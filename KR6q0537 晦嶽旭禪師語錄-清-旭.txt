#+TITLE: 晦嶽旭禪師語錄-清-旭
#+DATE: 2016-06-11 12:30:32
#+SOURCE: github.com/kanripo/KR6q0537 master 8fda2c31                

** 序

初祖西來不立語言文字以語
言文字求向上一著便非西來
大意矣自五宗衍派不能終
於無言遂或彙之為傳燈專
之為語錄名異實同然鉗錘轟
辣宗風猶未少降也沿及今日生
初祖千餘年後不知千餘年來
未開之面目妄襲是非毀譽之
跡搖唇鼓舌標榜宗門其淆訛何
所窮極今讀我
師晦翁語錄與初祖西來大意燈
燈相印洵宗門之證諦人天之法幢
也師自梵參學長而弘法遠近若
京口之甘露聖果與檇李之金明
楞嚴三塔真如諸剎皆其鍛鍊
聖凡處其間一上堂一小參機鋒
銛銳勘辨明確無假借無回互古
臨濟周金剛莫之過矣然且刻苦
內行終夜趺坐正如無量主夜之神
照十方於不絕嘉炎少搜佛乘長
而浮沉無悟因證地可著見於文字
及歸田而獲叩師座下聆宗語之提
唱如飢者之得食合掌歡欣莫可
名狀昔黃檗以三頓毒捧大啟濟
宗今師拈提宗要烹煆一時龍象
其一片婆心詎可埋沒用是登之剞
劂照耀昏衢則師之語言文字即
師之機權殺奪也然而師之真面目究
不在是敬述之以為序。

時
康熙癸未花朝
嗣法門人徐嘉炎拜撰








** 晦岳禪師語錄序

<img:>




<img:>















<img:>














晦岳旭禪師語錄卷第一
侍者全琳記錄

* 住嘉興府金明禪寺語錄

康熙癸亥十月初三日進院。

據室此是介師翁開大爐鞴運大鉗鎚生煆佛祖活
烹龍象之所三十年獨坐單提不動本際魔軍自息
新金明既為他兒孫敢道跨灶騎鑪拈拄杖一卓曰
任是銅頭鐵額到來也須按過僧問和尚入院之初
有何垂示師曰佛祖點額云斬新條令又如何師曰
喝起青天三十棒云秪如銅頭鐵額漢到來如何勘
驗師便打僧一喝師直打出又僧出師亦打僧纔開
口師曰驢前馬後漢直棒打出。

即日上堂諸佛慧命列祖心宗覿面提持一肩擔荷
撾毒鼓于機前振鴻鈞于未兆顯出衲僧巴鼻豁開
向上重關此猶是古人行履未是越格超宗大眾會
麼驀拈拄杖卓一卓曰者裏會得臨濟三玄洞山五
位是甚麼閒家具若欲克復嘉猷挽回末運直須一
踏鴻門開兩扇雍雍隹氣樂寰區。

當晚小參跨灶騎鑪方稱作者就中取則有辱先宗
若是獅子兒奮踞地威縱有牙如劍樹口似血盆到
者裏不罄身而逃則望崖而退具恁般作略方可全
提向上直指真宗捩轉乾坤掀翻海岳始見皇風成
一片更於何處覓封疆。

示眾僧問學人初參請師指個徑路師曰此去杭州
二百二曰不問者個路師曰水陸不增多乃曰者著
子本自現成是你無始習氣耽著不捨日深日厚轉
增顛倒致使流浪迷途若是血性漢懸崖撒手一撲
到底待甦醒來睜開眼另是一般境界有恁麼人麼
良久云啼得血流無用處不如緘口過殘春。

示眾連朝風雨漫漫聲聲郭外杜鵑陶朱靜悄無事
有時把釣龍潭拈拂子作釣勢云誰識絲綸上清香
意自殊。

端節示眾今朝五月五日輪大如斗照破五須彌舜
若顛倒走驚起桃符神撞破帝釋口拈拄杖作舞云
山僧拄杖子忍俊不禁隨例打筋斗喝一喝曰住住
不可莽鹵。

示眾十五日巳前煙迷古渡十五日巳後月映清溪
正當十五日青松棲白鶴碧沼綻紅蓮寒山子知不
知世情看冷暖人面逐高低。

七夕示眾今夜七月七家家收巧喫金風來樹杪清
涼生兩腋拈拂子召眾曰看看夏末便是秋初巳證
者宜須保護未悟者猛著精彩時節既到其理自彰
且作麼生是自彰的理一片蠡湖波底月巧雲穿作
花蝴蝶等閒雲淨碧天寬四海五湖光皎潔。

往建寧府普明寺途中除歲示眾大盡三十日小盡
二十九東村王老化紙錢衲僧鞋破赤腳走無位真
人面門斑踏殺南山白額虎大地山河乞命萬象森
羅叫苦大眾還識無位真人麼急須努力向前行自
有東君隨步武。

到泉州府崇福寺請上堂為訪知音涉閩巔相逢喜
氣動崇山波濤萬丈從天瀉流出分明蠡水源拈杖
召眾曰有者道寸步不移觀大千界如視諸掌有者
道不越戶閫天下知識一時相見檢點將來多虛不
如少實山僧披寒暑涉山川親到崇福與我希覺法
兄高談不啻絕倒今日客聽主裁借令行權與諸人
花劈去也卓杖一下曰真寂湛圓常光獨露潔如滄
海之珠朗似碧天之月既高且堅鑽仰莫及者裏會
得顯大機發大用豎放橫拈無不自在所以道似地
擎山而不知孤峻如石含玉而不知無瑕且弟兄相
見的事又作麼生以杖畫􂢜相曰攜手同堂云底事
無邊清韻動山河。

到建寧柘浦龍珍寺覺圓法兄端節請上堂拈拄杖
曰拄杖子𨁝跳上三十三天撞著娑竭龍王撲在金
剛際下顛落帝釋花冠毘沙門王報道恰是人間端
節日天津橋上有此奇特未審諸人還見拄杖子落
處麼山中有客見真虎塵內何人識臥龍。

出隊歸示眾住院理破垣出隊頂破笠計較總一般
人生何改易暑去寒來春復秋光陰打算如瞬息且
道無位真人還有改易麼拈拄杖卓一卓曰者裏會
得一生參學事畢。

示眾金明雖處城市實足山林意況蠡水似鏡雉堞
如山篆竹漪然風搖千竿翠色青榆掩映鳥翻萬樹
金錢每對花晨月夜優游絕勝人間諸人既到者裏
彼此切莫相瞞一朝一夕一月一年直到大休大歇
無事不辦。

示眾三十餘年住子胡二時粥飯氣力粗每日上山
三兩轉問汝諸人會也無子胡只住個院子如此勞
筋動骨太煞週遮山僧則不然自住金明四五年是
非穿鑿不相干饑則食倦則眠從來不會老婆禪。

示眾識得拄杖子行腳事畢汾陽與麼道大似推人
落井若向拄杖子上作活錯過不少驀拈杖召眾曰
還識得麼到江吳地盡隔岸越山多。

示眾若論此事實無下口處金明只得向第二門與
諸人扭捏看驀搖手云莫莫。

示眾三塔塘之東五龍橋之北有個漁翁髮白齒黑
泛一葉扁舟絲綸在握有時隨放隨收一任魚龍跳
躍拈拄杖作釣勢云不是金鱗枉上鉤。

示眾剛坐下便云早是錯了也便入方丈一僧入問
和尚一言未發便道錯了未審和尚錯大眾錯師曰
你若識得者兩錯粉骨碎身僧曰謝師證明師曰錯
錯錯。

立秋示眾有則現成公案諸人總知只恐錯會良久
擲下拂子云一葉落天下秋。

因事示眾法社垂秋人不跟道古佛地總為販賣賭
賻之所說法處盡成葷酒淫污之場或有一個半個
少奉戒行便乃不合時宜金明不是檢點諸方只要
諸人知此利害倘操道心深自不蹈他故轍諸仁者
莫事門庭熱鬧打哄過日直須田地穩密莫被情塵
惑動朝夕精勤惟道是務莫到臨末梢頭做手腳不
辦他時悔之晚矣莫言不道。

示眾舉汾陽十智同真問答徑山杲曰汾陽末後若
無個面目現在一場敗缺雖然如是喪我兒孫喝一
喝師曰徑山多處添少處減汾陽只為末後有個面
目所以一場敗缺金明不惜唇齒為汝翻轉面皮卓
拄杖下座。

示眾舉寶應昭云寶應門風險入者喪全身作麼生
是出身一句若道不得三十年後石源雲曰寶應自
救不了師曰石門道寶應自救不了是有出身路麼
諸人會取三十年後的。

示眾舉雲門欽上堂良久曰好個話頭若到諸方不
得錯舉便下座師曰雲門舉揚個事如九轉丹砂諸
方不錯舉者能有幾人。

示眾舉興陽鐸僧問佛界與眾生界相去多少興曰
道不得曰真個那興曰有些子師曰興陽有殺人刀
無活人劍。

示眾舉僧問靈泉如何是和尚活計泉曰一物也無
曰未審日用何物泉便喝僧作禮泉便打師曰者則
公案大有人不肯靈泉金明要斷不平可惜拄杖子
不在手。

示眾舉雲峰悅因僧問如何是心地法門峰曰不從
人得曰不從人得時如何峰曰此去衡陽不遠師曰
雲峰道心地法門不從人得畢竟從甚麼處得。

示眾舉白雲端因僧問一喝分賓主照用一齊行去
此二途請師別道雲便喝僧曰從來疑著和尚雲便
打僧曰作家宗師雲曰也不消得僧禮拜師曰白雲
全提正令者僧向猛虎口中分肉毒龍頷下探珠金
明只可坐觀成敗。

示眾舉黃龍心與夏倚公立談肇論至黃龍曰何常
會萬物為自巳及瑞巖拈畢師曰黃龍力能揮張毒
手不知格外提持夏公途路短販且喜親到寶山瑞
巖雖是扶弱濟危怎出得公立問頭然雖如是還我
無情意來何故從前汗馬無人識只要重論蓋代功。

示眾舉黃龍心云粗言及細語皆歸第一義你者隊
尿床鬼子三生六十劫也未夢見第一義在師曰黃
龍提持第一義如高祖入關中。

示眾舉如翁申因僧問如何是佛法大意翁曰周歲
孩兒打花鼓曰阿誰證明翁曰古廟香爐也不會便
打石源雲曰如翁太煞傷慈廣福即不然有問如何
是佛法大意向他道八十翁翁入場屋師曰如翁正
眼有在未審者僧還會古廟香爐麼大眾秖如石門
道八十翁翁入場屋意在如何欲窮千里目更上一
層樓。

示眾僧問如何是金明境師曰佛閣高蠡湖深曰如
何是境中人師曰我有時用拄杖有時不用拄杖曰
人境蒙指示向上事如何師曰待汝踢倒醉李亭道
也不遲迺曰範蠡湖頭秋色高水光徹底火雲燒苧
蘿村畔霞生樹繡出鴛鴦一所橋風颯颯水潦潦無
限幽懷思轉饒坐久聲沉新月上光輝皎皎透雲霄
中秋示眾舉百丈西堂南泉侍馬祖玩月因緣師曰
馬師父子一回相見可謂金聲玉振千古之下聲光
猶在檢點將來大似寒儒詐富烏藤有分何故若無
超方作怎得到今朝。

示眾舉拗牛祖因僧參祖橫按拄杖曰入門即錯不
入亦錯僧無對祖便打又僧參祖如前問僧曰合取
狗口祖拈棒曰令合是汝行權借一半便打師曰入
門即錯不入亦錯小乘錢貫大乘井索。

重九示眾今日重陽節淵明酒興狂採菊東籬下語
笑發幽香山僧不會先賢意三嗅寒香立晚陽。

示眾舉高峰上堂豎拂云到者裏進前一步也不得
退後一步也不得總不恁麼也不得畢竟如何不得
不得師曰高峰用盡九牛之力只是轉身不得金明
與古人抖筋抖骨不為分外豎拂子召眾曰金明者
裏進前一步也得退後一步也得總不恁麼亦得畢
竟如何得得。

龍興和尚忌日拈香一自巾瓶後倏焉十四秋始知
墮馬腹更不問來由今日重相見又添多少愁華峰
與碧雲八載意綢繆大眾如何是相見底事拈香云
者個還當得麼燒香云長憶江南三月裏杜鵑啼血
染枝頭。

示眾金明與諸人道破只是不得錯會達磨祖師直
指人心見性成佛賺殺一船人。

李蛟門居士領眾紳士設齋請陞座師拈香云此瓣
香端為
今上皇帝祝延聖躬萬歲伏願四海來賓萬民樂業此
瓣香奉為本府廳邑諸位尊官伏願壽山挺秀福海
洪深此瓣香奉為闔郡紳紟現前請主本寺諸宿伏
願同悟真乘共明般若此瓣香奉為本寺開山歷代
尊宿伏願不違本誓擁護法幢此瓣香奉為本寺堂
上開法第一代師翁介老和尚伏願不捨寶筏渡盡
迷淪次于懷中拈出云此瓣香不須多劫栽培豈藉
陰陽造就幾番親遭毒手十五年來幾欲藏拙愈隱
彌彰今日遇個不識竅的大似宿債難逃被他徹底
掀翻直得藏身無處熱向爐中供養前住廬山東林
次住浠川華桂末住新安龍興傳臨濟正宗第三十
二代山鐸先師大和尚不惟酬報法乳且要諸人共
知斂衣就座石源和尚白椎云法筵龍象眾當觀第
一義師曰我本無心有所希求今此法王大寶自然
而至大眾要識寶麼請出相見僧問世尊纔生便云
天上天下惟吾獨尊如何是獨尊的事師曰山僧今
日陞座僧云恁麼則人人本具個個不無師曰上座
又作麼生僧禮拜師曰未可全信迺曰若論此事據
實而言卒無定準迥超聲色絕離見知語默難通動
靜不涉所以唱道須明語內無玄玄在語內句中無
意意在句中正眼豁開洞然明白纔落思惟十萬八
千固知法本無邊淵源莫測智海洪深浩蕩無際欲
趨向以無門即回旋而絕跡從上佛祖盡在無趨向
處顯現當人故有時壁立萬仞攀仰不及有時隨機
赴感一任觀瞻到個裏實無一法可取亦無一法可
捨與麼承當一彈指頃成就無邊佛事建立無量法
門理事頓超真機獨露淨裸裸赤灑灑渾沒巴鼻至
若曲為時機將半個栗棘蓬咒底攪翻拈出千鈞生
藥頭人天揭示且道路逢劍客還是詩遇高人良久
云真淨界中纔一念閻浮巳過七千年復舉世尊初
生及雲門話畢師曰雲門氣宇如王怎奈陣後興兵
旭上座不妨寬著肚皮忍得一時之氣清福自然勝
過與人何故八千人散煙塵盡四海歌謠賀太平石
源和尚結椎云諦觀法王法法王法如是師下座。

晚參上堂虛玄大道體全彰物物頭頭盡顯揚海月
湖天空闊處珊珊翠竹倚斜陽千門萬戶重重透理
事雙融絕較量諸仁者謾揣詳祖翁一片閒田地兒
孫永劫受餘殃拈拂子畫􂑥相云到者裏也須汗流
浹背始得。

示眾舉雲門道平地上死人無數出得荊棘林是好
手有僧云恁麼則堂中第一座有長處門云蘇嚕蘇
嚕東山演祖云太平即不然平地上個個丈夫荊棘
林裏坐得的是好手何故復云格金明又不然平地
上活潑潑荊棘林中灑落落未是好手以杖劃一劃
云者裏透得過方堪共語。

示眾九月池荷盡西風入骨寒東籬無限意霜冷怯
衣單三兩個衲子優游鴛水邊漁艇驚鶴起翔集去
翩翩若問歸來日那邊休夏者裏過年良久云蒼天
蒼天。

普請搬瓦次師拈起一片瓦示眾曰一大藏教只說
者個時有僧亦拈瓦云一大藏教不說者個師曰說
與不說只消一文錢僧曰半文亦不值師曰山僧今
日折本也僧微笑師歸示眾曰雲門普請搬柴金明
普請搬瓦不說一大藏教只要諸人放得下眾中有
放得下者麼眾無語師拈拄杖一時打退歸方丈。

示眾舉南泉云文殊普賢昨夜三更起佛見法見各
與二十棒貶向二鐵圍山金明則不然有起佛見法
見明窗淨几安頓珍饈供養何故此一時彼一時。

示眾舉南泉云王老師自小養一頭水牯牛擬向溪
東牧不免食他國王水草擬向溪西牧不免食他國
王水草不如隨分納些些總不見得師曰南泉恁麼
道猶未瞥地在金明也有一頭水牯牛放著手一任
自西自東朝朝一曲田家樂五字拈來調不同。

示眾唇吻中眉毛下與諸人露個消息良久曰天氣
尚冷便下座。

除歲小參釋迦出世為一大事因緣故所以不吝慈
悲巧設多方拈拂子劃一劃云只要諸人就裏討個
下落別無岐路可趨眾中有會就裏落處麼如無金
明與你分析去也揮拂云一段光明無剩少赫然照
燭古乾坤。

元旦上堂新年頭行新令大地山河一齊聽命以百
千須彌入一毫端於毫端內現百千三昧拈起拄杖
云拄杖子還入也未擊香几云年年是好年日日是
好日大家納新祥金明獨失利。

示眾舉僧問南泉即心是佛又不得非心非佛又不
得師意如何泉曰大德且信即心是佛便了更說甚
麼得與不得師曰南泉答者僧話疑殺多少人汝等
夢眼若開道非心非佛也是道即心即佛也是如若
狐疑且去僧堂前寮舍內看畢竟承誰恩力。

示眾猛虎當門坐諸人得何三昧得入。

示眾春風蕩蕩春日融融鳥鳴幽谷花綻崇隆大眾
且道是法爾是神通者裏通一線吾師不在廟廊。

示眾十五月巳前風十五日巳後雨正當十五日呼
風即風呼雨即雨。

示眾逆風行船須憑篙人眼力衲僧入煆要假師家
鉗錘鉗錘不玅不能除其多劫沉滯眼力不精不能
諳其長驅水脈如是全賓全主有照有用若不爾者
如紅爐上著雪便一齊烏了安有解脫時節。

示眾來也不入此門去也不出此門來去既無蹤跡
可尋那畔者邊安有語話會所以道大機大用不存
軌則如電光石火擬議之間即錯過了也。

示眾以拂子畫○相云若向者裏道得不落五陰試
道看。

示眾今朝三月三大地山河驀出關萬象森羅開正
眼桃紅李白柳垂煙祖意西來明的的真如般若體
虛玄恁麼解悟去須知頭上有青天。

示眾巧說千般不如直道春風和細雨全非佛祖玅
諸禪行履處常防生青草。

示眾舉無準範最初請益堯老宿坐禪之法堯曰禪
是何物坐的是誰準晝夜體究一日于廁提前話有
省師曰雪竇大似純剛打就一期火迸星飛老宿質
庫典牛未免清平渡水。

示眾舉仰山穆因僧問如何是正聞曰不從耳入曰
作麼生曰還聞麼師曰長江滾白練逆水放木鵝耳
裏眼裏任人作活只是不許妄通消息喝一喝。

示眾舉大隨真僧問和尚百年後法付何人曰露柱
火爐曰還受也無曰火爐露柱師曰深入不犯風行
草偃大隨百年後果有法付乎問取露柱火爐。

示眾舉馬祖因水潦參禮拜起欲伸問祖一踏踏倒
潦忽大悟起來大笑曰也大奇也大奇百千三昧無
量玅義只在一毫頭上識得根源去師曰只是個語
語向上一路驢年去也未夢見。

示眾舉黃檗參百丈至丈曰如是如是見與師齊減
師半德見過於師方堪傳受子甚有超師之見師曰
百丈敗缺不少那裏是他見過處。

示眾舉大慈中上堂曰山僧不解答話祗能識病時
有僧出慈便歸方丈師曰大慈弄巧成拙自相鈍置
金明也識病三般不醫。

示眾舉月溪澂一錫遍參最後至道林呈所見無際
不諾溪以際抑出不遜語辭際際知是法器遂負囊
送至山門忽指黃犬曰者畜生為甚有業識無佛性
溪于言下大悟師曰者個道理如太阿劍不敢犯鋒
如塗毒鼓聞著即喪信非偶然月溪一向氣宇如王
大方獨步豈出道林縵天網子不得雖然道林若無
匣內龍泉鼓聲湊巧又安得月溪點首下高臺。

示眾舉寶芳進因與同學會文睹芍藥花有省從坦
然披剃誨以柏樹子話參遍諸方自謂無出格鉗錘
一晚在天界佛殿經行聞燈花爆如雷震尋謁大岡
便問如何是西來密密意夷峰下禪床擒住曰西來
無意你道此間是甚麼意芳無對如是寢食俱忘一
日登廁聞鄰僧敲籌作聲忽大悟師曰夷峰鉗錘嚴
密門牆固不通風非天目老人亦不能破家蕩產大
眾還有知此消息者麼良久卓拄杖下座。

示眾舉無趣空上堂集眾趣良久喝一喝曰禍出私
門便歸方丈師曰不遇江南客徒自唱鷓鴣。

晚參上堂舉臨濟四喝師曰臨濟大師將謂有多少
奇特致令後代兒孫咬住矢橛以為大休大歇的田
地正眼看來大似羊質虎皮饒你喝得金明上三十
三天撲下十八風輪甦醒起來向你道好喝只是未
在何故一片白雲橫驛路時人幾個不迷蹤。

晚參但與麼去不負來機知汝疾在膏肓十無一生
山僧不避諸方檢點猶作死馬醫復云過。

示眾湖光瀲灩柳色青幽農歌雜還漁唱歡忻艛船
奏郭外之笙簫音聞聒地畫樓擁閨閣之隹人朱紫
溢目鳥語鶯歌雲行風驟一一為諸人發向上機開
正法眼者裏會得釋迦不前彌勒不後設使不薦一
任打瓦鑽龜。

晚參連旬五月黃梅雨山衲口中生醭白爛卻西來
鼻祖心餈團日久化為鱉東山碓觜忽開花生鐵秤
鎚捻出汁大眾且道那事又如何擲下拂子起身視
之曰嗄臨濟無位真人變作雲門矢橛大笑歸方丈。

示眾舉古湛沖結茅徑山集無趣語及見趣趣曰曾
做什麼來湛曰買得一段田收得元本契請和尚僉
押趣展閱曰者是我的你的聻湛曰莫搶奪行市趣
擲下集本湛便出師頌曰龍門久駐飛騰勢纔便風
雷趁晚潮驚起泥牛穿碧海轉身一拶直沖霄。

示眾舉無趣空問古湛曰徹骨徹髓道一句三玄三
要絕遮護此二句中我欲取一句為法你道取那一
句好湛曰和尚適來道那一句趣瞋目叱曰汝恁麼
無記性湛曰秪為和尚徹骨徹髓趣笑曰不然為子
一人即得爭奈大眾何湛曰取即不辭恐辜負先代
喪我後人趣曰如是如是師曰無幻大似一顆走盤
珠愈琢愈輝趣祖驗得號段分明也是勾賊破家。

示眾舉南明廣因僧問四大分張眼光落地甚處安
身立命山曰東家作驢西家作馬師曰好風流只恐
者僧不識何故孤月照臨山嶽靜幾多人向此中休。

示眾舉香嚴端上堂僧問如何是直截根源嚴擲下
拄杖歸方丈師曰香嚴腳下有紅絲線被者僧一拶
方始瞥地。

示眾舉仰山住東平日溈山令僧送書并鏡至山上
堂提起示眾曰且道溈山鏡東平鏡若道是東平鏡
又是溈山送來若道是溈山鏡又在東平手裏道得
即留取道不得即撲破去也眾無語山撲破下座師
曰馬師送醬百丈打破醬甕溈山送鏡東平撲破鏡
子祖孫接踵頂門只具一隻眼。

示眾舉南明廣志慕禪學恨宗風不著遍遊講肆復
歸掩關看無字話始覺物理一致古湛就關扣問便
有師資之契啟關謁古湛于車溪未幾即入古湛舊
隱之白雲禁足三載徑山繼峰老宿請湛開法明每
聞示誨必垂淚刻究一日偶拾片紙有觀方知彼去
去者不至方之句有省呈湛湛印可即舉明首眾尋
付以從上源流法偈明前後服勤八載日益玄奧師
頌曰禹貢上承堯舜德盛明猶見漢唐心此時不必
問端拱帝業持盈巳到今。

示眾舉鴛湖用祖欠安介菴師翁侍次湖命茶問曰
汝字覺先喚甚麼作先菴曰且喜今日得自在湖曰
如何是覺後菴曰請和尚尊重湖曰你還分得先後
麼菴良久湖便喝菴曰只管喫茶湖曰如何是喫茶
底事菴曰柿棗腐乾都在者裏湖曰意作麼生菴曰
一口吞盡湖曰是甚滋味菴曰甜者甜鹹者鹹湖曰
未在更道菴禮拜曰謝茶湖深肯師曰大丈夫當爐
不避火迸臨場豈諱截舌機旭是普明四世孫敢言
未在若是新金明待他道一口吞盡驀豎竹篦曰者
個聻普明若出得者隻手老漢吞了底也須吐出。

示眾舉永福照因僧問如何彭州境曰人馬合雜僧
作拽弓勢福拈棒僧擬議福便打師曰者僧甚有穿
楊之巧爭奈臨陣弦斷何。

示眾舉圓通秀云少林九年冷坐剛被神光覷破如
今玉石難分秪得麻纏紙裹者一個那一個更一個
若是明眼人何須重說破金明不免節上生枝達磨
九年孤坐末梢無端失卻而今學語之流盡喫他人
涎唾者一個那一個更一個但說別人短長不識自
家好惡。

示眾舉白雲端云古人留下一言半句未透時撞著
鐵壁相似忽然覷透方知自巳原是鐵壁如今作麼
生透復云鐵壁鐵壁師曰白雲只知鐵壁且不知古
人意旨。

示眾高而無上廣不可及淵深莫測細包太虛形名
不立孰把心通堂堂大度無多子喚作物兮即不中。

示眾舉昭覺勤云迥無依倚超宗越格非佛非心壁
立萬仞桑樹上著箭柳樹上出汁師曰迥無依倚寸
步難移非佛非心挨拶不入桑樹上著箭柳樹上出
汁兩彩一賽秪如壁立萬仞一句又作麼生驀撫香
桌云消得龍王多少風。

示眾舉方山寶拈杖問秋江曰舉一不得舉二放過
一著落在第二江近前奪杖擲地曰大眾證明巖深
肯師曰瑞巖陣布龍蛇未免鉤賊破家秋江雖有臨
場之策且無定亂之謀若要河清海晏且看休兵奏
凱。

示眾我手何似佛手拈起笊篱便作糞帚我腳何似
驢腳踏斷石橋不識略彴人人有個生緣八角磨盤
空裏旋相逢兩手垂過膝短髮髼鬆巳蓋肩忽逢捕
風捉影的一聲漁笛渡前川。

示眾舉則中度有道流問承教中有言劍為不平離
寶匣是否曰是曰弟子有不平事請和尚借劍還得
麼曰得道流作接劍勢中便喝道流曰我素常疑著
者老漢中曰作麼生道亦喝中曰好喝再喝看道掩
耳便出石源雲曰我識得你是道流師別曰我幾乎
喚你作道流。

示眾舉天界古拙俊上堂云魚躍于淵不能躍于階
級之上太末蟲到處能緣不能緣于火燄之上衲僧
家超佛越祖腰包天地鼻孔一缺不能補滿良久云
又怎怪得師曰寐語作麼。

示眾舉東林無際悟初縛菴研究無倦四指大書亦
不顧只是拍忙做鈍工夫一日因啟發參八峰無念
松隱輩及見白雲雲舉萬法歸一問林答雲乃喝出
一晚經行廊下雲見遂扭住曰大眾快將火來老僧
擒下個賊林曰是家內人雲以手掩林口曰如何是
家內事速道速道林如此有省師曰東林胸藏甲冑
氣噴斗牛及到白雲會下不但斂旗停鼓亦且喪身
失命。

示眾處暑秋分白露節朝寒暮冷午時熱禪客相逢
不展顏秋風陣陣落梧葉森羅萬象漸紅黃此景此
時誰會得一日缽盂兩度開飽飯殊慚兩鬢雪。

示眾翠竹搖風觀音入理深談黃花滿徑毘盧示現
慈容雁過長空遠岫飛無心之雲幾片鶴棲喬木層
巖瀉有意之水數聲於此會得山河大地不是別物
碧沼冥冷豈屬外來。

示眾憑虛閣下古龍潭深淺誰能把杖探縷縷絲垂
千尺外時人多作釣臺看。

示眾相逢無背面到處絕週遮明眼人前見得透葫
蘆原是帝瓶差。

晚參三拳打不落一腳踢不起半邊卻囫圇無物堪
比擬。

晚參釋迦不在前彌勒不在後正當恁麼時諸人命
根卻在旭上座手裏真正衲僧祖父田園踏得穩更
愁何處不封疆。

晚參盡十方世界純清絕點未是衲僧極則不見一
法猶是淆訛若是丈夫兒何妨性燥。

示眾舉方山寶云撐鐵船過海底人為甚麼向針孔
裏叫屈師頌曰差卻毫釐便失宗浮雲宿霧鎖重重
落花庭際無人掃卻怨春閨盡日慵。

示眾至道無難唯嫌揀擇鼓聲鐘聲簫管聲誰云一
法之所印日光月光閃電光何曾一色可比量不識
楊岐三腳驢烏龜驀地過扶桑。

示眾舉斷橋倫祖初見谷源於瑞嚴聞麻三斤話有
疑一日于雲居見山堂偶閱楞嚴至蚊蟲螻蟻無有
言說而能辦事處頓省厥旨曰趙州柏樹子話可煞
直截師曰蠱毒之家水勸君切莫嘗沾一滴定喪亡。

示眾舉天目寶芳和尚上堂曰箭鋒相拄徒勞話會
啐啄同時全憑作者啐啄同時即且置如何是箭鋒
相拄底事野翁出眾禮拜起便喝目亦喝翁又喝兩
喝歸眾目卓拄杖下座師頌曰雷聲纔震雨瀰漫個
裏誰將正眼看生鐵崑崙剛抹過澄潭驚起老龍蟠。

示眾舉鴛湖用祖問密雲禪師曰恢擴法道開示人
天秪如有一人不受化下者畢竟如何攝授師頌曰
仰手雲兮覆手雨電光石火豈能追聲前有路無人
薦獨自悽悽下釣磯。

示眾舉本師山鐸和尚上堂曰即心即佛野老家淳
非心非佛刀鎗遍地不是心不是佛不是物竿頭絲
線從君弄不犯清波意自殊但恁麼會馬祖鼻孔不
消一捏自然徹骨徹髓還有恁麼會底麼有僧纔出
山連棒打退師頌曰奇策籌謀各謹機風前歌唄動
離微七千人散煙沉後江北江南盡帶悲。

示眾舉趙州狗子話師頌曰狗子佛性無蘆花滿渡
頭漁翁隨處釣不必著羊裘狗子佛性有花街柳巷
口報與癡禪人出入休莽鹵。

示眾舉石頭遷和尚曰吾之法門先佛傳受不論禪
定精進唯達佛之知見即心即佛湛然圓滿凡聖同
齊應用無方離心意識三界六道唯自心現水月鏡
像豈有生滅師頌曰老到心同稚子歌引人胸次自
成魔衡南一望秋雲裏蠻鳥關關唱哩囉。

示眾舉僧參伏牛無礙鑑鑑喝曰看劍曰幸是某甲
若是別人一場禍事鑑曰那個是別人試指出看僧
掀倒禪床鑑曰幸是老僧若是別人打折你驢腰師
曰若要名壓諸方須是臨濟德山若是斬釘截鐵讓
他普願歸宗權衡佛祖提挈綱宗須是恁麼人方堪
紹繼伏牛老漢是則也是怎奈放去太險收來太奢
若到金明不特進退無門要且喫棒有分。

示眾舉智中國師因楚山訪中呈悟繇山曰如何是
無字意中曰出匣吹毛劍寒光射斗牛山曰趙州因
甚道無中曰波斯嚼冰雪不覺齒牙寒山曰拈過有
無如何湊泊中曰夜深誰把手同共御街行山曰向
上還有奇特事也無中曰秋夜家家月春深處處花
一雙清白眼何處撒塵沙山曰善哉師曰楚山節節
驗過智中胸藏甲兵愈出愈奇可謂作家戰將秪如
出匣吹毛還有端的得者麼。

示眾舉車溪無幻祖示疾僧問和尚百年後向甚麼
處去溪曰千株松下角彎彎百草頭邊亂𨁝跳師曰
火後一莖毛。

晚參十方世界一毛頭迥出當陽絕異流時人有眼
雙瞳瞽劈面鉤錐不識羞不識羞沒來由貓兒尾上
繫花毬。

晚參大道無難易至理絕言詮池上機梭聲相似正
偏不落自綿綿。

晚參若要展演濟北宗風鼓揚楊岐正脈不須掀天
揭地只消一捏鼻頭自然汗出。

示眾舉僧參峻中嶸中拈拄杖曰是那個魔王使得
汝七顛八倒帶水拖泥作麼僧便喝中便打僧曰看
破了也抽身便出又僧參中如前問僧擬議中打出
又僧參中亦如前問僧曰氣急殺人中亦打出一日
光澤惠參亦如前問惠曰老老大大著甚死急中擲
下拄杖便歸方丈師曰峻中懷藏北斗眼蓋南辰傍
若無人正眼觀來也是弄巧成拙。

示眾舉夾山定山同行語次定曰生死中無佛即無
生死夾曰生死中有佛即不迷生死互相不肯同見
天梅夾問未審二人見處那個較親梅曰一親一疏
夾曰那個親梅曰且去明日來夾明日復問梅曰親
者不問問者不親夾住後曰當時失一雙眼師頌曰
樹頭樹底覓殘紅一片西飛一片東始自武陵人去
後喃喃幽鳥罵春風。

示眾舉六祖因青原問當何所務即不落階級祖曰
汝曾作甚麼來曰聖諦亦不為曰落何階級曰聖諦
尚不為何階級之有祖器之師頌曰金鼎龍蟠煙篆
靄劫前露出垢衣身堂堂不坐琉璃殿豈惜東宮百
寶珍。

示眾心本是佛道不用修何更騎驢覓驢心不是佛
智不是道擬議白雲萬里者裏會得物我同觀倘或
不爾徒勞話會邑宰沈克齋問智不到處作麼生師
喚沈公沈應諾師曰頭角露也。

邑宰屠尹和薦男素申請對靈小參師揮拂子云身
從無相中受生猶如幻出諸形像幻人心識本來無
罪福皆空無所住心識既無罪福悉空且喚甚麼作
無相驀豎拂子云鯨吞海水盡露出珊瑚枝。

李蛟門又恂二居士薦兄上臨請陞座夫誠明之道
克已復禮不可一日違仁故聖門之徒多在者裏借
路徑過立至善之所猛地回覷但一覺來則知非幻
非虛而罪花凋謝福果恒新鎮常一物無聲無臭驀
豎拂子云會此一物細入微塵而無內大包天地而
無外仰之彌高鑽之彌堅瞻之在前忽然在後既瞻
仰不得且上臨李公即今在甚麼處良久揮拂子云
玉樓曾賦就恰好贈新篇。

普說貓有歃血之功虎有起屍之德善知識一言半
句實有起死回生之力翻窠倒臼之施若無如是作
用即是弄泥團底漢昔南明祖掩關興善有持禪關
策進書至祖展閱于無字話上凝然撲之不散捏之
不聚欲罷不能覺得此身遍滿堂宇盡乾坤世界總
是一個無字行住坐臥穿衣喫飯總是一個無字至
如寒來暑往鵲噪鴉鳴亦皆是一個無字間有賓朋
候問概不與焉車溪沖和尚聞有真實志親到關前
勘驗祖將從前工夫一一舉似溪應聲跌足曰悔我
來遲向後縱欲到此不易得也蓋師資一言相契全
身許可及祖啟關往謁服勤八載大眾你看者個道
理畢竟有何區分淆訛在甚麼處前車溪扣關相見
聞其語則應聲跌足巳肯可矣何機竅相投而在八
年之後此非細事乃敢草草在師家須盡鉗錘以陶
鑄學者重重洗拭使其立錐無地直使索索然不存
一毫微見若有一毫佛法繫于胸中即是生死根株
所謂師嚴而道尊在學者要假爐鞴鉗錘惡辣如迅
電疾雷轉眼不得無處吐氣恁麼也不得不恁麼也
不得恁麼不恁麼總不得直下如大火聚近前不得
到與麼時忽被師家頂門一針始解㘞地一聲通身
汗下向所疑者如日消冰似湯沃雪纔到大休大歇
田地然後拈一機則千機萬機寢削舉一句則千句
萬句朝宗放去收來隨機生殺古人到者裏尚封鏡
封醬腳下兒孫以致脫穎而出又普明用和尚參究
此事首親南祖次謁車溪得最上工夫後侍南祖一
十三載不離左右一日在徑山禪堂閱思益梵天經
註有省即呈無生偈曰鐵壁銀山誰敢摧賊身驀地
拶將來相看原是舊相識當下慚惶笑臉開又曰歷
劫多年窮苦事風光留得到今朝笙歌車馬門如市
內院依然鎖寂寥南祖閱之痛加訶叱何也恐普明
得少為足站住腳跟故痛處加艾頂門示針俾知臨
濟一宗道出常情及至師資緣熟特舉獨腳偈普明
於言下頓契微旨披閱蘊奧點首下淚則知恩大難
酬假呈偈曰南祖就與冬瓜印子安得有此境界諸
禪德你看古人為此事親近師家十餘年朝參暮請
刻刻提撕無論師家學人扭作一團如冤家對頭相
似開交不得必要討個分明如是久久磨煉自然水
到渠成心花頓現頭頭合轍法法圓通掉臂欬唾無
非大用現前雖然要是其人一等倚草附木不但受
此鉗錘纔學依樣葫蘆黑殼本上攢措幾句說話就
求付囑其餘涅槃心差別智一千個五百雙不會過
在師家總因道眼不明而自誤誤人師家道眼果明
鉗錘不凡此輩如藥汞銀入煆則流矣況大法乎今
諸方希徒門庭熱鬧只要多散幾柄拂子以致宗風
掃地汝等既到金明不問晚學初機參要真參證要
實證看話頭即如限糧刻敵古德云暫時不在如同
死人且道暫時不在的是個甚麼者裏一拶粉碎撩
起便行若是咬定矢橛不能轉換他日鐵蛇鑽你鼻
孔有分在莫言不道。

受三塔景德寺請退院上堂卓拄杖云法無一定隨
機而化道本無方遇緣即宗既無心于去來何有相
於彼此昭明同於杲日放曠等乎虛空或行或住或
城或郭若也事理不拘情見超越無可不可復卓杖
曰三尺龍泉光照膽萬人叢裏奪高標拽杖便行。

晦岳旭禪師語錄卷第二
侍者全琳記錄

* 住三塔龍淵海會景德禪寺語錄

康熙巳巳十月十六日入院。

山門古人道無量神通百千三昧皆從此出山僧即
不然河沙諸佛百萬人天皆從此入以何為驗喝一
喝。

彌勒坦腹當軒笑等阿誰我若不來阿誰識你。

韋馱爾秉靈山記莂我受檀那公請肝膽莫相違主
賓須正令。

佛殿洞山麻三斤雲門乾屎橛檢點將來著甚死急
二手齊拈香云一炷黃檀一炷紫柏合掌云冤屈冤
屈。

伽藍祠法社干城叢林蠱幹神威肅肅赤心片片新
長老雖則宿債難逃也要你共出隻手何故汗馬無
人識重論蓋代功。

祖師堂者一隊漢口不關風鼻孔又缺世間多少癡
男女無端受你誑嚇山僧今日不幸也打入者邪魔
窟宅。

千華臺具三十二相現百千手眼遍剎遍塵無在不
在即今相見一句作麼生道禮拜云聞性圓通週法
界全賓全主絕遮欄。

踞室橫按拄杖云踞毘耶室行摩竭令橫按莫邪衲
僧乞命倘有個不怕死的單刀直入如何接待以杖
一卓云若是猛虎能插翅金剛圈子透還難。

當日學憲錢容山明經李蛟門暨眾紳衿設齋請上
堂師拈疏示眾云字字珠回玉轉擲地金聲言言見
諦超宗耀天光彩靈山付囑總在裏許若欲四眾普
聞卻請表白敷宣宣畢師指法座云向毘盧頂𩕳上
行個個誇能逞伎來刀山劍樹裏坐孰敢橫身直入
恁麼會得半句猶閒更或躊躇山僧謾諸人去也便
陞座拈香云此一瓣香動也雲興雨作靜也海晏河
清爇向爐中端為祝延
今上皇帝聖躬萬歲伏願聖明超日月睿筭等乾坤八
表昇平萬邦歸化此一瓣香願力弘深功高百代奉
為滿朝文武本省本府本邑諸位尊官伏願祿位高
遷壽基鞏固此一瓣香受靈山之付囑持寶印以摧
邪奉為現前請主合郡紳士伏願扶法社于末運力
挽頹風悟般若之正因妙明真智此一瓣香道根深
植本誓不違奉為諸山知識本寺耆舊伏願共遵如
來教敕同明列祖心宗此一瓣香通天作用跨海神
機飯雲水于干戈隊裏建法幢于荊棘叢中供養本
寺中興先法伯主峰大和尚伏願世世為招提標格
在在闡教外真宗不忘弘誓擁護法幢於懷中拈出
香云大眾還知落處麼惡過塗毒烈勝砒鴆十八年
前龍興會裏被個沒意智的輕輕一拶瓦解冰消本
擬填溝塞壑事不獲巳將錯就錯第二回拈出供養
先師山鐸和尚斂衣就座亙思維那白椎畢師曰架
千鈞弩殺活全彰提正法眼魔佛俱喪不用如何若
何莫有共相激揚者麼紫淵問範蠡湖頭纔啟網又
向龍淵把釣竿時如何師曰不是金鱗枉上鉤曰一
句無私超彼此還將何法報君恩師曰天高群象正
海闊百川潮曰今日車蓋臨筵緇素雲集未審有何
法施師曰無一法與人曰恁麼則禮謝去也師曰放
汝三十棒問雲淨月明風行草偃力挽頹風普利四
眾如何是普利的句師曰杲日麗天清風匝地曰魚
龍總藉弘波力萬象同瞻慧日光師曰讚歎有分問
七載金明施法化今朝景德振綱宗未審同耶別耶
師曰分身兩處看曰與麼則龍行雲起虎嘯風生師
曰何處不稱尊云有意氣時添意氣不風流處也風
流師曰且禮拜著迺曰真機獨露大用現前滿目清
輝古今通徹盡十方世界是真實人總無邊香水海
是解脫道只在當人猛省可以得大自在故釋迦老
子以此出世度生達磨大師以此直指人心見性成
佛天下知識以此解黏去縛秪今車蓋臨筵群賢畢
集請山僧舉揚個事爭敢囊藏被蓋其有諸佛說不
到處諸祖提不起處今日一齊揭露拈拄杖召眾曰
見麼卓一卓曰聞麼若也聞見分明撥開向上一竅
千聖齊立下風故曰我為法王於法自在且入院陞
座一句又作麼生秪將補袞調羹手撥轉如來正法
輪復舉達磨見梁王因緣畢師曰達磨來東土將一
丸毒藥要斷人命根若非武帝見機幾被所中諸人
喫茶喫飯切須檢點驀以杖召眾眾舉首師曰中也
復頌曰玉兔懷胎下紫微人間不識便稱奇等閒躍
過蒼龍窟動地腥風徹四維維那復白椎師下座。

當晚小參曹溪門下法久弊生理事偏執是非顛倒
畫蛇必添足畫虎定成狗以虛為實言行舛謬謗毘
尼是小乘闢禪定為魔樣法門至此漸見傾危今山
僧入院之初與諸兄弟少集片時略呈鄙陋不得妄
生穿鑿別尋知解直須永絕淆訛萬機寢削恁麼會
去如龍得水似虎靠山猶較些子召眾云雪後始知
松柏操事難方見丈夫心。

請兩序上堂立宗綱輔法社要假其人吹無孔笛彈
沒弦琴全憑作者三塔者裏斑斑龍象濟濟麟鷟雖
則量才補職務在進退有儀奮那吒八臂現大悲千
手賊來須打客來須顧則祖席重光法門有賴拍禪
床云若要祖燈真不墜大家扶起破沙盆。

開鐘板拈槌示眾云施佛祖鉗錘作人天號令波旬
聞之膽喪象王聽以嚬呻且衲僧分上如何取則驀
擊板云一擊髑髏成粉碎逼塞乾坤沒古今。

肅眾小參光陰瞬息人生幾何轉眼便是來生直下
萬勿錯過衲僧家出一叢林入一保社本為尋師擇
友了明大事若圖飽食煖衣何處不可諸人既不嫌
此間淡薄又不厭山僧鄙陋在此同居務要戒行精
嚴律身辦道毋習外緣打哄過日虛棄時光一朝四
大敗壞神識無主你平生所作業因一時現前萬苦
逼身無處可避到與麼時悔無所及。

除夕小參今夕是除歲一年事巳畢東村張大化紙
錢西舍廖鬍吹觱栗諸方槌鑼擊鼓談玄說玅有的
道一年將盡夜萬里未歸人有的道太盡三十日小
盡二十九有的道烹露地白牛與諸人分歲有的道
爆竹一聲送臘梅花幾點迎春龍淵者裏無春可迎
無臘可送也不烹露地白牛也不說大盡小盡也無
萬里未歸客也不打鼓談玄玅止有三件事與諸人
說破一喫茶不得濕舌頭二喫果不得動牙齒三猜
拳不得撒手呼盧恁麼會不妨奴呼釋迦婢喚彌勒
若不會三十日來有個漢與你打筭在。

晚參心不是佛造作即乖智不是道用修還錯從上
佛祖說心性判古今大似白晝挑燈龍淵者裏不是
盡法無民蓋為諸人千里尋師不遇明眼終成廢器
入我門的直須吐盡野狐涎脫郤骨臭衫換骨洗腸
始得若不爾者閻羅大王不怕多知多解。

小參眾纔禮拜師曰又要畫蛇添足作麼便歸方丈
佛涅槃日上堂三塔凌雲勢逼青霄回雁跡千華聳
漢高標競麗出龍淵桃花陌上檇李枝香飛白雪鴛
湖堤邊細柳梢葉吐黃金如來紫磨金色身獨露堂
堂無隱覆阿難悲泣波旬歡喜出格丈夫別有襟懷
景德當時若在波旬與阿難釋迦老子各與三十拄
杖何故不合以生滅之見而欺侮後人雖然景德恁
麼道亦合喫三十拄杖眾中還有下得手底麼良久
云最喜無心花裏鳥閒來終日儘情啼。

上堂鵲噪枝頭魚行水底片片雲生徼外行行鷺起
沙汀鴛鴦湖裏款乃數聲白苧村邊征帆幾葉田家
麥熟登場鄰婦蠶眠摘繭寒山拾得無端起佛見法
見貶向二鐵圍山莫有相救者麼卓杖云常恨春歸
無覓處不知轉入此中來。

上堂森羅萬象日夜浩浩地廣談般若三世佛祖一
齊立地聽諸人信得沒麼信得沒與佛祖同參否則
是汝自生障隔山僧無計可施秪得袖手旁觀。

小參舉溈山問僧汝會甚麼曰會卜山拈起拂子云
者個六十四卦那卦收僧無語山曰適來大壯今是
明夷師曰三百八十四爻合為六十四卦看來爻象
分明明夷變作大壯文王周公孔子一齊占卜不上
不入河圖洛書豈用蓍錢疊象。

小參舉六祖因僧問黃梅意旨甚麼人得祖云會佛
法人得云和尚還得麼祖云不得云和尚為甚麼不
得祖云我不會佛法玅喜云還見祖師麼若也不見
徑山與你指出芭蕉蕉芭有葉無又忽然一陣狂風
起恰似東京大相國寺裏三十六院東廊下壁角頭
土和尚破袈裟畢竟如何歸堂喫茶師曰徑山與麼
道隹作仁可知禮也諸人會麼龍淵更為你註腳庭
前一古柏清明遭雷折枝葉盡塗地中心紅似血路
行人望之虛空釘個橛夜來月上三更時影入螺窗
墨漆黑怎似棒打青天蛟龍出穴。

小參舉僧問長沙南泉遷化向甚麼處去沙云東家
作驢西家作馬僧云未審意旨如何沙云要騎便騎
要下便下玅喜云今日或有人問圓悟老人遷化向
甚麼處去即向他道入阿鼻大地獄去未審意旨如
何飲洋銅汁吞熱鐵丸或問還救得也無云救不得
為甚麼救不得是者老漢家常茶飯師曰忤逆兒孫
須是長沙玅喜酬恩報德曲盡禮儀可謂深達水源
木本之道龍淵則不然今日或有問山鐸老人遷化
向甚麼處去向他道不是靈鷲峰頂便是兜率陀天
未審意旨如何說法猶如釋迦慈悲彷彿彌勒或問
還來世間化度否云一航普濟群生類天上人間未
肯休大眾且道長沙玅喜抑底是山僧讚底是者裏
分疏得出天堂地獄一任橫行佛界魔宮遊戲自在
東林和尚忌日拈香者個和尚生平無狀一味虎行
狼心到處惹人怨謗龍淵曾遭一踏至今忿忿難忘
驀拈袈裟角云常看遊子衣中線幾番提起惱人腸。

示眾舉斷橋和尚臨終集眾入室作書辭諸山及魏
國公公餽藥不受又遣人問曰和尚生在天台因甚
死在淨慈橋曰日出東方夜落西書偈而化師曰淨
慈恁麼答話未免俗官看破。

示眾舉方山和尚凡有僧入室即豎拂子曰是甚麼
僧擬議直打出二十年少有契其機者大石雲曰秪
如師僧家識得拂子又作麼生良久彈指一下師曰
識得拂子買草鞋行腳。

金明介師翁忌日拈香踞獅窟哮吼吒沙壁立萬仞
開天封光明灼大迥脫羅籠天下金明一時咸仰茲
九月二十三日小孫旭又如何即是插香奠茶云三
奠龍淵水一爇紫檀香三塔齊稽首千華靄翠長。

達磨大師忌上香觀震旦有大乘氣象無端栽棘刺
航海來東土牽枝引蔓長直指人心見性成佛殃禍
及平民者老漢畜心不善招得五番中毒正所謂有
心害人而被人害自料不能敵脫隻履而西歸卻遇
宋雲捉敗龍淵不是發宣人短特要諸人勿蹈他故
轍何也寧為亂世英雄莫做太平奸賊。

上堂僧出叉手立師曰是誰使汝顛倒僧低頭視師
曰者老漢項上鐵枷也不知師便下座。

上堂三塔者裏孤高清冽目視雲霄有時道有也纖
塵不立有時道無也萬象崢嶸有時道不有而有也
似一滴含夫巨壑有時道有而不有也如須彌納於
芥孔恁麼會得略較些子。

結制上堂僧舉僧問趙州狗子還有佛性也無州云
無此意如何師曰爛泥裏有刺曰蠢動含靈皆有佛
性因甚狗子卻無師曰黃河三千年一度清曰趙州
道為伊有業識在聻師曰須向他語脈裏討曰又僧
問狗子還有佛性也無州云有又作麼生師曰鯨吞
海水盡露出珊瑚枝曰既有因甚入者皮袋裏師曰
汝還識狗子麼曰趙州道知而故犯聻師曰合眼跳
黃河僧作禮曰幸逢師指示從今更不疑師曰如何
是你不疑處曰有無俱不立師曰猶在趙州綣繢裏
僧便喝師曰更添一重問釋迦出世為一大事因緣
和尚出世所為何事師曰鞭龜上竹竿僧一喝師便
棒僧又喝師直打退乃曰一句當陽覿面提全賓全
主顯真機雙收雙放無先後逸格超宗當下施者裏
薦得權實雙行照用無礙一切臨時不滯方所有時
舉一明三有時三中顯一有時有語中無語有時無
語中有語所以云大凡演唱宗乘一句中須具三元
門一元中須具三要路諸兄弟且作麼生會卓杖云
軟如生鐵硬如綿三眼摩醯覷不全離名離相無終
始那許時流辯正偏。

小參舉趙州因僧問如何是祖師西來意州曰庭前
柏樹子曰和尚莫將境示人州曰我不將境示人曰
如何是祖師西來意州曰庭前柏樹子師曰庭前柏
樹子個個逞唇觜不向枝上覓便尋枯椿底三生六
十劫正如春夢裏堪笑老趙州平地風波起令彼陸
沉客盡作摸壁鬼。

臨清大悲寺玅雲法叔和尚請上堂機旭來景德人
事了獨坐千華臺畔思惟如是事三百六十日欲覓
起處了不可得今日法叔和尚命我於不可得中現
身與諸人說此秘密法門然未出方丈巳與諸人道
破了也諸人未出僧堂已薦取了也倘有不會我乘
法叔威神向第二義門謾你諸人去拈拂子一揮云
剪四瀆之水裁五嶽之雲雕荊山之玉研赤水之珠
將洞山麻三斤縛住以秘魔杈叉放三塔尖頭把鹽
官扇子扇著雲門乾矢橛娑竭龍宮火發燒殺赤縣
八萬四千家驚起無數風神火神水神地神共力相
助調鼎和羹悉成醍醐上味景德款款的向三塔灣
兜裹拈來攤向諸人面前船來陸來一任橫咬豎嚼
搆得的永除饑瘡之患放曠自由搆不得的急須搆
取免致作賤人若是出格道流另行款待以拂子召
眾云還會麼設不會山僧面目現在若有個不受人
瞞的我試問你秪如普化道來日大悲院裏有齋日
道天台山羅漢幾個不赴請眾無對師指露柱曰賴
有者漢證明。

龍興和尚忌拈香年年九月十五頓覺大地震動插
香云記得碧雲山裏曾遭踏背脊如今又不痛顧視
左右云還知者老漢利害處麼以手掩鼻云吽吽。

佛成道日上堂拈杖云只者個本自無迷悟從何立
非聲非色何見何聞釋迦老子誑惑不少於二千七
百年前捏出一個卦文賺卻無數英雄東卜西卜到
今日雖則爻象分明直是有凶無吉何也熒惑臨宮
殃禍重重驀卓拄杖云幸有水德星化解然則如是
且道釋迦老子當時見的星在那一爻上看乃扣齒
三下云千靈萬靈不順人情。

挂歷代祖幀拈香者隊老古錐頭頭相似面面相親
將達磨一宗以訛傳訛如盲摸象各說異端致令後
代兒孫依模畫樣漸見烏焉成馬龍淵恁麼道且以
何為證良久云曾記王二郎二十年前親在他屋裏
西北角落頭過來喝一喝便燒香。

除夕小參景德今夜分歲無可管待諸人若烹北禪
牛太煞傷慈若燒法昌火浪費常住若炊黍米飯恐
鄰僧興歎若唱村田樂有犯毘尼且如何即是者裏
著得一隻眼慶快平生得大自在又云常住三百六
十畝僧田出帳收租納稅了到臘月三十日倉庫無
顆粒之餘拍雙空手送殘年山僧與麼道只得一半
且那一半在什處卓杖一下云來朝更有新條在惱
亂春風卒未休。

元旦上堂卓拄杖云新年頭行新令萬象森羅齊乞
命釋迦彌勒暗吞聲文殊普賢偷眼聽惟我龍淵一
眾必恭而必敬驀豎拄杖云拄杖子𨁝跳上三十三
天向東海龍王鼻孔裏翻身透過七金山走遍四天
下仍歸本處向諸人道將謂紫微攝政卻是太歲臨
宮卓一卓。

立春上堂東皇施正令寒巖枯木花柳岸垂金線汀
洲湧碧沙煦日融融兮鋪大地之錦繡和風蕩蕩兮
燦遍界之文章飄緲白雲縱觀寫出飛禽跡優游漁
唱等閒驚起臥龍吟有情公子逐野馬於長途無心
道人駕白牛於寶所寒山子寒山子惺惺寂寂寂寂
惺惺相攜把手訴衷腸底事分明絕比量不知春色
無高下返怪花枝有短長。

解制上堂盡十方是個大圓覺海無內無外何解何
結結也在裏許解也在裏許山僧一向孤迥迥灑落
落來者不用錐去者不用鉤一任朝摝魚蜆暮宿古
廟醉李亭畔看梅花吐白雪之香煙雨樓前聽桂櫂
泛碧波之浪南天台北五臺從教眠雲步月東蓬萊
西太華何妨玩水觀山雖然如是布袋頭依舊在山
僧手裏驀喚侍者者應諾師曰看腳爐裏有火麼遂
起身云盡道季冬極冷不覺孟春猶寒。

燈節晚參十五日已前雪覆千山十五日已後雲散
長空正當十五日月到天心風來水面與麼時直得
石女雲中高拍板木人海底細吹笙燈籠跨鶴繞南
斗露柱騎牛舞北辰不是神通玅用亦非法爾如然
我見燈明佛本光瑞如此。

佛涅槃上堂生無來處死無去處釋迦老子向甚麼
處去莫教休去歇去麼斷絕往來麼杳無消息麼龍
淵今日直得口挂壁上又怎怪得諸人驀豎拄杖曰
釋迦老子來也諸人還見麼擲下云丈六金身紫磨
色年年記取是今日。

天台護國夢颿和尚至上堂大道虛曠絕彼絕此聖
智圓通無內無外天地難況其遠日月莫方其明了
無形相之可窺何有古今之能間恁麼時將五位入
三玄內拈人境來賓主上亦不剩一絲亦不減一毫
上下并四維無有偏正回互然則如是有一句子不
從迷悟得不向聖凡求且道在甚麼處設使週遮卻
請護國和尚與你道破。

李廣植廣桓昆玉薦嚴明經真寄居士請小參生為
死之因死為生之果因果甚分明去來無拘縛真寄
道翁幼探洙泗之道晚明少室之宗氣度超然胸懷
灑落欽聞德音遍布鴻略超倫叢林賴以匡扶法門
藉以振興忽云老宿相邀不期半路抽身莫是龍華
曾有約內院同敲太古音麼震聲一喝云月恒庭際
月皎皎滿目光輝意儼然(居士自謂攖寧和尚相邀預定日期請諸山知識至
舍念佛說偈而逝)。

雨霽示眾雨歇天晴日出風來水面紋生陌上桃花
露出靈雲面目圃後翠竹張開多福舌根梨花飛白
雪細點苔階鋪蜀錦榆莢吐金錢撒入螺窗噴海珠
驛路兒童摘楊花而搓玉彈湖邊漁叟垂香餌以釣
金鱗頭頭顯佛祖真宗處處彰普賢境界山僧拄杖
忍俊不禁向青雲裏打個筋斗卻來與諸人露個消
息卓一下云六宇陰霾都掃卻頂門迸出一輪紅。

端節上堂今朝五月五陌上鶯啼柳蠶眠剝繭時桑
柘露拳肘村巷樂昇平歡歌載道路東舍趙三娘獨
飲雄黃酒醉倒謝大叔赤腳騎艾虎等閒穿市過咬
殺雲門普赤口白舌神忙忙鑽入土撞著地行鬼一
擊忘前後拊掌云阿呵呵文殊與普賢拍拍成玅舞。

示眾舉法眼問永明云隔壁聞釵釧聲即名破戒現
見金銀合雜朱紫駢闐是破戒是不破戒明云好個
入路師曰若有個入路薰風自南來殿閣生微涼若
無個入路花須連夜發莫待曉風吹卓拄杖曰直饒
恁麼會堪作甚麼頌曰隔壁聞釵釧即名為破戒好
一個入路於法觀自在。

上堂月生一萬象森羅眼睜赤月生二崑崙躍上扶
桑樹月生三蝦蟆吞卻水中天拈拂子豎起云還有
與龍淵拂子相見者麼良久云見之不取思之千里
遂擲下。

示眾舉南泉問黃檗黃金為世界白銀為壁落是什
麼人居處檗云是聖人居處泉云更有一人居何國
土檗叉手而立泉云道不得何不問王老師檗卻問
更有一人居何國土泉云可惜許師曰一人向虛空
裏鑿窟寵一人看錮鏴著生鐵二俱總成戲劇山僧
若作黃檗待問更有一人居何國土劈面便掌直饒
南泉有滔天手眼也無摸索處頌曰黃金世界白銀
粧古殿苔封坐未央更有一人何國住時流切忌錯
商量。

上堂夏日熱夏日長薰風戶外來兩腋生微涼郭公
鳴遠浦姑惡憩南塘蛙聲數數勝鼓吹夏蟲唧唧別
宮商禪和子細思量眼中見色耳裏聞響切不得昧
卻他古佛心王。

錢涵六居士薦室姚氏請小參一點靈明徹古今涅
槃生死等埃塵者回親識娘生面遍界清風動地生
豎拂子云者裏會得生本不生滅本不滅生滅一如
真幻不二且姚安人即今在甚處安身立命咦一超
直入菩提岸此土蓮邦任往還。

上堂今朝八月一湛湛秋光寂鴻雁北地來長空露
遺跡萬木漸蕭疏五湖漾虛碧砧聲到耳邊般若波
羅密。

示眾景德門牆八字開朝朝雲鶴去還來鴛鴦湖畔
煙雨樓臺行到水迴路曲處幾人含笑幾人悲。

中秋晚參舉馬祖玩月因緣(頌曰)等閒無事下階遊兩
盞三盃興不休各把衷情都訴盡至今清怨滿山丘
因事示眾舉永嘉大師云從他謗任他非把火燒天
徒自疲我聞恰似飲甘露銷鎔頓入不思議觀惡言
是功德此則成吾善知識不因訕謗起冤親何表無
生慈忍力師曰永嘉大師恁麼道理上即得若是事
上且緩緩著景德即不然知事少時煩惱少識人多
處是非多。

師翁介老和尚忌日上堂慈威普振于閩越浩氣擴
克乎大千踏碎佛祖頂𩕳打開聖凡羈鎖豎正法眼
邪魔無處藏身截斷淆訛真機流通遍界殃累兒孫
不了禍及叢林何休以杖召眾要見師翁面目麼卓
一下云秋風吹繡水落葉滿長安。

小參僧問祖意教意是同是別師曰驛西桃花紅塘
南李花白曰和尚將境示人那師曰汝向甚處見山
僧僧擬開口師打曰下坡不走快便難逢問如何是
佛師曰仰面烏龜抱水游曰如何保任師曰臘月蓮
花火裏開僧便喝師便打問師唱誰家曲宗風嗣阿
誰師曰乘興攜笻登絕頂五雲足底起龍吟曰恁麼
則龍興嫡子蠡水真孫師曰刳心剖腹人難會細剪
春風遍界吹曰萬古碧潭月撈摝始因知師曰如何
是你知的事曰看腳下師曰放汝三十棒乃舉臨濟
垂問有一人論劫在途中不離家舍有一人離家舍
不在途中阿那個合受人天供養師曰落霞與孤鶩
齊飛秋水共長天一色。

初祖忌拈香少林面壁九年不會唐言蔥嶺獨自西
歸泥齊腳背一語何之慚愧無地可笑神光不惜好
手換他空棺隻履賺卻後代兒孫一個個蹄踏蹄嘴
對觜。

結制上堂僧問文殊為七佛之師因甚出女子定不
得師曰方木不逗圓孔曰下方罔明菩薩為甚卻出
得師曰大似遠客還家曰如何是定師曰鐵橛釘虛
空曰只如世尊為二大士與麼教敕還是赤心為人
還是把定封疆師曰汝道山僧今日還是為眾結制
為汝答話曰總在裏許師打曰儱侗不少乃曰包天
地而無外入微塵而無內無內無外聖凡一源百億
須彌世界細抹為塵於一塵量湧出無邊香水國土
拈杖一卓曰百千三昧無量法門總在者裏恁麼會
去結在解處解在結中莫有不從結解而來的麼以
拄杖作釣勢曰不是金鱗枉上鉤復舉女子出定因
緣師曰是定不是定井底鐵蛇照古鏡出得出不得
三人證龜成個鱉古今多少被熱瞞三十烏藤猶未
歇因甚如此仔細檢點一一出女子定不得還有出
得女子定的麼喝一喝。

小參舉世尊見文殊在門外立乃曰文殊何不入門
來殊曰我不見一法在門外何以教我入門師曰者
則公案自古迄今無人判得蓋因情未盡耳過去巳
過去未來尚未來正當龍淵主持此事諸人不得造
次我有六十棒要打不平何故世尊不揀巳過尋察
他非不合有門內門外見好與二十棒文殊不遵約
束進退無禮不合生有法無法見好與二十棒還有
二十棒山僧自領大眾且道過在甚麼處試指出看。

小參僧問如何是佛法大意師曰京口白菘味最隹
曰某志誠請問和尚莫戲論師曰不戲論曰如何是
佛法大意師曰金陵旱芹白更美曰此非戲論耶師
曰大眾證明僧佇思師打曰好惡也不識乃舉天親
菩薩從彌勒內院而下無著問經稱人間四百年彼
天為一晝夜彌勒於一時中成就五百億天子證無
生法忍未審說甚麼法天親曰只說者個法師曰彌
勒說的決不是天親傳的天親傳的決不是彌勒說
的若道只說者個法直饒彌勒下生自救不了豈能
成就五百億天子證無生法忍耶天親若果從彌勒
內院而下待無著恁麼問劈脊便棒免致後來許多
尊宿向者個法裏錯會。

羅又先文學薦考廣文子先空諸大士請對靈小參
揮拂子云朔風凜冽逼人寒萬樹千林紅葉潸遍界
黃沙成血淚仙人無足出雲端恭惟子翁空諸大士
學綜古今實鴻儒之領袖心通內外誠後進之良規
見介師翁於敬畏獲心印於蠡湖惟道惟德乃格乃
馨豎拂子召眾曰看看在山僧拂子上放光動地光
中說道來也恁麼去也恁麼恁麼中有不恁麼杲日
當空月正圓鐵船海上快如梭諸人還會麼揮拂子
曰出頭人世外坐斷五須彌一派天香遠瓊瑤吐紫
芝。

小參舉世尊將諸聖往第六天說大集經敕他方此
土人間天上一切獰惡鬼神悉皆集會受佛付囑擁
護正法設有不赴者四天門王飛熱鐵輪追之令集
既集巳各發弘誓擁護正法惟一魔王謂世尊曰瞿
曇我待一切眾生成佛盡眾生界空無有眾生名字
我乃發菩提心薦福懷云臨危不變真大丈夫諸仁
者作麼生著得一轉語與黃面老子出氣尋常神通
玅用智慧辯才到此總用不著盡大地人無不愛佛
到者裏何者是佛何者是魔還有辯得出的麼良久
云欲識魔麼開眼見明欲識佛麼合眼見暗魔之與
佛以拄杖一時穿卻鼻孔師曰天衣老人錯下名言
者魔王若是個臨危不變大丈夫即不隨熱鐵輪而
來也況復云我待一切眾生成佛盡眾生界空無有
眾生名字我乃發菩提心恁麼道早是把髻投衙據
款納降了也何須更著一轉語與黃面老子出氣況
世尊初云一切眾生具有如來智慧德相豈一魔王
之不具哉且道魔之與佛還有辯得出的麼良久曰
白鷺下田千點雪黃鸝上樹一枝花。

臘八上堂雪山六載苦難挨忽睹明星雙眼開依前
不見自家鼻錯認牛頷作馬腮遞代兒孫渾不識且
道不識個甚麼年年有個臘月八誰人能展兩莖眉
除歲小參一歲盡今宵團圞相共語世事不干懷道
人合如此有一物圓陀陀光爍爍拽之不來推之不
去恰似洞庭山上一座石敲之聽以無聲撥之睹而
無質不屬陰陽造化亦非天地生成日暴風吹曾無
改易還有識得者麼倘或不知山僧為諸人指出乃
拈果示眾曰呀原來是枚果子。

元旦上堂僧問如何是新年頭佛法師曰爆竹連天
響鼓聲動地鳴曰恁麼會還當得麼師曰誰家簫管
裏清韻透雲霄曰新年佛法蒙師指祝聖一句請師
宣師曰日月光天德山河壯帝居問如何是龍淵境
師曰三塔卓當門千花擁殿後曰如何是境中人師
曰眉毛生眼上鬚邊耳搭腮曰如何是日用行履處
師曰不善承迎世上人等閒無事招人怪曰如何是
和尚為人處師曰棒打石人頭𥗋𥗋論實事曰學人
上來乞師一接師曰汝是行腳僧麼僧便喝師曰腳
跟未點地在僧無對師打曰何不再喝迺曰三百六
十日今朝最第一石塔拜倒露柱燈籠騎卻殿脊廚
庫僧堂山門鐘樓藏閣齊聲慶賀新歲驀拈拄杖畫
○相云日重光月重輪海不揚波中有聖人。

啟千佛懺期上堂僧問一花百億國一國一釋迦秪
如三千諸佛未審居何國土師豎拂子曰在山僧拂
子頭上曰未審說何法要師擊拂子三下曰為什學
人不聞師曰因有執故曰學人離卻法執請師別道
師曰未明三八九難話歲寒心乃曰過去諸如來斯
門巳超出月落天空碧潭無影現在諸菩薩今各入
圓明貪他一粒米失卻半年糧未來修學人當依如
是法堂堂大道透長安何用當途栽荊棘豎起拂子
曰三世諸佛向拂子頭上闡說無量玅義百千法門
天上人間各證無生法忍亦各坐本世界廣宣玅法
隨類度生諸人還信得及麼擲下拂子曰向下文長
燈節示眾舉修山主云具足凡夫法凡夫不知具足
聖人法聖人不會聖人若會即是凡夫凡夫若知即
是聖人此語具一理二義若人辨得不妨於佛法中
有個入處若辯不得莫道不疑師曰修山主恁麼道
理上也著事上也著可惜落在凡聖坑裏出頭不得
龍淵不與麼具足凡夫法凡夫即知具足聖人法聖
人即會聖人若會不是凡夫凡夫若知不是聖人此
語亦具一理二義直饒辨得於衲僧門下正好疑著
若辯不得卻有個入處大眾山僧恁麼道與古人同
耶別耶檢點得出與你一緉鞋。

上堂舉德山挾複子到溈山上法堂從東過西錯從
西過東錯溈山默坐不顧錯德山云無無便下去錯
復云也不得草草遂具威儀見溈山提起坐具云和
尚錯溈山擬取拂子錯德山便喝錯當時背法堂著
草鞋便去錯溈山至晚問首座適來新到在甚麼處
貧兒思舊債首座云當時背卻法堂著草鞋便去恁
麼那溈云還識此子麼巳後向孤峰頂上蟠結草菴
呵佛罵祖去在面赤不如語直又曰作家相見縱奪
可觀旌旗閃爍鋒芒各露二老有個不知處至今無
人舉著且道什麼處是二老不知處若檢辨得出便
會得龍淵者八錯若會得者八錯便會得巳後向孤
峰頂上蟠結草菴呵佛罵祖的道理有麼良久曰你
往西秦我之東魯。

小參舉真歇了云處處覓不得有一處不覓自得良
久云賊身巳露徑山無幻祖云處處覓不得且道何
處不是有一處不覓自得人無下賤下賤自生良久
云甚處去也賊身巳露還我贓來真歇和尚只解閉
門作活未知奪角衝關且道如何是奪角衝關的句
卓拄杖云挑沙入水師曰真歇和尚道則太煞道只
道得八成山僧則不然處處不覓自得有一處覓不
得良久云無贓不問罪無幻老人道真歇和尚祗解
閉門作活未知奪角衝關殊不知他一鏃破三關不
費腕頭力只如挑沙入水你諸人向甚麼處會卓拄
杖一下歸方丈。

小參舉雲門問值歲什處來歲云刈茅來門云刈得
幾個祖師云三百個門云朝打三千暮打八百東家
杓柄長西家杓柄短又作麼生歲無語門便打玅喜
云直歲無語自有三百個祖師證明雲門令雖行要
且棒頭無眼楚石云大小雲門卻被直歲勘破師曰
打人還要親兄弟敵國須還父子兵大慧祖孫抑壓
雲門扶持直歲看來不是好心何處是三百個祖師
證明處那裏是直歲勘破處直歲無語合喫雲門棒
什麼處是棒頭無眼處雖然面赤不如語直雲門不
合道東家杓柄長西家杓柄短當與麼時問他三百
個祖師在甚麼處自然瓦解冰消殊不知用盡自巳
心笑破他人口。

上堂舉馬祖於書中作一○相師曰向虛空裏鑿窟
寵道人送到徑山老不識羞徑山發緘於圓相中一
點卻封回看孔著楔忠國師聞云欽師猶被馬師惑
大小國師好惡不識殊不知馬師未畫圓相時已被
欽師惑了也雪竇云徑山被惑且置若將呈似國師
別作個甚麼伎倆免被惑去師曰也是為他閒事長
無明有老宿云當時坐卻便休師曰鄭州出曹門又
有云但與畫破師曰夜半放烏雞雪竇云若與麼只
是不識羞師曰何不早恁麼道竇云敢問天下老師
各具金剛眼睛廣作神通變化還免得麼師曰未敢
相許又曰雪竇見處也要諸人共知只者馬師當時
畫出早是自惑了也師曰救取一半大眾與麼批判
且道者幾個阿師還甘麼龍淵見處雖不與雪竇老
漢同一鼻孔出氣也要諸人共知良久云我也沒量
罪過便下座。

晚參良久云大眾到也未有對云俱到師曰那一人
到也未眾無對師曰不干山僧事。

上堂舉女子入定公案畢師曰者則公案自古迄今
拈提者多錯會者不少文殊至諸佛集處值諸佛各
還本土唯見一女子入定世尊命文殊出文殊卻出
女子定不得世尊曰下方有罔明菩薩出得須臾罔
明至彈指一下卻出女子定檢點將來無甚奇特雖
然如是當時若有個漢深深裏掘個坑子將者一隊
古錐一齊埋卻免致後代兒孫向出得出不得處作
活計龍淵恁麼批判且道意在如何拈拄杖卓一下
曰水向石邊流出冷風從花裏過來香。

晦岳旭禪師語錄卷第三
侍者全琳記錄

* 住鎮江府北固山甘露寺海門禪院語錄

康熙甲戌歲三月二十五日入院。

山門華藏樓閣門八字盡打開卓杖一下天人群生
類皆從者裏入。

彌勒天上無彌勒地下無彌勒只者個是阿誰咄。

韋馱你有金剛寶杵我有黑漆拄杖大家共出隻手
特地起模畫樣。

佛前還見麼面如滿月胸湧卍字天上人間供養承
事便拜。

伽藍赫赫濯靈爍爍厥明只此伽藍是汝身心。

祖師西天四七東土二三以訛傳訛遞相鈍置檢點
將來多虛少實山僧今日到來與你和盤托出。

踞室拈拄杖曰摩竭陀國未是全提少室峰前猶在
半途說心說性座主見解壁立萬仞徐六擔板出格
高流也須看過了打何故甘露門下。

當日正紅旗章京李公設齋請上堂師拈疏云只者
個親從靈山記莂今日落在山僧手裏魔外以之掃
蕩正宗以之流通若要一眾共知試聽表白披宣宣
畢師指法座曰從上佛祖瞻仰有分天下知識望崖
而退新甘露平地昇高且看撒沙撒土拽杖便陞拈
香云此瓣香蘊盤古開天地正氣協唐虞運堯舜真
心端為祝延
大清界主聖躬萬歲伏願鼎祚等山河睿算同天地八
荒咸稟威靈四海均資化育此瓣香德兼稷契才并
伊周奉為　滿朝勳貴本省文武及鎮海大將軍八
旗總戎并巡憲道臺本府府主兩廳縣主各衙諸位
尊官伏願謨猷遠大勳業綿長永為
朝廷柱礎佛法城池此瓣香磨不磷涅不淄虛而靈
寂而玅奉為闔郡紳衿諸山知識本寺耆舊等伏願
明般若真宗悟菩提玅果此瓣香名狀不得品類不
齊供養本寺開法第一代先法叔逾祖和尚伏願不
違本誓降跡娑婆為像法之津梁作來學之龜鑑復
於懷中拈出曰此瓣香遇貴則賤逢賤則貴盡大地
無人著價第三回拈出炙地薰天供養傳臨濟正宗
第三十二世山鐸先師大和尚斂衣就座壽堂大師
白椎畢師曰第一義諦未出三江口早巳道破既到
者裏落二落三若有向山僧未發足以前薦得的試
請道看紫淵西堂問世尊九會說法度盡眾生和尚
三座道場有何垂示師豎拂子曰見麼曰恁麼則曜
古騰今去也師曰君子可入曰現前緇白請和尚榮
鎮茲山未審有何福利師曰九天騰瑞氣萬國盡歡
聲曰千峰齊拱秀萬派盡潮宗師曰讚歎不及問三
要三玄即不問陞堂祝聖事如何師曰天長地久曰
大眾沾恩去也師曰上座作麼生僧便喝師曰白雲
萬里問甘露重興師登寶座有何瑞應師曰人天普
會萬彙崢嶸曰薰風自南來殿閣生微涼師曰如今
是什麼時節僧擬議師曰且退後著朱松門居士問
起蟄春雷即且置杲日當空事若何師曰大地總光
輝曰曇華方現瑞甘露此重興師曰雲從龍風從虎
士以杖上指師曰高不足士以杖卓地師曰低有餘
乃顧眾曰還有問話者麼良久曰佛祖真機語默難
通正法眼藏情忘謂絕恁麼會古佛同參不恁麼會
新甘露另行拋撒以拂子打○相云會麼在天成象
在地成形在日月照臨在雨露潤澤在山嶽鎮靜在
江河流注在佛祖救度一切捨妄歸真在聖天子垂
拱致治萬國來賓在王臣佐宰奉一人而撫兆民在
現前緇素各崇本業以樂昇平且道在衲僧分上又
作麼生揮拂子云劈開華嶽連天秀放出黃河倒海
聲復舉三聖道逢人即出出則不為人興化道逢人
即不出出則便為人師曰一人肩挑日月擲乾坤於
象外一人背負須彌運日月于懷中且道為人不出
的是出則不為人的是檢點將來好各與二十棒何
為如此山僧今日新到甘露正令當行結椎畢師下
座。

當晚小參百川異流同歸大海千差萬別總入真宗
窮三際亙十方理事圓融性相平等一切法不生一
切法不滅一切法不有一切法不無山河大地明暗
色空情與無情塵說剎說自古迄今窮說不盡新甘
露亦如是說諸兄弟還如是聞麼良久云直截根源
佛所印摘葉尋枝我不能復舉法燈和尚云本欲深
藏巖竇養病過時奈緣法眼老人有未了公案出來
為他了卻時有僧問如何是未了公案燈打曰祖禰
不了殃及兒孫曰過在甚處燈曰過在我殃及你師
曰法燈握佛祖正印佩肘後靈符如壯士展臂不借
他力山僧亦本欲深棲巖穴養病過時奈緣東林老
人有未了公案出來為他了卻設有問如何是未了
公案向道兔角觸翻潭底月龜毛縛殺玉麒麟更問
過在什麼處救得寶林頭缺卻少林齒。

安兩序上堂要津把斷水泄不通正令全提千差坐
斷到恁麼地佛與眾生何處有也若有一法可當情
是大過患古人事不獲巳向建化門中立個賓主句
新甘露有條攀條無條攀例走使文殊普賢驅馳釋
迦彌勒做牛的就要拖犁拽耙做馬的就要啣鐵負
鞍為人原始要終無不成辦驀卓杖曰但願大家齊
著力直教扶起舊剎竿。

上堂僧問向上宗乘即不問祖意西來事若何師曰
朝霞不出市暮霞行千里曰佛法大意又作麼生師
曰雲無心而出岫鳥倦飛而知還曰佛意祖意相去
多少師曰白鶴下田千點雪黃鸝上樹一枝花曰萬
古碧潭月撈摝始應知便禮拜師曰汝見何道理卻
恁麼曰和尚也須照顧師拈棒僧一喝歸眾師曰三
十棒且待別時乃曰毫釐有差天地懸隔一番風過
樹頭鳴誤聽潮聲江岸潑且道如何得恰好去蕩蕩
皇風成一片更於何處覓封疆。

結夏上堂盡大千界一結結定釋迦彌勒無出氣處
進一步磕破腦門退一步錯折脊梁海門今日放開
一線直教人人得活出身有路出格高流不在語下
還有麼九十日內參得透踏遍塵寰不露蹤。

上堂鳥鳴深谷發種種妙音貿易長街開重重寶所
卓杖一下曰且道是什麼功德良久可惜許。

上堂呵佛罵祖納海吞空也是衲僧家尋常茶飯參
學高人須是向鑊湯爐炭裏建大法幢作大佛事和
光同塵處識得自巳家珍卓杖一下曰直饒與麼堪
作何用。

上堂一張兔角弓三隻龜毛箭射透五須彌裂破那
吒面咄。

小參入院一月有六日二時粥飯難週給肚皮緊束
日偏長卻憶溈山拾橡栗幸緣有道可相親慎勿因
饑而退屈隨分東西度歲華自古聖賢亦如是阿呵
呵我禪巳說了諸人怎生會若不會甘露索性與你
道破早膳萵苣湯午齋麥糊粥。

上堂掘泥尋土實堪嗟甘露披金為撥沙個裏若明
端的旨始知不異舊生涯卓拄杖下座。

端節上堂今朝五月五天帝臨凡土撞著五毒神奉
勸三杯酒醉倒八金剛笑破那吒口文殊驀頭痛觀
音連叫苦甘露拄杖子向凌雲亭上轟地打個霹靂
百舌赤口一齊都沒有好衲僧還知否世事總無他
從來怯敏手。

上堂踞菩薩乘修寂滅行行不言之教施不肅之令
你行荒草裏我又入深村拍禪床云金雞啼破人間
夢更聽寒猿恨轉深。

解夏小參四月十五日結跛鱉盲龜吞蒺蔾七月十
五日解蝦蟆蚯蚓過東海蠟人驗得骨頭紅戒珠撥
動呈光彩更有一機似鐵牛從來不入者群隊拈杖
曰聻自古自今無誰拘繫復舉無準和尚曰一夏巳
滿無事不辦遂府缽盂邛州磁碗師曰甘露不然一
夏巳滿是事不辦井索欠長衫袖嫌短。

上堂犬吠山前鴉鳴殿後廚庫僧堂足蹈手舞無位
真人隨例抖擻拔出眼中楔抽卻腦後釘一任自怡
自悅自拈自弄堪笑文殊普賢起佛見法見被世尊
貶向二鐵圍山不知自後更敢也無。

晚參山僧不會禪無說亦無法有口挂東壁那更恣
忉怛有般野狐精蠻涎亂潑撒臭穢不堪聞惡毒沁
人骨盧扁不能醫佛祖慚愧殺山僧只管看且道看
甚麼阿呵呵看你癡狂幾時歇。

中秋晚參北固山前鳳凰池畔有一句子光吞碧漢
迥超十虛之上千聖莫睹其末洞照金剛際下十地
罔測其顛皓魄映乎千江真音徹乎八極涼飆蕩漾
而不散森羅錯綜以無虧剎剎塵塵無彼無此震聲
一喝此夜一輪滿清光何處無。

九日上堂九月九黃菊綻東籬陶淵明好酒不辭杯
花裏蜜蜂飛翻身惹著衣頂門一劄驚覺起何處尋
伊忙收葛巾歸去來路逢落帽客無言各自知。

龍興和尚忌拈香當年冤結處今日轉增深一回飲
水一回噎以袖掩面曰蒼天蒼天雖則思君卻是恨
君。

達磨初祖忌拈香者個漢太偏僻梁王問是誰親口
道不識獨自悽悽入魏邦算計不來卻面壁神光三
拜喪盡伎倆隻履空棺弄巧成拙赤腳到蔥嶺究竟
瞞不得年年此日惹得張二鬍李三媽哭不得笑不
得粧香云曉來一陣霜風遍灑階前紅葉。

結制上堂問如何是學人本來面目師曰山僧不曾
蓋覆汝曰真誠請益和尚師曰雨過山容淡風來竹
韻清如何是道師曰闊三尺長無極如何是道中人
師曰有馬騎馬無馬步行乃曰如來秘密藏蚯蚓飛
過滄海祖師正法眼蝦蟆跳上梵天玄門要路照用
齊施玅協兼帶君臣道合駕鐵船于海上全藉無手
石人翻玉浪於銀霄回看有角碧兔豎拄杖曰者裏
見得徹有賓主全殺活挾正偏通回互然雖如是猶
滯兩重關若是樞機格外掀倒禪床喝散大眾略較
些子。

上堂海底夜叉神三步五步行撞著赤烏龜看是破
沙盆喝一喝。

冬至小參群陰剝盡凌雲亭上雲五色一陽來復觀
日峰頭日漸長掩軍石突出釋迦眼睛秋月潭全彰
祖師鼻孔驀拈杖曰海門拄杖子騰身虛空作大獅
子吼音且道說個甚麼乃置杖合掌云伏惟大眾應
時納佑慶無不宜。

臘八上堂雪山苦行六年可憐骨綻皮穿抬頭忽見
明星瞎卻一雙眼睛巳是不能合煞更把泥沙亂撒
至今惱亂不休兒孫殃禍難收驀豎拂子曰看看誰
知二千七百年前慚愧殺不了底椿子竟是康熙三
十三年北固山甘露寺裏推不去拽不來底狠石拍
禪床一下。

小參跨鰲門內一隊漆桶無端輥入鬧籃裏把階前
上馬臺一摑直得十字街頭石敢當咬牙切齒痛教
徹何以見得寒山拾得豐干三人證龜成鱉。

上堂雲門一曲高臘月二十五無人和得齊打破禾
山鼓。

上堂龍象蹴踏非驢所堪三山疊翠揚子波翻清風
一陣來明月正當天。

除夜小參到此十一個月叢林百凡肘挈獨有無位
真人依舊眉高眼闊等閒出入不羈踏碎毘盧頂骨
打著帝釋鼻梁忽底達磨齒缺雲門扇子吞聲一吸
滄溟水竭露出龐老腳跟截斷馬師鐵舌凌雲亭子
叫冤北固山頭痛裂五聖巖𨁝跳上天秋月潭咆吼
入澤鳳皇池九霄縈迴跨鰲門一直超出海門拄杖
騰身一擊渾教打徹臨風獨露劫前機歲盡年窮誰
會得海神不識夜明珠等閒彈落天邊月驚起南辰
北斗藏放出當年乾矢橛恁麼會快便難逢不恁麼
會莫怪饒舌復曰出家兒拋撇鄉井離棄父母志在
洞徹心源紹佛慧命不惟報答親恩歷世冤親悉皆
解脫若是名字出家素餐檀食經戒不能受持禪道
不能參悟甚爾傷風敗教汙辱宗社非止辜負親恩
於佛法中返增罪罹到臘月三十日脫卻臭皮囊生
前所作業因一時俱現百苦臨身悔不可及古人云
牢獄未是苦地獄未是苦袈裟下失脫人身實是苦
也誠諦之言切宜受持忽有個漢掀倒禪床把甘露
長老驀口摑大丈夫不妨俏俊雖然如是甘露也要
驗過始得。

元旦上堂拈杖曰元旦拈棒通下徹上豎放橫收舉
直措枉東敲西撥陰陽消長佛祖都來乞命衲僧難
為倜儻豎杖曰杈杈椏椏有甚伎倆擲下曰㖿恰似
個插翅猛虎戴角毒蟒。

初三日晚參月生一無角鐵牛眠少室月生二戴冠
碧兔海門住月生三五花貓子面門斑機前薦得猶
滯程途句下精通崖州萬里總不與麼狂病必僵者
裏有著得隻眼的麼拈杖曰木上座別資一路去也
卓一下曰放開也於一微塵內現百億浮幢王剎普
會人天于空劫之先捏聚也將大千世界入一毫端
上總攝生佛于盡未來際之後且道正與麼時如何
即是又一卓曰焦山山裏寺金山寺裏山超然北固
凌雲出到者方知路巇嶮復舉白雲端祖曰此事有
人擔得起價值大千世界有人擔不起不值半分錢
且道大千世界底是不值半分錢底是知恩方解報
恩師曰者個說話數百年來曾無一人拈掇甘露今
日不諱諸方檢點舉似大眾有人擔得起匾檐無蠟
兩頭失塌價值大千世界買賣不成各物現在有人
擔不得放待冷來看不值半分錢軟似鐵硬如綿且
道大千世界底是不值半分錢底是兩重公案知恩
方解報恩且緩緩著山僧恁麼批判莫有不甘底麼
良久鶴有九皋方舉翼馬無千里謾追風頌曰蓬萊
仙子五雲深興來忽起塵寰心手拈造化作一劇世
上瓦礫皆黃金。

元宵晚參燈光燦爛月色朦朧鐵鎖星橋開不禁火
樹銀花徹夜紅寒梅暗遞香何處乾坤春滿自東風
春色裏暗香中無數萬億燈燈燈遞互通光映大千
土交羅梵網宮拈拄杖一卓曰總不出者個時節阿
呵呵堪笑老瞿曇口吧吧四十九年說不到。

小參觀音洞上五聖巖玲瓏頭角尾顛天北固山前
試劍石瞞頇鼻孔撐雲出愚者見之謂之愚智者見
之謂之智樂水樂山弊難頓除本分衲僧何真何俗
涅槃上堂李花吐玉柳線拖金總是如來清淨寶目
千山聳翠百川競流無非釋迦紫磨金身魔外起舞
阿難悲泣亦如寂滅現前今日則有明日則無怎似
世諦流布且道正法眼藏秘密真心在甚麼處喝一
喝曰癡人前不得說夢。

小參示一機則千峰掩彩逗一句則萬派停機左之
右之無不賓服故曰大丈夫秉慧劍般若鋒兮金剛
燄非但能摧外道心早曾落卻天魔膽大眾且道大
丈夫是阿誰咄。

上堂卓杖曰三世諸佛亦如是說歷代祖師亦如是
說臨濟德山亦如是說金明亦如是說龍興亦如是
說甘露今日亦如是說大眾且道說個什麼試檢點
看。

祈晴上堂春夏雨漫漫簷前水滴滴連旬雲不開日
夜風呼吸溼透祖師心浸爛虛空鼻十灶九無煙一
炊三日喫怨言若雷轟冤聲如浪激喝一喝頂𩕳豁
開天正眼海門東畔日頭出。

雨霽上堂雲開天際稜稜碧雨歇地維簇簇新田園
在處歌聲滑百卉千芳喜氣生祖師心印當軒露無
位真人出入欣拈杖卓曰樵漁歌舜日農賈祝堯天
結夏小參以大圓覺為我伽藍安居身心平等性智
上而諸佛聖賢下而群靈蠕動不敢輒越戶限乃卓
杖曰且向者裏安居復舉斷橋和尚曰聖制中有一
訣上三星下半月付諸人須辨別九十日參教徹參
不徹飲底是洋銅吞底是熱鐵師曰斷橋老人用盡
自巳心笑破他人口欲大地人個個灑落落底殊不
知盡墮深坑直至而今無出身處甘露即不然聖制
中無一訣上不著三星下不安半月無物付諸人何
須更辨別九十日安詳優游閒不徹徹不徹飲底是
虀湯吞底是淮麥大眾且道瑞巖甘露為同為別雖
然更有一件緊要不可不與道破全藉知事勿辭勞
兩度缽盂要打溼。

晚參舉雲門道平地上死人無數過得荊棘林是好
手時有僧出云恁麼則堂中第一座有長處也門曰
蘇嚕蘇嚕師曰跛腳阿師只圖口便不顧落節既是
死人誰過荊棘林既是荊棘林用過作麼若無者僧
道第一座有長處此話安能到今日直饒道個蘇嚕
蘇嚕也是事不獲巳五祖演曰平地上個個丈夫荊
棘林裏坐得始是好手既是丈夫豈向荊棘林裏坐
若坐荊棘林決非好手檢點將來不異同坑土海門
則不然平地上死人髑髏裏開卻活人眼睛活人眼
睛開向死人髑髏上荊棘林裏坐得過得不妨好手
海門恁麼道千古之下貴要雲門五祖兩得相見只
不相知大眾既得相見何不相知淆訛在什處更聽
一頌腳蹬猛火手拏煙十人聞說九心寒鏟地一人
剛覷得直教腮迸髑髏乾。

端節上堂月屆蕤賓日臨端節鼓擊鼉皮鐘打生鐵
家無日澤圖妖怪無蹤跡不求如意吉祥那有赤口
百舌秀才枉造無鬼論東山謾作谷孤說善財不去
採藥文殊那用殺活以杖作書符勢云只此一道靈
符海門今日實貼江北江南急急如律令敕。

晚參九尾火龍蟠海底三頭五爪踏紅蓮六宮寂靜
人難見惹著輕輕禍到門此四句中有一句全主賓
無照用有一句有照用沒主賓有一句賓主照用俱
有有一句賓主照用俱無檢點得出與釋迦老子把
手共行復舉南明廣祖示眾以拂子、曰徑山最初
只為有此一著遂爾站定腳跟一挨一拶愈究愈遠
忽一日不究而究不窮而窮不究不窮不覺頓空伎
倆猛地回覷又畫一曰原來只是者個纔知者個復
畫○云便是者個諸昆仲且道者個作麼生理會者
裏著得一隻眼方許到家師曰南明老漢將三百六
十骨節八萬四千毛孔抖得繖捏得聚放去收來如
入無人之境精奧莫能比并及到氣盡力窮折合不
得可憐生只到得者裏海門則不然以拂子、曰海
門最初秪為無此一著所以站定腳跟不須挨拶不
用窮究直得無伎倆可空猛地回覷又畫一曰原來
不是者個纔知不是者個復畫○云便知不是者個
大眾秪如不是者個還有理會處麼者裏具得一隻
眼方許行腳諸昆仲海門恁麼道與徑山為同為異
直饒會得先後無差見他徑山則易要見海門則難。

上堂舉天衣懷示眾云百骸俱潰散一物鎮長靈百
骸潰散皆歸土一物長靈什處安南堂靜曰一物長
靈什處安長空雲散碧天寬蓮宮佛剎花無數眨起
眉毛子細觀師曰南堂止能入佛不能入魔甘露且
不如是一物長靈什處安劈破虛空作兩邊伸腳踏
翻東海舉手擢破西天三千與大千依舊黑漫漫眨
起眉毛子細觀爍爍通紅鐵一團喝一喝。

上堂舉法舟濟參吉菴授無字一日偶行廊下聞磬
聲豁然即見菴菴笑曰子捉賊也舟曰賊巳收下請
驗贓菴曰贓聻舟振坐具曰狼藉菴曰者掠虛頭漢
狼藉個甚麼舟一喝歸眾師曰法舟聞磬聲便悟去
即今鐘鼓鍧鍠一眾該聞還有悟底麼。

上堂舉碧峰瑛參洞庭見湖光瀲灩有省謂同舟曰
佛性天真不生不滅佛性即自性自性即佛性有無
不計獨露真如師曰大小碧峰病眼見空花錯認驢
鞍橋作阿爺下頷當時我若作同舟見他恁麼道便
一橈打落水者裏若翻得身轉自然頭正尾正作個
灑落衲僧大眾還如是會麼驀卓杖曰佛性自性痺
寒雜症真如天真魍魎妖精不滅不生太上老君有
無不計羅候入命。

曬藏小參剖一微塵出大經卷大眾剖那一塵出何
等經若辨得出常轉如是經百千萬億卷若辨不出
直須向赫日之下一一從頭轉過始得。

檀越看藏經請上堂舉僧問五祖一大藏教是切腳
未審切那個字祖曰缽羅孃曰學人只問一字為甚
答許多祖曰七字八字師曰者僧恁麼問煞有來由
可惟不知自巳落處五祖被他一問頓見海立山飛
甘露且不然有問一大藏教未審切那個字但向道
必郎能更問為甚答許多臧精鑽作邦崩斑剝且道
與古人相去多少於斯會得一大藏教不消一句道
盡更聽頌出問處言端答更神西天東土總難明十
分春色江南岸杜宇聲中百舌聲。

中夏小參前四十五日巳過去烏龜撞著須彌柱後
四十五日尚未來好看鐵鋸舞三台正當四十五日
捕得老鼠打破油甕寒山拾得笑呵呵老豐干換手
椎胸為甚如此相識滿天下知心能幾人雖然只如
有眼無耳朵六月火邊坐且道是個甚麼大眾者裏
道一句看良久乃頌曰浮木孔中一點血大開眼了
誰識得輕輕焠著焰拍天迸折虛空背脊骨波斯痛
倒海南洲幽江石人咬斷舌阿呵呵真奇特大冶紅
爐結寒冰恰值閻浮剛六月。

示眾舉斷橋祖參無準和尚于雪竇準以狗子因何
有業識令下語凡三十轉不契橋曰可無方便準舉
真淨頌曰言有業識在誰云意不深海枯終見底人
死不知心橋竦然良久忽聞板聲通身汗下於是大
悟師曰雪竇通身泥水憐兒不覺醜國清浹背汗流
平地喫交拈杖擊香几曰還有向者裏悟底麼良久
曰且信一半。

立秋上堂昨夜西風至梧葉忽驚秋天高雲氣淡海
闊水空浮趙州不會禪剛剛道個無可羨老楊岐解
弄三腳驢喝一喝看破了也復舉斷橋和尚曰德山
低頭夾山點頭俱胝豎起手指頭玄沙築破腳指頭
拈杖曰都來不出山僧拄杖頭何以見得卓一下曰
一葉落天下秋師曰教忠恁麼提持要顯拄杖子殺
活猶未得在何故不見道你有拄杖子我奪卻你拄
杖子頌曰雁字排雲寫碧空金飆忽陣剪梧桐商音
一奏驚天地萬里風高綠樹紅。

上堂舉白雲度祖因何太守參雲舉端祖謂五祖曰
有數禪客自廬山來皆有悟入教伊下語亦下得說
亦說得有來由舉因緣問伊亦明得秪是未在既有
悟入因甚未在何微笑雲曰五祖道因茲出一身白
汗便明得下載清風你作麼生何拂袖便行雲曰居
士且子細何更不回首師曰盡謂太守向白雲舉處
明得五祖下載清風底道理要且緩緩既于此明得
因甚一言不措若于此不明白雲為甚肯他此實難
辨甘露今日要與判斷明白乃拈杖一卓曰白雲與
太守下載清風有拂袖歸去來萬象齊抬首。

登凌雲亭示眾凌雲聳翠逼諸天萬里山河在眼前
話盡當年成敗事獨餘江上兩峰全。

晚參莫將冷水浸冬瓜空坐難教枯木花撥轉上頭
關捩子寶劍高揮絕生死豎起脊梁眨上眉覷破佛
祖第一機倘或依稀消歲月此心沒世終難決。

解夏因事小參一夏九十日倏忽如彈指本期一眾
心空安居同結聖制總是畫餅徒勞阿誰實為生死
煩惱日日翻新規約條條故紙屢經不如意事只得
消歸自巳諸兄弟須薦取欲長一智須經一事。

出隊歸上堂凜凜朔風寒徹骨巖梅樹樹結瓊葩無
情不爽韶光約人事何如四月花幸緣貧衲子有味
道恒嘉諸禪德莫嗟呀奈過殘冬霜雪苦春來喜氣
足天涯大眾還知道味麼良久卓杖一下。

康熙三十四年乙亥十二月二十八日
欽賜御書金剛經到山上堂拈香曰此一瓣香秉金
剛之智焰具般若之慧光鑑地輝天含靈均沾化育
騰今亙古人天共沐恩波仰祝　睿筭以無涯欽願
皇圖而永固垂簾致治四海樂無虞端拱無為八荒
歌有道乃偈曰特賜金經降此山人天歡祝
御亭前金光照曜三千界玉疊文明萬古傳　帝道
遐昌敷海嶽佛燈洞燭滿林泉陽春遍佈冰霜解恩
澤宗門不計年。

除歲小參三百六十日盡七十二候巳足崑崙騎象
入藕孔蟭螟跨鶴衝天瀆直得地神惡發驚起玉兔
金烏於一剎那遊遍四天下恰值毘沙門天王來察
人間善惡當頭一喝喝住正是海門除夕之時召大
眾只如毘沙門天王察何人善惡與麼會得家堂穩
坐不與麼會切忌錯過卓杖一下但得雪消去自然
春到來。

元旦立春上堂元旦之日恰逢春斗柄移回晷運新
拄杖抽條含碧蕊花開碓觜結林檎可謂時節至理
自彰大眾時節至矣理自彰矣且道還是賀新春還
是迎新歲擊拂子云但得皇風成一片更於何處覓
封疆復舉僧問雲門如何是諸佛出身處門曰東山
水上行師曰忘能所超情謂迥絕藩籬不無雲門老
漢甘露者裏則不然如何是諸佛出身處冬到寒食
一百五五九盡日又逢春。

燈節上堂十五日巳前暗裏抽明魄漸圓十五日巳
後明中抽暗體還舊正當十五日上下明暗互相交
光徹八維無滲漏娑婆國土中男女并緇素各見本
地風光各得遊戲神通甘露者裏無油不點燈文殊
普賢相見不相識唵蘇嚕蘇嚕㗭唎㗭唎。

上堂海門無玅訣缽盂兩度溼達磨不會禪九年只
面壁二祖妄說安心致令後人狐疑不決檢點將來
打刀須是邠州鐵。

佛涅槃日上堂四十九年無一字二月十五露雙趺
二千餘年成話杷甜瓜藤結苦葫蘆。

小參北固山頭霧靄海門洞口雲攢幾多歸鳥迷巢
無數行人失路英靈衲子踏步向前有麼有麼良久
曰然既如此尚宜諦聽揮拂云鳳凰池畔梨花白雪
香甘露溪邊柳色黃金嫩凌雲亭上玉蘭笑日揚子
江心活碧滔天漁歌遠浦風送好音來席上雁過長
空月遺鴻影落丹墀森羅萬象大地山河在在現廣
長舌相時時演向上真機塵說剎說熾然說無間歇
恁麼會洞山麻三斤雲門乾矢橛七斤衫庭前柏一
捏粉碎若未過銀山關猶是瓜洲客勸君風便早登
程莫到臨時悔不及揮拂子下座。

清明上堂雲山疊疊翠屏開綠暗紅稀誰剪裁風日
晴和春爛熳死人塚上活人哀荊棘林白骨堆化一
陌紙錢叫幾聲蒼天仔細思量不勝悲慘奉勸貪花
賞玩客閒來好把自心捫。

小參問牛頭未見四祖時如何師曰青山青白雲白
見後如何師曰朝朝清風夜夜明月見與未見時如
何師曰喬松巢白鶴綠樹囀黃鸝乃顧眾曰諸昆仲
苦逼山僧有何所需世尊四十九年說法一字不有
達磨九年面壁一事無成若謂有佛法可商量誑惑
人不少便起身歸方丈。

上堂問如何是甘露境師曰鳳凰池上朝演武多景
樓中日論文如何是境中人師曰嘗挑野菜連根煮
時把香芻帶月鋤乃曰談家洲畔上下漁人歌夜月
京峴山邊往來樵子舞春風花飛綠野鳥弄芳叢池
塘青草裏蛙鳴聒聒巖巒峻峭處鶴唳噰噰北固山
頭一聲鐘驚起金烏出海東霞光滿大地遍界一輪
紅以拂子敲禪床豎起曰有斯見即非斯見無人逢
處卻相逢。

上堂問如何是法身師曰須彌頂上擊金鐘如何是
報身師曰波斯喫鐵面皮紅如何是化身師曰海底
耍鞦韆撞倒帝釋宮三身中那身說法師曰金雞啄
破琉璃殼石人眼裏禦飛龍乃曰江風吹水怯春寒
山樹花飛點翠斑無數行人歸未得夜深清怨不成
眠法堂庭際無誰掃試把菱花對面看莫待時光零
落盡縱教多力不能攀諸仁者急須參披風抹月雖
為樂只恐閻家索飯錢。

晚參問如何是祖師西來意師曰山僧見四十八員
知識從不聞者個說話僧佇思師以杖約退曰且向
東邊討又僧問前話師曰一夜催花雨千溪流水香
曰前言何在師曰你適來問甚麼僧亦佇思師打曰
卻是那個上座相識問如何是在窟獅子師曰爪牙
莫犯如何是出窟獅子師曰百獸潛蹤曰哮吼時如
何師曰聾人不聞曰未審甚麼人得聞師曰金剛腳
下泥鬼子僧喝師曰山僧遭你一喝僧無對師便打
迺曰新婦騎驢阿家牽羞面百醜杖林山下竹筋鞭
打豬打狗乾矢橛臭不堪聞麻三斤搓不上手倒跨
楊岐三腳驢三百五百程腳不離地走拈杖攛下曰
描也描不成畫也畫不就各請歸堂坐等守。

上堂卓杖曰可怪當年作事錯三錢娶個黑老婆雖
得同床只獨宿忽朝生子面如珂此個事甚淆訛今
日筭來藏不得當陽舉出笑人多諸昆仲奈如何直
須識取東風面豎起杖曰認著依前不是他。

上堂問青州布衫重七斤意旨如何師曰石人用盡
機梭巧木女裁成臥月茵曰一歸何處又作麼生師
曰風回江漾碧鶯囀柳舒青乃曰和風扇野幽蘭發
深谷之香煦日騰輝碧桃吐層巒之蕊院內幽篁生
角堤邊楊柳攄眉在在本地風光處處當人受用大
眾會麼喝一喝。

上堂問一口氣不來向何處安身立命師曰泥豬浴
白日癩狗尿青天曰請和尚分明指示師曰一步頭
點三五步尾顛七問破戒比丘因什不入地獄師曰
軍民總屬吾王化驛路坦平任去來清淨行者為甚
不入涅槃師曰官休不用排戈戟暫共農桑炙野芹
如何是和尚家風師曰等閒拾礫和雲擲時摘天羅
帶露烹問如何是祖師西來意師曰當門齒缺如何
是最上一乘師曰金鉤浮水面如何是格外玄談師
曰烏龜拜露柱蝦蟆撐鐵船莫是和尚見處麼師曰
一夏九十日今朝剛十五謝師答話師曰逢人但恁
麼舉盡日不逢人又作麼生師打曰杜譔長老迺曰
問若瓶瀉答似懸河若當宗乘全沒交涉直須問不
知來處答不知去處略較些子檢點將來向上更有
事在卓杖下座。

結夏上堂問如何是凡情師曰達磨眼睛碧如何是
聖智師曰夜叉鼻孔長有勞和尚指示師曰昨夜天
台山向露柱眉睫上橫衝直撞汝還見麼僧茫然師
打曰凡情聖解在甚麼處問有句無句如藤倚樹時
如何師曰月擁蒼松喬碧漢只如樹倒藤枯句歸何
處師曰風捲斜陽宇宙寒溈山呵呵大笑又作麼生
師曰追風馬子絕形蹤乃曰即心即佛金烏急玉兔
速非心非佛牛無兩角蛇有四足不是心不是佛不
是物就地彈死雀遼天捉俊鶻伶俐漢望剎竿拂袖
便去怎肯向死水裏沒頭浸殺諸方叢林從四月十
五日至七月十五日禁足安居西天守護蠟人海門
者裏總不恁麼只要諸人喫飯穿衣屙屎放尿如平
常一般頭上是天腳下是地更有何事大眾且道諸
方底是海門底是卓杖曰殿角薰風一陣來不覺清
涼生兩腋。

晚參結夏巳十日個個眉橫鼻直要會祖意佛心好
看門前上馬石叵耐兩個金剛把土地一擦立見骨
出。

晚參寂寂惺惺是惺惺寂寂非寂寂中惺惺著惺惺
中寂寂離打開佛祖關楗截斷衲僧命根嶽頂松暖
根育秀而光生琥珀海底石潤月娠輝而魄吐珊瑚
總是當人受用何須更覓白雲倘或顧眷踟躕海門
今日和盤托出喝一喝。

上堂問如何是佛法大意師曰北固山搖頭五聖巖
擺尾如何是佛身師曰凌雲亭子勢參天如何是法
身師曰揚子江水流入海佛身法身同耶別耶師曰
山深藏猛虎水峻隱蛟龍向上一路又作麼生師曰
蟭螟睫上卓紅旗此猶是衲僧轉處畢竟如何是向
上事師劈頭棒曰裂破頂門問牛過窗櫺頭角四蹄
都過了因甚尾巴過不得師曰蛟龍騰碧漢猶憶舊
池深僧禮拜師便打乃曰無弦曲韻出青霄氈拍板
響遏行雲不知那個是知音以杖作吹笛勢云誰知
音好聽山前姑惡聲。

端節上堂今日天中隹節海門直無可說莧煎豆腐
血紅艾煮菖蒲墨黑鍾馗見之眼挺小鬼嗅之腦裂
若作佛法解會定入犁耕拔舌。

喜雨小參雲興大野雨洗長空萬民歡娛百卉增榮
一句普天何私何公卓杖曰還識者一句麼良久平
田草淺翻珠浪陂池水滿鼓青蛙。

晚參問功德天黑暗女有智主人二俱不受時如何
師曰正好與山僧洗腳過在甚處師曰過在汝如何
是和尚家風師曰海門浪急魚難渡北固風高鶴謾
棲不立見聞緣請師道一句師曰主山高案山低乃
曰千尺絲垂一葉舟衝風破浪幾春秋老漁無限深
深意不得金鱗不肯休以杖作釣勢云還有解吞香
餌者麼良久擲杖曰連朝沒興歸巖宿且待天明別
下鉤。

上堂問如何是甘露境師曰月鎖凌雲亭漾碧風彈
試劍石生紋如何是境中人師曰饑餐渴飲無歡怒
呼馬呼牛任毀譽人境巳蒙指家風事若何師曰一
日缽盂兩度溼客來無物點蒿湯僧禮拜師曰逢人
莫錯舉乃曰纔過五月五便是六月六日月隙過駒
世事風捲燭且喜無位真人常在面門出入有時乘
便上凌雲依舊山青水綠。

祈雨上堂萬里炎蒸六月天四方禾黍碧生煙老農
有力耕無地水牯高眠枯澤田民多怨而莫適官少
計而忘安齊聲打鼓告青天滿我所願且道願個甚
麼拈拄杖曰試看木上座奮身上天興雲佈雨去也
連卓三下。

得雨上堂問此雨天降也龍降也師卓杖曰何不問
者個上座僧擬議師打曰者裏薦取乃卓杖曰拄杖
子𨁝跳上三十三天築著帝釋鼻孔東海鯉魚打一
棒雨似傾盆又一卓曰三千與大千咸沾此恩澤有
僧出問未審此雨從甚處來師曰不忝闍黎者一問
僧擬議師曰又添一重雲便打。

晚參潑碧翠於萬山捲銀濤于大澤霞雲駁海上之
蜃樓驟雨洗長途之野馬鳳皇池畔蛙鼓長鳴走馬
澗邊齊女時噪塵塵露般若真宗在在顯涅槃妙旨
良久揮拂子曰萬里煙消新月上滿懷清興樂羲軒
正黃旗孫繩武居士誕辰請上堂大道虛玄靈機活
脫融古今于當念會沙界于目前所以云神與境會
事得理融一切法不生一切法不滅識得個中意日
午打三更與麼則明同杲日寬若太虛可以報父母
深恩可以酬天地厚德可以作現生福壽可以種當
來勝因如斯作略還他出格丈夫且道出格丈夫壽
量多少揮拂子真淨界中纔一念閻浮巳有八千春
立秋小參承乏海門江上山深慚薄德紹先賢祖風
掃地丁斯日聖澤彌天不盡年額上明珠光不借懷
中寶鑑照無偏金飆忽到蒼梧上一葉橫階秋滿天
喝一喝。

七夕小參織女拋梭出巧雲牛郎涉漢渡天津人間
盡著巧來喫喫著通身白汗生。

因風折樹上堂象王回顧獅子哮吼黑漆崑崙赤腳
走石燕飛商羊舞一陣狂飆沙飛石舞驀然間樹拔
山頭屋傾殿後大眾且道者風從甚處來底拈起杖
曰何曾離卻手。

中秋小參天上月正圓人間秋將半落葉舞金風歸
雁征霄漢丹桂透幽香冰蟾暗裏見在在顯真機諸
人急須薦薦不薦寒山拾得笑嬉嬉愧煞豐干暗打
筭撫掌大笑且道笑甚麼只有長汀子從來無人見。

上堂舉盤山云心月孤圓光吞萬象光非照境境亦
非存光境俱忘復是何物師曰盤山老前言不復後
語致令多少尊宿向光境上打疊不下海門不敢囊
藏為你諸人頌出夜明簾內冰壺潤玉液光浮浸碧
波木馬衝開銀世界金獅難教臥青莎。

上堂露柱皮鞔鼓燈籠心作槌打著連天響畚斗笑
皺眉虛空側耳聽白雲假不知石敢當揚聲大叫舜
若多驚呀稱奇大眾還知麼八月十八海潮上風清
日杲暑涼齊。

九日小參九日東籬黃菊綻瞿曇眼睛自放光諸禪
者裏如堪話何妨立地見汾陽甘露拄杖子逞大威
神跳上三十三天歷遍十萬億土打個折合恰恰遇
著臨濟大師攜手歸來共與商量大眾且道商量什
麼事卓杖一下。

上堂三千七百則公案山僧從未舉著昨日因首座
問第一句不免一齊提起今日特特舉似大眾且道
作麼生舉便下座。

因夢感上堂我原無我物本非物亦非心亦非佛倒
跨楊岐三腳驢天上天下一任出沒以杖召眾曰且
道是個甚麼卓一卓曰三十年後。

示眾諸佛世界清淨如空皆無所有諸禪德後面是
主山前面是案山還空得麼良久曰只者個奈何不
得豈況他哉便歸室。

上堂海門一著不可描邈佛祖元同卓杖一下云千
錯萬錯。

達磨初祖忌日拈香來也齒缺當門去也肩挑隻履
恁麼是事不全看來無物堪比話杷相傳至今天下
莫不其毀海門恨切難消燒香云一爐牛糞火特特
燒薰你。

上堂千斤谷響壓倒須彌山王萬片空花蓋卻浮幢
剎海舜若多盡力抬不起波波挈挈落在深溪大梵
天王統領無數諸天覓個起處不得且道過在甚處
乃顧眾曰三十年後有也未可料。

晦岳旭禪師語錄卷第四
侍者全琳記錄

* 住鎮江府甘露禪寺語錄

結制上堂建法幢立宗旨一句中全殺全活一喝中
有主有賓與麼施設怎似排優之具山僧一向饑則
食渴則飲寒來圍爐熱來搖扇雖三主名藍與諸人
同一餐寢同一舉止不敢絲毫造作些須賣弄大眾
你看五聖巖前掩軍石因甚刀劈不開多景樓前觀
音洞因甚日晒不著喝一喝曰幾乎錯下註腳。

請兩序上堂恢弘法社扶豎綱宗須是安貼家邦互
為賓主如鳥二翼如車兩輪輪翼既備左右逢源所
以云孤掌不浪鳴兩掌鳴聒聒諸兄弟幹辦叢林流
通正脈務要舉措得宜始可光揚佛日仰祝　皇圖
且如何是據令一句喝一喝云獅子吼時芳草綠象
王回顧落花紅。

上堂問師唱誰家曲宗風嗣阿誰師曰天台橋下源
清遠廬岳池邊荷蕊香與麼則東林嫡子斷橋正宗
也師曰拈起一枝無孔笛吹出青霄孰不聞只如患
聾人還聞麼師曰汝適來聞鐘鼓聲麼曰聞師曰汝
非患聾人僧擬議師便打迺曰馬祖一喝黃檗吐舌
風不待月而涼火不待日而熱三頓痛棒老婆心切
翻轉面皮雷奔電掣便於此承當春風增瞌睡滯貨
不了東拋西擲惹得後代兒孫咬定屎橛鴉臭當風
不解羞賣弄人前自謂奇特有個緊要話頭不妨向
你直說他日四大分張時閻羅大王打你鬼骨。

上堂問和尚三處說法得力句子分付阿誰師曰歲
寒然後知松柏只如和尚巳分又且如何師曰不是
知音徒側耳僧喝師打退乃曰三世諸佛不知有雨
過夜塘深風來庭柏吼黧奴白牯卻知有金烏穿市
過玉兔沿街走拾得語寒山世人癡不惺顛狂外邊
走以杖一卓曰住住。

出隊白眾上堂深山巖谷中佛法有時向紅塵鬧市
裏展演紅塵鬧市裏佛法有時向深山巖谷中收攝
收攝處千聖罔知展演時十方通徹仰遵七佛儀軌
普請各出隻手舉起破沙盆廣種檀那福要知三輪
體中一一慎生過咎拽杖便出。

出隊歸晚參每朝迎日出持缽化檀那倒廩傾箱少
關門扃戶多總因自福薄莫怪世人呵向晚撥塵歸
拍板盡情哦三吹無孔笛一曲九回歌囉囉哩哩哩
囉消災障菩薩增福壽如來莎婆訶復舉五祖演和
尚曰出隊半個月眼不見鼻孔失卻祖師禪拾得個
骨董且向甚處著一分奉釋迦牟尼佛一分奉多寶
佛塔師曰五祖老人持缽也不會拋卻自家寶藏拾
取他人骨董致令後代兒孫把西來祖意作骨董商
量可憐生教壞人家多少男女甘露乃二十四世孫
要且不恁麼出隊剛八日四大甚安貼一出一入一
動一靜從不較得較失何也絲垂千尺浮定有無之
意月落天空了無去住之心遂合掌曰多寶佛塔釋
迦牟尼伏惟大眾各歸本位。

示眾舉僧問趙州萬法歸一一歸何處州曰我在青
州做領布衫重七斤師曰我見四十八員知識商量
者多不錯會者無幾殊不知老趙州把心肝五臟拋
向者僧面前歷唐宋元明以來光明烜赫照天照地
輕輕撥動愈見精彩眾中還有向趙州未開口前會
底麼良久曰若無甘露自道去也便歸室。

上堂達磨面壁二祖安心天高地厚自古自今拈杖
一卓曰真金應無變廢鐵還打釘。

肅眾晚參近時學道卒不能得個入路皆因妄緣前
程影事耽著我人蒙昧真心不自覺知縱有一二禪
者往往多是學語之流依通作解若要個壁立萬仞
不倚一物底如吹牛毛求金針何處有也諸兄弟須
猛省莫只事身衣口食空過一生黑面大王不順人
情各請自看。

除夕小參天左旋地右轉歲盡年窮山高水遠金烏
飛玉兔走陰退陽回知時識候在途中的不離家舍
蟻行磨盤無間歇在家舍的不離途中月挂澄潭蕩
漾風那一個合受人天供養陜府鐵牛吞卻嘉州大
象與麼見得徹不妨出門騎石虎坐地販揚州摝錦
鱗于須彌頂上羅彩鳳于大海波心促長年入一剎
那延頃刻作百千萬歲出此沒彼縱橫自在且除夕
一句又作麼生道東村王老化紙錢鬼面神頭側足
立打鼓椎鑼徹五更張公喫酒李公醉。

元旦上堂元正啟祚山河鞏固萬物咸新帝道遐昌
應時納祐佛日增輝罄無不宜法輪常轉孟春猶寒
事得理全伏惟大眾起居萬福齊聲唱個村田樂𡛥
女獃郎笑不休燒香曰北固山前賀歲新山河大地
祝　皇清石人舞袖穿雲出枯木吟龍貫紫宸。

晚參有恁麼見立恁麼事有恁麼事成恁麼見若無
恁麼見事無處所若無恁麼事見從何立二種都無
文殊普賢枉用分疏一塵纔涉木馬泥牛奔騰莫拒
者裏明得正好喫甘露三十棒若明不得亦好喫甘
露三十棒大眾且如何免得過驀卓杖曰鳳皇池畔
試劍石𨁝地高飛打破南嶽神頂門北嶽大仙背痛
三日泰山娘娘覓醫蓬萊向華山湧泉穴上一鍼直
得嵩山破灶墮金山焦山連聲稱快北固山唱道蘇
嚕蘇嚕㗭唎㗭唎良久云甘露昨日大年朝無可款
待諸人奈因叢林淡薄禮數荒疏伏惟大眾莫怪相
慢珍重。

肅眾晚參貪嗔癡愛是諸佛解脫之根源常樂我淨
乃眾生輪迴之樞軸無明煩惱海流出一真法界菩
提涅槃場造就三途業因故曰煩惱即菩提菩提即
煩惱名異而體同也諸人還會麼自空劫來有條大
路平坦無際三宮六院十二樓臺星布羅列開扃十
八戶牖二十五條花柳巷八萬四千歌舞門官馬雜
遝任遊觀直至路窮即便休於此會得貪嗔癡愛也
得常樂我淨也得煩惱作菩提也得涅槃作無明也
得如不會大苦逼身時閻老面似鐵巧計任千般絲
毫用不得大眾莫道甘露不相為好。

人日上堂問如何是佛師曰打水魚頭痛穿林宿鳥
驚如何是法師曰黃昏不擊鼓日午打三更如何是
僧師曰昨燒除歲紙今見嶺頭春問人為萬物最靈
如何是最靈底事師曰千古萬古塞壑填溝曰人天
眾前乞師明示師曰昨朝半陰半晴今日全明全暗
曰謝和尚荅話師曰今日七明朝八僧擬議師曰不
用思索五日後立春乃曰靈源活潑無固無必精光
閃爍鑑地輝天能陶鑄乎太極能造化乎兩儀能運
轉乎日月能養育乎群迷能發生乎萬物能推移乎
四序那畔不住者邊不立不在中間應用不息不可
以色見不可以聲聞不可以思議得不可以語默通
不可以筭數計不可以品類從不可以形而名不可
以智而知非明暗有無非去住生滅不近不遠不疏
不親生前殺後超越悟迷一愚智而非塞非通齊短
長而無為無作動則遍界難藏靜則毫芒莫睹放開
也包括萬象而有餘收攝也內一微塵而無跡先帝
後帝
今上皇帝左右逢源全憑渠力吾不知誰之子故曰
萬物之最靈百姓日用而不知報諸人須委悉今朝
康熙三十六年正月初七。

立春上堂五九盡日又逢春萬國雍熙賀太平鞭起
泥牛耕帶雨祖翁田地盡黃金黃金長白玉生千年
荒石版直教總翻身乾屎橛猛地抽芽麻三斤騰空
發榮更有一件奇特事盡情告報與諸人昨夜石敢
當與上馬臺相打相扭直到天明試看他兩個通身
流白汗恰似春雨淋卓杖下座。

解制上堂春風纔動凍解冰消布袋打開水陸通途
韶光明媚江南江北任優游春色芬芳山左山右恣
嬉戲腳頭腳底步步古佛道場眼色耳聲在在祖師
鼻孔結也盡香水世界無一塵而入內解也總妙喜
國土無一法而出外正恁麼時還有道得底麼若道
不得有人問著切不得說從甘露去復曰選佛場開
期巳周心空及第各無謀神珠頂露九天月萬法圓
常得自由。

燈節晚參玅有三點燈從來共一盞恰如今夜月流
水下圓半皎潔洞十虛無分明與暗個個本來具足
用之無不成現莫怪甘露無油不點是汝執妄塵埋
不見若也見月即燈燈即月若不見燈自燈月自月
鐵甕城中普請好看若是買賣不成兩物現在。

佛涅槃日上堂古今天地日月古今人畜山河那裏
是眾生底生死何處是如來底涅槃與麼會諸佛不
出世亦無有涅槃不與麼會今日則有明日則無且
如何即得卓杖曰石罅青抽今歲草山根梅發去年
香。

又三月十五日立夏上堂十五日巳前池塘蛙鼓鬧
春風李白桃紅十五日巳後阡陌兒童歌夏日麥黃
筍綠正當十五日閏餘恰逢三月半夏來春去兩平
分大眾且道春從何去夏自何來者裏會得于一毫
端上現出無邊剎土十世古今不離當念之頃若或
不爾有寒暑兮促君壽有鬼神兮妒君福。

示眾春雲時逐曉風開桃花落盡綠成堆煦日融融
成爛熳耳聲眼色活如來法身獨露無遮覆不識皆
由心自迷諸仁者不須猜八剎嵬峨排鐵甕三山鼎
列一江洄。

維揚歸上堂出山剛十日人事咸周訖謹報參玄者
竟沒皮寬樹昨過瓜洲市見一奇特事諸人若也相
委他後決不受人瞞且道是什麼事十字街頭一舖
草鞋有人配買一隻定要大錢三文若買一雙兩文
即與。

佛誕上堂舉世尊初生至雲門話畢師曰雲門只知
貪程不顧失腳雖則話行天下殊不知自巳性命落
在瞿曇手裏求生不得生求死不得死諸人還知麼
斷橋和尚曰瞿曇出來做者一解自謂前無去人後
無來者那知千載之下有個跛腳阿師不肯放過雖
然卞和之璧不因函秦安得天下知有連城之價師
曰者老漢只知錐頭利不見鑿頭方錯下名言瞿曇
因知前有去人後有來者所以出來作者一解令天
下後世知其所向明其所自跛腳阿師不識好惡上
他門戶凌遲先聖枉招禍累殃及後代雖然也須救
取雲門頌曰紫府靈娥睡初起口喫雲漿噴玉蕊驀
然發笑成電光不料陰陽噓頰齒又怪底韶陽老不
仁佯言白晝钁黃金賺他無數利名客個個攜鋤掘
枯井。

結夏小參護生須是殺傷慈之甚殺盡始安居難瞞
自巳會得個中意是甚破草鞋鐵船水上浮撥火覓
浮漚山僧恁麼批判你還恁麼會麼復曰甘露今日
結夏之初無以相待有三件事務要遵行第一從茲
以往和同眾僧第二行住坐臥安居平等第三須做
個灑落衲僧不得向鬼窟裏作活計三事既具猢孫
子一任樹上樹下何故如風吹水自然成紋復舉五
祖曰今日結夏無可管顧諸人未免作一家讌囉囉
招囉囉搖囉囉送莫訝空疏伏惟珍重師曰老東山
只明得個下載清風便乃差珍異寶滿庫盈箱於一
切時處取之不盡用之不竭若到海門直須丟去他
方世界斷橋和尚曰冷淡中設肴饌寂寞裏動管絃
須是鄧師伯始得只是猶帶些寒酸氣味在老淨慈
是他直下兒孫敢道未在殊不知鄧師伯咬破一個
鐵餕餡一生百味具足熱鬧中曾不添些子寂寞裏
亦不減些子什麼處是寒酸氣海門遠孫要翻案去
也亦未免作一家讌以復東山老祖遂抬手云如招
如搖兮如送休訝兮伏惟現前菩薩子摩訶般若波
羅密。

五月旦上堂今朝五月一小麥登場大麥正喫雨過
田園潑綠風回榆柳拖翠明明古佛心歷歷祖師意
放出溈山水牯牛溪西溪東一任成群作隊條條路
不禁人行爭奈腳不踏實地若於直下徹根源歷劫
何曾異今日。

端節上堂五月初五天中令節寶鑑照當軒百怪盡
消滅魔佛一齊來腦門直迸裂不用善財手中藥全
殺全活不用秀才紙上論神濟鬼沒且道得何三昧
有此玅訣卓杖一下云天台閭丘見寒山卻怪豐干
解饒舌。

上堂北固山背手把虛空五聖巖側足上青天鳳皇
池邀明月皎春秋樓臥北山高甘露者裏目視雲漢
迥絕攀躋然於一切時一出一入一食一寢不敢慢
你諸人要會麼靜悄渾然無一事乘閒坐石看金焦
江流浩渺八千里到此方知出處高。

六月朔喜雨示眾前年六月一黑漆崑崙奴著靴空
裏立去年六月一蝦蟆吞卻兔烏雞啼東壁今年六
月一一夜雨傾盆虛空盡打溼甘霖澤田園父老心
歡極獨有零丁子浪蕩無拘繫愛涼殿角候薰風貪
眠隨地等瞌睡且衲僧分上又如何阿呵呵只知事
逐眼前過不覺老從頭上來。

七月一日上堂玉階巳砌梧桐葉秋色平鋪萬象妍
花發雞冠誰薦得令人常憶老東山諸仁者急須參
莫學華山陳處士覺來依舊臥人間。

七夕示眾今朝七月七銀蟾天頂立照見宮中刺繡
人手捻花針線穿鼻穿得著底滿面光輝穿不著底
不得巧喫甘露者裏無論穿著不穿著大小知事人
各得一盃清茶喫。

解夏上堂結夏九十日一眾心如鐵圓伊三隻眼倒
挂金鉤黑笑倒無位真人出入面門不得一毛頭上
露鋒芒金剛腦後火飛熱燒殺虛空仙土地痛教徹
大眾甘露恁麼道且道是解是結于此若不徹根源
放待當來問彌勒。

八月朔示眾秋光澄湛露出古佛心肝木葉蕭疏揭
開祖師腦蓋山寺涼生竹庭花香逼松達磨眼睛通
上徹下衲僧鼻孔七穴八穿只如境寂心融阿誰能
和良久曰欲知除老病惟有學無生。

付補石天西堂并後堂書記知藏上堂黃閣垂簾幾
罷尋求于三山江上子歸就父好看返擲于五聖巖
前回顧也大地崢嶸哮吼也青天震裂左右顧視云
甘露者裏有一隊漢巍巍堂堂不落諸方綣繢煇煇
煌煌秪教恁麼而來早還拳于大愚肋下何須黃檗
棒折曾翻身于虛空背上那堪紅雪腰齊正所謂見
過于師方堪傳受正法眼藏好向瞎驢邊滅卻乃擲
下拂子。

中秋晚參秋風清秋月明落葉聚還散寒鴉棲復驚
良時美景賞樂天真靈山話曹溪指牽甜瓜藤摘苦
瓜子好修行好供養一個餬餅攤作兩樣爭如一踏
踏倒小釋迦無地著渾身直下個大蟲特地爪牙新
大眾還見麼喝一喝。

因事小參昨夜山僧坐久見試劍石把揚子江一口
吸盡金焦二山勃然怒甚來北固山責曰我與你久
駐京口各不相礙何尊使擾害我耶與你誓不兩立
北固從容曰二兄勿怒然我一向坦無高下寧有損
他益巳之心哉賤僕無狀我亦罔知此蓋二兄不勤
守護有此患也兄若妄作吾安懼乎如是三山扭打
七日不分勝負銀山象山勸解不下一齊見甘露甘
露謂曰汝等從無始來位分鼎立即潤城賴以保障
當今聖主亦曾駕臨何其妄動況歷朝屢有高僧說
法其間當煩惱斷除我人摧折如斯則有違佛制盍
自思之又謂試劍石曰小子無知侮慢長者好與三
十拄杖忽聞凌雲亭畔一聲鐘諸山一時不見大眾
若道是夢其事井然若道非夢廓爾都無者裏分疏
得與你白銀二兩。

重九小參九九從來八十一數足翻成三百七三三
如九不成單筭數譬喻所不及汾陽曾道事難分東
坡怪殺西風急阿呵呵且道笑個甚麼孟嘉帽落在
龍山淵明拾來漉酒喫海門今日對斯隹辰也不可
空過曾記得侍東林先師時學得個五祖家讌方諒
知味者少不免新置肴饌令各個飽齁齁去惟大眾
不厭久立仍於祖翁地上砌嵩山灶支南泉鍋取廬
陵米炊金牛飯將愚菴栗糕白雲餺飥和作一具少
著馬祖鹽醬滿斟趙州茶名曰甘露九日讌亦名雜
毒饌托向北固山頭普請諸人天啜終日大眾且道
是甚麼滋味良久云忌口忌口。

初祖忌日上堂我本求心不求佛了知三界空無物
不如端坐靜觀心只此心心心是佛師曰達磨大師
只到得者裏僧問如何是祖師西來意師曰面上塵
埃腳下泥水。

龍興和尚忌日拈香十五日巳前月落烏啼霜滿天
十五日巳後樹剪金風全體露正當十五日露柱吹
笙藏北斗燈籠拍板入南辰恁麼時節莫錯商量廿
六年前今日先師方始瞥地海門雖紹餘風悔殺妄
承家業咦仔細思量起漸覺恨根長。

上堂纔過重陽便是小春庭畔日遺鴻影嶺頭松暖
雲根家家火爐生耳個個滿面埃塵打筭光陰易度
敲磕大事難明但不知誰之子象帝之先又不知孰
為玄􂞄是不死谷神還會麼火燒狗尾豬頭焦水澆
蒺蔾長蔓菁。

出隊上堂一缽千家飯欽遵我佛制當行平等慈七
佛之儀式短巷長街窮通富貴密密綿綿但莫檢
拈杖召眾曰要會七佛儀式麼卓杖曰但莫增愛洞
然明白。

瓜洲托缽回示眾扁舟前月渡瓜洲持缽沿門都乞
遍多緣執事不辭勞歸來白米三五石彌勒看了不
奈何金剛挑來剛一擔只因山僧無法說彼中緇素
空相見呵呵須知甘露個長老不解逢人開兩片。

冬節結制上堂贍部真舟國江南古潤州北固山甘
露寺海門禪院比丘機旭今於大清丁丑歲黃鍾至
節統領現前知識安居身心同結聖制三月之中悉
聽木上座主裁第一喫飯不得嚼粒米第二穿衣不
得掛寸絲第三說話不得鼓唇掉舌第四行路不得
換步移身第五不得向鬼窟裏作活計第六要出息
不涉眾緣入息不住陰界第七須目前無闍黎此間
無老僧第八要住佛境界中不離魔境界入魔境界
不出佛境界第九於真如佛性內識取煩惱濁心於
生死苦海中直踏般若覺岸第十要天魔入作無路
佛祖覷捕無門以上十事一一不得違越若明此中
的旨不離者個時節且如何是者個時節以拄杖畫
<img:>相曰冬到寒食一百五五九盡日又逢春。

說戒付衣上堂拈袈裟示眾曰只者個二千七百年
前靈山會上不曾增一絲二千七百年後甘露寺裏
不曾減一縷不減不增則形無可形名無可名名無
可名故曰戒形無可形故曰衣衣者依也戒者法也
依此法而住依此法而修依此法而悟依此法而證
於此會得止作持犯悉成一個大光明藏於此不會
亦出此大光明藏不得山僧今日於大光明藏中與
諸人指出大德直須向此大光明藏中透頂透底自
然頭正尾正。

說比丘戒上堂五戒精嚴五分法身之基具三業清
淨三身玅智之體圓體既圓而基巳具則心苗長養
慧花開敷恁麼薦得結就菩提聖果具足般若實相
不妨高揖釋迦低視彌勒三百五十條戒條條故紙
八萬四千法門門門虛設還有恁麼人麼良久曰一
自高沙彌去後寒山道上罕人行。

說菩薩戒上堂過去諸如來斯門巳超出禾山解打
鼓道吾善舞笏未來修學人當依如是法崑崙遊滄
海舜若走閻浮現在諸菩薩今各入圓明北固山點
硃凌雲亭喝彩拈如意豎起曰看看者是波羅提木
叉相貌汝等當尊敬孝順過去諸佛亦如是未來諸
佛亦如是現在諸佛亦如是諸大德還如是會麼
禪床曰心光爍爍超方表戒地圓明徹古今。

上堂一年四序未終便是臘月十五黃河徹底結寒
冰庭前松柏青還舊甘露者裏不似諸方東熱鬧西
熱鬧說心性談玄玅一向冷愀愀的密不通風滴水
滴凍者裏著得隻眼百尺竿頭進步卻易平白地上
轉身猶難何故千年沒底靴高價有誰酬。

退院赴嘉禾請緇素堅留再住海門立春日上堂玄
中一點無私出匝地普天盡轉恩若草若木皆含秀
庭梅先放一枝春海底珊瑚吐瓊葩而娠兔巖前枯
木綻玉蕊以吟龍有識無識均資化育敗瓦頹磚頓
生光彩且道有何證據拈杖卓一卓拄地曰試看甘
露拄杖子等閒逼得也生根。

蠟月十八雪中見月示眾月吐天心雪鋪地面月雪
交光乾坤一片南北無際東西無岸甘露寺裏七寶
塔怎如秦時𨍏轆鑽烏鴉飛上佛殿脊恰似兩人扛
塊炭飛去也見不見等閒沖破碧琉璃誰能把手天
外看。

示眾臘月二十五天帝臨凡土頭戴須彌山腳不離
地走撞倒趙州關劄碎雲門普痛殺石敢當生臺叫
冤苦菩薩子還知否世上幾多名利客到頭仍秪空
雙手。

元旦上堂卓杖曰三十六宮從頭數宮宮獅子大哮
吼七十二個兩邊排個個象王頻回顧回顧處銀花
燦爛哮吼時野犴潛蹤直得陽和氣轉而天垂祥瑞
陰含毓秀而地發靈葩自天子以至庶人今日皆添
一歲只如有個不屬陰陽底漢且道還添得麼良久
千年石女夜懷胎百歲木童唱春早又卓一下。

元日晚參鏡清道新年頭佛法有有不自有沿河看
插柳智門道新年頭佛法無無不自無空裏貼桃符
二老漢不合向有無裏作活好各與二十棒海門如
此批判亦合喫二十棒怎奈無人下手莫有下得手
底麼良久山僧今日失利頌曰森森松檜擁南山風
遞寒雲伴曉煙兩個黃鸝鳴翠柳一行白鷺上青天
初三晚參初一年金剛土地都忙倒人人共祝帝堯
天初二年春風吹徹乾坤暖江郭梅香柳吐煙初三
年四海浪平龍睡穩半輪月掛碧天彎三二一夜半
金烏唱東壁一二三日午冰蟾浴露盤恁麼會得一
即三三即一不恁麼會三即一一即三總不恁麼三
自三一自一喝一喝曰海底石煖靈芝秀迸出珊瑚
月滿枝。

人日上堂乾坤之內宇宙之間中有一寶秘在形山
大小祖師雖有安邦定國之能要且無出身之路秪
如山未形時寶向什處秘者裏翻得身吐得氣後代
兒孫不致有此寂寥海門則不然乾坤之內宇宙之
間有物最靈包括大千頌曰一二三四五六七日月
星辰北斗立波斯笑倒海門前到處春風趁不及。

解制上堂十月十五日結泅水烏龜似火熱逼得露
柱生犢兒夜行踏碎天邊月正月十五日解大地山
河通不礙梅花細逐木蘭香春風滿面恣瀟灑與麼
則千古不異而今不與麼則對面風塵萬里總不與
麼喝一喝曰拳倒伍員關踢翻揚子水若作佛法商
量飄墮羅剎國裏。

燈節小參今夜元宵令節鑼鼓聲聲不歇白寥寥清
的的天上一月高明人間千燈洞徹獅子文殊騎歸
象王普賢趁出善財合掌觀音前等閒笑倒老彌勒
乃合掌曰我見燈明佛本光瑞如此。

聞雷示眾雷鞭一掣森羅之眼頓開律令初回萬靈
之耳忽卓香車到處蟄戶難扃甘澤降時草木萌動
雁北征而鷹化為鳩去鳥至而倉庚掉舌且道衲僧
分上又作麼生良久曰若將耳聽終難會眼處聞聲
方始知。

送玅雲法叔北上歸上堂三月四日渡江為送大悲
和尚盤桓不覺路遙相別廣陵濤上回至中途忽遇
陣卒風暴雨且不似興化老漢向古廟裏躲過未免
別行一路怎奈土曠人稀相逢者少今日歸來一一
從頭舉似要與大眾共知還知麼去日天晴春風滿
面及至歸來兩腳泥爛。

示眾今朝三月望草木及時放春山翠靄橫春江水
搖漾幽谷好鳥鳴奇花開碧嶂乾矢橛朵朵花開瞿
曇面柏樹子點點香透達磨心無位真人且道是何
形狀良久曰匙挑不上。

上堂自春徂夏天雨連綿大麥小麥咸謂傷殘滹沱
一滴溉灌山川衲僧鼻孔浸爛半邊且道那半邊在
甚麼處誰能共把手北固嶺頭看。

祈晴上堂久雨逢庚改又雨皇天何苦結深冤西來
祖意如泥爛黃梅佛法不勝穿其餘乾矢橛麻三斤
青州布衫拈起也水滴滴底放下也捏不成團乃合
掌曰但願雲師西南發捲盡陰霾日麗天。

四月八日上堂釋迦老子悲願弘深二千七百年前
四月八日於淨飯王宮示現受生指天指地自誇豪
富惹得後代兒孫心憤憤口悱悱有要一棒打殺與
狗子喫底有將惡水驀頭澆底毀呰罵辱有不可勝
言者皆是者老漢七十九年中連禍結仇不守常分
之過也甘露今日且不似者般阿師上門上戶凌蔑
先宗直下寬卻肚皮解開懷抱也不行棒也不潑水
也不毀罵淨拭寶几燒眾名香大展三拜大眾且道
棒打底是水潑底是毀罵底是供養底是試檢辨看
更聽一偈指分上下獨稱尊此話年年此日行棒打
水澆冤不巳怎如甘露紫檀薰。

浙中歸上堂初夏南遊到浙西山花似錦麥秀兩岐
秋盡買舟旋北固紅葉翻飛菊綻東籬暑往寒來駒
過隙惜分惜寸莫相違莫相違切要知幾多人事潑
波隨惟有山前試劍石把手相牽拽不歸拽不歸誰
似伊館驛河西劉大伯見人拱手白雙眉。

龍興和尚忌眾法眷設齋請上堂東林之白蓮復開
聞見甚夥華峰之旻德再世阿誰證明半邊栗棘篷
捩轉天關并地軸一枝無孔笛等閒吹去又吹來碧
雲浪裏此日收綸罷釣黃泉路上今朝寶劍橫抽直
得石火莫能追佛眼覷不見黃荊山畔白水流長天
馬峰頭紅輪倒卓茲因諸法屬為先師設忌更請旭
上座揭露先師生面雖則因齋慶讚誠謂飲水知源
驀豎拄杖曰先師來也諸人還見麼乃擲下曰眾法
眷各請出隻手扶起者木上座。

十月朔晚參月生一海門索莫添岑寂去住衲僧千
指餘米麥倉中無儲積三餐一缽淡黃虀逐日風雲
多際會午夜定中忽展眸冰輪皎潔銀鋪地月為燈
雲作衣抖擻精神新活計燒一瓣紫檀香喫幾盃天
津水忽憶著老楊岐破屋裏亂撒珍珠致令後代兒
孫冤冤訴不巳且道訴個甚麼復云參。

師誕日結制正黃旗孫繩武居士領眾設齋請上堂
上首白椎畢師喝曰要津把斷凡聖路絕放開一線
便請商量西堂鶴山問鐘鼓交參人天普集佛法大
意請師直指師曰驗在目前如何是大海無魚師曰
泥牛吼破千江月如何是大地無草師曰木馬嘶開
萬壑風如何是大富無糧師曰收來兔角長三尺如
何是大悟無道師曰放去龜毛丈二長大海無魚因
甚興波作浪師曰切忌溼卻老僧袈裟大地無草因
甚黑漫漫地師曰明眼人前三尺暗大富無糧因甚
貧人不富師曰人歸大國乃知足大悟無道因甚呵
佛罵祖師曰水到瀟湘始覺平高峰四句巳蒙指示
眾檀請法有何祥應師曰一亙晴空萬里長如斯則
均霑利益去也師曰知即得不萌枝上花初放無影
樹頭果自成師曰也要闍黎共委悉後堂古仙問長
廊下也喝後架上也喝且置不論如何是一喝如金
剛王寶劍師曰尸橫萬里慈悲何在師曰殺盡始安
如何是一喝如踞地獅子師曰野犴腦裂秪如龍生
金鳳子沖破碧琉璃時如何師曰好個鳳皇兒如何
是一喝如探竿影草師曰驗盡方來早辨來機師曰
且喜站定腳跟如何是一喝不作一喝用師曰瓦解
冰消眾檀飯僧請法獲福幾何師曰三輪體空福利
何有善知識始得師曰惡知識亦得書記二輪問天
地同根萬物一體如何是同根一體底事師曰天上
天下施主設齋有何功德師曰泥多定佛大恁麼則
一人有慶兆民賴之師曰正如杲日當空一句無私
旨緇素盡沾恩師曰汝還知恩麼輪禮拜問昔日世
尊降生今朝和尚華誕還是同耶別耶師曰北風寒
昨夜紅日暖今朝一輪杲日當天照曲彔床前瑞氣
高師曰有勞讚歎江上漁翁歌夜月風動蘆花暗點
頭師曰不是知音莫浪傳侍者西一問三千賢聖八
萬大士敲磚打瓦盡道和尚今日誕辰說法各各掬
水獻花還肯攝授也無師曰有法可說如來不許生
心受食淨名早呵我見燈明佛本光瑞如此師曰瞻
仰有分見之不取思之千里師曰見底何人思是阿
誰得意氣時添意氣不風流處也風流便禮拜師曰
看腳下維那問昨夜南宮結瑞彩今朝北極慶生辰
則且置德山托缽意旨如何師曰打草要驚蛇雪峰
道鐘未鳴鼓未響者老漢托缽向甚麼處去又作麼
生師曰六月賣松風無人能著價德山因甚低頭歸
方丈師曰放待冷來看雪峰舉似巖頭頭云德山未
會末後句在又且如何師曰一語傷人六月寒德山
喚巖頭云你不肯老僧那頭密啟其意如何是密啟
底意師曰爛泥裏著刺德山為甚便休師曰理因事
定德山次日上堂果與尋常不同那裏是他不同處
師曰眼見耳聞巖頭至法堂前撫掌大笑云且喜老
漢會末後句如何是末後句師曰蟬泣盡秋風雖然
如是也只得三年活因甚被他受記師曰山僧今日
也怪上座不得僧一喝師曰好一喝一種沒絃琴惟
師彈得玅師曰罕遇知音者樊君寵居士問十五日
巳前優曇遍界十五日巳後香滿乾坤正當十五日
師登寶座如何是獨尊一句師曰金烏聳碧漢玉兔
下瑤階乃曰今朝十月半海門燒獸炭爐中冷燄生
逼得衲僧汗凡夫被色礙二乘執空見菩薩空色無
晴空生閃電火燄轉法輪諸佛巳親薦萬象及森羅
於中光顯現但能徹根源死生超異變若也不相委
春來再打筭復舉世尊纔生因緣畢乃曰若謂釋迦
示現受生曠大劫來實不曾生若謂有所涅槃二千
七百年來實不曾死所以云生以不生生為生義死
以不死死為死義不恁麼會卻被他瞞卻更聽頌出
毘藍園裏空花結果六趣三途起殃作禍指天指地
白肉生疔天上人間冤如水火殺活也手親眼親行
藏也麻纏紙裹後代兒孫兮計較日多增千花競麗
兮共羨雲門跛。

受大覺寺請臨行上堂我來甘露寺四載有八月忽
忽若飄蓬檀那俱相得自在樂忘緣幽閒意無慝爰
想舊交遊策杖抵西浙不意大覺院遣使致書帖今
又接來翰不可虛塞責手把七尺藤赴個好時節去
住本無心行藏何乖僻惟冀我同流一齊共著力市
廛欲攜錦鱗歸而今暫別海門月。

晦岳旭禪師語錄卷第五
記室全本記錄

* 住京口大覺禪寺語錄

康熙戊寅歲十月二十三日入院。

山門師拈拄杖左邊一卓曰左通鐵甕右邊一卓曰
右達毘陵中間一卓曰八字門開全提正令佛國魔
宮一齊打正。

伽藍千古伽藍一朝長老我無你不來你無我不玅
一片赤心高低共照。

韋馱示童真玅相作法社千城惟天勇健除邪輔正
佛前佛之一字吾不喜聞今朝相見條令斬新拈香
云入水見長人。

祖堂釋迦不說迦葉不聞所悟何心達磨不識曹溪
不會所傳何法一隊馬額驢腮怎似證龜成鱉。

踞室掣開無鬚鎖未是衲僧本分吸盡西江水亦非
當家種草殺佛殺祖罵雨呵風途路短販毒龍頭上
截角猛虎項下解鈴痛與拄杖何故有大功者必重
賞。

當日韓檀越設齋請上堂師至座前接帖云者個催
命符子四月在浙中見得便覺頭痛六越月來差排
不下今日無計可施只得將錯就錯雖然且聽維那
敷宣宣畢師曰人生半百霜添鬢幾住叢林心巳休
不省何緣來大覺拖泥帶水上高樓拽杖便陞拈香
云此瓣香蘊盤古大化之始冠百王至治之功價重
須彌恩溥沙界端為祝延
今上皇帝聖躬萬歲萬萬歲欽願聖明超日月睿筭等
天地此瓣香奉為鎮海將軍三路巡憲郡邑文武諸
大尊官伏願善政日新恩承雨露嘉聲載道詔聽鹽
梅此瓣香奉為合府紳衿士庶本寺請主街鄰伏願
膺
朝廷簡命作生民父母子孫奕葉福壽綿延此瓣香
奉為諸剎知識本山耆舊伏願明大法眼超出二乘
小見具正知解不餐野狐涎唾同欽般若共扶正宗
乃于懷中拈出云此炷香威音王佛覷不見歷代祖
師價難酬廿七年前碧雲深處得來近十六載浙西
吳東三主名剎用不了底今朝鐵甕城南虎踞山畔
第四回拈出供養初住廬山東林末住碧雲龍興先
師山鐸大和尚從教炙地薰天歛衣就座維那白椎
畢師曰一微塵裏普現大千國土當頭坐斷天下衲
僧乞命出格高流如何即得西堂鶴山問門庭施設
英靈入格外深談作者知如何是賓師曰滿面塵埃
氣象新曰獅王吼出無生旨座上香飄劫外春如何
是主師曰氣噴風雷超彼此曰處處綠楊堪繫馬家
家有路透長安如何是賓中賓師曰手攜竹杖問途
程曰把斷要津無背向不同凡聖絕商量如何是主
中主師曰倚天長劍逼人寒曰賓主巳蒙指示今日
和尚離甘露赴大覺有何施設師曰有眼者見有耳
者聞曰頭頭皆顯現無處不稱尊如何是普利人天
句師曰當空懸呆日曰陽春歌古調幾個是知音師
曰少逢穿耳多遇刻舟曰豁開戶牖當軒者誰師震
聲一喝山曰恁麼則地靈人傑於茲日大覺門風振
古今師曰也要闍黎出隻手問孤明歷歷即不問未
出方丈事如何師曰佛祖枉測曰文殊七佛之師因
甚出女子定不得師曰天空月皎碧底光寒曰罔明
初地菩薩為何出得師曰龍吟霧起虎嘯風生曰出
與不出且置如何是定師曰山岳鎮靜而常動江河
競注而不流曰恁麼則祝融峰頂香風拂大覺山前
花雨飛師曰大好讚詠古仙後堂問東土大乘根器
河北具眼廝兒列祖綱宗請師一展師曰放開捏聚
隨豎拄杖曰須憑者個曰重逢嘉運再睹中興如何
是中興底事師曰黃河三千年清一度曰萬斯年泉
石生輝千五百住持仰賴師曰逢人但恁麼舉曰和
尚今日新來大覺未審以何法驗人師曰袖裏金鎚
當面擲曰莫是和尚為人處麼師曰須彌頂上望天
亭曰好風來席上香飄劫外春師曰讚美之辭不厭
多書記二輪問觀音菩薩買糊餅放下手來是饅頭
雙手呈坐具云且道是饅頭是糊餅師曰你且唼汁
看曰喚作饅頭則觸不喚作饅頭則背畢竟喚作甚
麼師曰塞北雲橫野江南雨鎖津曰目前好景人皆
仰水到瀟湘分外清師曰換卻時人雙眼睛西一侍
者問車馬門前聲雜遝山川環拱翠屏開如何是大
覺境師曰京峴鐵甕排東北鶴峰虎皁擁西南曰釋
迦不在前彌勒不在後如何是境中人師曰眉毛罅
裏驅雷電手握雲泥不露蹤曰向上一路千聖不傳
如何是人境相融一句師曰龍向洞中啣雨出鳥從
花裏帶香飛曰庭前松柏千年秀海上洪波萬古滔
師曰源遠淵深知音有幾曰離名離相請師別通消
息師曰非非想天砍額望無人能薦斷雙眉曰向上
一路蒙師指爪牙全露意如何師曰狐狼遠避野犴
潛蹤曰大覺山前懸杲日滹沱正派此真傳師曰瞻
仰有分迺曰諸佛秘密藏團團無縫隙祖師心地印
狀似鐵牛機金針劄不入鶻眼覷無門任有旋乾轉
坤之作推山塞海之能到者裏猶是掉棒打月所以
云向上一路千聖不傳學者勞形如猿捉影又曰汝
欲求之得無累乎及其厭之又成大患古人恁麼道
蓋是不得巳也山僧不惜口過向第二義門放開一
線共汝商量昔我大覺世尊在正覺山前睹星悟道
盡大地一切眾生蠢動含靈各證清淨法身萬象森
羅齊放光明地搖六震今日新大覺赴現前檀護之
請入院陞座祝
聖之初天青日朗大地騰輝還有悟證者麼有則靈
山一會儼然未散堪報不報之恩共助無為之化正
恁麼時且扶豎宗乘建立法幢一句又作麼生良久
曰拈起一枝無孔笛等閒吹出萬年歡復舉西天國
王問波羅提尊者曰吾欲作佛不知何者是佛者曰
見性是佛王曰師見性否者曰我見佛性王曰性在
何處者曰性在作用王曰是何作用我今不見者曰
今現作用王自不見王曰於我有否者曰王若作用
無有不是王若不用體亦難見王曰若作用時幾處
出現者曰若作用時出現有八王曰八處佛性當為
我說者曰在胎為身處世名人在眼曰見在耳曰聞
在鼻辨香在舌談論在手執捉在足運奔遍現俱該
沙界收攝在一微塵識者知是佛性不識喚作精魂
王聞其語即便大悟大慧和尚曰敢問法筵大眾且
道西天國王悟得佛性耶悟得精魂耶若在八處悟
得只是精魂若離八處喚甚麼作佛性師曰尊者被
國王一拶只得七花八裂眉毛眼睛一齊落下西天
國王受尊者熱瞞將無始以來生死根本認作佛性
檢點將來二俱不了大小玅喜與麼批判不免打作
兩橛山僧不是貶斥古人只要大家共知玅喜當時
自謂大悟一十八遍小悟不知其數若悟處有大有
小非精魂而何若離卻大小悟在甚處者裏下得一
語親切便知西天國王悟底落處大眾於斯會得無
邊剎境自他不隔于毫端十世古今始終不離于當
念于斯不會新大覺與你道破以拂子揮一揮云白
鶴下田千點雪黃鸝上樹一枝花維那結椎師下座。

晚參黑蟻腮邊鯤激三千頃之浪蟭螟眼裏鵬摶九
萬里之雲石人駕無底鐵船棹洪波于虛空背上崑
崙騎戴冠碧兔逐野馬于大海波中一一天真一一
明玅衲僧家動輒口吞佛祖眼蓋乾坤還恁麼會麼
於斯見得徹瓦解冰消倘或佇顧停思前途大有雪
霜在。

托缽示眾三十年來住子胡二時粥飯氣力粗無事
下山行一轉借問諸人會也無子胡恁麼道無地著
心情一番提起處特地一沉吟檢點將來碩有凄清
大覺則不然初住大覺月未足每朝一飯兩餐粥普
請街坊行一轉莫教踏著往來路。

大禮節上堂六陰剝盡一陽生江北江南萬卉新鴻
鶴山頭雲五色龍樓共祝聖明君。

除歲小參年窮歲盡霜寒風凜歲盡年窮雲淨天空
直令拾得寒山滅跡掃蹤無本可據驀拈拄杖云向
大覺拄杖子上高聲道三十日到了也汝等還道得
一句恰好麼如無大覺拄杖子不免世諦流布卓一
下曰椎鑼打鼓迎新歲設饌開樽送舊年復舉徑山
南明和尚云前年年鼻孔無半邊去年年兩眼不能
全今年年三十精骨獻青天我禪巳說了諸人作麼
參師曰大小南明到臘月三十日做手腳不辦鼻孔
眼睛不在面皮上三百六十骨節節節露出可憐生
折合不得大覺則不然前年年水浸烏龜腳踏天去
年年熨斗著油猛火煎今年年三腳黑牛仰面看本
無佛法可說諸人甚處加參更若不會聽取一頌無
地卓錐猶自可無錐可卓實堪憐蝸牛角上誇豪富
海舶洋商任往還。

元旦上堂歲朝物物總皆新馬面牛頭賀大平兩個
金剛齊拱手莫教埋沒祖師心還丹一顆高低遍溪
谷巖巒盡是金。

新春上堂寒氣漸消春乍到鐵樹風前自放花鞭起
泥牛耕大地破沙盆種三斤麻三斤麻搓條繩子縛
煙霞須彌倒挂海門外盤石顛頭綻玉葩驀豎拄杖
云大覺拄杖子當地忽抽芽。

二月旦示眾春到廿五朝閻浮二月一塞北與江南
寒梅開石壁風和蘭蕙香雲煖筍新出樓閣門大開
寥寥望無極者裏直下了得一管教平生萬事畢大
眾且道如何是一土地騎牛月下行金剛著靴水上
立。

祈晴值雪示眾九盡三朝雨家家食白米雨後一場
雪熟豆又熟麥今朝正值百花生樹樹瓊葩開教徹
陽春一曲少人和令人惆悵幾時歇好大眾莫憂結
且待天晴紅日出。

涅槃日上堂梨花吐白雪之香柳線垂黃金之色皆
是如來清淨寂滅之相鴻鶴峰巖巒峭峻撐雲出揚
子江浩渺洪波動地流無非紫磨金色之身佛真玅
體猶若虛空亙古今而無一絲可增遍十方而無一
毫可滅今日則有明日則無切莫錯會若謂我佛有
所涅槃總是諸人執著取相虛妄不實大眾要會取
好。

丹徒鎮海潮寺監院遍吼上座懺罪設齋請上堂百
千法門同歸方寸河沙玅德總在心源然心源湛寂
廓爾圓常絕慮絕思無取無捨愚者不知妄自繫縛
迷心取相隨想受生壅積成病淨名經云若不隨聲
色動念不逐相貌生解自然無事去又曰逐物為邪
卻物為上大凡出家學道先要把妄想滅盡妄想既
滅雜念不起一切時一切處是非好惡都莫思量契
心平等湛然了了如是則知心無相知心不壞知心
無取捨知心無去住知心不可得知心無心即是佛
心亦名解脫法身亦名般若智體亦名菩提玅道與
麼見得徹無佛可求無道可學無福德可聚無罪業
可除所以祖師云一切法有有不自有自心計作有
一切法無無不自無自心計作無若人自見巳之法
王即得解脫法王者即自巳真心也此個真心不屬
陰陽造化世間一切境界籠罩不得繫級不得又何
魔何病而可染著哉山僧與麼告報固是不得巳若
實際裏地本無一法可說遍吼上座於此座下亦無
一法可聞既無說無聞本來空寂既本來空寂且道
將甚麼物懺悔又將甚麼物求解脫拈杖一卓曰還
會麼一念不生全體露碧天雲淨月輪高石女腰邊
裁兔角虛空背上刮龜毛。

示眾十五日巳前連旬雨滴石頭穿十五日巳後桃
紅映日滿春路正當十五日牧童柳岸橫牛背短笛
無腔信口吹狼藉許多西祖意不知誰解攜將歸攜
將歸攤向街前人不識和煙搭上玉欄西。

遍吼上座求懺請上堂夫修道之士捨離于一切大
凡世間非世間法語言文字非語言文字法音聲色
相非音聲色相一一不得生染著念起愛樂心作執
持想空而不空無而不無曠然廓然蕩蕩無際於斯
會得無罪不懺無福不生只如罪滅福生如何受用
良久云清風陣陣來何處吹得碧桃朵朵開。

天壽聖節上堂乘本願以示生踞金輪而御極高懸
寶鑑措萬國以陶鈞密運靈樞攝大千而布政今日
恭逢天壽聖誕龜龍鱗鳳一時現瑞賢愚貴賤其慶
嘉辰秪如仰祝堯齡一句作麼生道驀豎拄杖曰蟠
桃今日花初放泰岳松生萬歲枝。

示眾今朝四月一處處花狼藉紫燕語梁嬌黃鶯歌
柳碧薰風自南來衲僧得消息且道是甚麼消息晝
長人倦時忽被蠟蚤咬背手摸得著開手不見了。

佛誕日上堂今朝四月八我佛降生日九龍沐真軀
金蓮承寶足分手指天地運行周七步舉目顧四方
大作獅子吼後來雲門道我當時若見一棒打殺與
狗子喫貴圖天下太平師曰雲門大師可謂牙根插
天舌頭覆地殊不知事因叮囑起展轉見淆訛頌曰
可怪雲門老賊精一杯鴆酒卻傷身而今流毒天涯
遍馬額驢腮也逞能。

普震上座懺罪請上堂心生則種種法生心滅則種
種法滅心逐法為邪法從心為正故曰心若不異萬
法一如如如之體了了常知若也妄生穿鑿迷倒之
盛若也一念不生十方坐斷恁麼薦得一切罪福皆
如夢幻還薦得麼揮拂子云真玉泥中異黃金不博
沙復舉三祖為居士時問二祖曰弟子身纏風恙請
師懺罪師曰刺腦入膠盆二祖曰將罪來與汝懺師
曰撩鉤撻索三祖良久云覓罪性了不可得師曰家
貧猶自可路貧愁殺人二祖曰與汝懺罪竟宜依佛
法僧住師曰昔日少林落節今朝者裏拔本三祖曰
今見和尚巳知是僧未審何名佛法師曰隨邪逐惡
二祖曰是心是佛是心是法法佛無二僧寶亦然師
曰熟睡饒寱語三祖曰今日始知罪性不在內不在
外不在中間如其心焉佛法無二師曰秤鎚落井二
祖器之師曰大似證龜作鱉山僧當日若在見者兩
個漢恁麼道好與縛作一團深掘一坑埋卻何故免
使後人向覓罪覓心了不可得處作活計大眾還與
麼會麼更聽頌出覓無罪性懺無方雲淨天空月轉
廊冰壺擊碎潭無影太液池翻琥珀漿。

眾請甘露結制上堂結為解之因解為結之果解結
互相承果因元不錯前年北固夏有結有解去年夏
嘉禾無解無結今年三處度夏甘露將期六載若為
結卻山僧即欲退隱巖竇恐不能為諸人解卻若不
結就諸人一夏空過且道結即是不結即是良久曰
結與不結總在山僧解與不解悉聽首座。

正黃旗高日昇薦考請對靈小參真性心地藏本無
向背虛假不實體妄有去來捨身與受身認影迷途
出生而入死虛受輪轉只者個靈靈不昧了了常知
直如秋月臨空清光遍界正恁麼時如何是得運高
公脫死超生的句揮拂子云真常清淨界逍遙何處
蹤。

* 住勝果禪寺語錄

康熙戊寅歲十二月二十日入院。

山門師以杖一畫曰前排鐵甕後擁鴻鶴大啟重門
天高地闊拽杖入云步步踏開彌勒樓閣。

彌勒十字街頭等個人今朝者裏剛逢著大開口了
笑呵呵天上人間無兩個。

韋馱最後樓至佛此處現全身曾受靈山記黨理莫
黨親。

佛前昔日靈山今朝勝果一會儼然是個甚麼。

據室釋迦掩室特地淆訛淨名杜口鬼家活計少林
斷臂安心好不丈夫黃梅夜半傳衣殃累不巳行棒
行喝抱贓叫屈奪食軀耕狐假虎威開金鎖撞玉鐘
也是當門栽棘恁麼漢入我門來頂門更下一錐須
知新勝果過犯彌天。

當日眾紳士請上堂拈香祝　聖畢復拈云此瓣香
不可聞不可說自不丈夫落他綣繢到如今悔之不
及第五回拈出供養先龍興薰天炙地直教他鼻孔
缺腦門裂便就座問答不錄乃曰大人具大機收來
放去掣電驅雷大智得大用殺活臨時七擒八縱早
離大覺足尖迸出玄中要今到勝果棒頭點出境中
人吼獅子音野狐腦裂撾塗毒鼓魔外魂銷直得枯
木龍吟幽巖虎嘯鴨腳樹頭懸寶月全彰古佛家風
運漕河畔掛雲幢揭示祖師心印船來底陸來底總
教飽餐南去底北去底一任取足且道神通玅用還
是法爾如然卓杖一下曰絲綸在手隨收放好看金
鱗上直鉤復舉南泉和尚初住院知事頭首請歸方
丈僧問師歸丈室將何指示于人泉曰昨夜三更失
卻牛天明起來失卻火師曰南泉秪解信口道家私
總被他人看破了也山僧要且不爾也無牛可失亦
不失卻火或問師歸丈室將何指示于人向他道兵
隨印轉將逐符行。

當晚小參舉文殊大士三處度夏一月長者家一月
魔宮一月媱妨末後歸世尊會裏解制迦葉欲白椎
擯出乃見百千萬億文殊世尊曰你擬擯那個文殊
迦葉盡其神力椎不能舉圓悟和尚曰可惜放過當
日待世尊與麼道便好一椎看他如何合煞師曰也
是賊過後張弓山僧數載住甘露今夏在浙中博菴
十月住大覺臘月來勝果且道與文殊三處度夏同
耶別耶若謂同相去二千七百餘年文殊自文殊山
僧自山僧若云別山僧今年歷住三處似不較異大
眾者裏道得一句恰好管教步步踏著祖翁田地不
妨隨處建立法幢任緣化導更聽頌出閬苑蓬瀛備
昔遊歸來仍醉管絃樓傍觀有理難伸雪柳巷花街
得自由。

元旦上堂昨日大覺送舊歲今朝勝果接新年送去
迎來無彼此幾家愁也幾家歡豎起拄杖曰只者木
上座今年三處度歲人事總要周備山前土地忙倒
走殺三千羯帝直得磨笄山軒渠大笑驚起下方城
郭拜倒在地勝果夜夢不祥以杖作書字勢云書門
大吉。

元宵上堂一燈正明內外洞徹千燈互照遍界光騰
輝兮煌兮覺悟猶迷皎兮潔兮似是還非觀之則光
明廓達握之則儀表希微無明生也馬走千山而不
輟煩惱息也猿停捉影之驅馳三世諸佛歷代祖師
總在燈光裏行住坐臥無量劫來賞玩不巳勝果今
日當斯雪晴月冷之際又怎敢被蓋囊藏拈拂子畫
􁿾相云還見麼瑩瑩洞括無偏正世上何人看得親
正黃旗拖沙哈哈番李良棟護法并甘露各房耆舊
及新河眾居士請住珠林寶閣辭眾上堂冰稜上走
馬劍刃上翻身涉奇行險全無憑據晴空裏閃電白
日下挑燈聰智之士目擊心非與麼顛蹶豈謂良謀
今幸叢林得人深遂養拙之志更聽一偈五住名藍
十八春六年京口頗艱辛匡宗有愧輸前哲處世無
才懶乞鄰老我幻軀霜刺鬢慚荒道業病魔身幸從
卑願棲巖竇飲霧餐松鶴鹿親。

師退靜甘露珠林寶閣遍吼上座求懺開示請陞座
真心無相罪福何由造作至道無形生死本無建立
恁麼會得罪業不懺而自除死生不離而自了昔世
尊會下有五百比丘得四禪定具五神通未得法忍
各各自見往昔殺父害母及諸重罪於自心中各各
懷疑于甚深法不能證入於是文殊承佛神力手執
利劍持逼如來世尊謂文殊曰住住不應作逆勿得
害吾吾必被害為善被害文殊師利從本以來無有
我人於自心內見有我人自心起時吾必被害即名
為害於是五百比丘自見本心如夢如幻如夢幻中
見無我人乃至能生所生父母於是異口同聲讚歎
曰文殊大智師深達法源底自手握利劍持逼如來
身如劍佛亦爾一相無有二無相無所生是中云何
殺師曰世尊被文殊持劍相逼直得三百六十骨節
八萬四千毛孔一齊拋下若非五百比丘見義勇為
假饒文殊有拔山之能怎見掃蹤滅跡檢點將來好
各與三十拄杖僧問茲蒙和尚懺悔開示罪業向甚
麼處去師曰阿鼻大地獄曰恁麼是懺悔耶師曰猛
火著油煎傍有僧曰和尚為汝得與麼徹師打曰者
就是多觜夜叉曰和尚也須防著好師曰近前來向
你道僧近前師驀面唾。

晦岳旭禪師語錄卷第六
記室全本記錄

* 復住金明禪寺語錄

康熙己卯歲九月二十日入院。

山門師卓杖曰我此法門函蓋乾坤湖天海月洞徹
無垠人天出入自古自今拽杖便入。

彌勒天上不有地下亦無今朝者裏覿面相逢。

韋馱師拈杖曰你有寶杵建新我有拄杖革故扶起
者個破沙盆須是大家出隻手。

佛殿過去巳過去未來尚未來現在坐道場未審是
阿誰仰視云二千七百年來事端的今朝不識伊。

千佛閣一佛出世千佛讚揚千佛說法那個是主拈
香禮拜。

范相國祠相國是地主山僧是寺主若要叢林振興
賴有置富奇書。

觀音殿圓通自在有感必應令斬新條必恭必敬。

伽藍堂有則公案未曾了卻今日又來特共商量且
如何是商量底公案秪揖云你知我知。

祖師堂面壁九年成鈍置安心一法太糢糊遞代相
傳無一事兒孫多是少良謀。

據室臨濟喫黃檗三頓棒似拂蒿枝抱贓叫屈百丈
再參馬祖一喝三日耳聾含血噴人檢點將來猶是
鈍漢鑊湯爐炭裏藏身刀山劍樹上走馬底必死之
症若是出格丈夫另有生涯卓杖一下云殺人須用
殺人刀活人定有活人劍。

是日眾檀護設齋請上堂師至法座前拈請啟曰三
回推不脫蠡水又觀光赴個好時節道誼出尋常恁
麼會坐斷天下人舌頭不恁麼會卻請對眾剖露韞
石大師宣啟畢師曰事既如是理宜進前那堪退後
若要起模畫樣難免帶水拖泥便陞座拈香云此瓣
香蕩蕩乎至神至聖巍巍乎至貴至尊明同日月恩
重山河奉為祝延
皇帝聖躬萬歲伏願壽等恒沙福同須彌此瓣香夙承
佛記示作王臣恭為本省文武郡邑僚寀諸大尊官
伏願位安磐石福同大川此瓣香根蟠毘耶枝敷魯
國恭為闔郡紳衿士庶現前請主諸大護法伏願壽
山高聳福海洪深長為法社池城永作
國家梁棟此瓣香奉為諸山知識本寺耆舊伏願不
違佛敕而共證真常悟自本心而同游法海此瓣香
奉為本寺開山和尚歷代住持諸大禪師伏願不違
本誓運慈航而普渡迷情乘大願力示方便而廣導
群有此瓣香波旬畏避人天欽仰供養本寺堂上開
法第一代先師翁介老和尚伏願生生世世闡佛祖
之心宗剎剎塵塵作人天之師表乃于懷中拈出云
此香名不得狀不得三世諸佛不識歷代祖師不傳
天下老和尚不會曾于碧雲深處得來今朝第六回
拈出供養筠菴先師山鐸大和尚用酬法乳歛衣就
座學山大師白椎畢師震威一喝曰獅子哮吼聲動
天地野犴潛蹤狐群絕跡全機大用誰是作者韞石
問昔日世尊說法天雨四花今朝和尚陞座有何祥
瑞師曰天曉霞光鋪大地日午雲興法雨新曰恁麼
則人人皆瞻仰個個盡蒙恩師曰知恩有分曰祖席
重光即不問正法眼藏若為宣師豎拂子曰高著眼
看曰靈山一會今日儼然師曰自古自今問鴛湖流
水秋光老插漢蒼松翠色濃今日眾檀請和尚復住
祖席設齋請法有何福利師曰端坐受供養施主常
安樂曰諸方參學無一法可棄無一法可取生死作
麼生透師曰你喚甚麼作生死曰久聞明眼宗師今
日覿面不虛師曰闍黎莫分外師左右顧曰還有問
話者麼良久乃曰深慚薄德愧先宗去住隨緣任業
風宿債難逃犁耙苦鐵船又駕到天封山僧離金明
十有一載適承眾檀不忘靈山付囑深念祖席荒落
翰牘遠頒命陞此座怎奈人天眾前實無一法可說
今日事不獲巳依舊湖天空闊海月高明陶朱里殿
閣參天范蠡湖雉堞橫岸金光明殿舍那慈尊與文
殊普賢觀音勢至山河大地水鳥樹林同此一音演
出摩訶般若無上玅法於無量世界建立無量法門
廣作無邊佛事令大地無量眾生并現前緇素各各
明自本心見自本性坐菩提場成最正覺亦各同聲
宣說無上玅法以此功德上祝
聖壽無疆天下太平萬民樂業且道承誰恩力喝一
喝曰蕩蕩堯仁敷化日雍雍舜德享熙年結椎下座。

當晚小參天封室幽奧難窺古龍潭淵深莫測若是
吐出野狐涎脫卻鶻臭衫的入我門來心境俱泯莫
存知解還有向者裏著得一隻眼底麼良久云諸兄
弟此個事大非容易若有一法能過者即為剩法拈
拂子揮一揮云是甚麼乾矢橛更有一偈大洋海底
摶飛鳥須彌頂上捉游魚蟭螟睫上驅雷電點水沖
開碧落圖復舉僧問介師翁按倚天長劍奮踞地獅
威學人上來請師一接翁便喝僧曰者是方便門頭
句如何是正令全提句翁又喝僧擬進語翁便打師
曰者僧有攙鎗奪鼓之勇惜無揮戈駐日之能介老
人雖則正令全提怎奈不能與者僧抽釘拔楔新金
明則不然或問學人上來請師一接劈脊便棒如何
是正令全提句脫下衲衣更與一頓者僧自然百了
千當眾中還有另出手眼者麼良久鶴有九皋方翥
翼馬無千里謾追風。

新鞔法鼓小參鹽官以虛空做得須彌槌底只是者
個王老師不打底只是者個金明不用裁割虛空移
動須彌務要打著者個直得聲聞于天大地震動故
使滿面光輝斬新氣象拈拄杖作敲鼓勢云還聞者
個麼轟轟聲不巳裂裂九天聞。

晚參趙州道今夜荅話去也德山道今夜不荅話一
個有縱奪無殺活一個有殺活無縱奪且道那一個
有殺活那一個有縱奪若有超宗異目底試出來分
疏看有僧出禮拜師以杖抵住曰問話且置一邊有
則緊要的事我共你平實商量僧曰是甚麼事請和
尚舉師曰我若荅上座話卻違他德山老人我若不
荅上座話辜負趙州古佛且道荅即是不荅即是僧
茫然失色師曰上座莫著忙我共你商量底還他趙
州我不荅你話便是不違德山你且歸位著別請一
位商量二僧競出師曰似者般漢有甚麼限遂起身
歸方丈。

師誕日陳門戴全福設齋請上堂性天朗耀三際洞
明而神智廓通覺海汪洋八表弘開而慧機普應達
死生于不二阿僧祗劫秪在而今會凡聖于一源無
邊剎土不離當處並乾坤而永大同日月以長明一
道靈光萬古顯現世出世間自在自由所以道似地
擎山不知山之孤峻如石含玉不知玉之無瑕在聖
不增處凡不減恁麼會得十方世界總全身百千法
門皆自巳舉一步踏碎毘盧頂門示一機揭開釋迦
腦蓋直如當空杲日匝地清風明明絕覆藏歷歷無
回互豎拂子云還識者個麼良久云雖知造化通元
會不覺霜花兩鬢生復舉世尊初生話畢師曰釋迦
老子逞一時口快料天下無可敵者實謂耀古騰今
檢點將來不免通身劍戟後來雲門云我當時若見
一棒打殺與狗子喫貴圖天下太平者一棒雖則知
恩報恩怎似鶻立當風不免傍觀捧鼻金明則不然
我當時若見便向道瞿曇老師且莫作怪大眾且道
與雲門一棒還有同異否良久三十年後。

大禮節上堂群陰剝盡一擊軒邊竹三莖兩莖􃈇五
莖四莖曲一陽來復天封室畔梅一枯對一榮含紅
又含綠皓布褌不洗定是無來替換老慈明揭榜放
盡痴憨且道者兩個漢意在甚處九九八十一從頭
數今日寒食一百五岸柳翻新碧驀豎拄杖曰金明
拄杖忽地報道衲僧家有個好消息且道是甚麼消
息卓杖一下曰參。

示眾十五日以前鐵橛釘虛空十五日以後特石吐
紅蓮正當十五日僧堂裏一隊漢禪不會參教不會
聽強要把缽盂安個柄仔細思量人情都如此何獨
苦沉吟阿呵呵缺瓦能支漏廢鐵堪打釘。

王繼望薦父荊門公請對靈小參豎拂子曰玅道幽
玄本無生滅之相真心湛寂了無去住之機故曰生
本無生死亦無死夫生者寄也死者歸也荊門王公
素討死生之學臨行略無留礙是深達寄歸之徵也
與麼則死生皆一遊戲場耳今日山僧又作麼生即
得喝一喝曰凜凜神風超物表西方此土任遨遊。

蔣鳴竹居士為母請對靈小參大道不分男女相真
心妄執死生機圓明一點超情謂穢土蓮邦任所之
以拂子擊香几云蔣母王君還會麼于斯會得生死
無拘罪福無門又擊一下云等閒步步青蓮界腦後
圓光奕世明。

臘八上堂黃面老子初生下時可謂氣概超群千古
之下無不嗟歎奇哉及到雪山錯盡銳氣至臘八夜
半被個明星換卻眼睛納盡敗缺致令後世兒孫一
代不如一代仔細檢點看者老漢大似迅雷不及掩
耳乃合掌顧眾云低聲低聲。

示眾臘月二十五海底泥牛吼驀跳上須彌虛空遭
一口痛徹帝釋心迸破雲門普打落達磨門牙一缺
至今難補。

除夕小參一年今夜結交頭百煉精金未可休范蠡
湖邊風韻古舊桃拔卻換新符前街後衖槌鑼打鼓
張公醉倒恰是李公喫酒陶朱里畔檇李亭忍俊不
禁翻身躍在拄杖頭村歌社舞露柱燈籠揚聲喝彩
大家一曲蓮花樂市心裏石敢當府署內點將臺遞
相歡呼且道呼個甚麼二十四坊地神河神草木樹
林神勾芒社令神一齊報道大清國土內來歲定豐
收復舉徑山南明祖云前年年鼻孔沒半邊去年年
兩眼不能全今年年三十精骨獻青天我禪巳說了
諸人作麼參師曰徑山老人把一身筋骨抖得繖繖
的全無半點氣息致令天下人聽之以無聲聞之而
不臭檢點將來大似貧恨一身多金明則不然前年
年北固山頭朔雪寒去年年大覺門前車馬喧今年
年蠡湖風景別人間我本無禪可說諸人不必用參。

元旦上堂元正啟祚萬物咸新拄杖頭花開五葉拂
子梢萬卉叢生海底泥牛吼皓月雲中鐵馬鬥芳春
三千大千喜氣森森以杖作書字勢云歲朝舉筆萬
事通亨。

人日示眾萬物最靈宣哲維人千古法令萬世權衡
知微知幾有君有臣為天下法而天地莫與之爭為
百世師而日月莫晦其明且道是甚麼物有恁麼通
徹良久自古聖賢猶不識造次凡流豈可明。

元宵上堂纔賀新年便慶燈節恰逢驚蟄雷鳴昨日
昨日聞雷今夜見燈燈中無雷響雷中無燈色聞見
各分明古今無差忒與麼見得透畢竟是何物拈杖
召眾云高著眼看夜叉頭上火炎炎舜若面門紅爍
爍蠡湖潭底臥龍驚等閒吞卻天邊月(是夜無月)。

佛涅槃日上堂老釋迦太狼藉四十九年弄巧成拙
雙林樹下納盡敗缺風落桃紅千載淚碧嶂猿啼腸
九折個中誰是丈夫兒波旬嫉姤今方歇。

大士誕日上堂驀卓拄杖曰觀世音菩薩以大悲願
力來拄杖子上示現受生具三十二相八十種好四
無量心六波羅密從肉髻中湧百寶光光中演說無
礙大陀羅尼法盡大地眾生觸斯光明得大安隱聞
斯玅法證無生忍只如現前緇素還見此光聞此法
麼若也聞見不昧且道觀世音菩薩在甚麼處者裏
會得諸佛常現前亦不負諸人慶祝之誠於斯不會
山僧有個方便令汝各各親睹大士慈容去又卓杖
一下豎起曰還會麼眾無對師曰啼得血流無用處
不如緘口過殘春。

清明小參柳堤桃岸歡歌共喚踏青羅綺拖嫩綠兩
盃三盃醉舞春風向晚歸荒塚棘墓悲號各訴冤苦
紙錢分野色五聲六聲哭到斜陽淚滿襟看他喜的
喜忘人世哭的哭到傷心時人不識死生身幾把柔
腸都拆碎殊不知人世囂囂總是個如幻三昧良久
還會麼去年新塚生青草來歲今人何處蹤。

上堂春日和融翠靄芳叢春風淡蕩碧虛搖漾野浦
翻歸鶴之雲桃花躍錦鱗之浪處處寶所頭頭華藏
睹一塵而見百千諸佛聞一聲而證無量玅心與麼
則啟口道著動步踏著大眾秪如道著踏著是個甚
麼驀以杖靠壁云拄杖忽然靠卻壁恰值今朝三月
一。

晚參范蠡湖頭一輪月萬里無雲光皎潔門外幾多
癡鈍流相將把手拽不入忽拽入撞倒佛殿裏露柱
走遍天涯無處覓阿呵呵歷劫何曾異今日。

示眾最初一句未可商量末後一句始到牢關者裏
見得徹拈頭作尾也得拈尾作頭也得放去收來以
拂子畫○相云總不出者個格子若是向上一路未
許觀光要識向上一路麼揮拂子云舉手劈開鴻濛
竅無人相共話威音。

佛誕上堂年年四月八惡水驀頭潑仔細思量來是
甚乾矢橛可怪雲門棒千古聲匼匝致令老瞿曇滿
面慚愧煞大千國土中一身無處著以拂子畫<img:>相
驀擊一下云㘞。

示眾山僧從來不儲積粥飯二時叵周給倦來收足
上繩床堪笑時人向外覓直饒不外覓落花滿地綠
苔斑臨風獨立望何極。

上堂夜半忽伸一腳踏折虛空左角忽驚須彌睡起
背手剛然摸著驀地撲作兩邊累他帝釋天不能折
合及至天明看來恰是江西廬山太乙峰頭兩片頑
石大眾切忌錯會卻。

端節示眾金明端午節米粽爍然無從來沒怪異不
用貼神符鹽虀煮紅蒐白水點菖蒲雲門餅三個趙
州茶一甌勝喫汾陽肉如飲曹山酒各個逞顛狂足
蹈并手舞輥出雪峰毬打動禾山鼓伸手拳倒煙雨
樓蹉腳踢翻鴛鴦湖阿呵呵不風流處也風流。

示眾十五日巳前空手把鉏頭十五日巳後步行騎
水牛正當十五日人從橋上過橋流水不流翻思傅
大士眉毛生腦後鼻孔拄天長虛空石版厚諸人欲
識個般事切忌舌頭不在口。

晒經上堂佛以一音演說法眾生隨類各得解只此
經卷一皆佛說諸人轉誦各盡心力還有得解底麼
若不解佛言隨類各得解若謂有差別佛以一音演
說法豈虛語哉大眾心同虛空界是法無內外視等
虛空法何處不通達若不如是赫日裏不妨再轉一
遍。

中秋小參無缺不成圓無圓不顯缺石人木女對高
談兩口喃喃無一舌非暗不顯明非明不顯暗鴛鴦
飛入蓼化洲交頸同眠只獨宿無暗無明非圓非缺
水晶簾內桂飄香生鐵犁頭芝吐蘗當暗中有明明
中有暗玉兔金鳥翻碧漢當缺裏有圓圓裏有缺須
彌山挂連環玦以拂子召眾云還見麼一輪皎潔暗
分秋此夜清光照不極。

九日小參重陽隹節半陰晴東籬漉酒有淵明孟嘉
帽不龍山落遍插茱萸少一人且道今日少那一人
莫是常在家舍不離途中之人麼莫是常在途中不
離家舍之人麼莫是萬里未歸之人麼眾中還有識
此人的麼若識得不妨憑虛共覽勝莫待黃昏煙雨
迷。

上堂今朝十月初一火爐開向半壁破蓆權補疏窗
爛泥且填牆隙雖無品字柴頭奈有一堆黃葉不話
賓主有無只要大家煖熱要會佛法大義三世諸佛
立地聽火燄為三世諸佛說。

結制上堂舉楊岐和尚示眾云薄福住楊岐年來氣
力疏寒風凋敗葉猶喜故人歸囉囉哩拈起死柴頭
且向無煙火楊岐恁麼道雖則本分大煞寒酸金明
忝為遠孫且不如是薄福住蠡湖家貧百不周無餚
不款客無炭不燒爐歛足蒲團穩坐直待春煖寒收
阿呵呵一任滄桑幾變新叵奈山僧都不會。

除歲小參晷運推移鐵蛇咬住金龍尾陽回陰轉泥
牛趁起白額虎陶朱里畔梅花破雪吐寒香范蠡湖
頭柏子含煙騰瑞氣放開也三十六宮宮宮龍吟霧
起拈來也千七百則則則虎嘯風生即心即佛日往
月來仍舊河清海晏非心非佛天高地厚依然水綠
山青不是心不是佛不是物大盡三十日小盡二十
九舊歲今朝去新年明日來休卜度謾疑猜人歸大
國方知富水到瀟湘一樣清復舉僧問古德年窮歲
盡時如何古德云東村王老夜燒錢師曰古德恁麼
道雖則句中有意其奈意中無句有問金明年窮歲
盡時如何向道石女夜生兒若有人出來道老漢恁
麼道雖則意中有句其奈句中無意金明燒一炷香
點三杯茶與他分歲還有恁麼人麼良久云山僧更
為你頌出年窮歲盡時石女夜生兒鬚髮白髼鬆五
眼貫天地頭長三尺六腰寬廿四圍三朝年八十身
挂紫羅衣不食人間乳餐霞吐紫芝敲空鳥兔走破
壁起風雷。

元旦上堂元正啟祚冰河發燄萬物咸新枯木龍吟
應時納佑溫故知新慶無不宜見義勇為卓杖一下
曰元正啟祚物華新此土西天奉一人抱德懷仁宣
大化和風蕩蕩舊乾坤。

燈節上堂只者一點燈本自現成不假造作凡有血
氣者莫不具足蓋因無始習染昧卻靈光致令腳跟
下黑漆漆底若能于此一點中透徹得自然光明爍
大鑑地輝天直得百千萬億燈皆從此一燈出召眾
云且道者一燈從甚麼處出良久曰威音王佛早留
心直至而今未得玅復舉應菴和尚元宵示眾云有
一句子到你啞卻我口無一句子到你瞎卻你眼三
文錢娶個黑老婆頭不梳面不洗知他是凡是聖拍
禪床云不入驚人浪難逢稱意魚師曰諸人要見者
老漢肝腸麼聽取頌出五花貓子赤鬚鬍頭尾低垂
腹似舟獨坐華堂人不識慚惶滿面不知羞三更月
下海湧金鉤看來何似渡江蘆。

普請上堂禪禪破菜籃道道無文鈔佛佛是何物心
心火裏冰大似豬頭狗尾馬額驢唇丁一確二亙古
亙今咄縮頭去金明今日又栽桑又種竹那有閒工
擎杈舞笏。

小參今朝二月一梨花未開梅花狼藉疊疊河山青
漾碧岸柳垂金桃蕊生赤古龍潭錦鱗躍浪天封室
獅兒返擲卓拄杖云滿天和氣樂昇平春色融融充
八極。

小參十五日巳前草木萌動十五日巳後桃李芬芳
正當十五日大海波平龍睡穩九天雲靜鶴飛高且
道是表彰時序是定旨明宗具眼者試辨看復舉古
德云松柏千年青不入時人意牡丹一日紅滿城公
子醉只者個話可以明近代之時俗亦能窮太古之
標格若是祖師門下直是未在且祖師門下又作麼
生和風繡出錦山川芳序中春恰二月。

清明小參昨日冬來一百五今朝二月二十七村村
菜麥自青黃處處桃李開狼藉死人塚上翻活眼活
人眼裏骷髏泣死生互換似轆轤日月流遷如梭急
召眾云好時光莫虛棄但恐大限臨頭一時迴避不
及阿㖿阿㖿八十翁翁輥繡毬真誠不是小兒戲今
日金明也有一事不免告報諸人前年舊歲巳清糧
今日重徵如火逼。

三月朔小參月生一陶朱靜悄增岑寂倉庫曾無三
日糧春風陣陣滿空室不知塵世事多般那問山前
麥熟未拄笻杖門首立海月湖天虛漾碧袖卻一雙
窮相手等閒見人懶秪揖不是痴狂我慢亦非孤高
尊貴山僧從來柳下惠。

付蘊空徹源二知藏上堂靈山拈一枝花迦葉破顏
微笑少林九年面壁神光斷臂安心黃梅夜半傳衣
其道南矣東山室中一語吾宗滅卻檢點將來者一
隊漢遞相鈍置祖師門下貴要燈燈相續心心相印
所以云震旦雖闊無別路要假兒孫腳下行金明者
裏有條攀條無條攀例蘊徹二上座久依叢林識見
諦當山僧有個佛祖傳不到的今對人天眾前兩手
分付乃拈法卷云然則如是即此用離此用蘊徹接
卷珍重作禮三拜歸位立師曰真師子兒善師子吼
便下座。

立夏小參三春巳去甚處去山花落盡綠盈樹九夏
初來何處來日移簷影讓南階四澤之水兮漸落而
石出五岳之雲兮驟起而峰奇時光迭邁人事變遷
日諸月居今古不易且如何說得個不易底道理卓
杖一下云一一目前機明明祖師意薰風拂面來坐
久偏多睡寒山子惺惺未又卓一下云世情看冷煖
人面逐高低。

結夏上堂卓拄杖云金明布袋頭結下諸人缽袋子
解下且向三根椽下諸緣一齊放下不得七上八下
看取腳下直須討個落下若於是法平等無有高下
且以何為據乾矢橛麻三斤拋去五龍橋下蠟人雪
鵝安在赤肉團下又卓杖一下云若欲事事了辦千
古之下莫如當下。

沈天易天士昆玉為母夏氏請對靈陞座一切妄緣
皆由心造心境若空妄從何有幻妄寂滅真性圓明
故曰但離妄緣即如如佛豎拂子云看看沈母夏孺
人在拂子頭上現無去無來不生不滅之相具大丈
夫身直踏毘盧頂𩕳而說偈曰坐斷十方去住關海
山雲散碧天寬蓮宮佛剎花無數眨上眉毛仔細觀
且如十方坐斷又觀個甚麼喝一喝。

慧如尼領劉門齊氏王氏祈嗣請上堂徹源知藏問
爐煙纔起大眾雲臻祖意西來請師直指師豎拂云
者裏薦取曰恁麼則一眾共領的旨師曰又被風吹
別調中曰五龍橋下波浪拍天淵源何自師曰一點
不相瞞曰范蠡湖水激三千里天封室足跨十方界
且道是阿誰境界師曰且喜大眾證明曰施主設齋
請法有何祥瑞師曰當空杲日照無偏曰恁麼則超
群異目不假修持師曰未是衲僧極則天位書記問
有物先天地無形本寂寥能為萬象主不逐四時凋
未審此四句中還有為人處也無師曰具眼者薦取
曰只如善信飯僧請法所求何事師曰披肝露膽曰
得意氣時添意氣不風流處也風流師曰喜從天降
巨章記錄問法鼓一撾龍象聚十方世界悉遙聞如
何是悉聞的句師曰普天普地曰因齋慶讚即不問
向上宗乘請師指示師曰無毛鷂子逼天飛曰向上
宗乘蒙指示天地未分事若何師曰你向巳分時道
句看章便喝師曰者一喝落在什處曰禮拜和尚蘊
空知藏問昔日靈山記莂今朝一會儼然古佛家風
即不問五家宗旨請師宣師曰逐一問來曰拈卻棒
除卻喝如何是臨濟宗師曰赤手殺人曰杲日當空
照遍地湧波濤如何是溈仰宗師曰坦無左右曰諸
聖未生空劫外正偏不落有無中如何是曹洞宗師
曰鳳舞丹霄曰放曠不耕那畔地拈來全不費工夫
如何是雲門宗師曰紅日卓波心曰上天無路入地
無門如何是法眼宗師曰箭鋒相拄曰月落潭無影
雲生山著衣五家宗旨蒙師指因齋慶讚是如何師
曰種麻得麻種荳得荳曰求男女得男女求官位得
官位且道承誰恩力師豎拂曰高著眼曰一句無私
語超然亙古今師曰大好讚歎乃曰結夏數日巳諸
人事若為色色皆成現豈用更顰眉一出一入一動
一靜折旋俯仰任運施為皆是諸人尋常受用駕鐵
船于海上走磨盤于空中亦是諸人尋常受用剎竿
顛頭滾滔天白浪大洋海底揚撲面紅塵亦是諸人
尋常受用出格的打破羅籠踢翻窠臼盡無邊須彌
盧盡無邊香水海是個大圓覺伽藍那用禁足安居
若是倚草附木的白雲萬里今日善信要山僧祈嗣
若喚作祈嗣又為諸人舉揚個事若道舉揚個事又
為善信祈嗣且如何得相應去揮拂子云黃鵠卵生
丹鳳子金獅胎產玉麒麟。

端節上堂今朝端午佳節硃砂畫符火熱帝釋宮中
雷崩毘沙門裏電掣拈拄杖一卓云瘟㾮五毒盡消
除那更有赤口白舌以杖一畫云寶劍一揮千里血
中秋小參三四月來未曾向諸人東語西話不覺口
邊生醭齒上生毛今日有個奇特因緣直欲舉似切
不得作景話會拈拂子畫○相云還見麼只者個人
人本具個個不無直如秋夜月朗照天照地森羅萬
象不能逃其鑑察古往今來不能易其光彩諸人還
恁麼會麼良久令人長憶老南泉直下超然絕彼此
喝一喝。

重陽示眾東籬黃菊恰新開祖意明明只麼該幾個
衲僧知落處茱萸也好著茶杯時節莫將空過了金
明隨例上高臺以杖召眾云會麼碧梧半剪今春葉
金菊全開舊歲香。

除歲晚參拈拄杖兩手托起曰大眾看看中印土傳
一隻牛頭角四蹄尾巴周耕翻大地無蹤跡放去收
來任喚呼高步彌盧頂上踏碎虛空髑髏深行大洋
海底吞卻珊瑚明月兩眼空三界一氣透威音震旦
安眠少室嶺南渴飲曹溪溈山名書于脅下南泉隨
分納些須臨濟使之出入在面門白雲放之東觸與
西觸狀似南院之機去住印破閒行東山水上透過
窗櫺北禪為諸人分歲白身露地淨慈養南山圈中
往來湖上車溪水湧滔天普明頌聲遍界仔細檢點
個隊老古錐總被者一頭牛牽得七顛八倒可憐生
受人多少鞭撻受人多少言語常在動用中只是難
把捉或行或住或坐或臥視之不見其形聽之不聞
其聲今直除夕拽來范蠡湖頭清宵之下燈燭之際
孤迥迥地不為別事直要我此一眾識得者頭牛的
面目若識得者牛的面目不妨朝騎龍淵去暮跨五
山歸便與從上佛祖同一鼻孔出氣大眾且道者牛
底面目在甚麼處良久卓杖一下云要識雙林傅大
士騎卻水牛仍步行復舉開先暹和尚因僧問年窮
歲盡時如何暹云依舊孟春猶寒師曰老開先可謂
知天地之元運達陰陽之變化怎奈向寒暑裏作活
倘有問金明年窮歲盡時如何但向道天地之氣大
呂陰消又當太簇應律。

元旦上堂拈香云金明臣僧機旭奉祝吾
皇萬壽無疆闔郡文武法海金湯天下軍民百福千
祥本寺檀那福祿爾康沙門釋子廓悟真常職事行
人德能莫忘驀拈拄杖曰且道拄杖子又作麼生豎
起云拄地撐天器欲難量卓一下云摧邪輔正聲振
四方。

元旦晚參鏡清道新年頭佛法有坐看梅花開笑口
智門道新年頭佛法無倒騎鐵馬上高樓道有也不
增一絲道無也不減一籌有無俱失利春色滿皇都
張公喫酒李公醉不風流處也風流。

初三日晚參月生一足踏扶桑望莫極月生二鴛鴦
獨宿瑤池內月生三水晶簾內玉鉤懸卓杖一下曰
祖翁田地家風古天子乾坤氣象鮮。

端節示眾五月五日端陽節不釘桃符不捏訣白澤
之圖家本無更于何處尋妖孽鍾馗不用貼堂前角
黍全無滋味別滋味別是何物達磨當門兩齒缺薰
風拂拂自南來摩訶般若波羅密復云文殊令善財
採藥善財度草與文殊捉得虛空藏玉匣文殊接得
云此藥亦能殺人亦能活人細抹崑崙入紙瓶恁麼
會得包括萬有總攝十虛十世古今不離當念不恁
麼會文殊自文殊善財自善財金明與麼道不干闍
黎事要見文殊善財麼雲中仙子歌聲麗玉女樓頭
拍板齊。

慧如禪人領齊門楊善人設齋請上堂勺渤問三尺
白拂點開大地眼睛七尺烏藤敲碎虛空骨髓如何
是因齊慶讚的句師曰山門撫掌入佛殿露柱喝彩
跨燈籠曰龍女獻珠即證菩提齋主請法得個甚麼
師曰魚行水濁鳥飛毛落曰學人則不然師曰你試
亂統看勺曰兩彩一賽師曰饒你道得一半乃曰慧
如去歲領劉娘娘請法求嗣巳涉週遮今日領齊婆
婆求嗣請法適因事繁無法可說事不獲巳道個種
麻必得麻種荳必得荳恁麼會得千真萬實雖然只
如現前大眾慇懃上來不免更為饒舌卓拄杖云塞
北江南一帶翠屏渾似畫殿閣憑虛幾處崔嵬恍洞
天山河大地光相交羅一印當天了無畔岸諸兄弟
要會麼又卓杖曰要識當人真面目師姑定是女人
做。

受真如寺請退院上堂天地與我同根何彼何此萬
物與我一體無去無來去即印住去去元非去住即
印破住住本無住無住無去則物我一如彼此不二
故曰動若行雲止猶谷神偈曰金明復住又三年慚
愧無能報祖先策杖城南湖畔寺匡宗須讓後來賢。

晦岳旭禪師語錄卷第七
記室全本記錄

* 住嘉興府真如禪寺語錄

康熙壬午師受大宗伯杜臻閣學徐嘉炎太史朱彝
尊銓部袁定遠明經朱建子并本寺各房耆舊公請
於七月初三日入院山門真如實際到者方知法法
圓融無內無外既無內外豈用週遮拽拄杖便入。

彌勒彈指一下云樓閣門開大笑盈腮重重華藏面
面如來。

護法關公忠良報國真誠衛法一片赤心千古斯人
功勳蓋代今日重論。

佛殿二千七百年前你不知我二千七百年後我不
知你今朝覿面相逢如何即是便展具禮拜。

伽藍祠聰明正直惟德是輔顯正除邪責任賴汝。

祖師堂直指單傳嶽頂波翻以心印心海底塵生二
三四七成群作隊天下橫行為殃為崇悔煞當年落
伊深計。

據室卓杖一下云者是臨濟喫三頓痛棒向高安灘
上還拳歸來倒捋虎鬚底所在而今莫有恁麼衲僧
麼良久云設有也只是個驢漢。

當日徐瑜斯徐華隱二位老護法設齋請上堂師至
法堂拈疏云者是靈山會上付囑的今日山僧親從
老護法手中得來甚生光彩若要大眾共知且聽表
白敷宣宣畢師指法座曰既到者裏難容推卻平地
昇高將錯就錯便陞座拈香云此瓣香端為祝延
大清世主今上皇帝萬歲萬萬歲伏願化協廣被乎
邊表睿知明超乎日月此瓣香奉為　滿朝文武本
省本府嘉秀兩邑諸大尊官伏願壽基永固祿位高
增此瓣香奉為請主闔郡紳衿士庶諸大護法本寺
各房諸位禪宿伏願遞代簪纓箕裘奕葉以因趣果
悟佛真宗此瓣香供養本寺開山祖師歷代住持伏
願不違本誓擁護法幢乃於懷中拈出云此瓣香三
十一年六住破院波波挈挈一無所成今第七回拈
出供養初住廬山東林末住碧雲龍興傳臨濟正宗
第三十二世先師山鐸大和尚不惟報德酬恩且要
熏天炙地歛衣就坐西堂帝青白椎畢師曰第一義
諦猶獅王哮吼虛空震裂異類潛蹤野狐絕跡莫有
共相激揚者麼試出道看雲巖書記問梧桐葉落催
錦字以飄來浥露寒飛值塞鴻之初至正恁麼時虎
驟龍驤如何折合師曰目前無闍黎此間無老僧云
如何是斬新條令一句師曰撥轉乾坤猶非好手云
如何是為人親切處師便喝云者一喝還有賓主也
無師曰你試分疏看云大家在者裏師曰上座在什
麼處雲拂袖歸位師曰放過一著巨章書記問未離
陶朱里畔巳入真如寶所如何是不涉程途句師曰
水行不動波陸行不動塵云一句無私超彼此還將
何法報君恩師曰堯風永扇舜日長明云如何是真
如境師曰鴛鴦湖畔浮屠迥放鶴洲前略彴平云如
何是真如人師曰橫按吹毛佛魔乞命云如何是真
如體師豎起拂子云如何是真如用師揮拂子云如
何是真如法身師曰周沙界而無內溥乾坤而無外
云真如巳蒙師指示向上還有事也無師曰寶塔尖
頭擊靜鐘云恁麼則金風吹黃葉秋色滿人間師曰
換卻時人雙眼睛問當空懸杲日遍界盡光輝和尚
昨日金明今日真如且道相去多少師曰不隔纖塵
云還有把手共行者麼師曰獅子遊行不假伴侶云
家內人須知家裏事如何是家裏事師曰幾多人向
個中迷云到家消息子畢竟許誰知師曰昔年老達
磨當門缺兩齒云萬里雲收天界淨海心無浪月輪
輝師曰觀瞻有分乃曰總山河大地不出真如境界
普乾坤國土只在寶塔顛頭進一步重重彌勒樓閣
華藏莊嚴退一步處處普賢玅境毘盧法界塵塵爾
剎剎爾一一天真一一明玅現前大眾於茲會得皇
恩佛恩父母師長恩一時報盡只如今日眾護法請
山僧入院陞座祝聖一句又作麼生卓杖一下云蕩
蕩皇風成一片大家共樂舜堯年敘謝不錄復舉裴
相國到洪州開元寺見壁間畫像問院主曰此是甚
麼像主曰高僧真儀裴曰真儀可觀高僧何在主無
對裴曰此間有禪僧麼適黃檗和尚至院主曰適來
一僧似是禪師裴召至問真儀可觀高僧何在黃檗
高聲曰裴休裴應諾檗曰高僧何在裴于此大悟師
曰相國偶逢沽酒店三杯兩盞破愁顏黃檗絲綸浮
綠水引得鯨鰲上直鉤現前長者恁麼會得便與相
國同一鼻孔出氣當年黃檗不前今日真如不後倘
或佇顧停思劈開華嶽連天秀放出黃河倒海聲西
堂結椎師下座。

當晚小參千差坐斷凡聖情忘迥脫根塵真機獨露
與麼會半句猶多不與麼會莫怪饒舌拈拄杖一卓
曰者片田地人人具足空劫以前平坦坦地假使三
災劫壞大地成塵湛寂凝然猶之真如古剎未有秀
州之始此地不少一塵及至裴相國舍宅為寺殿塔
巍峨此地不多一塵故東山老祖曰山前一片閒田
地叉手叮嚀問祖翁幾度賣來還自買為憐松竹引
清風者裏見得徹正好勤力耕耘加護營衛息滅貪
嗔癡莊嚴戒定慧則七情不能擾六賊不能害在在
寶所觸處光輝只如得大受用一句又作麼生卓杖
一下云四海浪平龍睡穩九天雲淨鶴飛高。

上堂諸佛出世皆為眾生不了自心橫計多能妄執
前程影事作種種業因殊不知但有心分別作解就
是虛妄猶如夢中虛假不實故經云縱此心者喪人
善事制之一處無事不辦易云寂然不動感而遂通
又禮云人生而靜天之性也感於物動性之欲也雖
於生死分上未為究竟依而行之久習淳致始終不
異自到大休大歇田地方知三教聖人言不苟立今
時學道夢眼未開不達心源見網難脫若敲冰取火
如緣木求魚修行三大劫終是落空亡大眾切須猛
省好。

中秋街坊點塔燈小參長空碧帳一輪月常樂浮屠
百二燈燈光燦爛月色洞明燈照月月照燈燈月交
輝乾坤晃耀水底星連上下長空月映東西現前緇
素之所共見眼光爍破虛空汝等還知麼良久云更
聽一偈風飄丹桂香清遠露滴蒼梧葉落輕寶塔鐘
聲來耳畔黑牛海底暗生驚。

重陽示眾乍住真如一無有堪堪度到九月九東籬
黃菊報新開令人翻憶陶五柳興來效俗也登高直
上浮屠最高所極目山河萬象攢出頭天外誰把手
遍插茱萸少一人三玄三要難分剖雖然一句羡汾
陽拈得鼻孔失卻口臨濟老白拈賊身藏沒所一盞
清茶醉殺人個般滋味君知否。

龍興和尚忌拈香拈香云只此一瓣香一年燒一度
相逢每每悔當初相見幸如不相識不知為什成冤
恨含恩含怨到今日何也曲不藏直。

十月十五日上堂諸方此日年年結真如門下絕安
排周法界而無內普乾坤而無外菩薩乘不居寂滅
行何修行住坐臥自在自由超方上士猶為分外未
到家者仔細觀瞻臨濟大師道有一無位真人常在
面門出入真如今日為諸人下個註腳乃拈杖召眾
眾回顧師曰者就是你無量劫來刀割不斷斧劈不
破底生死冤家切不得錯認便起身入室。

小參到荊山必得其玉入藍田必得其珠舉網者必
得其魚善射者必得其鹿是人之欲無有不遂其志
耳衲僧家參禪學道還有實解實證者麼良久眾無
對師曰諸兄弟莫錯用工夫不見道汝欲求之得無
累乎及其厭之又成大患斯言至矣珍重。

佛成道日上堂雪嶺六年苦雲淨天如洗明星當午
現奇哉歎不巳卓拄杖一下曰老瞿曇好不識羞便
謂一切眾生皆因妄執而不能證自巳智慧德相雖
則易開終始口爍然難盡歲寒心。

除歲小參年年此日結交頭人人此日結交日結交
日到來諸人作麼生於斯透得最初句末後句不消
一句道盡洞山君臣臨濟玄要皆是門庭施設趙州
茶雲門餅禾山鼓雪峰毬乾矢橛麻三斤北禪露地
牛法昌榾柮火是甚閒家具若透不得臘月三十日
閻羅王打筭飯錢如何抵敵語言文字世智辯聰還
抵敵得麼奇才玅用百工技巧還抵敵得麼平生所
作事業功能還抵敵得麼要且總沒交涉大眾如人
飲水冷煖自知若要無事直須向自巳命根上一刀
兩段方有少分相應莫到臨末稍頭道我不為你說
好古人道三途地獄未是苦鑊湯熱鐵未是苦刀山
劍樹未是苦袈裟下失卻人身實為苦哉大眾不是
說過便了年窮歲盡地冷天寒且歸煖室商量。

元旦上堂元正啟祚三十六宮宮宮光彩萬物維新
七十二樓樓樓顯煥應時納佑龍吟霧起虎嘯風生
慶無不宜葉秀無根草花綻不萌枝恭惟頭首大眾
萬福金剛圈一任拋擲栗棘蓬一任吞吐廓開正眼
法令斬新大地山河七通八達然則如是今晨乃康
熙四十二年三百六十日之初真如有四種大願也
要一眾該知起身合掌云一願皇帝萬歲二願臣統
千秋三願天下太平四願萬民樂業便下座。

元宵上堂真如者裏孤風峭峻迥出尋常不效諸方
從十月十五日結結又結個甚麼至正月十五日解
解又解個什麼須知真如實際無解無結無悟無迷
諸人還理會得麼良久云莫將閒學解埋沒自家心。

佛涅槃日上堂湖光瀲灩草色青幽岸柳垂金碧桃
吐玉無非紫磨金色之身驀豎拂子曰大眾者是釋
迦老子金色身汝等瞻仰取足莫令後悔還恁麼會
麼良久放下拂子曰真如今日無計可施乃合掌曰
南無釋迦牟尼伏惟尚饗。

聖壽上堂堯風淡蕩蟠桃璨玉葉之花舜日雍熙大
椿毓金枝之秀斗樞電繞百億山河咸歸至化麟鳳
祥開三千世界共仰聖謨大哉乾元兮高而無上煥
乎化日兮明以舒長真如今日四眾雲擁恰似靈山
一會考鐘伐鼓熱瓣紫檀共祝聖筭地久天長。

多雲和尚訃至上堂去秋八月西風暴烈多雲吹散
法幢頓折黃梅道上後進何依佛法海中津梁忽歇
以袖掩口云哀哀三千里外熱淚灑襟懷。

佛誕日上堂舉世尊初生因緣畢師頌曰未離兜率
天先巳降閻浮乾坤誇獨步千古仰風流又舉雲門
話頌曰堪羡雲門跛認的老瞿曇一棒血淋淋深恨
落二三。

結夏小參禪禪三腳蝦蟆上梵天道道五爪烏龜戴
鐵帽心心玉兔懷胎臥紫宸佛佛泥牛踏碎蒼龍窟
真如今日盡情為諸人拈出了也任你東拋西擲放
去收來橫咬豎嚼驀地裏把捉得拈弄得我也不免
為你打入犁耕拔舌。

祈雨上堂上天久不窪甘霖河竭田枯煙燄生載道
怨嗟聲不巳慇懃只願雨滂漰五方龍神千靈萬靈
甘霖速降體天裕民以拄杖點空曰打破虛空旱魃
消形油然雲作沛然雨傾。

上堂舉夷峰寧祖參月溪澂禪師見僧請益溪曰佛
法不是鮮魚怕爛卻那即趁出峰豁然頓悟師頌曰
偶遊仙苑競春臺滿地鋪花掃未開一陣香風雲外
至千林曉色瀉金杯。

解夏小參西來者一缺九十日期無人參得徹攤向
鴛鴦湖西綵雲橋北日炙風吹見不得聞不得怎似
雲門乾矢橛衲僧家東也話西也說三千里外倘逢
人切忌莫錯說。

得雨示眾拈拄杖云拄杖子𨁝跳上三十三天築著
帝釋鼻孔東海鯉魚打一棒雨似盆傾然則如是且
道此雨從天得耶從人得耶卓杖一下云三草二木
皆蒙潤萬里歌謠樂太平。

十月十五日上堂不與千聖同途不與萬法為侶超
出古皇前何處求解脫但饑則喫飯困則打眠應物
應機了了常明又說什麼解結又說什麼生死要且
無佛法可會無妄想可除無禪可參無道可學大眾
只如不涉功勳一句作麼生道卓杖一下虛消白晝
渾閒事謾將佛法錯商量。

臘八說菩薩戒上堂舉世尊在正覺山前夜睹明星
大悟乃曰奇哉一切眾生俱有如來智慧德相但以
妄想執著而不能證得大眾釋迦老子悟得的便是
光明金剛寶戒亦名心地法門亦名本源佛性亦名
不壞寶體亦名華光三昧於斯理會得法法頭頭是
汝等清淨寶戒是汝等本源自性波羅提木叉故曰
眾生受佛戒即入諸佛位位同大覺巳真是諸佛子
拈拄杖卓一下諸仁者玅善戒法灌汝身心還如是
薦取麼又一卓云生佛一源無二路皆緣執相有多
門。

除歲立春小參拈杖一卓曰天旋地幹轉篷根臘盡
春回物象新舊閣田園荒隴北何人把手日耕耘諸
兄弟急惺惺三十六旬巳過了莫待渴來方掘井和
盤托出大家看看盡還須猛自省驀豎拄杖云看看
拄杖夜半忽抽條五葉花開千蕊饒九天瑞氣騰寰
宇萬國含香噴紫霄卓杖一下曰伏惟執事大眾尊
候萬福。

歲旦上堂大地山河放般若之光草木叢林展祖師
巴鼻鴛鴦湖底火星飛仁王塔上波濤湧直得泥牛
哮吼木馬奔騰笑倒古觀堂前土地喜殺常樂門邊
獅子綵雲橋頭石敢當手之舞之足之蹈之高聲云
今是甚麼時節有此奇特乃拈拄杖云真如木上座
出來道今朝是四十三年第一日上帝臨凡諸神慶
賀一切有情欣讚希有有此奇特大眾且道是真如
說的還是諸人見的卓杖一下曰只此見聞非見聞
無餘聲色可呈君和風淑氣春光好大地歌謠賀太
平。

燈節小參天上月皎潔不露人間燈光輝奪目打鼓
普請看兩眼阿轆轆極力細推詳面前無一物復云
切忌眼裏著沙(是夜無月)。

達磨初祖忌拈香少室九年巳成話墮熊耳空棺醜
遺魏國那更蔥嶺遇宋雲認定胡僧門齒缺累及後
代不關風呵佛罵祖不肯歇笑你的辱你的仔細思
量來是你自招得。

上堂三界一切法皆不離於心於心無可得一切法
何有大眾從上佛祖只教斷離妄緣莫存知解天下
知識亦云休去歇去免役心田真如者裏無禪可參
無道可學也只要你盡情放下平坦坦地魔佛入作
無門罪福不能染著起居無執動靜一如自得大受
用大安樂田地若是未得悄然泥於句下稱色力康
健急忙打疊莫待臨時珍重。

佛誕上堂提起拂子云者是如來淨法身百寶莊嚴
功德聚以手作掬水澆勢云九龍吐水浴金軀光明
照耀無邊世須彌山頂瑞氣騰九天之上娑竭龍宮
寶珠散沙界之中塵塵煥彩處處光明情與無情各
證如來法身復提起云者裏有證得如來法身的麼
證與不證一總為你浴過以拂子擊禪床一下。

端節示眾前年五月五土宿當堂跨猛虎大鬼拍小
鬼舞夜半鍾馗失卻斗去年五月五善財拾藥連根
苦雖然殺活貴臨時看來只在文殊手今年五月五
金木水火土推尋不落五行中三腳瞎驢顛倒走撞
著天台老豐干一物不將來無處可下手失腳一跌
落在深溪扼得來恰是一具無鬚鎖五通仙人以神
力托至梵天用盡機關巧施神鑰欲開不能眾中莫
有開得者麼擊拂子云等閒一掣掣得開三個老婆
相對坐。

中秋靈山話月曹溪指月寒山比月南泉玩月盤山
孤月普明半月以拂子畫○相云都來不出真如者
個月何以見得乃擊拂子云此夜一輪滿清光何處
無。

先龍興忌日拈香三十三年前九月十五日是我先
龍興飲洋銅吞熱鐵打入驢胎馬腹去也今日真如
一眾還有救得他出的麼良久云即饒救得堪作何
用乃燒香拜云也須禮你三拜。

上堂紅葉飄零體露金風雁離紫塞跡遺長空霞光
彩鋪大地漁舟蕩漾西東真如盡日渾無事看罷歸
來說苦空不解逢迎成懶癖自來嘗羨信天翁。

除歲小參有物先天地無形本寂寥能為萬象主不
逐四時凋傅大師道雖十成不免遭人檢點既云寂
寥無形天地之先有何物又云不逐四時凋誰為萬
象之主殊不知天無私蓋地無私載春生夏長秋收
冬藏元運循環終而復始真如不烹露地牛不燒榾
柮火不蒸黃栗糕不炊黍米飯有一偈酬傅大士兼
與諸人分歲有物天地始化育諸群品丕極自泰來
任運無窮巳恁麼道不免遭人檢點諸人還檢點得
出麼若道山僧的是有違傅大士若道傅大士的是
辜負山僧若道二俱是儱侗真如瞞頇佛性若道俱
不是失郤衲僧眼目檢點得出日消萬兩不為分外
檢點不出到臘月三十日將何祗對黑面大王諸人
試檢點看良久揮拂子一氣不言含有象萬靈何處
謝無私。

元旦上堂昨日舊年尾爆竹聲聲洪音灌耳今日新
年頭梅花點點香風撲鼻鴛鴦湖畔冰消凍解常樂
門前臘盡春回三草二木噴蕊萌芽萬象森羅光騰
瑞湧邦國以之昇樂宗風由之振興恭惟頭首大眾
千祥雲集百福咸增。

韋天開光師拈杖曰十世童真體此日現天身末後
樓至佛靈山授記真願力週沙土神威遍界尊擁護
伽籃地三寶是身心威神叵測弘誓難思輔正摧邪
無在不在真如今日起模畫樣不免頓新光彩以杖
點韋天像額云點開正眼洞照十方擁護真如威鎮
八荒(梓人開木後示夢於施主有擁護真如四字見
於木身指尖遂迎於真如供奉)。

燈節小參皓月湧長空春風吹八極萬象與森羅咸
共生歡喜一一為諸人發向上機演第一義無位真
人出赤肉團上提玉庫刀跨飛龍馬走遍四部洲與
月光燈藏二菩薩在太末蟲眼裏作無量莊嚴演無
量玅義成就無量佛事一一天真一一明玅於此時
中摩訶大迦葉手之舞之足之蹈之山河大地一齊
作舞曹溪道上風動旛旛動風南山虎擺尾搖頭溈
山牛東觸西觸禾山打鼓雪峰輥毬石鞏張弓道吾
舞笏驀喝云被真如一喝喝住各依次第定大眾若
不恁麼鬧啾啾底有什麼了期便起身入室。

示眾三界輪迴皆由一心因癡有愛流轉無極妄執
前程異計紛紜從生至生從劫至劫無有住時若能
回光返照達本自心從無量劫來湛然空寂只此個
空寂之量大包天地細入微塵靜諦則了了現前擬
向則在在無見不住內外中間取不得捨不得處處
覓不得有一處不覓自得大眾還如是會麼上而諸
佛聖賢下而六道眾生無不承此示現受生故曰人
人本具個個不無所以臨濟大師不得巳道個赤肉
團上有一無位真人常在汝等面門出入汝等切須
好看乃拈拄杖卓一下曰直饒恁麼會也是餬餅裏
咂汁。

示眾經云知一切法即心自性則成就慧身不由他
悟大眾要知一切境界即是汝之心量若於境界上
了達自心一切處一切時心境重重互照雙融便是
真如不二法門故祖師道不二皆同無不包融十方
智者皆入此宗恁麼會得盡十方世界無纖毫過患
剎剎塵塵無毫髮增減無毫髮滲漏一一皆從我胸
中流出又有何佛可成何眾生可度何道可學何禪
可參然則如是須是恁麼人方堪共語近時師僧家
多是偏執學教者棄本外求專記名言參禪者亡機
內觀枯耽空寂各滯一隅何時得恰好去以拂子召
眾曰諸兄弟稱而今色力康健急忙打疊得乾乾淨
淨不被諸境牽纏不被法塵拘縛始有少分相應古
人云心中悟無窮之境境上了難思之心心境雙融
智照斯在乃擊拂子曰頓破無明生死盡菩提般若
總皆非。

小參舉雪竇顯為道日損偈曰三分光陰早二過靈
臺一點不揩磨區區逐日貪生去喚不回頭怎奈何
師曰雪竇慈悲之故刳腹剜心若是祖師關捩何曾
夢見然則恁麼怎奈相逢者少真如且不然三世諸
佛口掛壁過現未來絕消息睡到日午始翻身夜醉
樓頭人不識。

佛誕示眾舉世尊初生及雲門話畢復舉斷橋和尚
曰老胡出來做者一解自謂前無去人後無來者那
知千載之下有個跛腳阿師不肯放過雖然如是卞
和之璧不因函秦安得天下知有連城之價師曰瞿
曇起模畫樣雲門看孔著楔斷橋老漢恁麼道也是
隨邪逐惡若據真如見處好各與二十棒眾中還有
辨得出者麼若辨得出許他具衲僧眼目良久云直
饒辨得出者裏喫棒有分。

中秋小參真如者裏八表洞開廣寒宮殿十虛通徹
影映千江光吞萬象一法平等前後際斷大眾於斯
見得透清光圓湛貫古通今於斯不爾切須猛地搆
取。

臘八小參舉世尊睹星話畢師曰釋迦老子夢眼見
空花熟睡饒寱語謂一切眾生以妄想執著而不證
得又謂螻蟻蚊蚋無有言說而能辦事前言不復後
語不奈六年坐苦詐道睹星大悟豈六年中無一夜
有明星而獨現於此夜耶正所謂敢保玄沙道的眾
中莫有為釋迦老子雪屈者麼乃拈杖召眾曰真如
不是毀剝先聖只要諸人識得自巳落處還有麼卓
杖一下。

主佛開光拈拄杖卓一卓曰佛身充滿於法界無去
無來亦無住恁麼則普乾坤世界總是一個法身諸
人還見麼以杖指佛像曰昔日雲門要打殺今朝真
如特扶起且道打的是扶的是者裏分辨得出施主
修佛巳竟若分辨不出且聽木上座主裁左邊一點
云光通三際右邊一點云爍破十虛天人群生類稽
首無上尊山河及大地全露法王身便展拜。

除歲茶話住茲三載餘平素絕追攀叢林百不足七
事甚教難租稅納官了廚庫總枵然今夜值分歲茶
果謾周全幸有一家讌東山五祖傳一曲囉囉哩更
歌哩囉連囉囉送莫妄傳哩囉連共交歡歡歡乃拍
掌云拍雙大空手明日接新年。

元旦上堂拈杖曰昨宵巳謂今朝接今日新年來較
徹爆竹傾天響似雷迸斷虛空脊梁骨常樂塔中四
大天王次第推策順看則二十三眼逆數則一十一
節總道今年熟蠶麥惟有羅睺羅獨欠那一訣要會
麼以杖畫􁿾相云天得之以清地得之以寧人間得
之共享太平。

補石長老至上堂拈拂子豎起云即此用離此用拈
來放下阿誰敢動喝一喝云青天霹靂三日耳聾無
端恁麼舉喪盡平生冤冤相報幾時清以拂子擊香
几三下云甜瓜甜徹蒂苦瓠苦連根。

佛涅槃日小參舉世尊於涅槃會上以手磨胸告眾
膏盲之疾不能療治汝等善觀吾紫磨金色之身瞻
仰取足勿令後悔寱語狂言轉見不堪若謂吾滅度
非吾弟子若謂吾不滅度亦非吾弟子求生不得求
死不得時百萬億眾悉皆契悟墮在毒海無有出頭
時節恁麼時若有個頭正尾正底衲僧向世尊左耳
邊吹一吹云老瞿曇休捏怪他自慚惶無地不死也
未可料亦令百萬之眾免致信邪倒見。

退院小參二十四載七住破院九會玄徒逢善不喜
遇惡無瞋􃈈􃈈𣯧𣯧無固無必𣰦𣰦毿毿非假非真
佛來魔來莫我與爭只因宿業緣深以致四大乖違
茲則退靜於白苧村邊故乃特辭是真如祖剎愧無
力以補叢林賴吾徒以匡宗社若欲真風不墜直須
棒下無生且道光前裕後一句又作麼生喝一喝拽
杖便行。

晦岳旭禪師語錄卷第八

* 拈古記室全本記錄

「睦州問僧近離甚處曰河北睦曰曾到趙州麼曰近
離彼睦曰有何言句示徒僧舉喫茶話睦曰慚愧又
問趙州意作麼生曰只是一期方便睦曰苦哉趙州
被你一杓屎潑了也便打後雪竇云者僧克由叵耐
將一杓屎潑他二員古佛玅喜云雪竇只知一杓屎
潑他趙睦二州殊不知者僧末上被趙州將一杓潑
了卻到睦州又遭一杓只是不知氣息若知氣息甚
麼處有二員古佛楚石云者僧不會喫茶意旨不知
潑屎氣息帶累好人墮屎坑中合喫多少拄杖雪竇
玅喜一時放過也須替他入涅槃堂始得。」

【喫茶話慚愧是方便苦哉無端一杓屎卻惹時人
怪雪竇潑一杓汙他兩員古佛妙喜潑兩杓者僧
性命難存檢點將來者一隊阿師都落在屎坑裏
起身不得累他楚石替入涅槃堂至今冤冤相報
冷眼看他們何時得恰好。】

「世尊從忉利天下時四眾八部俱往空界奉迎有蓮
花色比丘尼作念我是尼身必居大僧後見於是用
神力變作轉輪聖王千子圍遶最初見佛既見世尊
呵曰汝何得越大僧見吾雖見吾色身且不見吾法
身須菩提巖中晏坐卻見吾法身。」

【釋迦老子漏逗不少被蓮花色比丘尼一覷只得
分身兩處直至而今開了合不得雖則如是要見
世尊法身則易要見須菩提晏坐處則難。】

「世尊在第六天說大集經敕他方此土人間天上一
切獰惡鬼神悉皆集會受佛付囑擁護正法設有不
赴者四天門王飛熱鐵輪追之令集既集無有不順
佛敕各發誓擁護唯一魔王謂世尊曰瞿曇我待一
切眾成佛盡無有眾生名字我乃發菩提心天衣懷
云臨危不變真大丈夫諸人作麼生著得一轉語與
黃面老子出氣尋常神通玅用智慧辯才都使不著
盡大地人無不愛佛到者裏何者是佛何者是魔還
有辯得麼良久欲得識魔麼開眼見明欲得識佛麼
合眼見暗魔之與佛以杖卓云一時穿卻鼻孔玅喜
云天衣老人恁麼批判直是奇特怎奈話作兩橛若
向何者是佛何者是魔處休去不妨使人疑著卻云
開眼見明合眼見暗郎當不少又云魔之與佛拄杖
子一時穿卻鼻孔雪上加霜玅喜卻為黃面老子代
一轉語待者魔王與麼道只向道幾乎錯喚你作
王此語有兩負門若人檢點得出許你具衲僧眼。」

【二老門庭施設批判古今則不無若是具衲僧眼
要且未在天衣向開眼合眼處辨佛辨魔是為魔
佛所障末後道拄杖一時穿卻鼻孔連你在裏許
玅喜道幾乎喚你作魔王是即魔非魔之見則佛
見亦如是亦不能出此綣繢不免喫金明手裏棒
在我當時若在見人天鬼神集會時便好掀倒禪
床喝散大眾使他兩不相見更有何事雖然只者
魔王恁麼道不可將伊作不順論始較些子諸禪
德要見天衣玅喜則易要見魔之與佛且緩緩。】

「文殊一日起佛見法見被世尊威神攝向二鐵圍山。」

【佛見法見即且置世尊甚麼處見文殊起處甚麼
處是文殊受世尊貶處試分析看演祖云曼殊室
利不審今後更敢也無也是矮子觀場隨人起倒
若是正令全提自然別展旗鎗。】

「世尊因五百比丘各見重罪懷疑文殊握劍持逼如
來因緣。」

【五百比丘好不丈夫若是個漢待世尊被文殊持
劍相逼時各悟本心巳便默然而立束手傍觀看
他世尊與文殊如何合煞。】

「世尊因外道問不問有言無言因緣。」

【盡大地人總謂世尊慈悲之故捨己從人殊不知
墻塹不勤卻被外道覷破阿難連忙驚覺箭去久
矣若是金明待外道與麼問向道汝既不問有言
無言所問何事直教他立地疑殺莫有向世尊良
久處會的麼打折你腰何故寧可生身入地獄不
將佛法作人情。】

「維摩居士示疾因三十二菩薩各說不二法門至文
殊問云何是仁者所說不二法門維摩默然文殊讚
曰是菩薩真入不二法門。」

【文殊善語不善默維摩善默不善語若道默的是
文殊稱讚皆為剩語若道讚的是維摩一默狼藉
不堪若論不二法門二大士且住門外何故文殊
當時猶少機關在待維摩示疾向他左耳邊啐一
啐他必知羞退去則不煩三十二菩薩勞神動力
亦免自己落人便宜。】

「殃崛救產。」

【者則公案叢林浩浩商量大似隔山打彈不知落
在樹上樹下又不知打著物麼展轉淆訛金明不
惜口過直為諸人判斷分明長者因事發問殃崛
果然不知瞿曇真實告報其婦得聞當時分娩雖
然只如殃崛任勞往返長者何以酬謝乘興偶逢
沽酒店三杯兩盞破愁顏且道生下的是男是女
時有僧出云㘞師打一竹篦云也不得孤負殃崛
尊者。】

「圓覺經云居一切時不起妄念於諸妄心亦不息滅
住妄想境不加了知於無了知不辨真實。」

【將無邊剎土為身心以十方虛空作眼目汪洋大
度自在自由須是黃面老子但不合取常住物就
自己用大眾會麼差之毫釐失之千里。】

「楞嚴經云若以能推的是汝心則認賊為子龍濟別
云若能推的不是汝心則認賊為子。」

【瞿曇龍濟好各與三十棒何故能推的是心不是
心一任卜度認賊為子放過不可。】

「楞嚴經云一人發真歸元十方虛空悉皆消殞五祖
演曰一人發真歸元十方虛空觸著磕著昭覺勤曰
一人發真歸元十方虛空錦上添花。」

【金明則不然一人發真歸元十方虛空裂開捏聚。】

「楞嚴經云汝但棄其生滅守於真常常光現前根塵
識心自然廓落。」

【瞿曇瞿曇我識得你你向常光現前處站定腳跟
若是衲僧門下敢道未在。】

「涅槃經云諸行無常是生滅法生滅滅已寂滅為樂
興善廣曰可惜者黃面漢話作兩橛。」

【生滅寂滅話作兩橛露柱懷胎蝦蟆吞月。】

「文殊菩薩令善財童子採藥財於地上拈一莖草度
與文殊殊接得示眾云此藥亦能殺人亦能活人天
童華曰大小文殊被善財換卻眼睛。」

【善財隨聲逐色文殊以勢欺人天童與麼道也是
李向赤邊咬殊不知(善財)被文殊穿卻鼻孔以手作
拽鼻勢云至今索頭猶未肯放在。】

「波羅提尊者示異見王曰在胎為身處世為人在眼
曰見在耳曰聞在鼻辨香在舌談論在手執捉在足
運奔遍現俱該法界收攝在一微塵識者知是佛性
不識喚作精魂王聞感悟。」

【波羅提雖是一等弄精魂也甚奇怪諸方尊宿總
在佛性上著到檢點將來正是一夥弄精魂漢金
明則不然佛性精魂一任卜度只如遍現俱該法
界收攝在一微塵且道是什麼物事識則許你八
處出現不識則一處也不得動著。】

「城東老姥與佛同生不欲見佛每見佛來即便迴避
如此回顧東西總皆是佛遂以手掩面十指中亦皆
是佛雪竇云諸上座他雖是個老婆宛有丈夫之作
既知迴避稍難不免吞聲忍氣如今不欲見佛即許
你切忌以手掩面何故明眼底覷著將謂雪竇門下
教你學老婆禪。」

【大小雪竇真真一個老婆禪須喫景德手裏棒始
得老姥每見佛來即便迴避迴避不及則以手掩
面風騷俏俊渾是個婦女態度丈夫之作何在豈
不聞動靜體泰終是貞節掩面藏身未足論也若
果有丈夫之氣即見亦無見又迴避個甚麼明眼
者試辨看。】

「須菩提尊者巖中晏坐諸天雨花讚歎者云空中雨
花讚歎復是何人云何讚歎曰我是梵天敬重尊者
善說般若者曰我於般若未曾說一字汝云何讚歎
曰如是尊者無說我乃無聞無說無聞是真說般若。」

【須菩提頭白齒黃把捉不住被梵天覷破直得藏
身無地解空何在我於般若未曾說一字轉見不
堪當時待梵天云如是尊者無說我乃無聞無說
無聞是真說般若劈頭一棒云錯會不少看他梵
天自後更敢也無。】

「慈明圓禪師問真點胸如何是佛法大意曰無雲生
嶺上有月落波心明曰頭白齒黃作者個見解真卻
問如何是佛法大意明曰無雲生嶺上有月落波心
真於此大悟。」

【慈明借劍殺人好手難藏真公言下悟去不妨諦
當若是佛法大意敢保玄沙道的。】

「天目寶芳進禪師上堂云截瓊枝寸寸是寶窮秘藏
點點是金自出洞來據虎頭把虎尾千個萬個只知
陣後說兵書若是龍門躍過底天目有三十拄杖自
領出去。」

【扶豎臨濟正宗揭露楊岐嫡旨須是天目老人然
則如是也是草裏輥龍淵則不爾截瓊枝點點熱
鐵窮秘藏滴滴洋銅自出洞來天不知地不管一
個個飲啄自如那用設陣談兵若是龍門躍過底
龍淵有拄杖子靠置一壁何故當恁麼時說恁麼
話。】

「大岡月溪澂禪師勘眾曰為甚鐵牛眠少室寶芳進
頌曰高名不借金玉宣同子與懷寶遊諸國其賴安
仁君子風。」

【寶芳雖有安邦定國之能要會鐵牛眠少室且緩
緩。】

「天目進禪師因僧參目問你道山僧眉毛落了幾莖
僧曰總不見得目曰參學高流眼在什處曰乾坤大
地全在裏許目乃喝出。」

【天目老漢幸只遇著者僧若是別人一場禍事。】

「太虛圓禪師示眾曰如未了悟須向蒲團上坐十年
二十年三十年看個父母未生前面目。」

【者個說話好不知時而今師僧家動輒超佛越祖
踏毘盧頂上行那有閒工夫向蒲團上冷坐二三
十年龍淵每有知識來參問他父母未生前面目
一個個眉毛直豎眼睛突出及至出門了便是某
剎堂頭要用坐二三十年作麼。】

「異巖登禪師因僧問學人參尋知識或令提綱話頭
或令疑個話頭同也別也巖曰纔舉話頭當下便疑
豈有二理一念提起疑情即現覆去翻來精研推究
工深力極自得了悟雲棲宏曰此數語最為精當今
人頗有滯此二端而不決者蓋未曾實做工夫故也。」

【異巖曲順人情故有落草之談仔細看來猶少衲
僧作略當者僧問時劈脊便棒若皮下有血自然
冰消瓦解亦免雲棲謂今人滯此二端而不決龍
淵路見不平要問他什麼處是做工夫處者裏道
得一句恰好喫棒有分。】

「天成無聞愷禪師凡僧參成拈拂子問是什麼僧擬
對成便打默菴同古溪參默菴先奪拂子然後方問
成乃撫掌大笑歸方丈。」

【天成拈柄拂子如龍得水似虎靠山自謂無人敵
得一朝被默菴奪卻直似頂羽到烏江雖然默菴
奪得拂子要且未會天成意在。】

「天寧法舟濟禪師因五臺陸公問畫前原有易否舟
曰若無將什麼畫曰畫後如何曰原無一畫曰現有
六十四卦何得言無曰居士莫著文字好曰請師離
文字發一爻看舟召陸公公應諾舟曰者一爻從何
處起公點首。」

【畫前畫後鐵蛇橫路原有原無猛虎當途離文字
發一爻看須彌頂上翻白浪大洋海底捲紅塵者
一爻從何處起低頭望河深北斗入箕尾自天子
以至庶人拈拂子畫一畫曰何曾離卻者裏。】

「齊安白虎寺玅中玄禪師因僧問最初威音王末後
樓至佛未審參見何人中豎拄杖曰會麼僧擬議中
便打。」

【者僧生遭痛棒自取凌辱玅中恁麼酬對要且不
識威音樓至參見何人景德今日不妨為諸人指
出拈拄杖豎起曰會麼眾無對乃左右顧視打散
入丈室。】

「天池玉芝聚禪師因陸五臺問東土千七百善知識
即今在什處去了芝指庭樹鳴蟬曰者裏也有一個
曰聲響是耶曰喚作聲響即錯過也金明進曰玉芝
與麼為人不獨貴官看破亦將千七百知識埋在庭
樹下至今起身不得若問新天池向道棒如雨點喝
似雷奔陸公雖是文章貴客知我(衲僧)別有長處東林
在曰二老扶豎個賓主句塞海填山奔龍走象總出
陸公問頭不得東林則不然待問即今在甚處高聲
喚云陸公公應諾向道公若閒暇與老僧同遊徑山
一回公若透聲透色便識蓆帽下原是舊時人。」

【建門庭立宗旨須讓者三個老漢若具衲僧手眼
要還旭上座玉芝向聲響裏作活錯過陸公金明
施逞棒喝說食終不飽東林要陸公同遊徑山太
煞遇遮俱不能令陸公決然無疑景德則不然待
與麼問時劈脊便棒陸公者裏透脫不獨知古人
去處亦且自有出身之路莫有知落處者麼欲得
全機知殺活須知肘後有靈符。】

「敬畏無趣空禪師因無幻補帳次趣掃地至問曰做
什麼幻曰補帳趣曰誰帳要汝補幻曰和尚得恁麼
惱亂人趣便打幻作掃地勢趣持帚而去。」

【大小敬畏掃地也不了徑山作掃地勢奴見婢殷
勤雖然只如敬畏持帚而去且道意在什麼處。】

「車溪無幻沖禪師僧問如何是提婆宗曰一字不著
畫曰不問者個曰圓相不著圈二祖石源雲曰要會
一字不著畫圓相不著圈麼直須到退三千里。」

【石兄恁麼道還恰徑山意麼海門即不然要會一
字不著畫圓相不著圈直在三千里外說甚到退。】

「車溪沖禪師僧問和尚百年後向甚麼處去溪曰千
株松下角彎彎百草頭邊亂𨁝跳能仁在曰車溪恁
般答話知天下後世千燈萬燄當從其足下出者僧
若有逼殺首座虔問殺闍黎价底手段待車溪纔擬
對便掩耳而出且要老漢立地脫去。」

【龍興老人不識好惡謂車溪恁麼道知天下後世
千燈萬燄當從其足下出殊不知恁麼道直令天
下後世千燈萬燄當從其足下滅卻又曰者僧若
有問殺闍黎价逼殺首座虔底手段待車溪擬對
便掩耳而出要老漢立地脫去直饒不恁麼老漢
巳死去十分矣。】

「徑山南明廣禪師在龍居首座寮僧問巳到車溪更
不為人時如何明曰樓上春風時欲歇誰能攬鏡看
愁眉僧擬議明喝出。」

【南明老人道則太煞道只道得八成不能令者僧
直下知歸末後一喝救取一半者僧雖有耳抑未
必全聞。】

「普明用禪師雖荷大法終不自肯後因閱羅湖野錄
至白雲提省五祖處始得脫然。」

【普明向者裏脫然無礙且道與從前不自肯的是
同是別於斯簡辨得出不妨擔荷大法。】

「斷橋倫禪師因方山入室呈解橋一見便曰子捉賊
也山禮拜曰賊巳收下請師驗贓橋舉萬法歸一話
山答橋不諾齋後普請山手忘所舉橋拈莧根示之
曰是甚麼山乃大悟。」

【國清拈莧根意在言外瑞巖便悟去喚鐘作甕看
來二俱不了驀拈杖曰者個便是國清手裏莧菜
根紅爍爍底一眾共見還有悟底麼良久眾無對
乃曰三十年後。】

「福林白雲度禪師晚侍無見問西來密意未審如何
見曰待娑羅峰點頭即向汝道雲以手搖拽擬答見
便喝雲曰娑羅峰頂白浪滔天花開芒種後葉落立
秋前見曰我家無殘羹剩飯也雲曰此非殘羹剩飯
而何見頷之雲禮拜。」

【無見老漢有回天關轉地軸之能將謂無人措泊
不知墻塹不堅引賊入室白雲雖拔關而入自矜
謀略過人爭奈出天台網子不得要作臨濟兒孫
猶未得在且道什處是他不得處須彌頂上洪波
湧大海中心烈燄騰。】

「天界古拙俊禪師請益白雲從上宗旨雲上堂曰世
尊拈花平地骨堆迦葉微笑忍俊不禁二俱翻成特
地古拙豁然大悟以手搖曰止止雲擲拂子下座拙
隨入方丈雲詰之曰你適來見個甚麼乃爾拙曰若
有可見則孤負和尚也雲深肯。」

【古拙胸藏明珠遇智者以增光白雲龍樓高起是
其人乃可入若古拙向個裏悟去早是孤負白雲
了也甘露恁麼道你諸人且如何會取。】

「東林無際悟禪師訪清菩薩示無字話遂縛竹為菴
研礪不懈四指大畫帖亦不顧只是拍盲做鈍工夫
西江悟首座指參天界客無念過松隱咸稱賞其志
及見白雲舉萬法歸一際答雲喝出一晚經行廊下
雲擒住曰大眾快將火來老僧擒下個賊際曰是家
裏人雲乃掩其口曰如何是(家內)事速道速道際如是
大悟。」

【白雲用盡機謀費煞腕頭力小徑短人豈大丈夫
為耶千古之下不免遭人簡點東林被擒賊身難
脫連忙道是家內人及至問著家內事有口不能
分。】

「白雲無間度禪師謂東林無際曰八峰汝師也母宜
滯此際返八峰古拙曰還我照用來曰若有照用即
成障礙拙曰者廝著空佛也救不得曰有無俱寂滅
空佛悉皆非拙謂侍者曰者僧有福德相拈拄杖靠
椅坐命際供說行腳際乃直敘拙曰你且去不知你
者樣工夫。」

【一人肘後懸符難瞞識者一人頂突摩醯墮他綣
繢雖然兩得相見仍不相知且什處是他相見不
相知處喝一喝曰據虎頭兮把虎尾一喝之下全
賓主。】

「東林蠶骨悟禪師楚山參至晚復召詰曰汝平昔發
明處次第說來山以實對林曰還我無字意來曰者
僧問處偏多事趙老何曾涉所思信口一言都吐露
翻成特地使人疑林曰如何是你不疑處曰青山綠
水燕語鶯啼歷歷分明更疑何事林曰未在更道曰
頭頂虛空腳踏實地林曰未在再道山禮拜林曰如
是如是。」

【師資會晤如蟲禦木奪鼓搶旂所向無敵還有明
辨端倪者麼曹溪波浪如相似無限平人被陸沉。】

「大岡月溪澂禪師最後至道林參無際呈所見林不
諾溪以林強抑出不遜語辭林林知是法器乃負囊
送至山門忽指黃犬曰者畜生為什有業識無佛性
溪于言下大悟。」

【無旋乾轉坤之作不能陶鑄英流非經天緯地之
才何以幹蠱鴻烈無際老漢如排長蛇大陣一鼓
而全軍就得月溪胸藏百萬甲兵一戰而勇再戰
而敗棄陣而歸心膽俱喪還見二老用處麼若是
伶俐漢孰為相鈍置。】

「大岡夷峰寧禪師上堂舉臨濟慈明三句畢乃曰慈
明只解潑油救燃不解藥裏去病大岡即不然第一
句薦得山門頭與你商量第二句薦得僧堂前與你
商量第三句薦得寮舍裏與你商量大岡雖恁麼舉
諸人須向一念未舉以前會得略較些子。」

【大岡雖能提振綱宗只向門外之遶不善坐地拔
關致令天下後世執病為藥甘露則不爾第一句
薦得毛頭星現恰當門第二句薦得爛泥裏和棘
刺第三句薦得焦磚打著連底凍恁麼會眉在眼
上腳在肚下不恁麼會面南看北斗日午打三更。】

「趙州諗禪師僧問如何是不錯的路州曰明心見性
是不錯底路密菴傑云趙州眼觀東南意在西北大
似狐狸戀窟有甚快活處有問徑山如何是不錯底
路只向道家家有路透長安。」

【趙州只知貪程不顧通身泥水若是不錯的路轉
生迂曲密菴老人與麼逼抑太過直令趙州無轉
身處若云家家有路透長安又何曾出他狐狸窟
在海門即不然或問如何是不錯的路劈脊便棒
者僧直下得入也未可料。】

「瑞巖方山寶禪師參無準于徑山盡得旨要一日忽
疑四方八面來話請益準曰老僧不能為汝說汝但
自看山再四請益準終不說及順寂遺偈示山曰來
時空索索去也赤條條更要問端的天台有石榆山
稟命參斷橋于國清罄其機用橋皆不諾請益至十
一度一晚危坐忽睹燈光洞明豁然大悟。」

【徑山猶大將登壇不肯輕敵前人然則如是未盡
善也當時待他請益直與痛棒再四請益棒折不
休教他瑞巖去死十分倘能據行此令吾宗豈若
是哉諸兄弟要見徑山立地處麼蜜裏有砒霜。】

「徑山南明廣禪師因檀越入山飯僧知客行嚫維那
唱云板首三分執事二分散眾一分明問侍僧你是
幾分僧無語明召知客曰何不與他僧亦無語明顧
視大眾維那問訊出堂。」

【將頭不猛累及三軍。】

「大岡夷峰寧禪師上堂曰一句子不作一句子會天
無四壁萬里雲消佛祖攢眉人天膽喪累我釋迦頭
白齒黑若作一句子會誤他千聖萬賢頭出頭沒戴
角披毛眼裏沙耳裏水驀卓杖曰權且放過。」

【夷峰恁麼道大似富嫌千口少貧恨一身多。】

「蠶骨明悟禪師問古庭堅曰子別我在甚處曰佛祖
行不到處曰還許人來否曰坦然無礙天目進頌曰
水邊林下舊生涯土凳柴床意味隹歸興忽然動昨
夜謾將客思寄煙霞。」

【東林善得養子之緣爭奈憐兒不覺醜古庭故有
應對之節不無驕奢之態檢點將來一人理上偏
枯一人事上偏枯且如何得恰好去天目恁麼道
大似平分風月渾無左右要會二老落處只恐未
在。】

「德山托缽因緣。」

【德山逞一時英俊如臨大敵雖明中落節實暗裏
藏刀雪峰不辨端倪亦似個初生老虎見物直撞
將去巖頭從中跳出鼓惑兩間埋兵調鬥檢點將
來德山父子兄弟同室操戈自揚家醜智者所不
為也諸方盡謂若不如是安得今日不同昨日殊
不知因他如是故不能得到今日大覺恁麼判斷
也要諸人疑著且道末後句又如何會國清寺裏
兩頭阤鋪個破蓆日裏睡。】

「婆子燒菴因緣。」

【大覺扶弱不扶強論實不論虛要斷者公案有者
道婆子通身眼徹體風流者僧不識料掉沒交涉
有者道者僧老實太過不諳來機不恰婆子意料
掉沒交涉有者道婆子暗度春色者僧冷灶無煙
總未摸著他二人鼻孔山僧不惜口過也要諸方
檢點婆子通身是病不堪療治者僧壁立萬仞坐
斷千差要會麼枯木倚寒巖三冬無煖氣到者個
田地也大難雖然被個婆子逐怎奈無人識得伊。】