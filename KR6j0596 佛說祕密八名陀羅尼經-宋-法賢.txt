#+TITLE: 佛說祕密八名陀羅尼經-宋-法賢
#+DATE: 2016-06-11 12:29:06
#+SOURCE: github.com/kanripo/KR6j0596 master 3576d6f0                

No. 1366 [No. 1365]
佛說祕密八名陀羅尼經

西天譯經三藏朝散大夫試光祿卿明教大師臣法賢奉　詔譯

如是我聞。一時佛在舍衛國祇樹給孤獨園。
與大比丘眾千二百五十人俱。復有諸菩薩
摩訶薩眾。金剛手而為上首。

爾時世尊告金剛手菩薩大祕密主言。如汝
本部號金剛部。於持明藏中最上甚深祕密
之法。眾生淺識根器狹劣。於祕密義難信難
解。汝已先說難信解法。汝不依法非曰聖人。
得名不善亦曰難調。金剛手我今於汝金剛
部中。略說汝之祕密八名及陀羅尼。是陀羅
尼若持誦者。於諸所求易得成就。若人聞此
陀羅尼經。發至誠心受持讀誦者。是人所有
無間罪業悉皆消滅。持是經時法威力故。所
有八萬四千俱胝那由他諸惡魔眾。退散馳
走十方世界。若人聞此陀羅尼歡喜願樂者。
是人不持戒者得戒完具。非梵行者得成梵
行。非寂靜者得成寂靜。乃至得見諸佛菩薩
歡喜安慰。施所求願令得成就。

爾時金剛手菩薩蒙佛誨責。頭面作禮白言
世尊。我先所說誠如聖旨。唯願世尊不捨大
悲。普為現在及與未來一切眾生。宣說於我
八種祕密名字及陀羅尼。令諸眾生獲大利
益。

佛告金剛手言。諦聽諦聽。我於最勝持明藏
金剛部中。說汝祕密八名。一名象耳。二名妙
莊嚴。三名功德寶海。四名無動。五名真實
雲。六名可愛色相。七名焰光。八名妙色。金
剛手此即是汝祕密八名。即說陀羅尼曰。

那謨(引)沒馱(引)野(一)那謨(引)達哩摩(二合)野(二)那
謨(引)僧伽(引)野(三)那謨(引)嚩日囉(二合)播(引)拏野
(四)怛􂉂他(引五)遏致(引六)渴囉致(引七)蘇(引)摩目
契(八)薩哩囉(二合)哥(引)哩也(二合)尼娑(引)達野(九)呬
哩(十)彌哩(十一)咥尼(十二)悉殿覩滿怛囉(二合)鉢
那(引)莎(引)賀(引十三)

佛告金剛手菩薩言。如是祕密名及陀離尼。
若復有人受持讀誦者。是人於七俱胝那由
他百千劫不墮地獄臨命終時諸佛菩薩。現
身面前安慰說法。命終之後生兜率陀天。

佛說是經已。金剛手菩薩等諸菩薩。及一切
世間天人阿脩羅乾闥婆人非人等。聞佛所
說皆大歡喜信受奉行。
佛說祕密八名陀羅尼經