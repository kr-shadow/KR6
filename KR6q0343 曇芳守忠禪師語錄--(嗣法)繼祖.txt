#+TITLE: 曇芳守忠禪師語錄--(嗣法)繼祖
#+DATE: 2018-05-12 10:25:08
#+SOURCE: github.com/kanripo/KR6q0343 master 749a03c9                

* No. 1410-A
 曇芳和尚語錄敘

至正二年。曇芳忠公。自鍾山上逕山。四方禪人趨而
從者甚眾。其有得於所聞者。口口相語。傳之四方。其
徒正茂至臨川山中。告余以入山諸佛事。余聞而嘆
曰。夫說法者。當如法說。徑山其有焉。因為題其端。巳
後三年。奉　旨來住大龍翔。舉揚宗風。緇素敬仰。於
是其門人住善權繼祖等。更輯其崇因蔣山崇禧徑
山龍翔所說語。通為一書。名曰五會錄。其四在建康。
其一在杭。皆最高無上。如彼楞伽人。登其一巳為希
有。師所至。說法沛然。孰能尚之。弟子師睿。來請為之
題辭。吾聞。昔賢如裴相國。述黃檗之心要。蘇黃門啟
真淨之高風。皆定其宗旨。不事虗言者也。余豈能言
之哉。甞觀達磨之來。臨濟一宗。端緒遠大。宋南渡時。
圓悟之子。有隆有杲。皆深荷於正宗。力求於繼法者
也。隆之尊嚴。囦寂無眹。杲之弘毅。若決江河。杲菴於
洋嶼。未及一夏。發其悟者。一十三人。近世所未有也。
而楊岐正脉。乃以歸諸隆之高弟應庵華焉。杲有無
我之公。隆有得人之實。是故自杲而出者。千枝萬葉。
一一光明。而應菴之成於二師者。宛然可憐也。華得
密菴傑。傑之將寂。沈吟久之。其侍者進曰。師豈有思
乎。曰非汝所知。進曰。某竊留嶽。在此久矣。驚喜召嶽。
一見付衣而寂。盖此宗之不苟於得人。有如此者。是
為松源一支。嶽得無得通。通得虗舟度。度得玉山珍。
今吾曇芳。則珍之弟子也。夫以心傳心。宗無別法。隨
法說法。法無定言。因言以觀法。因法以求宗。而心心
之傳。由語錄而泝之。則存乎其人矣。嗚呼不立文字
之宗。今如山海。不得有無之語。巳在言前。聊伸鄙辭。
以為敘引。

至正六年歲丙戌冬十月既望

微笑居士蜀郡　虞集　敘

* 曇芳和尚語錄目次


  
  * 卷上
  
  * 敘
  * 建康路崇因禪寺語錄
  * 建康路蔣山太平興國禪寺語錄
  * 集慶路蔣山大崇禧萬壽寺語錄
  * 杭州路徑山興聖萬壽禪寺語錄
  * 卷下
  
  * 大龍翔集慶寺語錄
  * 偈頌
  * 佛祖真讚
  * 自讚
  * 附錄
  * 題䟦
  * 行業記
  * 塔銘No. 1410
曇芳和尚語錄卷上


* 曇芳和尚建康路崇因禪寺語錄
常州路善權禪寺住持嗣法　繼祖　等編

大德九年。歲乙巳。三月初一日。師於首座寮受請。指
法座云。盡大地是箇須彌寶座。有甚階級。喝一喝。

日青天轟霹靂　遂登座拈香云。此香端為祝延
大元世主今上皇帝聖躬萬歲。萬歲萬萬歲。欽願統
聖明如日如月。祝睿筭同地同天。次拈香云。此一瓣
香。爇向爐中。供養前住杭州路景德靈院禪寺佛光
海印禪師本師玉山大和尚。用酬法乳之恩。遂趺座。
問答竟。乃云。過去巳過去。未來猶未來。釋迦老子一
段大事因緣。即今委自新崇因。遂展兩手云。諸人若
信得及。　皇恩佛恩一時報畢。其或情塵未盡。法執
未忘。鳳縈金網趨霄漢。以無期蛇神護珠。蘊風雷而
自昧。良久。點石化為金玉易。勸人除却是非難　復
云。適來蔣山和尚白槌云。法筵龍象眾。當觀第一義。
且第一義如何舉唱。咄。不可總作野狐見解。

上堂。盡大地是箇解脫門。因甚入不得。盡大地是箇
寶華王座。因甚坐不得。青蘿夤緣。直上寒松之頂。白
雲澹泞。出沒太虗之中。

上堂。一雨普滋三草二木。正法眼藏絕塵沙。金色頭
陀下雞足。擊拂子。下座。

上堂。舉石頭垂語云。言語動用沒交涉。藥山出眾云。
直得非言語動用。亦沒交涉。石頭云。我者裏針劄不
入。藥山云。我者裏如石上㘽花。師云。罔象無心珠在
掌。離婁行處浪滔天。

遇五示眾。十二時中。不倚一物。黑牛臥死水。從天降
下。從地涌出。脚跟下好與三十。謹白參玄人。光陰莫
虗度。

佛誕上堂。舉雲門道。釋迦老子初生下時。周行七步。
目顧四方。指天指地云。天上天下。唯吾獨尊。我當時
若見。一棒打殺。與狗子喫。貴圖天下太平。師拈云。曾
經巴峽猿啼處。聽得驢鳴也斷腸。

結夏小參。顧視大眾云。你諸人千里萬里拋却師僧
父母。來者裏覓佛覓祖。你豈不知達磨是老臊胡。釋
迦老子是乾屎橛。文殊普賢是擔屎漢。等妙二覺是
破執凡夫。菩提涅槃是繫驢橛。十二分教是鬼神簿。
拭瘡疣紙。四果三賢。初心十地。是守古塚鬼。自救不
了。驀拈主丈云。德山來也。遂置主丈。處世界如虗空。
如蓮花不著水。心清淨超於彼。

上堂。諸佛出世。祖師西來。早是不著便。三百五百成
群作隊。說黃道黑。指東畫西。野狐見解。拈主丈云。觀
世音將錢買胡餅。放下手却是饅頭。靠主丈。下座。

上堂。舉僧問趙州。如何是毗盧頂相。州云。自小出家。
不曾眼華。忽有人問青山。如何是毗盧頂相。只對他
道。繅成白雪桑重綠。割盡黃雲稻正青。且道與趙州
是同是別。

仰山了堂首座至。上堂。摩訶衍法。離四句。絕百非。崇
因寺裏打鼓上堂。隊隊衲僧來。隊隊衲僧去。喝。

上堂。舉僧問投子。枯木裏還有龍吟也無。投子云。我
道汝髑髏裏獅子吼。師頌云。枯木老龍吟。髑髏師子
吼。九九八十一。面南看北斗。

解夏小參。諸方有為人句。青山無為人句。諸方有殺
人刀活人劒。青山無殺人刀活人劒。諸方有結有解。
青山無結無解。是汝諸人向者裏立地。皮下還有血
麼。若約山僧看來。三世諸佛不如你。六代祖師不如
你。天下老和尚不如你　復云。不用思量不用疑。目
前法法是全提。即今休去便休去。欲覓了時無了時。
久立珍重。

上堂。明暗有去來。虗空無動轉。萬象既歷然。一真自
忌鑑。竪拂。釋迦老子在拂子頭上。說大法要。放拂云。
見汝諸人不會。走人露柱裏去也。喝一喝。下座。

上堂。古德道。蕪湖蕪湖見。當塗當塗見。八月十五夜。
恰似沒柄扇。美則美矣。似則未似。青山則不然。開眼
開眼見。合眼合眼見。蕪湖與當塗。不出廣寒殿。喝一
喝。下座。

上堂。五祖道。祖師說不著。佛眼覰不見。四面老婆心。
為君通一線。青山道。開口便道著。開眼便覷見。青山
老婆心。何曾通一線。便下座。

上堂。教中道。一人發真歸源。十方虗空悉皆消殞。佛
殿𡎺著你鼻孔。鐘樓塞破你腦門。作麼生得相應去。
喝一喝。

上堂。欲識佛性義。當觀時節因緣。時節若至。其理自
彰。靜夜鐘聲。隨扣擊以無虧。澄潭月影。觸波瀾而不
散。恁麼也得。不恁麼也得。恁麼不恁麼總得。擊拂子。
師子不食鵰殘。俊鷹那打死兔。下座。

冬至小參。釋迦老子眼裏無筋。達磨大師皮下無血。
諸人只知從冬數九臘前三白。不知昨夜老梅向南
一枝凍折。以拂子擊禪床一下　復云。少室峰前金
鳳舞。曹溪路上玉雞啼。青山今夜打參鼓。留得閒僧
立片時。

請西洲首座上堂。卷舒立方外乾坤。縱橫挂域中日
月。首座打板坐禪。長老舉揚宗旨。寒山拾得掃地裝
香。彌勒釋迦搬柴運水。便下座。

元宵進退兩序上堂。諸佛放光明。助發實相義。東邊
是知事。西邊是頭首。法幢於斯建。紀綱於斯立。千燈
續焰。虎驟龍驤。一花五葉。地久天長。以拂子擊禪牀。
下座。

上堂。春風日夜扇。春雨及時滋。曹溪人不來。悠悠生
我思。拍禪床。下座。

上堂。清淨本然。云何忽生山河大地。諸禪德。山河大
地即是上座自已。上座自已即是山河大地。清淨本
然。周徧一切。拊繩床云。佛殿走出山門。僧堂穿過厨
庫。喝一喝。

上堂。即心即佛。非心非佛。不是心。不是佛。不是物。桃
李火中開。黃昏候日出。

上堂。古德道。你一念心疑被地礙。你一念心癡被水
溺。你一念心嗔被火燒。你一念心喜被風飄。乃竪拂
云。地水火風即今在拂子頭上。說法聽法。擊拂子云。
二由一有。一亦莫守。一心不生。萬法無咎。

上堂。舉雲門一日云。京華還有棟梁也無。自代云。家
家觀世音。拈云。雲門大師大似壓良為賤。且道。青山
還有棟梁也無。卓主丈云。院院燒燈如白晝。沈香火
底坐吹笙。

常竭陀繪佛像。師說偈示之。筆端幻出諸佛像。謂是
心耶是手耶。心手兩忘知落處。少林春色□天涯。

* 曇芳和尚建康路蔣山太平興國禪寺語錄
常州路善權禪寺住持嗣法　繼祖　等編

師於至治元年辛酉。正月十七日。受行宣政院疏請。
入寺據室。橫按主丈云。擬則垛生招箭。不擬則十萬
八千。靠主丈云。放過一著。遂出。陞座拈香。祝　聖罷。
就坐問答竟。乃云。法隨法行。法幢隨處建立。新蔣山
今日開堂。一問一答。一挨一拶。曲循時宜。助揚聖化。
若謂是建立法幢。入地獄如箭射。豈不見臨濟謂普
化云。我欲建立黃檗宗旨。汝切須與我成褫。普化珍
重便下去。克符後到。臨濟亦如是問。克符亦珍重下
去。三日後。普化上問訊云。和尚前日道甚麼。臨濟拈
主丈打下　符又三日上問訊云。和尚前日打普化。
有甚麼事。濟拈主丈亦打下。師喝一喝云。選佛若無
如是眼。宗風那得到如今　復舉。世尊一日陞座。迦
葉白槌云。世尊說法竟。世尊便下座。師云。龍袖拂開
全體現。象王行處絕狐蹤。

上堂。萬法是心光。諸緣唯性曉。本無迷悟人。只要今
日了。且道。了箇甚麼。欲得不招無間業。莫謗如來正
法輪。

進退兩班上堂。苦樂逆順境。諸佛從中生。曼殊普賢
師。逆行而順化。偉哉令德人。扶持折脚鐺。煑飯復煑
羮。二時無缺少。芥子突落地。虗空成粉碎。擊拂子。便
下座。

上堂。千峰列翠。萬壑爭妍。谷口鸎啼。梁間燕語。毗盧
心印廓爾無涯。正法眼藏流通不絕。拈主丈。觀音菩
薩將錢買胡餅。放下手却是饅頭。卓主丈。有意氣時
添竟氣。不風流處也風流。

結夏小參。三乘十二分教。橫說竪說。天下老和尚。直
說曲說。總是作死馬醫。現前眾等。踞菩薩乘。脩寂滅
行。以大圓覺。為我伽藍。身心安居。平等性智。三生六
十劫。畢竟如何。一天月色照無休。萬壑松風撼庭戶。

復舉。臨濟示眾云。赤肉團上。有一無位真人。常從汝
等諸人面門出入。未證據者看。有僧便出問。如何是
無位真人。濟下禪床擒住云。無位真人是甚麼乾屎
橛。師拈云。諸禪德。實未得者。切忌麤心。臨濟道。無位
真人是甚麼乾屎橛。會麼。魚躍巳隨流水去。鸎啼猶
帶落花回。

朝廷看藏經滿散上堂。始從鹿野苑。終至䟦提河。於
是二中間。未甞談一字。有底便道。玉軸琅函。五千貝
葉。自何而來。實謂我所得智慧。微妙最第一。眾生諸
根鈍。著樂疑所盲。如斯之等類。云何而可度。拈主丈。
瞿曇來也。揭日月於覺天。布慈音於沙界。或現大神
通。或放大光明。撈摝有情。度諸苦海。巍巍乎。蕩蕩乎。
無為焉。無私焉。以此祝　聖壽。鳳曆長春。以此贊皇
圖。與天同久。雖然與麼。猶未是極則邊事。且道。如何
是極則邊事。卓主丈云。野老不知堯舜力。鼕鼕打鼓
祭江神　復舉。東印土國王。因眾僧看經。惟般若多
羅尊者嘿坐。王問云。眾僧看經。尊者為什麼不看經。
尊者云。出息不涉萬緣。入息不居陰界。常轉如是經
百千萬億卷。師拈云。東印土王。與尊者一問一答。只
知其一。不知其二。蔣山今日。　朝廷頒降御香。衲僧
家一百七十餘員。經律論五千四十八卷。於七日中。
從頭念過。直是上副天心。下資黎庶。堪報不報之恩。
共助無為之化。

上堂。歸源性無二。方便有多門。狸奴白牯趂起。陜府
鐵牛踏殺嘉州大像。擊拂。有功者賞。

謝首座秉拂都寺辨齋上堂。三世諸佛。六代祖師。天
下老和尚。說不到底句子。百味具足。日前被我首座
都寺。一齊拈出。直教見者聞者箇箇飽齁齁地去。且
道。山僧還在裏許也無。卓主丈。薰風自南來。殿閣生
微涼。

上堂。是柱不見柱。非柱不見柱。是非巳去了。是非裏
薦取。好諸禪德。釋迦老子向是非裏。轉大法輪。無有
間歇。微塵眾生。向是非裏。成等正覺。無有間歇。擊拂
子。下座。

上堂。圓同太虗。無欠無餘。炎炎酷暑。氷片交飛。遂拈
拂子云。釋迦老子。即今向山僧拂子頭上。東方入定
西方起。西方入定東方起。南方入定北方起。北方入
定南方起。上方入定下方起。下方入定上方起。擲拂
云。急著眼覰。

解夏小參。諸佛不出世。祖師不西來。人人分上。猶千
日並照。廓徹十虗。山僧一夏九十日。誰敢錯悞諸人
一絲毫許。藥山久不上堂。院主云。大眾久思和尚示
誨。山云。打鐘著。眾集。藥山便歸方丈。院主云。早間蒙
和尚許為眾說法。因甚一言不措。山云。經有經師。論
有論師。又爭怪得老僧。大眾還委悉麼。慣從五鳳樓
前過。手握金鞭賀太平　復舉。僧問南陽忠國師。如
何是盧舍那國。師云。與我過淨瓶來。僧度淨缾。國師
云。却安舊處著。其僧再理前問。國師云。古佛過去久
矣。師拈云。白雲他自散。明月落誰家。

上堂。十五日巳前。猛虎生羽翼。十五日巳後。蛟龍得
雲雨。正當十五日。古佛與露柱交參。佛殿共山門鬪
額。參。

上堂。森羅及萬象。一法之所印。拈主丈云。塵沙諸佛。
走入主丈裏。諸人還見麼。若也不見。為你念滅罪障
陀羅尼。卓主丈。下座。

逕山庭栢首座。同友人至。上堂。蒼蒼古庭柏。經冬色
不凋。喜有同人至。相看忘寂寥。

上堂。舉南泉西堂百丈隨侍馬祖翫月次。祖云。正與
麼時如何。丈云。正好脩行。西堂云。正好供養。南泉拂
袖便行。祖云。經歸藏。禪歸海。惟有普願。獨超物外。師
拈云。甜瓜徹蔕甜。苦瓠連根苦。

上堂。從上先聖。向鑊湯爐炭裏。成等正覺。刀山劒樹
上。成等正覺。拈主丈。主丈子只今向諸人眼睫裏。成
等正覺。卓主丈。下座。

臘月八日。玉山和尚忌拈。香奮無明三毒。白􂨿到死。
百萬靈山不顧見你。天下叢林不顧見你。一炷兜樓
一椀茶。冤有家兮債有主。

晦機和尚遺書至。上堂。舉僧問古德。南泉遷化向什
麼處去。德云。石頭作沙彌時。參見六祖。僧云。不問石
頭作沙彌時參見六祖。南泉遷化向什麼處去。德云。
教伊尋思去。師云。古德與麼答話。雨洒不著。風吹不
入。忽有人問蔣山。晦機遷化向什麼處去。只向它道。
常住今日設齋。待云不問常住今日設齋。晦機遷化
向什麼處去。又向它道。供養佛法僧。且道。與古人是
同是別。一曲兩曲聞不聞。悲風流水多嗚咽。

上堂。有漏笊篱。無漏木杓。碧眼黃頭。取性卜度。

開爐上堂。教中道。居一切時。不起妄念。於諸妄心。亦
不息滅。住妄想境。不加了知。於無了知。不辨真實。師
頌云。地爐新種火。窻戶更重封。黃昏一覺睡。不覺五
更鐘。

上堂。實際理地。不受一塵。萬行門中。不捨一法。冬至
令辰。伏惟首座大眾。尊候納福。下座。

上堂。舉南陽忠國師問紫璘供奉。城南草作何色。紫
璘云黃色。又問童子。城南草作何色。童子云黃色。國
師云。者童子亦可簾前賜紫。對御談玄。師拈云。大小
紫璘。被國師熱瞞。何不道靈山授記也未到此。

遇五上堂。是日巳過。命亦隨減。曹溪路上。初無俗談。
便下座。

上堂。舉涅槃會上廣額屠兒。放下屠刀便言。我是千
佛一數。世尊云。如是如是。善自護持。師頌云。優鉢羅
華最勝幢。屠刀放下恰相當。天生伎倆能奇特。千個
元來五百䨥。

除夜小參。智眼洞明。十方通暢。東勝身洲打鼓。西瞿
耶尼晚參。東海鯉魚吞却海。西河師子口門大。金剛
喚起足行神。還却趙州行脚債。擊拂子。惱亂春風卒
未休。來年更有新條在。

* 曇芳和尚集慶路蔣山大崇禧萬壽寺語錄

天曆元年戊辰。十月初一日。特奉
聖旨。頒降御香到寺。命師住持兩山。師出。陞上拈香。
祝　聖謝恩畢。就坐問答竟。乃云。斬新日月。特地乾
坤。三千年黃河澄清。五百載聖人出現。堯眉八釆。舜
目重瞳。天中之天。聖中之聖。道齊皇覺。化洽無私。一
句當陽。大家薦取。乃厲聲云。天下名山。江南第一
　欽奉　聖旨。立大崇禧萬壽寺額。上堂。天開地闢古
皇基。虎踞龍蟠擁翠微。三𨔝金鉏新雨露。天華無數
襲龍衣。欽惟
聖天子。入正大統。旋降　璽書。揭示九重日月。拓開
掌上乾坤。堯日與佛日同輝。慈風並皇風溥扇。遂拈
主丈。畫一畫云。虗空可量風可繫。無能盡說聖功德。

宣封寶公大士。加普濟聖師。崇禧寺像成。開光明。師
執筆云。飢鷹窠裏出頭來。天上人間不可陪。擘破面
皮輕漏泄。大千沙界起風雷。應以菩薩身得度者。即
現菩薩身而為說法。應以國王身得度者。即現國王
身而為說法。欽奉　綸音。特加聖號。莊嚴慈像。永副
歸依。神光不昧。自古自今。一句無私。蓋天蓋地。以筆
作點眼勢云。莫言不是僧繇手。須信　皇恩似海深。

特授佛海普印大禪師號。轉藏經滿散上堂。始從鹿
野苑。終至䟦提河。於是二中間。未甞談一字。釋迦老
子豈欺人哉。於斯明得。便見未離兜率。巳降王宮。未
出母胎。度人巳畢。直得堯風蕩蕩。舜日昭昭。百草頭
邊。全彰海印。大士揮玉尺。春滿鳳凰池。趙州繞禪床。
一天新雨露。到者裏。流通句內足可觀光。若約衲僧
門下。直是未在。旦道。衲僧門下有甚長處。卓主丈云。
擘開華嶽連天秀。放出黃河到海清。

達磨忌拈香。廓然無聖。麗天杲日。分髓分皮。徧地荊
棘。千古萬古成狼藉。

上堂。諸佛大圓鑑。內外無瑕翳。兩人同得見。心眼皆
相似。拈主丈。者個是主丈子。那個是大圓鑑。若也明
得。內外無瑕翳。若也不明得。却被主丈子穿却鼻孔
去也。下座。

上堂。舉雲門問僧甚處來。僧云江西。門云。江西一隊
老漢。寐語住也未。僧無語。師召大眾云。者僧無語。且
置。雲門老漢。面皮厚多少。

上堂。舉洛浦為臨濟侍者。侍立次。濟問云。從上一人
行棒。一人行喝。未審那個親。浦云。總不親。濟云。親底
事作麼生。浦便喝。濟便打。師拈云。諸方盡謂。箭鋒相
拄。啐啄同時。爭柰蹉過二大老。會麼。鸖有九臯難翥
翼。馬無千里謾追風。

上堂。拈主丈云。拄杖子有時象王回顧。有時獅子嚬
呻。卓主丈。且道。是象王回顧。是師子嚬呻。靠主丈云。
龍蛇易辨。衲子難瞞。

朝京回上堂。心隨萬境轉。轉處實能幽。隨流認得性。
無喜亦無憂。山僧三月十七日。黃金殿上親奉
龍顏。捧　丹詔出九重。恩逾滄海。衣金襴主一剎。光
賁叢林。今日歸來。撾鼓陞堂。以慰眾望。正與麼時。且
知恩報恩一句。作麼生道。卓主丈。蒲團靜倚無餘事。
永日寥寥賀太平　復舉。宋太宗因僧朝見。問云。卿
是甚處僧。僧對云。廬山臥雲菴。太宗云。臥雲深處不
朝天。因甚到者裏。僧無對。師頌云。臥雲深處不朝天。
虎嘯龍吟豈偶然。撼動杖頭古刀尺。少林春滿
九重天。

至順二年辛未三月。特奉
聖旨。復還馬司寨羅漢梅山等莊田。師出。陞座拈香。
祝　聖謝恩畢。復舉。東山云。山前一片閒田地。叉手
叮嚀問祖翁。幾度賣來還自買。為憐松竹引清風。師
云。東山老人恢張祖業。不妨好手。崇禧者裏。有條攀
條。無條攀例。且貴不墜􂑃聲。亦成一頌。山前一片閑
田地。風月何曾屬別人。二百年來到今日。

九天雨露一番新。

特為新命靈隱竺田和尚上堂。茫茫普熱。紛紛下雪。
百川倒流。聖凡路絕。人從幽州來。接得杭州信。報道
西天小朵峰。走入衲僧鼻孔裏。奮獅子爪牙。哮吼一
聲。野干狐狼。一時屏跡。雖然亦未是全提時節。且如
何是全提時節。良久云。樓觀滄海日。門對浙江潮。

開爐上堂。舉百丈令溈山看爐中有火也無。溈撥云。
無。丈親自撥得少火。夾起云。汝道無。者個聻。溈山忽
契悟作禮。百丈云。欲識佛性義。當觀時節因緣。時節
若至。其理自彰。師頌云。喚醒溈山水牯牛。因緣時節
謾相酬。爐中火種星兒子。閙熱叢林卒未休。

上堂。舉古德云。乘時盖却屋。趂晴刈却禾。輸納王租
了。鼓腹唱謳歌。古德此語。正抓著山僧癢處。諸仁者。
莫是山門屋未蓋。諸莊稻未收麼。若與麼。非獨蹉過
古人。要且不知今日之事。所以道。若無智眼。非常之
旨。幾無聞矣。

上堂。良久。顧視大眾云。便與麼去。如天普盖。似地普
擎。淨倮倮絕承當。赤洒洒沒窠臼。擬涉思惟。白雲萬
里。下座。

上堂。舉梁武帝請傅大士講經。大士以尺揮按一下。
武帝愕然。寶公云會麼。帝云不會。寶公云。大士講經
竟。師頌云。大士講經竟。山深水亦深。豊干騎猛虎。拾
得咲吟吟。

上堂。天得一似清。地得一以寧。聖人得一。永鎮乾坤。
卓主丈。南山起雲。北山下雨。

上堂。召眾云。日前卒風暴雨。飛沙折木。還有來處也
無。若有來處。即今在甚麼處。若無來處。許多境界如
何銷融。以主丈畫一畫。下座。

冬至小參。諸法空無相。佛種從緣起。拈主丈云。主丈
子化作摩醯首羅。向三十三天。說秘密王三昧。卓主
丈云。冬前冬後。沙飛石走　復舉。楊岐和尚示眾云。
楊岐乍住屋壁疎。滿床盡撒雪珍珠。縮却項暗嗟吁。
翻憶古人樹下居。師拈云。楊岐和尚。大似家無儋石
之儲。要與陶朱公鬦富。若也會得。方可稱其兒孫。其
或未然。有寒暑兮促君壽。有鬼神兮妬君福。

西源達首座住移忠上堂。鷲嶺拈花。迦葉微咲。世尊
云。我以正法眼藏微妙法門。付囑摩訶大迦葉。少林
九年面壁。二祖立雪安心。洎乎禮三拜依位而立。達
磨云。汝得吾髓。自此喚作以燈傳燈。以心印心。一人
傳虗。萬人傳實。後來臨濟辭黃檗。檗問。甚麼處去。濟
云。不是河南。便是河北。黃檗便打。濟接住。遂與一掌。
黃檗呵呵大笑云。侍者將先師禪板拂子來。濟云。侍
者將火來。黃檗云。子但將去。巳後坐却天下人舌頭。
啞子喫苦瓜。大家廝淈突。新命移忠西源長老。久居
板首。表率人天。巳具向上爪牙。作家手段。茲以時節
既至。大丞相符命自來。驩動叢林。聲播海內。古德道。
未有長行而不住。未有長住而不行。欲益無所益。欲
為無所為。宜作舟航。廣度群品。雖然且山僧末後一
句。如何舉似。莫負　王臣外護恩。好與佛祖作頭抵。

上堂。難難。世事由來無兩般。易易。日面月面超言義。
也不難。也不易。文殊普賢觀音勢至。

元宵上堂。山河無隔礙。光明處處通。佛殿上燒香。三
門頭合掌。寒山拾得大咲掀天。一對金剛兩脚踏地。
拍禪床。下座。

上堂。身心清淨。諸境清淨。諸境清淨。身心清淨。崇禧
者裏。波波挈挈。百醜千拙。且與麼過。

謝嘉議大夫尚劉二總管。奉　旨到寺。塑佛及諸聖
像。上堂拈主丈。具足無量勝妙智。拓開浮幢王剎海。
或現諸佛相好身。或現菩薩眾妙相。或現金剛天王
神。地水火風男女像。種種變化極無盡。各轉微塵妙
法輪。歡動上下及四維。聲撼九重天帝闕。聞見咸發
歡喜心。皇恩佛恩無窮盡。普願天地諸有情。同證無
上玅菩提。卓主丈一下。

上堂。坐深井者。不知太虗之寬廣。忘偏見者。方明至
理之圓融。臨濟掌黃檗。黃檗掌百丈。國清才子貴。家
富小兒嬌。

玉泉天雲長老通書上堂。撲滅鷲峰燈。􂸍瞎摩醯眼。
偉哉擔板漢。是吾堂中簡。少室峯前九天雨露。曹溪
路上三佛場開。茲者玉泉堂頭天雲禪師。不外老拙。
遠發先馳。敘陳法乳。有光先宗。是長老不忘吾之道
義也。揮怒枕擲雲峰大慈明之道於天下。是長老吾
之積翠也。指臨濟喫痛棒。作陰凉大樹。覆蔭天下人。
是長老吾之睦州也。既無心而出岫。乃飲水以知源。
遂拈主丈。且道。北山主丈子。有分付耶。無分付耶。若
道有分付。辜負宗乘。若道無分付。埋沒自已。擲主丈
云。龍蛇易辨。衲子難瞞。

上堂。老僧衰病。不能與諸人說得。拈主丈云。主丈子
與諸人說去也。靠拄杖。下座。

上堂。目前無法。意在目前。寒雲籠華嶽。不是目前法。
非耳目之所到。紅日上搏桑。與麼也不得。不與麼也
不得。與麼不與麼總不得。青山只解磨今古。流水何
曾洗是非。

上堂。舉五祖和尚道。數日巳來。連綿大水。所到之處。
皆有損傷。曹溪一滴。瀰滿人間。衲僧一吸。鼻孔遼天。
既是名字相同。因甚損益有異。誰知遠烟浪。別有好
商量。師頌云。曹溪一滴深。衲僧鼻孔長。薰風自南來。
殿閣生微涼。

結制小參。莫行心處路。休挂本來衣。何須便與麼。切
忌未生時。釋迦老子在汝舌尖上。轉大法輪。達磨大
師在汝脚跟下。轉大法輪。無迷底法。無悟底法。無不
迷不悟底法。鍾山寺裏打鼓。四大部洲同參。拈拄杖。
却煩主丈子。與諸人說安居偈。十方同聚會。箇箇學
無為。此是選佛場。心空及第歸。卓主丈　復舉。麻谷
到章敬處。繞床三匝。振錫一下。卓然而立。章敬云是
是。又到南泉處亦然。泉云。不是不是。麻谷云。章敬道
是。和尚為甚麼道不是。泉云。章敬是是汝不是。此是
風力所轉。終成敗壞。師拈云。龍象蹵踏非驢所堪。

上堂。教中道。大通智勝佛。十劫坐道場。佛法不現前。
不得成佛道。拈主丈。者個是現前底佛法。卓主丈。者
箇是所成底佛道。還見大通智勝佛麼。良久云。寒鴈
一聲至。砧杵萬家秋。

西印祖首座出世興教。上堂。向上一路。千聖不傳。未
曾親近。早隔大千。只貴一一從自已胷襟流出。葢天
蓋地。三世諸佛。六代祖師。天下老和尚。只為你作箇
證明底人。新命興教西印禪師。趙州之文遠也。靈樹
之雲門也。時節既至。其理自彰。發大機。顯大用。西天
東土。一印印定。卓主丈云。天香雲外飄。風雷撼靈徑。

上堂。祖師道。至道無難。唯嫌揀擇。但莫憎愛。洞然明
白。三祖大師。道則太煞道了也。且獨龍岡。吞却講臺。
是第幾機。喝一喝。下座。

特　旨馳驛平江。交割撥賜田把歸寺。上堂。動若行
雲。止猶谷神。既無心於彼此。豈有象於去來。山僧欽
奉　聖旨。特往平江。交割撥賜田土。一去一來。四十
餘日。諸禪德且道。是有去來耶。無去來耶。若道有去
來。未具衲僧眼在。若道無去來。未具衲僧眼在。畢竟
如何。客路如天遠。皇恩似海深。

上堂。今朝五月初一。萬法本來空寂。山前二麥巳熟。
監收莫教狼籍。街坊善巧化人。軄務荷擔竭力。長老
住持事繁。討甚衲僧氣息。一隊古佛參堂去。

上堂。掃除佛祖玄關。拈却衲僧巴鼻。今朝初一。明朝
初二。便下座。

上堂。事無礙。理無礙。理事無礙。事事無礙。師子咬人。
狂狗逐塊。

八月十二日。文宗皇帝聖忌。滿散藏經。上堂。一念普
觀無量劫。無去無來亦無住。如是了知三世事。超諸
方便成十力。故我　文宗皇帝。道高一代。功蓋百王。
無滅無生。歷千劫而不古。若隱若顯。連百福而長今。
茲焉諱日斯臨。現前眾等。披閱一大教。用資
聖駕。住持臣僧(某)陞宇此座。舉唱宗乘。一句全提。分
明舉似。卓主丈。三十三天撲帝鍾。大元國裏日卓午。

江心北隱和尚。華藏西洲和尚至。上堂。祖庭寂寞甚。
弟兄能幾人。彈指十年別。唯喜道彌尊。遂拈主丈云。
我本無心有所希求。今此法王大寶。自然而至。諸禪
德。法王大寶既至。諸人還見麼。卓主丈。華藏海中不
動搖。吞爍乾坤迥然照。

端長老住宜興保安。上堂。舉趙州示眾云。我者裏有
出窟師子。□有在窟師子。只是難得師子兒。時有僧
彈指。州云。是什麼。僧云。師子兒。州云。我喚作師子。早
巳罪過。你更趯踏在。師拈云。趙州老老大大。作者個
語話。山僧者裏。也有出窟師子。也有在窟師子。也有
師子兒。卓主丈。懸崖返擲真堪畏。直得清風𨔝四維。

上堂。開眼不要尿床。合眼不要瞌睡。放出雲門趙州。
把住德山臨濟。七十三八十四。衲僧鼻孔大頭垂。業
識茫茫無本據。喝一喝。

上堂。久晴不雨。一雨便晴。曠大劫事。廓爾分明。擎叉
打地搖鈴輥毬。總落第二。

結夏小參。挂搭不必謝茶。坐不必講。人我山至高而
自摧。是非海至深而自竭。況我三佛覺場。大人境界。
釋迦彌勒提缾換水。文殊普賢掃地添香。山邊水邊
一聲幽鳥千峰外。巖間松下。數片白雲相共閒。法法
全彰。頭頭曾現。一夏九十日。一日十二時。敢問諸人
如何保任。咄。黃檗樹頭。討甚蜜菓。

上堂。孟冬薄寒。仲夏漸熱。少室老臊胡。何曾有妙訣。
黃龍道。說玄說妙。乃太平之姦賊。行棒行喝。乃亂世
之英雄。諸禪德。不貪香餌味。可謂碧潭龍。

上堂。舉南泉示眾云。王老師賣身去也。還有人買麼。
時有僧出云。某甲買。泉云。不作貴。不作賤。你作麼生
買。僧無語。師拈云。者僧膽大心麤。龍頭蛇尾。待它道。
不作貴。不作賤。你作麼生買。何不向它道。寒時與你
衣著。飢時與你飯喫。

靈隱竺田和尚遺書至。上堂。一切佛涅槃。無有涅槃
佛。無有佛涅槃。遠離覺所覺。去年臘月十四日。小朵
峰忽然背翻筋斗。𡎺碎無生國鼻孔。舜若多神。忍痛
不禁。直得淚灑千峯。雲愁大野。今年臈月十四日。痛
定方甦。小朵峰依舊乾坤獨露。無生國處處流輝。舜
若多神歡喜不徹。驀拈主丈云。諸行無常。是生滅法。
生滅滅巳。寂滅為樂。

除夜小參。頭陀石被莓苔褁。是大神呪。擲筆峯遭薜
茘纏。是大明呪。羅漢院裏一年度三個行者。是無上
呪。歸宗寺裏參退喫茶。是無等等呪。拈主丈。三世諸
佛。歸宗鼻孔。總被蔣山主丈子。一串穿却。卓拄杖。來
年更有新條在。惱亂春風卒未休。

至正辛巳。三月旦。退院上堂。動若行雲。止猶谷神。既
無心於彼此。寧有象於去來。古人與麼。未出常情。東
家作驢。西家作馬。要騎便騎。要下便下。却較些子。

復云。二十餘年住此山。住時容易退時難。今朝難易
都拋却。一箇閒人天地間。


* 曇芳和尚逕山語錄敘

至正壬午四月。蔣山曇芳大禪師。受請上徑山。道德
譽望。大愜輿情。　臺省胥慶。禪衲奔湊。咸頌得人。東
南叢林。為之改觀。而江外僻左。越再歲之七月。因其
門人正茂之來臨川。始得其入院上堂小參入室等
語而讀之。為之嘆曰。去佛二千年。有此大善知識。出
現於世。大施法雨。廣濟羣品。沛然莫之能禦。如優曇
花時一現耳。昔大慧前住徑山。從之學者。幾二千人。
今師到山。支危補漏。百廢具興。四方來者。計千數百。
有大慧過半之盛。官府清約。連歲豐稔。無雀角鼠牙
之害。安食以居。今其僧堂。亦五六十年于茲矣。師為
木棧。以隔山霧土溽之濕。居者安然。則亦近時之所
絕無。而僅有者也。向者大慧作千僧閣。以廣連床齋
粥之所。李漢老參政。為之記曰。非成閣之難。致其眾
之難。非致其眾之難。道行而不能使其眾不至之難
也。一閣之成。在公不足道。而所以記之者。獨喜其道
行而眾從之。今師之視大慧。可謂兼二難矣。而學徒
以垂手發藥。望于師者。豈不在是編乎。然佛無二法。
而為之師者。其進退緩急。則有時節因緣者焉。當大
慧時。其徒譏毀以相勝。其來者或自謂親證。或自謂
罷參。安得不高峻以折其我慢。行正令以絕其邪原。
是如選鋒破陣。不以雷電震驚為嫌也。今曇芳之時。
請益懷疑之士。倀倀然。莫之所歸。從求一盂一席之
安。以從事其學。得其所者。或寡矣。雙逕險絕。不憚高
遠。雲從川涌而至者。豈有它哉。非汪洋充弘。而無以
容其來。非明白直截。而無以順其入。故師之立言。所
謂因時而制宜。據病而對治者歟。是以淵博。如滄溟
慈航之發無礙。平實。如陸地大車之載易從。此則與
大慧同條。而共貫者乎。師之始入院也。盖曰。自國一
大慧以來。諸大尊宿。羅龍網鳳於茲焉。師之所以擔
荷大事者。可知矣。噫方便接人。師各有道。直心妙悟。
則在學人。是故昔之有得者。風聲竹色。皆足感發。悠
悠之徒。雖以大慧之猛厲。猶或失之。師之從容開廣。
以待其自得。其意豈不深遠乎。吾聞此山有神龍焉。
助其行化。師昔遊茲山。與十人者。俱至祠下。其年長
自負者。持杯珓擲之曰。我當後住此山。則得吉卜。九
人者皆不得。師勉從眾意。一擲得吉卜。今師果來住
此山。道行而眾集。神明固默相其前定者乎。今師年
巳七十。耳聰目明。視在蔣山時。尤為清徤。說法無虗
日。繼此而編錄者。當不止此傳錄之語。尚得而觀之。
從茂之請。書此以為徑山語錄敘。

至正三年歲癸未秋。前　奎章閣學士　翰林侍
　講學士通奉大夫知　制誥同脩　國史雍郡虞集
拜題。

* 曇芳和尚杭州路徑山興聖萬壽禪寺語錄
常州路善權禪寺住持嗣法　繼祖　等編

師於至正二年歲壬午。四月二十四日。入院。

據室云。天下老和尚。盡向者裏。布縵天網。打鳳羅龍。
新逕山合作麼生。拈主丈。畫一畫。師子窟中無異獸。
象王行處絕狐蹤。

拈省臺院三疏。拈起示眾云。二千年前金口付囑。二
千年後直為流通。風從虎兮雲從龍。

指法座云。向上一路。千聖不傳。今日新徑山放憨去
也。須彌燈王且過那邊。

遂陞。拈香云。此一瓣香。爇向寶爐。端為祝延
大元聖主今上皇帝聖躬萬歲。萬歲萬萬歲。欽願
陛下。聖明如日月。睿筭等乾坤。八方歌有道之君。四
海樂無為之化。次拈香云。此香爇向爐中。供養
皇天之下。一人之上。西天佛子。大元帝師大和尚
殿下。恭願。長為佛法之棟梁。永作
皇朝之師範。次拈香云。此香爇向爐中。奉為
江浙等處行中書省官。　江南諸道行御史臺官。
　行宣政院官。　浙西道肅政兼訪司官。杭州路達魯
花赤總管府官。洎文武官班等。資陪台筭。伏願。曰福
曰壽。乃武乃文。柱石
皇元。金湯佛法。次懷中拈出香云。此一瓣香。爇向爐
中。供養　虎丘正傳第七世佛光海印大禪師前住
景德靈隱禪寺本師玉山大和尚。非唯報德酬恩。也
要遞相鈍置。遂歛衣趺坐。垂語。(問答不錄)　師乃拈
起袈裟角。示眾云。三世諸佛也與麼。六代祖師也與
麼。天下老和尚也與麼。新逕山也與麼。現前僧俗也
與麼。於已無事。勿得妄求。妄求而得。得亦非得。毫𣯛
繫念。三塗業因。瞥爾情生。萬劫羈鎻。喝一喝。

復舉。馬大師附書。與國一祖師。師開緘。見一圜相。遂
於中著一點。就封回。南陽忠國師聞云。欽師猶被馬
師惑。師拈云。二大老弄者一點子。直與日月爭明。只
如國師道。欽師猶被馬師惑。又作麼生。臥龍纔奮迅。
丹鳳亦翱翔。

當晚小參。心隨萬境轉。轉處實能幽。趂起子胡狗。輥
𨔝雪峰毬。直得釋迦老子。一手指天。一手指地。芭蕉
和尚呵呵大笑云。你有主丈子。我與你主丈子。你無
主丈子。我奪却你主丈子。大小芭蕉。巧盡拙出。徑山
則不然。你有拄杖子。我也與你拄杖子。你無主丈子。
我也與你主丈子。只是不得孤負老僧。

復舉。先徑山有五百眾。少人參請。每日繞佛殿前大
樹行道。念觀音菩薩接人。與黃檗是同參。寄書與檗。
具言是事。檗令臨濟去曰。你到彼作麼生。濟云。某甲
自有方便。濟到逕山。裝腰包。直上法堂。徑山纔舉頭。
濟便喝。山擬開口。濟拂袖便行。尋有僧問云。適來者
僧。因甚便喝和尚。山云。者僧從黃檗來。你要知。自去
問取。是時五百眾大半分散。師拈云。臨濟大師。具生
殺之權。未免落它逕山圈繢。莫道當時五百眾大半
分散。直饒五百眾一時分散。未稱徑山全提在。良久
去。只見波濤涌。不見海龍宮。

上堂。舉盤山和尚道。心月孤圓。光吞萬象。光非照境。
境亦非存。光境俱忘。復是何物。師云。追風木馬嘶長
夜。吼月泥牛海底行。

上堂。古德道。我立地待汝搆取。我坐地待汝搆取。德
山入門便棒。臨濟入門便喝。如將梵位直授凡庸。更
若躊躇。醍醐毒藥。下座。

上堂。舉僧問趙州如何是祖師西來意。州云。庭前栢
樹子。僧云。和尚莫將境示人。州云。我不將境示人。僧
云。如何是祖師西來意。州云。庭前栢樹子。師頌云。庭
前柏樹勢參天。話落叢林巳有年。江北江南杜禪客。
問來問去口皮穿。

進退兩序上堂。一進一退。有禮有樂。發大機。顯大用。
據虎頭。收虎尾。德山先鋒。臨濟殿後。逕山老聻。行到
水窮山盡處。坐看雲起太虗空。

上堂。舉芭蕉和尚示眾云。你有主丈子。我與你主丈
子。你無主丈子。我奪却你拄杖子。師拈云。芭蕉主丈
子。固是與奪分明。爭似逕山者裏。一切置之不問。何
故。霧豹澤毛未甞暇食。靈禽養勇終待驚人。

上堂。信手拓開妙喜世界。一千七百自已叢林。井底
蓬塵飛上天。山上鯉魚鑽入海。

上堂。舉南泉和尚道。我十八上便解作活計。趙州和
尚道。我十八上便解破家散宅。師云。諸禪德。解作活
計底。便解破家散宅。解破家散宅底。便解作活計。若
到徑山門下。總與明窻下安排。三十年後。却不得道
見逕山來。

解夏小參。海晏河清。時康道泰。法隨法行。法幢隨處
建立。四月十五日。徑山比丘守忠。謹遵佛勅。三月安
居。百億四天下。若凡若聖。情與無情。盡向凌霄峰頂。
結却布袋頭。無一法從外入。無一法從內出。各各識
自本心。見自本性。悟自本法。今當七月十五日。解却
布袋頭。個個如師子游行。個個如象王回顧。不疑佛
不疑祖。卓主丈。甜瓜徹蒂甜。苦瓠連根苦。

上堂。俱胝竪指。秘魔擎叉。道吾舞笏。歸宗斬蛇。是真
精進。是名真法供養如來。下座。

上堂。舉僧問長沙。如何是陀羅尼。沙指禪床左邊云。
這箇師僧却誦得。僧云。別有人誦得否。沙指禪床右
邊云。這箇師僧亦誦得。僧云。某甲為甚不聞。沙云。豈
不見道。真誦無響。真聽無聞。僧云。恁麼則音聲不入
法界性也。沙云。離色求觀非正見。離聲求聞是邪聞。
師云。大小長沙費力不少。

上堂。進一步懸崖千尺。退一步荊棘萬里。進退兩途
俱瞥脫。德雲不在妙高峰。

佛成道上堂。釋迦老子於正覺山前。打失眼睛鼻孔。
却向鹿野苑中。拾得口喫飯。你輩諸和尚子。那裏知
得。下座。

上堂。舉脩山主參地藏。藏問近離甚處。脩云南方。藏
云。南方佛法近日何如。脩云。商量閙浩浩。地藏云。爭
似我者裏栽田博飯喫。師頌云。栽田博飯喫。日用無
偏頗。輸納王租了。鼓腹唱謳歌。

除夜小參。一年三百六十日。今夜正是結交頭。釋迦
老子達磨大師。天下老和尚。情與無情。盡向者裏。挨
肩並足。側聆處分。擊拂。今歲今宵盡。明年明日來。

復舉北禪示眾云。年窮歲盡。無可與諸人分歲。烹個
露地白牛。燒榾柮火。唱村田樂。免得倚它門戶傍它
墻。剛被時人喚作郎。師拈云。北禪固是別甑炊香。未
免破耗常住。逕山者裏應時納祐。只貴隨家豐儉。召
大眾云。千門萬戶曈曈日。何必新桃換舊符。

客至并謝監收上堂。主中賓。賓中主。賓主交參。雲龍
風虎。昨朝莊上解發齋粮。今日諸方名勝俱至。阿呵
呵。觀世音菩薩將錢買胡餅。放下手。却是達磨大師
遺下一隻履。喝一喝。

上堂。春山疊亂青。春水漾虗碧。少室無門戶。曹溪絕
消息。拈主丈。東風一陣來。滿地花狼藉。

上堂。舉溈山問仰山甚處來。仰山云。田中來。溈山云。
田中多少人。仰山插鍬叉手而立。溈山云。南山大有
人刈茆。仰山拽鍬而去。師頌云。插鍬叉手立。拽鍬即
便行。無繩自縛漢。日午打三更。

佛涅槃上堂。百千法門同歸方寸。河沙妙德總在心
源。釋迦老子道。若謂吾滅度非吾弟子。若謂吾不滅
度。亦非吾弟子。擊拂子云。珊瑚枕上兩行淚。半是思
君半恨君。

䨥林友雲和尚至。上堂。今朝三月十有五。五峯擊動
鹽官鼓。雙林大士講經竟。雲從龍兮風從虎。趙州茶
雲門普。明眼衲僧莫莽鹵。擊拂子。下座。

結制小參。十方同聚會。你面前無我。我面前無你。個
個學無為。頭崢崢。尾挈挈。此是選佛場。澄潭不許蒼
龍蟠。心空及第歸。徒遭點額。龐居士得力句子。逕山
今夜盡情。與它勦絕了也。五臺山上雲蒸飯。佛殿階
前狗尿天。剎竿頭上煎鎚子。三箇猢猻夜簸錢。喝一
喝。下座。

上堂。四月巳過復五月。蠟人成氷鵝護雪。黃梅石女
咲呵呵。少室鐵牛驚吐舌。床頭主丈忽𨁝跳。歡喜讚
嘆無量阿僧祇劫。諸禪德。且道讚歎個甚麼。良久云。
一夜雨滂澎。百川閙聒聒。

上堂。舉古德道。結夏巳半月了也。寒山子作麼生。又
道。結夏巳半月了也。水牯牛作麼生。師拈云。逕山結
夏恰半月。寒山子水牯牛。嘯月眠雲。飢飡渴飲。似地
擎山。不知山之孤峻。如石含玉。不知玉之無瑕。

上堂。舉天親菩薩從內宮下。無著菩薩問云。人間四
百年。彼天為一晝夜。彌勒於一時中。成就五百億天
子。證無生法忍。未審說甚麼法。天親云。說者箇法。只
是梵音清雅。令人樂聞。師拈云。無著善問。天親善答。
累它補處慈尊。至今坐在𡏖𡒁堆頭。逕山亦於一時
中。成就五百個衲子。證自在神通。且道。說甚麼法。良
久云。適逢中夏。叢林暑假。

上堂。舉僧問雲門。秋初夏末。前程忽有人問。將何祗
對。門云。大眾退後。僧云。有甚麼過。門云。還我九十日
飯錢來。師頌云。飯錢還未了。世路又忩忩。萬里八九
月。一身西北風。

冬至上堂。魯史書雲。漢宮添線。五湖龍象交參。第一
義諦作麼舉。履茲佳旦。恭惟首座大眾。各各尊侯動
止多福。

上堂。向上一路。何處尋討。飢來喫飯。寒來著襖。金粟
通身是病。文殊一見便好。大眾天寒。不宜久立。各自
歸堂向火。

上堂。舉僧問歸宗。如何是佛。宗云。我與汝說。汝還信
得及麼。僧云。和尚誠言。焉敢不信。宗云。只汝便是。僧
云。如何保任。宗云。一翳在眼。空華亂墜。師拈云。藕絲
竅裏跨鵾鵬。蟭螟眼中放夜市。

上堂。舉溈山問雲巖云。如何是藥山大人相。雲巖云。
涅槃後有。溈山云。如何是涅槃後有。巖云。水洒不著。
巖却問溈山云。如何是百丈大人相。溈山云。巍巍堂
堂。煒煒煌煌。聲前非聲。色後非色。蚊子上鐵牛。無你
下觜處。師頌云。三十二相。八十種好。水灑不著。切忌
落草。蚊子上鐵牛。未免成懊惱。休懊惱。天上人間何
處討。

遇五示眾。鉏畬種粟。㘽田博飯。衲僧家本分上事。考
鐘伐鼓。普請上堂。視堂戶不啻牢禁。又何如哉。諸禪
德。未明心地印。滴水也難消。

上堂。一夏九十日。龍門無宿客。三處度夏七佛師。愁
殺摩訶老迦葉。以拂子擊禪床一下。野色更無山隔
斷。天光直與水相通。

解制小參。翠巖一夏。與兄弟東語西話。落盡眉毛。不
覺精神十倍。臨濟遭黃檗打趂。中途疑著此事。再回
終夏。換却多少鶻眼鷹睛。雲門道。和尚子莫妄想。天
是天地是地。山是山水是水。僧是僧俗是俗。良久云。
與我拈按山來。木人拍板雲中立。石女吹笙水上行。
僧便問。學人見山是山。見水是水時如何。門云。三門
為什麼騎佛殿。從者裏過。西風一陣來。落葉兩三片。
僧云。與麼則不妄想也。門云。還我話頭來。山頭石虎
吼聲乾。海底驪龍拗角折。遂以主丈。畫一畫。喝一喝。

除夜小參。無邊剎境。自它不隔於毫端。十世古今。始
終不離於當念。山僧與諸人。共汎一隻無底鐵舡。釋
迦千百億化身坐舡頭。文殊堂裏萬菩薩坐舡尾。打
鹽官鼓。唱德山歌。然後穿過東弗于逮也住千百億
劫。北鬱單越也住千百億劫。西瞿耶尼也住千百億
劫。南贍部洲也住千百億劫。却回轉逕山寺裏法堂
上。坐底依然自坐。立底依然自立。是汝諸人還信得
及麼。良久云。今夜今宵盡。明年明日迴。寒隨一夜去。
春逐五更來。

月講主火。日出連山。月圓當戶。大士講經竟。覿面無
回互。擲火把云。火中鱉鼻蛇。蛟殺人無數。

靈都寺火。無種靈苗火裏㘽。江南江北盡花開。栗蓬
突出三千顆。嚝劫無明當下灰。

月上座火。通身是病。通身是藥。病去藥除。千峰月落。
火裏鐵蛇橫。頭戴黃金角。

曇芳和尚語錄卷上

曇芳和尚語錄卷下


* 曇芳和尚大龍翔集慶寺語錄
常州路善權禪寺住持嗣法繼祖等編

師於至正五年乙酉正月。在逕山寺。特奉
聖旨。取二十九日入院。

據室。拈主丈云。天下老和尚來也。以主丈畫一畫。釋
迦老子。達磨大師。退後退後　遂出陞座。拈香祝
聖云。此一瓣香。爇向寶爐。端為祝延
大元聖主當今皇帝聖躬萬歲萬歲萬萬歲。
陛下恭願。道合兩儀。明逾二曜。本支百世。壽考萬年。
遂歛衣敷坐。問答竟。乃云。吾本來茲土。傳法救迷情。
一花開五葉。結果自然成。大眾還見麼。古釋迦不先。
新彌勒不後。五風十雨。共樂昇平。樵唱漁歌。均陶至
化。摩竭掩室。淨名杜詞。咲殺傍觀。德山入門便棒。臨
濟入門便喝。總是祭鬼神茶飯。新龍翔到來。合作麼
生。卓主丈一下。是處是彌勒。無門無善財。

行臺御史大夫也滅怯台。率僚屬祈雨。請師陞座。師
云。欲識佛性義。當觀時節因緣。時節若至。其理自彰。
竪拂子云。看看。娑竭羅龍王。即今在龍翔拂子頭上。
現大自在身。油然作雲。沛然下雨。三世諸佛沒觜。六
代祖師沒觜。天下老和尚沒觜。擊拂子。下座。

上堂。不思議解脫力。妙用恒沙也無極。四大部洲。森
羅萬象。佛殿山門。燈籠露柱。𡎺著𡏖著。釋迦彌勒。狸
奴白牯。晝夜交參。汝等諸人。更覓甚第二椀。

上堂。舉僧問趙州。如何是道。州云。墻外底。僧云。我不
問者個道。州云。你問甚麼道。僧云大道。州云。大道透
長安。師頌云。堂堂大道透長安。一片皇恩似海寬。六
月龍河翻白浪。江南江北普天寒。

上堂。有佛處不得住。好與三十。無佛處急走過。好與
三十。便下座。

上堂。舉雲門道。世尊初生下時。周行七步。目顧四方。
指天指地云。天上天下。惟吾獨尊。我當時若見。一棒
打殺。與狗子喫。貴圖天下太平。師拈云。真師子兒。善
師子吼。

元旦上堂。大哉乾元。至哉坤元。拈主丈云。添一絲毫
不得。減一絲毫不得。卓主丈云。雲淨日月正。雪晴天
地春。

元宵上堂。觀色即空。成大智故。不住生死。觀空即色。
成大悲故。不證涅槃。過去須彌燈王。在你諸人頂𩕳
上。放光動地。熾然說法。林木池沼。皆演法音。交光相
羅。如寶絲網。諸人還信得及麼。良久云。君子可八。

上堂。拈主丈。三脚驢子弄蹄行。金毛獅子大哮吼。今
朝突出主丈頭。一一面南看北斗。卓主丈。下座。

上堂。無上法王。有大陀羅尼。名為圓覺。流出一切清
淨真如菩提涅槃。拈拄杖云。拄杖子化作忿怒那吒。
涌身空中。現十八變。作師子吼。是汝諸人。還見麼。若
也不見。向汝諸人眼睫裏。說黃道黑去也。卓主丈。喝
一喝。下座。

上堂。請新仲銘充書記。并謝璉真大師。人從大都來。
接得海南信。報道番陽湖。吞却峨眉峰。直得文殊菩
薩。向龍河拂子頭上。轉大法輪。擊拂云。鍾王字畫入
木三分。李杜文章光燄萬丈。便下座。

上堂。舉雪峰示眾云。南山有一條鱉鼻蛇。汝等諸人
切須好看。長慶出云。今日堂中。大有人喪身失命。雲
門以主丈。攛向雪峰面前。作怕勢。玄沙云。用南山作
麼。師頌云。南山鼈鼻蛇。傷人毒無藥。清風數百年。夜
來生兩角。擬議即喪身。不擬議也著。

結制上堂。十方同聚會。白雲萬里。箇箇學無為。白雲
萬里。此是選佛場白雲萬里。心空及第歸。白雲萬里。
一句子猛虎生羽翼。一句子蛟龍得雲雨。一句子全
無巴鼻。一句子分文不直。一一辯得出。許你罷參。若
也總道白雲萬里。莫謗山僧好。下座。

上堂。旃檀叢林。旃檀圍繞。荊棘叢林。荊棘圍遶。有時
旃檀叢林。荊棘圍繞。有時荊棘叢林。旃檀圍繞。諸人
出入其中。還有自在分麼。以主丈畫一畫云。水落石
頭出。林深草木香。

上堂。裩無襠。袴無口。頭上青灰三五斗。說甚三十二
相八十種好。便下座。

解夏小參。我觀如來。前際不去。後際不來。今亦無住。
諸禪德。九十日向甚處安身立命。若也知得。曼殊大
士三處度夏。杲日麗天。仰山鉏一片畬。下一籮粟。斬
丁截鐵。若也不知。坐底是鐵床。吞底是熱鐵。莫言不
道。

解制上堂。禁足九旬。聖制斯滿。東弗于代。依舊東弗
于代。西瞿耶尼。依舊西瞿耶尼。南瞻部洲。依舊南贍
部洲。北鬱單越。依舊北鬱單越。以拂子擊禪床云。晝
夜舒光照有無。癡人喚作波羅蜜。

中秋上堂。舉馬祖大師與南泉西堂百丈翫月次。祖
云。正與麼時如何。丈云。正好脩行。堂云。正好供養。南
泉拂袖便行。祖云。經歸藏。禪歸海。惟有普願。獨超物
外。師頌云。父子相從步廣寒。弄他光影太無端。何如
只似尋常見。銀漢無聲轉玉盤。

請移忠達西源翠微性天之二長老。充前後堂首座。
上堂。拈起住山鈯斧子。龍河風月屬平分。一千五百
隨高步。肘後靈光耀頂門　復舉。僧問翠微。如何是
佛法大意。微云。與我過禪板來。僧度禪板。微接得便
打。又問臨濟。如何是佛法大意。濟云。與我過蒲團來。
僧度蒲團。濟接得便打。師拈云。大眾。者僧與麼問。翠
微臨濟二大老與麼答。為復照用同時。為復別有長
處。驀拈主丈。卓二下。選佛若無如是眼。宗風那得到
如今。

上堂。舉僧問雲門。樹彫葉落時如何。門云。體露金風。
師頌云。樹凋葉落問雲門。咲裏旋乾復轉坤。朱夏火
雲歸碧洞。清秋玉露滴金盆。

上堂。舉豐干游五臺。問寒山拾得云。你共我去遊五
臺。便是我同流。若不共我去遊五臺。不是我同流。山
云。你去作甚麼。豐干云。禮文殊。山云。你不是我同流。
師拈云。寒山拾得與豐干。雖不是同流。於中有些相
似處。諸禪德。會麼。落霞與孤鶩齊飛。秋水共長天一
色。下座。

上堂。朔風吹沙。枯梢號寒。少林面壁。九年凍餓。累及
長慶。坐破七個蒲團。却道向捲簾處悟入。吽吽。

上堂。教中道。凡所有相。皆是虗妄。若見諸相非相。即
見如來。現前僧俗是虗妄。山河大地是虗妄。日月星
辰是虗妄。諸相非相是虗妄。釋迦老子。在甚麼處。以
拂子擊繩床。下座。

退院上堂。今日記得去年來。去年定著今朝去。拈主
丈。楖𣗖橫肩不顧人。直入千峰萬峰住。

師於至正丙戌三月旦。退歸龍蟠庵。伺。

朝命。七月十三日寺災。行臺大夫納璘高公。率僚屬
起師再住。取十五日入院署事。明年春。寺成。上堂。金
剎龍翔天上去。夜摩兜率駕雲來。斧斤不動渾如舊。
樓閣重重次第開。

上堂。舉僧問雲門。不起一念。還有過也無。門云。須彌
山。師頌云。堪咲雲門老古錐。口頭突出五須彌。十方
世界清平了。更把綱宗說向誰。

大殿塑三世佛。開光明佛事。

皇元開創法王宮。三世如來顯大功。瞬息巳歸兜率
去。擡眸宮殿又重重。大眾。大覺世尊聖像。今日開光
明。且道。有光明可開耶。無光明可開耶。若道有。佛身
無為。不墮諸數。若道無。爪甲畫佛像。無量勝功德。於
斯明得。真佛現前。倘或未然。更須點出。遂以筆作點
眼勢云。九十七種大人相。一道神光萬境閒。

太子梁王潛邸時。甞到蔣山。與師語次。問云。所謂蔣
薄粥者何也。對云。將謂太子忘却。又問云。所謂衲僧
家三隻襪者何也。對云。國內山川都踏徧。今朝親到
梵王家。泰定乙丑。蔣山回祿。一日問師曰。寺既火矣。
佛依何住。師對云。古佛過去。今佛再來。又問云。興復
如何。師對云。賴有大檀越在。王頷之。及登。

寶位。召師面見賜坐。復理前問。命史官虞集等書之。

* 偈頌

** 文宗皇帝潛邸時。登鍾山。親自舉鉏。開山崇
禧。命師說偈。師恭對偈云

金鉏三舉　帝基寬。百億山河掌上觀。千古鍾山增
瑞氣。恩光雨露滿龍蟠。

** 賀東林盛藏主

撥轉如來正法輪。還他本色社中人。爐峰跳出藕絲
竅。咲倒憨癡老鴈門。

** 謝平險崖惠衣

森羅萬象體融通。今古難施盖覆功。突兀一座何處
起。雨餘清曉白雲封。

** 寄城中道友馮松山

空諸所有有非有。實諸所無無本無。十字街頭石幢
子。熾然說法度三塗。

** 送僧之江西

江上青山來疊疊。脚頭官路去迢迢。馬駒踏殺人無
數。少室宗風未寂寥。

** 示蟾光二禪人參方

空裏蟾光撮得麼。目前機境絕誵訛。曹溪少室渾崘
句。雨洗秋林落葉多。

鍾阜不行摩竭令。電光石火早三千。肩橫一錫出門
去。它日諸方莫妄傳。

** 贈侍儀司舍人張仲德

有子出家宜向善。無心為祿盍歸畊。目前萬法皆虗
妄。莫把閑情汙道情。

** 送慶禪人之浙

慶快平生事若何。泥牛哮吼木人謌。二三四七無玄
旨。百越三吳秋意多。

** 贈魯國公趙迂軒子清遠太守

海肅波澄玉宇寬。光風霽月屬誰看。父翁勳業無今
古。九曲溪頭竹萬竿。

** 示徒弟蕙監寺

三脚驢兒解弄蹄。叢林千古見風規。等閒一咲鍾山
頂。尺二眉毛頷下垂。

** 奉　詔入京。舟次徐州。和廣智韻

金錫重擕入　帝京。無窮秋色助行程。黃河岸上西
風急。擂鼓船頭發五更。

** 示聰淨頭

履真踐實空王子。見色明心了事人。壁角落頭生柄
帚。花開爛熳却前春。

** 陳同知奉　勑製納失失法衣。說偈為贈

莫只量人須自量。一針鋒下一封疆。老僧不動古刀
尺。百億乾坤雨露香。

** 贈奉訓大夫趙安道奉　旨鍾山繪佛像

筆底功超造化先。縱橫妙用是心傳。一新鍾阜龍蟠
寺。雨露恩光億萬年。

** 示頴侍者遊方

當陽炟赫無文印。百鍊精金小艶詩。意句一時俱不
到。脚尖踢出五須彌。

** 贈清真居士

純清絕點到真常。白藕花開徧界香。曲几團蒲消永
日。無窮風月滿軒窻。

** 送傳侍者歸蜀省師

金雞鼓翅玉闌干。紛碎虗空鐵一團。伸出古靈揩背
手。錦江無地著波瀾。

** 送心侍者之　京

國師三喚便三酬。一片恩光觸處周。萬里中原平似
掌。好擕金錫　御街遊。

** 贈嶽禪人書華嚴經畢遊浙

主丈頭波騰嶽立。毫端上香水浮空。楚天木落千峰
外。樓閣重重夕照中。

** 贈地僊

老僧造個無縫塔。突兀無陰陽地中。南北東西都是
向。瑠璃殿上日堂空。

** 送恢首座歸鄉

衲卷寒雲出定林。萬峰秋色壯歸心。摩訶衍法離言
說。吞爍乾伸自古今。

** 送天之性長老首座軄滿回翠微

天宮內院提綱要。照用䨥行小釋迦。吳水越山秋色
裏。微塵佛剎法王家。

** 示潤知客

雖是門頭戶底事。應用還它過量人。眼裏有筋皮有
血。一甌春茗便通神。

** 示脩禪人

勤脩戒定出家兒。七尺單前佛祖機。鐵鑄脊梁三十
載。德山臨濟浪頭低。

** 送華藏性維那

金槌擊開華藏海。波心七十二峰青。可憐童子貪程
速。烟水茫茫百十城。

** 子威御史北上賦雪林以贈

殘臈欣逢驄馬回。祥光瑞氣滿空來。玉階千樹銀花
合。好獻豐年萬壽杯。

** 謝事蔣山。咲隱和尚以偈見賀。次韻奉答

五湖龍象絕咨參。我亦何曾解指南。主丈一條獰似
虎。且隨老倒臥東菴。

*** 笑隱和尚賀偈附錄

靈源謝事歸昭默。積翠高風繼老南。今日鍾山龍
象眾。忍聞撾鼓送歸庵。

** 贈深講主

自已深深大寶藏。性空便是法王家。茫茫更覓祖師
意。白玉無瑕却有瑕。

** 送何山俊侍者兼東月江和尚

小谿深處是何山。中有高人為法檀。吹起布毛些子
力。山河大地骨毛寒。

** 送睿侍者

達磨不曾來東土。二祖亦不往西天。南陽三度喚侍
者。虎驟龍驤幾百年。

** 送玉藏主

玉露灢灢鍾阜月。秋風颯颯楚江雲。道人去住渾無
礙。一片清光遠共分。

** 次靈石和尚韻。送嘉興天寧嵩維那

九十之翁送子遊。龍蟠虎踞豈堪酬。高峰盤結草菴
去。佛祖如何敢出頭。

** 寄江心無言和尚

四七二三水底月。江上一翁誰與儔。老我此生成拙
計。三回撥火覓浮漚。

** 謝逕山行中仁書記寄手書華嚴經至蔣
山

無邊剎境一毫端。字字如珠轉玉盤。五十三人休寐
語。龍華師主莫相瞞。

** 辱示　妙偈。捧玩無巳。謹柝為四首。錄呈
　座下。以報盛德。　寓廬山東林比丘至仁再
拜

無邊剎境一毫端。童子當年被熱瞞。廬阜臘殘梅
蕋白。鍾山雲盡月光寒。

字字如珠轉玉盤。黃金殿上見　龍顏。曇花香徧
三千界。坐鎮江南第一山。

五十三人休寐語。大地撮來無寸土。金聲玉振破
砂盆。夜半日輪正卓午。

龍華師主莫相瞞。教海波瀾徹底乾。帳裏真珠三
百顆。明明撒出與人看。

* 佛祖真讚

** 出山相

午夜明星。換却眼睛。摩竭掩室。法出姧生。

** 布袋和尚

守個破布袋。下生是幾時。手面弄光影。街頭嚇小兒。

** 水月觀音

天上月水底月。或暗或明。或圓或缺。白華巖上初無
說。淨缾楊柳偏饒舌。

** 維摩居士

臥病毗耶離。幾乎成滯貨。七佛祖師來。一時俱領過。
四顧丈室何寥寥。容盡三萬二千師子座。

** 文殊問疾圖

傍人看你兩個。語默俱成話墮。病痛若也無人知。毗
耶離城且孤坐。

** 趙州和尚

天下趙州。法王中尊。超今邁古。吞爍乾坤。東門西門。
南門北門。

** 郁山主

堪咲茶陵老。騎驢入荒草。一趺起來時。千峰日杲杲。

** 虗谷和尚

卍字堂前。斬釘截鐵。凌霄峰頂。電掣雷轟。下。

九重之丹詔。滅靈鷲之真燈。夫是之謂圜鑑禪師。海
內一僧。

** 晦機和尚

大雄白頟虎。南山鱉鼻蛇。慈悲勝菩薩。忿怒逾那吒。
謂是佛智捏目生花。謂非佛智特地隨邪。一千七百
隨高步。靠倒西天小釋迦。

** 無外和尚

甌峰之頂。幕阜之中。興雲居雲。現黃龍龍。夫是之謂
佛日直下無外禪師。滅却濟北一宗。

** 咲隱和尚

拗折妙喜黑漆竹篦。引得衲僧。都不喜見。換斗移星。
日面月面。三奉　詔旨。聲撼九重。坐斷千差。聊通一
線。

** 一溪和尚

道德行解。　天子褒稱。千歲寶掌一笑起迎。居頂之
道。炳如日星。我作是說。萬象側聆。

** 先師玉山和尚

眼裏有珠。舌頭無骨。用祖翁黑豆法。驗天下衲僧。握
臨濟金剛王。顯宗門標格。有時獨龍崗上鐵壁銀山。
有時靈鷲山中銀山鐵壁。忽然石女懷胎。生下三箇
五逆。且道是誰。守忠志賢良弼。

** 祭三塔性古禪文

維至治三年。歲癸亥。十月初二日。嘉興路三搭景德
禪寺住持古禪法兄大和尚。訃音遠至。蔣山禪寺住
持法弟比丘守忠。謹以清羞香茗之奠。致祭于靈几
之前曰。嗚呼先師之道。譬若泰山北斗。人皆仰而望
之。昔居冷泉。登其門者。不可數計。而真能得其道者。
鮮矣。惟兄參侍日久。操守端潔。徹證明白。真能得先
師之道者乎。吾昔備員崇因。雖不能行先師之道。而
競競業業。未甞少怠。兄時閣錫冷泉。不憚千里。遠來
相訪。青鐙夜雨。劇談先師之道。兄弟之誼。藹如也。厥
後兄亦應景德之命。私心有所賴焉。而能張先師之
門。行先師之道者。非兄其誰歟。自吾來北山。日以應
酬多故。書問嚝缺。恃兄之在焉。必有後會之期。豈料
得疾。俄頃竟成訣別。而今而後。張先師之門。行先師
之道者。果何人哉。兄其有知。必以吾言之悲也。訃音
遠至。有膓如割。山空月冷。鶴怨猨驚。酌明水以設祭。
叱中情以矢辭。靈其不昧。斯焉告之。

* 自讚

** 祖首座請

人天眼目。獨角祥麟。倒用西祖印。白日怒雷犇。瓦礫
場中瓊樓玉殿。大洋海裏簸土揚塵。親把一枝無孔
笛。玉階吹起少林春。

** 徒弟茂宗請

萬派朝宗。千峰到嶽。咄哉僧繇。如何描貌。北山松下
威音前。父子雖親妙不傳。

** 智昱都寺請

踞猊床。揮麈尾。萬象聽說禪。虗空還共舉。楊岐栗棘
蓬。東山暗號子。莫怪不相當。對面隔千里。

** 楊雲巖居士請

是真非真。是相非相。如太虗空。具含萬象。識得渠儂
面目。不出毗耶方丈。

** 成都昭覺堅長老請

惟一堅密身。一切塵中見。水洒不著處。北山曳杖步。
松陰和泥合水時。頂門突出十二面。是它克家兒。決
定不喜見。

** 福州西禪成長老請

手裏輪珠百單八。胸中三毒無時發。有時向瓦礫堆
上現瓊樓。有時把衲僧頂門眼􂸍瞎。若人知得渠落
處。許你分身徧塵剎。

** 婺州上巖明長老請

胷中空洞洞。身外意閑閑。不知有甚麼長處。　九重
城裏動　龍顏。

** 一藏主請

握黑蛇踞猊座。未開口先話墮。三世諸佛。六代祖師。
天下老和尚。俱成滯貨。萬峰春曉顯全提。匝地清風
更有誰。

** 聖監寺請

三脚驢子弄蹄行。踢出聖諦第一義。咄哉僧繇畫不
成。叢林千古為祥瑞。

** 聖泉別峰異長老請

三佛場中。無非過量。倒握龜毛。佛魔俱喪。謂是曇芳
分明是謗。謂非曇芳又却成誑。與麼不與麼。佛手驢
脚。不與麼却與麼。灰頭土面。眨得眼來。別峯相見。

** 灌溪崟長老

龍門萬仞高。灌溪劈箭急。巨闢兩重關。掉臂徑直入。
木馬嘶曹谿。鐵牛眠少室。一時分付別峯長老。碧眼
黃頭仰望不及。更有一著銀山鐵壁。

** 定林持長老請

定林古寺勢參天。橫界東南一道泉。不涉纖毫相見
了。人間天上錯流傳。

** 祖山復古恢長老請

一生擔板。如何復古。坐斷龍蟠雨露新。凌霄峰頂日
卓午。倒握龜毛。橫拈鈯斧。等閒放山草裏大虫。幾乎
嚇殺雙峰老祖。

** 幻住月千江。畫中峯和尚與師同幀。請讚

獨龍崗上。幻住菴中。鏡容古佛。天目幻翁。如春行萬
國。似月照當空。有時獨踞師子巖。有時坐斷凌霄峯。
用黑豆法。名揚四海。敲破砂盆。聲動　九重。千江有
水千江月。摧邪顯正定綱宗。

曇芳和尚語錄卷下(終)
* No. 1410-B
 時賢讚師真附錄

** 中書平章魯國公趙世延　字子敬

日乘玉象。優曇始芳。天飛龍淵。鍾山增重。際風雲於
尺五。沛雨露於十行。茲固奇遇。莫非宿植德本。若夫
大圓鏡裏尋無迹。一月千江悉現前。定林竹樹老參
天。

** 翰林承　旨張起巖　字夢臣

山形磊嵬。雷音洪暢。禪林楩柟。法門龍象。續寶梵二
千載之祖燈。現人間百二十之壽相。休休其心。汪汪
其量。鬱攸扇虐。不撓性天。金界鼎新。咸出意匠。

王臣歸依。緇素敬仰。何魁梧碩大之體而見之若此。
豈滿而不盈。抑謙之是上也。

** 翰林承　旨歐陽玄　字原功

金輪王佛一出世。優鉢曇芳一度開。師子座中相識
舊。鳳凰池上等閒來。

** 林學士虞集　字伯生

當龍蟠虎踞之間。作鳳翥鸞停之勢。巾鉢　九重之
前席。刀尺千年之後身。如優曇花。芬芳匝地。擬尋水
月澄空影。萬仞匡廬只麼青。

北山雲起南山雨。曾護神龍出古潭。宴坐道林三十
載。大千世界識優曇。

龍蟠虎踞青山古。雪竹霜筠宴坐深。欲識此山真面
目。優曇花發妙明心。

㘽松得松。種玉得玉。千歲之苓。萬金之璞。起而為人。
宗風歷然。不動不依。神變現前。說法如雲。慈風愛日。
江海中間。具足第一。我聞。菩提住世久如龍。吟海底
鳳舞　天衢。

** 翰林學士揭奚斯　安曼碩

當中國　今聖人之時。行西方古聖人之教。在山則
真龍下臨。出山則猛虎長嘯。所以感風雲之際會。豈
在聲音與咲貌。說與半山明月。千載與師相照。

** 翰林學士黃縉　字晉卿

稽首優曇發現時。百千萬劫至於斯。談玄落落超今
古。天曆年間　帝者師。

** 奎章閣監書博士柯九思　字敬仲

寂然趺坐。大振宗風。於定慧中。真空不空。彼優曇花。
芳性香潔。花隨相幻。其芳不歇。故於圖畫。現此金光。
由無人我。云無亦忘。至若持願力興大剎。而無所住
著。豈人天之小果也。被　寵光承異數。又如白月之
在雲。每□無所不可也。

** 監　御史察仞　字士安

花發優曇。海藏法演。兜率天宮。金襴賜　先皇之寵
命。玉麈闡大士之圓通。色空萬象。光炯䨥瞳。是所謂
人中之鳳。僧中之龍。大善知識者也。

** 大龍翔住山大訢

河漢流天。非舟楫之能濟。麟鳳在野。豈網羅之可羈。
故山林可傲於鍾鼎。以道德為之蓍龜。錫號既同。即
圓悟際中興之主。嘉名適合。如南陽稱一國之師。大
江以南鍾山之陲。涌五天之樓觀。陶萬化於鉗鎚。功
成不居。委之若遺。維茲凌霄之獨步。盖有吾祖之遺
規。亦將風動群公。求駿骨於月窟。雲屯萬衲。期鵾化
於天地也。

** 徑山住山行端

屹濟北一枝之秀。浚松源五派之清。黃金殿上謁
天子。高擁方袍出鳳城。

** 靈隱住山悟心

鷲峯一燈。聵翁五世。話行江國。如三佛全盛之時。道
叶天人。實千古明良之會。彈指頃現寶王剎。為叔世
建大寶幢。萬古叢林有耿光。

** □□住山如砥

巍巍堂堂。□□煌煌。僧中之寶。法中之王。玉振金聲。
續破沙盆六傳之逸響。霜饕雪虐。粲優鉢羅五葉之
奇芳。言法華曾昇　御榻。光佛照七宿觀堂。視名聞
利養。如垢衣糞土。以慈悲喜捨。為河筏津梁。氣吞萬
衲。眼盖諸方。讚嘆莫能及。描貌未相當。父子不傳真
秘訣。凌霄峰頂發天香。

** 育王住山正印

廣大慈悲。妙圓超悟。芳綻優曇。門開甘露。願力弘深。
實鏡容大士之載來。道德穹窿。感
聖主賢臣之外護。名高國一。凌霄峯頂。大坐當軒。爵
重南陽。濯錦江頭看人競渡。安而不危。深而且固。作
大法之棟梁。為天香之嫡嗣。夫是之謂天下逕山。千
僧門中之宗主者也。

赫赫龍翔。深深龍淵。優曇鉢花。香聞于　天。一笻入
覲。對　御談玄。雲龍風虎。開大法筵。天命之性。焰續
芳聯。瑞世翠微。坐法王氈。行師之道。握佛祖權。繪師
壽相。面目凜然。登南陽爵。同趙州年。
* No. 1410-C
 舍利讚附錄

** 前阿育王住山正印

大哉廣慈。妙圓超悟。福慧兩全。道風四播。末後一著。
烜赫光輝。灰飛烟滅。玉轉珠迴。如隆慶閑。如老真淨。
設利粲然。五色晶瑩。偉哉曇芳。不讓古賢。烟所至處。
八萬四千。天然之孫。天香之嗣。跨竈衝樓。超佛越祖。
黃金一國。潭北湘南。藏無縫塔。萬古優曇。

** 平江路靈巖住山清欲

噫廣慈。迺如是。體無生。具真智。證寂滅。益昌熾。當茶
毗。香為𧂐。烟所及。成舍利。燦五色。絕精粹。求而獲。競
悲喜。後來者哀莫既。躃而踊。歔以欷。抉燼泥。忽流灑。
在古人鮮克爾。今何時有如此。痛法門日彌顇。使吾
徒籍光憤。讚以辭。貽厥嗣。
* No. 1410-D
 題䟦

廣慈圓悟大禪師五會禪錄。如師子一滴乳。迸散十
斛驢乳。又如龍王一滴雨。普潤三千大千。所以道重
王臣。名喧寰宇。天香老伯衝樓跨竈者。唯師一人而
巳。臨濟德山也須讓他出一頭地始得。

慶元路育王禪寺住持法弟比丘　正印　拜題


先師和尚。實無此語。切忌向印板上流傳。讀者了知。
開口不在舌頭上。先師之道行矣。

常州路善權禪寺住持嗣法比丘　繼祖　九拜


前侍儀司舍人張惟新。同妻邵氏妙真。助淨財繡梓。

嘉興路天寧萬壽禪寺藏司比丘　覺慧　拜書

嘉興路天寧萬壽禪寺住持　萬金　緣
* No. 1410-E
 有元大中大夫佛海普印廣慈圓悟大
禪師忠公行業記

師諱守忠。字曇芳。以至元乙亥十月一日。生南康都
昌黃氏。九歲志求出家。母弗許。親族勸母。遂其志。於
是從玉山珍禪師于雲居。十二祝髮。既受具。出游方。
至蔣山。留二夏。過天禧官講。聽法華。聞輒解了。主講
佛光法師。服其頴悟。稱曰再來人也。時䥫山瓊公。道
震吳中。往咨叩。就見蒙山異公。公問鄉里。師云都昌。
曰舡來陸來。曰二俱不涉。公展兩手。師瞠目視之。遂
同居休休庵。久之拜虎巖伏公于徑山。軄其綱維一
年。往育王見東巖日公。命典藏。不就。乃省玉山于靈
隱。玉山舉庭前栢樹子話。師言下盡釋所疑。辭歸見
海印如公于臨江。惠力甚驩。復至金陵崇因。遠峰宏
公。迎居第一座。峰遷保寧。眾推師繼席。開堂為玉山
之嗣。至治辛酉春。江浙行中書省丞相脫歡公。領行
宣政院事。遷師蔣山。泰定乙丑正月。寺燬。而　太子
梁王適至金陵。翌日登山。問師云。寺既火矣。佛依何
住。對曰。古佛過去。今佛再來。又問。興復如何。對曰。賴
有大檀越在。　王頷之。明年。冶銅為大鐘。　王解指
碧珠。□□既成。而珠宛在鐘。欵　皇帝萬歲上。色加
明瑩。　王與師登寶珠峰。見後麓平衍林木深蔚。可
建精藍。命累石識其地。它日躬舉钁開基。出金幣作
殿宇。手書崇禧為頟。未幾　王有江陵之行不樂。師
為禱寶公得吉。　王指天日。誓有以報靈貺。巳而歸。
登　大寶。是為　文宗皇帝。天曆元年秋。遣使至山。
加寶公號曰道林真覺慈應惠感普濟聖師。暨珠伽
黎。授師號曰佛海普印大禪師。改崇禧為崇禧萬壽。
賜經一藏。白金器五百兩。黃金五十兩。納失失旛二
首。是時改潛邸。為　大龍翔集慶寺。勅行御史臺擇
開山者。以師應選。師力辭。舉中天竺訢公以代。二年
春。加師大中大夫廣慈圓悟大禪師。住持崇禧蔣山。
商議營繕都司事。至順元年秋。御史中丞趙世安。傳
旨召師。與龍朔訢公赴　京。九月九日。國師妙總統
吏部尚書王士弘。引見于　奎章閣。賜坐勞問。命大
禧宗禋院供日廩膳。錫金縷衣貂裘。從行以教等賜
有差。次見　皇后　大子。禮遇隆洽。謁　帝師。貺以
土番貢米。尋奉　旨頒香五臺。至日祥光現。還　奏。
賜納失失袈裟。二年元旦。朝　大明殿。賜金襴衣。
　帝在金陵。甞問師。薄蔣粥及三隻襪者。至是復問。師
如前□。　帝顧史官虞集書之。復勑集撰蔣山寺碑。
三月□□日。　奏復馬司莊之淪於豪民者。就乞還
山。　帝堅留。辭至再四。乃命留守張金家奴。設燕於
聖安寺。大司徒撒迪監視。給內器皿。極其陳設。明日
賜鈔百定。白金百兩。　帝師贐毳衣罽帽等。四月八
日。遣中丞趙世安。再賜鈔五百定。給驛馬十疋。傳車
二兩。仍勑所經官府衛送。既還山。以所賜。大興營構。
穹樓偉殿。殆若天降。未幾遣宣政院使韓家奴。賜鈔
五千定。割平江上田五十頃。蠲兩寺田賦。勑素士尚
劉二總管。繪者趙院判。造佛菩薩神像。三人者皆國
手。非奉　旨不能致也。　帝上僊。師建水陸七晝夜。
以報。散之夕。師升座宣法要。有甘露之祥。

今上龍飛之初。屢降褒護之旨。及金幣之錫。　太后
又賜黃白金各百兩。雲南金二十兩。鈔二百定。織文
二十疋。至正元年春。退處龍蟠庵。明年高公納璘。為
行院使。首以徑山聘師。命三返乃起。寺積廢宿逋山
崇。浙右臣族。聞師至。爭饋糧贍。學者眾逾二千。五年
乙酉春。行臺奉　旨。移師住龍翔。江浙丞相朵而只
公。親為敦請。即日乘傳。至金陵。眾隨至。無所容。明年
告老于　朝。居廣慈菴。俟　命。七月寺火。時高公為
行臺大夫。勉師曰。此　先皇潛邸。江南寺。茲第一。今
燬。非師孰能復。師曰。吾責其可□。乃大市材鳩工。眾
宇一時皆作。不再期而落成。八年戊子。十月二十八
日。感微疾。召門弟子曰。汝等宜力吾道。以無負　國
家崇奉之意。勉之。吾逝矣。先一日書偈云。遮個臭皮
袋。觸目無滯礙。一死便燒埋。不要和人賽。臺府諸司
各致奠。士庶率財作大會七日。至然頂臂香為供者。
輿龕出東門。傾城伎樂皆至。送者數萬人。闍維火五
色。大夫星吉公。命萬戶以兵環視。薪盡。而頂骨牙齒
目睛數珠皆不壞。舍利無筭。烟所至。林木皆纍纍如
綴。樵牧連枝。取鬻諸市。弟子大琛等。奉藏龍蟠不動
塔。大機等又分塔於徑山凌霄峯下。師身長七尺五
寸。偉然魁特。吐音如鐘。平居寡言。出語無非指示。王
公貴人。一見聆其緒論。不自知其膝之屈也。每出城
府。士民爭迎拜。恐後。稱為活寶公。開示學者。不假辭
色。號鐵面。然人人親服。應酬偈語。未嘗起草。引紙疾
書。而文理嚴正雄渾。五會錄可見也。師初游方。與竺
源盛公偕行。源後山居淮西。道大鳴于時。師常欲強
度江。而不能。則屢分賜物以奉。復舉於蔣山。以代已。
師居崇因十五年。蔣山二十年。凡寺錢粟。壹不經意。
聽令軄司出內。而贏羨狼戾。師去。繼者稍加撙束。而
帑庾日益耗矣。一日寶街有牽羊就屠者。師見倍償
其直。而縱諸山。屠尋改業。自是官貴多以羊鹿鴈雉。
於師所縱焉。曰放生云。徑山華嚴閣火。延燎數百間。
隨復舊。加雄麗。龍翔之再造也。傾已槖。得鈔五百定
為倡。蔣山之役亦然。此施者之所以信。而成之所以
易歟。師勤於為眾。四事之奉務為豐美。已則壞衣糲
食。澹如也。初　文宗意。師服御必華侈。一日微行。直
造臥內。則破幔紙衾而巳。加嘆以去。師於世典。雖不
留意。然一經目。則終身不忘。至於史記。亦能倍誦。對
人輒成篇。舉不差一字。都昌於吾鄱為隣境。師之族
居境上。與吾家甚邇。師居龍翔。予廁參徒之列三年。
於師道德言行之懿。盖所謂親聞而見之者也。近世
大尊宿紀錄。往往出於貴公顯人。貴公顯人任其好
惡。筆削失實。今因其門人毗陵翠微住持仁性之請。
乃以所聞見之大者。而直書之。不敢一字褒貶焉。庶
幾後世有所據信。師生之時。與臨終之日。多有靈瑞。
嫌涉異不書。

至正九年巳丑春二月八日參學比丘克新撰

中順大夫江南諸道行御史臺都事劉貞書
* No. 1410-F
 元故大中大夫佛海普印廣慈圓悟大
禪師大龍翔集慶寺長老忠公塔銘

至正八年。歲戊子。十月廿又八日。廣慈圓悟大禪師。
示寂於大龍翔集慶寺之方丈。先一日。召諸弟子。留
偈云。這個臭皮帒。觸目無滯碍。一死便燒埋。莫要和
人賽。詰旦復告之曰。汝等繼自今。宜勇猛精進。紹隆
先聖之道。庶毋負　國朝崇重吾教之心。言巳翛然
而逝。有頃容貌神釆燁然。如黃金色。停龕七日。江南
行臺御史大夫星吉公。率文武諸司致奠。諸好善者。
相率出貲。作齋會七晝夜。有然身以燈炷香頂臂。盡
其誠敬。而作供養。十一月五日。龕出城東。有司具儀
從伎樂。送者數萬人。有衣麻扶杖。哀號懊惱。𨓏返若
有所失焉者。闍維將既。回風凝烟。至寶公塔頂。為五
色蓋。宛然空中。薪盡火滅。五色舍利無筭。烟所著林
木。舍利綴葉上如珠。大者如菽。顱骨齒牙目睛。乃生
前所持念珠。俱不壞。弟子大琛等。奉藏於龍蟠菴之
不動塔。逕山大機等。又分塔於凌霄峯下。僧臘五十
又六。世壽七十又四。門人玉泉住持福祐等。奉書及
行實。來瀏。請余銘其塔。辭不獲。乃序而為之銘。禪師
名守忠。字曇芳。江西南康都昌之黃金黃氏子也。誕
時多靈異。九齡恪慕舍俗。母弗許。輒連日不食。親族
屢請于其母。乃從其志。禮雲居玉山珍禪師為師。年
十一祝髮。受具足戒。姿兒魁偉。氣宇超然。徧游諸方。
至蔣山。留二年。至天禧官講。聽講法華諸經。悉了其
義。住山佛光法師識之。謂眾曰。斯人真再來人也。入
吳。禮覺菴真公于承天。見鐵山瓊公。蒙山異公于休
休。異公問師鄉里。師曰。江西都昌。曰船來陸來。曰二
途不涉。公展兩手。師瞠目視之。遂同居焉。久之𨓹逕
山。見虎巖伏公。公一見器異。命掌綱維一年。又往育
王。見東巖日公。公留典藏教。不就。遇竺源盛公。偕行
過雪竇。見野翁同公度夏。秋還靈隱。省師玉山。山一
日入室次。舉僧問趙州如何是祖師西來意。州云。庭
前柏樹子。師一歷耳根。豁然大悟。山為印可。久之至
臨江惠力。見海印如公。往來諸禪師間。機語投合。所
至尊敬。復還建康。至崇因分座訓徒。適遠峯宏公。遷
保寧。眾推禪師。補其席。開堂說法。乃嗣玉山。盖本諸
源委也。由是道價日重。至治辛酉春。江浙行省左丞
相脫歡公。領行宣政院事。素聞禪師高行。移住蔣山。
泰定乙丑。正月廿四日。　太子梁王。至建康。是夕寺
菑。明日　王詣寺。問師曰。興復若何。師對曰。賴有大
檀越在。　王頷之。明年範銅作大鐘　王以寶珠施。
入冶爐既成。而寶珠瑩然在鐘欵萬歲　上。又問師
曰。寺既燬矣。佛依何住。師對云。古佛過去。今佛再來。
　王大喜　王一日與師。登寶珠峯。見峰後雲霧滃
起。降即其地。四顧林麓深秀。謂師曰。是可為精舍。
　命從者疊石表識之。它日　王再至。躬自舉鉏。　命
師說偈。　王遂以鋤㓨地。開基施財。囑師建梵宇。名
曰崇禧。大書崇禧二字𢌿師。令留寺。自是每至。必留
連問辯。多舉宗門語為問。　王一日問師云。衲子所
謂蔣薄粥者何也。師對曰。將謂　殿下忘却。問又曰。
所謂衲僧家三隻襪者何也。師對曰。國內山川俱踏
遍。今朝親到梵王家。　王為之嗒然。相視致和。元年
戊辰秋。　王入登　大寶。改元天曆。　上遣使。函香
至蔣山。謝寶公兼勞師。師先一夕夢。神人惠以一印。
早作。而使者至。賜金綺袈裟。　授師佛海普印大禪
師。改崇禧為　大崇禧萬壽寺。賜經一藏。白銀器五
百兩。黃金五十兩。納失失旛二首。有　旨。以金陵潛
邸。造　大龍朔集慶寺。　上命禪師開山。師舉中天
竺長老大訢代之。回　奏。稱　上意。二年春。　上遣
使。特授師大中大夫廣慈圓悟大禪師。住持　大崇
禧萬壽。兼領蔣山太平興國禪寺。商議集慶萬壽營
繕都司事。至順元年。御史中丞趙世安。傳　旨召師
與大龍翔訢公。乘驛入　京。既至。　國師妙總統吏
部尚書王士弘引見。　上于奎章閣。賜坐溫問。　命
大禧宗禋院給日膳資用。及諸從行。各有差。有　旨。
見皇后　大子。申命大夫撤迪平章趙世延。留守張
金家奴。具珍饌供祁寒。　上以貂裘衣師。從行皆賜
衣綿。謁見　帝師。禮遇隆至。饋以土蕃所貢御米。尋
奉　旨見西天指空和尚。偕訢公乘傳。之五臺。禮文
殊大士。覩祥光而歸。敷奏稱　旨。賜納失失袈裟。二
年辛未正旦。朝　大明殿。賜金襴袈裟。勑學士虞集。
撰重興蔣山寺記。及大書廣慈菴。洎諸殿堂扁。三月
十八日　奏辭乞歸。　上固留。辭不巳。　上乃允所
請。呼師之字而勞之。　上命留守。設盛燕祖餞於聖
恩寺。給內府器皿樂伎。復命大司徒撒迪押燕。明日
賜中統鈔百定。白金百兩。勑通政院給驛馬十疋。傳
車二輛。　帝師饋茜帽禪衣段疋表裏各一所。請江
南諸寺。護持　法旨。四月五日。奉　特旨。蠲免蔣山
田地租粮。八日　上遣中丞趙世安。再賜中統鈔五
百定。命師函香。還山。繼遣宣政院使韓家奴。賜鈔五
千定。遣趙院判尚劉二總管。塐繪諸佛菩薩神像。皆
當世絕藝也。四年癸酉秋。　上賓天。　太后述　先
朝之志。兩遣使。賜黃白金各百兩。雲南葉金二十兩。
鈔二百定。織文二十疋。元統初。

今上皇帝登極。賜　璽書。侑以　御香金幣。至正元
年辛巳。三月旦。禪師升堂。鳴鼓集眾。說偈辭蔣山。歸
龍蟠庵。為終老計。二年三月。菴前夫容忽一樹盛開。
眾皆驚訝。四月江浙行省左丞相別怯兒普化公。行
宣政院使納璘高公。差宣使持省院䟽文。起禪師住
逕山。禪師辭甚堅。請者不絕。故勉為之行。留三年。有
成績。復辭。省院督有司。以禮登山。固留之。五年正月。
　今上皇帝。特　旨命禪師。陞住　大龍翔集慶寺。
遣使函香禮請。中臺大夫亦憐真班。及省院諸司。具
疏咸至。以官舟護送至建康。六年三月。禪師退居廣
慈庵。俟　朝命。臺官率有司。請數四。益勤。禪師力辭
如初。七月。寺菑。南臺大夫納璘。率僚屬。詣廣慈菴。謂
師曰。　國朝江南建寺。惟此一寺為盛。今遇菑變。非
有道行願力者。孰能興復之。禪師惻然。念　先皇厚
恩。即起主寺事。首傾衣鉢。市木鳩工。重為興造。七年
寺成。八年戊子。九月二十八日。禪師登蔣山寶公塔。
辭寶公。謂其𨓹來金陵。四十餘年。與大士若有夙世
緣契。庇賴盖終身焉。過龍蟠菴。以菴事付囑其徒弟
奇偉等。復還龍翔。距其逝期。恰先一日也。禪師智圓
而行滿。識朗而學純。言簡而要。機靜而應。作為偈頌。
無禪流夸大張磔之言。有祖師平易坦實之旨。其往
崇因。除積弊而新之。法席鼎盛。埒於名藍。其住蔣山。
歲月最久。寺遭鬱攸。願力所成。殿堂樓閣。門廡及它
屋。以間計者數千。輪奐具美。其住逕山。宿逋累萬。曾
未期月。倉庫充羨。土木皆作。堂單滿千七百。說法行
道。有光前聞。其住　大龍翔。復罹鬱攸。前規壯麗。費
出有□。實假民力。禪師興造。費出常住。力從僦傭。而
舊觀悉復。眾稱其難。它如寶公大士。如　謚普濟聖
師。賜珍珠僧伽衣。寶器二十事。復羅漢莊淪於司馬
寨者。皆禪師所　奏。梅山華嚴福壽大義等田。累歲
質當於富民者。禪師悉經營。以復常住。　大崇禧
　賜平江田五十頃。及蠲蘆蕩之稅。亦自禪師開陳。生
平所成事功。與　天朝恩賜光寵。它人莫不企慕。在
禪師無秋毫自衒之意。所得賜物。悉以歸公。齋施餘
資。遇人空乏。輒以濟急。示寂之日。所存惟三衣巾鉢。
古玩圖籍數事而巳。禪師遡于玉山。而上為松原嶽
禪師五世法孫。所度弟子。傳法住山。若干人。諸方辦
事若干人。門人編集其遺文。名曰五會錄。行于世。禪
師生前遭遇。不留于心末後光明。能豫知之。而恐其
徒有尚人之志。故臨終四句之偈。前兩句斥其幻軀。
後兩句囑其莫賽。賽何事乎。師旨深矣。銘曰。

匯澤湯湯。孕秀鍾瑞。鍾阜峨峨。蘊祥儲異。扶輿千載。
惟師致焉。或賜以金。或命以官。命不敢拒。賜不敢辭。
富貴在天。豈我所知。不賤為貴。不貧為富。不自賤自
貧。則我所固有。五會弘願。聲雄諸方。曰我佛之力。天
子之光。嗟彼月矣。泝日有輝。日魄主死。天則不違。不
違者天。不昧者性。現月本體。圓滿端正。我銘古人。證
以古月。諸佛現前。不作斷滅。龍蟠凌霄。有窣堵波。師
志無競。我銘巳多。

至正九年已丑四月八日前　翰林學士承　旨榮
祿大夫知　制誥兼脩　國史冀郡歐陽　玄　撰
奉議大夫前淮安路海寧州知州古汴趙　雍　書
中大夫婺州路總管兼管內勸農事中山趙儼篆頟
光祿大夫江南諸道行御史臺御史大夫星吉立石