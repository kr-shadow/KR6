#+TITLE: 觀自在菩薩隨心呪經-唐-智通
#+DATE: 2018-05-12 10:23:50
#+SOURCE: github.com/kanripo/KR6j0311 master 4b9ef55c                


No. 1103
觀自在菩薩隨心呪經(亦名多唎心經)

大唐總持寺沙門釋智通奉　制譯

如是我聞。一時佛在王舍大城耆闍崛山中。
與無量大比丘俱。復有無量天龍夜叉揵闥
婆阿素羅伽嚕茶緊那羅。各并眷屬。復有
無量無數比丘比丘尼優婆塞優婆夷恭敬圍
繞。爾時會中有一菩薩。名曰觀世音自在。即
從座起頂禮佛足。偏袒右肩右膝著地。合掌
恭敬而白佛言。世尊我今欲說阿唎多唎心
呪根本及印壇法。是呪威力不可思議。安樂
世間多所饒益。若有天人受持之者。所有怨
對惡障怖畏。皆悉止息。一切外學禁呪。碎散
不能為害。隨心所願一切善業皆得成辦。四
足二足諸眾生等。無不恭敬悉皆歸伏。惟願
世尊哀垂聽許。我以大悲憐愍一切諸眾生
故。說此根本印呪之法即說慕陀羅尼法。

* 隨心印呪第一(亦名身印呪亦名都印呪)

二手中指無名指小指三指。向外相叉。合掌
右押左。指頭總摶掌背。並竪二食指相著。大
指亦然。各摶食指。大指來去。即說呪曰。

那(上)謨喝囉(上)怛那跢囉(二合)夜耶(一)那(上)謨
阿𠼝耶(一)婆路(輕呼)枳帝攝婆(二合)羅(上)耶(二)菩
提薩埵(去)耶(三)摩訶薩埵(去)耶(四)摩訶迦嚧尼
迦(去)耶(五)跢姪他(六)唵(七)哆(去)唎哆利(八)都多(去)
唎(九)都都多唎(十)咄唎(上)莎(去)訶(十一)

* 奉請呪第二(用身印誦此呪)

哆姪他(一)阿伽(去)車阿伽(去)車(二)婆伽(去)畔(三)阿
𠼝耶(四)婆路(輕呼)枳帝(五)攝婆(二合)囉(去)耶囉(去)
跢那(二合)怛囉(二合)薩帝那(六)莎(去)婆訶(七)

用此呪呪安悉香一七遍燒。請菩薩則來。若
欲誦前多唎心呪。先誦此呪七遍然後誦之。

* 啟請印呪第三(此一印呪通請一切菩薩)

以右手向前。把左手腕。於頭上以左手四指
來去。即說呪曰。

唵(一)薩婆菩提薩埵(去)那(二)湮(去)醯(上)湮(去)醯(上
三)莎(去)訶(四)

* 華臺印呪第四

准前印。唯改仰兩手掌向上。五指各向上屈
少許。呪曰。

唵(一)薩婆跛囉(二合)鼻(去)瑟吒(二合二)菩陀(去)那(三)
莎(去)訶(四)

* 香華印呪第五

以右手大母指。捻無名指甲上。餘三指直展。
又以左手掌承右手下。呪曰。

唵(一)薩婆跛(去)耶(二)布瑟波(二合)伽耶(三)莎(去)訶
(四)

作此法時。感得天龍八部皆來供養。

* 香水印呪第六

以兩手中指無名指及少指。各把大母指如
拳法。合腕以二頭指相跓。呪曰。

唵(一)薩婆烏馱(上)迦(去)耶(二)曷囉闍(三)莎(去)訶(四)
此印供養恒沙一切諸佛菩薩

* 護身印呪第七

先合掌。屈二小指甲相背。二大母指附二食
指。餘三指合頭相跓。掌中開少許。當於頂上
頭指來去。呪曰。

跢姪他(一)阿𠼝(二)多𠼝(去三)都多(去)𠼝(四)都𠼝(五)
醯(上)囒拏(上)夜(弋可反六)揭囉(上)鞞(七)曷囉(上)叉(楚我反)曷
囉(上)叉麼闍(二合白稱已名)薩婆突薩𥅗谿弊治(二合九)菩
薩跛達囉(上二合)鞞弊治(二合十)莎(去)訶(十一)

作此印誦呪漏十萬遍。一切諸魔外道等輩。
人非人等無敢害者。用此護身。又作此印誦
前身呪。於舍利塔前。至心發露懺悔眾罪。能
滅四重五逆等罪。

* 心印呪第八

准前護身印。唯改以二頭指捻二大指甲頭
相跓。當於心上。呪曰。

唵(一)薩婆嘻𠼝(二合)陀(去)耶(二)菩陀(去)耶(三)莎(去)
訶(四)

作此印已誦心呪時。悉能除滅三業眾罪。

* 口印呪第九

准前心印。唯改以二大指。屈向二掌中。竝二
小指節上。呪曰。

唵(一)毘婆(重呼上)施伽(去)耶(二)莎(去)訶(三)

作此印已。誦口呪時能除口業一切罪障。

* 大懺悔印呪第十

先以右手大母指。捻中指甲上。餘三指直舒。
左手亦爾。以右手大母指。押左手大母指甲
上。正當心前。呪曰。

唵(一)薩婆菩陀(二)菩提薩埵耶(三)莎(去)訶(四)

誦呪懺悔。能除一切業障等罪。

* 召喚一切大力鬼神天龍八部印呪第十一

以右手捻左手背上。四指向下相叉。以左手
四指來去。呪曰。

唵(一)俱嚕陀(二)薩婆提婆(去)那(三)莎(去)訶(四)

* 大結界辟毘那夜迦印呪第十二

先以右手無名指。叉入左手無名指背上。左
手大母指。鉤取右手小指。在右手掌中。以左
手食指及中指無名指。鉤取右手中指。並押
右手無名指甲上。以右手頭指。與左手小指
頭相跓。右手大母指。押左手頭指中指背上
綟左腕。呪曰。

唵(一)薩婆藥叉(二)囉叉沙那(三)槃陀槃陀(四)莎(去)
訶(五)

作此印呪時。一切鬼神自然歸伏。

* 隨心印第十三

准前結界印。唯改以右手頭指。與左手小指
相去開一寸許。此名隨心印作此印已誦隨
心身呪。所願皆得。

* 為度魔王波旬入道匃慕印第十四

先以右手中指無名指。相著屈在掌中。直竪
餘三指。散舒手掌向胸前。左手亦然。以掌向
外託。作此印時。魔王波旬領諸徒眾。慕入佛
道頂禮而退。誦身呪。

* 降伏外道六師印第十五

准前印上。唯改各以大母指。捻無名指及中
指甲上。作此印時。外道六師悉皆歸伏。誦身
呪。

* 救見六道眾生令離苦解脫印呪第十六

以兩手大指二頭指相捻。二中指竝頭相跓。
二無名指各押二小指甲上。中間使開。當額
上著。呪曰。

唵(一)薩婆者芻陀(去)羅(二)伽囉(去)耶(三)莎(去)訶(四)

通師本誦身呪。

* 施甘露印第十七

以左手頭指。與大母指相捻。餘三指直竪向
外託。又以右手垂臂向下。直舒五指向下垂。
作此施甘露法。六道眾生悉皆飽滿離苦解
脫。誦身呪。

* 防難印呪第十八

以右手大母指。叉右肋指頭向後。餘四指把
拳。左手亦爾。向前努臂。呪曰。

唵(一)薩婆圖瑟吒(去二合)那(二)瞋(上)馱瞋(上)馱(三)莎
(去)訶(四)

作此印呪法時。為伏一切天魔難降伏者。悉
皆歸伏無敢當者。

* 自在印呪第十九

以兩手四指反相叉。又以二頭指相跓。二大
母指相去向上直竪。呪曰。

唵(一)薩婆菩陀哆囉(去)耶(二)摩羅耶(三)莎(去)訶(四)

* 三昧印第二十

正坐加趺。以左手掌承右手背相押。當心前
誦身呪。即入滅盡定。

* 喚閻羅王印呪第二十一

以二小指反相鉤右押左。屈二中指二無名
指。各押二大母指甲上。竪二頭指相去五寸
許。頭指來去。呪曰。

唵(一)薩婆焰摩囉闍(二)第毘耶(二合三)莎(去)訶(四)

若人欲知地獄罪人數量多少問其姓名。王
自將領諸師官從。自來具報行者。

* 喚召四天王印呪第二十二

以兩手四指反內相叉。二大母指屈入掌中
令藏指頭。指頭來去。呪曰。

唵(一)薩婆第婆(二)羯囉(二合)訶(去)那(三)莎(去)訶(四)

作此印呪去時。四天大王一時俱來。行者各
問四天下事。悉皆報知之。

* 持戒印呪第二十三

胡跪右膝著地。舉頭向上。合掌當心。又以二
頭指。押中指背上第一節上。二大指各附二
頭指側。呪曰。

唵(一)薩婆波羅(二合)提慕叉(二)嘻𠼝(二合)陀(去)耶
(三)莎(去)訶

作此印誦此呪時。無量諸類眾生得清淨戒。

* 隱身隨形入六道印呪第二十四

以右手大母指。押無名指中指甲上。頭指及
小指直竪。左手亦爾。以右手大母指。從左手
下下向上。入左掌中。鉤取左手中指無名指。
右押左。呪曰。

唵(一)俱𠼝耶武(二)薩婆迦𠼝耶(三)莎(去)訶

作此印法時。隨意隱沒遊行自在。一切如願。

* 喚召五通等仙人印呪第二十五

以兩手中指無名指小指。各把拳兩手相合。
二大母指各附中指側。頭指來去。呪曰。

唵(一)薩婆訖唎(二合)知耶(二合二)羯摩婆羅(去)那(三)
瞿跢曳(四)莎(去)訶(五)

作此印法時。一切仙人呼喚並至。問其仙法
一一具陳。

* 灌頂清淨印呪第二十六

准前五通印。上唯改以頭指。各押大指頭指
頭相跓。又以二中指直竪頭相跓。向頂上著。
呪曰。

唵(一)提健婆(二)慕跢囉(二合)僧建(三)莎(去)訶(四)

行者若作三曼茶羅大道場已。用此法印誦
呪灌頂。無邊眾生皆得清淨。

* 水難印呪第二十七

先以兩手中指無名指。相叉右押左。二頭指
及二小指直竪頭相跓。二大母指屈入掌中。
呪曰。

唵(一)烏馱(上)伽(二)薩婆弟婆(三)烏馱伽(四上)莎(去)
訶(五)

作此印法水不能漂。一切水天悉皆歸伏。

* 火難印第二十八

准前水難印。上唯改二頭指二小指。各相去
一寸許。用水難呪。

作此印法者火不能燒。一切火天悉皆歸伏。

* 風難印第二十九

先以右手中指無名指。相叉入左手無名指
背上。二頭指及二小指隨入。押左手無名指
及中指心上。右手頭指及小指。押右手中指
無名指背上。出二大母指相去直竪。反掌向
外。用水難呪。

作此印時。一切風難不能為害。風雨神王悉
皆歸伏。

* 天難印第三十

先以右手大母指頭指。捻左手頭指第二節。
又以左手頭指大母指。捻右手大母指第一
節。餘三指竪頭相跓。各相去一寸許。呪用身
呪。

作此印時。得見三十三天上事。一切天神悉
皆歸伏。

* 地難印呪第三十一

准前天難印。唯改二無名指。平屈頭相跓。呪
曰。

唵(一)伽吒旁(二合)伽(二)賀悉跢(二合)曳(三)莎(去)訶(四)

作此印法時。一切地神悉皆歸伏。

* 賊難印呪第三十二

以右手頭指中指無名指及小指。反鉤左手
四指。二大母指各散直竪。呪曰。

唵(一)薩婆圖瑟吒(二合二)跛囉(二合)圖瑟吒(二合)那
(三)瞋陀(去)耶(四)莎訶(五)

作此印時。一切賊難皆悉自縛不能為害。

* 王難印呪第三十三

准前賊難印。上唯改右手大母指。鉤取左手
大母指。即說呪曰。

唵(一)薩婆曷囉闍(二)圖瑟吒(二合)那(三)莎(去)訶(四)

作此印法時。一切王難苦具刀杖等不能為
害。

* 施無畏印呪第三十四(一名除怖畏印呪)

起立以左臂直舒向下。五指亦舒向下。掌背
向後。右手亦爾。以掌向前。如施甘露右手印
法。呪曰。

跢姪他(一)阿(上)𠼝(二)跢𠼝(三)都跢𠼝(四)都𠼝(五)醯
蘭拏夜伽囉(上)鞞(二合六)囉(上)叉囉(上)叉麼闍(二合七自
稱名)薩婆突契比冶(二合八)薩婆跢達羅(上二合)鞞比冶
(二合九)莎(去)訶(十)

誦呪滿十萬遍。作此印時一切眾生有恐怖
者皆得無畏(古本闕呪今本中有呪)。

* 防毒難印呪第三十五

以兩手四指反相叉。二大母指頭相跓。反掌
向外。呪曰。

唵(一)跛囉(二合)伽舍(去)夜延(二)槃陀槃陀(三)莎(去)
訶(四)

若入山谷作此印呪時。一切毒蛇虎狼師子。
諸毒禽獸不能傷害。一切諸毒亦不能害。

* 求聰明印呪第三十六

以兩手大母指。各捻二無名指甲上。二小指
並直竪相搏。以二中指側頭相跓。屈二頭指
各附二中指側第二文上。指頭相去一寸許。
作此印法正當心前誦身呪。若有鈍根者。為
作此印供養求願則得如意。鈍者七日為之。
昔頗梨國有一長者。家雖大富為性鈍根。師
為七日依法求願。則得聰明日誦千偈。自餘
證驗更不具說。

* 破地獄印第三十七

以兩手二中指無名指。各屈在掌中相背。二
大母指頭指小指。各相去半寸許誦身呪。作
此印時。地獄門開受苦眾生一時解脫。焰摩
羅王心生歡喜。觀世音菩薩大慈大悲憐愍
眾生故說此法。

* 求生淨土印第三十八

合掌當心。以二大母指並跓心上(誦身呪)作此印
法一心誦呪。隨欲樂生何佛國土隨意往生。

* 救一切病苦眾生印第三十九

以二頭指。與二中指相鉤右押左。二大母指
各屈在掌中。以二無名指及二小指。押二大
母指頭。手掌向內(誦身呪)凡一切病苦處。為其病
者作此印法。無量眾生所有病苦悉皆除差。

* 取地中伏藏印第四十

以兩手四指。各反相叉在掌中。并二大母指
並向下跓。地知有寶處。作此印已。誦身呪一
百八遍。其七寶神一時俱至隨所問答。

* 求見觀世音菩薩印第四十一

以二無名指及小指。各反相叉右押左。二中
指並直竪頭相跓。二頭指各屈第二節及第
三節。兩甲相背。二大母指押二頭指節上。誦
身呪。

作此印已。至心誦身呪專心正念。

爾時觀世音菩薩剋當現身。行者見已懺悔
眾罪。

* 求見佛印呪第四十二

准前印上。唯改以左手中指。屈入右手無名
指及頭指岐間。右中指押左中指背上。呪曰。

跢姪他(一)伊(上)𠼝(二)哆𠼝(三)莎(去)訶(四)

通師本。若作此印誦此呪。滿足十萬遍時。十
方諸佛來為行者摩頂授記。通師云。通為病
經三日乃至七日。志求作印法。親蒙摩頂授
記。後一切法皆得成就。作此印時每有異香
烟至。

* 隨心成就滿足六波羅蜜印呪第四十三

以兩手反。合掌背相著。綟腕向外。以二大母
指正當眉。向下垂。即說呪曰。

跢姪他(一)薩婆菩陀(去)耶(二)薩婆跛刺(二合)腎若
(若也反)波羅弭陀(去)曳(三)唵(四)賀婆賀婆(五)莎訶(六)
跢姪他(七)弭哩弭哩多哩(八)莎(去)訶(九)

作此印時。起菩薩心。普觀一切眾生猶如赤
子。作此念已。至心誦呪滿十萬遍。由是法力。
一切眾生皆悉具足六波羅蜜。所願滿足。恒
河沙等一切世界。諸佛世尊皆悉歡喜。

* 隨心具足一切功德印第四十四

以左手大母指屈入掌中。餘四指把拳。在右
腋下著。右手亦然。又向左腋下著。右押左誦
身呪。作此印已誦身呪時。一切無量無邊眾
生。皆悉具足一切功德。

* 隨心神足印第四十五

先以左手中指無名指屈在掌中。又以大母
指。押無名指中指甲上。頭指小指直申展之。
即誦身呪。作此印已。用摩兩足日馳千里。作
此印時地神每將七寶華臺承行者足。凡夫
肉眼不見。但生大慈悲救護之心。莫為自求
名聞利養。必定感得萬神扶助。

* 隨心祈願印第四十六(通師用印)

通法師用。並二手掌側相搏。以二小指直竪
向上。頭指中指無名指並展相搏。二無名指
側相著。展二大母指來去。誦身呪。作此印時。
當起四肘水壇。求一切願悉皆滿足。

* 祈一切願印第四十七(共前印同)

左手大指屈而向掌。又屈頭指須離大指頭
四五分許。中指已下三指總申相搏。以印橫
側著於心上。指頭向右。誦身呪。

此一法印欲求願時。先作縱廣四肘水壇。懸
諸幡蓋種種莊嚴。於其壇中著隨心像。當其
像前列著四椀。其四椀中各盛一味。謂石蜜
沙糖乳蜜。如是等物須各盛供養。散種種花
燒沈水香供養像已。對像至心發露懺悔。隨
其所願仰祈請竟。像前作印。以袈裟覆以淨
巾覆其印。作法已。至心誦呪滿八百遍更莫
餘緣。誦此呪竟。隨心所願悉得稱意。隨事大
小。一日乃至七日。日三時晨朝日中黃昏。依
前法作印。必果所願除不至心。

* 隨心解一切神鬼金剛等法印第四十八

兩手合掌。掌背相著。當心瞋怒。至心誦前身
呪二七遍已。急翻兩手正合掌已。又誦七遍。
誦七遍已。即以兩手急開之。作此印時。能破
一切作法之人所作之法。皆悉不成。此印即
是觀世音菩薩成道降魔印法。同心善知識
等請不流傳。非其人若妄流傳殃及其身。又
云未經入三曼茶羅大法壇者慎勿令見。

* 觀世音菩薩隨心母陀羅尼印第四十九

二手合掌。十指皆竪。掌內少令空兩腕相著。
正當心此印。空心合掌運心。以十方世界中
所有一切香華供具。盡用迴向供養觀世音
菩薩等。觀世音菩薩心無異。自然遍滿廣大
供養。

* 總攝印呪第五十

兩手腕仰相叉。右手大母指押左手大母指。
兩手八指急怒把拳。呪曰。

唵(一)薩婆那庾多(二)慕陀囉(二合)耶(三)盤陀盤陀
(四)莎(去)訶(五)

此總攝印呪。能總攝一切印呪等。若受持此
呪者。盡一形不得食五辛酒肉葫荽芸󰽯。勿
婬。清淨梵行常念觀世音菩薩名號。齋戒一
心者。誦此呪滿十萬遍已。滅八萬億劫生死
重罪。若滿二十萬遍。命終生無量壽國。面見
觀世音菩薩得四果位。乃至三十萬遍已上。
功德不可思議不可度量。後身成菩薩道漸
進成佛。

若每且欲起時。以淨水洗手漱口誦呪。呪衣
三遍訖著。所行往處坐臥處。不遇禍對。惡神
見即遠離。惡人百步不敢興害。

若欲食時。呪一切食食者。四百四病並得除
差。力生十倍亦辟鬼神。若先被九十五種魔
并鬼神等入身內者。或攝人心神不令念佛
誦經。令人樂說空。令人貢高自大自讚毀他。
論義覓勝欲得利養。欲得作人師法主。輕慢
經像。貪瞋愚癡多睡多眠或喜或瞋。呪食呪
水飲水。入其腹內。諸魔鬼神等並皆走出。心
還清淨除差。

若欲遠行。淨洗浴身著淨衣服誦呪一遍護
自身。二遍護同伴。三遍曼茶羅法界四方皆
結。五遍二足四足皆來歸敬。六遍堪入屍陀
林中惡羅剎鬼中無畏。七遍一切眾生見者
皆歡喜。若身中毒沈重不能動者。令童女搓
綖作繩。誦呪呪繩。一遍作一結至七結。以繫
手臂及沈重上。即得身輕豐足氣力。

若中
藥欲死。呪水散灑其身頭面立即得差。

又
法呪石子四枚。置住處四方結界亦辟一切。
欲去即收持行。

又法呪四方草。各結草為
界亦辟一切。欲去解結。

若行處被人陵者。
呪白縷索。呪一遍一結乃至二十一結。其人
則惛迷不能前進。離此惡人乃至惡賊。遠行。
呪一遍解去一結。解二十一結訖。其人還復
如本。若不能解得罪。若無白縷。衣帶草等
並得。

若有惡人。謗法惡心惡口惡性惡行。
取其頭髮呪擲火中燒。其人被一切人惡眼
視之。不解即傷命若。遭惡瘡。呪淨土和水塗
之即差。腫亦准此。

又法用白汁木然火。取
粳米胡麻二種。和搗取少許。呪之一遍一擲。
火中燒之滿一千八遍。一日三時作之。自身
增加色力。

又法日未出時及日沒後。以左
手撮取粳米細糠呪之。一遍一擲火中燒之。
一一稱其姓名。如是七夜為之。滿一千八遍。
隨心所念男女皆歡喜愛樂。

又法取白芥子
一枚。呪一遍一擲火中燒之。如是滿一千
八遍。則喝囉闍波弭歡喜敬信。諸餘妃主亦
同准此。一切所求善事皆吉。唯不得生染著
心。若起染著心作法不成。

又法取君杜嚕香
(熏陸香是)呪三遍擲一火中燒之。平旦午時向暮一
日三時。如是滿七日歸得種種財寶。

又法
呪香華三遍擲火中燒之一日三度。如是滿
七日即得衣裳。

又法白月八日持齋在清淨
地。呪粳米飯一撮。呪一遍一擲火中燒之。如
是滿一千八遍。則家內五穀常豐無乏。

又
法呪昌蒲根一百八遍口含之。則一切言論
處。及官府申理處。若鬪諍處皆悉勝他。

又
召法取安息香和酥為丸。丸別呪一遍一擲
火中燒之。如是滿一千八遍。則一切摩訶提
婆大鬼王。并所管一切神鬼無不歸伏。

又
法用前樹王木柴燒之。馺馺呪雄黃。擲著火
中燒之。其火變作金色亦如藥色。如是七日
大得金用。

又云只此藥成金也。仍取赤色
乳牛犢子赤色者。令童女子搆乳。作酪作生
酥。投藥上安火中冷即段取。此名祕法不可
妄傳。買此藥時一問即取。

又云不得還價
上下。若依常法高下諍價作法不成。

又法
呪昌蒲根一千八遍。常繫臂上行。則一切惡
鬼不能侵損。

又法呪昌蒲根一千八遍。持
與貴人便得財物。

又法欲得求財。取安悉
香小顆。呪一遍一擲火中燒之。如是滿一千
八遍七日為之。

又法疫氣流行時。城邑四
遠皆病者。隨得一處作壇場。四畔各量一箭
地。於夜中作。白日三度散食。夜亦用。白汁
柴然火。呪牛乳一遍一擲火中燒之。如是滿
一千八遍。到疫病者邊悉除皆差。若能運心
周普使一國界地蒙恩。

又法早起隨心稱力
辦供養已。但佛像前至心誦呪滿十萬遍已
去。不假更作餘法。一切所求但至心誦呪無
不稱遂。一切外法所有禁呪。以此呪呪之皆
破不成矣。

又作呪法。有種種障難事起。不
及時作取紫橿木。作小木丁子。取阿叉利草
子作油。此土大有。須問胡僧塗一枚丁。呪一
遍擲著火中燒之。滿一千八遍。經三日作之。
則毘那夜迦作障難鬼皆遠散去。

又法蛇脫
皮和灰燒。亦得怨家遠去。

又法呪人頭髮
火中燒之。則令怨家男不能男。亦令女不能
女。又令眾人惡眼視之。

又法若婦人難產。
取淨油呪三遍。塗產門兒則易生。

又法欲
得大自在天左右順已者。取白膠香一片。呪
一遍一擲火中燒。至一千八遍所索不違。

又法受八戒齋。一日一夜著淨衣裳。塗地作
壇場以箭量之使方。如前設食。取大麥生苗。
滿一千八莖呪一千八遍。初生二三葉者是。
初生細柳枝。作人形像從頭截之。乃至於足
滿一百八段行誦。勿斷一分。更七遍呪之。即
擲火中。乃至一百八段。即以左手舒著煙上
熏之。擲著火內盡。以所熏手把拳。隨意所
選。好家欲來順已者。隨所好人。即以己眼
觀看彼面。已取。解放已拳。便即隨順所索不
違。

又法道場如前清淨澡洗。還取樹枝白
汁出者為柴。呪之然火。一日三時。以熏陸香
擲火中。乃至一千八遍。即得金錢一文。一一
時呪一千八遍。乃至七日隨意用之。

又法
道場如前至河岸邊。作清淨香花。一呪一擲
水中。乃至一千八遍。作已。即稱意得少多
衣服。

又法道場作法如前。取茴香子天門
冬根白昌蒲白芥子大麥等分。和一處置一
淨器中。日三時一一時間呪二十一遍。經七
七日已後。所有上人皆得隨順自已。

又法欲得穀米無盡者。取稻穀一撮白汁木
火中燒之。呪至一千八遍即得。

又法若為
他作功德。隨意一切皆須請一切諸佛為護。
須得淨口誦此呪。呪曰。

南無婆帝吒(一)那利帝吒(二)莎訶(三)

誦亦三七遍。凡欲誦呪作法者。當用白月八
日十四日十五日作之。一切皆悉成就。行此
呪法。食大麥乳糜。或以水和大麥􂌞。或純果
或單乞食或不食。如是七種。唯得食一種不
得雜食。一日三時洗浴著白淨衣不淫呪法。
如是呪一遍護己身。二遍護他身。三遍作界
場。四遍隨自自想為界場怨惡不入。五遍二
足四足悉被呪撲。六遍得入尸陀林。七遍眾
生愛已不起惡念。

又法取青綖。呪一遍一
結如是七結。繫臍下繞腰􂍨身。除痔病下痢
病。繫項除一切病。人得毒藥呪之亦差。

若
死呪水散灑之即起。若被他擔。取水一抄呪
七遍自服。呪被所擔死人即起。若不起者呪
十四遍即起。乃至德叉迦龍王毒所害者立
差。又取昌蒲呪七遍。繫著臂肘。在處即得
勝。

若婦人乳堅腫者。呪埿七遍塗之即差。
呪綖七遍繫著臂上。他合毒藥與已不能為
害。一切見不打。若他被毒亦能去。此多羅呪
一切眾生皆恭敬之。於淨室中安置觀世音
像。懸以華鬘幡蓋燒沈水香。一日一夜行道。
誦呪七千遍勿令心亂。若欲滅罪。於像前胡
跪靜念。以香華供養誦呪千遍。滅萬劫生死
重罪。誦呪呪一切病人即差。

若欲聞持不
忘。取昌蒲去皮剋記節。先手把。誦呪四十遍
訖。置觀世音像脚間。行道一匝一遍呪三十
遍。即咬取一節訖。即出戶不用多語。如是
每日一度。如上經四十日。乃至節盡即得聞
持。慎之不得見喪孝哭泣。若見即失。

若欲
見觀世音菩薩者。於淨室中。用黃土作壇。壇
上安一盞燈。其燈用蘇然。又取銀盞於中著
石蜜。及淨水上以紅華蓋之。沐浴清淨牢持
齋戒。於室中誦一千遍。觀世音菩薩即來。必
見異相光明。隨何等願皆悉與之。

又法呪
馬鞭及杖。三畫地地上水流。

君杜嚕香(熏陸香是)

陀羅尼攝(十一)捉將來縛(五)勒(六)力(六)莎訶

此呪隨心用攝鬼。此一印通於師三藏玄奘
法師邊親受。三藏知此印闕故授與智通師
中天竺國長年跋吒那羅延。與罽賓國沙門
喝囉那僧伽。同三曼茶羅會受持此法。後因
勅召入京。遂有大總持寺僧智通。聞解翻譯。
與數十大德求及此印法。遂流傳翻譯。通依
作壇經七七日。如法受持願皆滿足。威力既
異於常。亦不敢流傳於世。亦有數百誦呪師
僧。於通邊求及此法畢竟不行。縱得者印法
不過三。通作此法。觀世音菩薩親自現身。自
外不能具述。

謹依梵本翻出。總有四十七件。後同行者。請
依法遵崇。呪文雖少功德彌多廣說窮劫不
盡。
觀自在菩薩隨心呪經