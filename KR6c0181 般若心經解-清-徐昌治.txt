#+TITLE: 般若心經解-清-徐昌治
#+DATE: 2016-06-11 12:27:52
#+SOURCE: github.com/kanripo/KR6c0181 master 3abc2153                
No. 562
心經解
無依道人　徐昌治覲周父　解
男　徐升貞　徐乾貞　徐拱樞　徐頤貞　同挍

「般若波羅蜜多心經」

【此梵語也。般若云智慧。即人之本心。超情離見。湛
寂圓悟之稱。波羅蜜。云到彼岸。多。即眾生。心。即人
心。經。常也。法也。心是般若之體。般若是心之用。彼
岸。是般若心中所詣之實境。】

「觀自在菩薩。」

【觀有二義。一者能觀觀慧。二者所觀觀相。能所契
證。名為自在。以此契證之理。而導眾生。即名菩薩。
以一切眾生。妄知莫返。而起三毒。造種種業。輪迴
三界。昇沈上下。窮劫無有得自在者。唯此菩薩。了
諸法空。境智如如。在生死。不為生死根絆。在涅槃。
不為涅槃果縛。自者。顯物物頭頭。無非自巳。在者。
顯塵塵剎剎。靡不充周。】

「行深般若波羅蜜多時。」

【行者。乃能修習之行也。深般若者。乃所契證之智
也。時者。能所雙忘。智理俱泯之時也。此般若。無形
無相。無方無所。無內無外。無邊無表。無容擬議。故
曰深。時字。追指曠劫以前而言。從此一得相應。則
直至未來際。始終不離深般若矣。】

「照見五蘊皆空。度一切苦厄。」

【此釋前菩薩。契入甚深般若。何由致耶。以一念中。
見之所及。即名色蘊。領納所見。即名受蘊。思惟不
巳。即名想蘊。遷變流動。即名行蘊。了別剖斷。即名
識蘊。五者陰隱沉淪。纏縛人心。故謂之蘊。一切苦
厄。指眾生也。言能修般若之菩薩。自心清淨圓融。
略無一點罣礙。便能度世間眾生之有罣有礙。而
有苦厄者。和盤邈出心字。而不顯明心字。所以為
妙。

一切五蘊。本來清淨。常住一心。原是如來藏之真
空。
○守口。攝意。身莫犯。亦度世法也。出世三乘。亦
不過依五蘊。破除深淺建立。離五蘊。亦無三乘諸
法也。

凡夫無智。為五蘊所縛。二乘智淺。為斷空所縛。深
般若。照見五蘊本來自空。即五蘊離五蘊不必屏
除五蘊而後見其空也。這五蘊就是苦。五蘊既空。
誰為苦者。】

「舍利子。色不異空。空不異色。色即是空。空即是色。」

【梵語舍利。此云鶖。葢此尊者。其母目利。如鶖鳥之
目。時人借以贊稱也。尊者因母得名。故呼為舍利
子。此尊者。聲聞中。智慧第一。以智慧堪入般若。故
世尊特召告之。

觀自在菩薩。照見五蘊皆空。這不是蘊自為蘊。空
自為空。乃一體而即是的色是法相之首。五蘊之
初。故諸經欲釋空義。皆約色說。一則以色是堅固
妄想。凝結而成。是眾生最易執著處。二則與虗空
體相。敵對角立。是最難和會處。若於此勘破。則其
餘四蘊。瓦解氷消。所謂一根既返源。六根成解脫
也。

小乘。認色為實。有異於空之虗無。遂見色能障空。
而空為色礙。菩薩見一切色俱無自性。此無性之
色。即是無我空理。初不見有一絲毫。可以點染得
空。亦不見一絲毫。可以夾雜得空。色相與空相。初
無差別。故云不異。

二乘與初心菩薩。見空為斷滅。異於色之染污。遂
致滅色證空。而色為空礙。菩薩見自性空為真空。
周遍法界。此無我空理。徧在一切色中。不見空外
有個染污的色相。亦不見空中有可斷滅的色相。
空體與色體。了無變動。故云即是。】

「受想行識。亦復如是。」

【此以四蘊。例推前之色蘊。皆從緣生也。所言受者。
領納為性。領順違俱非之三境。皆無實體。若領納
于順。終有順性。遇違境時。理不應起。是知受即是
空。所言想蘊。亦無實體。若想前境。前境有體。不復
想後。既復想後。則知無體。非空而何。所言行蘊。念
念遷謝。無有寔性。若性在內。不應遷外。性若在外。
不應遷內。是知內外無得。非空而何。所言識蘊。識
有其三。一曰阿賴耶。二曰末耶。三曰了境。此三識
其性元虗。互起互滅。本無可得。非空而何。所謂五
蘊皆空者如此。不離五蘊而空五蘊。非行深般若
到彼岸之菩薩。能如是乎。】

「舍利子。是諸法空相。不生不滅。不垢不淨。不增不減。」

【前推空蘊。緣起無體。此直會歸自心。顯此經。以心
為主。而亦未涉心字。

上文巳說明五蘊皆空。恐人不能領略。認作觀照
功夫邊事。信不及實相本然。所以就諸法中。指出
空相來。使知本來實相。

尋常看色空。是個相反的。那知便是真如自相。故
復呼舍利弗而告之曰。五蘊即空。其實不獨五蘊。
一切諸法。都是即空的。諸法從緣而生。緣生無性。
其實法本無生。諸法緣離則滅。滅惟緣滅。其實法
本無滅。是不生不滅的。雖在有漏色中。而體空不
染。雖在無漏色內。而空體如故。是不垢不淨的。此
諸法空相。從來修證不到。德滿不增。本來變壞不
得。障盡非滅。是不增不減的。】

「是故空中無色。無受想行識。無眼耳鼻舌身意。無色
聲香味觸法。無眼界。乃至無意識界。」

【此以五蘊。六根。六塵。十二處。而顯真空也。葢將萬
法緣起。結歸自心。而亦未顯言心。

眼根。由明暗二塵。相牽相引。除其妄見。還其本明。
都無所有。耳根。由動靜二塵。相攝相援。除其妄聽。
還其本聰。都無所有。鼻根。舌根。身根。俱由生滅諸
塵。自離自合。除其妄知。還其本分。都無所有。意根。
由出入二塵。相起相伏。除其妄想。還其本覺。都無
所有。六塵。又從根與識。分別而有。所謂若從耳聽
終難會。眼裏聞聲始得知。身安意肯。觸處皆恬。根
塵識俱無。界從奚立。總為迷心重者。說五蘊。為迷
色重者。說十二入。為色心俱迷者。說十八界。此三
科。有則為三有業障。無則為萬象俱空。三有者。三
世也。亦三界也。即欲界。色界。無色界。五蘊。只是色
心二字。眼耳鼻舌身。色聲香味觸。為色法。意為心
法。佛性真空。有二種用。一自性用。一隨緣用。譬如
明鏡空懸。不問物之來否。鏡光具能現之功。曰自
性用。忽有物至。隨物現形。曰隨緣用。十二處。以內
根外塵。各有處所。故六識分別六塵。執妄成差。各
有界限。名十八界。雖三六並舉。重在六識。六識本
唯一識。】

「無無明。亦無無明盡。乃至無老死。亦無老死盡。」

【承上言。凡人有明有不明。皆眼界為之累耳。眼界
既空。明到盡處。何無無明。不抵于盡。到此纔是眼
之真空本相。生老病死。極是意中牽纏。不能忘情
處。意識界既空。生到盡處。何無老死不抵於盡。到
此纔是意之真空本相。

真空中。本來常覺。覺則不動。當其動時。原是堪然
不動。純一大光明藏。何從而有無明。自行識以至
老死。當處發生。隨處滅盡。緣無可緣。起原無起。本
性空。六根之身且無。將甚的為老死。而謂有老死
盡耶。】

「無苦集滅道。」

【苦集。屬世間因果也。滅道。出世間因果也。世間因
果者。集是招感性。苦是逼迫性。以貪嗔癡。招感報
業。而逼迫也。此逼迫性。不出八苦。唯聲聞人。知此
苦。便修戒定慧道。而入寂滅涅槃。

十二緣。既是大光明藏。那有流轉還滅。種種差別
次第耶。中下根。則須說苦方畏。說滅方忻。說集方
厭。說道方修。故說四諦法。此方便中之方便。若是
真性空中。生死即法身。結業即解脫。煩惱即般若。
有何苦集。可以厭離。亦無滅道。可以修證。四諦亦
是無有的。

四皆名諦者。以如來實語。永無變易故也。說此四
諦。而先果後因者。欲令眾生。知苦而斷集。樂滅而
慕道。始可離苦得樂也。】

「無智。亦無得。」

【此世尊。直以無智無得。統結上意。始焉以蘊與空。
參觀著力。猶知有法有相。至於根塵識界都斷。而
苦集滅道盡消。渾身世兩忘。心境俱融。真空真理。
妙應無窮。又烏知夫般若而有智。與度一切苦厄
而有得哉。

知空智。與所知空理。皆不可得。曰無智無得。】

「以無所得故。」

【承上起下。】

「菩提薩埵。依般若波羅蜜多故。心無罣礙。無罣礙故。
無有恐怖。遠離顛倒夢想。究竟涅槃。」

【至此纔揭出一個心字。所謂結歸自心也。葢前廣
顯緣生。即是性空般若。一無所得。故曰以無所得
故。菩薩依此性空般若。圓證自心。了無遺餘。故曰
依般若波羅蜜多故。心無罣礙。且此心。剎那不住。
如大寶聚。纖毫不存。如閃電光。無容擬議。更無一
物可作障礙。心法如是之淨。何恐怖而不除。何顛
倒之不遠。何夢想之可亂。何涅槃之不得。其自在
為何如。菩提薩埵者。能依之人也。般若波羅蜜多
者。所依之法也。

菩薩於此無所得的真空。著個依字。色空生滅。淨
垢增減。蘊界處入。緣諦智得。種種都是罣礙人心
的法相。惟般若照見真空。到無所得處。則蕩然一
無罣礙。何等自在。觀至此。業性都亡。一切所作。無
有作者。依而無依。盡十方世界。在自巳光明裏。安
有一法與我為緣為對。正智既明。顛倒自息。無端
夢想。消歸淨盡。所謂眼若不睡。諸夢自除。心若不
異。萬法一如也。無恐怖。則出息不涉眾緣。無夢想。
則入息不居陰界。生滅既滅。寂滅現前。無餘涅槃。
方得究竟。】

「三世諸佛。依般若波羅蜜多故。得阿耨多羅三藐三
菩提。」

【此顯諸佛。亦依般若性空。而圓證自心。葢阿耨多
羅。雖然果稱。亦實自心之別名也。萬法至心而極。
名曰無上。更無邪正等差。名曰正等。無法不了。名
曰正覺。實覺昏迷之識性。能照萬法之重衢。是知
三界無別法。惟是一心造。不惟菩薩如是修證。三
世諸佛。莫不皆依般若得成正覺。】

「故知般若波羅蜜多。是大神呪。是大明呪。是無上呪。
是無等等呪。能除一切苦。真實不虗。」

【故字。緊接上文。可見般若波羅蜜多。是諸佛菩薩
之托命。而六百卷之真諦也。其妙義豈易言哉。慧
性降魔。是大神呪。心燈破暗。是大明呪。莫可踰越。
是無上呪。無可等倫。是無等等呪。其神通廣大。果
報無邊。此結般若功用廣大。除苦得樂。決定無疑。】

「故說般若波羅蜜多呪。即說呪曰。

揭諦。揭諦。波羅揭
諦。波羅僧揭諦。菩提薩婆訶」

【揭。去也。度也。重言揭諦者。自度而普度他也。波羅
揭諦者。慧筏也。波羅僧揭諦者。普願同登彼岸也。
菩提薩婆訶者。慈航無滯礙也。佛說此呪。天龍八
部等眾護持。此係密諦。夫非護善遮惡之意。呪者
願也。願諸眾生。皆如我之得成正覺也。
○亦云。鬼
神王之名號。此經亦具三分。觀自在菩薩至度一
切苦厄。屬序分。葢因菩薩而序起法門也。告舍利
子。至般若是大神呪。屬正宗分。正以性空會心。與
聲聞說也。後說呪文。意屬流通。葢此流通。非同他
經。以無相般若。非可文言贊說弘持。直於無言無
說。無思無解。以默契於言先。領略於物表。是為真
弘通般若。真流傳正宗。故以密呪宣在經末。】

般若六百餘卷。獨此名心經者。以其不說枝葉。而
單說根本也。奘師為性相二宗法主。其於相宗。集
成百卷。獨譯此卷。掃盡諸相。單說真空。此是文殊
智門。却首舉觀自在者何。正以諸佛說法。單為眾
生度苦。若不發大悲心。縱具根本智。自救不了。觀
音。是度苦厄大悲菩薩。故首舉之。以為真空妙智
的榜樣。

此經凡六譯。一東晉姚秦鳩摩羅什譯。名摩訶般
若波羅蜜大明呪經。二唐玄奘譯。名般若波羅蜜
多心經。三唐般若利言譯。名與奘師譯同。四宋法
月譯。名普遍智藏般若波羅蜜多經。五宋施護譯。
名佛說聖佛母般若波羅蜜多經。六元達里麻剌
怛柰譯。名出有壞聖母智慧到彼岸心經。

古傳奘師。至罽賓國。道險。宿空室中。忽有僧口授
心經。遂得降伏虎豹。避遠魑魅。達西域。

賢首。以此經為釋迦牟尼佛說。尋珠云。此觀自在
菩薩所說也。施護本云。世尊在靈鷲山中。入甚深
光明。宣說三摩提竟。舍利子。白觀自在菩薩言。若
有人欲修學甚深般若法門者。當云何修學。而觀
自在菩薩說此經。此經乃世尊所說大品般若之
精要。故知菩薩之說。即世尊之語也。觀自在。即觀
世音。

一釋名。二辨體。三明宗。四論用。五判教相。今題以
法喻為名。實相為體。觀照為宗。度苦為用。大乘為
教相。

* 附
楞嚴經七處徵心

先示三觀。為開佛知見之根本。

次破妄心不在內。而靈知之心。在六根門頭。明明
不昧。了了常知。
二掃除執心在外。

三破心不隨根。心見山河。亦應見眼。若使心能見
眼。眼反為心所緣之境。不是能生之根。

四破見暗不成見內。合眼見暗之時。名為反觀身
中。是則開眼見明之時。應反觀巳面。若不見面。內
對不成。

五破心不隨合。謂法有定相。心無定體。既無定體。
則無合處。

六因執中間。先為審定中間在身在境。而後兩破
其中。俱無定在。

七破無著。世尊在般若會中。談無著真宗。不在內
外中間。正言心無處所。無處住心。不應復有所著。

法身無在。而無不在。始阿難計心在內在外潛根
雙計隨合中間。是以心為有在。故世尊以無在破
之。及至第七。又計心為無在。世尊復以相有則在
破之。總顯無在無不在之旨。

如來十大弟子

迦葉頭陀。阿難多聞。舍利佛智慧。目連神通。羅睺
羅密行。阿那律天眼。富樓那說法。迦旃延論義。優
波離持律。須菩提解空。皆稱第一。

大千世界

相傳以須彌山為中。分東西南北四大洲。南閻浮
提。東弗于逮。西瞿耶尼。北鬱單越。一州分八所。又
有一中所。為三十三天。即謂忉利天成一小世界。
如此一千小世界。曰小千。如此一千小千世界。曰
中千。又如此一千中千世界。曰大千。三次言千。故
謂三千大千。至日月在此山半腰中。繞山而行。照
處為晝。背處為夜。

無餘涅槃

涅槃巳登彼岸。超出輪迴。是修行極地。無餘有三。
一煩惱餘。一業餘。一果報餘。非大乘最上乘未易
臻此。

三乘

一聲聞乘。羅漢得道。全賴佛語指示。二緣覺乘。辟
支佛得道。緣有感觸而心悟。三菩薩乘。不惟修行
六度。通修萬行。志在廣濟。是登大乘。

六度

一布施。為檀波羅蜜。二持戒。為尸羅波羅蜜。三忍
辱。為羼提波羅蜜。四精進。為毘離耶波羅蜜。五禪
定。為禪波羅蜜。六智慧。為般若波羅蜜。六者全則
登彼岸。故云六度。

十地

一歡喜地。達佛境界。一離垢地。同異性滅。一發光
地。淨極明生。一現慧地。明極光滿。一現前地。同異
不生。一難勝地。性淨明露。一遠行地。盡真如際。一
不動地。合真如心。一善慧地。發真如用。一慈雲地。
覆涅槃海。
般若心經句義一卷清　淨挺著
收于閱經十二種第十