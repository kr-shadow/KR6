#+TITLE: 圓覺經析義疏-清-通理
#+DATE: 2016-06-11 12:28:53
#+SOURCE: github.com/kanripo/KR6i0574 master 74a7a91f                

* No. 263-A
 圓覺經析義疏大義
賢宗後學　通理　述
嗣法門人　心興　較訂

初通敘大義。

具足大方廣。籠羅世出世法。名之為圓。貫通本始妙。
照徹凡非凡心。目之曰覺。非名色之可色。詎音聲所
能聲。結集者不得巳而聲之。強云如是我聞。又不得
巳而色之。強云一時婆伽婆。入於神通大光明藏。三
昧正受。諭茲。則圓覺不離當處。佛果無容外求。其如
凡外夢沉長夜。夢重夢而醒期莫由。權小華起翳睛。
華再華而淨眼靡現。故勞婆伽至尊。於不二境。現諸
淨土。併致法身清眾。依淨覺天。起大悲雲。主伴重重。
同住如來平等法會。古德目此為六種成就。亦即以
此為證信敘焉。或謂本經敘闕發起。私曰不然。試看
文殊師利。創問如來本起因地。次請菩薩發清淨心。
後及末世修行。不墮邪見。佛亦鄭重其機。裁分兩義。
謂總標真宗。別答前問。總標真宗者。總冠下文。信解
修證。皆不離此真宗也。先示體。則曰無上法王。有大
陀羅尼門。名為圓覺。次彰用。則曰流出一切清淨真
如。菩提涅槃。及波羅密等。別答前問者。向下一一別
答前來文殊之問也。答初問。則曰一切如來本起因
地。皆依圓照清淨覺相。永斷無明。方成佛道。次徵釋
云何無明。謂一切眾生從無始來。種種顛倒。妄認四
大為自身相。六塵緣影為自心相。如彼病目。見空中
華。及第二月。由此妄有輪轉生死。故名無明。修圓覺
者。知是空華。即無輪轉。亦無身心受彼生死。末總結
云。是則名為因地法行。隨答次後二問。則曰菩薩因
此發清淨心。末世依修。不墮邪見。據此則普賢等十
章。皆依此文殊章而發起也。敘分既竟。正宗當陳。遵
照華嚴疏例。大章分為四分。第一三問三答生信分。
第二兩問兩答開解分。第三四問四答教修分。第四
一問一答示果分。生信分中。三問三答者。第一即普
賢章也。據普賢有略問。有詳質。有結請。略問者。由前
佛答文殊。謂本起因地。皆以圓照清淨覺相。普賢意
以圓覺清淨境界。非修行不能契入。但不知云何修
行。方能契入也。詳質者。承前章。知是空華。即無輪轉
等義來。空華即幻。故曰設知如幻者。則身心亦幻。若
更用身心歷事進修。則是以幻還修於幻。則幻幻云
何修耶。又既知如幻。更歷事修。必令諸幻盡滅。若必
盡滅。則無有心。向後憑誰修行。云何復說修行如幻。
又既知如幻。本來不用修習。若不修習。則於生死中
常居幻化。既無觀行。曾不了知如幻境界。又無事修。
令妄想心如何解脫。結請中。承上不修有如是之失。
正顯決定應修。但不知作何方便。漸次修習。乃能永
離諸幻。答中先云。種種幻化。生於覺心以為義本。次
云眾生幻心。還依幻滅。諸幻滅盡。覺心不動。正釋前
疑。末云知幻即離。不作方便。離幻既覺。亦無漸次。以
酬其請。復總結云。依此修行。乃能永離諸幻。亦是答
前。云何修行之問也。按普眼有三請四義。由上章佛
答普賢離幻法門。教以知幻即離。不作方便。離幻即
覺。亦無漸次。普眼意以有正方便思惟修行者。或可
悟入。若無此者。未免迷悶。故連申三請。初正請有四
義。初問修行漸次。二問云何思惟。三問云何住持。四
問作何方便。二反請。若彼眾生。無正方便思惟。聞佛
說此三昧。心生迷悶。即於圓覺不能悟入。三結請。願
與慈悲。為我等輩。及末世眾生。假說方便。答中。先明
二空觀。滅除諸幻。以便進修。答正請中前三義。後示
法界觀。令其悟入。更進深玄。答正請中後一義。果能
從此悟入。住持大圓覺場。同佛受用。無庸再請。其奈
疑情不了。又勞剛藏出座也。按金剛藏菩薩。因前章
本來成佛之語。遂代眾致難有三。一云。眾生本來成
佛。何故復有一切無明。此以真難妄。不應復有也。二
云。無明眾生本有。何故復說本來成佛。此以妄難真。
不應說成也。三云。異生本成佛道。後起無明。一切如
來。何時復生煩惱。此以本覺難妙覺。還應起惑為眾
生也。初難顯自語相違。以眾生本成。是佛自語。復有
無明。違自語故。次難顯世間相違。以無明本有。世間
共計。復說本成。違世間故。三難顯總成非量。以異生
本覺。非始覺終無成理。如來妙覺既巳成。不復再迷。
三覺不明。故成非量。至觀如來立法立喻。備悉開通。
末復斥以虗妄浮心。多諸巧見。如是分別。非為正問。
新學聞此。自應於大涅槃。生決定信。至下章彌勒謝
前自知。齊此巳前。為三問三答生信分竟。第二兩問
兩答開解分中。第一即彌勒章也。由上章佛答金剛
藏云。欲入如來大寂滅海。乃至云先斷無始輪迴根
本等。彌勒意以輪迴由於愛欲。愛欲起於六識。生滅
無常。何能為本。故初問云何當斷。輪迴根本。其意以
斷。則須從賴耶邊起。又根本既在賴耶。種性應兼出
世。故次問於諸輪迴。有幾種性。若輪迴局在分段。而
變易即稱無輪。無輪自應上修。故三問修佛菩提。幾
等差別。設有差別。即兼邪正。除邪歸正。教化良難。故
四問迴心塵勞。當設幾種教化方便。至觀如來應問
而答。備悉周詳。新學聞之。其間不無微解。況夫如來
偏憐末世眾生。教以於大圓覺。起增上心。當發菩薩
清淨大願。莫值外道。及與二乘等。現前新學。亦應有
所感發。所以不結解分者。以正結解分。須待下之清
淨慧菩薩章也。由上章佛教末世眾生。於大圓覺。起
增上心。淨慧意以起增上心。必是求佛所證。若爾。則
諸來法眾。理應先聞。故請為諸來法眾。重宣法王圓
滿覺性。言重宣者。顯前非不宣。今為末世眾生。令代
傳也。但圓滿覺性。非可遽得。故又問眾生菩薩世尊。
所證所得。云何差別。至觀如來。答初請有三。一約本
覺。以顯自性平等。二約不覺。及始覺。以明執幻成差。
三約妙覺。仍顯究竟平等。如是則諸來法眾。於法王
圓滿覺性。亦略以悉其槩矣。答次問有四。一謂勞慮
永斷。得法界性。即彼淨解。為自障礙。是名凡夫隨順
覺性。二謂一切菩薩。見解為礙。雖斷解礙。猶住見覺。
是名菩薩未入地者。隨順覺性。三謂有照有覺。俱名
障礙。是故菩薩常覺不住。是名菩薩巳入地者。隨順
覺性。四謂一切障礙。即究竟覺。乃至云法界海慧。照
了諸相。同如虗空。是名如來隨順覺性。然末世聞此。
雖可隨順修習。但任運成礙。不覺則難入佛乘。若果
是頓圓之機。只須居一切時。不起妄念。於諸妄心。亦
不息滅。住妄想境。不如了知。於無了知。不辯真實。聞
此而不生驚畏。是則名為隨順覺性。況復現前法眾。
親見如來三業殊勝。面命耳提。於諸法王圓滿覺性。
未有不黑夜觀火。白日看山者矣。齊此巳前。為兩問
兩答開解分竟。第三四問四答教修分中。第一即威
德自在章也。按前信解二分。雖皆開示圓覺。却未指
示觀門。良以圓頓行人。根性猛利。言言見諦。句句明
宗。若必令依觀分門。反成鈍置。故世尊於未悟之前。
却祇散漫開示。今於既悟之後。大用繁興。不假理觀。
略有二失。一自恃根性。妄慧照而悞落有為。二不念
尊貴。遇患難而易生退屈。大威德知時知機。說喻以
請。而云譬如大城者。即喻圓覺妙心。清淨法身之所
依故。外有四門者。喻諸菩薩。欲證圓覺。隨機分門。四
法界皆可修故。然四法界。即三觀所照之境。以是之
故。如來應其所求。而示之以三種觀門。至觀三種觀
門。最初皆云悟淨圓覺。明知其是悟後事也。又奢摩
觀中。而云以淨覺心。取靜為行。明是理法界境。三摩
觀中。而云以淨覺心。起諸幻化。明是事法界境。禪那
觀中。而云以淨覺心。不取幻化及諸靜相。乃至云永
得超過礙無礙境。受用世界。及與身心。明是理事無
礙。事事無礙。二法界境。末總結云。此三法門。皆是圓
覺。親近隨順。一切圓證。即成圓覺。據此則始終。惟一
圓覺也。此明三觀行相。下明單複修習。辯音章中。菩
薩名辯音者。應是往昔因中。修習輪觀。成就無礙智
慧。發起無礙辯才。今來輔佛揚化。仍以辯音為名。聞
前章佛答威德。三觀行相。甚為希有。良以觀門雖同。
根性不一。故聞此諸方便。一切菩薩。於圓覺門。有幾
修習。至觀如來答處。有單修。有統修。有圓修。單修則
三觀皆能究竟。統修中。則三觀所統。復各有三。一疊
複修。二具足修。三齊零修。疊複修。則先後兩不相違。
具足修中除能統。則中後隨宜。齊零修中。合能所。則
隨便俱得。至論圓修。則以圓覺慧。圓合一切。無離覺
性。二十四輪。同歸三觀之中。一力圓修。共成二十五
種。末復教以各安標記。隨手結取。騐知宿根。先後一
門而入。然既稱輪觀。還應就此一門。輪替徧修。如是
則無障不銷。無行不成。修分中。還餘兩章。今且約淨
業章言之。按淨業菩薩。因前章云。一切如來圓覺清
淨。故此興問。若此覺心本性清淨。因何染污。使諸眾
生。迷悶不入。至觀如來答處。而分迷識迷智。二種四
相。迷識四相者。一切眾生。從無始來。妄想執有我人
眾生。及與壽命。由此便生憎愛二境。依於憎愛。造種
種業。由妄業故。妄見流轉。謂人間天上也。厭流轉者。
妄見涅槃。謂聲聞緣覺也。由此不能入清淨覺。此約
凡夫二乘。為識所迷。動念息念。皆歸迷悶。迷智四相
者。由有無始本起無明。轉成賴耶。為已主宰。相續求
道。皆不成就。以四相未脫故。如彼眾生。微有所證。不
忘能證之智。是即為智所迷。名為迷智我相。設悟能
證為我。雖不認證。而於能悟不忘。是又為智所迷。名
為迷智人相。為對彼我故。說名為人。至又能了彼證
悟。為我為人。雖二皆不取。乃存有所了。是又為智所
迷。名為迷智眾生相。謂了此了彼。生生不巳故。若更
能覺彼能了。及與所了。而獨以能覺為真。殊不知此
覺。即是一切業智。猶如命根。是最後為智所迷。名為
迷智壽者相。於此四相。不復迷執。即入淨覺。若更於
中。起心照見一切覺者。皆為塵垢障淨覺故。然此雖
分四相。其實惟一我執。故後文處處發明。不離於我。
又有我者。一切煩惱因之而生。是為大患。急須斷除。
觀後偈云。一切諸眾生。皆由執我愛。無始妄流轉。愛
憎生於心。諂曲存諸念。是故多迷悶。不能入覺城。其
意自見。此下即是普覺章也。按普覺請問有五。由上
章勸依正修文云。末世眾生。希望成道。無令求悟。惟
益多聞。但當精勤降伏煩惱。乃至云。求善知識。不墮
邪見。普覺意以末世眾生。去佛漸遠。賢聖隱伏。邪法
增熾。初心道眼不明。真似難免悞認。故初問。使諸眾
生。求何等人。蓋求佛於眾多人中指出求何等人。為
善知識。又既求其人。必依其法。故次問依何等法。蓋
求佛說出。於彼所說法中。當依何等之法。而為軌持。
又既依其法。必行其行。故三問行何等行。蓋求佛說
出。於彼所行行中。當以何等之行。而為專習。又既行
其行。必有所得。故四問去何等病。蓋求佛說出。於彼
所得真似道中。當去何等似病。而存真藥。又既得其
道。還須發度生心。故五問云何發心。蓋求佛說出。於
權實頓漸偏圓中。當云何而發度生之心。至觀如來
答處。答初問。則曰求善知識。欲修行者。當求一切正
知見人。不住人天。不著聞緣。答次問。則曰身現塵勞。
心恒清淨。示有諸過。常讚梵行。答三問。則曰應當供
養不惜身命。見彼示逆。不生惡心。答四問。則曰所證
妙法。應離四病。一作。二任。三止。四滅。答五問。則曰一
切眾生。我皆令入究竟圓覺。於圓覺中。無取覺者。末
總結云。末世眾生。果其如是發心。自不墮諸邪見。齊
此巳前。為四問四答教修分竟。第四一問一答示果
分中。即圓覺菩薩章也。菩薩名圓覺者。謂巳證圓滿
覺性。示居因門。乃過來人也。恐末世眾生。於修因證
果之際。悞正難分。故特為出眾啟請。而云我等今者。
巳得開悟。謂我等親於佛前。蒙佛開示。於生信發解
起行。巳得開悟。至於證果。自應無悞。無庸更問矣。第
慮夫末世眾生。未得悟者。云何安居。修此圓覺清淨
境界。按佛答通相方便。此前應有二義。一隨分思察。
二尅期修習。今二俱不問。而獨問云何安居者。扶戒
律故。修此圓覺清淨境界者。為所依之法體也。至問
三種淨觀。以何為首者。亦為末世未悟。意求如來。於
事相中。另開方便。為三觀之入手處也。至下如來答
處自知。按如來開示。有通相方便。有別相方便。有鈍
根修證。通相方便有四。一隨分思察。二尅期修習。三
夏首安居。四示無悞取。隨分思察者。謂主持伽藍。匡
徒領眾。有緣事故。不能專修。聽其隨分思察。如前普
眼章中所說。尅期修習者。若復無有他事因緣。當立
限期。長期百二十日。約上根一期事辦。以四箇月為
限也。中期百日。約中根恐過長力倦。無若合中。促長
期於兩旬日也。下期八十日。約下根一期不成。還容
再修。於中期仍減兩旬。如是則下根者種。中根者熟。
上根脫故。夏首安居者。謂尅定之期限未終。安居之
夏首巳至。若入眾安居。則修習之心約妄立。若固守
尅期。而安居之毗尼有違。如來懸念。預示以當作清
淨菩薩止住。心離聲聞。不假徒眾。示無悞取者。謂求
菩薩道。入三期者。非彼從佛所聞。一切境界。如事水
事火事天。奉時奉方奉塵。乃至二十五冥諦等。取之
而修。必招奇損。故示之以終不可取。別相方便亦四。
一奢摩方便。二三摩方便。三禪那方便。四徧修即佛。
奢摩方便者。按前威德自在章所說。三觀。皆約悟後
之修。今約末世未悟。修奢摩時。最初從何下手。故云
先取至靜。謂先觀一切眾生。染著五欲。造種種業。從
此眼不著色。耳不取聲。鼻不染香。舌不貪味。乃至意
不攀緣。則至靜矣。此即以至靜為方便。其次又以末
世未悟。欲修三摩。最初從何處下手。故云先當憶想。
諸佛菩薩。我當師之友之。倣修倣證。此即以倣修倣
證為方便。又其次亦以末世未悟。欲修禪那。最初從
何處下手。故云先取數門。蓋即以數息觀為方便。良
以奢摩中。先取至靜。不得意則墮落無為。滯於聲聞
緣覺。三摩中倣修倣證。不得意則流注有為。雜於凡
夫外道。今則攝修證於數門。有為不落。化至靜於計
息。無為亦超。威德章禪那成時。超出礙無礙境。此數
門乃其漸耳。徧修即佛者。謂三種妙觀。皆為成佛正
因。末世未悟。不得其門而入。今既蒙各示方便。應即
以方便深修。或觀觀皆能究竟。或三觀次第圓成。或
前後交互。或單雙齊零。或圓慧普照。圓合一切。如前
二十五輪。名為徧修。但辦懇心。必成巨益。即名如來
出現。此名別相方便。鈍根修證者。謂雖在末世。遇有
根性通利者。如上所說三觀。周徧修習。依因致果。不
待言矣。設有根性遲鈍。屢修屢廢。皆由習業所障。應
當勤求懺悔。此觀不得。復習彼觀。心不放捨。漸次求
證。此又世尊懸念末世。為後後際眾生。重結無盡未
來緣也。正宗分畢。次當流通。即賢善首章也。據賢善
首菩薩請問有五。一問此教名字。二問云何奉持。三
問修習功德。四問云何護持。五問流布至地。如來答
中。文雖隱顯。義實相通。初云是經名大方廣圓覺。乃
至如來藏自性差別。汝當奉持。此顯答初二問也。次
云依此修行。漸次增進。至於佛地。此隱顯答三五問
也。(隱流布功德。顯修習至地)向下一句。勝大千寶施。半偈超河沙
小乘。正顯功德。無漏難思。至於頓悟漸修。聞信宣說。
即是流布。亦通奉持。末云汝善男子。當護末世。是修
行者。無令惡魔。及諸外道。惱其身心。令生退屈。此答
第四護持問也。於時即有火首金剛。大梵須彌護國
天王。大力鬼王。各領眷屬。陳白佛言。我等守護。是持
經人。令不退轉。由是觀之。此經自應永遠流通。而無
壅滯也。


圓覺經析義疏大義(終)
* No. 263-B
 圓覺經析義疏懸示
賢宗後學　通理　述
嗣法門人　心興　較訂

「　歸命婆伽婆
　所宣修證法
　文殊師利等
　十二百千僧
　三寶大威神
　冥資蠡管意
　佇思騰義路
　揮筆轉文乘
　用此攝含靈
　速成圓覺慧
　觀門如法煉
　果海以時登」


將釋此經。啟以十門。一教起因緣。二藏乘分攝。三
能被教義。四所被機宜。五體性淺深。六宗趣通別。
七傳譯紀略。八註釋倡先。九總釋名題。十別解文
義。

第一教起因緣。有總有別。總為酧因酧請。顯理度生。
若原佛本意。則惟為一大事因緣。所謂欲令眾生。
開佛知見。使得清淨故。出現於世等是也。

別則別就當經。有十所為。一為示因行有本故。良
以欲行千里。貴在初步。設或因地不真。自致果招
紆曲。為示行本。故說此經。如文殊問本起因地。而
佛說一切如來。皆依圓照清淨覺相。永斷無明。方
成佛道等是也。二為示離幻即覺故。良以金屑雖
貴。落眼成塵。設或一翳在眼。自致亂華盈空。為示
遠離。故說此經。如普賢問。若彼眾生。知如幻者。身
心亦幻。云何以幻還修於幻。若諸幻性。一切盡滅。
則無有心。誰為修行。云何復說。修行如幻。若諸眾
生本不修行。於生死中。常居幻化。曾不了知如幻
境界。令妄想心。云何解脫。而如來答以種種幻化。
皆生如來圓覺妙心。猶如空華。從空而有。幻華雖
滅。空性不壞等是也。三為示修行漸次故。由上章
云。知幻即離。不作方便。離幻即覺。亦無漸次。然眾
生無始迷真。久隨妄轉。不假思惟。云何便能知幻。
雖知是幻。旋知旋忘。云何便能住持。是須於無方
便中。假說方便。蓋即以思惟為方便。亦即以思惟
為住持。思惟為方便者。初心思惟。是入手處。故為
方便。次心思惟。是正修不忘。後心思惟。是漸次深
入。故總名住持。如是則一心入理思惟。即成觀行。
非彼散心思惟者。所可比耳。如世尊答普眼云。彼
新學菩薩。及末世眾生。欲求如來淨圓覺心。應當
正念。遠離諸幻等。其為示修行漸次者。在文歷歷
可證。四為示窮盡深疑故。由前文殊章云。一切如
來本起因地。皆依圓照清淨覺相。永斷無明。方成
佛道。普賢章云。一切眾生。種種幻化。皆生如來圓
覺妙心。普眼章云。圓覺普照。寂滅無二。諸佛世界。
猶如空華。始知眾生本來成佛。生死涅槃。猶如昨
夢。於是金剛藏菩薩。通躡前三章所說。以成三種
深疑。一曰若諸眾生。本來成佛。(此躡普眼章義)何故復有
一切無明。(此疑文殊章義)二曰若諸眾生。無明本有。(此躡普賢
章。種種幻化皆生覺心。蓋無明亦幻化也)何故復說。本來成佛。(此疑普眼章義)
三曰十方異生。本成佛道。後起無明。(此躡普眼章。眾生本成佛
道。普賢章。幻化生於覺心)一切如來。何時復生一切煩惱。(此疑文殊
章。斷無明成佛道。後應復起)然此皆根心之疑。能障正信。而世
尊答以種種取捨。皆是輪迴。未出輪迴。而辯圓覺。
彼圓覺性。即同流轉等。其為示窮盡深疑者。亦在
文歷歷可證。五為示離障順覺故。良以本覺清淨。
永絕數量。由依二障而現淺深。於是乃有五種性
起。如世尊答彌勒問云。欲泛如來大圓覺海。先當
發願。勤斷二障。乃至云。依願修行。漸斷諸障。障盡
願滿。便登解脫清淨法殿等。此為離障。故說此經
也。又以妙覺圓滿。本無差別。由依始覺。妄功用中。
於是乃有五種隨順。設不隨順。終成違礙。如世尊
答清淨慧偈云。清淨慧當知。圓滿菩提性。無取亦
無證。覺與未覺時。漸次有差別。眾生為解礙。菩薩
未離覺。入地永寂滅。大覺悉圓滿。末世諸眾生。心
不生虗妄。乃至云。雖有多方便。皆名隨順智。此為
順覺。故說此經也。二義互成。故合為一義明之。六
為示修必依觀故。良以末法行人。惟重頓悟。不貴
漸修。故頓悟必假禪觀。而漸修唯事力行。殊不知
捨禪觀而力行。終不免誤入岐途。故示修仍依禪
觀。如世尊答威德云。若諸菩薩。悟淨圓覺。(意顯下之奢摩
乃悟後之修故)以淨覺心。取靜為行。由澄諸念。覺識煩動。
靜慧發生。身心客塵。從此永滅。便能內發寂靜輕
安。(此明斷惑必依禪觀)由寂靜故。十方世界。諸如來心。於中
顯現。如鏡中像。(此明證真必依禪觀)此方便者。名奢摩他。(輔行
而修。故以方便名之)下之二觀。義可准思。末復結示云。此三
法門。皆是圓覺。親近隨順。十方如來。因此成佛等。
正顯進修。必依此故。七為示輪觀隨修故。良以前
章三觀。似有次第。謂先修奢摩。次修三摩。後修禪
那。殊不知悟後之修。不必一定。蓋以能修之機不
同。所修之行亦異。但取其與能修相宜。與所修相
近。相宜則易用。相近則易成。或單修。或雙修。或圓
修。或單雙。雙單隨意合修。設或自心不決。仍復各
安標記。志心求哀。依結開示。然亦觀觀互到。修修
可憑。設或溺於前章。未免失宜失近。因示輪觀。為
行所依。如世尊答辯音偈云。無礙清淨慧。皆依禪
定生。所謂奢摩他。三摩提。禪那。三法頓漸修。有二
十五種。十方諸如來。三世修行者。無不因此法。而
得成菩提。是知未成菩提之前。六度萬行。皆依此
為目也。八為示窮盡四相故。良以四相有二。一迷
識四相。二迷智四相。迷識四相。起於枝末無明。能
障小乘涅槃。迷智四相。起於根本無明。能障無上
菩提。今經淨業障菩薩。求佛開悟法性。令眾作將
來眼。故世尊示以窮盡四相。如世尊答淨業云。一
切眾生。從無始來。妄想執有我人眾生。及與壽命。
認四顛倒。為實我體。由此便生憎愛二境。於虗妄
體。重執虗妄。二妄相依。生妄業道。有妄業故。妄見
流轉。厭流轉者。妄見涅槃。由此不能入清淨覺。此
示述識相也。又云。云何我相。謂諸眾生。心所證者。
(其心乃至證於如來清淨涅槃皆名我相)云何人相。謂諸眾生。心悟證
者(悟已超過一切證者悉為人相)云何眾生相。謂諸眾生。心自證
悟。所不及者。(了彼證悟為我。為人。不存證悟。故所不及。謂不及於心也。但於此存有所
了。名眾生相)云何壽命相。謂諸眾生。心照清淨。覺所了
者。(一切業智。所不自見。猶如命根。名壽者相)此示迷智相也。二相窮盡。
乃入如來清淨覺海。其意在文可見。九為示四病
應離故。良以作止任滅。藥病雙通。要在有住。及與
無住。蓋無住。則為進修方便。是名為藥。有住則為
入道障緣。是名為病。但為藥之義。人或易見。為病
之義。人所難明。故此經伹教離病。設無住。即離也
果其無住。則轉病為藥矣。又作止任滅二對。互為
藥病。以作則止治。止則作治。任則滅治。滅則任治
古德云。住則印破。破則印住。乃善用此意者也。如
本經普覺菩薩問云。大悲世尊。快說禪病。令諸大
眾。得未曾有。心意蕩然。獲大安隱。而世尊答以末
世眾生。求善知識。當求一切正知見人。心不住相。
蓋以心不住相。自應能離四病。親近是人。將必不
墮邪見。而住四種病矣。十為示真修實證故。由前
十位菩薩。相沿請問。淨土世尊。如問而答。其於信
解修習之義。業巳極力發揮。應無餘蘊。其如說藥
不濟病軀。話餅何益飢腸。故於後二章。進示修必
真修。證須實證。修必真修者。要在尅期取功。如第
十一圓覺章云。若復無有他事因緣。即建道場。當
立限期。長期百二十日。中期百日。下期八十日。安
置淨居等是也。證須實證者。務以究竟為圓。如第
十二賢善首章云。是經惟顯如來境界。惟佛如來。
能盡宣說。若諸菩薩。及末世眾生。依此修行。漸次
增進。至於佛地等是也。此依一經大義。別示十緣。
微細分之。應有無盡。以此經直通於圓。如華嚴十
十無盡。教起因緣門竟。

第二藏乘分攝者。謂如來一代聖教。約想相含攝。有
三藏。有二藏。約修證權實。有三乘有五乘。約品類
詳分。有九分。有十二分。應知此經。於諸彼彼法中。
各何攝屬。故次第明之。

言三藏者。一修多羅。亦名修妬路。或名素怛纜。蓋
梵音楚夏不同。此云契經。或翻為線。按五印土。呼
線席經。井索聖教。皆名修多羅。若爾應翻聖教。古
德見此方聖教稱經。故分取席經經字。既順此方。
亦不失彼聖教之義。不取席線。及井索者。此方不
貴故。非是聖教故。伹經上加契字。乃借義助名。顯
是契理合機之經故。又經有多義。如雜心五義等。
見華嚴懸談。又雖有多義。不出貫攝。如佛地論云。
能貫能攝。故名為經。謂依佛聖教。貫穿所應說義。
攝持所應度生故。正說定學。兼通戒慧。二毗奈耶。
亦名毗尼。蓋梵音賒切耳。此云調伏。謂調練三業。
制伏過非故。調練通於止作。制伏唯明止持。就所
詮之行彰名。或翻為滅。謂滅惑業。得滅果故。亦名
波羅提木叉。此翻別解脫。謂三業七支。各別防非。
現前無違犯故。又揀異道共。及定共戒。故名為別。
此從因得名。亦可言果。以解脫即果也。亦翻隨順
解脫。謂隨順有為無為。二解脫果故。此從果得名。
亦可言因。以隨順即因也。或名尸羅。具云翅怛羅。
此云清涼。謂離熱惱因。得清涼果故。此雙從因果
得名。正詮戒學。亦兼定慧。三阿毗達摩。亦名阿毗
曇。亦梵音賒切之異。此翻對法。法有二種。一勝義
法。所謂涅槃是善。是常。故名勝義。二法相法。通四
聖諦。世出世異。及因果異。故名法相。對亦有二。一
對向涅槃。二對觀四諦。其能對者。皆無漏淨慧。及
相應心所。以對果對境。分二對名。舊譯為無比法。
以無漏淨慧。最為勝故。此明惟依能對立名。亦名
優波提舍。此翻論議。謂問答辯論。議邪正故。亦名
磨怛哩迦。此翻本母。以教與義。為本。為母。生解行
故。正詮慧學。兼亦攝二。此三云何名藏。以含攝故。
今經何所攝屬。正屬經藏。始終多說定故。若以此
攝彼。亦兼餘二。以普眼章。遠離諸幻。圓覺章。三月
安居。皆重戒故。十二大士。相沿致問。淨土世尊。如
問而答。同論議故。言二藏者。一聲聞藏。二菩薩藏。
即前三藏。詮示聲聞理行果故。名聲聞藏。全示菩
薩理行果故。名菩薩藏。不開辟支者。以辟支多不
借教。出無佛世。佛在世時。攝屬聲聞。以與聲聞理
果同故。若以教行別者。亦可聞三乘為三藏。但古
皆不開。今亦應爾。若明攝屬者。此經屬菩薩藏攝。
以經中雖存聲聞之名。不取聲聞理行果故。如彌
勒章云。若謂末世一切眾生。於大圓覺。起增上心。
當發菩薩清淨大願。應作是言。願我今者。住佛圓
覺。求善知識。莫值外道。及與二乘。又淨業章云。一
切眾生。認四顛倒為實我體。乃至云。有妄業故。妄
見流轉。厭流轉者。妄見涅槃。由此不能入清淨覺。
又圓覺章云。若經夏首。三月安居。即於佛前。作如
是言。我今敬請。不依聲聞。當與十方如來。及大菩
薩。三月安居。為修菩薩。無上妙覺。大因緣故。不繫
徒眾等。如是語類。皆欲揀棄小道。唯取菩薩理行
果也。

言三乘者。一聲聞乘。依四諦法。慇勤精進。欲速出
三界。自求涅槃。法華云。如彼諸子。為求羊車。出於
火宅。二辟支乘。依因緣法。慇勤精進。求自然慧。樂
獨善寂。深知諸法因緣。法華云。如彼諸子。為求鹿
車。出於火宅。三菩薩乘。依六度法。勤修精進。求一
切智。利益天人。度脫一切。法華云。如彼諸子。為求
牛車。出於火宅。然有權有實。若住相之行。因果歷
別。則名為權。若從性起修。因果該徹。則名為實。若
明攝屬者。此經屬菩薩乘攝。以經中問處答處。多
言為菩薩故。又賢善首章云。若諸菩薩。及末世眾
生。依此增進。至於佛地。如是則唯實一分攝。以是
悟後之修。修即無修。如威德章。奢摩三摩等。皆云
悟淨圓覺。以淨覺心修故。不屬餘二。其義可知。若
以此攝彼。亦可通收。以此經直通於圓。包含無量
乘故。又賢善首章云。是經名為頓教大乘。頓機眾
生。從此開悟。亦攝漸修。一切羣品。譬如大海。不讓
小流。

言五乘者。一人天乘。依戒善禪定之法。求下界五
欲。及上二界淨妙之樂。法華經。喻以最小之車。二
聲聞乘。三辟支乘。四菩薩乘。此三即上之三乘。五
佛乘。依萬行因華。嚴一乘道果。法華經。喻以大白
牛車。如云若是長者。乃至不與最小一車。猶不虗
妄。何況長者。自知財富無量。欲饒益諸子。等與大
車。是蓋以最小之車。喻人天。等與大車。喻佛乘也。
若明攝屬者。此經屬佛乘攝。如文殊發起。則曰。願
為此會。諸來法眾。說於如來本起清淨因地法行。
賢善流通。則曰。是經唯顯如來境界。是則因為果
設。果成因絕。尚不屬於菩薩。況夫餘乘。若以此攝
彼。雖人天不遺。譬夫一雲一雨。三草二木。隨分受
潤。試看如來說此經巳。一切大眾。聞皆歡喜。信受
奉行。則人天普攝之義。可以意會。

言九分。十二分者。通論聖教。有十二分。一修多羅。
此云契經。(謂十一分。及三藏中正文之外。餘有前後相承。貫穿契合等義。別為修多羅分)
二祇夜。此云重頌。三和伽羅。此云授記。四伽陀。此
云孤起頌。五優陀那。此云自說。六尼陀那。此云因
緣。七阿波陀那。此云譬喻。八伊帝目多伽。此云本
事。九闍陀伽。此云本生。十毗佛略。此云方廣。十一
阿浮達摩。此云未曾有。十二優波提舍。此云論議。
孤山云。長行(契經)重頌并授記。孤起無問而自說。因
緣譬喻及本事。本生方廣未曾有。論議俱成十二
名。廣如大論三十三。九分者。大小暫分。如法華小
乘唯九部。(方便品偈云。我此九部法。隨順眾生說)古德釋云。小乘談
理狹隘。故無方廣。(非是全無。但無至方至廣)不言成佛。故無授
記。(非全無記。但無授記成佛)請問方說。故無自說。(非是全無。但非直指)按
智論說。大乘亦惟九部。古德釋云。大乘多直顯。故
無因緣(非是全無。但不類戒因事制)譬喻(非是全無但不同信必喻誘)論議
(非是全無。但不至算沙自困)之三。又古德云。部恐濫部秩。後易
為分。若明攝屬者。十二分中。此經正屬方廣。以題
稱大方廣故。兼通八分。大疏云。貫攝之義通故。(即該
契經)正宗一一有重頌故。(即該祇夜)記安心人。成就佛智
故。(即該授記)因請方說故。(即該因緣)說佛因地法行故。(即該本事)
六度非因涅槃非果。(即該未有)二十七喻故。(即該譬喻)普賢
有徵。剛藏有難故。(即該論議)唯不攝伽陀自說本生等
三也。問契經居多。何非彼攝。答。藏中契經。巳全攝
故。分中契經。此但少分。藏乘分攝竟。

第三能被教義者。謂教海冲深。法雲彌漫。智光無際。
妙變莫窮。以無言之言。詮言絕之理。運無變之變。
應變態之機。機差教殊。義分多種。亦有不分。得少
失多。今將有分。略為三章。一約宗分教。二約論辯
義。三會通淺深。言約宗分教者。西竺東夏。弘闡之
流。於一代聖言。或含為一教。或開為二三。再開之
而至四五。人兼緇素。凡有一十八家。甲順乙違。難
盡他宗。事精理備。無越賢首。因依賢首祖師。略述
五教。

一小乘教。亦名愚法二乘教。異大乘故。逐機設故。
隨他語故。說諸法數。一向差別。以其揀邪正。辯聖
凡。明因果。分欣厭。然其所說法數。唯七十五。但說
人空。不明法空。縱說法空。少不明顯。唯依六識。三
毒。建立染淨根本。未盡法源。故多諍論。

二大乘始教。亦名分教。但明諸法皆空。未盡大乘
法理。故名為始。但明一切法相。有成佛有不成佛。
故名為分。廣談法相。少及法性。其所云性。亦是相
數。說有百法。決擇分明。故少諍論。

三終教。亦名實教。謂明緣起無性。一切皆如。定性
二乘。無性闡提。悉當成佛。方盡大乘至極之說。故
名為終。以稱實理。故名為實。多談法性。少及法相。
其所云相。亦會歸性。盡大乘說。故無諍論。

四一乘頓教。但一念不生。即名為佛。不依地位。漸
次而說。如思益經云。得諸法正性者。不從一地至
於一地。楞伽經云。初地即為八。乃至無所。有何次
等。既不同前漸次修行。又不同後圓融具德。故名
為頓。總不說法相。惟辯真性。一切所有。惟是妄想。
一切法界。惟是絕言。五法。三自性。皆空。八識。二無
我。俱遣。呵教勸離。毀相泯心。生心即妄。不生即佛。
亦無佛無不佛。無生無不生。如淨名默住等。別為
一類離念機故。亦為對治空。有俱。三種著相人故。
五圓教。謂統該前四。圓滿具足。一位即一切位。一
切位即一位。十信滿心即攝五位。成等正覺。故名
為圓。所說惟是無盡法界。性海圓融。緣起無礙。相
即相入。如因陀羅網。重重無際。微細相容。主伴無
盡。
巳上略出各義。令知大端。若廣辨所詮。及斷
證分齊。具如華嚴懸談。並賢首教儀等書。

言約論辨義者。佛教本乎一心。心有差別。則教有
支異。故如來說教。說此心也。諸祖判教。判此心也。
今即以起信論中。一心差別。以明五重教義。准起
信論。初惟以一心為本源。(論云。所言法者謂眾生心。是心。則攝一切世間。
出世間法)即圓教分齊。二依一心開二門。一者心真如
門。(所謂心性不生不滅)即頓教分齊。始教空宗。亦密示此門。
以彼不知如來遣相。即為顯性。故非彼分。二者心
生滅門。(謂依如來藏。有生滅心。所謂不生不滅。與生滅和合。名為阿賴耶識)即終教
分齊。分教相宗。亦密示此門。以彼不知佛說賴耶。
通如來藏。故非彼分。三依生滅門明二義。一者覺
義。(謂心體離念。離念相者。等虛空界。即是如來平等法身)即始教空宗分齊。
二者不覺義。(謂不如實知真如法一故)四依此義生三細。一依
不覺故心動。名業相。二依動。故能見。名轉相。三依
能見。故境界妄現。名現相。五依此相生六粗。一智
相。二相續相。(謂依智起念不斷。即法執分別)三執取相。(謂妄生執取。即我執
俱生)四計名字相。(謂妄計名字即我執分別)即小教分齊。(以斷我執證我
空。是小教義故)五起業相。(謂循名造業)六業繫苦相。(謂隨業受報)即
人天分齊(又六道業報。即苦空觀等之方便。亦小教分齊)。

言會通淺深者。此經正屬頓教。兼攝小始終三。直
通乎圓。如賢善首章云。是經名為頓教大乘。頓機
眾生。從此開悟。其正屬頓教可知。又云亦攝漸修
一切羣品。譬如大海。不讓小流。其兼攝小始終三
可知。又云乃至蚊䖟。及阿修羅。飲其水者。皆得充
滿。其直通乎圓可知。以飲水多少。皆具百川味故。
此約賢善首章。通以會通。若別以會通者。教各有
文。散在十一章中。繁不具悉。所冀學賢首者。當體
心會教。借教通經。則經可通。而教可會矣。能被教
義竟。

第四所被機宜者。夫教因機設。機以教成。上說教義。
巳知能被宏深。今示機宜。略彰所被廣大。復分兩
門。以盡揀收。一遵古所判。二依經所明。

言遵古所判者。依古德開為二門。一料揀。二普收。
料揀非機。則有五種。一謂樂著名相。以文為解者。
二謂繫滯行位。高推聖境者。三謂情尚於空。觸言
賓無者。四謂自恃天真。輕厭進修者。五謂固執先
聞。擔蔴棄金者。如是皆名非機。反是皆機。若普收
者。則一切眾生。皆有佛性。但得聞之。無不獲益。宿
機深者悟入。淺者信解。都無宿種者。結緣成種。食
金剛喻。可為譬也。

言依經所明者。亦有料揀普收。二門。料揀者。按淨
業普覺二章。俱有十種非機。一者有妄業道。妄見
流轉。此六道凡夫。堅執四相者。二者厭流轉者。妄
見涅槃。此小教二乘。厭有趣空者。結此二種文云。
是故動念及與息念。皆歸迷悶。故知非機。三者心
有所證。顯有能證。此住位菩薩。猶有微細我相。以
能證即我故。四者悟證有我。不復認證。此行位菩
薩。猶有微細人相。以超我即人故。五者了彼證悟。
不住我人。此向位菩薩。猶有微細生相。以存有所
了。即眾生相故。六者心照清淨。覺所了者。此地位
菩薩。猶有微細壽者。然既心照清淨。則了巳不存。
當下即是。若更起心。覺彼所以能了之者。此覺則
是一切業智。(業識上微細分別)所不自見。(業智不能照破自已。如眼不自
見)猶如命根。即壽者相故。結此四相文云。末世眾
生。不了四相。雖經多劫。勤苦修道。但名有為。終不
能成一切聖果。故知非機。此上共六種。詳見淨業
章中。七者我於本心。作種種行。(此名作病)揀云彼圓覺
性。非作得故。(此顯非機)八者任彼一切。隨諸法性。(此名任病)
揀云。彼圓覺性。非任有故(此顯非機)九者於自本心。止
息諸念。(此名止病)揀云。彼圓覺性。非止合故(此顯非機)十者
滅諸煩惱。一切永寂。(此名滅病)揀云。彼圓覺性。非寂相
故。(此顯非機)以上四種。詳見普覺章中。若普收者。按清
淨慧章。從凡至聖。皆稱隨順覺性。然既皆稱隨順。
自應咸是所被。無容揀棄。若果能居一切時。不起
妄念。則作任俱銷。於諸妄心。亦不息滅。則止滅咸
停。若更能住妄想境。不加了知。於無了知。不辨真
實。則一切障礙。即究竟覺。得念失念。無非解脫。成
法破法。皆名涅槃。智慧愚癡。通為般若。菩薩外道。
所成就法。同是菩提。無明真如。無異境界。諸戒定
慧。及淫怒癡。俱是梵行。眾生國土。同一法性。地獄
天宮。皆為淨土。有性無性。齊成佛道。一切煩惱。畢
竟解脫。如是則四相四病。盡是圓覺性門。六根六
塵。全彰法界智境。是機皆被。有性咸收。楞嚴云。聖
性無不通。順逆皆方便。圓覺妙心。亦復如是。凡諸
有生。幸勿錯過。所被機宜竟。

第五體性淺深者。夫聖言無定。大小通關。真教難評。
淺深異體。今依本經大旨。通收古德所說。略為三
章。一開為十種。(清涼疏華嚴等)二合為四門。(圭峯註圓覺等)三總
以會通。

言開為十種者。一音聲語言體。二名句文身體。三
通取四法體。四通攝所詮體。五諸法顯義體。六攝
境性心體。七會緣入實體。八理事無礙體。九事事
無礙體。十海印炳現體。此之十種。前淺後深。言盡
理圓。詳華嚴懸談。

言合為四門者。即上十種。圭峯束而為四。一隨相
門。二唯識門。三歸性門。四無礙門。隨相門中復有。
二種。一聲名句文體。謂大小乘教。或以聲為教體。
攝假從實故。或以名句文為教體。以體從用故。今
通取之。以假實體用。遞互相資。而為教體。二通攝
所詮體。以聲名句文。但屬能詮。若無所詮之義。不
成教體故。必通攝所詮。文義相隨而為教體。唯識
門者。以上能詮所詮。皆唯識現故。唯識云。唯遮外
境。識表內心。離識之外。更無別法。釋論亦云。十地
經者。彼聖者金剛藏。識所變影像。為增上緣。聞者
識上。影現似彼法門。展轉傳來。說名為教。是知一
切諸法。皆是識心所變影像。故以唯識為體。歸性
門者。以上識心無體。唯是真如故。然有二義。一約
生滅門。真如隨緣變起識境。諸法從緣無性。會歸
唯一真如。如起信論云。依於此心。顯示摩訶衍義。
華嚴梵行品云。知一切法。即心自性。成就慧身。不
由他悟。故以歸性為體。二約真如門。不變名真。不
壞名如。惟此可為教體。顯有變有壞者。非教體故。
如起信論云。一切諸法。惟依妄念而有差別。若離
妄念。則無一切境界之相。是故一切法。從本巳來。
離言說相。離名字相。離心緣相。畢竟平等。無有變
異。不可破壞。惟是一心。故名真如。維摩經文。殊歎
維摩詰曰。乃至無有文字語言。是名真入不二法
門。故惟以歸性為體。此二義中。前是終教唯心。後
是頓教惟心。合為一歸性門也。四無礙門。亦有二
義。一理事無礙。二事事無礙。理事無礙。復有二義。
一前後交徹。二說聽全收。前後交徹者。以上三門
中。前二屬生滅門。是事法界。後一約所歸之性。屬
真如門。是理法界。起信論云。依一心法有二種門。
然既依於一心。則真如即是生滅。生滅即是真如。
故統收前三。理事無礙。而為教體。說聽全收有四
句。一佛全攝生。謂佛真心外無別眾生。則唯說無
聽。二生全攝佛。謂眾生真心外無有別佛。故惟聽
無說。三生佛互融。謂佛真心攝眾生時。不礙眾生
心中攝佛。眾生心中攝佛時。不礙佛真心攝眾生。
則說聽雙存。二教齊立。四生佛俱泯。謂佛真心攝
眾生時。生即同佛。故非生。眾生真心攝佛時。佛即
同生。故非佛。則說聽互奪。二教齊泯。如是則存泯
自由。理事無礙。故以無礙為體。事事無礙中。亦有
二義。一重重互攝。二說聽全收。重重互攝者。謂由
上三門。理與事無礙故。能令聲名句文等。一一事
法。皆悉稱理無礙。如法華意根清淨文云。以是清
淨意根。乃至聞一偈一句。通達無量無邊之義。今
識門稱性亦然。又云解是義巳。能演說一偈一句。
至於一月四月。乃至一歲。今聲名句文義。稱性亦
然。說聽全收者。亦有四句。一由佛果稱性。攝法無
遺。眾生尚在佛中。況所聞教。故佛果一一身分。一
一毛端等。皆為所聞。二謂眾生稱性。攝法無遺。佛
尚在眾生中。況所說教。故眾生一一身分。一一毛
端等。皆成所說。三由生佛互在。各不壞相。則隨一
聲教互說互聞。故眾生身中佛。為佛身中眾生說
法。佛身中眾生。聽眾生身中佛說法。四由生全在
佛。故同佛非生。佛全在生。故同生非佛。二位齊泯。
說聽互無。故佛身中眾生無聽。眾生身中佛無說。
如是則一聞一切聞。一說一切說。生佛互在二俱
存。說聽互無兩俱泯。究竟存亦不可說。泯亦不可
說。以正互泯時即互存。正互存時即互泯。一切圓
成。無障無礙。故最後以事事無礙。為教體也。

言總與會通者。圭峯初門。即攝清涼前五。二分攝
六。(以彼唯心。義寬。圭峯唯識門中。雖有本影四句。亦止潛通。終頓。尅論唯齊始分二教。故不俱攝。)
三分攝六。全攝彼七。(以彼釋唯心。齊於一心本源。圭峯第三。止齊終頓。故唯分
攝。若彼第七。會生滅之緣。入真如之實。義當頓教。故此全攝)四攝後三可知。若
以本經會通者。此經正屬頓教。應以歸性為體。亦
兼小始終三。小教顯屬隨相。冥通唯識。始教顯屬
唯識。冥通歸性。至若終教。與頓教同屬歸性。又此
經直通乎圓。亦兼以無礙為體。教體淺深竟。

第六宗趣通別者。語之所尚曰宗。宗之所歸曰趣。然
有通有別。通謂。通論一代佛教。諸部異計。各各不
同。以義相從更復合之。略為六宗。

一隨相法執宗。謂於一切我法中。起有無執故。即
小乘諸師。依阿含緣生等經。造婆沙俱舍。諸部論
等。此中復分為六。一我法則有宗。謂犢子。法上。賢
胄。正量。密林山部等。以立我故。諸部論師。共推不
受。呼為附佛法外道。二法有我無宗。謂薩婆多。上
座。多聞部等。彼說諸法。皆悉實有。但不立我。異外
道計。又立正因緣。以破外道邪因。及無因等。三法
無去來宗。謂大眾部。及鷄胤。制多。西山。北山。法藏。
飲光部等。惟說現在有為。及無為法。以過未之法。
體用俱無。故所不說。四現通假實宗。謂說假部。就
前現在有為法中。說五蘊為實。界處為假。其成實
論。末經部師。(對根本經部言)亦是此說。五俗妄真實宗。即
說出世部等。謂世俗是假。以虗妄故。出世反上。六
諸法但名宗。即一說部等。說一切我法。但有假名
無實體故。六中初唯執有。後唯執無。中通有無。故
總唯一隨相法執宗。

二唯識法相宗。謂一切法。皆唯識現故。即無著天
親。依方廣深密等經。造瑜伽唯識論等。

三真空無相宗。謂一切諸法。皆空無相故。即提婆
清辯。依妙智般若等經。作百門掌珍論等。

四藏心緣起宗。謂一切諸法。唯是真如隨緣。具恒
沙德故。即堅慧馬鳴依勝鬘涅槃等經。造寶性起
信論等。

五真性寂滅宗。謂想相俱絕。直顯性體故。即馬鳴
龍樹。依楞伽。般若等經。造真如三昧。智度論等。

六法界圓融宗。謂無盡法界。如因陀羅網。主伴重
重。圓融無礙故。即龍樹天親。依華嚴等經。造不思
議十地論等。

此之六宗。除第一宗中第一。有宗無趣。以佛教所
不受故。其餘皆各為一類之機。啟揚悟門。資修行
業。以證自類之果為趣。

若別就當經。以明宗趣者。於中復有通別。通則此
經唯依如來本起因地。圓照清淨覺相為宗。永斷
無明。成就妙圓覺性。究竟極果為趣。若就前通中。
宗唯第五。趣兼第六。一二三四。亦可旁通。別則唯
就本經。次第循環。別分六對。一教義一對。謂欲求
圓覺。須依聖教。故先以永離諸幻之教為宗。教不
虗傳。要在如教思義。故次以深思幻盡之義為趣。
二疑信一對。謂幻盡覺圓。聞者多疑。故先以曲辯
三疑為宗。深疑既辯。真信斯生。故次以決定信生
為趣。三悟修一對。謂信既決定。悟應真實。故先以
心悟實相為宗。徒悟無功。要必從性起修。故次以
進修三定為趣。四偏圓一對。謂悟有深淺。初修尚
應隨機。故先以偏修三定為宗。境變純雜。久修自
應無礙。故次以圓修輪觀為趣。五因果一對。謂輪
觀磨礱。正因無礙。故先以滅障成因為宗。因成果
契。力在後時。故次以尅期取證為趣。六終始一對。
謂果成報本。崇闡微言。故終以出名勸持。勸護為
宗。持護所期。仍假方便。故始以圓照清淨覺相為
趣。此則從前起後。次第循環。別為一經宗趣。隨順
修習。自然相應。亦可云知所先後。則近道矣。宗趣
通別竟。

第七傳譯紀略者。謂自西而東。傳來必致命委身。翻
梵成華。譯人皆乘願受囑。況茲真詮。逈異餘誥。佛
說必現淨土。傳譯定非常倫。末世親逢。無任慶躍。
為茲紀略。昭示來今。謹按開元釋教目錄云。沙門
佛陀多羅。此云覺救。北印土。罽賓人也。於東都白
馬寺譯。不載年月。續古今譯經圖記。亦同此說。又
北都藏海寺。道詮法師疏云。羯濕彌羅。(翻譯名譯集云。罽賓
國名正。音羯濕彌羅。此翻賤種。昔末田底迦。立五百伽藍於此。買異國賤人。以充役使。後因生息繁盛。賤
人自立君長。鄰國鄙之。因而名焉)三藏法師。佛陀多羅。於長壽二
年。龍集癸巳。持梵本至神都。白馬寺翻譯。四月八
日畢。然釋教。目錄。譯經圖記。二俱不載年月。而道
詮特書者。想必有所見。傳紀略竟。

第八註釋倡先者。依大疏有四家。謂京都報國寺。惟
慤法師。先天寺。悟實禪師。薦福寺。堅志法師。并北
京道詮法師。大疏云。慤邈經文。簡而可覧。實述理
性。顯而有宗。詮多專於他詞。志可利於羣俗。然既
各有所長。均可行世。各接一類之機。普收結緣之
眾。無何人有政舉。人亡政息。弗獲神遇。徒仰嘉名。
目今盛行海內。獨步講筵者。唯我法界第五祖。賢
宗正三世。圭峯大士。所出兩疏。兩鈔。為尤著也。如
相國裴序讚云。其敘教也圓。其見法也徹。其釋義
也。端如析薪。其入觀也。明若秉燭。其辭也。極於理
而巳不虗騁。其文也。扶於教而巳不苟飾。不以其
所長病人。故無排斥之說。不以其未至蓋人。故無
胸臆之論。乃至云。後世雖有作者。不能過矣。然向
以獅絃既奏。羣音絕嚮。所以此經。自圭峯而後。註
者希焉。近因長夏無事。檢閱方冊藏經。與大疏同
函者。圓覺之註釋有三。一日直解。憨山大師註也。
師深通禪理。而尤精於教乘。嘗以圓覺為最勝法
門。統攝無邊教海。該羅法界圓宗。徹一心之源。歷
三觀之旨。偏正互換。單複圓修。搜窮妄宰。披剝禪
病。圭峯師。扶教竪宗。為疏為鈔。修學人。厭繁苦略。
難解難通。大師於禪餘展玩。深有慨焉。自稱祖疏
義。而徑釋經文。目曰直解。若為結法緣。而暫一隨
喜。殊覺暢明。二曰句釋。正白羅峰大師註也。師為
博山嗣孫。開法於嶺南曰新山。亦一時洞宗之丁
丁者矣。法語行世者若干。而圓覺經註。乃最後絕
筆也。應華王居士序。謂其以大悲願力遊如來大
圓覺海。普令開示悟入。打翻圭峯窠臼。闡揚洞上
宗風。繹此數語。則大師註釋此經之本意。巳略見
其槩矣。三曰要解。勤息寂正師註也。師不知何如
人。寂其派。正其名也。勤息者。乃沙門之華言。義取
乎勤修戒定慧。息滅貪瞋癡也。既不用五重玄義。
又不假十門通經。知師非台賢兩宗。其所住寺。既
名通律。或者為南山宗耳。至觀其首敘經義。隨章
頗得其次。又玩其正釋經文。逐句略辯其神。利便
初心。應名略解。或冀其一言之下。心地開通。則略
即成要。師意果如是乎。然此巳上三師。既立言在
先。宜皆為我師。謂善者從之。不善者易之。所以隨
門續錄者。正為此耳。註釋倡先竟。


圓覺經析義疏懸示(終)
No. 263
圓覺經析義疏卷第一
賢宗後學　通理　述
嗣法門人　心興　較訂

△第九總釋名題者。謂名者實之賓。題者經之綱。
一經大義。攝在名題。故云總釋。謂總釋一經大義。
於名題中也。於中分四。一略釋五名。二詳釋現題。
三附辯古法。四後釋卷次。初。
按經中佛自所說。
有五種題名。一曰大方廣圓覺陀羅尼。(此以法義為名。謂圓覺是
法。大方廣是義。陀羅尼是梵語。此云總持。謂圓覺一法。能總一切。大方廣三義。能持無量義。故總以陀
羅尼名之)二曰修多羅了義。(此以勝慧為名。修多羅乃諸經通名。權漸之經。名不
了義圓頓之經。名為了義。依之修習。能成廣大甚深智慧。故是以勝慧為名也)三曰秘密
王三昧。(此以勝定為名。三昧乃諸定總名。權小所修不稱秘密。以可測故。亦不稱王。不自在
故。諸佛菩薩所住。乃稱秘密與王。依之修習。乃得自在神用。權教小乘。所不能測。故是以勝定為名也)
四曰如來決定境界。(此以圓果為名。謂如來是巳成之佛果。凡是有心。決定當
得。所謂果徹因源是也)五曰如來藏自性差別。(此以圓因為名。如來藏自
性。是未成之佛因。賢聖等妙。皆自性之差別。所謂因該果海是也)大疏云。事周理
盡。須建五名。(為令行人。依真法義。成勝定慧。修證圓因果也)取要標題。且
存兩號。(講演時名繁難稱。故標題。唯取要者。且存而號者。一名大方廣圓覺。二名修多羅了
義。合此二名。共為一題。略去陀羅尼三字。後三名亦皆不取。以三昧因果。皆以法義勝慧百得建立。故惟
以二名為要也)略釋五名竟。
△二詳釋現題二。一釋所詮
法義。二釋能詮名目。初。

「大方廣圓覺修多羅了義經卷上」

【大疏云。凡欲解了義經論。先須明釋法義。依法解
義。義即分明。以義照法。法即顯著。故論中。(起信論中)欲
顯大乘深隱性相道理。先開此二。如論云。摩訶衍
者。略有二種。一者法。二者義。法指一心。義開三大。
今此中五字。圓覺二字。正是其法。以圓覺在纏。即
是如來藏性故。論云。所言法者。即眾生心。為欲眾
生。發其大乘信根。故目此圓覺在纏。為眾生心也。
大方廣三字。即名為義。以如次即是體相用三大
義故。大疏云。大者當體得名。常徧為義。當體者。當
圓覺之全體。無邊涯。絕分量。強名為大。揀非法相
宗中。對小言大之大。以對小言大。則大有分限。非
真大故。常徧為義者。常則竪通三世。徧則橫該。十
方。竪通三世者。過去無始。未來無終。無有一法能
先後之。唯此能先後於諸法。故名為大。如涅槃云。
所言大者。名之為常。橫該十方者。外則能包。內則
能徧。無有一法能包徧之。唯此能包徧於諸法。故
名為大。如涅槃云。所言大者。其性廣博。猶如虗空。
方者就法得名。(以方者法也)軌持為義。軌則軌生物解。
持則任持自性。軌生物解者。如眾生悟入圓覺。雖
因善友開示。然其智解。從覺性生。如水土之潤。生
糓芽等。芽從種生。不從水土。故知悟入圓覺。還依
圓覺為方以軌之。任持自性者。以一切眾生。皆具
本覺。雖流浪六道。而此覺性不曾失滅。設能依此
修證。則一切勝因妙果。皆從此出。如文殊章。世尊
答文殊云。有大陀羅尼。名為圓覺。清出一切清淨
真如。菩提涅槃。及波羅密。教授菩薩。是知修證圓
覺。還依圓覺為方以持之。廣者從用得名。(大用繁興。即是
廣也)多博為義。多則此圓覺性。本有過塵沙之妙用。
潛興密應。無有休息。無有窮盡。此則以多名廣。如
世間凡數之多者。即名為廣。博則此無盡用。一一
同於覺性。無有邊際。無有分限。如普眼章。世尊答
普眼云。覺性徧滿。圓無際故。當知六根徧滿法界。
根徧滿故。當知六塵徧滿法界。塵徧滿故。當知四
大徧滿法界。如是乃至八萬四千陀羅尼門。徧滿
法界。此則以博名廣。如世間凡量之博者。亦名為
廣。圓覺二字。直指其法。言上來所稱大方廣者。畢
竟是甚麼法耶。故直指圓覺示之。意顯即是圓覺
性故。若釋其義者。滿足周備曰圓。顯此外更無一
法故。虗明靈照曰覺。顯此中不存一念故。又具足
大方廣義。該盡世出世法。故名為圓。備歷本如究
竟。照徹凡非凡位。故名為覺。裴相國序云。統眾德
而大備。爍羣昏而獨照。故曰圓覺。此之謂也。
△次
釋能詮名目。修多羅三字。是諸經通名。了義經三
字。是當經別目。總別合稱。意顯此經。乃諸經中了
義經也。修多羅華梵名義。巳於藏乘分攝中釋。了
義者。決擇究竟顯了之說。非覆相密意含隱之談。
順宗皇帝問。諸經中何者了義。何者不了義。清涼
答云。佛一代教。若約本為一事。八萬度門。莫非了
義。若圓器受法。無法不圓。得之由人。亦皆了義。此
二不足揀別。今約開方便門。示真實相。有了不了。
故淨名涅槃寶積等經。皆云依了義經。不依不了
義經。言不了義者。謂小乘教。了義經者。謂大乘教。
又大乘教。復有了不了。謂有大乘。雖六度悲智兼
修。而定說三乘不一。亦非了義。若有會歸一極。以
玄鑪陶於羣像。智海總乎萬流。無二無三。無不成
佛。中道理觀。不共二乘。方為了義。又大寶積經。佛
告舍利弗。若諸經中。宣說世俗。名不了義。宣說勝
義。名為了義。若諸經中。宣說作業煩惱。名不了義。
宣說煩惱業盡。名為了義。若諸經中。宣說厭離生
死。趣求涅槃。名不了義。宣說生死涅槃。無二無別。
名為了義。若諸經中。宣說種種文句差別。名不了
義。宣說甚深難見難覺。名為了義。此等乃祖佛料
揀。固應無惑。細研本經語意。知非不了義教。故題
中特標為了義經也。(問。修多羅與經字。但華梵文異。今雙置題目。豈非繁重。答。
梵文總指諸部。華文別目當經。封總彰別。不唯非是繁重。且顯當經了義。獨勝於諸修多羅耳)詳
釋現題竟。
△三附辯古法二。一立題法。謂諸經題
目。或佛說時。便自立名。如妙法蓮華經等。或佛滅
後。結集者立。如佛說阿彌陀經等。今經是佛自立。
結集裁成。如前略釋五名中說。又人法喻三。單複
具足。例有七種。一單人。如淨名。二單法。如涅槃。三
單喻。如寶積。四法喻複。如妙法蓮華。五人法複。如
勝天王般若。六人喻複。如佛說梵網。七具足三。如
大方廣佛華嚴。今經若通論五題。則例同華嚴。若
唯就現題。則立準涅槃。
△二釋題法。謂古釋有二。
一作對釋。二離合釋。今作對有三。一圓覺是法。大
方廣是義。為法義對。二經字是能詮教。屬事。大方
廣等是所詮法。屬理。為理事對。亦教理對。三修多
羅。乃諸經通名。了義經。為當經別目。為通別對。離
合亦三。一大字是體。能具相用。得勝之義。方字是
相。廣字是用。為體所具。得劣之義。方廣上加之字。
依主釋也。二了義是用。經字是體。經上加即字。體
持業用。持業釋也。三大方廣圓覺。是修多羅藏中
之了義說。故稱為經。居近隣強。隣近釋也。此與上
科蓋為不廢古式。略備參考。餘或可通。避繁不悉。
附辯古法竟。
△四後釋卷次。卷者。對舒而言。謂舒
之以便誦持。卷之以便供奉也。又古經書多以軸
為卷。今易制未譯其名耳。上者下之對也。此經文
有兩卷。數配兩儀。故以上下分之。此卷居上也。(按諸
經。此下多出譯人。註疏家皆詳細釋之。今此經譯人。事籍無可考稽。巳略見於第七門中)總釋
名題竟。】

△十別解文義分三。一敘分。二正宗分。三流通分。
(此三分者。始於道安。證於親光。蓋以經無豐約。皆具乎此。依此科經。如首身足。各有分齊。不相紊亂。故稱
彌天高判。今古通遵。乃諸經科判之所由始也)此且通標三分。下乃別依
分釋。
初敘分(敘一經之來源。述說法之由致)二。一結集證信敘。
二問答發起敘。初。
(具六。謂信聞時主處眾也。關一則大教不興。故古德判為六種
成就。云證信者。以主伴依正。能所分明。證是佛說。令人生信故。亦名通敘。六種成就。諸經通有故。亦名經
後敘。以是說經之後。結集建立故。結集建立。有意有因。建立之因者。按龍勝論云。佛將入滅時。阿難悲哀。
阿尼樓豆謂言。汝是持佛法人。當咨問後事。難〔巳〕云何後事。豆言。汝問佛滅度後。我等以誰為師。依何而
住。惡性比丘。云何調伏。結集法藏。經初當置何語。阿難承教。一一咨問。佛依問而答。我滅度後。汝等以戒
為師。依四念處住。惡性比丘默而擯之。一切經初。當置如是我聞等語。由是凡屬佛經。皆置此語。無此語
者悉屬偽造。建立之意有三。一斷疑。凖智度論。佛滅度後。眾請阿難登座。結集法藏。感身相好同佛。眾起
三疑。一疑世尊重起。二疑他方佛來。三疑阿難成佛。一唱此語。知是結集法藏。三疑頓斷。二息諍。以阿難
與眾。德業頗齊。若不推尊從佛。恐與諍論。一唱此語。顯是授受有源。羣諍自息。三異邪。以西域外道經初。
置阿憂二字。阿翻為無。憂翻為有。意顯諸法雖多。不出有無。斷常之見。大抵如是。今置此語。明是出世正
法。揀異邪經)分三。一標信與聞。二時主及處。三法眾同
會。初。

「如是我聞。」

【如是者。信成就也。為順此意。解作信順之詞。以信
則言如是。不信則言不如是故。華嚴云。信為道元
功德母。長養一切諸善法。故首標之。又如是者。許
可之詞。佛地論云。結集時。諸菩薩咸共請言。如汝
所聞。當如是說。傳法菩薩。便許可言。如是當說。如
我所聞。(云云)又如是者。指法之詞。有能指所指之
別。能指即結集之人。所指即結集之法。結集之人
有二。如纂靈記云。摩訶衍藏。是文殊師利與阿難
海。在鐵圍山間結集。所指之法。有事有理。事則能
詮虗文。從此以後。直至歡喜奉行。皆如是之事。理
則所詮實義。經云。無上法王。有大陀羅尼門。名為
圓覺。又云。依願修行。漸斷諸障。障盡願滿。便登解
脫。清淨法殿等。皆如是之理。若事若理。總屬此法。
故不別指。直言如是。若連下釋之。是結集者。對眾
標唱之語。蓋謂如是之法。我從佛聞也。我聞者。聞
成就。謂成就雖在信順。臨期實賴音聞。不有音聞。
教體何立。故楞嚴云。此方真教體。清淨在音聞。釋
義則揀別賓主曰我。聲來達耳曰聞。合論則是結
集者。自謂耳提面命。親從佛聞。揀非私淑讀古者
比也。又從凡至聖。說有四我。一凡夫徧計我。二外
道宗計我。三諸聖假立我。四法身真實我。今就文
殊與阿難海。應屬後二。以無徧計及邪計故。聞謂
耳根發識。聲在可聞處。作心欲聞。即便得聞。今不
云耳聞。及識聞等。但云我聞者。廢別從總。易明了
故。若按空生晏坐。帝釋散花。則聞既無聞。我何有
我。無我無聞。乃一乘頓教之真我真聞也。標信與
聞竟。
△二時主及處。】

「一時婆伽婆入於神通(至)於不二境現諸淨土。」

【一時者。時成就也。謂臨期雖在音聞。說聽全憑佳
會。不有佳會。大法難弘。故古德云。世事合會。尚待
昌期。大法弘宣。豈違佳運。釋義則一者。始終究竟
之謂。時者遷流轉變之義。合論則說無異座。聽無
異席。說聽事畢。一期究竟。名為一時。又時乃不相
應法。或否或泰。俱以時稱。今云一者。揀非否也。以
否則不能究竟。不得稱一故。不云年月日者。以如
來說法。通乎上下。(謂天上人間也)滅後結集。達於遐邇。年
月日紀。難以對同。故總以一時該之。若依當經所
宗。則是心境泯。理智融。凡聖如。本始會。此諸二法
皆一之時也。婆伽婆者。主成就。謂說聽雖期良時。
御眾必推教主。不有教主。羣機何歸。然諸經教主。
多用佛字。乃梵語之略。具云佛陀耶。此翻覺者。謂
自覺覺他。覺圓滿故。是十種通號之一。今云婆伽
婆者。名具六德。義該十號。顯最勝也。名具六德者。
一自在德。謂五住不能染。二死不能繫故。二熾盛
德。謂身光與智光。降魔制外故。三端嚴德。謂具相
及妙好。端正嚴麗故。四名聞德。謂名聞徧十方。稱
揚無盡故。五吉祥德。謂滅罪銷灾障。賜福延壽齡
故。六尊貴德。謂世間出世間。尊重珍貴故。為具六
德。故經存梵語。五不翻中。含多義不翻也。義該十
號者。自在攝二。謂證理自在。則攝如來。化他自在。
則攝應供。熾盛攝一。謂降魔熾盛。則攝正知。制外
熾盛。則攝徧知。端嚴攝一。謂相好端正。則攝行足。
相好嚴麗。則攝明足。名聞攝二。謂名聞周徧。則攝
妙往菩提。稱揚無盡。則攝達偽通真。吉祥攝一。謂
到處皆吉。攝無上士。轉難成祥。攝調御丈夫。尊貴
攝三。謂世間尊貴。攝天人師。出世尊貴。則攝於佛。
據此則三世間主。共相尊貴。則攝世尊。良以根鈍
眾生。樂減厭繁。若但言佛。則太減。遺九德故。若通
言十。則太繁。難憶持故。今言婆伽婆者。均於繁減。
亦不遺彼繁減。是不唯顯其最勝。且憶持亦易耳。
入於神通等。處成就也。謂御眾雖推教主。際會必
依宏方。為說一乘頓教。故現法界玄境。大光明藏。
即一真法界智也。具一切智。遇緣則興。故名為藏。
稱法界起。還照法界。故以大光明稱之。益以神通
者。不可思議曰神。無能障礙曰通。意顯此智。唯證
乃知。難可思議。有緣則應。無能障礙故。入之一字。
對下三昧而言。謂智契法界。則是入此三昧。入此
三昧。法界之理現前。唯受此理。不受餘受。故益以
正受。若以三身言之。智契法界。則是現法性身。依
法性土。身土同為一法界故。一切如來。巳成佛果
人也。巳成佛果。現自受用身土。故曰光嚴。以自受
用身土。皆有光明。及莊嚴故。住持者。依法界住。為
法界持。意顯一切如來。所有自受用身土。皆依法
界性為緣起也。眾生者。眾處受生。以有無明昏濁。
煩惱雜染。不清淨故。當其無明未起。煩惱未生。原
本自有清淨覺地。即法界是。意顯凡諸所有眾生
身土。亦依法界性為緣起也。緣起無性。故曰身心
寂滅。謂生佛身心。皆歸寂滅。寂無形。滅不生。故然
身心為能依。既巳寂滅。所依勝劣二土。豈有形生。
是唯有法界平等。即是本性實際。包羅萬有。彌綸
太虗。故云圓滿十方。唯是一法界性。本無二體。逢
緣變現諸法。故能隨順。今當為諸菩薩。演斯頓教。
故且於不二竟。現諸淨土。據此則他受用身土。仍
依一真法界性為緣起耳。時主及處竟。
△三法眾
同會三。一舉類標數。二列上首名。三與伴同會。初。】

「與大菩薩摩訶薩十萬人俱。」

【初舉類。與者相與。意有所為。為演一乘頓教之法。
故爾相與大菩薩類。為是一乘頓教機故。菩薩者。
略梵語。具云菩提薩埵。此翻覺有情。有三義。一約
自利。謂菩薩是能覺悟之有情。揀凡夫不自覺故。
二約利他。謂菩薩能覺悟一切有情。揀二乘不覺
他故。三約兩利。謂菩薩上求佛覺。下化有情。顯行
願兼資。悲智雙運故。首言大者。揀權漸教故。大疏
云。信大法。解大義。發大心。證大道。行大行。趣大果。
六事俱大。顯是實教及頓教故。摩訶薩。具足應云。
摩訶菩提薩埵。摩訶亦翻為大。(問與上大字何別。答。上是揀權漸。此
復揀地前)謂此菩薩。又是實教頓教中之大菩薩。揀非
地前諸位可比。末四字標數。謂一類相從者。大數
約有十萬。同德同心。和合集聚。故云俱也。舉類標
數竟。
△二列上首名。】

「其名曰文殊師利菩薩(至)賢善首菩薩等而為上首。」

【首句總指其名。文殊下依次別列。文殊師利者。梵
音之訛。正云曼殊室利。此翻妙吉祥。以初生時。有
祥光滿室之兆故。亦翻妙德。謂智德深妙。華嚴云。
了了見佛性。猶如妙德等。道成先劫號龍種尊王。
現證北方。為摩尼寶積。當來成佛。名曰普現。影嚮
大化。示同菩薩。華嚴表根本智。今經為發起師。一
乘頓教。非智莫解。故首標之。梵語邲輪䟦陀。此云
普賢。悲華經云。我誓於穢惡世界。行菩薩道。使得
嚴淨。我行要當勝諸菩薩。寶藏佛言。以是因緣。今
改汝字。名為普賢。據此則普賢之名。應具二義。一
者穢惡世界。使得嚴淨。是普化眾生。皆令成賢。二
者我行要當勝諸菩薩。是普超同倫。獨讓我賢。古
德云。行彌法界。德無不徧曰普。隨心益物。乘時設
化曰賢。與悲華亦不相違。常見塑畫聖像。多以文
殊普賢為對。蓋以文殊表智。普賢表行。智行相成。
如目足更資。今經亦爾。故次列之。普眼者。依本經
佛答其問。略具二義。一者普見諸法清淨。是大智
普眼。二者普見眾生同佛。是大悲普眼。金剛者。最
堅最利。一切無能壞。能壞於一切。菩薩之智慧亦
爾。煩惱不能侵。魔外不能動。能斷一切障。能除一
切礙故。觀經中備起三難。乞世尊銷末世之疑。其
義可見。智既如此。能含能生無盡功德。故名為藏。
彌勒此云慈氏。由過去遇大慈如來。得慈心三昧。
又由在母胎時。其母使有慈心。故以慈氏為姓。名
阿逸多。此云無能勝。謂位居補處。除佛無能勝故。
若依本經。則菩薩深究愛根。蕩除細惑。人所不及。
況復能勝哉。清淨慧者。慧用了然。無住無著。一切
幻化所不能染故。大疏云。若慧不清淨。即落地位。
滯因果。乖覺性。菩薩不爾。故以清淨慧為名。威德
自在者。有威可畏。有德可仰。魔外不能嬈。妄惑不
能侵。依本經則三觀成就。功用猛利。故能爾也。辯
音者。具無礙辯。能辯一切差別言音。如本經佛說
二十五種輪觀。單複圓修。唯菩薩能辯識。亦唯菩
薩能宣傳故。淨諸業障者。斷惑證真。身三口四。永
不生故。依本經則一切業障。盡依四相而生。菩薩
致問。如來為說。能令一切眾生。淨諸業障。故仍依
之名也。普覺者。生死涅槃。猶如昨夢。菩薩能覺。其
覺可謂普矣。依本經則我人生壽。能生業障。因枝
尋本。易得覺了。至於作止任滅。但障禪那。任運而
興。覺了成難。菩薩因問而覺。覺斯周普。圓覺者。妄
盡真極。如望夜月故。依本經則尅期修證。心不放
捨。諸障銷滅。佛境現前。菩薩乃過來人也。賢善首
者。以善為賢。無過弘法。菩薩能之。故為首也。依本
經則流通聖教。端賴此人。故為至賢至善之首。等
字非等下。乃等上十一位。合十二位。為十萬人之
上首也。列上首名竟。
△三與眾同會。】

「與諸眷屬皆入三昧同住如來平等法會。」

【諸眷屬者。除上首外。餘諸所有人也。然上首既有
十二。若人各一萬眷屬。合有十二萬人。或亦多少
不定。則上云十萬者。亦唯約大數言之。上首護念
曰眷。攝令從道曰屬。是則此之眾人。時時為上首
護念。攝令從道。當此圓覺妙場。故相與而來也。皆
入三昧者。有二義。一者佛力所加。二者智同於師。
佛力所加者。如來入於神通大光明藏三昧。則是
以法界智。契法界性。而此之眾人。皆在法界性中。
頓覺身心輕安。智契法界。故云皆入三昧。智同於
師者。十二上首。皆法身大士。與如來同一法身。佛
既入三昧。大士亦入三昧。而此之眾人。向為大士
護念。攝令從道。巳得智同於師。因見師入。自亦從
入。故云皆入三昧。然既皆入三昧。自然身心寂滅。
平等本際。故云同住如來平等法會。同住者。智契
法界故。所稱平等法會者。如前所云。圓滿十方。(即是
平等。以十方同依故)不二隨順。(即是法會。以諸法同出故)是也。又如來既
於不二境中。現諸淨土。而諸菩薩等。亦應於彼不
二境中。現諸淨身。(分證受用身)此正所謂機感盈前。不
得不說。所謂大眾成就者以此。結集證信序竟。
△
二問答發起序(文殊問。世尊答。發起一經之端序)三。一文殊代問。
二師資緣合。三酧請開示。初三。一眾中具儀。二備
陳問詞。三至三顯慇。初。】

「於是文殊師利菩薩(至)長跪叉手而白佛言。」

【據上所釋。如來既於不二境中。現諸淨土。而諸菩
薩等。亦應於不二境中。現諸淨身。雖曰淨身。亦自
有清淨色相。可別主伴。約此章文殊為主。(非大智不能發
起)餘眾皆伴。故云在大眾中。從座而起者。將有所
問故。將有所問。三業維誠。故云頂禮佛足。謂文殊
以自已最尊之頂。禮如來最卑之足。此顯身業誠
也。右繞者。意表隨順於佛。必至三帀者。意表初中
後際。無間斷故。此顯意業誠也。長跪者。安危不易。
雖時長不以為苦。叉手者。指掌相抵。儼然是端秉
一心。如此而白。表所問非常。此顯口業誠也。眾中
具儀竟。
△二備陳問詞。】

「大悲世尊願為此會(至)求大乘者不墮邪見。」

【大疏云。諮來法要。本為眾生。故偏稱大悲世尊。又
悲而云大者。不唯令現前得益。且利及將來也。此
中問詞有二。願為此會等。是初約如來問本起法
行。此會即平等法會。諸來法眾者。通指十二上首。
及所統眷屬。約上首則與佛同來。約眷屬則隨上
首來。統稱法眾者。上云皆入三昧。同住平等法會
故。說者。謂文殊為眾請佛說。如來者。是巳成佛果
之人。巳成佛果。根本起於清淨因地。說來乃可憑
信。故文殊特為致請。清淨因地。即自性清淨。為因
地心。下文所謂清淨覺相是也。法行者。即因地所
修無漏妙行。揀非有漏可比。縱有所修。皆非法行。
此乃出世軌則。如法如律之行。此且渾言。向下答
處。佛自分明顯示。及說菩薩等。是次約菩薩。問發
心正修。菩薩者。乃未成佛果之人。雖未成佛。誓期
必成故。以根器元大。不復樂著小乘等法。信大教。
解大理。故能於大乘中發清淨心。即菩提心也。不
云菩提。而云清淨者。以既發此心。修大行。證大果。
直取無上菩提。不為一切聲聞緣覺等法之所混
擾。故云清淨。又菩提心有三種。一者直心。謂直心
正念真如法故。二者深心。樂集一切諸善法故。三
者大悲心。普度一切諸眾生故。三心皆名清淨者。
以正念真如。不念餘法。故能清淨。樂集善法。對治
不善。故能清淨。普度眾生。不住度相。故能清淨。如
是則但言清淨。而三心具矣。三心既具。諸病無所
由生。故能遠離。細閱下之十章。章章有病。能障正
修。既能遠離。則十章之正修成矣。所以本疏判此
章為發起序也。能使下。是後約未來。顯利益深遠。
未來者。統言佛滅度後。末世者。遠指末法之世。謂
正法像法巳過時也。去聖時遙。背教日遠。不知求
大乘者。無庸論矣。縱有發心求大。不知如來因地
法行。不學菩薩發清淨心。其不至於錯亂修習。墮
落邪見者。無有是處。文殊懸念及此。致斯二問。求
佛開示。令末世求大乘者。知此學此。自能不墮邪
見。楞嚴云。諸修行人。不能得成無上菩提。乃至別
成聲聞緣覺。諸天外道魔王。皆由不知二種根本。
錯亂修習。今不知不覺。此二亦然。故云爾也。備陳
問詞竟。
△三至三顯慇。】

「作是語巳五體投地如是三請終而復始。」

【作是語巳。謂陳問巳竟也。五體者。四肢及頭。投地
者。問畢結拜。此一請也。大疏云。若唯一二。未展䖍
誠。若過於三。禮煩則亂。故唯三請。終而復始者。一
請終。從頭又請曰復始。是為二請。二請終。復始亦
然。是為三請。其慇懃懇切之意。巳自可見。文殊代
問竟。
△二師資緣合二。一師與資合。二資與師合。
初。】

「爾時世尊告文殊師利(至)汝今諦聽當為汝說。」

【初讚其所問。爾時者。文殊代問巳竟時也。告文殊
者。以其慇懃三請。要讚許以安其心故。善哉者。讚
美詞。雙言者。讚其二問俱善。不唯有益現在。且兼
利末世也。稱文殊為善男子者。以其智慧勝妙。遇
理能順。遇事能斷故。汝字仍指文殊等。乃兼於餘
眾。以十萬合集。文殊問。即餘眾問故。乃能為諸等。
是牒其所問。二事。以顯讚善之不虗故。諮詢者。諮
扣詢問。因地法行。如上所釋。然問處雖約如來。而
令知意在菩薩。故云為諸菩薩等。乃約義牒也。準
前文殊第二問。求說菩薩。於大乘中。發清淨心。遠
離諸病。雖為現在。而意在令末世求大乘者。學此
不墮邪見。今亦唯是約意而牒。故但云及為末世
等。末世眾生。去聖遙遠。不知求大者。無庸問矣。設
有求大乘者。要必得正住持。即是發菩提心也。菩
提心有三種。一者直心。正念真如。不念餘法。故名
為正。二者深心。樂集善法。安住修習。故名為住。三
者大悲心。普度眾生。攝持自已。故名為持。三心既
得。邪見無所從生。故云不墮。如華嚴云。忘失菩提
心。而修諸善根。魔所攝持。今得則不忘。其不墮邪
見也必矣。
○汝今下。誡聽許說。汝今者。面命文殊。
諦聽者。誡以諦審而聽。勿得以生滅心而聽實相
法故。當為汝說者。不失人亦不失言也。智論偈云
聽者端視如渴飲。一心入於語義中。(可當誡聽之句)踊躍
聞法之悲喜。如是之人可為說。(可當許說之句)然世尊既
巳讚其所問。仍復誡聽許說。是師緣與資合矣。師
與資合竟。
△二資與師合。】

「時文殊師利菩薩奉教歡喜及諸大眾默然而聽。」

【奉教者。奉聞誡聽許說之教。歡喜者。喜其現未俱
利。不空問也。及諸大眾者。兼十萬人。默然而聽者。
不涉餘緣。澄心諦聽。如十地經云。如渴思冷水。如
饑思美食。如病思良藥。如眾蜂依密。我等亦如是。
願聞甘露法。即奉教喜聽之義也。然文殊既巳奉
教歡喜。仍復同眾默聽。又資緣與師合耳。師資緣
合竟。
△三酬請開示二。一總以略示。二別以詳示。
初。】

「善男子無上法王(至)及波羅密教授菩薩。」

【重呼善男子者。顯答問有所屬。使文殊著耳故。無
上法王者。出能證人。即是如來。以如來證無上法。
於諸法中得自在故。有大等者。出所證法。陀羅尼
翻為總持。謂總一切法。持無量義故。有多字少字。
一字無字。多字如楞嚴等呪。少字如唵齒臨等。一
字如吽字等。無字即是一心。今取無字。謂一真法
界心也。一真法界。總一切法。持無量義。故名為大。
既能總能持。即能出能生。故名為門。名為圓覺者。
照無所遺曰圓。迷不能侵曰覺。此即因地法也。一
切者。總該之詞。謂總指清淨真如。菩提涅槃等。為
一切故。流出者。如來依此對機演教。眾生依此證
果修因。所謂無不從此法界流故。真如者。頓教所
詮。即是心真如門。然頓教不立文字。真如亦是強
名。故以清淨二字揀之。以其離言說相。離心緣相
故。菩提涅槃。終教所詮。即是智斷二德。以終教有。
真可證。證極則成智德。名曰菩提。又終教有惑可
斷。斷盡則成斷德。名曰涅槃。此上皆屬果德。及波
句。乃屬因行。波羅密。或云波羅密多。若尅對西音。
翻為彼岸到。依此方順義回文。當云到彼岸。謂修
此者。能離生死此岸。渡煩惱中流。到涅槃彼岸故
尋常經中。多說六種。亦有說十者。大疏云。輟已惠
人名施。防非止惡為戒。堪受諸法。未能忘懷為忍。
鍊心於法為精。精心務達為進。心慮寂靜為禪。推
求揀擇為慧。方法便宜為方便。希求樂欲為願。不
可屈伏名力。如實決斷為智。今且後六。以十中後
四。皆從慧度開出。如方便者慧之運用。願者慧之
期望。力者慧之堅強。智者慧之果決。如是則六可
攝十。故釋且從六。謂施戒忍進禪慧也。若依頓教
而修。則但觀法性。觀法性無慳貪。則是布施。因知
一切布施。皆法性也。觀法性無染汙。則是持戒。因
知一切持戒。皆法性也。觀法性無瞋恚。則是忍辱
因知一切忍辱。皆法性也。觀法性無懈怠。則是精
進。因知一切精進。皆法性也。觀法性無散亂。則是
禪定。因知一切禪定。皆法性也。觀法性無愚癡。則
是智慧。因知一切智慧。皆法性也。如是則觀法性。
常行六度。修六度常見法性。清淨真如。不期得而
自得。雖得亦無能得所得。設有能所。則清淨壞。真
如背矣。若以終教而修。則為治慳貪。隨緣修行施
波羅密。為治破戒。隨緣修行戒波羅密。為治瞋恚。
隨緣修行忍波羅密。為治懈怠。隨緣修行進波羅
密。為治散亂。隨緣修行禪波羅密。為治愚癡。隨緣
修行慧波羅密。如是則為治六蔽。修行六度。不墮
於空。隨緣而修。修即無修。不墮於有。不墮於有。以
是即空而有。不墮於空。以是即有而空。即有而空
為真空。即空而有為妙有。真空妙有。體合中道。菩
提涅槃。(皆依中道建立)不期證而自證。雖證亦不滯有滯
空。設有滯執。則菩提迷。而涅槃違矣。教授菩薩者。
以此頓終二教。授諸菩薩。(以此正屬頓教。亦略兼於終。直通於圓。至下自
見)令依因而趣果。此圓覺法之行相也。總以略示
竟。
△二別以詳示二。二長行。二偈頌。初二。一為酬
初請。二為酬次請。初三。一明真因有力。二明執妄
成輪。三明妄盡還覺。初。】

「一切如來本起因地(至)永斷無明方成佛道。」

【一切如來。成佛根本。起於因地。因地所依。當先明
之。故云皆依等。言皆依者。非是一佛二佛。乃一切
如來。皆以此為因地心也。圓照即是圓覺。謂一真
法界全體。以此照法。法無所遺。故以圓照明之。清
淨覺相。別指心真如門。言因心雖依圓覺。而研真
斷惑。得力憑真如門故。不言真如而言覺相者。以
真如清淨。即是圓覺相故。從本以來。離言說相。離
心緣相。故言清淨。又清淨約真如理言。覺相約真
如智言。以有此智。乃能永斷無明。以達妄本空故。
無明者。即生滅門。以生滅門中。業轉現識等。皆依
無明而變現故。若非達妄本空。何能永斷。永斷者。
不復再生。不復再生。自能轉識成智。故云方成佛
道。言方成者。顯成之不易。所謂轉生滅心。而成不
生滅性也。明真因有力竟。
△二明執妄成輪二。一
執所變成輪。二執能變成輪。初。】

「云何無明善男子(至)妄有輪轉生死故名無明。」

【初徵由妄執云何句。承前徵起。上云永斷無明。方
成佛道。但不知無明何似。故承前而徵起之。善男
子者。呼而告之也。一切眾生者。九界之中。唯除菩
薩。以下云修圓覺者。乃指菩薩故。從無始來者。遙
指晦昧真心以來。晦昧真心。即是根本無明。依於
根本重起枝末。如無我中計我。無法中計法。故云
種種顛倒。顛倒之言。其義難明。若以喻言之。則猶
如迷人。四方易處。迷人者。迷正之人。喻晦昧真心
者。晦昧真心。於無我中計我。無法中計法。計我即
我執。計法即法執。俱生分別。共有四種。皆是於無
中計有。故以四方易處喻之。四方者。指正方。謂東
西南北。喻俱生我。分別我。俱生法。分別法。皆本無
也。易處者。謂東作西。西作東。南作北。北作南。喻所
計二我二法。皆為顛倒也。雖知顛倒。未明因何法
起。故以妄認等釋之。妄認者。非是而認。四大者。地
水火風。四大假合。本無實體。認為自身。即是執我。
認四大為實有。即是執法。六塵緣影者。謂於色聲
香味等。六塵境上。現起能緣影事。即六識也。托塵
似有。離塵實無。故以影事稱之。然既稱影事。本無
實體。認為自心。即是執我。認六識為實有。即是執
法。不當認而認。故名妄認。下以喻言。當自見矣。
○
譬彼下。喻明妄執。病目者。有病之目。(如白翳赤眚等)目既
有病。則見亦非真。不過似見。空謂晴空。華及二月。
皆屬似境。是蓋以病目。喻根本無明。似見。喻枝末
無明。(謂二種我執。及二種法執)晴空喻真如理性。華喻四大為
身。似色可見故。二月喻六識為心。似心能照故。如
是則華及二月。本屬烏有。皆由病目重起似見。於
晴明空中。妄有所見。以此為喻。因之四大之身。六
識之心。亦本屬烏有。皆由根本無明。重起枝末無
明。於真如理性中妄有所執。所以釋妄認。為不當
認而認也。
○善男下。結示應徵。空實無華。文稍不
足。若據上喻明。應補云。及第二月。喻中可知。法中
言真如理性中。本無地水火風身相。亦無六塵緣
影心相。所以似有者。喻中言病者妄執。法中即是
依根本無明。重起枝末無明。虗妄執有身心。計我
計法。皆依此耳。由妄執故句。是重牒上文。由病目
起似見。妄執華及二月。是空中實有。則是人巳惑
虗空之性。以虗空之性。無法可當情故。非唯者。不
但也。言是人不但惑虗空之性。且更有甚焉者。故
云亦復迷彼實華生處。據上文。華下必帶二月。喻
身相。及心相。文中空實無華。實華生處。俱不帶者。
以前喻明中既有。可例知故。法中即是由根本無
明。重起枝末無明。妄執四大之身。六識之心。是真
如性中實有。則是人巳惑真如之性。以真如性中。
無法可當情故。非惟者。言是人不但惑於真性。亦
復迷於妄元。喻中言實華生處。即喻諸妄根元。謂
本末無明。以是身心之生處。故由此者。承上而言。
言上來惑虗空性。是喻迷真體。迷華生處。是惑妄
元。迷真體則不能修真。惑妄元則不能斷妄。生唯
糢糊而生。死亦糢糊而死。一念善天上人間。一念
惡地獄三途。故云妄有輪轉生死。結上故名無明。
執所變成輪竟。
△二執能變成輪。】

「善男子此無明者非實有體(至)是故說名輪轉生死。」

【初明無明無體。以上云譬彼病目。見空中華。及第
二月。病目喻根本無明。似見喻枝末無明。空華二
月。喻身心二相。無明為能變。身心為所變。所變虗
妄。上巳俱明。能變虗妄。恐猶未了。今且先明無體。
此無明。即指本末二種。非實有體者。迷時似有。覺
則元空故。喻中言夢中人。非指作夢之人。乃夢中
所現人也。夢時等。喻非實有體。其義易明。
○如眾
下。明無明無因。無因之義難明。重設喻以顯。故云
如也。如者。設若義。眾空華。病目觀之似有。喻二種
無明。亦迷時似有也。滅於虗空者。目若淨時。不見
空華。義似滅於虗空。喻迷若覺時。本無無明。義似
滅於真如。然空華雖似滅於虗空。不可說言虗空
中定有滅處。喻無明雖似滅於真如。不可說言真
如中定有滅處。何以二句。乃徵釋不可說義。言既
有滅處。必原有生處。今諦觀虗空。原無生處。又豈
有滅處哉。真如亦然。則無明無因明矣。
○一切下。
結妄見成輪。一切眾生者。迷位中人也。言如上所
喻。真如無生處。則無明非所生。而一切迷位中人。
所以執無明有生滅者。蓋是於無生真如中。虗妄
見也。本屬妄見。誤為真實。三細六粗。緣茲而興。故
曰是故說名輪轉生死明執妄成輪竟。
△三明妄
盡還覺。】

「善男子如來因地修圓覺者(至)究竟圓滿徧十方故。」

【初以智除妄。如來因地。即佛為菩薩時也。為菩薩
時。發心修於圓覺。即知其為圓頓大根。非劣器耳。
知即真如智。謂修圓覺者。從真如門離念頓入也。
據上所說身心無明。皆如空華。但以眾生不知。妄
受輪轉。然眾生所以不知者。以有念故。今云知是
空華。則是從本圓覺心。發起離念真智。頓悟無明。
同於空華。焉有輪轉。故即無也。根本既斷。枝末自
然不生。故云亦無身心。受彼生死。非作故無。本性
無故者。非同漸教。研真斷惑。作之使無。乃悟妄即
真。本性無故。
○彼知下。泯智合覺。彼知覺者。謂彼
知是空華之覺者。仍指真如智言。此智本來離念。
當體即是真如。故云猶如虗空。然既體是真如。猶
如虗空。則不可以智知。若更起念。欲知同虗空之
真如者。則是於虗空中。更生華相。故云即空華相。
則了無實也。雖爾無實。但不可說。說無即成斷滅。
故云亦不可說無知覺性。意顯說有說無。二俱成
過。故須有無俱遣。一念不生。即是真如。當知真如
為圓覺之門。直通於圓。故曰是則名為淨覺隨順。
淨即真如。覺即圓覺也。隨順者。即不違義。言如來
因地。修圓覺至此。則能隨順清淨覺性。而不違也。
亦同顏子不違之義。
○何以下。徵釋還圓。何以句
徵起。徵上有無俱遣。名為淨覺隨順者。何以故爾。
虗空性故等釋成。先釋淨字。即清淨真如。圓覺入
門。虗空性故句。指起信論。心真如門中。所言空義。
非有無一異等相。以無虗妄心念故。常不動故。即
頓教所詮真如。一切法無能動轉。此常時孤標也
如來藏無起滅。翻終教所詮藏性隨緣。隨緣有二。
一隨染緣。從真起妄。現起世間六凡等法。二隨淨
緣。返妄歸真。現起出世間四聖等法。雖隨緣起滅。
而本體凝然。故無起滅。無知見故。既無起滅。惟一
真體。則是根塵逈脫。知見依何而立。故云無也。據
此則妄念不能侵。諸法不能轉。起滅無所從。知見
莫能立。故稱為淨。無可疑矣。如法等文。次釋覺字。
即圓覺妙心。法界全體。法界者。且指事法界。謂一
一事法。各有界分。不相紊亂故。言如法界性者。謂
知淨覺巳。仍復諦觀此理。稱法界而為其性。所謂
理隨事徧是也。究竟圓滿者。謂既巳理隨事徧。仍
用審諦。究竟進觀。久之不見有事。全事全理。故云
圓滿。所謂事得理融是也。既巳事得理融。自能千
剎涉入。故云徧十方界。以上云。淨覺隨順者。於此
可見。為酬初請竟。
△二為酬次請。】

「是則名為因地法行(至)依此修行不墮邪見。」

【首句結前。謂結上因地法行。菩薩下正示。謂如來
既依之成佛。菩薩即應因之發心。發心求成佛果。
自應不慕小道。故云於大乘中。所發之心。即菩提
心。而云清淨者。謂直心正念真如法故。末世依修
得正住持。故云不墮邪見。長行竟。
△二偈頌二。一
標頌。二正頌。初。】

「爾時世尊欲重宣此義而說偈言。」

【大疏云。汎論偈頌。總有四種一名阿耨窣覩婆。此
不論長行與偈。但數滿三十二字。即為一頌。二名
伽陀。此云諷誦。戒名直頌。謂以偈說法。非頌長行。
(註疏家多稱孤起頌也)三名祇夜。此云應頌。(應上長行故)四名蘊
陀南。此云集施。謂以少言集攝多義。施他誦持故。
今於四中。屬祇夜頌。以標云。重宣此義故。又天台
註法華。於祇夜頌中。復開為二。一超頌。謂長行在
後。偈頌在前。超過餘文而頌故。二追頌。謂長行在
前。偈頌在後。追其巳失而頌。故私註法華指掌。復
開為四。一廣頌。謂長行中略。偈頌中廣。二略頌。謂
長行中廣。偈頌中略。三補頌。謂義順長行。而長行
却無文相。蓋是長行未周。偈頌補出。四義頌。謂義
似長行。而文却不類。今此經章章有偈。故備錄之。
以備遇便指授。世尊欲重宣者。有二義。一慈誨諄
切故。二眾集先後故(先集者。巳聞長行。後集者。猶聞偈頌)。
△正頌分
二。一頌酧初請。二頌酬次請。初三。一頌真因有力。
二頌執妄成輪。三頌妄盡還覺。初(略頌)。】

「文殊汝當知一切諸如來從於本因地皆以智慧覺。」

【長行恐其未詳。復欲說偈。故教以當知。謂少言而
攝多義。不可忽也。一切二句。全同長行。皆以句。義
攝長行。三句。智慧二字。即圓照清淨覺相。覺之一
字。即永斷無明成佛。
△二頌執妄成輪。(略頌)二。一頌
執所變成輪。二頌執變成輪。初。】

「了達於無明知彼如空華即能免流轉。」

【了達於無明者。了根本無明。能生枝末無明。達枝
末無明。於現前身心。執我執法。妄有輪轉。空華下。
準長行仍帶二月。彼字指現前身心言。設能知彼
四大假合之身。六塵緣影之心。如空中華。及第二
月。自不於中執我執法。造業受報。故能免於流轉。
是反顯此上。應有因執成輪之語。第以偈略難周。
故私於了達無明。約長行之義補釋。智者詳之。頌
執所變成輪竟。
△二頌執能變成輪。】

「又如夢中人醒時不可得。」

【長行云。如夢中人。夢時非無。及至於醒。了無所得。
其意以起念成迷。似有無明。如夢中人。夢時非無。
若離念即覺。覓無明了不可得。如夢若醒時。夢中
人當下寂滅。以是而觀。則滅本無滅。生亦無生。故
長行云。一切眾生。於無生中。妄見生滅。是故說名
輪轉生死。此亦因偈文從略。約長行之義補釋。顯
無異也。頌執妄成輪竟。
△三頌妄盡還覺。(前長文不分。今
依疏義分)二。一頌諸妄盡極。二頌不真何待。初。】

「覺者如虗空平等不動轉。」

【長行云。彼知覺者。今但言覺者。即指真如智言。以
彼即是知空華之覺者。彼既悟妄。當體即泯合真
如。故如虗空。長行云猶如。偈唯存如。從略也。平等
者。言既泯合真如。猶如虗空。則有不能有。無不能
無。生不能生。滅不能滅。有無生滅等。皆平等故。不
動轉者。真真如性。三際莫能遷。諸法無能變。長行
所稱淨覺是也。頌諸妄盡極竟。
△二頌不真何待。】

「覺徧十方界即得成佛道(至)本性圓滿故。」

【初二句。略頌長行。長行云。如法界性。究竟圓滿。徧
十方界。如法界性。偈略不具。其意蓋是進觀淨覺。
理隨事徧。故曰覺徧。覺既徧巳。仍復審諦。究竟進
觀。久之事得理融。千剎攝入。故得至十方界也。今
但云覺徧十方界。以一句攝長行兩句義也。即得
成佛道者。覺圓滿故。
○後三句補頌防難。(恐有難云。滅妄
成真。理有固然。今上云。又如夢中人。醒時不可得。似乎無妄可滅。此又云。即得成佛道。莫是有道可成耶。
故以此後三句防之)其意以眾幻元無。並非滅於真如。佛道
本成。亦無得於真如。良以本性圓滿。因執妄而成
虧。妄滅仍圓。義言成佛。何得以有成為難。頌酬初
請答竟。
△二頌酧次請答。】

「菩薩於此中能發菩提心末世諸眾生修此免邪見。」

【此科之初。長行有結前成因一句。偈略之也。菩薩
於此中長行云。於大乘中。菩提心。長行云清淨心。
心既清淨。諸病皆離。末世依修。自能免於邪見。此
是問答發起序。合前結集證信序。總結序分巳竟。】

圓覺經析義疏卷第一

圓覺經析義疏卷第二
賢宗後學　通理　述
嗣法門人　心興　較訂

△二正宗分(出本經之正義。明當教之宗源)四。一三問三答生信
分。二兩問兩答開解分。三四問四答教修分。四一
問一答示果分。初三。一普賢章。二普眼章。三金剛
藏章。初三。一普賢請問。二師資緣合。三酧請答問。
初二。一正請二顯慇。初三。一具儀總請。二持難別
質。三結問方便。初。

「於是普賢菩薩在大眾中(至)清淨境界云何修行。」

【此章以普賢為主。(以上章文殊表智。此章普賢表行。顯智行相成。如目足更資。雖
遠可到也)餘眾皆伴。故云在大眾中。三業䖍誠。具照文
殊章釋。除現會疑。利末世修。要須同體之悲。故稱
大悲世界。願為此會等。請除現會疑也。及無末世
等。請利末世修也。修大乘者。揀非小機。聞此圓覺
清淨境界。顯是一乘頓教機故。圓覺即是一心。清
淨境界。偏指心真如門。文殊章所謂圓照清淨覺
相是也。云何修行者。且約觀行修習為問。意謂佛
前所說。知是空華。即無輪轉。亦無身心受彼生死。
此約上根利智。一念頓悟。當下頓了生死。至若中
下之流。不假觀行修習。必難悟入。故總問云何修
行。仍冀頓悟也。具儀總請竟。
△二持難別質。】

「世尊若彼眾生知如幻者(至)令忘想心云何解脫。」

【別質有三義。一謂若彼眾生。知一切無明身心。皆
如空華。即是知如幻者。謂彼能知一切無明身心。
皆如幻無實故。若爾則四大假合之身。六塵緣影
之心。亦皆如幻無實。云何以如幻無實之身心。還
修治於如幻無實之無明。其猶以水洗水。水益多
而終難盡。反資無明。亦何益哉。此一質也。二謂縱
若無明幻性。一切盡滅。則亦無有身心。以身心原
以無明有故。故上句稱無明為幻性。以其能生身
心等。一切如幻法故。則無有心。應是則無身心。或
翻譯騰錄時。誤身字為有字耳。然既無有身心。縱
理由頓悟。誰為歷事修行。云何如來。尋常復說歷
事修行。淨治如幻之無明。以成正果。其猶以空合
空。空無益而合無功。修行徒勞。安所為乎。此二質
也。三謂若諸眾生。聞說如幻。即知無實。本來不用
修行。謂觀行事修。二種修行。皆不用也。果其爾者。
則一切眾生。常在生死。既常在生死。則起惑造業。
造業受報。一念善。天上人間。一念惡。地獄三途。惑
業襲襲。報應綸綸。塵沙劫波。莫之遏絕。故云常居
幻化。謂不假觀行。無能頓悟。曾不了知。如幻境界。
不歷事修。無明宛爾。令妄想心。云何解脫。心尚不
能解脫。何況於身。益應繫縛。恁麼則舉世皆成夢。
誰為大覺人。此三質也。三執既陳。二修必要。鉤深
索隱蔑以加矣。微普賢孰能與於此也。持難別質
竟。
△三結問方便。】

「願為末世一切眾生(至)令諸眾生永離諸幻。」

【前總請通為現未。此結請偏為未來。良以現會有
疑是權。末世誤修堪悲故。作何方便者。觀行事修。
皆為方便。二者不知所用。故以作何問之。漸次修
習者。先用觀行。次依事修。由觀行故。一念頓悟。當
下了知如幻境界。由事修故。漸次磨礪。令妄想心
歷位解脫。永離諸幻。端在是矣。普賢乃過來人也。
為憐末世眾生。故推不知。而備悉具問。正問竟。
△
二顯慇(請必至三者。顯慇勤故)。】

「作是語巳五體投地如是三請終而復始。」

【義準文殊章釋。後十章皆倣此。普賢請問竟。
△二
師資緣合二。一師與資合。二資與師合。初。】

「爾時世尊告普賢菩薩言(至)汝今諦聽當為汝說。」

【當場一問。現未具益。故重言善哉。以讚美之。諸菩
薩。權示有疑。末世眾。修習多誤。皆為所為。非普賢
不能為。故以乃能讚之。修習上義稍不足。應加問
於如來四字。蓋翻譯者意到文不到故。聞說如幻。
即觀諸法如幻。時至頓悟如幻。當下一念不動。即
是如幻三昧。修習之時。又有方便漸次。眾生依之。
得離諸幻。此亦世尊如其所問。而為之讚故。誡以
諦聽者。令其為物示軌。非普賢不諦聽也。許以當
說者。令知不負所問。正見其與資合耳。師與資合
竟。
△二資與師合。】

「時普賢菩薩奉教歡喜及諸大眾默然而聽。」

【奉教喜聽。即是與師合也。師資緣合竟。
△三酬請
答問二。一長行。二偈頌。初三。一答總問。二釋別質。
三答結請。初。】

「善男子一切眾生種種幻化(至)幻華雖滅空性不壞。」

【前釋圓覺即是一心。今言妙心者。以其具含真如
生滅二門。攝盡世間。出世間法。互相涉入。無障無
礙故也。據前普賢問云。聞此圓覺清淨境界。云何
修行。是雖舉圓覺。乃偏約真如門問。然真如無可
修行。故世尊約生滅門。合根本圓覺而總答之。意
謂種種幻化。如身心無明等。皆生如來圓覺妙心。
所謂性海緣起是也。猶如空華等。說喻以明。空華
喻種種幻化。從空而有。喻性海緣起。若爾直須以
觀行力。悟得緣起無性。覺體常圓。如彼幻化雖滅。
空性不壞。此先以觀行修行。答普賢總問意也。答
總問竟。
△二釋別質。】

「眾生幻心還依幻滅(至)諸幻雖盡不入斷滅。」

【據前普賢第一質意云。若彼眾生。知一切無明身
心。皆如空華。則是知如幻者。若爾則身心亦幻。設
更歷事修。云何以幻還修於幻。故世尊以此釋云。
眾生幻心。還依幻滅。幻心即是無明。以根本無明。
枝末無明。皆是妄想心故。還依幻滅者。謂眾生無
明幻心。還依幻妄之身心。進歷事修而得滅故。此
釋第一質也。據前普賢第二質意云。觀行既歷。復
進事修。自應修心無明。一切盡滅。若其爾者。則無
有心。誰為修行。云何如來。尋常復說。理由頓悟。事
必漸修耶。故世尊以此釋云。諸幻盡滅。覺心不動。
然此猶是依幻說覺。亦名為幻。何故亦名為幻。以
若說有覺。猶未離幻。以是對待法故。然亦不可說
無。以說無覺者。亦復如是。蓋以無之於有。亦對待
法也。以是義故。幻滅名為不動。由不動故。方能入
纏垂手。教化眾生。建立水月道場。大作空華佛事。
降伏鏡裏魔軍。證取夢中菩提。是名深修如幻之
行。此釋第二質也。據前普賢第三質意云。若諸眾
生。聞說如幻。即知無實。本來不用修行。果其爾者。
則於生死中。常居幻化。蓋以不假觀行。曾不了知
如幻境界。不歷事修。令妄想心。云何解脫。故世尊
以善男子等釋之。於中有法說。有喻明。法說中。言
一切菩薩。指現會發清淨心者。末世眾生。指未來
發清淨心者。應當遠離等三句。總釋顯決定當修
也。蓋普賢意。恐末世眾生。以為聞說如幻。即知無
實。何必修行。故前言本不修行。今世尊以應當遠
離等為釋者。意顯一切幻化。虗妄境界。務須修行
而遠離之。幻化虗妄境界。該法甚富。故置一切之
言。如彼無明身心。依正凡聖等皆是也。如此等法。
務須修行遠離者。蓋由遠離不易。要在堅固執持
遠離之心。不肯放捨。或理觀頓遣。如夢枷鎻。窹則
巳離。或事修漸遣。如遺怨家。時時防犯。設不修行。
如何能也。然此且約以心遣幻。果其幻滅。此心亦
無所用。設存此心。猶是淨眼中翳。亦如幻者。故應
亦復遠離。直解云。此遣第一重能離之心也。次言
遠離為幻者。謂上以知心如幻。重起遠離。若心既
不有。此重離亦無所用。設若存此重離。如粗翳既
離。靠眼之細翳猶存。仍為是幻。故應亦復遠離。直
解云。此遣第二重離心之離也。此下又言離遠離
幻者。謂上以遠離為幻。復起遠離以遣之令化。若
遠離巳化。則上之所謂離遠離者。如淨目之虗光。
亦名為幻。故應亦復遠離。直解云。此遣第三重離
遠離之離也。得無所離者。無可遣故。既無可遣。猶
如淨目真精。故云即除諸幻。文殊章所稱圓照清
淨覺相。即指此也。又此段後後。遣於前前。統論共
有四重。謂第一以幻心遣幻境。故云遠離一切幻
化虗妄境界。(所遣幻境)由堅執持遠離心故。(能遣幻心)此名
正遣。第二以遠離遣幻心。故曰心如幻者。(所遣幻心)亦
復遠離。(能遣遠離)此名遣正。第三以遠離遣遠離。故曰
遠離為幻。(所遣遠離)亦復遠離。(能遣遠離)此名疊遣第四以
極遠離遣離。故曰離遠離幻。(所遣離遠離者)亦復遠
離。(能遣之極遠離)此名遣之又遣。自後則無可遣。永無有
幻。故曰得無所離。即除諸幻。諸幻盡處。即是淨覺
真如。楞嚴云諸可還者。自然非汝。不汝還者。非汝
而誰。即斯意耳。喻明中云。譬如鑽火者。若論鑽字。
從金似是以鐵鑽。鑽木求火。今下云兩木相因。則
能鑽所鑽。俱是用木。按五行木能生火。亦必相因
方生。此喻幻化虗妄境界。如無明生身心。身心起
無明。循環往復。無有窮巳。故以相因喻之。火出木
盡。喻幻心遣幻境。所謂正遣是也。灰飛者。木盡成
炭。炭熟灰飛。然炭不頓熟。灰必漸飛。喻心如幻者。
亦復遠離。遠離為幻。亦復遠離。離遠離幻。亦復遠
離。所謂遣正疊遣。遣之又遣是也。烟滅者。謂上以
灰覆。是炭猶未熟。尚有微烟。今既灰巳飛盡。炭巳
熟盡。烟巳滅盡。喻得無所離。即除諸幻。所謂遣至
無可遣。永無有幻是也。上是喻明。下乃以法結合。
以幻修幻者。統該前之四重。謂以後後幻。修前前
幻也。諸幻雖盡。不入斷滅者。顯出淨覺真如心故。
此釋第三質也。釋別質竟。
△三答結請。】

「善男子知幻即離不作方便(至)如是乃能永離諸幻。」

【若如我所說。則知幻即離。不作方便。離幻即覺。亦
無漸次。釋其義者。謂既知是幻。但自不著。以不著
即離。故云知幻即離。是不須更作方便以離幻也。
離幻即覺。亦無漸次者。謂既巳知幻即離。則離無
所離以離於幻也。既離於幻。圓覺妙心。昭昭不昧。
故云離幻即覺。何勞漸次修證為哉。故云亦無漸
次。雖然但屬理觀。未涉事修。所謂理由頓悟。乘悟
併銷是也。重起事相修行。如是乃能永離諸幻。所
謂事非頓除。因次第盡是也。長行竟。
△二偈頌二。
一標頌。二正頌。初。】

「爾時世尊欲重宣此義而說偈言。」

【自此以下十一章標頌。俱準文殊章可知。
△二正
頌三。一頌答總問。二頌釋別質。三頌答結請。初。】

「普賢汝當知一切眾生(至)虗空本不動。」

【圓覺心者。即是淨圓覺心。此心均稟同賦。凡聖一
如。而今言諸如來者。以眾生迷之。而諸佛獨能證
之。如裴相序云。終日圓覺而未嘗圓覺者。凡夫也。
欲證圓覺而未極圓覺者。菩薩也。具足圓覺而住
持圓覺者。如來也。餘義俱於長行中釋。
△二頌釋
別質。】

「幻從諸覺生幻滅覺圓滿(至)木盡火還滅。」

【初三句。合頌釋前二質。幻指二種無明。及與身心。
無明是生妄之心。長行云。眾生幻心是也。身心是
所生之妄。然既皆從覺生。即能障覺。設欲顯覺。務
須以現前身心。進修事行。除滅能生無明。長行云。
還以幻滅是也。偈頌文稍不足。今約長行之義補
之。此約義略頌釋第一質也。幻滅覺圓滿者。果其
幻滅。仍復絕諸對待。(依幻說覺。依有說無。皆為對待)則覺性圓滿。
圓滿故無空無隙。動至何所。故曰覺心不動。由不
動故。所以能入廛垂手。教化眾生。此亦約義略頌
釋第二質也。若彼二句。釋見長行。常應遠離幻者。
長行云。應當遠離一切幻化虗妄境界。由堅執持
遠離心故。今偈中幻之一字。即該長行一切幻化
虗妄境界。應遠離三字。即是長行應當遠離。常之
一字。即該長行由堅執持遠離心故。此約義略頌
幻心遣幻境也。(是名正遣)諸幻悉皆離一句。義皆遣正。
(長行云。心如幻者。亦復遠離)疊遣。(長行云。遠離為幻。亦復遠離)遣之又遣。(長行
云。離遠離幻。亦復遠離)以至無可遣。永無有幻。(長行云。得無所離。即除諸
幻)皆約義略頌也。如木中生火。木盡火還滅。(長行云。譬
如鑽火。兩木相因。火出本盡。灰飛烟滅)亦略頌耳。結合之義不頌。此
幻義略頌。釋第三質也。
△三頌答結請。】

「覺則無漸次方便亦如是。」

【覺則無漸次。是超頌長行離幻即覺。亦無漸次。方
便亦如是。是追頌長行。知幻即離。不作方便。此單
頌理由頓悟。不頌事必漸修者。以此經是一乘頓
教。示偏重也。普賢章竟。

△二普眼章三。一普眼代請。二師資緣合。三酬請
答問。初三。一眾中具儀。二備陳問詞。三至三顯慇。
初。】

「於是普眼菩薩在大眾中(至)長跪叉手而白佛言。」

【此中以普眼為主。(具儀普眼。問乃備故)餘眾皆伴。故云在大
眾中。具儀之意。准前可知。
△二備陳問詞。】

「大悲世尊願為此會(至)末世眾生假說方便。」

【初正以備陳。急欲求佛憐愍。故稱大悲世尊。此會
菩薩。指現前新學。末世眾生。指未來初心。願為及
為者。以是當被機故。菩薩修行漸次者。謂此等菩
薩。應修何等觀行。觀行難以遽修。最初入手。必有
漸次當急。故先請令知。思惟者。用心參究。眾生不
知。故代問云何思惟。住持者。不被境遷。眾生不能。
故代問云何住持。眾生未悟者。未大開悟。必求大
開。故代問作何方便。普令大開大悟。蓋必求事事
無礙。周徧含融觀也。
○世尊下。反顯問由。恐謂時
節若至。其理自彰。何勞預為致問。故當機口稱世
尊而言。若彼眾生等。以反顯之。彼眾生者。仍指現
前新學。未來初心。正方便者。即指修行漸次。如楞
嚴三漸前二。不爾。則入手無門。思惟。如楞嚴違其
現業。不爾。則覺路難通。雖聞如幻。靡脫堅執。故曰
心生迷悶。此三昧。即是如幻三昧。如前普賢章云。
種種幻化。皆生如來圓覺妙心。乃至云一切菩薩。
及末世眾生。應當遠離一切幻化。虗妄境界。由堅
執持遠離心故。心如幻者。亦復遠離。遠離為幻。亦
復遠離。離遠離幻。亦復遠離。得無所離。即除諸幻。
此中末二句。即是三昧成就。若無正方便。正思惟。
何以至此。故曰心生迷悶。迷者。迷於有我。我相所
亂故。悶者。悶於有法。法相所覆故。我相所亂。法相
所覆。由此於圓覺不能悟入。如是則正方便。正思
惟之二問。其勢有不能巳也。
○願興下。總以結請。
大慈與開悟之樂。大悲拔迷悶之苦。故以願興為
請。假說方便者。不是單請漸次。蓋通約正住持等。
皆為方便。良以圓覺本有。我法元空。實不假於方
便。其如現會根有利鈍。末世惑有厚薄。根利惑薄
者。聞此三昧。巳搖鞭影。根鈍惑厚者。心生迷悶。不
入圓覺。是故普眼以假說方便為請。蓋是求佛於
無方便中權巧施設。假立方便名言。令現會。及末
世。釋其迷悶。悟入圓覺性也。備陳問詞竟。
△三至
三顯慇。】

「作是語巳五體投地如是三請終而復始。」

【准前可知。普眼代請竟。
△二師資緣合二。一師與
資合。二資與師合。初。】

「爾時世尊告普眼菩薩言(至)汝今諦聽當為汝說。」

【初讚其所問。重讚善哉者。現未俱益故。三漸中前
二。為漸次第三為思惟。住持為保任。此是讚其所
問總相。種種方便者。兼總帶別而統讚之。如漸次
思惟等。各具一切差別相故。
○汝今下。誡聽許說。
正見其與資合耳。師與資合竟。
△二資與師合。】

「時普眼菩薩奉教歡喜及諸大眾默而聽。」

【釋義准前可知。師資緣合竟。
△三酬請答問二。一
長行。二偈頌。初二。一約妄盡還覺以酬請。二約修
習成益以答問。初二。一妄盡還淨覺。二隨順還圓
覺。初二。一酬修行漸次請。二酬思惟住持請。初。】

「善男子彼新學菩薩(至)安處徒眾晏坐靜室。」

【初酬修行請新學菩薩。指現前新學。末世眾生。指
未來初心。此二既是新學初心。便云欲求如來淨
圓覺心者。以是如來本起因地法故。直心正念真
如。便能遠離諸幻。欲求淨圓覺心。非此不可。故以
應當誡之。
○先依下。酬漸次請。行遠自邇。登高自
卑。欲求淨圓覺心。亦應有先依者。奢摩他。此云止。
謂止一切不應行事。並一切不應動念。楞嚴除其
助因。亦此中攝。佛於因地之中。亦先依此。故云如
來奢摩他行。禁戒者。條分縷析。難盡多種。若約其
最所嚴禁者。大則十重。小則四重。楞嚴刳其正性。
亦此中攝。持而云堅者。如惜浮囊。絲毫無容犯故。
徒眾者。從學法侶。令其四事不闕。無所忮求。名曰
安處。處猶住也。設不令其安處。於自禪觀時。未免
有所擾故。晏坐者。晏安而坐。所謂身體及手足。靜
然安不動。其心常憺怕。未曾有散亂。然此雖因安
處徒眾。外無所擾。亦質由於堅持禁戒。內無所動。
此且約因戒生定。以為入觀之方便門也。靜室者。
清淨房室。望下即是觀堂。望上即是坐禪之處。離
腥羶。絕闠閙。故云靜也。酬修行漸次請竟。
△二酬
思惟住持請二。一正思惟。二正住持。初二。一觀身
是幻。二觀心是幻。初。】

「恒作是念我今此身(至)和合為相實同幻化。」

【大疏云。恒作是念者。行住坐臥。一切時中。常如是
觀也。我今此身者。執受既堅。故先觀也。四大和合
者。堅濕暖動。假合為身。愚謂。此且總觀。髮毛等。乃
次第別觀。髮亦毛屬。惟頭上者稱髮。其餘渾以毛
稱。爪者。指之甲。齒者。牙之對。觀齒即兼牙矣。皮者。
肉之表。亦包肉之皮。肉者皮之襯。亦襯皮之肉。筋
者肉之力。骨者肉之核。亦支肉之骨。髓者骨中之
脂。腦者頂中之髓。垢者身之垢膩。色者身之顏色。
此上皆有形有質。故云皆歸於地。歸屬也。此約義
相屬地。非約死後歸地也。唾口液也。從口而垂曰
唾。涕亦液屬。從鼻出者為涕。膿血肉潰變也。通身
流潤名血。血之精華。內會者為津。外泄者名液。涎
沫皆唾之病也。粘纖聯墜者為涎。浮聚口角者為
沫。咳嗽喉出者名痰。悲泣目出者名淚。精氣者腎
精有力。大便不取其滓。與小便同取其利。此上皆
有濕有潤。故云皆歸於水。暖氣者。通身暖相和氣。
歸火者。原從火大中來故。動轉者。通身動作運轉。
歸風者。原從風大中來故。歸地。歸水。例此可知。如
楞嚴八還。皆向來處還。今經四歸亦向來處歸。但
彼以各還顯有性。而此以各歸顯無身。故次下。即
云四大各離。妄身當在何處。又大疏云。四大皆言
歸者。此身本合四大成故。如寶積經云。此身生時。
與其父母四大種性。一類歌邏身。若唯地大。無水
界者。譬如有人。握乾􂆌灰。終不和合。若唯水大。無
地界者。譬如油水無有堅實。即便流散。若唯地水。
無火界者。譬如夏月。陰處肉團。無日光照。則便爛
壞。若唯地水火。無風界者。則不增長。四大各離者。
正觀之時。各有所歸。即名為離。愚謂。離則無身。故
世尊假言以徵。妄身當在何處。實顯其無處也。處
尚不有。體復何云。故曰即知此身。畢竟無體。和合
者。四大和合。為相者。幻妄稱相。相即無相。故曰實
同幻化。觀身是幻竟。
△二觀心是幻。】

「四緣假合妄有六根(至)畢竟無有緣心可見。」

【承上巳知身問幻化。如何復有根塵及識心耶。故
云四緣假合。(云云)四緣者。見聞覺知。以四性皆有
能緣義故。假合者。假合於身。妄有六根者。見為眼
根。聞為耳根。覺為鼻舌身根。(三根皆合中知。總名為覺)知為意
根。此先有六根也。六根四大者。因有六根。復對外
之四大。然內之四性。既可分為六根。外之四大。亦
可分為六塵。(色聲香味觸法)此次有六塵也。中即是內。中
外合成者。謂內根外塵。合成十二處也。妄有緣氣
者。緣氣即是六識。(以六識雖妄。居然有見聞覺知。之氣分故)於中積聚
者。於內根外塵之中。積聚不散。此後有六識也。似
有緣相者。似有能緣之相。假名為心者。似有則非
真。如上所稱妄有緣氣者以此。然根塵識三。雖同
屬妄有。而起惑造業。惟六識力強。急欲令其觀識
虗妄。故重呼善男子以告之。俾留意也。此虗妄心。
即指六處識心。托塵似現。故曰若無六塵。則不能
有。即彼外之六塵。亦是四大假合。若四大分解。則
無塵可得。據此則於根塵識中。能緣之根。所緣之
塵。各歸散滅。(以塵既不緣。根無所偶。皆同散滅故)內外不成。中云何
立。故曰畢竟無有緣心可見。畢竟者。決定義。諺云。
到底無有。是也。文殊章。佛釋無明義云。一切眾生。
從無始來。種種顛倒。(指我法二執。各有分別俱生。均名顛倒)妄認四
大。為自身相。六塵緣影。為自心相。今既觀身如幻。
觀心如幻。自是不復妄認。顛倒日損。而正見日益
矣。總結正思惟竟。
△二正住持四。一正說。二喻明。
三法合。四結示。初(雖云知幻即覺。唯恐不能住持故先正說。謂正說住持義也)。】

「善男子彼之眾生(至)幻滅滅故非幻不滅。」

【善男子者。呼當機菩薩而告之也。彼之眾生。指彼
求淨圓覺之人。求淨圓覺。須先觀身如幻。如幻之
境能住持。則幻身自滅。幻身滅故。能住持則幻心
亦滅。以心依於身。身滅則心無所依故。幻心滅故。
能住持則幻塵亦滅。以塵托心現。心滅則塵無所
托故。幻塵滅故。能住持則幻滅亦滅。以為滅塵故。
立幻滅名。塵既巳滅。幻滅無所用故。幻滅滅故。能
住持則是法皆真。故曰非幻。非幻則體無終窮。故
不滅也。正說竟。
△二喻明。】

「譬如磨鏡垢盡明現。」

【求淨圓覺。譬如磨鏡之人。幻身。幻心。幻塵。幻滅。重
重蓋覆。不是淨圓覺心。皆如鏡上之垢。身滅。心滅。
塵滅。乃至幻滅亦滅。譬如鏡垢磨盡。非幻不滅。即
是淨圓覺心。譬如鏡之本明。全體俱現。據此。則喻
文雖略而攝義無遺。細玩正說自知。喻明竟。
△三
法合。】

「善男子當知身心皆為幻垢垢相永滅十方清淨。」

【恐其聞延失意。故重呼善男。教以當知也。不了身
心如幻。執我執法。蓋覆淨圓覺心。故曰皆為幻垢。
必至身滅心滅。乃至垢相永滅謂塵滅。滅亦滅也。
如是則法法皆真。故云十方清淨。上云非幻不滅
者以此。約義而合。勿過拘執。法合竟。
△四結示二。
一結示因執成垢。二結示垢盡還淨。初。】

「善男子譬如清淨摩尼寶珠(至)由此不能遠於幻化。」

【初喻說以示。清淨摩尼寶珠。龍王髻中所有。清淨
言其體。內外明徹無垢染故。摩尼言其用。此翻如
意。能雨寶故。寶珠言其相。非尋常物。珠中寶故。善
友入海。取以濟世者此也。暎於五色者。暎謂影現。
謂對彼外之五色。影現於內。喻淨圓覺心。對眾生
外之五陰身心。影現心內。隨方各現者。何方有五
色。即於何方影現五色。喻眾生何類中有五陰身
心。即隨何類現自已五陰身心。如形影相肖也。諸
世間人。不知是影。名為愚癡。喻諸眾生。不達是幻。
名為凡小。以凡夫愚我。小乘愚法。同愚癡也。影元
無實。由世間不知是影。遂見摩尼實有五色。喻幻
元非真。由凡小不知是幻。遂執圓覺真有五陰。執
我執法。即其相也。
○善男下。約法以合。圓覺淨性。
合清淨摩尼寶珠。現於身心。合暎於五色。隨類各
應。合隨方各現。諸愚癡者。法喻文同。迷影迷幻。義
亦頗肖。故皆以愚癡名之。說淨圓覺。實有身心。自
相合。見彼摩尼。實有五色。法義宛同喻義。故云亦
復如是。
○由此句。結顯成垢。由此者。承上執為實
有而言。謂由此執身心為實有。於中諍人競我。計
是較非。所以不能遠於幻化。既不能遠。自應常在
其中。起惑造業。造業受報。輪轉往復。染污淨圓覺
心。成深垢也。結示因執成垢竟。
△二結示垢盡還
淨。】

「是故我說身心幻垢(至)即無對垢及說名者。」

【是故者。承上不能遠離而言。不能遠離。由於不知。
以是之故。我說身心是幻是垢。說是幻者。令知非
是真實。應遠離故。說是垢者。令知染污淨覺。應對
治故。設彼眾生。聞佛所說。即能對治垢染。遠離幻
化。是為對離幻垢。如是眾生。非比尋常。佛說是人。
名為菩薩。以其能隨分斷妄。隨分證真。隨分成位
故也。垢盡者。不肯得少為足。必至細垢亦盡。細垢
既盡。無煩更為對治。故名為除。如上所謂幻塵滅
故。幻滅亦滅是也。即無對垢者。謂既巳垢盡對除。
即無對垢之人。人且是無。菩薩之名。又向何處安
立。故曰及說名者。顯菩薩之名亦無。惟有淨覺真
心。如上所謂幻滅滅故。非幻不滅是也。齊此以前。
宛同順祖所立。真空絕相觀義。總結妄盡還淨覺
竟。
△二隨順還圓覺二。一理事互融。二攝入無礙。
初二。一承前起後。二正明理事。初。】

「善男子此菩薩及末世眾生(至)無邊虗空覺所顯發。」

【此菩薩。及末世眾生。皆指求淨圓覺人也。證得諸
幻。滅影像故者。以一切諸法。本屬幻有。元是淨心
影像。但以眾生不知。即知亦不能住。今以正住持
故。一得永得。再不至為影像所搖。故云證得等也。
爾時者。即爾證得諸幻之時。影像既滅。淨覺畢露。
故云便得無方清淨。無方者。即是周徧之義。如云。
此方淨。彼方不淨。名為有方。即不周徧。故知無方。
即是周徧淨也。無邊虗空。向因無明幻垢。障蔽真
覺。而為頑虗。今證得幻滅障除。覺性顯發。則無邊
虗空。為覺所顯。而成無際淨性矣。楞嚴云。一人發
真歸元。十方虗空。悉皆銷殞者此也。所謂無方清
淨者。可見。承前起後竟。
△二正明理事二。(一依理成事。二
融事同理)依理成事者。事不自事。依理而成。理既清淨。
則所成事法。一一隨理而成清淨。如其不明。更助
以喻。譬如日光。普照虗空世界。所有一切物類。莫
不賴陽光而得成立。忽被塵沙障蔽。雲霧晦蒙。而
日光不現。其虗空世界。所有一切物類。盡在昏暗
之中。不得顯發清淨。霎時雲開霧散。塵滅沙澄。而
日光顯現清明。普照虗空世界。所有一切物類。悉
皆顯現清淨。喻彼覺性靈明。圓照法界。所有世出
世法。莫不因之而得建立。忽然一念妄動。展轉生
起三細六麤。而靈明覺性。全然晦昧。其法界中。所
有世出世法。盡成迷昧。不得顯發。復其本淨。今菩
薩證得諸幻。滅影像故。爾時便得無方清淨。無邊
虗空。覺所顯發。虗空尚然。何況虗空所有世出世
法。盡為覺性所顯。而成清淨。法喻對比。昭然可了
分二。一成世間法。二成出世法。初二。一別明。二總
結。初三。一成根處。二成塵處。三成大種。初。】

「覺圓明故顯心清淨(至)鼻舌身意亦復如是。」

【承上無邊虗空。尚是覺所顯發。則覺心圓滿。明淨
可知。正由圓滿明淨之故。則無法不顯。因無法不
顯。則顯隨緣所成賴耶識心。亦成清淨性也。由賴
耶心清淨故。依賴耶所分見塵之性。(即是見性)亦成清
淨性也。由見性清淨故。則見性所依眼根。(即浮勝二根)
亦成清淨性也。由眼根清淨故。則眼所發識。亦成
清淨性也。(此該眼家二界。謂根與識也。文中雖曰見塵。但約見塵之性。以塵界在後文說
故)次由眼所發識清淨故。則賴耶所分聞塵之性
亦成清淨性也。由聞性清淨故。則聞性所依耳根。
亦成清淨性也。由耳根清淨故。則耳所發。識亦成
清淨性也。(此該耳家二界。不攝塵界。凖上可知)又由耳所發識清淨
故。則賴耶所分覺塵之性。(即該三性。以鼻舌身皆稱覺故)亦成清
淨性也。如是乃至者。超略鼻家二界。舌家二界。身
家二界。乃至意家知塵之性。及根識二界。皆成清
淨之性。故云亦復如是。成根處竟。
△二成塵處。】

「善男子根清淨故色塵清淨(至)香味觸法亦復如是。」

【聞法既久。恐不留意。故重呼善男子。而儆之也。六
性六識。皆依於根。故統言根清淨故。謂六根之中。
根根兼性與識。皆成清淨之性。由此之故。則眼根
所對色塵。亦成清淨性也。由色塵清淨故。則耳根
所對聲塵。亦成清淨性也。香味觸法。依次皆成清
淨之性。故云亦復如是。成塵處竟。
△三成大種。】

「善男子六塵清淨故(至)火大風大亦復如是。」

【六塵者。對根之別相。一一皆成清淨性故。則藏性
隨緣。所成堅礙之地大。亦成清淨性也。由地大清
淨故。則潤濕之水大。亦成清淨性也。火大。(有燥熱性)風
大。(有動搖性)次第皆成清淨之性。故云亦復如是。別明
竟。
△二總結。】

「善男子四大清淨故十二處十八界二十五有清淨。」

【四大清淨者。承上由地水火風。各成清淨故。則隨
緣所成十二處等法。皆亦各成清淨性也。十二處
者。即前內之根處。外之塵處。以根為能緣處。塵為
所緣處。內外攸分。一定而不可紊故。十八界者。內
之根界。外之塵界。中之識界。各有六種。共為十八
界者。有性分二義。性則根為能照性。塵為所照性。
識為分別性。分則內外中間。各有分齊。可了明故。
二十五有者。三界眾生之所依住。古德頌云。四洲
四惡趣。六欲併梵天。四禪四空處。無想及那含。通
稱為有者。以其中生死因果。不能無故。此三則該
盡世間法。然經論皆稱四大為種。以其能成諸法。
殊不知所以能成者。不在於相。却在於性。今則方
顯其是。依彼圓覺淨性所現。然能現圓覺。既無方
清淨。則所現處界有法。一一皆成清淨性也。(問準前六
根六塵。皆是依於。前前淨性。隨緣現起後後。今何又依四大淨性。隨緣。現起十二處十八界等。然此十二
處。豈不即是前之根處及塵處乎。此十八界。豈不即是前之塵處根處。及根中所該之識界乎。若言不是
云何分別。然科中雖分總別。而總則總其別。別則別其總。豈可以不是為言。若言是者。何故先依根處塵
處淨性。隨緣現起四大。而今又以四大淨性。隨緣現起處界等。亂現無據。云何會通。答諸法既各具淨性。
各各隨緣徧現。緣異則現異。緣同則現同。若為彼之淨性。能隨緣現此。而此之淨性。不能隨緣現彼。是諸
法之淨性。各各有異也。各異則不一。不一則雖徧不徧。如磚砌墻。必有縫隙。今以互現重現。顯淨性一體
周徧。幸不必問其是前根塵。及與不是等。只管在淨性門外打之繞也)成世間法竟。

△二成出世法(問。世間諸法。從妄緣生。可說令淨。出世真實反妄所成。巳是淨法。何
故亦說令淨耶。答。圭山大疏云。若凡聖對待。即勝劣全殊。若稱法界觀。一種皆是幻化。緣起無自體故。如
有兩鏡。一鏡現雜穢影像。一鏡現勝妙影像。癡孩不了。貴賤懸殊。知者達之。一無差異。故經云。生死涅槃
猶如昨夢。然世法令淨。上已具悉。出世令淨。此當略辯)。】

「彼清淨故十力四無所畏(至)陀羅尼門一切清淨。」

【彼之一字。通指世間諸法。據上所說。世間諸法。次
第皆依圓覺淨性所顯。而成清淨。由彼世間諸法
清淨故。則淨性隨緣所成出世間法。若因若果。一
一皆成清淨之性。故統言十力等清淨。乃至八萬
四千陀羅尼門。一切清淨。然此中十力等。屬於果
法。三十七助道品。屬於因法。至陀羅尼。既翻總持。
則因果俱該。諸大乘經。多惟標其總名。註疏家。雖
出其別目。亦不詳釋其義。後學茫然。圭祖愍之。故
大疏特為詳釋。後之講演者。一味循名逐義。筭沙
自艱。而不知照顧本經。推源佛說要妙。執筏問橋。
未免為智者之所訶焉。今本疏既閱祖文。仍復參
看教乘法數。略出名義。使講演者知之。勿拘泥也。
第一十力者。大疏云。如來唯一諸法實相智力。此
力有十種用。故說為十。法數云。一是處非處智力。
(知一切眾生因緣果報。因果相當名是處。不相當名非處)二業智力。(知一切眾生。三世所
有諸業)三定智力。(知一切諸禪三昧。有愛見慢等為垢。無則為淨)四根智力。
(知一切眾生信進等五根。有上有中有下)五欲智力。(知他欲樂。如迦葉頭陀阿難多聞等)
六界智力。(界者性義。即是種子。對上欲為現行。謂上知從性起欲。此知習欲成性也)七
至處智力。(知一切道至處相。謂善道處在人天。惡道處在三途。無漏道處在涅槃)八
宿命智力。(知過去本生本事等。雖百千世劫。皆明了無礙。聲聞雖。亦有此。極遠則不知。不
得稱力)九天眼智力。(知眾生死此生彼。善惡業緣。受報好醜等。亦以極遠無礙。超出
二乘等為力)十漏盡智力。(知自他漏盡。永不受後有之生)大疏云總名
為力者。能摧怨敵故。不可屈代故。第二四無所畏
者。一具一切智無畏。(於一切法盡知盡見)二諸漏盡無畏。
(五住究盡。二死永亡)三說障道法無畏。(於障道法能知能說)四說苦盡
道無畏。(於盡苦道。能知能說)通稱畏者。眾中說法。無所畏
懼故。第三四無礙智者。一法無礙智。(諸法名字。分別無滯。如說
地水火風等法)二義無礙智。(諸法義相。了了通違。如說堅濕暖動等義)三詞無
礙智。(異地方言。皆能隨順。如說晉音秦音等詞)四樂說無礙智。(根有利鈍。隨彼
樂說。不因多說有厭等心)通稱礙智者。由此四智。眾中說法。
無滯礙故。第四佛十八不共法者。惟佛能有。故首
標佛字。法數云。一身無失。二口無失。三意無失。(此三
通稱無失者。由多劫戒定妙慧。大悲成就。拔諸罪根及習。故無錯悞)四無不定心。(佛心
如澄停水。如無風燈。即或有動。亦常靜故)五無異想心。(觀彼眾生。本來清淨。待時而度。
無怨親敬慢貴賤等。諸異想心故)六無不知捨心。(眾生根鈍。於三受中。惟覺苦受
樂受。於不苦不樂受中。全無所知。名為捨受。是為不知而捨。佛於不苦不樂受中。知生知住知滅。名為捨
受。是為知已而捨。故無不知捨也)七欲無減。(知善法恩。常樂積集。故欲無減)八精
進無減。(普度眾生。遇難益強。故進無減)九念無減。(正念真如。說法度生。故念無減)
十慧無減。(力無畏等。圓滿成就。故慧無減)十一解脫無減。(生死如昨夢。有
為解脫無減涅槃如昨夢。無為解脫無減)十二解脫知見無減。(解脫能生知。見
知見能保解脫。故二俱無減譬如繩二合一。則二俱牢也)十三身業隨智慧行。
(隨智慧現身相。利益。眾生)十四口業隨智慧行。(隨智慧。現語言。利益眾生)十
五意業隨智慧行。(隨智慧。示善惡。利益眾生。然身口皆以意梁為主。是知身口。二
業。現善現惡。但有益於眾生。皆為隨智慧行也)十六智慧知過去世無礙。
(本生。本事。如法華大通威音等。能知能說。猶如今日所見是也)十七智慧知現在
世無礙。(細事違法。如楞嚴松直棘曲。鵠白烏玄。皆了元由。塵沙界外。一滿之雨。足知頭數是
也)十八智慧知未來世無礙。(當生。當報。如法華授記聲聞。當來成佛。劫
國莊嚴。正法像法等。能知能說。將來必應是也)通稱不共法者。不與凡夫
二乘菩薩等共故。第五三十七助道品者。大疏云。
助謂資助。助正道故。道即是因。所謂止觀。愚謂不
必止觀。若唯約大乘。即是菩提心也。言大乘菩薩。
發菩提心。欲求無上菩提。必以此等資助。方能成
故。又道即是路。謂戒定慧通於三乘。言三乘修因
期果。皆以戒定慧為正修之路。正修之路。難以遽
行。故以念處正勤等。而助成之。故大疏云。品即是
類。類正因故。此總釋也。別釋有七謂三四。二五隻
七。單八。共成三十七也。三四者。第一四念處。第二
四正勤。第三四神足也。第一四念處者。凡夫計身
是淨。妄生愛染。佛教念身不淨。(諦觀種子。住處。自相。自性。究竟。皆不
淨故)凡夫計受是樂。妄生貪著。佛教念受是苦。(諦觀苦受。
樂受。捨受。皆是苦故)凡夫計心是常。妄生持守。佛教念心無
常。(諦觀過現未來。念念生滅。皆無常故)凡夫計法有我。妄生執取。佛
教念法無我。(諦觀內法。外法諸世間法。皆無我故)通稱念處者。初發
心人。常應繫念於此。自能厭離世間。進求出世法
也。第二四正勤者。大疏云。念處似火。若得勤風。則
無所不燒。故次辨之。精進為體。故總名勤。異外道
故。特名為正。別分為四。謂巳生惡令永斷。猶如除
毒蛇。(一)未生惡令不生。如預防流水。(二)巳生善令
增長。如溉甘果栽。(三)未生善令速生。如鑽木出火。
(四)第三四神足者。大疏云。欲勤心觀。法數云。欲念
進慧。由前四正勤中。只管滅惡生善。忘其本所發
心。故教以欲。謂於菩提心。重起猛利樂欲。(大疏與法數同)
樂欲雖猛。恐不能常。故教以勤。謂精進無間。(法數名進。
葢進即是勤。但大疏列在第二。法數列在第三)雖精進無間。恐雜異緣。故
教一心。謂繫心一境。(法數名念。葢念即是心。但大疏列在第三。法數列在第二)
雖繫心一境。恐被魔擾。故教以觀。謂正觀破之。(法數
云。慧葢慧即觀也)由此四法。於所期境。速疾能到。故名神
足。亦名如意足。謂如其所意而能到故。二五者。第
一五根。第二五力也。五根者。第一信根。謂初發心
時。即具信心。尚屬不定。今既修念處正勤神足。信
心乃定。故名為根。(如樹生根。不能搖拔)第二進根。謂修正勤
時。即具精進。尚或有間。今既修神足中勤。進乃無
間。故名為根。(根義如上釋)第三念根。謂修念處時。即能
繫念。尚有四境。今既修神足中欲。於菩提心猛利
樂欲。念乃循元。故名為根。(此下根義。俱如上說)第四定根。謂
修念處時。即有定義。(念有所住)尚屬輕微。今既修神足
中心。專注一境。故名為根。第五慧根。謂修正勤時。
即具慧照。(揀別善惡)今既修神足中慧。正觀破魔。故名
為根。又由此五者。菩提心可以植立。如栽一樹。巳
生五條根矣。五力者。一信力。即前信根。增長進念
定慧準知。譬如樹。既生根。即能有抽枝發葉之力。
將來開花結果。亦可以預期也。隻七單八者。七覺
支。八正道也。七覺支者。第一念覺支。(此是下六所依謂心若沉
時。念用擇進喜以起之。心若浮時。念用輕安定捨以攝之。覺令定慧均等)二擇覺支。(觀諸
法時。善能覺了。不謬取於虛偽法故)三進覺支。(修道法時善能覺了。不謬行無益苦行
故)四喜覺支。(心得法喜。善能覺了。不隨法喜。而生著故)五輕安覺支。(身口
輕安。善能覺了。不取輕安而不進故)六定覺支。(發諸三昧。善能覺了。不生愛見故)
捨覺支。(捨所緣境。善能覺了。不生追憶故)亦名七菩提分。菩提翻
覺。支即是分。然覺屬智德。佛果方圓。今既皆名覺
支。足顯其尚未圓滿。雖未圓滿。巳有其分。但於此
認真行之。轉煩惱而成菩提。將不外是矣。八正道
者。第一正見。(見理真正故)第二正思惟。(思惟真修故)第三正
語。(說正法語。令他生真信故)第四正業(正行具足。除身邪業故)第五正命。
(如法乞食。離五邪命故)第六正精進。(淨煩惱結故)第七正念。(不忘無為
道故)第八正定。(定住無為道故)亦名八正道分。然正道即是
斷果。亦佛果方圓。今既皆名道分。依分行之。轉生
死而證涅槃。將不外是矣。陀羅尼。此云總持。謂總
一切法。持無量義故。因能總一切法。持無量義。故
益以門名。謂一切法從此出生。一切義由此歸盡。
所謂無不從此法界流。無不還歸此法界也。然古
德有二說。一有字。二無字。無字如佛答文殊。開口
便云無上法王。有大陀羅尼。名為圓覺。流出一切
清淨真如菩提涅槃。及波羅密等。其總一切法。持
無量義之名。亦略見其槩矣。有字者。即如來所說
秘密。無論一字。少字。多字。皆以陀羅尼名。然既稱
秘密。無容解釋。但以三業相應。如法持誦。有求皆
遂。足見其總一切法。持無量義也。然此法此義唯
佛能知。餘皆不能。故總以秘密名之。若爾則一便
足用。何必八萬四千。大疏云。法門廣說。無量無邊。
今齊此結數者。為對塵勞故。其意以眾生塵勞煩
惱。八萬四千。佛或對此而說。故云八萬四千。要知
行布不礙圓融。故無妨說總一切法。持無量義。圓
融不礙行布。故無妨說八萬四千。但八萬四千之
數。唯佛能如實而知。如實而說。大疏雖引古釋。未
見佛說。不敢依錄。候考。總結依理成事竟。
△二融
事同理三。一同理清淨。二同理不動。三同理徧圓。
初二。一正報同理。二依報同理。初。】

「善男子一切實相性清淨故(至)十方眾生圓覺清淨。」

【一切者。通該世出世法。實相者。略疏云。緣生諸法。
皆是虗妄。會緣入實。即為實相。的指即是真如淨
性。而為諸法真實之相。無量義經云。無相不相。名
為實相。而上來世出世法。染淨差別之相。為覺性
圓明所顯。同成一實相性清淨也。由是一切世出
世法。同一實相性清淨故。託法顯巳。即應融會得
一已之身。與彼諸法。同一實相清淨。由一已之身
清淨故。因已會他。又應融會得多眾之身。與已之
身。同一實相清淨。由多眾之身清淨故。如是擴而
充之。則應融會得自一方眾生身。乃至十方眾生
身。同一圓覺清淨。上但言實相清淨。今又言圓覺
清淨者。以圓覺乃實相之本體。實相即真如之自
性。由真如不守自性。晦昧真體。現起妄相。愚迷執
之為身。由執身故。尚不見自性。豈見本體。今此乃
悟妄即真。由真見體。故曰圓覺清淨。又上云無邊
虗空。覺所顯發。今提出圓覺清淨。顯應融會世界
虗空等。咸同清淨。至下科自見。正報同理竟。
△二
依報同理。】

「善男子一世界清淨故(至)一切平等清淨不動。」

【善男子下。文稍不足。準上科應云。十方眾生圓覺
清淨故。由正會依。即應融會得一現住世界。與彼
正報同一清淨。由一現住世界清淨故。緣一通多。
又應融會得多世界。與一現住世界。同一清淨。由
多世界清淨故。如是擴而充之。則應融會得自一
方虗空。三世所有世界。乃至盡於十方虗空。圓裏
三世。所有一切世界。同一實相平等。清淨不動。上
但云清淨。此又云一切平等清淨不動者。以一切
世界。有染有淨。欲對染說淨者。亦非真淨。今則若
染若淨。同歸一自性清淨。故云平等。而又言不動
者。約三世論。以清淨若有過現未來。亦非真淨。今
則圓裹三世同歸真常清淨。故云不動。又上云證
得諸幻。滅影像故。爾時便得無方清淨。今提出平
等不動。顯應知覺性徧滿。清淨不動。圓無際故。總
結同理清淨竟。
△二同理不動。】

「善男子虗空如是平等不動(至)當知覺性平等不動。」

【能同者事。所同者理。事中準前有二。一世間法。二
出世法。世法雖多。今唯以五大代之。五大之中。空
大居先。是故先言虗空。謂承上融會得虗空如是
平等不動。則見虗空時。當知覺性平等不動。地水
火風。別錄避繁。故總言四大。謂承上融會得四大
如是平等不動故。(如是平等。例上應有。今但言不動者。以凖上可知故)則見
四大時。當知覺性平等不動。如是乃至等者。謂世
法中之五大。一一皆如是平等不動。例此則出世
法中。十力四無所畏等。乃至八萬四千陀羅尼門。
平等不動。則見此等法時。當知覺性平等不動。此
科意是由前以理融事。事同理而平等不動。故每
見一事即知覺性平等不動。是事理依然似有二
體。至下科則理事渾無二矣。同理不動竟。
△三同
理徧圓。】

「善男子覺性徧滿清淨不動(至)陀羅尼門徧滿法界。」

【覺性徧滿者。此總承前一切世出世法。俱為覺性
圓明所顯。而成清淨不動。則是覺性徧滿法界。無
一法不包。無一界不徧。故云圓無際也。由覺性圓
無際故。應當了知法界中。所有內之六根。渾同覺
性徧滿法界也。若不徧滿則成有際故。向下諸法
皆由圓無際故。六塵四大徧滿。準此可知。如是乃
至等者。謂世間一切法中。一一皆如是徧滿。例此
則出世法中。十力四無所畏等。乃至陀羅尼門。一
一皆渾同覺性徧滿法界。皆由圓無際故。總結理
事互融竟。此上義同順祖理事無礙觀。
△三攝入
無礙二。一所證互相攝入。二能證彼此無礙。初。】

「善男子由彼妙覺性徧滿故(至)其光圓滿無壞無雜。」

【初法說。謂由彼妙覺性。徧滿一切世出世間法故。
此承上文出攝入之由也。根性塵性等。且約世間
法言之。謂由性徧滿故。根隨性。塵隨性。一一皆無
壞無雜。謂根入塵而根不壞。塵攝根而根不雜。如
根入塵既爾。設塵入根亦然。故總云無壞無雜。根
塵無壞句。牒上為由。不言無雜者。可例知故。如是
則地性。水性。火性。風性。力無畏性等。乃至陀羅尼
門性。一一皆無壞無雜。
○如百下喻明。百千燈。喻
世出世法。光照一室。喻隨性徧滿。其光各徧滿。喻
互相攝入。無壞無雜者。此光入彼光。此光不見壞
相。彼光攝此光。彼光不見雜相。喻諸法攝入。此入
彼而此不壞。彼攝此而彼無雜也。所證互相攝入
竟。
△二能證彼此無礙。】

「善男子覺成就故(至)光體無二無憎愛故。」

【證知覺性。徧滿一切法。無壞無雜。名為成就。由成
就故。當知此等菩薩。不與諸法作繫縛。不求於法
成解脫。以既知覺性徧滿。則是法皆覺。縛脫無二
故。又既知覺性徧滿。則生死亦覺。涅槃亦覺。故於
生死不厭。涅槃不愛。持戒亦覺。毀禁亦覺。故於持
戒不敬。毀敬不憎。久習亦覺。初學亦覺。故於久習
不重。初學不輕。何以故者。承上徵起之詞。言上來
所謂不與法縛。不求法脫等者。何以故耳。葢以覺
性徧滿。無法不覺。故云一切覺故。
○譬如下。更以
喻明。眼光者。眼性之光。喻妙覺明性。以根性光之
在眼。喻妙覺明性之在法故。前境者。統該眼家所
見。喻一切諸法。以一切諸法。統為妙覺明心所照
故。曉了者。不假分別。喻妙覺圓照。不涉思惟。其光
圓滿。喻一切皆覺。得無憎愛。即喻不與不求。不厭
不愛等。所謂彼此無礙者以此。徵釋中。光體無二。
喻覺性圓滿。無憎愛故。喻同一覺也。齊此以前。宛
同順祖所立。周徧含容觀義。總結約妄盡還覺以
酬請竟。
△二約修習成益以答問二。一承明修習
成益。二應前所問結答。初二。一知眾本來成佛益。
二了性平等不壞益。初。】

「善男子此菩薩及末世眾生(至)生死涅槃猶如昨夢。」

【此科。雖文承上來。而此菩薩。却不指覺成就者。按
前正方便中。乃指現會中初學之人。及末世眾。乃
指末世中乍發心者。修習此心。即依圓覺妙觀。直
觀此心。日久功純。豁爾心開。頓見此心。朗然虗靜。
不見有行可修。有果可成。故曰無修。亦無成就。惟
一圓覺普照。寂滅無二之性存焉。於中下。且約依
報言之。於中者。即於圓照寂滅性中。隨緣現起恒
河沙諸佛世界。且不是一恒河沙。乃有不可說恒
河沙諸佛世界。又且不是一不可說。乃有阿僧祇
不可說。恒河沙諸佛世界。兼且不是一阿僧祇。乃
有百千萬億阿僧祇。不可說恒河沙諸佛世界。大
疏云。然此中意。蓋直指盡虗空。徧法界。所有世界。
不是算其數量。為欲引機。造無邊境。故假積多數
耳。猶如空華者。喻從緣現起。本無自性故。亂起亂
滅者。喻成壞變遷。了無定體故。總顯空華無實。世
界非有。性一圓覺普照寂滅無二也。又言不即者。
不即世。界從緣無性故。不離者。不離覺性。當體即
真故。次約正報言。準前依報。應是於圓照寂滅性
中。現起十種法界。因惑業結縛而成六凡。緣無為
解脫而成四聖。雖縛脫不同。俱是從緣無性。當體
即真。故雙無也。始知者。由無縛脫而始知也。既無
縛脫。蓋是四聖六凡同一圓覺。既同一圓覺。則是
眾生本來圓覺。與佛無異。故云本來成佛。由是返
觀。從前眾生之輪轉生死。并諸佛之取證涅槃。皆
是迷位中事。非圓覺境。故云猶如昨夢。覺後元空
故。知眾本成佛益竟。
△二了性平等不壞益。】

「善男子如昨夢故(至)一切法性平等不壞。」

【如昨夢句攝前。由前如昨夢故。始知生死涅槃。迷
時見有。覺後元空。既覺後元空。則生死空。故無起。
謂不起煩惱成生死故。涅槃空。故無滅。謂不滅生
死證涅槃故。不滅生死證涅槃。則涅槃無來。生死
無去。不起煩惱成生死。則生死無來。涅槃無去。此
攝如昨夢故。以示生死涅槃。無起滅去來相也。其
所證者。次攝前生死涅槃。無起滅去來相言。其所
證即是涅槃。其中有得失取捨四相。得失二相。約
菩薩言。若菩薩進修。則得涅槃失生死。若懈退則
失涅槃得生死。取捨二相。約凡小言。小乘知慕滅。
則厭捨生死。忻取涅槃。凡夫樂世間。則取著生死。
捨離涅槃。此約夢事迷位中言。今從夢覺。悟得生
死涅槃元空。無起滅去來之相。由此即悟得所證
中之四相亦空也。故云無得。無失。無取。無捨。其能
證者。指能證之行有四。一作行。謂作種種行。欲求
涅槃。二止行。謂永息諸念。一切寂然。三任行。謂任
彼一切。隨諸法性。四滅行。謂身心根塵。一切永滅。
由所證中。四相既空。則能證之四行。焉能獨立。故
亦云無也。於此證中者。亦是攝前。又於能所證中。
悟得無能無所也。言能證之行不立。即是無能。所
證中相全空。即是無所。據此。乃是能所兩忘。對待
斯絕。惟一圓覺普照寂滅無二之性。孤然獨立。畢
竟二句。防難。恐攝前難云。能所二相。因人法而立。
今既能所俱無。不知還有可證之法與人耶。向下
以理防之。言有人有法。不契寂滅無二之理。必須
人法俱無。方契斯理。故云畢竟無證。亦無證者。一
切句總結。自悟得生死涅槃本空。乃至能所俱泯。
人法雙亡。則一切依正凡聖諸法。渾然同一圓覺
普照寂滅無二之性。不見世界有染有淨。聖凡有
高有下。故云平等。且是常住世間。永劫不朽。復云
不壞。承明修習成益竟。
△二應前所問結答。】

「善男子彼諸菩薩如是修行(至)求如是法亦不迷悶。」

【節節稱善男子。皆為令其著意。況今結答。更宜審
聽。呼而告之。叮嚀益切矣。彼諸菩薩。統指現會初
學。及末世乍發心者。如前普眼請云。願為此會菩
薩。及為末世眾生。演說菩薩修行漸次。其意蓋以
此會新學。末世初心。皆為當被之機。故世尊以彼
諸菩薩答之。至問菩薩修行漸次。即為能被之教。
故世尊以如是修行。如是漸次答之。如是修行者。
謂如我所說。如是而修。如幻三昧。如前云。欲求如
來淨圓覺心。應當正念。遠離諸幻是也。如是漸次
者。謂如我所說。如是而立初漸次。如前云。先依如
來奢摩他行。堅持禁戒。安處徒眾。宴坐靜室是也。
其次又問云何思惟。云何住持。故世尊以如是思
惟。如是住持答之。如是思惟者。謂如我所說。如是
而觀身觀心。如前云。我今此身。四大和合。乃至云
畢竟無有緣心可見是也。如是住持者。謂如我所
說。如是而住持進修。如前云。彼之眾生。幻身滅故。
幻心亦滅。幻心滅故。幻塵亦滅。乃至云證得諸幻。
滅影像故。爾時便得無方清淨。無邊虗空。覺所顯
發是也。如是方便者。謂如我所說。如是而方便恢
觀。此中復二。一觀依理成事。如前云。覺圓明故。顯
心清淨。心清淨故。見塵清淨。乃至云四大清淨故。
十二處。十八界。如是乃至八萬四千陀羅尼門。一
切清淨是也。二觀融事同理。如前云。一切實相性
清淨故。一身清淨。一身清淨故。多身清淨。乃至云
覺性徧滿清淨不動。圓無際故。當知六根徧滿法
界。根徧滿故。當知六塵徧滿法界。如是乃至陀羅
尼門。徧滿法界是也。(各各徧滿顯有融即義故)如是開悟者。謂
如我所說。如是而普令開悟。如前云。由彼妙覺性
徧滿故。根性塵性。無壞無雜。乃至云覺成就故。當
知菩薩不與法縛。不求法脫。不厭生死。不愛涅槃
等。譬如眼光。曉了前境。光體無二。無憎愛故是也。
至慮聞此三昧。心生迷悶。末復以求如是法。亦不
迷悶答之。佛意以求如是法者。果能如我前來所
說。於此無修。亦無成就。圓覺普照。寂滅無二。乃至
云畢竟無證。亦無證者。夫如是。則法性平等。自爾
無壞無雜。何迷悶之有哉。總結酬請答問中長行
竟。
△二偈頌(標頌云)。】

「爾時世尊欲重宣此義而說偈言。」

【△(正頌分二)一頌妄盡還覺以酧請。二頌修習成益以
答問。初二。一頌妄盡還淨覺。二頌隨順還圓覺。初
(偈略不分)。】

「普眼汝當知一切諸眾生(至)一切悉清淨。」

【普眼等七句。頌前正思惟中身心如幻義也。前三
句。教以總觀。身相二句。教以別觀。身相說四大者。
地水火風。四大假合成故。心性歸六塵者。六處識
心。外託六塵現故。四大二句。結顯虗妄。四大體各
離者。質礙歸地。潤濕歸水。動轉歸風。暖氣歸火。四
性不相順故。既不相順。誰為和合。明知身是虗妄。
不顯心虗妄者有二義。一謂身且是虗。心復何依。
二謂六塵依於四大。四大各離。則六塵不現。識又
何所託乎。如是二句。頌前正住持義也。如云彼之
眾生。幻身滅故。幻心亦滅。幻心滅故。幻塵亦滅等。
即是漸次修行。又云幻塵滅故。幻滅亦滅。幻滅滅
故。非幻不滅。譬如磨鏡。垢盡明現。即是一切清淨。
頌妄盡還淨覺竟。
△二頌隨順還圓覺(隨順理事周徧二觀。
復還圓滿覺性。酧普眼方便開悟之請。長行中備悉周詳。偈頌從略。即下之一句也)。】

「不動徧法界。」

【承上妄盡巳還淨覺。若更能隨順修習。悟理融事。
知事同理。則事事皆悉不動。事事皆悉徧圓。如長
行同理清淨文云。虗空如是平等不動。當知覺性
平等不動。四大不動故。當知覺性平等不動。如是
乃至八萬四千陀羅尼門。平等不動。當知覺性平
等不動。如是等文。此中以不動二字頌之。又如同
理徧圓文云。覺性徧滿清淨不動。圓無際故。當知
六根徧滿法界。根徧滿故。當知六塵徧滿法界。塵
徧滿故。當知四大徧滿法界。如是乃至陀羅尼門。
徧滿法界。如是等文。此中以徧法界三字頌之。餘
略不頌。長行巳悉故。總結頌妄盡還覺以酬請竟。

△二頌修習成益以答問二。一頌修習成益。二頌
應問結答。初(準畏行有二義。一圓覺照世。二龍所齊超。此亦略具。但超頌追頌不同)。】

「無作止任滅亦無能證者(至)畢竟無來去。」

【首二句。超頌能所齊超。言現會新學。末世初心。當
修習此心時。巳無作止任滅。謂作中具止。止中具
作。任中具滅。滅中具任。不相背而實相用故。況復
成就。豈復更有。故長行云。其能證者。無作。無止。無
任。無滅。能證無執。所證自然融通。故長行云。其所
證者。無得。無失。無取。無捨。然雖能證無執。所證融
通。若能所不忘。豈稱盡極。故須無能無所。今但云
亦無能證者。無所可例知故。
○其次四句。追頌圓
覺照世。圓覺普照。寂滅無二。故世界如空華。三世
悉平等。去來生滅相。畢竟了不可得故。頌修習成
益竟。
△二頌應問結答(約義略頌)。】

「初發心菩薩及末世眾生欲求入佛道應如是修習。」

【初心菩薩。指現會新學。末世眾生。指末世初心。長
行云彼諸菩薩。葢總指也。准長行有六個如是。無
非修習之法。故此中但言如是修習。如是修習。層
次秩然。長行云求如是法。亦不迷悶是也。普眼章
竟。

△三金剛藏章三。一謝益重請。二師資緣合。三據
難開通。初四。一眾中具儀。二謝前承益。三致難重
請。四至三顯慇。初。】

「於是金剛藏菩薩在大眾中(至)長跪叉手而白佛言。」

【此中以剛藏為主。(具金剛智。斷障除惑。此章進斷微細深疑。非此不能致問)餘
眾皆伴。故云在大眾中。
△二謝前承益。】

「大悲世尊善為一切(至)幻翳朗然慧目清淨。」

【承前述益。求佛進開深難。故稱大悲世尊。善為者。
循循有序。如文殊章。標本起因地。明淨覺隨順。普
賢章。依如幻三昧。頓悟淨覺。普眼章。明隨順修習。
由頓至圓。三根普被層次秩然。故以善為稱之。諸
菩薩眾。且指現會。即文殊等。及所統菩薩類也。圓
覺即一真法界。清淨即心真如門。圓覺能總一切
法。真如能持無量義。故通以大陀羅尼稱之。依之
修習。則是因地法行。由頓至圓。則為漸次方便。此
等皆眾生不知。故曰蒙昧。如來巳善為宣揚。故曰
開發。此承前也。在會法眾。仍指現前菩薩。承領受
也。慈誨者。大慈深誨。令得正信樂。故於諸幻法。妄
生執取。名為幻翳。故佛前云。猶如翳目。見空中華。
至此則信知身心依正等法。頓息執取。故云幻翳
朗然。朗然者。頓然除滅。不見空華相故。能所並銷。
故云慧目清淨。慧目者。依圓覺起真慧觀真。猶如
淨目。清淨者。信知真如為淨覺境界。故佛前云。圓
照清淨覺相。此述益也。謝前承益竟。
△三致難重
請二。一連致三難。二重請開示。初。】

「世尊若諸眾生本來成佛(至)何時復生一切煩惱。」

【前章云。一切眾生。本來成佛。其意以彼修習淨圓
覺心。得成就者。圓覺普照。寂滅無二。惟有佛性獨
存。恐不善會者。謬解佛意。興謗招𠎝。故剛藏代致
三難。求佛開通。非剛藏實有是難也。三難者。一云
眾生本來成佛。成佛自應無妄。故難以何故復有
無明。此以真難妄。不應復有也。二云無明眾生本
有。本有則非佛。故難以何緣復說成佛。此以妄難
真。不應說成也。三云異生本成佛道。後起無明。是
真能生妄。故難以如來證真。何時復生煩惱。此以
本覺難妙覺。還應不覺為眾生也。如是三難。初難
顯自語相違。以眾生本成。是佛自語。復有無明。違
自語故。次難顯世間相違。以無明本有。世間共計。
復說本成。違世間故。三難顯不順正理。總成非量。
以異生本成。明是本覺。實是不覺。十方如來。明是
妙覺。永不再迷。故此致難也。連致三難竟。
△二重
請開示。】

「惟願不捨無遮大慈(至)了義法門永斷疑悔。」

【願而言惟者。顯求之親切。謂無別所願。惟求開秘
密藏。利現會眾。及末世生耳。不捨者。顯求之決定。
謂秘密難開。雖難開亦不捨故。無遮大慈者。權分
橫竪。以慈而云大者。竪約現未兩利。遮而云無者。
橫約淺(初心)深(久脩)俱成。亦可無遮即稱大慈。大慈自
然無遮。通該橫竪。不必權分。秘密藏者。即指三難
中義。若未難不說。難復不說。是欲秘之。名為秘藏。
若因難而說。說不顯了。是欲密之。名為密藏。並以
求開者。為求當下即說。仍復顯了說故。二藏既開。
正信斯啟。不惟通益現會。兼復遐被末來。故云及
為末世。一切眾生等也。修多羅教者。經藏之通名。
以此經是經藏攝故。了義法門者。當經之別目。以
此經是顯了說故。疑悔能障正信。既巳永斷。則正
信成矣。大疏云。疑者。於諸諦理。猶豫為性。能障信
心善品為業。別有三種。一疑自。謂疑已不能入理。
二疑師。謂疑師不能善教。三疑法。謂疑所學法。能
出離不能出離。今以三疑成難。即疑法也。私曰。悔
者以前所作。懊怨為性。障進為業。別有二種。一悔
善。謂於前所作。善行生悔。二悔不善。謂於前所作。
不善生悔。悔善。則不善增進。悔不善。則善行增進。
今既興疑並斷。明是悔不善。以疑屬根本煩惱。為
不善法。故致難重請竟。
△四至三顯慇。】

「作是語巳五體投地如是三請終而復始。」

【釋義準前。總結謝益重請竟。
△二師資緣合二。一
師與資合。二資與師合。初。】

「爾時世尊告金剛藏菩薩言(至)汝今諦聽當為汝說。」

【初讚其所問。秘密兩開。現未俱益。故重言善哉以
讚美之。汝等乃能者。獨許剛藏一類。方能扣關擊
節。餘諸聲聞緣覺等。皆不能作是問也。如來甚深
秘密者。顯三難所陳。是如來所證甚深之義。有意
秘而不說。即說亦不欲顯了。唯密意說。必待剛藏
致問者。為是究竟成佛方便。非剛藏不能問故。至
如來因問而說。是剛藏等諸菩薩。蒙佛最上教誨。
顯了之義。廣大之乘。非餘眾所堪聞故。如是則剛
藏致問。如來因問而說。能使十方修學。及諸末世
眾生。有利根者。了斯秘密之義。成就大乘正見。永
無退轉。故曰得決定信。永斷疑悔。誡聽許說。正見
其與資合也。師與資合竟。
△二資與師合。】

「時金剛藏菩薩奉教歡喜及諸大眾默然而聽。」

【奉教喜聽。即是與師合也。總結師資緣合竟。
△三
據難開通二。一長行。二偈頌。初三。一出由呵難。二
說喻開通。三斥非正問。初三。一總出其由。二明其
可呵。三正呵其惑。初。】

「善男子一切世界始終生滅(至)種種取捨皆是輪迴。」

【一切世界。總指三世間法。始終生滅。別約正覺世
間。始謂隨緣示生。終謂緣盡仍滅。生滅。謂中間變
易。前後有無。別約有情世間。前謂前有生相。後謂
後有歿相。有無謂中間住異。聚散起止。別約器界
世間。聚謂聚塵成界。散謂散界成塵。起止。謂中間
成壞。念念相續等。謂中間則念念相續兩端則循
環往復。種種取捨者。謂兩端則大取大捨。中間則
小取小捨。是皆以六對為境。取捨為心。境既念念
相續。循環往復。心亦復爾。故云皆是輪迴。謂生滅
六識心也既用此心。必致佛呵。如楞嚴顯呵非心
之初。阿難云。如來現今徵心所在。而我以心推窮
尋逐。即能推者。我將為心。佛言咄。此非汝心。乃至
云。此是前塵虗妄相想。惑汝真性。今此中剛藏備
陳三難。何異推窮尋逐。但不執能推者為心。而如
來示以種種取捨。皆是輪迴。令知備陳三難。所用
者猶是生滅心故。是知下被佛呵。非無謂也。總出
其由竟。
△二明其可呵。】

「未出輪迴而辯圓覺(至)舟行岸移亦復如是。」

【初法說。未出輪迴者。仍用生滅心也。用生滅心。故
欲辯明圓覺。(意指剛藏備陳三難)如是則謾說不明。縱明亦
非。以彼所明之圓覺性。乃是依於圓覺。從生滅識
心。變起虗妄名言。非是真圓覺性。故云即同流轉。
若依此而欲免輪迴。斷乎不能。故云無有是處。
○
譬如下。喻明動目者。數動之目。喻妄心分別。湛水
者。不搖之水。喻圓覺自性。言湛水本不搖動。因數
動其目。依於湛水。虗妄現起搖動之相。喻彼圓覺
自性。本非流轉。由彼以生滅心。依於圓覺變起虗
妄名言。以辯圓覺。而圓覺性。隨彼名言。亦成流轉。
如彼動目。能搖湛水無異。又如定眼由迴轉火者。
略疏云。眼識遲鈍。旋火成輪。其意葢是以眼識遲
鈍。看火不真。而強瞪定其眼。迴旋久觀。彼火本不
轉。由迴旋久觀。而火亦成轉。此是喻明。法中葢是
以根性愚鈍。見理不真。而強澄定識心。發起虗妄
名言。反復辯論圓覺真理。而彼圓覺本非流轉。及
與名言。由彼妄以名言。反復辯論。而圓覺性。亦隨
名言。而成流轉。雲飛如駛。因見月有運相。月實不
運。因雲駛所顯而成運。舟行似箭。因見岸有移相。
岸實不移。因舟行所顯而成移。法中言未出輪迴。
依妄心而辯圓覺。依圓覺妄現名言。圓覺本非名
言。因名言辯論所顯。而圓覺亦成名言。因喻知法。
故云亦復如是。明其可呵竟。
△三正呵其惑。】

「善男子諸旋未息(至)是故汝等便生三惑。」

【諸旋者。目之動。眼之定。雲之駛。舟之行。未息者。正
動時。正定時。正駛時。正行時也。彼物先住者。目正
動而水先不搖。眼正定而火先不轉。雲正駛而月
先不運。舟正行而岸先不移。尚不可得者。應與感
悖故。此約目前事件為能況。以顯下之無始心性
為所況耳。輪轉者。顯是無始妄識。出生入死。起惑
造業。莫不依之。故云生死垢心。曾未清淨者。正在
輪轉。如彼諸旋未息。圓覺即無始真性。觀此不旋
復者。離於流轉。譬夫彼物先住。此亦應與感悖。彼
既不得。此何能爾。故首置何況之言。謂何能況顯
令其相悖成於應感。斷不能也。是知未出輪迴而
辯圓覺。縱辯亦非真實。以是非真實見故。汝等便
生三惑。如前云。眾生本來成佛。何故復有一切無
明。是惑以自語相違。又前云。眾生無明本有。何故
復說本來成佛。是惑以世間相違。又前云異生本
成佛道。後超無明。如來成佛。何時復起煩惱。是惑
以總成非量。若果是真實知見。此三種惑。何由而
生。出由呵難竟。
△二說喻開通三。一泛以喻開。二
實以喻通。三結示正見。】

「善男子譬如幻翳妄見空華(至)而為虗空平等本性。」

【初泛說幻翳喻。幻翳者。淨目生翳。生不長生。故名
為幻。此喻六識。依八識虗妄變現。翳既是幻。見亦
非真。故名為妄。此喻六識分別。空華者。空本無華。
由妄見而興蠅翼金星等相。名之為華。此喻分別
所辯妄境。幻翳若除者。遇藥銷翳。此喻遇佛聞法。
頓了識空。不可說言者。不可向翳銷者說言。此翳
巳滅。何時更起諸翳。此喻世間無知。不可向頓了
識空者說言。此識巳滅。何時更起諸識。佛必泛說
此喻者。其意以煩惱依六識起。我巳識空。汝等猶
問如來。何時復生煩惱。此何異於問識復生。然巳
惑之甚矣。何以句徵。謂以何以故。不說空中華耶。
釋以翳華二法。非相待故。言非相待者。顯二皆無
體。不是對待安立。但言翳除。華不言而可知。法中
識除亦爾。
○亦如下。因說空華喻。空華者。即蠅翼
金星等。喻眾生諸佛生死涅槃等。及一切諸法。滅
於空時者。淨眼無翳。蠅翼金星等。皆悉不見。喻如
來既了識空。則生佛等。一切法皆悉空故。不可說
言者。不可向淨目無翳。不見空華者言。虗空何時
更起空華。喻世間無知。不可向巳達法空者說。真
空理中。何時更起諸法。佛又因說此喻者。以翳銷
識滅。似惟顯於人空。華除法泯。兼又進於二空。相
因而說。固其宜矣。何以句徵。謂以何以故。不可說
虗空。時時更起華耶。釋以空本無華。非起滅故。空
本無華者。淨眼不見。喻如來巳了識空。不見有法
故。非起滅故者。以既不見華。孰為起滅。喻如來於
真空理中。不見有少法生。不見有少法滅焉。
○生
死下引說虗空喻。於中有三義。初承以法引。(謂承前先
以法說。引生下之空喻)生死者。眾生也。涅槃者。諸佛也。同於
起滅者。同於空華起滅。此以生死涅槃。例明世出
世間一切諸法。皆同空華起滅。執則成有。不執成
無耳。妙覺者。覺巳證極。圓照者。照巳無礙。照無礙
則識空法空。喻中則離於華翳。顯惟有虗空獨存。
據此。則三難可通。但泛爾未的也。善男子。正說空
喻。上既云離於華翳。顯惟有空存。此即以虗空為
喻。故教以當知。非是暫有者。不是因離華翳而暫
有。亦非暫無者。亦不是因有華翳而暫無。此中虗
空。喻真如淨覺。即是成佛本體。所謂佛性是也。不
因離華翳而暫有。顯有華翳時即有。法中即是作
眾生時。我法正熾。即有佛性。無妨說本來成佛。復
有無明。此可泛開初難。(初難云。本來成佛何故復有無明)不因有
華翳而暫無。顯虗空固有。權為華翳所覆。法中即
是佛性固有。眾生為我法所覆。無妨說無明本有。
本來成佛。此可泛開二難。(二難云。無明眾生本有。何緣復說成佛)況
復下。泛顯空性。言空性尚不因華翳而為有無。況
復有超過虗空者。則一切齊超。說生佛尚不可得。
若更於生佛上興疑致難。非愚即狂。應不復與之
言矣。圓覺者。圓滿覺性。起性論中。名為一心。唯佛
能證。故稱如來圓覺。隨順者。以能隨順真如生滅
二門。成立虗空等一切法故。以既能成立虗空。則
為虗空本性。又既能成立一切法。則為平等本性。
證得此性者。則異生諸佛。無明煩惱。後起復生等。
皆為幻化。普眼章云。圓覺普照。寂滅無二是也。此
可泛開三難。(三難云。異生成佛道。後起無明。如來巳成。何時得生煩惱)泛以
喻開竟。
△二實以喻通(上文雖義具通難。不甚分明。如來不過泛然說喻。令
學者善會而自得之。故科為泛以。喻開。此科則的指疑根。據實說喻。令學者斷除疑根。根斷而諸難自通
矣)。】

「善男子如銷金鑛金非銷有(至)如來圓覺亦復如是。」

【如銷金鑛者。如以鑪火。鎔銷蘊金之鑛。令成精金。
此喻諸修學人。用佛法智。斷除無明。以顯圓覺妙
性。金非銷有者。精金非因銷而有。顯鑛中原自有
金。此喻圓覺妙性。非因研斷而得。顯無明未斷時。
本來自有圓覺性故。既巳成金。不重為鑛者。既巳
銷去鑛滓。成就精金。再不復重為鑛滓。此喻斷無
明惑。畢彰圓覺妙性。再不復重起無明。經無窮時。
金性不壞者。以任為瓶為環為釵為釧。多歷年所。
而瓶環釵釧。器器皆金。此喻乘圓覺性。涉世行化。
以任為菩薩。為圓覺。為聲聞。為凡夫。經劫度生。而
菩薩緣覺。聲聞。凡夫。居然圓覺妙性。不應說言本
非成就者。不應說此金體。在鑛時本非成就。此喻
論圓覺者。不可說此圓覺性體。在無明時。本非具
足。此喻乃據實而說。若據實通前難者。如云金非
銷有。顯鑛中原自有金。喻眾生本來是佛。不妨說
有無明。即通初難。又云既巳成金。不重為鑛。喻斷
無明惑。畢彰圓覺妙性。再不復重起無明。即通三
難。至末云不應說言。本非成就。喻彼論圓覺者。不
應說此圓覺性體。在無明時。本非具足。意顯在無
明時。本自具足。所以雖說無明本有。復無妨說本
來成佛。即通二難。亦可前後兩難既通。中間可以
例思。無煩更通。若爾則不可說言等。乃是的指疑
根。葢由佛答普眼。有眾生本來成佛之語。遂致剛
藏。展轉而成三種疑難。意是不許本成。今云不可
說言。本非成就。正教以斷除疑根。而諸難自通。由
此不用別合。但云如來圓覺。亦復如是。實以喻通
竟。
△三結示正見二。一正以結示。二況顯難思。初。】

「善男子一切如來妙圓覺心(至)無妄輪迴及非輪迴。」

【上約在纏。名如來圓覺。謂是能成如來之因心。此
約出纏。名一切如來妙圓覺心。謂是巳成如來之
果體。惟佛與佛。乃能究盡。故云一切如來。顯除佛
無能證也。離煩惱礙。稱之為妙。顯無明巳斷盡也。
體備眾德曰圓。永不再迷曰覺。此心即是絕待靈
心。故云本無菩提。及與涅槃。以菩提涅槃皆屬對
待法故。菩提屬對待者。有成不成。成則成佛。不成
則不成佛。今以無菩提故。成佛尚不可得。況說不
成。故曰亦無成佛。及不成佛。如前云對幻說覺。亦
名為幻。說無覺者。亦復如是。則成與不成。皆不許
也。涅槃屬對待者。有輪不輪。有輪即生死。無輪即
涅槃。今以無涅槃故。說不輪尚不可得。況說妄輪。
故曰無妄輪迴及非輪迴。如前云生死涅槃。同於
起滅。妙覺圓照。離於華醫。是有輪無輪皆不立也。
普賢章。佛答普賢有云。一切菩薩。及末世眾生。應
當遠離一切幻化。虗妄境界。至此則菩提涅槃。以
併遠離。所謂得無所離。即除諸幻。能如是觀者。名
為正見。正以結示竟。
△二況顯難思。】

「善男子但諸聲聞所圓境界(至)大寂滅海終不能至。」

【初示聲聞莫至。恐承前疑云。未出輪迴。而辯圓覺。
彼圓覺性。即同流轉。莫不成聲聞人。巳斷見思。巳
出輪迴。想必能辯圓覺。不致流轉耶。故如來招呼
善男子而示之曰。但諸聲聞。所圓境界。與此大相
遠也。若釋其名者。聞佛四諦聲教。斷見思惑。證生
空理。名為聲聞。所圓境界者。謂聲聞人。所圓滿取。
證的境界。此且虗標。下乃實成。葢是以生空智。將
現前身心語言。皆悉灰斷滅盡。使不復生。不復再
來三界受生也。此正是生空理所現無餘涅槃。此
既是涅槃。云何又說終不能至。彼之親證。所現涅
槃。當知此之涅槃。是方便非真。如法華云。化城非
實也。既到化城。業過三百由旬。前趣寶所。亦可親
到。其奈頓止化城。生安隱想。不復前進二百由旬。
親至實所也。如彼聲聞巳證生空。近於佛慧。進求。
佛果。亦可親證。奈彼保守偏真。沉空滯寂。不復進
斷塵沙無明。至彼佛果。親證所現無餘涅槃。故云
終不能至彼之親證等也。此既終不能至。而妙圓
覺心。說彼能辯無是事耳。
○何況下。況凡夫難思。
有法說。有喻明。法中承上言聲聞小聖。巳出輪迴
身心語言。皆悉斷滅。說彼能辯。尚無是事。何況凡
夫。劣於聲聞。有作思惟。劣於生空智分。反欲測度。
超過小乘涅槃之如來圓覺境界。斷乎不能。故次
即以喻形之。螢火者。螢虫之火。似火而非火。喻有
作思惟。不過世智辯聰。非是出世正慧。既非是火。
取以燒物。則是徒勞。喻凡夫用思惟心。希求人天
福報。終屬虗妄。須彌居四洲之中。燒此須待劫火。
螢火欲燒。終無著理。喻圓覺為四智之總。證茲惟
憑佛智。有作思惟。相去遠矣。有志圓覺者。應鑑斯
喻。
○以輪下顯致難無益。佛意以我前所說。種種
取捨。皆是輪迴。而剛藏雖非凡夫。若據彼所難。乃
是以輪迴心。生輪迴見。入於如來大寂滅海。不言
圓覺。而云大寂滅海者。為避重文。特約境界言之。
釋義則橫徧竪窮曰大。寂無聲。不可以言詮。滅無
形。不可以相顯。體備眾德。用該萬有。喻之於海。渺
無涯涘。境界若此。詎可以輪迴心入。故云終不能
至。所謂未出輪迴而辯圓覺。則圓覺性。亦同流轉。
剛藏聞此。宜自知所難之無益矣。說喻開通竟。
△
二斥非正問。】

「是故我說一切菩薩(至)如是分別非為正問。」

【初承示常教斷識。是故我說者。承上而言。謂以是
用輪迴心。入寂滅海。終不能至之故。所以我於諸
經之中。常作如是說也。一切菩薩。及末世眾生。通
指發菩提心。修大乘行者而言。先斷者。急先務故。
又知所先後。則近道矣。無始輪迴根本。即指六處
識心。一切經中皆令斷故。如楞嚴云。一切眾生從
無始來。生死相續。皆由不知常住真心。用諸妄想。
此想不真。故有輪轉。凡此者。皆令斷之意也。
○善
男子。因說展轉虗妄。有作思惟者。六識之用。如眼
見色。而眼識即分別為何等色。耳聽聲。而耳識即
分別為何等聲。乃至意對法。而意識即分別為何
等法。從有心起者。如是有作思惟。皆以有識心故。
乃能起作無休。生死輪迴。無不由斯。教令先斷。不
無謂也。皆是句。顯體用虗妄。謂能起之心。及所起
思惟。皆是於六塵境上。現起虗妄之想。併能緣之
氣分。然虗妄之想。即是六處識心。說名為體。能緣
氣分。即是有作思惟。說名為用。非實心體者。真實
心體有二。一純真。即是真如。如天上真月。二帶妄。
即是八識。如揑目現二。雖揑目現二。放手即真。至
六處識心。則託塵似有。離塵實無。故曰非實心體。
體既非實。用可知故。故不另言。巳如空華者。空本
無華。淨眼不見故。喻上體用虗妄。辯於佛境者。佛
境即是圓覺。以是如來所證境故。剛藏三難。意皆
為辯此境。殊不知終不能辯。故喻云。猶如空華。復
結空果。猶如空華者。謂識心體用虗妄。巳竟猶如
空華。復結空果者。謂仍以妄識致難。辯於佛境。豈
不類於期空華。結空果乎。前云未出輪迴而辯圓
覺。則圓覺性亦成輪迴。故云展轉妄想。若必以此
而欲明圓覺。斷乎不可。故云無有是處。據楞嚴。阿
難以推窮尋逐者為心。如來呵云。此是前塵虗妄
相想。惑汝真性。由汝無始至於今生。認賊為子。失
汝元常。故受輪轉。其大意與此略同。
○善男子。結
斥所問非正。將欲結斥。呼當機而告之曰。善男子。
要知虗妄浮心。多諸巧見。虗妄浮心。即指六處識
心。以是虗而不實。妄而非真。浮泛說名為心。非尅
體論也。多諸巧見者。種種思惟。善巧辯析。立知立
見故。雖立知立見。總屬門外之繞。欲證圓覺。終不
能至。故曰不能成就圓覺方便。末三句。乃正以結
斥。佛意以汝今欲辯圓覺。連致三難。如是分別。正
類虗妄浮心。多諸巧見。故曰非為正問。長行竟。
△
(標頌云)。】

「爾時世尊欲重宣此義而說頌言。」

【△(正頌分三)一頌出由呵難。二頌說喻開通。三頌斥非
正問。初(約義略頌)。】

「金剛藏當知如來寂滅性(至)不能入佛海。」

【初頌總出其由。以少文而攝多義。恐其失意錯過。
故教以當知。令其留神也。如來寂滅性。即指妙圓
覺性。寂無聲。不可以言詮。滅無形。不可以相顯。顯
唯證乃知故。未曾有終始者。離於去來生滅等相。
由此所以種種取捨。皆是輪迴。若以二句。頌明其
可呵。佛意以既無終始。汝今若以輪迴之心。而思
惟之。則圓覺性。亦成流轉。故云即旋復也。既即旋
復。詎免輪迴。明其可呵。正為此耳。末二句。頌正呵
其惑。長行乃承上況顯。故曰何況輪迴生死垢心。
曾未清淨。此中是直言明示。故曰但至輪迴際。正
見其生死垢心。曾未清淨。長行云。觀佛圓覺。而不
旋復。是依況意顯其不能。此中即直言不能入佛
海。佛海者。即是如來妙圓覺海。意顯果其能入。自
不生於三惑。長行云。是故汝等。便生三惑。承意顯
不能而言。此中直說不能。故略之也。頌出由呵難
竟。
△二頌說喻開通(長行分三。今略泛以喻開)二。一頌實以喻
通。二頌結示正見。初。】

「譬如銷金鑛非銷故有(至)不復重為鑛。」

【長行云。如銷金鑛。此中云譬如銷金鑛。長行云。金
非銷有。此中云。金非銷故有。此二句全同長行。但
句增一字。成五言耳。雖復二句。乃補頌防問。(恐承上問
云。金非銷故有。顯鑛中本自有金。何用銷為。故此防云)雖復本來金。終以銷
成就。此喻圓覺妙性。雖本來自有。奈為無明所障。
要必斷除無明。乃能成就妙圓覺性。一成二句。亦
全同長行。餘不頌通難之義。俱準長行可知。頌實
以喻通竟。
△二頌結示正見(長行分二。偈惟頌第一)。】

「生死與涅槃凡夫及諸佛同為空華相。」

【長行云。一切如來。妙圓覺心。本無菩提。及與涅槃。
亦無成佛。及不成佛。無妄輪迴及非輪迴。總以妙
圓覺性。離於對待故。長行以智斷佛生變常。而曰
本無及無等。偈頌約生死涅槃。凡夫諸佛。而言同
於空華相。其義大同。以同於空華。即顯本無及無
等耳。不頌況顯難思。準長行可知故。頌說喻開通
竟。
△三頌斥非正問(略常教斷識一段。餘亦約義略頌)。】

「思惟猶幻化何況詰虗妄若能了此心然後求圓覺。」

【思惟二句。義頌展轉虗妄。長行以有作思惟。非實
心體。巳如空華。此中云思惟猶幻化。幻化即空華
義也。長行云。用此思惟。辯於佛境。猶如空華。復結
空果。展轉妄想。無有是處。此中云。何況以此請辯
圓覺。豈不至虗至妄。有類夫期空華。結空果哉。若
能二句。義頌所問非正。長行云。虗妄浮心。多諸巧
見。不能成就圓覺方便。意顯斷了此心。然後可求
圓覺。所問非正。不待言而可知。生信之義。彌勒章
初自見。三問三答生信分竟。】

圓覺經析義疏卷第二

圓覺經析義疏卷第三
賢宗後學　通理　述
嗣法門人　心興　較訂

【△二兩問兩答開解分二。一彌勒章。二淨慧章。初
三。一謝前請後。二師資緣合。三應求開示。初二。一
具儀謝前。二請後顯慇。初二。一眾中具儀。二謝前
成信。初。】

「於是彌勒菩薩在大眾中(至)長跪叉手而白佛言。」

【此章以彌勒為主。(深究愛源。蕩除細惑。非補處不能問故)餘眾皆伴。
故云在大眾中。餘俱準前。
△二謝前成信。】

「大悲世尊廣為菩薩(至)輪轉境界起循環見。」

【約法則廣為現前。約益則遐被末世。故稱大悲世
尊。法喻重重。故云廣為。菩薩者。現前所為之機。如
金剛藏等皆是也。圓覺覆於輪迴。非機不說。縱說
亦不顯了。名秘密藏。前因剛藏致難。如來一一明
示。故云開也。令諸大眾者。且指現前菩薩。深悟輪
迴者。深悟種種取捨。皆是輪迴。前云虗妄浮心。多
諸巧見。如是分別。非為正問等。皆分別邪正意耳。
現前四依。以此展轉流通。故能施於末世。末世眾
生。亦約發菩提心。修圓覺者而言。道眼者。辯識修
道之眼。即正慧也。此眼不明。長畏悞修。今蒙如來
分別邪正。辯識所修之道。得正慧眼。故無畏也。涅
槃斷果。轉生死而成。佛證無餘。揀非小乘。故名為
大。生決定信者。於真空理。深忍樂欲。無退轉故。一
切有為諸法。皆輪轉境界。信既決定。故無復重隨。
一切有作思惟。皆循環見。境既不隨。故無復生起。
此彌勒謝前受益。所以前章。判為生信分也。具儀
謝前竟。
△二請後顯慇二。一請後希悟。二至三顯
慇。初。】

「世尊若諸菩薩及末世眾生(至)圓悟如來無上知見。」

【初備陳所請。若諸菩薩等。舉所為之機。大寂滅海。
前章即以圓覺境界釋之。前云入。此云遊者。謂解
行相成。任運而入。猶如遊也。據前章云。以輪迴心。
生輪迴見。入於如來大寂滅海。終不能至。是故我
說一切菩薩。及末世眾生。先斷無始輪迴根本。彌
勒雖聞此語。尚恐新學菩薩。及末世眾生。未能領
略。故爾代問。其意以輪迴根本。據前章似的指六
識。但不知六識何尤。故請問云何當斷。按下世尊
答處。而云由有諸欲。助發愛性。能令生死相續。又
前章云。有作思惟。從有心起。亦略示此義。但未明
明說出。有作思惟中。獨愛欲為尤勝。此總陳所請
也。別陳中。略具三義。一曰於諸輪迴。有幾種性。二
曰修佛菩提。幾等差別。三曰迴入塵勞。當設幾種
教化方便。至後如來答處自見。
○惟願下。正請希
悟。惟願者。顯願之專。謂餘皆不願。獨願此一件事
也。既接現前新學。復濟末世眾生。斷愛欲因。出輪
迴苦。名曰救世大悲。不捨者。慇慇繫念。乾乾不息
也。令諸修行菩薩。即拯接現前新學。及於末世眾
生。即濟度末世初心。不使貪愛自蔽。故能慧目肅
清。慧目者。正慧為目。嚴肅不馳外境。清淨無交內
染。用斯成觀。自能照曜心鏡。謂以正慧光為能照
曜。以心地鏡為所照曜。即心地開通義也。心地開
通。映現萬法。故置鏡言。宗鏡云。以一心為宗。照萬
法如鏡。即斯意耳。自茲而無所不知。無所不見。故
能圓悟如來無上知見。請後希悟竟。
△二至三顯
慇。】

「作是語巳五體投地如是三請終而復始。」

【請問之語說竟。故云作是語巳。五體投地者。說巳
再拜。求佛必說。亦常儀也。如是三請者。照前說。照
前禮。必至三者。顯慇勤故。謝前請後竟。
△二師資
緣合二。一師與資合。二資與師合。初。】

「爾時世尊告彌勒菩薩言(至)汝今諦聽當為汝說。」

【告彌勒者。是請主故。善哉者。讚其所問之善也。既
能拯接時機。又能遐濟末世。故重言以讚之。彌勒
為首。餘皆意隨。故世尊以汝等稱之。乃能者。惟彌
勒等乃能。顯降斯巳還。皆不能故。諸菩薩等。顯所
為之機。請問等。明所請之法。大寂滅海。惟佛能證。
故稱如來深奧。眾生久隱情識。佛亦常不開演。故
稱秘密。一悟則輝天鑑地。等佛知見。故又以微妙
稱之。現會聞之。欲愛不萌於心。故云潔清慧目。潔
清與肅清。其義同也。傳之末世。生死不覊於眾。故
云永斷輪迴。正慧分明。照曜心鏡。故云心悟實相。
實相即真空理也。悟此理者。於三界中。不見有少
法生滅。故云具無生忍。此皆世尊。據彌勒所請之
義。而稱讚之。次下即誡聽許說。良有以也。師與資
合竟。
△二資與師合。】

「時彌勒菩薩奉教歡喜及諸大眾默然而聽。」

【聞佛諦聽之誡。欽此欽遵。故曰奉教。聞佛當說之
許。載欣載承。故曰歡喜。主伴重重。同共攝心領受。
故曰及諸大眾。默然而聽。師資緣合竟。
△三應求
開示二。一長行。二偈頌。初四。一開示云何當斷輪
迴根本。二開示於諸輪迴有幾種性。三開示修佛
菩提幾等差別。四開示迴入塵勞幾種方便。初三。
一略明。二詳示。三結成。初。】

「善男子一切眾生從無始際(至)恩愛貪欲故有輪迴。」

【從無始際者。約晦昧真心巳來說也。晦味真心。轉
變妄想。恩愛貪欲。由茲繁興。故以種種言之。如恩
有報上之恩。有惠下之恩。報上之恩。如父母君長。
惠下之恩。如子孫男女。然有恩即有愛。或愛父母
君長。或愛子孫男女。愛父母君長。貪財物而欲行
忠孝。愛子孫男女。貪利祿而欲全育養。凡此。皆能
牽連生死。招致往復。故曰由有種種恩愛貪欲。故
有輪迴。此愛欲為輪迴之本。其義巳略明矣。略明
竟。
△二詳示。】

「若諸世界一切種性(至)當知輪迴愛為根本。」

【若。猶如也。乃舉法之詞。言上雖略明。語義含蓄。恐
眾不了。今復明明詳示。而云如諸世界。此先舉依
報也。一切種性。乃次舉正報。謂一切種類自性。楞
嚴則有十二類生。此則惟明卵胎濕化。又楞嚴第
四云。卵唯想生。胎因情有。濕以合感。化以離應。卵
唯想生者十二類生文云。動顛倒故。和合氣成飛
沉亂想。註云。想心輕舉。名動顛倒。氣即雌雄相交。
陰陽氣分。此亦虗妄。由顛倒故。執為真實。與之和
合。遂成飛沉亂想。飛則為鳥。沉則為魚。兼二則為
龜蛇等。胎因情有者。十二類生文云。欲顛倒故。和
合茲成橫竪亂想。註云。情生於愛。名欲顛倒。滋即
父精母血。交相滋潤。此亦虗妄。由顛倒故。執為真
實。與之和合。遂成橫竪亂想。橫則為畜。竪則為人。
兼二則為龍仙等。濕以合感者。類生文云。趣顛倒
故。和合煖成翻覆亂想。註云。合即趣就名趣顛倒。
煖即濕物積集。內發暖相。此亦虗妄。由顛倒故。執
為真實。與之和合。遂成翻覆亂想。覆想則為含蠢。
其性無知故。翻想則為蝡動。其形不寧故。化以離
應者。類生文云。假顛倒故。和合觸成新故亂想。註
云。假新離舊。名假顛倒。觸即新境對舊境故。說名
為觸。新境亦是虗妄。由顛倒故。執為真實。與之和
合。遂成新故亂想。故想欲脫。則為轉蛻。新想欲就。
則為飛行。又楞嚴第四。明八識投胎時。於有緣父
母處。見明色發。明見想成。(明色既見。欲想已成)異見成憎。(男見
父則成憎。女見母則成憎)同想成愛。(男見母則成愛。女見父則成愛)流愛為種。
(流愛染於父母。則為愛生之種)納想為胎。(納妄想於精血。則為養形之胎)是即為
和合滋也。其和合氣。和合煖。和合觸等。例此可知。
如是則一切眾生。凡有性體。有形命者莫不以婬
愛之因為正成。故曰皆因婬欲而正性命。當知者。
既巳詳示。驚覺令知也。四生皆在輪迴。莫不以婬
欲而為正成。故曰愛為根本。詳示竟。
△三結成。】

「由有諸欲助發愛性是故能令生死相續。」

【必結成者。恐有疑故。或疑云。愛不自生。因色而起。
色盛則愛。色衰則不愛。愛既不常。何能為輪迴之
本。故示之以由有諸欲。助發愛性。諸欲者。對前婬
欲而言。謂除前婬欲外。或更有可欲之色。可欲之
聲。可欲之香味觸等。皆足以助發愛性。是愛性常
相續也。以是之故。能令生死相續。謂其為輪迴之
本。不亦宜乎。開示云何當斷輪迴根本竟。
△二開
示於諸輪迴有幾種性三。一顯愛相續。二依輪分
性。三結斷應先。初。】

「欲因愛生命因欲有(至)愛欲為因愛命為果。」

【承上所謂諸欲。助發愛性。能令生死相續者。以愛
性無有斷故。如婬欲一事。原因相愛而生。不愛則
不成欲故。命不自立。原因婬欲而有。無欲則身尚
不有。命將安寄。然眾生莫不愛命。愛命即須保身。
是為還依欲本。欲本即身。以身為行欲之本故。是
知愛欲。為將來受生之因。愛命。為將來成身之果。
此愛心所以不斷。而生死所以常相續也。顯愛相
續竟。
△二依輪分性三。一惡種性。二善種性。三上
善性。初。】

「由於欲境起諸違順(至)是故復生地獄餓鬼。」

【上顯愛性相續。即是於輪迴中。此辯有幾種性。先
明第一。故云由於欲境。欲境謂可行欲事之境。即
男以女為境。女以男為境也。起諸違順者。有可意
境。有不可意境。不可意。則背我愛性名違。可意。則
隨我愛性名順。其次言境背愛心者。且約違境言
之。或賦形失麗。或決志不從。或橫生間阻。失麗。則
立時生憎。不從。則敗興懷瞋。橫間。則不遂銜怨。故
曰而生憎嫉。由憎嫉故。或毀其形體。或壞其名聞。
或設計而妄生圖謀。或依勢而責彼父兄。甚至潛
傷其命。盜削其家。株連彼之親族。負累伊之官長。
十善永絕。十惡繁興。故云造種種業。上品惡業。定
生地獄。下品惡業。定生餓鬼。中品畜生。雖不言而
可知。大疏云。地獄者。梵語捺落迦此云苦器。謂是
盛貯受苦人之器故。今云地獄者。地下有獄。拘繫
罪人。受種種苦。為順此方刑獄之稱。故譯云爾。餓
鬼者。雜心云。以從他求。又常饑虗。恐怯多畏故。畜
生者。人之資具。人所畜養之生故。亦云傍生。受畜
與不受畜。皆可名之。以傍行故。生而言復者。對上
輪迴而言。以上說輪迴。猶屬不定。今造惡業。於不
定中。復有定生惡道者焉。不言順境造業者。以因
順成違。乃造極重惡業。為三途因。徒順不足言矣。
惡種性竟。
△二善種性。】

「知欲可厭愛厭業道捨惡樂善復現天人。」

【知欲可厭者。或閱經教明言。或聞師友開導。知婬
欲為惡道之因。深生厭離。設有厭離婬業之道。便
起心愛慕而欲行之。由此捨因欲所造之惡業。樂
離欲防婬之善行。轉十惡業。成十善道。上品則現
生天上。中品則現生人間。下品修羅。亦不言而可
知。大疏云。人者。涅槃云。以多思故。(自分多思)雜心云。意
寂靜故。(對餘顯寂。能整心慮。趣菩提故)天者。地持云。所受自然。(此約
思衣衣至。思食食來名天)俱舍云。光潔自在。(此約身相光潔。神用自在名天)私
謂修羅者。名義集云。梵語阿修羅。此云非天。(福報似天
位德非天故)又云無端正。(有端正女。無端正男故)又此中天唯六
欲。人該四洲。且約欲界言之。文中曰愛。曰樂。仍不
離愛性也。善種性竟。
△三上善性。】

「又知諸愛可厭惡故(至)便現有為增上善果。」

【天上人間。皆由愛生。人中八苦交煎。天上五衰卒
至。故知諸愛。甚可厭惡。由此捨下界愛。希上界定。
故云棄愛樂捨。以上二界定。皆以捨為主故。如四
禪天從粗向細。漸次捨身。四空天。從粗向細。漸次
捨心。還滋愛本者。樂亦是愛。謂愛修捨定。還以滋
生愛本。愛本指上界身心。謂修色界定時。漸次捨
下下粗心。受上上細身。修空界定時。漸次捨下下
粗心。受上上細心。然既有身心。還能生愛。故以愛
本稱之。便現者。以修捨定為因。即現有為善果。雖
修捨定。未達輪空。終屬有為。不得解脫。但校之下
界果報。漸次增上故云增上善果。依輪分性竟。
△
三結斷當先。】

「皆輪迴故不成聖道(至)假諸貪欲而入生死。」

【初正結。假若生到非非想天。報盡還來。散入諸趣
況其下者。故云皆輪迴故。由此所以流轉六趣。故
云不成聖道。謂常在生死也。是故六趣眾生。發心
欲脫生死。畢竟免諸輪迴。非斷欲。斷愛。不可。故以
先斷貪欲等而結示之。葢以斷貪欲。則下界無因。
斷愛渴。則上界絕分故。愛而云渴者。以愛心臨境。
如渴望水。狀其切也。
○善男下。通妨。恐彌勒防云。
菩薩涉世度生。往往示有父母妻子。其於欲愛何。
故呼善男子。而預為通之。言菩薩涉世度生。必是
變化示現。不因父母所生。故曰非愛為本。所以示
有妻子者。但以大慈大悲。憐愍愛欲眾生。令彼捨
愛。假諸父母妻子。示有貪欲。而入世間生死。世間
易信。生死易化。四攝法中。同事攝故。妙嚴轉邪。即
其證耳。開示於諸輪迴有幾種性竟。
△三開示修
佛菩提幾等差別二。一斷迷成悟。二因修顯別。
初。】

「若諸末世一切眾生(至)於清淨心便得開悟。」

【佛意以若諸末世一切眾生。實有欲愛。非菩薩比。
說欲修佛菩提。必要能捨諸欲。及除憎愛。除愛必
兼憎者。以是對待之法。果其愛除。憑何說憎。是愛
除則併憎亦除。故無妨帶言。所以必要捨欲除愛
者。略有二意。一者修佛菩提。期在永斷輪迴。二者
修佛菩提。期在勤求圓覺。期在永斷輪迴。要須捨
欲除愛。此義易了。無庸贅釋。期在勤求圓覺。亦須
捨欲除愛。令心清淨。以圓覺境界。能於清淨心求。
便得開悟。葢以不悟圓覺。終滯有為。不能修菩提
也。斷迷成悟竟。
△二因修顯別二。一總標。二別明。
初。】

「善男子一切眾生由本貪欲(至)依二種障而現深淺。」

【一切眾生。總指修菩提者。差別未分。故總以眾生
名之。大疏云。但緣不了本覺。目見定是眾生。遂欲
斷障求真。厭凡愛聖。葢即指厭凡愛聖為本所貪
愛也。由此本所貪愛。顯發揮揚。欲斷無明。是又以
以斷障求真。為本所樂欲也。樂欲不同。或初修未
離凡位。或入聖乘分大小。或大小不定。或悞入邪
宗。故曰顯出五性。差別不等。由前彌勒問云。修佛
菩提。幾等差別。此則答以五性差別。而又言不等
者。謂凡聖大小等。不得等齊故。或問。悟圓覺而修
佛菩提。應當平等。何故復有五性差別。故世尊以
二障深淺釋之。意顯理由頓悟。事必漸修。由漸修
故。依二種障而現深淺。總標竟。
△二別明二。一別
明二障。二別明五性。初。】

「云何二障一者理障礙正知見二者事障續諸生死。」

【云何句徵。一者下釋也。理障者。唯識名所知障。然
所知非障。執則成障。致令知見不增。故云礙正知
見。謂所知之障。依主釋也。事障者。唯識名煩惱障。
能障真如。起諸煩惱。致令生死不斷。故云續諸生
死。諸煩惱即障。持業釋也。
△二別明五性三。一總
徵。二分釋。三總結。初。】

「云何五性。」

【△二分釋五。一凡夫性。二聞緣性。三菩薩性。四不
定性。五闡提性。初。】

「善男子若此二障未得斷滅名未成佛。」

【此約初發心人。欲斷障而未得。故云若此二障。未
得斷滅。自具本覺。名未成佛。天台六即中。理即佛
也。既不斷障。不入五性之數。淺深未分故。
△二聞
緣性(聲聞緣覺。二性合說故)。】

「若諸眾生永捨貪欲(至)未能顯住菩薩境界。」

【若諸眾生。仍指初發心人。畏生死苦。不能入纏垂
手。惟欲永捨貪欲。如小乘初果。則云不入色聲香
味觸法。況復二果三果等。其本欲永捨貪欲可知。
先除事障者。貪欲為煩惱之首。煩惱斷則生死亦
斷。故先除之。保守偏空。正是理障。不復進求。故云
未斷。由此但悟人空。離於分段生死。證入聲聞緣
覺。法華云。猶處門外。止宿草庵是也。縱聞自所住
地。近於佛慧。終不自信。故曰未能顯住菩薩境界。
法華云。自念貧事。我無此物是也。此科攝五性之
二。一聲聞。二緣覺。因同屬小乘。故合明之。
△三菩
薩性。】

「善男子若諸末世一切眾生(至)滿足菩提及大涅槃。」

【若諸末世者。雖言末世。徧指有大根人。一切眾生
者。雖言一切。獨取巳發大心。巳發大心。要求無上
菩提。故云欲泛如來大圓覺海。泛謂浮木行也。佛
意以圓覺如海。顯其容納分流。而修習趣入。即同
浮波泛浪。先當發願等。正如來明示方軌。令末世
倣行。願勤斷二障者。大乘根性猛利。願樂精勤。煩
惱障。所知障。同伏同斷。不似二乘。根器狹劣。但念
空無相無作。先斷事障。急於脫離分段。出三界以
自避耳。二障巳伏者。歷三賢位。現。種習。次第分伏。
如石壓草。石不動而草不起。名為巳伏。謂巳能治
伏也。既能治伏。進成見道。故云悟入菩薩境界。菩
薩境界。約初地說。以初地名見道位故。從初地至
十地。漸次斷滅理事二障。進入等覺。名為巳永斷
滅。謂現種習盡。如金出鑛。故云即入如來微妙圓
覺。謂進證佛位。以佛位稱妙覺故。自是轉煩惱成
菩提。轉生死成涅槃。菩薩之名。此前巳盡故。特言
滿足。顯此前未滿足故。
△四不定性。】

「善男子一切眾生皆證圓覺(至)根無大小皆成佛果。」

【一切眾生皆證圓覺者。通指初發心人。欲斷障而
未能。故渾言眾生。以乘性尚未定故。具圓覺而未
修故。定許皆證。謂皆可修證也。逢善知識者。初心
必經師友。依彼所作者。新學宜倣舊行。因地法行
者。知識若是聲聞。以四諦為因地法行。知識若是
緣覺。以十二因緣為因地法行。知識若是菩薩。以
六度四等為因地法行。爾時修習者。依彼所作修
習。以知識有頓有漸。隨其所教。故修習便有頓漸。
或以聲聞入頓。或以緣覺入頓。或以菩薩入頓。然
既入頓教。皆當作佛。非不定性。又或以聲聞入漸。
或以緣覺入漸。或以菩薩入漸。然既入漸教。菩薩
成佛。聲聞緣覺。合為一不定性。廻心者成。不廻心
者不得成故。若更求最勝善友。得遇如來無上菩
提正修行路。(因該果海。一證一切證。名無上菩提。果徹因源。一修一切修。名正修行路)
根無大小者。圓融無礙故。皆成佛果者。同具圓覺
性故。上云一切眾生。皆證圓覺者以此。據尋常所
說不定性者。但約小乘聞緣。有定性者。有不定性
者。定性者。不許成佛。不定性者半成半不成。是故
通論五性。有一分半眾生成佛。(謂菩薩及不定中半分)三分
半眾生不成。(謂定性聞緣。無性闡提。及不定中半分)今觀此經。似與
彼異。良以圓覺妙性。人人本具。皆當成佛。故曰一
切眾生。皆證圓覺。其如親近知識。隨彼所作。便有
頓漸之殊。頓則俱成。漸則有成不成。似即以成佛
與不成佛。為不定性。若更遇最勝知識。仍當俱成。
據此則成與不成。原無定相。全憑師友為緣。親之
近之。誠不可以不慎也。
△五闡提性。】

「若諸眾生雖求善友(至)邪師過謬非眾生咎。」

【若諸眾生。仍指初發心人。發心為求菩提。必求善
友引導。不意雖求善友。而善友不遇。偏是遇邪見
者。邪見謂知見不正。如時散外道。方論師。口力論
師。乃至安茶論師。計九物能生世間。奉時奉方等。
起諸邪悟。故云未得正悟。據此則聲聞緣覺等。雖
大小有異。仍為正悟。以是佛道種性。堪成佛故。此
非彼比。故曰是則名為外道種性。外道者。心遊道
外。種性者。定成不移。由此障佛種性。不得成佛。故
教中稱為無性闡提。以其無佛種性。為斷善根人
故。邪師過謬者。如此方邪教等。以利惑人。受其惑。
則喪心失志。故曰非眾生咎。初心人當善避之。分
釋竟。
△三總結。】

「是名眾生五性差別。」

【最初發心。本為求佛菩提。稟背緣違。竟致五性攸
分。毫釐之乖。天地之謬。真似不可不辯。邪正不可
不審。彌勒致問。良有以也。開示修佛菩提幾等差
別竟。
△四開示廻入塵勞幾種方便二一應問開
示。二為機勸修。初。】

「善男子菩薩唯以大悲方便(至)皆依無始清淨願力。」

【准前彌勒問云。廻入塵勞。當設幾種教化方便。世
尊為應此問。呼善男子而告之曰。菩薩行滿。廻入
塵勞。唯以大悲為主。違大悲。不能入塵勞故。略起
三種方便。微方便。不能化眾生故。三種方便者。一
入世開發。入諸世間者。入情世間。度諸凡夫。及與
外道。入正覺世間。度諸菩薩。及與二乘。入器世間。
則普度一切。含情抱識。開發未悟者。令得正悟。及
與真悟。不被邪悟似悟之所惑故。二示形同事。示
形者。示現種種形相。如觀音三十二應等。現正信
男女。與出家二眾。依戒定慧。修諸正行。名順境界。
現外道邪魔。與比丘六羣。依貪瞋癡。作諸非法。名
逆境界。與其同事者。逆則同逆。順則同順。密攝其
心。易信從故。三化必究竟。化令成佛者。教化眾生
令成佛果。所謂如一眾生未成佛。終不於此取泥
洹也。依者不背之義。無始者。遙指多劫。初發菩提
心時。不得初相。故云無始。發菩提心。不為自求人
天福報等。唯依最上乘發心。故以清淨稱之。願與
法界眾生。一時同得阿耨菩提故。又以願力稱之。
此是無始所發清淨願力。設化不究竟。則斯願背
矣。今云化令成佛。故云皆依謂所發之願。皆不背
故。應問開示竟。
△二為機勸修。】

「若諸末世一切眾生(至)證大圓覺妙莊嚴域。」

【現在菩薩。行滿廻入塵勞。當在末世。今勸末世眾
生。發心應當遵依。故云若諸末世。一切眾生。此標
所為之機。於大圓覺。起增上心者。教以遵依菩薩
發菩提心故。良由菩薩入諸世間。開發未悟。信知
自具大圓覺性。依此起增進念。上求佛果。即是菩
提心也。起增上心。全憑願力攝持。故又勸以當學
菩薩。發起菩薩清淨大願。清淨大願。云何而發。故
云應作是言。是言即所願之語也。願住佛圓覺者。
是不為自求福報。唯依最上乘發。意明其願之大
故。願求善知識者。假彼正知正見。開示無上菩提。
正修行路。設遇外道。多悞入闡提。遇二乘。多滯溺
小果。故皆以莫值為願。依願修行者。且以自利為
急。漸斷諸障者。先伏後斷。若二障巳伏。則能悟入
菩薩境界。由三賢而入初地。若事理障巳永斷滅。
則障盡願滿。由十地而至等覺位也。升進曰登。等
覺進證佛果。不隔餘位。故云便登解脫清淨法殿。
即指常寂光土二死不能繫縛。故曰解脫。五住不
能染污。故曰清淨。性身所依。正大光明。故以法殿
稱之。親臨曰證。法身現起受用。不隔餘身。如親臨
故。大圓覺妙莊嚴域。即是自受用土。依大圓覺性。
現微妙莊嚴。為自受用身之所受用。故名為域。域
者疆域。猶境界也。應求開示中。長行竟。
△二偈頌
(標頌云)。】

「爾時世尊欲重宣此義而說偈言。」

【△(二正頌。長行有四。偈頌少第二。餘亦從略。分三)一頌開示云何當斷輪
廻根本。二頌開示修佛菩提幾等差別。三頌開示
廻入塵勞幾種方便。初。】

「彌勒汝當知一切諸眾生(至)皆得成佛道。」

【初五句。正頌輪廻根本。二死永亡。名大解脫。貪欲
為輪廻根本。由不斷故。墮落生死。所以不得解脫。
久在輪廻。此其所以當斷者。巳可見矣。後四句。翻
頌輪迴種性。前文云。輪迴中有惡性。善性。上善性。
三種差別者。皆因不斷貪瞋憎愛等。輪迴根本也。
設若於此發勇猛心。立決定志。修戒定慧。永斷憎
愛。及與貪瞋。即可以不因此而受差別種性之報。
當下即出離輪迴。而成無上菩提。故云不因差別
性。皆得成佛道。此是翻前文而頌也。順上文義。合
明此科。頌開示云何當斷輪迴根本竟。
△二頌開
示修佛菩提幾等差別(偈中單頌菩薩。不頌前後差別。科依長行故)。】

「二障永銷滅求師得正悟隨順菩薩願依止大涅槃。」

【長行云。欲泛如來大圓覺海。先當發願。勤斷二障。
乃至云。若事理障。巳永斷滅。即入如來妙圓覺海。
滿足菩提。及大涅槃。此約義略頌也。
△三頌開示
迴入塵勞幾種方便(長行有二。偈略不分。二義隨講指授)。】

「十方諸菩薩皆以大悲願(至)便歸大圓覺。」

【初頌應問開示。十方菩薩。指因緣果滿。迴入塵勞
者言。准長行迴入塵勞。唯以大悲為主。現起三種
方便。一入世開發。二示形同事。三化必究竟。末云。
皆依無始清淨願力。是三種方便。皆以願力攝持。
故此中唯言願入生死。乃約義略頌也。
○現在下。
頌為機勸修。現在修行。末世眾生。皆指新學初心。
新學初心。應遵十方菩薩。發願度生。勤斷事理二
障。不墮愛見之悲。障盡願滿。歸大圓覺。長行云。便
登解脫清淨法殿。證大圓覺。妙莊嚴域是也。彌勒
章竟。

△二淨慧章三。一謝前請後。二師資緣合。三應求
開示。初二。一具儀謝前。二請後顯慇。初二。一眾中
具儀。二謝前成益。初。】

「於是清淨慧菩薩在大眾中(至)長跪叉手而白佛言。」

【此中以清淨慧為主。(圓覺妙性。隨順成差。非具清淨智慧者。既不能問。復不能
領故)餘眾皆伴。故云在大眾中。餘可知。
△二謝前成
益。】

「大悲世尊為我等輩(至)身心泰然得大饒益。」

【大悲世尊。准上可知。廣說者。重重分析。循循善誘
之義。六道何以輪迴。五性所由淺深。皆屬不思議
事。本所不見者。從前未見廣說。本所不聞者。從前
未聞詳示。今則既見廣說。又聞詳示。故云我等今
者。蒙佛善誘。善誘者。誘引有序。如說恩愛貪欲。漸
致六道輪迴。發揮無明。顯出五性差別。皆善誘意
也。又聞菩薩迴入塵勞。唯依大悲為主。現起三種
方便。末世依之。便得證覺。不禁圓解內發。輕安外
形。故曰身心泰然。得大饒益。具儀謝前竟。
△二請
後顯慇二。一請後增益。二至三顯慇。初。】

「願為諸來一切法眾(至)隨順開悟漸次能入。」

【諸來法眾。指現前法會大眾。非一方來。故云諸來。
各及眷屬。主伴重重。故云一切。或為請法。或為聽
法。故皆以法眾稱之。或求增益。或希重宣。顯前章
如來巳說。會眾巳各受益。此又為末世眾生請也。
良以如來在世。三業殊勝。諸來法眾。五根通利。所
以法雷既震。聵耳全聲。至於末世。恐未能爾。故再
問從生至佛。所證所得。云何差別。一切眾生者。初
從凡位起問。天台四教頌云。別信并圓五品位。見
思初伏在凡居。(謂別教十信。圓教五品。初伏見思。煩惱猶在。外凡位也)賢首
五教頌云。細種猶待圓頓終。十信十住十行伏。(謂二
障粗種。已伏巳斷。至二障細種。猶待圓教十信。頓教十住。終教十行。方能盡伏。而斷猶未能。故仍以眾生
目之)及諸菩薩者。約斷種則圓當十住。頓當十行。終
當十向。約斷習一分。則圓教初行。頓教初向。終教
初地。約斷習十一分。則圓教初向。頓教初地。終教
等覺。約斷習二十分盡。則圓教十向。頓教十地。(不言
終教者。以斷習十一分。則終教巳至等覺。後無菩薩位故)約斷習二十一分。則
圓教初地。與頓教等覺。(此後頓教。亦無菩薩之名)若斷習三十
一分。則是圓教等覺。(此後圓教。亦無菩薩之名)如來世尊者。後
約極聖結問。約終教則斷習十二分。為終教妙覺。
約頓教則斷習二十二分。為頓教妙覺。約圓教則
斷習三十二分盡。為圓教妙覺。稱為如來者。終教
則依言真如。出障名來。頓教則離言真如。出障名
來。圓教則依離無礙真如。出障名來。稱為世尊者。
於當教三世間中。獨為尊故。又此中伏斷。唯約圓
頓終三教說者。以此經正屬頓教。兼攝終教。義多
直通乎圓。餘雖不攝。義但少分。故不詳明伏斷。所
證者。伏斷所證之理。(即指覺性)所得者。隨理所得之位。
(即指眾生。菩薩。如來)云何差別者。云何而有深淺差別。此問
能被之教。末世眾生。五根暗鈍。不見如來三業殊
勝誠屬可愍。正是所為。故云令也。聞此聖教者。時
至機熟。轉從四依邊聞。隨順開悟。漸次能入者。謂
隨順聖教開悟所證之理。庶幾漸次伏斷。隨順覺
性。而入所證及所得矣。請後增益竟。
△二至三顯
慇。】

「作是語巳五體投地如是三請終而復始。」

【釋義准前可知。謝前請後竟。
△二師資緣合二。一
師與資合。二資與師合。初。】

「爾時世尊告清淨慧菩薩言(至)汝今諦聽當為汝說。」

【告清淨慧者。是請主故。既問所證之理。令其隨順
開悟。復問所得之位。令其漸次能入。故重言善哉
以讚美之。問雖淨慧為主。意實體合眾懷。故云汝
等。顯眾亦欲問也。微此不能。故以乃能讚之。斷障
所證之理。隨理所得之位。各有漸次。不假淨慧之
問。末世眾生。何由悟入。因即誡聽許說。是師緣與
資合矣。
△二資與師合。】

「時清淨慧菩薩奉教歡喜及諸大眾默然而聽。」

【憐愍末世眾生。希教情急。既聞誡聽許說。喜奉默
承。又資緣與師合矣。師資緣合竟。
△三應求開示
二。一長行。二偈頌。初二。一開示圓滿覺性。二開示
隨順成別。初三。一本來平等。二迷倒成差。三究竟
平等。初。】

「善男子圓覺自性非性性有(至)性自平等無平等者。」

【准前淨慧請云。願為諸來一切法眾。重宣法王圓
滿覺性。為應茲求。呼善男子而告之曰。圓覺自性。
非性性有等。謂圓覺自性。本非差別之性。今性有
差別者。皆由圓覺不守自性。而隨緣現起差別諸
性也。諸性即是眾生菩薩。既是隨緣現起。差別性
即圓覺性。誰為能取所取。誰為能證所證。故曰無
取無證。雖曰無取無證。而現有眾生為能取。現有
菩薩為能證。故遮云。於實相清淨理中。實無菩薩。
及諸眾生。次徵起。何以故實無。釋云。菩薩眾生皆
是幻化故。既同幻化。當體寂滅。誰為能取。誰為能
證。故云無取證者。葢以幻化滅故。菩薩眾生。同歸
圓覺。若更說有取證之人。則是以圓覺而取證圓
覺。豈有此理。如其不明。更助以喻。即譬如眼根。不
自見眼。夫如是則圓覺自性。本來平等。又誰能使
之平等。故云無平等者。本來平等竟。
△二迷倒成
差。】

「眾生迷倒未能除滅(至)妄功用中便顯差別。」

【上科眾生。指巳發心。知伏惑者。此之眾生。兼未發
心。不知伏惑者言。即天台所謂內外凡也。全未發
心曰迷。雖巳發心。不知惑空。加功欲伏曰倒。縱使
巳伏。不過如石壓草。均為未能除滅。上云菩薩眾
生。皆是幻化。此云一切幻化者。不惟菩薩眾生。兼
一切因果而總言之。猶偏取於因。以惑滅而一切
皆滅故。於滅未滅者。滅則漸次斷滅。未滅則漸次
治伏。不達本空。均為妄加功用。於此妄功用中。便
顯有菩薩眾生之分。故云差別。迷倒成差竟。
△三
究竟平等。】

「若得如來寂滅隨順實無寂滅及寂滅者。」

【若得二障永盡。一性圓明。即是如來寂滅。寂滅者。
是法平等。無有高下。所謂法王圓滿覺性是也。自
是智與理冥。更無智外理。為智所證。亦無理外智。
能證於理。隨順圓覺。絕諸對待。上云自性平等。無
平等者。此云實無寂滅。及寂滅者。亂雖有異。而義
無殊也。開示圓滿覺性竟。
△二開示隨順成別二。
一次第隨順。二頓圓隨順。初四。一凡夫隨順覺性。
二地前隨順覺性。三入地隨順覺性。四如來隨順
覺性。初。】

「善男子一切眾生從無始來(至)此名凡夫隨順覺性。」

【初由妄成迷。一切眾生者。先從博地凡夫說起。從
無始來者。自從無始晦昧真心。展轉而有虗妄身
心巳來也。由妄想我等。謂由於妄心。起諸妄想。內
執五蘊身中有我。外執五蘊身外。有可愛於我者。
所謂執我我所是也。曾不自知者。謂一向曾不自
已覺知。念念生滅者。謂我及我所。俱屬念念生滅。
虗妄不實。由不知故。背情則故起憎嫉。順情則故
起愛染。憎嫉者。見欲則銷。愛染者。逢欲益甚。故云
耽著。耽著者。深心貪染意也。五欲者。美色麗聲。名
香厚味。及細滑之觸。皆可欲之境故。
○若遇下。遇
教得悟。善根內熏。不期而逢曰遇。善友者。具正知
正見。能勸善於人。如華嚴之五十三人。法華之淨
藏淨眼等皆是也。憐其久迷自性。因貪欲而造業。
故教令開悟淨圓覺性。果其開悟。自能發起無分
別智明。照見我及我所。念念起滅。即知現前眾生。
皆是於圓覺性中。自勞自慮。而圓覺無與也。
○若
復下。緣悟成礙。若復有人者。謂若於開悟眾生中。
復有能伏惑之人。顯非盡能伏也。勞慮永斷者。知
圓覺無與於勞慮。誓期必證。發心永斷也。雖發心
永斷。而初用制伏。故云得法界淨。謂於事法界中。
不更勞慮。住清淨解故。(上雖開悟。若更生勞慮。則淨解不能住故)即彼
淨解為自障礙者。謂若執彼淨解為是。不更求斷。
即彼為自障礙。謂障礙圓覺。不能任運證入。故曰
於圓覺而不自在。天台四教頌云。別信併圓五品
位。見思初伏在凡居。雖在凡居。尚不逆於圓覺。故
曰是名凡夫隨順覺性。若依本宗。則是雙伏二障。
圓教位當十信。頓教位當十住。終教位當十行。由
未能斷障。故此經仍以眾生稱之。凡夫隨順覺性
竟。
△二地前隨順覺性(圓教初住起。頓教初行起終教初向起)。】

「善男子一切菩薩見解為礙(至)未入地者隨順覺性。」

【一切菩薩者。前除凡位。後除入地。謂圓初住。頓初
行。終初向等。見解為礙者。謂見彼淨解。為自障礙。
而欲斷之。謂從初住起。一位一位斷也。雖斷解礙。
猶住見覺者。謂能見淨解為礙者。即是隨分覺性。
今雖斷於解礙。而猶住著見淨解為礙之覺性。執
以為是。不復進求。故云猶住見覺。然既住此覺。不
復進求。則此覺亦礙。故云覺礙。而又云為礙者。以
其為圓覺之礙故。而不自在者。不能任運趣入圓
覺性也。此名菩薩者。對後顯勝。上求之心。趣凡位
故。名未入地者。對後顯劣。下化之功。不及聖位故。
然既巳超凡。雖不及聖。尚不至逆於圓覺。故云隨
順覺性。地前隨順覺性竟。
△三入地隨順覺性。】

「善男子有照有覺俱名障礙(至)巳入地者隨順覺性。」

【初承前正明。如前云見解為礙。即是有照。以非照
莫見故。又前云猶住見覺。即是有覺。以非覺莫住
故。俱名障礙者。謂所照之礙。固是障礙。能照之覺。
亦名障礙。以住著。則障礙圓覺性故。是故菩薩常
覺不住者。謂以是有照有覺。俱名障礙之故。所以
入地菩薩。歷位常覺。不成障礙。以不生住著心故。
正以不生住著。則所照之礙。與能照之覺者。同時
寂滅。皆不離圓覺性故。此義難明。要以喻顯。故曰
譬如有人。有人。謂期死之人。自斷其首者。謂期死
之人。起心斷首而死。以刀自斷其首。首未斷時。則
首為所斷。人為能斷。至首巳斷故。則所斷之頭非
已。能斷之人亦亡。故云無能斷者。此喻照與照者。
同時寂滅。義亦可了。若更以法合者。則是入地菩
薩。以滅礙之心。自滅諸礙。礙未滅時。則礙為所滅。
覺為能滅。至礙巳斷滅。則所滅之礙既空。能滅之
覺亦盡。皆不離圓覺性故。上所云照與照者。同時
寂滅。即斯意耳。
○修多下。慮後防問。慮後有人問
云。地前與地中。雖位分淺深。均屬依教修習。何故
地前歷位成執。地中常覺不住。莫是世尊施教。地
前則聽其自便。地中乃私與解銷。若爾則背無緣
慈。豈世尊施教之所應耶。故世尊以此防云。修多
羅教。如標月指等。修多羅教。通指佛說一切經也。
如標月指者。楞嚴云。如人以手指月示人。以手指
月。則手指即標月之指。彼經蓋是以指喻教。以月
喻心。意顯如來說教。原為示心。標月之指。即喻示
心之教。若復見月者。如彼經次云。是人因指。當應
看月。喻學者借教。應當觀心。了知所標。畢竟非月
者。如彼經其次又云。若復觀指以為月體。豈惟亡
月。亦亡其指。意顯不應執指。喻學者看教。即謂明
心。豈惟不知心。亦復不知教。意顯不應執教。今此
經能喻雖同楞嚴。所喻與彼稍異。葢如來於地前
地中。立位顯覺。皆為修多羅教。即同能標之指。然
立位顯覺。原為破障成慧。即同所標之月。故云修
多羅教。如標月指。果其破障成慧。立位顯覺。亦不
應住。故云若復見月。了知所標。畢竟非月。然所標
二字稍晦。若言所有能標之指。則通暢矣。豈惟如
來一佛所說。不應住著。諸佛皆然。故云十方如來。
乃至亦復如是。是知地前地中。智分劣勝。智劣則
歷位成執。幸能自照。智勝則常覺不住。非佛有私。
勿得故作是問。恐招謗佛之愆。防問巳竟。仍歸正
結。故云此名菩薩。乃至隨順覺性。入地隨順覺性
竟。
△四如來隨順覺性。】

「善男子一切障礙即究竟覺(至)此名如來隨順覺性。」

【初先明所證之境。地前滅礙立覺。覺即成礙。入地
常覺不住。若實有不住。亦名為礙。謂能障如來大
圓滿覺。無礙性故。今明至如來位。則一切障礙。即
究竟覺。一切障礙者。地前礙之與覺。地中常覺不
住。雖粗細有異。通名為礙。故以一切目之。即究竟
覺者。謂同歸如來大圓滿覺。無礙性故。又此之二
句。名為總標。以地前滅礙立覺。地中常覺不住。雖
通名為礙。亦不過言其大略。所攝諸礙。其中尚多。
此下一一為之融會。如憶念斷礙。憶念立覺。能斷
能立。則為得念。斷不能斷。立不能立。則為失念。得
則為得所縛。失則為失所繫。俱不解脫。今知對失
立得。得非真得。因得顯失。失非真失。二俱不成。同
歸圓覺。以二皆圓覺起故。不言圓覺。而云解脫者。
以圓覺即是離繫縛法故。又如依教修習。精進即
是成法。懈怠即是破法。對破立成。成非真成。因成
顯破。破非真破。二俱成非。同歸圓覺。而云涅槃者。
以圓覺即是不生不滅法故。又如能照諸礙。即是
智慧。不能照礙。即是愚癡。對愚立智。智非真智。因
智顯愚。愚非真愚。二俱成非。同歸圓覺。而云般若
者。以圓覺即是大智慧光明義故。又如觀同行者。
呼為菩薩。所成就法。即是正道。觀異學者。呼為外
道。所成就法。即是邪道。對邪立正。正非真正。因正
顯邪。邪非真邪。二俱成非。同歸圓覺。而云菩提者。
以圓覺即是阿耨菩提法故。又如地中。位位所斷
妄惑。名為無明。位位所證實理。名為真如。然無明
依真而起。妄固非妄。真如對妄而現。真亦非真。二
俱不立。同歸圓覺。故云無異境界。以圓覺即是諸
法無差別性故。又如菩薩。示現順行。即便修戒定
慧。示現逆行。即便作婬怒癡。然既屬示現。同依圓
覺。故云俱是梵行。以圓覺即是一切佛菩薩清淨
因故。又如菩薩。說法所度。名為眾生。集行所嚴。名
為國土。然種種幻化。皆生如來圓覺妙心。幻化不
實。實即圓覺。故云同一法性。以圓覺即是依正二
報。諸法真實性故。又如菩薩。教化造惡眾生。即入
地獄。教化修善眾生。即入天堂。天堂不以為樂。地
獄不以為苦。惟依圓滿覺性。清淨自如。故云皆為
淨土。以圓覺即是常寂光淨土故又如菩薩。教化
不定二乘。及與菩薩。名為有性。謂有成佛性故。教
化定性二乘。及與闡提。名為無性。謂其無佛性故。
然一切眾生。莫不有心。凡有圓覺心者。遠近定當
作佛。故云皆成佛道。以圓覺即是一切如來本起
因地法故。然此巳上九對。前四似約地前。後五似
約登地。未到佛地。皆名煩惱。以是有對待法。謂有
對即有諍。因諍故成惱。今約佛地融會。同歸圓覺。
故云一切煩惱。畢竟解脫。以圓覺即是大解脫法。
絕諸對待。一切煩惱。畢竟不再生故。
○法界下。次
明能證之智。言佛地所以能融諸對待。而歸於圓
覺性者。以其有法界智故。法界即一真法界。佛地
證之。依此而起智慧。猶如大海無量無邊。故云法
界海慧。照了諸相者。諸相即凡夫相。地前相。入地
相也。照了者。照其起自圓覺。了其相無有實。相無
有實。仍還圓覺。故云猶如虗空。楞嚴云。譬如虗空。
體非羣相。而不拒彼諸相發揮。依今經則圓覺妙
性。亦復如是。
○此名下。後結隨順圓覺。此名如來
者。顯能隨順者。非前人故。隨順覺性者。謂如來從
初發心。由凡夫至地前。入地。漸次隨順。究極而證
於圓滿覺性。為妙覺地也。漸次隨順竟。
△二頓圓
隨順二。一明隨順相。二讚隨順人。初。】

「善男子但諸菩薩(至)是則名為隨順覺性。」

【如上漸次隨順。失照顧則任運成礙。修之誠為不
易。若果有頓圓之機。則不必也。故重呼善男子而
告之曰。但諸現前菩薩。及末世眾生。有頓根。或圓
根者。只須居一切時。不起妄念。居一切時者。謂於
晝夜循環。往復應酬。及一切見色聞聲等時也。不
起妄念者。一念不生。即如如佛。名頓隨順。但妄念
屬用。妄心屬體。欲得妄念不生。須併妄心亦滅。若
爾。(則是妄上重加於妄)故曰於諸妄心。亦不息滅。或曰既不
息滅。設有妄境現前。如何抵敵。故曰住妄想境。不
加了知。謂只管住於妄想境中。但不加了別。及與
知識。則巳耳。又不加了知。則妄境即是真境。設更
於中辯別。計以為真。別妄真同二妄矣。故云於無
了知。不辯真實。謂於無了知境。亦不分析辯別。計
為真實。然上云住妄想境。是事法界。不加了知。則
事不礙於理也。此云於無了知。是理法界。不辯真
實。則理不礙於事也。理事無礙。名圓隨順。謂從此
隨順修習。可到事事無礙。圓滿佛境界故。彼諸眾
生。獨約末世言之。以現前菩薩根性猛利。又親見
如來三業殊勝。聞是頓圓隨順法門。信解受持。不
足為難。故不言也。信。謂信是佛說正教。解。謂解其
頓圓真理。受。謂受以自修。持。謂持以教人。末世眾
生。不惟不能如此。而且多生驚畏。故獨言之。謂末
世眾生。聞此法門。設能信解受持。不生驚畏者。是
則名為隨順覺性。文中言驚畏者。驚其非是佛說。
(即是不信)義涉荒唐。(即是不解)畏其不應自修。(即是不受)及與教
人。(即是不持)隨順覺性者。由頓而至圓。由淺圓而至究
竟圓滿。無少違戾故。明隨順相竟。
△二讚隨順人。】

「善男子汝等當知如是眾生(至)名為成就一切種智。」

【頓圓隨順覺性。非末世所堪能。恐生疑謗。故教以
當知。謂當知其所以能隨順者。有由來矣。巳曾供
養等。極顯其供佛之多。所謂不於一佛二佛。三四
五佛。而種善根也。及大菩薩者。供其主。及其伴故。
植眾德本者。供佛必聞法。福慧雙圓。巳植萬德之
本。以佛果萬德。惟以福慧為種。而得種植故。佛說
者。顯其不虗。然因既該於果海。果即徹於因源。故
曰名為成就一切種智。一切種智即是佛智。能生
佛地一切智慧。故以種智為名。是知眾生雖在末
世。但能頓圓隨順覺性。必至成佛無疑。長行竟。
△
二偈頌(標頌云)。】

「爾時世尊欲重宣此義而說偈言。」

【△(正頌分二)一頌開示圓滿覺性。二頌開示隨順成別。
初(准長行分三。一本來平等。二迷倒成差。三究竟平等。今不頌後一。惟頌前二且略。屬略頌攝)。】

「清淨慧當知圓滿菩提性(至)漸次有差別。」

【前四句。頌本來平等。長行云圓覺自性。偈頌云圓
滿菩提性。謂圓覺自性。依之修習。可以圓滿菩提。
謂圓滿菩提之性。即圓覺自性也。無取亦無證者。
性自有故。長行云。非性性有是也。菩薩為能證人。
眾生為能取人。所取所證既無。能取能證何有。故
并以無稱。同幻化故。後二句。頌迷倒成差。義頌而
略。長行云。於滅未滅。妄功用中。便顯差別。偈頌云。
覺與未覺時。漸次有差別。葢長行以一切幻化。皆
生如來圓覺妙心。滅得一分幻化。顯得一分覺性。
故曰於滅未滅。妄功用中。約所滅之幻為言。偈頌
云。覺與未覺時。約所顯之覺為言。葢幻滅即是覺
時。幻未滅即未覺時。長行云。便顯差別。偈頌曰。漸
次有差別。皆約兩楹而言。長行有究竟平等一段。
仍結居圓滿覺性。偈頌無究竟平等。而漸次有差
別句。直是標下。但科依長行定故。無庸改立。頌開
示圓滿覺性竟。
△二頌開示隨順成別二。一頌次
第隨順。二頌頓圓隨順。初。】

「眾生為解礙菩薩未離覺(至)名為徧隨順。」

【首句頌凡夫隨順覺性。眾生伏惑。得法界境。名為
凡位。為解礙者。長行云。即彼淨解。為自障礙。於圓
覺而不自在。雖不自在。尚不至於背逆。故名隨順。
次句頌地前隨順覺性。菩薩即地前菩薩。約圓教
該住行向也。未離覺者。長行云。雖斷解礙。猶住見
覺。礙圓覺而不自在。雖不自在。猶不至於背逆。仍
名隨順。入地二句。頌地中隨順覺性。入地者。即指
登地菩薩。永寂滅者。上二位有照有覺。俱名障礙。
入地中則照與照者。同時寂滅。不住一切相者。長
行云。礙巳斷滅。無滅礙者。謂障覺相。俱不可得故。
此雖隨順。少欠於圓。謂一於不可得耳。大覺二句。
頌如來隨順覺性。大覺即是如來。悉圓滿者。長行
云。一切障礙即究竟覺。乃至云一切煩惱。畢竟解
脫。所謂不可得中恁麼得也。名為徧隨順者。長行
云。法界海慧。照了諸相。猶如虗空。虗空體非羣相。
不拒諸相發揮。故云徧也。頌次第隨順竟。
△二頌
頓圓隨順。】

「末世諸眾生心不生虗妄(至)皆名隨順智。」

【初二句頌明隨順相。長行先言菩薩。偈頌從略。獨
以末世眾生唯急故。心不生虗妄者。不惟起妄念
為虗妄。而滅妄心。加了知。辯真實。有意欲樂。一一
皆為虗妄。同幻化故。如是則不生虗妄一句。乃併
彼不起妄念。不滅妄心等四義。皆該攝矣。頓圓隨
順。如長行說。
○佛說下。頌讚隨順人。佛說者。顯是
真實語故。如是人。指末世眾生。轉從四依邊聞。設
能不生驚畏。許其現生即是菩薩。供養句。出其所
以。長行云。百千萬億恆沙。偈從略故。但言供佛。不
言及菩薩者。可例知故。長行云。植眾德本。且就因
說。偈頌云。功德圓滿者。因該果海。以功德圓滿。即
能成就一切種智故。雖有多方便者。許其不欲速
成。皆名隨順智者。許其為度眾生。隨順一切種智。
施權智也。總結前來兩問兩答。開解分竟。
上卷
終。
下卷始。

△三四問四答教修分四。一威德章。二辯音章。三
淨業章。四普覺章。初三。一謝前請後。二師資緣合。
三應求開示。初二。一具儀謝前。二請後顯慇。初二。
一眾中具儀。二謝前成益。初。】

「於是威德自在菩薩(至)長跪义手而白佛言。」

【此章以威德自在為主。(曩修三觀。巳得三種輕安。度生嚴土。威德自在故)
餘眾皆伴。故云在大眾中。
△二謝前成益。】

「大悲世尊廣為我等(至)不因修習而得善利。」

【憐及末世眾生。希成遐益。故稱大悲世尊。且就現
前大眾。統冀傳芳。故云廣為我等。分別者。微細開
示。隨順覺性者。次第隨順。頓圓隨順。俱如前說。令
諸菩薩者。即指現前法會。覺心光明者。聞次第。則
隨分識礙顯覺。聞頓圓。則句下承當領荷。承領也。
佛音稱圓者。一音具異。謂佛以一音演說法。眾生
隨類各得解故。不因修習。而得善利者。言前薦取。
識得自心即是圓覺。不依觀行。而得發明。如斯善
利。實未曾有。故前此稱成解分焉。具儀謝前竟。
△
二請後顯慇二。一請後方便。二至三顯慇。初。】

「世尊譬如大城外有四門(至)遊戲如來大寂滅海。」

【初喻說。大城王都也。王所依故。用此喻圓覺妙心。
清淨法身之所依故。外有四門者。從外來入王都
者。東西南北各有其門。用此喻四法界。謂諸菩薩
欲證圓覺。或依事法界修。或依理法界修。或依理
事無礙法界修。或依事事無礙法界修。皆可入故。
隨方來者。非止一路。謂隨彼四方所來之人。非止
一條路徑。用此喻諸菩薩。欲證圓覺。依四法界修。
隨彼根性。其發覺初修。乃有多種方便。如楞嚴所
謂方便有多門也。
○一切下法合。一切菩薩者。謂
欲證圓覺之人。此合隨方來者。莊嚴佛國。及成菩
提。總以教化眾生為本。言菩薩依四法界。教化眾
生。一為莊嚴佛國。二為成就菩提。但隨其根性樂
欲。發覺初修方便。乃有多門。故云非一方便。此合
非止一路。
○唯願下。正請。欲知山上路。須問過來
人。故云唯願世尊。以世尊乃過來人故。近接現前
法會。遐濟末世眾生。故云廣為我等。宣說一切方
便者。以所為既廣。根性樂欲。自應不齊。隨其發覺
初修。應用何等方便。漸次增進。并諸能修行人。總
有幾種。求佛一一宣說。乃見慈無遮而悲無盡故。

○令此下。希益此會菩薩者。現前大乘之機。未來
求大乘者。亦是菩薩之侶。速得開悟者。開悟發覺
初修方便。及漸次增進之法。從此建水月道場。作
空花佛事。度如幻眾生。莊嚴陽𦦨佛國。成就夢中
菩提。故云遊戲如來大寂滅海。請後方便竟。
△二
至三顯慇。】

「作是語巳五體投地如是三請終而復始。」

【語雖與前不同。禮并上章無異。必至三者。顯慇勤
故。謝前請後竟。
△二師資緣合二。一師與資合。二
資與師合。初。】

「爾時世尊告威德自在菩薩(至)汝今諦聽當為汝說。」

【告威德自在者。是請主故。當場一問。現未俱益。故
重言善哉。而讚美之。汝等乃能者。顯威德自在。與
同類眷屬等。乃能如斯致問。除此未必能故。如是
方便者。乃指初修方便。准前所問。還有漸次二字。
今不言者。以初步定千里之程。漸次增進。不待言
而知故。誡以諦聽。許以當說。顯師緣與資合故。
△
二資與師合。】

「時威德自在菩薩奉教歡喜及諸大眾默然而聽。」

【歡喜默聽。正見資與師合。以不合則不喜。及不聽
故。師資緣合竟。
△三應求開示三。一總標三種。二
依次別明。三結顯應修。初。】

「善男子無上妙覺徧諸十方(至)循性差別當有三種。」

【妙覺。即本妙覺性。體居象先。故以無上稱之。非約
修得名無上也。徧諸十方者。法性徧在一切處故。
出生如來者。隨緣出生一切諸佛。豈惟諸佛。乃至
情與無情等。亦皆從此出生。故云與一切法。前云
種種幻化。皆生如來圓覺妙心。即斯意耳。同體平
等者。既皆從彼妙覺出生。則佛與諸法。同一體性。
既同一體性。則佛性。即是諸法之性。諸法之性。即
是佛性。故云平等。如金剛般若云。是法平等。無有
高下是也。於諸修行。實無有二者。謂於彼諸佛。及
一切法中。隨據一法修行。實無有二。以聖性無不
通。順逆皆方便故。雖順逆皆為方便。若隨順機宜。
其數應有無量。至總統該攝。無量方便。所可收歸
者。循諸機性差別。證入淺深。當有三種。文中言圓
攝者。即總統該攝之義。當有三種者。梵名即同楞
嚴三觀。直解云。二經列三名。同一梵語。謂奢摩他。
三摩提。禪那。古釋奢摩他。此翻云止。以寂靜為相。
義當空觀。三摩提。此云等至。亦名等持。以幻化為
相。義當假觀。(即不空觀)禪那。此翻云靜慮。雙離靜幻。以
寂滅為相。義當中觀。然修證必須三觀者。以如來
藏心。具三諦理。謂空藏。不空藏。空不空藏。空即空
觀。真諦也。不空即假觀。俗諦也。空不空即中觀。第
一義諦也。三觀各照一諦。圓攝一心。故曰圓照。以
一心圓照。則為頓。以次第各照。則為漸。此憨山依
天台三觀。義略順於楞嚴。正脈不翻。但約義釋云。
奢摩他。全取正因佛性。略兼了因為體。三摩提。全
取正因佛性。略兼緣因為體。禪那。全取正因佛性。
雙兼緣了二因為體。此交光依楞嚴經義。似有揀
於天台。惟我圭峯密祖疏。依本經另立三種觀名。
冥符楞嚴。質之憨山。交光。亦不相違。今準用之。第
一奢摩他。為泯相澄神觀。自釋泯相者。謂身心客
塵永滅。澄神者。取靜澄念。觀者。心冥所觀之境。第
二三摩提。為起幻銷塵觀。自不釋。但指在經文。以
經文甚顯故。第三禪那。為絕待靈心觀。自釋云。非
關真妄。不對有空。直照靈知。而為觀行。如文云。不
取幻化。及諸靜相。又云超過礙無礙境。又煩惱涅
槃。不相留礙。皆絕待靈心義也。總標三種竟。
△二
依次別明三。一泯相澄神觀。二起幻銷塵觀。三絕
待靈心觀。初。】

「善男子若諸菩薩悟淨圓覺(至)此方便者名奢摩他。」

【初承悟取靜。悟淨圓覺者。承前兩番開示。巳悟淨
圓覺心也。淨圓覺心。為觀行本。即成佛正因。依此
心修習。不致墮於岐途。即以此心。攝諸妄念。令其
不起。即是取靜為行。如前云。居一切時。不起妄念
是也(問。未悟須憑理觀。既悟惟仗事修。今此經於未悟之前。解分之中。却祇散漫開示。既悟之
後。修分之中。而乃確立觀門。其故何耶。答。顯是圓頓教故。良以圓頓行人。根性猛利。言言見諦。句句明宗。
若必令依觀分門。反成鈍置。故世尊於未悟之前。却祇散漫開示。既悟之後。大用煩興。不假理觀。略有二
失。一自恃根性。忘慧照而偏趣有為。二不念尊貴。遇患難而易生退阻。故世尊於修分之中。確令倚修三
觀。古德云。目足更資。余則曰。足常資於目也)。
○由澄下。依修成益。憨山
云。由此妄想消歇。則見阿賴耶中。習氣生滅之相。
故云由澄諸念。覺識煩動。又云久久觀察。則自心
光明。忽然發現。故云靜慧發生。又云心光既發。則
頓見身心幻妄。未來不有。猶如客塵。故云身心客
塵。據此乃是以客喻身。往來不定故。以塵喻心。生
滅不停故。亦可准楞嚴以客喻見惑。不住非主故。
以塵喻思惑。搖動非空故。然見思二惑。體唯我執。
由身心起。故云身心客塵。謂身心所起之客塵。葢
約能所成詞。而憨山乃以法喻並稱也。永滅者。二
說俱得。以客塵不起。永不再執身心。身心不執。永
不再起客塵。均成永滅。此先成滅惑之益。顯性之
益次下即明。客塵滅。則身心寂靜。謂不隨見惑起
滅。及思惑搖動故。身心滅。則內外輕安。謂執身則
外為形累。執心則內為念擾。不得輕安故。言便能
內發者。謂向以身心客塵。為累為擾。不得輕安。今
身心客塵。既巳永滅。便能於淨覺心內。任運發起
寂靜輕安相故。由寂靜故句。承明顯性所以。不言
輕安者。謂寂靜必能輕安。無庸言故。諸如來心。即
是真如性也。葢由寂靜輕安。靜慧益明。徧觀十方
世界。及諸如來。皆同幻化。本無所有。唯有諸如來
心。於我淨覺心中顯現。如是則我心如鏡。諸如來
心如像。然既但如鏡像。知非現量親證。以二障種
子。尚未斷故。伏種所見。但依俙耳。按圓教位當十
信。(頓當十住)楞嚴第三增進文云。塵既不緣。根無所偶。
反流全一。六用不行。乃至身心妙圓。獲大安隱。(即今
云。內發寂靜輕安)一切如來密圓淨妙。皆現其中。(即今云。諸如來
心。於中顯現)此菩薩依奢摩他力。為若此也。
○此方下。
結示觀名。依此修行。修乃無過。故以方便稱之。名
奢摩他者。依圭峰密祖。即是泯相澄神觀。釋義在
文可見。泯相澄神觀竟。
△二起幻銷塵觀。】

「善男子若諸菩薩(至)此方便者名三摩鉢提。」

【初承悟知幻。必承本悟言者。以從性起修。乃為真
修故。悟淨圓覺。如上所釋。以淨覺心知等者。謂即
以所悟之淨圓覺心。發起離念真智。了知覺悟六
識心性。及與根塵。此等皆由一念妄動。展轉變起。
故曰皆因幻化。謂猶如幻事。因幻術力。現化而有。
無實性故。
○即起下。依修成益。承上既了悟得根
塵識心。皆因無明幻化而有。即於諸識心性中。起
諸幻智。以除幻者。幻者。即是相。本無明業識。彼為
能幻之者。除者。以智除斷。令不生故。此是自修之
益。向下明化他之益。變化諸幻。而開幻眾者。然後
隨機應化。變現種種如幻法門。開示一切如幻眾
生。由起幻故句。承前起後之詞。由前起諸幻智。以
除幻者。而開幻眾之故。自覺根塵無累。自他一體。
便能於幻觀心中。發起大悲輕安。大悲輕安既發。
雖終日度生。無關勞慮。一切菩薩。總指信住行向
地等而言。皆從此幻觀。起修諸行。漸次增進。漸次
增進者。約歷位。從淺以至深。約斷惑。從粗以至細。
今依起信論。逆次發明。初信位。寄息於滅相。二賢
位。寄息於異相。三聖位。寄息於住相。四果位。寄息
於生相。文云。如菩薩地盡。滿足方便。一念相應。覺
心初起。心無初相。以遠離微細念故。得見心性。修
行至此。返觀從前彼觀幻者。非同幻故。葢以彼觀
幻者。是離念真智。即前文之知覺。非同幻化之無
實也。又非同幻觀者。言幻觀之智。對幻法而起。幻
法既無。幻智何有。故云皆是幻故。自此幻相永滅。
真性獨存。如此乃是諸菩薩所圓滿之妙行。次喻
明。苗喻諸位。如土長苗。謂幻觀如土。漸次增進如
長。至等覺。則苗巳成秀矣。
○此方下結示觀名。方
便義。釋見第一觀中。三摩鉢提。或無鉢字。梵音少
異耳。依圭峯密祖。即起幻銷塵觀。釋義亦在文可
見。起幻銷塵觀竟。
△三絕待靈心觀。】

「善男子若諸菩薩悟淨圓覺(至)此方便者名為禪那。」

【初承悟超前。圓覺妙心。非染非淨。今云悟淨圓覺
者。謂承佛開示。先且悟得真淨一分。起信所稱真
如門是也。以淨覺心等。謂即以所悟之淨圓覺心。
凝然不動。所以不取幻化。及諸靜相。準前第二觀
云。即起諸幻。是取幻義。今以起即是動。有背真如
不動。故不取也。第一觀云。取靜為行。是取靜義。今
以取即念生。有背真如凝然。故亦不取。此顯雙超
前二觀也。
○了知下。依修成益。承上二觀雙超。則
是真俗並遣。空假不立。惟以雙遮二邊中道妙觀。
直觀寂滅無二之真心也。了知身心者。於前不取
幻觀中。即了明有知之身心。動被煩惱逼迫。業苦
纏縛。故云皆為罣礙。無知覺明者。於前不取靜觀
中。即了明無知之覺明。本來離於幻妄。絕諸垢染。
故云不依諸礙。若住於礙。則被事障。於有為法中。
不得解脫。若住無礙。則成理障。於無為法中。不得
解脫。今二俱不住。故永得超過礙無礙境。受用世
界。及與身心者。謂行人於此超過礙無礙境。返觀
自已外之所受用之世界。與內之所受用之身心。
雖相在塵勞區域。而不被塵勞之所拘礙。故喻以
如器中鍠。聲出於外。器是樂器。如簫笛笙管等。眾
器發聲。喻塵勞擾攘。鍠即洪鐘之聲。鍠鍠然也。喻
世界身心。動用無覊之貌。聲出於外。眾器不能壓。
喻超出有為無為。塵勞不能拘。然既超出有為。則
煩惱不能留。又超出無為。則涅槃不能礙。故曰煩
惱涅槃不相留礙。菩薩修觀至此。便能於此妙觀
心中。發起無限寂滅輕安。出前煩惱不留故寂。涅
槃不礙故滅。言輕安者。不用更加修為。乃是任運
於此。自覺身心寂滅。輕快安適。雖終日說法。不見
有法可說。終日度生。不見有生可度。故云寂滅。乃
至行種種難行之行。不見有繫累之相。故云輕安。
至此方乃契合妙圓覺性。寂滅真境。故云妙覺隨
順寂滅境界。如斯境界。惟證乃知。現前爾我虗妄
身心。焉能及此。故曰自他身心。所不能及。自他身
心。即是我相人相。自他身心尚不能及。何況一切
眾生。及與壽命。又從我人相上發起。虗浮妄想所
立。豈能冀及。正顯四相不空。不能契此。
○此方下。
結示觀名。名為禪那者。依圭峯密祖。即絕待靈心
觀。釋義則雙超前二。名為絕待。妙契圓覺。即是靈
心。依次別明竟。
△三結顯應修二。一正結應修。二
設事校量。初。】

「善男子此三法門皆是圓覺(至)若得圓證即成圓覺。」

【此三法門者。總指前之三觀。皆是圓覺等。結示在
所應修。圓覺不指因心。乃約佛所修成圓滿覺故。
親近隨順者。去佛不遠。隨順修習。便可到故。十方
如來因此成佛者。巳成之佛。由此成故。十方菩薩
者。未成之佛也。未成之佛。修因度生。常行種種方
便。或順性通修曰同。或分門別行曰異。迹雖同異
兩分。本實顯密三觀。故云皆依等。而言事業者。謂
此三種觀法。即為菩薩所應作之事業故。若得圓
證。即成圓覺者。謂若得圓滿修證。即妙契法身。而
成圓覺之佛。以是而知。三觀之應修。無庸更議矣。

△二設事校量。】

「善男子假使有人修於聖道(至)一剎那頃隨順修習。」

【初能校似勝反劣。將欲設事校量。故云假使有人。
謂假若有是人也。修於聖道者。謂從凡夫地。發小
乘心。修出世道。而云聖道者。乃約巳證偏真。住最
後身者言之。教化者。以諦緣教。化眾生為眷屬。成
就者。恐其不能。復以八忍八智。無間解脫等道。而
接濟之。百千萬億者。所化之眾竟有如許之多。阿
羅漢辟支佛者。所證之果。竟有如是之勝。以是而
知。上之所謂修於聖道。能教化。能成就者。其功德
不可勝言。及欲與修三觀者校之。則反為卑劣。
○
不如下。所校似劣實勝。言上云修於聖道。又能以
斯教化。設若不發大心。終為敗種。故曰不如有人。
謂不如有人。從凡夫地。發大乘心也。發大乘心。修
大乘行。故曰聞此圓覺無礙法門。然圓覺二字。通
指全經。無礙法門。特指三觀。如第一觀中。以淨覺
心。取淨為行。則於理無礙。第二觀中。以淨覺心。起
諸幻化。則於事無礙。第三觀中。永得超過礙無礙
境。受用世界。及與身心。義兼理事無礙。及事事無
礙。故總以無礙法門名之。然聞此。但是自聞。未及
教化。隨順。不過權修。尚闕深證。且剎那翻為少時。
一剎那即在俄頃。其功德似為卑劣。而上云。修於
聖道。教化多眾證果者。猶不如此。以此覺圓無礙
法門。乃成佛正因。一歷耳根。永為道種。纔經順修。
便是大根。還丹一粒。壓倒醫方萬品。可為喻也。長
行竟。
△二偈頌(標頌云)。】

「爾時世尊欲重宣此義而說偈言。」

【△(正頌分三)一頌總標三種。二頌依次別明。三頌結顯
應修。初(略頌)。】

「威德汝當知無上大覺心(至)便有三種類。」

【體居象先。故稱無上。橫徧竪窮。故名為大。出生如
來與一切法。故曰覺心本際。(在如來為覺心。在諸法為本際)如來
與諸法同體。故無二相。隨順修習。起諸方便。其數
即應無量。若統攝所歸總為開示。循其機性差別
證入淺深。便有三種品類。此雖略頌。大義與長行
無異。
△二頌依次別明(觀各二句。甚略不分)。】

「寂靜奢摩他如鏡照諸像(至)如彼器中鍠。」

【初二句頌奢摩他。寂靜義也。奢摩他是名。兼義與
名為一句。故如鏡照諸像。頌觀成利益。謂由寂靜
故。十方諸如來心。於行人靜覺心中顯現。葢是懸
契真如。與諸佛同。伹以種子初伏。未得現量親證。
依俙如鏡像故。次二句頌三摩提。亦兼義與名為
一句。如苗漸增長者。頌依修成益。按圓教住位除
種。行向隨分斷習。由地至等。位位斷習證真。義似
依土生苗。漸次增長。唯待放華結實耳。末二句後
頌禪那。首句先出名。唯寂滅。乃禪那中義也。凡夫
無累名寂。二乘無累名滅。故凡夫二乘。各執名言。
如眾樂競作名器。觀行菩薩。正見齊超。如洪鐘頓
响曰鍠也。
△三頌結顯應修(長行有二。一正結。二校量。偈闕校量。唯正
結也)。】

「三種妙法門皆是覺隨順(至)名究竟涅槃。」

【此偈雖略。與長行大義無闕。首句總指三觀。次句
結顯隨順。謂皆是圓覺。隨順修習之方便故。後五
句極顯應修。言巳成之佛。先依此成。未成之佛。後
依此成。葢由於此三種觀事。圓滿修證。即名無住
處究竟大涅槃法。不益見其可修乎哉。威德章竟。

△二辯音章。(初心力弱。磨煉須從淺至深。次第三觀如前巳明。久修力強。隨用即是。單
修則觀觀皆能究竟。疊修則先後兩不相違。三具。則中後隨宜。齊零。乃隨便俱得。至能圓合一切。無離覺
性。二十四輪。同歸三觀之中。一力圓修。共成二十五輪。如斯磨煉。何障不銷。所謂左右逢源。隨流得妄者
今僅見於此矣)三。一謝前請後。二師資緣合。三應求開示。
初二。一具儀謝前。二請後顯慇。初。】

「於是辯音菩薩在大眾中(至)如是法門甚為希有。」

【初眾中具儀。此中以辯音為主。(以其久修輪觀。起無礙慧。成無礙辯。
能問能傳持故)餘眾皆伴。故云在大眾中。
○大悲下。謝前
聞異。悟後仍垂憐愍。故稱大悲世尊。如是法門者。
即前三種觀門。甚為希有者。略有二義。一大用繁
興。不至徧取有為。二大患無慮。任運直至佛果。餘
俱準前可知。
△二請後顯慇。】

「此諸方便一切菩薩(至)如是三請終而復始。」

【初請修祈示。此諸方便。淺深惟說三種。一切菩薩
頓漸乃有多根。於前所悟圓覺。分門各證。約有幾
種修習。願為現前大眾。及末世眾生。曲為方便。備
悉開示。令悟真修實相。不至徒尚虗名。是所望焉。
此請後真修也。至三顯慇準前可知。謝前請後竟。

△二師資緣合二。一師與資合。二資與師合。初。】

「爾時世尊告辯音菩薩言(至)汝今諦聽當為汝說。」

【辯音一問。有關現未。故重讚善哉。汝等下。牒其所
問。如是修習者。謂如是悟淨圓覺。依三方便。隨機
分門。有幾修習也。誡聽許說。師緣與資緣合故。
△
二資與師合。】

「時辯音菩薩奉教歡喜及諸大眾默然而聽。」

【辯音現為請主。故奉教歡喜。大眾亦默然歡喜。奉
教同聽。資緣與師緣契合。正在是焉。師資緣合竟。

△三應求開示二。一長行。二偈頌。初三。一總標輪
數。二別明頓漸。三結示修法。初。】

「善男子一切如來圓覺清淨(至)二十五種清淨定輪。」

【首言一切如來圓覺清淨者。正顯此理。為諸佛同
證。若能修習。皆可成佛故。葢圓滿覺性。一真獨立。
眾惑不染。故云清淨。既云清淨。則無法可修。既無
法可修。則所修之法全空。能修之人何有。故曰本
無修習。及修習者。一切菩薩指現世初心。末世眾
生。指未來新學。依於未覺者。言上一切如來。巳證
圓覺。固無可修習。今一切菩薩。及末世眾生。雖發
大心。尚在學地。而猶未證圓覺。由未證故。依之而
起心修習。當知圓覺。本無修習。今起心修習。即同
幻化。故云幻力修習。當爾之時。隨機分門。便有二
十五種。通稱清淨者。各能斷障故。通稱定輪者。三
觀屬定。輪替修故。又輪有摧碾運動之功。喻依此
而修。能摧二障。運至菩提涅槃界故。總標輪數竟。

△二別明定輪三。一單修三觀。二統修三觀。三圓
修三觀。初三。一單修奢摩。二單修三摩。三單修禪
那。初。】

「若諸菩薩唯取極靜(至)此菩薩者名單修奢摩他。」

【唯取極靜。即是單修奢摩。以泯相澄神。即是極靜
義故。言唯取者。顯是單修。謂不取餘二故。靜力強
勝。即能永斷煩惱。究竟成就者。障巳盡。覺巳圓故。
不起於座。便入涅槃者。當下成佛。顯是頓入。一斷
一切斷。一證一切證故。此菩下。結所修名。雖曰單
修。實能頓該可知。
△二單修三摩。】

「若諸菩薩唯觀如幻以佛力故(至)名單修三摩鉢提。」

【不取寂靜。及與靜慮。故云唯觀如幻。謂單修三摩
如幻觀也。由單修幻觀。即於幻觀中。觀一切世界
眾生等法。皆如幻化。即如幻人。以幻術變化諸物
無異。當知幻觀。葢是一切諸佛巳修成之法。今菩
薩正是依諸佛修成之法。而修成之。故云以佛力
故。今欲度彼如幻眾生。還以佛力修成之幻觀故。
乃能隨彼如幻眾生。變化如幻世界。以及種種作
用。變化世界。即如變娑婆而成淨土。化地獄以作
天宮等類。種種作用。即如隨機化導之類。雖行如
是變化作用。咸同幻化。了無實性。故云備行菩薩
清淨妙行。行云妙者。無滯礙故。即如單修觀行。於
陀羅尼不失寂念。及諸靜慧。陀羅尼。前文殊章名
為圓覺。今云於陀羅尼。即是於圓覺妙性也。葢二
十五種輪觀。皆是依於未證圓覺幻力修習。今因
幻觀功成。而圓覺妙性。全體顯現。故云於陀羅尼。
正顯圓覺妙心總持一切法義。而圓該三觀也。既
圓該三觀。雖不修奢摩。而亦不失寂念。雖不修禪
那。而亦不失靜慧。靜慧即靜慮義。正顯三觀不離
一心也。此菩下。結所修名。雖曰單修三摩。義實圓
該前後。
△三單修禪那。】

「若諸菩薩唯滅諸幻(至)此菩薩者名單修禪那。」

【唯滅諸幻句。唯字寓有揀意。滅諸幻。彼幻觀中。亦
有此文。今揀非彼義。今菩薩唯是以寂滅力。滅諸
幻法。以為向下斷煩惱之前方便。亦不取幻觀種
種作用。彼為利他。此為自利。獨自斷除煩惱。言獨
斷煩惱者。葢以煩惱能障真理。必須煩惱斷盡。真
理方現。故云便證實相。此實相即圓覺真心也。能
為諸法之體。故名實相。此菩下。結所修名。單修互
攝。義準前二可知。單修三觀竟。
△二統修三觀三。
一奢摩統修。二三摩統修。三禪那統修。初(別修七觀。俱以
奢摩為首。故言統也)三。一疊複修。二具足修。三齊零修。初二。
一奢摩三摩複。二奢摩禪那複。初。】

「若諸菩薩先取至靜(至)先修奢摩他後修三摩鉢提。」

【先取至靜者。以淨覺心。取靜為行。即是奢摩他也。
靜極生慧。故即以靜慧心。照諸幻者。謂照彼如幻
之眾。便於是中者。謂既照知已。即便於是如幻眾
中。起菩薩行。謂變化世界。種種作用。備行菩薩清
淨妙行。即是三摩提也。此菩下。結所修名。可知。
△
二奢摩禪那複。】

「若諸菩薩以靜慧故(至)名先修奢摩他後修禪那。」

【若諸菩薩下。仍當有先取至靜一句。以顯奢摩他
義。結集避繁故略。以準上可知故。靜極生慧。故云
以靜慧故。證至靜性。即真如性也。既巳證真如性。
即無煩惱可斷。轉思理由頓悟。乘悟併銷。事非頓
除。因次第盡。即便深修靜慮。以期斷盡煩惱。永出
生死海耳。此菩下。結所修名。亦可知。
△二具足修
二。一先中後具足。二先後中具足。初。】

「若諸菩薩以寂靜慧(至)中修三摩鉢提後修禪那。」

【靜而曰寂。靜之極也。靜極方能生慧。義顯先修奢
摩。從奢摩中得故。復現幻力者。謂即以靜慧。照諸
如幻之眾。復於覺心性中。現起幻化之力。甚至種
種變化度諸幻眾。此義顯中修三摩。以種種變化。
必從三摩中得故。然既種種變化。度諸眾生。未免
身在塵域。仍恐為眾生所累。故於後分之中。深修
禪那。必期斷煩惱而入寂滅。令其身如器中鍠耳。
結所修名。謂先奢摩。次三摩。後禪那。乃頓修中權
分漸次。既不同上文之單修。亦不同前章之漸修
也。
△二先後中具足。】

「若諸菩薩以至靜力(至)中修禪那後修三摩鉢提。」

【以至靜力。義顯先修奢摩。以奢摩觀成。方得至靜
力故。既得至靜。仍復以至靜力。起心斷惱。即是靜
慮。謂靜中轉起思慮之慧。即中修禪那義也。斷煩
惱巳。即是禪那觀成。禪那觀成。分可成佛。乃不忍
棄捨眾生。後復倒駕慈航。起諸種種神變。修習菩
薩清淨妙行。度諸如幻眾生。即後修三摩義也。結
所修名。準前可知。具足修竟。
△三齊零修三。一先
零中後齊。二先中齊後零。三先後齊中零。初。】

「若諸菩薩以至靜力(至)齊修三摩鉢提禪那。」

【以至靜力。義顯先修奢摩。以至靜功力。無始念慮。
頓然歇滅。(故云心斷)煩惱義屬禪那。先自利。復度眾生。
建立世界。義屬三摩。此菩下。結所修名。若觀前釋
後結。禪那三摩。三摩禪那。文似顛倒。若論齊修。則
正修禪那時。即修三摩時。正修三摩時。即修禪那
時。其義實無前後顛倒。總以佛語自在。無不可耳。

△二先中齊後零。】

「若諸菩薩以至靜力資發變化(至)後修禪那。」

【修奢摩時。即以奢摩至靜之力。資助發起變化作
用。成三摩提。所謂不起滅定。現諸威儀。如云東方
世界入正定。西方世界從定出等。皆齊修奢摩三
摩義也。然奢摩偏於自利。三摩偏於利他。二雖齊
修。尚恐未圓。故於後深修禪那。永斷煩惱。成就無
上菩提。自利利他。不期圓而自無不圓矣。
△三先
後齊中零。】

「若諸菩薩以至靜力用資寂滅(至)後修三摩鉢提。」

【修奢摩時。即以奢摩至靜之力。資生寂滅之性。以
成禪那。然至靜即寂。偏屬於定。寂滅則併寂亦滅。
偏屬於慧。而曰力曰資者。謂正當至靜而寂時。定
力資生慧力。併此寂亦不存。於自證則是矣。而度
生猶未也。故於後起諸作用。變化世界。度諸眾生。
以成三摩鉢提。則自利利他。皆具足而無憾。奢摩
統修竟。
△二三摩統修三。一疊複修。二具足修。三
齊零修。初二。一三摩奢摩複。二三摩禪那複。初。】

「若諸菩薩以變化力(至)先修三摩鉢提後修奢摩他。」

【修三摩提。即以三摩中變化之力。隨順眾生而度
脫之。言種種者。眾生根性樂欲。種種不同。菩薩之
隨順亦爾。而取至靜者。知其如幻。如化。無所動心。
雖任運度彼。而我自如如。如云隨緣赴感靡不周。
而恒處此菩提座也。然變化。非三摩罔就。至靜必
奢摩乃成。結名中。先修後修。良有以也。
△二三摩
禪那複。】

「若諸菩薩以變化力(至)名先修三摩鉢提後修禪那。」

【先修三摩。即以三摩中變化之力。作種種境界教
化眾生。顯三摩巳成也。三摩既成。大悲輕安。永不
至沉空滯寂。惧入二乘境界。即是證取寂滅。而禪
那成焉。結名中。先修三摩。後修禪那。義可準思。疊
複修竟。
△二具足修二。一中先後具足。二中後先
具足。初。】

「若諸菩薩以變化力(至)中修奢摩他後修禪那。」

【以變化力。為度眾生。而作種種佛事。顯三摩巳成
也。雖作種種佛事。而性自如如。安住寂靜。顯奢摩
不動也。雖奢摩不動。而任運斷惱證果。顯禪那自
爾也。結名中。先修中修後修。亦秩然可對。
△二中
後先具足。】

「若諸菩薩以變化力(至)中修禪那後修奢摩他。」

【菩薩隨順眾生。以變化力。顯現無礙作用。此三摩
得力也。既能顯現無礙作用。不以度生為累。重起
靜慮。進修禪那。一切煩惱。任運而斷。功就不就。道
成不成。退守奢摩。故云安住至靜。此菩下。結所修
名。在文可見。具足修竟。
△三齊零修三。一中零先
後齊。二中先齊後零。三中後齊先零。初。】

「若諸菩薩以變化力(至)齊修奢摩他禪那。」

【先以變化之力。為度眾生。開種種方便。起種種作
用。此以三摩成益也。設遇小乘聲聞。大乘菩薩。同
時來扣。則至靜寂滅二俱隨順。然至靜即是奢摩。
隨順修習。為對小乘機故。寂滅即是禪那。隨順修
習。為對大乘機故。結名中。零齊二修可知。
△二中
先齊後零。】

「若諸菩薩以變化力種種起用(至)後修禪那。」

【以變化力。隨種種眾生。起差別作用。通行教化。明
知是三摩巳成。而言資於至靜者。動中能靜。名為
至靜。是皆由於三摩資生。不須另修奢摩。而奢摩
巳成。所謂齊修者。正在是矣。然起用但為度生。而
至靜尚恐趣寂。故於後深修禪那。斷煩惱而成菩
提。離生死而證涅槃。可併搆焉。結所修名。無庸更
釋。
△三中後齊先零。】

「若諸菩薩以變化力資於寂滅(至)後修奢摩他。」

【以變化力。資於寂滅者。正是菩薩以三摩變化之
力。資助禪那寂滅之功。使兩相成也。葢以種種變
化。悉同幻境。當體無實。唯一寂滅。既唯寂滅不須
更滅。即禪那功成。禪那功既成。足知三摩之功亦
成。所謂兩相成者以此。於是三摩禪那。二俱功成。
則無功用道。自是以後。則安住清淨無作靜慮。即
奢摩義也。奢摩觀中。一味清淨。無作無為即是泯
相。靜息一切念慮。即是澄神。所謂泯相澄神者是
矣。此菩下。結所修名可知。三摩統修竟。
△三禪那
統修三。一疊複修。二具足修。三齊零修。初二。一禪
那奢摩複。二禪那三摩複。初。】

「若諸菩薩以寂滅力(至)名先修禪那後修奢摩他。」

【生滅既滅。寂滅現前。則是勝因巳成。妙果當證。而
乃起於至靜。退安奢摩。此正所謂以法性身。受享
法樂。故云住於清淨。結所修名。顯複可知。
△二禪
那三摩複。】

「若諸菩薩以寂滅力(至)名先修禪那後修三摩鉢提。」

【禪那巳成。不以證果為急。退修三摩。而開度生方
便。故云以寂滅力。而起作用。於一切境者。謂於一
切所度之境。即指眾生。以眾生為菩薩所度境故。
寂用隨順者。以寂滅故。而起作用。隨順度脫。則三
摩成矣。結所修名。顯複準上。疊複修竟。
△二具足
修二。一後先中具足。二後中先具足。初。】

「若諸菩薩以寂滅力種種自性(至)後修三摩鉢提。」

【以寂滅力。種種自性者。言菩薩不似二乘躭寂。不
思度生。今以寂滅之力。乃見眾生有種種自性。在
所應度。雖在所應度。必先以奢摩安定其心。然後
依三摩鉢提。而乃起諸變化。隨順自性而度脫之。
結所修名。如文可思。
△二後中先具足。】

「若諸菩薩以寂滅力(至)中修三摩鉢提後修奢摩他。」

【以寂滅力者。謂禪那功成。有寂滅之力用也。無作
自性者。謂自性本具。不假造作也。起於作用清淨
境界者。葢是菩薩於禪觀中。觀彼眾生。在塵勞煩
惱中。頭出頭沒。無一時清淨。於是以寂滅力。於無
作自性中。依彼三摩起於作用。化彼塵勞而成清
淨境界。由此頓息一切妄念。歸於靜慮。結所修名。
照文可知。具足修竟。
△三齊零修三。一後零先中
齊。二後先齊中零。三後中齊先零。初。】

「若諸菩薩以寂滅力(至)齊修奢摩他三摩鉢提。」

【寂滅有力。顯禪那巳成也。寂則不著於有。滅則不
躭於空。然一切諸法。不出有空。既不著不躭。則種
種皆清淨矣。雖種種清淨。不以趣果為急。唯思權
受法樂。還度眾生。因而退修奢摩。依奢摩而安住
靜慮。併修三摩。依三摩而起諸變化。必期根深枝
茂。源遠流長。成佛時壽量長遠。正法久住。皆由此
也。
△二後先齊中零。】

「若諸菩薩以寂滅力(至)後修三摩鉢提。」

【菩薩修禪那時。即以禪那中寂滅之力。資於至靜。
云何資耶。葢以離有曰寂。則能資生於靜。離空曰
寂滅。則能資生至靜。是正修禪那時而奢摩巳成
矣。此二皆屬自修。而度生猶未也。於後仍修三摩。
起變化而度脫眾生。則自他兩利。而佛果可立待
焉。結所修名可知。
△二後中齊先零。】

「若諸菩薩以寂滅力(至)後修奢摩他。」

【以寂滅力。資於變化者。寂即是定。能發於通。且寂
滅。則不躭於寂。故能資於變化。是正修禪那時。三
摩不另修而自成矣。如是則大悲輕安。覺他易成。
尚恐自覺力微。大智不能速就。故於後轉修奢摩。
起發至靜之境。清明之慧。則悲智相成。自覺覺他。
兩俱圓矣。統修三觀竟。
△三圓修三觀。】

「若諸菩薩以圓覺慧(至)圓修三種自性清淨隨順。」

【若諸菩薩以圓覺慧圓合一切者。準前次第三觀
中。皆云悟淨圓覺。即以淨覺心修。以是而知二十
四輪。一切皆然。咸是依於淨覺真心。隨順機宜而
修習之。此約圓根菩薩。悟大圓覺。即以大圓覺慧。
圓合一切。(指二十四輪)而修習之。謂一修一切修也。設
問云何能爾。即答以於諸性相。無離覺性。於諸性
相者。二十四輪。皆以淨覺真心而為其性。單修。統
修。及與齊零。差別不一而為其相。無離覺性者。皆
不離於大圓覺性。是故但以圓覺慧修。即圓合一
切。而併修之。無復疑矣。結名中。能修之人。仍指圓
根菩薩。名為圓修三種者。謂以圓覺慧圓融而修。
如修奢摩時。即具三摩禪那。修三摩時。即具奢摩
禪那。修禪那時。具二亦然。如是則圓覺自性。清淨
無礙。二十四輪。皆隨順而具成矣。別明頓漸竟。
△
三結示修法。】

「善男子是名菩薩二十五輪(至)一念疑悔即不成就。」

【初正結輪數。準前總標輪數中云。依於未覺幻力
修習。爾時便有二十五種清淨定輪。尚未說出。云
何二十五輪。今上科約單修。統修。齊零修。圓融修。
一一別明巳竟。故此結云。是名菩薩二十五輪。一
切菩薩。隨其自具根性。依輪修行。不過如是而巳。

○若諸下。兼示修法。諸菩薩。指現前新學。末世眾。
指當來初心。依此輪者。謂設欲依此輪而修者。當
持梵行。謂必先嚴持禁戒。而修清淨梵行。以戒為
無上菩提本故。寂靜者。收攝身心。寂然不動。思惟
者。正念思惟二十五輪中。當依何法修也。尚恐宿
障深厚。正修難成。仍須禮敬三寶。求哀懺悔。經三
七日。自知感應道交。希示正修。於輪各安標記。標
記者。以紙為標。註記輪名。各安者。隨輪各安。以備
結取也。隨手結取者。謂隨手以標為結而混和之。
仍復取結在手而展視之。隨結開示者。謂隨彼所
展之結。開示應修何輪。便知頓漸者。謂便知自根
頓漸。如二十五輪中。有頓漸偏圓四義。謂單修名
頓。以觀觀皆究竟故。取此結者。便知自根是頓。隨
彼開云修習。自然可入。複修具修名漸。然亦是頓
中之漸。謂頓中略分前後。少時俱成也。取此結者。
便知自根。於頓中具漸。隨彼開示修習。亦自然可
入。以圓覺慧。圓合一切名圓。取此結者。便知自根
是圓。隨彼開示而修自爾易成。齊零修者名偏。然
亦是圓中之偏。謂齊修即能相容。不久則零亦容
也。取此結者。便知自根是圓中之偏。隨彼開示而
修。亦自爾易成。文中不言偏圓者。四字為句。準頓
漸可知故。
○一念下。斥疑不成。然既知頓漸。徑修
必成。若纔起一念。疑而不修。或既修復悔。於圓覺
則不成就。痛宜忌之。勿自棄也。長行竟。
△二偈頌
(標頌云)。】

「爾時世尊欲重宣此義而說偈言。」

【△(正頌中。義用長行而略。且段落不對。乃約義略頌也。分三)一略頌二十五輪。
二顯示應修揀人。三結示隨順速證。初。】

「辯音汝當知一切諸菩薩(至)有二十五輪。」

【恐諸菩薩。不能隨順修習。故教以當知。借當機。儆
餘眾也。一切諸菩薩。通該頓漸偏圓。圓名無礙慧。
謂圓合一切故。頓名清淨慧。以淨覺為性故。又偏
亦無礙。謂或於理無礙。或於事無礙故。漸亦清淨。
謂漸次斷障。隨分清淨故。皆依禪定生者。禪定。該
奢摩等三。依生。示應當隨順。所謂二句。指出禪定
三名。三法頓漸修。不言偏圓者。頌以五字成句。亦
準頓漸可知。有二十五輪者。合偏與圓說也。
△二
顯示應修揀人。】

「十方諸如來三世修行者(至)並法不隨順。」

【十方諸如來巳成正覺人也。三世修行者。未成正
覺人也。無不因此法。而得成菩提者。謂巳成者。先
因此成。未成者。後因此成。在所應修。不言可知故。
惟除二句。揀除不隨順人。頓覺人有二種。一初生
頓成。不見隨順。二因感示成。無容隨順。法不隨順
亦二。一者外道。所修之法。不隨順故。二者闡提。無
佛種性。暫不隨故。此皆約現在言。若遠推過去。後
待當來。亦皆隨順。恐無知唯執現在。悞撥隨順。故
茲預辯。
△三結示隨順速證。】

「一切諸菩薩及末世眾生(至)不久證涅槃。」

【前三句指人勸持。一切菩薩。末世眾生。指出應修
人也。常當句。勸持應修法也。後三句隨修蒙益。謂
隨順勤修。蒙佛加被。不久證涅槃也。辯音章竟。】
圓覺經析義疏卷第三

圓覺經析義疏卷第四
賢宗後學　通理　述
嗣法門人　心興　較訂

【△三淨業章四。一具儀謝前。二請後顯慇。三師資
緣合。四應求開示。初二。一眾中具儀。二謝前受益。
初。】

「於是淨諸業障菩薩(至)長跪叉手而白佛言。」

【此章以淨諸業障為主。(迷識四相。迷智四相。非善能淨諸業障者。不能問與
解故)餘眾皆伴。故云在大眾中。餘可知。
△二謝前受
益。】

「大悲世尊為我等輩(至)我等菩薩深自慶慰。」

【威德章。次第磨煉。辯音章。交互磨煉。近為現前新
學。遠為末世初心。故稱大悲世尊。次第三觀。巳為
我等略說。尚可以心言彷彿。二十五輪。又為我等
廣辯。誠所謂不可思議。前章偈云。十方諸如來。三
世修行者。無不因此法。而得成菩提。故稱一切如
來因地行相。令眾同聞。各欲隨順。故云得未曾有。
然正行纔修。邪魔競起。如我釋迦調御。歷恒沙劫。
勤苦修此境界。一切煉磨功用。實難尋究。今則覩
見。猶如一念之頃。炳然齊現於心。其慶幸欣慰。為
何如哉。莫可形狀。故以深自為言。具儀謝前竟。
△
二請後顯慇二。一請後除疑。二至二顯慇。初。】

「世尊若此覺心本性清淨(至)及末世眾生作將來眼。」

【按前章總標輪數中云。一切如來。圓覺清淨。本無
修習等。然既曰本無修習。是顯本性。由來清淨。是
故當機菩薩。即攝此以為發問之端。而云若此覺
心本性清淨。前又云。一切菩薩等。依於未覺幻力
修習。然未覺。即是不覺。不覺必有染污。是故當機
菩薩。即躡此以為致疑之由。而云。因何染污。使眾
生迷悶不入。迷即不覺。悶即不通。不入者。不能證
入。較之果人。殊類天壤。如此深疑。非佛不能釋除。
故云。唯願如來等也。廣為者。祈勿辭勞。我等者。總
該時機。開謂通其迷。悟謂覺其悶。既通其迷。復覺
其悶。則法性現前。不期證入。而自能證入矣。然法
性即是圓覺。以能為諸法之性故。大疏云。若直談
本體。則名覺性。若推窮諸法。皆無自體。同於一性。
即名法性。今推破四相。豁融諸法。令同覺性。故云
開悟法性。令此大眾等者。謂此間眾生證入。展轉
傳至末世。末世眾生證入。展轉傳至將來。如是展
轉相傳。乃至最後後際。一切眾生。永不至迷悶不
入。故云作將來眼也。請後除疑竟。
△二至三顯慇。】

「作是語巳五體投地如是三請終而復始。」

【請後顯慇竟。
△三師資緣合二。一師與資合。二資
與師合。初。】

「爾時世尊告淨諸業障菩薩(至)汝今諦聽當為汝說。」

【因問而讚善詔告。稱能而誡聽許說。皆師緣與資
緣合故。為求入覺。故曰諮問。諮者謀義。謂有所謀
而問也。方便者。入覺之善權法故。若非能淨諸業
障者。問不及此。故世尊以乃能稱之。
△二資與師
合。】

「時淨諸業障菩薩奉教歡喜及諸大眾默然而聽。」

【奉諦聽之教。知入覺有望故歡喜。聞當說之許。恐
議論盈耳故默然。亦資緣與師緣合故。師資緣合
竟。
△四應求開示二。一長行。二偈頌。初二。一開示
障道四相。二斥迷無功勸修。初二。一開示迷識四
相。二開示迷智四相。初三。一迷識執相。二別成凡
小。三總斥迷悶。初。】

「善男子一切眾生從無始來(至)我人眾生及與壽命。」

【一切眾生。該六道。與小乘也。從無始來者。遙指晦
昧真心以來。晦昧真心。展轉變起八七五六諸識。
今云妄想者。且指第六意識。以凡夫小乘。唯知有
第六意識。八七五皆不知故。然第六意識。於諸識
中。巳屬至妄。況夫妄想。又是於第六意識上所起
虗妄念想。誠為妄中妄矣。為此妄想所迷。固執五
蘊身中有我。名為我相。計我展轉趣於餘趣。名為
人相。計我盛衰苦樂種種變異相續。名為眾生相。
計我一報命根不斷而住。名為壽者相。此四相中
後三。雖隨境轉計。要皆以我相為本。金剛論中。名
為迷識境也。迷識執相竟。
△二別成凡小。】

「認四顛倒為實我體(至)厭流轉者妄見涅槃。」

【固執名認。四相皆違真逐妄。是顛倒法。顛倒則不
實。由迷識故。認取固執。以為真實我體。此又顛倒
之甚也。由此認為實我。於違我者生憎。於順我者
生愛。故云便生僧愛二境。然我人等。本屬虗妄。乃
又執違我者為可憎。順我者為可愛。故云於虗妄
體。重執虗妄。此又妄之至也。雖妄之至。而卒不可
斷。故云二妄相依。謂妄體與妄境。相依而住故。或
躭著有為。而造有為之業。或趣向無為。而修無為
之道。然業道通稱為妄者。蓋以識心不了雖修道
亦是妄故。由妄業故。循有為因。而受報於天上人
間。故云妄見流轉。謂流轉於生死也。厭流轉者。順
無為道。而感果於聲聞辟支。故云妄見涅槃。謂滅
度於分段也。別成凡小竟。
△三總斥迷悶。】

「由此不能入清淨覺(至)及與息念皆歸迷悶。」

【由此二字。躡前由此妄見流轉。妄見涅槃。以此為
障。則不見清淨覺性。不見則不能入。故云不能入
清淨覺。非覺二句防問。恐有問云。一切眾生。皆證
圓覺。云何不能入。想是覺性違拒。諸能入者耶。故
此防云。非覺違拒諸能入者。謂非是覺性違逆拒
阻。使之不入。不惟不違拒。亦復不隨順。即如有諸
能入。非覺入故。有諸能入者。即如前文。菩薩修習
三種觀法。即能證入。雖能證入。亦非覺性隨順。令
其入故。總言入與不入。無關於覺也。以是之故。凡
夫動念。起惑造業。二乘息念。沉空滯寂。俱屬妄念。
不契真乘。故云皆歸迷悶。謂迷而不覺。悶而不通
也。大疏云。此文正是結答前問。前問因何迷悶不
入。今答云。由認四相。展轉生過。縱離六道。復墮二
乘。是故不入。次云非覺違拒等者。由前問云。因何
使諸眾生不入。故此答云。非覺違拒。使之不入。但
由認我。故不入也。開示迷識四相竟。
△二開示迷
智四相三。一承徵引說。二次第別明。三總以結示。
初。】

「何以故由有無始本起無明(至)相續求道皆不成就。」

【首句承前徵起。大疏云。動念任許背覺。息念即合
契真。何故動息俱稱迷悶。由有下約本起無明為
釋。引起重說迷智四相義也。直解云。本起無明。謂
最初一念不覺。生相無明也。法身無我。(法身即指真如。本經
稱為淨覺真心)由一念無明。迷本法身。成陀那識。為我相
根本。自此皆是無明用事。故云為已主宰。其意以
主宰即我。以我者主者義也。一切眾生。通指六道
凡小。生無慧月者。從父母受生巳來。無有智慧之
目。不能照破無明。妄認四大為自身相。六塵緣影
為自心相。故云身心等性。皆是無明。謂依於無明
而建立故。從此無明。永不能斷。葢以無明。不能斷
於無明。所謂動念息念皆歸迷悶者。正以此故。恐
猶不信。故仍以喻明。而云譬如有人。不自斷命者。
喻顯無明。不能斷於無明。為可信故。是故者。謂以
是無明不斷之故。不惟動念息念皆歸迷悶。即從
此發菩提心。行菩薩道。亦不能脫離迷悶。故教以
當知。令其自行審騐。試看有愛我者。則我與隨順。
隨順即是無明。非隨順而違我者。便生憎怨。憎怨
亦是無明。為緣憎愛心之枝末無明。將養從無始
之根本無明。如是從三賢以去。乃至十聖等覺。相
續求道。未免為智所迷。仍墮四相。故云皆不成就。
承徵引說竟。
△二次第別明四。一徵釋我相。二徵
釋人相。三徵釋眾生。四徵釋壽者。初。】

「善男子云何我相(至)清淨涅槃皆是我相。」

【初承徵標定。上科云。相續求道。皆不成就。意顯為
智所迷。仍墮四相。且徵云何名為迷智我相。此承
上徵起也。下乃標定。謂諸眾生心所證者。言我相
隱微。根自心起。於若事若理。有所證取。其體方現。

○善男子。引事證釋。承上隱微難見。有證方現之
語。恐其不明。故引事以證釋也。故曰譬如有人。非
喻指事言。即如譬如有一件事也。百骸者。人之身
分。調適者。百骸無恙。調和順適。忽忘我身者。百骸
調適。不覺有自已之身。如南郭子綦。嗒焉喪我。故
云忽忘。四肢者。兩臂兩股。絃謂直不能屈。緩。謂柔
不能申。此皆攝護將養。乖於方法。微加鍼艾者。或
略用鍼剌。或略用艾炙。以必證取是事。即知有我。
由此一事。可以證知。故前云有所證取。方現我體。

○善男下。取理深明。躡前不唯於事。心中有所證
取是我相。其心乃至證於如來。(約所證果言)畢竟了知
清淨涅槃。(約所證理言)畢竟了知者。謂徹底深證。清淨
涅槃者。顯無明巳脫。殊不知縱使果證如來。畢知
涅槃。亦是心中有所證取。故云皆是我相。徵釋我
相竟。
△二徵釋人相。】

「善男子云何人相(至)備殫證理皆名人相。」

【初承徵標定。上於迷智我相。巳經辯明。此徵云何
名為迷智人相。下乃標定。謂諸眾生心悟證者。悟
由心發。故曰心悟。謂從心發悟。悟得彼之能證者
是我。此悟不忘。即為迷智人相。謂對彼我故。說名
為人。
○善男下。躡前詳釋。悟有二句。謂悟得上來
能證以為有我者。自不復認彼為我。是於彼我全
空矣。所悟二句。謂彼我既空。是所悟之境。(指前能證之智)
巳非是我。以此例知能悟之智。亦應如是非我。應
忘情也。設或轉計能悟之智。業巳超過一切能證
之者。是依然為智所迷。對彼我相。故曰悉為人相。
然證者。而云一切。人相。而曰悉為者。正顯凡有所
證。不忘能證之智。皆名我相。凡有所悟。不忘能悟
之智。皆名人相。
○善男下。以理深明。躡前不唯悟
彼證者是我。為人相。其心乃至圓悟彼所證涅槃。
俱是我者。亦為人相。者即人耳。承上漫說圓悟。設
或心存少悟不忘。縱使備悉殫盡。逐位所證之理。
皆名人相。由悟證是我故。徵釋人相竟。
△三徵釋
眾生。】

「善男子云何眾生相(至)存有所了名眾生相。」

【初承徵標定。上於迷智人相。巳經辯明。此徵云何
名迷智眾生相。下乃標定。謂諸眾生。心自證悟。所
不及者。謂於自心發起照了。了明得彼我人。二相
俱非。自是所證所悟。不及於心。以有此心。即眾生
相。葢以了我了人。心迹愈多故也。
○善男下。假言
例明。謂假世人之言。比例發明也。譬如有人。例彼
自心。作如是言。我是眾生。例彼心存了智。卓然獨
立。則知彼人說眾生者。非我非彼。例彼心存了智。
卓然獨立。自然非彼能證。及與能悟。能例中云何
非我。所例中即是云何非證。釋以我是眾生。則非
是我。例了智獨存。則證所不及。故非證。能例中云
何非彼。所例中即是云何非悟。釋以我是眾生。非
彼我故。例了智獨存。則悟所不及。故非悟。此借世
人語詞。以為義勢。顯第三了智卓然。非證悟所能
及也。
○善男下。結成此相。了證了悟。皆為我人者。
謂了彼心有所證者。為我相。了彼心有所悟者。為
人相。但以有我者必有人。有人者必有我。故渾言
皆為我人。我人不及者。即指了智卓然。存有所了
者。則是了證了悟之心迹未忘。由心迹未忘。必至
起滅不停。展轉滋多。由此結成名眾生相。徵釋眾
生竟。
△四徵釋壽者。】

「善男子云何壽命相(至)所不自見猶如命根。」

【初承徵標定。謂諸眾生心照清淨。覺所了者。承上
了證了悟。皆自心體上發起智照。而我人相所不
及。故得心照清淨。且指業識心言。以四相未空故。
因心照清淨。而眾生相現。故對眾生相上發起覺
照。覺彼所了之我人二相。所有能了之智。俱屬我
執。而欲斷之。
○一切下。正明其相。殊不知即此一
念覺心。便是一切業智。謂第八識上微細分別也。
不言識而言智者。此屬修證。反妄歸真。轉有漏業
識。成無漏業智也。所不自見者。謂此微細分別。原
從八識上起。八識不能自見。雖不自見。常在其中
潛續。猶如人之命根。常在身中潛續壽命。而人不
自覺知。由此所以名壽者相。總結次第別明竟。
△
三總以結示二。一結示同塵。二結示不斷。初。】

「善男子若心照見一切覺者(至)存我覺我亦復如是。」

【初法說。若心照見。則是從自心上發起照見。此是
後一相。一切覺者。指前三相。皆為塵垢者。總屬迷
智境也。此先標定。下乃承釋。葢以能覺之後一。與
所覺之前三。俱是於清淨心中。分自分他。立能立
所。障於勝進。不得真修。故云覺所覺者。不離塵故
謂染污於清淨心也。
○如湯下。喻明。如湯銷冰者。
湯喻智照。以火煎水而成湯。喻正念悟心而成智。
冰喻我執。因寒凝水而成冰。喻妄念迷心以成執。
用湯銷冰。喻以智斷執。謂冰既銷矣。無別有冰。喻
執既斷矣。無別有執。知冰銷者。顯湯亦不存。謂冰
因湯銷而成水。此湯隨冰銷亦成水矣。至此冰湯
俱忘。唯一清水更誰能知冰為湯銷者。此是異喻。
反明前文覺所覺者。皆為塵垢。染污淨心。果其執
斷智泯。能所雙亡。當下唯一清淨真心。又誰能知
我執為智斷者。向下以法結合。存我覺我。亦復如
是。先正合。言能覺之我。與所覺之我。二俱互存。則
染污淨心。不得顯現。合彼前喻能銷之湯。與所銷
之冰。二俱互在。則障礙淨水。不得澄清。次反合。如
其一念不生。能覺所覺。二俱互泯。則塵垢銷滅。唯
一淨心矣。合彼前喻湯冰互融。障礙全銷。唯一清
水矣。結示同塵竟。
△二結示不斷三。一不斷不成
聖果。二展轉徵釋其故。三騐知我根未盡。初。】

「善男子末世眾生不了四相(至)是故名為正法末世。」

【正像巳過。名為末法之世。此際眾生。尤在可愍。故
偏言之。不了四相者。迷識迷智。二種四相。皆不了
明也。不了則不斷。不斷則我執俱在。所以雖經多
劫。勤苦修道。但名有為。有為者。自執由我作為。是
世間因也。世間之因。酬因之果。還在世間。或天上。
或人間。或為輪王小王。或為宰官長者等。縱饒修
到非非想天。報盡還來。散入諸趣。欲成出世聖果。
則終不能也。然出世聖果有二。若惟不了迷智四
相。自不能成大乘聖果。(十地等妙)設復不了迷識四相。
雖小乘聖果。(三果無學)亦不能成也。是故句。有以衰例
盛之義。謂以是末世眾生。不了四相。不成聖果之
故。則知汝等生植盛時。不了四相修因。亦可名為
正法末世。可不慎哉。不斷不成聖果竟。
△二展轉
徵釋其故三。一一向錯認。二我不解脫。三法不解
脫。初。】

「何以故認一切我為涅槃故(至)其家財寶終不成就。」

【初徵。謂以何以故。不了四相。久修不成聖果耶。釋
中謂四相皆我。名一切我。不了則認。認則心生保
愛。妄計涅槃。如前我人二相中。有證有悟。名成就
故。即其相也。不言有了有覺者。可例知故。譬如下。
喻明不成。四相皆我。有損於道。義似乎賊。而乃妄
計為自所成果。故以認賊為子喻之。大疏云。賊若
在外。猶可隄防。養之為兒。如何檢慎。又知賊是賊。
賊無能為。養之為兒。寧無損敗。如六根取境。猶可
制御。藏識妄我。難以辯明。因致如來藏中功德之
寶。念念衰耗。故以其家財寶。終不成就喻之。所謂
久修不成聖果者以此。(問。據上所云。認一切我為涅槃故。有證有悟名成就
故。則一切我。似指所證所悟。而前釋四相。却指能證能悟。能了能覺。則一切我。似指能證能悟等。豈能證
能悟等是我。而所證所悟等亦是我耶。答以金作花。花花皆金。以紙作花。花花皆紙。能證能悟等。既皆是
我。所證所悟等。豈離我哉。則一切我。通該能所言之亦無不可。又何所疑乎)一向錯認
竟。
△二我不解脫。】

「何以故有我愛者亦愛涅槃(至)別憎生死名不解脫。」

【初徵。謂以何以故為一向錯認也。釋中我愛者。四
惑之一。按相宗中。第七識隨緣執我。與四惑相應。
一者我癡。謂愚於我相。迷無我故。二者我見。謂非
我法中。妄見我故。三者我慢。謂恃所執我。心高舉
故。四者我愛。謂於順我者。深躭著故。今謂第七識。
隨緣執我。常與四惑相應。自應不斷我愛。故云有
我愛者。既有我愛。於順我者便愛。故應亦愛涅槃。
但勢必伏我愛根。為涅槃相。今現有我愛。所愛者
豈真涅槃。謂之錯認。不其然乎。又順我者。既巳取
愛於我。違我者。必應取憎於我。是又有取憎於我
者。為我所憎焉。如是則有我憎者。亦憎生死。然憎
生死者。必愛涅槃。乃不知愛者。真生死故。是知為
愛涅槃。別憎生死。則所愛涅槃。名不解脫。以未離
我愛。是真生死。正為繫縛法故。我不解脫竟。
△三
法不解脫。】

「云何當知法不解脫(至)猶未能盡我相根本。」

【初徵。與上二不同。上二俱是以巳說者。未能便了。
故伹用何以故而徵之。謂如上所說者。何以故耳。
此是約未說者。令其明了。故以云何當知等而徵
之。佛意以前說經劫修道。不能成就聖果。必是我
相法相。俱未解脫。然我不解脫。如上巳明。云何當
知法不解脫。故次呼善男子而釋成之。末世習菩
提者。即求成聖果人也。以巳微證者。我相中證。人
相中悟。眾生相中了。壽者相中覺。皆有分證之相。
稱之曰微。然證則自計蘊(身心)淨。悟則自計我淨。了
則自計人淨。覺則自計生淨。故云為自清淨。惟餘
覺所了者。即是一切業智。正是我相根本。故曰猶
未能盡。然既以巳微證。為自清淨。即是法相。雖是
法相。亦不離我相根本。謂是我之法故。既我相根
本。猶未能盡。法相豈能解脫。以此應徵。義可思知。
展轉徵釋其故竟。
△三騐知我根未盡。】

「若復有人讚歎彼法(至)遊戲諸根曾不間斷。」

【此雖騐知我根未盡。實借此以證法未脫也。讚歎
彼法。即生歡喜。正是法執未脫。便欲濟度者。方便
開示。濟其怠惰。度令精勤。欲其修習彼法。望其同
得也。若復誹謗彼所得者。便生瞋恨。亦是法執未
脫。便欲訶責。不待言而知故。則知我相堅固執持
者。謂執所得之法。不令遺忘也。藏識即是第八阿
賴耶識。按相宗第七識。內緣第八見分為我。既是
第八見分。自應潛伏藏識。又潛伏者。對下遊戲諸
根而言。蓋以諸根不動。無法可執。故曰潛伏。及諸
根纔動。隨於彼之六塵境上。任運執我。故曰遊戲
如世間賊人。無可盜。則潛而伏之。有可盜。則任運
無懼。如玩遊。如行戲也。曾不間斷者。恒審思量我
相隨故。開示障道四相竟。
△二斥迷無功勸修二。
一分類為斥。二警䇿正修。初四。一斥有我無功。二
斥說病無功。三斥竊德無功。四斥增慢無功。初。】

「善男子彼修道者不除我相(至)眾生壽命亦復如是。」

【初承上正明。謂如上所說觀之。而彼末世之修道
者。必要斷除我相。設若不除我相。則證。悟。了。覺。不
離我。人。眾生。壽者。以是之故。不能入清淨覺。讚喜
謗瞋。即其證焉。
○其次善男下。據理反顯。謂反顯
能入淨覺。恐謂不除我相。不能入清淨覺。巳知彼
修道者。雖修無功矣。且畢竟如何能入。故云若知
我空。謂證知空無我理。既能證知空無我理。自然
聞毀不瞋。故曰無毀我者。聞毀既巳不瞋。聞讚又
復何喜。設若聞讚生喜。許以濟度說法。則是有我
說法。是人我未斷故。我既未斷。人等亦然。故爾超
略人相。而云眾生壽者。亦復如是。以是而知我相
既空。人相。與眾生壽者。一齊俱空。如是則證悟了
覺。乃隨分入清淨覺矣。斥有我無功竟。
△三斥說
病無功。】

「善男子末世眾生說病為法(至)是故不能入清淨覺。」

【末世眾生。不了四相。為度眾生。而說自所得法。殊
不知說自所證。正是我相。說自所悟。正是人相。說
自所了。正眾生相。說自所覺。正壽者相。故謂其為
說病為法。如此則是以盲引盲。是故名為可憐愍
者。蓋以其說者聽者。兩無功故。然說者雖精勤說
法。為度眾生。作淨覺因。而聽者雖精勤研究。信解
修習。趣淨覺果。皆為增益諸病。蓋以我相未斷。人
等相因。以是之故。不能入清淨覺。斥說病無功竟。

△三斥竊德無功。】

「善男子末世眾生不了四相(至)為自修行終不成就。」

【末世眾生。不了四相者。謂彼於我相根本未盡。不
能了達四相皆空也。以如來解。及所行處等。謂如
來於因地之中。久空四相。有所解皆為淨解。有所
行皆為淨行。而眾生不了四相。乃依佛所說之理
而解。依佛所說之行而修。便執為自已修行。是謂
竊取如來之德。以為已德。殊不知四相不了。俱墮
有為。清淨解行。終不成就。亦何益哉。斥竊德無功
竟。
△四斥增慢無功。】

「或有眾生未得謂得(至)是故不能入清淨覺。」

【或有眾生者。即指增上慢人也。未得謂得者。約涅
槃斷果說。謂此人乍斷迷識四相。纔離分段生死。
相似涅槃。而實未得清淨涅槃。即便自謂巳得。未
證謂證者。約菩提智果說。謂此人乍斷我執煩惱。
纔證偏真覺性。相似菩提。而實未證圓滿菩提。即
便自謂巳證。(此不過略具增上之心。恃已於他講演者。切不可以四波羅夷中。大妄語
罪責之)設見有勝於已。更希前進者。則心生嫉妬。謂
嫉我不能。妬彼勝我。此皆依於我相。(迷智境中我相)故曰
由彼眾生未斷我愛。(相應四惑中後一)是故者。以是未斷
我愛之故。四相競生。清淨覺相。豈復能入。故以不
能結之。分類為斥竟。
△二警䇿正修。】

「善男子末世眾生希望成道(至)則不能入清淨覺海。」

【初警示趣果迷因。末世希望成道。則是巳發菩提
心者。既發心希成道果。應須先悟自心。依本經即
是圓覺真心也。依此心修習。即是成佛正因。今乃
無令求悟。則是迷於正因。漫說不修。縱使修習。終
不成就。況且惟是要益多聞。仍復食彼餘唾。便謂
自已發明。故云增長我見。是反成障道法矣。
○但
當下。䇿令應急斷惑。伹當精勤者。不管悟與不悟。
伹當精一其心。而無異緣勤勞其身。而無惰志。準
下文即惟以斷惑為急務也。降伏煩惱者。謂先斷
迷識四相。略顯空無我理。得相似涅槃。救然眉之
急故。雖救然眉。猶慮焚身。故又勸以起大勇猛。勇
謂進修不退。猛謂冒難不屈。未得清淨涅槃。務須
令得。未斷迷智四相。務須令斷。果其貪瞋愛慢等。
對境不生。則是清淨涅槃。所謂未得者巳得也。果
其彼我恩愛等。一切寂滅。則是迷智相盡。所謂未
斷者巳斷也。大疏云。貪者。於有有具。染著為性。能
障無貪。生苦為業。瞋者。於苦苦具。憎恚為性。能障
無瞋。不安忍行所依為業。慢者。恃已於他。高舉為
性。能障不慢。生苦為業。此是根本煩惱中三。略引
大疏釋之。餘三經既不具。無容強會。又不釋愛者。
以愛無別性。貪所攝故。又大疏云。諂曲嫉妬。即小
隨煩惱。各別起故名小。但是貪等分位差別。等流
性故。名之為隨。諂者。為罔冒他故。矯設異儀。險曲
為性。能障不諂。教誨為業。貪癡二分為體。嫉者。徇
自名利。不耐他榮。妬忌為性。能障不嫉。憂慼為業。
瞋一分為體。此雖四字。但是小隨之二。以諂即具
曲。嫉即具妬。俱依大疏釋之。經不具者。不敢妄贅。
而云對境不生者。顯種習俱盡。設不盡者。對境即
生。謂其是清淨涅槃者。以此聞讚不喜。亦不欲施
恩濟度。聞謗不瞋。亦不欲捨恩訶責。是謂彼我恩
愛。(彼若讚我所得。是彼之愛。我若喜欲濟度。是我之恩)一切寂滅者。對動言
寂。是但銷我相之枝葉。並寂巳滅。乃進除我相之
根本。謂其為迷智相盡者以此。
○佛說下。許以漸
次成就。謂理由頓悟。乘悟併銷。事必漸除。因次第
盡。若是人者。先斷迷識四相。次斷迷智四相。是為
漸次成就。
○求善下。教以近友輸誠。謂毫𨤲之差。
千里之謬。漸次成就。恐落岐途。故須求善知識。開
導指示。方能不墮邪見。又求善知識。但取其知見
真正。不論其種性高低。設若於所求時。不取知見。
別於種性高低處。而生憎愛。猶是我相未盡。故云
則不能入清淨覺海。覺而云海者。以海出眾流。流
流入海。喻彼大圓覺心。出生一切諸法。教化眾生。
成就大圓覺心。如文殊章云。有大陀羅尼。名為圓
覺。流出一切真如。菩提涅槃。及波羅密。教授菩薩。
取喻如海。良有以也。長行竟。
△二偈頌(標頌云)。】

「爾時世尊欲重宣此義而說偈言。」

【△(正頌分二)一頌開示障道四相。二頌斥迷無功勸修。
初(約義略頌)。】

「淨業汝當知一切諸眾生(至)不得成菩提。」

【既呼其名。又稱為汝者。顯詔告之切故。當知者。應
當了知。我愛不可不除。四相不可不斷也。一切二
句。正顯我愛當除。無始妄流轉者。謂從無始來。凡
夫執我愛。而起惑造業。流轉於分段生死。二乘厭
流轉。而修道證滅。流轉於變易生死。皆如空華。同
歸虗妄。未除二句。正顯四相當斷。四相皆由我起。
長行云。伏我愛根。名涅槃相。今既四相未除。我相
仍在。涅槃斷果非真。菩提智果焉成。故不得也。頌
開示障道四相竟。
△二頌斥迷無功勸修(約義略頌)二。
一頌分類為斥。二頌警䇿正修。初。】

「愛憎生於心諂曲存諸念是故多迷悶不能入覺城。」

【準長行分類為斥有四。一有我。二說病。三竊德。四
增慢。今此中愛憎生於心。乃義頌有我。謂順我者
愛。違我者憎故。諂曲存諸念。則義攝後三。以說病
為法有諂媚聽者義故。竊德增慢。有曲護已短義
故。是皆有礙勝進。故多迷悶。迷不覺。悶不通也。既
迷且悶覺城安入。故總以不能斥之。長行分類別
斥。皆云不能入清淨覺是也。覺而言城者。有二義。
一謂途中多迷。進城則覺。喻巳證圓覺。如金出鑛。
冥不復重為鑛故。二謂門通四路。出則可行。喻既
證圓覺。仍思度生。隨方皆可到故。頌分類為斥竟。

△二警䇿依正修。】

「若能歸悟剎先去貪瞋癡(至)究竟非成就。」

【準長行此科有四義。首則警示趣果迷因。今云若
能歸悟剎。歸即順也。悟剎。即是所悟之境。以圓覺
妙心為悟境故。若能反彼。無令求悟。歸順圓覺。而
為悟剎。則成佛之正因具矣。何迷之有。次則䇿令
應急斷惑。先去貪瞋癡者。勸斷迷識四相。四相總
由我起。今云貪瞋癡。皆屬我相。貪謂於順我者。生
貪愛心。瞋謂於違愛者。生瞋恚心。此二皆屬我愛。
謂同依我愛起故。癡即我癡。謂愚於我相。迷無我
理故。準長行尚有愛慢二字。然愛即是貪。貪所攝
故。不言慢者。以五言難容。依長行可知故。又長行
有小隨之二。偈亦不具。以諂曲二字。貪瞋二分所
攝。嫉妬二字。瞋一分攝故。此皆迷識而有。我人眾
生壽命。亦以此而建立。法愛不存心者。勸斷迷智
四相。然證悟了覺。皆為法愛。存心則執成四相。不
存心則解入淨覺。三則許以漸次成就。而今云漸
次可成就者。謂若惟執頓悟。未必能成就淨覺。今
既能歸悟剎。又能於二種四相。漸次斷除。則清淨
覺海可入。故云成就。四則教以近友輸誠。我身本
不有者。淨覺成就。了達五蘊皆空。是巳達空無我
理也。既達空無我理。則違我者。不以為違。憎何由
生。順我者。不以為順。愛何由生。如是則求返善友。
必能輸誠。蒙彼開示正見。終不墮邪。設若於彼所
求。別依種性高低等。而生憎愛之心。縱有所得。究
竟非真成就。以彼既有憎愛。則是我相根本。猶未
盡故。淨業章竟。

△四普覺章三。一謝前請後。二師資緣合。三應求
開示。初二。一具儀謝前。二請後顯慇。初二。一眾中
具儀。二謝前成益。初。】

「於是普覺菩薩在大眾中(至)長跪叉手而白佛言。」

【此章以普覺菩薩為主。(作止任滅。藥病雙關。覺則成藥。執則成病。菩薩普能
覺了。故為眾代問)餘眾皆伴。故云在大眾中。餘可知。
△二
謝前成益。】

「大悲世尊快說禪病(至)心意蕩然獲大安隱。」

【為憐末世眾生。說病為法。今假現前大眾。預為開
導。故稱大悲世尊。快說禪病者。快字下應作逗。謂
慶幸意也。若合下三字。則是當機菩薩為眾慶幸
之語。猶云快哉。佛之所說。真為禪病。葢以證。悟。了。
覺。皆由禪定而得。但執則成病。不自覺知。今蒙如
來開示。深悟迷智四相。快何如之。一向未曾說者。
今乃說之。故云令諸大眾。得未曾有。四相融於胸
襟。故心意蕩然。謂空洞無礙也。淨覺入於言下。故
得大安隱。謂解脫無窒也。具儀謝前竟。
△二請後
顯慇二。一慮後詳請。二至三顯慇。初。】

「世尊末世眾生去佛漸遠(至)今彼羣盲不墮邪見。」

【末世眾生。去佛漸遠者。正法流行之際。雖去佛猶
不遠。至於像法。則去佛遠矣。若更歷末法。則一往
漸遠。愈趣愈下。卒至不可。返矣。當斯時也。賢友逃
形。聖師不作。或潛隱於巖谷。或伏藏於海隅。正教
既其衰微。邪法自爾增盛。如火熾然。鮮有不被其
焚者。然亦有乘大願力。來度迷津。故上章教以求
善知識。不墮邪見。但彼之順行逆化。道跡良多。設
不得如來明示。難免誤認。故初問使諸眾生。求何
等人。葢求佛於順行逆化。眾多人中。明明說出。當
求何等樣人。為善知識也。然既求其人。必依其法。
但恐其所說之法。未必如其所得。故次問依何等
法。謂求佛說出。於彼所說法中。當依何等之法。而
為教儀。又既依其法。必行其行。但慮其行有多門。
習艱並技。故三問行何等行。謂求佛說出。於彼所
行多門行中。當行何等之行。而為專習。又既行其
行。必有所得。伹慮其所得之中。道分真似。藥病雙
關。故四問去何等病。謂求佛說出。於彼所得真似
道中。當去何等似病。而存自他兩利之真藥。又既
得其道。還須自已發心。但發心有權。實。頓。漸。偏。圓。
故後問云何發心。謂求佛說出。於權實頓漸偏圓
中。當云何而發因地之心。令彼羣盲。不墮邪見者。
自明所問意也。言末世眾生。無智自辯。動陷邪途。
猶如羣盲。故今詳問。果蒙如來開示。自令不墮邪
見。慮後詳請竟。
△二至三顯慇。】

「作是語巳五體投地如是三請終而復始。」

【前後皆同可知。謝前請後竟。
△二師資緣合二。一
師與資合。二資與師合。初。】

「爾時世尊告普覺菩薩言(至)汝今諦聽當為汝說。」

【現前大眾。因面授。而開正知正見。末世凡情。因傳
說。而免邪教邪宗。善哉問也。理合重言。若非乘大
願力。發普覺心者。不能如斯致問。故稱之曰。汝等
乃能問而言諮者。有所謀而問。佛巳知之。下即出
其所謀。五問中獨言修行者。以前之求人依法。後
之去病發心。皆為成就修行事故。能施末世等。正
世尊出其所謀。葢以末世眾生。不得正知正見。畏
墮邪宗。不成聖道。菩薩謀求世尊。使其得正知見。
作無畏道眼。不墮邪見。可成聖道。故而致問。世尊
喜其所問。故誡以汝今諦聽。許其當為汝說。正師
緣與資合耳。
△二資與師合。】

「時普覺菩薩奉教歡喜及諸大眾默然而聽。」

【奉諦聽之誠。喜當說之許。知世尊不悋慈悲。徧益
來今。故而及眾默然。靜心澄聽。又資緣與師合也。
師資緣合竟。
△三應求開示二。一長行。二偈頌。初
四。一示求人。二開示法病。三開示行病。四開示發
心。初二。一正示求人。二兼示承事。初二。一明求人。
二明獲益。初。】

「善男子末世眾生將發大心(至)不著聲聞緣覺境界。」

【將發大心者。謂欲要發大乘心。尚未敢發。以苦無
知識引導。恐墮邪見。其意必是求善知識。欲要依
之而修行者。汝前代問。令彼求何等人。吾今示汝。
當求一切正知見人。然正知見人。當以二法騐知。
一者心不住相。不為人天福報所迷。二者不著聲
聞緣覺。不為小乘因果所滯。依如是人。自不被邪
見所惑。明求人竟。
△二明獲益。】

「雖現塵勞心恒清淨(至)阿耨多羅三藐三菩提。」

【雖現等。皆指所求人言。孔子曰。三人行。必有我師
焉。擇其善者而從之。其不善者而改之。每見近時
學人。親近知識。偏責知識之短。不取知識之長。纔
捨此而至彼。復嫌彼而逝他。徒費草鞋。空勞身力。
余常示以清涼有言。明正為南。方盡南矣。益我為
友。人盡友焉。試看世尊告普覺菩薩曰。雖現塵勞。
心恒清淨。塵勞即是煩惱。如貪瞋癡慢等是也。此
言善知識。為度塵勞眾生。必先顯現塵勞。與之相
親相近。乃以權巧方便而攝化之。至觀善知識之
心。恒常清淨。而塵勞不與焉。又云示有諸過。讚歎
梵。行不令眾生。入不律儀。過即不律儀事。此言善
知識。為度有過眾生。必先示有諸過。與之相依相
附。乃為之讚歎梵行。而開導之。至觀其依附之久。
再不令彼眾生。入於不律儀中。此皆示現同事。新
學者。宜應知所辯焉。求如二句。乃世尊結答普覺
之語。汝前問求何等人。必求如是具大乘根。有德
操之人。方堪引發大心。導以正修。即可因此正緣。
得成無上正等菩提。由是觀之。善知識為益良多。
誠不可不求也。正示求人竟。
△二兼示承事。】

「末世眾生見如是人(至)心華發明照十方剎。」

【初明承事。見如是人。巳知是得成菩提正緣。故應
當供養。謂敬修四事。不敢有違故。然又以諸供養
中。法供養最。如是􂎻捨身心。修行其法。故云不惜
身命。謂縱有喪身失命因緣。亦不顧惜也。彼善知
識。見其能如是故。則示之以順行。於行住坐臥。四
威儀中。常現清淨。為其作準作則。令彼眾生。依而
習之。乃至轉為種種過患眾生。則示之以逆行。於
四威儀中。示現種種過患。如婬殺盜妄等。乃急於
為之讚歎梵行。而作折伏。彼諸眾生。雖見此等。心
亦無有憍慢。謂巳知其是。先以欲鈎牽。後令入佛
慧故。設不知者。必生憍慢。憍。謂矜已勝彼。慢。謂輕
彼劣吾。然知則必能倣行。順逆皆能修也。不知則
惟堪順修。則劣於和識遠矣。況夫句。有以重況輕
之意。言種種過患。事該婬殺盜妄。乃違犯律儀之
最勝者。見之尚不生於憍慢。況夫出家知識。貪著
搏食。及與財物。在家知識。愛染妻子。及與眷屬。縱
有違犯律儀。尚無大過。見之不惟不生憍慢。而一
切惡念皆不起也。
○善男下。次明獲益。亦世尊結
答普覺之語。善男子。當知於彼善友。所示種種過
患。不起憍慢等諸惡念。於此可見正念純熟。心地
清淨。隨因感果。即能究竟成就正覺。契真心也。從
此智慧心華。開發明曜。普照十方剎土。成佛度生。
不外是矣。開示求人竟。
△二開示法病二。一開示
依法離病。二開示離病即正。初。】

「善男子彼善知識所證妙法應離四病。」

【承上文業巳開示。於彼善友。不起惡念。即成正覺。
今復指示。於彼善知識。所證妙法。應當離於四病
也。妙法即圓覺。以其包羅法界。涉入無礙。故稱玅
法。若依此法。不墮邪見。此正示依何等法也。四病
即作任止滅。若能離病。即成正行。依此修習。皆可
入圓。此正示行何等行也。據菩薩問處。分條別問。
而世尊答處。總示以事善知識中。善知識所證妙
法。即是可依之法。無別有法可依也。離病正行。即
是應行之行。更無別行應行也。故示勸以應離。淨
名云。但除其病。不除其法也。開示依法離病竟。
△
二開示離病即正二。一歷明四病。二總示邪正。初
四。一作病。二任病。三止病。四滅病。初。】

「云何四病一者作病(至)非作得故說名為病。」

【初寄言總徵。既屬總徵。通冠下四。應令為一科。孤
句不便別分。故寄言於此。
○一者句標定。若復下
釋成。若復有人。指一類修行者言。顯不修行者。無
此計故。作如是言。葢是從心起念。發如是妄計之
言。我於本心作種種行。此是錯會前幻觀中義。起
種種行。欲求圓覺也。實不達彼先悟淨覺。然後以
淨覺心。發起幻智。觀彼幻眾。而起幻行。乃至幻相
永滅。方滿菩薩清淨妙行。今乃虗妄計度。謬倣彼
行。欲求圓覺。豈可得哉。當知圓覺清淨。本無修習。
豈容作得。故曰彼圓覺性。非作得故。說名為病。固
其宜矣。作病竟。
△二任病。】

「二者任病若復有人(至)非任有故說名為病。」

【二者句標定。若復下釋成。若復有人。仍指一類修
行者。反顯不修行者。無此妄計。作如是言。亦是從
心起念。作如是妄計之言。我等今者。是妄宰已先
定於中矣。如此而曰。不斷生死。則生死常輪。如此
而曰。不求涅槃。則涅槃永背。涅槃生死。無起滅念
者。謂涅槃由他永背。而無求起之念。生死由他常
輪。而無斷滅之念。一味任彼一切。隨諸法性。生死
者。任他生死。涅槃者。任他涅槃。此錯會普眼章中。
覺成就故。不與法縛。不求法脫。不厭生死。不愛涅
槃等義。而自作此無可無不可之妄計。而乃以之
欲求圓覺。豈可得哉。當知彼圓覺性。雖本無修習。
不妨幻力修習。豈是任用隨他之所能有。故曰彼
圓覺性。非任有故。說名為病。任病竟。
△三止病。】

「三者止病若復有人(至)非止合故說名為病。」

【三者句標定。若復下釋成。若復有人。準前可知。作
如是言。仍是從心起念。作如是妄計之言。一切妄
念。皆由自心而起。今欲永息諸念。豈從外招。故云
我今自心。永息諸念。其意以由諸念故。見一切法。
起動差別。設若永息諸念。則得一切性。寂然平等。
此錯會清淨慧章。居一切時。不起妄念等義。而自
作此永息諸念之妄計。殊不知息愈勤。而念愈多。
纔起一念息心。則是於妄念上。又添一層妄念。一
念既爾。念念皆然。欲求永息。豈可得乎。而乃以之
欲求圓覺。實不能爾。當知圓覺清淨。本自離諸妄
念。何庸更止念以求合。故曰彼圓覺性。非止合故。
說名為病。止病竟。
△四滅病。】

「四者滅病若復有人(至)非寂相故說名為病。」

【四者句標定。若復下釋成。若復有人。亦準前知。作
如是言者。謂從心妄計。作如是永斷煩惱之言。其
意以身心受報。皆因煩惱所使。今欲斷之。使不再
生。故曰永斷一切煩惱。既永斷之則無惑。無惑則
無業。無業寧有身心受報。故云身心畢竟空無所
有。又身心為根塵總相。根塵等為身心別相。身心
既空無所有。何況六根五塵。及法塵之虗妄境界。
又安所存。故云一切永寂。此錯會前滅觀中。斷諸
煩惱。隨順寂滅等義。實不達彼。以淨覺心修習。全
無許多妄計。今妄計一切永寂。欲求圓覺。如以方
木。欲逗圓孔。吾固知其不入也。當知妙圓覺性。具
足恒沙德用。無礙難思。住寂之心。豈能契合。故曰
彼圓覺性。非寂相故。說名為病。歷明四病竟。
△二
總示邪正。】

「離四病者則知清淨(至)若他觀者名為邪觀。」

【首二句結示清淨。謂彼果能離四病者。則知彼是
清淨修行。作是下。依分正邪。謂作是觀。離於四病。
而修習圓覺者。是人得入圓覺之正性。名為正觀。
若乃他觀。修習圓覺。不必離於四病者。是人不得
入圓覺正性。名為邪觀。依正觀而修。則為成佛夷
途。依邪觀而修。必沉入魔險道。有志圓覺者。不可
不辯。開示法病竟。
△三開示行病二。一示修行入
圓。二示解脫除病。初。】

「善男子末世眾生欲修行者(至)如是修行方入圓覺。」

【末世眾生。去佛遙遠。欲修行者。致障多緣。不假善
友調停。難免不入邪徑。應當盡命等。正誡勉之語。
盡命供養者。盡其形命。供給四事。勿朝勤而夕惰。
及日親而月違也。尋常稱善友為知識。呼知識為
善友。隨說者便。不甚分疏。今經文既兩用。釋當類
別。葢既稱為友。應指同學等侶。但取其賦性善良。
與之共住。有彼此互相勸勉之益。故以善友稱之。
必令盡命供養者。恐彼四事不足。不能安心辦道。
相與切磨箴規。成其益焉。善知識者。應指親近師
承。具正知正見。能識法識機。乍親則解粘去縛。久
近必抽釘拔楔。故稱為善。教以執弟子禮。善侍巾
瓶。故名為事。欲求親近者。或因其執禮善侍。或見
其時至機熟。不待請而來教故。應斷憍慢者。憍謂
自高。慢謂輕彼。愚癡無知者。間或有之。如云。知識
尚來近我。我又何必往求。只此二語。則是憍且慢
矣。若復遠離者。或為折茲憍慢。或為應他機感。去
就兩有所益故。應斷瞋恨者。瞋謂立時生忿。恨謂
結怨在心。愚癡無知者。亦間有之。如云。任去不復
追隨。自此永不求彼。只此二語。則是瞋且恨矣。然
此憍慢瞋恨。皆為障道因緣。故各以應斷囑之。現
逆順境者。順如戒定慧等。逆如貪瞋癡等。皆為曲
順機宜。權巧示現。逆固非逆。順亦非順。故云猶如
虗空。既順逆猶如虗空。自能了知善知識之身心。
畢竟平等。並不因善人而現順。亦不因惡人而現
逆。葢與諸眾生。同一。
○覺性體。無有異視。又何容
生憎生愛於其間哉如是修行。方入圓覺者。謂如
我所說。如是供養善友。事善知識。依之修行。離於
障道因緣。故云方入圓覺。示修行入圓竟。
△二示
解脫除病。】

「善男子末世眾生不得成道(至)自他憎愛亦復如是。」

【上文以供養善友。事善知識。依之修行。方入圓覺
者。為其無怨親憎愛等。諸障緣故。以是而知末世
眾生。所以不得成道者。非無所因。故云由是無始
等也。無始者。遠指晦昧真心。不得其始之時。晦昧
真心。依於無明。轉成阿賴耶識而計我之心生焉。
由計我故。妄分自他。設有違自而順他者。便起憎
心。又有違他而順自者。使起愛心。於人既爾。於法
亦然。由此而於人中法中。起憎起愛。熏成一切愛
憎種子。納於八識田中。謾說不知修行。縱使修行。
亦不過除其現行。而識田種子。故未解脫。道云何
成。以遇緣即興。能為障道緣故。是知欲成道果。必
將識田種子。盡解脫也。得盡解脫。其相云何。故云
若復有人。為借人而示相故。怨家者。懷勝怨於心。
遇則有損。乃人中之最可憎者。父母者。係至親於
身。依則有益。乃人中之最可愛者。而云觀彼怨家。
如巳父母。則勝怨無過憎。至親無過愛。故云心無
有二。葢必於自他憎愛。種現俱盡者。乃能如此。故
云即除諸病。謂種現俱盡也。又前之四病。皆由憎
愛而生。果其種現俱盡。則諸病皆不有矣。然巳上
約人中憎愛。而四病屬法中憎愛。人中憎愛。雖種
現俱盡。何以並諸病而俱無耶。恐有是疑。故次下
為之例明。於諸法中。自他憎愛者。如自起作心。他
起止心。必愛作而憎止。若自起止心。他起作心。必
愛止而憎作。如止作既爾。任滅亦然。是名法中憎
愛。除此者。但盡現行。若觀彼煩惱生死。如菩提涅
槃。心無有二。則是種現俱盡。故云亦復如是。謂亦
復如觀彼怨家。如已父母。心無有二是也。夫自他
憎愛。為致病之親因。實障道之勝緣。發起雖由我
執。肇始端在無明。前巳散漫開示。恐不介意。今於
開示去病之後。再為叮囑。最忌在知識邊起。且欲
令種現俱盡。生茲末世。懸受佛慈。三復誠言。不禁
流涕。有志圓覺者。尤宜留意。開示行病竟。
△四開
示發心。】

「善男子末世眾生欲求圓覺(至)如是發心不墮邪見。」

【此科如金剛般若中。開示降心。文義大同。圭峯憨
山。兼有此論。彼經云。佛告須菩提。諸菩薩摩訶薩。
應如是降伏其心。今云末世眾生。欲求圓覺。應當
發心作如是言。彼經乃教以用四心降妄心。今經
直教以發四種心。以四心既發。則妄心不待降故。
又彼經云。所有一切眾生之類。略分胎卵濕化等
十。是名所度眾生。今云盡虗空界。一切眾生。則十
類俱該。平等普度。不擇怨親難易等。即廣大心也。
又彼經云。我皆令入無餘涅槃。無餘則超過有餘。
是到家法。今經云。我皆令入究竟圓覺。究竟則跨
越始本。亦到家法。即第一心也。又彼經云。如是滅
度無量無邊眾生。實無眾生得滅度者。實無則不
見眾生可度。雖無量無邊。不生難度之想。今云於
圓覺中。無取覺者。亦是不見眾生可度。如是乃能
常度。即常心也。又彼經云。何以故。若菩薩有我相。
人相。眾生相。壽者相。即非菩薩。初徵何以故者。謂
以何以故。必定不要見眾生為可度耶。釋中以若
見眾生可度。則四相一時俱作。即非菩薩。今經無
徵詞。直言除彼我人一切諸相。即不顛倒心也。彌
勒偈。頌彼經義云。廣大第一常。其心不顛倒。此四
心之所由名也。又彼經云涅槃。此經名圓覺者。準
前文殊章云。有大陀羅尼。名為圓覺。流出一切清
淨真如。菩提涅槃。是知圓覺即是一心。菩提涅槃。
皆隨緣異稱耳。如是發心。不墮邪見者。顯示我人
等相。皆邪見故。總結應求開示。長行竟。
△二偈頌
(標頌云)。】

「爾時世尊欲重宣此義而說偈言。」

【△(正頌準長行有五。偈頌為四亦略。乃約義略頌)四。一單頌正示求人。二合頌
依法離病。三合頌修行解脫。四正頌開示發心。初。】

「普覺汝當知末世諸眾生(至)心遠二乘者。」

【既求正知見人。且又遠於二乘。即當遵依。今不頌
者。準長行可知也。
△二合頌依法離病。】

「法中除四病謂作任止滅。」

【法中句。頌依法離病。作止句。頌別示病相。不頌離
病即正者。義中含故。
△三合頌修行解脫。】

「親近無憍慢遠離無瞋恨(至)戒根永清淨。」

【親近二句。乃略頌修行入圓中義。著能於知識邊。
無憍慢瞋恨之心。即是修行可以入圓也。親近者。
知識俯就機宜。學者易生憍慢。是障道緣。故以無
戒。遠離者。知識別應他緣。學者易生瞋恨。亦障道
緣。故以無止。見種下五句。乃重頌長行中。解脫憎
愛即除諸病。文不甚類。葢約義頌也。見種種境界
者。謂見彼知識現逆現順等。種種境界。心當生希
有者。見順不生過愛。見逆不生過憎。總以內心作
希有想。難逢難遇。縱有惡行。還如佛之出世。葢生
心如佛想耳。既如佛想。則順行固不疑其犯非律
儀。而逆行亦自知其戒根清淨。如此而親近知識。
非自他憎愛。種現俱盡者。無能為也。合頌修行解
脫竟。
△四正頌開示發心。】

「度一切眾生究竟入圓覺(至)證覺般涅槃。」

【一切眾生。該盡空界。平等普度。即廣大心也。究竟
者。超過始本。證入圓滿覺性。即第一心也。無彼我
人者。是巳達無取覺者。即不顛倒心。由於常心也。
發此四心。即是正智正慧。依之修習。離於自他憎
愛。便得超出邪見。正因既成。妙果堪陟。故云證覺
般涅槃。謂證入圓覺。乃般涅槃。是知金剛般若。稱
為無餘涅槃。今經稱為究竟圓覺者。無足異焉。總
結大科四問四答教修分竟。

△四一問一答示果分三。一謝前請後。二師資緣
合。三應求開示。初二。一具儀謝前。二請後顯慇。初
二。一眾中具儀。二謝前受益。初。】

「於是圓覺菩薩在大眾中(至)長跪叉手而白佛言。」

【此章以圓覺菩薩為主(示真實果法。非深證圓滿覺性者。不能契故)餘
眾皆伴。故云在大眾中。餘可知。
△二謝前受益。】

「大悲世尊為我等輩(至)令末世眾生有大增益。」

【近受現前之請。遐被末世之機。故稱大悲世尊。為
我等輩。應現前機。廣說淨覺種種方便者。通指自
信分以來。由解分。而至修分。如來重重開示。皆為
廣說修習。淨圓覺中。種種方便。逆指即如除病離
相。修觀滅幻等。令末世眾生者。遐被未來。不惟現
會法眾蒙益。將此法門。展轉傳於如來滅後。正法
像法巳過。末法之時。令彼末世眾生。依此種種方
便。漸次修習。於最上圓覺便可登陟。故曰有大增
益。具儀謝前竟。
△二請後顯慇二。一請後方便。二
至三顯慇。初。】

「世尊我等今者巳得開悟(至)及末世眾生施大饒益。」

【當機菩薩。自指現前大眾。故云我等今者。耳提面
命。親從佛聞。故云巳得開悟。謂開悟云何生信。云
何發解。云何起修。非獨指解分為開悟也。末世眾
生。生在佛後。未得親奉金言。不知云何生信。云何
發解。云何起修。故云未得悟者。既未得悟。或隨分
思察。或建場尅期。皆可由於自便。設若逢於夏首。
必當安居修習。然安居儀式。大小攸分。故以云何
為問。謂或以大乘。或以小乘。求佛尅定儀式。乃敢
遵照修習。若不然者。恐誤修無所用耳。圓覺清淨。
境界。五住不雜。二死不染。彌滿清淨。中不容他。故
此圓覺中。三種淨觀者。謂前說修習圓覺。用三種
淨觀。皆約巳悟者說。如彼文云。若諸菩薩。悟淨圓
覺。以淨覺心。取靜為行等是也。今約末世未悟。伹
不知奢摩他中。以何為首。三摩提中。以何為首。禪
那中。以何為首。故並問也。惟願大悲者。求佛哀愍。
為諸大眾者。近益現在。及末世眾生者。遐益後來。
施大饒益者。令其隨順修習。進證大圓覺果故。請
後方便竟。
△二至三顯慇。】

「作是語巳五體投地如是三請終而復始。」

【準前可知。謝前請後竟。
△二師資緣合二。一師與
資合。二資與師合。初。】

「爾時世尊告圓覺菩薩言(至)汝今諦聽當為汝說。」

【當場一問。現會與末法兩利。故重言善哉而讚美
之。進示果頭之法。非具足圓覺者。不能設問。故曰
汝等乃能。顯降斯則不能也。如是方便者。略明有
二。一通相方便。謂修習圓覺之通方便。二別相方
便。謂三種淨觀之別方便。觀佛答處自知。得別方
便。則三觀可成。得通方便。則圓覺可證。是為菩薩
以大饒益。施諸眾生。既師緣與資合。故教以諦聽
許以當說。謂時下即當說也。師與資合竟。
△二資
與師合。】

「時圓覺菩薩奉教歡喜及諸大眾默然而聽。」

【奉教歡喜者。奉誡許之教。喜不枉問故。及眾默聽
者。希聞二方便。得大饒益故。師資緣合竟。
△三應
求開示二。一長行。二偈頌。初三。一開示通相方便。
二開示別相方便。三開示鈍根修證。初四。一隨分
思察方便。二尅期修習方便。三結夏安居方便。四
入期示無悞取。初。】

「善男子一切眾生若佛住世(至)隨分思察如我巳說。」

【善男子者。呼當機令著意。勿虗聽也。一切眾生者。
不論有佛時。無佛時。伹有具大乘性者。皆總該之。
若佛住世。總指有佛時也。若佛滅後。總指無佛時
也。又無佛之時。法運有三。一正法時。謂去佛不遠。
法未隣邪。有教。有理。有行。有果。二像法時。謂去佛
漸遠。像教僅存。有教。有理。有行。證果者幾希矣。三
末法時。去佛遙遠。空騰似量。教理雖有。行界兩亡。
今上云若佛滅後。兼正像而總言之。下云若法末
時。乃別指空騰似量時也。必別指者。以此時教理
雖有。行果兩希。尤在可愍故。有諸眾生者。有佛時
多有。以耳提面命。發菩提心者多故。無佛時在正
法亦多有。以法未隣邪。發菩提心者亦多。像法時
則不多。以像教僅存。發菩提心者少故。至末法時。
空騰似量。發菩提心者間有。有則名為具大乘性。
既具大乘種性。必能信佛所證圓覺。良以大圓覺
心。惟佛獨證。故稱秘密。以餘眾不能知故。雖餘眾
不知。設有具大乘種性者。亦能信佛必證。並信我
若成佛時。亦必證。因而發心修習。故稱欲修行者。
伽藍。略梵語。具云僧伽藍摩。此云和合眾園。謂方
來僧眾。和合共住。清淨園林。德臘俱尊者。可以主
之。故云在也。四事務令無闕。徒眾方能安處。如是
則未免夤緣。故云有緣事故。不能一向修習。故云
隨分思察。謂隨其所應修之分際。分分思察。先令
妄盡遠淨覺。次令隨順還圓覺。如我前與普眼菩
薩。巳經逐一而說。隨分思察方便竟。
△二尅期修
習方便。】

「若復無有他事因緣(至)過三七日一向攝念。」

【初道場尅期。既不主持伽藍。亦不匡徒領眾。故曰
無有他事因緣。以上科主持伽藍。匡徒領眾。皆為
利他分中事故。利他事繁。不能一向修習。故惟令
隨分思察。今既無有利他事中因緣。唯以自利為
重。故令即建道場。道場者。修道之場。而云建者。或
方。或圓。或大。或小。周圍標定分際。如法誦呪結場。
務令與外人外事不相涉故。當立期限者。尅期奮
勇。道易成故。若立長期。百二十日者。約上根。一期
之內。誓期必證。諒其期。得四箇月也。中期百日者。
約中根。恐過長則力倦。無若合中。促其期於兩旬
日也。下期八十日者。約下根。一期不成。還容再修。
於彼中期。減兩旬日。則巳是也。然如來既定三期。
非無所為。葢以人根不齊。務令下根者種。中根者
熟。上根者脫。設不然者。則上根自能遠圖。中根或
可勉就。至於下根。鮮有不望巖者矣。安置淨居者。
於道場內。安置淨修之居。如結戒場。大界為不失
衣界。內又結小界。為作法辦事處也。
○若佛下。禮
佛求懺。若佛現在者。如來住世時也。如來住世。道
場不能往禮。惟當正念思惟。謂思惟佛之法身。徧
一切處。隨所禮處。即是佛故。若佛滅後。如來去世
時也。如來去世禮佛應須設像。設像不過木雕泥
塑。惟在心存是佛。目覩想佛。生正憶念者。謂憶念
法身常住。本無有滅。即此木雕泥塑。還同如來常
住之日。懸諸旛華者。旛華於前。中為幔而結搆之。
華懸於空。類天散而飄鼓之。如今之設壇禮懺。務
期盡美盡善。極力竭誠。即真供養。謹運一心。經三
七日。稽首十方佛名。求哀懺悔。懺謂懺除前𠎝。悔
謂悔不更造。身心既淨。道果堪成。如滌淨器。以備
成貯甘露法味。
○遇善下。獲效徑修。遇善境界者。
或禮應光華。或夢驗佳祥。不作聖心。名善境界。自
然獲得心意輕安。謂既不昏沉。亦無掉舉也。然雖
如是。亦不過三七日。以感應道交。理方定故。一向
者。驀直去。絕擬議。永不退故。攝念者。攝妄念。成正
觀。契圓覺故。尅期修習方便竟。
△三結夏安居方
便三。一標大異小。二對佛陳詞。三逾期隨往。初。】

「若經夏首三月安居(至)心離聲聞不假徒眾。」

【大疏云。然建道場。或在伽藍。或於餘處。期限未滿。
夏首巳臨(若)入眾安居。則乖誓約(若)自終限期。又
犯毗尼。道場中人。由此疑惑。如來遠念故為辯明。
(設)為俗乖律。則非(今)因大癈小無失。故決定毗尼
經說。持聲聞戒。是破菩薩戒。持菩薩戒。是破聲聞
戒。言當為者。既經夏首。不便出入遊化。大小兩乘。
皆當作安居法也。清淨有二。一心性清淨。約菩薩
說。二境界清淨。約聲聞說。止住即是安居。然既知
剋期修習。求證圓覺。縱安居亦當作心性清淨。菩
薩止住。心離聲聞者。不必將心又入聲聞境界。清
淨場故。又聲聞安居。必先集眾問和。且安居亦必
白僧。須假徒眾。令既不入彼眾故。不假也。標大異
小竟。
△二對佛陳詞。】

「至安居日即於佛前(至)大因緣故不繫徒眾。」

【初屆期白佛踞修。至安居日者。遵佛制。順此方四
月十五。為前安居日。大小兩乘。皆至此日安居。即
於佛前者。顯是大乘。以小乘作僧事辨。白僧即是。
今云佛前者。以大乘作佛事辦。應白佛故。作如是
言者。謂對佛作念。如是如是而說。非出聲唱言也。
我者。顯自陳言。非關他故。比丘。及尼。是出家二眾。
優婆塞。夷。是在家二眾。按小乘安居。唯許出家二
眾。今是大乘。且是約心性安居。非關方處。通在家
亦無傷。故即約尅期同修之四眾。而總言之。踞菩
薩乘者。謂依踞菩薩大乘之法。修習真如寂滅行
故。葢寂滅者。依真如而立名。謂真即無妄。離言說
相名寂。如即不變。離心緣相名滅。稱此理而修因。
名之為行也。
○同入下。正陳菩薩安居。同入清淨。
實相住持者。行行契真。名為同入。清淨實相者。在
本經名為淨覺。約起信即是心真如門。清淨者。一
念不生。實相者。守其自性。即此一念不生。守其自
性。便是住持。如道場之安置淨居。類戒場之內結
小界。雖理事有異。而分限頗相似故。以大圓覺為
我伽藍者。大圓覺性。在本經首稱大陀羅尼。依華
嚴即是一真法界。為我伽藍者。陀羅尼。總一切法。
持無量義。一真法界。該真如門。合生滅門。修因證
果。總在裏許。有伽藍義。如尅期之建立道場。類戒
場之不失衣界。其分限亦頗相似。身心安居者。最
初元以真如不守自性。變起藏識心海。其次又以
境界風動。轉生前七識浪。從此前五識趣逐外塵。
第六識內。緣影事。因而帶累五蘊身心。不能安居。
今既同入清淨實相住持。前五識既不趣逐外塵。
第六識亦不內緣影事。累不及蘊。故得身心安居。
至於第七末那。向以六識為用。內緣八識為體。今
既身心不動。則六識不行分別。是第七無用。外無
所緣矣。外無所緣。自不計八識為我。而內亦無所
緣矣。內外無緣。則第七末那。居然平等性智。而藏
識心海。仍歸真如。起信論云。心真如者。即是一法
界大總相法門體。所謂心性不生不滅。不生不滅
即是涅槃自性。謂涅而不生。槃而不滅故。不生則
不繫於有。不滅則不屬於空。故云無繫屬故。據此
則是同安居於圓覺普照。寂滅無二性中。無繫屬
於方隅界限故。如上所說。以大圓覺為我伽藍者。
意在於此。
○我今下。敬請不例餘眾。聲聞安居期
限亦屬佛制。不敢違故。蒙允則雖違無遇也。不依
聲聞者。稱性安居。與彼不同故。當與十方等。謂佛
及菩薩。皆住清淨實相。以圓覺為伽藍自亦與之
同故。三月安居者。定以三月為期。不類聲聞。前後
兩安居故。所以不拘小節者。為修菩薩無上妙覺
大因緣故。不繫徒眾者。恐彼不能隨大。並小亦失
故。對佛陳詞竟。
△三逾期隨往。】

「善男子是名菩薩示現安居過三期日隨往無礙。」

【然大乘既以清淨實相為住持。以大圓覺性為伽
藍。即是安居。何必夏首。葢為惜事表法。示現夏首
安居。亦為令彼本無大志。邈示夏首安居者。知所
耻焉。過三期日。隨往無礙者。大疏云。道場三期日
滿。小乘夏限未終。以本非小乘安居故。不妨隨往
無礙。結夏安居方便竟。
△四入期示無悞取。】

「善男子若彼末世修行眾生(至)一切境界終不可取。」

【末世修行。邪正難分。求菩薩道。最宜慎重。況夫既
入三期。未免尺水丈波。若是彼從佛所聞一切境
界。如奢摩三摩禪那。漸修。頓修。圓修。乃至二十五
輪觀等。取之而修。終有巨益。若非彼從佛所聞一
切境界。如事水。事火。事天。奉時。奉方。奉塵。乃至二
十五冥諦等。取之而修。必招奇損。故以終不可取
而示戒之。開示通相方便竟。
△二開示別相方便
四。一修習奢摩方便。二修學三摩方便。三修學禪
那方便。四徧修即名佛出初。】

「善男子若諸眾生修奢摩他(至)一切境界終不可取。」

【初示方便。言悟淨圓覺。以淨覺心。修奢摩他。如前
巳聞命矣。若末世未悟眾生。欲修奢摩他者。最初
從何下手。故教以先取至靜。謂先當憶想一切所
有諸法。皆如幻如化。不生取著。不造業。不受報。則
至靜矣。如此雖能了於生死。仍復取著涅槃。若知
涅槃亦如幻化。則是靜極。如是則圓覺妙心。脫體
畢露。故曰便覺。如前普眼章云。證得諸幻。滅影像
故。爾時便得無方清淨。無邊虗空。覺所顯發。覺圓
明故。顯心清淨等是也。
○如是下。明修習。言靜極
非可遽至。修習必由漸來。故先言如是初靜。從於
一身。謂先從一身靜也。如前普眼章云。我今此身。
四大和合。乃至云。四大各離。今者妄身。當在何處。
以是而觀。即知此身畢竟無體。是為一身靜故。如
一身既爾。一切身亦然。情世界既爾。器世界亦然。
不及細陳。但超略言之。故云至一世界。覺亦如是。
如依鏡生垢。去得一分垢。即能顯得一分光故。
○
善男下。顯利益。若覺徧滿句。牒上覺徧一界。然覺
性靈明。有境必照。故於一界眾生。凡有起一念處。
皆能了知。如覺徧一界既爾。覺徧百千世界亦然。
然此於六通之中。似屬他心。若復能於百千世界
眾生。有念皆知。又非聲聞他心之所能及。他心既
爾。通通皆然。佛知佛見。不外是矣。亦如垢盡鏡明。
凡有臨於鏡光者。無不照焉。如普眼章云。一切實
相。性清淨故。一身清淨。一身清淨故。多身清淨。多
身清淨故。如是乃至十方眾生。圓覺清淨。善男子。
一世界清淨故。多世界清淨。多世界清淨故。如是
乃至盡於虗空圓裹三世。一切平等清淨不動。善
男子。虗空如是平等不動。當知覺性平等不動。如
是等文。乃極力發揮此旨。此若不明。當細閱彼文
自知。
○非彼下戒悞取。準前可知。修學奢摩方便
竟。
△二修學三摩方便。】

「善男子若諸眾生(至)一切境界終不可取。」

【初示方便。若諸眾生。指末世未悟者說。末世未悟。
欲修三摩提者。最初從何下手。故教以先當憶想
十方如來。及諸菩薩。所以為如來為菩薩者。無非
修因證果而得。如是則為我之師。我之友矣。
○依
種下。明依修。謂既憶想巳。為欲師之友之。即便依
彼所說種種法門。漸次修行。設遇心若馳散。即當
精勤辛苦修諸三昧。定慧均等。方成妙悟。
○廣發
下。冀當益。恐現前不悟。更冀將來。故教以廣發大
願。如彌勒章云。若諸末世一切眾生。於大圓覺。起
增上心。當發菩薩清淨大願。應作是言。願我今者
住佛圓覺。求善知識。莫值外道。及與二乘。依願修
行。漸斷諸障。障盡願滿。便登解脫清淨法殿等。是
也。自熏成種者。謂廣發此願。自能漸次熏習。以成
悟證種子。納於八識田中。纔出頭來。一聞千悟者。
固有之矣。
○非彼下。戒悞取。亦準前可知。修學三
摩方便竟。
△三修習禪那方便。】

「善男子若諸眾生(至)一切境界終不可取。」

【初示方便。若諸眾生。仍指末世未悟言。末世未悟
眾生。欲修禪那者。最初從何下手。故教以先取數
門。謂數息觀也。葢以修奢摩時。先取至靜。偏於靜
則墮聲聞緣覺。修三摩時。先取憶想。偏於想則近
凡夫外道。今則攝想念於一息。超出凡外。化至靜
於計數。不落聞緣。威德章禪那成時。超出礙無礙
境。此數門乃其漸耳。
○心中下。明修習。了知者。了
了分明。知彼一出一入之間。有生念。住念。滅念之
不紊故。念纔起為生。念既起為住。念將盡為異。念
既盡為滅。今不言異者。以是將滅。以滅念攝故。所
以諸經論中。有言三相。有言四相者。無足異也。分
劑頭數者。生有生的分劑。住有住的分劑。滅有滅
的分劑。一數至十數。從頭數之。務使了了分明。其
所以攝散入寂。化寂不住之方便。再無有過於此
者。又此上乃約初心修習。靜坐時數息言之。如是
下。又約久修工純。四儀不廢。故曰周徧四儀等也。
分別念數者。謂分析辯別。一出一入之間。有生念。
住念。滅念。又合此分劑為一息。如是一息一息。從
頭數之十數。無不了知。其所以攝散入寂。化寂不
住之工。較前益綿密矣。
○漸次下。顯利益。然攝散
入寂。不被事礙。化寂不住。不被理礙。如是漸次增
進絕待靈心欲發。由彼潛興密運之力。不唯知息
知念。知數。竟至無所不知。有法皆了。先且舉一最
難知者為例。故云乃知百千等。佛意以百千世界
最遠難知。一滴一滴之雨。最繁難知。此且得知。其
餘近者。減者。不待言矣。猶如目覩句。喻明所知了
了。如觀掌果。非依俙見也。
○非彼下。戒悞取。仍準
前知。修學禪那方便竟。
△四徧修即名佛出。】

「是名三觀初首方便(至)即名如來出現於世。」

【是名句。總結上三。言未悟之人。先依此修。故云初
首方便。若諸眾生者。約末世未悟者言。三種所修
法。約如上所列而說。徧修者。一法不遺。精進者。以
悟為期。悟後之修。任運流入果海。懸記佛出。非漫
說耳。開示別相方便竟。
△三開示鈍根修證。】

「若後末世鈍根眾生(至)心不放捨漸次求證。」

【若如來滅後。末法之世。其利根修證。不待言矣。設
有根性遲鈍眾生。以既悟覺心。欲求佛道。屢修屢
廢。不得成就。葢由昔業所障。應當勤求懺悔。事懺。
則嚴設華壇。禮佛誦經持呪。理懺。則晏坐靜室。觀
察罪性叵得。遇善境界。得心輕安。然後一向攝念
常起二種希望。一者希望斷憎愛惑。二者希望求
勝上心。斷憎愛惑者。憎謂於違情境。起憎惡心。亦
即根本煩惱中瞋。以憎則必瞋故。愛謂於順情境。
生愛染心。亦即根本煩惱中貪。以愛則必貪故。嫉
妬諂曲。皆小隨煩惱。以是根本煩惱等流之性。故
名為隨。雖名為隨。乃各別而起。故名為小。嫉謂徇
自名利。不耐他榮。妬忌為性。故名嫉妬。瞋一分攝。
諂謂罔冐於他。矯設異儀。險曲為性。故名諂曲。貪
癡各一分攝。又此與憎愛。通名為惑。葢惑者不明。
不明即癡。如憎之不巳。而繼之以嫉妬。愛之不巳。
而繼之以諂曲。其癡為何如哉。所以根本煩惱中。
但言憎愛。不顯癡義者。以癡固有之。無容更顯耳。
求勝上心者。求即是發。以為求必發故。勝上心。即
無上菩提心也。菩提心超出權小。名為勝心。一切
心無能加於其上。名為上心。三種淨觀。乃指從前
所說。承悟所修三觀。此以鈍根。恐其不能兼修。故
且教隨學一事。謂隨其本意。於三觀中。且學一觀
之事。以事專於一。則易成故。設於此觀不得。或因
宿習不對。故又教其復習彼觀。如是而遞互修習。
總教以心不放捨。漸次磨煉。必求證入。果到時至
機熟。自應推門落臼。如世尊雪嶺六年。成道必待
臘月八日。即其證焉。總結應求開示長行竟。
△二
偈頌(標頌云)。】

「爾時世尊欲重宣此義而說偈言。」

【△(正頌準長行分三)一頌通相方便。二頌別相方便。三頌
鈍根修證。初(準長行分四。一隨分思察方便二尅期修習方便。三夏首安居方便。四入
期示無悞取。今不頌一三)分二。一頌尅期修習方便。(即長行第二)二
頌入期示無悞取。(即長行第四)初(亦惟約義略頌)。】

「圓覺汝當知一切諸眾生(至)然後正思惟。」

【偈頌所說。不出長行。恐不著意。故教以當知。假當
機儆餘眾也。雖通說一切眾生。而大悲深懷末世。
以彼去佛遙遠。正道難行故。欲求無上道。即巳發
阿耨菩提心者。當先結三期者。人根不齊。對三根
結上中下期。使其有所希望心故。懺悔無始業者。
禮佛求懺悔先業。而蕩心器。以備承受甘露法故。
經於三七日者。先業巳懺。心器巳淨。趣求佛道。志
方定故。然後正思惟者。離於妄想。修正觀。契正覺
也。
△二頌入期示無悞取。】

「非彼所聞境畢竟不可取。」

【長行云。終不可取。此云畢竟不可取。皆深戒之詞
也頌通相方便竟。
△二頌別相方便。(長行分四前三即是三觀。
偈但標其名義。合而為一乃分二)一合頌三觀名下帶義。二結頌
徧修即名佛出。初。】

「奢摩他至靜三摩正憶持禪那明數門。」

【奢摩下帶至靜二字。三摩下帶正憶持三字。禪那
下帶明數門三字。皆略示初首方便之義。
△二結
頌徧修即名佛出。】

「是名三靜觀若能勤修習是名佛出世。」

【首句總結上三。長行中初首方便四字。此不頌者。
以三名下。巳各帶示。上相離未遠。不頌即知故。精
勤修習。悟本覺而成始覺。是即名為佛出世也。頌
別相方便竟。
△三頌鈍根修證。】

「鈍根未成者常當勤心懺(至)佛境便現前。」

【初首方便。以悟為期。悟後之修。利根者。自能成就。
設有鈍根。不能成就者。定由宿業所障。故當勤心
懺悔。無始罪障。果得諸障消滅。自然佛境現前。見
光見華。騐知清淨。不作聖心。從此進修。如風帆揚
於順水。再無不成者矣。總結以上正宗分竟。】

△三流通分(正宗既陳。現有眾已蒙深益。世尊云歿。未來機。不獲親領。接續慧命。要愚
四依。闡揚法門。還冀五德。然傳講雖憑慧力。而護持要假威神。賢善首一一請問調御師疑欵教酧。大教
流通。自應。百千萬世。而無滯無壅矣)分四。一謝前請後。二師資緣合。
三應問教酧。四總結流通。初二。一具儀謝前。二請
後顯慇。初二。一眾中具儀。二謝前受益。初。

「於是賢善首菩薩在大眾中(至)長跪叉手而白佛言。」

【此章以賢善首為主。(能宏人天小乘曰賢。能宏始終大乘曰善。能宏圓頓一乘
曰首。請問流通。端賴斯人)餘眾皆伴。故云大眾中。三業䖍誠。
俱照文殊章釋。
△二謝前受益。】

「大悲世尊廣為我等(至)開悟如是不思議事。」

【信解行證。極力開示。現會末世。普令受益故。稱大
悲世尊。廣為我等。及末世眾者。約教則廣說無蘊。
約機則廣被無遺。稱大悲稱世尊。正為此也。開悟
上。文稍不足。若加普令二字。照應廣為二字。義則
足矣。如是不思議事。通指正宗十章。謂如是如是
生信。如是如是發解。如是如是起行。如是如是證
果。一一皆能開曉。一一皆能悟徹。其受益誠為不
可思議事也。具儀謝前竟。
△二請後顯慇二。一請
名持護。二至三顯慇。初。】

「此大乘教名字何等(至)流布此教至於何地。」

【此大乘教。指上正宗所說。巳知其為文義。是大乘
教法。若為隨順時機。取益當來。應立名字。敢問此
經名字。當稱何等。必求佛說者。以因名思義。乃可
奉命傳持。佛若不說。我等云何奉持。此請經名奉
持。為第一問也。奉持此法。度生令信。全憑開導經
功。佛若不說。我等云何開導。敢問依經修習。能得
何等功德。此請修習功德。為第二問也。依經修習。
魔心生妬。尺水丈波。要假護持。敢問世尊。以云何
力。使我護持經人。此請擁護持人。為第三問也。又
持經得護。修習則魔事不生。流布無功。化他則逢
難便退。敢問世尊。流布此經。功成至何地位。此請
流布何證。為第四問也。請名護持竟。
△二至三顯
慇。】

「作是語巳五體投地如是三請終而復始。」

【釋義準前。謝前請後竟。
△二師資緣合二。一師與
資合。二資與師合。初。】

「爾時世尊告賢善首菩薩言(至)汝今諦聽當為汝說。」

【既為現前菩薩。又為末世眾生。益有兩關。故重言
善哉而讚美之。會眾意同。共推賢善首出問。主伴
之心。惟佛能知。故以汝等稱之。乃能者。顯餘眾未
必能問。如何後所說。修習所得之功。流布所至之
地。令惡魔。及外道。無能惱亂。皆係經教功德。大方
廣圓覺修多羅了義等。皆係經之名字。若非深證
圓覺。自他兩利。假經教之力用。縱有問。亦未必能
如是之詳且備也。為諸菩薩者。正為現在。及末世
眾者。兼為後來。如上所釋。益有兩關者。以此經教
功德名字。上釋乃能處。業巳略敘。至下釋佛答再
指誡以諦聽。許以為說者。正顯師與資合。設不合。
則不誡。亦不許也。師與資合竟。
△二資與師合。】

「時賢善首菩薩奉教歡喜及諸大眾默然而聽。」

【賢善首菩薩是請主故。所以奉教歡喜。及諸大眾
者。發請意同。所以默然而聽。此亦意顯資與師合。
設不合。則不喜。亦不聽也。師資緣合竟。
△三應問
教酧(準前賢善首請問有四。一請名奉持問。二修習功德問。三擁護持人問。四流布至地問。今
答中。四義俱有。但與前次第不同。又四答中。正答之外。間有□添之文。隨四答前後)今亦四
一答請名奉持問。二答流布至地問。三答修習功
德問。四答擁護持人問。初二。一起樂生信。二依問
正答。初。】

「善男子是經百千萬億恒河(至)十二部經清淨眼目。」

【初為起欣樂。法華云。諸佛世尊。出現於世。唯為一
事。若不說此者。出世無所為故。是知此經。乃諸佛
共說。而言百千萬億恒沙者。亦無數之數。實無佛
不說也。守之者。非時不說。必時至乃說。護之者。非
機不傳。必機熟乃傳。是知三世如來。守此護此。務
令此法常住。無有壞滅。法華彌陀等經。咸稱諸佛
護念者。亦斯意耳。必言此者。為令現會菩薩。於是
經起欣樂心故。
○十方下。為生信重。本經云。有大
陀羅尼門。名為圓覺。流出一切清淨真如。菩提涅
槃。及波羅密。教授菩薩。然既稱教授菩薩。則應為
十方菩薩之所歸依。又既稱大陀羅尼。則總一切
法。持無量義。是知得證圓覺。便能明了一切法義。
故為十二部經清淨眼目。必言此者。為令末世眾
生。於是經生信重心故。起樂生信竟。
△二依問正
答。】

「是經名大方廣圓覺陀羅尼(至)汝當奉持。」

【初正答經名。經有五名。題惟取二。初中又減去三
字。總釋名題中業經詳釋。餘三名亦略敘其義。此
則似無容更贅。然經中義既無盡。而名又何妨。再
釋。第一名大方廣圓覺陀羅尼。是法義總別為名。
謂圓覺是法。大方廣是義。此法能總一切法。此義
能持無量義。故又以陀羅尼稱之。以梵語陀羅尼。
此翻總持。謂總一切法。持無量義故。是則上五字
是別。下三字是總。名題中取別遺總。故第一。名惟
存五字。第二名修多羅了義。是境智相對為名。上
稱此經。為十二部經清淨眼目。十二部則十二分
也。今稱為經者。以分雖各有別名。凡屬佛說者。皆
可以經名之。是知修多羅三字。即通指十二部經。
其間所詮法義。如頓漸偏圓等。皆為所照之境。了
義二字。即是圓覺妙慧。於彼十二部經。頓漸偏圓
等義。一一皆悉能了。即為能照之智。境智相對。故
以修多羅了義名之。第三名秘密王三味。是定動
無礙為名。三昧者。即普賢章所謂如幻三昧是也。
靜觀諸法。皆如幻化。於諸法中。一念不生。即成三
昧。名之為定。既知幻巳。即起諸幻。以除幻者。變化
諸幻。而開幻眾。得大自在。喻之為王。名之為動。然
此動非離定而有。乃即定而動。此定非離動而有。
乃即動而定。或有眾生但見定而不見動。則動成
秘密。或有眾生。伹見動而不見定。則定成秘密。其
實無礙。故以秘密王三昧名之。第四名如來決定
境界。是真如不變為名。如來者。能證圓覺人也。能
證圓覺。直以圓覺度生。而生多迷悶。因以真如門
而接濟之。如文殊章中所釋。滅妄還淨覺是也。決
定境界即是真如。本經名為淨覺。以不變故。稱為
決定。滅妄顯故。稱為境界。若依此而隨順修習。即
還圓覺。一經能事。不出乎此。故為名也。第五名如
來藏自性差別。是藏性隨緣為名。上名約頓教一
乘人立。言頓教一乘人。雖背圓覺。迷途未遠。但以
真如門接。略加隨順。便至圓覺。此名約終教等大
乘人立。言終教等大乘根性。背圓覺迷途漸遠。若
但以真如門接。恐其間不無點額。乃又以生滅門
而曲成之。如來藏即是真如。因其中具足佛性。又
能依此出生諸佛。故易為如來藏。名自性差別者。
自性隨緣。而成生滅門也。生滅門中。則有多種差
別。謂倐以無明不覺。便生三細。境界為緣。復長六
粗。所謂迷途漸遠是也。迷途漸遠。以此門而曲成
之者。令知從真既可起妄。返妄便即歸真。就路還
家。更無煩希奇仰異。況夫歸真近圓。其進證又何
難哉。如本經彌勒章之五性差別。淨慧章之五種
隨順。皆約生滅門中。曲成圓覺之義。以斯立名。良
有以焉。
○最後一句。兼答奉持。準前賢善首請云
此大乘教。名字何等。云何奉持。今世尊既云五種
名字。末復教以汝當奉持。奉謂奉以自修。持謂持
以教人。自他兩利。皆須因名思義。故教以汝當。謂
應當因名思義。而奉持之。則自他兩利。其庶幾乎。
答請名奉持問竟。
△二答流布至地問。(問在第四答在第二
又答前有加添之文應分二)一至地之由。二依問正答。初。】

「善男子是經唯顯如來境界唯佛如來能盡宣說。」

【唯顯如來境界者。謂如來自無始發心巳來。如何
生信。如何發解。如何起行。如何證果。如何從因至
果。一切所有境界。皆於此經顯示。言唯顯者。不涉
餘乘。況夫異學。益知其無與於此經矣。或問。如來
境界。不可思議。經唯二卷。豈能盡收。故世尊又以
唯佛如來。能盡宣說示之。如文殊章。初說本起因
地。圓覺章。終說徧修徧證。縱是鈍根。還許此觀不
得。復習彼觀。心不放捨。漸次求證。況夫中間。說五
性差別。說五種隨順。說次第三觀。說二十五輪。說
四相之迷識迷智。教以併銷。說四病之任滅作止。
令其勿留。其說可謂詳且盡矣。夫何遺焉。至地之
由竟。
△二依問正答。】

「若諸菩薩及末世眾生(至)漸次增進至於佛地。」

【若諸菩薩。及末世眾生者。先敘能流布人。依此修
行者。正敘所流布教。前問流布此教。惟顯利他。此
答依此修行。兼顯兩利。蓋未有自不利。而能利他
者。故此兼顯。正見其自能受持。又能以茲流布。不
便雙稱。故渾言修行。漸次增進者。生信發解。起行。
至於佛地者。即是證果。設問如何依此修行。便能
爾耶。以此經惟顯如來境界。依之修行。自應至於
佛地。所以將欲答問。先出至地之由者以此。答流
布至地問竟。
△三答修習功德問(問在第二。答在第三。又答後有
加添之文。亦分為二)一依問正答。二較量功德。初二。一法說
二喻顯。初。】

「善男子是經名為頓教大乘(至)亦攝漸修一切羣品。」

【是經借言顯理。明理忘言。不立文字。但一念不生。
即名為佛。不依地位漸次而說。故名頓教。大乘者。
不接小機。謂聲聞辟支所不及故。又此不惟是大
乘。且是一乘。謂是經唯顯一佛乘故。今名為大者。
非對小言大之大。乃超出一切。名之為大。如法華
門外三車。牛對羊鹿。即名為大。若比大白牛車。則
非真大。今是大白牛車。乃真大也。頓機眾生者。積
劫因成。未及果證。今生纔出頭來。一聞千悟。順行
如善財。逆行如鴦崛。皆為頓教之機。從此開悟者。
一聞此經。頓開心地。悟證圓覺。所謂必至佛地者。
即其大也。然此乃約機教相對。成就開悟。固如是
之深且疾耳。要知頓即近圓。隨順而可至圓教故。
亦攝漸修一切羣品。如始終二教菩薩。小教聲聞
緣覺。及彼世間六道眾生。但有聞法者。無一不成
佛。故能並攝。如彌勒章云。由於欲境。起諸違順。境
背愛心。而生憎嫉。造種種業。是故復生。地獄餓鬼。
若聞此而不生憎嫉。不造眾業。則三途亦可成佛。
又云知欲可厭。愛厭業道。捨惡樂善。復現天人。若
聞此而既捨惡業。復超善業。則欲界天人。亦可成
佛。又云。知愛可厭。棄愛樂捨。還滋愛本。便現有為
增上善果。若聞此而既捨諸愛。亦不樂捨。罔滋愛
本。則上二界亦可成佛。又云。由本貪欲發。揮無明。
顯出五性差別不等。若聞此而離本貪欲。不發無
明。則五性差別皆可成佛。是知此經所謂亦攝漸
修羣品者。以此經總攝一切漸修諸法門故。法說
竟。
△二喻顯。】

「譬如大海不讓小流(至)飲其水者皆得充滿。」

【譬如大海。不唯容納百川。然亦不讓小流。此葢以
大海。必納百川。不納則不能成其大故。喻頓教必
通圓教。統攝一切諸大乘法。不攝則不能顯其頓
故。然既通於圓。則不惟統攝諸大乘法。乃至小乘
人天等法。亦皆普攝。故喻中以不讓小流喻之。讓
猶辭也。謂辭之而不容入故。海必不爾。頓教通圓
亦然。此且喻教。下乃喻機。然大海既容納百川。必
能潛流四天下地。而四天下中。以任鑿井疏河。灌
園溉地。所有王臣人民。象馬牛羊等。一一皆取之
不盡。用之無竭。乃至蚊蝱。及阿修羅。飲其水者。皆
得充滿。法中謂頓教兼圓。既能統攝諸大乘法。必
能潛利四位(住行向地)因心。而四位因心中。以任生智
流辯。談妙說玄。所有應被之機。一一皆隨心應量。
取足無窮。乃至六道眾生。及彼一切天魔外道等。
但有聞法。佛種以納識田。時至機熟。佛果自爾圓
成。試觀本經喻文。其間少有不足。如喻教中。但言
不讓小流。不言大流。喻機中但言乃至蚊蝱。不言
超略何等。本疏先以私意補足。然後以法貼合。不
敢言妥。尚冀高明者教之。依問正答竟。
△二校量
功德(兩番校量。益顯修習功德之不虛矣。分二)一施寶校量。二施法校
量。初。】

「善男子假使有人純以七寶(至)聞此經名及一句義。」

【積聚也。直解云。世寶盈剎。但資有漏。至理一言。轉
凡成聖。故功倍天淵。施寶校量竟。
△二施法校量。】

「善男子假使有人教百恒河(至)宣說此經分別半偈。」

【直解云。小異雖多。終無實證。此經半偈。成佛正因。
故難為比量。答修習功德問竟。
△四答擁護持人
問。(問在第三。答在第四。前後俱有加添之文。應分為三)一顯當護因。二正答
當護。三奉教護持。初。】

「善男子若復有人聞此經名(至)種諸善根聞此經教。」

【初反顯當護。聞經名。非聞經義。信不惑。非是受持。
此人即非少福少慧。便當護持。
○如是下。正明當
護。如是必從一佛二佛。乃至盡恒河沙一切佛所。
積善積福。聞經資慧。既福多慧多。益當護持。言此
以見。向下之依教修習者。定當護。勿復疑矣。顯當
護因竟。
△二正答當護。】

「汝善男子當護末世(至)惱其身心令生退屈。」

【先稱汝。附稱善男子者。顯是面囑當機。令其著意。
非漫答也。準前當機請云。云何使我護持經人。是
直欲自領其事。故世尊應其請而答之曰。汝善男
子。當護末世是修行者。佛意以但聞經名。信心不
惑。尚是久供多佛。多福多慧。況復末世得聞是經
依經修行。自他兩利者。又非前人之可比擬。故直
解云。修習此法者。乃慧命所係。若惡魔惱亂生退。
則慧命斷絕。故當護持也。直解不言外道者。以外
道即魔侶故。惱其身心者。謂惱害其身。惱亂其心
故。退屈者。謂退失本念。屈志從他也。正答當護竟。

△三奉教護持(當機奉教護持。事屬一定。避繁不復更列。今約餘眾分三)一金
剛護持。二諸天護持。三鬼眾護持。初。】

「爾時會中有火首金剛(至)財寶豐足常不乏少。」

【初統屬具儀。謂金剛眾。統其眷屬。具儀之義可知。
通稱金剛者。依手中所持之杵彰名。其威力全在
杵故。火首金剛者。直解云。謂頭有火𦦨。即楞嚴所
云。化多淫心。成智慧火。乃菩薩示現者也。摧碎金
剛者。以所持之杵。能摧碎一切天魔外道等故。尼
藍婆金剛者。圭峯。憨山。皆云未詳翻譯。八萬金剛。
皆其同類。并其眷屬。乃所統徒眾耳。
○世尊下。護
人及處。有能持此者。此字即指本經。顯有則必護。
不空言耳。決定大乘。不指經說。乃指能持之人。以
是決定求大乘人故。如護目者。顯護之最嚴。即一
塵一沙。亦不使有犯故。乃至道場等。如前建立道
場。即是尅期修行處故。自領徒眾者。周界旋護。晨
夕守護者。晝夜長巡。如是則魔外不敢有犯。自應
無有退轉。
○其家下。兼護其家。其家乃私居也。永
無灾障等。顯人眷平安。財寶豐足等。顯家道昌隆。
非金剛守護者。莫由至此。金剛護持竟。
△二諸天
護持。】

「爾時大梵天王二十八天王(至)常令安隱心不退轉。」

【初天眾具儀。直解云。大梵天王。乃初禪王。為娑婆
世界主。佛佛出世。此王為請主。二十八天。總指三
界諸天。謂六欲天。十八禪天。四空天也。須彌山王。
特舉帝釋。乃忉利主。護國天王。乃四王天。為守護
國界之主。私云。大梵天王下。巳總標二十八天。乃
又特舉帝釋。及四王者。以其有統眾之威。能護持
故。
○世尊下。許護令安。安而且隱。自應心不退轉。
諸天護持竟。
△三鬼眾護持。】

「爾時有大力鬼王名吉槃茶(至)我當使其碎如微塵。」

【初鬼眾具儀。直解云。吉槃茶。亦云鳩槃茶。此云可
畏鬼。食人精氣。其疾如風。變化無端。住於林野。管
諸鬼眾。故號為王。不屬人天。單居鬼趣。座起禮繞
而白。具儀表誠可知。
○世尊下。許護持人。朝夕侍
衛。魔外不能相犯。故不退屈。
○其人下。指界相要。
直解云。一由旬四十里。言守護方隅。可四十里內。
無灾害也。(問。此經乃佛住大光明藏。為文珠等一類大菩薩說。列眾尚無二乘。為其絕分。
云何乃有諸天鬼神。發顯守護耶。答。大光明藏。即法性土。理應自他平等。說聽皆無。但經家敘云。於不二
境。現諸淨土。據此則不惟現於受用。而淨化亦該。如華嚴積行菩薩。曝腮鱗於龍門。上德聲聞杜視聽於
嘉會。而世王妙嚴品。諸世間主。各證毗盧一德。豈是絕無。要知如來境界。不可思議。況此經直通乎圓。豈
可以有思惟心。而妄興難問)應問教酬竟。
△四總結流通。】

「佛說此經巳一切菩薩(至)皆大歡喜信受奉行。」

【佛本無說。何嘗有已。今約一期事畢。名為說此經
巳。一切菩薩。即文殊普賢等。當機之眾。及其諸眷
屬也。天該天部。龍該龍部。鬼該藥叉。神該俗樂法
樂。餘難備舉。故總以八部。及眷屬該之。此皆尋常
隨逐佛會。衛法護教之者。及諸天王等。別指上來
許護當經之眾。金剛神。吉槃茶。總以等字該之。一
切大眾。總結菩薩。乃至梵王等也。聞而思。思而修。
終獲巨益。故云皆大歡喜。信謂信忍佛語。受謂受
領佛意。奉行者。欽奉佛勅。展轉傳行。所謂流通者。
正在是耳。】

「　為謝世緣尋佛意
　隨文析義解茲經
　回施隨喜見聞人
　同證如來無上覺」


圓覺經析義疏卷第四(終)
* No. 263-C

圓覺經者。諸佛之真宗。眾生之覺地。迷之者沉淪於
曠劫。悟之者頓證於一時。自古註解。見有數家。無非
宣通聖教。利益含識。

吾師闡教老人。心冥至道。情
切為人。先註法華。楞嚴。金剛等疏。業經鏤板印施。於
禪課之餘。偶念茲經。未及發揮。爰會古註。復申已意。
依次研究。章分句析。務使義暢文通。啟發初機。不期
年而告成。目曰圓覺析義。其意葢欲公諸天下。俾人
人依此解修。同入大光明藏。共遊圓覺妙場也巳。

門人心興稽首謹䟦