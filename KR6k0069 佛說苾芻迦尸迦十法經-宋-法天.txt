#+TITLE: 佛說苾芻迦尸迦十法經-宋-法天
#+DATE: 2018-05-12 10:24:08
#+SOURCE: github.com/kanripo/KR6k0069 master 69feff35                


No. 1480
佛說苾芻迦尸迦十法經

西天譯經三藏朝散大夫試鴻臚少卿傳教大師臣法天奉　詔譯

如來、應、正等覺在舍衛國，與諸苾芻眾俱。是
時如來廣為時會人天及彼未來而說師範。

爾時如來告苾芻眾言：「苾芻當具足十種法，
得度人出家受戒為苾芻，得一生不依止住、
得與他人為依止。何等為十？一者得慚愧樂
戒；二者得多聞法；三者得毘奈邪多聞；四
者得力正行，犯生戒，依法依毘奈邪正行；五
者得力正行，犯生罪邪行邪見，依法依毘奈
邪正行；六者得力正行，看病安住；七者得力
正行，愛樂定法及毘奈邪法，自說令他說；八
者得力正行，說身行戒。九者得力正行，說出
家梵行戒。十者得十年、得十年滿、得十年餘。
苾芻！此十種法當具足住。

「云何苾芻得慚愧樂戒？謂此苾芻如是得：云
何我未得阿鉢底、不速疾得阿鉢底，如法
如毘奈邪作為苾芻？是為得慚愧樂戒。

「云何苾芻得多聞知法？謂此苾芻得法藏所
說、得多聞說，為得知法力，周四聖諦廣略解
說。苾芻！是為得多聞知法。

「云何苾芻得多聞知毘奈邪？此苾芻所說二
毘奈邪說者，周二別解脫廣念誦，於行住
坐臥口念心思、微細觀察。苾芻！是為得多
聞知毘奈邪。

「云何苾芻得力正行，犯生戒依法依毘奈邪
正行？謂苾芻知阿鉢底、知非阿鉢底，知輕
阿鉢底、知重阿鉢帝，知因業阿鉢底、知
非因業阿鉢底，知中阿鉢底、知前阿鉢
底、知後阿鉢底，知已起阿鉢底、知未起
阿鉢帝。阿鉢底起已，一一能知。苾芻！是為
得力正行，依法依毘奈邪正行。

「云何苾芻得力正行，犯生罪邪行邪見，依法依
毘奈邪正行？苾芻！此得力正行，謂周緣生
廣略解說，所謂無明緣行、行緣識、識緣名色、
名色緣六入、六入緣觸、觸緣受、受緣愛、愛緣取、
取緣有、有緣生、生緣老死憂悲苦惱，如是得
此一大苦蘊集。此無明滅則行滅、行滅則識
滅、識滅則名色滅、名色滅則六入滅、六入滅則
觸滅、觸滅則受滅、受滅則愛滅、愛滅則取滅、取
滅則有滅、有滅則生滅、生滅則老死憂悲苦惱
滅，此如是滅則得一大苦蘊滅。苾芻！是為
得力正行，生罪邪行邪見，依法依毘奈邪正
行。

「云何苾芻得力正行，看承病安住？苾芻！此得
力正行看承病安住，謂隨其病疾而與湯藥，
滿自住房而不嫌厭。苾芻！是為得力正行看
承病安住。

「云何苾芻得力正行，愛樂定法及毘奈邪法，
自說令他說。苾芻！此得力正行，謂愛樂相非
相法，自說令他說，及滿樂欲說。苾芻！是為得
力正行，愛樂定法及毘奈邪法，自說令他說。

「云何苾芻得力正行，說身行戒？苾芻！此得力
正行，謂觀犯過犯已觀察觀見，謂見威儀開
僧伽梨，及受持鉢受飲食，乃至語言愛等。
苾芻！是為得力正行，說身行戒。

「云何苾芻得力正行，說梵行戒阿鉢底？苾芻！
此得力正行，謂四念處、四正滅、四神足、四無
量、五根、五力、七覺支、八正道、舍摩他、微鉢舍
那、念戒、無煩惱、無我。如是苾芻！是為得力正
行，說梵行戒阿鉢底。

「云何苾芻得十年、得十年滿、得十年餘？苾芻！
如是年滿，是名具足。

「苾芻！此十種法具足，是苾芻得度人出家受
戒，得一生不依止住、得與他為依止。若苾芻
此十種法減，度人出家受戒、不依止住、復與
他為依止，彼日日戒得訥瑟訖哩(二合)多。彼所
有法，彼一一減，得阿鉢底。彼所有法，彼一一
減，彼日日戒得訥瑟訖哩(二合)多。苾芻！此十年
戒，當信重持三法一心行。何等為三？謂度人、
依止、不依止。」

如是世尊、應、正等覺說此十種
法戒、過犯、報應已，是會大眾苾芻等，歡喜奉
持，禮佛而退。
佛說苾芻迦尸迦十法經