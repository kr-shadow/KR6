#+TITLE: 楞伽補遺-明-德清
#+DATE: 2016-06-11 12:28:46
#+SOURCE: github.com/kanripo/KR6i0344 master 7a333d04                
No. 327
楞伽補遺
明　德清　補遺

楞伽阿䟦多羅寶經者。楞伽寶名。具云釋迦毗楞伽。
此云能勝。義云堅固。阿䟦多羅。此云無上。謂此楞伽。
乃無上寶也。聞之梵師云。此寶八楞。視之渾圓。其體
光明瑩徹。最極堅固。不可鑽穿。世間之寶無過勝者。
目能勝一切。故云無上寶也。西域南海。有楞伽寶山。
居大海濱。目山純此寶所成故。山以寶名。山高五百
由旬。山頂有城。亦名楞伽寶城。無門可入。為夜叉王
所據。山形下細上大。因名不可往。有神通者乃能入。
此經發起因。佛于大海龍宮。說法七日。迴過山下。顧
謂眾曰。過去諸佛。皆于此山。說自證境界。我亦當說。
時夜叉王。目神力故。知佛言念。故往請佛入城演說
此經。是則山目寶名。經目處名。通取為喻。乃單喻為
題也。然單約喻明經者。第一義如來藏心。亦名寶明
玅性。又云寶覺明心。是為堅固法身不動智體。名自
覺聖智。寂滅一心。名大寂滅海。亦云智海。覺海。寶明
空海。下經云藏識海。謂眾生本具如來藏清淨法身。
迷之而為藏。識變成五蘊之眾生。自覺聖智。變為妄
想煩惱。寶明空海。成生死之業海。夜叉乃惡鬼飛行
而食人肉者。故山高五百由旬。居大海中。而為煩惱
生死夜叉所據也。佛在此山。說自證境界者。謂目自
覺聖智。而觀識藏。即如來藏。生死即涅槃。煩惱即菩
提。現前五蘊身心即是如來常住法身。頓證一心。更
無別法。此乃最上乘。非心識思量境界。唯許上上根
人一悟頓悟。不悟則不許。意識湊泊故。山名不可往。
有神通者。乃能入故。寶乃無上之寶。處乃不可往之
處。通喻此經顯示第一義心。乃離心意意識境界。為
無上法門也。此經發明五法三自性皆空。八識二無
我俱遣。直顯離心意意識境界。故達磨指此為心印。
是則全經旨趣。在此一題。目喻發明。及夜叉王發起
因緣。巳盡甚深玅義矣。約天台五種釋題。此經目單
喻為名。寂滅一心如來藏性為體。自覺聖智為宗。專
破二乘外道邪執故。目摧邪顯正為用。目無上頓教
大乘為教相。以此經顯示五性三乘無性闡提皆許
成佛。為法華開顯之前茅。故判為法華先導也。

佛語心品者。此經直指寂滅一心為宗。以自覺聖智
證入為趣。以此心不屬迷悟了絕聖凡。十法界依正
因果。一法不立。所謂五法三自性皆空。八識二無我
俱遣。以此四門皆迷悟邊事。所以大慧讚佛偈云。若
有若無有。是二悉皆離。以有是生死法。無是涅槃法。
此二皆離。則法界性空寂滅一心顯矣。故云佛語心
品。謂佛所說者。唯此一心法耳。故禪宗指此為心印。
謂之佛祖向上一路。名頓教大乘。

大慧讚佛五偈半。極盡一心之旨。故後顯一心文云。
空無生無二。離自性相故。初偈云。世間離生滅。猶如
虗空華。此讚佛能證一心空義。目明了徧計本無也。
言世間即該三世間。謂智正覺世間。有情世間。器世
間。通該十法界依正因果。目此三種世間皆生滅法
也。目唯心所現本無生滅。但依徧計而有。以性空故。
故如空華。即此一偈。巳超迷悟因果。直示一心之源
矣。唯佛目自覺聖智。證窮此心。故云智不得有無之
相。今愍物迷此。故目同體大悲。出現世間。而開示眾
生。故云而興大悲心。故今所說。正示此一心耳。

次偈云。一切法如幻。遠離于心識。此示一心本無生
義也。併後一偈。以明了依他無性從緣而有。意謂。世
間現有生滅。何以言空。故云以一切法本自無生。但
依他有。故如幻耳。幻喻生本無生。若目妄心分別。則
見有生滅。若遠離心識分別不生。則當體無生。了無
一法當情。豈非空耶。

三偈文例應云。世間恒如夢。遠離于斷常。此顯無二
也。意謂。世出世間一切諸法。唯心所現。外道二乘。不
了唯心依他而起。故妄分有無。起斷常有無二見。若
了唯心。則遠離斷常。了無二見矣。

四偈。顯離自性。意謂。眾生不了唯心。則妄執人法二
我。為二障根本。則起惑造業。妄見生死之相。既了唯
心。則人法雙忘。二障頓淨。唯一圓成。則生死之相不
可得矣。此上四偈。讚佛超世間生死有法也。然空無
生無二離自性相故。乃當經一心之旨。後文自顯。目
三性釋者。乃清涼意。故引義目證之。

五偈讚佛超涅槃法。意謂。一切諸法。既唯一心。則本
來寂滅。不假更滅。故云一切無涅槃。然諸法既目本
自涅槃。則法法皆真。盡是法身真體。如此又何則有
涅槃為佛所證耶。故云亦無涅槃佛。斯則法身常住。
又豈有佛更入涅槃耶。何耶。以遠離覺所覺故。謂唯
此絕待一心。本無能所對待故也。唯佛證此。所目若
有若無有是二悉皆離也。故二譯載夜叉王首即問
佛云何捨法云何捨非法。佛答。以外道見生死為法。
涅槃為非法。是二應捨故。大慧讚云。有無俱離。是則
全經之旨。不出夜叉發起一問并大慧偈讚而巳。故
向下所破者。乃有無二見耳。

悉檀離言說。梵語悉檀。此云徧施。謂佛以四法偏施
眾生。四者。一世界悉檀。令眾生得歡喜益。二為人悉
檀。令得生善益。三對治悉檀。令得破惡益。四第一義
悉檀。令得入理益。謂佛雖以四法徧施眾生。然但應
眾生之機。本來離言說相。意責大慧不達離言之旨。
故有此問。我令特為顯示建立數句離言之旨。故向
下一一皆曰非。

大慧聞一心真如離一切相了無說示。是知十法界
相。皆唯心所現。唯識所變。乃生滅門事。故即問諸識
有幾種生住滅也。七種自性。魏譯云外道有七種自
性。講者槩以正教道理釋之。昧之甚矣。殊不知此經
專破外道不知唯心唯識道理。故別立異法。目為生
因。目迷真妄不一不異唯識真因。故立異因。佛前文
責外道墮斷見論故。特出所計生法。異因有五。言勝
玅。士大。自在。時。微塵等。乃外道所計之法為生因者。
故隨後即出所立妄計。各有確定。自性為宗。有七耳。
既出邪宗。故後示正教云。我有七種第一義也。經文
上下血脈。佛語昭然。而昧者妄擬。謬之甚矣。若七種
自性。巳立正義。又何下文重出七種第一義。豈不贅
耶。

七種第一義心境界者。謂佛目法界一心。為自境也。
慧境界者。慧光無量。炤徹微塵剎土也。智境界者。謂
目權實二智。窮盡真妄聖凡也。見境界。唐本云二見
境界。謂雙炤真俗二邊也。超二見。謂窮盡一心中道
也。超十地境界者。謂等覺後心極盡因門也。如來自
到境界。證窮法界。自覺聖智。究竟果海也。意謂。我所
建立。乃稱一心真如平等。佛慧以二智見二空。證真
如。以至等覺。入佛果海。目為法門。蓋依性自性第一
義心而建立故。不與外道惡見共也。此七第一義心。
乃單示佛境界。不說因心。若說因心。則失旨矣。

問曰。說三種識即結果者何耶。

答曰。前三種識中。
最初顯識生之由。以無明熏真如。為現識生起因。取
種種塵等。為分別事識生起因。佛意顯此藏識依真
而起。乃真妄和合。故特指阿賴耶識為生死涅槃因。
立此真因。將破外道無因邪因故。即辨明邪正。目示
唯心如幻觀門。顯直觀藏識。頓破根本無明。頓證一
心。為究竟極果。故隨便成立唯心一番因果。目結三
種識相也。

問曰。生滅章中。大慧初問諸識有幾種生住滅。佛答。
目略說有三種識。廣說有八種相。今前略有三種識
巳竟。而大慧復問廣說八種相中。先敘世尊所說心
意意識五法自性相。且云一切諸佛菩薩所行自心
見等所緣境界不和合。顯示一說成真實相一切佛
語心。然後方請說藏識海浪法身境界者。何耶。

答
曰。此通涂問意。血脈幽潛。最難理會。請試言之。此經
單示寂滅一心離一切相。故云五法三自性皆空八
識二無我俱遣。故大慧初問百八句。蓋約五法三自
性八識二無我目問。故佛指寂滅一心目答。故云一
切皆非。是則直指一心。一法不立。則不容有說矣。此
顯一心真如離一切相也。故大慧隨問諸識有幾種
生住滅。是約心生滅門。容有言說矣。然生滅門中。先
問諸識者。以五法三自性二無我三門皆依八識轉
變而立也。故先問諸識一門。未及問五法三自性二
無我。後三門義。佛答謂諸藏識略說有三種識。廣說
有八種相。今前答略說三識。單顯第八識自體巳竟。
故大慧重請有八種相故。問藏識海浪。乃問前七識
生起之由也。然請辭先敘所說心意意識五法等。乃
至成真實佛語心者。乃通牒前問答。申領佛意。目啟
前七識生起之問也。然五法等。乃依八識之所建立
也。世尊答云。一切皆非。此巳領佛示真實佛語心矣。
及問生滅門。世尊略說三種識。世尊說不思議熏變。
乃八識生起之由。且云真識現識。乃題識藏即如來
藏。巳領其旨矣。意謂。五法等皆依八識建立。但不知
前七轉識因何而生。又不知如何生即無生。故問藏
識海浪即法身境界。又不知五法三自性二無我。因
何而立。故因請八識之相含問四門之義也。故世尊
向下先答八識生起之由。後又重申問五法自性。佛
一一答畢。末後結歸二無我觀。目成唯心觀門。為真
實佛語心也。故答意從此直至後文結果章中。目通
明五法自性。顯正智如如。方盡從生滅門入真如門
究竟之義也。大科甚明。當通觀之。

問曰。大慧問藏識海浪。乃問前七識也。而云法身境
界者。何耶。

答曰。大慧述領一心之旨。意謂。佛上來
說心意意識五法自性皆空。乃是一切諸佛菩薩自
心現量所緣境界。一法不立。絕諸對待。故云不和合。
如此說是巳顯真實佛語心。此巳領前識藏如來藏
真妄不一不異之旨矣。但不知前七識生起之由。所
目生本無生之義。故請說藏識海浪即是法身境界
也。故下答文中。示四因緣故眼識生。目緣生性空。目
顯生即無生之意。即法身境界也。合業生相者。然業
即業識。生謂生相無明。起信云。以依阿賴耶識說有
無明。初無明熏真如成業識。既成業識。則生相無明
即依業識。故云合業生相。以生相無明即熏業識。遂
起染心。則深生計著為我。此即七識生起之相也。

八識偈中。佛顯八識即真。本來一體。雖異而不異。目
示海浪法身境界。故目海水波浪喻浪異而水不異
也。大慧遂目日月。喻佛說法。應當與一切眾生說平
等真實之法。何以世尊一向與二乘人。只說六識為
生死本。何故不說八識即真之真實法耶。佛答。目彼
眾生心不真實。不堪受真實法耳。非不說也。譬如海
波下十句。喻顯其法元有頓漸之不同。故說亦因之
建立。然說雖有頓漸。其實無有一定之次第。意謂。我
說六識漸時。未甞不兼帶八識而說。但眾生聞者不
解耳。又設画師喻。目明說法應當隨機先後次第建
立也。彩色無文二句。喻法本離言。但為悅眾生。不得
不隨機施設。非我不說實也。下文更顯深義。謂不但
說權法為不實。即說真實法亦無實法與人。目真實
離名字種種皆如幻故。末後云。聲聞亦非分者。足徵
大慧意疑佛不與二乘說八識真實之法也。哀愍者
指佛。謂今日乃說自覺之境界也。

長行結示。欲知自心現量自覺境界。須要真實修行
自悟乃可相應。非是說了便休。故後文示聖智三相。
為修行之要。成立唯心第二番因果也。

問曰。佛一往巳為大慧開示八識因緣。巳顯離心意
識境界矣。而大慧至此。問聖智分別自性經。且云為
百八句所依者。何也。

答曰。此經直指一心。為正顯
五法三自性皆空八識二無我俱遣。以為宗體。目大
慧初目百八義請問者。乃通依五法自性八識無我
而問。皆屬迷悟邊事。故佛目目一切皆非。此直示一
心真如。一法不立。是則五法自性八識無我。蕩絕無
遺矣。故大慧隨問諸識生滅。言雖問諸識生滅。意實
不知空遣。故佛為示生滅因緣。隨示目直觀藏識。教
目離心意境界。是則八識之相巳遣矣。尚不知五法
自性無我因何建立如何空遣。故特問聖智事分別
自性經。意謂空此諸法。乃自覺聖智事。非三乘比智
可能耳。言百八句分別所依者。正顯所問百八義。皆
依五法自性而問也。然舉果悳轉得如來法身者。乃
躡上佛示離心意識所轉果悳。意在離此五法。乃得
如上之果。是舉真果。目證真因也。此問意乃經中之
血脈。學者縱能通達文字。而不知血脈。亦無歸宿。此
旨甚微。故特示之。佛答中。即舉外道有無二見者。正
顯外道不了唯心故。於名相上。橫計而生妄想。乃正
破名相妄想也。

離異不異者。謂妄想與名相元別故異。今妄想乃依
名相而起故不異。目有心境對待故也。今言離異不
異者。正教目遠離心境。絕諸對待。心境皆空。則五法
自性皆空矣。此正空名相妄想之要旨也。顯正智章
中。目三佛說法頓漸以明正智者。蓋因前八識頌中。
大慧責佛既云唯心頓現一切諸法。則佛當為眾生
直說真實頓法可也。何以又說三乘漸法耶。佛答謂
因眾生心不真實。難與說實。恐其不信。則說之無益。
以隨機不同。不得不施漸法耳。故此顯說頓漸之所
以。目四漸喻機。以四頓喻佛。在佛。以平等大慧教化
眾生。雖漸亦頓。在機。有利鈍不一。雖頓亦漸。故目法
證佛。則有三身。故法亦有三乘。此化儀之必然者。以
眾生根本實智迷之而為自心現流。故淨現流以成
正智。然迷雖頓。而淨則漸也。

頓喻四中。明鏡喻頓示眾生一真法界清淨圓明心
體。日月喻頓破眾生無明業識。顯示本有不思議業
用。藏識喻頓令自心眾生一時成熟。究竟佛果。自心
所現根身器界。喻自心之眾生。法依佛喻頓目普光
明智。炤一切眾生心地。頓令五性三乘。破滅無明。頓
見本有平等法身。三身佛說法。乃以法證佛也。法依
佛者。乃依法身所垂之報身佛也。說緣生者。以顯緣
生無性無性緣生。乃頓漸漸頓之法也。即華嚴經所
說四十二位。行布圓融之旨。法身佛說離心自性法。
乃直示頓法也。化身佛所說。乃六度權行。單漸法也。
結歸法身佛者。乃示此經為頓頓宗也。後聲聞外道
破邪因以顯正因。此又漸中之漸。意謂有機如此。不
得不施漸之漸也。然在經文。其義甚隱。諦觀佛意經
旨理實昭著。

破二種邪因。科在二乘。云即二乘邪因以示正因者。
目聲聞乃證聖智差別相。但示究竟故。即彼所證以
示究竟真因。故云即在外道。云目聖智破邪因者。目
外道所計常不思議。乃別立異因。以無常為常故。佛
目真常聖智。破妄計。故云目。

舉果驗因者。謂舉今現證之果。目驗昔日之因也。目
聲聞所證涅槃。以非真滅為滅。足驗昔因未得聖智
究竟相也。謂外道今取斷滅為果者。蓋昔以生法為
不生。特以無常為常故。今墮斷滅之見耳。五無間種
性一章。重明為機稟佛性是一。因聞三乘之法名言
熏習故。種性有五。前頓漸章。明法一機異。故有三乘。
即一乘法分別說三者也。今五無間性。乃因聞前三
乘法。不得離言之義。執文言熏習成種。此又顯機之
所稟。佛性是一。故云無間。因熏各別故。有五種性耳
如來無間種性。有四種。一權教事六度。二乘乘空慧。
三實教。四即圓教。四位菩薩釋者。諦觀經大明標如
來種性。意指如來果法。非說因位中故。若以菩薩釋
之。失本指矣。蓋目直指一心真如。若悟唯心。即頓登
佛地。即圓教之三賢。此亦不立。況權教空慧乎。若目
前三位菩薩法釋之。則聞熏但成前三菩薩種性。非
如來種性矣。

結二無我末觀成得果一節。此結酬前請也。因大慧
初聞分別自性。觀察無我。淨除妄想。炤明諸地。乃至
逮得如來法身故。此開示五法自性二無我巳畢。乃
顯真因。故即證成必得如來之果。勸今應當修學。乃
總結四門。番顯正智如如。以空遣五法自性證二無
我。通示三番因果也。

結示五法自性二無我果相巳竟。而大慧陡問建立
誹謗二惡見者。何也。

答因初問五法生起之由。世
尊即說外道有無二見。為名相妄想之因。故今開示
巳明。今即問彼二種惡見從何而起也。佛答二種惡
見從非有而建立也。蓋非有乃無也。建立為有也。意
謂外衟不達諸法本無。則目有為實有。及至壞滅。則
目無為絕無。故有為建立。無乃誹謗。此二見所由生
也。此問來意幽潛。若不知來端。則經旨血脈不貫也。

問曰。示二見巳後。乃重都結前果者。何也。

答曰。佛
意總顯唯心無外境界。其五法自性二無我等。從迷
中來。皆因外衟有無二見。為生死本。是為大過。故今
通遣巳畢。乃結真因得果成佛之後。當單為眾生說
唯心法。目破外衟有無二見為化儀。此所目為頓教
法門。此經頓宗。但破外衟二乘偏邪之見。不說別斷
煩惱。目識藏即如來藏故。但了妄想無性。則生死涅
槃平等。更無煩惱可斷。故但離二見。即頓證法身。故
都結成四番因果也。

* 下第二卷

問曰。顯理中示寂滅一心巳歸究竟。然目如來藏并
上一心總為顯理。且大慧又目外衟我見為問。似與
一心之旨不同。何以總為一科。

答曰。此有深旨。目
經初夜叉王問佛。云何應捨有無。佛既答巳。隨即示
云。寂滅者名為一心。一心者名如來藏。此則總標一
經宗本。要顯寂滅一心。不屬迷悟。究竟不生。然所目
有聖凡生起者。皆如來藏隨染淨緣。轉變為生因耳。
然前百八義一切皆非。目顯一心寂滅無生之旨矣。
次大慧隨問諸識有幾種生住滅。雖問識之生滅。然
尚未審識生之因。且于一心究竟處。建立誹謗章中
云。非有因建立因。直說初識前無因。如此一心。豈不
墮于畢竟斷滅耶。故此大慧隨問如來藏者。目前雖
明一心之旨。尚未明如來藏之義。方今將顯如來藏
隨緣為染淨生法之因。要明識藏即如來藏故。後文
如來藏為善不善因。目如來藏即前三種識中之真
識也。目此經不說無明為因生八識。直指如來藏即
藏識。要顯妄即是真實。斯經之宗本也。不同諸教。然
大慧疑世尊說如來藏同外道我者。正是佛說阿陀
那識甚微細。習氣種子成瀑流。我于凡愚不開演。恐
彼分別執為我。目外衟向執藏識為神我故。今將目
如來藏真我。目破彼計。是則外衟計有無二見。則前
目寂滅一心破之矣。向執我見未亡故。特目如來藏
真我破之。目盡破彼計。圓滿一心故。總科為顯理究
竟。義旨深潛。誠非麤浮可見也。細尋佛意。微玅難知
總示正行章。破本無四句可離。頌中如是觀三有。究
竟得解脫。未後結云。為淨煩惱爾𦦨二種障故。譬如
商主。次第建立百八句無所有。足證前百八句。乃依
三界作四句妄計而立。然無所有則皆非也。

問曰。當轉二性教中。一向說轉生死為涅槃。轉煩惱
成菩提。此中但說轉二自性者。何耶。

答曰。此經不
同三乘別教。直指一心。不屬迷悟。目生死涅槃本來
平等。更無可轉。但以外道不了言說性空。妄計言說
有實自性。起種種徧計。二乘不了諸法緣生無性。妄
執諸法有實自性。以此二種障正知見。意謂。若了言
說性空。則徧計情亡。若了緣生無性。則依他泯性。二
計既亡。則圓成自顯。所目但轉二自性計著也。後廣
辯四行禪。葢依此而立也。

略示邪因果相章末。示感應二徵。結示果相。至究竟
地。得灌頂位二加持者。此正示目真因所得之果。如
此方為真修也。

問曰。四種禪皆依惑亂為所觀者。何耶。

答曰。目前
云惑亂起聖種性。及愚夫種性故。愚夫乃外道二乘。
其禪皆惑亂也。觀察禪二種。目能觀正智。觀所觀惑
亂。目對待未泯。故為漸次。其攀緣如禪。然攀緣即惑
亂也。乃名相妄想耳。觀名相妄想本如故。名攀緣如
禪。此二種禪。目分頓漸。名三乘禪。故觀察禪果相。則
從解行入初地。漸次上進。其攀緣如禪。則頓登八地。
此頓漸之分也。然觀察義禪。能觀者正智。所觀者妄
想名相。故真妄雙舉。此乃對待而觀。故要離四句。目
外道妄執四大名相。以妄想分別作四句見耳。其攀
緣如禪。則直觀五陰本自如如。絕諸對待。故為頓悟。
于中主意。專破外道計四大造五陰。目神我為主諦。
若觀四大本空。五陰無我。即此五陰本自如如矣。

問曰。示正果中。說妄想識滅。名為涅槃。不說轉藏識。
單說滅六識者。何也。

答曰。此經宗旨。說識藏即如
來藏。不必更轉其藏性。寂滅之體。所目不得顯現者。
但因妄想攀名相之過也。目藏體本是湛淵之心。猶
如湛海。雖云前七波浪。其實只因六識攀緣外境界
風。鼓動波浪。即七識亦因六識所起之波浪。其體同
是八識精明。故本不生。是故三性之中。依他元自無
性。其過在徧計執性耳。然妄想乃徧計執性。正是六
識攀緣種種如幻依他境界。增長習氣。長養藏識。故
今特辨妄想過重。故六識滅。則內外心境一切皆寂
滅。如來藏性應念現前。所以特說六識滅為涅槃也。
此經宗趣。與相宗。逈不相同。故不立七識。所目世尊
隨節說妄想分別通相。以顯即妄即真。為如來最上
一乘禪也。

經旨來意。從二卷初示正行科中。四方便為能觀之
智。二種自性。指所破之惑。無四句可離。無聖智可得。
乃所顯圓成之理。及離過絕非一科。四節立定。自後
略示邪正因果。及廣辨邪正因果。總是廣釋卷初四
節之義。其觀察義禪。觀察覺。即前能觀之智。妄想攝
受計著覺。即釋前所破之惑。攀緣如禪。即顯前圓成
之理。末後如來最上一乘禪。即釋前離過絕非。細觀
經旨。前後名應。其理昭然。

* 下第三卷

初三種意生身。五無間種性。乃示因圓。宗說二通。乃
示果滿。目果海離言故。

問曰。斷證科。初明妄想不實破我執。言說性空破法
執者。何也。

答曰。目外衟妄想專目執我見為本。而
二乘雖離五蘊假我。猶執涅槃為我。故亦云心惑亂。
故云煩惱障。然依言說為法執者。目內教學佛法者
不能離言得義。但執言說為實法故。今教以離言觀
心。為破法執。斷所知障也。然我執外衟居多。法執學
佛法者居多。若起信所說我見亦依所聞佛法而起。
此經專破外道神我。故經論意異耳。

問曰。其破法執。經文指語義而說其旨甚明。若約妄
想為破我執。意旨未顯。目大慧但問妄想。

答曰。一往所說妄想。多指外道。而二乘但兼帶而巳。
然外道妄想所計者。一我見耳。然大慧雖通問妄想
生處。惟世尊約指攝所攝墮有無外道見計著我我
所生。此所目妄想為外道我執之本也。其凡夫二乘。
計五蘊為我者。經文長行未顯。至頌中云。施設世諦
我。諸陰陰施設。其旨的然明矣。更復何疑。

問曰。大乘教中。皆說二執。有分別俱生麤細不同。且
云分別二執。從三贒至初地斷盡。俱生二執。從二地
至七地斷我執盡。法執至佛地乃盡。今經說麤細二
執一時斷盡。未明其旨。請問其詳。

答曰。此經頓教
大乘。意在頓破無明頓證一心。故二障亦頓斷耳。大
經云。不了第一義。故號為無明。第一義者。即此經所
說第一義諦寂滅一心也。然不了二字。即無明也。了
乃知也。經中頻言知自心現量者。謂了第一義心也。
且麤細二障。因無明而有。今言頓了自心現量。則頓
破無明。無明既破。則彼二障又何從而有耶。目真知
自體有大智慧光明義故。說名為智。此即自覺聖智
也。若目即心正智獨炤一心寂滅之體。則一切皆離。
今因不了。則妄起分別執著。故名妄想。是目此經不
說斷無明。單說斷妄想。妄想淨處。即頓證一心。故無
漸次先後耳。所謂知幻即離。不作方便。離幻即覺。亦
無漸次。故為頓教大乘。

問曰。轉變章。言轉變者。乃一切眾生生死往來捨身
受身之情狀也。而獨指外衟者。何耶。

答曰。佛說眾
生生死往來。受報好醜。乃隨善惡業緣。故說如乳酪
酒果等熟。但是異熟隨緣耳。因外衟妄計有作者。為
轉變主宰。此邪見妄計。故特曉之曰。如是凡愚眾生。
自妄想修習生。實無有法為生滅主宰者。但如幻夢
色生。言自妄想修習生。此云邪師邪教。乃分別我執。
以一往所說。乃分別法執也。

問曰。相續章。乃大慧因聞前佛說轉變相故。即問生
死相續義狀。生死乃煩惱障招。而但約言說而問。且
舉極果之益目請者。何耶。

答曰。此經旨幽潛。殊非
淺識所易窺也。此由前辨果地覺中。佛說覺人法無
我。了知二障。斷二煩惱。離二種死。是名佛之知覺故。
此斷證科中。約破二執斷二障。目顯真因也。然所知
障。單約執言說為法執故。大慧以言說為問。而所答
十一相續。皆執言說。目為所知障。目取變易生死者。
乃俱生法執也。以障有二故。生死亦二。故末後總以
愚夫三相續乃煩惱障招俱生我執。是乃總結二障
二死。皆七識執取所招。故歸過于三和合計著識為
相續生死之本也。佛意甚明。第淺識者。未易見耳。

問曰。前世尊說妄想識滅。名為涅槃。且云七識不生。
今者何目俱生二執歸過于七識。豈不自語相違耶。

答曰。觀佛立言。各有所主。非相違也。以初云藏識
因境界風吹故。起前七識浪。為生滅耳。今顯藏識自
性本來涅槃。但因境界風吹。故有生死。若無境界風
吹。則自性為常住涅槃矣。然境界乃五塵境界也。且
此塵境。惟心所現。本自如如。若無六識攀緣執取。則
諸法如如不動矣。但因六識不了唯心。妄自攀緣執
取。則識風鼓扇。返吹藏海。起七波浪。是則起境界風。
全是六識之過。而七識不預。以此識依內門轉故。故
云不生。此所以六識一滅則八識為自性涅槃矣。今
言俱生二執。歸過于七識者。目無始來一向七識單
執八識為我。名我愛執藏。集諸種子。相續生死。名為
結生相續。長劫不斷。乃此識之能。而六識不預焉。以
造業者乃六識。受報者八識。相續生死者七識耳。是
各就勝能而說。非前後自語相違過也。

問曰。經中一往節節。大慧問中。多舉果悳以請。然世
尊結顯果悳巳非一矣。然與正顯果悳。有何別耶。

答曰。大慧前于節次問中。所言果者。乃為請說法利。
特舉果以顯法益也。世尊即說果悳者。乃為破邪。以
明真因。乃舉果目證驗真因。皆在因門。非正說果悳
也。今因行巳圓。二障巳破。五住巳亡。永離二死。歸極
一心。因窮果滿。目顯究竟一心之極果。此是正說果
悳。說二轉依。以顯法身出纏證真常樂我淨四悳。此
返妄歸真之極則也。

* 下第四卷

問曰。當明法身常住。生死涅槃平等處。返妄歸真。業
巳究竟一心真原矣。大慧乃問剎那者。何耶。

答曰。
此正原始要終結歸一心之極則也。以初問百八義。
佛目寂滅一心而答曰一切皆非。故大慧即問諸識
有幾種生住滅。是則迷悟修證皆生滅門中事也。然
大慧初問百八義。總該十界依正迷悟因果。不出五
法三自性八識二無我。四門攝盡。故今徵詰諸妄了
悟一心。目顯五法三自性皆空八識二無我俱遣。究
竟歸趣一心真原。以顯法身極則。目示生死涅槃平
等。此是從迷返悟。總屬生滅邊收。皆不出大慧初問
二種生滅也。意謂目有相生住滅故。有凡夫外道二
乘偏邪之執。以有流注生住滅故。有七地巳前菩薩
之見。意顯縱悟法身亦未離生滅妄見。所謂菩提心
生。生滅心滅。猶屬生滅。今顯生滅本不生滅義。若了
本不生滅。則則前一往所說。皆夢中事。乃妄功用中
有修斷耳。故前夢中渡河之喻。以顯有所修證皆夢
幻法門。方顯法身向上極則也。以此足見吾佛說始
終不說一字。乃頓宗之極則也。

楞伽補遺(終)