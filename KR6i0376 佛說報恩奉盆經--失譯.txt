#+TITLE: 佛說報恩奉盆經--失譯
#+DATE: 2016-06-11 12:28:48
#+SOURCE: github.com/kanripo/KR6i0376 master 65ae117b                

No. 686 [No. 685]
《佛說報恩奉盆經》(亦云報像功德經)

闕譯附東晉錄

聞如是：

一時，佛在舍衛國祇樹給孤獨園。大
目揵連始得六通，欲度父母報乳哺之恩，即
以道眼觀視世界，見其亡母生餓鬼中，不
見飲食，皮骨相連柱。目連悲哀，即鉢盛飯，往
餉其母。母得鉢飯，便以左手障飯、右手搏食，
食未入口化成火炭，遂不得食。

目連馳還白
佛，具陳如此。佛告目連：「汝母罪根深結，非
汝一人力所奈何；當須眾僧威神之力，乃得
解脫。吾今當說救濟之法，令一切難皆離憂
苦。」

佛告目連：「七月十五日，當為七世父母在厄
難中者，具􂆌飯、五果、汲灌瓫器、香油、庭
燭、床榻、臥具，盡世甘美以供養眾僧。當此
之日，一切聖眾，或在山間禪定、或得四道果、
或樹下經行、或得六通飛行，教化聲聞、緣覺。
菩薩大人權示比丘在大眾中，皆共同心受
鉢和羅。具清淨戒聖眾之道，其德汪洋，其
有供養此等之眾，七世父母、五種親屬得出
三塗，應時解脫衣食自然。」

佛勅眾僧：「當為施
主家七世父母，行禪定意，然後食此供。」

目連、
比丘及一切眾，歡喜奉行。
《佛說報恩奉盆經》