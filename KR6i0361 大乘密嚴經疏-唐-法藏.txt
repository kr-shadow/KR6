#+TITLE: 大乘密嚴經疏-唐-法藏
#+DATE: 2018-05-12 10:23:37
#+SOURCE: github.com/kanripo/KR6i0361 master afd1e022                


* 大乘密嚴經疏目次

  
  * 卷第一(但逸此卷)
  
  * 密嚴會品第一
  * 卷第二
  
  * 妙身生品第二
  * 卷第三
  
  * 妙身生品之餘
  * 胎生品第三
  * 顯示自作品第四
  * 分別觀行品第五
  * 阿賴耶建立品第六
  * 卷第四
  
  * 自識境界品第七
  * 阿賴耶微密品第八

大乘密嚴經疏目次(終)
No. 368
大乘密嚴經疏第二
沙門　法藏　撰

* 釋妙身生品

何故此品來。謂前品中廣明密嚴淨佛國土中具修
淨業諸大菩薩乃得生彼。是故說言妙身生品也。妙
身生者。汎釋三義。一十地中所受變易。捨分段死麤
重身故。名為妙身。故經言法性生身。二密嚴中所受
身者。殊勝微妙。故名妙生。三者如來所變化身說名
妙身。此品廣明妙身生義。從所明事得品名故。妙身
生品也。

就釋此品。大分為四。一如實見。對金剛藏。問答辨釋。
二普賢眾色菩薩等。對金剛藏。問答明之。三淨居諸
天諸大菩薩等。金剛藏前。問答釋之。四會中大眾
聞所說法。作禮修行。就初文中。有二問答。初一問答
釋修因所成德。後一問答明所依修。初文復二。一如
實見問。二金剛藏答。就問文中。復有三節。一嘆問人
德。二者欲問修禮儀則。三從而作是言下。發言請問。
嘆問人德中。如實見者。嘆內有德。謂於真俗無錯謬
故。名實見也。菩薩標位。然此菩薩在家菩薩。所有百
姓悉率伏靡。是故說言有大威力。於百姓中能為主
故。世中自在。內身端正。以名為其身妙好。其王身服
七寶所莊。以是說名上服莊嚴。嘆問人訖。下釋修禮。
對佛欲請。故言在於佛前乃至一心恭敬。准文可見。
向金剛藏下發言正請。於中先嘆所請人德。後是故
我今下。請決所疑。初嘆德中。善能通達自智之境者。
嘆智德也。不共二乘名為自智。次嘆證理離亂之德。
謂現法樂住文是。次嘆化他德。謂於三乘世間心得
無違是也。為大定師於定自在者。嘆其所作自在之
義也。能隨順說諸地之相者。嘆說法德。常在一切佛
國土中者。嘆淨業成德。為諸上首演深妙法者。嘆持
深法德也。下請所修法。初請所行法。後安樂修行下。
請所得利也。是故我今等者。結前生後。次說諸聖人
下。明所請法。後令我及餘下。結請為說。初文可解。次
所請法有其二種。一教道行。二證道行。諸聖人者。初
地巳上。眾聖非一。故言諸聖也。不隨他行者。出教道
體。不隨小乘狹劣自益。常行平等無緣大悲。以此故
言不隨他行。言證道者。無分別智。現證不遙。說言現
法。離散動故。名為樂住。此能住行也。內證之境者。是
所住理。今如實見所請如是。下結請文。准即可知。自
下請法。所請利益。略有四種。一離怨。謂安樂修行趣
於佛地文是也。二獲所依身。謂意生身言說身是也。
意生身者。證行之果。但由意生。離言說故。則報身是
也。言說身者。是教行果應化身是也。三現別德。謂力
通自在是也。力者十力。通者六通。自在有八。離言如
是。意欲求願一百四十不共佛法。故結說言皆得具
足。四不住道。轉所依止者。不住生死。不住實際者。不
住涅槃。下引喻況。如眾彩摩尼現眾色像。由不住涅
槃故。常在一切佛國土中。為諸菩薩說密嚴行。上來
問訖。

自下答問。於中兩節。初以長行略答前問。後以偈頌
廣答所問。就長行中。先嘆問人。後先應覺了下。示道
理答。嘆問人中。善哉仁主者。嘆其人好。能請我說等
者。嘆請事好。密嚴國人通達人法二無我理。今此仁
王正問是事。是故嘆之。下答前問。先應覺了下標宗
答。次一切世間釋所以答。後我今下許說勅聽。初文
可見。次第二文諸分別境是心之相者。此舉大乘唯
識道理法無我宗。諸分別境者。六塵非一。故說為諸。
分齊各別。名為分別。以上聲唱。是心相者。心有三種。
一本覺真心。如是六塵。真心緣起。似有顯現。究尋唯
心。心外無法。二妄識心。謂從無明乃至顯識心中。分
出見相二分。故言唯識。三者分別事識之心。謂顯識
心所現相分。妄執為實。所執實無。故云唯識。是即答
前問不隨他行等文也。若能通達人法無我唯識理
者。棄捨妄執分別心故。以是故說於境界中捨諸分
別。上來表宗答訖。次釋所以答。一切世間是分別見
者。謂世間體則是如如。但以無明妄執心故。見有差
別。故楞伽云。世間離生滅。猶如虗空華。見世間體者。
見者明白通達名見。可謂達世間體是唯如。如是之
人。即於所緣六塵之中。得如三昧。釋所以訖。下即許
說。我今為汝開示。上說大乘道理。故云彼法也。下即
勅聽。准文可知。上來長行表宗答訖。

自下偈答。就中三節。初四行。廣釋長行中諸分別境
是心之相。次七行。釋長行中於境界中於諸分別文。
後有七行。釋長行中一切世間是分別見等下文也。
初文復二。初一行文。釋長行中諸分別境。後有三行。
釋長行中是心之相。初一行中。上兩句出分別境。一
切凡夫亂識所緣。名一切世間。如是世間。無而似有
現。如熱時焰。下之兩句釋所以。如是不實相云何而
得有。故今釋通云無而妄分別生。釋初文訖。下釋長
行是心之相。就中。初一行半。明境與心相依而立。後
一行半文。釋相依所以。初言覺者。是能緣心。所覺是
所緣。謂身生時。依所緣生。故言覺因所覺生。所緣境
界不可自現。依心得現。故言所覺依能現。如是兩句。
釋相依立。下釋不相離。離一則無二者。離一顯識自
體分者。即無見相。更有一釋。若無見分。則無相分。是
故說言離一則無二。次喻現示。故言如光共影。顯識
如光。見相如影。下明法說。若無見分心。則無相分。故
言無心亦無境也。量及所量者。釋差別相。謂見分中
多種行解。若善惡無記。漏無漏等。所量境界。亦復如
是。違順捨等。准即可知。自下一行半。結通所以。上之
兩句。順相結所以。謂見相二分。但依於一心。如是假
分別。無有自性。次有兩句。結過所以。謂能所知法各
各別者。唯依一心中妄計著有。後有兩句。結通解所
以。准文可見。初文釋訖。

自下七行。釋長行中於境界中於諸分別。就中兩節。
初有四行。法說辨釋。後有三行。引喻顯示。初文復三。
初之二句。心從緣起作法為本。次一行半。反流歸本。
後有二行。明所得果也。心為法自性者。心者真心。從
緣起作一切諸法。然諸所作法。不離真心。以心為體。
是故說言心為法自性。及人之所濁者。從真心起無
明等法。反迷於心。執為諸法。故言及人之所濁。釋初
文訖。下釋反流歸本真心。就中一行明反流位。後有
二句。明皈本也。八地菩薩。得雙照觀。方得永捨諸分
別心。以是故言入於八地中而彼得清淨。彼者則是
所捨分別名為彼也。九地菩薩。依前八地所得雙行。
行禪定故。不起分別。雖無分別。行因未滿。是故中位。
十地菩薩。所修窮滿。於一切法。覺悟如佛。故言大開
覺也。下明歸本。金剛心中。微細過永盡無餘。修行德
圓。受法王位。轉依歸本。是故說言法水灌其頂而成
世所尊。上來辨釋於境界中捨諸分別訖。自下兩行
釋所得果。果有二種。一始有果。二本有果。初三句。釋
始有果。始有報身。名為法身。與所證理無二無別。故
無有盡。下之兩句。准即可知。下釋本有果。就中二句。
釋本有果無盡無壞。下有三句。為德所依。心識即是
本有法身如來藏心。亦如是者。准上例釋。始有報身
與證同一味故。尚得常住。況乎本有如來藏心可非
常也。是故例言亦如是也。無盡者無滅也。無壞者無
變也。亦可上二句明空如來藏。下三句釋不空如來
藏。餘文可解。不順繁釋。今逐難釋。密嚴諸佛土者。言
密嚴者。是純淨土。諸佛土者。雜穢等土。名諸佛淨土。
良以真心遍一切處。無不在處。而不可知有無之相。
是故說言住不思議。釋法說文訖。自下引喻。喻有兩
節。先瓶破喻喻於所治。後火燒喻喻於能治。所治喻
中。先一行喻。後半行合。言瓶破者。喻於分別事識心
滅。謂觀行者。先捨事識。猶如瓶破。瓶雖破盡。瓦猶現
在。猶如麤現意識心亡四惑末那及相續猶在未滅。
如瓦現顯。又修行者。進斷相續。不斷等猶在顯識乃
至無明。如瓦破壞塵在未亡。又進斷盡無明業識等。
唯有真心如來藏性。如塵柝巳唯有極微。下之兩句。
合所引喻。如是結合也。因有漏者。斫摧有漏。到究竟
處。唯是如如無漏法在。更無生死而可斷除。有漏之
中所有如如。是無漏故。如是喻顯法盡理在也。下喻
能治。上之兩句。引喻況示。下一行文。以法結喻。就初
文中。如火燒木等者。謂地前中分別無漏除却分別
事識心故。如火燒盡木。又修行者進斷後後微細餘
障。是故喻言復於餘處然。下法合中。外有疑如是能
治為當緣修智為用真修。是故通言唯用緣修。非是
真修。以是言於味不動智。味者味著。謂緣修智。以無
明為體。仰求味著不動真。今欲簡却真不動智。但取
緣修。若通論之。兩智皆得。不滅分齊。轉依離分別。轉
者滅也。轉滅所依無明體故。能依緣修亦不得立。故
云轉依。離分別者是真修智。若緣修在。與緣修智。共
同一處。不可言離。今緣修盡。真智獨存。說言離分別。
下有二句。結示處所。准文可知。釋喻文訖。

自下第三。有七行偈。釋長行中一切世間是分別見
等。於中三節。初有三行。釋長行中一切世間是分別
見。次有二行。釋長行中見世間體。後有二行。釋長行
中即於所緣而得三昧。初三行中。亦有三節。初之一
行。約分別世間。明分別見。次有一行。約變易煩惱業
因。明分別見。後有一行。就變易果。釋分別見。不生眾
品類。示正道理。謂世間法。虗妄分別。妄計為有。本無
有。猶如夢境夢心妄有本來不生。分別世間。亦復如
是。分別事識妄計故有。是故說言不生眾品類。莫住
於世間等二句者。誡勅凡夫。莫著世間。勸捨虗妄分
別諸見。住者著也。下句示歸宗。言無我者。如來藏性
無住無得。遍充法界。無有一相。故言無我。若欲捨諸
見者。須皈無我宗。此則初地所證真如為無我。下釋
變易煩惱業因。分別故世間得成。若斷無明乃至相
續不斷識等諸分別時。不見世間故。言斷諸相續流
無生亦無壞。相續流者。初從無明乃至第六相續識
心名相續流。次第流連不斷絕故。名相續流。下之二
句示正道理。謂若盡於變易死因一切見者皈無我
宗。皈者證也。此即八地無功用行所證真如名為無
我。後有一行。釋變易果。言諸患者。變易果報。名之為
患。金剛心中末後一念。變易報盡。故言諸患皆巳息。
第二剎那解脫道中證本如滿。故言寂住不思議。由
來見等一切諸法如圓時唯淨如如。無有一切可斷
除故。淨於一切見中。下句准上。此乃金剛乃至佛果
所證真如名無我也。釋初文訖。自下第二釋長行中
見世間體。就中兩節。初之一行。明世間體。後有二行。
却釋見字。就初行中。上半釋體。下半釋所以。世間種
種法者。牒世間相。如是諸相唯如無別法。故出體言
本來無我性。無我者如也。下釋所以。有人疑云。現見
世間諸法差別。然今釋言唯如無我者。應當諸法斷
滅始無。及諸言說能顯真如。故今通言非由擊壞無
及喻之所顯。喻者言說之異名。出世間體訖。自下第
二。却釋見字。見者推求名見。以緣修智推求世間體
是如。故名之為見。於中先喻。後以法合。火無別體。以
木為體。焚薪盡巳。自體隨滅。故言自於是中滅。下兩
句合。准即可見。釋第二文訖。自下二行。釋長行中即
於所緣而得三昧。就中三節。初兩句出三昧體。次有
三句。依定進修。後三句。明所得益也。是名現法樂者。
出三昧體。聖人自智境者。嘆三昧深。謂如來藏相應
定者非是凡夫小乘所入。是故嘆言聖人自智境。次
有三句。明進修行。依初地三昧。進入後地。言依此入
諸地。下二句。明所離過。過有二種。一者因過。謂淨除
無始惡是也。二者果。謂捨離世依是也。下有三句。所
得益。出世而安住者。出世有三處。一出分段世。謂初
地中。二出功用世。謂八地中。三出變易世。謂佛果位。
如是三處。得安住益。其心轉清淨者。如是藏心名為
其心。謂前三位中。隨漸除障。漸顯清淨。既心得淨。恒
居佛土。是名所得益也。上來一重問答訖。

自下一重問答。明皈依處。於中先問後答。既就問文
中。金剛自在者。嘆所問人。餘文相現。准即可知。於是
以下。答其前問。就中兩節。初以偈頌表宗略答。後長
行巳去廣釋所以。初表宗中。有四行偈。判為四節。初
兩行偈。釋佛為皈處。次一句者。法為皈處。次有三句。
僧為皈處。後有一行。國為皈處。就佛寶中。初一行偈。
明佛出過百非之外。後有一行。明佛殊勝故可皈依。
初文復二。上兩句。明佛體妙離有無相。下兩句。明所
離過。言佛體者。即真如法身。離有無相。妙出百非。契
會中道。故名為佛也。下釋離過。蘊樹巳焚燒者。離內
身過也。魔軍咸退殄者。離外怨也。前蘊魔。後即天魔。
下釋如來殊勝可依。上兩句釋所到處勝故可皈。次
有一句。所覺清淨無垢。如是如故可依。下句結皈可
知也。釋佛寶訖。遠離諸分別者。明法寶為依處。離者
無也。分別妄想所不及處。名為法故。無諸分別也。下
明僧。證於無處所者。初地巳上。證無中邊真如理故。
名為聖僧。如是僧中。簡取勝者。不取下地故。下句言
密嚴諸定者。八地巳上。名為勝者。結句可知。皈依有
二種。一修行時所皈依處。所謂三寶。如上所說。二安
身時境界依處。如下所說密嚴勝妙剎是也。良以密
嚴。八地巳上菩薩所生。故言勝淨。餘文相現。准即可
知。上來表宗略答訖。

自下第二。廣釋所以。於中三節。初長行釋。次偈頌釋
後以長行釋。就初文中。表五章故。文有五節。一巳得
住地下。釋諸世間虗妄無實。二世間眾生下至恒無
斷絕者。釋世間法唯心所造。三是八種心中至或有
一時頓取之者者。釋心起時頓之義。四心性本淨下
至而為差別者。釋心常淨不改之義。五阿賴耶識雖
與能熏下至而得明現者。釋阿賴耶識雖與諸法同
一處在而非一非異。

就初文中。復有三段。一說是語巳者。結前生後。次巳
得諸地等下。法說現示。後如繢像中。廣引喻釋。初文
可解。巳得住地者。如實見菩薩得初地故也。諸觀行
者者。十地非一。非名諸觀行。餘文可見。下引喻釋。喻
有十。一大為四。第一喻者。喻於如上妄計諸法差別
之相。二有兩喻。喻諸外道妄計身中有我我所。有四
喻。喻因緣生法但虗相立無有實性。四皆是虗偽下。
結前所說。釋通疑難。此即初喻。如繢像中而有高下
者。壁上畵像。實無高下。然凡小兒。見於壁上大小高
下差別相貌。然手摩時。平無高下。真如如壁。諸法如
像也。如夢所見下二喻者。喻於外道所計之我。夢中
所見端正女色。石女人等。夢巳身懷任子。畢竟無法。
唯夢亂計。外道所計。我亦如是。次有四喻。喻於諸法
虗相似有。無有實性。非但無實。就近尋相亦叵得。文
現可解。次有二喻。喻於諸法無常速滅。不過剎那。如
浮雲影。如奔電光。速滅不住也。下結前所說。釋通疑
難。皆是虗偽非實有者。結前所說也。分別所成猶如
工造器者。是通疑難文。外有疑。若諸法相非實有者。
何故現見各有自性。薩婆多師計如是執。今則通言。
汝所見者。分別所成。非自有之。故下喻言猶工造器。
工巧之人。依一泥團。造諸器皿。相各不同。尋其別相。
唯有一泥。無有別法。上來諸法虗不實訖。

自下第二。尋推妄法唯心所作。於中有二。初法說。後
引喻況。就說中復有四節。一釋八識相依而起。二釋
五法。三釋三性。四無我。然經文中。束為兩段。初釋八
識相起之義。二釋五法等不離成義。就初文中。世間
眾生下至相續而轉者。八識之心相依而起。世間眾
生者。簡却外物。但取情道。此即總句。習氣覆心者釋
所以。心者本識。雖言諸法皆心所作。心不自作。要待
因緣。謂無始習氣。迷覆真心。心隨緣故。生一切法。心
識既生。計著種種戲論執著。因茲諸法差別而轉。自
下依心生七識也。初言意者。從無明識至相續識。總
名為意。能生分別六識心故。意識者。分別意識。餘諸
識者五識心也。相續而轉者。轉者起也。如是從細相
續立末。中間不絕。是故說言相續而轉。釋初文訖。自
下第二。釋法等不相捨離。一處一釋。何故此文來。良
以真心不可自變作生死法。要得無明妄想習。始作
諸法。諸法亦爾。要依真心。方立自體。欲顯如是。故此
文來。言五法者。一名。二相。三分別。亦名妄想。四者正
智。五如如。如是五法。與三性法。相攝分齊。諸教不同。
若依中邊分別論等。名相二法。遍計性攝。分別依他
攝。正智如如圓成性攝。佛性論者。初分別性五法不
收。畢竟無故。如是說者。但從他聞三性名字。不識體
性及得名所以。若分別性非聖境者。聖必不說。若聖
不說三性道理。誰說而有三性道理。又依他者。依誰
何他。名依他。性若依依可言自依。何論依他。然汝說
言遍計性者是無法故。五法不收者。依他起性。更無
所依。依何他名為依他。准此明知不識釋名。若依解
深密經。有二復次。釋三性義。初復次云。由遍計性依
他始有。故經說云眼翳眩如遍計性。所見毛輪如依
他性。准知依他。依遍計性。方得立之。後復次云。由依
他性。方有遍計。故經說云。頗胝伽珠。由近青色。似青
色現。凡愚不識。執為實青。珠上似青。喻依他性。所執
實者。喻分別性。准初復次。分別性者。還收分別。依他
性者。名相所收。准後復次。翻前可知。楞伽經中。亦如
是說。故彼經云。名相二法。緣起性收。妄想自性。妄想
收也。言三性者二門分別。一釋名字。二出體性。言釋
名者。一分別性。亦名遍計所執性也。言分別性者。謂
虗妄心。搆畫計度。不稱境故。名為分別。就能為名。又
此妄心。於所執境。遍計著故。名遍計所執性。非遍計心
所執存境名遍計性。此約能所合為名也。有人宣說。所
遍計境名遍計。不取能執為遍計性。若如是者。即違道
理。良以三性諸聖境界。遍計所執畢竟無法聖。人不
見。既不見故。不可宣說三性道理。三性道理諸佛境
界。非凡夫境。如何說言畢竟無法為聖境也。佛性論
師過在此矣。依他性者。亦名緣起性。亦名依他起性。
皆得無傷。依分別他始得有故。名依他性。良以大乘。
一切諸法。以心所作。所作諸法。不離於心。以心為體。
若無妄心。生死之中。依他起性。不能自起。故諸經中。
說十二緣。為依他性。十二因緣。無明為初。故知依他
依遍計他。又經說言夢等八喻。喻依他性。若無夢心。
夢境不現。依夢有境。明知依他分別有。又人說言。清
淨依他。此淨依他。與其正智。為同為異。若言同者。即
圓成收。非是依他。若言異者。即從無明。方有餘反。即
知不清。若不從無明故言淨者。何處經云十二緣法
明為緣有。故知清淨依他性者。浪言無理。出其體者。
分別性者。但用分別妄心畫度行解為體。又復人說。
妄心所執妄境為體者。此言大謬。過如前述。依他起
體。義有兩重。一者從本建立諸法。謂從無明乃至顯
識。顯識心中。見相二分。一時分出。所見相。依無明等
遍計性故。名依他性。於此義中。見相二分。皆是依他。
二者觀行除障入理建立三性。於此義中。但立所取
相分為體。良以能取見分心者。不知自共相分塵故。
執為心外實有諸法。然意識心所執本質塵者。是顯
識作。非意作故。觀行者達無實時。似有相分。猶有非
無。據此行義。世間迷徒。說依他起是有不無。圓成實
體。准即如常。二無我者。謂蘊中無主宰者。名人無我。
於諸法中。無性實義。名法無我。如上所說八識五法
三性二無我。一一之法。不能獨立。如水波浪。若無水
處波浪不起。有波浪處。必有其水。諸法亦爾。若有法
處。必有真如。無有一法獨妄無如。是故說言恒相應。
釋法說訖。自下引喻。就中。初喻。後阿賴耶下。合所引
喻。如是二文相現可知。

自下第三。釋八識心起時頓漸。就中兩節。初釋識生
頓漸差別。後若於屋宅下。釋頓漸。所以雖無如是若
干體異者。明八識同體。同體有二。一如來藏緣起法
門。變作諸法。法雖萬差。體唯真心。故言同體。二妄心
中顯識巳前無差別相。流至顯識。忽現見相。以後漸
現種種諸法。如是諸法。以顯識為體。故言同體也。而
隨緣下。釋識起時有頓漸義。隨緣漸起釋漸起也。或
一時生者。是頓起義。如是頓漸識體生起也。心生之
時下。釋所取中。亦有頓漸。文現可知。下釋所以。於屋
宅等聚集物所。若無偏現者。多分一時頓分別所。若
有偏現者。次第而取。是故說言多是一時或次第取。
上釋取。若在眠夢下。釋次第取。法若散離不聚集者。
多分次第取。於中細論。亦有頓取。是故宣說或有一
時頓取之者。如喫熱蜜。若無偏強。身舌二識一時取。
若有偏者。先取強者。如是諸文相現可知。上來釋所
取中頓漸訖。

自下第四。如來藏性常不改。一釋真心性常不改。二
者隨緣能生法義。又說。前說者釋依持門。後釋緣起。
就性常中。先法。後前如來藏心恒在生死而性常淨。
凡夫二乘初業菩薩所不了知。是故宣說心性本淨
不可思議。此即顯示空如來藏。故勝鬘經云。自性清
淨心。煩惱不能染。智慧不能淨也。是諸如來微妙之
藏者。釋不空藏。謂如來藏中。本來具足過恒沙等性
功德法。而無一法別守自性。如鏡中像。故言微妙也。
法說文訖。下別喻引釋。如金在礦。性常清淨真心亦
爾下釋緣起。意從心生者。意者。無明乃至相續不斷
之識。如是六重總名意。心者。即是如來藏心。亦名真
心。亦名梨耶。良以七識。皆心所作。故文說言餘六亦
然。如是巳下結釋應知。上來釋第四段訖。

自下賴耶雖與諸法同一處在而性不一不異之義。
就中有三。一者法說。顯示道理。次引喻況。後合喻法。
初文復二。一釋賴耶不一不異。後釋佛性不一不異。
初從賴耶下至而同止住者。明不異義。後性恒明潔
者。釋不一義。言能熏者有二義。一義釋者。從無明識
乃至顯識。名為能熏。熏發真心作生死故。諸心法者。
謂從智識及六識等。皆有心王心數相應。是故宣說
諸心數法。更有一釋。言能熏者。前心數中。簡取強者。
除却微劣無記心法名能。熏就功能故說為熏。諸心
法者。就體而言。餘文相現。下釋佛性與諸煩惱不一
不異。准上例同。故云亦然。定不定別者有二種。一者
正定。謂種性上。二者邪定。謂闡提人。三者不定。准即
應知。雖有如是定不定人別。佛性體常清淨無垢。法
說文訖。次引喻顯。文可見也。下合喻。先結合喻。後舉
法示。如是等文。並現可知。上來長行釋訖。

自下頌偈廣釋前義。就中總有一百二十六行半文。
判為兩節。初四十六行半。答品初頭如實見問。後七
十九行。廣釋偈前長行所說。就初文中。復有九節。一
者八行半。嘆如實見問。二者十三行半。答長行中不
隨他行。三者一行半。答長行中現法樂住問。四者一
行。答長行中轉所依止不住實際問。五有一行。釋獲
意生身等。六有三行。答長行中內證之境。七有四行。
牒前頌文逐難重釋。八有三行。以大乘理示諸外道。
九十一行半。答長行中安樂修行趣於佛地。

初文復三。初有一行。嘆問如理。次有一行。勸王為他
傳說所聞。後六行半。明聞法所得益。前兩節文相現
可見。第三節中。初之二句。表宗略示益。後或作下。
依宗廣示益也。若人聞法巳者。謂十信中創聞此法
也。漸淨阿賴耶者。種姓以上。解一切法無我之理。漸
伏法執。法執伏故。阿賴耶漸現。故言漸淨。謂從種姓
乃至金剛。始得究竟。故言漸也。下別解釋。就中三節。
初二行半。釋由聞法故於三界中受勝果報。次有一
行。由聞法故得不住道。雖在生死恒樂相應。後二行
半。由聞法故成無上果。初文復三。初之半行。人中作
王。次有一行。作欲天王。後有一行。色無色界定處為
王。或為人中王。諸粟散王。轉輪王者。有四輪王。一領
閻浮提。二領二天下。三領三天下。四領四天下。如仁
王說。下釋欲天。欲天有四。此唯舉四。就勝說故不舉
四天。超越說故不說化樂。餘文可見。下釋上二界。上
兩句准即可知。無想眾生者。謂無想天也。受諸禪定
樂者。大乘法中。無想天中亦有心識。但微細故。凡天
二乘不知有之。以有識故。受禪定樂也。次釋不住平
等之道。初之句表不住宗。後有三句。釋不住所以。初
表宗句。准即可知。如師子吼者。以不住道為眾說法。
如師子王吼無所畏。眾定皆自在者。雖在生死為眾
說法。而不染著生死之過。於禪定中自在無礙。若在
地獄。如三禪樂。以是故言喜樂相應。下釋成勝果。初
之一行方法。後一行半釋所得果。密嚴純淨土。難行
不可得。故言一心求密嚴。淨土三界之外。要發菩提
心爾乃得往生。故言不染著三界。釋行方法訖。下有
兩句。釋行方便果。文相可見。下顯正果。上之二句。示
得果相。言轉依者。轉者滅也。轉滅變易依故言轉依。
獲安樂者。轉所成果無餘涅槃變易苦。名為安樂。離
喧動過。說為寂靜。超四相故。名為安住。次有兩句。天
人所敬。下有二句。表位殊勝。文相可見。上來嘆王問
訖。

自下答前長行問中不隨他行問。就中兩節。初有三
行。略表外宗過。略示正理。後有十行半。廣破外所執。
就三行中。初之一行。表外道宗有過不中。後有二行。
略示正理。非如外道等二句表宗。此云外道。亦取二
乘。總名外道。故總非言非如外道說。壞滅為涅槃。外
道二乘。皆住此說諸法皆有。以修行力滅却始無。法
盡無處名為涅槃。故示過。同有為死有復生過。外人
難言。有為之法未被對治。死有復生過。我修對治力。
死而不還生。以是義故。所難非我故。故復難言。諸法
本來無。非滅始無有。然汝妄想故。滅却始無有。法無
妄計有。即成一重過。無法計滅無。亦成二重過。計有
計無。兩俱過故。言同有為死有復生過。釋初文訖。下
有二行。略示正理。於中一行半。示正道理。後有二句。
結示前過。言十業者。十善業道。諸行體故。說為十善。
體雖十業。隨心強弱。三品不等。三乘差別。就三乘中。
菩薩最勝。勝者方修十地行滿得三沾果。是故說言
得解脫智慧如來微妙身。下即結過。文現可知。初文
釋訖。自下第二。牒宗廣破。於中三節。初有五行。牒外
人宗。廣破邪執。次有二行半。示正道理。後三行文。逐
難重破。就初文中。有三過失。一有一行。釋眾生有始
有終過。次有二行。釋通外救亦言與過。後有二行。於
解脫樂永失不證過。初文復二。初一行設諸眾生有
始有終難。一行釋通外救。初一行中。上二句。牒宗設
難。難眾生盡。下兩句。有始終難。難佛地論師特違此
文不可依行。牒宗設難訖。下有二行。釋通外救。外人
救云。我計眾生有盡有始。更有何過失。故經釋通。若
汝救云眾生有終有初際者。與汝二過。一與非眾生
而作眾過失。與後欲奪故云應有非生法而始作眾
生。此即縱與。下即奪取。佛法道理。無有非眾生而生
眾生界。初過如是。更與一過。汝若救言。眾生界盡。盡
得解脫。有何過失。此即牒過。下即與過。是故說言佛
無爾焰法。爾焰者梵音。此云如幻虗偽之法。又外人
救云。佛無爾炎。有何過失。故即通言。則無能覺。若有
爾焰。則有能覺智慧之心。既無爾炎。對何所覺。而有
能覺。既無能覺。覺所得果。涅槃亦無。通難與過訖。下
即釋通於解脫樂永失不證過。初一行半牒彼宗。後
二句與過。初文復三。上二句法說表宗。次二句引喻
示現。後二句結合所以。就喻文中。種巳燋者。喻於有
餘涅槃之界。薩婆多云。入有餘時。煩惱業等。體性猶
在。治道力故。不能生後。同類法故名斷除之。非體成
無如種巳燋。體雖有在。不能生後也。燈滅等喻。入無
餘涅槃之時。能治所治一切皆盡。如燈油盡燈亦隨
滅。餘文相現。准即可知。下有二行半正道理。就中三
節。初有一行半。出定行體性。次有半行。釋智慧行。後
有半行。釋所得益。初文上半出定行體性。次半行定
用自在。復有半行。不著二邊中道之相。言遍處者十
遍也。言諸禪者。根本四禪未來中間名為諸禪無色
者。四無色定。無想定者。亦名滅盡定。如是諸定。釋名
出體諸義分別。如常可知。逆順入定者。義門有五。一
者順入。從初禪入至非想出。二者逆入。從非想入至
初禪出。三者順起。入初禪定。超越二禪入第三禪。超
越第四禪入空處定。超越識處入無所有。如是超入
乃至非想。是名順超。言逆超者。從非想入。超下而入。
從上向下。有此別耳。順逆超者。從初禪入。超入三禪
却入二禪。超入四禪却入三。如是順而却入下地至
非想故。名順逆超。如是順逆時。不作功用。名定自在。
定自在故。十力六通皆得自在。如是名為定用自在。
次釋中道。於彼不退還者。彼者指前所說定也。不退
還者。菩薩在有而不失定。名不退還。恒不沉沒者。菩
薩在定。起大悲心。化眾生故。恒行不住中道行者。乃
得涅槃。非是滅法名為涅槃。下釋智慧。審知諸法相
者。知法達底。故云審知。諸法但是妄分別計。尋即叵
有。如幻如化。離有無相。名諸法相。菩薩十地。名為諸
地。於中出入及住自在。為善巧。下二句者。釋門得益。
文現可見。如是行者。始得密嚴成佛涅槃。非外道計
壞滅法巳始有涅槃。示正理訖。自下第三。逐難重破
示過失。就中有三。初之一行。示彼生死不出過。次有
一行。三和四緣所生之果不成過。後有一行。內外諸
法相生因義不成過。就初行中。上句牒外道計。下兩
句示過失。文現可知。第二行中。三和合者。一根二塵
三者觸也。因等者四緣也。眼者眼根。色者色塵。餘根
名內。餘塵名外。如是眾緣和合所生六種識等。亦滅
無去。即成邪見也。故言亦壞也。第三行中。內外法者。
內謂內身。外謂木艸。其內身者。從少至大。從大至老。
於其中間。念念相生。物者從種生芽。從芽生莖。乃至
華菓。若汝說言壞有成無者。如是世間現見諸物。皆
悉相違。與過文訖。

自下第四。答前品顯現法樂住問。就中兩節。初一行
釋定方便行。後有兩句。正明現法樂住體。定方便中。
離於心所得者。所緣境界名為所得。此所取無也。分
別不現前者。能取亦無。亦不住其性者。不住能取。所
取無理。若得如是行中道者。乃名成就定前方便也。
下出定體。若得成就方便行時。無有分別執著之心。
故言是時攀緣離。離者無也。寂然心正受者。現法樂
住也。

自下一行。答前長行轉所依止不住實際問。菩薩捨
離分別執著妄想心故。說言捨於世間中所取能取
見。見者執之。言轉依者。如來藏心依無明等妄想法
故。在於生死。由修行力。滅無明等妄想法故。不在生
死。故名轉依。轉依菩提離麤重者。無明盡故。能依種
子亦不得住。故言離麤重。麤重者種子之異名也。智
慧不思議者。答上問中不住實際。菩薩智慧。斷無明
等諸虗妄法。證法實際。而不住理。常化眾生。下地人
等不可測量。故言不思議也。

自下第五。答前問中獲意生身問。言十種者。十地之
中。各有一身。故言十種。然一一地二種身。一者如來
他受用身。名意生身。二者菩薩所受變易之身。名為
生身。餘文相現也。

自下第六。答前問中內證之境問。就中有二。初一行
半。小乘所執法明內證。後一行半。大乘法中所說五
法中明內所證也。小乘所計中。色謂色聚法。心及心
法心聚法也。不相應者。非色非心十四法也。言無為
者。謂三無為。如是等法。唯有真心如如法故。云諦觀
無別意也。無別異者。如之異名。准即可知。下就大乘
差別法中如如所證。列五法名。義如常辨。如是五法。
但一如上假施設故。推即唯如故。言皆平等。

自下第七。有四行偈。逐難重破。亦可當來過。就中四
節。初一行偈。捨正取邪過。次一行偈。竪義不成過。次
有一行。諸法失相過。後有一行。惡見剩生過。就初文
中。上二句。牒前外計。下之二句。顯所致過。固者言守
也。自宗。即是大乘唯識名自宗也。不守大乘甚深義
趣。此即捨正也。同諸妄分別者。皈邪過也。若不固守
大乘正宗。趣逐小乘及外道宗者。仍致誹謗方之罪。
是故宣說同諸妄分別也。就第二行竪義不成中。上
兩句。牒所破法。下二句。示其過失。言惡習者。違理名
惡。習者學習。謂諸外道背正理故。歷代習學終墜泥
梨。故言惡習。惡習人等所有癡立。名為分別。五種論
者。汎立論者。要具五分。一宗。二因。三者譬喻。四合。五
結。是名五論。此即牒舉所破法也。下示過失。譬喻不
成立者。於五論中。但舉中間譬喻不成。餘四論者。皆
亦不成。喻不成故。一切所立諸義門等。悉相違背。故
言諸義皆相違。此即示其竪義不成過訖。次下一行。
示一切法斷滅之過。下二句。示斷滅過。五種悉成過
者。示他宗過。惑亂於智眼者。諸外道等。以有過宗。於
大眾中。欲求名聞。欲求勝他。自是非他所有之義。皆
名惑亂於智人眼也。下示過失。翻境違理。名為顛倒。
當法順理。名不顛倒。同者共相。異者別相。亦名自相。
謂諸有漏皆是苦性有為無常諸法無我。如是等法。
說名共相。一切諸法。各不雜亂。名為自相亦別相。如
上所說。惑亂智眼故。如是等法。皆失其相。五相雜亂。
故名斯壞也。下一行偈。惡見剩生。就中上半示見所
依。下有半行。示其過失。如是等見。因何而生。謂捨大
乘。依他外道小乘人法。故生諸見。言初際者。計本劫
本見等。諸見者。計末見。如是諸見。總有六十二見。謂
本劫本見有十八。末劫末見四十四。如是諸見。由捨
自宗依他邪宗。而得生起。是故宣說皆從滅壞生。上
來逐難重破。遮當來過訖。

自下三行。示正道理。就中。初勸知眾生無初際義。次
有一行半。如來能化所設各殊。後有半行。牒彼外計。
反顯有失。如是三文。相現可知。上來示正訖。

自下第八。答長行中安樂修行趣於佛地。有十一行
半。判為五節。初二行半。釋諸人法皆不離識。二二行
半顯所行法。三二行半。釋能行人。四一行半。於修行
人中。取勝却劣。五有三行半。釋行所得益。初中五句。
初有二句。因果一對。次二句境行一對。次三句能所
一對。次有二句。人法一對。後有一句。總結釋也。因中
強要。故言增上。增上有三。一戒增上。二定增上。三慧
增上。如是三學。行中之要。故言增上。解脫亦然者。對
因辨果。果亦有三。故言亦然。一者解脫。二者般若。三
者法身。就初為名。合為解脫。因果對竟。言四諦者。行
所緣境。言神足者。若約因說。四如意足。若就果說。名
為神足通。亦名神通。言念處者。因中四念。果中三念。
無礙解者。四無礙解。如是諸行。託四諦境而得成故。
相對辨之。四緣無色住者。行所依處。然此緣字。欲似
錯悞。應註禪字。合應說言四禪無色住。住者八禪是
行依處。故名為住。根力等下。辨能依行。根者能生諸
聖道故。力者五力。不退名力。不隨緣退。能入聖道。故
名為力。言覺支者。七覺分也。如是七覺。在修道位。炎
觀心中。容有為他宣說法故。名為諸地。等者等取八
聖道分。下辨人法。有為無為者。此即法也。眾聖者人
也。如是上辨一切諸法皆識所作依識而住。是故結
言皆依識而有。自下第二。辨所行法。言苦法者。謂苦
法忍。苦觀智謂苦法智。苦隨生智者。謂比智品。於一
苦下。具有三智。餘集滅道下。各有三智。故結釋言亦
如是也。下之二句結法釋名可知也。自下二行半。釋
能行者。初一句總舉。次一行三句列數名字。後二句
結。言第八者。道比智心名為第八。七返生者。得須陀
後不起無漏道。七生後末身中乃起無漏。斯三界惑。
得羅漢者。各為七生須陀洹也。言家家者。得須陀後。
進斷三四品。餘二三身受名為家家。故毗曇云。斷三
四品惑。成就彼對治。餘三生二生。是名為家家。須陀
果中有是三種。一往來者。名斯陀含。天上人中一往
一來。一間滅度者。現般那含離欲果巳。未至初禪。兩
界中間得涅槃者。名為中般。言生般者。受初禪報。即
得涅槃。名為生般。言有行者。生初禪巳。以鈍根故。勤
精修行。乃得涅槃。名有行般。無行般者。此人利根。生
初禪巳。不起無漏。言命終時忽起無漏。斷餘障盡而
般涅槃。言上流者。以那含身。於上二界。處處受生。名
為上流。上流二種。一者樂定。此人流無色界中。二者
樂慧。此人流至第四禪時。生五那含。不入無色。是故
結言上流於處處然後般涅槃也。下二句結文現可
知。自下一行半。取勝却劣。就中一行簡劣取勝。下二
句者。示所修法。於諸事中。勤而不息。名為修行。於諦
理中。練心務達。名為觀行。觀行有三。下者聲聞。中者
緣覺。上者菩薩。是故結言菩薩增上修。功業最殊勝。
下示所修法。法有三重。一十一智。謂四諦。法智。比智。
等智。他心智。盡智。無生智。如實智。言十二者。前四諦
中。各有三智。准前可知。言十六者。四諦各四。亦可知
也。自下第五。辨修行得益。益有二種。一因修行滅妄
心益。二者禪心不退轉益。初文復三。初有二句。標宗
略示。次有二句。釋通疑難。後有一行。釋所以也。此諸
修定者者。總舉三乘故說諸言。良以二乘漸滅麤心。
而不識知能滅所滅唯是一心。不以知故說言漸滅
也。次通疑難外文。疑若言三乘漸滅心者。所滅之心。
為真滅耶。為是妄心。是故通言。漸滅心者。但滅麤起
分別之心。非是真心。有生滅故。欲滅真心而起修行。
是故通言所盡非是心。下通轉執。轉執復云。其所滅
心。但是妄心。非真心者。所滅妄心。與真心共同一處
耶。是故通言亦非心共住。良以真心與諸妄法不一
不異。釋通疑訖。下釋所以。謂妄心本來自無。非滅始
無。但以妄心橫計為有。如夢所見。非有為有。且約二
乘。其所以先就未來。未來心未至。未至故自空。以自
空故不可與真心一處共住。若現在心。假託眾緣。說
為現在。所託眾緣。推即本無。如夢所見。緣尚如是。何
況所生。故言心緣不和合。言非此者。根名為此。塵名
為彼。釋初文訖。下釋第二禪心不動益。就中三節。初
二句表宗。次二句釋所以。後二句結示道理。第四禪
無心者。第四禪上。唯有微細捨受之心。更無麤顯苦
樂等心。以無麤顯分別心故。名為無心。有因不能害
者。下地雖有苦樂等心。而不能動捨受靜心。故言不
能害。次兩句文相現可知。下結釋之。妄想不自覺者。
良以諸法唯一心作。離心叵得。然妄想心。不自知覺
唯識道理。妄計諸法離心有性。故言不自覺。喻文可
見。上來答前長行問訖。

自下第二廣釋偈前長行略表。就中七節。一者十三
行釋八識門。二者七行釋五法門。三者六行釋三性
門。四者六行釋二無我門。五者十五行逐難重釋。六
者十一行半嘆密嚴土。七有二十一行釋佛如來所
現色相。

初文復四。一者八行半釋阿賴耶。二者一行半釋第
七意。三者一行釋第七意與六識俱。四者二行釋賴
耶識持諸種子而不失體。初中五節。一者一行半出
賴耶體。二有二行舉果勸修定。三有一行半於三界
中受生死報為主攝化。四有一行半勸修方便因。五
有二行見退更令進。初言定者。八地巳上無功用定。
觀賴耶者。觀者觀達。證之異名。如來藏心名阿賴耶。
此即出體。下釋義門。離能所分別者。無取捨相。微妙
無所有者。不守自性。轉依而不壞者。性無改轉。在於
密嚴中如月恒明顯者。體圓淨義。出體性訖。次有二
行舉果勸修。就中。初行舉密嚴果。後行勸修。密嚴諸
智者者。密嚴純淨土。不雜凡小乘。唯有大菩薩。通達
法空者。故言諸智者也。與佛常共俱者。有師可憑。下
有二句。所行可嘆也。舉果勝訖。下勸令修定。於中。上
半嘆處殊勝。下半勸修。密嚴定者處者。八地巳上菩
薩始生故。無出入不定之過。是故說言定者處也。下
勸中。言相應妙定者。真俗二智不相妨礙。故言相應。
離偏著過。故名妙定。餘文相現也。自下第三。於三界
中受生死報為主攝化。就中。一行示所生處。後半行
文舉能生人。何故不說五那含天者。自有兩釋。一義
者。五那含者唯是小乘。難可化故。菩薩不生。所以不
舉。更有一釋。菩薩遍出一切生處。然不論者。影略互
論。餘文相現也。下一行半。釋密嚴家方便助因。初有
二句總舉勸。後有一行。別列所修法。問。何故不說如
實耶。答。如實是總。十智是別。於如實智中。分出十智。
以別折總。總體叵得。所以不論。餘文可知。自下二行
勸退令進。就中。初行嘆王種姓貴。後行勸退令進修。
舍君羅帝者。昔日輪王是如實見祖。又甘遮月王者。
甘遮是姓。月王是名。亦昔日時轉輪聖王。餘文可見。
下勸退令修。上二句法說令修。下二句引喻顯示。謂
我為汝說密嚴國中勝妙深行。汝應當求。然汝聞巳。
勿懷疑退。如羊被拽。拽退推進。如是等文。准即可知。
上來釋賴耶訖。自下第二。釋第七意。意者妄意違理
能生生死妄法。故名為意。初句法說。次一行喻。後句
合喻。謂眾生身。進退動作。一切事業。及自性住。皆由
意力。是故說言意在於身中。下引喻示。引四種喻。各
喻一義。初一喻者。喻五蘊身由意力住。言幻獸者。不
可自住。由幻力故得住之。此喻蘊體得住之義。亦如
幻為樹者。夏熱之時。幻作樹蔭。就下􂞝息。如是五蘊。
依意而住。藏護妄意。亦復如是。河者。即是六道為河。
言葦荻者。喻於妄意。意隨諸業。六道流河。恒流不息。
猶如草木隨流上下。王喻六識。園喻妄意。意識執著
忘意為我。又一義釋。王喻妄意。園喻五蘊。准即可知。
下結文可知。釋妄想訖。自下第三。意與意識俱起之
義。先法。後喻。意者妄意。初從無明乃至相續不斷識
來。皆名為第六意識名為識。然通取彼五識心法。然
心心法。兩義釋之。若以別相論。但六識中心法共相
應起。妄意中無心心法俱相應起義。若就通相。至細
論之。從無明下乃至顯識。定無心所。智識相續不斷
識中。亦有心法。細不現故。且不論之。下引喻況。如是
心法。從妄因緣。聚集似有。推無自性。故喻言道譬如
空中雲共聚而無實。意與意識俱起義訖。自下第四。
釋賴耶識持諸種子而體不失恒清淨義。於中。初行
明能為生死因。後一行體性不失能為涅槃因。初文
復二。先法。後喻。又現可見。後一行中。上二句明體不
改。下二句為涅槃因果。決定種性者。但有賴耶決定
成佛。據此明知。一切眾生皆有佛性。然有迷者。作如
是說。一分眾生無佛性者。應與此難。汝若說言一分
眾生無佛性者。我亦難汝一分眾生應無賴耶。經中
既說賴耶體決定種性。如是廣破。准義應知。如是經
文。與攝論中此界無始時等。意同不異。上來釋八識
門訖。

自下第二。釋五法門。就中三節。初有三行。釋前三法。
次有二行。釋其正智。後有二行。明如色。初文復二。初
之一行。略釋前三相因起義。後之二行。應明分別差
別之相。名因於相生者。名不自有。依相故立。如無火
者火名叵有。相從因緣起者。令應說言相從於名生。
以火名故。招喚火來。然經文中因緣起者。由名數數
薰習力故成名言種子為因能生相等。以是故言從
因緣生。問曰。若言名能薰成種子因者。相亦應熏成
種子。答曰。非例。名言種子與一切法為正因緣。故能
生相。相不能薰成種子故不能生名。名相互為因者。
相對相現互為為因說。若為因緣相起義者。名者能
為因生諸相。相不能因而生於名。然名二種。一表義
名。所謂音聲名味句。但表前法。不能熏成諸法種子。
二現境名。謂心心法。緣境執著。薰成種子。為因生相。
經家欲簡如是義。故但相從因生。下二句明分別心
所緣起處。良以所緣形相別故。能緣之心種種而起。
故名分別。謂因明因分別得起。總相如是。下別廣釋
七識總名為分別故。於此文中。具明七識。先總。後別。
分別從二因者。此即總表。下示二因體。言外相者。是
所緣緣。心習氣者。謂因緣法分別心生。非但此二具
足四緣乃至分別。然今文中。取勝却劣。故但說二也。
下別廣釋。從細分末乃有七識。故言第七末那識。例
上可知。故言應知亦然。然末那識有其二種。一法執
末那。謂從無明乃至相續。總言妄意末那識心。二者
人執。從相續去未倒事識四惑末那起執相續等微
細諸法。以為我故。亦名末那也。下釋六識。諸根者。眼
等五根。意者意根。緣者六塵。如是諸緣。和合之時。能
生五識。就實而言。意識亦生。略不說耳。餘文可見。釋
前三法訖。下釋正智。就中。先行釋照俗正智。後行釋
照真正智。初文中。言從於如是因而生彼諸果者。因
有二義。一者聖人見生死者但從無明妄想故有。有
即虗偽。實不可得。知有非有。二知因果亦不違失。謂
善生天堂。惡生苦處。故言從如是因而生彼生諸果。
下真證。上二句與理不違。下三句了達道理。能證所
證平等一味。是故說言真如非異。此者即正智名此。
諸理相應生者。真俗境界非一名諸。生者成也。餘文
相現。下釋如如。就中。初行釋如如理。後一行者釋所
以。此即是諸法究竟真實性者。推諸法相。到究竟處。
唯有如如。是故說言究竟真實性。下有二句。釋所離
相。一切諸法。如夢所見悟本無。以不生亦不滅故言
不生。下釋所以。上二句表宗法說。下二句引喻況示。
准文可見。上來釋五法訖。

自下六行。釋其三性。就中。初一行釋遍計性。次一行
半。釋依他性。次一行半。釋圓成。後有二行。釋所得益。
初中。上半遍計起時所迷所執。下二句示遍計體。種
種諸形相者。謂色心等。各有多種。差別不同名種種。
如是諸法。但像似有。而無自性。遍計性。不達虗妄。執
為實有。種種諸形相者。此即所計色心諸法也。名句
文身者。此即非色非心也。下釋遍計所執自性。如是
妄計執著而生。是名遍計所執性也。釋遍計性訖。次
釋依他性。上二句釋所依因。次二句所成因。後二句
釋得名所以。根境意和合者。正現起時也。意者意識。
謂現境名言現在前時。於虗妄法。橫計為實。熏成種
子。此即遍計為能熏法。依他起性。從此因生。是故說
言熏習成於種。次釋所成因。此所熏種與所熏心。同
一無記。然緣和合能生諸識。故知此種與所依心不
一異。下釋得名所以。資於互因力者。取彼根境意和
時橫計實有遍計執心。為資因力。不取所成種子為
因故。解深密經云。如翳眩人所見毛輪。為依他性。釋
依他訖。自下第三。釋圓成實性。就中。二句出圓成體。
次二句屬當名字。後二句釋圓成性非訖。下釋所得
益。益有三種。一上二句釋通達益。次一行得四智益。
後半行釋離苦益。若小乘所說。我生巳盡等四智。對
分段麤相而說。今此乘所說四智。對變易生盡道理
說。二種生死並盡故。說言解脫一切苦也。眾怖畏者。
畏有五種。一者不活畏。資財難得供身不足故。二者
死畏。純作惡故畏死後苦。三畏三塗。四者惡名畏。畏
失利養故。五大眾威力畏。在大眾中講說法時。身心
不安。如是五畏。初地中離。餘文可見。上來三性義門
訖。

自下第四。釋二無我。就中三節。初二行法。次一行半
引喻示現。後二行半讚嘆土勝勸令修因。就初文中。
上之二句。示無我理。下一行半。釋所得益。生法二無
我者。表宗示理觀境。善能明了知者。釋能證智。善者
順理。能者巧便。順理巧便。達二無我理。下釋所得益。
益有二種。一者能斷煩惱因蓋除滅生死苦報。普燒
諸習氣者。斷成就種麤細皆盡故言普燒。永斷分別
者。現行煩惱復不現行。故言永斷。下有一行。釋離苦
報。文相可見。法說文訖。下引喻示。上二句引喻示現。
下一行合所引喻。如是諸文相現可知。下嘆土勝。勸
令修因。初一行半。嘆土殊勝。後有一行。勸令修因初
中。上二句直嘆土勝。次二句嘆居人勝。後二句嘆資
具勝。文相並現。下勸令修因。因有二種。一自利因。如
上二句。二者利他。如下二句。言真實觀者。八地巳上。
無功用位。真俗雙照。名真實觀。文現可知。

自下第五。逐難重釋。就中三節。初十行半。法說逐難
釋。次三行半。引喻示顯。後有一行。結勸令知。初文復
二。初五行半。釋前五法中第三分別。後有五行。釋八
識中意。初文復五節。初一行釋名相為因分別得立。
次有一行。明分別所緣。次有一行。出分別因體。次有
二行。智識境別。後有半。舉過結示宗。初中。上半釋名
所依相。下半依名相故分別得立。若無相處。名即不
生。以有相故。名乃得生。是故宣說名生本於相。問曰。
若言名生必依相者。兔角之名。因何相生。答曰。兔角
名對牛角相。兔角名生。有無相對。而假立故。相非自
然有。必託眾緣而生。從緣生故無自性。然分別心不
知空。翻執為實。故言種種諸分別皆因相而有也。次
有一行。釋分別心所緣境界。上半出所緣。下半能緣
心。根謂六根。境者六塵。瓶衣等者。現所受用物。蘊者
積集義。謂四塵法。名為蘊法。非是五蘊。如是四塵。所
合成法。與分別心。為所緣故。分別從此生。生巳却了
知所緣之境。是故說言了知而簡異。異者分別之異
名。此即能緣。下出體因。上二句出能依法。下二句立
因與體。若動若非動者。自有兩釋。一義釋云。動者欲
界散業。若非動者。上界定業也。更有一義。加行無漏。
名為動業。動出三界故。有漏之業。名為非動。不出三
界。恒在生死。故分段世間三界差別。變易世間具四
生死。是故宣說一切諸世間。如是世間。皆因癡生。以
癡為體。況乎分別有非癡生不以癡為體耶。下明識
智所緣不同長短等。初行明識所緣善不善。一行明
智所緣。善者隨順大乘唯識說名為善。言不善者。翻
上應知。有為無為乃至涅槃。如是等法。依大乘教修
習所生。正智所知。非亂意識之所能知。是故結言斯
為智之境。下結過表。宗如是上所明皆是無常。是故
結言念念常遷轉。如是諸法皆不離識。識所作。是故
示言皆依識以生。釋分別訖。自下釋意。文有二節。初
一行三句。標意體性。後三行一句釋其業用。就體性
意有二。一者妄意。謂從無明至相續識。二者染意。謂
相續識後未至事識四惑末那忽起執我。妄意是法
執。染意是人執。以是分文。亦有二段。初有一行。釋其
妄意。後有三句。釋染末那。初文。上半引喻顯示。下半
合喻。良以末那迷於藏識。藏識隨迷。恒在生死。如迷
於繩。繩似蛇現。若不迷時。繩無似蛇。故下合言當知
亦復然。文現可知。下有三句。釋染末那。上二句喻。下
一句合。准下業用。其義可知。下有三行一句業用。先
釋染意所有業用。後二行釋妄意業用。初中復二。三
句釋執賴耶為我我所。下有二句。與意識心同時染
根。初文中。言增益我事者。染末那心。但執賴耶。以為
我體。不計我所。然言增益於我所者。與意識中計我
我所。作根本依。是故宣說增益我所。與意識俱者。同
一剎那。故名為俱。與意識心。作染汙根。故說為依。剎
那量同。故名而轉謝。餘文相現。下有二行。釋妄意業。
文有五節。初有兩句。釋內身中能作事業。次有二句。
釋外資具中有攝受用。次有二句。由外資用。所生樂
中。攝受不失。次有一句。能持內外。不爛壞失。末後一
句。總結示現。如是諸文。並現可知。自下引喻。喻有三
喻。夢醫喻。喻妄意心。在空喻者。喻於染意并分別意
識。鏡中像喻。喻所取境唯心無境。於中三行廣引喻
相。後二句者。結前所說。初文中。言如夢翳等一切境
界者。謂妄意中第四顯識中所出相分。名一切境。如
是境界。由無明等漸麤力故。故至顯識時忽然顯現
相分之境。此明所迷。起種種分別者。智相識後。不知
此境自顯識現。相牽於心。心執為外。故起分別。不知
唯自心。第二喻中。上三句喻。下一句合。此喻染意并
分別事識。無我所處。執計有我。如似空中。脚無蹈處。
手無攀著。於中走索遊戲極難。分別之心無我計我。
亦復如是。不可安固。是故結合分別亦如是。第三喻
中。無法後喻。分別無所依者。分別所計我畢竟無故。
言無所依。但行於自境者。自所計我無所有故。無境
可行。然言但行自境者。但計息為所行境。計心以外。
無境可行。下以喻現。准即可知。下有一行。勸知結示。
初二句勸知。下二句結示。言此三者。次前三喻。說為
此三。皆識現者。如是三法。於顯識中所出見相。更無
餘法。是故宣說皆識現也。此即勸知。下即結示。於斯
遠離處者。三處名遠離處。名真實者。法之窮處。即是
如如。不可破壞。故名真實。上來逐難重釋訖。

自下第六。嘆密嚴國。就中三節。初有七行。嘆密嚴國。
次有二行。嘆能教。後二行半。嘆居人勝所居亦勝。初
中兩節。初一行半。弟子嘆勝。後五行半。諸佛嘆勝。特
進菩薩等者。菩薩眾中神通勝者。名為特進。此即八
地巳上菩薩也。及聖目乾者。取小乘中神通第一。如
是二人。佛弟子中。無能加者。遍觀十方剎。無過密嚴
國。弟子嘆訖。自下諸佛自讚嘆故。明知最勝。文分為
二。初一行一句。十方佛等真出言嘆。後四行一句。舉
德讚嘆。初言極樂。無量壽國。及現喜亦名妙喜。此即
東方妙喜世界。越取下方。故說乃至。如是國中。恒沙
諸佛。皆自出言。密嚴國勝。下舉德嘆。自有兩節。初有
二行。約自利德。後欲中下。就利他德。外儀嚴切所率
伏為威德化。如是威。非修始有。本來自成。故言自然。
無始無終。如是淨土。從本以來。唯法身佛所居淨土。
未曾凡夫生在彼土。故言本昔如來地以來。諸文相
現可知。釋自利訖。欲中施佛事下。釋利他德。謂欲界
中諸佛出世。皆從密嚴而來化之。化雖無量。不離密
嚴本正定。故說言常依於正定。餘文可知。上來嘆土
訖。自下第二。嘆能說教。就中。先嘆此教勝餘教。後仁
王下。勸令供養。初文復二。初有一行。嘆此經典諸經
之母。後有二句。諸經莫及。可見。下勸令供養。文亦可
知。嘆能說教訖。自下第三。居人勝故土亦殊勝。就中。
初行出三界巳而依密嚴住。故知殊勝處。後一行半。
此土宮殿勝過餘處。諸佛如來常在此中。故知勝處。
文相顯然。不須繁述。

自下第七。二十一行。如來所現種種身。此即答前及
言說身問。大分為三。初一行半。如來所現色相無邊。
次十七行半。別明所現種種差別。後有二行。勸令修
因往生彼土。初中。上半在定最勝。住定之中。無出入
異。故言無上。次有二句。在定起用。難思定者。恒在俗
事。而不失定。故維摩言。不起滅定。而現威儀。是名宴
坐。下二句所現色等。凡小之人。所不能了。文現可見。
自下第二。十七行半。別明所現。就中七節。一者五行
半示眾色相。二者一行示不思議力。三者一行為主
攝化。四者三行半示現說法。五者一行半示修諸度
行。六者二行極樂國人身相圓滿。七者三行示所受
用資生自在。初文復二。初有一行。就實解釋極樂國
中佛及菩薩色相皆同。後四行半。隨機深淺。各見不
同。何故不舉餘方淨土。但舉西方。有何所以。答曰。舉
餘淨土。亦得無傷。但依影略互論門故。且舉極樂。又
問。何故不嘆密嚴。但嘆極樂。此有何意。答曰。密嚴淨
土。是根本土。諸方淨土。皆依密嚴。嘆如上釋。今此文
中。但嘆所現始末諸土。以是義故。不嘆密嚴。諸修觀
行者。謂觀世音大勢至等。名修觀行者也。色相皆亦
然者同也。謂彌陀佛及諸菩薩。悉皆具足三十二相。
故云皆亦然。下別釋中。初二行半。釋一佛種種異見。
後有二行。於菩薩身各見不同。就見佛中。或見佛身
諸相具足。是故宣說或見天中天赫弈含眾彩。於中
或有見一色者。或見二色。謂但見訶利色者。或見訶
利占波二色。如是乃至具見諸色。或有一類。見苦行
身著破衣臥寢草上。或有一類。見如千日光坐蓮華
上。於一佛身。如是異見。自下二行。於菩薩身種種異
見。言帝青者。帝者帝釋。忉利天王所有青珠。名為帝
青。下有一行。見菩薩身。於中一類。見身如輪。或有一
類。見身如幢。或見如書文。或有一類。見魚螺等。或有
一類。見菩薩光麗色如虹而拖空中。菩薩一身。見有
不同。釋所現色訖。自下一行不思議力。文現可見。下
一行作人中王治化之儀。准即可知。自下三行半。見
說法度人亦不同義。就中三節。初一行說曰境界。白
者淨色。白者明白分明之義。先佛所知二諦之境名
白境。次有一行。說轉所依身得如幻通身。後一行半。
說斷煩惱證涅槃行。如是諸文。文相並現。不須繁釋。
自下一行半。示修諸行。一切波羅蜜者。略有三種。一
六波羅蜜。二十波羅蜜。三八萬四千波羅蜜門。如賢
劫經說。言衍那者。此云無遮。無所簡擇。來者皆供。名
無遮。此是檀行。苦行持戒下。明修雜行。文亦可知。自
下兩行。極樂國人所受正執。就中。初行釋極樂人報
殊勝。後有一行。餘世界人所不能及。初文可解。言瑜
伽者。此翻相應。亦云觀行。觀行自在。如目犍連等所
不能及。又他方界安樂世界光明世界。如是國人所
有通境。比極樂人所知境界。百分不及一。如是校量。
文亦可知。自下三行。釋極樂人所受用具。就中初行。
資身食具。次有一行。寶珠如意受樂無窮。後有一行。
池中蓮華莊嚴無比。餘文並現。准即可知。言牟尼者。
此言寂靜。勝自在者。觀世音等諸菩薩眾。名勝自在。
自下二行。勸令眾人。於中。初行勸示所修行。示其所
得之益。就初文中。上句勸信行。次一句勸修禪定。次
一句勸修欲樂。次一句勸修迴向。如上所說。四修因
者乃得往生極樂國土。其所得益。文相可見。上來以
偈結釋訖。

自下長行。金剛藏菩薩。自現其身。為眾說法。上來為
眾說種種法。然所對人。恐畏不信。不信疑言。如是所
說。但有言詞。不見事實。實爾以不有。如是疑故。金剛
藏自現其身。為眾說法。令決定信受所說法。故此文
來。就中二段。初從爾時至而說於法者。表宗略示。後
或說菩薩下。依宗廣釋。初文復三。一者現示微細小
身。次或現佛身下。現示大身。後而說於法者為眾說
法。如是諸文。相可現知。釋初文訖。

自下依宗廣分別說。就中六節。一從或說菩薩下至
常無變易者。說入證行。二或說菩薩下至所共圍繞
者。說隨有行。三或說菩薩下至非觀行者不能得見
者。說諸菩薩現種種身歷事諸佛。四或說菩薩下至
及般涅槃者。說諸菩薩於十方國現受生身取般涅
槃。或說菩薩下至如日如月者。說諸菩薩不住道行。
五或說菩薩下至剎那不住者。說諸菩薩以大悲心
愍眾生故。在生死苦。無有退還。為眾說法。六或說諸
佛下。說諸菩薩為說顛倒心亂眾生。隨其所應。說退
治法。初文復三。初從入於諸地下至二無我者。釋所
觀法。次從得如幻下至皆不退轉者。釋所成德。後淨
所依止下至常無變易者。說轉依義也。如幻三昧者。
變現自在。猶如幻化。隨意受身者。是意生身。八種自
在。名為自在。以外諸文。並現可知。自下第二。說隨有
行。亦有三節。初從善能下至所行之道者。說所觀境。
二得首楞下至莫不成滿者。依行所成德。三逮於正
覺下至所共圍繞者。成大菩提果也。首楞嚴者。此云
徤行定。十幻喻身者。如上所說。十意生身。究竟願者。
略有三種。一斷一切惡。二修一切善。三度一切眾生。
廣則無量。如華嚴說。餘文可解。自下第三。現種種形
歷事諸佛。復有二節。一以願力故下至歷事諸佛者。
說諸菩薩現身自在供養諸佛。後是諸菩薩下至不
能得見者。說所現身離有無相。以願力者。願波羅蜜
名為願也。菩薩以此願波羅蜜。現種種形。往十方供
養諸佛。下所現身。離有無相。初法。後喻。法說文現。喻
中有二。初喻。後合。文相可見。自下第四。說諸菩薩不
住道行。於中有二。初得禪三昧下至般涅槃者。說不
住生死。或說菩薩下至如月者。不住涅槃者行。文相
可知。自下第五。說諸菩薩在生死苦而無厭退。就中。
先法。後喻。並准可知。自下第六。說諸顛倒心亂眾生
隨其所應說對治法。文復二節。初即法說。後引喻況。
言渴愛者。欲貪煩惱不可滿足。如渴乏人無有知足。
分別苦者。散心飄蕩。難可制禁。以是名為分別苦也。
以外諸文。相現可見。不須繁述也。

大乘密嚴經疏卷第二

大乘密嚴經疏卷第三
沙門　法藏　撰

自下第二。諸大眾等。對金剛藏。問答以釋。就中有二。
先大眾問。後金剛藏答。就問復三。初列問眾。次聞說
密嚴下至而作利益者。釋發問意。後遂共同心白金
剛藏下。正發問辭。列問眾中。先釋常翼眾。謂普賢眾
色大光菩薩等十界菩薩。次列天眾。次列密嚴諸佛
子眾。後列餘方聽聞來眾。如是諸文。並現可知。

次釋問意。文有兩節。初現自所解。後然皆愍念下。為
他故問。然諸發問。凡有四種。一者知而故問。二擾亂
他故問。三自疑不決欲決了故問。四欲利他故問。今
此文中。為自決疑。亦為利益他故發問。

自下第三。正發問辭。就中三節。初引喻略問。次為夜
摩天下至為有住耶者。以別廣問喻法。後或有言下
引例結問。初文復三。初總推本。是故說言一切世間
若干色像誰之所作。次如陶工埏下。以喻請問。後如
是世間下。正問決疑。就初文中。言尊者者。嘆所問人
有勝功德。願為我說者。請為許說。下以法請。誰之所
作者。此即正請。下引喻況。有三種喻。初陶師喻。喻別
問中夜摩天下至無色天作等七種妄計。二伶人喻。
喻別問中為是一切諸天主下至如陽𦦨水。三一物
中有三自性喻。喻別問中譬如瓶處下至眾德集成
也。初陶師喻。喻梵天等計也。問本外道計云。大梵天
主。能造世間。猶如陶師。造時必依四大等法。如依埿
團方有所成瓶瓫小物。伶人喻者。外道計云。世間成
時。無有一主能成諸法。諸法共作乃成一法。言諸法
者。謂神我意意根觸作意色明空等。共和合時。乃生
眼。無有一法獨為主故。能生法者。一物之中。有三自
性者。外道計云。一一物中。皆具三性。如一瓶中所有
微塵是實體性。項細腹大。開口底塞。是德所依處。盛
水不滿。是名為德。如是一物。具三自性。故諸大眾。引
外道計。問佛如來。一世間為是外道所計同耶。為不
爾耶。就初喻中。先喻。後法。喻文相見。世間眾像者。此
舉法也。下之兩雙關推定世間之因。准文可知。次第
二喻中。先喻。後責。一切世間豈亦如是者。此即責也。
豈者。責辭不計為。就第三喻中。先喻。後責。責云。世間
眾物巳成體相者。欲責且許。汝今所立。一物之中。具
三性者。若巳成者。且許可爾。後即奪云。若未成者。此
豈成在一物中乎。上來引喻略問訖。

自下第二。喻所喻法。以別廣問。文有二節。初喻所喻
法以別廣問。二如是世間下。牒所計法。問定此非。初
文復三。初為夜摩天下至無色天作者。牒陶師喻所
喻之法。以別廣問。二為是一切諸天主下。以伶人喻
所喻之法以別廣問。三譬如瓶處下。以隨一切物所
喻之法。以別廣問。初文中復有三節。一從夜摩天下
至緊那羅作者。以欲界中有大力者為主。能作世間
物耶。二為是善現下至螺髻梵王者。色界諸天為主。
能作世間諸物耶。三無色天為主。能作世間諸物耶。
猶如陶師能作瓶等耶。文相可見。自下第二。將色界
為主能作。於中有二。善現等者是第四禪。二螺髻梵
王者。是初禪天王。自下第三。無色諸天能作諸物。上
來釋初段訖。自下第二。將伶人喻所喻之法。以別廣
問。就中兩節。初即敘計。後而於此中下。顯過示正。初
文復二。初即世間有力諸天同心共作世間諸物。如
伶人等共作音樂耶。後即出世佛及菩薩變化所作
耶。文現可見。敘計文訖。下顯過示正。而於此中起諸
迷惑者。此即顯過也。是迷惑見如陽𦦨水者。此即示
正因緣道理。前毀所明。一人為主。餘者助作。今此所
明。無一定主。諸人共作。上來第二喻訖。自下第三。喻
所喻法。於中。先喻。後即敘彼外人所計。譬如瓶處為
德所依者。外所引喻。微塵合成。名為瓶處。盛水之能
名之為德。下即法說。敘彼外計。文有二節。一牒外宗。
二非諸德者下至眾德集成者。破外所計。一切世間
住於處者者。住者依也。處者微塵也。此即應言一切
世間依微塵者。此牒外人妄所立宗。自下破外計。言
德者者實句。等名為德者。德句。外人計云。實句業等
定是所依。德句能依。故今破云。非實句等定屬於德。
亦非德句定依實等。是故說言非諸德者繫屬於德。
亦非是德依於德者。下即通疑。外人疑難。若不計我
德者為所依德為能依者。云何得成能依所依差別
之相。有如是疑。故縱通云。展轉合故眾德眾成。合者
依也。更互相依假集成德。無有定是能依所依。上來
以別廣問訖。自下第二。牒外所計。問定此非。如是世
間等。牒計可解。下即問定。兩關審定。為唯惑亂者。為
分別心顛倒妄計畢竟無耶。為有住耶者。從因緣生
有而非無耶。審定文訖。

自下第三。引例結問。就中三節。初從或有下至無明
愛業而得生起者。敘外道計。二諸天仙等下至悉懷
疑惑者。引例生疑。三為無有體下。以正結句。初文復
二。一敘外道計。二無明愛業下敘小乘。引外道計中。
先敘計人能作諸法。後或有妄執下。計法能作。計人
作中。略舉三天。就實眾多。力沙迦等。舉世智人。准即
可知。或有妄執下。計法能作。此中細論。有眾多法。今
存略故。且舉三法。准文可知。下小乘計。小乘計云。無
明愛業。定為因緣能諸法生諸迷如來藏緣起能作。
如水作波。故今破云。無明愛業。但是為緣。生起諸法。
不能辨體。法體即是緣起性故。敘外計訖。自下第二。
引例生疑。言諸天者。謂三界天。仙者修得五通仙也。
等者等取大體神力八部神等修世定人者。自在人
中。修得八禪。如是一切世間明智。盡力思惟。永不了
知如來藏心緣起作法。以是故言悉懷疑惑。引例生
疑訖。自下第三。以正結問。初法。後喻。為無有體者。法
說現正。謂一切法。真心緣起。似有而非有。是故說無
有體耶。下即引喻。喻有九介。束為五節。初之四喻。喻
一切法。雖相似有。畢竟推求。竟不可得。次有一喻。喻
彼見相。本是一體。顯識為體。但由無始妄分別故。忽
起見相二分別。如蛇身一而有兩首。作業各別。次有
二喻。喻一切法隨因緣轉。不自生滅。次有一喻。喻一
切法妄心中有。悟即本無。後有一喻。喻一切法無常
不停。剎那滅壞。上來以正道理總結問文訖。釋問訖。

自下答問。就中。其三十七行偈。大分為二。初有二行。
破外邪執。後有三十五行偈文。示正道理。令捨邪執。
初文復二。初一行半。破外邪計。後有二句。外所憑教
為證不成。初文復二。初之二句。總相破計。下有一行
別破諸計。就中。上半破人能作計。矩鞞羅者。亦名劫
毗羅。是仙名。又云四天王別名。因陀羅者。天帝異名。
等者等取以外諸計。准即可知。下兩句文。破彼邪因
能生果義。有二邪因一。計施會能得富果。二計祠祭
天神等能得勝果。謂世間人言。以好食味。供養諸天。
及施有力諸仙人等。得好五欲。自在受樂。是好五欲
因供養天仙人。天仙人所與。是故破云。非大施會祠
祭之福果。彼國天子身出祭。云大施會。下釋所憑為
證不成。言毗陀者。如上所說。三毗陀論。名為毗陀。所
說因者。毗陀說言勝性。又云。劫初時說論之。自然能
生諸法常因生彼無常之果相違。是故宣說互違無
定義。此破上文所說妄執從於勝性自然乃至愛業
生起諸法執巳訖。

自下示正。就中六節。初十八行半。明世間因唯是賴
耶不同外計。次有三行半。答上長行中如幻等喻。次
有三行半。答前問中如是世間若干色像。次有三行
半。答長行中無始分別有能所取文。次有一行半。答
前問中如起屍行等喻。後四行半。總結大乘唯識道
理。

初文復七。一有三行。示世間因。二三行半。離外道見。
三者二行半。佛及菩薩乃知有之。四者三行半。逐所
持法恒流不息。五者一行半。身不離識。六行半雖能
持種性先改轉。七者二行。凡夫不知有。初文有二。初
一行立宗出體名。後有二行釋緣起義。亦復非先有
能持世間因者。此即立宗。阿賴耶者。此出名也。丈夫
識者。出體性也。八識之中。此識最勝。故名丈夫。緣起
義中。先法。後喻。運動於一切者。舉體緣起。遍在諸法。
無不在處。如水起浪浪中水遍在下即引喻。喻有六
種。並文相現。准即可知。自下第二。所立宗法。不同外
道。文有兩節。初有一行。顯世間因阿賴耶識。不同外
道所有諸見。後有二行半。顯非示正理。初中。上半破外
道執。下有二句。明賴耶識。離外邪見。文現可知。自下
第二。現非示正理。就中。上半顯非。明賴耶識非餘人
境。下有二行。示正道理。初文中。言非智所尋求者。尋
思分別。有所得心。理外搆畫。妄取分齊有所安立。故
名為智。以如是智。所不了知。是故宣說非智之境。是
故宣說內智之所證。下即翻現違理過失。上半法說。
本末相依。是故宣說若無根本阿賴耶者即無七識。
下有一行。以喻現示本未之法不一不異義。尋文可
知。自下第三。賴耶微細。非餘之境。佛及菩薩能知之。
文中有二。初一行半。引喻顯示非餘人境。後有一行。
合所引喻。准文可知。自下第四。逐所持法恒流不息。
文復三節。初之一行。能持世間無有失落。次有一行。
緣起能成法。後一行半。隨所持法恒流不息。就初行
中。初句法說。藏識者。賴耶之略名。中間二句。引喻現
示。如珠有貫繩。即無失落過。如來有二輪。能載能運
物。藏識亦如是。能持運法。隨於業風轉者。此即結說。
謂隨善惡業。流轉六道中。次緣起成法。上二句引喻
現示。下二句合喻結示。餘文可解。藏識與諸界者。藏
識獨自不能緣起作世間法。若但諸界。即不能立。如
水獨自不能起波。若無水處。波不得住。是故結言共
力無不成。下一行半。逐末恒流不斷經義。上之二句。
法說現示。下之一行。引喻顯示。文現可知。逐末恒流
訖。自下一行半。身不離識。初一行喻。後半行合所引
喻。文現可知。自下二行半。雖能攝持染淨種子。體無
改轉。就中。初行釋持種義。後一行半。體無改轉。初上
二句喻。下二句合。文現可知。下體不改中。初一行喻。
後半行合。准即可知。如目有童子下。第七段文。釋賴
耶識恒住身中。然諸凡愚。不知有之。就中。初行。識體
恒有而不知有。後有一行。有勝功能而不識有。初上
半喻。下半合喻。文相可見。後行。初句釋能持用。第二
句喻。下半結合。亦可知也。上來釋能持世間因訖。

自下第二。答如幻等喻文也。就中三節。初有一行。牒
外人計。次有一行。標法破計。後一行半。示正道理。凡
愚不知世間如幻非有。而以起妄分別牛等有角。兔
等無角。有無有體。以無為有。故有即非有。然凡夫等。
見牛有角兔無角者。不知世間如幻夢故。見有執無。
是故豈說有無二法中不應起分別。

自下第三。有三行半。答前問如是世間若干色像為
唯惑亂等問。就中有二。初三行偈。就世俗諦因緣故
有若干色像。非如狂亂所見無法。後有二句。證真諦
時。方斷相續。初文復三。初一行半。約所緣緣能生心
法。次有二句。就內親因生能緣心。後有一行。釋諸世
間不斷所以。初中。上半釋心生時必依所緣境故方
生。後有一行。引喻顯示。旋火輪者。見指頭火旋轉成
轉。翳目見自𥇒以為毛輪等。如是等物。必託小所見。
為緣生識。識不自生。下有二句。從內種子生世間法。
初句反現無內種子。離者無也。以無因故。果不自生。
以是故言此覺即無有。下有一行。釋通所以。若如上
說。無因不生者。此能生因因何而有。是故通云。名相
互相繫習氣無有邊。謂由名相互相繫故。尋思分別。
尋名取想。常起不息。故所熏種。亦無有邊。此即內外
因緣無盡。所以世間亦無斷絕。一切諸分別與意而
俱起者。世間相續。非但由因。亦依妄意。為依止起。故
無斷絕。是增上緣。上來約俗諦從緣假有不同惑亂
訖。自下二句。證真諦時。方絕不續。第三段訖。

自下第四。答前問中無始分別有能取所取等。文分
三節。初有二行。迷失理故。浪起心想。次有一行半。於
一心中。開出見相二分差別。後有一行。釋通所以。就
初文中。諸妄境者。即五法名相為妄境。言戲論者。謂
分別心也。名相分別互相緣故。熏成種子。生六識故。
言生種種心。良以諸法。唯如來藏。從無始來。無明妄
念。不知實義。向外流散。而生諸識。以是說言生於種
種心。上來迷理生過訖。自下一行半。於一心中分成
見相。言能取者。是見分心。言所取者。相分塵也。心自
性者。自體分也。第四顯識。名心自性。謂此顯識自體
分中。忽然生起見相二分。瓶衣等所受用物。如是等
法。自體分外。無別可得。是故說言離心無所有。離心
者有二義釋。一義釋云。若顯識上所說法不可得立。
更有一釋。若離真心。心外無別法。是故宣說離心無
所有。離者無也。下有二句。結成上離心無所有。自下
一行。釋通所以。因上文中一切唯有覺所覺義皆無。
外人疑云。若如上說。云何得有能所差別。故今通言
能覺所覺性自然如是轉。性者顯識自體分也。言自
然者。亦云忽然。謂顯識前未有見相。然漸麤故。至顯
識時。忽然分張。見相二分。本無自分。故言自然。非是
無因為自然。又復疑云。法既如是者。凡夫二乘云何
不知。是故通云。習氣擾濁心。凡愚不能見。上來第四
段訖。

自下第五。答前問中如起屍行問。文有兩節。初之二
句。引喻顯示。後一行文合所喻。謂如來藏不可自起
而作諸法。從因緣起。如屍起行不可自起。但因呪力。
而得起行。喻文相現。後合文中。上半合彼心體生起。
下半合識業用差別。並文相現。上來釋如來藏隨緣
起作諸世間法訖。

自下第六。結示大乘唯識道理。就中三節。初有一行。
釋如來藏為法所以。次有二行半。明一心中分成見
相二分所以。後有二行。唯識道理。聖者境界。非餘人
境。初中上半引喻顯示。藏識雖無分別此彼。而能為
法遍所依處。下二句者合喻應知也。自下第二。於一
心中。分成兩分。初一行半。引喻顯示。後一行合。就合
文中言是心者。兩釋不同。一義釋云。是心即是如來
藏心。之境界者。真心緣起所成境故。是故說言之境
界也。更有一釋。見分者名心所緣。相分名之境界。兩
釋俱得。普遍於三界者。但是見相二分別者。是三界
內凡夫之法。聖但證一味理故。不見見相差別分齊。
是故說言普遍於三有。自下二行。唯識理深。聖人所
通達。上來答問訖。上來雖有諸文不同。總釋第二一
重問答訖。

自下第三一重問答。廣明密嚴淨土功德。大分為二。
初總問略答。後爾時會中別問廣答。初文有二。初從
爾時下願尊時演說者。大眾請問。後金剛藏下。略答
前問。問文復二。初金剛藏放光攝授娑婆世界當來
之眾。後爾時諸佛子眾下。明密嚴中現前大眾請為
說法。初文復二。初金剛藏放光被機。後彼諸佛子下。
求往密嚴。初文復三。一所依定。次見有無量下。光中
所現事。後從定起下。正明放光。初文中。言說此語竟
者結前。默然而坐者是後也。住無處所者。示離過相。
菩薩住如。無有此彼兩邊之過。不著二邊。恒在中道。
是故說言微妙之禪。遊法界門者。法界即是真如法
界。自有二義。一依持義。二緣起義。有依持用。故常而
寂。由緣起故。寂而常用。如是法門。如來乃窮。是故說
言遊法界門。入諸佛境者。謂大慈悲。觀諸眾生。名佛
境。見有無量下。先所被機。無量佛子者。舉所化教。當
來此國者。根熟可化。言此國者。密嚴佛土。名為此國。
住修行地者。種姓巳上。名修行地。初地以上。各名證
地。故如是行人。在娑婆世界。發心求願密嚴淨土。便
從定起下。正明放光。就中復二。初光所照。謂三千界。
後是光明中下。所放光中。現種種土。土中各有諸佛
如來。此文復二。初明所現淨土及佛。後隨諸世間下。
所現諸佛說法利益。餘文可見。其光普照無色界者。
無色界中無有宮殿。云何說言其光普照無色宮殿。
若有宮殿。何言無色。准此應知。無色界中無有色者。
但無麤色。名無色界。細色猶有。然小乘人。不知細色。
但知麤無。故說為無色。就實論之。細色猶在。

自下第二。大眾蒙光。求往彼國。大分有三。初大眾等。
聞說密嚴有勝功德。自欲往趣。次爾時淨居下。明諸
大眾自力不能往彼淨土。諸梵天王為引行主。三爾
時淨居下至靡不傳聞者。歎土最勝。初文復二。初從
彼諸佛子下至可共俱往者。歎土欲往。後諸子下。發
行上道。初文可知。後文中。初明大眾同共上道。後中
路遲迴下。不能自往。退還本處。初文復二。先佛子眾
向密嚴來。後諸天眾來。此中三節。先於諸佛及菩薩
所。生奇特心。次諸梵王為引道主。後爾時梵王下。大
梵天王。許為行主。並文相現。下釋失路不能進道。言
中路者。非是中半名為中路。離所住處。移動而來。故
言中路。此中可言路中迷悶失於道路。就中三節。一
者梵王思惟非分。二者我今云何而來至此者。生悔
還心。三復自念言下。請佛加護。前二段文現可知也。
第三文中。有五節文。初請加護。次即時見有下至威
光照曜者。蒙佛加護。次即白佛下至而能速詣密嚴
佛土者。請佛為說往生之因。次佛告之言下至非有
色者所能往詣者。佛示理難。不如退還起修勝行。有
色者。此中合言於五塵中心散亂者。今影略故。但言
一色。餘略不顯。後時螺髻下。明大梵王及諸天眾退
還本宮。如上諸文。並現可知。爾時淨居諸天下至靡
不傳聞者。第三嘆土殊勝無比。如幻三昧者。八地巳
上菩薩所得。謂覺一切皆如幻故。名如幻三昧。餘文
可知。

爾時諸佛子眾下。現前大眾發辭正問。就中復六。一
從爾時諸佛子眾下至非觀行人開示演說者。新來
眾請。二持進菩薩下至請言速說者。舊常眾請。三爾
時神通王菩薩至願速為說者。補處菩薩請。四是時
復有下至同心勸請者。諸天眾請。五當爾之時下至
偈文後勤心請法者。梵王天問。六爾時解脫月下至
偈文盡來。他方菩薩請。就初文中。先大眾請。後金剛
藏辭退不許。餘文相現。唯除如來之所護念者。但是
弟子宣說法者。並蒙如來加被力故。乃得為他宣說
法要。實非自力。是故說言唯除如來之所護念。時持
進菩薩下。舊常眾請。文相可見。不勞繁釋。爾時神通
王下。補處菩薩請。是時有下。諸天眾請。當爾之時下。
梵天請。就中三節。初長行問。次以得問。後以長行金
剛藏不許為說。就偈文中。有六行偈。分為三節。初一
行半。由此大眾求法心重。次三行半。所問審定。後有
一行。請許宣說。初中。上半宥世純業所致之果。次下
二句。現所憑貴。下之二句。求法心重。相現可知。次第
二文。初半行總。後三行別。於中。初行問諸世間盛衰
等事。次有一行問世間王種姓貴勝。後有一行。問三
乘法及修羅等世間論法。如是三段。後更尋思。下有
一行。結請許說。文現可知。上來請訖。爾時巳下金剛
藏菩薩推不許說。謂大力者。大梵天等勤心請法。猶
尚不說。況乎汝等可為說乎。爾時解脫月下。他方菩
薩請。就中復二。先長行請。後以偈請。偈文三節。初二
句所憑尊勝。次二句親承不謬。後二句結請為說。何
故不說。現世佛邊親受法者。未來佛邊尚得親受。何
況現在。可不親受。事現灼然。故不說之。文現可見。

自下第二。答前請問。有九行半。分為四段。初有三行。
請佛加被力。次有三行。示所說分齊。次二行殊勝離
相。後一行半。結名示益。就初中。初有一行。佛境非自
及。次有一行。請佛加護。後有一行。得加護力。報佛慈
恩。前二節文。相現可知。我以敬心說者。諸佛境界。非
自所能。今蒙佛力。乃可宣說。故言我以敬心說。說何
等法。即下釋云。如來清淨智。下句示現報佛慈恩。若
諸佛子報佛恩。無過勸令發大乘心。大乘者。以大慈
悲。度苦令安。名大乘心。三世諸佛。以大慈悲。為正因
故。證得菩提。是故說言紹隆佛種姓。下句勸誡。釋初
文訖。自下第二。示所說分齊。於中。初行簡定分齊。次
有一行。所說清淨。永離諸過。後有一行。結非自力憑
佛加力。初文上半答偈問中為問憍羅婆下三行偈
問。下半示今所說分齊。次第二文。佛智甚微妙者。是
自利行。內證之智。牟尼勝功德者。利他行。教道之德
言正觀者。八地巳上無功用行。名為正觀。八地巳上
二智雙行。人法二執永不行故。以是故言離諸心妄
計。次有二行。嘆勝離過。初行嘆勝。後行離過。言此智
者。指前佛智。此能說因。諸三昧華者。謂觀行人。修行
諸定。乃得此智。智淨無垢。猶如華淨。佛在密嚴中正
受者。正受正定。謂密嚴中。佛及菩薩所得三昧。名曰
如幻。佛在此定。而開演說。故言殊勝。下一行文。顯示
離過。過有二種。一言說過。二諸見過。文相可見。自下
一行半。上半結名。下一行示所得益。並現可知。上來
一重總問略答訖。

自下第二。別問廣答。文分為二。一從爾時下至令得
顯了者問。二金剛藏下答。就問文中。分為三節。一者
時眾中自心有信。能受所說。次今此會中下。會中所
有一切大眾。早成行德。堪受所說。後唯願尊者下。正
發請。初文中。言我等於法深生愛樂者。申自有信。如
渴思漿等者。引喻顯示。次第二中。於深定智皆得自
在者。內證行也。有大神力王諸世界者。教道之行。謂
此大眾。於諸世界。現受王報。領眾引顯。弘宣法故王
諸。餘文可見。下正請中。以梵聲者。八音聲中。但請三
聲。梵音聲謂梵王聲。因陀羅聲者。謂帝釋之異名。餘
文相並准可知。釋問文訖。

自下廣答。就中兩節。先長行答。後以偈答。長行復四。
一者如來所說下至難可得見亦復如是者。嘆所說
非餘人境。二者世間之法下至非言所及者。如來法
勝不同世間。三者我之所見下至諸佛境界者。自謙
推他。四雖然下。自力雖無。承佛加被。許為宣說。初文
復二。初法。後喻。喻有三介。初一喻者。喻法無名而恒
所說。空中無樹者。喻法無名字。而見其影者。謂如來
於無名法以名字說。文現可知。次空中風及以鳥跡。
如是二喻。喻於言說恒不離如。然凡小乘。不解離名。
隨名執法。佛所說法。是有非無。釋非餘人境訖。自下
第二。如來法勝不同世間。文現可見。自下第三。我之
所見下。自謙推他勝。我之所見譬如夢境等者。自申
不足。未得證位圓滿之果。以所解如夢中事不可決
定。自謙巳訖。今此會中下明推他勝。文相可見。我今
云何下。申自不足。自下第四。自力雖無。承佛加被。為
眾許說。就中三節。一許說誡聽。二所說妙法。出過心
意。離言說境。三者引喻示其所說。餘文可解。第二文
中。文義相應者。文義二法。無二自性。但一如上。假施
設立。將法望如。無差異相。故言相應。非是文義各有
自性。而不相違。故言相應。喻中先喻後合。亦可知也。
上來長行答訖。

自下第二。以偈頌答。就中。總有二十六行。分為三節。
一者有五行半。釋長行中如來所說語義真實下文。
二有九行半。釋長行中牟尼所說種種義趣難可得
見等文。三有十一行。釋前偈中如來四時中下文。初
文復三。初有一行。釋長行中如來所說語義真實。次
有二行。釋通所以。後二行半。釋長行中希有難見。天
中天境界者。真俗二諦。名為境界。增悅諸明智者。增
者增長也。良以諸聖有明智者。觀二諦境。增長悅可。
故言增悅諸明智。非心口所能者。示理無相。非字屬
兩處。非心所能度量。非口所能分別說。下釋所以。文
外有疑。若如是者。理及證人。不可見聞。何故如來八
相成道示轉法輪。是故通云。為欲普降伏世間憍慢
心。是故示現同人之身。修道成佛。王宮太子。言同人
身。樹下之佛。言佛相好為莊飾也。圓光等下。准即可
知。釋所以訖。如來四時下。釋希有難可見。就中三節。
初之一行。釋希有難見。次一行釋希有所以。後有二
句。總結釋也。初一行中。上二句者。證道常證。下之二
句。教道恒行。文現可知。釋所以中。上二句者。減善減
惡。下之二句。隨眾生欲。現示佛身。良以淳善人。常在
佛前。無不見時。是故說言減善減惡興時佛出於世。
文可見也。下有二句。結釋可知。

自下第二。答長行中牟尼所說難可得見等文。就中
二節。初三行半。總相略答。後有六行。別相廣答。初略
答中。先以二行八相成道以化眾生。後一行半。以六
道形度諸眾生。初中一行法說辨釋。後有一行。引喻
合結。言觀行者。謂佛菩薩。名觀行者。如是佛聖。恒住
密嚴。無不見時。然諸世間。見佛如來八相成者。惡生
亂時。小有善根。可以化故。示佛始成。下引喻中。初上
二句。引喻現示。下之二句。合結應知。下一行半中。初
上半者。就佛證道。釋難可見。下之一行。約佛教道。釋
難可見。相現可知。總相略答訖。自下別相。初有三行。
現六道身差別不同。次有一行。見金銀等世間七寶。
由佛神力。有豐儉時。後有二行。如來出過三界境。就
初文中。上二句現諸天像。次有一行。示仙人形。次有
一行。現八部形。後有二句。示王貴種。釋文相者。更待
後審。次有一行。世間七寶。由佛力有。如釋迦佛出世
之時。穢惡物多。七寶希有。彌勒出世時。七寶豐饒。一
切惡物隱而不現。准文可知。下釋如來出三界境。就
中。初行別舉欲界中染著之塵佛所遠離。後有一行。
總釋三界不能污佛。文現可知。

自下第三。十一行文。釋前偈中如來四時下文。就中
五節。初一行半。舉非反現。次有三行。對非現是。次有
三行。離過成德。次有二行。嘆土依報。後二行半。嘆勝
勸修因。初文中。言無想諸定者。非想滅定及無想定。
眾多非一。故云諸定。未離惑纏者。未得無漏證法空
理。伏現行未斷種子。故云未離。言非安者。未證如合。
未離四相恒所遷動。故言非安。非清淨者。種子煩惱
所染污故。說非清淨。退墮而流轉。若欣上厭下。乃至
非想。上無可攀。從非想下乃至三途。是故說言退墮
而流轉。下有二句。相形顯非。言有身者。謂業煩惱所
纏縛身。名為有身。故所生身。非如密嚴。舉非反現訖。

自下三行。對非顯是。文中三節。初之一行。嘆土殊勝。
次有一行。所得果勝。後有一行。能得因勝。初中。上半
嘆土殊勝。清淨福者。對三界福煩惱雜故名不淨。密
嚴妙土。非煩惱雜。故云清淨。下之二句。舉人嘆勝。言
解脫者。離二縛故。名為解脫。言知見者。離所知障。真
俗二諦了達無疑。名為知見。如是勝人所住。故知土
殊勝。十種大自在等一行。嘆所得勝。所成之德亦難
盡。今取要故且嘆四德。一十自在。二者十力。三者通。
四者三昧。下之二句。與佛無異。文現可知。後有一行。
嘆能得因。如是勝果。於十地中。修行施等波羅密行
為因所得。故所得身。甚為清淨。對非顯勝訖。自下第
三。離過成德。初行離過。後行成德。就初行中。上之二
句。無妄盡度而有了達慧。下之二句。無我無相應意
根無漏慧根常現在前。釋離訖。後有一行。嘆所成德。
上半行嘆因圓滿。下二句所得殊勝。文現可知。自下
二行。密嚴土依報殊勝。准文可見。不須繁述。自下二
行半。嘆勝勸修因。就中。初半行嘆甚土勝。次有一行
半。勸修其因。後半行結。初文可解。最上修行者。八地
巳上。名為最上。地地進修者。發從初地乃至十地。故
言地地。了知一切法皆以心為性者。自利行成。善說
賴耶下。利他行。法者五法。餘文可知。上來釋妙生身
品訖。

* 胎生品

胎生品者。欲將劣弱相形顯勝。故此文來。又前品中
有身者所生非如密嚴國。今對此言。說胎生品。就此
品中。大分為二。先眾生之身下至諸佛子眾所共圍
繞者。釋眾生身所因成法。後胎藏之身下。釋所得果
報虗偽可厭。初文復二。一從初至終輪迴諸趣者。示
可厭法。後從若有智者下。厭所得益。初文復四。初從
眾生之身下至而共增長者。初受身時。託緣得成。次
經於九月下至受無量苦者。釋出胎在胎時眾苦所
逼。次此諸眾生下至而生此中者。於三界中輪轉無
定。後既生之巳下。現在造業。感當來報。就初文中。九
物為性者。四相為四。四大為四。不淨精血。合成為九。
是名九物。為無量業常所纏縛者。釋所以。謂前九物。
不可自成身。良以業繩所纏縛故。合成為身。下引喻
況。譬如毒樹。所有枝葉並能殺人。身亦如是。貪瞋痴
等之所住處。餘文可見。經於九月下在胎。或從人中。
並皆受苦。文現可見。下釋三界中輪轉無息。今此文
中。且舉十一人。若細具論。乃無量種。如是諸文。准即
可知。既生之巳下。出胎巳後。現在身中。更造新業。感
當來報。如是諸文。相現可知。

若有智者下。厭過欣善所得利益。就中有二。一若有
智者下至隨宜應現者。修因行成。二如是生者下。釋
所成果。初文復二。從此唱下至密嚴佛國者。自利行
成。二於無量億下。利他行成。初文中云。若有智者者。
世間等智。有信樂欲。名為智者。起行之初。名遇善知
識。聞法聞慧。思惟思慧。而得解悟者。修所成慧。次明
離過。由上修慧故。不著文字。離倒分別。入三脫門者。
定行成也。見法真理者。無分別智。慧行成也。最上清
淨者。第八地中。煩惱總盡。故名最上。最上上清淨者。
第十地中。細習都盡。是故說言最上上清淨。如是諸
佛行皆成就者。乃生密嚴。是故結言而來住此密嚴
佛國。釋自利訖。於無量億下。明利他行。文現可見。釋
因行訖。如是生者下。明所得果。果德三種。一解脫德。
謂永得解脫生死險趣文是。二名稱德。謂名為丈夫
等文是。三補翼眾德。謂諸佛子等眾所共圍繞文是。

自下第三。胎藏所生。生死果報虗偽可厭。就中三節。
初胎藏之身下至斯人即生密嚴佛土者。釋可厭患。
次若諸定者下至是人即為三昧所縛者。世間所得
有漏三昧。受三界身。不能出離。後若住三昧下。與法
空理相應三昧。乃得為因。生密嚴土。初文復二。初示
可厭。後何以故下釋所以。虗偽不實者。不淨虗物。集
成身故為虗偽。塵釋不淨乃有多種。今約略故。且論
五種。一種子不淨。謂過去世諸業煩惱。現在父母精
血不淨。為種生故。二住處不淨。謂十月中。生藏之下。
熟藏之上。安置身故。三自相不淨。謂九孔中流溢不
淨故。四自體不淨。謂三十六種不淨諸物。合成身故。
五畢竟不淨。埋即成土。燒即成灰。究竟推求。一無淨
相。以此故言虗偽不實。非自性生者。非如外道所計
勝性微塵世性為因生故。是故破云。非自性生。亦非
無明愛業所生者。破佛法中小乘所執。良以小乘不
知無明等空。無所有。執無明等能生能死。今以理破
是故說言亦非無明愛業所生。何以故下。釋其所以。
此即外人問。有何所以。無明愛業。非生死因。佛經中
就無明緣行行緣識支。乃至老死。相續而轉。何所以
故。說言無明非生死因。是故問云何以故也。今佛通
言。無明愛業但相假有。無有實事。如夢所見。故不能
生死身。此即釋成可厭所以。若能了達下。明厭所得
益。若能了達下至及以分別者。離過之益。斯人即生
密嚴佛土。明德成益。若能了達法空道理。本來不生
無明體性。既無體性。何能為因。生生死身。以是故言
悉滅無餘。非但無體。名字亦無。名字故。依名分別妄
心亦無。離過益訖。德成益文。相現可知。

若諸定者下至三昧所縛者。有漏三昧。不能出離。就
中三節。初若諸定者下至散動之道者。得定之人。未
斷法執煩惱種故。起分別心。是故宣說心有攀緣。有
攀緣故。色等六塵中而生取著。能多時恒入三昧。是
故結說此即名為散動之道。次是三昧力下至是人
即為三昧所縛者。有漏三昧。為三界因。增長生死。相
現可知。

後若住三昧下。釋無漏定與實相相應。雖能所取。無
所分別。是故結言是名真實觀行之人。若欲生於下
勸修正因。準即可知。

* 顯示自作品

何故此品來者。上明妙生及以胎生。可欣可厭。如是
二法。唯一心作。離心無法。欲顯唯識甚深道理。故此
文來。就中復二。初金剛藏。自立道理。釋唯識義。後爾
時寶髻下。更以問答。廣陳道理。初文復三。初心有八
種下至其根本心堅固不動者。立宗略釋。次世間因
緣下至但誑愚夫者。依宗廣釋。後各諸佛子下。示正
勸修。初文復二。初心有八種或復有九者。此即立宗。
後與無明俱下。釋心八九而成所以。何故八九數不
定耶。良以真心。具有二門。一依持門。二緣起門。若不
分門說八識門。若分二門。釋有九識。謂緣起真心。說
名賴耶。依持真心。名阿摩羅。以是義故。雖數增減。體
即不殊。故立宗言有八九。下釋所以。以何義故。如是
真心。能為世間種種法因。故釋通云。與無明俱為世
間因。心心法者。義有兩釋。其一義者。真心無明業轉
識等。並無心所。顯識心中。見相二分。忽然分出。至智
識去。分別事識。方有心所。顯識以去。但心無心所。智
識以來。亦心心所。更有一義。第八第九但名為心。不
名心所。除此以外。但名心所。不名心王。如是七識真
心所有。故但名所。不名為心。兩義俱得。然此文中。世
間悉是心心法現者。合取二義。名心心法。如是心法。
一起以後。相續流轉。無休息者。為無明業虗妄因緣
轉變不絕。如水因風起。因一波後。波波相繫。起波不
絕。此據緣起法門而說。其根本心堅固不動者。此就
依持建立門說。如水起波。濕性不改。立宗略說訖。

自下第二。依宗廣釋。就中三節。初世間因緣下至性
不堅固者。一切世間。皆悉虗妄因緣故有。無有自性。
次密嚴佛土下至度生死岸者。對前虗染。顯示實淨。
後眾生身中下至但誑愚夫者。世間諸法。理無情有。
初文復四。一從世間因緣有十二分下至離諸因緣
者。釋諸因緣所及分齊。二內外世間下至壞滅為性
者。四相之法所離分齊。三諸識微細下至心相差別
者。八識道理。非諸凡愚之所知境。四假使有人下至
性不堅固者。邪心懃修。不能出三界火宅。就初文中。
十二分者。標宗舉數。若根若境下釋十二分。然十二
分。有其二種。一所託緣。明十二分。謂六根六境。是十
二分。二者能生所生合取為十二分。能生者六根也。
所生者識也。於此門中。不取六塵。以踈遠故。准文可
知。剎那壞滅者。示無常理。如上所說。根塵等法。理外
淨虗。無自性故。不過一念。生即滅故。說為無常。下釋
分齊。從梵世下至非想者。即是十二因緣所及分齊。
唯有如來離因緣者。示十二緣所不及處。問曰。若言
唯有如來離因緣者。何故。經言。六波羅蜜修圓滿故。
證得菩提名為報佛耶。答言。佛教有其二種。一者修
捨對治教門。二者破相入證教門。若依修捨對治釋
者。如來離彼十二生死因緣。故言如來離因緣也。然
修六度圓滿成時。及證菩提。是故如來亦名報佛。若
依破相入證教釋。一切諸法。不動真際。故經說言。一
切眾生。即涅槃相。不復更滅。以是義故。所滅諸過。元
來不生。今何所滅。所修行法。對何而修。證菩提乎。是
故說云離因緣也。

自下第二。示其四相所相分齊。內者內身。外者外器。
動者欲業。不動即是上二界法。如是等法。皆是無常。
如世現見瓶衣等物。良以斯法。由四相四相不停一
念。

自下第三。八識道理。非凡愚境。就中兩節。初從諸識
微細巳下至所能知見者。宜釋八識微細難知。後眾
仙外道下至心相差別者。釋通所以。初文中。言諸識
微細者。釋諸識體。似一似常。非常非斷。凡愚不了。計
一計常。遷流故非常。速疾故非一。如是八識。諸佛乃
知。非世間境。下釋所以。謂仙外道為愛煩惱所纏縛
故。不能了知八識差別。

自下第四。非因計因。邪心修行。不能出離三界火宅。
就中兩節。初以法說示邪心計。後汝不知耶下勅令
捨邪。以喻示過。法說中。言勉意勤行者。世間愚夫。欲
求長壽。依毗陀法。唱歌祠天。侍火祭神。種種邪行。終
不能得安樂壽命。言毗陀者。世間智者所造之論。名
為毗陀。故結示過。終亦退還。汝不知下。勸令捨邪。三
毗陀者。一梵王出欲論。二釋帝桓因種種善論。三者
外道種種計我論。依如是論。所起邪行。只三界無常
之果。故引喻云。譬如芭蕉性不堅固。上來總釋諸世
間法無自性訖。

自下第二。對前虗染。示其實淨。就中三節。初是諸如
來下至應善修行者。舉勝勸修。二密嚴中人下至淨
無雲翳者。依因所得果報殊勝。三一切諸佛下至度
生死岸。彼國中人作業殊勝。密嚴佛土者。舉勝仰求。
若樂解脫等者。勸令修因。准文可知。自下第二。釋得
報勝。無有眷屬下至之所染著者。明離過勝。如蓮華
下明報體殊。文現可知。自下第三。釋作業殊勝。就中
三句。一切諸佛恒共攝受者。是第一句。得加被力。沐
淨戒流飲智慧液者。行涉佛行。此即第二句。因行殊
勝。得真實解度生死岸者。此即第三句。得果殊勝。如
是等文。相現可知。

自下第二。依宗廣釋中。第三世間理無情有。就中。先
釋世間理無。後眼色為緣。釋諸世間於理雖無。而妄
情中。恒似有現。初文中。言眾生身下。舉總顯別。言諸
界者。謂十八界。五蘊。即是成人成法二種五蘊。言識
等者。此即八識。如是眾法。如夢所見。無而妄見。悟即
本寂。是故結言皆無所有。眼色為緣下。釋情似有。就
中八節。一者諸識從緣起義。二一切境界下至逐於
磁石者。起識之緣。還依識立。三又如陽焰下至但是
凡夫心之變異者。能造四大。空無自性。四如乾城之
中下至進止云為亦復如是者。世間作業四威儀等。
似有無實。五如夢中所見下至本來寂靜者。五蘊等
法。情有理無。六地等和合下至世間諸法悉亦如是
者。四大所成麤現之物。無法而妄見。七一切世間下。
就五蘊法情有理無。八三界之中下總結示過。就初
文中。先法。後喻。識不自能生。要待緣和合。如火待木
緣爾乃得熾燃。一切境界下。第二識所緣境界不可
自能立。要依所生識。隨識而立。故引喻云。如鉄動移
逐於慈石。又如陽焰下。第三釋能造四大無而似有。
先喻。後合。喻文現可見。後合文中。先立理。後合。但是
下釋通疑情。此中無有能造等物者。此即理無。此者
空理。此空理中。無有能造所造等物。立道理訖。下即
通疑。文外有疑。若四大等。理中無者。云何見有四大
等法能造諸物。小乘師有此疑難。經自通言。但是凡
夫心之變異。理中雖無。妄情似有。如乾城中下。第四
世間所有作業四威儀等。似有非實。先喻後合。文現
可見。如夢所見下。第五約五蘊法。釋情有理無。文現
可見。地等和合下。第六釋四大所造麤顯之物微塵
聚集有形像物。理無情有。先法。後喻。喻中二。段先
引喻況。後即結合。喻中。初喻。喻法本無倒心妄計似
有而現。後喻。喻法一起以後自相續現無能令起。如
是諸文。准即可知。汝諸佛子應懃觀察者。結勸令修。
亦可知也。一切世間下至虗偽不實者。第七就五取
蘊。歷示情有。就中五節。動搖之物者。是即色蘊。先法。
後喻。准即可知。瓶衣等想者。就於想陰等虗不實。苦
樂諸受者。示受蘊法情有不實。行如芭蕉者。示行不
實。識如幻事者。示識虗偽。如是諸文。並現可知。三界
之中。總結示過。無而妄見。如是等法。聖者覺悟本來
寂滅。凡夫小兒。不知此法但虗相現。執著為實。是故
結言但誑愚夫。上來釋情有理無訖。

自下第三。示正勸修。就中三節。初若諸佛子下至密
嚴之土者。舉益勸修。次一切世間下至非心所行者。
示正道理。後一切諸相下。示過分齊。勸令解脫。就初
文中。有三種益。一達法無畏益。二以智慧火下。斷除
鄣礙益。三即生妙樂下。身居勝處益。文相並現。准即
可知也。一切世間皆無有相下。示正道理。先示正理。
後一切諸相是三界法下。顯相過失。一切世間皆無
有相者。妄想心中浪計諸相。若悟理者。相即無相。非
滅相後乃名無相。如夢中相相即無相。無非夢覺巳
始為無相。此即總示真正道理。凡夫迷理。妄取相。不
知相空。計實有。聖者達空。不取相。是故。如來自判云。
相為繫縛無相即解。下釋所以。文外有疑。何故相者
為繫縛。無相即為解。此有何意。今即通言。相是妄心
境。妄心所取。不真實故。言相者為繫縛。真實法者是
智境。離眾相故。非妄心所行。是故宣說無相即解。一
切諸相下。示相過失。先示過失。後若能於相下。勸捨
諸相必有利益。如是二文。相現可知。上來金剛藏自
立道理。釋唯識義訖。

自下第二。問答廣釋前所說義。就中分二。初問後答。
就問文中。復分為二。初嘆說者德。後何故下。正發問
辭。就嘆德中。復有四節。一嘆攝眾德。謂菩薩眾中最
為上首。二嘆智德。謂成最上智下文是也。三在瑜祗
眾下。嘆化他德。四嘆辨才德。謂能於一劫下文是。初
文可解。就第二文中。無量悉檀者。悉檀梵音。此翻名
宗。亦名為成。亦名為理。如楞伽經具廣分別。然悉檀
義。略有四種。一世間悉檀。二第一義悉檀。三對治悉
檀。四各各為人悉檀。具如楞伽子註中釋。若別論之。
十二部經。八萬四千一切法門。皆攝在斯。今此經文。
依別廣釋。是故說言無量悉檀。餘文可解。第三文中。
瑜祗眾者。瑜祗梵音。此翻觀行。此金剛藏在觀行眾
中。能決他疑。又知眾生身之根本。根本有三。一者愛
業為身根本。二者無明為身根本。三者真心為身根
本。二乘之人。唯知愛業麤起無明為身根本。不知元
品微細無明及與真心。菩薩乃知具是三本眾生身
立。是故宣說身之本起。下嘆辨才德。謂於一劫或一
劫餘。恒說不盡。是故結言演而不倦。倦者盡也窮也。
上來嘆說德訖。

何故不為下。正發辭問。就中五節。一何故不為下至
愛為堅縛者。責前不說。今請為說因緣正理縛解所
以。二眾生之下至無明愛業以之濁亂者。請說亂識
馳流難禁。三眾生身中下至顯現眾彩者。請說妄意
為妄法主。四如是之義仁何不說者。總責不說。五又
如眾色下。結嘆說者有能說德。就初文中。有二節文。
一示上文所未所說。後令諸智者下釋所以。此即示
其文未說。謂離諸逆順似非似因真實之法。如是等
義。前文不說。故今列所請為說之。逆者下流向三惡
道。順者上流向人天道。順人情故。又一義說。妄法違
理。逆聖人意。說名為逆。教所起行。順情理故。說名為
順。問曰。逆法可捨。應言遠離。順法可憑。云何說離。答
曰。就理而言。逆順二法。無可取捨。但知虗相。但就情
言。有逆有順。今就理說。故二俱離也。似非似者。義兼
兩釋。一就因果相生道理。說似非似。謂以煩惱生果
報身。說名非似。不同類故。以何煩惱生後煩惱。名為
似因。以同類故。業亦如是。二就立量道理釋之。如立
宗言。聲是無常。因云所作性故。此因遍有無常法中。
彼此似故說言似因。然所作因。所作雖同。有各別因。
瓶貧人功德成。以火燒乃成。聲亦所作法。應以火燒
成。此因不相似。更有立宗。聲是常住。因云以無形故。
此因不定。若無形因。成聲常者。諸心心法。皆無形礙。
應亦是常。以是不定。故不相似真實法者。如來藏心
緣起作法。離上所說有過法。故名真實。釋因緣理訖。
令諸智者下。釋縛解所以。言諸智者者。世間聰明無
正信者。名諸智者。又佛法中。信行菩薩。未有解行。名
為智者。心淨無疑者。勸信法空。遣除疑惑。淨者信也。
捨蘊因緣疾得解脫者。舉利勸修。相現可知。法與非
法下。出蘊因體。善法名法。可欣樂故。惡名非法。可厭
捨故。此中合言善與不善是蘊因緣。如地持中義饒
益聚非義饒益聚者。與此文中法非法同。智能脫苦
下。出縛解體。如是蘊法。誰得解脫。誰為繫縛。故出體
言。智能脫苦。愛為堅縛。眾生之心下。請說凡夫亂識
馳境難禁所以。先釋所託緣。就實為論。六識皆爾。然
此文中。且論眼識。餘識纇知。眼識生時。因色與明作
意等緣。而得生起。不能自生。假眾緣故。虗無自性。然
似有性。往來速疾。凡夫二乘不知虗假。是故說言難
可覺知。後釋所以。凡夫二乘。由何不知識無自性。下
釋所以。無明愛業。以之濁亂。良以二乘。未斷種子。以
此不知六識性空。眾生身中下。第三請說妄意與諸
妄法為主為本。就中分二。一者法說。二引喻況。法說
文中。種種諸法者。蘊界處等。名種種法。又色心等三
聚之法為種種緣。意為先導者。從無明業六種妄意
親迷真心轉變成麤蘊界處等。是故說言意為先導。
意最速疾者。妄意違理。理外浮虗。於一念中。不能𨒬
住。諸無常中。此意為初。初故名最。非是剎那有長短
異。良以剎那。麤細同然。無有進退。以最初故。說名為
最。意為殊勝者。顯識位中。忽現見相。亦能攝諸法習
氣。令不斷絕。有勝功能。故名殊勝。隨所有法下。釋諸
妄法妄意中現。如明鏡中諸像顯現。是故結言意為
其性。下以喻顯。如摩尼珠。隨所應者。現種種色。如是
之義。仁何不說者。結責不說。文現可知。自下末後結
嘆說者有能說德。先喻。後法說。如是等文現可知。上
來問訖。

自下第二。金剛藏答。文分兩節。初長行答。後以偈頌。
廣答前問。就長行中。分為五段。一是最寂靜下至各
差別者。釋自受用土及法性土。體常淨。非諸外緣所
毀敗法。二是轉依識下至所行之境者。釋密嚴土離
過淨處。三是如來處下至闇冥之網者。釋密嚴土非
諸邪因所感之果。四阿若悉檀下至清淨智境者。非
諸世間邪智所量。五諸仁者下。許廣宣說。

就初文中。分為三節。初有四句。出自受用淨土體性。
次亦是智慧下至所止之處者。諸修行者。窮到止處。
後本來常住下至各差別故者。外諸邪緣。不能成敗。
最寂靜者。諸外喧緣。所不及處。故言寂靜。是大涅槃
是妙解脫者。自受用土。修所得果。圓滿故涅槃。離患
故解脫也。是淨法界者。法性淨土。諸法之性。故名法
界。如是淨土。修觀行者。所窮止處。是故宣說亦是智
慧及以神通諸觀行者所止之處。下釋外緣不能成
敗。文復三節。初即淨土體性是常。凝然不改。水不能
濡下。外諸因緣。不能成敗。本來常住者。法性淨土。從
本以來。不動真際。故言常住。無斷絕相。故言不壞。離
有無相。故言不滅。下釋外緣不能成敗。文分為二。先
水不能濡下至尋復破壞者。釋緣不敗。後非諸似因
下至各差別故者。釋緣不能成。初文復二。先法。後喻。
相現可知。下釋緣不能成。謂此量家宗因及喻。所不
成立。良以淨土。絕諸表示尋思境界。比量但行表示
境故。言似因者。但無常法。俱用所作功力成因。唯法
別異。所作因同。彼此相似。故言似因。不似因者。聲論
所立。聲是常住宗。因云以無形故。此因不定。貪瞋等
法。亦無有形。而是無常。不似常宗。故不似因。密嚴佛
土。如是比量。所不成立。何以故下。釋不成所以。宗及
諸分是不定法者。汎立常宗。對無常法。而立常宗。無
常亦爾。若無無常。常宗不成。因喻亦爾。以是相待假
之法故。無有自性。是故說言宗及諸分是不定法。諸
宗及因各差別者。常無常宗。自有分齊。因亦各別。故
不能成密嚴佛土。良以淨土。遍周法界。無彼此異。故
無所對。不成宗因。是故宣說諸宗及因各差別故。

是轉依識者。自下第二。離過淨處。轉依識者。離生死
過。盡無餘故。名轉依識。轉成一切無漏功德。亦名轉
依。超分別心。非諸妄情所行之境者。金剛心中。無明
妄想。都盡無餘。亦緣修智分別無漏。亦盡無餘。真修
無漏。乃可證故。是故說言非諸妄情所行之境。

是如來處者。自下第三。釋密嚴土唯佛所居。非世邪
因所感得果。就中三句。初是如來處。無始無終者如。
來是主。能居淨土。本來恒居。非始今日。故云無始。無
有敗時。名為無終。能居所居。皆無始終。無始故非過
去世。無終故非未來世。緣無合故。亦非現在。故言無
始無終。次非微塵生下。非邪因得。就中有三。初非微
塵生下至首羅而生者。淨土不從邪因所生。次非無
明愛業所生。佛法所說十二因緣。亦不能生密嚴淨
土。後但是無功用下。八地巳上。無功用智為因而生
自受用土。就初文中。外道所計邪因有四。一計微塵
是常不滅能生諸法。二計自性亦名冥諦。三者計樂。
謂梵王樂時。能生善法。瞋時生惡。四計摩醯羅天王
能生諸法。如是邪因。不生淨土。次佛法中所說因緣
不生淨土。准即可知。後示正因。但八地巳上。無功用
慧為因生起故。出過三界。文現可見。

阿若悉檀下。非諸世間邪智所量。就中。初釋世間邪
智所不顯示。次乃至資糧下釋未證位人亦不解了。
後唯是如來下。示正證人。初文中。言阿若悉檀者。是
天竺音。此翻第一義諦悉檀。亦名智慧所證成宗。此
即舉正。非因明下簡却邪宗。邪宗有四。一者因明。二
者勝性。三計自在。四者聲論。言毗陀者。如上所說三
毗陀論。如是邪宗。不能顯示如來淨土。資糧位下。未
至證位菩薩智慧。亦不能了。唯是如來下。示正證人。
唯佛非餘。謂於十地歷修諸行。究竟滿足。如是智慧。
乃達法性。十地菩薩。隨分未窮。猶不名境。

自下第五。許廣宣說。先是世間迷邪執故。起悲愍心。
後我今下。許為廣說。迷於世間為業非業者。良以世
間。唯一心作。凡夫不知。顛倒推求微塵因。是故說言
迷於世間。唯是心作。但心為業。身口非業。隨心轉故。
假名為業。業者動也。由心迷故向外轉。故名為業。我
今當下。許廣宣說。令諸定者獲於安樂。此即說益。

自下第二。偈頌廣釋。就中。總有五十八行半。分為五
節。一者從初乃至一切從心起來。有八行文。答長行
問中眾生之心等文也。二此密嚴妙定下至莫不皆
成就來。二十八行半。釋長行答中密嚴佛土下文也。
三分析於諸色下至如是生住滅等七行文。答前問
中捨蘊因緣等文也。四若業若業下五行半。釋前長
行中一切凡夫下文。五世間非勝性下。九行半文。結
示正理。

初文復二。先有四行。答長行中眾生之心因色與明
等文。後有四行。答長行中眾生身中種種諸法下文。
就初文中。初一行半。示正道理。答前問中心因色等
眾緣所生以此明知有能所身託所取緣方得生起。
後二行半。凡夫二乘。迷惑此理。浪起分別。初文復二。
上有二句。示正道理。下一行文。釋所以。內外一切物
者。內謂眾生。外者山河。言所見者取也。如上內外皆心
所緣。故言所見。唯自心者。示唯識理。內外諸物。一心
所現。如夢所見。夢外無物。唯無心作故。言唯自心。下
釋所以。文外有疑。若唯有識。無外境者。何故現見見
相二分。有而不無。是故通言。眾生心二性能取及所
取。眾生心者。謂見識心。此顯識中。分出現相。故言二
性。心體有二門者。心體。即是顯自體此即唯量。有二
門者。見分相分。此即唯二。即心見眾物者。即顯識中
所現見分。還取自心所現相分。是故說言即心見眾
物。是唯種種示正理訖。自下第二。凡夫二乘。浪起分
別。就中二節。初一行半。約凡夫通。後有一行。約二乘
辨。初中半行。出其過失。後之一行。釋通道理。如是等
文。現可知也。下通二乘邪分別。言諸仙者。謂二乘人。
伏現起惑。樂寂靜故。說為諸仙。智微劣者。二乘之人。
但緣諸法苦無常等。伏起煩惱。不能觀察真如平等
斷種子故。說為微劣。不能明了知者。於一切法。本無
生故。今即無滅。苞迷不識。妄計諸法滅却始。是故說
言不能明了知。無相如如名真實理。有相諸法。名分
別路。

自下第二。答長行中眾生身中種種諸法意為先導
下文也。就中分三。初一句表宗。次一行三句。引喻顯
示。後二行文。法說合結。言是心者。第四顯識。名為是
心。有二性者。從無明識轉至顯識時。忽起見相二門
差別。以是故言是心有二性。此即答前意為先導文
也。就引喻中。三句引喻。一行結釋。如鏡含眾像者。喻
前二性以心為體。更無別法為二性者。如鏡中像速
起尋滅。答前文中意最速疾。亦如水現月者。月與水
俱。相應而有。喻如妄意與諸法等為本能持。如水持
月。答前問中意為殊勝。翳者見毛輪者。但是眼錯亂
見。以眼為體。猶如諸法妄心為體。心外無法。答前問
中彼法皆以意為其性。下一行文。結合可知。自下二
行。以法說結。初行示過。後行示理。文相並現。准即可
知也。

此密嚴妙定下。二十八行半。釋長行中密嚴佛土是
最寂靜等文。就中四節。初有四行。歎密嚴因勝餘行
終所皈。次十二行半。勸修勝因。示過令厭。三七行半。
校量勝劣。四有四行半。授佛職位。初文復三。初上二
句。嘆其因勝。次二行半。敘餘劣因。後有一行。諸行終
歸密嚴勝處。嘆因勝中。非餘之所有者。簡却七地巳
下諸行。取八地以上無功用位。文現可知。第二文中。
初有兩句。總表現示。是故宣說。生於諸福地。三界人
天。名為福地。下有二行。別敘劣因。准文可知。住彼非
究竟等下。諸行終歸密嚴勝處。此即顯示一乘道理。
文現可知。

自下第二。勸修令厭。就中三段。初有半行。總勸修捨。
次十一行半。別勸令厭。後有半行。結責不修。就初文
中。上句勸修。下句令厭。文現可見。就別厭中。先即法
說。勸令厭離。後譬如下。引喻示之。就法說中。初之二
句。我所相縛。男女相躭愛者。明貪所縛。精血共和合
者。種子不淨。如蟲生臰泥者。住處不淨。此中生亦爾
者。合喻也。初受生時染污意識亦復如是。九月或十
月諸根漸成就者。住胎時分。時至出母胎下。從出胎
去乃至愛取。且除不說生老病死等。我觀諸眾生下。
類釋一切十二因緣展轉無窮。文現可知。上來法說
文訖。自下引喻。前喻。後合。喻文三節。初譬如石女人
下至初生及後終者。喻前文中眷屬相羈縛下文也。
次又夢山川中下。喻前文中九月或十月等下文也。
後復有多欲人下。喻前文中我觀諸眾生下文也。一
切世間事下。合所引喻。如是等文。文相並現。准即可
知。汝於如是定下。結責不修。上來第二勸修勝因示
過令厭訖。

自下第三。七行半。校量勝劣。就中三段。初四行一句。
釋三乘人所修劣弱。次而常修此觀下。二行一句。釋
大菩薩所修行。後世間下一行。對前二行。校量勝劣。
就初文中。先舉能行者。謂諸二乘及菩薩乘。此中菩
薩資糧位中。初業菩薩。如是菩薩。自利為先。利他行
兼。與諸二乘。行有相似。一處同釋。次在於空閑處下
三行。等所住處。食閻浮下。現修業相。就所住處。凡有
三種。初或住於乳海下乃至雪山者。此即山間住。一
云摩羅延者。此翻七金山。須陀與臏陀者。此翻平壤。
謂七金山乳海間中。平壁壤有也。摩醯因多羅者。此
翻大鐵圍山也。雞羅婆利師者。此翻小鉄圍山也。次
或在劫波樹下一行。示依樹住。後半住婆羅上者。依
屋舍住也。一云劫波樹者。是諸天子等。此樹下常評
論正法處也。波利耶多羅者。是七寶行樹也。拘鞞羅
樹下。此樹諸天子聚集戲樂處也。半拄波羅上者。是
石名也。諸天子等。集此石上坐。以常食閻浮樹菓處
也。食閻浮下三句。釋所作業。亦名所修。文現可知。上
來釋二乘等所修行者皆名劣弱訖。而修此觀下。二
行一句。釋十地中所修勝行。就中。先法說。次喻合。初
文上句。明能觀心無間絕也。過去未來者。此所𨒬時。
常坐於蓮華下二句。明身業靜。正定恒觀察者。明意
業靜。正定者定心也。觀察者是慧心也。諸根善調攝
者。戒行具足也。不散於眾境者。不起煩惱。下喻及合。
文相現可知。上來例勝訖。世間若出世下。校量勝劣。
准文可見。

自下第四。授佛職位。文分為二。初一行偈。釋分別心
中所修禪定有過必捨。後三行半。離過證成。初中。上
半出諸禪體。下半所現境界不同。言遍處者。十一切
入名為遍處。下明境界。十遍處中。見水火。無色定心。
見虗空相。無想四禪。見日月蓮華。問曰。無想無心。云
何見相。釋言無想義釋不定。若依薩婆多。無想定中。
實無心識。但有有漏非色非心心。替補心處。持心身
不滅。若依成實。但滅麤現分別意識。微細意識猶在
未滅。若依大乘。麤強分別意識滅故。名無想定。本識
末那。及細報識。恒行不滅。滅有心故。緣境何疑。如是
定中。能取所取分別未滅。以是必捨。自下第二。推求
證實。先有二行。明自利德。後具足眾色身下。明利他
德。就自利中。初一句。若離是分別者。明所離過。謂前
定中所見諸相。皆分別心。理外所作。非捨不證。是故
必捨。次其心不動搖者。明所得益。謂密嚴定。與理相
應。不起別取捨諸相。以是故言其心不動搖。即於三
昧中下。十方無量諸如來前。授得職位。文現可知。釋
自利訖。自下第二。外化德成。初有半行。明色身化他。
次有半行。以種種德。化益眾生。後有二句。結示德具。
文相可見。上來辨釋授記文訖。

自下第三。有七行文。答前問中捨蘊因緣等下文也。
就中二節。初有四行。示正破執。修若謂下三行。通外
道疑。初文復二。初之二行。示正道理。後此中下。破外
邪執。初示理中。一行三句。就色蘊體無所有理。末後
一句。類釋餘蘊。初中。上三句法說示理。次有二句。引
喻顯示。後之二句。答所引喻。分折麤色。推求性實。但
現微塵。了無自性。是故說言自性無所有。譬如彪兔
角無分無分者者。引喻顯示。言無分者。兔角本自無。
無可分折。故言無分。無分者者。兔角若先有。可有能
分方始無。然兔本自無。何人能分令無角。故言無分
者。蘊有蘊亦然者。此合前喻。蘊者我所有法。我者能
有。故言有蘊。外人如是計。言亦然者。將蘊有蘊。合前
兔角喻。就理觀察。非但無性。相亦叵有。猶如兔角。故
言亦然。同於幻所作者。如是蘊法。於俗諦中。非有似
有。誑惑愚夫。如幻所作。是故宣說同於幻所作。一切
皆如是者。將色蘊中所說道理。類餘曰蘊。皆同不殊。
是故宣說一切皆如是。示正理訖。自下第二。破其邪
計。就中三節。初三句。就理正破能作故作計。次有三
句。設許有許有能作不成道理。後此言成過失下二
句。結過示非。文理可見。

自下三行。通外疑難。初有二行。列外人疑。後有一行。
示其正理。就敘疑中。初行疑彼二種世間。次有二句。
疑彼六道各別不同。後有二句。疑彼諸根生諸識義。
通外疑訖。下一行文。示正道理。言此等者。此外所疑
非一故等妄想搆盡。無而似有。如夢所見。無而似有。
夢未覺時。恒相續轉。同於乳酪蘇者。乳等三種物。體
一名轉變。如是妄諸法。唯是分別心。變異似法現。是
故結言如是生住滅。上來答前中捨蘊因緣等文訖。

自下第四五行半文。釋長行中一切凡夫等文。就中
分二。初有三行。表宗示正。後二行半。敘外人計。初文
復二。初之一行。表宗示正。復有二行。釋通所以。初一
行中。上半表宗。下半示正。言若業者。善惡二業。名之
為業。諸無記法。名為非業。又心數中。思數名業。餘名
非業。又三業中。意業名業。身口非業。如是諸業。眾緣
假合。如幻如夢。凡夫於斯。浪生執著。而無自性。下示
正理。修正定者。觀此諸法如夢乾城。不起分別。文現
可見。眾生無始來下釋所以。初行釋所以。有何所以。
眾生妄起執著。故今通云。眾生無始來等文也。准即
可知。後行示理。以理尋究。諸根如幻。境界如夢。如理
修行者。不見能作人。不見作具及所作業。是故結云
定者不分別。自下第二。敘外所計。就中兩節。初之一
行。敘計因生果。後一行半。敘自然無因。如是兩節文
相現可知。

自下第五。結示正理。就中兩節。初有三行。示外人過。
後六行半。結示正理。初中。一行示外人過。後有二行。
釋通所以。上之半行。示邪因過。下之半行。示無因過。
文現可知。下釋所以中。初行釋所以。後行引喻。惑心
妄計者者。指前有因無因二見。不知其體性者。體性
即是如來藏性緣起法界。如諸波浪。水以為體。水外
無波。然諸凡愚。不知諸法體即如如。妄計有性。是故
說言不知其體性。為業為非業。為者計也。此中合言
計業非業。下即引喻。上半喻況。下半結合。如以毒藥
置於乳中。轉變至蘇。若人喫蘇。蘇能殺人。諸法亦爾。
妄執分別恒俱行故。成惡致苦。文相可見。示過巳訖。

自下第二。結示正理。於中二段。初有三行。法性隨妄
緣。成諸世間。後三行半。法性隨行。翻妄成真。初文復
三。初之一行。表宗顯理。次有一行。勸修正行令捨妄
念。後有一行。釋通外疑。初中。上半顯示正理。下半迷
理浪生分別。勸修正行中。上半勸修行。下半誡勅莫
生妄念。通外疑中。一句者諸說通疑。下之三句。引喻
顯示。如是等文相可知。自下第二。法性隨行。翻妄成
真。初行法說。後二行半。引喻顯示。法性業性。體一名
異。凡夫二乘。新業菩薩。所不了知。故云甚隱。餘文可
見。喻有二種。一喻智火能斷業體。二者燈喻斷業勢
力。如是等文相可見。

* 分別觀行品

何故此品來。良以前品。廣明道理。而未辨釋順法修
行終成德義。故此品來。廣釋行儀順歸本性。就此品
中。大分二段。一以長行辨釋行因得成威德。二以偈
頌結前義。就長行中。復分為四。初從唱下至具諸功
德者。觀察諸法。從眾因緣。假名似有。推究體性。畢竟
不得。次此觀行法下至不應貪著者。今此所說觀行
法者。唯大菩薩。堪能修行。次譬如有人下。釋通疑情。
後若諸佛子下。舉益勸修。

初文分二。從此唱下至都無實物者。廣引喻相。明法
假有。後若諸定者下。依法修行離過得益。初文復二。
先以喻況廣明假身無有自性。後智者下。合所引喻。
假法有二。一者內即以舍喻及指成拳喻。兩喻示之。
二者外法即以軍徒車乘等喻而顯示之。如是諸文。
並現可知。智者觀之下。合所引喻。合上二喻。一從悉
如夢下至同於朽屋者。合前內身喻。二不生不滅下。
合外法喻。初文復二。一如夢者。喻身本無妄計為有。
猶如夢事。凡夫身宅者。此即結合。身為窟宅。我為中
居。以是故言凡夫身宅。二高山喻。喻五蘊身但有虗
相不可保信。准即可知。自下第二。合外法喻。先法。後
喻。外法但心。心外無法。妄心迷亂。於無計有。以無體
故。不生不滅。以無我故非自。離我所故非他。法文訖。
下舉喻合。亦有兩節。初乾城等五喻。喻法無而似有。
後如盲相假喻。喻法但有虗相無有實性。如是諸文。
相現可知。自下第二。依法修行離過得益。就中三節。
初若諸定者下至不受諸有者。離行成。次常樂修行
下至不生染著者。外緣不能虧。後身雖在此下至具
諸功德者。外化雖同凡。而內勝德滿。初中有二。先作
是思惟等者。勸誡離過。後離覺念等下。釋所得益。次
常樂修行等者。行巳成故所有外緣不能破壞。准即
可知。後身雖在此下。外化雖同凡。內德自滿。不能見
頂者。世有德者。所不能勝。是人不久下。內德充滿。摩
尼寶藏宮殿者。色界天宮也。釋初段訖。

自下第二。今此所說觀行法者。唯大菩薩堪能所修。
非下人分。就中四節。初此觀行法下至廣大之心者。
舉勝勸修。次大心之人下至密嚴佛土者。明所得益。
次此土廣博下至所不能得者。釋雖過生有過不生。
後諸仁者此土清淨下至不應貪著者。勸修對治。初
文中。言是大心者。汎釋有三。一對小乘。名為大心。謂
十信上。皆名大心。二者證位名為大心。謂初地上。三
並觀位。八地巳上。方名大心。所行境者。十信巳上信
心所行。初地巳上證智所行。八地巳上無功用智所
行境界。此即舉勝。仁應速發廣大之心者。勸令發行。
次大心之人下釋大心人所得利益。益有二種。一歸
過益。二者乃至下生淨土益。光明宮殿者。是過離處。
謂色界中。純大菩薩所居之處。修菩薩行。斷煩惱故。
是故說言離貪瞋癡。乃至下明生淨土益。准即可知。
此土廣博下釋密嚴土離諸過患。有過之人。不得往
生。過有三種。一三界中生老死過。二者分別所生倒
相。三者妄識計著之過。如是諸過。悉皆遠離。是故說
言妄計之人所不能得。諸仁者此土清淨下。勸修對
治。就中有二。初即法說。如有女人下。引喻顯示。法說
復二。初勸修對治。後何以故下。釋成過所以。良以所
離具有十使。今就本強。但說四使。何以下釋通所以。
問。何故貪等要須離之。即釋通言。貪等煩惱取諸境
故。若取境者。有何等過。下即傳示。有二過失。故結示
言即二覺生。一者生貪等。二者逐求境界所縛。以貪
增故。逐求不息。如是二過。於定最妨。故今勸捨。下引
喻示。先喻。後結。喻有二節。初從端正下至欲心迷亂
者。喻前生貪。後若行若坐下。喻前境界縛心不息。如
是二文。現相可知。是故下文結合可知。

自下第三。釋通疑情。文外有疑。若一切法本不生者。
因何得有有無等見。故引喻通。就中有三。初引喻相。
次世間妄見下至不平等覺者。合所引喻。後應以智
慧下。結勸修習。初喻文中。先喻有見。後兔角喻喻其
無見。良以凡夫。不知諸法眾緣假合似有而非有。妄
計實有。因此有見。仍起無見。無見因有起。無見不成
無。有見對無生。有亦不成有。故知有無見。但是妄分
別。喻文相現。准即可知。世間妄見下。合所引喻。先合
有見。後求其體下。合無見喻。示現可知。應以智慧下。
結勸修習。先勸觀察。後皆如妄見下結。現可知也。

自下第四。舉益勸修。文分兩節。初世間益。後住於彼
巳下。明出世益。作如是觀者。結上道理。隨其意樂以
下生所說。或生人中下別就三界受生死報。修行勝
因。人中但取轉輪王者。就勝為論。欲界六天并下三
禪所勝因得成究竟故並取。第四禪中。除廣果天。不
決定故。不定云何。廣果天中。有三種人。一者邪見人。
生無想天。二者樂慧人。生五那含天。三者果樂定人。
生無色天。有是不定。故取之。十梵處者。第四禪上。總
有十處。今除廣果。但取餘九。准文可知。自下出世益。
住於彼者。結上三界修行之處。從此而生清淨佛土
者。生淨土益。常遊妙定者。無功用行。常現前也。至真
解脫者。成佛果也。上來釋長行訖。

自下第二。以偈結頌。就中十二行半。分為三節。初六
行示正理。頌前長行中在空閑等下文也。次有二行
半。破外人執。後三行三句。舉益勸修。頌前長行中應
以智慧等下諸文也。就文中。分為三節。初一行半。釋
無常法乃成因果。次有一行。釋因果同體不離於心。
後若復下。隨緣轉變。不守自性。初文上半引喻顯示。
下一行合。此釋無常剎那不停乃成因果。又四緣中。
次第緣法。要先法滅。後法得生。次中。上半引喻況示。
下半合結。以埿作瓶。瓶埿同體。心作諸法。法不離心。
以心為體。下即合結。言奢摩者。此翻名為。觀行之心。
亦名體性。所觀之法。不離於心。如瓶埿作瓶不離埿。
色法自性不離心義。亦復如是。若復兼用下。釋色差
別。雖不離心。而隨緣變。不似埿色。就中復三。初同類
法。隨緣改轉。不守自相。如埿火燒生雜色相。次箭竹
生葱下有一行。無自類法。從緣忽生。後世間之中下。
結示道理。前兩節文。相現可知。第三文中。果似因者。
種穀得穀。以埿作瓶。如是等果。並似其因。不似因者。
如世間中牛糞生蓮根炭生黑麻箭竹生葱皆不似
因。下有二句。結示正理。此即簡却外人所計常因能
生無常果法。是故結言皆因變壞而有果生。

自下第二。有二行半。破外人執。一行三句正破。後有
三句。釋通正理。初中復二。初一行破微塵因能生色
等。後三句者。破計我為因。初中。上半破外所執。下之
二句。誡捨邪執。良以佛法。因果二法。俱是無常。乃成
因果。然外人計。微塵因常。所生色等是無常故。因果
相違。故今破之。下有三句。破計我作。無能作我者。此
即總表。言內我者。自身蘊內。有我在中。計身內我故。
故名內我。言勝我者。徧法界我。量同虗空。故云勝我。
無我意者。我與意俱。方作諸法。非我獨作。如是等我
為妄想計。就理永無。是故說言。亦無我意。下有三句。
釋通正理。但從因緣和合假生。無因果性。准文可見。

自下第三。舉益勸修。就中。初行離四魔。次有二行。勸
捨三毒。後一行。勸修對治。如是等文。並准可知。

* 賴耶立品

何故此品來。上明諸法唯心所作心外無法。然心多
種。就何等心。作如是說。欲通此疑。故此品來。就此品
中。大分為二。初長行釋。後以偈結。就長行中。復分四
節。一從此唱下至是佛境界不可思議者。引苦所蒙
勸生信樂。二如來昔為下至莫不瞻仰者。廣示現在
諸佛神力。令起仰信。三諸佛體性下至心亦不動者。
明佛性甚深。若得見者。必成佛道。四從內外境界下。
標唯識宗。前所明法。但為識現。就初分三。一蒙佛力。
得妙定故。普見十方希有之事。二我於爾時下至此
為希有不可思議者。定外所見不思議事三時天中
天下至悉復如故者。化事巳畢。還攝神力。初文中。言
得妙定者。八地巳上。無功用定。離有無相。故名妙也。
又即復云蓮華藏者。梵網所說。蓮華藏界盧舍那佛
所居之處。餘文相現。我於爾時下。定外所見。初見自
身在密嚴土。復於爾時下。見解脫藏菩薩。就中分三。
初法說。次引喻況。後我見下。即生疑念。疑念有二。一
者自疑。謂作是念時。因疑得益。二爾時下釋於他亦
疑。如是諸文。並現可知。時天中天下。化事周畢。攝神
力竟。亦現可知。

自下第二。現在如來所為難測。就中分二。初從諸仁
者下至修行善法者。總釋如來因滿果成度眾生儀。
後或有菩薩下。別明所現不可測量。初中二。先此唱
下至悉巳成就者。明因成滿。後轉復清淨下。釋果成
化儀。初中。先釋行所依他。謂從歡喜至法雲地文是
也。後釋所成行。行有二種。一自利行。謂得陀羅尼等
下至大三昧等文是也二利他行。謂從意生身等下
文是也。就初文中。陀羅尼者。此云總持。總持有四。一
聞持。二者法持。三者義持。四者忍時。句者法持。義者
義持。一句文中。百千萬說。一義之中。百千萬義。如是
文義。歷劫宣暢。不可究盡。以是故言句義無盡。釋因
滿訖。自下果成。金剛心中。法行並成。諸過盡故。無礙
道中。轉復清淨。解脫道時。建成正覺。遊觀道時。住於
密嚴他受用土。變現色像說法度人。如文可見。自下
第二。別明所現不可測量。於中略以六種形相化之。
一者顯示佛身相好。二現大樹緊那羅王。三現無量
諸大菩薩。住兜率陀等諸天宮殿。四現普賢菩薩身
相。五現禪師。六現八相成道之相。如是諸文。文相顯
然。准即可知。

自下第三。佛性甚深。難可得見。若得見者。必成佛果。
就中三節。初從此唱下至當得解脫者。眾生身中。悉
有佛性。而無信行不能得成。故勸令起信。次斯人或
作下至王諸國土者。起菩薩行。修行之土。後若欲作
佛下。明修行終成佛之義。初文中。言佛體性者。體者
如也。性者如上。可生德義。名為性矣。如者今也。令作
此言。今釋迦牟尼現今巳得一切功德汝等佛子皆
有性故發心修行必當得之。信為佛體者。義有二釋。
一義釋之。一切善法。信為根本。故言信心為佛體也。
一義更釋。信何信。信佛體性。性信之境故。信為佛體。
餘文可見。勸發心訖。自下釋行。次文分三節。初斯人
或作下至而為天主者。受三界身。修菩薩行。次轉復
清淨下至入一乘道者。生淨土中修菩薩行。後離貪
等習下與行所得利。重勸生信。初文相現。第二文中。
入一乘道者。初地巳上。無分別智。名一乘道。金剛心
時。斷却一切煩惱習盡。欲界天魔所不能加。故言降
伏欲界天魔。如是等法。非懃不成。是故說言夫精進。
光隆佛家者。是內證智。光者智光。無分別智。言佛家
者。法性真如。名為佛家。王諸國土者。外化德也。釋行
次訖。自下第三。釋行終成。就中分三。初若欲下至諸
修行者者。法說顯示。次譬如下至普心救療者。引其
喻況。後佛亦如是下。合所引喻。法說中。言淨種姓者。
眾生佛性。無始巳來。恒在煩惱不淨心中。無智慧火
燒煉垢故不能自出。今初地中。燒除二障麤一分故。
佛性一分始得顯。是故說言淨種姓也。餘文並現。不
須繁述。

自下第四。標唯識宗。前所明法。但為心作。心外無法。
就中分三。初此唱下至密嚴中人善能知見者。心境
二法。無有自性。但緣和合。非有而似有故。次一切眾
生下至不為所雜者。明藏識中作依持之用。後阿賴
耶識恒與一切下。釋緣起用。

就文中。內外境界下至一切皆是意識境界者。所緣
境心之所作。心外無法依阿賴耶下。明六識等亦唯
一心。隨眾緣故。差別而現。言內外者。自身名內。身外
器皆名外。復有一釋。莫論自他。五陰所成。皆名為內。
外器世界。名之為外。如是內外。皆唯一心。而惑亂者。
妄執心外有我我所。故今釋通皆是識惑亂而見。餘
文可見。下釋六識亦唯一心。就文三節。初依阿賴耶
如是分別者。此即法說。次譬如下。引喻顯示。後心之
體性下。六識之心。必有所依。就法說中。依阿賴耶者。
一切諸法。若染若淨。不依藏識。自體不立。猶如波浪。
若不依水。自不得立。又如草木。若不依地。不得生長。
是故說言依阿賴耶如是分別。下引喻況。喻有三節。
初之二喻。喻於識體從緣立無有自性。次霹靂喻。喻
於眾緣無有定主。後陶師喻。喻於心所相應起義。初
文亦三。初喻。次合。後此性下。簡定非有非無之義。准
文可解。不須繁述。次霹靂火出喻。喻眾緣中無定主
者。心亦如是。於諸緣中無定從生。後陶師造瓶喻於
心所相應起義。譬如陶師造瓶之時。要有陶師繩索
輪等。一時共作。乃成於瓶。心心所法。亦如是。非先非
後。一時共聚。乃緣境界下釋六識必有所依。謂如來
藏。故勝鬘云。若無如來藏。七法不住。如是藏識。非諸
凡夫二乘所知。是故結言密嚴中人善能知見。問曰。
七地巳來。諸菩薩等。可不知如來藏耶。答曰。雖有知
見不能窮了。故不可說善能知見。上來心境二法無
自性訖。

自下第二。釋依持用。就中雨節。初即法說。後譬如下。
引喻顯示。說法說中。眾生身中。如來藏者。本來自有。
非滅煩惱方始有之。如波中水。本來自有。能持波浪。
非波滅却方始有水。言圓滿者。依持用中。本來具足
性功德法。無所虧少。故言圓滿。言清淨者。雖在垢穢。
而性清淨。所不染污。如水在波。波不能污。故言清淨。
故勝鬘云。染而不染。難可了知。出過於世。同於涅槃
者。一切煩惱。可不能染。修行智慧。亦不能淨。是故宣
說同於涅槃。下引喻相。有三節喻。初明月喻。喻法說
中阿賴耶識本來而有。次月在空雲喻。喻法說中圓
滿清淨。後河中木喻。喻法說中出過於世同於涅槃。
就初喻中。先喻。次合後無智之人下。迷悟二人得失
差別。轉依差別者。金剛心時。轉捨一切雜染諸法。轉
得一切清淨之法。所得所捨。有差別故是故宣說此
差別法得者甚難。第二第三二喻之中。並有先喻後
合之相。准文可解。上來辨釋依持門訖。

自下第三。釋緣起門。就文四節。初從阿賴耶恒與一
切下至即成佛道。釋如來藏與一切法為因生起。次
一切眾生下至能作內我者。釋如來藏與一切法所
依止故。能持不失。次意在身中下至悉是清淨阿賴
耶者。釋所持法。依本識故。同時而起。譬如波浪依水
而起。後阿賴耶下。正明藏識緣起之時非自能起。要
待外緣。就初分三。初恒與一切染淨之法而作所依
者。此即總明緣起義。如水恒與波浪所依。次是聖人
下至而作種姓者。就法別釋。後若能了悟下。勸生信
行。初後兩節。文相可見。第二文中。諸聖人者。初地巳
上證位菩薩。非一故諸。現法樂住。真修正智。證藏識
時。遠離四相所遷流苦。是故宣說現法樂住。與理相
應正定乃知。故言三昧之境。此如來藏。與六道四生
及諸淨土為因能生。又與三乘而作種姓。如草木等
依地而生。如是一切生死涅槃。以如來藏為因故生。
故勝鬘云。若無如來藏。七法不住。一切眾生下。與前
所生法為所依故能持不失。文分為三。初釋所持法
差別不同。次阿賴耶下至無始時界者。能持藏識。平
等一味。不增不減。後諸業下。釋其業用。初文中。言一
切眾生者。總舉凡聖為一切眾生。下別釋之。先釋聖
眾生。有具功德威力自在者。若別取者。初地巳上證
位名聖。若通取者。二乘四果。總名為聖。乃至有生險
難處者。凡夫所生三界六道。總名險難處。必退墮故。
阿賴耶識恒住其中。體性平等。一味而住。無始時界
者。界者性也。住者體也。下釋業用。諸業習氣。依藏住。
自能增長。如是藏識。亦能增長所持末法。由是計我
諸凡夫等。為能作我。下釋末法。依本而起。先法。後喻。
意者妄意。此意能為七識作根。故名為意。問曰第七
妄識。具有六重。此言意者。六重識中為取何重名妄
意耶。答曰。前六種中。但取智識相續不斷。名為妄意。
不取前四。前四微弱故。下喻顯示。如風速轉。謂妄意
生滅一念之頃。無暫住時。是故喻言如風速轉。業風
吹動者。有二業風。一者第二業識名業。二者外緣。謂
善惡業及諸境界發動名業。如是妄意一動以後。無
不在處。故言遍在。餘文可見。下釋賴耶不可自起必
待外緣。文相顯然。准即可知。

自下第二。偈頌結釋。總有二十八行偈。分五節。初有
七行。頌長行中諸佛體性唯佛所知等下文也。次有
五行。頌長行中如來昔為菩薩之時等下文也。次有
九行半。頌長行中內外境界心之所行等下文也。次
有三行。頌長行中一切眾生阿賴耶識等下文也。後
有四行。頌長行中阿賴耶識恒與一切等下文也。

就初文中。初之二行。法說表宗。後有五行。引喻顯示。
就法說中。上二句者。勸責令知。下有二句。表佛遍。後
行上半。現三十二相。下半現示六道雜形。文現可知。
就喻文中。有四種喻。初之一喻。喻於八識不相離義。
上半引喻。下半合喻。第二喻。喻阿賴耶諸法中主能
持自在。一行引喻。半行合結。如地喻者。喻阿賴耶能
生諸法。一句引喻。下句合喻。第四喻者。喻於佛果化
益自在。一行半喻。下半結合。如是諸文相可見。

自下五行。頌長行中如來昔為等文。就中分三。初之
一行。頌前長行中從初歡喜下文也。行眾行者。頌得
陀羅尼乃至首楞嚴諸大三昧。名為眾行。顯發大乘
法者。自利行。普與眾生樂者。利他行。頌前長行中意
生之身下乃至如是一切德悉巳成就等文也。常讚
於如來者。頌長行中轉復清淨下文也。次有兩行頌
長行中或有菩薩下也。初之一行。三乘聖人。名雖差
別。終歸不離阿賴耶名。是故結云皆是賴耶名。阿賴
耶識隨緣流變而體不失。後有一行。釋觀行者修行
終成亦不離是阿賴耶識。以是故言廣大阿賴耶而
成於正覺。言廣大者。阿賴耶識。法界為量。無處不在。
故名廣大。後有兩行。頌長行中是諸佛子下文也。初
之一行。頌長行中密嚴中人善能知見等文也。後一
行。頌前長行中與與諸菩薩蓮華化生入一乘道。餘
文可見。言見理者。三乘聖人見無我理。故言見理。無
怯人者。一切外道執見分明。不可改轉。言無怯人。如
是等人所觀。皆是賴耶。無異路故。說言一乘。第二文
訖。

自下第三。頌長行中內外境界等下文也。文分為二。
初五行半。釋內外境皆唯是識下文。後有三行。釋長
行中心之體性等下文。就初文中。初之一行。頌長行
中心之所行皆是唯是識等下文也。次有一行。頌長
行依阿賴耶如是分別等下文也。次一行半。頌長行
中此性非如陽炎夢幻等下文也。後有二行。頌長行
中如霹靂火等下文。如是諸文相現可知。後三行中。
初之一行。示道理。次有一行。譬外所計。後有一行。破
其邪執。文亦可知。

自下三行。頌長行中一切眾生阿賴耶識下文。就中
初行。頌長行中本末而有等下文也次有一行。釋長
行中普現一切眾生界中下文也。後釋無智之人等
下文也。如是諸文。不須繁釋。文現可見。

自下四行。釋長行中阿賴耶識恒與一切等下文也
就中。初行頌長行中若能了悟等下文也。次有二行。
嘆其教理。俱離斷滅。契會中道。後有一行。修因得果
成。文相並現。准即可知。

大乘密嚴經疏卷第三

大乘密嚴經疏卷第四
沙門　法藏　撰

* 自識境界品

何故此品來者。上來廣釋一切諸法唯一心作。然諸
外道。猶計我執。不識唯識。是故如來欲除邪執入無
我理。故此品來。廣破我執。淨除我見。言自識者。自有
三自。一阿賴耶名為自識。謂一切法。賴耶為體。賴耶
自作一切法故。二者妄意。說為自識。謂顯識時。見相
二分一時起故。三者事識。名為自識。所執我等。唯是
自心。心外無故。具此三自。說名自識。

就此品中。大分為四。一金剛藏。放光現瑞。令眾仰信。
二放此光巳下至而肆此惡者。引喻顯示。三諸外道
巳下至乃至名字亦不得聞者。合喻廣示唯識道理。
四諸觀行人以下。結勸令修。

初文相現。

就喻文中。分為二段。一放斯光巳等者。結前生後。次
雪山巳下。廣引喻相。初文相現。第二喻中。若見牝鹿
有子。喻聲聞乘。師資相聚中而破其心。言有角者。喻
獨覺乘。見牛馬等者。喻菩薩乘。種種諸獸者。喻人天
乘。餘文可見。

自下第三。合所引喻。就中四句。初合喻相。次著我之
人以下至但住自識者。出所計我差別之相。次計我
之人巳下至多所傷殺者。牒外所計。示正道理。次令
諸眾生以下現失勸修。初合結文。准即可知。下出所
執我別之相。謂遍法界我乃至至小。猶如微塵。有是
眾多。故言差別。是諸我執。於何而住者。問執所依。不
住於餘者。答前所問。文現可見。自下牒計示正道理。
先牒外計。言我與意根境四法和合生識。牒外了。下
示正理。我佛法中。但意根境和合識生。無有我所。所
示如是。就中兩句。初意等以下至心心法者約世俗
諦。示無我理。次此中以下。就真諦理。示無我理。初中
復三。一即法說。示無我理。謂本無有我文是。次如衣
以下。引喻顯示。次是故下結合示理。前兩句文。准即
可知。後結示中。先即說法。次即喻現。此即反喻。如伊
尸迦文闍草者。內有赤脉。上覆薄青。內赤映外。蘊內
有我。亦復如是。復結示理。是故說言但以因緣心心
法生。約俗示訖。自下第二。就真諦理。示其無我。文復
二句。一示真諦殊勝道理。二者諸佛菩薩以下諸大
聖人。方能證會。初文中。言此中者。真如名此。此真如
中。無有一法別守自性。故名無我。亦無生者。外道計
云。我者能生一切諸法。然一切諸法。本來叵有。妄計
為有。如夢中事非有而計有。故言無我。言微妙者。於
此如中。無麤現故。言相微妙。言一相者。此如如中。無
一切法差別之相。離一異故。假名一相。非有一相。故
名一相。餘文相現。自下第三。諸外道以下合喻廣示
唯識正理。於中分三。一迷理起執。次如彼惡獸巳下
至馳騖往來者。合所引喻。示邪執過。識者示迷事過。
生於我見以下至我我所論者。現外邪執。餘文相現。
無知法智者。謂外道等。不知諸法真心緣起。心外執
法。以是故言無知法智。上來第一。迷理起執也。自下
第二。合所引喻。就中先即合所引喻。次令諸眾生以
下。示所致過。准文可知。第二文也。自下第三。示所失
利。利有三種。一知識利。不肯親近巳下至無歸向時
文是。二聖道利。違背聖道以下至不見真諦等文是
也。三佛國利。謂不得預以下至亦不得聞文是也。上
來釋第三合喻廣示唯識理也。

自下第四。勤心令修行。如是等文相現可見。

* 阿賴耶微密品

何故此品來。上來廣釋一切諸法唯是賴耶之所變
作。然外人疑。若如是者。何故不見賴耶相根。以不見
故。當知無之。故此品來。釋阿賴耶雖有而微密故汝
不見。對外道故說此品微言。對二乘人。所不能入。故
說密言。

就此品中。大分為七。一寶手菩薩與眾色最勝王菩
薩。對金剛藏。以名想等世間諸法。問答分別。二月幢
世尊并在欲色菩薩天等。對金剛藏。以實相相應妙
定定及定緣。問答分別。三者會中菩薩天等。對金剛
藏。修行供養。四金剛藏對大樹王。以諸法性空無所
有。問答分別。五持進并餘菩薩及大樹王。而供養金
剛藏尊。六觀自在等八箇菩薩等。以密嚴云諸德具
足。問答分別。七如實見菩薩并此會中無量菩薩。對
金剛藏。以其所住大乘三昧。問答分別。

就初文中。先問。後答。問中分二。一以長行問。次以偈
頌正答。就長行中。初寶手菩薩。請眾色最勝王菩薩。
以為問主。次眾色最勝王受請為問主。就初文中。分
為三段。一寶手菩薩。請眾色最勝王為主請問。次一
切世間下至相應名者。顯所請法。後彼法自性以下。
問世間法所依住體。初文可解。次第二中。一切世間
者。舉所聞事。一切世間所有眾法。蘊界處等。名一切
世間所有眾法。如是眾法。假眾因緣。非有而似有。如
夢幻等。離有無相。以是故言離諸分別。及以名字不
相應名相應名者。釋名差別。不相應名者。如世間人
喚貪賤人名為富兒。名言與義。不相當故。為不相應
名。如下答中摩納婆名但名無義。相應名者。如諸聖
者依德立名。如維摩等喚為淨名。如下答中四蘊名
字。是有義名。諸如是等。為相應名。餘文可見。下問體
性。如是等法。為有體耶。為無體耶。故言彼法自性於
何而住。

自下第二。以偈問曰。初一行半。正發問辭。次有半行。
結請為說。前中一行。問法性相。次半行者。問名所依。
初中上半。舉所問法。下半審定。為唯分別者。問無體
耶。為離分別者。問有體耶。名者諸法名。想者立名心。
心能盡度立法名。名能牽挽想心生。如是名想。互為
因故。世間諸法。無而似有。此五法中。名者名法。想者
分別。等者取相。但取三法。不取正智及如如者。是出
世間。非世間故。此中不取。餘文相現。上來問訖。

自下第二。金剛藏答。就中兩文。初偈頌答。次以長行
廣釋。就偈答中。總有八十四行偈。分為二段。初四十
二行半。答前問中名想等境界。次諸法不生滅以下
四十一行半。答前問中如其所立名是名何所住。初
文分三。一二十三行半。釋世間法唯名無實。次有五
行。藏識緣起不離於末那。後十四行。觀察諸法所得
利答。初文分三。一有八行。順釋世間唯名所以。次有
八行。反現有利。後七行半。明所得益。

初中分二。一有四行。釋世間法唯名無實。次有四行。
辨名因相起。於中二行。立世間法唯有名字。次有二
行。達名無性相上假立。初十二行中。一行立宗。一行
釋所以。世間種種法一切唯有名字者。表宗總釋答
前問中名相等。所安立者。釋通疑難。外人疑云。若一
切法唯有名字者。名因何有。故釋通言。但想所安立
是故結言離名無別義。次有一行。釋通所以。上半答
前相應名所以。下半頌答前不相應名所以。良以四
蘊法。但名無相根。名上假立。名名相應。名摩納婆者。
非名上假立故。不相應名。下有二行。釋通名無性相
上假立。就中分二。初一行引教證成。次一行。結示道
理。初中上半。引教證成。次有一行。結示道理。文現可
解。

自下四行。釋世間名。因相而起。就中分三。一有一行。
表宗立義。次有兩行。釋通外疑。次有一行頌結勸令
解。初文上半。表宗豎宗豎義。下半示其過盡得益。文
現可見。釋通疑中。外人疑云。世間諸法。各有相狀。差
別不同。云何說言世間之法離相即皆無。有如是疑。
是故通言瓶衣等物色相雖可說。體性無所有等。就
中初行。約如說無相。次行。約俗諦說名無實體。文現
可知。下有一行。結勸令解。上半勸如道理。下半釋通
所以。

自下第二。有八行文。反即有利。就中兩文。一有四行。
反現離分別轉成聖德利。次有四行。反現離名字諸
法離過利。初文有三。一行反現成德益。次有一行。舉
利勸修。後有二行。釋通所以。就初行中。上半反過。下
半示利。文現可知。次勸修中。上半正勸。下半示現。次
有二行。釋所以中。初行釋通。相雖有增長散壞等異。
然一色上。但名增減。更無別法而有增有減。此釋前
文但是分別心所以。次有一行。釋五法中想名分別
體無異所以。上半表宗。下半但隨世俗假立三種名
字。上來反現離分別大利益訖。自下四行。反現離名
字利。就中三文。初之一行。求三世法離名不可得。次
有一行。釋通妨難。次有二行。結法不成。若癈名字。求
三世法。了不可得。而求於物體者。求現在法。但名無
實性。准知過去未來亦但名字故說言此皆無所得。
次有一行。釋通妨難。文外有難。能緣識心訖所知境。
若無所知。能知不生。云何說言癈名求法皆無所得。
故今通言。能知諸識起無有所知法等文來通。准文
可知。次有二行。明法不成。就中初一行。名法互為客
故。二俱不成。次有一行。相名分別。三俱不成。上來反
現利訖。

自下七行半。釋所得益。就中三段。一上二句法說表
宗。次六行半。引喻顯示。次有半頌。結所得利。表宗可
見。就喻文中。有四喻文。初燒木喻於身心畢竟寂靜。
次負擔喻。喻名及分別相雖有殊而體無異。初行引
喻。次行合結。次見杭喻。喻於四大與所成色無別。次
依瓶德喻。喻於名義二俱無自性。盛水名為德。項細
腹大名為瓶處。就中初行。名義自性不可得喻也。次
有一行。名義差別不可得喻也。名豈住於名者。云何
差別名住於自性名。故道名豈住於名。二合生分別
者。謂瓶與德二生分別。名量亦非有者。分別二合生。
生即假生無自性。能生之名亦如是。名無自性不可
得。是故說言名量亦非有。量者量度。下有二句。結所
得利益。准即可知。上來於世間法無實竟。

自下第二。有五行文。藏識緣起。不離末那。就中二喻。
一金石喻。喻於藏識有緣起用能隨法轉。次鐵因磁
石喻。喻藏識心緣所牽動遍一切處。就初文中。初一
行偈引喻。次一行偈合結。就後喻中。初一行引喻。次
一行半。合所引喻。次有半頌。結其喻相。准即可知。

自下第三。有十四行偈。頌因觀前法所得利益。就中
七句。一者二行頌修得自行以供如來。華七寶供養
如來。四有一行半。以妙宮殿眾音伎樂修行供養。五
二行半。以說妙法修供養佛。就中二文。初一行半。以
自利行供養如來。次有一行。以利他行說法供養。六
一行半。以神通力變現自在。以供養如來。七以如幻
通力。大地海等。變作七寶乳酪蘇等。饒益眾生。就中
雨文。初二行半。以法說示。次有一行。引喻顯示。初中
復三。一有二句。約身及器。現不思議。次有一行頌。約
器世界示不思議。次有一行。約所受用。辨不思議。文
相并現。上來答長行中名想等境界下文訖。

自下第二。四十一行半。答長行中如其所立名是名
何所住。就中分三。初二十三行。答名所依住。次六行
半。牒計示正理。次有十二行。頌陶練歸本益。就初分
二。一十七行半。約三自性出名所住。次有五行半。就
五法藏。明名所住。就初文中。有四分之。一者五行半
偈。明遍計所執性。二者二行。明依他性。三者有一行。
明真實性。四者九行。明立三性意。

就初文中。初一行半。就法空上妄所立名。為遍計性。
次一行半頌。約世俗諦。非有非無。如幻等上妄所執
實為遍計性。次有一行頌。以諸名字。說種種法。為遍
計性。次一行半總結可知。釋遍計性了。

次有二行。明依他性為名所住。眼色等為緣而起三
和合者。且眼識生時。眼色塵明及空等四法為緣。而
生眼識。三和合者。根境及觸。三和合故。能生於識。更
有釋者。觸作意識三和合起。聲依桴皷發芽從地種
生者。簡因緣法各有所因不雜亂義。餘文相現。如是
諸法。依遍計故。名依他性。

下有一行。明真實性。若法是無漏者。此如如法。非漏
所為。故名無漏。不可捨者。捨者名壞。餘文可見。上來
釋三性訖。

自下九行。明立三性意。就中二文。一四行半。立遍計
意。次有四行半。明立依他性意。初中復二。一有一行。
明性所以。次三行半。引喻顯示。問何故此文來。答有
人疑云。上說諸法唯一心作。故一切法無相性。今者
何故復立三性。有何意趣。有如是疑。故今通言。隨其
法相。說三自性。若不宣說三性門者。說法相。不明了
故。此即對破空見執故。此文來也。初二句結前。後二
句釋所以。次引喻示。有二譬喻。喻世間法有而非實。
但妄情中執有而非有。初一行頌合結。此即通前雖
立三性亦不違失。唯一心作。唯如無性。次一喻世間
法隨分別轉無體無用。准前應知。立三性者。唯隨遍
計。且自性不違如如唯一心之理。自下第二。立依他
之意。初有一行頌。喻況顯示。次半行頌合。後三行文。
釋通所以。初喻中云亦非無有因者。地氣涌上。錯見
為城。餘文相現。准即可知。第三文中。一行一句。牒外
人疑。後一行三句。示正道理。外人疑云。現見世間。日
月諸山屋宅等物。體相各別。未曾雜亂自他及共。何
故今說如乾闥婆城非城而似城。有如是疑。是故通
言體性皆不成但是所分別。遍計自性。以下有五句。
簡定二性。謂遍計性。妄執心中。似有而現。非如依他
從眾緣生。似有而非實。如繩計蛇。蛇不因生。但計心
中。蛇相而現。不從因生。亦非無有因者。由錯亂故有。
故言非無因。如是妄見有無等者。皆是妄情所執非
餘。上來約三性法。辨名所住竟。

自下五行半頌。明五法藏為名所住。就中有二。初有
一行。明五法相。次四行半。釋其所以。就初文中。名相
分別相起次第。二從分別生者。名相二法。從分別生。
然諸經論。名相分別起。次第不同。若攝論等從名及
相分別心起。若依楞伽解深密經及此經中。并從遍
計所執心故生名相二法及依他性。次下半行。頌正
智如如離分別故不生不滅。

自下四行半。釋所以中。文分三句。初中一行。心相二
法互為引發。次有二行。更釋通疑。次一行半。示無常
理。遠離斷常。就初文中。心如相現者。心者第四顯識
名心。謂顯識時。見相二分。一時頓現。所現之相。為智
識相等。作所緣境。故言相為意所依。意者即是第五
第六二心名意。如是二心互相依故。六識心生。如波
浪因文言二。從分別心生時無所緣相。何所分別而
生其相。故即通言。心如相現。然心不知相。即自作計。
為外所緣。約實論心。即如相現。心外別無相故。次有
二行。因前釋通。剩生更疑。若如上說。心能作相者。未
審。心者為當自作耶。為是有所依。有如是疑。是故通
言心亦有所依。謂無始來習氣境界。恒常有故。習氣
生心時。境能惑亂心。初行示道理。次一行頌結釋所
以。文現可知。自下一行半。明諸世間無常道理不斷。
入過去故非常。未來續故非斷。文相可見。

自下六行半。牒計示理。初有二行。牒外所計。次有二
行。破計示正。次有二行。釋通所以。後有半行。結示利
益。初中一行。牒計我論。次有一行。牒計作者論。文相
可見。次下示正理中。初有二行。破執示正。次二行。釋
通所以。初一行中。上半破作者計。下有半行。示正可
見。次一行破計我。外人計我常。常我能造物。佛所說
藏識與我所說義無異。亦應能造物。有如是計。是故
通言藏識體常故非緣作。亦不與他作緣而生。不同
汝計我能造物。是故說言藏識亦不緣能生諸物。就
中上半。破外人執。下半示正。無三和合者。若根塵觸
三和合者。佛法亦許。然此文中。破我根等三和合故。
識生了境。自下二行偈。釋通所以。因上文中。但是阿
賴耶變現似於境。文外有疑。若阿賴耶似境變者。應
是無常。是故通言阿賴耶體常住。聞說阿賴耶體常
住故。復生疑云。若體常者。不可諸法習氣所集。故即
通言。眾識與藏識。若獨在不可習氣所熏集。與諸識
不相離。所以能持法熏習。初一行釋識體不離餘識
俱。次一行。相續不斷絕。就初上半法說示所以。下半
引喻。次一行。上半釋自續。後半續他言從此生習氣
者。藏與七識。不相離處。名為此也。文相可見。下有半
頌。結示利益。如是等文。相現可見。

自下第三。陶練歸本。文分為三。一有三行。釋無漏道
除諸過相。次有二行。釋佛性理常在身中。後有七行。
所有佛性。非懃修習者。終不可得見初段復三文。初
行喻況。次一行合喻。次一行頌示益。就初行中。上半
喻於分段生死除。次半喻於變易生死滅。漸除諸有
漏者。謂除分段生死三障。次有一行者。永息變易生
死。次一行。上半示證道益。下半示其教道之益。就第
二文。分為兩句。初一行喻況。次一行合喻。准即可知。
自下第三。有七行偈。藏識之心。以諸習氣所覆。非修
觀行。終不可得見。就中初一行合喻。文現可知。後有
五行。嘆勝令修。初有二行偈。讚嘆處勝修因往生。初
一行嘆智修因往生。次一行嘆定為淨土因。文現可
知。後有三行。嘆德殊勝。令修取證。現行嘆徒。成者威
神。光者光明。如是諸功德圓滿如日月。住於修行地
者。嘆內證徒。十地名修行地。住者證也。無分別智名
住十地。演說相應旨。嘆外化徒。謂與證智相應之教
名相應旨。次有一行。授記與句總表所證真如。次句
隨行漸次而顯。下二句授記。文相可見。後有一行。明
並觀用。准文可知。

自下長行。逐離重釋。上雖廣明阿賴耶識與一切法
為所依處。而未盡通理。故此文來。就中文有二十。一
者賴耶具緣起性恒生死而不斷不滅。分文為二。初
此唱以下至不斷不常者。表宗示理。次而諸眾生以
下至名為聖人者。凡聖二人。迷悟雖殊。不離藏識。初
文復有二。一阿賴耶以下至輪回不巳者。法說表宗。
二如海以下引喻顯示。次文亦二。一迷致過。次若自
了知以下。悟即成徒。文現可知。

二七識迷惑。起種種執。人執末那。名為染意。意有二
種。一者妄意。謂從無明乃至第六識相續不斷名為
妄意。但起法執不起人執。二者染意。謂相續識。後漸
麤起。未到第六意識中間。忽起染意。緣智識等。似一
似常。妄執為我。不起法執。問染意但執為我。不計我
所。何故說言執我我所。答此義自有兩釋。一釋云。此
中經文總相而說。此義云何。謂智識時。心王心法方
得義分。而無別體。是故染意緣此起執時。但總相緣
執是為我。不別心法。然諸緣中。有心心法。緣心邊。假
說為我執。心法邊。假說我所執。無有別執是我是所。
更有一釋。染意之中。實無別計我及我所。然此文中
計我所者。良以染意。為彼意識計我我所時。為增上
根。能生我所執。從所生說計我我所。何故此中不說
妄意。妄意是法執。界外有礙。界內無過。界內人執。其
過現重。故遍說之。文相可見。

三者三心各別業用。分文為二。初即法說。如次翳目
以下喻況顯示。就初文中。心積集業。心者賴那。謂諸
法起時為依處故。業者動作集起名業。非是善惡感
果名業。意者有二。若論妄意。無明識後。業識向外動
故名業。餘文可知。法說文竟次喻釋所以。如翳目人
所見毛輪非輪為輪。如是自門似色現中無色計為
色。

四如來藏體本來清淨。在凡夫時。變似眾色生死之
法。在聖身時。具足功德。就中兩句。初摩尼喻。喻依持
門。次如乳喻。喻緣起門。初文中。先喻。後合。准即可見。
緣起門中。初乳變異成酪喻者。喻性緣起似諸法起。
緣起外無有別法而可得之。如水起波水外無波。如
翳目喻。喻於凡夫於緣起中妄執實法。先喻。次一切
眾生以下結合。文現可解。此所見色以下。示因緣理。
就中四文。初陽焰喻。總釋五塵皆阿賴耶識所變現。
次依於眼色以下。別就色塵。賴耶識變作虗偽無實。
次一切眾色以下。約餘四塵無有別體。次一切眾生
巳下。就六趣形雖各不同。唯一賴耶異熟。文有三段。
初從一切眾生以下至妄生取著者。有法說并喻。喻
阿賴耶非色而似色。次如磁石以下。阿賴耶識非我
而似我。次如水中。釋賴耶識。雖無思覺。隨身運行遍
於六道。如是諸文。並文相現。更不煩述。

五如有二象巳下至覆而不現者。明阿賴耶雖有淨
分。而由染分。待轉生死。就中四文。初有二象桷力鬪
喻喻於賴耶隨緣在染而體不滅。次如蓮華喻。喻於
賴耶離染分巳與諸如來為體所敬。次妙寶喻喻。阿
賴耶與諸凡聖為體無異不增不減。次美玉在水喻。
喻阿賴耶被習氣覆而不得現。文相可見。

六有能取所取以下至於世自在者。凡夫愚人。迷惑
賴耶所變能所二取。取色計我有無等見。初喻。後合。
准文可解。

七雖種種現以下至有無等見者。迷阿賴耶所變眾
生但似有變而無實義。妄生計著微塵勝性等種種
諸見。就中。先法。次喻。後合。准文可見。

八意能分別以下至即皆轉滅者。妄意但行因心所
現虗偽之法為生死本。初釋妄意由分別故順生死
流。次若有巳下正觀自心斷滅生死。初中。先法。次喻。
後合。意者即此六種心中。第五第六。名之為意。能分
別者。謂顯識時。所現相分。智相續識。見分之心。分別
彼相。攝大乘等。阿賴耶識所緣境不可知。又分別根
本故自體亦分別等者。並據此義。作如是說。又喻有
十喻。准文可見。若有於此以下。正觀自心。生死自息。
文相可知。

九阿賴耶識是意等諸法以下至不壞不盡者。阿賴
耶識。遠離分別習氣等過。能成無漏諸功德法。於中
先總辨所離所成。若諸菩薩以下。別顯所成益。言無
漏者。謂如來藏真如法性。名無漏也。謂離過故。證會
本性。故說為成。是故宣說無漏即常猶如虗空。所成
德中。略有四種。一行自在德。謂禪定等六種功德。二
願自在德。謂十究竟願。三生自在德。謂意生身。四轉
所依德。餘文可見。識界常住者。識者七識。界者真心
諸體性故名識界。如是識性。離四相故。名為住也。

十如來普見以下至而鐵不壞此亦如是者。釋諸眾
生本來寂靜自性涅槃。就中三句。初順道理。釋無增
減。文現可見。次若解脫者以下。翻現有過。次是故當
知以下。結勸令知。先法。後喻。文相可見。十阿賴耶海
以下至似義而現者。明阿賴耶。被緣擊動。五法三性
諸識波浪。無而似現。文相可解。

十一阿賴耶識行於諸蘊以下。明阿賴耶在蘊所以。
謂賴耶識行於蘊者。不可自行。由無明業識不可了
真心。忽動妄念。由念動故。流向生死。是故宣說意為
先導。一起以後。由六識等緣境續起。不斷絕故。助意
相續。意相續故。阿賴耶識恒在蘊中。如水因風起波
浪。既水在浪即水。以是故結言莫不皆是阿賴耶識。
消文可見。

十二與壽煖觸以下。明現在時諸識各有所依差別。
謂阿賴耶識與壽煖觸和合而住。意住賴耶。餘六識
者。各住自根。

十三心意及識以下明十二緣輪迴無窮。就中。先法。
次喻。後合。文現可見。

十四煖壽及識以下。明緣闕散壞。文相可見。

十五藏識是心巳下。出三心體。餘文可解。執我名意
者。若言染意執阿賴耶起人我執。若論妄意。忽動向
外。分別法故。起法我執。以是故言執我名意。准即可
知。

十六心能持身以下。明三種心所有業用。由有心故。
自不壞爛。意執人法。不離六道。是故宣說意著諸趣。
餘文可知。

十七藏識為因以下。明識起時具緣多少。就偏強故。
且如是說。若通論之。意意識及與五識皆具四緣。

十八身如起屍以下。明身無我。初喻。後合。合文中云
非是虗妄者。非如妄計實我等。故說非虗妄。餘文可
知。

十九意等諸識以下。明三心俱起之義。如無水處波
浪不起。識亦如是。若無真心。七識不起。故勝鬘云。若
無如來藏。七法不住。與此文同。言大地者。就喻為言。
一切生物。皆依地生。如是諸識。皆依心生。

二十阿賴耶識巳下。明諸法空。就中有二。初從此唱
以下至內外眾法因茲而起者。釋阿賴耶識隨緣轉
變似法而現。次一切凡夫巳下。正法明空勸令修行。
文相顯可知。上來金剛菩薩廣釋義問竟。

自下第二。眾色最勝王菩薩對金剛藏。問答辨請。大
分兩段。一問。二答。問中復二。初最勝王等問金剛藏。
二月幢如來分身諸佛所領大眾請金剛藏。就初文
中。有五行偈。分為兩段。二行半請說法相。次二行半。
請說密嚴深妙定法。初文復三。初一行嘆說者德。次
有一行。出所請法。次有半行。結請為說。文相可見。自
下二行半。請說定法。初行嘆說德。次有半行。請說法。
後有一行。引證得之深。上來最勝王等請說也。

自下第二。月幢如來所領大眾清為說法。就中分四。
一月幢如來為眾說法。二彼諸菩薩以下。時眾問答。
三即於定中以下。時眾生疑。四作是念巳下。得見勝
首來集此會。初文中云諸無畏者者。金剛心中等覺
菩薩。於一切法中。無有疑難。故各無畏。餘文可解。次
第二文。心不樂於正住樂者。取證涅槃無為寂靜。名
為正住。自下第三。大眾疑念。疑念有二。一即於定以
下。疑念觀行成就頭首。二彼諸佛子以下。疑所請法。
問曰。正在定時。無有言說。何故宣說心各念言。答曰。
若在餘定。實無言說。然此定者。八地巳上并觀定故。
在定亦能說法。故淨名云。不起滅定而現威儀。是為
晏坐。餘文可見。彼諸佛子以下疑所請法。有四種疑。
何者是定者。問其定體。云何非定者。對故來問。於何
所定者。於何所不亂名定。孰是其定所待之緣者。恒
在寂靜阿練若處。精懃練磨。少食節量。曉臥早起。攝
守身心。諸如是等。能助定心。故名所待緣。作是念巳
下。得見勝主來集此會。就中。先見菩薩勝主。次彼諸
菩薩以下。從他方土來集此會。上來問文巳竟。

自下第二。金剛藏答。答中有兩文。一以偈答。二以長
行大眾讚禮偈。文有七十八行半頌。分為四段。一有
三行。答前問中何者是定。二有五十五行。答前云非
定。三有九行半。答前問中於何所定。四十一行半。答
前問中孰是其定所待之緣。

就初文中。分為兩段。初一行半。表宗總釋勸修。次一
行半。依宗別釋。初中上半誡勸令修。下有一行表宗
總釋。文現可見。就別釋中。初一行偈明初禪地。次半
行文。明餘定之次者欲界。欲界之中。身見邊見等惑。
皆不善。此即所離。以是故言離諸欲不善。次有二句。
出初禪體。具有五支。為初禪體。謂覺觀喜樂一心支。
言寂靜者謂一心也。下句結文。文相現。釋初禪竟。如
是漸次第者。明從初禪乃至非想。故言漸次第也。四
者即是四無量定。八者有二。一八解脫。二八勝處。十
者即是十一切入。定雖無量。綱要在斯。答初問訖。

自下第二。答前非定問。就中分二。一六行半。牒外人
計。示正道理。二地水等下。四十八行半。破他宗邪執。
初牒計中。略分為三。一有三行。著我外道并二乘人
計著諸法有自性相。修行諸行。而不可得密嚴正定。
二者一行。牒彼空見外道違失中道。三二行半。牒佛
法家所有正定。初文三行者。出計著人。牒示其計。計
我外道。於自計我。為安樂處。修行諸定。一切二乘怕
生死苦。求涅槃。亦修此定。雖修此定。不知自身即涅
槃相。身外求證。以是義故。而修非定。言亦然者。從顯
遍說者。外道計我。二乘執法。各別不同。然今亦然者。
但取所執法。不取執我心。故言亦然。次有二行。牒彼
所計。謂二乘人。作如是計。世間諸法。各有自相。雖有
蘊界處等。如空聚落。其中無我。雖言無我。心外立相。
故今牒出。就中。初一行但計法相。法中無我。文現可
知。次一行。無主而因緣力。隨轉動作。如機關人。又如
起屍。但有三和合者。根境我三和合生滅。非如外道
所計作者能生諸法。以是故言本無能作者。牒二乘
計也。外道修定人以下一行文。牒空見計。謂一切法。
非有非空。如夢幻等。雖有無中。執定為無。撥無世間。
故名空見。次有二行半。示佛法家唯識道理。問曰。何
故二乘知蘊無我。不能除遣一切諸見。菩薩之人見
蘊無我。能除諸見。此有何義。答曰。二乘人。良以但見
法中無我主宰。非蘊是無。謂言無我。而法執猶在。以
是不得除遣諸見。菩薩非但見蘊非我。蘊亦本無。夢
中事非覺始無。故能除妄見也。

自下第二。破他宗邪執。復分為二。一二十五行。破有
性執。次二十三行半。破空見執。初文復二。一十九行半
偈。廣破他宗執。二五行半。示唯識道理。初文復二。一
十四行。破宗有性執。次五行半。舉正非外道。初文分
二。一有九行頌。破其法相。次有五行頌。破其法性。初
文復三。一有二行頌。破能所造色假六無實。次有三
行頌。就二乘人所修觀行。非定之中。妄計為定。次有
二行。舉正破邪。亦有二行。牒計示過。地水等眾物者。
牒舉所破。皆從分別生者。表佛法宗。二乘計云。四大
之法。但自作色。不由他造。自體能三。故示理言。從分
別生。不知四大但心為體。取於所造種種色法。損壞
他者。名為惡色。順益者名為好色。無作色者。說為似
色。諸無記色。名為餘色。言亦然屬下二句。如是色並
如空中雲霓等彩無自性法。故言亦然。

自下三行頌。約二乘人所修諸定非定所取。二乘之
人。不知諸法唯一心作。心外立故言非定。思惟如骨
鏁者。八勝處觀及解脫。徧觀四大白骨等色。觀若熟
時。於世眾生。但見骨頭。不見血肉。是故說言遍滿於
世間。及遍處想觀者。十一切入名遍處想觀。謂地水
火風青黃赤白及空處無所有處二觀加前八。名十
一切入。假想觀者。名一切入。如是觀者。觀四大法。身
有色者。內有色相外觀色故。名為身有色。身無者不
觀內身。故名為內。無色相定者。常諦思。次三句舉示
正理。謂修定者。若緣法時。知唯一心者。如是所緣。說
為清淨。次有一行。觀翻示有過。如其所分別。前骨鏁
等。別有心外所緣境者。即非是定及非定者。但妄心
中計為定耳。非是大乘所修定也。二乘人云。若如上
說。我等所修。非定法者。何者是也。故今舉正示彼定
有過。人在定時。皆依藏識故一切妄法悉皆滅盡。得
此勝定人。乃能宣說諸禪定法。亦能破壞諸二乘等
妄智所知心外諸法。

自下二行。牒計示過。初行牒計。次行示過。若人生少
智者。牒小乘人所有智慧。但知陰上無我我所。不知
陰法本來不生今亦不滅。故名小智。若就外道以世
聰慧妄取六句二十五諦等諸法相及我我所。故名
小智。此上二句。取法及我。下之二句。執小乘教。如言
取義。自謂誠諦言者。計小乘教。是故實究竟不知如
來養兒方便且與熟食。若生食者。即發狂亂。以不知
故。謂誠諦言。善巧說諸法者。諸小乘師。各作論部。我
是非他。是故說言善巧說諸法。次示其過。心外計著
諸法相者。此即誹謗大乘法故墮三界獄。故言自壞。
亦壞他者。由執小乘誠諦言故。教令他人謗大乘法。
故言壞他。無能相者。四大四相。空無體相。名為無能
相。無所相者。色等諸法無者言空。餘文可解。上來破
法執竟。自下五行。破法性執。准世間事。明知無性。初
三行半。明世間事各有所能對治相破。次一行半。以
相破故。准知無性。初中二行。世間中事。各有所能。次
一行半。病非一故。說藥眾多。眾生菩薩眾多非一。故
佛教法眾多不同。次一行半。翻顯無性。如是諸文。相
現可知。破法性竟。

自下五行半。舉正非外道。就中初二行。舉正道理。次
三行半。非他外道。初文相現。次三行半中。總有六計。
初上二句。破能作者計。次有二行。釋劫壞時諸微塵
者散在十方。劫欲成時各來聚集成於世間。計言非
時者。計時外道。非勝性者。計勝性外道。三法計我外
道。亦非無因。次破自然計。言求那者。此云自在也。餘
文可辨。

自下五行半。示唯識道理。於中分二。一有二行。總表
唯識宗。次有三行半。約法別釋。初文中言業習氣者。
非但罪福不動等三種業。亦復一切煩惱動作名為
業。上來總略釋訖。下別釋中。瓶等一行。約世間中麤
顯之物心為體故。說空而無實也。第二行者。約世間
色阿賴耶識變故似有。三約眾生從頭至足皆是賴
耶無有別法。次有二句。結示迷惑。上來破執有法相
了。

自下二十三行半偈。破空見執。就中分四。一者五行
半。舉中道理。示空見過。二譬如以下二行半文。破空
見人執空見心為勝。餘文可見。三不見以兔角以下
有五行偈。破彼轉救。示正道理。勸捨邪執。四五行半。
釋通外疑。初文復四。一者一行半中道宗。二有一行。
現有重過。三有一行。說空有分齊。不可浪陳。四有二
行。如來教中說空之意。一上來行。頌表中道宗離有
無相。次有一行。引世間物。釋通所以。釋所以云。若物
空者。不可有能破所破之物。能破所破俱是無故。若
有物體。亦不可破。非有非無。假說能破所破之異。次
現重過。謂計我者。為所計我受安樂故。修諸行法。空
見之者。撥無因果。斷諸善根。不可轉故。今說此惡過
於彼也。次有一行頌。說空有分。良以法性。非有非無。
不可說言。然有眾生執法為有。失中道故。欲奪此計
假說空言。若如是解。即成甘露。若於世諦因緣相中。
撥無空者。即成為毒。次一切眾生以下。有二行偈。初
行頌明佛如來設教之意。次一行頌。執教成過。上來
表宗了。

自下二行半偈。破空見者執解空智。就中初行引喻
顯示。次一行半頌。法說示正。外人計云。一切因果諸
法皆空。見此空智為最勝餘。但云法空。不言智空。故
今引喻破彼智。謂如火燒木木盡火亦滅。汝云空智
勝於餘智。不應道理。世間相故。次一行半。法說示正。
初行緣修智。次半明真修智。金剛心時緣修智生。斷
諸見時。汝見亦滅。一切煩惱皆清淨時。緣修亦滅。如
火燒木木盡火亦滅。如是緣修滅盡巳後。真修圓滿。
乃名為佛。是故說言密嚴而解脫。破執示正竟。

自下第三。有五行偈。破彼所執。彼轉救云。一切諸法。
雖空都無。未見空時。怨親等法。不可令無。有如是救。
故今破云。若法空無者。不可以免角觸壞大山等。就
中分三。初有二行頌。出世間違。次有一行半。空色相
即。同一體性。次一行半頌。引喻顯示。不見以兔角等
者。若汝執云。物雖空無。未知空時。猶有相觸成敗事
者。我亦難汝。應以兔角觸壞大山。然未曾見。准知諸
法不應都無。文現可見。次一行半頌。空色同體。猶如
水波。波外無水。離水無波。空性而色。亦復如是。今大
乘中生滅同時。有無同體。非色滅後始有空法。准文
可見。次有一行半。引喻示之。上半引喻。次一行偈合
結上喻。若論色時。指空為色。空外無別色。空亦如是。
指色為空。以是故言所為皆得成。上來破他轉執巳
竟。是身如死屍以下五行。偈明佛如來設教之意。就
中初二行。法說明設教。次有三行偈。引喻示之。初中
一行偈。說身無本性從緣而假立。次行設教意。有智
人者。此空見人。聰明利根。乃起空見。故名智人。餘文
相現。就喻文中。初一行三句。喻法託緣。後一行一句。
法離有無不應偏執。如是等文相可現見。設教意訖。

自下五行半。外人設教難。就中兩文。初文二行頌。正
出難辭。次有三行半釋通種巳可解。釋難辭中上半
縱許盡得無傷。然古智人。但說免角。不說餘者。凡夫
惑人。起妄分別。不能證法。但隨他語。竟不了知。若須
分別。剩生妄執。是故宣說何用分別也。若離於分別
以下。舉利答問。上來答前問云何非定文。

自下第三。有九行半偈。答前問中於何所定。就中五
喻。一天宮殿喻。喻於七識依阿賴耶習氣力所持故
於六道中恒轉不息。二依大地喻。喻於藏識有緣起
門。一切眾生所依體處。三孔雀喻。喻阿賴耶種子與
法相依而住。四百川流喻。喻阿賴耶諸識習氣恒所
歸依。五地有寶喻。喻阿賴耶生死涅槃但為根本。如
是等文。相現不勞消釋。知如是法。心不散亂。名為正
定。答上問中於何所定之。

自下第四。十一行偈。答前問中定所待緣。就中五文。
初有一行頌定所待緣。次一行頌。出其定體。次有三
行偈。釋其定障。次有三行。定所現用。亦名釋所以。次
有三行偈。定所厭法。就初文中。言善行者。若就方便
說。有漏善行。名為善行。遠望順理能生定故。清淨行
者。初地巳上。離染過故。名清淨行。若就成論。內證之
行。名為善行。順理成故。善者順也。清淨行者。出觀之
行。名清淨行。於俗諦中。無染著故。定心恒待如是緣
住。下三句者住地果滿。准即可知。出定體中。上半出
體。下半示定用。相現可見。自下三行出鄣中。初之二
句引喻顯示。次二句合作。次二行偈為一句結之。執
持識者。賴耶異名也。言定者。是凡夫二乘諸修觀者。
名為定者。迷者二乘。取者凡夫。如是等人。妄執心外
諸法相中。修禪定故。名多迷取也。若通論之。凡夫二
乘總言迷取。取自心外立取法故。結中有二。一無智
慧。錯亂於境。不能了知唯自心故。名為障也。次妄言
生決定以下。錯說法故鄣。言不當理。說為妄言。執自
非他。名生決定。不善名非法。離他學眾。欲向自聚。名
離間語。以非法言。為眾宣揚。名誑惑眾生。三世有法。
各守自性。不相雜亂。名別異住。在大眾中。宣揚小乘。
謗大乘故。言別起言說。出定障也。自下三行。釋定所
以。初一行偈。引喻顯示。次有二行偈。結前喻。喻文可
解。釋所以中。外人難云。如上所說諸法別住者誑眾
生者。如來昔日普說此法。可是妄言耶。故今通言。諸
菩薩等。有善巧方便。欲利群生。施設教門。誘誨眾生。
此是最後權教法輪。且如是說。決定真實法。密嚴中
顯現。如是文相現可知。自下三行。定所厭法。今修定
者。欲厭離此虗妄生死。故修此定。初有二行。立道理
釋。次有一行。引證成。丈夫者。亦名士夫。上來金剛藏
答前問訖。

自下第三。大眾聞法修行供養。就中分五。一者巳得
無畏菩薩。聞法歡喜。皆作頂禮。身業供養。二者無量
佛菩薩眾。從他方來者。讚嘆善哉。口業供養。三者無
量會中菩薩諸天等眾。即是新眾。以說妙偈。妙法供
養。四者會中菩薩天等。即是舊眾。修供養畢。以偈請
問。五金剛藏以偈答問。前二文相現可知。第三偈中。
十五行偈。分為四。初一行半。總嘆說者德。次五行半。
作業受果不成失責。謂前所說六界丈夫諸界和合
無實事者。誰於諸有。作業受果。次五行半。修因得果。
是常途故。明知世間有主丈夫。次二行半。因說翻覆
難。初中上半嘆說者勝。次有二句。嘆所說法。次有二
句。嘆難過德。准文可知。第二文中。初四行半。牒所說
法。次有二行。責修因得果不成失。初中一行。法說牒
舉。譬如虗空以下引喻責彼所說不成。云何於諸有
以下難作業受果不成失。准文可知。自下五行半。所
作業果。絕不失故。明知作主必定有難。就中。初三行
半。以末尋本。所作行業。絕不失故。准知有主難。次有
二行偈。從本推末。不無難。尋文可見。不須繁述。次二
行半。因說翻䨱難。初一行半。牒舉所說。次有一行偈。
翻䨱設難。尋文可見。上來大眾修法供養訖。

自下第二。諸菩薩眾天及天女。以雜供具。供養金剛
藏菩薩諸菩薩。就中分三。初修供養。次以偈請問。次
金剛藏答。偈有二行。初行嘆德。次行請為說。文相可
知。下金剛藏答。答中二文。一答前請。二向大樹緊那
羅王說知法方法。初中一行。法深難思。但以相應淨
理因喻所開。非是分別因喻所開。次一行者。如是深
法。於密嚴中。乃宣說印可。故言汝等眾應一心聽。此
即許說。自下第二向緊那羅王說知法方法。有四行
半。初一行半。勸令知法。次有二行。引喻廣示知法方
法。次有一行。示所知法。文相可見。喻中有二。二文各
有先喻後合。其文可解。下示所知法。但知藏識之所
變故。一切亦然。不須別現藏識中道離有無相。以是
故言藏以空為相。相者體相。說知方法也。

自下第二。緊那羅王對金剛藏問答辨了。先問次答。
問有一行。上半問其一心量中有十八界主宰丈夫
差別之相。下半因何得生界等四大等法。文現可知。
自下金剛藏答前所問。十六行偈。分為五。初一行半。
讚問許說。次六行半。嘆昔希有事。次二行半。嘆今有
勝德。次一行半頌。領問誡勅。次有四行。正答前問。初
中上半。讚問如理。次有二句。嘆問意好。次有二句。許
說誡勑。自下有六行偈嘆昔事中。初有三行。舉往昔
日能作希有不思議事。准知身有勝智能。次有三行
半。聲聞自嫌嘆大王德。菩薩有大力者。指大樹王。言
菩薩大力。聲聞無定智者。諸小乘人。但有事相觀察
定慧。未有藏緣起之中真證定智。故大迦葉自嫌言。
無雖離惑分別者。現行分別迷惑不了。唯知小乘但
斷上心。不斷種子。消文可知。自下二行半。嘆今有勝
德。初一行嘆。世間中細碎雜事心皆了達。次有二
句嘆內證得平等聖德。後有一行。嘆外化德。善者順。
順佛所證真如。以是故言善於諸地相及佛清淨法。
餘文可見。自下一行半。領問誡聽。初有一行。領其問
辭。次有半行。許說誡聽。自下四行。答其前問。初有二
句。答前問中云何心量中而有界丈夫。次有二句。答
前問中云何生諸界。次一行半。答前問中堅濕煖動。
後境界與諸習以下十一行半。剩理諸藏待緣合生。
如是諸文。尋即可知。上來向對緊那羅王。答問巳竟
自下持進菩薩與無量眾。聞法歡喜。供養金剛藏。說
偈而讚。初上二句。讚於證道。次之二句。嘆教道德。餘
文可見。自下大樹緊那羅王。為報恩故。設種種供。并
說偈讚。亦准可知。

自下觀自在等八大菩薩。并餘無量菩薩之眾。向金
剛藏。說偈讚嘆。有九行偈。分為四。一三行勸請為說。
次有三行。嘆所說法。有一行半。嘆大眾德。後一行半。
嘆密嚴勝德。勸令修因。初中上半。請為示法。次有一
行。嘆說者德。後有一行半。請為說法。就初請中。但請
法眼。不請餘者。今欲化度諸眾生故。於病藥中。恐有
錯誤。故偏請之。嘆說者中。初有二句。嘆所綜廣。次一
句者。蒙佛加被。下一句者。眾所宗仰。與理相應。故名
瑜伽。出入無礙。名為自在。餘文可見。次有三行。嘆所
說法。初一行總嘆。次二行別嘆。此法最清淨遠離於
言說者。自受用身所證法故。化佛菩薩不可言說示
他人故。以是故言經中未開。就別嘆中。初有一行。嘆
證道德。後有一行。嘆教道。並如上說。准即可知。嘆大
眾中。初三句者。嘆眾數多。更有三句者。嘆其身量大
小自在。又有一行半頌。嘆勝勸修因。初二句嘆勝。次
二句勸修因。後二句結請為說。上來問訖。

自下為說。於中文三。一嘆說者德。次金剛藏以下至
為諸大眾演說法眼者。出說法相。次譬如鵝王以下。
嘆眾清淨。嘆說者中。先嘆身業。三十二相八十種好
莊嚴身故。次為欲宣示無分別以下至堪能聽受者。
嘆其心業。次即以梵聲以下至莫不欣樂者。嘆其口
業。無分別者。言語斷絕故。離分別者。心行處滅故。餘
文可見。次嘆口業。金剛藏者。具者八種微妙之聲。如
楞伽中具廣分別。准彼即知。無量功德以下嘆聲功
德。謂佛功德無有一德別守自性。趣一德時。諸德並
在一德之中。故金剛藏所有音聲。無量功德。而共相
應。餘文相現。自下正辨說法之相。謂從身上六處中。
出微妙音聲。文相可解。自下嘆眾。就中三喻。初一喻
者。喻主及眾離欲清淨。次一喻者。喻金剛藏有殊勝
德。次一喻者。喻金剛藏與佛無異。此三喻中。皆初引
喻。次即合結。不須繁述。

自下如實見等菩薩。請金剛藏為說法要。先問。後答。
初中復二。一如實見問。次此會中無量菩薩。重問前
義。就初問中。先即長行設禮起問。次以偈頌廣出問
辭。住修行地。自有兩釋。一釋地前方便道中修起地
上似無漏故。二釋六地名修行六度為無功用道為
因故。偈有八行。分為五。初有三行。嘆大乘法。次有一
行。嘆教巧妙。次有二行。迷悟相對示顯得失。次有一
行。嘆密嚴勝。後有一行。問能說者所得三昧。初中一
行。嘆法殊勝。勸修供養。次有一行。嘆無分別諸佛乃
證。後有一行。嘆法離染為正覺因。嘆教巧者。八識之
境唯是一識。實無差異。而大乘教。隨眾所宜。宣說不
同。五法二無我。亦皆如是。為眾開示。以有差別。故今
嘆之。次有二行。迷悟相對示顯得失。先失。後得。初上
二句。迷故生過。次有二句。悟者得益。言五習者。謂迷
四諦及修所斷為五習也。得清淨者住佛種姓者。真
如即是諸佛體性。初地始得。名住佛姓。餘文可見。一
切國土中以下。嘆處殊勝。尊者巳下。問能說者所得
三昧。如實見菩薩問訖。自下會中菩薩大眾作禮重
請。一行半偈。文相可見。

自下金剛藏答前二問。先以長行臨當時機演說。次
偈廣答。一汝等諸佛子一行偈。答前問中初三行偈。
二我所得三昧以下。有七行半。答前問中巳得何三
昧下二句。然此答問無有次第。先答後問。後答前問。
初有一行。依問正答。次六行半。住三昧中所得利益。
初有三行半。諸佛現像證誠所說。文相可知。次三行
中。初一行者。上同諸佛益。次一行者。證理見佛益。後
一行者。所證之理離相寂靜。文相可知。自下第三。有
二行半。答前五法。初一行半。辨五法相。次有一行。問
中雖無。義有便故。釋三性義。若就前文。名相互為因。
今約一往便說。名從於相生相從因緣起者。非但一
相從因緣起。名亦從因生。謂顯識時。名相二法。忽然
頓起。轉麤至於分別事識依取名。且依此行經作此
說。此二生分別者。上文中說二從分別生。何故此文
此二生分別耶。如是二文。互不相違。上文中說名想
二法從分別生者。就實而說。大乘法中。心為本故。今
此文中。此二生分別者。起執次第。作是說故。良以起
執迷名及相執為實故。若得通達如是趣者。亦得無
傷。下有一行。明三性義。准即可知。四有三行半。答前
問中八種識境界諸自性不同。就中初行。明如來藏
為身所依。次一行半。明末那與識諸六識名所依處。
後有一行。阿賴耶識一起巳後恒續不斷。文相顯然。
不須繁述。五行半。答前問中及無我文。就中初行。表
宗舉利。次有二行。得失分齊。後一行半。翻即成失。尋
文可解。六四行半。答前問中見此微妙法下一行半
文。就中有三。一有二行。凡夫有佛性。必須得成佛。次
有二行。攝十地報相修眾行而不退失。後有半行。結
勸令學。文現可知。七三行半。答前問中五種習所纏
生諸慧分別。初有一行。表宗總答。次有一行。簡勝却
劣。次有一行。如來說此賴耶識意。後有半行。結翻成
失。准即可見。八四行半。釋通外疑。初有三行。法說通
疑。次一行半。喻況釋疑。文外有疑。經中有說如來藏。
又說藏識。又復說言阿賴耶識。為當名體各各殊耶。
為是名異體不異耶。又人執云。如來藏者。是真常住。
是無為法。賴耶識者。是生滅法。有為所収。非但名別。
體亦有異。故今通言。如來清淨藏亦名無垢智。隱時
如來藏現。成佛時名無垢智。釋隱現時體無改轉。次
有一行。明佛設教。今上之二句。明佛教意。下有二句。
破異執者藏識賴耶各別體執。天親菩薩所立之義。
當今此破惡慧不能知識藏即是賴耶識。次有一行。
示顯名異體即不殊。依文可見。下引喻況。況阿賴耶
體雖不殊隨緣相別所以名別。故經中說。藏識賴耶
二名差別。釋通疑訖。九八行半。答前問中一切國土
中下一行偈。初之一行。法說立理。次四行半。引喻釋
所以。初中前二行。立道理釋。次有二行。釋其所以。現
樂諸聖人者。證法不退故名為現。樂者涅槃安寂故
名為樂。八地巳上諸聖非一故言諸聖。內證真如。故
名為證於自智境也。功德轉增修無功用。名轉增勝。
如是內證如如平等。離自知境。故無能說。現法諸定
者以下一行頌。照俗諦境。外人有疑。若言諸境唯是
識者。何故現有差別境。故今通言。所見雖差別。但識
無有境。次一行頌通故。外人救云。若如上說。唯識無
境者。何故現見瓶衣等物可受用耶。是故通云。心變
似境現。謂能取所取。就引喻中有其二喻。初一喻者。
末依本立。其次喻者。所依體性恒清淨常住。上來釋
正宗分竟。

自下第三流通分也。說是經巳結上所說。金剛藏等
巳下。時眾聞經歡喜奉行。

述經巳訖。若有毫釐分種
聖旨者。報佛慈恩。并及四恩普潤法界。

大乘蜜嚴經疏第四卷(終)