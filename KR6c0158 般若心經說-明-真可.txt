#+TITLE: 般若心經說-明-真可
#+DATE: 2018-05-12 10:22:42
#+SOURCE: github.com/kanripo/KR6c0158 master 093eb39d                
No. 539
般若波羅蜜多心經說
僧　真可　說

夫心經一書乃世出世間聖賢豪傑之神術也是以
得其旨者御大千而王天下如黠童牧羊鞭䇿指揮
之間靡不得其所者也究其關鍵則照見五蘊皆空
一句又此經之心焉今有人于此志在聞道而欲兼
善一切舍是書而他求所謂夜行而棄燭非愚即狂
矣大抵道之不明世之難治皆根于我相我相既立
見可欲者即欣然而悅之悅之而不滿所懷即勃然
而怒矣天機由是而塞好惡由是而偏以故本有智
慧光明埋沒盡矣以日用而觀之則愛憎交戰于靈
臺情識浮沈于寵辱以今古而觀之七雄五伯之相
戮漢唐宋元之得失雖復盡善不盡善不可同年而
語及乎非武則亂不可定非智則國不可守要而言
之皆不出我相也是以真性日昧妄想日濃質朴日
漓世道日下故曰以智治國國之賊有我治人物之
敵夫賊之與敵雖父母施之于子必不能行寧惟不
能行將必反目而攻之矣如來知我相之毒天下其
害甚大所以即一念而開色心即色心而開五蘊即
色塵而開十二處又即五蘊而開十八界使夫眾生
悟知身執心執俱本于我相我相根本又生于無明
支支相緣苦集相起故達無明之所由生者則真牲
自朗達色心無性者則一念不可得達五蘊無性則
色心亦不可得達十二處之所由生者即如疱丁解
牛了無全牛矣以十二處觀現前此身亦無全身可
得也達十八界之所由生者則知色心二法外則析
為六塵內則析為六根中則即將現前分別歷歷覺
知之心又析為六識嘻非我佛大慈深悲則我相之
根毒害之本眾苦之垢豈易拔易滌哉滌垢如寒濤
漱石拔根如金剛破物漱之不巳石必終易破之不
巳物必終空石易終穿物空我廢所謂若虧其一必
喪其兩耳夫物我既忘則本心自露故曰靈光獨耀
逈脫根塵也若夫將此光照出世則覺路可登照世
間則古道可復余故曰心經一書世出世之神術也
般若總部其名有八文則六百餘卷惟此經又六百
卷雄文之關鍵也此經之關鍵又照見五蘊皆空一
句是矣照見五蘊皆空又本乎色心二法色心二法
又本乎瞥起一念瞥起一念又本乎真心惟真心初
本澄湛本無根塵物我而獨立于五蘊之先絕無所
感則一念瞥起所由雖大智高明之士扣其瞥起所
由生竟無有能酬者也小子于此亦疑之久矣安得
有破疑之大師我以身肉充供亦所甘心焉。

般若波羅蜜多心經說(終)


師諱真可字達觀晚號紫栢其先句曲人父沈連
季子世居吳江師年十七值虎丘明覺而出家二
十受具戒後至京師參徧融禪師後入楞嚴寺興
廢藏經萬曆癸卯十二月十七日寂世壽六十一。