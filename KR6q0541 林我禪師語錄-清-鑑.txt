#+TITLE: 林我禪師語錄-清-鑑
#+DATE: 2018-05-12 10:25:22
#+SOURCE: github.com/kanripo/KR6q0541 master 83407505                

* 序

曹谿演派而後諸家皆有語錄行世。多者至數十萬
言汪洋浩瀚。大發本地風光。要非鋪張文采。總見源
頭活水。信手拈來一言半字。悉真機自然。無可捉摸。
桶底既脫無處無物。非上上機也。若學人執著語錄
要見古德本來。又似逐兔尋角捉龜覓毛何啻千里
萬里矣。我　林公大和尚慧本於天。誠秉於性。少而
經教融通。得西來心印。長而悟明宗旨。傳臨濟正法。
可謂真人天大宗師也。然而素不喜侈文詞。惟於集
眾陞座。時時拈本分語開示緇素輩。學人集而成錄
強之行世。和尚曰爾等又欲瞎人眼睛耶。余曰金鎞
撥眼在是矣。和尚慈悲何忍昏天黑地。不燃一盞。古
燈透明三界。使物物智珠咸登淨琉璃地歟。世之讀
是錄者。尚從無文字處見和尚即見自己。究竟自已
與和尚不知都銷歸何處。推倒扶起扶起推倒。咄一
場大笑。珍重珍重。

關中髮頭陀于昌胤沐手和南書




* 林我禪師語錄目次

  
  * 序文(　篇)
  * 卷一
  
  * 住河南南陽府岝峉山法海禪寺
  * 住陜西西安府文塔鐵佛禪寺
  * 卷二
  
  * 住長安大興善禪寺
  * 住秦中寧夏海寶禪寺
  * 卷三
  
  * 小參
  * 晚參
  * 示眾
  * 入室機緣
  * 拈古
  * 頌古
  * 聯芳偈
  * 題贊
  * 卷四
  
  * 住鳳翔府清涼禪寺警語
  * 示偈
  * 佛事
  * 行實
  * 塔銘(附)























林我禪師語錄卷之一

嗣法門人　海錱編　海茲錄

住河南南陽府岝峉山當道護法本山勤舊等請住
法海禪寺於
康熙乙巳年十月十五日開法至
佛殿拈香云。丹霞燎火御寒。雲門一棒打殺。南陽上
來此間。淨瓶溈山踢倒。法海今日就地扶起。秪得互
相恭敬。撒開坐具云。若向此間親薦得。渠儂何處不
稱尊。

伽藍殿云。門庭冷澹。選佛場新。今朝全仗金湯力。法
海波騰遍界春。

祖師堂云。少林面壁冷眼看人。斷臂安心雪中送炭。
撞著不肖兒孫。孰與牽枝引蔓。炷香祖前著火。薰破
鼻孔半邊。

據室驀拈拄杖云。摩竭陀國令行一半。毘耶離城樵
未全彰。法海新長老。今日到來畢竟如何施設。以拄
杖卓一卓云。當央白棒難迴避。從教佛祖也慞惶。

挂板拈椎示眾云。規約權衡。佛祖法範。號令人天。聲
傳劫外。宗風嚮振箇中極則。且道畢竟是何意旨。乃
擊一擊便挂。

結制南明法弟請上堂。師指法座云。者曲彔木。從上
佛祖。無不據此縱橫與奪。大用全機。鑑上座今日不
免有條攀條。無條攀例去也。遂陞拈香云。此一瓣香
始自空劫傳來兩土。流芳不息。而今當昜舉出頓今
凡聖一源。爇向爐中。專伸供養三世諸佛歷代祖師。
本寺開山和尚暨平昔曾以一言一字訓誨我者。伏
願禪燈烈燄祖道恢弘。自利利人同圓種智。次拈云
根株益茂條葉昌隆。栽培十善之殊。締結九五之固。
爇向爐中。端為祝筵今上
皇帝聖壽萬歲。臣統千秋。本省當路宰官府郡牧伯
護法檀那在筵緇素。欽願明良喜起治化雍熙物阜
民安。共襄法化。再拈云。始自蜀水秦山三十年。瞻風
撥艸。後於五岡唐鎮惟寬室中。驀劄撞著箇不近人
情老漢。直於痛處一錐。裂破面門。今日迫不得巳。向
法海堂前對眾雪屈。爇向爐中。耑為供養。現住陜西
西安府興善堂上。傳曹谿正脈。第三十六世本師
易菴大和尚。用酬法乳之恩。斂衣就座。上首白椎云。
法筵龍象眾當觀第一義。師云第一義諦了無向背。
直捷道來早巳不是。眾中莫有解觀者麼。試出來與
木上座相見。僧問如來出世為一大事因緣。開示悟
入佛之知見。大事因緣即不問。如何是開佛知見。師
云迎送終朝曾不厭。進云如何是示佛知見。師云客
來談笑話偏長。進云如何是悟佛知見。師云嶽邊勢
到千峰止。進云如何是入佛知見。師云海上聲歸萬
派消。進云眼光落地四大本空。將何悟入。師云向陽
華易發。僧禮拜。師打云。背陰雪難消。問法海初建。選
佛場開。凡聖交參高賢聚會。如何得人人悟毘盧性
海。師云任緣放曠。進云如何得箇箇入普賢行門。師
云飽食高眠。進云此事人人本具。箇箇不無。因甚麼
不得。師打云。奈汝鼻孔不正。問如何是父母未生前。
本來面目。師云問處分明。進云秪如香嚴和尚涅槃
後在甚麼處相會。師云答處親切。乃云豎拂拈槌。人
天法範。主賓契合。今古常規。一毛頭上橫身。直切絲
綸有據。四海魚龍負命。原來香餌無私。驅耕奪食大
都款待分明。激濁揚清惟貴眼橫鼻直。若也緇素得
出。彼此不隔毫端。脫或未然。更聽木上座為汝等下
箇註腳。驀拈拄杖卓一卓云。橫按莫邪全正令。太平
寰宇斬癡頑。復舉漳州浮石禪師上堂云。山僧開卜
舖。能斷人貧富。定人生死。時有僧問離卻貧富生死
不落五行。請師直道。州云金木水火土。師云大小漳
州卻被五行管轄。直至如今常在貧富生死上走作。
法海則不然。今日也無卜舖可開也。無生死可斷。忽
有僧纔出即便喝云。喫粥也未。僧若擬議。劈脊便打。
何故聻。不見道火中驗玉。槌下驗金。結槌云。諦觀法
王法。法王法如是。便下座。

解制上堂。乃云打破聖凡情關。蹋翻生死窠窟。通身
迥絕羅籠。脫體渾無拘束。撒開虛空布袋。笑倒街頭
古佛。識得就裏風光。一箇殊非兩物。喝一喝云。還識
麼。蹋遍閻浮地。谿山一樣春。復喝一喝下座。

上堂僧問。龍象聚會。凡聖交參。請師說法。報答雙親。
如何是薦嚴一句。師云雲間東嶺千重出。進云如何
是著力處。師云樹裏南湖一片明。進云如何是轉身
處。師打云踏殺天下人。乃云攪長河為酥酪。可惜喚
鐘作甕。變大地作黃金。何異證龜成鱉。一向眼橫鼻
直。馬面不是牛頭。其或顧佇停機。未免守株待兔。還
會麼。覓火和煙得。擔泉帶月歸。下座。

中秋上堂。僧問。獅子出窟眾獸潛蹤。未審向何處安
身立命。師打云藏竄無地。僧禮拜。師震威一喝乃云。
雲掃長空露碧天。昇騰熣燦桂輪圓。珊瑚枝上連星
斗。江海波澄影像全。以拂子拂一拂召眾云。大眾且
道衲僧分上。不涉盈虧一句作麼生道。良久云。萬山
不隔今宵月。一片清光分外明。擲拂子下座。

佛成道日上堂。乃云六年辛苦不辭。直至今朝臘八。
夜半忽睹明星。眼被光芒刺瞎。觸著耀古騰今。慣惹
人天攻伐。最毒忤逆兒孫。剛要一棒打殺。大眾還知
禍害落處麼。若將耳聽終難會。眼底聞聲方得知。卓
拄杖下座。

解制上堂。乃云火樹飛光。星橋續燄。城郭山川。人皆
仰羨。林下道人不拘此限。結制解制古今一貫。即今
九旬期滿。聖制周圓。推倒界墻一句作麼生道。良久
云。及至遍參無可悟。始知虛費艸鞋錢。

本師易菴和尚誕辰上堂。師握拄杖云。毒中三巴藥
發興善。惡辣鉗鎚。無處著便。為法忘軀。寒灰烈燄。降
誕茲辰。因齋慶贊。大眾且慶贊一句作麼生道。以拄
杖卓一卓云。一味藥頭。塗毒遠千年。禍害卒難酬。喝
一喝下座。

上堂。舉寶壽開堂三聖推出一僧。壽便打。聖云恁麼
為人瞎卻鎮州一城人眼去在。壽擲拄杖歸方丈。師
云此則公案每見提唱者。往往錯下名言。或云三聖
有陷之機。寶壽具拏龍之手。或云三聖瞞天索價。
寶壽就地還錢。若與麼見解。遠之遠矣。山僧有箇見
處不免舉似大眾。法海今日設有推出一僧。但云普
請喫茶去。若伊云恁麼為人瞎卻鎮州一城人眼去
在。直向他道。山僧住持事繁。管教聞者俛首。何故如
此。若不同流水。還應過別山。卓拄杖下座。

祈雨上堂。僧問一法若有。毘盧墮在深坑。萬法若無。
普賢失其境界。去此二途請師別道。師云今日風頭
太硬。進云恁麼則天上有雲封帝闕。人間無地不滂
沱。師打云。可惜通身泥水。乃云萬籟砧聲促雨忙。槐
亭丹桂滴餘香。雲門是甚閒家具。𨁝跳盆傾浸大荒。
若也於斯會得。始知國富民豐。其或未能。油然雲向
天邊作。沛然雨從頭上來。下座。

結制上堂。僧問昔大覺尊。纔離母胎急力贊揚。今時
之人。毫不缺少無端勞碌。不肯承當於意云何。師云
雪後始知松柏操。進云離諸色相無作無為是名演
說。今日如何舉揚。師打云。切忌話作兩橛。居士問法
筵再展。祖道重光。正當結制。如何舉唱。師云舉頭天
外看。誰是我般人。進云如何是境中人。師云黑袈裟
下雲乘座。進云如何是人中境。師云白楖栗邊風逼
人。進云人境巳蒙師指示向上宗乘事若何。師便打。
居士問法王陞座。選佛場開。賓主相逢如何話會。師
打云相見了也。進云三世諸佛共一鼻孔出氣。歷代
祖師同一眼睛放光。且道承誰恩力。師云汝試放放
看。士便喝。師便打乃云宗風既拂覺天雲掃聖凡情
戒月光流禪河。永絕生死浪。若也會得神光兩臂雙
全。脫或未然。達磨依前面壁。還會麼蹋雪尋(知巳)歸家
罷問程。下座。

解制上堂。乃云化外風光皆爾爾。若箇師僧可知源
底。聖凡情解任分疏。渠儂不著些兒子。且道三世諸
佛歷代祖師。還曾蹋著些子麼。也是水裏擇鹽味。

中秋孝子王定國薦嚴請上堂。僧問出格提持即不
問。隨宜施設事如何。師云思親孝子哀哀泣。進云昔
年父母今見兒孫。且道向甚麼處相見。師云金鼎沉
檀細細煙。進云莫將猿鶴唳誤作野鶯啼。師云直須
自道始得。進云總在裏許。師云躲根漢。問子孫作善
祖禰昇天。今日和尚為亡說法且道如何是超生死
句。師云兩堂無限白蘋風。明明不自秋江起。問如何
是佛。師云者漢對面不識在。進云若是不識何緣得
見。師云有眼如盲有耳如聾。乃云白露時。中秋月。農
正忙。蟬韻徹。風馳黃葉走金龜。桂輪交燦銀晶色。池
沼蓮胎巳結成。靈魂聽法皆欣悅。驀豎拂子云。今者
孝眷設誠建此無遮盛會悼薦故。考宣威將軍福寰
王公堅請山僧特登此座。為公指示惟心淨土去也。
還知落處麼。心生大歡喜。自知當作佛。擲拂下座。

上堂。舉南陽忠國師一日喚侍者。者應諾。如是三喚
三應。國師云將謂吾辜負汝。卻是汝辜負吾。師云者
公案甚奇特。有云國師深為侍者故有落艸之譚。有
云侍者勘破國師故無絕聲之應。若與麼批判正是
真州望長蘆。法海則不然。殊不知國師三喚餿飯泥
茶罏。侍者三應赤土塗牛嬭。秪如負汝負吾一句又
作麼生。揮拂子云獅子教兒迷蹤訣。剛纔𨁝跳又翻
身。擲拂子下座。

佛成道日上堂。僧問和尚陞座說法授戒未知是心
受是身受。師云切忌話作兩橛。進云四大本空五蘊
非實。如何修證。師云直須恁麼始得。進云一切有為
法如夢幻泡影。如何是無為佛道。師便打乃云昔日
如來成道。今朝此會重新。非但兩彩一賽。自然今古
分明。驀豎拂子云。直如雪山老子六年苦行。夜睹明
星悟無上道。即今現前大眾每每良宵常見此星。且
道還悟也未。若也悟得。釋迦不先。彌勒不後。其或未
然。時人當著超方眼。觸目光輝總現成。擲拂下座。

渾愚監院送師翁靈骨入塔請上堂。僧問那吒太子
析骨還父析肉還母。然後現身為父母說法。未審所
說何法。師云下文繁長付在來日。進云覿面相呈無
一物。為人自肯乃方親。師云且道誰是自肯者。僧便
喝。師打云未信你在。問如何是學人平常無生句。師
云長安塵世別。風味一般同。進云如何是玄妙無私
句。師云石筍抽條長一丈。進云如何是體妙無盡句。
師云冰河燄起灼三千。進云爐鞴煉就銅頭銕額。請
師著眼看。師打云。情知你不是恁麼人。乃云從來面
目本如如生死交遷體不殊。識得浮生渾是夢。空山
雲外影蕭疏。碧峰宿德即今形。亡業謝托胤蓮胎。化
被叢林神遊物。表切恐慣習路頭。山僧特為指出。以
拂子打○相云。還會麼。若也會得。何勞重說偈言。脫
或未。待至多子塔前為渠下箇註腳。

養性禪人誕辰請上堂。問無位真人常在當人面門
出入世人因甚不會。師云怪山僧不得。僧一喝師云
好一喝。秪是不知落處。僧無語。師連棒打退。問如何
是學人親切句。師云冷時須向火。熱處且乘涼。進云
如何是學人轉身句。師云夢裏明明有六趣。覺後空
空無大千。進云如何是學人向上句。師云印破虛空
千丈月。洗清天地一林霜。進云如何是學人末後句。
師打云猶未夢見在。進云明月堂前垂玉露。水晶宮
裏撒珍珠。師復打云勘破汝家私。居士問凡所有相
皆是虛妄若見諸相非相即見如來。如何是如來。師
云問在答處。進云如何是形相。師云答在問處。士禮
拜師震威一喝。乃云問在答處全機獨露。答在問處
更無回互。絕慮忘緣千聖不傳。奇特玄妙信口直道。
推倒界墻不犯鋒鋩。秪如不犯鋒鋩一句作麼生道。
良久云。福苞西麓千峰秀。壽嶽東林一帶嵩。擲拂子
下座。

念休尼請上堂。問人天普集。選佛場開。祖令當行。如
何舉唱。師便打。進云秪如牛頭未見四祖時如何。師
云家貧無過客。富貴有鄰親。進云見後如何。師云直
須恁麼地。猶是不相應。僧禮拜。師復打。乃云短限長
期惜寸陰。直須努力箇前程。偶然踏轉家山路。唬鳥
松聲報好音。以拄杖卓一卓召眾云。各須直捷薦取。
生平樂自無憂。倘或顧佇停機。錯過現前三昧。驀豎
拄杖云。休更當面錯過。復舉尼劉銕磨見溈山。山云
老牸牛。汝來耶。磨云來日臺山大會齋。和尚還去麼。
山放身臥。磨便出去。師云者公案古今評論者極多。
錯會者不少。有云溈山錯下名言。卻被銕磨勘破。有
云若非銕磨作家。安顯溈山機用。是即是。俱未勦絕。
法海則不然。殊不知大小溈山被銕磨一拶拶倒。要
起起不得。鐵磨被溈山一推推轉。要住住不得。當時
若遇法海。各與三十拄杖。管教去住自繇。還會麼。萬
古碧潭空界月。再三撈摝始應知。

自恣日卜居士造五大部經送上山薦親請上堂。問
一切賢聖皆以無為法而有差別。如何是差別意。師
云雲在嶺頭閒不徹。水流谿底太忙生。僧禮拜。師打
云灼然差別了也。乃豎拂子云。五部微言秪者便是。
千徑九逵王城不二。義在斯。經經宣斯義。知恩報恩
惟是為最。以拂子拂一拂云。大眾即今山僧將此五
部微言。並塵說剎說拈向拂子頭上。盡情顯露了也。
諸人還見麼。還信麼。若見得徹。信得及。則知從上佛
祖。若聖若凡。若僧若俗。乃至自恣懺摩吹和羅飯薦
親報本。盡向者裏一一識得根源去也。還會麼。穿雲
踏月遠傳來。萬古叢林作標幟。擲拂子下座。

* 住關中涇陽文塔鐵佛禪寺

康熙六年歲次丙午十一月十六日進院。

山門。以拄杖卓一卓云。門庭孤峻關鑰密嚴。任是佛
祖人天。到此亦難措足。新長老今日到來為汝等別
峰取路去也。喝一喝拽杖便入。

佛殿。云寄居兜率過犯彌天。降蹟迦維惡聲振世。且
道七步拈花。畢竟是何意旨。遂大展三拜。

韋馱殿。云靈山記莂從苗辨地。歷代訶護因語識人。
今朝全仗金湯力。大家扶起破沙盆。

據室。按拄杖云。蹋碎毘盧頂𩕳。掀翻佛祖窠臼。既到
者裏。畢竟如何施設。驀豎拄杖云。塗毒鼓邊休側耳。
太阿鋒下莫抬頭。便起。即日護法耆舊請上堂。師拈
疏示眾云。佛祖綱要。人天密旨。胸中錦繡腹內珠璣。
總在者裏。文彩全彰。何勞指注。於斯見得公案現成。
脫或未然。試請維那宣白。師指法座云。此寶華王座
先聖據此簸土揚塵。塗污諸人眼目。新銕佛忍俊不
禁。直得為汝諸人蓋覆一上。便陞拈香祝
聖畢。次拈香云。咬冰嚼鐵。辛苦無辭。狹路相逢。勢難
迴避。即今第二回拈出。爇向鑪中耑申供養。見住興
善堂上傳曹谿正脈第三十六世易菴大和尚用酬
法乳之恩。斂衣就座上首。白椎云。法筵龍象眾。當觀
第一義。師云。若是西河獅子。善能露爪張牙。倘非什
邡馬駒豈解翻騰踢蹋。眾中莫有恁麼者麼。試出來
𨁝跳看。僧問從上佛祖天下老和尚盡向龜背上刮
毛。馬頭上截角。前報恩業巳道過。今和尚又作麼生。
師云好看上頭注腳。僧便喝。師云再喝喝看。進云學
人口門窄。和尚作麼生。師便打。乃云問處分明答處
親切。擬議思量掉棒打月。於斯明得龜背刮毛。脫或
未然虛空釘橛。復舉圓通訥和尚云。圓通不開生藥
舖。單單只賣死貓頭。不知那箇無思算。喫著通身冷
汗流。師云圓通賣弄死貓。致使㛺贓氣息慣惹蠅蟻
直至而今腥膻滿地。山僧今日也無生藥舖可開。亦
無死貓頭可賣。秪有一則奇特語。不免舉似大眾。呈
拄杖云。看看。遂擲下云。逢人切莫錯舉。結椎云。諦觀
法王法。法王法如是。便下座。

結春制上堂。師示眾云絲毫不露佛祖齊列下風。坐
斷兩頭聖凡卒難近傍。其奈事無一向。鐵佛今日不
免放開一線。眾中還有超宗異目者麼。試出來激揚
看。僧問西來大意即不問。如何是萬壽境。師云嵯峨
直聳參天地。涇渭長流貫古今。進云如何是境中人。
師云耕耨歸來處。其日正當午。進云如何是人中意。
師云腰纏十萬貫。騎鶴上揚州。進云如何是奪境不
奪人。師云雪覆前村徑。客肆且留題。進云如何是奪
人不奪境。師云三徑開幽況。松竹滿籬東。進云如何
是人境兩俱奪。師云目前無闍黎。此間無老僧。進云
如何是人境俱不奪。師云山從人面起。雲傍馬頭生。
乃云全身收攝都盧按下雲頭高掛缽囊。直教眉毛
廝結。涅槃生死者。回豆爆冷灰。聖見凡情管取空華
落卸。若也見得原來。觸目現成。尚滯皮膚極力歸堂
體究。驀豎拂子云。會麼。擲下云參。

上堂僧問昨夜東風滿上林。吹開楊柳葉中金。陽春
隹景即不問。衲僧巴鼻作麼生。師云枇杷月向懷中
抱。進云蹋遍乾坤無覓處。水澄風靜月初明。師云楊
柳風來面上吹。進云一曲無生調。依稀和不成。師云
識得者些消息子。趙州東壁掛葫蘆。僧禮拜。師打云。
切忌錯會。問向上一路千聖不傳。和尚陞座又作麼
生。師云不入驚人浪。難逢稱意魚。僧以袖掩耳。師便
打乃云。贊襄法化。全彰本地風光。輔翼宗猷助顯衲
僧巴鼻。致使兩堂雲水正眼豁開。四野來賓通身慶
快。便知神光斷臂。雪中忘身。為法普化。搖鈴街上舍
己從人。驀豎拂子云。且道者是神光斷臂。是普化搖
鈴。還委悉麼。以拂子拂一拂云。試看當場弄傀儡。拙
牽須是箇中人。擲拂子下座。

佛誕日上堂。僧問把住處東西不辨南北不分。正恁
麼時還有佛法也無。師云體病形消瘦。進云莫便是
和尚為人處麼。師云神怡氣骨清。問萬法歸一一歸
何處。師云門前綠柳飛花絮。僧禮拜師打云。屋後蒼
槐映碧窗。問開眼見明名為見外。閉眼見暗名為見
內。意旨如何。師云可惜話作兩橛。進云淨裸裸本來
面目又作麼生。師云開眼也著閉眼也著。問從上佛
祖即不問。現前佛法事如何。師云水歸大海波濤靜。
進云佛法的的大意又作麼生。師云雲到蒼梧氣象
閒。乃云人人懷明月珠。箇箇抱荊山璧。有時萬德莊
嚴。有時艸衣木食。或現掩息毘耶。或示誕生維衛。幹
旋佛祖權衡燮理。衲僧巴鼻驀豎拂子云佛祖權衡
則且置秪如衲僧巴鼻作麼生燮理。以拂子擊香几
云。年年此際僧同慶歲歲今朝祝誕時。擲拂下座。

結制上堂。僧問西風拂拂上東林。菊點蒼梧片片金。
黃面老子曾道破。即今銕佛作麼生。師云山川高下
異。風光一樣同。進云恁麼則天上有星皆拱北人間
無水不朝東。師打云切忌隨波逐浪問古人道大事
未明如喪考妣即且置。因甚大事巳明亦如喪考妣。
師云屋裏販楊州。進云向上還有事也無。師震威一
喝乃云。佛法直下委悉。有甚今朝昨日。切忌處承
當。惟貴聖凡念息。驀地打破疑情。一生參學事畢。以
拂子打○相云。還會麼擲拂子云參。

鄖陽府回龍山南明和尚請上堂。僧問楚水秦山一
徑通。長安星月古今同。熏風遠送茶芽味。香透當人
鼻孔中。當人鼻孔箇箇不無。作麼生是茶芽嗞味。師
云任從滄海變。終不與君通。進云恁麼則松華若也
沾春力。根在深巖也著開。師打云切忌恁麼去。問過
去未來即不問。現前日用事如何。師云熱時大家熱。
進云因甚卻有四生六道。師云獅子吠人。韓盧逐塊。
乃云熏風始拂。炎暑時臨。長稚賢愚正堪休歇。制毒
龍於無相佛剎。調狂象於正覺場中。朗智地之神珠。
燦性天之戒月。單刀直入。獨步丹霄。方知牢關把定。
異轍同途。相見別峰。傍通消息。驀豎拂子云。還會麼。
忽然擊碎蟠桃核。者回方見箇中人。擲拂子下座。

曬藏經三原侯御史請上堂。僧問世尊說法四十九
年。又道無法可說。既是無法可說。今此三藏靈文從
何所有。師云一日三餐瓔珞飯。四時花木萬株香。進
云恁麼則老婆心何太切也。師打云可惜錯會。乃云
從來佛法本無奇。日用全彰自不知。珍重瞿曇題日
別。兒孫翻覆曬鬚眉。且道瞿曇題目作麼生別。驀豎
拂子云。始終頓漸大小方圓總在者裏歷歷明明。所
以道向上一路迥絕言思。歷代祖師拈提不起。一大
藏教詮註不及。汝等諸人作麼生薦取。乃拂一拂云。
歷歷分明如不會。且將龍藏曬當軒。擲拂子下座。

佛誕日上堂。未出母胎之時卻也諸根完具。及乎右
脅而生。藥法膏盲一味。雲門相為剪除。愈見葛藤遍
地。然雖打草驚蛇。未免兜三惹四。還知落處麼。年年
惡水驀頭澆。別有聲光動天地。喝一喝。

林我禪師語錄卷之二

嗣法門人　海金編　海潤錄

* 住長安大興善禪寺

康熙十一年十月十五日進院。

開爐上堂。師至法座前以拄杖指法座云。者曲彔床
子先聖據此無不縱橫與奪。喚甕作鐘。鑑上座忍俊
不禁為渠一一坐斷去也。便陞拈香祝
聖畢。次拈香云。此瓣香三十載參詢知識。末後撞著
者鐵面無情尊宿驀將面門印破。至今忍恨難忘。即
此第四回拈出。爇向爐中。專伸供養
先師易菴大和尚。用酬法乳之恩。斂衣就座。維那白
椎云。法筵龍象眾。當觀第一義。師豎起拄杖云。猙獰
木上座舊店新開烈燄鼓紅爐。鎔凡鍊聖。眾中莫有
恁麼者麼。試出激揚看。僧問如何是十方同聚會。師
云四海英傑水赴雲奔。如何是箇箇學無為。師云人
人瀟灑箇箇安閒。如何是此是選佛場。師云任緣自
在。飽足高眠。如何是心空及第歸。師云但盡凡情。別
無聖解。僧禮拜。師便打。問一念不生全體現作麼生
觀。師云大千沙界海中漚。進云聖凡二路作麼生學。
師云汝且疑著。乃云寒風葉落。林林亂墜。黃金傲雪。
霜枝在在。盡垂珠玉。停舟怯冷冰凝。漁父掩篷門。興
善開爐。柴炭俱無休撥火。大家株守人人學道安貧。
消息傳來處處陽光奪目。還委悉麼。復舉簡堂機和
尚開爐云。圓通不開生藥舖。單單只賣死貓頭。師云
圓通全體作用直截為人。則不無撿點將來猶欠本
分草料在。山僧則不然。興善不開無本舖。惟拈七尺
惡烏藤。擬問驀頭三十棒。直饒佛祖也消魂。且道與
古人是同是別。具眼者辨取。結椎云。諦觀法王法。法
王法如是。便下座。

佛成道日上堂。杖缽衣具終身履踐。克巳殷勤現成
公案。佛雖是佛。爾勿自限。渴飲饑餐無事不辦。還委
悉麼。驀地豆爆冷灰始信冰河發燄。遂傳衣下座。

總府程公請上堂。僧問佛意祖意是同是別。師震威
一喝。進云。喝下知歸釋所疑。師云。且道知箇甚麼。進
云。不是婆心多作用。幾乎錯認定盤星。師打云。不可
放過。問聖恩巳受僧像重圓。學人上來乞師指示。師
云好箇問頭。進云恁麼則皇圖垂鞏固。佛日轉增輝。
師云露。進云大家瞻仰有分。師打云又恁麼去也。僧
禮拜。師復打乃云禪弓智箭摧伏處。霧掃障雲消。慧
劍慈鋒嚴肅時。風清明月白。致使民安物阜海宴河
清。奏凱聲旋農歌擊壤且道承誰恩力聻。若也諦當
得出。則知主帥威令神機。功歸有地。其或未然。山僧
有一道福國佑民靈應真言。對眾宣揚。以壯軍威。遂
豎拂子云南無精進軍佛。金剛鎧佛。鬥戰勝佛。降伏
眾魔王佛。還會麼。一人有慶歸王化。四海無虞樂太
平。擲拂子下座。

文武眾護法請上堂。師拈拄杖云年來曾未言詮。卻
有藥山氣象。鳴鐘撾鼓陞堂。恐被唾涎遮障。驀豎拄
杖云眾中果有解觀者麼。請出來與木上座酬唱。僧
問昔日世尊拈花惑亂人心無有了日。即今和尚陞
堂緇素雲集。且道作麼生指示。師云射虎不真。徒勞
沒羽。進云昨宵戶外千峰雪今日當陽萬里消。師云
水流溪澗易洗卻是非難。進云一雨所滋根苗各潤。
秪如無陰陽地上生箇甚麼。師震威一喝云急須薦
取。進云謝師指示。師云泥人落水石人撈。乃云弘開
選佛場。鎔凡以煉聖。桶底脫落時。聖凡情解盡。外現
將軍身內祕菩薩行。人是舊時人。軌範新條令。折旋
並俯仰。親佩毘盧印。是即是且衲僧門下應時擊節
的句子作麼生道聻。豎拄杖云民安物阜樂昇平。海
宴河清歌泰運。卓拄杖下座。

解制誥封朱夫人請上堂。僧問惟此一事實。餘二則
非真。因甚又列五宗。師云一賽兩彩。進云不假棒喝
如何是臨濟宗。師云忤逆聞雷魂消魄散。進云未落
言詮如何是曹洞宗。師云君臣道合父子投機。進云
拈卻函蓋如何是雲門宗。師云紅旗揮霍偽惡寒心。
進云不騎賊馬如何是法眼宗。師云墻壁瓦礫盡演
圓音。進云不畫九十六種圓相如何是溈仰宗。師云
不是知音徒勞側耳。進云此處無陰陽大家在者裏。
師打云無汝棲泊處。問興善齋僧是何功德。師云入
海算沙易。與汝明辯難。乃云山含春色。漸漸日暖風
和。眾赴齋筵。箇箇眉橫鼻直。雲門餅佛祖家風。趙州
茶衲僧消息。不惟使雲臨禪客飽足知歸。亦令奉供
檀那咸臻鶴算。還委悉麼。若也知得。結制解制理合
如斯。去歲今年無可不可。只如因齋慶贊一句作麼
生道。擊拂子云香饈入口方知味。壽錫遐齡億萬春。
擲拂子下座。

慶妙禪人薦師請上堂。身心夢幻皆真際。般若枝豐
覺樹濃。銕笛無腔吹夜月。還鄉曲調韻長空。以拄杖
卓一卓云。還會麼。若也會得。乃知三世諸佛歷代祖
師(生死)涅槃。宛如幻夢。盡向者裏未動分毫。即今一幻
知藏。從無量劫來及至今生出家學道。以至臨終端
然坐脫亦未嘗動著些子。還知落處麼。聲聲孝子哀
笻竹。凜凜寒煙烈紙錢。下座。

寶峰天光和尚為先老人忌辰請上堂。峰問嚴寒葉
落經霜翠。無影枝頭劫外春。面目儼然全體露。檀煙
一炷報師恩。如何是報恩的句。師云總是無情漢。峰
云楊岐效女人拜全資罔極不肖羅列珍饈用酬恩
德。且道還有同別也無。師云點即不到。峰作呈獻勢
云。恁麼則滿盤托出去也。師云到即不點。峰云可謂
剖石獲珠拋磚引玉。師云瞻仰有分。問撾鼓陞堂即
不問。如何是興善境。師云庭前松柏參雲漢。殿後樓
臺接地陰。進云如何是境中人。師云可惜對面不識。
進云如何是人中智。師云老僧從來不愚。僧禮拜。師
便打。乃云看破浮漚化城。了知空花寶所。彼既烏有
先生。大都我亦非我。將相下應上呼。卻也無可不可。
以拂子召眾云。還會麼。於斯會得何勞曲唱巴歌。其
或未然。以拂子拂一拂云。雙桂曾開五葉花。及至寶
峰今結果。擲拂子下座。

冬至日子房山嚴菴和尚請上堂。僧問正令恒恢釣
竿垂罷灘頭忽有銅頭銕額到來如何祇對。師云撐
持全仗渠儂力。輔弼還須鐵石心。進云蛇吞鱉鼻。虎
咬大蟲。大徹的人為甚不斷命根。師云猶有者箇在。
進云大修行人護守毘尼因甚不遵佛行。師云姜太
公在此諸神迴避。進云杲日當空無所不炤。因甚自
不了然。師云省卻山僧多少力。進云人人有箇影子
寸步不離。為甚自不領略。師云觸著磕著。進云盡大
地是箇火坑。得何三昧不被燒卻。師云上座甚處得
者消息。進云恁麼則三尺龍泉光照膽。萬人叢裏奪
高標。師云劄。僧一喝師云者一喝卻也少他不得。乃
云一陽乃復磬山固蒂深根。萬類萌芽。子房抽莖發
幹。枝繁葉茂處覆蔭人天。花敷果實時馨香特地不
惟濟道中興。且喜圭峰復出還委悉麼。興善權為引
座敦請嚴菴和尚。與眾弟兄通箇消息。拽杖下座。

佛誕日熊檀越寄褐孩童請上堂。僧問秉般若鋒權
衡佛祖。持金剛燄規正人天。故乃尋常作用。即今宰
相臨筵和尚作麼生指示。師云一天雲際會千古意
分明。進云古人道山河百二子孫千秋即今熊公子
投佛寄名且道得何利益。師云有水皆含月。無山不
帶雲。進云謝師答話。師云特地風光。問釋迦降生九
龍吐水。和尚壽誕海眾雲臻。福庇幼童。如何話會。師
云尚來講贊無限良因。進云一人發真歸元十方消
殞。因甚世界宛然。師云只者一問也不消得。進云說
心說性認影迷頭。談妙談玄埋沒宗旨。去此二途乞
師指示。師云秪為分明極翻令所得遲。乃云年年每
遇今朝。釋迦降誕之際始於七步經行。腳跟俱未點
地。兒孫極力追隨。檀信供陳菲意香盆。藻浴金軀。緇
素無端福利堅請山僧陞堂舉揚從前箇事。且道箇
事作麼生舉揚。良久云一杓香湯澆佛體。在會人天
濕卻衣。卓拄杖下座。

靈源紫谷和尚請上堂。僧問教中道常在於其中經
行及坐臥。因甚步步蹋不著。師云纔涉擬議便隔萬
山。進云箇事分明無向背。烏兔轉丸竟若何。師云切
忌眼花。問世尊拈花迦葉微笑是何意旨。師云只恐
汝不薦。進云相識滿天下。知心能幾人。師便打。問如
何是佛。師云問處分明。進云如何是法。師云車不橫
推。進云佛法幸蒙親指示。向上宗乘事如何。師震威
一喝。乃云炎涼祖室。禦寒端藉春光。冷落招提。維持
全資宿德。致使五岡緇眾。一飽更忘百饑。四埜來賓。
直下冰清三業。還知落處麼。驀豎拂子云。等閑舒出
金剛手。剎竿扶起又重新。擲拂子下座。

晒藏經榮宗大師請上堂。僧問一大藏教露布葛藤。
秘密一句作麼生道。師便打。進云恁麼則小出大遇
去也。師復打。切忌錯會。問考鐘伐鼓一眾臨筵未審
合談何事。師云熏風自南來。進云有句無句如藤倚
樹。樹倒藤枯句歸何處。師云殿角生微涼。進云放下
泥盤呵呵大笑。又作麼生。師便打。僧一喝。師復打。云
胡喝亂喝漢。乃云熏風自南來殿角生微涼。諸佛出
身句。田夫甚熱忙。如斯明得心。佛與眾生是三無差
別。其或未然。昔日前賢暄貝葉。今朝僧眾晒頭顱。擲
拂子下座。

終南鐵叉山若水和尚請上堂。僧問如何是十方同
聚會。師云一眾儼然。進云如何是箇箇學無為。師云
休得瞌睡。進云如何是此是選佛場。師云少你一箇
不得。進云如何是心空及第歸。師云大家在者裏。進
云恁麼則龍蛇溷雜。凡聖同居。師與驀頭一棒。云且
道是凡是聖。僧一喝。師復打。問和尚法道風行艸偃。
秪如座下衲子未審商量何事。師打云須向者裏薦
取。進云拈卻棒喝試請道看。師良久。僧拂抽歸眾。師
云錯。乃云達人活計不尋常。自甘一副銕心腸。直下
回光俱勦絕。擎叉卓豎巴山鐵。揭示機圓離見聞。居
然坐斷聖凡情。弟應兄呼只者是。火爐頭句話青燈。
大眾。秪如火爐頭句子作麼生話會。若也會得。不勞
高舉鉗鎚。其或未然。兩序大眾。明日試問銕乂和尚。
拽杖下座。

佛成道日戒因禪人供法被請上堂。世尊成道今朝
檀信供陳韭芥毘尼三聚戒圓波離深生慶快。錦帳
遍覆法幢。卻也兩彩一賽。果能出格超群。豈肯囊藏
被蓋。祗如出格超群一句作麼生道。擲拂子云。只緣
久賴風霜苦。寒盡方知春到來。

佛誕日眾護法同念佛會請上堂。知藏問靈山一會
迦葉親承。今日一會何人得聞。師云金爐焚寶鴨。進
云恁麼則學人親聞去也。師云石鼎噴祥煙。僧喝。師
云者一喝且道落在甚麼處。進云舌頭不離口。居士
問釋迦聖誕與和尚同期即且置。如何是第一玄。師
云有志兒孫孰敢言。如何是第二玄。師云豐城劍氣
斗牛寒。如何是第三玄。師云脫殼烏龜飛上天。如何
是第一要。師云泥塑聖僧今古笑。如何是第二要。師
云雲門跛足曾登跳。如何是第三要。師云鶖子神通
何足道。進云三玄三要蒙和尚指示。向上宗乘事若
何。師便打。士禮退。乃云世尊活計生平以已妨人誕
質茲辰慣栽當路。荊棘都盧。縱行七步。無端腳亂手
忙。自言惟我獨尊。所謂替人數寶。還知落處麼。擲拂
子云。欲洗眾生心上垢。瞿曇帶累水通身。卓拄杖下
座。

紫谷和尚開關解制華嚴期供五十三參請上堂。僧
問遮那妙體充滿十虛。因甚有眼不見。師云豁。進云
圓音律律七處恒演。因甚有耳不聞。師云劄。進云塵
塵混入。剎剎圓融。因甚普眼不見普賢。師云露。進云
露後如何。師便打。問如何是臨濟宗。師云雷轟寰宇
內。電擊太虛空。如何是曹洞宗。師云父子投機處。分
明意不殊。如何是雲門宗。師云一句明三句。事理盡
圓融。如何是溈仰宗。師云函蓋乾坤句。凡聖絕形蹤。
如何是法眼宗。師云銕蛇橫古路。封疆異域中。五家
宗眼蒙師指。即今一句是如何。師便打。乃云嵩少面
壁起模畫樣而誘掖後昆。慈惠掩關繼往開來而規
成末學。致使空飄柳絮散五十三座之瓊花。水滴溪
聲演八十一函之真印。禪期百二聖會周圓。供列殊
珍。舉揚箇事。第未知西南諸峰還肯首也未。若也允
諾。則知毘盧境界百萬億香雲。百萬億花雲。百萬億
瓔珞雲。百萬億幢幡雲。與今日諸檀妙供一一俱入
華藏莊嚴海中。成就不思議無作妙力去也。還知落
處麼。豎起拂子云。水光山色文殊智。春花萬億普賢
功。擲下拂子。

* 住秦中寧夏海寶塔寺

康熙已酉年十月二十六日進院眾請開爐上堂師
至法堂以拄杖指法座云。從上佛祖據此未免陳爛
葛藤。新長老忍俊不禁。為渠蓋覆一上。便陞拈香祝
聖畢。次拈香云。此一瓣香滹沱嫡派雙桂傳來興善
相逢冤遭毒手。第三回拈出爇向爐中耑伸供養。見
住都門傳曹溪正脈第三十六世本師易菴大和尚
用酬法乳之恩。斂衣就座上首白椎云。法筵龍象眾。
當觀第一義。師云第一義諦非言可及。纔涉踟躕胡
餅呷汁。眾中莫有不顧危亡者。試出來與木上座相
見看。僧問千里途程即不問。如何是海寶境。師云湖
連福祉綿天地。塔表招提亙古今。進云如何是境中
人。師云倚杖看雲歸遠岫。衲衣松染石苔寒。進云如
何是賓主兩不著。師云闍黎退身有分。僧禮拜。乃云
初冬艸木色離披。梧葉追風落向西雖是上方霜令
逼。笑看冰雪浸僧衣。若也會得何勞再話重關。其
未然。未到盡驚山嶮峻行來方識路高低。結椎云。諦
觀法王法。法王法如是。擲拂子下座。

壬子春師過棗園堡眾紳衿文學暨緇素請就準提
寺上堂。僧問風聲浩浩觀音談不二法門。春色依依
遮那現無邊境界。如何是不二法門。師以拄杖卓一
卓云還知者消息麼。進云無夢無想無見無聞如何
是現前大用。師云且看上頭註腳。進云須知兔角長
三寸。比較龜毛短二分。師打云。切忌話作兩橛。問海
寶試場巳畢。興善符命重催。臨行一句請師速道。師
云孔孟文章地。顏曾翰墨鄉。進云大事未明。如喪考
妣時如何。師打云真實可憐生。進云秪如大事巳明
因甚亦如喪考妣。師云汝即今喚甚麼作大事。僧以
坐具拂一拂歸眾。師云手忙腳亂漢。方文學問是法
平等無有高下。和尚未出海寶舊家風請道一句。師
打云拔萃沖霄漢。驚群壯帝都。士云巳出海寶增新
事業又且如何。師云重言不當喫。士云楖栗橫肩不
顧人。未審和尚還相顧也未。師云且喜撞著一箇。乃
云桃顏舒暢朝昏嘯月吟風。柳眼新瞠勘驗玄途過
客致使園林池沼居然共演無生。行腳高流驀地禪
關直透。豎起拂子云。是即是。猶未蹋著向上一竅在。
擲拂子下座。

中秋總府桑檀越請上堂。群陰剝盡靈。然兔魄當軒。
暗昧既除。端的桂輪孤朗降伏眾魔佛星宿王如來
符合月面瞿曇嚴淨十方剎土。致使娘生鼻孔箇箇
現成。列祖面門人人具足。是即是但恐賀蘭諸峰俱
未肯首在。還知落處麼。山川聲色原非別。高下風光
一樣同。下座。

結制。靜隱師同眾居士請上堂。僧問十方同聚會。箇
箇學無為。此是選佛場。心空及第歸。如何是心空及
第歸。師云視其所以觀其所由。進云只至如今釘樁
搖艣。師打云不即溜漢。問朔風陣陣冰結琉璃。如何
是寶地一掌平。師云覿面當今。進云恁麼則歸家穩
坐去也。師云錯。乃云乘時設化淡燄霜抹上林枝說
法投機蒼梧雪點銀晶葉。若也端的得出。何勞鼻祖
安心。脫或獨掌難鳴。敢藉神光一臂。還委悉麼。驀豎
掌云。等閒齊出金剛手。大家扶起破沙盆。復舉趙州
訪臨濟話。師云。者公案奇特卻也奇特。諦當猶未諦
當。二尊宿直截分明。若謂祖師西來的的大意。敢保
未夢見在。設有問山僧如何是祖師西來大意。直向
他道。海寶住持事繁。何故。不見道箇中端的安閒句。
不是苦心人不知。

本師易菴老和尚訃音至文學任居士請上堂。僧問
佛祖戒相即不問。如何是人人分上戒體。師云雲來
茅舍冷。風過百花香。進云恁麼則契機省力。了悟剎
那去也。師云閒言語。乃云和盤托出。春林花發樹頭
枝。覿面拈來。斷岸鳥啼巖畔石。了明生死聚沫。可謂
蹋翻知解去住自由。坐斷千差總歸一致。驀豎拂子
云。還知落處麼。勿謂吾師消息隱。春山處處百花開。
其或未然。仰煩兩序同至老和尚像前與諸人下箇
註腳。

說戒上堂。僧問桃紅柳綠觸目全機。燕語鶯啼深談
實相。因甚道從門入者不是家珍。師云只恐不是玉。
是玉也大奇。進云坐斷報化佛頭。穿透衲僧鼻孔。是
甚麼人分上事。師云非汝境界。進云入山搏虎。狹路
相逢。露爪張牙。何人敢近。師打云性命也不顧。進云
有問有答。銕牛不怕獅子吼。無問無答。恰似木人見
花鳥。且道問底是不問底是。師云暨合坐斷。進云學
人按劍上來請師亞鎗相待。師打云放過不可。進云
坐斷十方全體現棒頭點出看飛龍。師復打。問撾鼓
陞堂請分料揀。師云驀劄問將來。如何是奪人不奪
境。師云山色留殘雪。溪聲度遠風。如何是奪境不奪
人。師云陰雲齊暗合。漁樵和楚音。如何是人境兩俱
奪。師云彼此不著便。如何是人境俱不奪。師云柳絮
桃花圃。王孫襲遠香。僧禮拜。師便打。問向上宗乘即
且置。三玄三要請拈提。師云太多生。如何是第一玄。
師云拈花迦葉破蒼顏。如何是第二玄。師云說向人
前不值錢。如何是第三玄。師云幽鳥深處語喃喃。如
何是第一要。師云乾坤開口虛空笑。如何是第二要。
師云佛祖猶不知此竅。如何是第三要。師云幽林深
處啼鳥噪。進云恁麼則鴛鴦繡出從君看。不把金鍼
度與人。師打云絡索不少。乃云毘尼自性金從礦屑。
塵埋禪觀。紅爐煆煉。精金奪目。遵行奉重。久之頓爾
圓明。左右逢源。始識箇中珍玩。如斯則孝名為戒。溥
福四恩。還委悉麼。若也諦當得出。坐臥經行無處不
是毘尼境界。其或未然。山僧與諸公只得重說偈言
去也。傳戒畢下座。

鎮城應元田居士送文峰禪人靈骨入塔請上堂。亡
僧欲入莊嚴國。翠柳條條為指南。野外雪濃春瑞色。
湖中冰綻一池蓮。文峰禪人還知落處麼。若也端的
得出。何勞久滯化城。其或未然。山僧與汝指歸寶所
去也。以拄杖卓一卓喝一喝下座。

浴佛日請上堂。僧問世尊降誕九龍吐水。今日和尚
千秋有何祥瑞。師云杲日當軒。四眾慶集。進云原來
一箇鼻頭兩孔出氣去也。師云卻被闍黎道著一半。
進云恁麼則隨流得妙去也。師云方知彌勒上長街。
進云只如把斷要津不通凡聖還有為人處也無。師
便打。問今日陞座與諸人說菩薩心地戒。且道以何
為心。師云識得一萬事畢。進云恁麼則和光就裏。能
迥別竿木。逢場作指南。師打云截斷葛藤。乃云箇裏
纖塵不立。卻也洗濯阿誰。直饒滌盡贓私未免觸途
成滯。致使後代兒孫往往惡水驀頭澆。帶累兩堂雲
水。左右參隨。若僧若俗。俱各承虛接響。年年此日。高
一杓低一杓。輕一杓重一杓。忽然倒轉杓柄。于已分
中卻較些子。㘞始知天下叢林諸善知識。雖則東潑
西潑。只欲潑著一箇半箇。始解報恩有分。還會麼。香
水佛頭纔盥沐。無端緇素濕眉鬚。

孝子閻舉薦嚴請上堂。僧問五蘊性空。如何是涅槃
路。師云前後塔撐雲際月。進云恁麼則生滅既滅寂
滅為樂。師云高低閣籠樹頭風。進云今日居士請和
尚說法薦亡。未審亡者還來應供也無。師云藤花搔
客路。野鶴唳漁汀。僧禮拜師便打。問第一義諦七穿
八穴。薦亡一句作麼生說。師云湛若虛空平如奩底。
進云紅輪決定沉西去。未委靈魂往那方。師云切忌
尋言逐句。乃云日用原該秘密意。熏風法說施無畏。
全提一句絕言詮。舉似分明人不會。且道現前大眾
若僧若俗還會得麼。切忌畫蛇添足去也。即今五七。
薦拔往生世勝閻公還會得麼。水中擇乳須是鵝王。
驀豎拂子云。還知落處麼。涅槃生死等空花。識得依
前只者是。擊拂子下座。

自恣日月光化土建水陸道場請上堂。僧問拈花微
笑秪明者箇。只如斷臂安心又成何事。師云且喜有
此一問。進云大人作用巳見風規。末後全提乞垂露
布。師便打。進云正令巳行天下遍。將軍閫外絕煙塵。
師復打。問棒下一機。絲來線去。目前大用七縱八橫。
只如威音那畔如何舉唱。師以拄杖卓云險。進云教
中道若能轉物即同如來。且道東山西嶺作麼生轉。
師豎起拄杖云。還識得木上座也未。進云千差通徹
的人因甚向芥子裏高臥。師打云真實可憐生。進云
恁麼則水流終到海。月落不離天。師復打云。未敢相
許在。乃云夏末時初秋節風漸涼山蘊色水陸莊嚴
勝會圓。自恣卻也先愆雪禪人迫請強陞堂。但愧無
法與人說。將謂逼索甚生忙。幸喜拄杖代饒舌。驀豎
拄杖云。還知落處麼。砧聲萬籟示圓音。聖凡情解俱
消歇。拽拄杖下座。

冬至請上堂。師以拄杖卓一卓云。一陽既復。掉轉火
潑燈籠。雪老冰枯。帶纍霜凝露柱。驀豎拄杖召眾云。
會麼。若到太陽禪師門下。且道成得甚麼邊事。良久
云。斡旋泰運風光普。相將春轉上林枝。卓拄杖下座。

林我禪師語錄卷之三
嗣法門人海金編

元宵晚參。眼橫鼻直。無分年去年來。渴飲饑餐。有甚
歲新歲舊。陽回沃野。和風搖嫩柳拖金春滿山川。暖
日映寒梅吐玉皎光燭月。人人親炙然燈歌詠喧天。
處處共宣妙偈。雖然猶未撥動向上一竅在。且解制
一句作麼生道。徐行蹋斷流水聲。縱觀寫出飛禽跡。
師誕辰眾請小參。驀拈拄杖云。初度重逢今月八。事
共瞿曇俱未恰。人天魔外受贓污。可惜揚沙照眼撒。
銕佛今朝捉敗渠。假手雲門須打殺。殃及兒孫罪莫
逃。沉水年年焚寶鴨。須知生佛盡如然。物我依前渾
一法。復卓拄杖云。籌添南嶽萬山松。壽數西湖百億
沙。喝一喝。

除夕小參。月盡三冬。歲窮五九。公案現成。戌亥子丑。
東村燒錢。西舍奠酒。林下衲僧本無新舊。大眾且道
今日事合作麼生。良久云。辭年柳戴千枝翠。迎歲梅
簪一樹花。

結制小參。海寶千般先求如意。至理雖明卒難話會。
魔佛空花只者便是。鼻直眼橫方稱瞥地。還會麼。卓
拄杖云參。

解制小參。舉僧問趙州因緣。者僧辭行業巳葛藤露
布。趙州答話更加引蔓牽枝。撿點將來。俱未勦絕。銕
佛則不然。有佛處逢人且說三分話。無佛處未可全
拋一片心。待伊云恁麼則不去了也。好與劈面掌云。
者是甚麼所在。容你說去說來。何故聻。行腳若無清
白眼。走盡天涯為腳忙。

結制小參。卓拄杖云。衣線下事居然拔萃驚群。鼻祖
風規當下一超直入。經行坐臥覷透銕壁銀山。動轉
施為卸絕凡情聖解。都緣念念知歸管取塵塵解脫。
還委悉麼。復卓拄杖云參。

元宵解制小參繒綵綈結莊嚴國歌管聲喧妙法音
人人親炙華光佛家家門對古燃燈還委悉麼若也
諦當得出送往迎來無處不是衲僧向上境界結制
解制俱皆自己本地風光是即是猶未是者箇時節
且聖制周圓一句作麼生道卓拄杖云芒鞋直蹋迢
迢路拄杖橫撐處處山。

晚參卓拄杖云時節催霜令逼參禪人須著力聖解
凡情當下空管取眉橫與鼻直雖然踏殺渠儂猶未
是向上消息且道作麼生是向上消息聻復卓拄杖
云咦。

孝廉曾三省為嚴考首七請小參以拄杖卓一卓云
風瀟瀟旛蓋雲飄路迢迢花雨瓊瑤於斯見得娑婆
濁世盡屬西方生死迭遷皆成佛事其或未然不免
與汝指歸捷徑去也遂顧視左右云欲知上品真消
息梅放枝頭遍界香。

孝子王騰龍為顯妣五七請小參柳絮飛天花亂墜
沙漠聚地湧金蓮分明公案太煞現成不須四顧躊
躕觸目無非淨土還會麼但得身心俱迥脫九品蓮
開菡萏香。

孝子李賓為嚴親首七請小參拈拄杖云水流澗聒
西方語風韻松歌妙法音拔濟靈魂親切句鳥鳴深
對演無生還委悉麼若果委悉天堂佛國本自現成
其或未然春山處處花無限盡屬西方不二門。

除夕小參爆竹雷驚吼碧天鑼聲敲唱鼓聲喧城埜
觥籌歌飲醉張三李四盡酡顏林下道人渾不顧時
節相催又一年和光就裏能迥別竿木逢場作指南
大眾今夜年終歲盡又作麼生指南以拂子擊香几
云一把柳絲收不得和煙搭在玉闌干。

解夏小參卓拄杖云自恣日霑天月雨初晴山翠色
風送荷花香水浴蘋藻潔泥塗濺稻禾行路人顛蹶
松嵐驀地來杲日當軒烈諸兄弟須委悉雲散長空
光輝佛宇其或未然須放教閒閒地始得。

中秋小參豁開正眼十方迥絕羅籠朗復性天萬派
光吞朕蹟喚作智印三昧猶為棄海認漚若也總不
與麼亦乃撥波覓水遂召眾云如何得恰好去以拄
杖卓禪床云但得琴中趣何勞絃上聲噓一噓。

興善秉拂小參以拄杖卓一卓云古佛與露柱交參
新羅共空王鬥額既是家裏人休嫌門外窄若也會
得方知鼻直眼橫其或未然不免向第二門頭與眾
兄弟打葛藤去也即今鑑上座巳落第二頭了也試
問諸人作麼生救取時二僧出一僧云蒼天蒼天師
打云叫屈作麼一僧禮拜歸位師呵呵大笑云信是
同坑無異土乃云同坑無異土大蟲原是虎親切問
玄沙無端遭惡口喝一喝。

兵糧道劉護法起棺請對靈小參生佛無殊上苑寒
梅吐玉聖凡不二金堤細柳含煙臨終消息陸沉水
結琉璃契悟菩提是處霜凝寶樹若也會得何勞
咒重翻其或未然山僧不免葛藤一上惟我中憲大
夫劉公官居正直慈愛良多天惜斯文早歸樂土致
使寧城士庶悲歎何深孝眷親緣哀悼不巳今辰特
命山僧為公指示還委悉麼銕笛無腔吹夜月蓮臺
音韻甚分明。

* 示眾

示眾炎暑流光去復忙青絹扇自足風涼侍僧若得
犀牛用免使鹽官索倍常大眾且道扇子既破作麼
生還我犀牛兒來聻良久云還有擎頭戴角者麼若
無山僧自道去也以扇作此􂸺相云吽。

示眾熏風甚慶生涼慨柳閣槐亭酬熱債碧沼蕖荷
噴客懷陣陣香風相款待翻轉娘生銕面皮一回屈
盡深輕快從茲坐斷聖凡情生佛明明無滯礙雖然
蹋破祖師關玄沙猶道未徹在喝一喝。

示眾寸陰可惜時不待人急力巳功勿墮昏散雖則
關鍵嚴密直須猛銳精神列祖向上樞機當下冰消
霧釋與麼薦得亦任飽足高眠脫或躊躕切莫輕自
放過。

因時示眾　　合火攢柴過日大家共守寂寥
誠念此法門凋喪竭力盡在今朝久之四稜著地自
然聲價愈高不但天龍護祐頓令魔外潛消大眾魔
外潛消則且置秪如天龍護祐一句作麼生道良久
云非但我今獨達了恒沙諸佛體皆同。

示眾箇事分明不覆藏風來殿角生微涼幾番透露
真消息萬籟砧聲共舉揚真殊絕妙難量喝一喝云
若是通方雲水客非思量處好承當。

* 入室

問僧舉一不得舉二放過一著落在第二即今山僧
巳落第二頭了且道如何救取眾下語不契師云眾
既不能救取待山僧自救去也以拄杖一時旋風打
散問知客汝作麼生救取客云南無喝囉𠶒羅師云
是何意旨客禮拜師便打問侍者汝作麼生救取者
云放和尚三十棒師云過在甚麼處者云和尚猶嫌
少在師亦打。

問僧日月巳逝衣線下事作麼生道維那云問處分
明答處親師云未在知藏云向山前檀越家作一頭
水牯牛去也師云猶不識時節在侍者云禮拜和尚
師云何不道禮拜甚分明者云穿衣喫飯師云如何
是你穿衣喫飯處者便禮拜師云何不道者一拜也
少他不得。

問僧古德云恁麼熱向甚麼處躲避古德云鑊湯爐
炭裏秪如盡大地是箇鑊湯爐炭汝作麼生躲避知
藏云大家在者裏師云恁麼則被炎暑炙殺了也藏
云和尚寐語不少師云秪如熱時熱殺闍黎又作麼
生藏云總不離這裏師打云釘樁搖櫓漢一僧云人
人自有乘涼處師云且道那裏是你乘涼處僧從東
過西師云亂走阿師如麻似粟復打出。

問僧結制巳經一月漿水錢則且置衣線下事作麼
生知藏云步步踏著師云不是者箇道理藏云和尚
合作麼生師云殷勤未解丁香結放出枝頭自在春
藏云某甲則不然師云汝又如何藏云正是學人疑
處師云三十棒且待別時來。

問僧蹋著自己識得他人且如何是喝佛罵祖句補
菴云者裏放老漢不過師云過在甚麼處菴云和尚
猶嫌少在師便打赤頻云佛之一事吾不喜聞師云
錯一僧便喝師云好喝秪是不知落處維那云和尚
為眾勞心某甲有三十棒權為供養師擲下竹篦大
笑歸方丈。

問僧寒來暑往舉世皆知衣線下事是何消息絕非
侍者掇退香爐便禮拜師與驀頭一棒云未夢見在
知藏云四時無寒暑風送桂花香師云逐塊作麼藏
云和尚且莫瞞人好師云今日卻瞞得一箇。

問僧脫得生死方知去住自由且道生死作麼生脫
知藏云天暑有涼亭師云恁麼又怎得藏乃問訊直
出師云也秪搆得一半。

* 機緣

絕非鏡侍者問遍地是艸向甚麼處下手師云向下
手不得處下手鏡云二六時中和尚以何受用師云
穿衣喫飯任意隨緣鏡云穿衣喫飯莫是否師云切
忌頭上安頭鏡禮拜師與驀頭一蹋云一任舉似諸
方。

雨次問眾處處皆漏汝等向甚麼處安身立命一僧
云某甲不會師云現成公案因甚不會僧禮拜師與
一蹋云者裏欠遮蓋在一僧云何不到不漏處去師
云且道那裏是不漏處僧云撥開雲霧見青天師云
費力作麼僧無語師便掌。

坐次僧拈起一段木問某甲將向火去師云歡喜布
施僧云某甲奪境不奪人師云忽被人境兩俱奪時
如何師云放下著師云恐汝不肯恁麼僧禮拜師呵
呵大笑云火又不得向了。

經行次師云經行不踏堂前地汝等經行向甚麼處
下腳維那云觸著磕著師云恁麼又怎得那無語師
代云打麵還他州土麥唱歌須是帝鄉人眾禮拜師
云腳跟下各自薦取。

僧參師云從那裏來僧云海上師云曾見觀音大士
麼僧擬議師搖手云汝未曾親到僧禮拜師喝云錯
過也不知。

師與同魯孚徐文學坐次孚指梅云岸柳未逢春因
甚梅花先發笑師云私通車馬孚歛衽正齋時孚又
問如何是妙法師云俟齋畢即向居士道孚云妙妙
師搖手云不是不是孚云和尚尊意若何師云生米
做成熟飯孚悚然禮謝師按孚頭孚云作麼作麼師
云居士平地喫交山僧特特扶起。

僧參師問從那裏來僧云咸陽師云住何處僧云居
一小堂師云小堂長老大似佛且道上座與佛相去
幾許僧云殿後寶塔十三層師云恁麼太小生僧云
和尚高著眼師云你的聻僧無語師打云瞎漢。

僧參知客云此是朝宗師特來親近和尚師云且道
五家宗旨你朝那一宗僧云某甲不知師云原來原
來問第二位試道看僧云某亦不知師云信知同坑
無異土一齊打出。

僧參師云從那裏來僧云從東來師云向甚處去僧
云特特到者裏師云者裏是甚麼所在僧云法王寶
座師云放汝三十棒僧無語師直打出。

僧參師云那裏來僧云蜀中師云到此何幹僧云特
來參見和尚師云見後如何僧云見過了也師云未
入門時好與三十棒僧云且莫草草師便打。

僧問如何是文塔境師云疊聳嵯峨張錦繡進云如
何是境中人師云齒落相談字不真進云佛未出世
祖未西來禪道佛法在甚麼處師云腳跟下好與三
十棒進云出世後又作麼生師打云切忌沙裏覓油
維那入方丈師云衣線下事作麼生那云饑餐渴飲
覿面相呈師云秪如寒時寒殺闍黎又作麼生那云
依前觸著磕著師云是即是要且淨瓶峰未肯點首
在那便作禮師云歸堂參取去。

問新到那裏來僧云風穴師云幾時離彼僧云去冬
師云近居何所僧云觀音山師云曾見觀音面目麼
僧云窗子面面相對師云恁麼太遠生僧擬議師云
喫茶去。

僧參師云甚麼號僧云如愚師云恁麼又怎到得者
裏僧云某實不知師云汝但終日如愚好僧禮謝踊
躍而出。

僧問古德如何是祖師西來意古德云屋北鹿獨宿
是何意旨師云儱俑不少僧云和尚尊意如何師云
谿西雞齊啼僧禮拜。

* 拈頌

「舉世尊因文殊至諸佛集處值諸佛各還本處惟有
一女人近於佛坐而入三昧時文殊白佛云何此女
人得近佛而我不得佛告文殊汝但覺此女問之殊
繞女三匝鳴指一下乃托至梵天盡其神力而不能
出世尊曰假使百千文殊亦出此女子定不得下方
過四十二恒沙國土有罔明菩薩能出此女子定須
臾罔明大士從地湧出作禮世尊世尊敕罔明出罔
明至女子前鳴指一下女子於是從定而出。」

【拈云文殊如蟲禦木罔明偶爾成文老瞿曇不諳
時宜露柱一場冷笑。

頌云碧潭深處有潛蛟水國波濤逆順潮忽地風
雲時慶際飛翻雷電出重霄。】

「舉馬祖因僧問離四句絕百非請師直指西來意祖
云我今日勞倦不能為汝說問取智藏去。」

【拈云問處自揭家私答時鉤橋搭索正眼看來都
盧鼓粥飯氣設有問興善離四句絕百非請師直
指西來意乃鼓掌呵呵大笑云孟八郎漢爛泥裏
有刺。

頌云宰相深居禁約嚴等閒誰共語喃喃分明一
片梅梢月錯當尋常畫譜看。】

「舉南陽忠國師一日喚侍者者應諾如是三召三應
師云將謂吾辜負汝卻是汝辜負吾。」

【拈云國師三喚掬水月在手侍者三應弄花香滿
衣且道負汝負吾一句又作麼生咄直解靈龜拽
尾不解獅子返擲。

頌云灰飛律管報春枝可惜幽巖花發遲枯木無
由成底事至今斜挂綠苔衣。】

「舉鹽官禪師一日喚侍者與我將犀牛扇子來者云
扇子破也官云扇子既破還我犀牛兒來。」

【拈云可惜侍者一頭牛兒天然馴熟卻被鹽官無
故妄加鞭撲直至如今東拋西擲涉水登山。

頌云頻敲破扇喚牛兒潦倒和沙弄水泥不是當
行休更覓纔登竹徑染雲衣。】

「舉韓文公參大巔和尚問春秋多少巔提起念珠云
會麼曰不會巔云晝夜一百八公不契次日再來至
門首見首座舉前話問意旨如何座扣齒三下及見
巔理前話問巔亦扣齒三下公曰原來佛法無兩般
巔云是何道理公曰適來問首座亦如是對巔召首
座問云是汝如是對否座云是巔便打趁出院。」

【拈云大巔只知自已手長不識他人袖短若非首
座盡力補綴幾被俗漢捉襟見肘。

頌云遮莫機關也甚奇一條拄杖兩人畀作家雖
解彌天問大底春秋總不知。】

「舉郭侍者問德山從上諸佛向甚麼處去也山云作
麼作麼郭云敕點飛龍馬跛鱉出頭來山便休去次
日山浴出郭過茶與山山撫郭背一下云昨日公案
聻郭云者老漢今日方始瞥地山又休去。」

【拈云侍者披雪尋水德山就煙覓火仔細撿點將
來正是水居冬旺秖如兩次休去又作麼生喝一
喝云鉤頭有餌。

頌云時節相催事偶然扶疏花卉鬥芳妍和風帶
露搖蝴蝶雖巧丹青畫不全。】

「舉僧問五祖一大藏教是箇切腳未審切箇甚麼字
祖云缽羅孃。」

【拈云者僧切腳依稀五祖還字彷彿卻將雙聲疊
韻切作正臼之門興善則不然若問一大藏教是
箇切腳未審切箇甚麼字便劈面便掌何故如此
不見道刪繁補隙重甄正凡字難推向此窮。

頌云五音雖別四聲同萬古長安一樣風斟酌背
篇尋不見彩船定在月明中。】

「舉大覺到臨濟濟舉起拂子覺敷坐具濟擲下拂子
覺收起坐具參堂去眾僧曰此僧莫是和尚親不禮
拜又不喫棒濟聞令喚覺覺至濟曰大眾道汝不禮
拜又不喫棒莫不是長老親故覺乃珍重下去。」

【拈云臨濟問罪依贓大覺據款結案二大老雖則
玉轉珠回未免一場漏逗因甚如此不見道覓火
和煙得擔泉帶月歸。

頌云蒼梧黃葉墜階頭霜冷頻催客路秋幾度金
風生萬籟山悠悠處水悠悠。】

「舉趙州到寶壽壽在禪床背面坐州展坐具禮拜壽
起入方丈州牧坐具而出。」

【拈云二老雖則競渡同舟彼此猶欠一著子在且
道是那一著子具眼者試定當看。

頌云覿面拈來向上機箭鋒相著始全提雪前翠
柏張青蓋雨後春山洗綠衣。】

「舉芭蕉示眾云你有拄杖子我與你拄杖子你無拄
杖子我奪卻你拄杖子。」

【拈云多處添些子少處減些子你有拄杖子我與
你拄杖子掉棒打月你無拄杖子我奪卻你拄杖
子平地喫交然雖如是且作麼生是你拄杖子喝
一喝云塗毒鼓邊休側耳太阿鋒下莫抬頭。

頌云宿鳥梳翎兔落毛蛇騰雲漢雉疲勞木人拈
出芭蕉棒駭殺虛空上九霄。】

「舉興善惟寬禪師因僧問道在何處寬曰秪在目前
僧曰我何不見寬曰汝有我故所以不見僧曰我有
我故即不見和尚還見否寬曰有汝有我展轉不見
僧曰無汝無我還見否寬曰無汝無我阿誰求見。」

【拈云者僧問處大似掘地討天寬老提持猶欠本
分艸料若有問鑑上座道在何處好與劈脊便棒
何故如此不見道火中驗玉鎚下驗金。

頌云目前殊不隔毫端彼我分疏路轉懸任運騰
騰星月朗篩光夜浸斗牛寒。】

* 頌古

** 德山托缽

「　明修棧道稱殊絕暗渡陳倉事轉奇蜀水三巴今古秀劍門四顧彩雲低」


** 趙州文遠鬥劣不鬥勝輸卻胡餅

「　忙裏偷閒坐片時每常胡餅供師資一籌輪卻全將
去驢糞飛蟲攘竹籬」


* 聯芳偈

** 什邡愚參海金西堂

「　淬利吹毛出匣遲龍光射斗許誰知付兒持去開荊莽殺活臨機任汝施」


** 朔方雪林海茲知藏

「　參學功成隱市廛凡情聖解巳掀翻殺活權衡今付汝祖道中興爾正傳」


** 西夏寧光海潤書記

「　生平一味學枯禪居處何妨是家山長愛蒲團今坐破好將利害示人天」


** 秦中秋善行臨維那

「　行腳歸來隱賀蘭林泉事事苦盤桓逢龍遇虎全威力飲啄而今且任緣」


* 題贊

** 過海羅漢

「　隨機星渡瀛渤舉措電鞭雲龍面赤不如語直拏空自合行空揮拂光騰珠蜂解鬥金錫生風有時剖腹見佛有時垂手魔宮缽應四天下供戒譚三聚宗風佐助瞿曇法化曷啻揚塵順風呵呵十六高流最異常欲贊無言語更長」


** 達磨初祖

「　折蘆渡江得過便過斷臂安心將錯就錯咄九年太煞惹冤讎萬古兒孫罵不休」


** 天童密祖贊

「　若箇老賊偷心不歇有識寶者贈乾矢橛有問法者麤拳亂揳謂是臨濟兒孫卻也刀刀見血江漢橫舒毒手壯哉惡聲不絕咄天上人間禍害深直緣種是白拈賊」


** 雙桂破師翁贊

「　從來不立纖毫更有何法可說若問西來密旨驀拈拄杖亂揳任是佛祖到來斷案直此一橛聲名響震寰中德行高明日月顛酒醉佛樓頭一任豐干饒舌咄人間縱有巨靈手難擒者箇白拈賊」


** 興善易老人贊

「　形貌氈氈毿毿舉措磊磊落落慣好喝佛罵祖毀贊無能繫縛四來龍象雲臻直將本分拈掇呵呵似者般難狀難名孰與儔雖巧王維畫未周不肖悔前三拜錯至今冤恨卒難休」


** 風穴雲和尚贊

「　踞定風穴山中有時長安市上一生眼空諸方濟北咸遵榜樣佛祖齊列下風麤硬一條拄杖直饒臨濟到來未免盲󵐟瞎棒咄伊是阿誰川藞苴川藞苴天下惡風君莫讓」


** 蓬菴都寺請

「　阿儂不會佛法卻也現成麤糙一生喝佛罵祖英敏遭他籠罩問話將欲伸言白棒驀頭直􃎝頓合海宴河清一任鳶飛魚躍藞苴種艸恁麼來禍害聲名天下到」


** 佛眼侍者請

「　者漢生平莽鹵逢人快響口鼓不會打艸驚蛇慣好喝佛罵祖無端瞎棒橫施佛魔俱遭酸楚饒伊四海英靈直教水消瓦腐阿呵呵托來紙上怪形蹤惡風滿地無能阻咄」


林我禪師語錄卷之四
嗣法門人海金編

* 警語

欲作上品人物須要德行兼全戒慎恐懼靡不完美
設若纖毫有虧不獨使他人窺覷且自心亦兢兢業
業也。

世間法即出世間法但看時人用心何如耳若能輕
愛染薄貪嗔遠情欲除暴慢即此不出魔界而入佛
界也。

人之心體本來明妙但不可為物欲之私遮障纔有
絲毫遮障吾心就不得明妙矣。

欲紹先聖之業有三種而王焉曰戒曰定曰慧斯三
者乃法門之關鍵也缺禁戒則處身不正缺禪定則
意識散亂缺智慧則心神昏瞢於諸律儀不能通曉
全於三者為聖賢缺於三者成流俗若能諦信奉行
吾復有何言哉。

作法海之津梁者必偉麗其材幹為宗門之柱石者
須堅固其形藏其或材斡不偉行藏不堅誠為中人
以下者烏足取用哉。

具金剛智力者須具金剛耳目可也其或智力耳目
俱不具則苟合阿諛之徒往往獻讒妄染邪僻之萌
每每熾盛縱有許大經綸其如讒佞邪妄何。

姦邪者畏聽直言醜惡者羞逢寶鏡而不知直言者
乃滌心垢之灰湯寶鏡者乃燭身塵之慧炬也設使
志邪形惡之輩羞之畏之又烏曷以致身心污濁之
龜鑑也哉。

規矩可以授人其不可授者乃各具精巧神妙故也
戒律足以化人其不可化者乃自稟鄙陋猥媟故也
蓋規矩以之不授受戒律以之不餉化真邪妄無疑
矣縱有規矩戒律安得而正諸。

日月雖明不能照覆盆之陰佛法雖益不能禁邪佞
之情至於便僻醜惡之徒非佛法無以為陶鑄之方
非日月無以為陰隱之燭是或翻然從化解往偏私
則成聖成賢之事業可繼日而待矣。

美譽人皆喜之誹謗人皆惡之而不知譽謗之興隨
於自心所致其或處身不正行事不公德行庸常無
足取法斯誹謗興矣第以戒律超群學問拔萃行藏
真實有所取則斯美譽興矣嗚呼可不慎歟可不鑑
歟。

業海德山於天理中本自原無成仙作佛於自心內
從來固有皆由愛染情習障蔽良能遂將自心解脫
法門轉而為驢胎馬腹至使狂然如癡如醉以致性
分仙佛一概塵埋是故宜乎悉達太子棄天下如棄
敝屣者良有之也。

悟得勞我以生更不以彭老之壽為欣了得息我以
死固不以顏子之夭為慼識破浮花境界壽也何欣
頓覺夢幻形骸夭也何慼蓋欣慼緣人心而有夭壽
自天性而來倘延促融為一體不復問洞中方七日
若長短會歸一處何必論世上幾千年浮漚榮辱空
悲喜看原來一場扯澹。

芳長其人者鮮能芳長其智不長其智而長於我慢
者猥媟人也芳長其年者罕能芳長其德不長其德
而長於邪妄者巧偽人也故猥媟者人恒哂之巧偽
者眾恒惡之眾恒惡者慌人恒哂者藏方惶而藏此
造物使御之也非惡哂而為然乎。

凡人之樂各有所尚焉有尚於學問者有尚於工巧
者有尚於豐美者有尚於恬澹者有尚於富貴者有
尚於清苦者尚於學問者長夜之明燈也尚於工巧
者今古之勞役也尚於豐美者朝夕之馳求也尚於
恬淡者終身之閒靜也尚於富貴者浮世之奔趨也
尚於清苦者天地之散人也而不知恬澹閒靜清苦
學問者勞役富貴者之棄物也而工巧豐美又為閒
靜學問者之糟粕也其或學問閒靜之道有時而用
則奔趨豐美之事盡成炎涼也耶。

人欲之私與夫固有之理並相勝負間不容髮倘吾
人日用中念念澄靜果無纖毫夾雜則至理於是乎
彰著私欲於是乎泯滅此理之勝於物欲也雖曰仙
佛離塵是本於斯舍此則別無佛法。

人人本來是佛第恐自不承當果將尋常好惡是非
一齊放下妄想情慮瀝靜無餘即此便是日用得力
處古云文王我師也周公豈欺我哉若依稀過日混
俗和光將自心之佛甘逐塵埋而妄想攀緣烏能擺
脫者哉。

今之學道者多不以息妄為切蓋妄想情愛自無始
以來積習隆厚似不可卒去須懲忿窒慾正心誠意
可也其或私慾未窒忿恨不袪又何以撥無明之障
翳以復一碧晴光之性天也耶。

工夫在動用中做去始得動靜一如若執在寂靜邊
苦守便是沉潭死水鬼家活計。

欲破生死牢關直須一物無所嗜好但有絲毫嗜好
藏於胸次間未免就被者一物牽引縱有正念現前
誠恐相與雜亂要須一一淘汰罄盡然後始得頭頭
合道也。

道在尋常日用中頭頭法法無處不是然雖如是不
可錯認定盤星若也妄習萌動私欲紛擾尚未除卻
而妄名之曰道者譬彼金之在礦玉之在礏不假琢
磨煆煉而誤為精金美玉者亦何迷之甚也如斯學
道道更遠矣悲夫。

工夫貴在平實溫養若欲苦索深求皆非究竟蓋溫
養之法最宜節飲食戒怒氣清心寡慾猶有少分相
應然於獨居隱微之間果無半點渣塵即此便是究
竟更不必向外馳求。

日用中做工夫宜乎念念照管心心無間將富貴榮
辱一一放下到者裏令人有多少輕安其或口言學
道而胸中絲毫情見未盡者亦是心頭魔障。

日用中無半點滲漏始稱道者家風尋常間有一隙
之名堪作衲僧領袖若一向在機境上走作誠為衣
架飯囊真實於性分中盤桓可作法門砥柱勘破者
點機關榮辱皆成佛事。

若是柱石宗門的赤漢一條脊梁硬似生銕直須推
倒界墻虛空原來無二且道如何是不二的道理洗
面從來摹著鼻。

執於理者以寂靜為解脫以熱鬧為拘攣偏於事者
喜喧雜為優游厭寂寞為繫縛斯二者於道大相遠
矣殊不知從容中道之理若動若靜或默或語君子
無入而不自得哉何則了明箇裏消息子觸處無非
解脫場不然依舊黑漫漫地。

埜菜澹黃虀久服則形神俱妙蒿湯脫粟飯入口則
唇齒皆香樂自林間原來是山中景象安從靜裏舉
措皆本地風光。

鎔冰為水煩惱歇即菩提何必睹桃花而悟道除器
觀空幻色無非佛性安能待擊竹以明心百城受教
結局處須憑一力擔當九夏參禪收圓時要在絲毫
不挂果能信受奉行安用別求佛法。

狂心歇盡長宵之夢寐不侵即此便登解脫妄習全
無終朝之塵勞絕跡當處即證菩提隙客流光不愧
巳證安樂妙常施為動靜無虧任從閒散遊戲。

諦觀後學之病惟患名利兩種余常以施戒二方治
之雖瘥名利之火又添嗜慾之風烏呼病在膏盲不
可救矣悲夫。

* 勸孝

堯舜之聖不作孝順之道邈聞縱有樂其耳目養其
口體者亦未必能樂其心不違其志者也蓋孝為百
行之首萬善之源而況劬勞之德猶河漢而無及也
至於懷耽乳哺逮乎成立竭心竭志浴掌求師始開
茅塞終於精通未嘗不諄諄切切希望圖南此父母
之心也烏呼倘父母聾種頹敗不惟不以父母之心
為心而返惡之厭即堯舜其如人何。

孝順之道根於天理稍有毫釐矯強則與天理違矣
是故違逆父母者即違逆天理也違逆天理者則天
地厭之天地既厭則難容於蓋載之下矣悲夫可不
慎歟可不戒歟。

公卿大夫之與庶人其貴賤榮枯之不一也以至衣
冠禮貌亦不一也惟養親敬順之道一而巳矣然有
以萬戶之祿而養親者有以千鍾之栗而養親者有
以百畝之田而養親者有以一臂之力而養親者
則服勞奉事之禮有殊其敬愛之道無少異也或謂
君子小人亦無異也曰冬溫夏凊以敬之出告返而
以順之悅顏豫色以親之先意承志以養之所以為
君子矣返此則小人乎哉。

忠孝之禮人人當為之事悖逆之亂箇箇當遠之條
當遠而不遠則獲罪於天也當為而不為則自愧於
心也附愧於心者禍必隨心而應之獲罪於天者災
必隨天而降之倘自心不愧不罪其災禍自遠矣。

* 勉學

後昆之操於學問者固多矣有善之乎也者之學問
者有精古今微亡之學問者有窮射御書數之學問
者然則學問之道雖殊事窮淵底而求其究性命之
學者又罕矣是故疑於東村田舍翁以為究心學者
第不知其如人乎。

** 示明芳法侄住明珠

「　中興濟道賴英賢爆地金聲續正傳祖父洪規能繼志始知佛法本天然」


** 示明初維那

「　裏懷質朴學參禪輔弼叢林既有年祖道恢弘惟在爾方知授手不徒然」


** 示心一禪人參學

「　學道惟專歲月深精勤與道最相應果能勉力行將去鐵杵研磨也作鍼」


** 示顯吾雷居士

「　偶逢知己話青燈痛棒寧堪戴髮僧但得石雞啼子夜泥牛海底解翻騰」


** 示明宇劉文學

「　圖南既遂好參禪貴在平常志念堅直至聖凡情見息始知生佛本如然」


** 示城南呂文學

「　瞬息流光若轉凡勿將難易結疑團於斯矢志能親切何必將心更覓安」


* 佛事

** 為慧目禪人下火

通身手眼甚分明豈執浮生夢幻形迥脫塵襟從此
際紅爐片雪信飛騰攛炬便燒。

** 為通禮監院下火

拈起三昧炬爍破太虛空盡大光明藏了然在此中
攛下火炬云好箇消息。

** 為通性戒子下火

通性性通也未即此掀翻了無向背烈燄光中片雪
飛脫體圓明常不昧。

** 為蘊習禪人下火

生平氣慨欲沖霄伎倆於斯迥寂寥脫體無依安樂
事者回業習盡冰消攛火炬云還鄉曲調誠難和爐
鞴通紅燄雪飄。

** 為梵僧大定下火

師舉火炬云寄生西域剃染銀城久事招提報緣今
盡唐言梵語俱屬空名四大六根爍然灰燼大定禪
人還知落處麼遂攛下火炬云無生雪曲誠難和梧
葉風翻淨土音。

** 為海會禪人下火

師舉火炬云此雁驚寒過嶺東山林黃葉捲秋風六
根四大消歸盡雜習諸緣當下空以火炬拂一拂云
石火流金飛烈燄寒光爍破太虛空拂一拂攛下火
炬。

** 為西域真舍下火

師舉火炬云胡僧盡屬中天竺海寶無端產一人驀
地形終歸化去凌空金錫任飛騰知得西天東土信
爾神遊梵語唐言無可不可其或未然遂攛下火炬
云拈來熒惑真殊絕臘月蓮花火裏生。




* 林我禪師行實

戊午佛誕日兩序闔山耆舊同護法熊董文學佛會
眾信詣方丈請示行由以曉後學師因病弗允眾長
跪堅請師謂眾曰苦逼山僧出醜作麼吾乃川北古
閬州籍父姓侯母蘇氏生於萬曆壬子四月初八日
子時始祖因事居果城儀隴年十二仍居閬之西水
幼多病好讀書不幸父喪殯葬後猶抱病上學病久
棄書立志出家遂就本境萬緣寺禮大慈師披剃年
十四值母卒孤苦任緣至十六同友過城都聞桂谿
庄聽講法華歷講五載始入大隋參寶池和尚圓具
戒次參昭覺惟一和尚聖塔離旨和尚大雲靈筏和
尚蠶司無漏和尚大菴鑑隋和尚鹿池嶽川和尚雪
門含璞和尚不過隨眾請益於衣線下事竟未迥脫
崇禎十七年蜀中大亂屠戮之慘不忍見聞時與同
參若蓮等過新都適牧主鞏署龍安府事謁見力勉
過秦給路引盤費始得入秦住南安貴清天水清涼
歷終南一帶山居十餘載戊申夏聞風穴雲峨和尚
應長安大興善寺請遂束裝參見入室問答機緣詳
載風穴錄中命補知藏職一日殿前經行次同寮西
來上座見雲峨和尚對聯有喝佛罵祖之句尋問山
僧秪如佛祖有何過必用喝罵當時被問胸中宛若
四壁推倒豁然了得喝佛罵祖作用次日聞舉雪峰
示眾云盡大地撮來如粟米粒大拋向面前漆桶不
快打鼓普請看到此真如銀山鐵壁卻又過去不得
驀自念云古人道一處透千處萬處一時透如者一
句子不得了明則從前所會者皆不出興化道的夏
末峨和尚回風穴命守方丈雪兆兄監理院事秋初
先老人易菴和尚自雙桂拽杖來秦寓興善雪兄輩
堅留過冬已酉春老人欲南行出源流拂子抑逼受
法山僧抱病力辭侍者收回暗藏枕後而去及秋初
病體稍愈志欲南參一切不顧獨出商山抵岝峉法
海寺承南明兄勉留山居三載每於坐臥經行處自
覺與眾皆同惟者一念子時刻未敢輕自放過丙午
夏閒坐次學者手出楊岐和尚語錄問字山僧隨手
一揭忽睹前所疑公案宛若雲開見日自此凡古人
方冊所載者一一諦子無疑丁未春忽涇陽高陵三
原鄉紳緇素具啟禮不辭千里遠過茶芽設齋堅請
者三辭不獲免拽杖旋秦住鐵佛崇文塔寺三載時
先老人主興善將五秋明春欲往天童掃塔囑山僧
繼席兩月寧夏鎮臺桑暨紳衿請住寧夏海寶塔寺
未三載先師圓寂涿州訃音至如坐針氈食息未遑
百計圖歸未獲一遂切思從上未有不忠孝之佛祖
若此羈延有失大節誠生不如死矣猶是閉門絕食
聽命而巳時闔城緇素驚駭代為稟辭遂獲允許越
壬子春方拽杖興善與先師建塔院立普同兼理常
住不覺逗留至今自愧生平學淺德行庸常雖承先
師格外之恩自慚無益法門且興善祖庭甲秦京第
一名剎事多繁冗繼席以來不期十餘載每承眾檀
護及列剎眾師德并本寺眾耆舊兩序大眾共囊輔
翼山僧愧感曷既今日又承護法熊檀越文學董相
公暨佛會眾善士等來寺設齋懷香入室欲山僧行
由以刊全錄亦自感愧奈氣短力弱不能備舉勉說
概略以告諸公誠所謂家醜外揚取笑大方也不煩
久立珍重珍重眾皆歡喜作禮踊躍而去。







* 林我禪師塔銘

余在光祿時每月朔望省視祠壇供獻雖禁中例
得往焉一日至萬善寺見正殿懸扁大書敬佛二
字為
今上御筆余拜手稽首退而嘆曰大哉帝王治天下
之道不一端也設官分師立綱陳紀章服有辨刑
威有施無非納斯民於規物復其天良之性而巳
故唐虞三代治各不同而訓俗型方之心無不同
也況佛為西方聖人所以教民為善者無殊於吾
儒之旨使生唐虞三代以前見重於堯舜禹湯文
武之君也亦明矣昔
世祖章皇帝時余叨列侍從之班見經筵有間延禪
宗玉林木陳輩闡晰妙義輔佐休隆我
皇上纘承鴻緒學貫百王道該三教沙門高士應運
而興大雄之法於斯為盛長安城南大興善寺林
我禪師蓋傑出者也師閬州侯氏母蘇夫人生而
多病幼好讀書年未及冠父母並亡立志出家初
披剃於萬緣寺參學於桂谿莊更歷寒暑道念愈
堅繼受戒於寶池和尚終聞法於易菴老人老人
為破山法子傳臨濟正宗師道範清高學思淵博
有自來也始住南安貴清歷終南岝峉名山大剎
聲震關中乃開堂於涇干之崇文塔院西夏之海
寶禪林東西秦川聞風景慕後因易老人圓寂始
卓錫興善營建師塔主持法事大振宗風於今八
載矣師體質清臞胸懷坦易始以嚴慈立念誓報
罔極之恩繼因師祖裁成大闡如來之教金環在
手非具夙因者不能瓶水倒流因參大乘而有悟
物各有生我示以無生則生生之中另開生面我
本無相人見為有相而相相之外別立相宗逐境
提撕久而有悟如中山之酒三年不解其酲因人
開示各具因緣似春雨之膏萬物咸霑其潤故所
至監司鎮帥賢士大夫文學耆庶村嫗市童莫不
接踵相迎請益恐後非師德量宏深機緣廣大能
如是乎視昔之架箭需人持竿待日此更超出一
倍矣慨夫民風不古世道日漓法制禁令移易為
艱師以一老頭陀登堂揮麈能令百千萬人革心
降志勉登善域而不敢自止使九州四海之大得
盡聞師說而孜孜從事焉於以輔
聖化而正人心挽斯民於三代之隆其功不更與吾
懦相左右乎乃今歲仲春朔日領眾禮佛畢忽索
紙書一偈云登山足疾忽為魔必欲登山可奈何
此去直將空四大笑看白骨豈成痾書畢歸方丈
侍者請問其意師笑而不答越五日端坐而逝康
熙十有八年二月初六日未時也登涅槃床七日
起龕荼毘五色火光熾盛收舍利無數師生於壬
子年四月初八日子時壽六十八臘四十八遠近
僧俗罔不奔走悲號如失怙恃其法胤海珍亦蜀
人器識純誠遺燈有寄先以法叔若水和尚乞序
銘於余繼復躬請憶巳酉夏余曾晤師於文塔有
夙契焉不可以辭乃序其始末而系之以銘(銘曰)。

「　緬彼迦文
　傳法鷲嶺
　拈花一笑
　妙諦心領
　達磨西來
　道弘斯境
　曹溪一派
　汪洋千頃
　卓哉林公
　巴江鍾奇
　風木載悲
　誓志披緇
　祝髮大慈
　受戒寶池
　破山之徒
　易菴為師
　柱下無為
　鄒魯性善
　寂然不動
　真如乃見
　大覺圓明
　三聖無間
　道不遠人
　人自道畔
　性根超朗
　領悟獨優
　渡盃錦江
　飛錫雍州
　八水洗腸
　三峰點頭
　金篦開蒙
　四十春秋
　清襟映月
　逸藻流霞
　學究一貫
　書富五車
　剖玉淘金
　忘石與沙
　西來大意
　樹上三花
　三昧無聲
　覺來早參
　揮毫留偈
　歸臥一龕
　五色燄中
　舍利光含
　崚嶒寶塔
　高對終南
　南山峨峨
　渭水洋洋
　幻形易化
　真性難量
　滄波浩渺
　一葉慈航
　奕世徽音
　地久天長」


時
康熙十有八年孟夏廿日驪山澹園居士周燦星公
甫頓首題於雙峰草堂





　(浙江杭州各旗信士宋有德　姜狀元　胡登科
　孫道讚　姬守分　謝三魁　王增玉　劉啟鳳
　羅立位　段有禎等謹同眾姓共結勝緣福祿名
　位吉祥如意　　　關西漢南戒子寂玉募刻)

康熙辛未歲臘月吉旦板存嘉興楞嚴寺流通