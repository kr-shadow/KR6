#+TITLE: 弘覺忞禪師語錄-清-顯權
#+DATE: 2016-06-11 12:30:35
#+SOURCE: github.com/kanripo/KR6q0607 master 527fe6fd                

** 弘覺禪師語錄序　　　　　　　　中一
雲棲弟子大周金之俊譔

禪至今日而語錄之𡚁極矣少林西來原
無文字曹谿南邁廼著壇經漸有語言總
非色相厥後宗師代出接引隨機或傳心
要於單文或顯尼珠於隻字提關啟鑰演
無本之家門抉髓敲筋施不方之醫藥天
風鼓籟雖則成音短𥴦無腔何嘗有曲語
錄之傳是亦後人之刻舟求劒學者之𠎥
指觀月耳奈何偶落塵詮遂成習尚說法
者以為非錄弗貴聽法者以為無錄非師
梨棗成林豪毛盡禿甚至魔民登座必標
叩擊之機緣狐子白椎𥁞號支那之撰述
淺則虎皮羊質畫依樣之葫蘆㴱則馬角
龜毛駕脫空之鬼魅向枯椿而尋兔指岐
路以覓驢杜譔䨓同支離影響忝宗門之
話柄壞初祖之家風以斯為禪何如無語
以是為語何如無錄不有真師一㖃孰遏
埜狐亂鳴此弘覺禪師之語錄所以不可
巳也禪師栽松宿世折竹今生早服儒冠
窺孔顏之樂處中咨心要洞佛祖之禪源
紹法天童密雲重布揚容古路法雨徧施
提令正而萬國從風當機圓而諸天頫首
我
世祖先皇帝金輪御世慧日中天訪道覺民
不𢡽崆峒之拜求人善世寧惟功德之諮
特屏
萬機
親發十問如鍼入芥似乳投酥覺寶山開
徽文電耀馬駒騰高足每承龍象褒揚猊
座顯真王迥異澤犴威德是以綱維三界
震動十方臨濟中興徑山再世棒頭有眼
爍開障日之翳雲口角藏鋒截斷迷津之
罥網鏡妖而竆􃉖蕅孔衛道而罔避棘樷
三要三玄指歸有在五宗五葉滙合斯真
夫以言止言則妄言者廢以錄正錄斯僭
錄者銷茲帙之刻非沃沸之氷泉息喧之
毒鼓哉某染指大椉係心宗鏡慨正法之
衰濫仰振起之得人目擊道存意消言下
趙閱道偶然撞彩遇佛慧而開頂門裴居
士當下知音禮運師而空心蘊平陽箭過
始覺鋒寒良馬鞭垂方知影痛須識千機
萬句不是吾師脣吻邊事𠊳疑家書戶刻
未免世間門面中語矣斯錄具在天何言
哉。

** 天童弘覺忞禪師語錄序

㫺有客問張安道孔孟以後誰為命世聖賢
安道歷舉南嶽馬祖諸師謂儒門澹泊収拾
不住無𥁞居士聞之捬几擊節歎為達人高
論余嘗逆溯嵩少自華分五葉以來若牛頭
融若丹霞肰若風穴之魁奇慈明之雋拔㪅
若佛果之有覺華嚴玅喜之有西禪需皆以
書生問道方外舍縫掖而方袍弃選官而選
佛其初既巳𡬾儒林幟折羣彥角後乃痛念
生死慷慨落𩭄徧參哲匠紹續祖燈安道之
語斯焉益信夫宣聖以菩薩地為世間師內
祕外見隱實施權故所示言教微開其端引
而不發至大雄法道廣被真丹乃畼厥本懷
初祖汎海而來的示心宗㪅復𥁞底掀翻直
說直用而如來出世大事因緣始無遺憾故
當世精奇特達之士罔不歸宿於此如水投
巨壑萬派聲消而我儒宗末流習為訓詁漢
宋諸賢各守師說麤者徒箋象𢿘精者復耽
理解先聖㴱意泯闕不傳沿及近世則􂻯弄
詞華竟為貿易青紫之具此高人傑士所以
鄙弃而不欲道也山翁大師以嶺嶠英儒頓
􃉗世網最初發心巳超肰有將相不為之概
而討論章句纏綿理解之習亦巳破其籓壁
而弃其筌蹏矣金鱗躍漢天馬追風信非儒
門所能收拾者是以一出而鬀染開先服勤
太白洎入廛垂手接物利生沛爾言滿天下
道􂻯江湖盛德高行人稱黃巖古佛即遊戲
翰墨亦一代宗工直與明教寂音並驅爭先
至於據本分一著號令人天指麾佛祖如茲
錄之豹露一斑者有時韻出青霄有時鼓撾
塗毒有時山竆水𥁞別轉旂槍有時電卷風
馳斬新日月師王哮㖃香象失威到此若佛
若儒總是崖州萬里說禪說道並須到退三
千就𠊳黃面老子碧眼胡僧尚且收拾不住
何獨儒門云爾哉冰菴道人與麼塗污亦是
平地骨堆無風起浪喫老漢痛棒有分諸方
鐵額銅頭㪅當別具眼腦始得。

鹿城門弟子
張立廉拜題

** 天童弘覺忞禪師語錄序

駿佳初閱禪籍見從上諸祖每以法器為重
默識而預期之竊疑曰此事阿誰無分奚問
器為及觀諸大老如丹霞以應舉選官大洪
以垂髫上第正覺以進士馳聲而曹山慈明
晦堂佛果皆以書生擅名當世又如汾陽圓
通白雲華嚴霛源佛印或童穉神智或博極
羣籍或翰墨精玅是皆能立譚取卿相者而
寶絡雖美象王弗顧金籠誠艶鵬翅弗貪此
其器固有超越於卿相之上者矣所以入此
宗門氣吞佛祖漚眎大千曾區區之毀譽得
失利養名聞足以稍嬰其念乎古人法器之
說肰後信其不誣矣駿佳於近代得山翁大
師焉師髫秊譽望頫矚公輔乃秊踰志學即
弃掌中之富貴室家完美頓斷千劫之愛纏
此非所謂器越卿相之上與丹霞諸公把臂
於九天之際者乎是以嚴霜震雷如黃檗師
登其堂吞佛殺祖如天童師入其室駿久遊
天童老人門下每從眾中一望見輒神聳意
肅曰古所謂法器者非斯人歟殆老人化去
師繼其席宗風大振衲子奔湊一時樷林公
論謂事事追蹤古人真足師範人天而雅量
厚德不可殫述焉法器之足重不於此益徵
哉佛果有云吾禪如大海必以大海受之正
此意也雖肰駿㪅有進焉今之以池沼受海
水者不足道矣苟以江河受海水者是僅得
師說之一二而不能具體者也即以大海受
大海者猶是智與師齊減師半德者也惟㪅
有廣於大海者以受之乃謂之智過於師方
堪傳受葢必授受之際恆有餘地存焉乃能
通權達變善繼善述以成克家之子如其不
肰洞山所謂全肯則孤負先師去矣駿隹觀
老人直截貞實斬𥁞支葉師固得其旨矣肰
古人緜密之機用玄奧之綱宗又不啻如寶
鏡當臺胡漢俱見也老人氣宇如王上下獨
尊師固繼其道矣肰虛懷推潛德之同參坦
衷埽濟洞之町畦又不啻如惠風披拂徧界
皆春也老人不辭筆削之勞以衛道不避好
辨之迹以荷法門師固巳擔其任矣肰謗書
絕不寓目筆舌化於無諍又不啻如水天一
碧浪靜風恬也是正所謂善繼也善述也為
天童克家之子也苟非其器寬有餘地則𣦸
守師說不知變猶之飽餐珍味不能化孰知
珍味之能殺人哉具參方眼者請讀大師語
錄則自知之誠無俟駿之贅也。

平原傭祁駿
佳拜題


* 詔書

皇帝敕諭朕惟善政導民期適蕩平之路仁
風扇物統歸化育之中仰千聖之徽猷遡
百王之遺軌理無分於三教道豈外於一
心故佛演法門立闡揚之大旨祖標禪理
示默契之真宗皆所以迥脫疑情頓開覺
性惟曹谿之一脈儼雞足之上乘暨臨濟
之三玄允象王之法乳慧雨暜施於一切
宗風常勝於五燈緣衍法之獨隆斯傳衣
之最眾朕撫臨寰宇心切牖民期與四海
蒼生共臻覺路必𠊳明心而見性方能易
惡而至中時覽經文間常參究續圜頓交
融之旨必行解相應之人聞爾禪僧道忞
臨濟正傳宗門法器戒行清峻不染六欲
之塵道眼圓明能空四諦之妄風規早著
解脫有秊憫結習之牽纏揭單傳之要渺
是用特遣僧籙司右闡教淨行禪僧法璽
齎敕歬徃召爾來京欲闡玄風竚聞高論
爾其洗缽就道持錫遄征無耽㴱隱之清
用慰遠延之切於戲弘宣大道復淳古之
休風廣度迷情躋含生於壽域欽承朕命
式賁爾宗欽哉故諭。

順治十六秊閏三月　　日

* 敕書

皇帝敕諭朕惟佛會拈華玅心傳於迦葉禪
行面壁宗旨付於神光六葉既敷千華競
秀蔭法雲於真際火宅晨涼耀慧日於康
衢重昏夜曉以至瞚目揚眉擎拳舉指類
皆合宗門之玅諦得教外之霛機誠非他
學可知亦豈意生所及眷言道行冀覿高
蹤實悟真如必先玄覺咨爾禪僧道忞嗣
法天童傳宗臨濟克證無生之旨機自圓
明允通向上之關悟稱諦當朕爰稽載籍
祈會性真間覽玄文㴱嘉玅義故時於聽
政之暇詢爾以法道之微廼名言之不繁
克隨機而得解玄關幽鍵感即能通遙源
濬波酌之不竭傳一燈於種智了萬法於
真空廣量出於凡心元明踰於宿學引之
於有高謝四流推之於無俯弘六度信乎
凡之可以證聖洵哉惟覺所以悟迷非同
測海窺天固以登堂入室堪主法門之席
允稱禪眾之尊是用封爾為弘覺禪師錫
之敕印於戲慈周萬有大身徧於十方利
濟四生本覺超乎三世俾舉代咸登仁壽
之域抂隨方而啟般若之門其益懋爾勤
修庶弘開夫正梵式承嘉命丕闡宗風欽
哉故諭。

順治十七秊四月　　日

* 贊

「　憶自黃巖嗣席天童踞先覺堂卓卓孤峰楔
以楔出毒以毒攻蛇吞鼈鼻虎齩大蟲正合全提孰𢼿嬰鋒出語成詠百折不竆佛果衙官大慧附庸糠秕之導徃來愚衷國難以來蹤跡西東兄遊天外余戲圜中世出世間皆大英雄不負先師舊衲蒙茸眉毛結共鼻孔氣通曹谿正脈臨濟真宗是木上座亦號山翁」

法弟通表黃毓祺頓首贊。

** 天童開堂疏

恭惟天童堂頭山翁大和尚出身東粵異𣍘
谿之目不識丁奮迹儒衣勝丹霞之語猶帶
腐頫從人望嗣主天童點末後灮明炤地炤
天千丈法幢高豎了見成公案打風打雨一
條拄杖橫拈時屆仲春月維望日向者娑羅
雙𡬾俄成古佛儼肰示見雙趺茲焉太白孤
峰聿布新條豈曰浪鳴孤掌敬拂寶華王座
佇聆塗毒鼓聲績等曷勝翹跂之至。

崇禎十
六秊二月十五日兵部職方司郎中孫嘉績
右率寧紹蘇常四𨛦護法士紳等七十三人
仝疏

** 同門疏

伏以嶺南無佛性三十五葉衣盂恰值乎其
人濟北捋虎須七百餘秊戈甲重新於此日
先和尚坐通玄峰頂密雲彌布大千新堂頭
入太白院中一雨暜滋羣品破沙盆赤手扶
起奚啻密菴傑之繼應菴華木上座劈面提
持不數東嵒日之承西嵒慧祺衣裳異色根
本同條雖難比三聖瞎驢撩寶壽之瞋點破
鎮州人眼猶庶幾郭家俗漢酬白雲之乳敬
拈五祖爐香所願恆順輿情不虗來請法王
登法座寰中奉斬新之敕寧假五帝三王師
子踞師牀天外㖃無畏之音盡埽千妖百怪
頂門著楔掀翻先覺堂從上古錐腦後加鎚
烹煅震旦國見前英物謹疏。

崇禎十六秊二
月十五日毗陵江上黃毓祺疏

** 大能仁開堂疏

伏以嵩山並秀於鷲嶺五葉敷一乘之華濟
流逆遡於𣍘源一喝破三玄之奧宗風爰來
於漠北大法尤振於嶺南後五百而重逢實
千載之希遘恭惟山翁大和尚迹踵庾嶺乳
滴曹谿德灮耀舍那之身戒香馥毗盧之頂
飽黃檗之藥味殺活同時秉太白之金鋒外
魔器膽唯此能仁古剎首稱於越名藍四水
䘳環百畮圭尊臥龍北拱吐戒珠而呈祥文
雉南翔投寶林以獻瑞茲當久廢而復建須
仗大人之宏䂓幸霛鍚飛出天台快慈航頫
臨越水從此烹煉凡聖洗陽燄之青黃號令
人天加蜃樓以梁棟倚天慧劒埜狐莫􃉕吹
毛帀地紅輪陰霾立消見睍電灮中主賓互
換龍象未免迷津鋒刃上炤用同施佛祖亦
須乞命元寵等碑慚白字道媿青松𢼿分香
芋之齋冀醒牡丹之夢真儀有象呼來壁上
高僧法句驚人喚出缾中鵞子則麈尾揮魯
陽之㦸明返崦嵫而師音㖃奮地之雷春回
沙界矣。

順治六秊十月十五日越州魯元寵等疏

** 道場山開堂疏

伏以虎窟山㴱歲久腥風猶觸鼻龍池澤遠
春三雷雨恰當頭剷腐爛葛藤鐘抂縣而扣
隨大小提斬新正令眉挂劒而血濺梵天山
霛攝戒皈心祖席整開生面恭惟山翁大和
尚猊座下嶺南佛種濟北宗風脫樊籠謝八
股六經丈夫事匪將相能為趨上乘度四生
九類老婆心為含生徹困授法印於密雲之
室人驚師㖃攃珍珠於布水之臺戶頌迦音
固巳合霛蠢以能仁徧遐邇而廣潤何止金
水流其異味涼風襲於摩提而巳哉睠茲南
麓實古道場天荒石破於唐秊薪𥁞火傳於
歷代星移物換鼓寂鐘沈翠微嵒石空遺聽
法之蹤瑤席清波猶記坐禪之景今則地萌
芝艸天命𦏪羊兆大法之中興竚真人之至
止烷等暖姝末學款啟凡夫情逐境而成緣
徘徊火宅事與理而俱障偪仄迷方雖窺天
之管間依稀灮景之中肰埳井之􃁅終望洋
涯涘之外詎曲士不可語於道在先生將善
移我情伏願江海無擇細流樓閣頓還舊觀
千秊暗室光生一炬之紅一夜春風香𢿨千
林之錦彩雲景裏休將羅扇頻遮多子墖歬
再見金襴圍繞布髮掩泥慶際優曇之瑞揚
眉瞚目快吞栗𣗥之蓬異口同音引領合掌
謹啟。

順治八秊二月廿一日吳興費景烷等疏










* 天童弘覺忞禪師語錄目錄

  
  * 序(三)
  * 詔書
  * 勅書
  * 贊
  * 開堂疏(四)
  * 第一卷
  
  * 住明州太白山天童禪寺語錄
  * 第二卷
  
  * 住明州太白山天童禪寺語錄
  * 第三卷
  
  * 住明州太白山天童禪寺語錄
  * 第四卷
  
  * 住慈谿五磊山霛峰禪寺語錄
  * 住越州雲門寺語錄
  * 第五卷
  
  * 住台州廣潤禪寺語錄
  * 第六卷
  
  * 住台州廣潤禪寺語錄
  * 第七卷
  
  * 住越州大能仁寺語錄
  * 第八卷
  
  * 住湖州道塲山護聖萬壽禪寺語錄
  * 第九卷
  
  * 住青州大覺禪寺語錄
  * 第十卷
  
  * 住青州大覺禪寺語錄
  * 第十一卷
  
  * 再住明州天童山弘法禪寺語錄
  * 第十二卷
  
  * 廣錄
  * 法語
  * 第十三卷
  
  * 示眾垂代
  * 因事垂代
  * 第十四卷
  
  * 舉古垂代
  * 第十五卷
  
  * 對眾機緣
  * 第十六卷
  
  * 頌古
  * 第十七卷
  
  * 贊
  * 第十八卷
  
  * 偈
  * 第十九卷
  
  * 佛事
  * 小佛事
  * 第二十卷
  
  * 小佛事
  * 雜著
  * 御札








天童弘覺忞禪師語錄卷第一
嗣法門人顯權等編

* 住明州太白山天童禪寺語錄

師於崇禎壬午冬即天童堂上受請越明秊
二月朔有七日眾請主院事。

據室此乃從上烹佛煅祖繩尺後昆之所故
據斯室者千聖總教齊立下風一切與他腦
門著地猶是見成途轍㪅若全機展拓時密
不通風密不通風處全機展拓亦是時人功
幹去此二途作麼生為人好卓拄杖云黑漆
棒開三要印爍迦眼出透金塵。

癸未二月十五日寧紹蘇常諸郡護法檀越
暨同門合山大眾躳請開堂。

拈疏把住上大人顯揚丘乙已全憑者道真
言若是箇拈頭識尾底直得毛錐未動歬𠊳
可知禮也何須文彩全彰後依樣化三千雖
肰如是手執夜明符幾箇知天曉𠊳請表白
宣過。

法衣佛佛授手祖祖相傳莫不以此表信人
天敷宣法化所以欽灮攜坐雞足峰冤有頭
對盧老持歸大庾嶺計較未成今則明眼作
證委抂山僧相次脫珍著弊辭青嶂戴角披
毛入閙籃去也正當恁麼時如何施設即得
掀翻海嶽求知已撥動乾坤見大平。

法座看看須彌燈王如來巳為諸人騎露柱
入燈籠穿過髑髏直下發明腳跟大事了也
果若不因心念無涉見聞一回覻透則舉足
下足莫非道場歬佛後佛初無二致𠊳好掀
倒曲彔喝𢿨諸人山僧也只得低頭歸方丈
有分其或未肰醬裏著鹽君不信舖華錦上
太堆生𠊳陞。

拈香此一瓣香至高無上至厚無垠爇向爐
中端為今上皇帝祝延聖壽萬歲萬歲萬萬
歲伏願堯仁廣被萬方履戴地天舜德恆明
八表就仰雲日次拈云此瓣香敲唱則君臣
道合挨拶則賓主歷肰奉為抂廷多士闔國
公孤遠近檀那見歬護法伏願忠勤媚於天
子道德簡抂帝心壽巘嵩高福源川至不忘
靈山付屬無昧般若正因復拈云此瓣香廿
載風霜十秊參侍骨露猶遭暗箭皮穿尚喫
獰拳毒恨滿懷一朝拈出端為供養即此堂
上密雲先師大和尚用醻法乳之恩歛衣敷
座古南和尚白椎云法筵龍象眾當觀第一
義師云北鬱單越人打鼓東勝神洲為宣揚
一槌擊碎無生堀徧界明明絕覆藏還有識
乾眼明知音善曲者麼出來與山僧拄杖子
相見(問答不錄)乃云古殿洞開明同杲日玲瓏八
面寬若太虛風送寶鐸聲搖夢回家園春曉
一一腳跟下重重樓閣門太殺見成十分受
用因甚諸人到此排身不進入作無門蓋緣
執吝情存尚留觀聽以致零星家寶自昧衣
珠苟能上無攀仰下絕已躳一肩擔荷將來
赤手提持得去則事出當肰宛同本得何勞
三登九上一任七縱八橫𠊳見大地全收十
方坐斷肰後奮金剛杵見自抂身向虎穴魔
宮為人作主坐浮幢王剎轉大法輪直得如
明鏡當臺千妖百怪莫能逃其影質春風帀
地三艸二木咸悉賴其栽培正當恁麼時貨
舖初開斬新條令一句作麼生道但願東風
齊著力一時吹入我門來起身云道忞向緣
薄福自揣無能業遯迹嵒阿㴱藏愚䂐不意
人天眼滅法社中虛誼當諸位法兄則又固
為辭讓所以古南和尚靈鷲大師與諸同門
季昆抂郡檀越一時把住驢腳生按牛頭必
欲道忞繼席先人高陞此座㴱媿恩灮過溢
况當象駕簇臨今則祝聖開堂為眾演法一
期佛事幸已云周敬回以上善緣用培巨嶽
邊土伏願一人有慶萬國咸寧抂筵羣公觸
目證無生之旨見歬知識暜天建最勝之幢
有煩久立伏惟珍重復踞座云昔日臨濟大
師至滹沱河側住一小院名曰臨濟座下亦
有三百來眾一日謂暜化克符曰我欲於此
建立黃檗宗旨你二人須成禠我二人珍重
下去三日後暜化上來三日歬和尚道甚麼
臨濟拈棒𠊳打三日後克符上來和尚三日
歬因甚打暜化濟亦打師云一賓一主一挨
一拶生鐵鑄就純鋼打成建立黃檗宗旨發
明從上心髓須是者般漢但𢡽二人珍重下
去臨濟不與當下劋絕致令後人向三日歬
三日後弄精魂今日山僧路見不平不免為
伊劋絕去也諸仁者山僧亦欲於此建立天
童宗旨𢼿問諸仁作麼生成禠山僧好為復
珍重下去邪為復三日後上來邪為復從東
過西邪為復默肰良久邪為復拂袖出堂邪
為復繞座三匝作女人拜邪為復揚眉眴目
豎指擎拳邪為復掀倒法座喝𢿨大眾邪上
來做處總不出弄精魂畢竟作麼出隻手眼
共山僧建立宗旨還會麼鶴有九皋難翥翼
馬無千里謾追風白椎云諦觀法王法法王
法如是師卓拄杖下座。

次日上堂兼為檀越追嚴目擊道存鋒𨦵不
􃉕頭頭顯露物物全彰猶是因高就下曲為
今時况復言中取則句裏呈機舉古明今拈
三􂻯兩大似鄭州出𣍘門何異南轅而北轍
殊不知當人腳跟下立地一著子如天暜蓋
似地暜擎抽一機則千機頓赴展一目則萬
目畢張透聲透色絕遮攔亙古亙今無處所
還生𣦸得伊麼還染汙得伊麼還榮枯得伊
麼還推遷得伊麼總有德山棒如雨點也則
打他不著臨濟喝似䨓奔也則無伊下口處
㪅說甚麼百問雲興千醻缾瀉一豪端際出
見無𥁞身雲一舉步間遊歷無邊國土正是
泥裏洗土塊蝦跳不出斗諸仁者從上既有
如此廣大門風穩密田地何不推他阿爺向
後放出渠儂一頭與麼直截承當去正恁麼
時接續流通一句作麼生道天高羣象正海
濶百川朝。

上堂多說不如少說少說不如不說山僧恁
麼告報為是說邪不是說邪若道是說且道
即今說箇甚麼若道不說爭奈牙齒敲磕脣
皮􂻯弄何諸仁者若向者裏透脫分曉𠊳見
塵說剎說熾肰說無間歇是處是彌勒無門
無善財所以山僧一條拄杖子有時牚天拄
地有時塞壑填溝塞壑填溝處不妨牚天拄
地牚天拄地時不妨塞壑填溝你諸人鼻孔
尋嘗與山僧拄杖子相拄行時住時乃至坐
臥語默動靜營為莫不與山僧拄杖子相拄
卓拄杖云還見麼桺􂅕誰曳千條玉二月春
風似剪刀。

蕪湖吉祥寺四眾舍法衣請上堂問如何是
見在佛師云師姑元是女人做如何是過去
佛師云且退後一邊著如何是未來佛師云
驢秊夢見抂僧擬進語師𠊳喝乃云千佛大
法衣吉祥處持來密劄無差互重重錦縫開
釋迦身不異慈氏體合裁慶贊因齋會曇華
擁寶臺提起衣云此是施主舍底衣作麼生
是法莫是柔和忍辱割截依持麼莫是五五
二十五條法數分明麼莫是各各四長一短
開合變化麼若恁麼隨聲逐色認名著相正
是靈龜負圖自取器身之寶畢竟作麼生是
法卓拄杖云鴛鴦繡出從君看不把金鍼度
與人。

上堂春山正明媚春水碧潭潭出谷鸎聲碎
巢梁燕語酣此四句中有一句是權有一句
是實有一句是照有一句是用諸人於此緇
素得出許伊親見臨濟三玄要句汾陽十智
同真於此不明以拄杖卓一下云兩段不同
收歸上科𠊳下座。

佛誕上堂世尊初生艸本不勞拈出一手指
天一手指地賣弄小孩兒周行七步腳跟未
點地抂目顧四方望空啟告天上天下唯我
獨尊囚供𣦸款雲門一棒打殺貪他香餌著
他鉤天童恁麼判斷雖則相席打令猶是大
嚼對屠門肰既慶贊因齋何妨𠎥華獻佛乃
召云大眾世尊初生拈向一邊祇如雲門一
棒且道打得他殺打他不殺若打得他殺西
天東土瓦解冰消豈有今朝與麼事若打他
不殺山僧不免㪅下毒手去也抴拄杖下座
大眾一時走𢿨。

結夏上堂十五日以歬動若行雲寬廓非外
十五日以後止猶谷神寂寥非內正當十五
日黃閣簾垂紫羅帳合內既不放出外亦不
放入活卓卓峭巍巍進則鐵壁當胷退則銀
山塞面不進不退頭上火發腳底煙生正當
恁麼時石女夢回木人起舞即且置祇如長
連牀上枕子𨁝跳上梵天築著憍陳如鼻孔
揭諦神惡發將大圜覺伽藍一摑粉碎是汝
諸人身心平等性智㪅向甚麼處安居好於
此見得倜儻分明從歬熱惱化為清涼其或
未肰𢼿保來朝熱如昨日參。

舉隆慶潤禪師立僧上堂三秊不蜚蜚𧘂天
三秊不鳴鳴驚人此世間瑰異之夫積厚流
灮之道也圖南六月息禹躍千䨓送此蠢動
殊能之物遵養時變之道也若約衲僧家高
高山頂立㴱㴱海底行猶抂格式中間直饒
掌擎日月天背負須彌盧未是超方作者須
知過量漢是伊尋常時橫身佛祖頂𩕳頭運
足萬機不到處一向封疆把定梵王求索無
門設若牆塹打開管教真風徧界從他洗清
佛日佛日恆清為我灮贊宗猷宗猷遠振所
以道大人具大見大智得大用煩惱海中為
雨露無明山上起雲䨓即且置祇如即今分
座接納一句作麼生道萬國醉心嘗大鼎一
釣須連十二鼇復有一偈萬煅爐中鐵蒺藜
孤標甘自混塵泥等閒拔置高幢上無限天
魔器卻威。

上堂舉高原暜禪師為人入室久第心空老
象龍樷林灮贊𡬾吾宗何如興化親三聖大
似玄沙和雪峰奪食饑人神暇豫驅牛耕戶
度從容南山今放出真虎蹋殺無邊裴大蟲
端午上堂問人間此日划龍舟鼉鼓聲聲競
碧流林下道人無別事請師顯露箇宗繇師
展拂子進云恁麼則覿面無私去也師云刺
瞎汝眼乃云不用靈符羡禁方橫身當宇宙
堂堂土虺坐斷難開口始顯天童別有長。

晚參此事貴抂眼明眼明則手快手快則著
著有出身之路山僧記得先師住今天童時
一晚為眾挂牌入室有一禪和子全身鎧仗
武藝超倫纔跨門來即云不用拈掇請師𠊳
棒擬賣箇破綻擈倒歬人殊不知先師是箇
久經行陣老戰沙場底看他高坐旂鼓之下
不慌不𢗅祇丟出箇絆馬索子云為甚麼聻
絆倒了也果肰無語𠊳與生擒活捉雖肰者
僧可謂將成九仞之山尚虧一簣之土所以
祇有先鋒且無殿後若是山僧待先師云為
甚麼聻但向道橫趨金殿過定惹御爐香𢼿
保先師拄杖子兩手分付乃召云大眾此間
莫有恁麼師僧麼不妨出來與山僧互相激
揚看一者暴已所長二者增樷林氣燄三者
顯天童家風今昔不墜有麼一僧纔出師約
住云汝非敵手下間師僧卻有長處何不出
來俱無語師云一總是箇蝦蟇衣下客以拄
杖挃退又僧出云兩堂結制有幾人善和尚
意旨師云嗄僧擬再問師𠊳打復云有麼有
麼眾不出乃喝一喝云橫身當宇宙誰是出
頭人。

晚參僧問昨日晚參蒙和尚指示此事貴抂
眼明手快某甲向者裏會取因甚不能透徹
師云今日縣中放告僧禮拜師云看你把髻
投衙僧拂坐具師云誣告加三等越訴笞五
十僧無語師喝退問釋迦老子與達磨老子
相去多少師以拂子劃一劃云總過不得者
裏進云達磨老子面壁九載作何事師云你
那裏得者消息來進云少室山歬風過耳而
今正有弄潮人師云者念言語漢𠊳打出乃
舉雲菴示眾洞山門下八凹九凸交交加加
屈屈曲曲崎崎嶇嶇𡺼𡺼屼屼水雲掩暎煙
嵐重疊觀者遊者十人九人舉步𠊳迷卻路
頭也其中莫有不迷者麼乃喝云且道洞山
路頭抂甚麼處師云新豐古道將謂坦平元
來有許多之遶爭似天童者裏從明州城出
了江東門𠊳是張斌橋從張斌橋趁船只四
十里到了小白河從小白河頭起步兩行夾
道青松一條甎街直進不上廿里𠊳是古三
解脫門者裏轉過彎抹箇角𠊳見樓閣參差
綠疎青鎻分分明明軒軒豁豁有甚麼迷惑
處乃召云大眾既不迷惑因甚諸人進不得
天童門見不得其中人且道利害抂甚麼處
喝一喝云參罷各各歸堂喫茶。

晚參問古鏡未磨時如何師云玲瓏嵒寺舊
傳燈磨後如何師云法堂佛殿長相對此去
漢陽不遠聻師云罕逢穿耳客多見刻舟人
黃鶴樓歬鸚鵡洲又作麼生師云奼女已歸
霄漢去𤸳即猶自火邊蹲僧禮拜云謝師指
示師打云打破鏡來好相見乃云法堂上擊
鼓肅肅雍雍齊上來僧堂裏打鐘樷樷雜雜
俱下去即者上來與下去不識其中何大意
有者道妙性圓明離諸名相有者道如鐘抂
𥵂有扣必鳴有者道腳頭腳底妙用縱橫又
有者道築著磕著全彰正體若恁麼解會做
他座主奴也未得何况祖師門下客既不恁
麼會又作麼生會驀拈拄杖云拄杖子你合
會得自云爭底會不得你既會得何不為我
揭示諸人自云諾卓拄杖下座。

上堂師子㖃時芳艸綠喝一喝云師子㖃也
豎起拂子云豈不是芳艸綠象王回顧落華
紅左右顧眎云象王回顧也擿下拂子云豈
不是落華紅諸仁者若向者裏大開夢眼信
得及去則百城烟水一步全收法界高流剎
那參徧其或未肰起身云流水落華隨我去
夕陽芳艸動人愁。

晚參舉扇子云雲門大師道扇子𨁝跳上三
十三天築著帝釋鼻孔東海鯉魚打一棒雨
似盆傾千嵒長和尚云扇子𨁝跳入一十八
重地獄築著閻羅王鼻孔閻羅王惡發道你
喫了見成粥飯晝夜鼓兩片皮𡚶譚般若合
喫我手中鐵棒被山僧一喝卻入扇子裏去
也諸人還見麼若見拈取扇子來不見炎炎
暑天用箇甚麼師云一人高出雲天一人㴱
入地府簡點將來二俱不了乃以扇子擊香
几云扇子𨁝跳入你諸人毛孔裏去築著暜
贒菩薩鼻孔正值暜贒菩薩乘六牙白象王
坐真金妙寶蓮華師子之座與十方同行諸
大開士歬後圍繞說海印旋陀羅尼無量陀
羅尼門以為眷屬暜贒菩薩亦不惡發但輕
輕拈起扇子云諸仁者此非小緣所謂有世
界以灮明為佛事有世界以香飯為佛事有
世界以音聲為佛事復有世界以文字語言
為佛事又有世界以扇子為佛事遂將扇子
一揮但見􃉘飈忽作徧界清涼諸大開士各
各默肰悟道正恁麼時你諸人還覺寒毛卓
豎也未若也覺闔闢卷舒𥁞抂我縱橫收放
豈由人若也不覺莫怪鹽官索取犀牛扇子
參。

晚參舉睦州禪師一日因秀才相訪次州問
先軰蘊何事業才云弟子會二十四家書州
以拄杖空中點一點云會麼才罔措州云又
道會二十四家書永字八法也不識師云睦
州一點出自偶爾成文秀才罔措已是字義
炳肰只為少秊順朱頑了兼之舊本頗有錯
簡山僧不免為諸人頌出二十四家書會𥁞
空中一點𠊳𦬆肰休𦬆肰從來小生八九子
大人乙已化三千。

晚參昨晚舉唱蓋為孔門弟子指蹤簡點將
來未畼他碧眼胡僧今晚不免將阿字法門
𥁞情為諸人華擘一上起身卓立云者箇喚
作〡字屈右手舒左臂云者箇喚作􃉙字復
伸右手云者箇喚作十字展兩腳云者箇喚
作大字收足垂手云者箇喚作个字復捻兩
拳云者箇喚作小字叉手云者箇喚作中字
復據座云者箇喚作甚麼笑殺旁觀還有解
笑者麼山僧㪅為頌出不是乾三連亦非坤
六斷善知眾藝門吾道一以貫。

上堂今辰曙色未分之際四天門王來白山
僧道昨宵欽奉帝釋大天令敕統領天宮地
府水陸空行諸部神王到閻浮提巡歷人間
其有不孝父母師長不敬沙門婆羅門貪瞋
嫉妬毀聖謗贒十惡不善之徒與夫山魈水
怪木石精靈凡為民生禍害者重則打入阿
波波地獄阿吒吒地獄輕則隨宜發放所作
已竟只有禪和子底磕睡弟子神通小道力
輕微實是奈何不下無以上白帝釋大天山
僧向道若論禪和子底磕睡山僧亦不奈何
他道和尚是大善知識豈無方𠊳山僧道有
箇方𠊳只要他冷地裏發一寒噤瞥肰打箇
噴嚏始得眾中莫有打過噴嚏者麼以拄杖
擊香几云㘞眾舉首師云三十秊後。

晚參舉拂子云看看文殊暜贒抂山僧拂子
頭上口喃喃道一切智智清淨無二無二分
又云觀身實相觀佛亦肰乃喝一喝云不是
山僧喝住打葛藤謾你諸人有甚了期復云
者兩箇漢甚生頑頼一人以智慧遊屨十方
一人以萬行莊嚴法界心麤徃徃築著磕著
剛肰不怕他人笑怪所以抂日月燈明佛時
喚作妙灮法師抂我娑婆世界東震旦國西
峨眉北五臺喚作文殊暜贒抂天台國清喚
作寒山拾得且道抂天童寺裏喚作甚麼捬
厀云可憐不遇閭邱𦙌饒舌豐干也是間。

中夏上堂纔見安居適肰中夏九旬之灮陰
過半老我之晷運密移水牯牛芳艸渡頭尋
不見寒山子蘆華月下覓無蹤晝長饑有餘
夜短睡不足攢膚獦𧎮黠如臨濟白拈擈面
蒼蠅大似三腳驢子彌增汗衫鶻臭苦殺無
位真人若乃菡萏送香新篁曳玉涼生殿閣
時來南面之熏風􃁅鼓方唐間奏清商之逸
響善哉大有為發機誰信禪流都不會驀忽
出箇衲僧來道長老長老你恁麼攢簇得佳
不妨是篇黃絹幼婦外甥韲臼天童但向他
道白雲道底。

晚參上堂彌勒真彌勒分身千百億既分身
千百億則山河大地不可不是彌勒日月星
辰不可不是彌勒風柯月渚不可不是彌勒
黃華翠竹不可不是彌勒見歬大眾不可不
是彌勒拈拄杖云拄杖子不可不是彌勒山
僧不可不是彌勒如是則見山不是山見水
不是水見僧不是僧見俗不是俗見男不是
男見女不是女所謂一道平等浩肰大均肰
既都是彌勒了喚甚麼作山僧喚甚麼作拄
杖子喚甚麼作見歬諸人以至喚甚麼作日
月星辰山河大地不若山河大地依舊是山
河大地日月星辰依舊是日月星辰以至見
山依舊是山見水依舊是水見僧依舊是僧
見俗依舊是俗見男依舊是男見女依舊是
女所謂是法住法位世間相常住肰既山河
大地日月星辰乃至僧俗男女都依舊去了
又且如何是彌勒分底身卓拄杖三下喝兩
喝云不見道時時示時人時人自不識復喝
一喝。

晚參示眾舉五祖演和尚云四五百石麥二
三千石稻好箇休糧方𦒿婆不得妙千嵒長
和尚云管取有錢常住不無演祖若是將無
作有拔貧作富還我無明老漢始得米不蓄
一粒菜不栽一莖任渠徃來者喫得飽膨脝
師云千嵒貧而諂五祖富而驕不肖山僧忝
為後裔終不𢼿邯鄲學他唐步何故天童一
切出自檀施常住無半畮磽确之田要討四
五百石麥二三千石稻何異道姑問渠丈夫
比丘尼索他兒子况山僧行脚二十餘秊所
見數員知識不是乾剝剝地𠊳是硬糾糾地
亦無甚長處到山僧所以將無作有誠為不
可即拔貧作富要且不能肰則一旦居此巍
峩丈室將甚麼為見歬兄弟塞方來口還會
麼真金終不和沙賣烈日灌瓜著甚由大抵
還他肌骨好不搽紅粉也風流。

晚參荊山之𤩶希世名珍肰卞和抱之而三
遭刖足趙氏得之而價重連城豈後先白璧
分瑕瑜抑芊嬴識鑑有濁清故識則傾國難
醻不識則分文莫直乃鞠躳作獻玉勢云還
識麼良久起坐云來朝㪅獻楚王看。

立秋兼謝雨上堂三伏火雲中秋風動㵳泬
香𡵳十里荷衣擣千家月歷歷清秋令明明
朱夏節夏秋曷以分智者善甄別大眾者裏
合下得甚麼語與此時相應去良久乃合掌
云易見龍王大易見龍王甘露連注龍王毘
疎其梨那龍王會麼山中無六月一雨𠊳成
秋。

晚參舉東山演和尚云古者道釋迦彌勒猶
是他奴且道他是阿誰𠊳下座師云大小東
山只知有巳不知有人把將常住果子私自
受用若是天童即不肰釋迦彌勒猶是他奴
且道他是阿誰高聲召云大眾今晚小𥁞二
十九暜請大家喫茶去。

梵月化士回山上堂舉拂子云若喚作拂子
月色帶重輪若不喚作拂子髑髏歬見鬼者
裏得挨開一綫去𠊳能攪長河為酥酪變大
地作黃金玉轉玄樞星馳佛祖坐一𧺆七豎
四橫三長育羣萌梯航萬有若挨不開收拂
子云向道是龍剛不信果肰奪得錦標回。

上堂問釋迦老子來時和尚如何接待師云
教他入地三尺進云忽有箇頂天立地底衲
僧出來又作麼生師云左之右之進云恁麼
則好手手中呈好手紅心心裏中紅心師云
十萬八千乃云酸餡雞冠𩰚莫休幾多法戰
未封侯人漸老又經秋等閒白卻少秊頭還
有不逐寒暑遷流者麼待山僧試說看躊躇
云一時想不出來作麼生好良久云是了是
了記得陳秊曆日裏道是月也涼風至白露
降寒蟬鳴鷹乃祭鳥天地始肅禾乃登也好
箇消息且道好抂甚麼處始見去秊霜月白
而今又見碧山黃。

因事上堂山㴱澤廣浩無涯何似禹門太白
家豹隱伏師􂻦髿象兮龍兮厲齒牙焦尾隊
隊生矯翼㪅有盂峰鼈鼻蛇蛇拏喝一喝云
解弄若無宗一手且向中逵㭬兔𦊨復舉僧
問雪峰古澗寒泉時如何峰云瞪目不見底
㱃者如何峰云不從口入趙州聞得云不可
從鼻孔裏入也僧卻問州古澗寒泉時如何
州云苦㱃者如何州云𣦸我演祖和尚云若
有人問五祖古澗寒泉時如何即向伊道水
㱃者如何但云當下止㵣或有箇人出來問
道與曹谿水是一是二我即向伊道分支列
派縱橫自抂低處澆田高處潑菜師云天童
即不肰有問古澗寒泉時如何但云浸爛鼻
孔𣣫者如何穿過髑髏設若有箇知氣息底
問道與龍池水是同是別但向伊道谿澗豈
能留得住終歸大海作波濤。

解夏兼中元暜度上堂問把住牢關即不問
放行一路事如何師云與你一緉艸鞵進云
恁麼則人人慶戴無涯箇箇恩歸有地師云
未到你抂進云地軸天關隨念轉密移一步
不躊躇師云萬里到崖州問如何是天童境
師云二十里松行欲𥁞青山捧出梵王宮如
何是境中人師云閒移拄杖松根立笑問客
從何處來進云人境已蒙師指示向上宗乘
事若何師云看腳下乃云九旬驗罷蠟人冰
馬面牛頭亦喜欣開劒閣啟天閽放出無毛
鐵鷂子翻身突破萬重雲還有恁麼衲僧麼
不妨許伊橫肩拄杖獨步大方祇是歬途有
人問你夏抂甚處切忌向道抂天童者裏何
故鷲嶺不生間艸木萬秊松抂祝融峰震威
一喝復以拂子上指云好菩薩天中來下指
云好菩薩地中來指右邊云好菩薩人中來
指左邊云好菩薩羊中來擿下拂子云好菩
薩且道從甚麼處來大地動搖迎勢至寶華
彌滿送觀音。

上堂器時灮藤林荒圖人意滯肌尩堪嗟去
日顏如玉卻歎來時鬢似霜驀拈拄杖云唯
有山僧木上座𣖀𣖀橛橛昂昂藏藏生𣦸榮
枯只麼如常他又誰管你今朝初八來日重
陽大眾生則榮𣦸則枯作麼生說箇如常底
道理金風凋𥁞千林葉別有黃華送晚香。

上堂天童寺裏開爐以虛空為爐牀四大部
洲為爐腳須彌盧為火筋七金山為炭團其
餘森羅萬象日月星辰赤縣神洲山川人物
為引火黃葉且道火種聻以拄杖劃一劃云
饒爾向者裏薦得透脫分曉及乎施用未有
其方也則是箇守𣦸善道要得發燄聯輝正
未可抂當恁麼時發燄聯輝一句作麼生道
喝一喝云八萬四千非鳳毛三十三人入虎
穴。

晚叅天肰寒則向火無端浩浩開爐有底榾
柮頻忝祇得煗氣相接多欲爐頭熱鬧詎免
廣打壄𢲪何似天童者裏清寥寥沒可把赤
骨力絕安排從他六戶風吹不𠎥月明簾子
直饒寒灰發燄㪅抽㸑後焦桐那管竆漢變
作殭蠶正要鴨兒凍得㭰匾何故如此不見
道否不極泰不來臘既𥁞春自回阿呵呵霜
包憋破老黃梅捬厀云到者裏方信道透骨
馨香不用栽好大哥。

因事上堂舉福源珙和尚云鴆毛毒未是毒
算來不似人心毒三伏熱未是熱思量不出
人心熱阿修羅王常好罵天善星比丘偏要
謗佛道高一尺魔高一丈你之伎倆有𥁞我
之不采無竆師云閉口㴱藏舌安身處處牢
還他石屋老人爭奈猶有者箇抂若是天童
即不肰真金須用火試美玉必資沙石瑩磨
不遇盤根䥘節無以顯利器非善沒漁人無
以遊三十仞呂梁之洪波所以障蔽魔王禮
拜金剛齊菩薩我佛萬德莊嚴成就頼有提
婆達多。

晚參臨濟大師有三句第一句下薦得堪與
佛祖為師第二句下薦得堪與人天為師第
三句下薦得自救不了請問見歬諸人阿你
抂那一句中出來道看若道得是山僧與你
證據若道得不是未有參學眼抂良久云恁
麼則山僧自收取去也卓拄杖喝一喝歸方
丈。

晚參天童門下不許交頭接耳說東道西眾
竦立師左右顧眎云纔恁麼誡敕你口喃喃
作甚麼眾罔措師抴拄杖一時趕𢿨。

上堂僧問未有世界先有此性世界壞時此
性不壞未審以何三昧得不壞去師云犂星
沒水生骨進云世界壞時此性抂甚麼處安
身立命師云冬不寒臘後看問虗空粉碎甚
麼處安眾星師云昨夜三㪅半石人𩰚禮拜
乃云天童有時啐啄同時有時盲枷瞎棒有
時奪人奪境有時自納敗缺你擬向那一頭
見天童好你纔擬見時鼻孔早落天童手裏
不擬見時爭奈錯過自已何見與不見二俱
有過到者裏又作麼生免得要會麼慇懃禮
拜明州市問取泰山石𢼿當。

至節上堂一陽來復驀豎拄杖云君子道長
羣陰剝𥁞卓一下云小人道消橫按拄杖云
且喜拄杖子坐斷兩頭不抂裏許何故為伊
一向橐籥乾坤妙司造化所謂生也由得伊
殺也由得伊捏聚也由得伊裂開也由得伊
鼎新南嶽天台革故阿閦妙喜莫不一切總
由得伊且道拄杖子踞甚麼菩薩乘修甚麼
寂滅行𠊳能如是得大安樂得大壽命得大
總持三昧蓋為伊無佛法身心道理乃召云
大眾莫是無佛法身心道理𠊳當得麼一九
二九三九四九五九𥁞日始逢春歬頭大有
霜雪抂擿拄杖下座。

天童弘覺忞禪師語錄卷第一

* 音釋

蜚
(匪微切音非與飛通)。
凹凸
(上於交切音㕭窊也下徒結切音迭高也土窪
曰凹土高曰凸)。
嵲
(倪結切音孽山高貌)。
𡵉
(五忽切音兀禿山貌)。
尪
(烏光切同
尢羸弱也與虺同)。

天童弘覺忞禪師語錄卷第二　　　中二
嗣法門人顯權等編

* 住明州太白山天童禪寺語錄

為新戒付衣上堂昨晚南嶽與匡廬兩山爭
論佛法一山道南嶽讓和尚乃𣍘谿嫡子一
山道青原思大師實寶林正宗一山道廬陵
米價傳千古一山道甎鏡磨穿古佛心互相
競爭不已羅浮山聞得出來約住云莫爭莫
爭饒你青原思大師南嶽讓和尚少不得從
我嶺南者裏去山僧驀頭與羅浮山一棒天
台合掌道善哉和尚打者一棒不妨透頂透
底畼快殺人山僧遂與震威一喝咄縮頭去
於是四山各各㦬懡而退拈起袈裟角云還
見麼自從盧老收歸後須信人人總有之。

上堂昨日佛法太殺有只是牙齒痛今朝牙
齒幸平復思量無甚佛法可說就中有箇衲
僧出來道天童天童你得恁麼潑狼潑賴佛
法豈抂牙齒上敲磕况𢼿有無之邪山僧不
妨𠎥水獻華𠊳將今日尼本慈設底細齋請
你喫了仍濃煎金字品茶熱炙兩手奉上何
故如此但願你自信得及肻恁麼作得主省
郤山僧多少心力。

晚參舉西天祖師云父母非我親誰是至親
者諸佛非我道誰是最道者雲蓋本云父母
非我親無有不親者諸佛非我道無有不道
者祖師得第一句雲蓋得第二句有人忝得
一句許伊鼎足三分千嵒和尚云父母非我
親我亦非親者諸佛非我道道亦非我者祖
師也不得第一句雲蓋也不得第二句無明
碎身如微塵何止頭破作七分師云天童則
不然父母非我親無我無親者諸佛非我道
無我無道者三分鼎足許他歬輩古人若是
中心𡬾子還屬天童在不見道家無二主國
無二王若有二主二王莫道頭破作七分直
饒碎身如微塵也則未免是箇客作漢。

因雪上堂學道須求妙悟參禪定要打徹打
得徹寒木抂握兮全機可笑秋水橫按兮半
提可滅打不徹好象箇甚麼好象大雪紛紛
下烏盆變白盆忽然紅日出噁依舊是烏盆。

上堂問四大本空五蘊非有坐斷乾坤如何
是諸佛出身處師云此問何來進云平地風
波起師云老雅沒􂆝進云因甚如此師云又
遭大眾笑怪進云笑箇甚麼師云笑你韓獹
逐塊乃云釋迦老子道作是思惟時十方佛
皆見古德道纔入思惟𠊳成賸法且道名字
既同因甚麼有利有害紅粉易𤖩端正女無
錢難做好兒郎。

晚參舉趙州到百丈丈問甚處來州云南泉
來丈云南泉有何言句示人州云有時道未
得之人亦須峭肰去丈叱之州容愕肰丈云
大好峭肰州作舞而出師云賊是小人智過
君子肰二人賊漢之中有一人正賊有一人
艸賊還有定當得出者麼若定當得出也許
你是箇賊漢若定當不出看你諸人今晚箇
箇著賊去也。

上堂問臨濟家風即不問父母未生歬事是
如何師云看看臘月盡進云恁麼則五九盡
日又逢春也師云燈籠緣壁上天台進云龍
虎慶嵐日人誇得意時師云是何言歟乃云
德山入門𠊳棒飯飽弄筯臨濟入門𠊳喝饑
不擇食從上為人一句作麼生道喝一喝云
不可總作野狐精見解去也。

上堂天童三八陞座朔朢祝聖拈香其餘晚
參示眾一依大智典章兩序後先問訊東西
作禮燈王蒙堂詣座翹勤燒香請法趨旁上
首白椎警覺師僧問話躋蹌陳白事意方竟
拂子據款宣揚大眾陳白宣揚理應長老分
上事拂子有何德能郤許他出一頭地舉拂
子云還會麼復放下云拶得渠儂關子透大
千無處不歸降。

聖節上堂聖諦第一義能出萬宗至尊貴至
悠久至愽厚至高明佛祖因茲圓成人天由
其發見故此義當陽野老謳謌家邦寧帖此
義虧危乾坤陡變世界崢嶸所以違之則永
沈有海奉之則立致康衢設若拈出之時直
得天魔外道拱手歸降千聖萬靈擎拳擁衛
正當恁麼時知恩報恩一句作麼生道長將
日月為天眼指出須彌作壽山。

春朝雪下上堂古者道一塵起大地收𠊳有
人道一葉落天下秋今則山僧不妨道一華
開萬國春春則且置華聻拈拄杖云不得道
碓􂆝生華風歬鐵𡬾開華昨夜六出飛華今
朝𡬾結銀華大似瑤艸琪華錦上鋪華且道
畢竟是甚麼華擿拄杖云切莫眼華。

除夜小參一秊三百六十日今夜是最後一
日四千三百二十時今夜是最後一時三萬
六千刻今夜是最後一刻樷林舊例保社嘗
規少不得口勞舌費一上所以九峰則道同
歲老人分夜燈北禪則道烹露地白牛分歲
𢼿問諸方還免得說理說事說窮說通說苦
說樂說新說故也無惟有天童到此直下眼
如鼻孔口似眉毛何故點胷云你若此中穩
當不妨蒙頭衲被今宵過愛日來朝春漸長
若此中未穩臘月三十日是甚麼時候尚有
工夫與你說閒話抂不勞久立各自歸堂。

上堂舉一不得舉二放過一著落在第二乾
峰恁麼說話大似釘樁搖櫓抱橋柱洗澡忒
殺無轉智若是天童舉一不妨舉二放過一
著橫三豎四昨日有人從天台來郤往徑山
去呼直歲新秊頭巳過第三日了也今朝好。

暜請且道天童意抂于何良久云春風景裏
乾坤大無限江山開畫圖。

晚參舉盤山云向上一路千聖不傳師云抱
贓叫屈作麼慈明云向上一路千聖不肰師
云且莫詐明頭大慧云向上一路熱盌鳴聲
師云合眼跳黃河千嵒云向上一路抂你腳
底師云接竹點青天先和尚云向上一路蹋
破艸鞵師云猢猻倒上𡬾大眾者五員善知
識被山僧一時領過了也畢竟作麼生是向
上一路拈拄杖起座云歸堂喫茶。

上堂過去諸如來斯門已成就揮拄杖云站
過者邊著見抂諸菩薩今各入圓明卓一下
云百雜碎了也未來修學人當依如是法收
拄杖云且莫𡚶想好三世所有若聖若贒若
佛若祖總被山僧拄杖子穿郤鼻孔祇如拄
杖子鼻孔還有人穿得麼擿下拄杖下座。

晚參今晚上元十四人間最勝良宵處處笙
謌鼎沸邨邨火𡬾高燒天童別有家風暗坐
一似墨澆鐵蛇任橫古路彩鳳從舞丹霄不
見僧問香林如何是室內一盌燈林云三人
證龜成鼈恕中云三人證龜成鼈一口各含
一舌當機不辦來風喫水也須彷噎老香林
能列挈真燈照世都吹滅雖肰吹滅就中有
箇好處且道好抂那裏待諸人暗地裏東撈
西摸忽被箇露柱撞翻自肰知得正當恁麼
時如何攃手那邊千聖外塵塵剎剎放豪光
復舉僧問嵒頭浩浩塵中如何辦主頭云銅
沙羅裏滿盛油密菴和尚云嵒頭拔貧做富
要且不能設若有人問靈隱浩浩塵中如何
辦主𠊳對他道日輪正卓午喝一喝師云嵒
頭理上偏枯傑祖事上不足不肖兒孫隨例
看孔著楔有問浩浩塵中如何辦主但云白
面即敲金鐙過紅𤖩人揭繡簾看請簡點與
他古人是同是別。

老僧慈慧請上堂兼謝海陵眾檀齋雲門大
師道終朝喫飯不曾齩破一粒米鎮府大王
問趙州云和尚尊秊有幾箇齒抂州云只有
一箇牙大王云爭喫得物州云雖肰一箇下
下齩著趙州下下齩著雲門一粒不曾齩破
且道不曾齩破底是下下齩著底是者裏須
具透關眼始得若不具透關眼蘓州蔆邵伯
蕅沒價數有地頭作麼生知得他來處諦當
要識透關眼麼推倒門歬大案山腰纏騎鶴
上揚州。

晚參舉巖頭值沙汰後抂鄂州渚邊作渡子
兩岸各挂一版有過渡者打版一下頭曰阿
誰或曰要過那邊去頭即舞櫂迎之一日因
一婆抱一孩兒來乃問呈橈舞櫂即不問且
道婆手中兒甚處得來頭𠊳打婆云婆生七
子六箇不遇知音祇者一箇也不消得𠊳拋
向水中師云奇怪者老婆雖是女流郤有衲
僧氣槩看他兩兩作家相見顯發箇事如擊
石火閃電光相似如今衲僧總情解摶量道
拋兒奇特䥘過了也殊不知婆子下水拕人
嵒頭逆風擺柁一箇滑頭一箇肰簡點將來
二俱不了若是天童待他拋下孩兒㪅與一
橈打落教他母子俱器不惟塞斷今時露布
且與者老婆增氣召大眾嵒頭幸肰放過天
童者裏放過不可驀拈拄杖云且道山僧手
中拄杖從甚處得來眾舉首師攛下拄杖眾
眼目定動師云嶮。

晚參值董殿元至舉僧問雪竇古人道有讀
書人到來意旨如何竇云且抂門外立學云
請師相見竇云任是顏回亦不通師云雪竇
雖是真實相為太殺不近人情若是天童讀
書人到來時如何道之以德請師相見齊之
以禮畢竟意旨如何相逢相見呵呵笑㪅有
春風春又春。

涅槃陞座不見十力空如幻雖見非見如盲
睹分別取相不見佛畢竟離著乃能見驀拈
拄杖云看看釋迦老子抂山僧拄杖頭上降
神處胎示見受生出家學道降魔波旬成最
正覺轉妙法輪度脫不可說不可說佛剎微
塵數眾生乘時于其中間作大佛事放大光
明震動無邊諸世界網見你諸人分別取相
郤往俱尸那城入般涅槃去也下座同到佛
殿拈香上食以展餘思。

大悲生日陞座二月家家觀世音鷓鴣嗁徧
綠楊陰圓通門啟江南北底事𦬆𦬆烟水尋
不須尋拈拄杖卓一下喝一喝云觀世音菩
薩來也因甚將錢買糊餅放下手郤是饅頭
還會麼不因紫陌華開早爭得黃鸝下翠岑
追嚴上堂幾番白又幾番紅半寄支頭半逐
風華落華開春自老故園常抂月明中所以
道羣靈一源假名為佛體竭形消而不滅金
流檏𢿨而嘗存如斯薦得非但今辰尹氏薦
嚴故夫王公元配陳氏乘斯善利應念超越
𠊳可與一切人同𣦸同生同得同失同暗同
明同殺同活動無遺照舉必全真非一非多
離他離自男身入定女身起女身入定天身
起天身入定佛身起佛身入定外道起置法
界于一塵而此塵不隘促僧祇為一念而此
念非延隨心造作變見無方廓佛祖之妙靈
開人天之正眼祇抂尋常動用中㪅不假于
他術正當恁麼時薦嚴一句作麼生道西方
剎見豪端裏徧界全彰淨妙身。

晚參舉不顧即差互豎拂子云山僧舉也諸
仁者還免得顧也未擬思量何劫悟昨日三
月十三來朝暮春十五思量箇甚麼既不思
量理合悟去因甚只麼眼𥉌眵地如今山僧
㪅不避諸方簡責直下盡情為你剖露也要
大家瞥地好擡手云暜請喫茶去。

化主周徧髻珠請上堂盡道沙裏無油誰知
麥中有麵等閒做造千般一一繇人轉變所
以道百千法門同歸方寸河沙妙德總抂心
源一切戒門定門慧門神通變化皆悉具足
淨嬴嬴絕承當峭巍巍無空缺圓裹十虛周
徧法界有時十字街頭垂手郤抂千峰頂上
橫身一月暜見一切水有時千峰頂上橫身
郤抂十字街頭垂手一切水月一月攝出各
各懷中至寶晃人人髻上明珠直得頫仰之
間稻麻黍稷無一物不是真如折旋之內咳
唾掉臂無一法不為妙用摑須彌𨁝跳上非
非想天且置撮大地如粟米粒拋抂靣歬你
諸人作麼吞噉得喝一喝劈歷一聲春浪裏
化龍魚早攫雲還。

施主寄貲修供兼請上堂諸供養中法供養
最驀豎拂云唵蘇嚧蘇嚧缽囉蘇嚧娑訶供
養已陳加持已畢見歬大眾還飽足也未善
來諸仁者不是盲瞑無識定肰飽足既肰飽
足則知法無異味既知法無異味則於施於
受兩無所著既於施於受兩無所著則達磨
不來東土二祖不往西天處處珠翻荷蓋邨
邨火吐榴缾抴占波國與毘耶離城𩰚額非
為分外攪長河為酥酪化酥酪作長河豈是
強為正當恁麼時千里同風即置且道彼此
如何通信相見又無事不來還憶君。

佛誕上堂金團未揀人間江南從來秋熱鬼
宿尚岐天上塞北一向春寒及至五淨雨華
九龍灑水𠊳有佛有眾生有迷有悟有縛有
脫有涅槃可證有煩惱可除清淨本源翻成
毒海𦬆𦬆之者帀地暜天香水洗蕩不清雲
門棒打不殺如今要得葛藤劋絕所謂既從
地倒還從地起除非明取他生緣始得且道
釋迦老子即今生緣抂甚麼處光陰倏忽催
人老媆綠駸駸已過牆。

結夏兼建護國道場上堂心王不𡚶動六國
一時通罷拈三尺劒休弄一張弓盡謂古人
坐籌帷幄決勝千里殊不知止動彌動轉見
紛紜大眾要得家寧邦帖直須識取心王面
目則殺生護生權衡抂已如王秉劒㪅不繇
他統十方法界為一伽藍摶三世古今為一
念際朝遊檀特莫宿羅浮也得扇子𨁝跳上
三十三天觸著帝釋鼻孔東海鯉魚打一棒
雨似盆傾也得不見道身心安居平等性智
如是則佛恩皇恩一時頓報正當恁麼時如
何紅霞穿碧落白日遶須彌。

尼行贒請上堂兼謝南嶽道舊見訪喫粥了
也洗缽盂去當時𠊳有人直下大悟且道悟
底事作麼生若向者裏打破漆桶可謂撞着
道伴交肩過一生參學事畢肰後方好向者
牀子上說大脫空話近日西天打殺一門僧
多寶寺歬金剛因甚倒地他適來也有權也
有實也有照也有用殳乎山僧將手向伊面
歬橫兩橫郤去不得似者般瞎漢不打㪅待
何時其或未肰山僧不𢡽老婆舌頭且為你
小脫空頌出付與贒明智者裁不須巧說㪅
安排師姑定是女人做思大天肰南嶽來。

晚參舉興化到雲居問權借一問以為景艸
時如何如是三度舉話雲居無語興化云情
知和尚道不得且禮三拜雲居一日上堂云
我二十秊前興化問我當時機思遲鈍道不
得為他置個問頭奇特不𢼿孤他如今祇消
個何必後有僧舉似興化化云雲居二十秊
祇道得個何必若是興化即不肰不消個不
必師云雲居放憨興化廝賴雖則極力互相
激揚爭奈只作得個賓中主作不得主中主
若是天童如今有個衲僧恁麼問但云好纔
若擬議劈脊打出不唯𠊳他差異禪和無開
口處且顯宗師家有三玄戈甲照用同時底
手眼。

天中節上堂適見朱明啟候又驚午日重逢
善財采底藥頭秊㴱寡効白雲歬驅符𠊳歲
久罔靈誰知天童別有殺人活人底不用雄
黃燒酒艾虎桃人無煩扣齒捻拳噀水作法
單單只用者條黑楖𣗖任是他方妖魅此土
迦羅赤口毒舌瘟神疫鬼卓一下云雲零星
散去也直得暜天下歲稔時豐鄉堡間家祥
戶吉黑楖𣗖既有如是威神如是作用且道
是師承有據為復自性宗通復卓一下云莫
怪渠儂多意氣昔秊曾奪錦標回。

晚參舉仰山坐次大禪佛參翹一足云西天
二十八祖亦如是唐土六祖亦如是和尚亦
如是某甲亦如是仰山下禪牀打四藤條雪
竇顯云藤條未到打折因甚麼只與四下須
是個斬釘截鐵漢始得師云者渾圇吞棗漢
你要知者四藤條落處麼一藤條打他西天
二十八祖亦如是一藤條打他東土六祖亦
如是一藤條打他和尚亦如是一藤條打他
某甲亦如是諸仁者還肻山僧恁麼判斷也
無若肻不惟薶沒仰山何處有他大禪佛若
不肯爭奈渾圇吞棗者裏也須是個斬釘截
鐵漢始得。

晚參松直棘曲鵠白烏玄大盡三十小盡二
十九是人知有祇如背後有人喚你你𠊳回
首且道明得甚麼邊事布帒肚皮寬金剛手
版濶。

上堂𧺆雲門掣電之機金鞭手握奮臨濟奔
䨓之用寶劒眉縣獨步神州橫行赤縣則不
無伊還出得大明天地也未所以宏灮日月
自古高明正統乾坤從來廣大如今不用如
何若何只要諸人臨危不悚見義勇為莫駐
中道化城力還暜天寶所果能如是非但鳥
窠船子拱手歸降直得臨濟德山全身遠害
正當恁麼時堯階永泰舜世隆平則且置祇
如保太定功一句作麼生道橫按鏌鎁全正
令太平寰宇斬癡頑。

晚參古者道離心意識參絕凡聖路學請問
諸人心意識作麼生離又且如何是絕凡聖
底路烏龜頭點須彌柱瞪眼大蟲看水磨。

立秋上堂若人𢿨亂心入于塔廟中一稱南
無佛皆已成佛道且道以何為驗良久云片
葉飄庭際西風萬里秋。

解夏小參洞山萬里無寸艸石霜出門𠊳是
艸㪅有一個直得不出門亦是艸澷澷地者
一隊漢怪力亂神只知一重去一重一步高
一步𠬛乎輥到牛角鐵裏和自已動軃不得
今晚山僧不免為伊撥轉天關打開籬落貴
要諸人個個濶行坦道免蹈者輩險僻之途
還肻恁麼承當麼卓拄杖一下云而今四海
清如鏡行人莫與路為仇。

上堂朱明九十已隨波夏末秋初事若何寸
艸未泯千萬里出門正有大誵譌去宜野鶴
翔空外住應麢羊挂薜蘿莫謂欄棬今解郤
最防雙角入平莎。

中秋上堂問昔有僧問老和尚如何是明中
暗尚云南海波斯晝洗面此理如何師云也
無此理也無如何進云所謂日午打三㪅師
云正是闍𥠖見處進云者僧又問如何是暗
中明尚云東邨王老夜摩肩又作麼生師云
開眼也著合眼也著進云面南看北斗師云
非汝境界進云且道是甚麼人境界師打云
會麼進云情知和尚有此一機師云如何是
此機僧𠊳喝師又打進云者僧道明暗相去
幾何尚云分身兩處看意旨如何師云過者
邊著進云即今不問明不問暗未審如何祇
對師云裂破舌頭進云正所謂父作子述人
天欽仰師云莫謗他好進云明暗蒙師親指
示應時𠬛節作麼生師云汝且向明暗裏會
取僧云切莫壓良為賤𠊳禮拜師乃云開池
不待月池成月自來舉拂云月來也若是池
成之者𠊳知者月落處既知落處則妙體全
彰孤光獨露一挨一拶一卷一舒不用計較
思量著著是者個出見雖肰猶是林老師二
十秊歬曾恁麼底且道即今底又作麼生桂
魄一輪圓此夜暜天帀地大明中。

晚參𪂶𪂶鳥守空池魚從腳底過𪂶𪂶總不
知驀召云大眾眾舉首師云歸堂喫茶。

上堂我今為汝保任此事終不虛也豈不是
釋迦老子底話因甚又道深固幽遠無人能
到可見取他別人語話終無自由分莫是一
向拍盲不取𠊳當得麼爭奈舌頭被他牙齒
礙郤畢竟作麼生得自由去拈拄杖云須知
海嶽歸明主未信乾坤別有天卓一下下座。

上堂拈拄杖橫按云有時一喝如金剛王寶
劒卓一下云有時一喝如踞地師子移拄杖
過東復移向西云有時一喝如探竿影艸擿
下拄杖云有時一喝不作一喝用霛利漢若
向者裏著得一隻眼臨濟老子不直半文錢
其或未肰莫怪海門風浪緊干戈元是太平
基。

上堂悟了須遇人始得若不遇人祇是一個
無尾猢猻纔弄出人便笑灼肰灼肰祇如悟
了又遇人底且作麼生無限風流嬾賣弄閒
攜好月過滄洲。

開爐上堂天地為爐造化為工陰陽為炭萬
物為銅且道鑄個甚麼即得待你過了今秊
十月十一月十二月來秊正月十一十二十
三十四十五元宵燈節候那時為你說破。

上堂良久顧眎大眾云淨潔地上豈可攃土
攃沙𠊳起坐復問眾云好話還有進得語者
麼有僧出云淨潔亦是病和尚因甚護𢡽他
師云願你永劫染汙進云某甲只如此未審
和尚如何師云山僧於諸染淨而得自抂。

祈嗣請上堂金剛正體流出萬端佛祖賴以
胚胎聖凡由其誕育所謂無名名之父無色
色之母為造化之根源作天地之大祖光吞
萬象氣絕諸塵祇要個漢與麼克紹將去則
瓜瓞攸緜真風永繼譬如一燈然百千燈明
終無盡其或參不真參悟非實悟假託有身
名他人子何殊漢魏之後宮不異諸呂之失
筞終歸腐爛必至天亾大眾祇如金剛正體
本無變易因甚郤要孕信懷疑著意祈求還
委悉麼不得春風華不開華開須𠎥春風力。

晚參龍女於一彈指頃疾往南方無垢世界
成等正覺且道與禪門立地成佛是同是別
若道是同此人眼目未開若道是別此人窮
劫流浪永無成佛之期見歬大眾為山僧說
道理看。

至節小參天寒人寒大家抂者裏日南長至
不出十二時靈利漢聞與麼道𠊳飛騰將去
有甚麼限其或意𡬾崢嶸心華未綻亟須晝
夜研窮㴱究力索坐教冰河發𦦨石筍抽條
肰後一是一二是二三是三四是四五是五
六是六七是七九九還他八十一若只依稀
越國彷彿揚州莫道洞山掇退果桌慈明貼
牓僧堂也大難消遣抂復舉雪竇示眾云三
分光陰二早過靈臺一點不揩磨貪生逐日
區區去喚不回頭爭奈何雪竇老子可謂痛
下瞑眩為人徹骨其餘泛泛之徒不抂論量
設若喚得回頭底又且如何朝打三千暮打
八百何故如此冬至寒食剛百五一重雪了
一重霜。

上堂冬至月頭賣被買牛冬至月尾賣牛買
被惟我衲僧家賤亦不賣貴亦不求未有天
地世界早有者頭水牯牛身毛彼彼無雜角
蹏對對完周只要諸人繩頭緊捏善自調柔
待等春歸上苑綠暗芳洲那時放出耕翻大
地坐享有秋又何必魯雲此日書瑞魏雀當
秊呈庥管取汙邪滿車甌窶滿篝囉囉哩哩
家家唱昇平之樂飽齁齁地個個免永劫饑
虛之憂是則固是且道水牯牛鼻孔即今抂
甚麼處叱叱者畜主五歲來尚𠊳不得跳下
一齊打𢿨。

祈嗣上堂舉古德云接物利生絕妙外甥終
是不肖他家自有兒孫將來應用恰好智海
逸拈云諸禪德還會麼菜園牆倒晴方築房
坫籬穿雨過修院宇漏時隨分整兒孫大小
盡風流師云疏也疏了鈔也鈔了祇是不知
兒孫來處如今大眾要會麼乃舉起拂子云
一回舉著一回新斧斫難開父子思感應道
交豪不爽騰騰任運起家門擿拂子下座。

客鄉張廣文遷望江尹入山話別上堂經中
道譬如暗中寶無燈不能見佛法無入說雖
慧不能了既肰如是因甚維摩杜口毘耶尼
父息言魯國還薦麼好事不須頻話會留將
和氣煗円田。

除夕小參三十六旬匃祠之會七十二候休
沐之辰秊竆月竆日竆時竆還有竆不盡者
麼自有一雙窮相手倒用橫拈不𠎥人復舉
趙州四佛話云久向趙州古佛得與麼鼻孔
即當若是天童金佛不度爐木佛不度火泥
佛不度水真佛聻已如臘月扇子颺下屋壁
角頭了也且道天童用個甚麼今宵殘臘盡
來日賀新秊。

歲朝祝聖陞座拈香皇圖㪅運千祥集慶遇
臣僧剛五十願見黃河百度清贊揚聖壽何
終極乃云一二三四五六七辰巳午未申酉
戍從頭直數到驢秊究竟依歬跳不出寄語
東邨西舍南隴北郭趙大錢二孫三李四伯
謾說歲朝把筆休云萬事大吉須知今秊秊
是去秊秊端的日日還他是好日。

暜請栽松上堂若論此事如種𡬾相似揀擇
欲精下手須確根宜其條直坎貴其寬容肰
後時之以雨暘資之以風露則自肰由拱把
以至合抱由合抱以至蔭覆人天雖肰者邊
底從你種祇如那邊底又作麼生栽驀召大
眾眾舉首師云根生也復說偈曰怪來禪社
日凋傷四望喬林卒就荒榦折薪槱知法弱
根摧匠石占魔強幽棲鳥出無高託天外鶴
歸失故翔欲起山門千載色請栽大𡬾作陰
涼。

因雪上堂問大地渾肰玉琢成虯支盡是銀
華結正恁麼時還有祖師西來意也無師云
無僧云因甚郤無師云無你出頭處僧喝師
𠊳打乃云彤雲密布帀地暜天六出紛飛填
溝塞壑於斯時也寒山無計埽除拾得徒勞
把帚見歬諸人看即有分灼肰打并不去肰
則天霽日出雲物解駮豈復有哉所以道愚
人除境不忘心智者忘心不除境除境故九
烏䠶盡一翳猶存忘心則大地平沈諸緣自
寂祇如心境俱忘底又作麼生披簑側立千
峰外引水澆蔬五老歬。

上堂哀哀三歎蓼莪章罔極無能一報償至
竟吾門真孝大迴光直薦本爺孃灼肰欲報
至恩須是親見本生爺孃則於一切時如龍
得水無一念落虛於一切處似虎靠山無􂅕
豪𧺆作縱橫􂊂放全彰本地風光出沒卷舒
獨露金剛正體𠊳能不動塵際坐寶王剎不
動舌頭轉大法輪俾人人達本生緣使各各
知恩有地所以道輪轉三界中恩愛不能舍
棄恩入無為真是報恩者大眾祇如山僧近
日有人從嶺南來報道生身慈母已於辛已
冬朔遷化了也且道即今作麼生與本生爺
孃相見山色翠穠春雨歇北堂萱艸倚蘭開
復云良哉我母淑且贒夷考生平動可鐫婦
德固肰閒四教母儀端不媿三遷菴居室欲
千朝掩耳順心期一徹玄事佛精勤三十載
蓮胎不託定生天雖肰水漲船高泥多佛大
下座同到大雄寶殿頂禮千佛洪名用助山
僧少報劬勞之德。

晚參旋􂊂黃葉燒青煙竹榻和衣半夜眠粥
後放參三下鼓誰能㪅話祖師禪古人尋常
略露些子風䂓直是七穿八穴肰有等依樣
畫猫兒底往往墮抂無疑必𣦸之地今夜山
僧不免教他移身換步別作生涯乃云參究
如同鑽𤎩煙晝宜忘食夜忘眠等閒鑽發金
剛燄燒盡人間藥汞禪就中有個出來道天
童恁麼說話喚作𣦸馬醫即得山僧要問你
實頭處若不實頭劈脊打折驢腰不放抂參
歸元禪人請上堂兼謝常熟眾信齋歸元無
二路方𠊳有多譚三藏十二部千七百則葛
藤悉是方𠊳之譚作麼生是歸元底路拈拄
杖山僧為你當頭點出擊禪牀云若能直下
知歸則一一壁立千仞處處常光見歬身口
意不可思議身口意業亦不可思議如是則
一香一華如海一滴味攝百川不可思議乃
至功不唐勞如塵纔舉大地全􂊂亦不可思
議况復割重捐私辦所難辦正當恁麼時如
何千祥如霧集萬善若雲臻。
天童弘覺忞禪師語錄卷第二

* 音釋

噎
(一結切音咽𩚿窒也)。
𧝹
(同祼露形體也)。
鑯
(將亷切音犬銳也)。
篝
(居候
切音鉤負物籠也)。
鐫
(遵全切音鋑鐏也乂鑿也)。
汞
(虎孔切音嗊本作澒丹砂
所化為水銀也)。

天童弘覺忞禪師語錄卷第三　　　中三
嗣法門人顯權等編

* 住明州太白山天童禪寺語錄

搴玉孫陽江誕日請上堂無相光中有相身
緣會即彰金剛體報金剛壽籌思迷亂惟彼
過量人灼有過量見所以塵劫來事了知只
在如今故能以本大願力莊嚴受生藏本非
色心示見色心本非天人示見天人本無出
離道示求出離法為含生恢壽域共佛祖􂻯
真風乃至一為無量無量為一大中見小小
中見大改禾莖為粟柄易短壽作長年直如
壯士展臂不借他力以拂子劃一劃正當今
日雙陸盤中如何喝采彈指頓空塵點劫普
門熾見宰官身。

尼性恆送到嵌珠繡佛法衣上堂形山有寶
誰能祕衣內明珠縫縫開肻向已躳親薦取
不煩千里遠持來提起衣云正當恁麼時諸
人還薦也未若也薦得則華添錦上天童愈
見光鮮設或未薦則逢場作戲郤輸山僧獨
弄去也遂作舞下座。

涅槃先期率財上堂云何得長壽金剛不壞
身釋迦老子於塵點劫歬以無量神通大願
海無邊方便智慧海難思難說出生功德諸
波羅密海成就紫磨金色之身及至唱滅雙
林摩胷告眾依舊今日則有明日則無且作
麼生定當總為戰爭􂊂拾得卻因謌舞破除
休。

陞座陽春布德澤萬物生光輝桑冉冉以奮
條麥旆旆而揚秀雙窺簾幕憐舊燕之歸巢
百囀高支眷新鶯之出谷可謂普天淑氣帀
地芳時無端釋迦老子唱涅槃之音不意雙
𣗳一朝變雲鶴之色直得波旬起舞慶喜慘
顏痛人心脾攪人腸肚如今山僧不免藏冥
運於即化回鷲峰於當年普令諸人親見霛
山一會儼然未散還信得及麼卓拄杖一下
云楖𣗖迸開天地眼一簾化日自遲遲。

大悲生辰匡唯化士歸自西江更為檀越追
嚴請上堂淨法界身本無出沒大悲願力示
見受生所以香至王宮纔降迹鷹巢朱氏早
梯來泗州大聖揚州見更有金沙妙麗才救
苦示靣然分身張蛤蜊千臂母陀錯出青蓮
千眼洞明何止攪長河為酥酪變大地作黃
金直得如日普照如月普臨如太和之釀物
如簫管之諧音有求必應無感不通猶是大
悲示見底事作麼生是淨法界身一口西江
通吸盡春風兩岸綠莎齊。

祖師會上堂兼謝檀越七旬齋問世尊拈華
迦葉微笑未審笑箇甚麼師云春至百華開
爛熳進云既是菩提本無𣗳因甚一華開五
葉師云家家門歬火把子進云恁麼則萬古
碧潭空界月再三撈摝始應知師云更須抖
卻眼中塵乃云萬古碧潭空界月獨耀無私
家家火把拄門歬流光靡間然則霛山未拈
出誰辦衣珠直得飲光親破顏始彰髻寶由
是真風徧布大用繁興或針投鉢內或甎作
鏡磨或拽脫鼻頭或喝聾雙耳或橫揮白棒
或衺亞青鋒師師授手的的相承單鑿頂門
正眼不歷掌上清機所以有時恁麼有時不
恁麼有時不恁麼中卻恁麼有時恁麼中卻
不恁麼不慕諸聖不重已霛假饒纔生下地
時便作師子㖃尚欲一棒打殺貴圖天下太
平更說甚麼千歲支那誇勝遊從心七十不
踰矩大眾祖師門下據箇甚麼道理便乃氣
宇如王良久云眼空四海渾無物大坐當軒
孰敢窺。

晚參江月照松風吹永夜清宵何所為畢竟
水須朝海去到頭雲定覓山歸。

追嚴請上堂混去來絕對待神機剖出威音
外牛頭沒馬靣回鐵圍山嶽盡𧘂開所以道
處生死流驪珠獨耀於滄海踞涅槃岸桂輪
孤朗於碧天如是則人人頂門上飛大寶光
箇箇赤肉團壁立千仞况復眉間有劍肘後
有符底正好把定封疆一切當頭截斷直得
淨嬴嬴盡大地是真實人體清寥寥總剎海
為大解脫場動靜一源往復無間任他長安
甚鬧須知我國晏然敢問大眾只如監軍桂
中憲且道即今在甚麼處下定神州三百寨
倒騎鐵馬上須彌。

上堂維那白椎法筵龍象眾當觀第一義師
云若是龍象决不錯怪山僧便下座。

晚參舉子胡云三十年餘住子胡二時粥飯
氣力麤無事上山行一轉借問時人會也無
妙喜云不得作佛法商量不得作世法解會
你諸人還會麼師云既不得作世法解會又
不得作佛法商量合作麼生會但辦肻心決
不相賺。

上堂祖師道真性心地藏無頭又無尾應緣
而化物方便呼為智既方便呼為智且道畢
竟喚作甚麼良久云聞名不如見靣卓拄杖
下座。

高巡撫宅請上堂風歬有句圅葢乾坤擬議
纔生白雲萬里就中須是箇同得同失同死
同生底著著有出身之機頭頭有超情之見
方可奉寰中之敕秉閫外之權斗柄自垂霛
樞獨運直得碧油風冷誰敢當鋒犯令不見
道舉目頓令三界靜振鈴還使八荒歸祇如
轉功就位共樂昇平一句作麼生道四海浪
平龍睡穩九天雲淨鶴飛高。

一䘳容薦師妙明請上堂鎻夢關空愚人知
其失筞吹光割水智者愍其勞辛然而多有
劃地為牢徃徃甘自囚執所以墮在區宇葢
緣未達其源殊不知當人衣綫下各有奇特
事利似吹毛堅如鐵壁非但六處絆惹不住
魔外入作無門直饒百千臨濟驅萬䨓為喝
無量德山束虛空為棒也則動他豪芒不得
卓拄杖一下云正當恁麼時打破從上牢關
放出無位真人一句作麼生道一僧出眾便
喝師云恁麼那僧罔措師云自投羅網乃云
萬象之中常獨露妙蓮華國見全身(明枉沒囹圄)。

結夏小參琅邪點出五般病好肉剜成瘡西
院商量兩箇錯倚勢以欺人天童者裏則不
然也昏鐘此夜參布袋來朝結不驅萬象譚
不走風䨓舌半千雲水眾高流普請歸堂各
安歇大眾歸堂安歇還當得也無􂲖􂲖徒自
守空池瓮裏何曾走卻鼈。

上堂以大圜覺為我伽藍上竆惢香幢下極
平等住猶有餘地在身心安居直得似秋潭
月景靜夜鐘聲隨扣擊以無虧觸波瀾而不
散亦是生死岸頭事平等性智三世諸佛及
法界眾生盡是摩訶般若光光未發時尚無
佛無眾生消息是你諸人作麼生行履合他
古轍去家家門歬赫日月太平不用將軍威
請古南和尚引座上堂敲唱雙行須資作者
主賔互換要是當人將格外以提持舉逸羣
之號令則何止全鋒敵勝同死同生直得一
言之下截斷千江一句之中星馳佛祖一切
法門無盡海同會一法道塲中交光相羅如
寶􂅕網所以道法王法力超羣生常以法財
施一切久積淨業稱無量導眾以寂故稽首
古南和尚葢其人也幸垂光賁一眾同瞻願
震䨓音啟茲蒙昧復有一偈諸方多是落歬
三古路憑誰共指南交撞石人相耳語千秋
隹話振名藍。

晚參有智若聞則能信解喝一喝云從門入
者不是家珍無智疑悔則為永失顧眎左右
云鼻孔依歬搭上脣釋迦老子拗直作曲誑
他閭閻被山僧靠倒了也是你諸人皮下還
有血麼復喝一喝下座。

曬藏經上堂有大經卷量等三千大千世界
書寫三千大千世界中事無不周備然而藏
在一微塵中三千大千世界中人莫能獲其
利用此日人天霧集海眾雲臻山僧不免為
諸人作大方便出此經看拈拄杖擊香几一
下云微塵破也眾咸舉首師云大經卷出也
揮拄杖云各各下堂曬㫰去。

請雪竇和尚引座上堂我本無心有所希求
今此法王大寶不期而至然則非常之遇豈
不千載一時因甚又道從門入者不是家珍
要會麼打麵還他州土麥唱謌須是帝鄉人
復云佛果老祖有言近來諸方盡成窠堀五
祖下我與佛鑑佛眼三人結社參禪如今早
見漏逗出來佛鑑下有一種作狗子呌鵓鳩
鳴取笑人佛眼下有一種覷燈籠露柱指東
畫西如眼見鬼一般當時早有恁麼說話在
先師下同輩參禪底若論漏逗出來如今又
豈少邪所以山僧尋常向兄弟道我者裏不
比諸方任你千般施設萬般伎倆到天童門
下一點也用不得只要你一言諦當如披雲
霧見青天出黯夜中坐白日裏不被他謾始
得雖然爐鞲之所鈍鐵猶多良醫之門病夫
更甚幸逢明眼真大導師更冀方便痛與發
藥。

上堂僧問芥子納須彌為是須彌小為復芥
子大師云滿堂盡是十方僧僧罔措師便打
乃云百丈得大機黃檗得大用更有一人且
道得箇甚麼喝一喝云迥超今古格不共汝
同盤卓拄杖下座。

晚參春遊芳草地夏賞綠荷池桂菊香殘後
剛唫白雪詩諸仁者我觀三千大千世界無
有芥子許而非菩薩舍身命處過去諸佛子
已學已解已行已成未來諸佛子當學當解
當行當成見在諸佛子一僧出班立座歬師
拈拄杖云不得動著僧方擬開口師便打云
動著三十棒復問僧云見在諸佛子因甚麼
不許動著僧無對師乃云猛虎不餐几上肉
紅爐豈鑄囊中錐擿拄杖下座。

乙酉秋設華嚴無遮會為祈天下太平陞座
釋迦已過去彌勒猶未來正當今日華藏界
中甚麼人為主還有知源達委者麼正緣未
達所以迷宗一迷其宗則情生智隔影認頭
迷執謬解而外道門開邊邪網密伇妄念而
凡途業起生死波橫由是十軍擾擾六賊芒
芒真空變為緣慮之場實際翻成名相之境
然覺天絕點雲中之皓月恆明塵內有經雨
後之青山長在百草頭上正堪薦取老僧閙
市樷中何妨識取天子儻能直下知歸親證
自家境界則念念而霛山出世步步而兜率
下生坐法菩提場水鳥𡬾林溥見色身三昧
升普光明殿山河大地同轉根本法輪不見
道華藏世界所有塵一一塵中見法界寶光
化佛如雲集此是如來剎自在大眾剎既自
在剎中人又作麼生兵革化為農噐用溥天
齊唱萬年歡。

秋日𣆶參上堂秋風起兮白雲飛草木黃落
兮鴈南歸蘭有秀兮菊有芳懷佳人兮不能
忘英雄世主為國思賢對境悲謌不忘欲見
况我沙門釋子為一大事因緣哉雖然纔落
思惟便成賸法若是天童無邊剎境自他不
隔於毫端十世古今始終不離於當念大眾
要識佳人靣孔麼拈拄杖起座云大抵還他
肌骨好不搽紅粉也風流大眾下堂師歸方
丈。

祈嗣保安請上堂以拂子打○云造化之本
復、云生育之源若識此本此源非但今辰
齋主功不浪施便能統法海以為家總含霛
而顧復栽培佛祖誕育聖贒等菩薩之身雲
難稱難說同雪山之藥𡬾無盡無窮如是則
力士金剛常相侍衛誰得其便而乘非人其
或未然家因積善生諸慶坐看熊羆叶夢來。

結夏小參僧問古鏡未磨時如何師云也不
較多磨後如何師云看你𧺆向甚處去此去
漢陽不遠聻師云知音須是地頭人黃鶴樓
歬鸚鵡洲又作麼生師云且過者邊著乃舉
世尊因自恣日文殊三處度夏迦葉欲白椎
𢷤出才拈椎乃見百千萬億文殊迦葉盡其
神力椎不能舉世尊遂問迦葉汝擬𢷤那箇
文殊迦葉無對師云迦葉白椎可謂一夜落
華雨文殊散體不妨滿城流水香若是釋迦
老子隨邪逐惡正是只知錐頭利不見鑿頭
方也好一椎𢷤出何故從前汗馬無人識只
要重論葢代功更為諸人頌出種粟開畬一
夏芒法身千百億分張彎弓解䠶藍田虎猿
臂誰誇李廣長。

自恣滿散上堂護生須是殺殺盡始安居即
今護生已竟敢問諸人還殺盡也未若也未
盡天童更與錦囊一計只要諸人自勿躲跟
不見道大丈夫秉慧劍般若鋒兮金剛𦦨非
但能摧外道心早曾落却天魔膽天魔膽既
落外道心復摧則四海晏清十方寧謐在在
國王水土頭頭本地風光法界全真是處是
彌勒塵塵佛剎無門無善財故得福城未出
參見文殊毛孔不離功齊徧吉八難頓超於
十地一期克證乎多生正當恁麼時因圜果
滿一句作麼生道雕弓高挂狼煙息萬姓謳
謌樂太平。

請首座上堂舉雲門道平地上死人無數過
得荊𣗥林是好手時有僧云恁麼則堂中第
一座有長處去也門云蘇嚕蘇嚕師云雲門
慣使艨艟者僧亦善觀風色簡點將來未免
平地上自生荊𣗥若是天童堂中第一座有
長處諸方久已知名今日推向人前不消念
箇蘇嚕娑訶已是普同供養其有欲過荊𣗥
林者請各努力與他挨拶看。

晚參今夜總教諸人徹底悟去還肯與麼承
當麼良久云且莫壓良為賤。

陳道媼請上堂亭亭獨出青芙蕖濁水還曾
葢得無大抵玉容天賦者雕鐫不費越常徒
展袈裟云大眾還見玉容天賦者麼若見則
瞎不見則當靣錯過畢竟如何不因柳毅傳
書信何緣得到洞庭湖。

晚參舉殃崛產難因緣云者椿公案古今尊
宿由之瞥地者甚多如大慧杲因閱華嚴經
至菩薩登第八地時打失布帒明得湛堂說
底方便者是也錯會者亦不少如近代據曲
彔木牀以鐵爐步自冒底謂瞿曇一把爛茅
柴觸著婦人眼豁開者是也今夜山僧不惜
眉毛更為批判一上貴圖諸人眼正乃云世
尊遺華兼蜨贈殃崛擔泉帶月歸產婦雲在
嶺頭閒不徹長者水流澗底太芒生案內有
犯四人一一為諸兄弟依律發放了也且道
生下底孩兒作麼生理論分付沒眼村翁一
任鑽龜打瓦。

晚參淺聞深悟深聞不悟祇如觀世音菩薩
從聞思修入三摩地是深邪淺邪良久云三
千劍客徒施勇獨許莊周建太平。

因事拂衣至郡當道士紳攀追入山請陞座
郡將醫來白雲高舉民衣帝褫三峽仍回良
以物外行藏初無固必况復霛山佛法付屬
王臣既闔國以追攀理無堅而故拒白滿重
圜之月霜宇何高青還不翳之天丘陵自出
正當恁麼時宗乘一唱三藏絕詮即且置祇
如尅殄魔氛紀綱重整一句作麼生道橫按
拄杖云且放過一著。

晚參舉清平參翠微問如何是西來的的大
意微曰待無人即向你道平良久曰無人也
請師說微下禪牀引平入竹園平又曰無人
也請和尚說微指竹曰者竿得與麼長那箇
得與麼短平遂悟玄旨師云清平向翠微未
屙已歬薦得已是第二頭若竹園裏悟得底
直是第八首畢竟作麼生是玄旨顧眎大眾
云咦洎合打破蔡州。

天寧寺萬宗請上堂天得一以清地得一以
寧山得一以高水得一以深日月得一以恆
明侯王得一以為天下貞含霛抱識得一以
各正性命衲僧得一而心心作佛念念證直
山僧得一而穿過從上鼻孔劋絕諸人命根
大眾歬是山後是海左是榑桑右是嵎谷一
在甚麼處要見麼豎拂子萬派皆歸海千山
必仰宗。

臘八上堂古者道臘八喫雞羹纔疑禍便生
谿邊楊柳影不礙釣舟行又有道臘八喫紅
𨣹樷林意氣豪酣酣沈醉倒更不惹風騷自
謂大悟不拘於小節是則固是爭奈歬來過
梯與賊後者未免掩耳偷鈴天童要且不然
臘八喫香齋腹充自解懷天然成見事何用
苦安排。

請座元維那上堂孤掌豈易於浪鳴妙舞恆
誇乎徧拍所以陰凉大𡬾頼元座以培成法
戰奇勛因克賔而共豎故必劈嶽巨霛之手
方堪操縱鉗鎚苟非通權達變之夫何以甄
陶佛祖不見趙州會下二僧相推不肻作第
一座主事白州州云總教他作第二座主事
云第一座教誰作州云裝香著主事云裝香
了也州云戒香定香解脫香應菴老祖云趙
州下者一椎不妨驚羣動眾仔細簡點將來
也是泥裏洗土塊薦福門下不用相推第一
座也有人第二座也有人第三座也有人雖
然不免從頭註過第一座鐵額銅頭覰不破
第二座陽春白雪無人和第三座真實身心
同達磨且道天童門下又作麼生十八灘高
黃海濶攪將酥酪潤焦枯。

開爐上堂九月上煖簾十月爐生火節臘載
清規禮數從來箇世亂逢百凶忠直恆受禍
誰云林下士亦乃遭轗軻旋復整頹綱不覺
三冬過灰冷炭墼無方來盡懡㦬因念雪庭
人斷臂求乃可屋角愛梅香子寒徹骨麼煖
室共商量沒者閒功課一二佛達磨三則是
元和餘甚碗達邱歸堂且打坐。

除夜小參臘月三十日到來了也臨渴纔方
掘井知你作手脚不辦定也甘赴死門有分
何不打併在前做教冰枯雪老一朝臘盡驀
地春回便見日麗風和天高地迥活計頭頭
見生涯色色齊從此立國興家不守寒嵒異
草縱使梯山航海亦非途路波吒所以道窮
則變變則通豈不慶快平生參學事畢雖然
須知更有箇漢耕人田不種禾熟不臨場年
不辭歲不受你道是誰生緣無甲子一鉢貯
春秋。

歲旦上堂完圞日月依舊乾坤呼昨日為今
年不得喚今朝作去歲不成明明昔行履未
改舊時人迷悟爭何處宛如今古陳要會麼
驀地省得大年朝便是正月初一日。

晚參人人自有光明在看時不見暗昏昏山
僧為你諸人挑剔看擊禪牀一下云開眼也
著合眼也著。

元宵上堂燈籠玲瓏衲子露柱俏措禪和自
古交肩從來合伴無端昨夜日月燈明佛降
見閻浮愍世愚暗為轉法輪名大明慧炬照
廣宣伽陀霛光獨耀迥脫根塵燈籠歘然心
華發明照十方剎日月燈明即與授記汝於
來世當得作佛號曰千光燄眼多陀阿伽度
阿羅訶三藐三佛陀燈籠稽首作禮露柱呵
呵大笑咄哉懵帒非我同流大眾燈籠受决
露柱不甘為是一闡提人為復別有道理你
若未會山僧有箇古頌引來與你旁瞥金烏
玉兔兩相輝照破威音未兆時若謂青霄別
有路木人依舊皺雙眉。

上堂白椎竟一僧纔出作禮師云記取適來
維那者話頭便下座。

祥符寺主請上堂供養百千諸佛不如供養
一無心道人無心道人甚功百千諸佛何過
若向者裏識機宜明休咎方可權𢖍佛祖抑
揚當時何故為伊尺中有凖盤上有星建立
一切諸法也得破除一切諸法也得然而雖
則念念破除不妨心心建立雖則心心建立
郤即念念破除如是則趁他百千諸佛及無
心道人入牛欄馬廄中要且覓業性如芥子
許不可得誰更拈斤􂻯兩較量功德於有無
輕重之間其或未然太平誰道都無象和氣
兆祥定有符。

晚參一塵一佛國一葉一釋迦山僧到此已
是插足不入是你諸人心麤膽大全不照顧
成何道理高聲云看脚下。

中春上堂佛滅天人憂瘁日芳菲此際又重
臨黃金妙相春冰泮白玉明豪曉漢○嶽色
青澂正法眼谿華燦發涅槃心○○薦得東
風裏何用拘尸郭畔尋復畫○云還薦麼一
片白雲橫谷口幾多歸鳥盡迷巢。

上堂眾集驀拈拄杖擿下云不得動著舌頭
向者裏道一句看眾默然師云死去十分便
下座侍者向前拾起度師師接得便打。

鎮𡰥伯王鳴謙請上堂妙智無方十虛由其
融攝霛機有作法界資以化裁堅如持剎風
烈似金剛燄千聖莫能比擬自餘誰敢當鋒
只要箇漢於中翼翼纂承心心奉重妙運天
輪地軸密羅武緯文經則可謂得大總持具
王三昧如是而蘇途四海立見四海同春如
是而把定封疆說甚波旬褫魄要且達磨西
來也無插足分不見道拈起也乾回坤轉應
須束手歸降放下也草偃風行必合全身遠
害總之敕奉寰中威行閫外故得卷舒自在
􂊂放同時報君親育𥠖元昌厥後福有求而
必應災無悔而不消正當恁麼時原始要終
一句作麼生道拂牛劍豎兵威洗日月咸瞻
耀聖明。

晚參舉密師伯與洞山在餅舖密於地上畫
一圓相謂洞山云把將去山云拈將來後來
保寧勇云非但二人提不起盡大地人亦提
不起師召眾云諸人還提得起麼良久云也
須是箇踞地師子始得若是山僧待他道拈
將來便與一掌者一掌有生復有死有利亦
有害。

上堂古人道九旬禁足魚遊網三月安居鳥
入籠生殺盡時蠶作繭如何透得者三重天
童今夏因兵荒歲儉故不安居亦不禁足既
不安居禁足則無生殺可商量既無生殺可
商量則無三重可透脫既無三重可透脫則
人人活卓卓赤體無依各各峭巍巍行徃自
在然有一事祗如圓覺伽藍豎窮三際橫徧
十方敢問諸人作麼生出得若出不得莫道
布帒口山僧不曾結却好參。

祈雨上堂舉劉禹端公上雲居謝雨問弘覺
云雨從何來弘覺云從端公問處來端公遂
禮三拜歡喜而退行數步弘覺召云端公端
公回首弘覺云問從何來端公無語歸家三
日而死師云雲居問殺端公眉毛落却大半
端公遭問脫去說話終不借人舌頭即今有
問天童但向道合取口然則作麼生得他雨
下但辦肻心决不相賺。

檀越陷𥸨亡歸請上堂問死中得活時如何
師云今日天晴進云毛吞巨海芥納須彌時
如何師云頂門更著金剛眼進云踢倒珊瑚
𡬾見出夜明珠師云退身三步看進云大眾
證明師云拄杖子未放你在便打乃云天上
人間獨步未是作家魔宮虎穴橫身始稱好
手若是過量人提持過量事操縱過量機發
揮過量用任是乾坤倒覆大海翻騰草木樷
林悉化為刀槍劍盾也則動他一毫不得所
以道我若向刀山刀山自崩裂我若向鑊湯
鑊湯自枯竭履尊則榮處潛必謖無險不夷
無徃不覆可以滅諸殃可以集眾福可以為
人起死回生可以與他解黏去縛全因本地
風光不假神通造作猶是此人麻滓麴末邊
事畢竟如何是他真實得力處待你死了活
來向你道。

晚參千華競發百鳥嗁春是向上句諸佛出
世知識垂慈是向下句作麼生是二途不涉
底句良久云金剛倒地一堆泥。

天童弘覺忞禪師語錄卷第三

* 音釋

蛤蜊
(上葛合切音鴿下良脂切音棃蛤蜊蟲名海蚌也)。
曬㫰
(上所賣切
音𨢦下朗宕切音浪曬㫰暴乾物也)。
謖
(所六切音縮起也)。
滓
(壯士切音第澱
也又汁滓也)。

天童弘覺忞禪師語錄卷第四　　　中四
嗣法門人顯權等編

* 住明州慈谿五磊山霛峰禪寺語錄

五門樓閣門一指彈美宗廟富千官祇如大
士彌勒因甚郤從外至不因漁父引爭得見
波濤。

佛殿無人接得無人識得展坐具云因我得
禮汝撞頭磕額乾坤窄。

據室打斷臨濟驢腰猶是尋常爐鞲拶折雲
門馬腳未稱本色鉗鎚新霛峰到此又且如
何舉令以手約云住住三箇孩兒抱華鼓莫
來攔我毬門路。

檀越疏詞傾屈宋句壓馬班珠林杲杲玉𡬾
珊珊勾引春風上畫欄。

山門疏抂君曰制抂國曰令抂𠊳臣曰符信
抂山僧曰甚麼佛祖聽權衡人天齊乞命。

法座身高一丈六尺以一丈六尺為寶座身
高八萬四千由旬以八萬四千由旬為寶座
身量如虛空以虛空為寶座乃至肘芥塵毛
莫不其量正等見道新霛峰者裏高多少超
步毘盧頭頂上十方世界見全身。

上堂上首白椎云法筵龍象眾當觀第一義
師云當觀第一義佛祖難廻避莫有共相證
明者出眾相見僧問霛峰古寺今日重新臨
濟家風兩回露布過量人來未審如何相接
師云腦門迸裂進云恁麼則腳跟點地去也
師云未必心頭似口頭進云龍生金鳳子𧘂
破碧琉璃師云且放過一著問身似菩提𡬾
心如明鏡臺菩提即不問如何是鏡子師云
當陽無避處進云只如古鏡未磨時如何師
云大家抂者裏進云磨後又如何師云看脚
下進云恁麼則頭頭上明物物上顯去也師
云分明覿面㪅無真爭奈迷頭還認影進云
不可壓良為賤師云禮拜了退僧歸位師乃
云三世同真際時不踰乎剎那一月印千江
影詎偏於眾水其奈通人正寡局士還多拕
布袋者立老長街入西山者往而不返遂𠊳
一真法界隨器量以區分古帝山河恣英雄
而割據人懷偏安之見俗尟大同之風驀拈
拄杖云卻是山僧拄杖子獨能分身兩處散
體十方不破一斧而混一華戎不缺一斨而
光宅四海穆穆焉皇皇焉閒攜天童缽盂時
過霛峰喫飯於中不作自見不作他見不作
去想不作住想不作下山教化想不作目睹
雲霄想如空於境無所分別又於國土平等
隨入正當恁麼時畢竟如何卓一下云解拈
天下任橫行高振風䂓有何極但某學疎才
淺涼德菲躳三秊承乏天童媿無寸補今之
霛峰濫受得不回皇尚賴本邑眾姓諸檀本
山𦙌嘗二士力為弘護許以退耕𦕼赴時節
因緣詎云開堂為國所以中謝不敢再三伏
願人人寶所同歸似童子登樓而不異宛爾
霛山再見類仙人執手以無差國運偕法運
齊昌慧天與堯天共耀復舉僧問百丈如何
是奇特事丈云獨坐大雄峰天童淨云大眾
不得動著且教坐殺者漢師云百丈解坐不
解起天童解起不解坐何似山僧今日與見
歬一眾同踞大雄峯頂行底坐底總不教你
一任諸人自作活計設有問如何是奇特事
但與劈脊𠊳棒何故𠊳八極頂目者不自爭
衡遇斯人兮駕御昂枿復白椎云諦觀法王
法法王法如是師卓拄杖下座。

當晚小參山僧往日久矣知聞山海之交有
一霛峰古剎岧嶤天外頓落羣岡肰欲於中
分明曉了路之高低山之峻嶮峰巒回合竹
𡬾參差則莫若今朝籃輿親到一回也當知
此事不在言說貴乎親到亦復如是驀忽有
箇漢冷笑一聲摳衣出眾扼腕立地道長老
將謂你來自太白名山必開應菴甘露必新
宏智條章元來得與麼絮你宛不知此事直
饒三世諸佛歷代祖師天下老和尚也則跳
他不出說甚到與不到邪山僧噓噓畢竟上
座是說到底敢問作麼生是親到底歸堂喫
茶復舉外道問佛不問有言不問無言世尊
良久外道云世尊大慈大悲開我迷雲令我
得入雪竇顯云迷雲既開決定見佛還許他
同參也無若其相委知則天下宗師并為外
道伴侶如各非印證則東土衲僧不如西天
外道師云山僧今夜不𢡽眉毛要斷者椿公
案拈拄杖云七十二棒翻成一百五十雪竇
領取五十外道領取五十世尊領取五十自
云新霛峰聻􂊂拄杖蠻𡰥貊狄分諸國盡抂
吾皇化育中。

𦙌暜聞請上堂六門無鑰晝夜常開一道神
灮貫通今古如是則非但鑑暜見亦暜非但
見暜聞亦暜聞見既暜則法爾恆肰法既恆
肰則月渚煙林時吐廣長之舌霞峯霧沚常
譚少室之心不見道㴱山嶮嵒人迹罕到處
還有佛法也無石頭大底大小底小以拂子
畫一畫云正當今日又作麼生昨夜清風生
八極今朝流水漲歬谿。

上堂山寺寒燈乞遠邨幾回芻狗吠黃昏法
䨓今已騰龍象依舊南開古殿門是知風有
魯齊變之自我道無今古弘之抂人苟能即
凡心而證聖心則我猶昔人非昔人矣覬共
邁征無荒日月珍重。

請通玄奇禪師上堂別峯不意卻親遭力索
無因見妙高豈是當頭多隱諱從來正打貴
旁敲不見昔日丹霞訪忠國師問侍者國師
抂否者曰抂即抂祇是不見客霞曰大㴱遠
生者曰非但上座佛眼亦覻不見霞曰龍生
龍子鳳生鳳兒國師睡起侍者以告國師乃
打侍者三十棒遣出院丹霞聞得歎曰不謬
為南陽國師豈非丹霞旁敲故顯國師正打
因顯國師正打始知豪無隱諱既知豪無隱
諱自肰大用見歬霜威凜凜肰後方可祖印
高提吹毛橫按劋絕今時露布發揮從上家
風激揚敲唱雙行驀劄主賔互換主賔互換
也雲迷大壄霧鎖長空敲唱雙行也韻出青
霄風生滿座直得山河大地盡作琴聲草木
樷林順方􂿍向正當恁麼時作麼生是豪無
隱諱底事卓拄杖云要會麼下座同申勸請
通玄和尚暜為諸仁分明指出。

示眾舉須菩提持缽維摩詰家滿盛香飯云
汝能謗於佛毀於法不入眾數乃可取食須
菩提不知是義置缽而去道場辯云當時若
有箇倒拈蝎尾逆捋虎須擺手出荊棘林纔
見他恁麼道但云贒贒易色事父母能竭其
力事君能致其身與朋友交言而有信直饒
淨名老人也須倒退三千里師云道場雖善
就下平高裁長補短爭奈出爾反爾一似鞏
縣茶缾不如當時輕輕向道將謂汝是箇俗
漢管取淨名一坐不起香飯滿缽持歸諸人
還見道場落處麼㪅聽山僧一頌鴻門會啟
燕豪英赤帝幾遭亞父傾誰信子房陰有榮
一親項伯漢功成。

追嚴請上堂假𠎥四大以為身心本無生因
境有大眾心既無生身復假𠎥且道生𣦸從
甚麼處起為從天邪為從地邪為從父邪母
邪五蘊六入十二處十八界二十五有邪如
是反覆推竆忽肰如夢斯覺方知二十五有
不可得十二處十八界不可得五蘊六入不
可得天地父母不可得身不可得心不可得
生亦不可得𣦸亦不可得正當恁麼時如何
風吹碧落浮雲盡月上青山玉一團復有一
頌本惺薦母超生𣦸我話𣦸生當自惺迷去
本頭成想象惺來法界露全形長空自古何
虧復曉霧有時或散亭打破畫屏歸繡戶慈
闈端的未開扃。

授權懷二上座衣拂上堂法無可傳非傳曷
定宗旨心無可印惟印斯揀正邪悟不由師
道寧存已故論霛山家法父業恆子承爰遡
雞足真䂓兄芳亦弟襲所以三呈白紙象骨
證其同風一點青睛川顏久以僃彩况劻勷
有素表裏無瑕贈以兔角杖頭貴鑿人天頂
眼授以龜毛拂子圖忝佛祖冤讐遂拈杖舉
拂云大眾正當恁麼時廣宣流布毋令斷絕
一句又作麼生道潛行密用須珍護撥發霛
芽徧界春。

示眾趙州轉藏有誵譌一帀行來功已多堪
笑尤遭婆子摘問君全藏㪅如何莫是喝一
喝麼莫是拍一拍麼莫是盡力揮案一下麼
莫是再起身行一帀麼也只轉得半藏若論
全藏三世諸佛歷代宗師固是目瞪口呿假
令過未見抂十法界中若聖若凡若有情若
無情皆悉示見成佛一一佛復見十法界微
塵數身一一身復見十法界微塵數頭一一
頭復見十法界微塵數口一一口復見十法
界微塵數舌一一舌復出十法界微塵數音
聲一一音聲復宣十法界微塵數妙義一一
妙義復經十法界微塵數劫而為演說或正
說或旁說或直說或曲說或贊說或毀說或
譬喻說或妙伽陀說乃至十法界中所有微
塵一一微塵復有十法界微塵數諸佛充滿
其中所見身頭口舌音聲妙義劫數言說亦
復如是也只轉得半藏畢竟作麼生轉得全
藏去良久云請各各歸堂喫茶。

辭霛峰赴雲門廣潤上堂知雄守雌知白守
黑智固囿乎情封達則兼善天下竆則獨善
其身慈亦隘乎弘被惟我衲僧家要且不肰
未有長行而不住未有長住而不行欲益無
所益欲為無所為宜作舟航况十方剎海目
歬觀本無心於彼此大千同一真如性豈有
象於去來但山僧利眾乏珍匡徒寡德而台
之廣潤越之雲門三請益堅應難推託今則
雲帆將挂誠恐四眾失依特命權公座元繼
席開法㐲望眾慈勸請㪅煩道力劻勷要期
慧日以常縣庶幾宗風而不替其有參隨上
士未免跋涉兩途希念百城煙水之勞無忘
為法捐軀之志則抂此抂彼莫不咸宜若住
若行均為道用正當臨岐一句又且如何分
付各趁風雲勢為霖徧九垓。

* 住越州雲門寺語錄

法座無上寶華王座人人寸步不離我且逢
場而作戲何事毘邪之遠移遂陞云把竿直
上任公臺十轄絲綸次第開千尺金鱗誰負
命揚鬐𠊳請鼓波來(是日無問答者)乃云言發非聲
色歬不物貴當人之自會豈問荅之能詮故
會則事同一家於事同一家中𠊳爾著倒未
免沈寒水臥荒陂不會則萬別千差於萬別
千差處一齩齩斷卻能起風䨓為霖雨所以
道平地上𣦸人無數過得荊棘林是好手若
欲建立宗旨㪅須撥轉天關臨濟喝德山棒
拈放一邊俱𦙆指雪峰毬拋向一處以至睦
州擔版趙州喫茶雲門扇子𨁝跳風穴師子
􂻦髿束之高閣不攀舊日支條別行生機一
路方可隨處作主不妨遇緣即宗奮袖裏金
鎚開胷中六合或時兔角橫挑日月或時龜
毛倒縛虛空事同一家卻乃萬別千差萬別
千差卻乃事同一家戢玄機於未兆藏冥運
於即化則且置正當令日萬里垂鈎羅龍打
鳳一句又作麼生道生涯只抂絲綸上一釣
須連十二鼇復舉仰山問霛鷲閒寂寂無言
時如何眎聽閒云無縫塔歬多雨水師云仰
山問既有宗霛鷲荅亦攸同固肰箭鋒相拄
心眼無差祇如當山堂頭和尚歬月掩息方
丈巳寂寂以無言今朝山僧為勷後事緇白
同請攝院將堵波而嵂崒設有問無縫塔歬
因甚卻多雨水合荅他甚麼語即得卓拄杖
云萬派皆歸海千山必仰宗下座。

惟善禪人薦師澂清菴請上堂佛性八處出
見祇如包胎未具時合作麼生般若五蘊皆
空即今清音歷耳者又是甚麼所以真常流
注亙今古而恆肰智鑑無依迥孤明以獨運
去來既爾絕迹𣦸生何處安排要之緣會即
彰如天忽雲緣盡則滅似漚還海况戒德朗
其玉潤心珠湛若淵澂者哉大眾且道圜逝
澂公二三秊來又向甚麼處去也𧘂霄鶴巳
出銀籠萬頃秋灮連漢碧。

晚參攪酥酪醍醐為一味蓋因杓柄霛通鎔
缾盤釵釧為一金自是爐頭神妙雲門者裏
爐頭固不扇杓柄亦不拈單單為諸人出隻
手驀伸手云因甚喚作手眾屏息無語師呵
呵大笑起坐云不見道雖有一雙竆相手未
曾􂿍揖等閒人卓拄杖歸方丈。

開爐玄知浴請上堂兼為檀越追嚴三世諸
佛向火燄上轉大法輪鏤冰無琢玉之譚火
燄為三世諸佛說法三世諸佛立地聽結草
乖道人之意殊不知盡空法界往古來今都
盧是箇火燄於中覓甚麼佛覓甚麼法輪覓
甚麼說者聽者况復聖凡迷悟生𣦸輪廻不
見道火爐濶一尺世界濶一尺火爐濶一丈
世界濶一丈如是則頭頭顯露非他露物物
全彰無別彰日炙風吹無非當人出身之候
𡬾凋葉落悉是歸根得旨之時肰則雲門寺
裏今朝結制開爐復為何事良久云若不入
水爭見長人。

到顯聖眾請上堂旃檀林內必長旃檀師子
堀中應多師子况先湛和尚之樷席森森玉
立之道場山僧到來瞻仰有分豈敢於此抑
揚當時嘗記德山一日謂嵒頭曰我者裏有
兩僧入山多時你去看他怎生頭遂將一斧
去見兩人抂菴內坐乃拈起斧曰道得也一
下斧道不得也一下斧二人殊不顧頭擿下
斧曰作家作家遂喝一喝云當時若下得者
一喝洞山門下愈見灮輝頭歸似山山曰你
道他如何頭曰洞山門下不道全無德山門
下未夢見抂又喝一喝云當時若下得者一
喝德山門下不至寂寥大眾者兩喝中有一
喝如金剛王寶劒有一喝如踞地師子若人
緇素得出許伊直超曹山三種滲漏若緇素
不出復喝一喝云蕅穿平地為荷葉筍過東
家作竹林卓拄杖下座。

晚參山僧未出方丈以歬拈拂子擊香几云
只者牀子已為諸人㴱譚實相了也及乎法
鼓三通山僧據坐此間未免話作兩橛還有
為山僧救義者麼不妨出來通箇消息良久
起座云山僧今夜失利。

荊門法主請上堂亮座主㴱入西山知過必
改周金剛㷊燒疏鈔見義勇為所以道參禪
人須猛烈點著心頭時早瞥橫按吹毛白似
霜是佛是魔當頭截苗稼無侵尚涉功眼中
誰貴黃金屑從歬寶𢡽盡掀翻萬里冰崖寒
教徹別別打刀須是邠州鐵。

先大師禹侍者歸自淮海禮龕請上堂舉漸
源興侍道吾往檀越家弔慰師云白虎入星
宮源撫棺曰生邪𣦸邪師云作麼作麼吾曰
生也不道𣦸也不道師云突出難辦源曰為
甚麼不道師云猿猴探水月吾曰不道不道
師云心真語自直歸自中路源曰和尚今日
須為某甲道若不道打和尚去也師云蒼天
中㪅忝冤苦吾曰打即任打道即不道師云
鐵作面皮源𠊳打師云好心不得好報吾歸
院曰汝宜離此去恐知事得知不𠊳師云放
教冷來看源乃禮辭隱於邨院經三秊後師
云路遙知馬力忽聞童子念觀音經師云時
來風送滕王閣至應以比丘身得度者即見
比丘身師云相隨來也忽肰有省師云鈍根
阿師遂㷊香遙禮曰信知先師言不虛發自
是我不會卻怨先師師云今古由來悔恨多
大眾山僧與麼評論座下高贒諒無不曉了
者祇如應以比丘身得度者即見比丘身與
他生也不道𣦸也不道有甚交涉興侍者卻
乃悟去還會麼常因送客處憶得別家時。

長至小參舉僧問石門照一陽纔啟天地咸
知依時及節事如何照云午夜燈灮連夕照
照後如何茶煙香篆一時清師云山僧即不
肰有問一陽纔啟天地咸知依時及節事如
何但向道長至來朝賀昏鐘此夜參參後如
何大眾歸單打坐兩序寢堂茶湯。

晚參一句語須具三玄門一玄門須具三要
有權有實有炤有用即許你等諸人穿鑿祇
如大用見歬不存軌則又作麼生會他古人
眾竦立師打筋斗歸方丈。

過六度菴僧道元請上堂開示兼薦二親非
法不說法法說無非法一法印森羅寧有法
不法如是則南鄰犬吠無非般若真宗北舍
雞鳴悉是西來祖意峰山疊疊晝夜宣揚鏡
水滔滔古今流衍𠊳恁領略得去猶是景響
音聞况復山僧􂻯兩片皮掉三寸舌諸人言
中取則句下承當是謂沃水增冰究竟於理
何益大眾若欲道妙㴱臻見元洞徹直須上
無攀仰下絕已躳向包胎未具已歬薦取一
霛真性肰後天上人間不妨東涌西沒生與
一切人同生而生無生相𣦸與一切人同𣦸
而𣦸絕𣦸緣津梁萬有為架六度之橋提挈
四生直扺無為之岸正當恁麼時且道薦嚴
一句又作麼生道妙體金剛無變易穢邦樂
土總堂皇。

檀越延生請上堂問一霛真性不假包胎生
又生箇甚麼師云一輪紅日到天心進云莫
不是𠎥路經過麼師云是闍𥠖見處進云未
生時真性抂甚麼處師云看腳下僧喝師𠊳
打進云若非透過金剛眼空教垂髮白如絲
師又打問大徹底人本脫生𣦸因甚命根不
斷師云正要闍𥠖疑著大修行人當遵佛制
因甚不守毘尼師云山僧得自由佛祖公案
只是一箇道理因甚有明與不明師云穿過
鼻孔杲日當空因甚被片雲遮卻師擊拂子
云還見麼人人有箇景子寸步不離因甚蹋
不著師云過者邊立盡大地是箇火阬得何
三昧不被燒卻師云照顧眉毛進云謝師荅
話師云識甚好惡問一氣不言含有象萬霛
何處謝無私如何是無私一句師云天長地
久進云未兆巳蒙師指示覿面相逢事若何
師云眼睛突出進云恁麼則人人鼻孔遼天
箇箇腳跟蹋地去也師云賺殺闍𥠖僧喝一
喝歸眾師云壄千倚勢乃云身從無相中受
生猶如幻出諸形象幻人心識本來無辠福
皆空無所住毘婆尸佛恁麼說話於唱教門
中即得若是衲僧門下舉必全真動無遺照
一見一切見一聞一切聞一明一切明一用
一切用諸知見盡身心性離直下惟有金剛
正體巍巍堂堂全體與麼來煒煒煌煌全體
與麼去妙圓超卓全體與麼十二時中折旋
頫仰所作所為勝因妙果如金搏金似水洗
水皆悉不虛乃至改禾莖為粟柄易短壽作
長秊尚未動著衲僧向上一竅抂且道衲僧
據甚麼道理拈拄杖云且聽山僧拄杖子㪅
唱微妙伽陀無根霛木自條肰直透威音那
畔歬三際尚資分朕兆四時何法得推遷灮
吞萬象頭頭見氣絕諸塵法法圜曠大劫全
􂊂一念八千誰羡大椿秊卓拄杖下座。

追嚴上堂問一雨暜滋直令後化先亾箇箇
脫皮換骨見歬還有脫皮換骨者麼師云只
你擔帶得多進云金剛不壞之體作麼生換
師云也須斬作兩段進云又脫箇甚麼師云
看你抖擻不下進云去住不隨風力轉驢胎
馬腹自稱尊師云非汝境界進云是甚麼人
境界師云高著眼乃云非心非佛絕智絕愚
豎竆三際橫徧十虛今朝臘盡來日春初本
無間斷寧有代除因甚如此金剛王體自如
如㪅聽一偈風吹不動天邊月雪壓難摧澗
底松剎海三千沈後夜妙高山色自孤聳。

陳仕祿因妻產亾請上堂超薦大𣦸方纔大
活大活應須大𣦸既到大𣦸大活了𠊳恁麼
去自救即得若欲提殺人刀用活人劒㪅須
將大𣦸大活底斬為三段直得淨嬴嬴絕承
當內不見有已霛赤灑灑沒可把外不見有
諸聖肰後倒握魔王印逆執六師旛呼煩惱
作圜常叱涅槃為罥網天下𣦸不得底活人
用活法而𣦸之天下活不得底𣦸漢用𣦸法
而活之一一與他乾回坤轉海立山奔佛祖
潛蹤日月俱黑不見道子啐母啄子覺母㲉
母子俱亾應緣不䥘同道唱和妙云獨覺正
當恁麼時如何百艸頭邊藏不得春風景裏
見全身。

薦親請上堂無毛鐵鷂過新羅十景神駒奈
若何拈卻髑髏歬見底春風歲歲綠庭莎。

晚參舉慈明示眾云一切贒聖皆以無為法
而有差別案山抂歬主山抂後且道無為法
抂甚麼處良久云向下文長付抂來日應菴
和尚云天童也著一隻眼一切贒聖皆以無
為法而有差別東勝神洲西牛賀洲南瞻部
洲北鬱單越到處去來不如抂此師云山僧
也著一隻眼一切贒聖皆以無為法而有差
別翻身趯倒劒門關大地山河無寸土。


天童弘覺忞禪師語錄卷第四

* 音釋

枿
(同檗餘也斬而復生曰枿)。
呿
(去伽切音佉張口貌)。
鬐
(渠伊切音耆魚脊也)。

勷
(如羊切音禳劻勷)。
罥
(􃉚縣切音睊綰也)。
啐啄
(上倉夬切音嘬啗也
下竹角切音𣵠鳥啄也通作噣)。

天童弘覺忞禪師語錄卷第五　　　中五
嗣法門人顯權等編

* 住台州府寧海縣廣潤禪寺語錄

山門五九四十五太陽來入戶風雲從萬物
覩烈燄爐中彩鳳飛華鍼眼裏金鵬度。

佛殿不著佛求不著法求不著僧求用禮作
麼木人夜織石女拋梭。

伽藍我提綱君挈目帝座當年尚感通護持
何用山僧屬。

祖堂八萬四千非鳳毛三十三人入虎穴􃆝
到山僧復何為㨿虎頭收虎尾。

據室開潑天門戶接四海玄徒未論騎虎豊
干便是寒山拾得燒火底與他燒火埽地底
與他埽地必若㨿令而行銀地菩薩金地佛
方廣五百應真大士總是門外漢拶折腳脛
有分在何故金烏吸盡天邊露玉兔敲殘海
上霜。

小參僧問五磊峰頭獨觀霄漢雙梅谿上重
整家風正當龍象交參扶豎綱宗一句請師
垂示師云黃河清出聖人進云三頓烏藤黃
檗要旨因甚臨濟入門用喝師云倒接無根
樹進云一條紙燭信老真機因甚德山入門
用棒師云橫挑海底燈進云祇如千棒打不
著萬喝施不到底又如何分付師云砧基道
者田厙奴兒進云不因今日問錯過目前機
師云只今也不少僧喝師便打進云碧海濤
聲千古振瑞雲山色萬年青師云閒言語乃
云去年始脫天童耙今日重牽廣潤犂分應
業緣須報償敢辭帶水又拕泥大眾衲僧家
羅籠不肯住呼喚不回頭孤迥迥尋常氣宇
如王峭巍巍一等面皮似鐵因甚到此被人
牽抴得上高落低不見道順是菩提復舉大
慧杲初住徑山開堂於明慶寺下座次少卿
馮公楫問曰和尚常言不作者蟲豸因甚今
日敗闕慧曰盡大地是箇杲上座你作麼生
見馮擬議慧便掌師云馮濟川可謂運斤有
法其奈斵堊無功若是山僧盡大地是箇杲
上座你作麼生見但云恁麼則世界總被和
尚占卻待他動靜隨後便喝豈不增色寀僚
正當今日有問山僧又對他甚麼即得雲綻
家家月春來𣗳𣗳華。

施主請上堂舉龍牙云天下名山到因腳辛
苦年深與襪著而今老大不能行手裏把柄
破木杓東山演祖云白雲即不然腳也不能
著草鞵手也不能把木杓端坐受供養施主
常安樂師云慙媿山僧又復不然到徧名山
天盡角無端老被住持縛院門倒塌應重修
著卻草鞵仍把杓且道與麼時還有報答施
主底道理也無滄海畊翻定有秋鐵餕餡煑
黃金鑊。

皆然化士請上堂兼為檀越薦室道本無橫
徑入者必從緣塵塵盡三昧法法總皆然普
化常時搖鐸盤山一向行廛不離猪肉案頭
能使泥牛通身換骨只在器車幕下頓令石
女平地登仙推倒嘉州大象放出文殊普賢
一亙晴空萬古千波兢涌嵒前落華莫謂難
重上破鏡休驚不再圜獵獵風蒲朱夏節鴛
鴦還睡綠池蓮。

宗僧統率諸山請上堂七金五嶽仰須彌以
為宗萬𣲖千流趨溟渤而至止釋梵為諸天
之所敬金輪尊八極以無傾祇如山河大地
日月星辰四聖六凡三宗百氏之學又統承
箇甚麼豎拂子云於此明得則機機頓赴何
難捏聚浮幢輕擿大千於方外法法圜融不
徒放開芥子閒納華藏於孔中要且三世諸
佛歷代祖師天下老和尚喝一喝云不消一
喝瓦解冰消於此不明擿下云真人十八界
元空三十一人同姓呂分散遊山各占山三
十一人又同處。

城東法安霛峰諸山請上堂常嗁賤賣心肝
因般若以東請善財劬勞烟水為知識而南
詢雖皆重法輕生其奈忘家失業殊不知光
吞萬象人人有衣裏明珠貴踰娑婆各各韞
懷中至寶千霛一致何用穿通萬古常如非
從人得所以達磨不來東土曹谿白浪滔天
二祖不徃流沙少室清風帀地大眾祇如恁
麼會即從畢竟列葉分燈是誰聯芳續𦦨良
久云假饒千載聞名不如一回見面卓拄杖
下座。

念孩曹居士請上堂問古寺建三門千載一
人成事業敢問事業如何成師云天無私覆
進云霛峰環勝地先朝後代濟蒼生畢竟蒼
生如何濟師云地無私載進云拈卻成除卻
濟還許學人直入也無師云你須知恩始得
進云不登絕頂爭見天空師云可惜許進云
過在甚麼處師云未知恩在進云作家宗師
天然猶在師云莫亂搽糊乃云止止不須說
我法妙難思釋迦老子太殺抑人揚已無以
穢食置於寶器維摩大士未免屈已扶人簡
點將來二俱不了何故不見道夫說法者當
如法說法無有我離我垢故法無眾生離眾
生垢故離眾生垢故故目前無闍𥠖離我垢
故故座上無山僧座上無山僧故心行處滅
目前無闍𥠖故言語道斷言語道斷故咳唾
掉臂無非祖意西來心行處滅故治世語言
資生業等皆與實相不相違背如是則攪長
河為酥酪不動腕頭變大地作黃金豈勞施
設一一胷䘳流出與我蓋天蓋地塵塵普見
色身物物全彰大用正恁麼時如何空生無
意嵒中坐不禁天華動地來。

晚參擬心時被擬心魔縛非擬心時被非擬
心魔縛非非擬心時被非非擬心魔縛敢問
大眾作麼生得不縛去莫是極妙窮玄置心
一處得麼莫是一回入草去驀鼻抴將回得
麼莫是家親作崇識得不為冤得麼莫是析
旃檀片片皆香全身坐斷佛魔頭得麼莫是
休去歇去冷啾啾地去古廟香爐去一條白
練去得麼莫是是句亦剗非句亦剗譬如擿
劒揮空莫論及之與不及得麼莫是饑來喫
飯困來打眠隨緣消舊業且莫造新殃得麼
莫是衲被蒙頭萬事休此時山僧都不會得
麼莫是轉轆轆地纔恁麼便不恁麼得麼上
來做處不出作止任滅四病全在三縛之中
除此別有便請道看若道得始有語話分若
道不得大事為你不得小事各自支當珍重。

晚參舉七祖南嶽讓入室弟子六人各印可
曰汝等六人同證吾身各契其一一人得吾
眉善威儀一人得吾眼善顧盻一人得吾耳
善聽理一人得吾鼻善知氣一人得吾舌善
譚說一人得吾心善古今師云者老和尚䆿
語不少當時山僧若在便與他掀倒禪牀抴
下腳來爛搥一頓了然後問他六人你者一
隊漢皮下還有血也無是你以前還曾欠少
眼眉耳鼻舌心也無因甚卻從人得今既得
了他人底自已底又安向甚處亦與他爛搥
一頓豈不風清一世免得遞代相沿將箇東
𤓰印子印破他人面門大眾前來老漢總不
唧𠺕你等合知向皆卻來者裏覓箇甚麼山
僧今夜若不據令而行亦未免遭人貶剝拈
拄杖下座一時打散。

晚參由根有利鈍故證有疾徐從上根器總
作四種斷一頓中頓如霛山會上廣額屠兒
放下屠刀云我是千佛一數又黃檗和尚因
百丈舉再參因緣便明得馬祖大機之用者
是也臨濟云山僧徃日曾向毘尼中留心亦
曾於教乘中尋討後來知是救世藥方表顯
之說遂乃一時拋卻即訪道參禪後遇大善
知識方乃道眼分明始識得天下老和尚辦
其邪正非是孃生下便會還是體究磨鍊一
朝自省則漸中頓也溈山云如今初心雖從
緣得一念頓悟自理猶有無始曠劫習氣未
能頓淨須教渠淨除見業流識即是修也不
可別有法教渠修行趣向則頓中漸也所謂
漸中漸者即緣覺聲聞及權乘菩薩皆從三
無數劫修六度萬行方得成佛者是也更有
一人不涉頓不涉漸你道作何面目良久云
歸堂喫茶。

晚參真如凡聖皆是夢言佛及眾生並為增
語或有人出來問盤山老聻但向伊道不因
紫陌華開早爭得黃鸎下柳條五祖云更有
問四面老聻自云諾惺惺著師云更有問廣
潤老聻劈脊與他便棒又云少神作麼。

入新僧堂上堂問廣潤寺裏新建禪堂入之
者箇箇眉毛廝結出之者人人鼻孔遼天更
有一人也不出也不入勞煩和尚重拈出師
云淮南道士著真紅進云千江有水千江月
萬里無雲萬里天師云塞北佳人巧畫眉進
云人平不語水平不流師云咭嘹舌頭三千
里進云恁麼則擺手出長安去也師云不出
不入話作麼生進云也知和尚師云你知箇
甚麼僧歸眾師云腳跟下猶少一頓問望州
烏石與僧堂未到相逢已舉揚廣潤僧堂今
日就堂中箇事可商量如何是堂中事師云
獨掌不浪鳴兩掌鳴摑摑進云如是則人人
頭上放光箇箇腳跟露彩師云青蘿緣嶽頂
不與白雲齊進云頭頭垂示處仔細好生觀
師云高著眼僧喝師云好一喝僧擬議師便
喝僧連喝兩喝師復喝云再聻僧掩耳師云
了乃云浪鳴非孤掌兩掌鳴有之青蘿緣嶽
頂終遜白雲齊一斧斫成象骨槽三文娶得
奯公妻囉囉哩哩囉哩新神更著師婆賽古
廟重遭措大題且恁朝弋清風莫釣雲霓嬴
得華谿松徑上扶笻閒聽野猿嗁爭奈山門
頭兩箇大漢努目牚眉卻道百丈大智以前
嵒居穴處人人自律百丈大智以後高堂廣
廈人人自廢東廂下白鶴大帝與元弼真君
默默地商量諸方善知識解垂萬里鈎善布
縵天網安似我者裏堂頭一似􂻯米揚穅底
簸箕三􂻯四􂻯瑞雲路相次絕也說甚麼麟
鳳諧諧魚龍緝緝山僧被他搔著痒處不覺
手之舞之足之蹈之呵呵大笑笑到明朝後
日又後日乃左右顧眎云此眾無支葉唯有
諸貞實。

密老和尚諱日上堂問長庚曉景絕躋攀出
死入生了不干展布家風師再矣為誰舉櫂
別波瀾師云金雞解銜一粒粟供養十方羅
漢僧進云恁麼則可謂雲從龍風從虎師云
你還知南嶽讓和尚降誕白氣應於玄象在
安康之野麼進云真風直得來無已千古傳
持信有由師云杓卜聽虛聲進云親見和尚
去也師云見即瞎僧便喝師云驢鳴頭伏地
馬叫口朝天僧以手點胷云者聻師云情知
你亂做進云不得壓良為賤師云輕饒送出
三門外乃云太白霛峰兼廣潤三方六度為
燒香不因澹嚼家風久誰信菜根滋味長雖
然也是山東人喫棗子福州人嗜荔枝各自
說好處若論者老子道充寰宇德被天人幾
微而振達磨直指之宗自隱而章臨濟欲湮
之旨起關嶺垂秋之門祚譬如大龍宮殿水
出倍前而潮汐為之不失其候發同學未耀
之光華尤彼日天子照明世間而七金五嶽
因之高顯而殊出然則此日今時燒楓香餅
香黃熟香兜樓婆畢力迦旃檀沈水之香而
修設伊蒲塞供者殆將極江南窮塞北則又
何止嘗千嘗萬而與之較豊論嗇邪然而卻
有并渠列下自謂不如我道真者豈寸有所
長尺有所短乎抑智有所不知識有所未逮
乎慢山峻乎見剌深乎殊不知者老子頑如
陜府鐵牛嚚似嘉州大象贊固不動毀又何
傷所可恨者不審銅棺著跌是甚魔境見前
卻哀赤肉團上人人壁立千仞乃隱於陰入
之阬覆自蔀葑之下由是心憤憤口悱悱直
欲拳倒涅槃城趯翻三眼國上與佛祖結生
冤家下共波旬作死頭對那在泰山使者馬
面牛頭就是閻羅王聞之害怕鬼子母見說
攢眉帝釋搖頭修羅膽戰大眾是渠恁麼召
災惹禍所獲辠愆還有赦放時日也無不到
虛空撲落地也須滄海化為塵。

晚參舉雲門到灌谿有僧舉灌谿語云十方
無壁落四面亦無門淨嬴嬴赤灑灑沒可把
問雲門作麼生門云與麼道即易也大難出
僧云上座不肯和尚與麼道那門云你適來
恁麼舉那僧云是門云你驢年夢見灌谿僧
云某甲話在門云十方無壁落四面亦無門
你道大梵天王與帝釋商量箇甚麼事僧云
豈干他事門喝云逐隊喫飯漢師云大凡舉
話須知話之起倒者僧既不是弄潮手空將
鼻孔與人扭捏作麼廣潤見處也要與諸人
共知拈拄杖云看看望海鑯動也𨁝跳上瑞
雲峰頂壓著諸人頂門是你還解廻避也無
良久云十方無壁落四面亦無門淨嬴嬴赤
灑灑沒可把甚處去也抴拄杖一時打散。

晚參舉雲蓋智禪師云大眾昨日登山看釣
魚步行騎馬失卻驢有人拾得駱駝去重賞
千金一也無若向者裏薦得不著還草鞵錢
師云據山僧看來草鞵錢即不著還尚有寒
暑遷流在欲得不為寒暑之所遷流更聽山
僧一偈少年上𣗳日幾回老大傷嗟氣力穨
烏臼采經三五日腿酸不覺步難擡。

上堂涉水登山造瑞雲孜孜為法意何勤誰
知廣潤元無法只麼朝曦又夕曛有箇多知
漢從旁不甘抗聲出來道然則晝但晝夜但
夜僧但僧俗但俗香臺但香臺拂子但拂子
玄關既爾罔闢迷子何以知歸豈不孤他諸
上善人來意山僧郤有箇推託處乃徃古過
極無央世有佛出見號釋迦牟尼時今釋迦
老子為廣熾陶師於其法中始發無上道心
從此以後得值七萬五千諸佛承事供養乃
至經歷二大阿僧祇劫所供養承事諸佛無
有量已過量皆不與授阿耨多羅三𧂀三菩
提記至最後然燈如來始與授記爾於來世
當得作佛號釋迦牟尼何故以悟無所有法
故大眾既無有法且道釋迦老子據箇甚麼
道理便道天上天下唯我獨尊驀拈拄杖云
孤根自有擎天勢不比尋常曲彔支卓一卓
下座。

開爐上堂地爐無火客囊空雪似楊華落歲
窮拾得斷麻穿壞衲不知身在寂寥中古人
雖則與麼滴水滴凍簡點將來猶落今時爭
似廣潤者裏黑漆爐開正法眼真燈般若火
相須霛薪不斷從來𦦨無位真人樂有餘是
則固是祇如初三十一中九下七七九六十
三九九八十一朝徃西天暮歸唐土一馬生
三寅石牛攔古路又作麼生商量若商量不
下更須冷灰裏與我爆出黃金豆來始得。

上堂舉梁山道南來者與你三十棒北來者
與你三十棒然雖與麼未當宗乘後來琅玡
和尚道梁山好一片真金將作頑鐵賣卻琅
玡即不然南來者與你三十棒北來者與你
三十棒從教天下貶剝師云琅玡雖不將金
作鐵賣其奈自不說價要人還錢廣潤又則
不然南來者與你三十棒北來者與你三十
棒棒頭有眼明如日要識真金火裏看。

晚參舉汾陽拈拄杖示眾曰三世諸佛在者
裏為汝諸人無孔竅遂走向山僧拄杖裏去
強生節目淨因成曰汾陽與麼示徒大似擔
雪填井旁若無人山僧今日為汝諸人出氣
拈起拄杖曰三世諸佛不敢強生節目卻向
山僧拄杖裏走出向諸人道我不敢輕於汝
等汝等皆當作佛師云呼來遣去許他二老
死蛇活弄然雖如是向上一竅未曾動著山
僧今日為諸人提掇去也拈起拄杖曰若識
得者箇三世諸佛被諸人穿卻鼻孔若也未
識諸人鼻孔被三世諸佛穿卻擿下拄杖云
是箇甚麼。

晚參舉無用全拈長沙示眾云百尺竿頭坐
底人雖然得入未為真百尺竿頭須進步十
方世界見全身大慧先師道要見長沙麼更
進一步保寧則不然要識長沙麼更退一步
畢竟如何換骨洗腸重整頓通身是眼更須
參師云二大老一脚前一脚後簡點將來未
得歇在大眾要識長沙麼直須倒卻竿子始
得為甚如此打破淨缾無一事杜鵑嗁在落
華支。

晚參此事不可有心求銅砂鑼裏滿盛油不
可無心得波斯彎弓面轉黑不可語言造流
蘇帳曉春雞報不可寂默通石人打鼓韻鼕
鼕然則畢竟作麼生得與此事相應去免得
胡猜亂猜乃云庭前露柱久懷胎生下孩兒
頗俊哉未解語言先作賦一操直取狀元來
祈嗣請上堂問聞風自遠特趨來兆叶熊羆
法爾開一句了然超百億瓜綿何用弗高禖
龍唫霧起天垂蓋虎嘯風生瑞應槐父子不
傳真妙訣請師點出畼人懷師云但願闍黎
行好事自有天公降吉祥進云恁麼則人人
沾恩去也師云他後不得孤負山僧僧一喝
師云穉子敲鍼作釣鈎僧擬進語師便喝乃
云嘉州大象慣放癡憨陜府鐵牛長眠霜月
日靣佛月面佛徒看王䫉如華曹家女嵒頭
妻不解生男育女拈拄杖云惟有者條拄杖
子先天為心祖見在作津梁臨濟蒿支點著
蔭森大地嵩山業竈敲來佩響天人長育盡
羣萌誕生皆貴𦙌其奈年代深遠拄杖子偶
然失照被般杜撰巡官將去江外打壄榸便
見兔縱狐橫鳳衰麟遠如今要得雞足蘭孫
再茂少林桂子重芳震威一喝云七星衺暎
風生處四海還歸舊主人復高聲喚云主人
公惺惺著卓拄杖下座。

天童弘覺忞禪師語錄卷第五

* 音釋

堊
(遏各切音惡色土也)。
寀
(此宰切音採寀寮官也)。
穨
(徒回切音魋通作頹
又與隤同病也)。
曦
(虛宜切音曦日色也)。
鼕
(徒冬切音彤鼕鼕鼓聲也)。
榸
(樁皆
切音𪘨枯木根出)。

天童弘覺忞禪師語錄卷第六　　　中六
嗣法門人顯權等編

* 住台州府寧海縣廣潤禪寺語錄

長至小參舉慈明冬日牓僧堂作此字<img:>
<img:>其下註曰若人識得不離四威。

儀中首座見曰和尚今日放參明聞而笑師
曰首座胷中藏日月慈明掌上握乾坤則置
祇如拈卻下頭註脚作麼生知他字義分明
聽取山僧一頌霛符一道賽書雲瑞應堂歬
已絕氛四海文明風不動醉眠贏得日衺曛
吳江沈君謨薦母請上堂萊衣舞罷錦堂空
三載形儀想象中葉落風冷山骨露幾人於
此見秋容蓋為心塵固壅智日難開雲去雲
來誰識長空之自在漚生漚滅那知溼性之
恆如况乎之𣦸誓靡他清霜嚴峻節口碑深
鐫道路之石何須寶煥天章蓮蒂早結上生
之緣豈慮雲薶玉𡬾大眾與麼話會喚作看
樓打樓莫望衲僧門下過打折脚有分在且
道衲僧門下又作麼生佛祖位中留不住夜
深吹笛過蘆彎。

晚參有佛處不得住無佛處急走過趙州老
子非但八十猶行脚㪅饒走到百二十歲也
未得歇脚在大眾還有為渠作主者麼出來
解嘲看良久云恁麼則山僧𠎥手行拳去也
自幼持齋身已老見人無力下禪牀。

晚參舉欽山因僧問如何是和尚家風山云
錦繡銀香囊風吹滿路香嵒頭聞得令僧去
云傳語十八子好好事潘郎師云邃老不昧
洞上之宗奯公無違德山之子簡點將來一
人尤挂本來衣一人尚行心處路未出𣍘山
四禁在若是山僧如何是和尚家風似玉珍
不御如簧語帶悲遂顧眎左右云即今莫有
傳語底麼眾默肰乃云血染杜鵑春又過為
君那𢡽損娥眉。

詣南禪人請上堂一則三三則七生兒石女
老黃梅無角鐵牛眠少室信不及切須疑照
膽蟾光沈碧漢拍天滄海浸須彌疑得大悟
方㴱袢夏雲欺千嶂碧零秋風動萬家砧超
疑悟越玄關善財去後無消息樓閣門開竟
日閒以拂子畫一畫云正當詣南參請時又
作麼生但辦肯心決不相賺。

晚參星輝午夜髑髏穿透霛山燭滅昏宵智
眼宏開德嶠肰則風雨晦冥之夕不少而證
道為誰明星有爛之辰何多而𢍆真無一故
知因明啟悟而悟者非本諸明即暗開通而
通者詎關乎暗大眾祇如去卻明除卻暗又
作麼生是諸人開通的眼良久云歸堂喫茶
去。

除夜小參諸仁者臘月三十日到來也廣潤
寺裏且恁市果山蔬爐熏茗盌師友道𢍆話
故譚新若論閭閻編戶大有公賦勾追私租
敦逼命寄枯魚之肆身縣貸子之家天涯流
落而竛竮則父母望穿老眼獄戶長淪而淹
抑則妻孥痛斷柔腸蓋一秊之內悲情苦况
畢輳今霄故也所以古人喻爾我眼光落地
時謂之臘月三十日到來者正以此陰未謝
彼陰方生從歬所作業緣苦境一時俱見則
其慞惶怕怖較之人間臘月三十日又何啻
或相十百或相千萬或相倍屣而無算哉呵
呵大笑云肰則豈無高門巨室卿宰侯王之
家仰事無所虧俯蓄無所憾綺羅筵上錦繡
闈中鶴燄高燒龍膏澷剔金縷煙嫋嫋玉漏
度遲遲促管緐絃􂿍謌緩版雕觴霞汎醉袂
雲飛者邪復呵呵大笑云好大哥何不與我
了辦在歬也得恁麼一回快樂去不見古有
老宿上堂眾集定乃起身作舞曰諸人會我
意不眾曰不會宿曰山僧不舍道法而見凡
夫事後來復有老宿亦上堂作舞顧眾曰諸
人會我意不諸人無對宿曰清貧常樂奇怪
諸禪德古人逴得些子𠊳爾神珠玩弄旁若
無人受用則是受用爭奈落在世諦中若是
山僧遂起身作舞曰諸人還會我意不良久
云龍袖拂開全體見象王行處絕狐蹤行者
出眾白云奉堂頭和尚命兩班勤舊即就𥨊
堂獻湯師卓拄杖歸方丈。

上堂晝金夜玉秋潦冬涸凍徹冰崖芳生杜
若風澹澹楊桺池塘雨輕輕梨華院落正紫
煙南陌麗日千門許你諸人七穿八穴築著
磕著又作麼生得一句截流萬機𥨊削瓊支
璧月嘗如昨免見杏靨夭邪榆錢輕薄飛絮
亂投簾幙喝一喝云推倒佉盧虱吒陰陽何
處拘約。

晚參紅滿支綠滿支宿雨懨懨睡起遲閒庭
華景移左右顧眎云洎被打破蔡州數歸期
憶歸期夢見雖多相見稀相逢知幾時驀下
座擒住一僧云你一向甚處去來僧擬議師
拓開歸方丈。

大悲生日印宗化士從霛峰過廣潤納疏小
參化門舒卷邈難同得妙須憑識自宗一印
千差無別共大悲月見碧潭中所以心有心
宗法有法印挈其印則寶鏡當軒達其宗則
化母在握化母在握則應不因心而應同八
萬四千母陀羅臂寶鏡當軒則明不待照而
明同八萬四千清淨寶目明同八萬四千清
淨寶目則辦魔直辦佛界之魔揀異直揀同
中之異應同八萬四千母陀羅臂則驅耕夫
之牛端令苗稼滋盛奪饑人之食必使永絕
饑虛驅耕奪食而苗稼滋盛永絕饑虛則何
難將山河大地堆作黃金該有情無情俾成
正覺辦魔揀異直辦佛界之魔揀同中之異
則豈如黃羅子經玄中記說夫自稱天地父
母神者必是貓貍野獸自稱將軍神者必是
熊熊虎豹而巳哉海印彰時森羅畢印則置
且道即今印文落抂甚麼處舉拂子云好大
眾燕子呢喃景色乍長春晝睹園林萬華如
繡海棠經雨胭脂透桺展宮眉翠拂行人首
喝一喝復舉藥山令供養主抄化甘行者問
甚處來曰藥山來來作麼曰教化還將得藥
來麼曰行者有甚麼病甘遂舍銀兩鋌意山
中有人此物卻還無人即休主𠊳歸納疏山
問子歸何速曰問佛法相當得銀兩鋌山令
舉其語主舉已山曰速送還他子著賊了也
主𠊳送還甘曰原來有人遂忝銀施之師曰
甘贄將鰕釣鼈化主貪餌忘鉤藥山亾羊而
後補牢得失未免相半同安顯云早知行者
恁麼問終不道藥山來雖有入地之謀且無
𧘂天之計廣潤若作供養主當時與他一喝
𠊳行管取大小行者疑著半生去大眾廣潤
者一喝為是荅他語邪奪他機邪與他相見
邪為復別有道理邪請簡點看若簡點不出
向道莫行山下路果聞猿叫斷腸聲下座。

晚參舉石室善道禪師一夕同仰山玩月山
指月問者箇月尖時圓相向甚麼處去圓時
尖相又向甚麼處去石室云尖時圓相隱圓
時尖相抂雲門別云尖時圓相抂圓時無尖
相道吾云尖時亦不尖圓時亦不圓師云據
三尊宿語愜仰山即得愜山僧意未抂請諸
人別下一語看一僧云逢尖即尖遇圓即圓
師不肯又一僧出以袖轉身作圓相師直打
出法堂乃自別云尖時圓相尖圓時尖相圓。

晚參勝思惟梵天問不退轉天子云天子我
常於此佛國土不曾見汝天子云梵天我亦
不曾於此國土不曾見我有汝有我展轉難
見畢竟如何見得分明去新筍看成堂下竹
落華都上燕巢泥。

虞山梅里王紹林六十請上堂大盡三十日
小盡二十九月鏡通書四月是小萬吉通書
四月又大盡訝清曆無凖殊不知月之大小
歲之餘閏悉是名言𡚶想若約當人各各歷
歷孤明者著子何止包天括地籠古絡今正
𠊳不可言說諸佛剎皆悉碎末為微塵一塵
中剎不可說如一一切皆如是此不可說諸
佛剎一念碎塵不可說念念所碎悉皆肰盡
不可說劫恆爾此塵為剎不可說此剎為塵
說㪅難以不可說算數法算諸剎塵數可知
以此諸塵數諸劫說彼壽命倍難竆何况此
方一二三四五六七八九十百千萬億兆京
秭垓壤溝澗正載之法所能會稽者邪以無
性故得性自抂以無命故得命自抂以命自
抂故修短任物以性自抂故真俗隨緣且置
正當自艾而蓍自蓍而𦹾作麼生薦得者著
子親切免為大盡小盡之所推遷舉拂子云
還見麼去秊梅今歲桺顏色馨香仍舊擿拂
子下座。

晚參大通智勝佛十劫坐道場佛法不見歬
不能成佛道瓮裏何曾𧺆卻鼈廣額屠兒放
下屠刀云我是千佛一數不是性燥漢大集
會上有魔王語佛云瞿曇我待一切眾生成
佛盡眾生界空無有眾生名字我乃發菩提
心捏目生華作麼三箇漢既未足觀灮諸人
莫有過渠一頭地者麼出來試說行履看眾
默肰乃云恁麼則山僧不免放行洞山麻三
斤去也七寶畫牛頭黃金為點額春晴二三
月農人皆取則寒食好新正鐵錢三四百何
故不見道鴻鵠一舉千里飛鑽雲鷂子與天
齊鳳凰不是凡間鳥為瑞為祥自有時珍重
耿兵憲請上堂分巡寧紹台兵僃副𠊳耿公
應𢖍以今朝六月六日乃其父九一徵君忌
辰特齎貲入寺修供仍命山僧陞於此座舉
揚般若用資先考覺霛山僧即也不􃉛土上
加泥若夫生當聖作物覩之朝親際風虎雲
龍之盛探釋以知儒達生而知命有如徵君
芳躅誠山僧所樂道者大眾還知楚黃有耿
氏三先生也未見歬諸人想也未知山僧打
初行腳時首造商麻則聞諸無念和尚者甚
詳乃知皇明隆萬間性學復明於荊楚者由
三先生為之唱也三先生者長曰天台大司
農也季曰叔臺少司馬也次即徵君父曰仲
臺則以布衣為名儒宿學者之宗蓋其得無
師智自肰智因是大司農少司馬所自遜未
達一間者徵君幼過先生之庭長入司農之
室孝友義讓急人樂施一本自性成肰於學
無所不窺因再躓春闈度不用即銳意林泉
多從方外老衲遊日誦金剛經自課山僧比
見秦內㪅行狀及兵憲侍榻紀聞當徵君疾
革時僧俗有來省者與之問荅類機鋒踔厲
卓有楊李風諸仁者徵君是塵勞中人本渠
得力抂甚麼處一僧纔出禮拜起師𠊳打云
大眾見麼即此物非他物峭巍巍兮無空缺
活卓卓兮絕倚依佛祖因之出生真常資以
流注不如不異非色非心離自離他無抂不
抂若是夙有霛根底於此放卻身命𠊳見全
消即息全息即消全有即空全空即有遂能
不動真際散體浮幢有時示真纖塵不立或
復見俗萬化斯張出而月印寒潭沒則星沈
曉漢乃至美流芳繼璧合珠聯皆玄感夫風
雲非夤緣以要約蓋彼方空得器一去來眇
沙界於纖漚類聖贒於電拂又何生𣦸榮枯
之足論哉大眾正當恁麼時且道九一徵君
畢竟居何位次還委悉麼卓拄杖一下云大
用塵塵見勝身剎剎彰㪅有一偈掣開金鎖
玉麒麟超步玄淵自絕塵不作修文天上客
詎方獨醒汨羅人存留君子知家學去輓生
民見至仁為問餘灮何耿耿桂輪千載景常
新。

耿兵憲馮總鎮唐郡侯洎合府尊官迎師至
郡就請天寧寺陞座問嵒谷遠離國門親踐
既爾入廛垂手必當祖印高提向上宗乘請
師直指師云萬人遐仰處紅日到天心進云
清風吹玉管幾箇是知音師云大唐天子只
三人進云寒山逢拾得把手上高峰師云黃
河三千秊一度清進云記得風穴抂郢州官
衙陞座云祖師心印狀似鐵牛之機去即印
住住即印破意旨如何師云不是知音者徒
勞話歲寒進云盧陂既有鐵牛之機因甚一
籌莫展師云根境未空玄路抂臨岐終自泣
亾羊進云忽肰被盧陂掀倒禪牀喝𢿨大眾
又作麼生師云你試施設看進云今日人天
暜集凡聖交參箇箇有鐵牛之機人人有祖
師之印即是印即是不印即是師打云且道
賞你罸你進云一種沒弦琴唯師彈得妙師
云五彩畫虛空僧禮拜師乃云握閫外威權
殺人須用活人之劒據寰中令敕活人貴得
殺人之刀若但能殺而不能生𠊳見髑髏滿
地縱𠊳能活而不能殺未免荊棘參天就中
須是頂門眼正掌上機圓句裏明人言歬定
旨方可鋤見山之𡺴屼鏟意地之根株直得
千差一照而等平萬化皆如而絕對干戈不
動躋聖世於黃虞象魏無縣返淳風於太素
正當恁麼時坐享太平則固是畢竟承誰恩
力祇奉一人天地貴從教諸道自分權復舉
風穴因兵亂避地郢州牧主李𠊳君暜設大
會請就官衙陞座云祖師心印狀似鐵牛之
機去即印住住即印破祇如不去不住底且
道印即是不印即是時有盧陂長老出問某
甲有鐵牛之機請師不搭印穴云慣釣鯨鯢
澄巨浸卻嗟􃁅步碾泥沙陂佇思穴喝云長
老何不進語陂擬議穴打一拂子云長老還
記得話頭麼試舉看陂復擬開口穴又打一
拂子牧主云信知佛法與王法一般穴云𠊳
君見箇甚麼道理牧主云當斷不斷反招其
亂穴𠊳下座師云風穴據令牧主知歸可謂
龍驤虎驟鳳翥鸞翔且暮一時千秋或遇祇
如盧陂落節且道過抂甚麼處諸人若未委
悉㪅聽山僧頌出大人知見不尋常大用緐
興絕忖量經濟有權𢖍佛祖太平無象見陶
唐已將化育同天溥誰信耕漁別有鄉心境
尚存玄妙路臨岐終自泣亾羊久立尊官伏
惟珍重下座。

金剛會眾居士請上堂質逾金剛體空劫石
魚行肉肆巍巍堂堂搢笏陞階緜緜密密風
吹不入雨打不溼迅電非灮疾䨓非急浮幢
手捏成太華只一劈福德越虛空乾坤無等
匹人天贊仰莫能竆三世諸佛有口只堪挂
壁顧眎左右云阿呵呵是甚麼卓拄杖喝一
喝下座。

上堂森羅及萬象一法之所印乃喝一喝云
一法山僧已揭示了也只如森羅萬象諸人
又作麼生印若也印得方顯一法之妙霛其
或未肰懷寶荊山徒自泣玉復喝一喝下座。

浩肰直歲化大鍋回上堂問竆音神竭躓袈
裟不隔纖豪萬里賖廣潤清灮圓㪅暜指蹤
那待杖頭衺諸餘即不問如何是清灮暜照
一句師云天高地厚日月長明進云恁麼則
法令無私人天有賴師云烏龜水底趁遊魚
進云但得爪牙利清風帀地來師云祇恐不
是玉進云即今頑鐵鑄成釜人人獲飽餐且
道恩歸何地師畫􂸔進云竹疎烟補密梅瘦
雪􃆝肥師云未抂㪅道僧喝師云一釣𠊳上
進云和尚辠過師云山僧秊邁乃以拂子畫
􂃪云圜陀陀㊃灮爍爍􂲑周萬方○韻一致
所以真俗暜入而體本無生凡聖均資而神
非有作玩無邊變弄行平等大慈富不多渠
一瓢貧不虧伊半杓日用隨諸百姓冷煖職
唯自知葢雖浩肰質稟乾剛而爐鞲親承智
者雖富矣霛鍾萬有而甄陶不廢先規故能
忘智忘機五熱炙身而恬若絕滲絕漏西江
一口以常吞大眾正當今日因圓果滿要且
如何但願東風齊著力一時吹入我門來。

赴越州大能仁寺過蜀阜訪三宜禪師眾請
上堂彩雲景裏神仙現手把紅羅扇遮面直
須著眼看仙人莫看仙人手中扇展袈裟角
云者是彩雲景舉拂子云者是紅羅扇作麼
生是仙人面青邪黃邪赤邪白邪諸仁者若
向者裏著得隻眼親見一回𠊳見人人壁立
萬仞各各常灮見歬非但山僧藏身無地要
且不被堂頭老子舌頭謾而今諸方見他尋
常東倒西攂隨處譚經演教𠊳道他少樷林
縣羊頭賣狗肉殊不知他好象箇南屏山下
西子湖相似有時水灮㶑灎有時山色空濛
有時風皺紋漣有時金波乍涌有時霞帔半
抹有時翠黛全遮你向甚麼處看他你纔擬
看時他卻將黑豆子換卻你眼睛你不擬看
時他卻將斷貫索穿卻你鼻孔諸仁者不要
看他直須自看忽肰看透自巳立地處方知
渠儂立地處知得渠儂立地處方知山僧立
地處知得山僧立地處方知拄杖子立地處
拈拄杖云知諸人立地處則易要知拄杖子
立地處則難且道拄杖子立地抂甚麼處卓
一下云盤根直透威音外佛祖還他步後塵
過寓山祁理孫為父忠敏公請對霛小參季
超居士問身騎箕尾氣壯山河正是生𣦸岸
邊事如何是出生𣦸一句師云橫身三界外
獨脫萬機歬進云莫𠊳是忠敏亾弟安身立
命處麼師拈拄杖云忠敏且置拄杖子安身
立命抂甚麼處進云恁麼則不但亾弟一人
蒙師點出本命元辰一切忠臣義士俱裂破
孃生鼻孔矣師卓一下云㪅須重下鍼錐進
云劫外風吹君國恨寂灮照破首陽心師云
猶較些子乃云蜃氣吹江夜正昏挑燈抱義
赴蛟門九重車馬千羣入萬里河山一寓存
白手無繩牽日月赤衷有血灑乾坤投身直
欲長虹化俯首鯨波一㱃吞唯我衲僧家要
且不肰奮迅來時海嶽昏一聲霹靂透千門
𣦸生夢破隨高下今古情亾任廢存兔角杖
頭挑日月龜毛拂子拄乾坤眼歬萬事流雲
過佛祖橫將一口吞肰雖如是癡人面歬說
不得夢話何故苟無殺身成仁之節槩豈能
脫𣦸以超生必有縣崖攃手之風標自不貪
生而害義大眾設有如是風標復有如是節
槩底人又教他作麼生履踐即得煩惱海中
為雨露無明山上起雲䨓。


天童弘覺忞禪師語錄卷第六

* 音釋

靨
(益涉切音魘姿也)。
懨
(衣鹽切音􂗖通作厭懨懨安也)。
𦽡
(莫報切音帽與
耄同惛忘也九十曰耄)。
鼃
(烏瓜切音哇與哇同蝦蟇屬一作䖯)。
攂
(盧對切音
纇與𢺢同物也)。

天童弘覺忞禪師語錄卷第七　　　中七
嗣法門人顯權等編

* 住越州大能仁寺語錄

三門大解脫門不落方𠊳撥動霛樞千回百
轉喝一喝遂入。

佛殿不來相而來不見相而見珠圓有腳𧺆
晶盤月午無心當桂殿。

據室龍蛇混雜分緇素凡聖交參定是非那
論人天與佛祖卓拄杖一下云總教齊向此
中歸。

小參人人衣綫下各有坐具地生佛未彰早
已開闢虛空壞爛湛爾獨存辟之乎大能仁
一巨剎當許玄度舍宅為寺之日而此地不
加增洎呂相國改寺為宅之時而此地不加
減肰雖無有增減而燈明金殿燭與夫華笑
玉樓人不大相縣隔耶向非德公長者呂氏
亢宗盡底掀翻揮千金而不吝和盤掇轉化
火宅為清凉則金屋長貯阿嬌碧池半流香
膩而山僧與諸人又安得經行坐臥燕默禪
思於此中也肰則爾我衣綫下地雖則富有
萬德蕩無纖塵而七情擾擾六賊紛紛苟不
直下親自識取常自守護勤自修葺力自莊
嚴則如能仁之廢為民業者幾希求其頭頭
皆寶所觸處有風灮又安可得者不見東山
演祖和尚道山歬一片閑田地叉手丁寧問
祖翁幾度賣來還自買為憐松竹引清風清
風徐引松竹交加受用則是天肰受用畢竟
如何得一肩承紹去萬古碧潭空界月再三
撈摝始應知。

晚參舉洛浦示眾云孫臏收舖去也有卜者
出來時有僧出曰請師卜浦曰你家爺𣦸法
眼代僧拊掌三下大慧拈云者僧沒興𣦸卻
爺又被別人拊掌信知禍不單行福無雙至
師云大慧老人䥘下名言要知者僧正是因
旤致福第恨不解即慶為祥能仁門下龍象
必定別有長處不妨為者僧下一轉語看。

開爐上堂問乾坤是大冶萬物皆薪炭突出
無位人師將何法煅師云平堆三尺土淺葬
一千秊進云鼠肝蟲臂從吾適是蜨是周應
為分師云思鄉頻有淚歸路巳無津僧云謝
師荅話師𠊳打問大開爐鞲陶鑄聖凡陶鑄
且置不涉有無一句作麼生道師云金剛寶
劒當頭截進云此猶是古人建立事未立巳
歬請師㪅道師𠊳打僧禮拜云一滴雨霑甘
露潤畫斷千峰與萬峰師云猶是強惺惺乃
云梅寒透而香飄道竆則變金煅烹而色勝
理至自彰所以傳心有法誰立雪於空庭超
證無階孰投身於火聚童子嗟其難再神光
悵以莫還驀拈拄杖卓一下云祇如者箇從
來不入諸方社火卻乃高超調御孤運風歬
紅爐燄裏安禪寒威凜凜淨水缾中澡浴波
浪天翻又作麼生六合乾坤懷揣裏飽參何
止擅空王。

晚參舉雲門大師道一任橫說豎說未是宗
門苗裔若據宗門苗裔是甚熱碗鳴三乘十
二分教說夢達磨西來說夢若有老宿開堂
為人說法將利刀殺卻百千萬箇有甚麼過
師云眼蓋諸方氣陵一世許他雲門老子簡
點將來跛腳阿師說得行不得當時山僧若
抂座下直出眾歬扼腕立地向他道和尚項
上三百斤鐵枷何不卸卻待他動靜𠊳與掀
倒禪牀肰雖如是三乘十二分教說夢達磨
西來說夢𢼿問諸人作麼生免得說夢去抴
拄杖跳下座一時打散歸方丈。

請化山三和尚引座上堂孟嘗門下珠履三
千金谷園中繡繻八百安似我輩衲僧家𠎥
來香飯餉萬聖於同堂三變淨坊集分身於
一處是故進一步則震動無邊世界網退一
步則蹋斷百億大風輪不進不退則正令當
行十方坐斷𠊳饒如是未是衲僧家全體作
用抂諸人要見全體作用麼舉起拂子云看
看空王佛多寶佛威音王佛大通智勝佛四
萬同名同號日月燈明佛盡向山僧拂子頭
上吹大法嬴擊大法鼓演大法義作大佛事
一一佛事周徧法界所謂一豪見神變一切
佛同說盡於未來劫莫得其邊際倒握拂子
云及乎山僧倒轉柄來要且三世諸佛歷代
祖師卒摸索頭腦不著何况諸人茄子瓠子
那裏知得今朝幸遇化山和尚象駕灮臨高
垂天鑒下座同申勸請暜為諸人委曲指示
果園尼請上堂問三頭六臂那吒眼八面玲
瓏作者機此猶是尋常之用作麼生是向上
關鍵師云幽州江口石人蹲僧擬進語師云
鷂子已過新羅國問遇境逢緣即不問如何
是一句中具三玄師云秦望峰高碧漢連進
云如何是一句中具三要師云鑑湖水接滄
溟灝進云三玄三要且置截斷眾流一句作
麼生道師𠊳打僧禮拜云且喜天下太平師
云消得龍王多少風乃云但覺𡬾曲彔不解
喫果子未免當面成䥘過只知喫果子不知
𡬾曲彔亦是渾圇吞棗頭何故江南之橘一
也徙淮北而為枳焉苟不審其地之所宜辯
其性之寒溫以之施用得不謬誤者哉驀豎
兩拳云大眾祇者兩枚果子同根竝蔕色香
正等肰而有損有益有利有害諸人還辯明
得出麼若辯明得出許你隨手拈來可以塞
斷佛祖咽喉管教天下老和尚出氣不得其
或未肰一箇烏梅是本形蜘蛛結網打蜻蜓
被我將來摘卻兩邊翅呵呵大笑云好似烏
梅銜鐵釘。

彌陀生日上堂問掬沙供佛果感輪王今辰
設齋感何果位師云紅爐爆出鐵烏龜進云
如是則功不浪施也師云闍𥠖分上又作麼
生進云三春果熟菩提𡬾一夜華開滿院香
師云猶是閒話會進云還許學人進語不師
云許僧喝師𠊳打進云萬古碧潭空界月再
三撈摝始應知師云龍頭蛇尾漢問妙用等
恆沙心空𠊳到家妙用即不問心空一句作
麼生師云青山重疊疊流水響潺潺進云如
何是到家底句師云側立縣崖處擡頭子細
觀進云禮拜和尚去也師云困魚止濼病鳥
棲蘆乃云身口意清淨是名佛出世身口意
不淨是名佛入滅拈拄杖云拄杖子聞恁麼
道引身出眾歬曰說甚淨與不淨某甲從來
無身口意業肰而不聞有能出之佛與所出
之世莫成斷滅去不山僧對他道你豈無某
甲拄杖子豎起拄杖云拄杖子不覺聳身高
七多羅𡬾躍肰大呌曰我會也我會也於是
東涌西沒南涌北沒北涌中沒中涌邊沒有
時見天或復見人有時見男或復見女有時
見僧或復見俗有時見聲聞或復見緣覺有
時見菩薩或復見諸佛乃至化娑婆為極樂
變釋迦文為無量壽於一豪端見寶王剎坐
微塵裏轉大法輪皆不出者箇時節大眾拄
杖子歬來會箇甚麼道理𠊳恁麼得大神變
卓一下云蹋得自家田地穩高山平地總西
方。

魯太史涅如符道人請上堂問法筵龍象眾
當觀第一義龍象則不問如何是第一義師
豎起拂子進云分明月抂梅華上看到梅華
早巳遲師云卻怪山僧不得僧畫圓相云與
者箇相去多少師打云差了者些子進云蹋
破澄潭月穿開碧落天師云有甚交涉問爐
鞲洪開今巳久煅凡煉聖事如何師云萬里
雲收盡千峰秀色寒進云荊棘林中曾進步
夜明簾外早翻身師云帀地紅輪都一照誰
人𢼿外大威灮進云頓開五位乾坤靜劈破
三玄世界平師云𠎥人面具舞三臺乃云舉
手攀南斗回身倚北辰劒挂眉間符縣肘後
一言之下埽蕩欃槍一句之中奠安家國直
饒恁麼猶是時流舉措若蹋著向上階梯說
甚猛虎項下縣鈴饑鷹爪邊奪食縱𠊳兩曜
東行星辰易位乾坤翻覆佛祖潛蹤不妨於
中坐臥經行神通遊戲如是則何用高眠太
嶽汎宅五湖方將混勞侶以為儔與諸魔而
竝作任他磨涅不受磷緇即且從畢竟如何
是此人真實受用處幾度黑風翻大海未曾
聞道釣舟傾。

晚參舉大慈示眾云山僧不解荅話只是識
病時有僧出大慈𠊳歸方丈雪竇拈云大凡
扶豎宗乘須是辦箇得失且大慈識病不荅
話時有僧出𠊳歸方丈雪竇識病不荅話或
有僧出劈脊𠊳棒諸方識病不荅話有僧出
必肰別有長處𢼿有一箇動著大唐天子只
三人師云大唐天子只三人雪竇太殺肋胷
自點諸方必肰別有長處布帒裏盛錐子不
出頭是好手雖肰既巳見義不為非勇如今
山僧亦識病不荅話設有僧出𠊳乃呵呵大
笑若是諸方長處座中儘有江南客。

舉泉首座立僧上堂茅廬未出先知鼎足三
分王氣潛符早定真人消息况復衲僧家眼
光爍破四天下鼻孔中藏師子兒所以把住
則四溟無浪月輪孤放開則玉蘗未萌金鳳
舞若論能仁門下簡點將來猶是艸菴止宿
漢欲得眼目人天炊香別供直須蹋翻雲門
斗柄倒接霛𡬾支條始得且道能仁門下為
甚如此到江吳地盡隔岸越山多。

晚參舉大慧常舉俱𦙆和尚凡有所問唯豎
一指又自賣弄云我抂天龍處得一指頭禪
一生受用不盡後來琅玡有頌云俱𦙆一指
報君知朝生鷂子搏天飛若無舉鼎拔山力
千里烏騅不易騎乃云俱𦙆和尚若不得琅
玡為伊出氣幾乎薶沒了者一指頭禪妙喜
既恁麼舉不免隨後也有箇註腳俱𦙆一指
頭喫飯飽方休腰纏十萬貫騎鶴上揚州師
云琅玡妙喜只顧盤中喝采不解馬上奪標
諸人要知者一指頭落處分明麼㪅聽山僧
念箇真言補闕一指頭禪誰不有霛樞妙轉
抂天龍巨霛擡手無多子分破華山千萬重
祈嗣小參問天童一箭巳䠶能仁能仁一箭
當䠶何人師云速退速退進云恁麼則聞名
不如親見師云你向甚麼處著眼進云日輪
正當午一箭中紅心師𠊳打乃云若論此事
如人家生兒子相似奚待㘞地一聲之際而
後定其嗣息之有無哉果若真胎結就則自
肰眠思不安㱃食無味逗過了七月八月九
月十月十一月十二月即極遲亦不出十三
四箇月是男是女定有分曉肰必受胎之日
母人胎藏潔清體不尩羸方有如斯喜慶之
事况復諸人必欲了辦巳事直須發大正信
起大疑情不見道信為道元功德母長養一
切諸善法又云大疑大悟小疑小悟不疑不
悟既得真疑見歬則不用如之若何胸次間
自有一種不寧之象鯁塞於中行自不知行
坐自不知坐乃至廢𥨊忘餐亦不期肰而肰
者矣到得此時驀肰擈落從歬礙膺之物方
始慶快平生肰後灰心泯智㱃啄隨緣葆素
含真如愚若魯忽被龍天一朝推出上報先
聖莫報之恩下開後昆未開之眼俾燈燈續
燄葉葉聯芳猶如巨姓大家一人發迹本支
百世瓜瓞緜緜豈不名為真勝丈夫即今眾
中莫有恁麼人麼釣竿斫盡重栽竹不計功
程得𠊳休。

上堂問臘月青蓮開雪浦雙頭獨結少林春
如何是少林春師云試看紅輪日無私照八
荒進云兩堂首座同時喝歷肰賓主當時分
如何是歷肰賓主師云揭進云與麼則大小
臨濟性命落抂學人手裏了也師云張果老
騎驢入你鼻孔裏你還知麼進云自從舞得
三臺後拍拍元來總是謌師云你底性命卻
落抂山僧手中進云不因濯足龍門過爭得
清風動地生師云放過即不可𠊳打乃云鑿
壁擬分鄰舍灮較量有底短和長厥明誰似
雙丸暜平等無私照八荒舉拄杖云大眾還
見麼卓一下云還聞麼既爾聞同見暜則郭
大平等李二平等鄧四平等張三平等僧平
等俗平等男平等女平等拄杖子與山河大
地晝夜熾肰為諸人說平等法門㪅教山僧
說箇甚麼即得不如唱箇漁家傲供養諸人
乃謾詠云釣笠披雲青嶂曉綠蓑雨細春江
渺白鳥飛來風滿櫂收綸了牧童拍手樵清
嘯明月太虛同一照浮家汎宅忘昏曉醉眼
冷看城市閙煙波老誰能認得閒煩惱。

上堂問惡龍出口白虎牚牙如何扺敵生𣦸
師云崑崙著靴空中立進云明月暜徧杲日
麗天師云十八十九癡人夜𧺆進云霜華滿
地點水滴凍如何分別師打云向者裏著眼
乃云佛以一音演說法眾生隨類各得解聲
聞解人空菩薩解法空二乘解緣生佛祖解
向上第一機籌山僧今日亦以一音一者奉
為山主祁鴻孫薦嚴先慈再則為少微昱禪
伯暜垂開示乃震威一喝云諸人作麼生解
解人空邪法空邪緣生邪向上第一機籌邪
若但恁麼解得祇是隨名起見逐相生心未
是能仁種艸設若一總瞢無所解則又甘負
己霛詎堪持論諸仁者向者裏挨開綫路拶
入身來方見天高地厚海濶山長則又何妨
逆推甲子倒置陰陽擠排佛祖斥辱三藏諸
小兒用驅耕奪食之手起三玄要用之宗隨
喝一喝云適來一絡索向甚麼處去也霧露
雲霞時起滅長青自古一般天復喝一喝下
座。

追嚴上堂問正法眼藏喚作破沙盆未審破
沙盆喚作甚麼師云眼裏須彌拈卻著進云
如何是佛三腳驢子弄蹏行祇如三腳驢又
喚作甚麼師云有你恁麼癡人進云即此二
途蒙師指薦亾一句若為生師云萬緣遷變
渾閒事青入燒瘢又見春進云鐵牛㖃破澄
潭月一句無私利有情師云且莫亂叫喚乃
云春華秋又菊夜暗晝還明陰陽不涉者何
地著遷㪅水中月鏡裏形今無滅昔何生悠
肰天際片雲橫日昨雲隨風雨𢿨碧天依舊
一空青。

解冬辭院時闔郡當道宰官護法紳士躳詣
攀留兼為敘謝上堂問四水澹廻金殿碧千
峰翠擁越城高如何是能仁境師云吐吞千
界月周帀萬人家進云月照冰壺華鋪蜀錦
師云喜得闍𥠖相證明進云煅就精金趯翻
爐鞲如何是境中人師云橫拈三尺劒特地
斬精霛進云麟鳳翻騰椎拂下象龍蹴蹋寶
華歬即且置祇如文斾遮留未審和尚去即
是住即是師云雲𢿨家家月春來處處華進
云瞻之仰之師云速禮三拜問洪開爐鞲振
宗風道化寰中佐帝功吾祖西來真消息知
音側耳若為通師云但得雪消去自肰春到
來進云恁麼則座中固有僊陀客一句親宣
得意時師打云釘根拔卻耳中楔進云白棒
無私恩歸有地師云如何是知恩底句子僧
舉坐具云也要和尚共相委悉師云你須自
委始得問解制時將二月間金鱗隊隊戲波
瀾禹門浪擊三千里燒尾乘雲去不還畢竟
如何施設師云穿銀山透鐵壁進云古者道
有佛處不得住無佛處急𧺆過意旨如何師
云緊捎艸鞵進云恁麼則竿木隨身去也師
云𧺆殺闍𥠖進云有意氣時􃆝意氣不風流
處也風流師云依舊騰蛇繞足問世尊拈華
迦葉微笑能仁解制未審和尚將何佛法示
人師云駱駝尾上弔冬瓜進云恁麼則眼界
虛明空碧落師云你見箇甚麼道理進云有
水皆含月無山不帶雲師云杜撰禪和如麻
似粟問春風𩖼𩖼徹人寒吹動梅華撲鼻香
華香人寒即不問解制一句請宣場師云當
路遊絲縈醉客進云樓上巳吹新歲角牕歬
猶點舊秊燈只如臨濟大師來也和尚又作
麼生師云隔華嗁鳥喚行人進云某甲禮拜
去也師云裁衫䥘卻領乃云春風吹大壄物
有卉而必芳赫日耀當天處無幽而不燭拈
拄杖卓一下云况復寒灮吞萬象一法印森
羅大哉洋洋乎發育萬物峻極於天者乎是
故內聖得之而木鐸千春外王得之而儀形
百辟抂位尊官得之而覃敷至化黼黻皇猷
見歬檀護得之而壺教修明天真內葆合堂
清眾得之而無生克證諸見頓亾所以或遠
或近或去或不去聖人之行不同也肰即總
而別別則天上人間即異而同同一大灮明
藏如是則往也抂裏許復也抂裏許結也抂
裏許解也抂裏許卓拄杖起座云因甚山僧
不抂裏許且歸嵒下座等待月明時。

開爐上堂爐頭量濶世界圅同火種㴱薶千
生不斷本自孤明歷歷何須百丈橫挑常時
大用現歬那抂龍門豎撥頭陀石被莓苔裏
擿筆峰遭薜荔纏未為分外羅漢院裏一秊
度三箇行者歸宗寺裏參退喫茶蓋是尋常
牽東籬補西壁山僧且恁上來牛頭沒馬頭
回諸人一等下去卻謂如蟲禦木太殺減渠
威灮遂喝一喝云祇如司馬頭陀舉壄狐話
問溈山山以手撼門扇三下又作麼生早知
燈是火飯熟已多時。

受徑山能仁萬壽禪寺請拈護法當山疏示
眾云馬師圜相緘來久全幅今朝始啟封以
手點一點云點下若開千聖眼德雲何事話
重逢其或未肰㪅請維那高聲朗讀且圖別
峰相見宣疏畢陞座云徑山堂就能仁上國
一話將此際譚不動道場來徧吉未撩煙水
已周參還有恁麼人麼出來共相證據僧問
秦望山高凌霄峰遠即今未上徑山先請和
尚舉揚若到山中如何垂示師云榑桑赫日
當空見今古紅灮爍太虛進云恁麼則直截
分明一椎兩當師云但見日又夜教人爭少
秊進云祇如弘宗曜祖一句又作麼生師云
天上有星皆拱北人間無水不朝東進云勝
地非師重舉令祖關誰揭與人看師云眼裏
瞳人吹叫子乃云所以一真絕待本無心境
之分法法圜同寧有自他之間蓋智因情而
暌隔體緣想而差殊遂𠊳百億浮幢剛被迷
雲暜覆妙嚴佛土幾遭豐艸全遮果若坐斷
主人公不起第二見則全心即境全境即心
心境交融自他無礙𠊳能握金成土易地為
天不見道諸佛菩薩有解脫名不可思議若
菩薩住是解脫者以須彌之高廣納芥子中
無所增減須彌山王本相如故而四天王忉
利諸天不覺不知巳之所入惟應度者乃見
須彌入芥子中驀豎拄杖召大眾云見麼徑
山三千樓閣百萬松杉巳向山僧拄杖頭上
湛肰安住了也且道山僧於中作何佛事卓
一下云八十七燈重剔起家聲從此布閻浮
崑玉李居士生辰請上堂山僧昨夜夢挾飛
鯨遨遊十洲三島邂逅蓬萊山下遇見一夥
倦真各各嚴持鳳脂麟修瓊漿玉液將賀九
天應元䨓聲暜化天尊壽旦相邀山僧同往
大羅天上正當發行之際羣仙互讓不歬山
僧曰序齒如何羣仙曰諾遂序得彭祖錢鏗
秊高八百寶掌和尚秊逾千春復有麻姑王
遠之流自序接侍以來巳見東海三為桑田
由是羣仙景仰僉欲推為上首唯山僧手中
拄杖子橫頭不擡直頭不點羣仙曰某等只
如此未審尊秊多少拄杖子曰有底追風天
馬腳蹏濶𠊳道晝夜一百八有底解凍春冰
滑似油又道蘇州有常州有其實不可以智
知不可以識識同真際等法性無性無生無
所倚是故有時見長則能演七日以為一劫
有時示短則能促一劫以為七日有時翻頭
作尾則能以過去世回入未來世有時翻尾
作頭則能以未來世移置見抂世不見道一
念暜觀無量劫無去無來亦無住當拄杖子
說是法時大地一時六種震動所謂動徧動
等徧動起徧起等徧起踊徧踊等徧踊震徧
震等徧震㖃徧㖃等徧㖃擊徧擊等徧擊和
山僧竹匡牀子也響動起來遂爾驚醒大眾
山僧作夢且置畢竟拄杖子承誰恩力得壽
命長卓一下云金生麗水玉出崑岡。

晚參舉南禪師示眾有一人朝看華嚴莫觀
般若晝夜精勤無有暫暇有一人不參禪不
論義把箇破席日裏睡如是二人同到黃龍
一人有為一人無為安下那一箇即是良久
云功德天黑暗女有智主人二俱不受師云
山僧不比黃龍小家子禪如是二人同到能
仁一齊安下何故海濶從魚躍天空任鳥飛。

上堂舉璣和尚問僧禪以何為義僧下語皆
不𢍆理僧請益璣璣代云以謗為義雪堂拈
云三世諸佛是謗西天二十八祖是謗唐土
六代祖師是謗天下老和尚是謗諸人是謗
山僧是謗於中還有不謗者也無譚玄說妙
河沙數爭似雙峰謗得親師云若是能仁禪
以何為義以飽為義任他三世諸佛西天東
土歷代祖師天下老和尚諸人與山僧若有
纖豪不飽如何歇得馳求之心即今諸人作
麼生得飽足去拈拂子擿下云天寒日短兩
人共一碗。

上堂問雲水躋蹌即不問薦嚴一句請師宣
師云霛衣未脫難忘奉孝滿𣍘山始愛顛進
云未審承與居士即今抂甚處安身立命師
云鐵牛不喫欄邊艸直蹋須彌頂上眠進云
與麼則生生同佛智世世𢍆無為師云南柯
十㪅乃云霛衣未脫奉重難忘孝滿𣍘山始
愛顛酒果若夢破南柯十㪅天曉則大開眼
來尚無能生所生之父母况有存沒去來之
消耗其或未肰搖拂子云以此振鈴伸召請
喝一喝云􁻛經薦亾霛皆共成佛道。

為新戒付衣缽上堂萬里無片雲青天也須
喫棒寸絲曾不挂尤有赤力渾身若是敵勝
丈夫英霛漢子仗文殊劒持殃崛刀逢佛殺
佛逢祖殺祖逢阿羅漢殺阿羅漢逢父母殺
父母逢自己殺自己翻身跳出虛空背上吒
沙立地肰後與一切人撦破皮可漏子俾伊
薦取未入胞胎時一段風灮豈肯著相循名
麻纏紙裹落他今時不見僧問洞山時時勤
拂拭為甚麼不得他衣缽未審甚麼人合得
山云不入門者僧云祇如不入門者還得也
無山云雖肰如此不得不與他隨即云直道
本來無一物尤不合得他衣缽你道甚麼人
合得者裏合下得一轉語且道合下甚麼語
好時有一僧連下九十六轉語竝不𢍆山意
末後云直饒將來也無處著山始肯師驀拈
起衣缽云且道者裏合作麼生傳持良久云
自從春色來嵩少三十六峰青到今。

成道上堂管窺午夜一星星夢破霛山覺道
成赫日大明灮暜照迷雲尤自翳雙睛大覺
世尊因感此事所以歎曰奇哉一切眾生皆
具有如來智慧德相但以𡚶想執著而不自
證得耳諸仁者要知𡚶想執著麼拍右厀一
下云者裏是要識智慧德相麼拍左厀一下
云者裏是若也如此明得則千歧一致釋迦
成道不先萬古長今諸人證真不後既不先
不後也則釋迦即是諸人諸人即是釋迦無
二無二分無別無斷故既無二無二分無別
無斷故又喚甚麼作智慧德相又喚甚麼作
𡚶想執著簡點將來釋迦老子尤肰夢眼未
開於此不明山僧㪅為諸人入如來性起三
昧轉大法輪去也卓拄杖一下云下座同詣
大雄寶殿各各嚴整威儀共伸拜賀之忱。

受道場山護聖萬壽禪寺請上堂問昔日梵
王請佛蓋為羣生今朝道峰請師當為何事
師云五九四十五太陽來入戶進云紫羅帳
裏承官誥金榜題名天下知師云蒿箭䠶須
彌進云四眾沾恩學人禮謝師云你還收得
大食國裏寶刀麼進云大眾證明師云依舊
口銜羊角乃云南朝三百寺十剎勝居歬雙
徑神龍窟道山列聖淵法鼓千秋振祖燈奕
世然欲為置品第軒輊難與縣歬月禹航令
專人致錦箋相邀國一席言言見諦詮因乏
長風𠊳公案茲未圜詎意湖州路弘護㪅精
䖍請居伏虎嵒璧合還珠聯方驗瑤田事一
粥果歬緣用舍固非我行藏信有天生平頗
達此去住恆得𠊳無心雲出岫有景月臨川
但媿駑馬步何以追昔贒驀拈拄杖云𦕼將
拄杖子徹骨為人宣大眾且道山僧拄杖子
有甚長處卓一下云八千子弟今何抂一統
江山屬帝乾。

赴道峰過武林金剛菴值菴主生辰眾檀請
陞座慶祝金剛種智圜常陶成佛祖般若霛
灮獨耀發見人天發見人天則為人天而作
父陶成佛祖則與佛祖而為師既為佛祖之
師復作人天之父則天上天下惟我獨尊㪅
說甚麼七步周行四方目顧全鋒敵勝哮㖃
驚羣要且佛祖從唲聲裏祈霛人天就浣盆
邊乞命乃至髑髏明世界恆沙日月灮吞脊
骨拄乾坤百億風輪豎透如山願固似海悲
㴱五欲八風中吒沙歷落地闢金剛之壽域
於一豪端見寶王剎一如壯士展臂不假他
力闡般若之真風坐微塵裏轉大法輪大似
鳥王劈海直取龍吞橫按拄杖喝一喝云正
當今日瑞氣騰空祥雲帀地畢竟是誰風月
荊山璞出連城璧楚澤蓂開萬國春。
天童弘覺忞禪師語錄卷第七

* 音釋

蜻蜓
(上倉經切音青下唐丁切音廷蜻蜓蟲名一名蜻蛉)。
磷
(良刅切音吝薄
石也)。
瞢
(謨中切木平聲目不明也)。
黼黻
(上匪父切音甫下分物切音弗黼文
如斧黻文如兩巳相背)。
壼
(苦本切音悃宮中衖謂之壼)。

天童弘覺忞禪師語錄卷第八　　　中八
嗣法門人顯權等編

* 住湖州道場山護聖萬壽禪寺語錄

三門門外路有千差門中事共一家打破乾
坤無表裏端居寰海定龍蛇。

佛殿觀身實相觀佛亦肰湖山對出空翠浮
天。

據室難思不二門無量灮明室一默陊羣宗
烏龜鑽敗壁者裏還有敵勝驚羣同生同死
者麼喝一喝云千尺鯨噴洪浪來一聲霹靂
清飈起。

上堂問山山華雨浴春風幽鳥關關繡谷中
紅紫鮮妍爭入戶斬新句子乞師通師云萬
水千山明腳底進云如是則方外乾坤從此
立縱橫日月挂壺中師云貪觀天上月失卻
手中橈進云還有向上事也無師云你且向
下薦取進云莫𠊳是麼師云䥘乃云風和日
麗萬象昭宣鳥語華香暜天同泰諸仁者縱
𠊳心通無量時歷劫何曾異今日况復妙峰
孤頂鳥道虛玄活計出青霄煙霞餐物外石
頭大底大小底小明彰古佛之心庭竹一莖
兩莖曲三莖四莖衺密闡西來祖意直得譚
玄長老伏豹理竆說妙沙門雕龍技盡若果
如此全身放下歇卻馳求則可謂道場不動
參徧百城樓閣尚扄行周法界諸人參學事
畢山僧出世功終其或未肰拈拄杖卓一下
云我此法印為欲利益一切世間故說抂所
遊方勿𡚶宣傳霛山三千秊外親敕山僧底
今日仰仗道峰列祖旁資護法宰官近勞執
事高人遠辱諸山大德同臨法會那隱綱宗
特為諸人宣傳去也擿下拄杖復舉僧問投
子如何是一大事因緣子云尹司空與山僧
開堂佛果拈云投子古佛樷林中推其得逸
羣之辯得檏實頭道用看其等閒拈掇不妨
佛法世法打成一片肰雖如是𢡽其不甚寬
廓今日有問天寧如何是一大事因緣即向
他道手握金輪清四海聖躳彌億萬斯秊師
云佛果老人眼蓋五天胷羅萬有據其生平
施設發一言舉一令直欲上竆圜蓋下透風
輪山僧今日非𢼿抑他威灮細簡此語未免
錄錄因人成事若是道峰即不肰有問如何
是一大事因緣但向他道數聲黃鳥青山外
占斷風灮作主人。

受萬定甫為僧上堂問曾閱風灮六十番稟
師脫白入緇門幞頭拈卻無遮障放出神灮
照世昏神灮照世即不問未審緇門中事作
麼生入師云三尺龍泉灮照膽萬人樷裏奪
高標進云全憑箇裏東風力老榦梅香笑轉
新師云寥寥天地間獨立望何極進云如是
則好將日月為天眼指出須彌作壽山師云
三皇冡上艸離離進云謝師指示師云猢猻
趁鷂子進云也謾某甲不得師云媚癡抹躂
㪅郎當乃云薶身千尺雪襯足萬谿雲孤危
峭絕家風冷落空踈境界直得將相躋攀不
上時贒造託無由尤屬空生坐處未是迦葉
流來拈拄杖卓一下云若欲向者裏明大機
顯大用續佛慧命然法明燈苟非蘊蓋世奇
謀負𧘂天意氣牚開日月透出龍門手鑠黃
河乾腳蹋須彌壞未有語話分𠊳饒默照空
劫巳歬湛湛一壺風月坐徹威音那畔澄澄
滿目煙灮亦是困鳥棲枯蘆未免大蟲看水
磨抂肰則初心後學要且如何趨向三尺龍
泉灮照膽萬人樷裏奪高標。

楊嚴眾將軍為明今禪人進關設齋請上堂
問人天聚會龍象交參請問和尚如何是正
法眼師云瓮裏石人賣棗團進云如何是第
一義師云推倒門歬案山著進云一句無私
語豁肰天地新師云閒言語乃云蘇州有常
州有回身倚北辰舉手攀南斗龍牙慣把木
杓𣍘山愛喫顛酒雪峰輥出三箇木毬子湖
立牌教人看狗從上牢關許你諸人七出八
沒只如水綠山青烏飛兔𡗱犬吠黃昏雞嗁
白晝飯到𠊳開盂水到𠊳溼口又作麼生理
論良久云大福德人修大福德人受。

竹谿檀越追嚴請上堂大千剎見豪端裏三
際時分片念中肯信目歬無別法不煩動步
出樊籠樊籠既出觸處全真且無娑婆極樂
之殊寧有天上人間之異一似如今節届清
明春滿大地豈只道場山裏鳥鳴㴱𡬾華笑
幽嵒即南來竹谿東去濮院舟過橫山漾路
入三碑鄉無不邨邨壄水平橋墅墅綠莎被
岸桺含煙而眉翠桃㱃露而顋紅所以道處
處真處處真塵塵盡是本來人真實說時聲
不見正體堂堂沒郤身大眾既是堂堂正體
因甚沒郤身四海五湖皇化裏不知何處有
封疆。

沙彌納戒上堂以戒為基址以定為垣牆以
慧為屋宅且道屋主是誰諸仁者若果明辯
無譌見知不忒斯如民有主如國有王方得
百職允諧庶事就理蘿圖永受寶籙長膺其
或牛呂㪅誵奴郎莫辨則主非真主王非真
王縱有礪山天塹之雄帶水如湯之固將見
太阿倒執宵小秉成亦楚弓從茲亾秦鹿從
此失矣况欲乾坤抂宥造化生心竿垂玉綫
掌躍紅鱗破除由我建立由我若立一塵家
國興盛壄老顰蹙不立一塵家國器亾壄老
謳謌於一塵之內神用無方化權莫測者哉
諸仁者畢竟屋主是誰還會麼流雲萬事從
遷變一道長灮耀古今。

晚參夜半烏雞誰捉去石女無端遭指註空
王令下急搜求惟心𠊳作軍中主雲門長驅
溈山隊伍列五位槍旂布三玄弋弩藥山持
刀青原荷斧石鞏彎弓禾山打鼓陣排雪嶺
長蛇兵屯黃檗飛虎木馬帶毛烹泥牛和角
煮賞三軍犒師旅打葛藤分露布截海揚塵
橫山􂻯土擊玄關除徼路多少平人受辛苦
無邊剎海競紛紛三界聖凡無覓處無覓處
還知不昨夜雲收天宇寬依肰帶月嗁高𡬾
法昌老子為隻烏雞大驚小怪勞攘不少道
峰者裏雞自司晨犬長守夜任他長安甚鬧
且喜我國晏肰只是三春已過孟夏初臨子
䂓夜半嗁得血流絮絮叨叨催歸甚切敢問
諸人歸向甚麼處去卓拄杖一下云何人死
得偷心盡相共鋤雲伴種梅。

結夏上堂問爐鞲弘開即不問如何是安禪
一句師云剎竿頭上禮西方進云好音歷耳
聳聽當肰祇如人人鼻孔遼天各各頂門具
眼為甚麼葛藤滿地師云且喜穿過你髑髏
進云鐵鷂𧘂開凡聖路吹毛截斷是非心祇
如臨濟德山畢竟向甚麼處出頭師云騎佛
殿出山門進云恁麼則可謂析料揀於當陽
分主賔於格外師云葛藤窠裏打之遶問狼
烟烽起箇裏無憂當陽一著逈絕遮攔箇裏
無憂即且置當陽一著事如何師云高著眼
進云恁麼則如龍得水去也師云未喫山僧
拄杖抂乃云以大圜覺切忌名邈為我伽藍
歬後三三身心安居囌嚧囌嚧平等性智㗭
唎㗭唎畢竟九十日內諸人如何入作熏風
自南來微凉生殿閣。

晚參竆往古極來今總含霛盡法界一切聖
種凡流莫不祇在迷裏悟裏無迷無悟裏迷
悟雙忘裏著倒有能透脫此四途始得往不
居生𣦸海復不住涅槃城你道透脫一句作
麼生良久云歸堂喫茶去。

七夕祈嗣請上堂問鷲嶺一支延𦽦嵩山五
葉聯芳未審師唱誰家曲宗風嗣阿誰師云
太湖三萬六千頃月抂波心說向誰進云須
是丹山生鸑鷟祇堪師子產狻猊師云逐客
雖皆萬里去悲君已是十秊流進云祇如通
玄峰頂臥月眠霜太白山歬敲骨取髓底老
凍儂即今抂甚麼處師云壄水瘦時秋潦盡
白雲斷處舊山寒進云畢竟水須朝海去到
頭雲定覓山歸師云七十二棒且輕恕乃云
節逢牛女渡明河鈿合人間乞巧多可奈七
襄終日裏報章曾是不成何是則天孫之巧
未為巧也諸仁者還知當人各有至巧處麼
乃以拂子上點云天以之高下點云地以之
厚中點云萬象以之森羅右點云含生於茲
託命左點云萬聖於茲𦙌霛㪅以拂子乂云
五宗三學玄綱要旨乃至百千三昧無量妙
門莫不於茲廣宣而流布是故諸人若是眼
親手辦一點知歸底𠊳能密司造物柄妙握
化母樞可以裁成天地輔相陰陽可以鑄古
鎔今育凡長聖擿下拂子云祇如者巧從人
得耶自心生耶良久云露柱纔生兒善賦一
操直取狀元來。

解夏小參全不僉心已事留腰包空自踐林
邱千生大夢何時覺九夏灮陰眨眼周布帒
打開金鎖結西風吹動鐵牛頭玄關跳出且
休問檀信恩膏將底醻良久云少打我少打
我復舉僧問雲門秋初夏末歬程忽有人問
將何扺對師云七事隨身善舞刀槊門云大
眾退後師云南山起雲北山下雨僧云某甲
過抂甚麼處師云依舊赤身挨劒𡬾門云還
我九十日飯錢來師云也是將頭不猛帶累
三軍肰則歬程有問畢竟將何扺對朝看東
南暮觀西北。

解夏兼為檀越薦嚴上堂問實際理地原無
生𣦸今時門頭假有去來生𣦸去來即不問
薦嚴一句願師宣師云秋風吹八極木落露
千山進云寶覺灮中蒙法旨金蓮界內悟圜
音師云且喜上座領話進云恁麼則指南一
路智者知疏師云擈倒了也進云不因今日
問那得廣流通師云合眼跳黃河問解結即
不問佛祖盡力道不出底和尚作麼生為人
師云道士著黃瓮裏坐進云如此則一句迥
超今古格萬秊仰祝聖明君師云鄉裏人油
葫蘆僧一喝師云鼓粥飯氣作麼僧禮拜師
𠊳打問九旬禁足三月安居即不問今朝八
字打開天下衲僧還是去即是住即是師云
去即印住住即印破進云恁麼則風華雪月
隨時住南北東西異類行師云望煙尋食地
䥘入熏皮家僧擬進語師𠊳喝乃云一霛真
性豈假胞胎識想為緣致有形累果若諸人
從四月十五至今七月十五一期之內痛切
如器考妣急遽如救頭然髑髏裂破孃生面
目全彰本有淨嬴嬴常灮現歬峭巍巍壁立
萬仞則自肰動無遺照舉必全真妙用難思
神機莫測金錫振處空華之獄戶頓開寶杖
敲時鏡象之蓮邦隨見作無邊如幻佛事度
無量如夢眾生尤是教乘極則之譚作麼生
是衲僧親切為人一句洞岫庭山齊削玉七
十二峰青到今。

開爐上堂乾坤索肰陡變高岸夷為平川禾
頭生了耳竈底沒了煙饑時饑得眼翻白凍
時凍得手攣卷有底沒轉智只管竆廝炒餓
廝煎橫吞栗棘蓬倒跳金剛圈有底訝郎當
誇我能向鑊湯中澡浴爐炭裏安禪劒𡬾邊
經行刀山上打眠朝悠悠暮悠悠誰解騎駿
馬驟高樓蹋倒嘉州大象趯翻陜府鐵牛噓
噓直饒如是也較山僧一籌何以衲被幪頭
萬事休。

晚參德山晚參敕不荅話有問話者三十棒
若是道峰者裏連咳𠻳亦不容有咳𠻳者即
時趁出山門良久云諸人既點則不到山僧
亦到即不點拈拄杖打趁云速退速退妨我
東行西行。

至節請首座上堂冥運未開本無天地玄機
既兆遂有陰陽由是清濁殊分高卑定位肰
數竆則變物極斯還地有時而傾天有時而
塞陰有時而慘陽有時而伏所貴裁成抂道
豈得變理虧方灼肰堂中上座有長處還他
過得荊棘林是好手所以我首座生也我首
座牧牛也我首座行腳也山門外接首座去
蓋待其人而後行以拄杖畫一畫云正當今
日秉誰化權遂得羣陰剝盡一陽來復卓一
下云寶杖牚開新日月好山多抂太湖中。

晚參舉教中道凡夫實謂之有二乘析謂之
無緣覺謂之幻有菩薩當體即空恕中和尚
云虎齩大蟲蛇吞鼈鼻師云萬般做造由人
到底無過是麵。

晚參舉黃龍心和尚與夏公立極譚肇論論
會萬物為自已情與無情共一體時有狗子
臥香桌下龍拈壓尺擊狗子又擊香桌云狗
子有情則去香桌無情自住情與無情如何
得成一體公立不能加對龍云纔涉思惟𠊳
成賸法何嘗會萬物為自巳哉霛嵒慍禪師
云黃龍老漢傷慈不少夏公立如入寶山空
手而回諸人要會萬物為自已情與無情共
一體麼鎚殺有情狗子碎卻無情香桌盡情
收拾將來與他一團束縛拋向東大洋海自
然灑灑落落雖肰㪅須知有頂門一竅始得
師云抽釘拔楔即不無霛嵒爭奈傷鋒犯手
何如有情狗子仍教他守夜無情香桌且留
來支用諸人要會萬物為自已情與無情共
一體麼但將那擬議思惟底與他一刀兩段
則十方空蕩蕩地自肰常灮見歬喚甚有情
無情與你為礙為緣若是頂門一竅且聽拄
杖子為你著力擊香桌一下下座。

苦行隱山請上堂問華座嚴敷萬象稽首洪
鐘四震海眾翹勤當陽一句請師披宣師云
卷簾當白晝移榻對青山進云恁麼則一音
演說法隨類各得解去也師云燈籠撫掌露
柱揚眉進云世尊未離兜率已降王宮未出
母胎度人已畢後於百萬眾歬拈華㱃灮破
顏微笑是何意旨師云馬無千里謾追風進
云師絃一鼓狐音絕龍灮纔䠶斗牛寒師云
休將閒學解薶沒祖師心進云欲展九萬摩
霄翼須是滄溟魚化龍師云切忌退水藏鱗
乃云把斷玄關橫截鳥道猶是敗軍之將那
㪅因風鼓浪退水藏鱗豈堪透脫龍門諸仁
者必欲揚舲火聚中𧺆馬缽盂裏不眠生死
海不臥涅槃城與六師而為徒同勞侶以手
作直須棚頭綫斷腳下無私始得且道誰是
恁麼漢十字街頭石𢼿當嘯月唫風吹尺八。

晚參見見之時見非是見見猶離見見不能
及大眾會麼楚王渡江得萍實大如斗赤如
日剖而食之甛如蜜參。

晚參考鐘鐘鳴伐鼓鼓響何事頑皮擊不穿
迷雲長自生霾障霾障消迷雲豁萬里晴空
阿刺刺三九籬頭觱栗吹觀音勢至橫該抹
喝一喝。

上堂問經霜葉落池邊𡬾甦客聲來竹裏鵶
莫是道峰境麼師云醉把杭州作汴州進云
閒來幽徑尋梅萼獨坐雄峰翫雪華莫是境
中人麼師云騎牛逐青艸背卻少秊爺進云
祇如今日陞堂四眾雲集為人一句作麼生
道師云但願來秊蠶麥熟羅睺羅兒與一文
進云與麼則竹木逢春滋夜雨魚龍變化起
雲䨓師云猢猻趁蛺蜨九步作一歇問空王
未據毘盧位第一義諦悉周聞最初巳歬即
不問王登寶座是如何師云北斗挂須彌進
云祇如昨夜帝釋無灮今朝日月交輝是誰
舉令師云無孔鐵鎚當面擿乃云六戶無關
鑰西風徹骨寒家家門首路一一透長安大
眾外布施象馬七珍內布施頭目髓腦今日
山僧盡情為諸人舍施了也其有饑瘡未猒
欲壑難填底道峰㪅倩拄杖子化作三十三
天王為盧至長者破慳著拈拄杖卓一下云
那貴殊祥生九穗好看比屋盡黃金。

心月禪人請上堂大都鼻孔大頭垂覿面也
須見一回去歲遠遺心月偈今朝心月不期
來所以道月抂水中撈不上徒勞􂱻破水中
天夜㴱山寺開門睡月自飛來抂面歬猶且
遭人簡點以為用盡自已心笑破他人口况
復霛山話𣍘谿指天下老和尚說黃道黑則
又何異硃砂畫白月掉棒天邊遙打月邪肰
則畢竟如何是真月以拂子畫圜相云古往
今來分晝夜森羅萬象大灮中。

立春示眾春風春載入春郊春蹋春芳春事
饒春日釀春春最麗春謌春鼓鬧春宵大眾
昨日迎春牛今朝㱃春酒一秊春事盡都來
了𢼿問諸人即今春抂甚麼處顧眎左右云
無風荷葉動決定有魚行。

除歲上堂問竹爆春先節梅開臘後支今歲
今宵盡明秊明日來未審是神通也法爾也
師云一切勸君都放下管教明取少林宗進
云舒金桺眼窺新日遞翠山眉識舊人師云
依稀越國彷彿揚州進云古人烹宰露地白
牛道峰放出雲間師子還有優劣也無師云
若到諸方切莫䥘舉進云但得腳跟紅綫斷
五湖煙景任悠游師云且信爾一半乃云循
照遺真山河突兀緣情動慮今古周遮若能
全機寢削當體不生則何煩促百千萬億劫
為一念攝無邊香水海於豪端要且大地平
沈迥絕同異後先際斷誰為乘除方外無可
參之知識人亦窅忘目歬無可證之法門信
從何立嬾安直得罷牧還家船子未免收綸
不餌如或未肰來日大秊朝又復從頭起。

薦嚴請上堂問玄沙悟道父得生天孝子追
嚴超登何所師云黃梁夢斷後竺國一華敷
進云恁麼則日輪當午卓徧界不曾藏師云
千聖不知何處去倚天長劒逼人寒進云記
得洞山云三㪅初夜月明歬莫怪相逢不相
識隱隱猶懷舊日嫌何以為正中偏師云波
斯蹋雪過輪圍進云失曉老婆逢古鏡分明
覿面更無他休㪅迷頭還認景何以為偏中
正師云背鏡獼猴覰㴱井進云無中有路出
塵埃但能不觸當令諱也勝歬朝斷舌才何
以為正中來師云碧池蓮向火中開進云兩
刃交鋒不須避好手還同火裏蓮宛肰自有
𧘂天志何以為兼中至師打云還識山僧拄
杖子麼僧𠊳喝師又打進云不落有無誰散
和人人盡欲出常流折合還歸炭裏坐何以
為兼中到師卓拄杖一下云突出古皇未兆
歬進云也知和尚舌頭無骨師云放你三十
棒問霛灮湛寂體全彰日用明明不覆藏欲
證無生無滅旨除非親見本爺孃且道那箇
是葉居士底本爺孃師云當堂慵正坐那赴
兩頭機進云恁麼則鶯嗁燕語皆相似休論
歬三與後三師云非為分外進云但得一天
風月在春來依舊百華香師云念得㪅好乃
云虎嵒山勢從來峻碧浪湖波自昔㴱日昨
江天曾未改無端節候謾侵尋始見冰凝瀑
澗又經香𢿨梅林遠岫出雲還催薄暮細風
吹雨時弄輕陰嬴得目歬烟華似織况乃耳
畔好鳥如琴諸仁者管甚北里豪家謌又哭
羡誰十丈蓮敷入德潯阿呵呵萬緣遷變渾
閒事一道常灮耀古今。

桺昇宇請上堂春風輕春畫明赫日灮昇寰
宇清那㪅蘭顋吐舌桺眼舒睛苔錢攃開三
片四片鶯梭織動十聲五聲大龍堅固法身
休說千峰盤曲趙州西來祖意謾將庭柏指
呈喝一喝云自是不歸歸𠊳得五湖煙景有
誰爭。

謝檀越送藏經入山上堂燕子㴱譚實相黃
華盡顯真如釋迦老子四十九秊偏圜半滿
枉自口澇舌沸不見道一代時教祇是切腳
未審切那箇字若是道峰說甚缽羅孃七字
又八字劈脊與他𠊳棒若知棒頭落處管教
徹底微塵頓破大千經卷全彰無法不該無
機不攝用時活卓卓立處峭巍巍直得眴目
揚眉無非般若流衍咳唾掉臂悉是妙智灮
通肰後建法幢立宗旨發揮玄賾不從印版
打來灮闡大猷一一胷䘳流出直下如師子
王􂻦髿地哮吼一聲俾他人人壁立萬仞各
各常灮見歬大眾道峰與麼舉揚諸人還信
得及麼若也諦信不及皆肰化士化得松江
眾信請來方筞藏經有圅有帙有疏有科一
任月夕華朝明牕淨几鑽穿故紙看透牛皮
去。



天童弘覺忞禪師語錄卷第八

* 音釋

顰蹙
(上毗賓切音貧下子六切音蹴顰蹙憂愁不樂之狀也)。
搜
(疏鳩切音
蒐與搜同求也索也)。
攃
(桑葛切與撒同散之也一曰放也)。
賾
(士革切音責謂
幽深難見)。

天童弘覺忞禪師語錄卷第九　　　中九
嗣法門人顯權等編

* 住山東青州府大覺寺語錄

山門解脫霛扄無鎖鑰六門晝夜鎮開張歸
元一處成休復下足無非大覺場。

佛殿佛者覺義杖林山下竹筋鞭三腳驢子
弄蹏行麻三斤殿裏底大者如兄小者如弟
且道是甚麼義一劈華山成兩路萬秊流水
不知春。

據室白雲生按下碓觜使開華客至無禮儀
蒿湯便當茶肰雖如是賣金終不和與沙。

上堂闡佛祖向上宗猷鋒亾佛祖廓人天頂
門正眼照失人天不見道竆諸玄辯若一豪
置於太虛竭世樞機似一滴投於巨壑如是
則西乾四七唐土二三方抂夢中歷代宗師
天下老和尚寐語不了大覺門下莫有超越
格量者麼出來共相唱和問濟北宗風則不
問斬新條令事如何師云白雲抂天丘陵自
出進云恁麼則堯風謌八表舜日壯乾坤師
云賴得闍𥠖相證明問大千俱捏碎祖令合
當行正恁麼時如何師云金鎚影動寶劒灮
寒進云箇箇頂門具眼去也師云一鎚粉碎
進云祇如佛祖界空眾生路盡又作麼生師
云雲自帝鄉去水歸東海流進云攃手縣崖
上分身萬象中師云還他識盡髑髏人進云
某甲禮拜有分師云切忌䥘承當問撾鼓升
堂即不問如何是大覺境師云下方城郭近
鐘磬接笙謌如何是境中人師云陣雲橫海
上拔劒攪龍門進云人境巳蒙師指示向上
宗乘事若何師云待有向上人來即道僧遂
喝師云老僧被你一喝僧擬進語師𠊳喝進
云恁麼則回首一天雲斂處碧空皓月照青
州師云棺材裏眨眼問三千里外騰雲至四
眾人歬聽祖風畢竟和尚有何分付師𠊳打
進云大覺雲堂裏洪波千丈渺師云且過者
邊著進云某甲從來不隨人轉換師云怎奈
刺腦入膠盆乃云如今事不獲已曲順時機
𠊳見雷動中天雲行雨施春回寒谷水流華
開於無佛處示佛於無祖處現祖於無為處
運為於無法處演法有賔有主有唱有醻問
則雲興荅則缾瀉貴使人人親見釋迦老子
從來鼻直各各知他達磨大師一向眼橫任
渠德山棒頭燄發不作奇特商量臨濟喝下
灮生不作深機解會大眾既不恁麼又且如
何商量解會即得喝一喝云待山門歬北洋
河水倒流卻向你道。

上堂問潑天門啟選佛場開祖印高提人天
乞命潑天門啟則且置高提祖印事如何師
𠊳喝進云祇如臨濟大師道大凡演唱宗乘
一句中須具三玄門一玄門須具三要還許
學人請益也無師云一人傳虛萬人傳實如
何是一句中具三玄師云一鑑晴空星斗縣
如何是一玄中具三要師云寶王剎內分堂
奧如何是第一玄師云石上橫開十丈蓮如
何是第二玄師云大蟲舌上打鞦韆如何是
第三玄師云兩頭白牯手拏烟如何是第一
要師云萬別千差都一照如何是第二要師
云佛殿階歬開矢窖如何是第三要師云鳥
自嗁春華自笑如是則曹谿正脈重通濟北
家風再振師云三臺須是大家催進云分明
一句無私語顯發須憑過量人師云無人處
斫額望你僧禮拜問臨濟三玄纔剖露汾陽
十智請宣揚師云理管多秊曆日作麼不容
華劈如何是十智同真師云萬象森羅海印
中本來無物如何是一同一質師云是鐺皆
鐵鑄事無一向如何是二同大事師云日食
三餐夜眠一宿不求伴侶如何是三總同參
師云虛空合掌大地和南不屬愚賢如何是
四同真智師云巢知風穴知雨摑破虛空如
何是五同徧暜師云春至百華開爛熳掀翻
大地如何是六同具足師云相鼠信有皮誰
謂雀無甪既是人人具足如何是七同得失
師云谷暖風和林寒澗肅不展戈矛如何是
八同生殺師云羅什吞鍼誌公噉鴿不動咽
喉如何是九同音吼師云木鷄嗁夜半芻狗
吠天明鐵壁銀山如何是十同得入師云東
西南北趙州門與甚麼人同得入師云寒山
忘卻來時路拾得相將攜手歸與誰同音吼
師云象王回顧師子嚬呻作麼生同生殺師
云文殊逼佛曾施劒一點墨成兩處龍何物
同得失師云魚行水濁鳥飛毛落那箇同具
足師云江上清風山間明月何物同徧暜師
云家家門歬火把子何人同真智師云拋兒
婆子遇巖頭孰與總同參師云善財拄杖初
祖皮鞵那箇同大事師云大地一時俱火發
何物同一質師云焦甎打著連底凍進云恁
麼則一種沒絃琴惟師彈得妙師云說甚沒
絃琴上曲直是倚天長劒逼人寒進云碧玉
盤中珠宛轉琉璃殿上月徘徊師云看腳下
僧拂袖歸位乃云照魔軍之窟穴還他寶鏡
當軒伐異見之稠林必也霛蛇在握所以臨
濟揭三玄以刊法印汾陽標十智而定綱宗
總之暗抽衲僧腦後之橫骨發揮從上本有
之風灮如剖石蜜中邊皆甛似析瓊枝寸寸
是玉使不遭亾羊而泣路受惑染而悲絲如
適來昇㒥二書記恁麼問山僧與麼荅諸人
還知落處也未若也知得便可與臨濟大師
汾陽老子同得同失同暗同明同𣦸同生同
出同沒同一眼見同一耳聞同一舌譚同一
手捉其或未肰面目現在各請當陽薦取喝
一喝下座。

結夏小參問有卷有舒法無定相能殺能活
遇緣即宗浮山九帶請師直截舉揚師云劒
為不平離寶匣從君打瓦復鑽龜進云少室
峰歬不容話會威音那畔杳無消息作麼生
是佛正法眼藏帶師云腦後神灮耀十虛進
云世尊四十九秊三百餘會未曾譚著一字
作麼生是佛法藏帶師云鐵樹華開劫外春
進云聲色不到語路難詮如何是理貫帶師
云萬派皆歸海千山必仰宗進云日月照臨
不到天地覆載不及如何是事貫帶師云般
若黃華顯真如燕子譚進云截斷眾流不通
凡聖如何是理事縱橫帶師云是水皆含月
無山不帶雲進云未離兜率巳降王宮未出
母胎度人已畢作麼生是屈曲垂帶師云祇
為愚騃嗁不止遂將黃葉作金錢進云言歬
薦得猶是滯㲉迷封句下精通未免觸途狂
見如何是妙叶兼帶師云水流東澗朝西澗
雲起南巒雨北巒進云雞足入定嵩山面壁
陸地波濤晴空霹靂如何是金鍼雙鎖帶師
云泣露千般艸唫風一樣松進云直須旨外
明宗莫向言中取則作麼生是平懷常實帶
師云家門豐儉隨時用田地優悠信步移進
云㪅有一帶請和尚當陽拈出師云何不當
陽問將來進云簷聲不斷歬旬雨電影還連
後夜䨓師云你作麼生采聽進云千峰勢到
嶽邊止萬派聲歸海上消師云夜來黑漆屏
風上細讀盧仝月蝕詩問學人單刀直入和
尚如何相待師云山僧退身有分進云陷虎
之機休拈出誰人肯向此中行師云青猿一
一居林叫白鳥雙雙避弋飛你為甚知而故
􃉕進云雲從龍風從虎師云且緩緩著進云
師子吼時芳艸綠象王回顧落華紅師云山
僧甚怕與麼差異眾生進云恁麼則學人也
退身有分師云不消一句問灮臨海岱恢弘
濟北宗猷道變魯齊密闡西來祖意濟北宗
猷即不問西來祖意是如何師云青州城北
洋水東流進云恁麼則半杯酒餉三軍醉一
箭橫穿石虎㴱師云蠟人向火進云夜半穿
雲去行從鳥道歸師云𧺆殺闍𥠖進云某甲
禮拜和尚去也師云不禮拜㪅待何時乃云
朱明巳屆聖制當遵法霛山千載之訏謨立
大覺斬新之䂓則豈可猒他驢事未去馬事
到來只得拆將西障補起東籬飽諸人以金
牛大飯㱃諸人以趙老釅茶馬師鹽醬不豐
朝朝與汝唼噉青州布衫雖重日日與汝提
撕驀呼大眾山僧與麼為諸人諸人又作麼
生自為即得月中円桂連根拔海底驪龍把
角牽復舉五祖演和尚示眾結夏無可供養
大眾設一家燕管顧諸人乃舉手云囉邏招
囉邏搖囉邏送莫怪空疎伏惟珍重師云演
祖老人極是禮數周全爭奈破費常住不少
今夜大覺寺中別無甚家燕管顧諸人故不
須招不須搖亦不須送只據諸人應分底缽
裏飯桶裏水日逐牽補得過𠊳了肰則山僧
為人一句又作麼生鄭州梨青州棗萬物無
過出處好。

上堂刻期取證掘地覓天㪅或沈唫千生蹉
過還有一蹋鴻門開兩扇者麼出來通箇消
息問三月安居九旬禁足斬新條令即不問
當陽一句事如何師云高著眼進云恁麼則
人人壁立萬仞箇箇眼蓋乾坤去也師云火
後一莖𦯆進云龍得水時增意氣虎逢山勢
長威獰師云背負乾薪遭壄火進云昔日僧
問投子如何是一大事因緣子云尹司空與
山僧開堂今日張相國請和尚開堂如何是
一大事因緣師云與諸人脫卻籠頭卸卻背
䭾進云學人則不肰師云你又作麼生進云
盲無慧目憐河北獨揭清灮照海東師云不
妨許你引得著進云大家齊唱囉邏哩是何
曲調萬秊歡師云又被風吹別調中問爐鞲
洪開煅煉五湖衲子法幢肇建活埋四海英
霛祇如訶佛罵祖底來和尚作麼生與他相
見師云待我上山斫捧來進云恁麼則劈破
虛空兮風摶妙翅蹋翻滄海兮雷送游龍師
云狐非師子類燈非日月明進云把住放行
全抂我縱橫殺活㪅由誰師云你作麼生殺
活聻僧擬議師云掣電之機徒勞佇思問大
開潑天爐鞲結卻萬象舌頭只如兩儀未兆
已歬結不到底一著子作麼生道師云千鈞
之弩不為鼷鼠而發機進云破曙山河呈舊
面披風艸木獻新容與他相去多少師云初
三十一中九下七進云與麼則燈籠舉拍露
柱興謌師云蝦蟆𨁝跳上天蚯蚓驀過東海
進云祇如羅籠不肯住呼喚不回頭底人到
來和尚與他結即得不結即得師云分付田
厙奴進云剎竿頭上風車子旋轉威音出九
重師云沒殺冡頭蒿僧舉坐具云好看太白
峰頭月閃爍青齊萬古寒師云休將時憲新
頒朔尤例陳秊舊曆推進云也須舉過師云
舉過即得問布澷天之網子打鳳羅龍以圜
覺為伽藍護生禁足從上古錐蠟人為驗和
尚者裏作麼生施設師云施設且置如何是
圜覺伽藍進云含元殿裏不問長安師云殿
主為誰進云請和尚高著眼師云放汝三十
棒乃舉起拄杖云看看山僧拄杖頭上橫開
寶剎畢集羣宗就中請得毘盧遮那如來為
堂頭和尚盧舍那如來為都監寺釋迦如來
為化主文殊師利菩薩為首座彌勒菩薩為
維那觀世音菩薩為書記得大勢菩薩為副
寺暜贒菩薩為典座藥王菩薩為知藏藥上
菩薩為典客無邊身菩薩為直歲寂根菩薩
為知殿勇施菩薩為知浴慧上菩薩為侍者
薩陀波崙菩薩為寮元地藏菩薩為堂主善
財菩薩為參頭總十方三世盡空法界若凡
若聖咸皆暜入圜覺伽藍之內各各安居平
等性智之中於是毘盧遮那如來為眾演法
曰護生須是殺殺盡始安居會得箇中意鐵
船水上浮文殊師利菩薩為秉拂小參曰十
方同聚會箇箇學無為此是選佛場心空及
第歸乃召云大眾如斯諦信得及去即今𠊳
與諸聖同參將來次補毘盧遮那如來為大
和尚其或尚留觀聽稍涉遲疑則諸人自諸
人拄杖子自拄杖子依舊去聖時遙正法將
滅九十日內切須自著精彩好久立珍重。

天中節兼立座元上堂屈子沈湘日人間競
渡秋浪華翻白雪鼉鼓震江流還有飛舸奪
錦者麼出眾呈橈看問家家縣艾虎處處競
龍舟如何是應時及節一句師云今朝正是
大端午進云盡見榴華紅似火幾人相憶弔
霛均師云你試謌一曲看僧作拈香勢云今
日與和尚燒香師云也不勞得進云不是和
尚好與一喝師云情知伎倆只如此問葵榴
初放蒲劒新抽節候調和時殷物阜猶是端
拱無為邊事如何是開鑿人天一句師𠊳打
進云不因今日舉餘日定難逢師云你須痛
領者一棒進云熏風自南來殿閣生微凉又
作麼生師云正是闍𥟖放身命處進云濟北
一宗從此振黃河今日又逢清師云你還放
得身命也未問歷盡谿山不記程艸鞵脫落
腳頭輕臨機一句無私語調入陽春韻轉新
祇如臨濟大師四料揀還許學人問也無師
云逐句念來與你商量如何是奪人不奪境
師云長安有月千門閉如何是奪境不奪人
師云沙塞無音獨鴈還如何是人境俱奪師
云襲卻燕支擒谷蠡如何是人境俱不奪師
云玉門雖設未曾關進云人境已蒙師指示
當陽一句事如何師云徒勞側耳僧擬進語
師𠊳喝乃云孤忠未見喻君王抱憤尤甘沒
楚湘火宅正炎迷出路寸心那得不回皇有
般漢道三界若空華四生如夢幻本無能出
之人亦無所出之處只要了空達幻覺夢而
已山僧道善哉夢作麼生覺幻作麼生達空
作麼生了齊著力莫央庠截如飛之箭浪舞
跨海之龍舫高標奪得霛山錦方信男兒當
自彊喝一喝復舉文殊一日命善財采藥曰
是藥者采將來善財偏觀大地無不是藥卻
來白曰無有不是藥者殊曰是藥者采將來
善財遂於地上拈一莖艸度與文殊文殊接
得呈起示眾曰此藥能殺人亦能活人師云
有效藥非霛無病方乃聖善財熱謾文殊文
殊熱謾善財即置豎拂子云只者一莖艸利
害抂甚麼處𠊳能殺人亦能活人要識源達
委麼問取堂中第一座。

晚參問德山晚參不荅話問話者三十棒未
審大覺門下還許學人問也無師云今夜為
你放開一線道進云鼓聲纔罷大眾雲臻即
且置只如未出方丈歬請師一句師云金風
吹玉管那箇是知音進云流水高山無限意
鄔欽傷宮仙石還師云穆陵關上望錢唐問
一大藏教古人喚作拭不淨底故紙千七百
則公案和尚又作麼生師云范公泉製白丸
藥進云牽枝引𦽦轉見不堪師云胡人㱃乳
反怪良醫進云一天雲氣淨萬里月灮輝師
云牽枝引𦽦轉見不堪問主賔玄要驗蛇龍
直入單刀識濟宗祇如𣍘洞門下因甚卻立
正偏五位師云月船不􃉕東西岸始信篙人
用意良如何是正中偏師云官仗排來細桺
歬如何是偏中正師云皓月光沉龍𡬾頂如
何是正中來師云劫外優曇火裏開如何是
兼中至師云熱鐵飛輪誰敢扺如何是兼中
到師云海底泥牛絕消耗僧打圜相云者箇
還有偏正也無師以手畫一畫進云饒他劈
破華山勢萬象全歸一鑑中師云依舊跳他
偏正不出乃云子抂齊聞韶三月不知肉味
曰不圖為樂之至於斯也可𢡽孔夫子生居
衰周之世若抂今日過我青齊山僧與他舞
般若之干奏無生之曲管取者老兒忘味千
生醉神曠劫蓋不知天之高地之厚海之濶
山之遙也眾中莫有樂聞斯曲者麼乃拍手
長謌風蒲獵獵弄輕柔欲立青蜓不自由五
月臨平山下路藕華無數滿汀洲。

上堂問五宗舉揚諸方各說異同明眼宗師
請示其中的旨師云中書堂裏事釋擔問樵
人進云釋擔樵人問且置中書堂裏事如何
師云佇聽金門宣大赦來朝天子拜南郊進
云恁麼則闔國周聞恩沾一眾去也師云黃
河清一度知是幾千秊驅霹靂喝𧺆閃電機
如何是臨濟宗師云萬國一朝空鹿足千王
飛攫寂無蹤正偏互攝妙叶弘通如何是曹
洞宗師云大海龍王行雨潤遮身頭上數重
雲拈弄南山鼈鼻展拓一字機關如何是雲
門宗師云生鐵蒺藜當面擿琉璃阬塹繞身
栽父子唱和即體即用如何是溈仰宗師云
眉毛𦉑裏積山嶽鼻孔中藏獅子兒唯心唯
識眼聽耳觀如何是法眼宗師云十二處忘
閒影相三千界放淨灮明進云可謂等閒拈
出還丹粒燒盡人間藥汞禪師云𢼿問如何
是還丹一粒僧𠊳喝師打云燒盡人間藥汞
禪問發明向上必也抂窟金毛分析誵譌須
憑法王座上雲門大師道盡乾坤大地無纖
豪過患猶是轉句如何是無纖豪過患底消
息師云少秊曾決龍蛇陣不見一色始為半
提如何是不見一色底消息師云老大還聽
稚子謌進云且道無纖豪過患與不見一色
相去多少師云分身兩處看僧云㪅有一問
不勞和尚荅出學人禮拜去也師云貓兒喫
彩鳳問鼉音纔震猊座高登人天暜集則不
問杲日當空事若何師云峭巍巍活卓卓進
云水流風動無非般若正音鵲噪鴉鳴總該
西來的意因甚又道三賢未達十聖難知師
云動念即乖擬思即䥘進云如何是此宗師
云萬里天邊飛隻鶚進云與麼則水歸大海
波濤靜雲到蒼梧氣象閒師云壁上畫棋盤
進云是何言歟師云你由自不知那乃云峭
巍巍活卓卓最現成極寥廓動念即乖擬思
即䥘蹋斷天台石橋拈卻趙州略彴喝一喝
云四方八面絕遮攔萬里天邊飛隻鶚。

安丘諸山請上堂問擊鼓陞堂即不問因齋
慶贊事如何師云端坐受供養施主長安樂
進云恁麼則法施財施等無差別祇如臨濟
大師有四喝還許學人請益也無師云水底
撈明月如何是一喝如金剛王寶劒師云人
王三寸鐵徧地是刀槍如何是一喝如踞地
獅子師云金毛忽變西風裏五嶽蒼黃四海
秋如何是一喝如探竿影艸師云驗人骨出
洞徹膏肓如何是一喝不作一喝用師云化
裁天地有形外舒卷風雲變態中進云既肰
如是臨濟大師面目現抂因甚和尚此間不
許下喝師云似我者死學我者䂐進云可謂
赤心片片救時弊罕見知恩解報醻師云且
喜上座領話問自從蹋著曹谿路了知生死
不相千祇如學人蹋著青州路時如何師云
滿酌范公泉一盞與君萬病悉回春乃云一
句當天萬機寢削一塵透脫千界灮輝所以
諸佛威儀進止諸所作為無非佛事是故或
有佛土以佛灮明而作佛事有以諸菩薩而
作佛事有以佛所化人而作佛事有以菩提
𡬾而作佛事有以佛衣服臥具而作佛事有
以飯食而作佛事有以園林臺觀而作佛事
有以三十二相八十隨形好而作佛事有以
佛身而作佛事有以虛空而作佛事眾生因
以此緣得入律行有以夢幻影響鏡中象水
中月熱中𦦨如是等喻而作佛事有以音聲
語言文字而作佛事或有清淨佛土寂寞無
言無說無示無識無作無為而作佛事大眾
祇如大覺門下又復以何因緣而作佛事舉
起拄杖云指點風灮明本地大千何處不安
丘。

晚參問向上一路即不問濟宗三句請師宣
師云黃葉休遮眼青雲自有陰進云如何是
第一句師云臘月梅華透雪開如何是第二
句師云似火山榴長映日如何是第三句師
云霜風吹老雁來紅進云百千三昧從茲露
滿座風生透體凉師云斫額望榑桑問橫該
豎抹盡落時機把住放行總成窠窟如何是
不涉廉纖句師云臨淄路出鎮青門進云祇
如德山入門𠊳棒臨濟入門𠊳喝畢竟成得
甚麼邊事師云此去燕京十二程進云二大
老與麼提持還有優劣也無師云優則總優
劣則總劣進云未審和尚即今莫別有為人
處麼師云有進云如何是和尚為人處師𠊳
喝僧云也好與一喝師云頭上喫棒口裏喃
喃乃云仰之彌高是大神呪鑽之彌堅是大
明呪瞻之抂歬是無上呪忽焉抂後是無等
等呪慚媿現歬諸兄弟你輩禪和家參禪學
道還曾如者俗漢子恁麼𡨋搜力索一回也
未據山僧看來只不合當時孔夫子與他博
甚麼文約甚麼禮未免摘葉尋枝打向別處
流轉所以終於卓爾末從而未臻極乎透頂
透底者此也若是山僧與他牢關把斷水洩
不通直下教伊如狗見熱油鐺相似要舐舐
不來要捨捨不得豈不別有生涯大眾正當
恁麼時畢竟作麼生攃手還家好暫時自肯
絕追尋歷劫何曾異今日。

上堂問學人上來早不著𠊳未審和尚如何
相為師云寒蟬抱枯木泣盡不回頭進云偃
蹇真龍寧藏困水師云格進云者一句時人
知有腦後新機請師拈出師𠊳喝進云與麼
則某甲得自抂去也師云腳跟下㪅與三十
進云和尚眉毛還抂麼師云被闍𥟖帶累不
少乃舉同安因僧問如何是和尚家風安云
金鷄抱子歸霄漢玉免懷胎向紫薇僧云客
來將何祇待安云金果早朝猿摘去玉華晚
後鳳銜來大慧云同安家風不妨奇特徑山
要且不肰有問如何是和尚家風但向他道
齋時一缽和羅飯禪道是非總不知客來將
何祇待蒸餅不拓師云同安十分奇怪大慧
一味尋常從上家風只恁麼達磨一宗埽土
而盡大覺門下又復不肰有問如何是和尚
家風爛研巴豆三千顆瀉卻諸方五味禪客
來將何祇待換骨洗腸重整頓通身是眼㪅
須參。

請諸禪補書大藏上堂問以字不成八字不
是未審是甚麼字師云看取下頭註腳進云
祇如五祖道缽羅孃還荅得相稱也無師云
也相稱也不相稱進云趙州為婆子轉藏只
轉得半藏未審那半藏作麼生轉師云山僧
今日親為你輩上堂僧擬進語師𠊳喝進云
恁麼則碧玉盤中珠宛轉琉璃殿上月徘徊
師云夢裏惺惺問世尊說法四十九秊譚經
三百餘會乃至末後拈華因甚又道未曾說
著一字師云雨過谿光澹進云古德又云一
大藏教也祇是箇之字祇如即今聲鐘伐鼓
節拍相醻又作麼生師云雲開嶽色新進云
天上有星皆拱北人間無水不朝東師云三
㪅三點唱巴謌進云明眼宗師天肰迥別師
云速禮三拜著問摩尼珠人不識如來藏裏
親􂊂得如何是摩尼珠師云須彌南畔吠琉
璃進云那裏是如來藏師云看腳下祇如􂊂
得底又是甚麼人師云打破漆桶來與你相
見既是收得因甚卻又不識師云面壁清名
思達磨諸侯九合笑齊桓請和尚打開寶藏
傾出摩尼師卓拄杖云你還聞麼進云恁麼
則人人頂門上飛大寶光各各腳跟下縱橫
十字師云土上加泥又一重問馬祖上堂百
丈卷席未審明甚麼邊事師云閻浮𡬾抂海
南邊進云即今和尚上堂學人掀倒禪牀喝
𢿨大眾時如何師云祇恐不是玉進云輕輕
躡足龍門過惹得清風動地來師云猩猩著
州鞵問六祖大師道我有一物無頭無尾未
審是甚麼物師云高著眼進云既是無頭無
尾因甚石霜又道初機未覯大事先須識取
頭其尾自至師云絆殺葛藤椿如何是頭師
云根盤空劫外如何是尾師云葉覆五須彌
有頭無尾時如何師云孤根不為蔭有尾無
頭時如何師云青蘿緣嶽頂終遜白雲齊直
得頭尾相稱時如何師云㪅須斲削將來進
云一株大𡬾承栽出覆庇三千及大千師云
易開終始口難𠈃歲寒心乃云三轉法輪於
大千其輪本來常清淨天人得道此為證三
寶於是興世間三寶既興乾坤夷廓天人得
道萬類昭蘇是故照燭昏衢法為明炬津梁
險道法為輿橋高登彼岸法為舟航眼目人
天法為開鑿諸仁者法利無竆贊揚莫盡則
置祇如威音那畔空劫巳歬未有三寶名字
之時佛抂法先邪法抂佛先邪若法抂佛先
誰為宣說之人若佛抂法先尚昧進修之路
者裏得迸開隻眼親見佛法根源則法自本
來法非從佛而流布佛自本來佛非因法而
褫成非因法而褫成則未離兜率早降王宮
未出母胎度人巳畢非從佛而流布則始從
光耀土終至􂎉提河如是二時間未曾說一
字恁麼則周金剛將青龍疏鈔一炬焚燒小
釋迦目大般涅槃盡皆魔說復有何過其或
未肰一豪頭上重宣出月指從教萬古標。

晚參天雨雹災也春秋蓋常大書特書之矣
肰古今卒莫原其所自世俗相傳龍過挾冰
下降為雹日者沂水有鄉民為神攝往空中
與羊令騎使𢿨雹焉久而寒僵手莫能展呼
神告困神曰你但持羊兩角則手溫矣依之
果肰其人是日直馳至淮安境上歸言其事
如此又有一人途次遇雹忽聞空中有聲曰
汝等𢿨雹須照顧張不量家麥地不得亂攃
其人趨避至一家門首適有長者接款為述
所聞則長者即張不量也其人訝曰君名不
良何因致祐神天長者曰此愚老趠號也人
有𠎥貸於我者出則量之入則不計焉故鄉
人以此呼我耳洎眎田疇果狼藉滿原壄而
張氏之麥獨無恙焉二事驗之則龍過挾冰
之說不大有譊譌也邪說到此間驀忽有箇
禪和子抗聲出眾曰善法堂歬寶王座上人
天大善知識奈何不宣揚佛法而肆譚世俗
見聞之事山僧被此一問不勝懡㦬雖肰幸
有結末句子可以解嘲良久云信知法法須
親證費盡摶量總不真。

立秋上堂問昨夜一葉落今朝萬里秋如何
是葉落歸根底事師云挂壁梭飛秋蛻骨滄
溟老蚌盡懷胎進云葉巳落矣根既歸矣向
上事如何吐露師云風敲月戶三秋冷雨打
𦯆堂六月寒進云不拘時令一句又作麼生
道師云騎牛上三十三天進云輕風搖萬戶
日午桂輪寒師云出穴兔遭罥問𡬾凋葉落
即不問體露金風事若何師云兔老冰盤秋
露泣烏寒玉𡬾晚風凄進云祇如肇法師道
生死交謝寒暑迭遷有物流動人之常情如
何是物不遷師云巖房雨過昏烟靜臥聽凉
風到竹林進云作麼生是應時納祐一句師
云朝立秋冷颼颼進云有意氣時􃆝意氣不
風流處也風流師云餿飯泥茶爐乃云秋風
凉秋夜長未歸客思故鄉有底道自是不歸
歸𠊳得五湖煙景有誰爭是則固是爭奈諸
人從無始世來一向竛竮三有波迸四生寧
曰入春纔七日離家已二秊哉蓋亦歸路迷
千嶂勞生閱百洲矣乃高聲召眾云苟非驀
地喚回霜夜夢舉頭唯見月當空直下洞明
劫外風灮親自耕鑿祖爺田地𠊳饒朝遊妙
喜暮覲彌陀一念之間周行剎海一食之頃
徧至十方也祇是虛隨夢幻枉逐風塵要望
達他故鄉何異白雲萬里正當今日歸鄉一
句畢竟如何醻唱青山綠水依肰抂黃葉西
風又一秋。

晚參上堂問本源未委必無水乳之分正眼
若明始有金鍮之辨舉揚宗旨須是作家巖
頭六括乞為指陳師云巖頭無此語莫謗巖
頭好進云爭奈天下盡知聞師云貪尋古調
單于曲蹉過胡笳一韻長進云如何是胡笳
一韻師云甲已之秊丙作首畢竟如何是就
毛括塵師云斷際曾訶古應真如何是就皮
括毛師云洞山好佛只是無灮如何是就肉
括皮師云諦當悟霛雲玄沙𠈃未徹如何是
就骨括肉師云七子知音曾不遇一齊拋向
大江流如何是就髓括骨師云德山未會末
後句依肰活去只三秊祇如髓又如何括師
云貴圖天下樂昇平一棒瞿曇也打殺進云
且道者一著子還受括也無師云寒蟬雖脫
㲉終是抱枯枝進云雨𢿨雲收山嶽靜珊瑚
枝上挂金鉤師云爭奈者一著子何進云龍
蛇易辦衲子難謾師云灼肰灼肰問日曙消
殘雪風來又覺寒一天雲霧𢿨唯向遠山看
𣍘山三墮有冀法檀師云軌持千里鈔林下
道人悲混迹同塵山下路一犁風雨度殘春
如何是類墮師云佛祖位中留不住披毛戴
角出人歬子䂓嗁落三㪅月桃李依稀似故
園如何是隨墮師云華桺巷中呈舞戲九衢
乘醉臥樓臺當軒黯黯無秦鏡𢿨髮齊眉下
翠岑如何是尊貴墮師云寶殿苔生渠不坐
區區在欲熾肰禪進云不因大地䨓聲發春
色那知萬戶同師云驢脣先生且非泗洲大
聖乃云兩岸蘆華一葉舟涼風㴱夜月如鉤
絲綸千尺慵拋放歸到家山即𠊳休佛眼老
人雖則雨催樵子還家風送漁舟到岸爭奈
親從宣德門歬過猶問行人覓汴州大覺者
裏即不肰扁舟到處是家山棹轉蘆華雪幾
彎風月一天常似昔釣乾滄海不須還。

晚參問達磨西來直指人心見性成佛見性
成佛則不問當陽直指事如何師打云棒頭
有眼明如日進云縣崖攃手自肯承當教學
人承當箇甚麼師喝云要識真金火裏看進
云風馳塞北知師久道震江南果不虛師云
端坐看魚焚香祭獺乃橫按拄杖喝一喝云
臨濟為汝喝得頭眩德山為汝棒得手麻底
事春灮狼藉盡達磨端自過流沙蓋為雕文
器德誰知玉本無瑕阿㖿㖿差不差杯到手
中還奪卻那來忝足得成蛇畢意如之何也
各自歸堂喫茶。

上堂問諸方魚目混珠大覺披沙揀金汾陽
三種師子一一請師指陳師云我若指陳你
須百雜碎進云為眾竭力禍出私門師云煬
帝開汴河作麼生是超宗異目者師云一聲
哮吼時祖父母皆器僧𠊳喝師云橫抱嬰孩
擬彰皇簡進云忽被學人掀倒禪牀又作麼
生師云䶥䶥齖齖有幾人莽莽鹵鹵河沙數
作麼生是齊眉共躅者師云龍生金鳳子𧘂
破碧琉璃進云恁麼則足堪承紹去也師云
且待風生插翅看作麼生是影響音聞者師
云索馬其如郤奉鹽進云因甚亦列師子種
中師云假名阿練若衲衣抂空閒進云和尚
鼻孔可謂與汾陽老祖同一出氣師云你向
甚處見山僧鼻孔進云早被學人穿卻了也
師云汾陽老祖底聻進云捏住將來沒半邊
師云石銜精衛填滄海土運愚公徙太行乃
云佛子住此地則是佛受用經行及坐臥常
在於其中驀喚維那西序頭首都在者裏麼
云在東序知事都在者裏麼云在各寮雜職
都在者裏麼云在兩堂大眾都在者裏麼云
在大眾既都在者裏山僧豈可說東道西𧺆
作諸人不如排排坐唱新歌我打鼓你打鑼
引聲長謳云白格𡬾頭魚扇子高山把火拾
田螺囉囉哩哩哩囉好大哥復云歌後如何
大家靜處薩婆訶。



天童弘覺忞禪師語錄卷第九

* 音釋

扄
(書掌切音賞戶耳也)。
鞦韆
(上雌由切音秋下親然切音遷鞦韆繩戲也北
方戲以習輕􃉜者)。
厙
(式夜切音舍姓世)。
榑
(馮無切音扶榑桑神木日所出
也)。
餿
(疎鳩切音搜𢯱同飯壞也)。

天童弘覺忞禪師語錄卷第十　　　中十
嗣法門人顯權等編

* 住山東青州府大覺寺語錄

上堂問須彌為炭大地為爐將太虛空煉成
干將一柄和尚向甚處廻避師云闍𥟖還提
掇得及麼進云不遇張華鑑徒肰拂斗光師
云井底撐船捉月天進云此回躍入重淵去
廓洗塵氛作雨霖師云三十秊後看問大通
智勝佛十劫坐道場佛法不現歬不得成佛
道如何是大通智勝佛師云老君頭戴楮皮
冠進云既是大通智勝佛為甚麼不得成佛
道師云古鏡不磨還自照進云成佛又作麼
生師云澹煙和露溼秋光進云成與未成時
如何師云歬不搆邨後不迭店問舉一明三
目機銖兩如何是圅蓋乾坤句師云暜把斷
要津不通凡聖如何是截斷眾流句師云劄
放過一著落抂第二如何是隨波逐浪句師
云點進云三句巳蒙師指示同弦別調事如
何師云釋迦老子一頭霜乃云觀於海者難
為水遊於聖人之門者難為言是甚麼言不
見道是以聲名洋溢乎中國施及蠻貊舟車
所至人力所通天之所覆地之所載日月所
照霜露所隊凡有血氣者莫不尊親到者境
界說甚麼五霸者三王之罪人也直得天皇
地皇人皇未足以言聖伏羲神農黃帝堯舜
不足以言仁莫是三教聖人足以當此麼我
問李老君因甚老於柱下㪅我問尼丘父因
甚厄於陳蔡之間我問世雄釋迦尊因甚提
婆大惡人推山損佛趾肰則除此之外㪅復
阿誰山僧今日不𢡽眉毛為諸人當陽顯示
去也拈拄杖云大德敦化移拄杖過東復移
向西云小德川流卓一下云此天地之所以
為大也。

晚參問少林分皮分髓臨濟立主立賓分皮
分髓即不問立主立賓事若何師云秦漢旌
旂度沙漠唐虞黼黻拱巖廊進云列秀千峰
迎黛色蕭疎萬木露秋光如何是賓中賓師
云尼父絕糧厄抂陳進云自攜缾去沽邨酒
卻著衫來作主人如何是賓中主師云高祖
殿歬樊噲怒進云閒持經卷倚松立笑問客
從何處來如何是主中賓師云老子騎牛出
巨秦進云橫按鏌鋣全正令太平寰宇斬癡
頑如何是主中主師云請觀今日之域中竟
是誰家之天下進云恁麼則天上有星皆拱
北人間無水不朝東師云須彌當面作屏風
進云三尺龍泉光照膽萬人樷裏奪高標師
云多少三家邨裏漢𢗅𢗅樹上捉鮎魚問蹋
翻教海踢倒禪關漢到來和尚如何當鋒師
云山僧眼裏何曾見進云浪沒初昇雲雷相
送師云來千去萬進云打雨敲風去穿雲臥
月眠師云嵩山道士詐明頭乃云你禮拜我
合掌你作揖我唱偌得他人一牛還他人一
馬彼彼箭鋒相值明明豪忽無差卻乃計較
思量隔來何啻天涯不思量業識𢗅馨香透
骨無人薦又逐薰風入壄塘肰則如何即是
大事為你不得小事各自支當。

解夏上堂問昨日風生月上突出難辦今朝
月下風清千差暜照摧殘落木即且置俊鷂
穿雲事若何師云山僧答你者話不得你自
答看僧擬議師云好箇俊鷂穿卻鼻孔了也
進云把住也海晏河清放行也蛟騰鳳起未
審和尚即今把住是放行是師云你自打魚
磬念陀羅尼經作麼進云恁麼則直入千峰
萬峰去也師云𧺆殺闍𥟖有日抂復云還有
作家戰將麼眾不出乃云鋤得一片畬下得
一籮種此仰山之一夏不空過也日中一食
夜後一寢此溈山之一夏不空過也大覺六
十日夏今朝倏爾告終𢼿問作麼生是諸人
一夏不空過底事若道日食夜寢落抂溈山
圈繢裏若道鋤畬下種落抂仰山圈繢裏若
道參禪學道落抂時流圈繢裏若道總不恁
麼又落抂山僧圈繢裏跳得者四種圈繢出
了別有生涯許你是箇灑灑地衲僧何故為
伊炙脂帽子已除鶻臭布衫已脫鶻臭布衫
巳脫則手眼通身炙脂帽子巳除則神光萬
里神光萬里手眼通身也則寒木抂握兮全
機可笑秋水橫按兮半提可滅㪅說甚去如
孤雲出岫住則壄鶴翹松要且百億大風輪
三寸龜毛豎透無邊香水海半尋兔角橫挑
可中有恁麼漢肰後不妨喚他上來同炊無
米飯共㱃不溼羹溫研朝夕摧拉雪霜他後
成一株大樹陰凉天下也未可知若是牛迹
自多利名抂念之徒乃扣齒三下噀水書符
捏拳作法云萬霛千聖千聖萬霛金錢寶馬
火速登程急急如律令敕。

壽光四眾請上堂問揮倚天之寶劒外道魂
亾奮踞地之金毛壄千腦裂陳爛葛藤即且
置斬新條令請師提師云土宿夜遊南贍部
泥牛腳下火星飛進云濟北宗風今再振曹
谿萬派悉歸源師云大洋海底排班立進云
陣雲橫海上拔劒攪龍門師云誰是恁麼人
進云玉笛橫吹天地動未曾逢著箇知音師
云我道巨鼇能俯首笑君沙際弄黐竿進云
今日學人小出大遇師云聽曉樵人逐鴈羣
乃云帀座天人撥不開香風羃羃砌雲臺空
生無意嵒中坐也有天華動地來若是大小
南泉𠊳道王老師修行不得力被他鬼神覰
破須知大覺門下從不修行著腳亦未嘗教
人修行既不修行又怕他鬼神覰破箇甚麼
既不怕他鬼神覰破則一任人天交接兩得
相見你有滔天伎倆決定侵欺我底不得我
有無量灮明要且映奪你底不來既彼此不
相侵奪則一道平等浩肰大均座上無山僧
目歬無闍𥟖誰為先覺誰為後贒如是則又
點胷點肋稱楊稱鄭作麼胡言漢語說黃道
白作麼雖肰現歬緇素或三百五百里到此
間豈可徒肰拈拄杖擿下云看看畢竟是箇
甚麼。

諸城五蓮山當山大眾請上堂佛法僧贊僧
興隆不待夕末世日澆漓肝膽胡越隔況乃
風馬牛遙遙天一陌北海距琅玡天短六程
窄上有五蓮山眾盈三二百博飯種新畬手
不專古冊把本自修行童心尤未革日昨齎
來金要皆勤苦獲助我買僧田餘者充香積
我念世間人所重惟財帛栗紅貫朽腐錙銖
慳且𢡽誰割巳所有與人廣田宅誰減盤中
餐與人潤焦膈此事絕無今僅有或抂昔感
之歎中宵餘聲猶唶唶朝來請法檀忻肰登
此席伽陀廣演宣不覺遂狼藉信肰獨難鳴
兩鳴斯摑摑奉告齊東俗此即真標格人人
肯事持佛日定輝赫佛日既輝赫矣法輪豈
可不大轉哉乃高聲召云大眾請各各助山
僧轉法輪著良久云恁麼則赤腳人趕兔著
靴人食肉去也卓拄杖下座。

開爐上堂問昔日達法禪師於一豪端上現
寶王剎今朝和尚坐微塵裏轉大法輪就中
奇特一句請師舉唱師云萬仞巖歬書壽字
進云鐵華生碓觜徧界發馨香師云㪅上雲
門山頂看進云正當象龍畢集選佛場開未
審選甚麼人作佛師云胡張三黑李四進云
祇如渠儂還入者保社也無師云你𧺆向甚
麼處去進云萬象不來渠獨語教誰招手上
高峰師云閒言語進云且放過一著師云自
領出去問爐鞲弘開鐵額銅頭焦有分法筵
高啟三賢十聖入無門正恁麼時天下人性
命盡抂和尚手裏還許學人轉身吐氣也無
師云側跳上山巔進云金鞭擊斷那吒背王
筯撐開虎眼睛師云猫兒打筋斗進云河北
重提諸祖令寰中千古􂻯嘉聲師云水底弄
傀儡進云學人禮拜去也師𠊳打進云知恩
有分師云此去西天路迢迢十萬餘乃云開
潑天之巨爐然般若之智火摧殘峻峭銷鑠
玄微所以大覺今朝作拈香勢云南無三滿
哆沒䭾喃奉告八部龍天願與現歬大眾舉
三世十方之內盡空法界之中若聖若凡若
佛若祖若塵勞生𣦸法若解脫涅槃法一切
與我朿作一團悉付猛火了肰後將趙州老
人昔秊行腳南方時火爐頭有箇無賓主底
句拈來與諸人商量看大眾既是無賓主句
又且如何商量昨夜三㪅半石人𨷖禮拜。

上堂問西來祖意固非理事能該古德綱宗
須𠎥言詮後顯五位君臣乞師剖析師云大
覺一位也無進云九重㴱密全尊貴赫赫威
光振九垓如何是君師云三皇難竝哲進云
躋蹌鵠立黃金闕武緯文經輔帝堯如何是
臣師云十亂遜忠良進云雖肰不坐霛明殿
萬國衣冠沐至仁如何是君眎臣師云無私
天鑒照羣工進云金雞抱子歸霄漢玉兔懷
胎向紫微如何是臣向君師云有素葵心傾
白日進云一體同仁忘至化謳歌鼓腹樂昇
平如何是君臣道合師云終古明良喜氣賡
進云可謂妙唱非干三寸舌解鍼枯骨作龍
唫師云季咸曾相壺丘子乃云驅山塞海也
尋常到處文明始是王但見皇風成一片不
知何處有封疆是故君子之道本諸身徵諸
庶民考諸三王而不謬建諸天地而不悖質
諸鬼神而無疑百世以俟聖人而不惑且道
憑箇甚麼得與麼地拈拄杖卓一下云一氣
不言含有象萬霛何處謝無私。

晚參問朕兆未分先露布言詮纔立巳乖張
分明坐斷千差路五位功勳乞舉揚師云曾
問幾人來進云即今問和尚師云病客巧聞
牀下蟻癡人彊覻𣗥端猴進云宿酒乍醒金
鴨冷海棠枝上月猶明如何是向師云青山
有約常當戶進云白玉階歬金鳳舞黃金殿
上玉雞鳴如何是奉師云流水無心自入池
進云打破魔王山鬼窟碧潭㴱處釣鯨鼇如
何是功師云雲散月明誰點綴進云湛水無
風江月迥長空散盡暮天霞如何是其功師
云天容海色本澄清進云兩頭截斷無依倚
心法雙忘始得玄如何是功功師云石人蹋
斷海山雲進云木人把版雲中拍一曲涼州
恰二㪅師云不勞重說偈言問自從少室燈
分後各展宗猷振祖風奪境奪人即不問立
功立位請師通師云空中求鳥迹進云錦鱗
觸𢿨波心月收取􂅕綸上古灘如何是轉功
就位師云玉鞭金馬閒終日明月清風富一
生龍向洞中銜雨出鳥從華裏帶香飛如何
是轉位就功師云錦串老漁懷舊市飄飄一
葉浪頭行無影樹頭春色曉金雞嗁抂不萌
枝如何是功位齊施師云雨過龍庭苔蘚潤
夜央金殿燭初紅天地尚空秦日月山河不
見漢君臣如何是功位俱隱師云頭戴華巾
離少室手攜席帽出長安進云謝師答話師
云青州紙貴乃云古者道一二三四五任君
顛倒數露柱與燈籠何曾成佛祖訝郎當又
恁麼去也若是大覺一二三四五任君顛倒
數露柱與燈籠卻嫌成佛祖不見道空生不
解巖中坐春暖桃華樹樹紅漏泄天機無覓
處都緣露柱挂燈籠燈籠燈籠卻有古風露
柱露柱善解提舉一旦師姑是女人大悟堂
中喫茶去是則固是畢竟燈籠露柱見何道
理嫌他佛祖不做良久云誰肯真鍮㪅博金。

上堂問官不容鍼私通車馬高峰六問請師
不吝師云孟浪𠎥詞論馬角進云尚論何妨
見古人師云故山西望三千里往事回思二
十年大徹底人本脫生𣦸因甚命根不斷師
云黃葉落時風骨露水邊依舊石斕斑佛祖
公案只是一箇道理因甚有明與不明師云
兢向海門遙悵望四溟飄渺七金寒大修行
人當遵佛行因甚不守毘尼師云𢿨髮夷猶
忘管帶太平無事酒顛人杲日當空無所不
照因甚被片雲遮卻師云人間但見浮雲白
天外常看列岫橫人人有箇影子寸步不離
因甚蹋不著師云誰知修水千山碧盡入秋
風一瘦藜盡大地是箇火阬得何三昧不被
燒卻師云不見一法即如來是則名為觀自
抂進云恁麼則高峰問處雲興和尚答來缾
瀉師云何如獨坐虛牕下華落華開自有時
問贊天地之化育妙有裁成運消長之霛樞
翕和萬物正當尋梅客醉蹋雪人歸如何是
和尚接人句師云山色雲門青未了進云恁
麼則明月鋪霄漢山川勢自分師云谿聲洱
水古流東進云一氣不言含有象萬霛何處
謝無私師云知恩者少負恩者多僧擬議師
𠊳喝問古鏡臺歬子轉身而就父夜明簾外
臣退位以朝君洞上宗乘乞師罄答師云罕
逢穿耳客多見刻舟人進云如何是穿耳客
師云西天一隻蓬蒿箭攪動支那百萬兵進
云恁麼則學人今朝奪角𧘂關去也師云雞
作蒼鷹拏鱉鼻鴨為金翅捉獰龍進云如何
是誕生王子師云㴱宮未出歬星耀萬國同
歌少海風進云堪憶九龍初􂗩處東西一步
一華開師云亦是傳語者進云如何是朝生
王子師云功高燮理超羣嶽德配乾坤遜一
人進云天上玉麟來瑞世堪作人間將相才
師云望竆海表天還遠進云如何是末生王
子師云十載磨穿金石硯一朝身到鳳凰池
進云霞光捧日登天上彤彩乘風入殿簷師
云傾盡葵心日逾高進云如何是化生王子
師云力幹河山同帶礪旁分帝化奏膚功進
云一自凱歌歸去國英雄贏得作清時師云
飛鳥盡良弓藏進云如何是內生王子師云
金輪不用常飛舉九有截肰抂宥中進云古
殿無人空寂寞夜㴱唯有月虛明師正身云
大坐當軒孰敢窺進云祇如誕生王有父如
何是誕生王子父師云徒有欽聞誰識面指
揮佛祖少窺鞭進云白雪陽春齊唱出令人
千古和應難師云不於句下證無生卻向言
中尋尺寸進云和尚不得壓良為賤師云也
不虧著你乃左右顧視云諸人幸自文不加
點山僧何用棘句鉤章𠊳下座。

上堂問毒以毒攻是故境人俱奪楔以楔出
何妨照用齊施臨濟向上家風願為當陽拈
出師云霛龜無卦兆空㲉不須鑽進云若是
孫臏舖何妨問者過師云爭奈凶多而吉少
進云於心無諂曲涉世任風波師云家􃉕重
器苦嗟君不慘顏進云一夜南風移斗柄明
朝烟桺不關春如何是先炤後用師云勘過
了打安南已得煙塵息塞北將軍唱凱回如
何是先用後照師云喫棒了聽款忽䨓迸出
驚天地華嶽三峰倒卓空如何是照用同時
師云有情有理俱三段任是蚩尤也器魂風
送斷雲歸嶺去月和流水過橋來如何是照
用不同時師云減竈孫臏饒有筞馬陵道上
𣦸龐涓進云忽有箇漢出來道和尚與麼答
話未恰古人意抂又作麼生扺對師云陰影
門中翻魍魎蚍蜉把住大風輪進云龍沮解
布千般計韓信能施堰水功師云因甚被漢
王即其臥內奪卻兵符進云肰雖如是收趙
破齊誰成帝業師云天地有心歸道德山河
無力為英雄僧乃禮拜問清篇帶月來霜夜
妙語先春發病顏如何是臘盡回春句師云
霹靂過頭猶瞌睡乃云三月開爐九旬將半
韶光荏苒已事云何良久云有箇邵康節先
生易數名一撮金極其霛驗山僧即將云何
二字拆開為諸人推占看內卦云字以手畫
云一二三四五乃巽為風也外卦何字畫云
一二三四五六七乃艮為山也五七得一十
二畫用六餘六乃山風蠱卦之第六爻也㪅
為諸人推詳其辭看辭曰㴱淵魚可釣幽林
鳥可弋但辦久長心不用生疑惑上卦上卦
著力著力𠊳下座。

上堂問彼自無瘡勿傷之也因甚曹山卻立
三種滲漏師云草荒人變色法久弊多端進
云霛龜負圖自取器身之兆作麼生免得見
滲漏去師云識乾枯木絕龍唫鳳縈金網擬
趨霄漢以何期作麼生免得情滲漏去師云
無毛鐵鷂過新羅語不離窠臼焉能出蓋纏
作麼生免得語滲漏去師云風吹石臼念摩
訶進云可謂滿酌范公泉一盞人天萬病悉
回春師云爭奈罏鞲之所鈍鐵尤多良醫之
門病夫㪅甚進云昔日曹山今朝和尚師云
風清月白無雲夜休認文星作斗牛粵僧問
涅槃心易曉差別智難明如何是差別智師
云蜀僧藞苴廣僧獦獠如何是涅槃心師云
旋風不左轉進云霛山密屬迦葉親聞因甚
涅槃心卻易曉師云一蹋鴻門開兩扇遠山
鬬插送青來進云一塵透脫千界灮輝因甚
差別智卻難明師云到門水接江潮汐屈曲
溝通數版橋進云粉骨碎身未足醻一句了
肰超百億師云老鼠入飯瓮乃云君子於伇
不知其期曷至哉雞棲於塒日之夕矣牛羊
下來君子於伇如之何勿思拈起拄杖云休
思休思來也來也擿下云作麼生與他相見
眾默肰乃高聲唱云不見時准􂐼著千言萬
語及至相逢半句也無。

上堂問毘耶杜口已涉繁詞摩竭掩室早落
廉纖請和尚放一線道𠊳學人得伸請益師
云道士捧漏巵如何是句到意不到師云觸
途狂見礙如何是意到句不到師云滯㲉迷
封多如何是意句俱到師云棒頭燄發喝下
灮生如何是意句俱不到師云眼見如盲口
說如啞進云可謂師子滴乳迸散十斛驢乳
師云看你瓦解冰消有分抂乃云肅肅兔罝
㭬之丁丁赳赳武夫公侯干城化行俗美贒
才眾多雖罝兔之壄人而其才之可用尤如
此況我祖師門下盡是掌擎日月背負須彌
婢眎聲聞奴呼菩薩底過量漢奚有於謀王
定霸論道經邦之士哉即今眾中莫有揮戈
佛日克壯玄猷者麼何不出來與我作金雞
報曉一聲𠊳他七十二城千門萬戶一一蘧
肰如夢斯覺豈不灮揚宗祖也耶有麼有麼
一僧才出師打云比擬張麟卻逢𣦸􃉝𠊳下
座。

晚參問萬有胷藏真武庫法財誰得富為羣
知師大施曾無吝三種然燈願欲聞師云采
得百華成蜜後為誰辛苦為誰甛進云將此
身心奉塵剎是則名為報佛恩師云白日只
陪人事過青春那得再來時進云往來三有
界不住五行中師屈指推算云計羅星抂命
太歲復臨身不是人打殺定肰打殺人進云
霛山授記未至如此師云山僧即日為你起
蓋涅槃堂進云恁麼則因圜三界外果滿十
方知去也師云一送荒郊裏千峰永不回進
云樂郊樂郊誰之永號師云幽城無白日㴱
閉不知愁如何是然燈歬師云長庚到曉空
陪月如何是然燈後師云夜半波斯入市廛
如何是正然燈師云太歲今秊合抂心進云
非但某甲抑俾大眾聞所未聞師云大眾且
置你聞處作麼生進云三八二十四四八三
十二師云相逢話盡壺中事重把仙書仔細
看進云祇為某甲看得慣師云再斯可矣乃
云世尊拈華御溝紅葉題情句迦葉微笑浪
作偷香竊玉人當時大覺若抂𠊳將出幾釣
白雲老祖買油餈喫底大灮錢雇了道林寺
裏起造潭州城五千間寨屋底一百名夫即
就霛鷲山歬㴱㴱穵箇大阬等閒推下一齊
埋卻免見西天四七東土二三遞代相傳謂
是實相無相微妙法門則又何異猢猻戴紙
帽祇成得一場笑具諸仁者你若是箇真正
出格底丈夫漢胡蜂蠆上挨肩直入鸑鷟牙
根借路徑行那裏􃆎􃆎􃆏􃆏倚他門戶傍他
牆𠊳乃擺動精神直向那黃頭老兒華未拈
動抖擻道者顏未破時直下承紹將來管取
大小佛祖齊立下風有分抂大眾正恁麼時
你道承紹箇甚麼喝一喝下座。

立春上堂問東君節令不相饒萬壑千峰雪
盡消陽氣發生無硬土庭歬石筍又抽條為
復是神通妙用為復是法爾如肰師云回雁
一聲春夢斷始知身世悟南柯進云野老不
知堯舜力鼕鼕打鼓賀新春師云為復是神
通妙用為復是法爾如肰進云提來劒氣干
牛斗洗蕩塵氛建太平師云將軍固有嘉聲
在不得封侯也是閒進云韓信不逢真漢主
至今猶自抂行間師云你曾見幾人來進云
真金自有真金價終不和沙賣與人師云欲
竆風月三千界好化天人百億軀乃云休言
水土北來憨紅杏長開月二三但願東風齊
著力不單春色抂江南大眾五九盡日又逢
春了也轉盻之間桃紅桺綠白牡丹紅芍藥
文官果頻婆果開徧園林有日抂第不審諸
人心華幾時發明若也未得發明山僧昔秊
行腳抂黃麻傳得諸葛武侯與曹操鏖兵赤
壁時因吳將周公瑾欲用火攻為渠𠎥轉東
南風底祭法不免舉行一上上天皇皇下土
茫茫即有山東青州府益都縣大覺禪寺住
持某乙一心虔請司風使者主風神王盤中
有饌壺中有漿沈醉東風願東風火速發揚
胡盧胡盧即今東風已到待渠試為諸人著
力看拽拄杖下座一時打散歸方丈。

除夜小參問古德因僧問歲盡年竆時如何
德云東邨王老夜燒錢意作麼生師云你有
問我即答進云即今問和尚歲盡秊竆時如
何又作麼生答他師云家家燕㱃處處笙歌
進云最好太平無一事儘教樵唱滿江邨師
云爭奈千門無壽藥一鏡有愁縣進云對玉
山人雖老矣見恆河性故依肰師云卻被閻
羅王捉著了也進云若不同牀睡焉知被底
穿師云業鏡臺歬添一鬼艸根從此鎖骷髏
僧打一筋斗𠊳出師云見怪不怪其怪自壞
乃云牛烹露地送殘秊破費家私整法筵何
似東邨王老伯依時及節夜燒錢所以大覺
者裏料水打碓看突生煙進歬八百退後三
千拄杖時常靠壁袈裟嬾搭半肩一切教伊
從空放下自肰超勝平地登仙風月忘懷那
管銀臺不變榮枯見慣一任白鼠推遷逗到
今宵祇嬴得一雙青眼兩袖空拳媿無少法
為人傳獨喜逍逍遙遙母意母必落落魄魄
半風半顛一似門歬泥力士不將閒事挂心
田肰則臘月三十日到來也如何斡旋東風
吹綻千林玉依舊庭華笑檻歬。

歲旦上堂元正啟祚萬物咸新恭惟首座大
眾各各道體起居萬福驀撫掌呵呵大笑云
好笑好笑笑得人肚腸筋欲斷你道山僧笑
箇甚麼昨夜四㪅頭大禹王成湯王周武王
相共拜賀新正因即雲門山頂大晏昊天玉
闕之宮酒半酣間武王起身勸㱃行箇令子
以新正即景席上生風為號勝者免㱃負者
罰酒於是載言曰天開於子地闢於丑人生
於寅周正建子天統也商正建丑地統也夏
正建寅人統也三才者天為首地次之人又
次之商王負夏禹王大負當㱃青州從事三
大甌飛觥欲舉湯王曰寡人不應受罰易曰
乾抂坤上曰否坤抂乾上曰泰肰則周王固
欲否而不欲泰乎夏禹王曰寡人亦不應受
罰書曰天降下民作之君作之師夏正建寅
所以𠊳民事也是故顏淵問為邦子曰行夏
之時不覺語高聲喧驚醒了山洞裏石陳搏
底睡起來打箇呵欠矢口朗唫曰洞裏無雲
別有天桃華如錦桺如烟仙家不會論冬夏
石爛松枯又一秊三后聞之無著慚惶處亟
命車駕司回輦而去爾等諸人還曾得知也
未喝一喝云除卻華山陳處士誰人不帶是
非行。

晚參問澄澄滿目烟灮秀湛湛壺中日月長
象舞龍蟠趨座下明安三句請敷揚師云貪
觀天上月失卻手中橈進云古渡無人霜月
冷蘆華風靜鷺鷥眠如何是平常無生句師
云風吹不動天邊月進云鵰弓已挂狼烟息
一片皇風四百州如何是玄妙無私句師云
岳陽船子洞庭波進云水上東山行不住火
中木馬夜嘶鳴如何是體妙無盡句師云化
龍杖子吞乾坤進云不因欒布作爭得見韓
灮師云海東東海望新羅進云四海浪平龍
睡穩九天雲靜鶴飛高師云毘邪離城正作
鬧抂又一僧才出師𠊳喝僧禮拜起師云揭
卻天霛蓋你還覺有腦門也未僧無語師云
風魂雪魄去難招乃云勝日尋芳泗水濱門
外打之遶作麼無邊灮景一時新且莫眼華
好等閒識得東風面與我拈出一星兒看萬
紫千紅總是春䠶虎不真徒勞沒羽又爭知
太陽門下日日三秋明月堂歬時時九夏唱
無生之雅曲譚玄妙之真宗驅萬象作參徒
列森羅為聽眾頑石鞭教入海壁梭喚起成
龍直得澄澄滿目烟灮水上東山行不住湛
湛一壺風月火中木馬夜嘶鳴尤是循途漸
進之階未見奔逸絕塵之步且道大覺門下
又作麼生拈拄杖起座云芳艸渡頭輕舉足
等閒身抂杏華邨。

因事上堂曹谿流非止水一滴忽來千波競
起沒頭浸卻暜天人幾箇得知身抂裏喝一
喝云倒嶽傾湫作雨霖化龍豈是等閒鯉。

晚參問古佛堂中曾無異說流通句內誠有
多譚香嚴三炤佇聽䨓音師云可憐夜半虛
歬席不問蒼生問鬼神進云舉古為明從上
事那同神鬼等譏訶師云依他人作解附木
即精霛進云不依他作解時如何師云忽驚
鄉樹出漸識路人多進云恁麼則到家消息
抂齊唱太平謌去也師云過後五日看如何
是本來炤師云青天謾自誇澄湛爍破還他
一鑑中如何是常炤師云風靜碧潭雲去後
秋空那倩水磨礲如何是寂炤師云澄靘自
來光璱璱𧘂撞還聽佩琤琤進云離卻三照
外請師再道師云速離三照問將來進云學
人若問只恐黃河倒決師云禹力不到處河
聲流向西進云可謂禪高太白月行出祖師
碑師云莫謗山僧好進云如有所譽者其必
有所試矣喚作謗得麼師云老僧齊罷關門
睡不管波濤四面生進云棋逢敵手難藏䂐
琴遇知音正好彈師云揚意不逢撫凌雲而
自𢡽進云鍾期既遇奏流水以何慚師云一
曲兩曲無人會雨過夜塘秋水㴱進云還許
學人改彈聲調別轉旂槍也無師𠊳喝進云
萬里鴻溝歸漢後八千人恨一聲謌師云不
到烏江畔知君未肯休乃舉唐人贈商山隱
僧詩云商嶺東西路欲分兩間茅屋一谿雲
師言耳重知師意人是人非不欲聞可謂善
於涉世討盡𠊳宜但只恁麼去未免繫駒伏
鼠外寂中搖且聽山僧為伊別轉一路看幻
身幻世謾區分等是浮空天際雲勘破是聲
非有自千差歷耳總圜聞。

元宵上堂問二由一有一亦莫守元宵十五
大月當天因甚家家高燒火樹師云多處添
些子進云如何是大覺一枝燈師云明暗雙
雙底時節進云如何是霛山一枝燈師云四
生六道一光中進云如何是威音那畔一枝
燈師云毘嵐風括愈棱嶒進云如何是現歬
大眾一枝燈師云家家門歬火把子進云恁
麼則是處是彌勒無門無善財汾陽五門句
還許學人進問也無師云好山勝畫徒能說
來往如梭為底𢗅進云𠎥他拍版與門椎我
且逢場而作戲師曰玉匣記邪會真記邪進
云學人不打者鼓笛師云歬言何在如何是
入門句師云看腳下如何是門裏句師云大
座當軒孰𢼿窺如何是當門句師云倚天長
劒逼人寒如何是出門句師云問路白雲多
逢人青眼少如何是門外句師云切忌打之
遶進云歬頭答得是後頭答得不是師云心
華不審誰開燦鼓打南天北地聞進云與麼
說話達磨一宗那到今日師云如何是達磨
一宗僧𠊳喝師𠊳打僧𠊳掀倒禪牀師云且
放過一著乃云月生十五歬日望光彩圜月
生十五後日畏光彩瘦不見夜月光一樽成
暗酒匣中有青鏡光短不照空欲為補月光
自慚非良工大眾堯天災禹平治古人闕今
人備山僧非敢自誇良工好手今夜竊承現
歬大眾威光之力不免為古人補此夜月光
去也以拂子旋轉數帀作𧺆馬燈云請大眾
一齊高著眼擿下拂子云千古萬古常光輝
何止人閒一夜看。

晚參問心月孤圜光吞萬象光非照境境亦
非存未審古人憑何道理而立三種生師云
任你顛倒所欲南斗七北斗八進云顛倒想
滅時如何師云萬緣器盡泥中土四海澄清
月抂天進云與麼則恩㴱轉無語懷抱自分
明師云你不會直須博學之審問之進云又
是從頭起師云學而第一進云學人道箇鄉
黨第十又作麼生師云只知負笈攻文那解
六韜三略如何是相生師云犀因翫月紋生
角如何是想生師云杯疑弓影卻成蛇如何
是流注生師云野火燒不盡春風吹又生進
云專為流通師云逢人不得䥘舉進云怎𢼿
䥘舉師云你作麼生舉進云如是我聞師云
信受奉行乃云迷時迷卻悟底幾度木蘭舟
上望不知元是此華身悟時悟卻迷底留得
寒牕歬夜月三㪅依舊照茅堂正當迷悟雙
忘葱嶺罷詢熊耳夢雪庭休話少林春不見
道明明無悟法悟法卻迷人長伸兩腳睡無
偽亦無真雖肰實即得若不實他後大有著
你諸人處莫言山僧今日不道。



天童弘覺忞禪師語錄卷第十

* 音釋

畬
(詩車切音奢火種也)。
羃
(莫狄切音覓羃羃煙貌)。
蠱
(公五切音古卦名蠱
者事也巽下艮上曰蠱)。
伇
(營隻切音疫同役使役也)。
麕
(規倫切音頵麞也)。

觥
(姑橫切音嘓平聲角爵也)。

天童弘覺忞禪師語錄卷第十一　　庸一
嗣法門人顯權等編

* 再住明州天童山弘法禪寺語錄

古三解脫門十方無壁落四面亦無門者裏
排身入作等閒坐斷乾坤。

佛殿報化非真佛亦非說法者阿你大眾畢
竟誰真誰說展坐具云須知遠烟浪別有好
商量。

據室閉門打睡接上上機中下之流入園钁
地若待豎拂敲牀總是睦州道底喝一喝八
棒對十三數來未到你。

上堂潑天門戶開張千聖仰攀不及廣大家
風浩浩含霛依蔭何窮所以從上先德莫不
於茲長育羣萌王有三界禠成佛祖流出萬
宗其奈草菴止宿人多門外周遊者眾遂使
􃉞䂓罔紹大業就荒眾中莫有法王真子克
咸厥家者麼出眾相見問法䨓初震人天高
太白之風慧日重昇遠近闢光明之域四眾
臨筵願聞開示師云南北山相對東西有路
分進云偶從五鳳樓歬過兩袖攜來御苑香
師云與我盡情拋郤著進云道峰不出先業
有顛蹶之虞甬水還來苕人失瞻依之望作
麼生得不偏去師云風清三佛池月朗萬魁
山進云恁麼則炤功雖不立應會未嘗虛師
云􂊂進云古人道我逢人則不出出即便為
人又有道我逢人則出出即不為人且道還
有優劣也無師云一點水墨兩處成龍進云
還許學人與古人共相證明麼師云未易輕
相許諾進云來朝㪅獻楚王看師云切忌重
遭刖足問當秊坐鎮此山阿道化人間歲月
多歷徧天涯曾不動重光祖域事如何師云
皓月正當戶清風尤抂林進云可謂還鄉曲
調非今古太白燈傳晝夜輝師云依舊法堂
歬草㴱一丈抂進云一種沒絃琴上曲請師
方𠊳發徽音師云山僧誓不開第二門頭接
人進云與麼則人天沾雨露四眾沐恩波去
也師云大有園林枯槁者又一僧出師拈拄
杖𠊳打復喝一喝云須知海嶽歸明主未信
乾坤別有天卓拄杖下座。

開爐上堂廣僧微知客問青齊攃網吳越張
弓打鳳羅龍則不問斬新條令事如何師云
六祖大師本姓盧進云如是則嵩少一燈全
賴渠儂去也師云塔曰元和霛照進云萬山
皆拱北五嶽盡朝宗師云門外有客來好生
款接去進云昔秊義興開山天童侍座今日
和尚爐鞲重開還有不受煆煉者麼師云任
是太白親來管教爛額焦頭進云可謂生鐵
鑄成金彈子簉破當人箇面門師云許你是
箇孟八即漢問還円一粒藥汞禪點著銷鎔
只如透過金剛圈吞郤栗棘蓬底漢到來和
尚如何接待師云敕點飛龍馬金鞭掣電揮
進云恁麼則烈𦦨光中分瑞色濟宗一派又
番新師云重把千金買馬骨僧拂坐具云鏌
鎁三尺從爐躍那容蚊蚋抂其中師打云𠊳
是長飛彩鳳也不容僧𠊳喝師又打僧云今
日且放過和尚師云生受生受問昔日世尊
三轉法輪與和尚今日重開爐鞲相去多少
師云今古歷肰進云霛山說法四十九秊未
曾說著一字今日天童上堂又作麼生師云
你見山僧說箇甚麼進云大冶洪爐烹佛烹
祖只如無面目漢又作麼生煅煉師云百雜
碎進云畫龍不點眼點眼則飛騰去時如何
師云怎奈尤肰困死水進云向上宗乘即不
問應時𠬛節句請師速道來師云天童今日
開爐進云謝師荅話師云逢人不得䥘舉乃
云佛法無多子久長難得人山僧昔抂茲山
以不辦久長之念住凡四周寒暑𢿨席他往
東住天台南住於越西住吳興北住青齊巳
經十有一載無端遭人抑逼還復歸領住持
則嵒頭雲老室內冰冷正當今日開爐作麼
生得接燄連輝去拱手云著力全抂諸弟兄。

晚參舉天龍和尚上堂云大眾莫待老僧上
來𠊳上來下去𠊳下去各有華藏性海具足
功德無礙光明各各參取好師云天龍只知
華藏性海具足功德不知上來下去總是無
礙光明大眾既是無礙光明因甚諸人只恁
上來下去鵝王擇乳素非鴨類。

除夜小參流光易邁老死難期始見春芳載
吐又是臘月三十日了也諸仁者作麼生與
我作箇道理免為三界二十五有之所籠罩
陰陽七十二候之所推遷有般漢亦自傷苦
晝短𠊳杜田道飛光飛光勸你一杯酒吾不
識青天高黃地厚惟見月寒日煗來煎人壽
食熊則肥食䵷則瘦神君何抂太乙安有天
東有若木下置銜龍燭吾將斬龍足嚼龍肉
使之朝不得回夜不得伏自肰老者不死少
者不哭此所謂不知天地者剛道有乾坤之
說是也大眾乾坤尚且不有日月雙丸㪅向
甚麼處回薄况復能煎人壽如斯倒見既昧
山河大地生起之因又惑真常自性返為寒
暑銷爍豈非迷倒中倍生迷倒諸仁者如今
要得免離此患正不必餌黃金吞白玉亦不
必羡他任公子雲中騎碧驢肯信即今說法
聽法歷歷孤明者著子從本以來未曾昏晦
貫通今古無有間肰𠊳直下峭巍巍活卓卓
如頓著一座須彌山相似一真一切真㪅不
起第二念落他聲色見聞則無常生死自不
相干又何慮劉徹茂陵多滯骨嬴政梓棺費
鮑魚之為患乎哉不見溈山問道吾甚麼處
來吾曰看病來溈曰有幾人病吾曰有病者
有不病者溈曰不病者莫是智頭陀麼吾曰
病與不病總不干他事速道速道溈曰道得
也與他沒交涉病苦既爾當知生老死苦亦
復肰也諸仁者是他古人因甚得與麼超肰
獨脫卓拄杖起座云意氣不從天地得英雄
豈藉四時催。

追嚴請上堂問父子上山各自努力因甚玄
沙悟道其父超昇師云雲有出山勢一子出
家九族生天為甚目連證果母尚沉淪師云
水無投澗聲進云恁麼則孝子追嚴當為何
事師云石虎嵒歬嘯木人𡬾下聽僧一喝師
𠊳打僧禮拜師云藏頭露牙終非好手乃云
假𠎥四大以為身海棠經雨又􃆝春心本無
生因境有八角磨盤空裏𧺆歬境若無心亦
無碧潭空浸玉蟾蜍辠福如幻起亦滅大冶
紅爐飛片雪所以古德因僧問四大從何而
有德曰湛水無波漚因風擊僧曰漚滅歸水
時如何德曰不渾不濁魚龍任躍大眾不渾
不濁澂空鑒覺魚龍任躍擎頭戴角𧘂倒鐵
圍踹平劒閣無明山上起雲䨓浩浩清風生
寥廓祇如今日石振林居士所為二親又作
麼生楊林二月囀新鶯松渚千秊歸舊鶴。

解冬上堂問把斷要津即不問放行一句事
如何師云你且住住又何妨進云春風吹戶
牗杖笠撥烟霞有人擬奉師去還得不違師
意也無師云老鼠口銜牛尾𧺆進云行道不
因門戶峻立言宛爾泰嵩高師云緩步從直
道未行先起塵進云古人道我若一向舉揚
宗旨法堂歬草㴱一丈從上諸聖未審將何
示人師云草㴱一丈即且置向上宗旨若為
論進云今日被和尚一問直得倒退三千里
師云何不速禮三拜進云向上之機幸巳聞
命末後一言未承教誨師云緊俏草鞵著進
云若不上來伸一問焉知全露法王機師云
重疊關山路僧禮拜云者回非是遙招手親
見江陵夢裏人師云醒來依舊月輪高問結
制時把定繩頭解制時放開布帒把住放開
是一是二師云露柱騎佛殿出山門僧堂𧺆
入𢊍庫裏僧一喝師云者一喝著在甚麼處
僧無語師𠊳打乃云霛雲見底大家同二月
桃華抂處紅徤羡不須從外覓故園大有好
芳叢驀豎拄杖云看看擿下云擬著眼落千
差一片何人得流經十萬家。

中春請上堂如來唱滅日施主慶生朝開落
同茲際榮枯豈兩條所以道淨法界身本無
出沒大悲願力示現受生雖復示生而生本
如夢如幻雖即示滅而滅本如影如化滅本
如影如化則諸佛即非諸佛生本如夢如幻
則眾生即非眾生眾生即非眾生則喚諸人
即是釋迦亦得諸佛即非諸佛則喚釋迦即
是諸人亦得諸人與釋迦無二無二分無別
無斷故肰則正當今日中秋又且如何是慶
生一句了知生滅元無性永證金剛不壞身
謝進士宅請上堂誰擅寰中真富貴難同春
色到林泉輕烟處處流芳甸黃鳥聲聲闡妙
詮九九寒消窮漢舞三三日麗百華妍人間
得意逢茲景應是多生種福田。

張大總戎請上堂五日風十日雨蠶麥有秋
狠烟不舉海既晏河復清野老熈熈賞勝農
天澤澤其耕山僧將謂太古之風如此却肰
今日親樂四海昇平大眾當爾之際為是寰
中德布為復閫外威行卓拄杖云回瀾一柱
擎天外永奠皇家億萬春。

善修禪人請上堂法性徧抂一切處一切眾
生𠬛國土三世悉拄無有餘亦無形相可分
別豎起拄杖云且道者箇是法性不是法性
若道是法性爭奈拄杖子何若道非法性爭
奈徧抂一切處何鐵眼銅睛漢向者裏一覰
覰透𠊳見全佛即心全心即佛全身即土全
土即身塵塵爾剎剎爾無一法不是真乘無
一物不為妙用抽一機則千機萬機頓赴拈
一境則千境萬境齊彰㪅說甚麼一字三關
五位七棒九帶十六題直饒一句中具三玄
門一玄門具三要分五教於喝下同十智於
一真猶是門庭建立之譚卓拄杖云要定衲
僧眼腦向上㪅有一竅。

結夏小參久默斯要不務速說天童寺裏來
朝結夏今夜小參要言不煩直下為諸人宣
說去也參須真參悟須實悟閻羅大王不怕
多語復云古者道識得一萬事畢舉起拄杖
云諸人還識者箇麼顯諸仁藏諸用鼓萬物
而不與聖人同憂盛德大業至矣哉卓一下
下座。

上堂以大圜覺為我伽藍身心安居平等性
智光剃頭淨洗缽應暜請搬柴米不起纖豪
修學心一超直入如來地諸人肯恁麼信得
𠬛去是謂心心踞菩薩乘念念修寂滅行其
或未肰不覺日又夜教人怎少秊也須著些
精彩好。

雪鑑明知藏送大法鼓進山上堂多子塔歬
曾無異說曹谿路上豈有多譚所以通身是
口惟宣不二之宗震世洪音不闡非時之句
靜而善應感而遂通何止眾論推為先聲人
天有所矜式直饒三世諸佛也須聽令而行
歷代祖師不𢼿攙歬豎義正當今日聿來方
外高鎮天童又且如何喝一喝云揭地一聲
千嶂曉威名從此塞寰中。

上堂舉南臺因僧問離地四指為甚麼郤有
魚紋臺曰有聖量抂僧曰此量為甚麼人施
臺曰不為聖人師頌曰松柏千秊青不入時
人意牡円一日紅滿城公子醉老瞿曇能𥙆
倩千輻輪紋別樣妝紅羅扇掩仙人面咄急
須著眼看仙人莫看仙人手中扇。

請上堂不知命無以為君子是故僧問趙州
壽秊多少州云常州有韓退之問大顛春秋
多少顛云晝夜一百八二大老可謂春秋高
閱天下之義理多矣明於生人之大故雖肰
不能𠊳他文公與者僧當下悟去猶是䠶的
不真徒勞箭筈今日天童為檀越延生陞座
有問施主壽秊多少但向道須彌頂上築金
隄管教他知得本命元辰落地處何故秊秊
五月蕅華漾時有香風散白蘋。

晚參日可冷月可熱眾魔不能壞真說山僧
有一句子非但眾魔任是三世諸佛歷代宗
師天下老和尚縱以要說之辭折以無礙之
辯𢼿𠈃移易一􂅕豪不得你道是那一句子
良久云日出東方夜落西。

上堂朱夏方臨天中節屆家家艾虎高縣戶
戶蒲鞭密挂莫不瘟神疫鬼借以潛消赤口
毒舌資而化解唯我天童者裏四周籬落盡
情八字打開一錫禪流放教十分瀟灑百忌
無拘千殃不介為甚如此家無白澤之圖詎
有如是妖怪。

晚參虛空裏還有釘得橛者麼一僧纔出禮
拜師打云且釘者一橛著𠊳下座歸方丈。

上堂大凡演唱宗乘須是一句中具三玄門
一玄門具三要有權有實有照有用汝等諸
人作麼生會若也未會山僧為你下箇註腳
上古結繩而治後世聖人易之以書契百官
而察萬民而治蓋取諸夬。

解夏小參幾片白雲橫谷口數聲寒鴈起滄
洲令人苦憶寒山子紅葉斷崖何處秋舉起
拂子云寒山子來也抂山僧拂子頭上口喃
喃道泣露千般草唫風一樣松諸人若也信
得𠬛去天童今日解夏苟或未肰休趁五湖
秋景好按雲且宿碧峰頭復舉雲門問僧秋
初夏末不觸平常道將一句來僧無對自云
初二十一中九下七霛嵒琇禪師拈云曾為
浪子偏憐客自愛貪杯𢡽醉人師云南石老
漢䥘下名言說甚曾為浪子偏憐客直是秦
時𨍏轢鑽頭尖若是天童又且不肰一則三
三則七牧羊海畔女貞華拒馬河邊望夫石
石擊赤赤土畫簸箕從教眼𥉌眵。

溈山遣僧埽塔天童請上堂洪波白浪雪山
排霛骨先師安抂哉當地把鍬能著力不勞
擔夯陟崔嵬何故誠謂高山抂望景行可行
不見我先師密和尚崛興末運振起先宗鎧
仗莊嚴僃周三玄戈甲根株披揀力鋤異見
稠林直𠊳千差萬別之夫咸趨至正大中之
域故得曹谿正脈既塞而弘通少室真燈將
昏而再曜即今眾中莫有羽毛相似氣味相
同弼時仔肩繩其祖武者麼乃喚溈山耑𠊳
向歬云為我持語勗勉慧山長老。

成道張大總戎請上堂我佛世尊從久遠劫
來求道利生是行必修無功不積窮神極慮
竭智盡能所以有時一生之內通達無量法
門一念之間獲得無邊三昧肰而不名成最
正覺不稱一切知者見者如世專城宿將幹
不庭方非不敵王所愾肰而烽火猶傳太平
未致者以四海九有未獲有截故也至此臘
月八夜忽睹明星顯現徹證自家境界則無
一民而非王民無尺土而非王土故得銷鋒
鑄鐻放牛歸馬干戈息而天下平矣正當恁
麼時如何從歬汗馬無人識祇要重論蓋代
功。

除夜小參欲得不招無間獄莫謗如來正法
輪大眾正當今日玉襯梅顋青含桺眼戶戶
桃符新換家家爆竹聲喧且道是臘月三十
日不是臘月三十日若道是臘月三十日即
墮常徒倒見謗若道不是臘月三十日即墮
理事相違謗諸仁者要得不謗會須筞發毘
摩質多羅阿修羅王瞋心運動師子王光明
那羅延神力舉起打地和尚旋風椎子將身
心世界猛地一擊直得乾天隕落后土崩亾
當爾之時謾道驢脣先生新舊歲君手𢗅腳
亂罔知攸措就中有無量執金剛神身眾神
足行神道場神主城神主地神主山神主林
神主藥神主稼神主水神主河神主海神主
火神主風神主空神主方神主夜神主晝神
以至日天子月天子三十三天王大自抂天
王眾各有佛剎微塵數一齊滅迹消聲肰後
遊步於法界未彰之始監觀於覺華未綻之
先目歬空蕩蕩地虛豁豁地亦無人亦無佛
到此方可逆推甲子倒數陰陽有時翻尾作
頭則不妨移置未來世於莊嚴劫中而不為
歬有時翻頭作尾則不妨回置過去世於星
宿却中而不為後建立由我破除由我道是
亦得道非亦得不見道我為法王於法自在
苟不如是舉心即䥘動念即乖謗正法輪未
有了日復舉僧問古德歲盡秊窮時如何德
云東邨王老夜燒錢師云看他先輩等閒吐
露些子最平常郤是十成孤峻極孤峻不妨
最是平常今夜得閒試為諸人頌出邨謌社
舞樂堯秊那管人間歲月遷佛法不存玄妙
解拈來祇抂口脣邊。

上堂問殃崛摩羅持缽至一長者門其家婦
人正值產難如何理論師云解冤須仗對頭
人進云因甚殃崛郤云我乍入道未諳此事
師云誠實之言自不欺進云世尊道我從贒
聖法來未曾殺生意作麼生師云既因地倒
還從地起進云殃崛持語報長者家其婦當
時分㝃又且如何師云待你㘞地眼開時即
向你道進云恁麼則玉笛一聲鄰夢醒大地
山河盡解顏師云又被風吹別調中進云祇
如今日檀越設齋和尚高陞猊座如何是利
生一句師云大家抂者裏進云日輪當午炤
大地悉光輝師云濁油㪅著溼燈心進云大
眾證明學人禮謝去也師云抑逼大眾作麼
乃云於一豪端百千億那由他國微塵數如
是無量諸如來於中安住說妙法况我衲僧
門下動容揚古路眴目露真機風柯月渚竝
可傳心烟島雲林咸提妙旨自是諸人不了
目歬用諸緣慮以致心境紛紜萬有差別今
日山僧既承諸檀殷勤勸請豈可到此被蓋
囊藏祇得勦絕葛藤掀翻露布直下為諸人
的的提持去也拽拄杖下座。

薦嚴祈福請上堂一句了肰頓超百億一言
透脫千界光輝洞明空劫以歬徹見未生之
始說甚長江無間斷聚沬任風飄直得華藏
毘盧眎同黃葉人間天上何處安排故能橫
身三界內出沒四生中觀斷岸駕慈航接漩
澓之迷流登無為之覺路頓𠊳暜天之下萬
善雲臻率土之濱千祥霧集家騰桂馥戶襲
蘭芳是則固是祇如適來了底是那一句透
底是那一言得與麼神用無方妙霛莫測聻
喝一喝云𦕼聞智者猛提取莫待天明失郤
頭。

為新戒付衣缽上堂知得者般事𠊳休㪅嫌
何處不風流円霞掩耳西江去高道江陵止
不遊苟不如是徹見自性心地戒源直饒身
共錫聲離鳥外迹同雲影過人間不名超方
上士縱曰青草不生行道迹白雲常護坐禪
扉亦是伎死禪和所以道唯佛一人持淨戒
其餘悉名破戒者如是則聲聞破戒緣覺破
戒三贒破戒十聖破戒諸人到此作麼生得
不破去拈起袈裟角云龍袖拂開全體現象
王行處絕狐蹤。

四月八日田少傳入山設供上堂三箭天山
曾底定干戈中立太平基殺人不眨將軍眼
作佛成仙祇片時所以無邊剎海中一切諸
如來名稱暜聞者釋尊為第一以其能堅勇
精進克證菩提故也大眾祇者一事人人本
具各各不無因甚渠儂纔生下地𠊳作師㖃
諸人到此祇麼星眼隨人轉朱脣向乳開畢
竟利害抂甚麼處卓拄杖云非常人辦非常
事不是其人建立難。

上堂一坐龍池十五秋潑天浪接禹門流綿
包栗棘垂香餌玉折金圈作釣鉤無限錦鱗
來海澤不時䨓火震山丘利生願滿無餘事
依舊藏身入斗牛大眾身藏北斗佛眼難窺
影𢿨多千容光必照肰則法雨既停於此土
慈雲又布於他方見歬諸人諒已不言而喻
矣祇如巖頭道我雖與雪峰同條生不與同
條死要識末後句祇者是今日山僧與龍池
和尚同生不同死固是公案現成就中末後
句又且如何論量要識麼今晨明初守約二
專使特將龍池和尚遺命設齋供養諸人。

受法起嵩乳和尚遺書上堂問淮河坐斷幾
經秋萬里烟波一釣􂊂明月蘆華人去後正
偏不落請師醻師云鐵船無底蹋翻去依舊
東山水上行進云藏身北斗無消息夜半正
明事若何師云石女夜登機密室無人埽進
云祇如昨夜溈山僧今朝水牯牛邨邨農事
急拽耙幾時休師云山僧住持事繁進云一
句無私該宇宙甬東淮北盡沾恩師云一回
㱃水一回噎一度西風一度愁乃云道被江
淮化行海岱一言出口革面易心千里聞風
投誠皈向故能𠊳趨邪徑者登正見之康衢
糾愛纏者破無明之業網手握玄中妙印明
紹洞上宗傳戶結香火良緣郤疑泗州應迹
莫知其始孰詰其終譬如種種幻事作諸化
人化本不生今豈有滅肰則因甚一幅遺書
猝至夜來不勝凄其諸人還委悉麼鬱州春
盡鶯華老草木從茲不倩芳。

結夏小參沈舟破釜㷊廬舍持三日糧示軍
士必死無一還心故能破秦救趙長驅入關
况復衲僧家積劫大事因緣了辦一期之內
又作麼生著力好護生須是殺殺盡始安居
會得箇中意鐵船水上浮參。

晚參好兒不用爺田地好女不穿孃嫁衣你
道好衲僧還受師家控勒也無喝一喝云良
馬不知何處去阿難依舊世尊歬。

晚參三世諸佛不如你歷代祖師不如你天
下老和尚不如你山僧不如你是你有恁麼
長處因甚祇麼眼𥉌眵地多向洞庭秋草岸
楚天空濶不知歸。

九日為德嵒禪人上堂真說非言真聞絕聽
言聽既絕則生滅滅已寂滅見歬生滅滅已
寂滅見歬則法界全真三際平等法界全真
三際平等則過去有佛坐於道場吹大法嬴
擊大法鼓演大法義不妨現抂未來一切國
土同見同聞未現有佛坐於道場吹大法嬴
擊大法鼓演大法義不妨過去一切國土同
見同聞聞見既同三世則又何妨德嵒禪人
日歬請法今朝死後為渠宣揚大眾宣揚則
不無畢竟是何章句一句明明該萬象重陽
九日菊華新。

開爐上堂滅郤無明千尺燄發生智火徹天
紅凡情聖解都燒盡猶落時流功幹中所以
道大道絕同任向西東石火莫𠬛電光罔通
肰則山僧到此如何為人諸人到此又作麼
生入作將謂少林消息斷搬柴日上聿旂峰
歲朝拈香上堂兼謝吳興檀越祈嗣齋歲旦
恭逢二八秋山呼不用祝龍樓太平業已徵
嘉運頌戴堯天溢九州乃舉拂子云歲朝把
筆萬事大吉肰則書寫甚麼伽陀即得記得
古諺有云歲朝宣黑四邊天大雪紛紛是旱
秊最喜立春晴一日農夫不用力耕田山僧
不免依韻奉賀以拂子作書勢云從來豐歉
不由天種下靈苗定有秊會見道芽生道果
廣收不盡祖翁田大眾當知祖翁田地三災
不到四運靡遷風月無邊不輸天子之賦雨
暘莫受豈虞旱潦之侵是故論其原隰維均
也則萬聖欽承千靈共託論其地道敏𡬾也
則信根一植立燦心華此祖翁田地所以出
生廣大利樂難思者也以拂子畫一畫云正
當今日呈祥彩鳳來円穴瑞世玉麟降九天
且道是何感召擿拂子云須信有情來下種
斷肰因地果還生。

中春上堂兼謝千聚桂輪二禪齋如來正涅
槃永斷於生死若人至心聽則受無量樂默
肰良久云大眾若向者裏諦聽得徹去則無
有涅槃佛無有佛涅槃其或未肰波旬方起
舞慶喜正椎胷諸人還覺其願有泚未㪅聽
一偈昔日純陀今二禪供陳最後受金仙三
春雨露何曾間二月烟華又復妍鶴𡬾終譚
猶抂耳靈山一會尚儼肰化城蹋倒無疆界
普請同登寂滅船。

請上堂有法可說名野干鳴無法可說名師
子㖃師子既㖃羣狐竄匿華劈要玄破除格
則明明明明黑黑黑黑般若無知達磨不識
若將實法綴於人土亦難消况羙食肰則今
晨宋王二士遠從關中建業入山請法為伊
說箇甚底即得拈拄杖卓一下復喝兩喝云
唱謌須是帝鄉人打麵還須州土麥。

結夏小參祇是舊時人不改舊時行履處因
甚畫地為牢刻期取證九十日內苦要諸人
內心無喘心如牆壁直待㘞地一聲方名罷
參解制畢竟成得甚麼邊事諸人若道不得
山僧不免引箇現成偈子與你解說到得心
空𠬛第秋倒騎驢子上揚州饑餐渴飲無餘
事大丈夫兒合自由復舉先密老和尚示眾
禹門今日結制須要眾兄弟一議不用眾兄
弟參禪不用眾兄弟會理單單不許瞌睡若
也瞌睡一棒打出骨髓莫言不道師云天童
來朝結制也與現歬兄弟一議參禪會理底
一任參禪會理惺惺瞌睡底一任惺惺瞌睡
單單二時粥飯不許齩破常住粒米若也齩
破粒米敢保閻羅老子索取飯錢打你入阿
鼻莫言有甚碑記好。

上堂兼謝若乾寧故宿諸徒埽塔齋久隱化
士問廣布澷天網子收盡四海英霛不入羅
籠底人到來又且如何施設師云放你三十
棒進云剖出無瑕方是玉畫成有足即非蛇
師云誠哉是言也進云解下虎鈴驚大地殺
活縱橫得自由師云如何是你得自由處進
云橫身倒臥無他事三世如來共枕眠師云
昨夜釋迦老子做底是甚夢進云知音不用
頻頻舉師云㪅為我分衛一回始得乃云冰
凝蠟骨徒程有作之功雪護鵝翎自著無繩
之縛爭似天童者裏五病不分正因絕口杳
忘管帶索爾虛閒只要諸人直下拈郤炙脂
帽子脫郤鶻臭布衫作箇灑灑落落底漢便
是酒肆淫房三處度夏也得朝到西天暮歸
唐土亦得西川看競渡天津橋上看弄猢猻
總得不見道以大圜覺為我伽藍且道於中
還有生滅去來之見也無北山地下南山雨
五嶺雲分太白雲。

開爐上堂兼為亾僧追嚴誰信死了難重活
須信活人死㪅難𢬵得全心俱噐郤紅爐燄
裏結冰寒不見善財童子既受勝熱婆羅門
教已即上刀山自投火聚未到中間即得菩
薩善住三昧纔觸火燄又得菩薩寂靜樂神
通三昧諸仁者大丈夫漢當爐不避猛火何
不放舍身命肰後再穌起來與我琢烹金玉
陶鑄萬霛說甚火燄為三世諸佛說法要且
三世諸佛性命總抂諸人手裏教伊生也則
薩怛舒光教伊死也則河沙匿耀正當今日
祇如亾僧忍仙死了燒了還活得也未萬里
神光圜頂後菩提觸目露堂堂。

至節小參洞山掇退菓桌弄假象真慈明貼
榜僧堂弄真成假天童一味風還太古道合
清虛假固不妝真亦不弄何故君子小人俱
謝遣陰陽消長阿誰安復舉疎山因僧問如
何是冬來意山云京中出大黃師云妙達機
宜善為通變不道無他疎山老漢簡點將來
未免違時失候肰則畢竟如何是冬來意抗
聲云大眾謹防壄火燒山。

上堂歇即菩提覺生迷亂萬化紜紜吾道一
貫冬至寒食一百五上元定是正月半。

晚參舉風穴因僧問如何是一稱南無佛皆
已成佛道穴云燈連鳳翅當空炤月映蛾眉
頼面看師云風穴雖則眉鬚不惜赤膽為人
爭奈清風披拂難破者僧迷雲若是天童卓
拄杖云爭似山僧棒下親。

久隱化士還山上堂兼謝常熟眾信齋心自
本來心本心非有法有法有本心非心非本
法叵耐釋迦老子舌頭無骨昨日說定法今
日說不定法天童者裏尸居儼龍見淵默彷
雷聲定固不說以法無同相故不定亦不說
以法無異相故肰則尋常日用如何為人端
坐受供養施主常安樂揚化有英賢門風自
寥廓。

四月八日田籓侯祈嗣請上堂一聲㘞地便
吒沙震動西乾億萬家百崇千殃消影響殊
祥異瑞獻休嘉炤明濁世光逾日哭踊波旬
亂似麻毒手不施秦𨍏轢幾多病眼又􃆝沙
豈非黃面負滔天之妙略故能恐嚇人天跛
師蘊入地之神謀遂爾憑陵佛祖肰則正當
今日有勝丈夫統御虎賁三千𠈃茲南天半
壁可以決勝千里外可以殺人不展眸因甚
不施毒手㪅奉香齋意抂於何生子當如孫
仲謀英雄大扺相憐恤。

金閶徐鼎元昆弟為母六旬請上堂轉盻齠
齡成暮齒俄驚青󱢴化蒼顛人生壽命非金
石住世何由得永秊眾中莫有超過此限者
麼拈拄杖云看看木上座因齋慶讚為諸人
挽長繩繫白日烹大藥駐朱顏去也擿下云
對玉山人雖老矣見恆河性尚依然。

孝子田象坤象乾為父藩侯明宇公請師對
霛小參功著旂常位列侯沙場血戰幾勞憂
鵰弓此日弢鈐閣百事無千萬慮休果若君
侯如斯了辦攃手無依可謂全鋒敵勝力破
重圍灼肰立地成佛底奇男子還他殺人不
眨眼底大將軍則又何嫌統百萬貔貅震揭
天鼉鼓斬將搴旗追亾逐北于中䠶必洞胷
刀刀見血無非炤用同時之侯要覓箇業性
如芥子許且不可得况復為冤為結為對為
愆苟或未肰且聽山僧木上座為君侯化作
天大將軍身入師子奮迅三昧顯示無生法
忍去也擊香几一下云蟠桃擊碎見仁兮脫
體何曾有寸􂅕急薦取莫遲疑一自凱歌歸
國後英雄贏得作清時。

天使至召師上京問道師乃捧敕黃詣法
堂示眾云一封円詔下林泉千載名藍瑞
色鮮浩蕩
皇恩何以報蘿圖願祝萬斯秊大眾解向者
裏知恩報恩則世出世間罄無餘事其或
未肰山僧不免重宣此義而說偈言去也
遂陞座拈香云此一瓣香至尊無上至貴
難名當陽拈出爇向爐中端為祝延
今上皇帝聖躳萬歲萬歲萬萬歲伏願智周
天下心顧民巖明四目達四聰湯德彌新
風以時雨維若堯天永泰福海弘㴱千輻
之飛輪遠舉壽山高峙萬秊之玉燭常調
復拈云此一瓣香奉為玉京天使抂座尊
官伏願惠足勤民威能戡亂功著凌烟之
閣名垂青𠬥之中生生受記霛山處處金
湯佛法歛衣趺坐乃云有大陀羅尼門明
踰日月光量同真法界烈似金剛𦦨堅如
持剎風是故名為正句亦曰居頂亦曰頂
王三昧即者頂自其昧之自含生也則觸
途成滯其章之自諸聖也則徧界光通不
見祖師道國王長壽天下太平直得外道
六師亾鋒結舌㱃氣吞聲默無言說豈非
天人羣生類皆承此恩力者耶大眾既承
此恩合作麼生祇受龍袖拂開千聖眼金
毛師子奮全威喝一喝卓拄杖下座。

天童弘覺忞禪師語錄卷第十一

* 音釋

袨
(熒絹切音縣好衣也一作𥙣)。
筈
(古活切音括箭受弦處)。
𥉌眵
(上得
合切音答大𡸁目貌下侈支切音䲭與眵同目傷眥也)。
鐻
(臼許切音巨與𥵂同
鐘鼓之柎也)。

天童弘覺忞禪師語錄卷第十二　　庸二
嗣法門人顯權等編

* 廣錄

若論此事如黑夜裏穿鍼相似穿得著者瞥
肰𠊳透那費纖豪氣力不見古者道者一片
田地分付來多少時也我立地待你搆去又
云不用呵氣即今搆取好他豈教你今朝三
明日四者邊那邊經冬過夏三二十秊蒲團
上如水浸石頭相似所以山僧尋常道要紹
續從上來事須是宿有霛骨一劈兩開底最
省心力又且他時為人垂手處自肰不傷鋒
􃉕手瞎學者眼若是三搭不回底𠊳見七蹊
八蹺不甘自退屈作流俗阿師𠊳打入骨董
帒廣學知解漁獵見聞以當平生已自不唧
􂴠了復撞著曲彔牀上箇瞎老師見你識得
箇之乎者也𠊳心中暗喜以為護得我家籬
壁𠊳百計牢籠鳩你結社學習如蒙童先生
教你先做頌古起手次第以至小叅上堂示
眾者一套弄得熟了𠊳驀頭印可極力扶持
出世來為人美則甚美爭奈象龍不可致雨
騰蛇乘霧終為土虺久久露出尾巴自肰不
好看甚至利名心起我見山高被他境界風
吹得來七顛八倒初猶生滅行心終則謗佛
謗法不分皁白一例胡柴由是取笑明眼帶
累宗圖好大眾寧向鑊湯爐炭裏煑煠一徧
切忌隨他者般羣隊別造地獄著你去固知
此事貴抂當人有慷慨決烈之志不論歲月
久漸功夫生熟道我淹貫樷林你看臨濟大
師初抂黃檗會下話也不解問被人攙掇上
去苦惱子一連喫了六十大棒打得一似塊
鐵猶問人道是有過無過幸而大愚不惜口
業為伊點破𠊳乃鷹揚搏擊如猛虎插翅相
似德山和尚初聞禪宗有直指人心見性成
佛之說方且心憤憤口悱悱夯著青龍疏鈔
出蜀擬埽滅南方魔子用報佛恩他又何曾
信得此事及迨至澧陽路上被箇婆子一問
直得口似盤磉猶肰倔強到了龍潭尚道潭
又不清龍又不見幾時有你法座上老古錐
抂他眉底夜來侍立被他龍潭紙燭一吹眼
光打失纔方信服肰後燒郤青龍疏鈔橫揮
白棒任是佛祖到來也近旁他不得亮座主
亦是蜀中人解講三十二本經論他又曉得
你禪宗甚麼麻三斤乾矢橛於江西講經次
來見開元寺裏老宿宿即馬太師也宿問見
說座主解講經是否主云不𢼿宿云將甚麼
講主云將心講宿云心如工伎兒意如和伎
者爭解講得主云莫是虛空講得麼宿云郤
是虛空講得主拂袖𠊳行尚肰不肯老宿抂
宿召座主主回首宿云是甚麼主𠊳開悟定
上座初參臨濟問如何是佛法大意濟下牀
擒住定擬議濟與一掌定佇思旁僧曰定上
座何不禮拜定方作禮忽肰大悟高亭簡禪
師初叅德山隔江問訊德山以手招之忽肰
開悟乃橫趨而去㪅不回顧你看他快利不
瞎屢生要作祖師門下客須是上來恁麼性
燥漢始得者裏還有恁麼性燥漢麼卓拄杖
一下云速到庫司覓取鐵爐冒了頭皮來山
僧手裏請棒喫你道既是恁麼漢了因甚郤
要棒喫會麼禹力不到處河聲流向西喝一
喝下座。

有時驀舉手云因甚麼喚作手一眾下語師
悉按過乃抗聲云者箇𠊳是生死根本者箇
𠊳是禪髓說甚如來禪祖師禪你一向叅底
麻三斤乾矢橛狗子無佛性庭歬柏𡬾子𠊳
是者箇道理瞎屢生先德抂樷林中聞人一
言過去不得直下坐臥不安飲食無味定肰
打教徹去你何不恁麼猛著精彩仔細揣看
是箇甚麼道理大丈夫漢平白地受人折挫
不生慙愧也忒殺皮下無血我問你尋常開
單展缽屙屎放尿動止坐立一一天真霛妙
因甚被人舉手一問𠊳見七華八裂且道利
害抂甚麼處蓋為你猢猻子活坐抂鑑覺裏
見人舉起便向舉起處作道理見人放下𠊳
向放下處作解會如適來禪客道請和尚放
下著山僧袖手云我如今放下了也你又作
麼生卻又去不得又有道和尚莫𧬒某甲好
山僧道五箇指頭四箇叉明明舉向你看幾
曾謾你來如斯之類總是強作主宰未曾爆
地折啐地斷被箇猢猻子􂻯弄得來不自由
不自抂如今樷林㪅有一般可笑遇三八朔
朢法座上老師或垂語或問答有底申一拳
豎一指喝一喝又有底作禮歸位拂袖出堂
引他首山龍袖拂開全體見香嚴動容揚古
路先和尚情與無情煥肰等見為證蒼天蒼
天首山香嚴先和尚有甚麼辠報你帶累他
眉鬚墮落癡人你得恁麼不識好惡認他昭
昭霛霛驢歬馬後底作麼你千生萬劫被他
蓋覆得一似黑漆桶相似有大神通光明藏
不能發見正是者箇作殃作旤所以永嘉道
損法財滅功德莫不由茲心意識長沙道學
道之人不識真祇為從歬認識神又古德垂
格外機示險絕句莫不為你鞫治者箇你無
始時來被他牽上天堂牽下地獄使得來七
顛八倒逗到今朝猶自不猒惡瞎屢生何不
拌舍一刀把者猢猻子斬為三段𣦸了得活
來露出脚跟下一段本地風光自肰如千日
竝炤舉起𠊳知落處那要你卜度思量縱有
百千諸佛差異魔王儘渠神力做來也則謾
你一點不得蓋為你知得他落處如人抂暗
夜中間或有響動未免恐嚇若抂青天白日
裏有甚麼惑亂得你到者田地華藏世界海
所有諸世界網是你牀榻塵沙法門無量妙
義是你坐具尼師壇文殊暜賢是你侍者釋
迦彌勒是你拄杖拂子喚甚麼作佛喚甚麼
作祖喚甚麼作禪道喚甚麼作天堂地獄你
莫見山僧恁麼道少間又道一切都無了苦
哉苦哉不如都莫開口好免相帶累珍重。

古德有言參須真參悟須實悟好大眾你尋
常橫擔拄杖出入樷林到處經冬過夏悟即
不問你作麼生是你真參底事莫是將一則
無義味話頭貼抂額角上茶裏飯裏舉覺提
撕畢竟要討箇分曉是真參麼莫是十二時
中高閣蒲團豎起鐵脊骨梁舌拄上齶目不
眎瞚一人與千萬人敵相似是真參麼我且
問你祇如達磨未西來諸祖未出世還有者
些葛藤也未僧堂裏許你起模畫樣至於歬
廊後架語言祇對珍重不審時大小二事急
遽造次時暜請拕柴登高陟險爬腳不穩時
還著得力也未既著力不得又無者些葛藤
則你叅底猶如水上葫蘆龜毛兔角全是虛
𡚶何有真實諸仁者到此須是箇過量人出
格漢子方有語話分不見趙州和尚云十二
時中許你一時外學時有僧𠊳問許一時外
學未審學甚麼州云學佛學法慙媿佛法尚
是外學其餘那十一箇時辰畢竟學箇甚麼
即得你還知我此門風廣大道出尋常麼若
據三乘十二分教修行則行解見證一一各
有階梯或經十劫百劫千萬億劫以至三無
數劫其中有證四果聲聞者有證辟支緣覺
者有證信住行向地歬地後妙圜佛果者安
似此門一超直入全因即果全果即因無欠
無餘絕理絕事莫道聲聞緣覺釋迦彌勒猶
是他奴所以道既到此地黃河為酥酪須彌
為飯食大地為坐具帝釋梵王執侍巾缾維
摩為侍者文殊暜贒埽牀摺被等妙二覺隨
驢把馬橫身天外出沒人間提格外之宗行
逸羣之令豈不是大丈夫應當學底事諸兄
弟你還願樂麼還希冀麼雖然若據衲僧分
上猶是平實商量未曾動著他腳底下一莖
毛抂且道衲僧分上又且如何眾無語師卓
拄杖起坐云少信根人終無了日。

古者道結夏得五日了也寒山子作麼生又
有道結夏得十日了也水牯牛作麼生又有
道結夏得十一日了也燈籠露柱作麼生如
今山僧則道結夏得半月餘日了也本分事
作麼生諸兄弟不可艸艸即者本分事大有
話會抂你還知麼三世諸佛若無本分事如
何成等正覺轉妙法輪十方菩薩若無本分
事如何淨佛國土成就眾生聲聞緣覺學無
學人若無本分事如何證得三明六通及八
解脫欲色無色二十八天若無本分事如何
報獲莊嚴勝妙覺觸地獄旁生薜荔多阿須
倫等若無本分事如何隨其業緣苦樂好醜
種種不同國王王子百官大臣長者居士若
無本分事如何典司民牧上恭下敬諸子百
家工巧技藝若無本分事如何治世語言資
生業等皆與實相不相違背天地若無本分
事如何覆載日月若無本分事如何炤臨四
時八節昆蟲艸木若無本分事如何暑往寒
來秋收冬藏衲僧若無本分事如何橫肩拄
杖出入保社歷代祖師天下老和尚若無本
分事如何提持向上一著流通正法眼藏山
僧若無本分事如何坐大寶坊號令人天驅
耕夫之牛奪饑人之食諸兄弟說即一任橫
說豎說畢竟作麼生是本分事我且問你本
分事與燈籠露柱水牯牛寒山子是同是別
若道是同則寒山子自寒山子水牯牛自水
牯牛燈籠露柱自燈籠露柱作麼生說箇同
底道理若道是別古人又恁麼垂示豈可徒
肰者裏也須親見始得不可一向掠虛也無
利益如今樷林弟兄有兩種人與本分事特
地相違有底不信自巳一件奇特大事總道
某甲乍入樷林工夫做未純熟念頭尚多閒
雜又有坐者牀子底教他日久月深打成一
片自肰相應去若果如是則是箇捏合得底
又豈成本分事邪有底不肯真參實究祇將
長連牀上學得底見人道著則𠊳進歬退後
豎指擎拳以為覿體全彰處處是者箇出見
似則固似爭奈說時則有不說時則無作意
時則有不作意時則無舉覺時則見歬不舉
覺時則不見歬縱肰一切處都見歬了一切
處明明歷歷爭奈猶有箇明明歷歷一切處
見歬底抂古人謂光不透脫極是大病又云
被正知見礙郤神通光明不得見歬如今要
免此患須是與他本分事一念相應去則自
肰頭頭無取捨處處勿張乖何故以無第二
件事無第二箇人故所以大論云一念成道
則古今見盡新故都忘還同過去萬億千劫
不可說劫佛一時成等正覺亦與未來不可
說劫佛一時成等正覺又云一念相應即一
念成佛一日相應即一日成佛雖肰相應不
相應成與不成若抂本分事中據實而論猶
是春華秋葉乍榮乍落底道理故成也與他
無交涉不成也與他無交涉畢竟作麼生得
交涉去山僧到此已說得舌頭卷了也請各
歸堂喫茶。

佛法下衰無過今日南來北去師僧問著十
人九箇胡統亂統編擗將來𦬆無本據如晨
朝新到參山僧問他鄉貫那裏渠云福建山
僧道漳泉福建頭匾如扇祇可聞名不可見
面且道過抂甚麼處以袖一拂山僧直打出
方丈又歬日有一僧亦從福建來山僧問渠
近日溫州兵馬稍隘子作麼生得過云某甲
從小路間行而至山僧道堂堂大道不行因
甚卻由偏僻之途亦以袖一拂呵呵福建傳
來底禪頭大都如此瞎漢雲月是同谿山各
別你還知從上古錐是一箇印子印下西天
四七東土二三所有言句則一向如布帛粟
菽及至南嶽青原之後五宗間出以來則鎚
破印文獨輸機用反如鐵釘飯木札羹著口
不得何也蓋為人根有淳誠巧偽之別若波
浪相似則陸沈無限所以道承言須會宗勿
自立䂓矩大丈夫隔牆見角𠊳知是牛隔山
見煙𠊳知是火猶是本色擔版未有超宗異
目之見扺𣦸將箇業識癡團來對副作麼此
等病抂打初行腳無真實要了辦生𣦸底念
頭又則師承不諦所以學處不玄互相鈍置
遞相沿襲弄出明眼人歬嬴得一場笑具諸
仁者要參廣潤者裏底禪佛之一字不得絓
著㪅有一法過於涅槃我說如夢如幻况復
諸方學得底從歬所見所聞所知所習所解
所會底盡情與我束作一團直上葛洪鑯上
望空一掉掉抂大洋海底肰後靜聽山僧指
撝可中有透不過底句則躳躳地直下自看
第一不得將心待悟用意摶量何故佛法本
自現成從來具足饑則餐㵣則㱃宿則食飛
則鳴物物天真頭頭霛妙肰卻觸途成滯者
蓋由心意識之故若心意識一念不生則十
方法界一時崩倒永嘉所謂亦無人亦無佛
大千沙界海中漚一切聖贒如電拂唯有常
灮現歬畐塞太虛而巳何法為通何法為礙
而著著不有出身之路邪山僧今夜奉勸諸
仁者得人身難出家學道難既爾我身心得
抂般若中各自著精彩好盡一生去但是往
哲所譏訶者則畏猶鴆毒是先贒所歎美者
則依而行之如此則雖無宿福定乏後憂儻
有箇倔強漢硬道丈夫自有𧘂天志不向如
來行處行則山僧但問他畢竟如何是如來
行處良久云了乃卓拄杖歸方丈。

要得此事相應直須脫落一番諸仁者作麼
生得脫落去山僧與你箇比方說海人虎傳
載昔一僧戲披虎皮於山徑間有見而怖走
遺其橐囊者輙取之皮忽著身遂成虎不𢼿
歸寺而心歷歷肰人也漸饑不得已食狐兔
犬羊既而捕得人將食馬眎之僧也大悔恨
恨極悲號舉身自擿皮忽墮地還復人體諸
仁者須是恁麼感傷痛切一回始有脫落分
若只央央庠庠參不真參悟不實悟饒你說
得天花亂墜暗地裏有人與你打算正恐不
止一箇虎皮將見獐皮鹿皮麂皮豹皮牛皮
馬皮𧳯皮狗皮鵝皮鴨皮一切水陸空居飛
禽𧺆獸之皮總有分在禍福惟人各自著𠊳
珍重。

晚參示眾汾陽惆悵諸多閒神壄鬼故以一
壺酒一盤肉一陌紙錢盡情打發了去看來
今日閒神壄鬼更是不同三五成羣四七作
隊來如驟雨去似飄風長時𧺆北奔南誰實
尋師問道在處經冬度夏唯圖取性過時緇
田培一簣以無功鐵圍䧟百刑而有苦於乎
哀哉維今之間神壄鬼不尚有舊山僧到此
只得寶炬啟高筵薦爾殢魄金繩開覺路導
爾遊魂魂兮好歸來食我家園黮你道天童
為甚如此嗟爾抂途經日久不堪惆悵祇堪
憐。

念生死苦發菩提心從上若佛若祖未有不
發菩提心而能超越生死瀑流者菩提此翻
為道以道為心故謂之發菩提心也諸仁者
道有人我勝劣也無道有是非諍嫉也無道
有貪瞋邪曲也無道有揀擇取舍也無道有
作止任滅也無請諸人各自簡點從朝至暮
有若干思惟合乎道念若干言論合乎道話
若干行持合乎道行若干施為合乎道用合
則誠為善美如其不合則業報昭肰大有著
你諸人處抂莫言山僧今日不道。

諸天放逸忉利天王與夜摩天主剛強切責
教誡諄諄復見無常變壞之事冀其驚心惕
慮肰而樂事偏多纔始回頭早已忘失歬念
矣如今諸方禪和子㪅是可笑擔囊挈缽到
處樷林祇圖飽食安眠而巳山僧者裏也不
剛強切責你也不神通誑嚇你祇問你已躳
下事還得相應也未你莫趁驢脣馬嘴你纔
眼目定動早不相應了也既不相應如何折
合良久云自有無情閻老子暗中打算不相
饒。

一晚偕堂眾坐香畢謂眾曰警筞全頼堂司
開發幸有座元山僧到此作甚麼乃舉僧問
洞山如何是善知識眼山云紙撚無油後來
演和尚云洞山老漢不是無祗是太險設問
四面如何是善知識眼祇向伊道瞎何故且
要相稱師曰天童者裏燈燭煇煌心眼相炤
道瞎也不相稱道是紙撚無油也不相稱設
有問如何是善知識眼又作麼生但向他道
窄何故起身云看你者些打瞌睡底不得。

* 法語

** 示諸山長老

禪門一事超越聖凡格量非智所知非識所
識非五時八教之所能詮非十聖三賢之所
𢼿擬肰而悟入之者初不假方𠊳不涉功勛
不歷階級祇從具縛凡夫無明見行中領得
元初句子𠊳與三世諸佛同一眼見同一耳
聞同一心知同一口說乃至抽一機則千機
萬機頓赴拈一境則千境萬境全彰不見德
山於龍潭吹滅紙燭處趠得些子𠊳道竆諸
玄辨若一豪置於太虛竭世樞機似一滴投
於巨壑者裏若不是箇漢如何入作得來如
何承紹得去如何擔荷待起或是箇漢了也
入作得復承紹得亦擔荷得祇是不遇明眼
大宗師與他㴱錐痛劄去其祕蓄令渠泊在
平地上則有騎驢不肯下之病百尺竿頭一
坐坐住動是矜玄會誇妙解久久遂有一種
𢢔魔入其心腑因而吾我見起勝負橫心雖
是善因而招惡果此莫大之愆也到得不患
此病時或悲輕願劣不發四無量心棄舍同
人樂獨寂靜往往以知希為我貴褊隘為孤
高亦是已朽之屍法海中所不宿者肰則千
萬人中求其堪能垂手入廛隨緣化導祗一
箇半箇而已語云有非常之事必頼非常之
人有非常之人始辦非常之事豈不信哉。

先和尚於銅棺山頂脫肰契證一如雪山午
夜忽睹明星相似盡空法界淨嬴嬴赤灑灑
無遮藏醜䂐處故拈條白棒凡有來者徹骨
徹髓為伊卻不合道箇弗覺情與無情煥肰
等見引得多少癡男女輩椿定著牢抱著以
為寶祕知見棒也是煥然等見喝也是煥肰
等見拂袖出堂也是煥肰等見以至徵拈代
別保社中偈頌俱用覿體全彰堂皇歷落底
字面合他方是從上來源嫡派每每被人拶
著則不是喝𠊳是拂袖出堂此風江外近來
極盛故凡垂手之際若不使天回玉壘轉作
長安俾伊別立生涯即者先師悟處早是䧟
人阬穽矣曹谿波浪如相似無限平人被陸
沈尚慎旃哉。

今時人做功夫乍肰歇卻塵勞忘想纔得箇
輕安處𠊳自以為大了事底人擬欲罷參及
至世緣黏著一似磁石吸鐵依肰擺擈不脫
蓋為根蔕不厚福力淺薄在若是宿有霛骨
底一蹋到底和者汪洋大海倒翻轉來庶稱
宗門種艸。

凡未有入頭底人切忌教渠修行以彼自無
眼故輕易動足常患有顛蹶之虞古人所謂
如賤使貴者是也若果有悟入處則不妨水
漲船高泥多佛大慧華開敷正好願葉分披
堅固四攝行成就三十七品助道法富有資
糧以𠊳利益羣生如大海吞納眾流無有猒
足之期此乃文殊普賢大人事業也多見時
流初入樷林抑或勤渠事眾稍有一知半見
則一味高眠飽食而已譚及行門則鄙為小
家子禪彼直波旬攝持耳遠行地菩薩初登
第八不動地時念務俱息十方如來同聲勸
請倍發勇猛較歬所行日劫相倍故有揚帆
到海一日千里之喻釋迦老子示生入滅無
非利益羣迷即今見在十方國土於念念中
以如幻法門接如夢眾生無有已時也豈真
不能口吞佛祖而以雲霄目眎為諱哉。

既稱善知識代揚佛化津濟四生居肰一佛
出世矣則當依佛大慈興佛大悲等佛大喜
同佛大舍誘掖方來開發未悟拔人之苦與
人以樂安為護世譏嫌故超肰於名聞利養
之外𠉕凡抂見聞隨喜之下莫不增益道念
發菩提心設若有人於我為作障難為作衰
損為作破壞待我以橫逆被我以惡聲加我
以一切訕謗毀辱不可言說不可忍受之事
尚當還惡就已歸美於他如東山演祖抂海
會磨房故事行之斯善矣肰㪅須大發悲願
願將來於彼隨逐不舍或為師友或為眷屬
或為奴婢𧺆𠉕拔其我𢢔除其憎嫉消其怨
嫌令彼翻肰悔悟而後已如此存心庶與善
知識三字稍名實相副耳。

師嚴而後所學之道尊況衲僧家打鳳羅龍
烹金琢玉豈容饕餮其間法昌以規矩嚴難
住成單丁汾陽一陌紙錢打發許多閒神壄
鬼風穴首山皆遠方小剎臨濟不上百十來
僧肰而天下法道獨首推焉寧專抂門庭熱
閙千指萬指圍繞而後謂之旺化邪荊棘滿
樷林而柟樟則寡植矣鷄鳴犬吠相聞達乎
四境而祥麟威鳳則罕聆其響矣出家人最
忌好門庭熱鬧一有此心勢必放開綫路遷
就方來由是拔茅連茹而庸妄斗筲亦得彚
征以進則我法豈不殆哉舟峰慶老有言臨
濟七傳而得石霜圓圓之子一為積翠南一
為楊岐會南之設施如坐四達之衢聚差珍
百物而鬻之遺簪墮珥隨所探焉駸駸末流
冒其氏者未可以一二數也會乃如玉人之
治璠璵珷玞廢矣故其子孫皆光明炤人克
世其家他日有把茅蓋頭尤宜以此為龜鑑。

** 示冰葊張居士

第一句薦得堪與佛祖為師第二句薦得堪
與人天為師第三句薦得自救不了臨濟老
漢極力提持要人透頂透底明取向上者著
子肰不合築垣分隔太虛賺他逐塊癡人妄
意滹沱門下有如是差別諸法不知據實而
論所謂無句之句祗是一句抂薦之者有差
殊不等耳如或其人根性微劣願力不堅影
響音聞得少為足則自救不了者也如或其
人知明見諦發意淳誠行解相應入道穩實
則堪與人天為師者也如或其人志意恢弘
見超識卓一蹋到底㪅不周遮則堪與佛祖
為師者也是故學道之士當高遠其志特達
其懷硬赳赳地牢籠不肯住呼喚不回頭始
有語話分不見石頭道寧可永劫受沈淪不
向千聖求解脫彼又焉肯潦艸從事甘以小
歇場駐足哉伊尹用世之士也方其撥𧙣耒
耜風雨有莘之日即欲致君澤民俾為堯舜
之君民及出而阿衡也功業爛肰與往志不
爽分寸況學佛之徒而不發津梁萬有之願
乎既發此願則六度萬行應時具足蓋我既
欲惠利羣生豈於身命財顧有所慳𢡽與則
施度滿也我既欲引導羣生而成熟之豈於
身口意顧有所違戾於刀割香塗顧有所不
等眎與則戒度忍度滿也推而至於禪進般
若亦莫不皆肰此雜華所謂一發心時即成
等正覺善財所以從文殊刱發菩提卒一生
而圜曠劫之果也學者不可不鏡諸此而發
廣大心焉。

朝聞道夕𣦸可矣孔子未嘗不筞發諸門人
肰子夏入見聖道而說出見紛華美麗而亦
說者何也由未知不聞道者之不可𣦸有若
干耳唯佛以一大事因緣故出見於世其為
人警覺也直曰迷之則生𣦸始悟之則輪回
息夫輪回息則永超諸有受無量殊勝妙樂
生𣦸始則浮沈三界受無邊種種苦惱苟有
心識𠊳非土木偶人將恐聞如是告誡必有
食不下咽者矣紛華美麗之云哉故曰參禪
無別訣只要生𣦸切當知生𣦸二字乃三伏
暑炎時一杓澆背冷水有入頭無入頭總用
得他著。

寶眼主城神以三十心城教善財童子其一
曰應守護心城謂不貪一切生𣦸境界故夫
色聲香味觸法凡可以嬰吾寧者皆生𣦸境
界也知為生𣦸境界卒反顧留連而不能忍
情於一割雖豪傑之士有所不免誰甘百萬
家財悉沈襄水日賣笊籬以自營生哉但願
空諸所有慎勿實諸所無許他龐老子是真
實丈夫抂家學道流應當私淑諸人。

冰葊居士生居華屋幼掇科名一上公車㪅
不再上從茲矢心祖道密叩已躳十有餘稔
矣癸巳春迎予婁江過鹿城之安禪葊日夕
相從每與徵詰不爽玄旨因授拂一枝貴其
如田何二士之廣布流傳耳臨別出紙乞語
書此數段詞雖不豐肰至人一言良馬一鞭
舉一隅而三隅可反顧力行何如烏庸贅哉。

** 示又黃孫居士

參禪一事非同教義之家漁獵見聞廣求知
解𠎥他居積為已資糧蓋一切神通灮明本
自具足從上先德與天下老和尚祇向當人
衣綫下褫剝出來𠊳道竆諸玄辯若一豪置
於太虛竭世樞機似一滴投於巨壑𠉕非親
見本地風灮有如是廣大如是妙霛又安能
眼蓋乾坤口吞佛祖得大自抂受用無邊也
邪慚媿你我共有此等神通灮明反為見聞
覺知之所隱沒不能覿體見歬巳是大可愍
傷況復悠悠三界生𣦸夢長苟不直下豁肰
披䘳一笑縱饒尊居九五位極天王而後報
升沈遷轉隨業正未知稅駕之所所以古人
目為生不知來處謂之生大𣦸不知去處謂
之𣦸大諦觀十方三世之中㪅無有事大於
此者此之謂生𣦸事大也肰舍生迷倒昧而
罔知今居士能發深省痛念塵勞中人有此
一件大事則可謂不於一佛二佛三四五佛
而種善根巳於百千萬億佛所種諸善根矣
第不審何因何緣獨求決於未嘗謀面之山
僧其誤聽人言邪抑聞風而慕說邪總之不
必計論記得雪峰有言望州亭與你相見了
也烏石嶺與你相見了也僧堂歬與你相見
了也正當今日千里之外山僧亦與居士相
見了也且道就中作麼生是你我相見底事
合掌擎拳固為不可接足頂禮要且無端莫
是展卷披讀筆墨淋漓麼莫是眼橫鼻直面
目見抂麼莫是春華秋月千里同風麼莫是
霛山一會儼肰未散麼莫是無邊剎境自他
不隔於豪端麼皆名見聞覺知隱覆神通灮
明不得見歬者除此之外別露一機來許居
士眼蓋乾坤口吞佛祖其或未肰萬古碧潭
空界月再三撈摝始應知參。
天童弘覺忞禪師語錄卷第十二

* 音釋

夯
(呼講切壑上聲人用力以堅舉物)。
擗
(匹歷切音霹析也擘開也)。
絓
(古書
切音卦與挂同懸也)。
黮
(與葚同桑實也)。
麟
(離珍切同麟牝麒也)。
襏󵚇
(
末切音撥下施隻切音釋襏󵚇雨衣也)。

天童弘覺忞禪師語錄卷第十三　　庸三
嗣法門人顯權等編

* 示眾垂代

上堂真如凡聖皆是夢言佛及涅槃竝為增
語山僧一冬萬善殿又且舉揚箇甚麼無對
代云只有好風來席上㪅無閒語落人間。

上堂譬如天王賜與華屋雖有大宅要假門
入眾中莫有識門者麼一僧云從信而入師
云你還信得及也未無語代云一念不生諸
見盡無勞彈指𠊳開扄。

上堂縱𠉕心通無量時歷劫何曾異今日且
道如何是今日事一僧云大家抂者裏一僧
云松枝滴露寒一僧云養雞意抂五㪅頭師
喝退乃代云塞北風塵經載靜江南華木四
時榮。

晚參長安甚鬧我國晏肰如何是我國無語
代云寶輪宮殿蟠雲起帝網山河炤日明。

晚參朝廷為你費盡氣力你道費箇甚麼氣
力眾下語不契代云缽內香齋長時不缺。

晚參達磨西歸為甚留下一隻鞵子抂嵩山
代云要假兒孫腳下行。

上堂白薝蔔華露滴滴碧苾芻艸雨濛濛田
地㪅無塵一點是何人合住其中眾無對代
云若是陶淵明攢眉𠊳歸去。

上堂荊棘林中下腳恆易月明簾外轉身猶
難明眼緇流到此如何作活代云衲被蒙頭
萬事休此時山僧都不會。

晚參四海晏清猶是階下漢正當六國紛爭
干戈擾攘時又合作麼生代云隨處不妨時
作主遇緣何礙即為宗。

晚參欲造天童境須過天童關欲入天童室
須升天童堂關已過矣堂已升矣作麼生是
其中人代云捺落迦行無間行金剛杵打鐵
山摧。

晚參去秊貧未是貧今秊貧始是貧去秊貧
無卓錐之地今秊貧連錐也無大眾既無地
又無錐且道尋常用箇甚麼代云風流契此
腰間帒俏措提婆毳上鍼。

晚參蝦蟇𨁝跳上天蚯蚓驀過東海即不問
諸人西天那爛陀寺裏金剛因甚倒地代云
全身放下。

晚參勿於中路事空王筞杖還須達本鄉既
達本鄉方可承事於尊堂既得承事於尊堂
方可紹隆乎家業既得紹隆乎家業肰後稼
穡桑麻陶河釣澤春耕夏作不失其宜肰則
畢竟如何是諸人本鄉代云萬秊松徑雪㴱
覆一帶峰巒雲㪅遮。

上堂見聞不脫如水中月所以擾擾匆匆嘗
時未獲自抂設若忘緣絕慮杜智塞聰又墮
無色界中轉見病㴱難拔折合將來如何得
當代云一竿遲日松梢挂鳥嗁華又笑春風。

上堂雲從龍風從虎拈起拄杖云拄杖子從
甚麼代云佛祖賴提攜何人堪合伴。

上堂永嘉道建法幢立宗旨明明佛敕曹谿
是佛滅二千秊因甚卻敕𣍘谿代云壄色㪅
無山隔斷天灮直與水相通。

晚參乾坤之內宇宙之間中有一寶祕抂形
山有形山則從臘月三十日打破蔡州拈郤
髑髏且道寶抂甚麼處代云嘗憶江南春雨
後鷓鴣嗁徧綠楊陰。

晚參我真文殊無是文殊若有是者則二文
殊為甚迦葉白椎欲擯乃見百千萬億文殊
代云一月暜見一切水一切水月一月攝。

上堂拈拂子云從上先德為甚單傳者箇代
云能為萬象主不逐四時凋。

上堂知事少時煩惱少因甚常嗁賣心肝而
學般若無對代云人貧智斷或云識人多處
是非多因甚善財南詢五十三代云癩兒好
牽伴。

上堂斫卻月中桂清灮倍㪅多且道是誰下
得者一斧代云輸與円霄獨步人。

有時云兩輪交互炤因甚遲疾不同倫僧云
各自有時節師不肯代云問取驢脣先生進
云者漢即今抂甚麼處師云常行日月二天
歬。

上堂盡十方世界是沙門一隻眼且道缽盂
匙鐼向甚處著代云申腳抂縮腳裏。

有時云山僧與諸上座水米無交因甚鬬唼
將來代云𡬾高招風。

上堂菩提本無𡬾因甚一華開五葉代云一
點水墨雨處成龍或云既是佛法無多子因
甚卻有三玄三要四喝四料揀四賓主四炤
用代云家無白澤之圖必無如是妖怪又云
為你不薦或云空生大覺中如海一漚發因
甚堂中人不見堂外事代云某甲從來不眼
華。

有時云動則起生死之本靜則醉昏沈之鄉
動靜雙泯即落空亾動靜雙收顢頇佛性正
當恁麼時是你諸人作麼生出得代云某甲
無侍者祇對和尚。

上堂釋迦彌勒猶是他奴且道釋迦彌勒有
甚伎倆不如他代云貴𦙌天生得多才豈足
羣。

上堂猿抱子歸青嶂後鳥銜華落碧嵒歬法
眼云我三十秊只作境會既不作境會且道
作麼生會代云某甲無容身之地。

上堂龍女一彈指頃成等正覺大通智勝佛
因甚十劫坐道場不得成佛道代云三冬煖
似火九夏冷如冰。

上堂朝陞堂暮入室棒如雨點喝似䨓奔要
玄僃具炤用全彰庭歬柏𡬾子因甚麼不擡
頭代云美食不中飽人餐又云知音不用頻
頻舉達者須知暗裏驚或云朝陞堂莫入室
大喻三千小喻八百庭歬柏𡬾子尚自不擡
頭芭蕉因甚聞䨓開葵華因甚隨日轉書記
云負命者上鉤來維那云苦瓠連根苦甛瓜
徹蔕甛師代云旤不入慎家之門。

上堂鮎魚上竹竿一日一千里祇如三腳驢
子弄蹏行且道日行幾里代云回旋常抂􃉟
君歬。

有時云覓心無處得心安因甚卻抂鄴縣調
心代云桺絮隨風自西自東。

有時云土梟猛虎殘忍等於性成一則噉母
一則乳鋪其子時如何代云逆行順行天莫
測。

上堂百川異流同一水性因甚麼海鹹河淡
代云曹谿波浪如相似無限平人被陸沈。

有時云畜聞成過誤阿難常被佛訶文殊揀
選圜通因甚獨推耳根第一有僧云通身是
病通身藥師㴱肯之。

上堂歬三三後三三古人道了也西天畢缽
嵒中且道幾人坐夏代云細簡牀曆看又云
上間僧少下間僧多又云和尚莫到西天麼
有時云結夏安居護生守蠟圖箇甚麼代云
譬似閒。

有時云一言截斷千江口萬仞峰頭始得玄
萬仞峰頭且置如何是一言讓侍者震威一
喝師云咦。

上堂缽盂裏𧺆馬劒刃上藏身蓋是衲僧尋
常行履驀忽被他捉著時如何徹維那云不
是冤家不聚頭師笑云山僧又不肰將謂無
人證明。

上堂眼若不睡諸夢自除作麼生是諸人不
睡底眼首座云兩手撥不開師頷之。

上堂至道無難惟嫌揀擇四禪八定即沒你
分教你向沸屎泥犂中你還去麼無對代云
不辭向去卻請和尚批文復云他請批文作
麼生對他自云階歬謹候著復代但連聲喏
喏。

上堂不是妙峰孤頂亦非鐵圍山間日月威
灮炤燭不及且道過抂甚麼處代云別是一
壺春。

上堂古聖絕安排至今無處所為甚北斗裏
藏身代云折合還歸炭裏坐。

上堂太平不用將軍威正當天崩地陷時如
何代云一人有慶兆民賴之或云我王庫內
無如是刀作麼生是王庫寶刀代云盡大地
人無回避處又云千聖提不起或云千聖提
不起因甚王子將得去代云雲從龍風從虎
有時云秤錘生鐵鑄師姑女人做􃉛問虛空
將甚麼鑄造代云誰名虛空者。

上堂佛身充滿於法界普見一切羣生歬法
界是一佛身通同如何得一多相容去代云
如千百億日炤閻浮。

有時云前廊頭後架裏東語西話靡間夕朝
及至山僧問著因甚口似盤磉代云和尚歬
不欲造次又云嬾共和尚葛藤或云不共葛
藤因甚卻打代云事無一向。

上堂法界不容身因甚摸索他不著一僧云
渠儂無背面一僧云贓物見在師不肯乃代
云金不博金水不洗水或云金不博金水不
洗水因甚再三撈摝始應知一僧云不是一
番寒徹骨爭得梅華撲鼻香師不肯代云自
倒還自起。

上堂古者道終日相逢長背面終朝背面卻
相逢􃉛問相逢如何背面背面因甚相逢代
云正體堂堂沒卻身。

上堂父母未生歬諸人向甚麼處行履代云
舉手攀南斗回身倚北辰又云不離闤闠中
要且無人識。

上堂儒典道回也其心三月不違仁不違且
置作麼生是仁代云千秊桃核裏。

晚參如來不出世亦無有涅槃且道無憂𡬾
下拘尸城畔是何消息代云病眼見空華。

有時云三春多雨水如今因甚乾燥燥地代
云時分不相應僧云如何得相應去師云三
日後看取。

有時云如天暜蓋似地暜擎因甚三要印開
朱點窄僧云一粒粟中藏世界師云祇如者
一粒粟尋常安向甚處僧云徧界不曾藏師
不肯乃代云拈來放去㪅由誰。

上堂末後句即不問諸人最初句試道看代
云開宗明義章第一。

有時云不許夜行投明須到憑箇甚麼得與
麼㨗疾代云斷頭船子下揚州。

上堂𠊳是猶倍句擬思隔萬山是你尋常合
作麼生用心自代云穿衣喫飯有甚麼難。

晚參目司眎耳司聽鼻可通氣口堪喫飯眉
毛一籌莫展因甚居於眾竅之上代云論道
經邦臣宰事萬秊天子不封侯。

有時云山河大地不礙眼光且道于闐國王
作何面目代云眼橫兼鼻直。

有時云夜裏暗雙陸賽彩若為生代云六方
骰子滿盤紅。

晚參古者道心心不亭念念不住若能不亭
處亭念處無念自合無生之理無生之理且
置祇如不亭處作麼生亭念處作麼生得無
念去代云風力扶帆行不櫂笛聲邀月下滄
洲。

上堂日可冷月可熱眾魔不能壞真說敢問
大眾作麼生是真說代云黑豆好合醬。

晚參直得地搖六震天雨四華祖師門下千
里萬里祇如祖師門下合作麼生代云百鳥
不來春又過不知誰是住菴人。

有時云頭戴華巾離少室手攜席帽出長安
且道此人具甚麼眼腦代云丈夫自有𧘂天
志不向如來行處行或云不向如來行處行
畢竟行處作麼生代云金鎖玄關留不住行
於異類且輪廻。

或云丈夫自有𧘂天志不向如來行處行知
你諸人超方越格祇如如來行處又如何代
云橫身三界外獨脫萬機歬又云鸞翔鳳翥
非殊品象轉龍蟠豈足倫。

上堂舉一明三目機銖兩是你衲僧家尋常
伎倆只如陜府鐵牛且道重多少眾下語不
契自代云息見則輕如鴻毛分別則重若泰
山。

晚參古者道擬著則垛生招箭不擬著則三
千里外敢問諸人作麼生動履得免斯過自
代云追風木馬緣無絆背角泥牛痛下鞭。

上堂達磨不來東土二祖不往西天斷臂雪
庭人云何得悟去代云華糝枯木豆爆冷灰。

上堂久餐應換骨一服即通神是何靈方妙
劑代云青州出好白丸藥又云喫茶去。

晚參上堂春種一粒穀秋收萬顆子四海沒
閒田農夫猶餓𣦸且道過抂甚麼處深侍者
云從門入者不是家珍師頷之乃自代云徒
資傭賃不守父財有時云徒資傭賃不守父
財設若守去還得飽足也未代云擔帶即竛
竮辛苦復云直得不擔帶時如何一僧云家
無二主師不肯乃代云無家可坐無世可興。

晚參竹一夏而凌霄𡬾十秊而始長為是根
莖有異為復地力不均諸人試說道理看眾
答不契乃代云心空頓證漸見難圜。

晚參古者道摩尼殿有四角一角常露作麼
生是常露底一角眾答不契乃代云者僧得
與麼長那僧得與麼短。

晚參問眾心若不異萬法一如如何是諸人
不異底心一僧云縱肰一夜風吹去只抂蘆
華淺水邊一僧云古廟石香爐乃代歬僧云
後園翠竹撼清風別後僧云泰山石敢當。

問眾只恐為僧心不了為僧心了總輸僧作
麼生是諸人了底心一僧云從他滄海變桑
田師云退後著一僧云劈破華山千萬重師
云費力不少一僧云殘軀雖是江南客不向
人歬唱鷓鴣師云藏頭縮尾漢大侍者云衲
被蒙頭萬事休琛大此時都不會師云山僧
即不肰夢裏不知誰是我覺來新月抂梅華。

* 因事垂代

因雪上堂待等雪消去自肰春到來立春三
日了也因甚雪澷澷地一僧出云不勞和尚
重舉師喝退乃代云摩竭陀國親行此令。

新晴月上秋空皎肰數禪隨師徘徊松陰因
顧眾云今時智眼濁如認昨霄雲霧底作本
來天復仰面云試看即今底時有僧云即今
底亦不是本來天師云如何是本來天無對
代云大家抂者裏。

因䨓災問眾皇天震怒迅䨓斯發因甚卻擊
他露柱無對代云大用現歬不存軌則又云
打草驚蛇。

因脾渫問眾山僧連日緊閉方丈門為甚麼
屙猶不止洽侍者云雖行摩竭令全露少林
春師深喜之。

因鵓鳩鳴問眾鵓鳩因甚𡬾上高嗁一僧云
時節若至其理自彰一僧云吾常于此切師
不肯乃代云激揚箇事。

因直僧坐香不到設問巡人􃉕夜時如何無
對代云為眾竭力旤出私門。

師同僧車水次指桔槔問僧是渠為甚麼一
撥𠊳轉僧捬師背一下師不肯代云機不停
師廊下見僧問甚處來云後架來師云後架
裏還有人為你說佛法麼無對代云恰值和
尚不抂又問者老凍儂甚處去也復無對代
云某甲歸堂去。

暜請搬柴次師放下柴問僧我底沒你大你
底欠我長除卻長短大小道將一句來僧云
悉憑和尚裁度師不肯代云大家共著力。

一晚同眾坐香指面歬露柱云者箇礙塞殺
我倩你們為我拈卻眾下語皆不契師代云
某甲今日困。

眾僧侍立次師驀拈拄杖卓一下云你等合
喫山僧手中拄杖一僧出作禮云過抂甚麼
處師云也大可憐生俱無對乃代云和尚得
與麼老婆心切。

又眾侍立次有僧禮拜師問眾云他禮拜我
合掌成得甚麼道理無對代云得人一牛還
人一馬。

供龍池次問眾今日設齋供養龍池和尚且
道龍池和尚還來也無無對代云某甲裝香
和尚禮拜又云賴有和尚證明。

火頭禮拜師因問頭你火作麼生燒無對代
云冷竈著把熱竈著把。

祖堂拈香次問眾祇者一羹一飯一甌清茶
還供徧得列祖麼代云一華開處萬家春。

暜茶次問眾雖無旨酒式㱃庶幾雖無嘉殽
式食庶幾雖無德與汝式謌且舞主家如此
殷勤賓家若為報荅代云祇有好風來席上
㪅無閒語落人間。

暜請搬柴至一山隈師驀回首問眾正恁麼
時跳出一隻黃斑虎來且作麼生一僧云器
身失命了也師云苦哉你命何短無語乃指
僧云大眾看者畜生𨁝跳不得也代歬語云
皈依佛法僧。

暜請後山搬柴師問眾搬柴還有佛法道理
也無僧云有師云如何是搬柴底佛法道理
無對代云擔底擔夯底夯又云一肩挨不過
兩肩𠊳至家。

進堂僧禮拜行者喝參師問僧堂中幾人坐
臥無語乃代云若不是某甲洎䥘祇對和尚
行者奉湯餅次師云常住為誰藥石者云犒
請打油者師云我卻不曾打油來者無對代
云徧身綺羅者不是養蠶人。

送亾僧回問眾薪盡火滅後且道亾僧抂甚
麼處一僧云只抂此山中雲㴱不知處師為
首肯。

喫糖次拈糖云山僧祇供養尋常瞌睡底不
供養㴱夜坐禪僧代云和尚也是量才補職。

一晚侍者請師落堂師以一紙書燈籠云適
才侍者請山僧落堂山僧特遣燈籠歬來為
諸人說話明首座送還云大眾㴱謝和尚法
施師代云欽蒙慈誨罔不祇承次日入堂問
眾昨晚山僧遣燈籠來曾為諸人說甚麼話
代但打露柱云何不祇對和尚又云露柱當
知。

師一日牽驢巡堂一帀命眾下語眾下語已
仍以艸一束拋向眾歬眾不能答乃代歬語
云寶御珍裝尤尚棄誰能歷劫傍他門代後
語但作驢鳴。

天童弘覺忞禪師語錄卷第十三

* 音釋

鮎
(奴兼切音拈鯷也鮎別名鯷)。
闤闠
(上胡關切音還下胡對切音潰闤闠
市門)。
骰
(徒侯切音頭骰子愽陸釆具)。
糝
(桑感切音𢕕以米和羹也)。
桔槹

(上古屑切音結下姑勞切音高桔槹井上轆轤也)。

天童弘覺忞禪師語錄卷第十四　　庸四
嗣法門人顯權等編

* 舉古垂代

晚叅舉臨濟至京行化到一家門首曰家嘗
􃆝缽有婆曰太無猒生濟曰飯也未曾得何
言太無猒生婆便閉郤門師曰好大眾臨濟
老子得黃檗大機之用生平逢佛殺佛遇祖
殺祖直下如白拈賊相似因甚被箇婆子折
倒還有扶持得他起底麼出來下一轉語看
若下得諦當許你他日向孤峰頂上豎立吾
道去在若下語未有主宗風埽地盡矣有麼
有麼速速出來僧下語師皆不肯乃自代云
臭老婆我識得你了也將下座復云此猶是
門外話作麼生得門開與他婆子相見眾無
對抴拄杖一時打散。

晚叅舉夾山上堂我二十年住此山未曾舉
著宗門中事有僧問承和尚有言二十年住
此山未曾舉著宗門中事是不山曰是僧便
掀倒禪牀山休去至明日普請掘一阬令侍
者請昨日僧至曰老僧二十年說無義語今
日請上座打殺老僧薶向阬裏便請便請若
不打殺老僧上座自著打殺薶在阬中始得
其僧歸堂束裝潛去師云見可而進知難而
退固是衲僧嘗事爭奈龍頭蛇尾何大眾者
裏合下得箇甚麼語免他夾山薶郤無對乃
代云乞兒見小利。

晚叅舉僧問龍牙二鼠侵藤時如何牙云須
知有隱身處始得如何是隱身處牙云還見
儂家麼師云既曰隱身必無蹤迹儂家若見
面目斯彰作麼生道得遮炤同時句代云萬
象之中嘗獨露無因即次問行纏。

晚叅舉密老和尚住天童日有居士問世間
以何為尊答云唯汝獨尊士禮拜密和尚云
忽肰劈歷打你又作麼生士無語師云先師
與麼提持可謂摯開金殿鎻撞動玉樓鐘爭
奈者俗漢醉鄉夢長撼呼不覺如今座中肅
是久叅禪客不妨出來下一轉語貴圜先師
公案眾默肰乃代云恩大難酬。

一晚舉龐居士訪大梅常問久嚮大梅未審
梅子熟也未常曰熟也你向甚麼處下口士
云百雜碎常伸手曰還我核子來當時居士
無語今夜得閒沒事敢煩大眾代答一語貴
塞大梅口且為龐公出氣悟侍者云已颺下
糞埽堆頭了也師深肯之。

舉雲門問僧甚處來云江西來門云江西一
隊老漢寱語住也未僧無語代云郤煩和尚
齒頰又云江西老宿也曾道及和尚。

舉深明二上座因聞僧問法眼如何是色眼
豎拂子或云雞冠花或云貼肉汗衫二師特
特而去遂問承和尚有三種色語是不眼云
是深云鷂子過新羅便歸眾代法眼云少年
曾決龍蛇陣老大還聽穉子歌其時李後主
在座下不肯乃白法眼云來晨為置茶筵寡
人請此二人重新問話代云割雞焉用牛刀
明日李主置茶筵乃備綵帛一箱劒一口語
二師云今日請上座重新問話若問得是奉
賞雜彩若問不是只賜一劒法眼於是陞座
深乃出問今日奉敕問話師還許也無眼云
許深云鷂子過新羅便捧彩而去代云宋郊
渡蟻日毛寶放龜時眾一時散法燈作維那
不肯乃打鐘集眾僧堂前勘辨問云承聞二
上座在雲門會下多時有甚麼奇特因緣舉
一兩則來商量看深云古人道白鷺下田千
點雪黃鸝上樹一枝華維那作麼生商量法
燈擬議深乃打一坐具便歸眾代法燈云不
易上座念得來。

舉東禪嶽問僧甚處來云黃檗來嶽云黃檗
有何言句云某甲到者裏一時忘郤嶽云上
座豈不是黃檗來云是嶽云又道忘郤僧擬
議嶽喝出別是語云賊是小人代後語云和
尚適來問甚麼。

舉龜峰光因舊住相訪光問頃年有一則公
案與你商量不下如今作麼生云未入門已
舉似和尚了也光云者裏又作麼生云不可
頭上更安頭光以手畫一畫云者裏且置你
為甚麼蹋斷天台石橋住無語代頼有和尚
證明。

舉保寧英因僧問山河大地不作眼見耳聞
時如何英云只恐不與麼云便與麼時如何
英云山高水深僧無語代和尚猶有者箇在。

舉三祖會因僧問如何是第一義諦會云百
雜碎云褒禪一會不異靈山會云將糞箕掃
帚來代幸有讓王節何爭洗耳清。

舉天缽元因僧問如何是禪元云入籠入檻
僧拊掌元云跳得出是好手僧擬議元云了
代和尚在裏許來多少時。

舉水菴一室中垂示語問眾西天鬍子因甚
沒髭鬚小師本㒥應聲曰文不加點師叱之
馨侍者云金不博金師亦叱之乃代云巨嶽
難為土。

舉洞山𧆛凡有新到先令搬柴三轉然後叅
堂有一僧不肯問曰三轉內即不問三轉外
如何𧆛曰鐵輪天子寰中旨僧無對𧆛便打
令去代云壄老無心戴帝堯。

舉乾峰問僧甚麼處來曰天台峰曰見說石
橋作兩段是不曰和尚甚麼處得者消息來
峰曰將謂華頂峰前客元來平田莊裏人代
云和尚甚年到彼間。

舉玄沙因文桶頭下山沙問幾時歸曰得三
五日沙曰歸時有無底桶將一擔來文無對
代云不辭將來恐和尚用他不著。

舉洞山行腳時會一官人曰三祖信心銘弟
子擬註山曰纔有是非紛肰失心作麼生註
代云比來拋甎何期引玉。

舉報恩慧明禪師住天台白沙菴時有朋彥
上座博學強記來訪次敵論宗乘明曰言多
去道遠矣今有事借問只如從上諸聖及諸
先德還有不悟者也無朋彥曰若是諸聖先
德豈有不悟者哉明曰一人發真歸源十方
虛空悉皆消殞今天台山嶷肰如何得消殞
去朋彥不知所措代云依經解義三世佛冤
又云某甲也疑和尚。

舉南泉山下有一菴主人謂曰近日南泉和
尚出世何不去禮見主曰非但南泉直饒千
佛出世我亦不去泉聞乃令趙州去勘州去
便設拜主不顧州從西過東又從東過西主
亦不顧州曰艸賊大敗遂抴下簾子便歸舉
似泉泉曰我從來疑著者漢次日泉與沙彌
擕茶一缾盞三隻到庵擿向地上乃曰昨日
底昨日底主曰昨日底是甚麼泉於沙彌背
上拍一下曰賺我來賺我來拂袖便回師云
前來趙州且置末後南泉道昨日底昨日底
別合下得甚麼語免得簡責一僧云者野狐
精師甚喜之。

舉華林覺禪師因夾山問遠聞和尚念觀音
是不覺曰肰山曰騎郤頭時如何覺曰出頭
即從汝騎不出頭騎箇甚麼山無對代當時
但與他三拜。

舉天童密老和尚有士大夫自撰禪門口訣
詣尚請正展卷指一實字問曰此字如何解
說士擬議云郤解說不出尚曰恁麼則虛言
了也其人面熱不能答當時合下得甚語免
他道是虛言有僧云他道了也師云同阬無
異土又有僧云險師不肯乃代云待老和尚
腳跟點地即說。

舉真歇了一日入廚看煮麵次行人纔舉忽
桶底脫麵潑地上眾皆失聲曰可惜許了曰
桶底脫自合歡喜為甚麼卻煩惱典座曰和
尚即得了曰灼肰可惜許一桶麵乃云你諸
人為典座代一語看一僧云放他三十棒師
云自領出去一僧云狼藉滿地師云可惜許
一桶麵一僧云和尚即得師云兩箇無孔鐵
鎚儉侍者云某甲當時若在但以兩手作捧
麵勢看他作麼去就師與一掌儉沈吟師云
看你作麼生去就心侍者云某甲只管看師
云灼然你看即有分心禮拜云請和尚代語
師云元來和尚在此心云貓師云者畜生。

舉古者道摩尼寶殿四角有一角常露露底
即不問你作麼生是那不露底一僧出禮拜
了立師云者箇猶是露底云烏龜水底深藏
六師云你又探頭作麼云和尚是甚麼心行
師云是山僧心行僧無語一僧云某甲道不
得師云道不得郤有分付處只是你漆桶未
破在乃代云寧可截舌不犯國諱。

舉古者道一切賢聖皆以無為法而有差別
則以無為法為極則憑何而有差別祇如差
別是過不是過若道是過一切聖賢悉皆有
過若不是過決定喚甚麼作差別代云如月
印千江。

舉趙州示眾云南方來者即與下載北方來
者即與裝載則從設若總不恁麼來者又作
麼生代云喫茶去。

舉古者道肯重不得全卸卻方為妙既是卸
卻方為妙因甚曹谿屬南嶽汝既如是善自
護持代云無須鎻子兩頭搖。

舉古者云書頭教孃勤作息書尾教孃莫瞌
睡中間事作麼生代云祇許佳人獨自知。

舉古者道無手人能行拳無舌人解言語忽
肰無手人打無舌人無舌人道箇甚麼僧云
我嘗於此切師不肯代云阿􂳢阿􂳢。

舉隆慶閒室中垂問祖師心印篆作何文代
云撦卻皮可漏子看諸佛本源深之多少代
云問取拄杖子十二時中上來下去開單展
缽此是五蘊敗壞之身那箇是清淨法身代
云金剛腳下鐵崑崙不用指東畫西實地上
道將一句來代云早晨喫白粥如今又覺饑
十二時中穿衣喫飯且道承甚麼人恩力代
云吾嘗於此切魚行水濁鳥飛毛落亮座主
一入西山因甚窅無消息代云還出得大唐
天地也未。

舉大隨問僧向甚麼處去僧云西山住菴去
曰我向東山喚你你便來得麼云不肰曰你
住菴未得當時合下甚語免遭大隨簡點有
僧云徧界不曾藏師不肯代但進前問訊云
不審和尚有辱慈念。

舉古者道是處是彌勒無門無善財因甚琉
璃殿上郤無知識代云澂潭不許蒼龍蟠。

舉雪竇示眾二龍爭珠有爪牙者不得師云
既有爪牙因甚不得一僧入方丈道從門入
者不是家珍師深喜之至來日晚叅畢命其
僧近前如法舉昨宵語供養大眾著僧纔舉
師以杖挃退云蕉鹿已成經宿夢枯株尚守
舊山嵒。

舉僧問龍牙終日區區如何頓息牙云如孝
子喪父母始得師云好聻者裏合下得一轉
語諸人試道看一僧云不是一番寒徹骨爭
得梅花噴鼻香師云若恁麼正在區區如何
頓息去乃代云靈衣未脫難忘奉孝滿曹山
始愛顛。

舉洞山因雲居作務誤剗殺蚯蚓山云者箇
聻雲居云他不死山曰二祖往鄴州又作麼
生雲居無對師代云將此身心奉塵剎。

舉太陽問僧那裏來曰洪山陽曰先師在麼
曰在陽曰者箇猶是侍者僧無對師代云不
遇中郎鑑還同野舍薪又云來朝更獻楚王
看。

舉雲居常令侍者送袴與一住菴道者者曰
自有孃生袴竟不受雲居復令侍者去問孃
未生時著箇甚麼道者無對後遷化有舍利
持似雲居居曰直饒燒得八斛四斗不如當
時下得一轉語好師代道者云全超不借借
又云正恁麼時還有將來分也無。

舉玄沙在雪峰時光侍者謂沙曰師叔若學
得禪某甲打鐵船下海去沙住後問光曰打
得鐵船也未光無對法眼代云和尚終不恁
麼法燈代云請和尚下船玄覺代云貧兒思
舊債師舉畢顧眾曰上來者一隊老古錐各
納敗缺了你諸人莫別有見處麼請更代一
語看瑞寮元云不因樵子徑爭到葛洪家師
為破顏。

舉古者道雞見便鬬犬見便齩殿上䲭吻終
日相對因甚麼不瞋僧云大智若愚師不肯
代云你若無心我也休。

舉韶山見白頭因問莫是多口白頭因麼云
不敢山云有多少口云徧身是山云大小二
事向甚處屙云向韶山口裏屙山云有韶山
口即從無韶山口又作麼生因無語師代云
無韶山口一事也無。

舉悟空禪師問座主云講甚麼經云法華經
空云有說法華經處我見寶塔當為證明座
主講倩甚麼人證明主無對雪竇代云私通
車馬師云我意不欲雪竇與麼道諸人更代
一語看一僧云自有燈籠露柱在師云山僧
亦未肯上座與麼道乃代云將謂和尚忘卻。

晚叅舉魯祖凡見僧來叅即面壁而坐南泉
至亦面壁而坐泉遂於背上拍一掌祖云是
誰泉云普願祖云作甚麼泉云也是尋常大
慧拈云垂鉤四海只釣獰龍格外玄機為尋
知巳南泉雖則善機宜明休咎要且不知魯
祖落處如今眾中莫有知得落處者麼切忌
向鬼窟裏卜度師云山僧者裏不問諸人落
處且道鬼窟裏作麼生商量有道得恰好者
與他青州七斤布衫一件僼書記出眾云請
和尚離郤鬼窟裏問來某甲即道師遂與之。

晚叅舉道吾見南泉泉問闍黎名甚麼吾曰
宗智泉曰智不到處作麼生宗吾曰切忌道
著泉曰灼肰道著即頭角生師云今晚有人
向者裏下得一轉語山僧與他龍牙韈著咸
知藏出云寧可截舌不犯國諱師遂與之復
云肰雖如是語少藏鋒若是山僧又且不肰
乃自代云某甲今晚定不得和尚韈著。

舉雪峰辭洞山山問子甚處去云歸嶺中去
山云當時從甚麼路出云從飛猿嶺出山曰
今回向甚麼路去云從飛猿嶺去山曰有一
人不從飛猿去子還識麼云不識山曰為甚
不識云他無面目山曰子既不識爭知無面
目峰無對代云三更垂下夜明簾。

舉佛印與學徒入室次適東坡至前印曰此
間無坐榻居士來作甚麼坡曰暫借佛印四
大為坐榻印曰山僧有一問若道得即請坐
道不得即輸腰間玉帶坡曰便請印曰山僧
四大本空五蘊非有居士向甚麼處坐坡無
語代云和尚衲衣重多少。

晚叅舉海岸黃居士司理杭州時請石車石
雨二禪師齋次士問兩石相磕時如何車云
一碾粉碎雨云只可自怡說不堪持贈君師
云一人暴虎馮河自傷巳命一人聽事不真
喚鐘作瓮各與三十拄杖了肰後問諸大眾
作麼生道得一句與他二尊宿增氣眾下語
不契乃別云聲光徹天。

* 室中垂代

問僧認著依肰還不是瑞嵒因甚喚主人公
代云碓搗東南磨推西北。

問僧萬法歸一一歸何處無對代云大海若
不納百川應倒流。

問僧作何行業底人通身紅爛僧云喫官酒
臥官街師笑云紅即巳紅爛即未爛。

一日問眾合眼許你跳黃河設若開眼時作
麼生過無對時有僧問師合眼跳黃河時如
何師云無人孟浪過你設若開眼時作麼生
過師展手云了又有僧問如前師云今朝霧
起答後語云日出後看取復有問如前師云
露柱撞翻燈籠答後語云聖僧歸堂打坐。

有時云既是雲門六不收因甚又道北斗裏
藏身。

有時云髑髏無識道眼精明漢因甚仰面不
見天低頭不見地。

有時云拄杖拂子隨我者隨之東南羅漢天
王確住者苑住西北去住不隨風力轉無傷
物義若為宣。

有時云本來無位次不用強安排山門因甚
在前佛殿因甚在後。

有時云十方同聚會箇箇學無為因甚無為
無事人尤是金鎻難。
天童弘覺忞禪師語錄卷第十四

* 音釋

薶
(與埋同藏也)。
噴
(普悶切音湓叱也鼓鼻也)。
䲭
(常支切音匙鶗鵳也鶗鵳
鷂別名)。
磕
(丘蓋切音嘅兩石相擊聲)。
髑髏
(上杜骨切音獨下即侯切音樓
頓顱謂之髑髏)。

天童弘覺忞禪師語錄卷第十五　　庸五
嗣法門人顯權等編

* 對眾機緣

僧參師問那裏來云山西來師云你來時過
太行山不云不曾師云怎麼到得者裏無語。

僧參師問高駕何來云徽州來師云來時過
錢唐江麼云過師云錢唐江水深多少僧擬
議師喝出。

僧參展坐具師拈拄杖僧𢪛坐具師𠊳打僧
喝師又打僧又喝師又打僧復喝師擿下拄
杖云不打者死蝦蟇僧無語師云了復擬開
口師云且坐喫茶。

新到參師問那裏來云博山來師云抂彼幾
時云再夏師云博山和尚鼻孔長多少僧擬
議師云不信道。

數僧新到師問那裏來云海上來師云曾見
觀音大士麼云見師云寺歬見寺後見無語
一僧云某甲心見師云若人識得心大地無
寸土驀拈拄杖卓一下云你還覺心痛也未
復無語師云擬謾山僧。

僧參師問那裏來云河南師云我不問河南
問你那裏來僧擬議師揖坐僧乃問達磨西
來意旨如何師云你從河南來。

僧參師問那裏來云金粟來師云歬日有一
人從者裏去你還曾逢也未云不曾逢師云
參堂去。

僧參師問那裏來云永嘉來師云永嘉大師
近日還道及山僧不云某甲乍入道不知師
云山僧辠過。

僧參人事件件數云此是金華底供養和尚
師驀豎拳云且道者箇是那裏底僧擬議師
云且坐喫茶少間僧進云和尚除此外還有
麼師擿下拄杖僧拾安舊處師𠊳掌。

僧參師問何方聖者甚處霛祇僧云某甲北
京人師云李闖打破燕都時你向甚處蹲坐
僧云離京久矣師云拋家棄宅著甚來由僧
無語。

僧參師問那裏來云揚州來師曰腰纏十萬
貫騎鶴上揚州且道據箇甚麼道理云某甲
即不肰師云你試呈懵帒看僧擬議師云瓜
州賣瓜客僧無語師喝出。

僧參師云大德何來云揚州來師云洋子江
與錢唐江孰㴱孰淺云某甲不知師云蹋破
艸鞵著甚來由僧擬進語師拈捧趁出。

湖州僧參求開示師云你將甚麼過錢唐江
僧云不會師云荒地未曾鋤。

僧參師問那裏來云佛日來師云春日溫夏
日熱且道佛日如何僧擬議師𠊳喝。

僧參師問那裏來云宜興來師云長橋下蛟
周處斬後近日如何僧罔措師笑云參堂去。

僧參師云那裏來云弁山來師云伏虎嵒歬
即不問你未上百步磡道將一句來云某甲
初參師云你參乾矢橛邪麻三斤邪云參父
母未生歬師云父母未生歬還有恁麼事麼
僧擬議師喝出。

二僧參師云太湖三萬六千頃且道山歬碧
浪湖多少濶一僧打一圜相師顧第二僧云
他既漆桶亂做你又作麼生僧禮拜師云同
阬無異土歬僧云且莫厭良為賤師云抱贓
呌屈作麼僧無語師叱出。

師嘗垂語末後句即不問諸人如何是最初
句有僧呈偈最初一句子寥廓絕躋攀鳥跡
空中見魚蹤水底攤不墮悄肰揚古路桂輪
孤朗碧天寒師云如今郤問你末後句又作
麼生僧無語師云可知禮也。

福建僧參師問漳泉福建頭匾如扇只可聞
名不可見面過抂甚麼處僧云臨濟棒喝孰
𢼿當鋒師𠊳喝僧無語師叱出。

僧參師問那裏人云常州師云蘓州人𤸳常
州人打爺𤸳即且置因甚打爺僧云某甲今
日從市上來師喝出至晚舉歬話命眾代語
一僧云知恩報恩一僧云得人一牛還人一
馬又一僧云家富小兒嬌師不肯乃自代云
棒下無生忍臨機不見師。

問僧師子堀中無異獸你是狐狼壄干來者
裏作麼僧擬進語師云咦早見臊氣熏人無
語師喝退又問一僧你還夢見臨濟大師麼
僧云某甲五秊歬不作是夢矣師云恁麼則
衲衣抂空閒假名阿練若去也僧擬議師𠊳
打又如歬問一僧僧趨歬云今日親見和尚
師云你道山僧生緣甚麼處僧云劄師云臨
濟大師來也僧擬議師云元來不是連棒打
趁又問一僧你甚處安單僧云歬堂左邊師
云你枕子昨夜被人移過東海新羅去也因
甚向琉球國裏東摸西摸無語師喝退。

眾侍立次一僧擬出問話師起身云待我方
𠊳來為你逐一置答師回眾猶環立師云元
來一隊死漢直拈棒趁出。

行者禮拜師問今日幾位客到者云三兩位
師云你將甚麼管待渠者擬議師喝出。

眾侍立次師以拄杖攛面歬云道道一僧喝
了出師云一釣𠊳上一僧云覿面相呈師云
䥘認定盤星一僧拾來安舊處師云者僧到
霛利僧禮拜退至晚師喚其僧至室中問據
你適纔做處不道無見你那裏得者三昧來
僧擬議師云元來掠虛抂劈脊打出又眾禮
拜了侍立師默肰不顧有僧咳𠻳師云者裏
不許咳𠻳眾無語師云既轉身通氣不得抂
者裏立作甚麼以抂杖一齊打散。

師一晚至僧堂云還有開得隻眼底麼試出
來通箇消息看一僧纔出作禮師打云早被
我攃沙抂你眼裏了也。

一日舉倩女離魂話問眾兩女合為一媳婦
祇如未合已歬且道那箇是真倩女有一化
士出眾云隨身處處安師休去至次日粥罷
命士近歬今日有四人居士從永嘉來道你
賣郤常住三包米你好好依實供通著士愕
肰師云不勞再勘拈棒趁退。

僧入室師問你出僧堂僧堂少了你及至方
丈方丈又多了你作麼生道得均平去僧云
月印水中天師云中間有箇破綻處你還簡
點得出麼無語師乃上堂集眾舉似復如歬
問眾首座云水竭天枯時如何師笑云郤怪
山僧不得。

僧侍立次師問二龍爭珠因甚有爪牙者不
得云本來成見事何用苦追求師云如何是
本來成見事僧擬議師云何用苦追求師復
顧僧云成見事你既不會如何是不成見底
事云某甲不用者閒家具師云豪𨤲有差天
地縣隔何不道某甲沒者閒家具僧乃禮拜
祁季超見師後作吾見謌呈師曰吾見泰華
拔地九千仞頫眎大地羣生如蜎蠕乾坤桀
氣誰與準吾見龍門奔濤何壯哉一瀉千里
萬里無有涯黃河之源天上來吾見嚴霜凜
雪摧百卉柔支媆葉一時死歲功終始頼有
此吾見瞿唐八月波濤翻灔澦一堆居其間
力砥滔滔障狂瀾師覽竟顧超曰居士見底
不是山僧曰不是和尚是那箇師曰山僧不
承當紙上底超乃禮拜。

僧問和尚門庭高峻弟子未􃉛造次願垂方
𠊳師云我門庭有多少高僧擬議師云者門
外漢。

僧問弟子愚癡如何見得本來面目去師云
見得底不是你本來面目僧禮拜師云你還
覺頂門重麼僧擬議師喝出。

王通相持高峯六問乞師置答師接得云此
乃高峯置得底你既將他問來問何不與他
同來士無語師直打出。

問不與萬法為侶者是甚麼人師云穿過髑
髏底如水無筋骨能勝萬斛舟時如何師云
看腳下僧禮拜師𠊳打。

問如何是某甲本來面目師𠊳打僧卻退師
云來來你有幾箇面目僧沈唫師云元來是
枚無面目漢僧禮拜師云且莫䥘承當。

問如何是某甲安身立命處師云三條椽下
七尺單歬云死了燒了又向甚麼處安身立
命師云恰好。

問弟子行行可了得生𣦸不師云你行底是
甚麼行僧云推礱蹋碓師云你還知碓㭰生
華麼僧無語師云恁麼卻了生𣦸不得。

問人人本有箇箇圜成因甚麼不能直下薦
取師云為你眼中有物。

問某甲看箇萬法歸一不會其中意旨師云
你抂那一堂云東禪堂師云歸堂去。

問眼光落地時抂甚麼處安身立命師云七
星版上僧禮拜師云􃆝著一場愁。

僧問如何是天童境師云無你站立處如何
是境中人師與一掌云還見麼如何是人中
意師推開云速退速退妨我東行西行。

問某甲參箇父母未生歬底話見今穿衣喫
飯明明歷歷因甚不會師云多了箇穿衣喫
飯明明歷歷云乞和尚分明曉示師云者箇
是桌子那箇是牕棱有甚麼不分曉僧擬議
師喝出。

問諸緣併盡一念不生還了得生𣦸麼師云
不得云作麼生了得師云生也生也。

僧問萬里程途即不問到家一句作麼生師
云鐵蛇橫古路進云與麼則得大安隱去也
師云性命也不顧。

俗士問四大潰散未審此性向甚處去了師
召士歬士趨立師云甚處去也又問棒喝不
若語句令人可參師笑云喝不作喝用你作
麼生會士惘肰師卻問你道語句從那裏出
士躡歬問師師乃彈指示之。

問昨晚承師舉話某甲聽不諦乞師再舉師
云你甚處去來云抂者裏師云因甚要我舉
話無語劈脊打出。

蹋碓次僧問如何是祖師西來意師云山僧
今日輪牌打米云向上還有事也無師云下
下著力云碓底打脫時如何師云大家靜處
薩婆訶。

問將何所務即不落功勛師云你從正位中
來偏位中來僧云某甲若來即不落偏正師
云你還知有誕生王子父麼云知師云作麼
生是誕生王子父僧進歬义手師云恁麼來
者猶是誕生王子作麼生是誕生王子父無
語師𠊳打。

附火次僧問古鏡未磨時如何師云大家抂
者裏磨後如何師云火炙胷歬煗風吹背後
寒。

僧請益殃崛摩羅產難因緣師云識取鉤頭
意莫認定盤星。

問如何是般若體師云無星秤子兩頭鐵如
何是般若用師云半斤還你是八兩。

問和尚拂子因甚著賊師云鬼弄鐘馗筆。

問道人家風寸絲不挂因甚和尚有許多長
物師云大𡬾大皮裹小𡬾小皮纏。

問萬法歸一如何是一師云適來禮拜底云
一歸何處師喝云且拕者死屍去。

問纔涉思惟𠊳成賸法思惟有甚麼過師驀
推出手爐云你試思惟看僧擬議師云纔涉
思惟𠊳成賸法。

問斷橋流水誰人能過師云看脚下進云祇
如截斷眾流又作麼生師云你抂那一邊僧
喝師𠊳打。

問如何是同生不同𣦸師云白首如新如何
是同𣦸不同生師云傾蓋如故如何是同生
復同𣦸師云伯牙與子期不是閒相識如何
是生𣦸俱不同師云君向瀟湘我向秦僧禮
拜云向後作麼生師𠊳打。

問春至人間無硬土因甚枯木不生華師云
意氣不從天地得英雄豈藉四時推。

問枯株流水時如何師云乾不盡灰飛烟滅
後又作麼生師云待你活來向你道。

問如何是承言者器滯句者迷師云不快漆
桶㪅是阿誰僧擬議師云承言者器滯句者
迷。

問如何是某甲安身立命處師云霛峯寺裏
云不會師云僧堂佛殿并山門。

問達磨西來因甚不立文字師云問取達磨
云還許學人說道理也無師云許云金屑雖
貴落眼成翳師云若是達磨眼睛著得幾百
億須彌山。

俗士問弟子終日抂夢何日得惺師云我者
裏惺亦著不得夢自何來云爭奈即今見夢
何師與一推云惺惺著。

問問著𠊳打是何道理師云你且禮拜著僧
禮拜師云是何道理。

問不是心不是佛不是物畢竟是箇甚麼師
云山僧也疑他僧禮拜云謝師答話師𠊳打
僧一喝師展手云再聻僧擬議師𠊳喝。

問如何是祖師西來意師云端陽過了十日
問釋迦佛是誰師云山僧是林十四即。

問如何是佛師云如何不是佛云和尚莫是
麼師云錯認不少。

問如何是某甲本參師云乾矢橛云恁麼則
馨香徧界去也師云又卻囫圇吞棗。

問萬法歸一一歸何處師𠊳掌師云畢竟一
歸何處師復掌僧禮拜師云鯨吞海水盡露
出珊瑚枝。

庫子求開示師云莫偷常住果子喫云某甲
不會師意師云不會且囫圇吞卻。

問一口氣不來向甚麼處安身立命師云流
水如有意和雲過別山僧云請師再垂方𠊳
師𠊳喝。

問萬法歸一一歸何處師云波斯八閙市。

居士問巍巍堂堂來時如何師云一擊粉碎
士禮拜師𠊳掌。

問趯翻華藏世界推倒百億須彌時如何師
云你置能仁於何地僧云榑桑日出一輪紅
師云忽被烏雲罩卻又作麼生僧無語師連
棒打出。

問父母未生歬本來面目弟子看不透參不
明請師方𠊳師云且喜你眼正云畢竟如何
師𠊳起去。

僧問眼橫鼻直時如何師𠊳打云老漢不得
艸艸打人師云今朝艸艸打著箇漢僧禮拜
師云是你艸艸我艸艸僧一喝師云卻是你
艸艸僧擬議師直打出方丈。

有居士見師喜甚曰難得見和尚師云山僧
常抂闤闠中因甚難見士無語。

問臨濟以三句接人和尚者裏作麼生師云
山僧者裏不見有人云設有出格漢子來時
如何師云待有即接僧𠊳喝師云山僧被你
一喝僧擬議師𠊳喝。

問某甲嘗看無字話頭若道是有違他趙州
若道是無一切蠢動含霛皆有佛性爭得無
去師云山僧到此一籌莫展云某甲不會師
云你也伎倆全消云畢竟如何師云三十棒
自領出去云過抂甚麼處師云蒼天蒼天。

問如何是大用見歬師厲聲云去你不是者
般腳手僧懡㦬而退。

問趙州無字公案作麼生會師云寒雁一聲
情念斷云畢竟意旨如何師云霜鐘動纔我
山摧。

居士問古人念念抂定慧為是悟歬事悟後
事師云待你悟了向你道忽䎹牆外買菜聲
師云且道此人抂定慧外抂定慧裏云定慧
裏師云以何為驗云驗抂䎹中師云還我適
纔問頭來云非非想天去也師打云因甚卻
抂者裏士無語。

問譬如琴瑟箜篌雖有妙音若無妙指終不
能發妙音即不問如何是妙指師云一舉四
十九云一著不到處滿盤皆是空祇如黑白
未分已歬一著落抂甚麼處師云試看髑髏
歬云欲為天下奇男子須讀人間未有書如
何是未有書師云短箋數十丈長句兩三言
云景之羙者人曰似畫畫之佳者人曰似真
未審以何為正師云拔卻眼中釘。

問結制也無風起浪解制也掘地覓天不結
不解又抂𣦸水裏浸殺畢竟如何得相應去
師云鈍置殺人一人欲出長安出不得一人
欲入長安入不得設或二人相逢作何話會
師云面面相覻一塲癡賊來須打客來須待
賊客一齊來打即是待即是師云分付田厙
奴慈烏反餔䲭梟噉母未審是同是別師云
翻手作雲覆手雨斬首灰形不無以損生金
円玉液不無以養生且道肇法師具甚麼眼
師云屋破見青天從門入者不是家珍為甚
麼世尊覩明星而證果霛雲見桃華而悟道
師云撞著從歬自家底。

問真金不怕火因甚入火則鎔師云隨順世
緣無絓礙一切眾生皆順孝道因甚土梟食
母師云若不揮劒漁父棲巢白雲出抂青山
裏因甚青山卻被白雲遮師云青出於藍青
於藍。

因結夏藏主設六語問眾懇師代答師云逐
一問將來主云九旬結制畫地為牢且道以
何為界師云上竆圜蓋下風輪衲僧應用無
非本地風光因甚聞結制而求入堂師云竿
木隨身逢場作戲缽囊高挂七尺單歬未審
九十日內將甚麼喫飯師云千聖共傳無底
缽師家垂手電掣雷轟且道如何湊泊師云
當仁不讓豈存師有迷有悟盡落今時不涉
迷悟道一句來師云我若道錢唐江須倒流
去直饒道得出身句祖師門下正好喫棒如
何免得此過師云你還知有口吞佛祖漢麼
問千尺彌勒為甚坐抂一尺龕中師云山色
翠含明鏡裏又云佛身無為不墮諸數法華
經道若人有福曾供養佛維摩則道其施汝
者不名福田合作麼生師云福州橄欖兩頭
鐵法身無相如何又道青青翠竹總是法身
師云仁者見仁智者智。

問軍中號令以金鼓為耳目衲僧號令將何
為耳目師云且過者邊著方以類聚物以羣
分因甚伯牙捬琴而牧馬仰秣瓠巴鼓瑟而
遊魚出聽師云春歸大地無硬土大地之物
一土所生因甚柚抂江南為橘抂江北為枳
師云汝聽觀音行善應諸方所江南無限好
猶道不如歸好即不問歸意如何師云三徑
就荒松菊抂大浸稽天而不溺大旱金石流
土山焦而不熱且道此人出身路抂甚麼處
師云不離當處嘗湛肰不離當處嘗湛肰祇
如月暎千江是離不離師云守真志滿逐物
意移。

問古人云佛法抂著衣喫飯處為甚麼雲門
又道終朝喫飯不曾齩破一粒米終日穿衣
不曾挂著一縷絲師云不因楊得意爭識馬
相如𠈃寧勇云有手腳無背面明眼人看不
見既是明眼人因甚看不見師云萬里神灮
連頂沒。

問昔日獼猴偶披坐具得生天上祇如見歬
比丘全身擔荷千佛袈裟未審生抂何處師
云煩腦海中為雨露無明山上起雲䨓律中
又云出佛身血辠􃉕七遮千佛出世不通懺
悔祇如調達推山厭佛因甚世尊見生度他
師云打刀須是邠州鐵。

問日月無私炤因甚不鑑覆盆之下師云自
緣根力淺休怨太陽偏德雲常抂妙高岑因
甚別峰相見師云覿體難存炤從緣始識渠
大修行人為甚煩惱不除師云苦瓜連根苦
甛瓜徹蒂甛五虎攢羊如何救得師打云痛
與一頓百忘饑。

問四大本空五蘊非有爭奈即今見抂何師
云莫𡚶想露柱懷胎為復是男是女師云問
取燈籠。

問冬至一陽生因甚天道愈寒師云活人須
用殺人刀大用見歬不存軌則為甚方木不
透圜竅師云白雪陽春和者稀相看兩不厭
祇有敬亭山且道敬亭山具甚麼眼師云萬
古常青碧毒鼓當軒擊者為甚不𣦸師云為
渠絕後再穌來。

問大道無向背因甚有者邊那邊師云盞子
擈落地碟子成七片但莫憎愛洞肰明白明
白底因甚不知有師云月似彎弓少雨多風
圜同太虛無欠無餘因甚少處減些子多處
􃆝些子師云志公刀尺妙有神。

問鯤化鵬眼抂魚化龍鱗抂生而化𣦸何抂
師云北邙山下臥千秊饑者易為食㵣者易
為㱃藥山化主因甚不受甘贄錠金師云蠱
毒之家水莫嘗鼻垂眼下人人盡知有因甚
看不見師云祇為太近歬三三後三三數目
分明無著因甚罔措師云他較上座卻知慙
媿。

居士問和尚未來時人人心中有箇和尚和
尚正坐時人人目中有箇和尚和尚退方丈
時人人背後有箇和尚不審那裏是法身說
法師云穿透髑髏猶自不知不立四喝不行
三棒如何示學人師云風歬有句超調御著
者邊則遺那邊執那邊則欠者邊如何得兩
不相傷直進無上去師云分身兩處看不抂
明白裏行不抂黑暗裏坐時如何師云為鬼
為蜮則不可得即今正受一句如何示學人
師云千鈞之弩不為鼷鼠而發機月灮透波
面春色滿支頭時如何師云猶是弄精魂漢
末後句若無何為兜率要張無盡透過方許
師云莫謗兜率好泥牛入海無蹤迹石虎嵒
歬絕景形時如何師云烏龜水底㴱藏六某
甲不問問時乞慈悲垂示師云三十棒自領
出去和尚說思大和尚猶少機關還容弟子
為思大作主麼師云蕅絲牽大象。

問人人自有灮明抂為甚看時不見暗昏昏
師云刀不自割纔涉思惟𠊳成賸法祇如思
惟有甚麼過師云貪觀天上月失卻手中橈
豪𨤲繫念三途業因祇如繫念於佛又作麼
生師云功德天黑暗女病為眾生良藥因甚
一切眾生皆為病𣦸師云若藥不瞑眩厥疾
不瘳。

問既是佛塔因甚卻被䨓劈師云斫卻月中
桂清灮倍㪅多。

問春色滿園關不住一支紅杏出牆來且道
承誰恩力師云時節若至其理自彰三世諸
佛歷代祖師昨夜墮地獄未審和尚如何相
救師云既從地倒還從地起蓋天蓋地又道
客來無被師云要他受用自家底。

問明明歷歷盡見歬因甚麼自已無有出身
之路師云祇緣身抂此山中步步蹋實絲豪
不離因甚麼不會師云千聞不如一見暗室
中無有一人住因甚麼涌出百寶灮明師云
問取善財童子去人人有箇鼻頭因甚麼摸
不著師云待你打箇噴嚏來向你道不用權
𢖍道塲山重多少師云託向山僧手中著。

問如何是透法身句師云金雞啄破琉璃㲉
如何是物不遷師云春來依舊百華香如何
是三㪅不𠎥夜明簾師云石女拋梭機軋軋
如何是第一句師云聲消迹絕如何是第二
句師云斬釘截鐵如何是第三句師云看孔
著楔。

錢聖月問都道祇者是祇者是因甚達磨又
說箇不識師云無孔鐵鎚當面擿人人鼻孔
遼天箇箇腳跟點地因甚有薦有不薦師云
出羣須是英霛漢飯籮邊餓𣦸大水裏㵣𣦸
且道過抂甚麼處師云過抂不知有佛祖公
案祇是一箇道理因甚不許作道理會師云
一字入公門九牛抴不出既是道場山因甚
牆壁瓦礫不能說法師云聾人爭得聞又云
子期方識伯牙音。

師過宿遷九萬陸居士以十問問師一疑人
心平平耳束以佛法戒律則反如猢猻肰者
加之鞭錘㪅爾跳梁不佞四十秊謹閉心關
與魔相對近始稍稍輕𠊳不知大和尚有何
拏手能􃉟𡚶念不來相􃉕師云眼若不睡諸
夢自除一疑信心銘至道無難惟嫌揀擇但
莫憎愛洞肰明白若不揀擇不知砒礵可喫
得麼師云果肰見刺通身拔何礙風輪納腹
中一疑楞嚴云舍七錢而致王位又云善男
子不免墮無間獄夫善男子則不止舍七錢
一則致福之易一則解辠之難報施得無不
平與師云掩鼻西施蒙不潔惡人齋戒可祈
天一疑南泉斬貓歸宗斷蛇到底造辠不造
辠若說造辠謗了祖師若說不造辠昧了因
果如何得語默通不犯去師云點石化為金
玉易勸人除卻是非難一疑佛有後人則是
佛有夫婦及紅蓮破戒則曰犯了如來婬色
戒到底其實如何師云紅粉易妝端正女無
錢難做好兒郎一疑楞嚴云觀音有人起某
願即為成就某功德如統攝鬼神之類後言
十種天魔人若思量某事渠即來現某等情
狀此際若認為大士被魔哄去不可知若認
為魔䥘過大士亦不可知將何所適從師云
是佛是魔俱剷卻出頭天外許誰同一疑父
母未生已歬者箇人來從何處來徃從何處
去現今畢竟住抂何所師云看腳下一疑金
剛經云一切有為法如夢幻泡影凡人做不
道之事亦幻夢耳冥司何故加之辠釋迦老
子苦苦度他何用師云夢裏明明有六趣覺
後空空無大千一疑十聲彌陀即得徃生淨
土有積惡之人應墮無間獄者𧆛心十聲可
生淨土否若說不往是大雄氏相欺若說即
徃則因果亦虛設矣師云千秊暗室一燈能
破一疑三生石上話譬如一粒芥子若說未
生已經開華結果若說既生尚未布種請道
一句來師云休論三生圜澤事得來芥子甚
秊中。
天童弘覺忞禪師語錄卷第十五

* 音釋

磡
(苦紺切音勘巖崖之下)。
𤸳
(魚開切音皚癡病)。
蜎蠕
(上縈緣切音娟
掉也下乳兗切音輭蝡同動也)。
馗
(渠龜切音逵鐘馗人名)。
囫圇
(上呼骨切
音忽下龍春切音倫物院曰囫圇)。

天童弘覺忞禪師語錄卷第十六　　庸六
嗣法門人顯權等編

* 頌古

「圜覺經居一切時不起𡚶念於諸𡚶心亦
不息滅住𡚶想境不加了知於無了知不
辨真實。」

【#+BEGIN_VERSE
「　艸鞵蹋徧江南雪歸看廬山石上雲卻笑閒身猶未老尋梅幾度出松門」
】

「殃崛摩羅因持缽入城至一長者家值其
婦產難子母未分長者云瞿曇弟子汝為
至聖當有何法能免產難殃崛曰我乍入
道未知此法當去問佛卻來相報遽返白
佛具陳上事佛告曰汝速去說我自從贒
聖法來未曾殺生殃崛往告其婦人聞之
當時分㝃母子平安。」

【#+BEGIN_VERSE
「　澂江如練月黃昏遠浦漁謌隔水聞此景此時誰切意傷秋客思最勞懂」


【#+BEGIN_VERSE
「　蕩漾輕舠旁葦樷雙垂玉綫釣金龍時人只見蘆彎白那信蓼灘對岸紅」
】

「讓和尚居南嶽時馬祖住傳法院常日坐
禪讓知是法器往問曰大德坐禪圖甚麼
曰圖作佛讓一日乃取一甎於彼菴歬磨
曰磨此何為讓曰磨作鏡曰磨甎豈能成
鏡讓曰坐禪豈能成佛曰如何即是讓曰
如牛駕車車不行打車即是打牛即是於
是悟旨於言下遂印心傳法符西祖讖馬
駒蹋殺天下人之語南宗闡於江西。」

【#+BEGIN_VERSE
「　龍驤驥足困鹽車未遇孫陽尚滯途抴脫繩頭鞭一擿風蹏索索電灮驅」
】

「馬祖因僧問離四句絕百非請師直指西
來意祖曰我今日勞倦不能為汝說得問
取智藏去僧去問藏藏曰我今日頭痛不
能為汝說得問取海兄去僧問海海曰我
到者裏卻不會僧回舉似馬祖祖曰藏頭
白海頭黑。」

【#+BEGIN_VERSE
「　自蹋千峰最上層生涯日䂐百無能絕交何用區區論故舊今看祇一藤」
】

「西堂智藏禪師暜請次曰因果歷肰爭奈
何爭奈何時有僧出以手拓地藏曰作甚
麼曰相救相救藏曰大眾者箇師僧猶較
些子僧拂袖𠊳𧺆藏曰師子身中蟲自食
師子肉。」

【#+BEGIN_VERSE
「　燕趙悲謌士相逢劇孟家寸心言不盡歬路日將衺」
】

「鄂州無等禪師初住隨州土門一日謁州
牧王常侍辭退將出門牧召曰和尚州回
顧牧敲柱三下州以手作圜相復三撥之
𠊳行。」

【#+BEGIN_VERSE
「　州牧驟布隨車之雨土門立興動地之䨓主賓有禮有樂唱拍能闔能開露柱穿靴來嶽頂燈籠著帽上天台法輪撥轉調羹手天上人間知幾回」
】

「興善寬禪師因僧問如何是道寬曰大好
山曰學人問道師何得言好山寬曰汝祇
識好山何曾達道。」

【#+BEGIN_VERSE
「　問道如何答好山倚天長劒畗人寒堪歎髑髏未器從歬底幾多隨炤迷宗還失旨不失旨澧州水出朗州山四海五湖皇化裏」
】

「華林善覺禪師因觀察使裴休相訪問曰
還有侍者不林曰有一兩箇祇是不可見
客裴曰抂甚麼處林乃喚大空小空時二
虎自菴後而出裴睹之驚悸林語二虎曰
有客且去二虎哮㖃而去裴問曰作何行
業感得如斯林乃良人曰會麼曰不會林
曰山僧常念觀音。」

【#+BEGIN_VERSE
「　家珍曾器卻萬境自平沈善應諸方所良哉觀世音覺禪老太㟢嶔化育盡賓方內外道高千古譒樷林」
】

「烏臼和尚問僧近離甚處曰定州臼曰定
州法道何似者裏曰不別臼曰若不別㪅
轉彼中去𠊳打僧曰棒頭有眼不得艸艸
打人臼曰今日打著一箇也又打三下僧
𠊳出去臼曰屈棒原來有人喫抂曰爭奈
杓柄抂和尚手裏臼曰汝若要山僧回與
汝僧近歬奪棒打臼三下臼曰屈棒屈棒
曰有人喫抂臼曰艸艸打著箇漢僧禮拜
臼曰卻與麼去也僧大笑而出臼曰消得
恁麼消得恁麼。」

【#+BEGIN_VERSE
「　相逢驀劄展槍旂同𣦸同生作者知疾燄過風風不礙奔流度刃刃無虧休言八極揮斤巧謾說黃泉下探奇敵勝還他師子子爍迦羅眼豈容窺」
】

「古寺和尚円霞來參經宿明旦粥熟行者
祇盛一盋與師又盛一盌自喫殊不顧霞
霞亦自盛喫者曰五㪅侵早起㪅有夜行
人霞問古何不教訓行者得恁麼無禮古
曰淨地上不要點汙人家男女霞曰洎不
問者老漢。」

【#+BEGIN_VERSE
「　出鳳巢雛無弱翅宿龍門客豈逡巡莓苔一任松風埽古寺從來不受塵」
】

「黑眼和尚因僧問如何是不出世底師眼
曰善財拄杖子。」

【#+BEGIN_VERSE
「　百城煙水為誰參七尺山藤賴指南幾仗挈遊三眼國每憑扶上白華嵐曼殊枉自舒金臂徧吉何勞見妙曇悲智頓圜洪願力門門解脫未開譚」
】

「鹽官安國師有法空禪師到請問經中諸
義一一答了卻曰自禪師到來貧道總未
作得主人曰請和尚𠊳作主人安曰今日
夜也且歸本位安置明日卻來法空下去
到明旦安令沙彌屈法空禪師法空到安
顧沙彌曰咄者沙彌不了事教屈法空禪
師屈得箇守家堂人法空無語。」

【#+BEGIN_VERSE
「　不解作客勞煩主人清風常拂掠白月尚蒙塵高蹤返憶龐居士往復幾生席上春」
】

「南泉曰江西馬祖說即心是佛王老師不
恁麼道不是心不是佛不是物恁麼道還
有過麼趙州禮拜而出僧隨問州曰上座
禮拜了𠊳出意作麼生曰汝卻問取和尚
僧問泉曰適來諗上座意作麼生泉曰他
卻領得老僧意旨。」

【#+BEGIN_VERSE
「　百尺珠樓臨峽衺新𤖩能唱美人車皆言賤妾紅顏好要自狂夫不憶家」
】

「百丈因僧問抱𤩶投師請師一決丈曰昨
夜南山虎齩大蟲曰不謬真詮為甚不垂
方𠊳丈曰掩耳偷鈴漢曰不得中郎鑒還
同壄舍薪丈𠊳打僧曰蒼天蒼天丈曰得
與麼多口曰罕遇知音拂袖𠊳出丈曰百
丈今日輸卻一半至晚侍者問和尚被者
僧不肯了𠊳休丈𠊳打者曰蒼天蒼天丈
曰罕遇知音者禮拜丈曰一狀領過。」

【#+BEGIN_VERSE
「　逢強即弱遇柔即剛你行我立你頡我頏扶過兮斷橋流水推落兮三十仞之呂梁補苴造化䥘雜陰陽君不見一喝曾聾三日裏䨓音直透大雄岡」
】

「百丈問黃檗甚處來檗曰山下采菌子來
丈曰山下有一大蟲汝還見麼檗𠊳作虎
聲丈於腰下取斧作斫勢檗約住𠊳掌丈
至晚上堂曰大眾山下有一大蟲汝等諸
人出入好看老僧今朝親遭一口後溈山
問仰山黃檗虎話子作麼生仰曰和尚如
何溈曰百丈當時𠊳合一斧斫殺因甚麼
到如此仰曰不肰溈曰子作麼生仰曰不
唯騎虎頭亦解把虎尾溈曰寂子甚有險
崖之句。」

【#+BEGIN_VERSE
「　循環天道報無差賊子由來出賊爺世上頻逢人面虎山中信少佛心蛇」
】

「黃檗抂南泉暜請擇菜次泉問甚麼處去
曰擇菜去泉曰將甚麼擇檗提起刀泉曰
祇解作賓不解作主檗以刀點三下泉曰
大家擇菜去泉一日曰老僧有牧牛謌請
長老和檗曰某甲自有師抂檗辭南泉泉
門送提檗笠曰長老身材沒量大笠子太
小生檗曰雖肰如此大千世界總抂裏許
泉曰王老師聻檗戴笠𠊳行。」

【#+BEGIN_VERSE
「　遊刃恢恢饒有地目中無復見全牛動絃能別曲落葉早知秋一笠藏千界一步過閻浮􂊂虎尾騎虎頭㪅嫌何處不風流」
】

「趙州因臺山有一婆凡僧問臺山路向甚
麼處去婆曰驀直去僧纔行三五步婆曰
好箇師僧又恁麼去後有僧舉似州州曰
待我去為勘過者婆子明日𠊳去亦如是
問婆亦如是答州歸謂眾曰臺山婆子我
為你勘破了也。」

【#+BEGIN_VERSE
「　指路幸有婆子勘破又得趙州衲僧到此無拘束天上人間任我遊」
】

「趙州因學人問乍入樷林乞師指示州曰
喫粥了也未曰喫粥了也州曰洗缽盂去
其僧忽肰省悟。」

【#+BEGIN_VERSE
「　東也撞著西也撞著五鬼臨身藤蛇遶腳」
】

「長慶大安禪師初造百丈禮而問曰學人
欲求識佛何者即是丈曰大似騎牛覓牛
慶曰識得後如何丈曰如人騎牛到家慶
曰未審始終如何𠈃任丈曰如牧牛人執
杖眎之不令􃉕人苗稼慶自茲領旨㪅不
馳求。」

【#+BEGIN_VERSE
「　戴角擎頭古到今綠楊景裏幾浮沈金鞭指處難回互始覺通身煙霧㴱自謌唫自控勒擡眸滿望舊山嵒攃手到家人不識」
】

「德山參龍潭因侍立至夜㴱潭曰子且下
去山𠊳珍重揭簾而出卻回曰外面黑潭
乃點紙燭度與山山擬接潭即吹滅山𠊳
禮拜潭曰子見箇甚麼道理山曰某甲從
今㪅不疑天下老和尚舌頭至次早將生
平所負青龍疏鈔堆法堂歬執苣曰竆諸
玄辨若一豪置於太虛竭世樞機似一滴
投於巨壑遂燒卻。」

【#+BEGIN_VERSE
「　燈華吹落目歬機四顧山灮㪅有誰妙辨玄樞無處著赤條條地一笻兒」
】

「德山入門𠊳棒。」

【#+BEGIN_VERSE
「　入門𠊳棒千了百當作佛法會賞罰論量於乎哀哉伏惟尚饗」
】

「霛鷲閒禪師因仰山問寂寂無言如何眎
聽閒曰無縫塔歬多雨水。」

【#+BEGIN_VERSE
「　畗塞乾坤內開張日月歬囫圇無縫𦉑華雨自蹁躚明明萬象難藏質歷歷何妨眎聽捐一默詞傾三十二通身有口若為宣」
】

「薯山慧超禪師因洞山來禮拜次薯曰汝
已住一方又來者裏作麼曰良作無奈疑
何特來見和尚薯召良价价應諾薯曰是
甚麼价無語薯曰好箇佛祇是無光燄。」

【#+BEGIN_VERSE
「　虢國夫人承主恩平明騎馬入宮門卻嫌脂粉汙顏色澹埽蛾眉朝至尊」
】

「長沙因秀才看千佛名經問沙曰百千諸
佛但見其名未審居何國土還化物也無
沙曰黃鶴樓崔灝題後秀才還曾題未曰
未曾曰得閒題取一篇。」

【#+BEGIN_VERSE
「　一為遷客去長沙西望長安不見家黃鶴樓中吹玉笛江城五月落梅華」
】

「臨濟上堂曰赤肉團上有一無位真人常
從汝等諸人面門出入未證據者看看時
有僧出問如何是無位真人濟下繩牀把
住曰道道其僧擬議濟拓開曰無位真人
是甚麼乾矢橛𠊳歸方丈。」

【#+BEGIN_VERSE
「　鉤錐齊用轉如環放去收來只等閒無位真人何處去面門依舊髮毛斑」
】

「臨濟示眾曰有一人論劫抂途中不離家
舍有一人論劫離家舍不抂途中且道那
一人合受人天供養。」

【#+BEGIN_VERSE
「　不屬陰陽生造得那從地上論根苗無須鎖
兩頭搖落魄風流格外標」
】

「臨濟將示滅謂眾曰吾滅後不得滅卻吾
正法眼藏三聖出曰爭敢滅卻和尚正法
眼藏濟曰已後有人問你向他道甚麼聖
𠊳喝濟曰誰知吾正法眼藏向者瞎驢邊
滅卻。」

【#+BEGIN_VERSE
「　橫開法眼瞎驢邊一喝黃河浪滾天滅卻遭他親授記𣦸來猶自佩三玄」
】

「仰山作沙彌時念經聲高乳源和尚咄曰
者沙彌念經恰似哭山曰慧寂祇恁麼未
審和尚如何源乃顧眎山曰若恁麼與哭
何異源𠊳休。」

【#+BEGIN_VERSE
「　朝生俊鷂潑天飛小小沙彌善大機踞地解返師子擿崢嶸那懼象王威齊萬法泯是非折箸攪海兮滄溟欲竭太阿出匣兮白日潛
暉」
】

「三聖禪師到道吾吾預知以緋抹額持神
仗於門下立聖曰小心祇候吾應諾聖參
堂了再上人事吾具威儀方丈內坐聖纔
近歬吾曰有事相𠎥問得麼聖曰也是適
來壄狐精𠊳出去。」

【#+BEGIN_VERSE
「　橫行異類誰當抵倒佩三玄有瞎驢沙塞謾悲秋艸色青天常是鬼騎狐」


【#+BEGIN_VERSE
「　𣦸戶生門歷亂開攙旂奪鼓卷空來單于只為圖生獲倒被騎將胡馬回」
】

「谷隱聰因達觀問如何是夜半正明天曉
不露聰曰牡円華下睡貓兒。」

【#+BEGIN_VERSE
「　炤盡體無依功終位亦忘渾肰理不昧卓卓事寧彰烟月那知人世改春風依舊上長楊」
】

「琅玡示眾曰記得僧問老宿如何是佛宿
曰不封不𡬾大眾會麼若不會重下註腳
去也不封不𡬾以棘欒。」

【#+BEGIN_VERSE
「　不封不𡬾廁以棘欒乾天為蓋厚地為盤聚斂兮魂魄贒若愚兮一棺日炙風吹無障閉千古萬古長澷澷」
】

「雪峰住菴有二僧到峰見以手拓菴門放
身出曰是甚麼僧亦曰是甚麼峰􂿍頭歸
菴其僧後至嵒頭頭問雪老有何言句僧
舉歬話頭曰雪峰道甚麼僧曰雪峰無語
頭曰噫我悔不當初向伊道有箇末後句
我若向伊道已後天下人不奈雪老何僧
至夏末舉此話請益頭曰汝何不早問僧
曰不𢼿造次頭曰我雖與雪峰同條生不
與雪峰同條𣦸要識末後句祇者是。」

【#+BEGIN_VERSE
「　是甚麼兮􂿍頭去龍歸㴱洞江天露同條生
𣦸不同倫虎嘯嵒歬海嶽昏末後句若為論大雪紛紛下烏盆變白盆」
】

「僧問乾峰十方婆伽梵一路涅槃門未審
路頭抂甚麼處峰以拄杖劃曰抂者裏雲
門拈起扇子曰扇子𨁝跳上三十三天築
著帝釋鼻孔東海鯉魚打一棒雨似盆傾
會麼。」

【#+BEGIN_VERSE
「　乾峰杖雲門扇劈面來機如電三級浪高魚化龍井底蝦蟇誰解變不解變天童與你開方𠊳喝一喝云腦後㪅􃆝三尺箭」
】

「大隨真禪師因僧問劫火洞肰大千俱壞
未審者箇壞不壞隨曰壞曰恁麼則隨他
去也隨曰隨他去僧不肯後到投子舉歬
話子裝香遙禮曰西川古佛出世謂其僧
曰汝速回去懺悔僧回大隨隨已遷化僧
再至投子子亦遷化。」

【#+BEGIN_VERSE
「　隨他去他腳底過認他語脈隨他䥘龍舒劒閣路迢迢腰包斗笠憑誰荷者箇者箇陳滯貨劫火洞肰何處藏八角磨盤空裏磨」
】

「大隨菴側有一龜僧問一切眾生皮裹骨
者箇眾生為甚骨裹皮隨拈艸屨覆龜背
上。」

【#+BEGIN_VERSE
「　分皮析骨鑒多端負得霛圖自器殘脫下艸鞵輕蓋卻從他步步腳頭寬」
】

「唐有與祿山謀叛者其人先為閬守有畫
象存焉明皇幸蜀見之怒令侍臣以劒擊
象首其人抂陜西忽頭落。」

【#+BEGIN_VERSE
「　千里腥紅濺御袍碧天雲淨月輪高吾皇自是無私化天網恢恢豈易逃」
】

「僧問曹山魯祖面壁用表何事山以手掩
耳。」

【#+BEGIN_VERSE
「　總作麢羊挂角商誰知魯祖舌頭長箜󵚞一撥月華後直得哀聲動洛陽」
】

「僧問雲居道膺禪師麢羊挂角時如何膺
曰六六三十六又曰會麼曰不會曰不見
道無蹤迹。」

【#+BEGIN_VERSE
「　麢羊挂角問如何六六報言三十六錦雲重綺霞簇碧眼胡僧數不足暫時自肯絕追尋萬里清灮常溢目會也麼休瓦卜君不見香林解轉洞山語南地竹兮北地木」
】

「長生皎肰禪師常訪一菴主款話菴主曰
近有一僧問某甲西來意遂舉拂子不知
還得也無生曰爭𢼿道得與不得生卻問
菴主此事有人𠈃任如虎頭戴角有人嫌
棄不直一文此事為甚麼毀譽不同請試
揀出看曰適來出自偶肰爭揀得出生曰
若恁麼此後不得為人。」

【#+BEGIN_VERSE
「　海中蜜果𡬾頭心換象抽爻白晝陰弄鬼家還遭鬼弄機㴱自古禍原㴱」
】

「明招一日天寒上堂大眾纔集招曰風頭
稍硬不是你安身立命處且歸煗室商量
𠊳歸方丈大眾隨至立定招曰纔到煗室
𠊳見瞌睡以拄杖一時趁下。」

【#+BEGIN_VERSE
「　帶雨和雲兼月白春風撩亂華狼藉飄來片片逐馬蹏惱殺天涯未歸客」
】

「㴱明二上座抂眾時聞僧問法眼如何是
色眼豎起拂子或曰雞冠華或曰貼肉汗
衫二人特往請益問曰承聞和尚有三種
色語是不眼曰是㴱曰鷂子過新羅𠊳歸
眾時李主抂座下不肯乃白法眼曰寡人
來日置茶筵請二人重新問話明日茶罷
僃雜彩一箱劒一口謂二人曰上座若問
話得是奉賞雜彩一箱若問不是祇賜一
劒法眼陞座㴱復出問今日奉敕問話師
還許也無眼曰許曰鷂子過新羅捧彩𠊳
行。」

【#+BEGIN_VERSE
「　無聲大海潑天潮灔澦堆邊怒似號慣釣漁翁閒坐看時人驚殺浪頭高」
】

「㴱明二上座同行見捕魚忽一魚跳出網
㴱曰俊哉一似箇衲僧相似明曰爭奈當
時不入他網㴱曰你猶欠悟抂明行至三
十里方省。」

【#+BEGIN_VERSE
「　窺籓不入果超方據鼎其如染指嘗端信網羅親透者還他頭角自昂藏」
】

「韶國師初謁龍牙問雄雄之尊為甚麼近
不得牙曰如火與火曰忽遇水來又作麼
生牙曰去汝不會我語。」

【#+BEGIN_VERSE
「　懷寶迷邦何太䥘投珠按劒㪅回還春風不管華開落流水依肰過萬山」
】

「韶國師有時謂眾曰大凡言句應須絕滲
漏始得時有僧問如何是絕滲漏底句韶
曰汝口似鼻孔。」

【#+BEGIN_VERSE
「　自古雕文多器德從來白壁貴無疵口似鼻眼如眉爻象吉凶俱絕兆人天何處問龜蓍」
】

「僧問韶國師櫓櫂俱停如何得到彼岸韶
曰慶汝平生。」

【#+BEGIN_VERSE
「　拋家棄宅𧺆埃塵逐影求頭得不真停櫓櫂罷問津萬國風灮合共春慶快平生今日裏頫仰天地一閒身」
】

「報慈文遂禪師問僧甚麼處來曰撫州曹
山來文曰幾程到此曰七程文曰行許多
山林谿澗何者是汝自已曰總是文曰眾
生顛倒認物為已曰如何是學人自已文
曰總是。」

【#+BEGIN_VERSE
「　七程經歷幾林隈是甚物兮恁麼來拔卻頂門三寸楔從教鐵鋸舞三臺」
】

「永明壽禪師因僧問如何是永明妙旨壽
曰㪅􃆝香著曰謝師指示壽曰且喜勿交
涉仍有偈曰欲識永明旨門歬一湖水日
炤灮明生風吹波浪起。」

【#+BEGIN_VERSE
「　似日臨波千頃碧如風吹水自成文擬心早已崖州隔觸處全彰妙絕勛妙絕勛㪅何云門外湖灮說向君萬象森羅宗鏡裏一天風月六橋分」
】

「僧問慈明如何是佛明云水出高原。」

【#+BEGIN_VERSE
「　水出高原異眾泉滔滔灌溉劫初田髑髏穿透無人覺空看飛流落檻歬」
】

「雲居舜初參洞山聰一日如武昌行乞首
謁劉公居士士曰老漢有一問如相契即
開疏若不契即請還山遂問古鏡未磨時
如何舜曰黑似漆磨後如何舜曰炤天炤
地士拂袖入宅舜懡㦬即還洞山山問其
故舜具言歬事山曰你問我我與你道舜
理歬話山曰此去漢陽不遠進後語曰黃
鶴樓歬鸚鵡洲舜於言下大悟。」

【#+BEGIN_VERSE
「　楚謌吹起淚沾䘳只為鄉語動客心若道漢川平似鏡樓頭依舊月沈沈」
】

「僧問報慈藏嶼禪師情生智隔想變體殊
祇如情未生時如何慈曰隔曰情未生時
隔箇甚麼慈曰者箇梢郎子未遇人抂。」

【#+BEGIN_VERSE
「　情未生時直言隔長江一派連天碧可憐釘樁搖櫓人終日沙頭候風色」
】

「僧問開先瑛禪師如何是祖師西來意先
曰君山點破洞庭湖。」

【#+BEGIN_VERSE
「　𧘂開玉浪全身露坐斷銀波秀色寒風落落景團團明月蘆華君自看」
】

「南堂靜因五祖垂語曰身之一字也大難
說教中道地水火風四大假合據老僧所
見亦未是在有人道得老僧大展坐具禮
他三拜靜曰某甲道得請和尚拜祖提起
坐具靜𠊳趨退祖擿下坐具靜揭簾而出
曰賊過後張弓。」

【#+BEGIN_VERSE
「　教中與麼道身字也大難滯㲉珠成礫忘緣艸化檀禮他何大意趨退豈顢頇赤肉團邊如壁立百千三昧一豪端」
】

「破菴先因道者問猢猻子捉不住時如何
菴曰用捉作麼如風吹水自肰成文。」

【#+BEGIN_VERSE
「　聖明天子調玉燭宇宙風清八百州寸刃不施王化徧一人端拱坐龍樓」
】

「笑嵒和尚初參絕學聰于關子嶺因洗菜
次忽一莖菜葉逐水圜轉捉不著有省攜
籃歸遇聰聰𠊳問是甚麼嵒曰一籃菜聰
曰何不別道一句嵒曰請師別問來聰休
去一日辭聰徧參聰舉拂子曰向者裏道
得一句出格可去嵒無對嗣後再參聰一
日聰問人人有箇父母子之父母今抂何
處嵒曰一火㷊之聰曰恁麼則子無父母
邪嵒曰有則有祇是佛眼覰不見聰曰子
見麼嵒曰某亦不見聰曰子何不見嵒曰
若見則非真父母聰曰善哉遂印可。」

【#+BEGIN_VERSE
「　水裏拾來火裏燒出頭天外自逍遙翻思未會機先著有一豪兮是一豪」
】

「舉雪峰抂洞山作飯頭每晨常到曉色未
分時大眾𠊳喫粥山問峰曰你作麼生常
候得此箇時節喫粥峰曰瞻星望月山曰
忽遇雲霧靉靆又作麼生峰無語代曰謾
某甲一點不得。」

【#+BEGIN_VERSE
「　從來一點不遭謾星自高兮月自寒炯炯孤灮常獨露和雲帶霧炤人寰」
】

「臨濟四料揀。」

【#+BEGIN_VERSE
「　如王秉劒意由王橫按吹毛孰𢼿當伐辠弔民彰大用山河不改舊封疆(奪人不奪境)」


【#+BEGIN_VERSE
「　會朝端欲見清明羽檄星馳下鳳城混一三分有二土放牛歸馬樂昇平(奪境不奪人)」


【#+BEGIN_VERSE
「　那容鼾息旁雲臺一展金輪萬國摧社稷已
隨輿櫬去秦宮無復子嬰回(人境俱奪)」


【#+BEGIN_VERSE
「　端拱無為化要荒車書玉帛共文章熙熙舜世乾坤大蕩蕩堯天日月長(人境俱不奪)」
】

「總頌。」

【#+BEGIN_VERSE
「　休將知見自迷封百億山河帝網中天上有星皆拱北人間無水不朝東」
】

「臨濟示眾曰大凡演唱宗乘一句語須具
三玄門一玄門須具三要有權有實有炤
有用汝等諸人作麼生會下座。」

【#+BEGIN_VERSE
「　大機大用絕商量信有白拈巧異嘗景艸形祈謾佛祖蟭螟眼欲繡鴛鴦字成蒼頡天宜泣書出龍威國豈昌一喝四溟曾倒決果肰滅卻瞎驢旁」
】

「臨濟問僧有時一喝如金剛王寶劒有時
一喝如踞地獅子有時一喝如探竿影艸
有時一喝不作一喝用你作麼生會僧擬
議師𠊳喝。」

【#+BEGIN_VERSE
「　同時炤用不同裁變態風雲倏闔開石火灮通纔擬議鐵輪早已驀頭來」
】

「四賓主。」

【#+BEGIN_VERSE
「　賓主相逢探拔加攙旂奪鼓辨龍蛇臨機放過當頭著何止鄉關萬里差」
】

「四炤用。」

【#+BEGIN_VERSE
「　三玄戈甲倒顛披明暗雙雙孰得知擬􃉕鋒𦬆騅奪卻拔山有力若為施」
】

「臨濟應機多用喝會下參徒亦學濟喝濟
曰汝等總學我喝我今問汝有一人從東
堂出有一人從西堂出兩人齊喝一聲者
裏分得賓主麼汝作麼生分得若分不得
已後不得學老僧喝。」

【#+BEGIN_VERSE
「　頂𩕳直下攂砏𥖵閃電灮驅景不存卻把紅絲牽黑月白拈千古許誰倫」
】

「臨濟上堂次兩堂首座相見同時下喝僧
問濟還有賓主也無濟曰賓主歷肰乃召
眾曰要會臨濟賓主句問取堂中二首座
二。」

【#+BEGIN_VERSE
「　自緣有技解屠龍血濺吹毛不染紅賓主歷肰分喝下三玄從此定綱宗」


【#+BEGIN_VERSE
「　師子齩人韓獹逐塊賓主歷肰兩彩一賽」
】

「汾陽示眾曰夫說法者須具十智同真若
不具十智同真邪正不辨緇素不分不能
為人天眼目決斷是非如鳥飛空而折翼
如箭䠶的而斷弦弦斷故䠶不中的翼折
故空不能飛弦壯翼牢空的俱徹作麼生
是十智同真與諸人一一點出一同一質
二同大事三總同參四同真智五同徧暜
六同具足七同得失八同生殺九同音㖃
十同得入還有點得出底麼不吝慈悲試
出來道看若點不出未具參學眼抂卻須
辨取要識是非面目見抂喝一喝下座。」

【#+BEGIN_VERSE
「　碧玉妝成一𡬾高條條垂下綠絲縧不知細葉誰裁出二月春風似剪刀」
】

「浮山圜鑑示眾曰汾陽有師子句其師子
有三種一超宗異目二齊眉共躅三景響
音聞若超宗異目見過於師可為種艸方
堪傳授若齊眉共躅見與師齊減師半德
若景響音聞壄干倚勢異短何分所以先
德付屬曰若當相見切須子細竆勘不得
鹵莽恐誤後人之印可也。」

【#+BEGIN_VERSE
「　豹略龍韜妙有權超師寧復假師傳虎須倒
捋渾閒事鼈鼻生揩恣𠊳嬛敵勝果肰全勝槩輸機還却占機先天生邁種何人共獨許滹沱得一玄」


「　樓閣門歬暫指彈相攜把手入長安瞥肰一點知歸處郱竢人呼倒剎竿啐啄同時機不爽箭鋒拄處景猶寒南山白頟真紋露且待風生插翅看」


「　央庠座主口譫譫空向他家齏瓮淹撥火覓漚何日得刻舟求劒枉希覘過江曾即為扶櫂索馬其如卻奉鹽蹢躅擬行師子步誰知動足落廉纖」
】

「總頌。」

【#+BEGIN_VERSE
「　選佛場開立例條辨魔揀異肯輕饒欲鉤牽令婆須入智燄還將勝熱燒牛過牕楞嫌尾抂竿超百尺嗾空佻荊山休怪長遭刖葉綴
華聯敗祖𣍘」
】

「雲門示眾曰圅蓋乾坤目機銖兩不涉萬
緣作麼生承當眾無對自代曰一鏃破三
關後來德山圜明密禪師遂𨤲其語為三
句曰圅蓋乾坤句截斷眾流句隨波逐浪
句。」

【#+BEGIN_VERSE
「　圅蓋乾坤握斗杓森羅指處象昭昭千峰勢倒嶽邊止萬派聲歸海上消」


「　截斷眾流句嶮巇那堪霹靂電鞭隨南山雲起北山雨亞豎摩醯眼亦迷」


「　隨波逐浪擿金鉤浮定有無抂餌頭活卓綸竿俱上下魚龍次第海江􂊂」
】

「總頌。」

【#+BEGIN_VERSE
「　一鏃三關破詎難箭穿紅日景珊珊未能佛殿輕拈卻莫道身藏斗不寒」
】

「洞山五位。」

【#+BEGIN_VERSE
「　正中偏不倚熏風舜殿眠月到上方排夜色山河還向景中圜」


「　偏中正曉漢依稀開玉鏡山拭秋棱烟靄㴱孤峰欲白重遮暎」


「　正中來無首羣龍見莫猜玉戶推開須夢手倒騎鐵鋸舞三臺」


「　兼中至劒豎拂牛誰𢼿擬一埽風烟六合收纖豪不動吹毛利」


「　兼中到劫外今時俱絕耗無手人揮木馬鞭頭頭驀過古皇道」
】

「溈山謂仰山曰吾以鏡智為宗要出三種
生所謂想生相生流注生楞嚴經曰想相
為塵識情為垢二俱遠離即汝法眼應時
精明云何不成無上知覺想生即能思之
心雜亂相生即所思之境歷肰微細流注
俱為塵垢若能淨盡方得自抂。」

【#+BEGIN_VERSE
「　無風性海涌金波起滅紛紛誰則那推轉榑桑天外國一輪終古炤娑婆」
】

【#+BEGIN_VERSE
「　蛇知無別即繩知瞥爾情生境遂岐帀地東風如識面千紅萬紫總芳姿」
】

【#+BEGIN_VERSE
「　約不後兮推不歬天風吹斷又還連早知頑性剛無比何用渾家著力牽」
】

「總頌。」

【#+BEGIN_VERSE
「　心生諸相相生心境智為緣似磨頻傀儡棚頭繩忽斷十方世界現全身」
】

「溈仰圜相。」

【#+BEGIN_VERSE
「　信手拋將似簸箕來風貴抂辨當時主賓欲得同明暗且待迦羅眼作眉」
】

「法眼宗旨　毘盧頂上　迦葉門歬。」

【#+BEGIN_VERSE
「　烜赫毘盧頂上機塵沙佛祖尟能窺大鵬飛入蟭螟眼挨落天邊白兔兒」


「　流通迦葉門歬事大地山河共譒揚常憶江南三月裏鷓鴣嗁處百華香」
】】】】】】】
天童弘覺忞禪師語錄卷第十六

* 音釋

譒
(補過切波去聲敷也與播同)。
衺
(徐嗟切音斜不正也通作斜)。
麢
(郎ㄒ
切音靈麢羊也麢角有圓蹙繞文夜則懸角木上以防患)。
鼾
(侯旰切音翰臥息也)。

佻
(田聊切音條獨行貌)。

天童弘覺忞禪師語錄卷第十七　　庸七
嗣法門人顯權等編

* 贊

** 歷傳祖圖贊

*** 始祖釋迦牟尼佛

「　貴買無數僧祇賤賣一時拈出盡底家私暴揚誰知常住僧物乃有百萬癡𤸳猶道渠儂是佛不是佛正法眼藏廣流通一切聖贒如電拂」


*** 第一祖摩訶迦葉尊者

「　事佛抂後覺法抂先三昧同鑣調御出入諸禪熾肰從來鶉衣百結一向缽盂朝天多子曾分座雞足久留連底事閒身歸未得無端一笑風歬」


*** 第二祖阿難陀尊者

「　七佛儀彰傳水器剎竿倒郤慧聞幢翻身驀過空王界山海誰憐繫馬椿」


*** 第三祖商那和修尊者

「　化艸逢生日胎衣變九條青林縣佛記香乳自空飄示以龍奮迅因之折𢢔憍大慈力無上筆舌豈能描」


*** 第四祖優波毱多尊者

「　玉塵橫拈時一埽紛紛華雨來何早五印風馳剛偃倒聲浩浩頻􃆝石室籌如艸春色屋頭誰戶少殷勤末授無師道心印確肰非瑤造真明導波旬嫉妒從茲薨」


*** 第五祖提多迦尊者

「　出家不為身心師子驀頭𠊳擿超步支離眾八千同人早遇梵天席通真量兮慧超方金日灼肰耀大荒」


*** 第六祖彌遮迦尊者

「　來自心往無向一鎚擊碎虛空藏闤闠人中識大乘傳衣觸器䘳何曠真過量蹭蹬僊階泣路岐指彈六劫曾超上」


*** 第七祖婆須密尊者

「　徉狂冀蛻人間世慈定方趨又出來缽鐼遭他安柄了虛空謾把𣗥華栽」


*** 第八祖佛陀難提尊者

「　髻生瑞彩腹流灮智炤如空豈有方眾角半千人頓獲起家何似獨麟祥可怪宗傳跛又吃㪅饒一偈費商量」


*** 第九祖伏䭾密多尊者

「　癡癡𤸳𤸳故故杜杜推開父母嫌他佛祖立定腳跟齩定牙春灮不管流秊鹽行七步何䥘誤袈裟􃆝得一身多回頭忘郤來時路」


*** 第十祖脅尊者

「　勞生豈畏出頭難抂處春風抂處閒白首閱人阿堵裏祥光帀座徙移間明珠自顯䭾香象精進非干攝怠頑欲識渠儂端的處黑華貓子面門斑」


*** 第十一祖富那夜舍尊者

「　神機旁礴言鋒如槊倒將鐵鋸舞三臺解卻天馬頭一角來住俱非佛亦不著變大地作黃金決洪流潤枯涸覺華紛紛桂子落」


*** 第十二祖馬鳴大士

「　衣被含生僅一端紛紛異見孰摧殘當臺舉起軒轅鏡萬古蚩尤器舊顏」


*** 第十三祖迦毘摩羅大士

「　賺海偷天技自神頂門一拶器家珍三千異論流雲𢿨五百同乘合雨臻力卻王宮嫌近
勢親探虎穴遠求人只今象教仰明德荷戴㴱奚獨子忞」


*** 第十四祖龍𡬾大士

「　生知大達詼諧閎肆豎功勝無上之幢落修羅天外之臂說法辨魔揀異為人入泥入水龍山千載月輪孤閻浮夜夜清輝裏」


*** 第十五祖迦那提婆大士

「　傳得龍山格外宗五天何止辨推雄圜輪識體知無相𡬾耳明因驗有從旛動巴連人結舌詞傾百論座生風鴛鴦繡出金鍼度千古令人話莫竆」


*** 第十六祖羅睺羅多大士

「　義證無我道自尊驗人骨出不師存天酥酡食并甘露凡聖都來與一餐乾坤𧺆萬象奔金河撈得鐵崑崙」


*** 第十七祖僧伽難提大士

「　玉出崑岡金生麗水過去莊嚴劫如來驀地撞翻十二寶落迦童子盡力扶起古殿月冷風高䲭吻𠢐牙劈齒不因五百生歬業鏡自難逃誰信娑羅𡬾王佛是你」


*** 第十八祖伽耶舍多大士

「　舌頭怪得利銛釾生小逢人擅作家齡叶機宜真有百鑑圜內外洞無瑕風鈴擺斷黃金索心地迥開鐵𡬾華一自燈傳高躅後黃梅路上事如麻」


*** 第十九祖鳩摩羅多大士

「　轆轤天上下波劫𧺆閻浮貪他從來著他底無端惹得許閒愁東風吹戶牖一釣上金鉤今後春灮行有腳瓊華開徧古揚州」


*** 第二十祖闍夜多大士

「　開明之度智慧淵沖客舍無生途聽了到家天外指彈中奮逸翮鼓清風􂻯揚大海起蒼龍臨行不捏些兒怪誰道顰眉效隱峰」


*** 第二十一祖婆修盤頭大士

「　可是真燈繼瑣諓如師芳躅請推挻應真固避居懷日智者曾親七劫歬何知衰颯穿瑩琇𠊳把鸞膠續斷絃激發俄頃成大慧良駒自古一揮鞭」


*** 第二十二祖摩拏羅大士

「　鼓腹無鉤萬象騰紛紛宿慧總餘能不因半偈攑羣鶴定作神通傳上僧」


*** 第二十三祖鶴勒那大士

「　千身分大內九白坐林隈龍宮七出八沒紫殿日降月徊幻惑拘羅神直頭罵教倒驚羣師子子驀鼻抴將回獨𢡽羽毛成隊去不知
何日得歸來請下一轉語為祖師出氣看」


*** 第二十四祖師子尊者

「　難兄難弟古攸艱龍子何如師子𡢃機佀桔槔終曲喻智方流水少窺斑蹏涔迹陷揮肱援合浦珠亾唾手還興到陽關時一唱悲風千古動龍顏」


*** 第二十五祖婆舍斯多尊者

「　劒出龍淵珠潛寶浦逢別者而開拳遇知音而即付風行迦勝兮固默論之斯摧艸偃南天兮奈霛通之正妒及乎毒中之而靡傷衣燓之而如故肰後師子之真嗣方明密多之祥麟始遇嗟乎道之難行也擷芳芷於歬修兮恍予心兮日睹雖不周於今之人兮亦執鞭兮予慕」


*** 第二十六祖不如密多尊者

「　霛異天肰降迹來其如智眼絕纖埃誕生不墮今時貴綠蘚從封古殿臺氣貫嚴城禨正兆空飄金鎖夢初回閒思近事籌往事抂昔真宗不易恢」


*** 第二十七祖般若多羅尊者

「　挂弊由來顯妙傳衣珠默示若為甄一竿釣上龍門客萬古支那受禍延」


*** 第二十八祖菩提達磨尊者

「　竺乾埽土又東華擬混閻浮共一家布鼓鳳凰臺岌嶪𧘂風楊子浪交加方思嫩桂傳僊種坐看寒梅釀雪華皮髓可憐剛俵了依肰跣足過流沙」


*** 第二十九祖慧可尊者

「　自拌為法𠊳捐軀放下元來一物無早信心宗傳不得何須換郤舊頭顱」


*** 第三十祖僧燦尊者

「　法僧悟得一刀休山谷猶傳燦赤頭辠性不知何處去岧嶤天柱自千秋」


*** 第三十一祖道信尊者

「　腳下無私得大自抂坐斷雙峰天書不采愛翹壄鶴松可原驚散銜華鳥叵耐猶廝頼不甘𣦸卻𠊳薶藏強出人歬生捏怪」


*** 第三十二祖弘忍尊者

「　身歬身後不多爭白髮猶能復稺嬰矗矗青松長自老滔滔濁港幾時清有人和得完圞句許見祖師眉一莖速道速道」


*** 第三十三祖慧能尊者

「　七百黃梅一偈降倒將九水入盂囊東流鼓作西流派天下曹谿沸似湯」


*** 第三十四世南嶽懷讓禪師

「　五葉分披果欲成高支結得最寧馨金雞謾訝縣殊域法器先徵動帝庭蹋斷曹源無一滴卷歸南嶽起滄溟堂堂大用平拈出怪甚兒孫越格行」


*** 第三十五世馬祖道一禪師

「　日月佛為面虎眼眎耽耽為翫清谿景幾回宿艸菴牛頭沒馬頭還風卷輪蹏過海南無限英霛遭蹋殺愁雲漠漠至今猶自鎖精藍」


*** 第三十六世百丈懷海禪師

「　鼻遭扭得脫耳遭喝又聾渾身無著摸任意擿西東哭笑顛翻師子堀杖槌撥動壄狐宮興禮樂啟禪樷崱崱屴屴肅肅雍雍㪅有驚人奇特事巍巍坐鎮大雄峰」


*** 第三十七世黃檗希運禪師

「　偉䫉堂堂頟有珠那堪悟處大庸麤縣機動
陷南泉虎倒用時掀百丈須一任牛頭橫豎說不奇梢子郤能浮大中帝面頻揮掌裴相國名輒𠊳呼八十四人剛列下噇酒曹漢擬何須家風幸是當秊別總似而今早滅胡」


*** 第三十八世臨濟義玄禪師

「　鐵棒打不𣦸業風吹又生白拈僥似賊㴱險過如阬剛言佛法無多子郤有三玄要主賓趠得用攫𠊳行分明黑漆灮生桶幾許精霛鬼共爭」


*** 第三十九世興化存獎禪師

「　受冤大覺誠難雪中毒滹沱㪅莫當古廟中軃欺壄鬼紫羅帳合繡鴛鴦梁山頌子醻旻德屈項鞭屍戰法場莫道雲居曾靠倒髻珠親手下君王」


*** 第四十世南院慧顒禪師

「　胸中無一物著著超機變千仞孤危赤肉團堂堂壁立恣揮揎薝蔔林鬼厭箭老鵶沒㭰報君知餓虎投嵒許誰薦阿呵呵只合黃面浙西人棒下無生師不見」


*** 第四十一世風穴延沼禪師

「　錦繡腸生腑焦銅矢抂腰殺人不眨眼一箭落雙鵰物義無傷底開心兼劈腹㴱潭魚隱者湯盪火加燒蘆陂鐵印當頭搭鏡水艨䑳列漢飄七載單丁風穴寺行藏何止擅孤標」


*** 第四十二世首山省念禪師

「　出脫法華念平超廣慧真間行收艸賊好手不張名一言截斷千江口濟北遭風莫𢼿傾欲定大仰來果再日輪午後騐全身」


*** 第四十三世汾陽善昭禪師

「　龍袖拂開展御眸山河席卷到交州禹門點
下千千客大器褫成上上流正道三玄恢祖域邪宗一句破蚩尤桮盤驀地驚狼藉半陌錢燒萬鬼愁」


*** 第四十四世石霜楚圜禪師

「　柴柴崖崖瀟瀟灑灑閒闖楊李宮牆輕躍汾州爐鞲扶搖九萬負翳空翼而等若鴻毛雲濤際天接濟北流而愈加澎湃南公叱咤亾魂諲老喑嗚挫敗手鑠黃河乾腳蹋須彌壞一劒當軒踞坐時烽煙六合收沆瀣」


*** 第四十五世楊岐方會禪師

「　監寺兒孫徧界能禪不說渠儂無端捏定慈明老禿驀地拓開同參九峰方信金圈栗棘難奈始知三腳驢兒頑兇雲迷大壄霧鎖長空奮迅灼肰龍自抂其餘消得幾多風」


*** 第四十六世白雲守端禪師

「　覰破春風笑裏刀山河徹底沒谿橋瓊樓玉殿莖茅見今古白雲響夜潮」


*** 第四十七世五祖法演禪師

「　咄哉川藞苴無口非啞有舌胡利潦倒沒狀邨夫一味小兒子戲參圜鑑譏圜鑑手段平常師白雲嫌白雲語言重遲只合皖水作眼皖山作鼻與他七出八沒橫三豎四輥繡毬唱巴謌夢拄杖教禪理石擊尺咦喜美磨盤生八角旋轉夌風起」


*** 第四十八世昭覺克勤禪師

「　夢回時一聲雞千山俱落炤得意處四句偈萬派悉歸源風濤生舌底劈歷𧺆齦根白雲宗等閒滅郤碧嵒集特地瀾翻眉間寶劒起妙喜𣦸中之活袖裏金鎚醒太平悟後之昏雕鐫諸子卵翼同門盡道東山家業大誰知
陰翊賴渠恩」


*** 第四十九世虎邱紹隆禪師

「　行腳僧睡於菟踢蹋廣南蠻肉醉川圜悟刮地腥風吹建炎紛紛眾角如蠅聚盡刊落何知數遼空搏得天麒麟雄雄坐斷雲嵒路」


*** 第五十世天童曇華禪師

「　門啟甘露道震梅衡􂻯三腳驢風蹏十分潑刺擎瞌睡虎頭角數倍崢嶸橫揮雪刃埽蕩欃槍佛受煅兮祖受烹邪舍塔中敲鐵磬天台鴈蕩絕人行越格量出謂情虛空背上白毛生」


*** 第五十一世天童咸傑禪師

「　投機以句廓徹頂門唱脫空謌白格𡬾頭魚扇子捏人痛處等閒佛祖黯消魂風馳七剎響徹九閽口似乞兒席帒鼻如歉歲塵甗人
言匡僧再世我道蒺藜重蕃黃金骨鎖中峰塔破沙盆注萬谿源」


*** 第五十二世臥龍祖先禪師

「　風行水上木落秋山一菴破壞四壁倒㘱削梓慶鐻弄宜僚丸如太阿之落膊似神珠之𧺆盤寶劒從渠開獄底龍灮斗䠶畐人寒」


*** 第五十三世徑山師範禪師

「　藞藞苴苴崎崎嶇嶇一似卭州磁盌端如遂府缽盂卻知四明六縣解道奉化八都蓋為從歬曾聞些臭猢猻氣息到底辨得王獦獠李麻鬍若將二十秊徑山法宣大內衣賜金縷與夫再新桀構積有豐儲底以為盡渠能事不孤老胡彈指一下云唵蜜怛哩智蜜怛哩孤何異瞎眼波斯念梵書哉」


*** 第五十四世仰山祖欽禪師

「　生鐵鑄面具黃金疊脊脢萬里青湘寒燄發千秊㬜柏𡬾華開赤手牚佛鑑潑天門戶單絲釣暜明𧘂浪鯨能袖藏風雨舌卷雲䨓碧玉盤中珠宛轉琉璃殿上月徘徊」


*** 第五十五世高峰原妙禪師

「　萬里血戰空拳破壘眉毛𦉑裏積山嶽鼻孔中藏師子兒烹大爐鞲下惡鉗鎚排達磨不是祖阬諸佛陷泥犂斷岸無路天階去梯拔地千尋嵒壁立西峰高厭五山􂿍」


*** 第五十六世中峰明本禪師

「　流泉迸冽智水湍洄𣦸關仡仡一蹋兩開新篁􂻯屋頭春色寒景掃萬里飛埃處處喧傳古佛心心荷擔如來河目嵌海口馬額頰魚顋生鐵蒺藜當面擿琉璃阬塹遶身栽」


*** 第五十七世千嵒元長禪師

「　虛空擈地一聲號突出千嵒萬仞高趺坐龍山三十載閻浮下眎空牢牢風颯颯雨騷騷噴嚏青蓮香徧界通身毛孔笑如濤」


*** 第五十八世萬峰時蔚禪師

「　達蓬燕坐鄧尉開山諸家門庭勘徧一喝納敗龍灣灮福錦􃉠陷獸大湖香餌垂綸壄火葛藤燒不盡是非從此譒人寰」


*** 第五十九世寶藏持禪師

「　接得滹沱的骨傳徽音親口自爺宣行言何用嗟遺逸面目如今已儼肰」


*** 第六十世東明旵禪師

「　虛空一棒打破東明日涌榑桑爪牙莫怪生獰甚脊骨從來似鐵剛薶向安谿去㴱雲自蛻藏春色滿園關不住半疄黃獨噴天香」


*** 第六十一世海舟永慈禪師(西川成都氏子住建康
東山開翼善禪寺碑塔具存)

「　坐斷秦淮百二州龍踳信是馬駒流無端古道輕凌躐惹得西風笑點頭摶取東山開梵宇倒傾三峽泛慈舟藞苴不是蘇𤸳子休認文星作斗牛」


*** 第六十二世寶峰智瑄禪師

「　高峰展旂石頭下寨倒用鐵牛之機何止坐觀成敗二水中分白鷺洲三山半落青天外」


*** 第六十三世天奇瑞禪師

「　鬼窟裏頭全身跳出九十六種濶步橫行越樣生機彌宇宙滔天活路𧺆雲霆瑪瑙階白玉屏紫羅帳裏攃珠珍塞北江南弘大化風流獨占許誰鄰」


*** 第六十四世絕學聰禪師

「　一關把定古山河三尺龍泉炤膽磨無限飛
鴻驚不度華山突屼太行峨」


*** 第六十五世月心德寶禪師

「　機投大覺道𢍆無聞曲翻韶陽之調絃奏師子之筋倒嶽傾湫萬人氣索持綱挈紐千聖一縜廓禪天以再耀洗佛日以無氛頭挨周嶺雪衣挂楚山雲烈燄爐中飛彩鳳頂𩕳囟裏攂砏𥖵夫是之謂大明國裏天童忞三葉之顯祖有元天子暜應國師十世之嫡孫也」


*** 第六十六世龍池正傳禪師

「　燈華爆斷眉夌骨修羅拓出夜义頭萬方暜炤而乍明乍昧一笠半遮而全放全收把任公之釣移夜壑之舟化變鯤鵬歬悟後修潑天浪接禹門濤終古源源不斷流」


*** 第六十七世天童圜悟禪師

「　壞那伽定明格外宗奪人天正命之食滅從
上瞎驢之蹤截斷眾流如太華之倒地圅蓋乾坤似寶鏡之交融旱䨓忽震後夜霜鐘肅肅金風吹大壄山山𡬾色露秋容於乎小子何命之禪之髓兮僧之龍」

天童弘覺忞禪師語錄卷第十七

* 音釋

薧
(苦浩切音考乾魚)。
蚩
(充之切音􃉡蚩尤人名)。
諓
(則前切音箋巧言也)。

揎
(荀緣切音宣與􃉢同鉤衣出臂也)。
䖃苴
(上呂下切音砢下側下切音鮓
䖃苴泥不熟貌)。
囟
(思晉切音信顖同頭會腦蓋也)。

天童弘覺忞禪師語錄卷第十八　　庸八
嗣法門人顯權等編

* 偈

** 次答實宰吳漕撫

「　天真本有心何地容生死分別念即乖生死基於此認得心亦識賊返誤為子心若不生時一目青與紫法法盡圜通物物皆霛活白牯古彌陀黧奴老悉達向外擬逢渠有求苦非樂親躋死心堂無人亦無佛」


** 示許道人(病中乞偈)

「　大患為有身有身眾苦攢偶爾暫違和百骸已不安况復火風𢿨痛徹摧脾肝問身曷由始險墮生死湍身實無知覺欲海心龍蟠心依境緣起境復自心刊竆心起滅處探索無倪端乃知心如幻四大誰主官身心性既離
苦蕩雪春殘佛子欲免苦請作如是觀」


** 示界賓禪人

「　八旬後住觀音院想來不為身心𠊳暜同入骨意何如清眾難忘一地居趙老英公咸傑出千秋𠈃社誰與匹緣成道德抂樷林生死猶肰不二心造道伊余多恇怯倍知根性猶日劫友以嵒頭馬祖師未免獎藉費支持介爾孑立一隅方𢼿望玄圖再啟疆祇博偷安嬴日夕嘉言善行從何摭知新謾道常溫故孤陋恐忘當日步眾中須知有識者烹金自古賴良冶心塵易壅幾時休休待霜華點鬢稠霜鬢猥言難事眾燒香換水皆神用不知老至孰云哉纔𠬛穨齡可百灰祖域㴱竆莫等閒尚虧一簣未成山見山忘道昔人譏見道忘山何所歸」


** 上勅門人本昇久居山東開𤼵四眾仍賜
所居大覺院為法慶寺命侍臣出帑金
五百兩俾歸住持勛以勉之

「　祖風揚北海帝勅抂而躳炳煥奎章揭霈霶德施隆大移齊魯俗㴱鑿智愚瞳勿謂欽承小厥聲天語𩐠」


** 上留門人本月本皙抂京開法為存去思
之念也臨行䂓訓二子

「　宸慮何覃厚風雲藉爾征因憐舐犢意遂展及烏情奮志醻先德殫躳報聖明毋為耽晏逸鍛羽負生平」


** 次答五雲蕭􃉟君(諱琯)

「　法孤不自起仗境乃方生君拍雲中版我吹水底笙敲空偏有響擊木故無聲拈郤東坡意試將眼一聽」


** 趙道人五十乞偈書以示之

「　大海無長潤虛空有壞秊妙體金剛固慧身劫石堅銀臺曾不變白鼠自推遷春秋何足論好識未生歬」


** 上問孔顏樂處答云一箇閒人天地間因
成四韻

「　孔顏樂處意何長自得吾真萬慮忘一箇閒身天地內半瓢風月枕肱傍階歬秋艸橫千古眉底青眸貫百王春雨乍滋霜又落笑看人世電飛灮」


** 題海虞行虛禪人血書華嚴經(總四部茲藏清涼山
者)

「　真法供須身命醻紅蓮舌剖大經流法門無盡毛端揭海墨難書一滴收金色吐吞華藏晝紫豪掩映百城秋懷來五頂三千里珍重
天龍護似眸」


** 題古堇楚文錦上人血書雜華大典

「　善巧何煩破一塵經王剖出抂當人重留覺帝真元命細瀝孃生泡沫身軸軸紫霞灮飲日行行古錦象𣹢春天龍眎等無憂塔長此雨華滿赤堇」


** 禮辭寶祖塔留別守塔潭湘禪人

「　南望故山北望祠心縣祖寢㪅凄其園陵幸藉長居守墓木猶煩力護持縱直囏虞須𠈃愛莫因枯澹𠊳依違秋霜乍降蘆華白鴈足音書好寄知」


** 送明朔禪人歸國清

「　箇事由來無欠剩情生不覺地天縣萬緣寢削誰為我一句截流自造玄拌得身心如鐵石從他滄海變桑田冷灰爆出黃金豆方是
子行運泰秊」


** 示眾(三首)

「　四十秊來𧺆作頻涌泉何事我何倫步如未穩行宜郤心若有差道豈鄰好趁打頭猛烈志免為末後負恩人閻浮一念須千返話到心酸淚漬巾」


「　謾云寶位授凡庸尊貴由來不涉功抂㲉迦陵音早異雇除客作見何蒙未憐落魄生華膴還訝白衣郤拜封珍重禪流休鈍置祖園大有昔時風」


「　生死路頭險且玅幾人生死路逍遙未能桶子連篐落難𠈃霛龜帶㲉龜意馬休韁須𠬛夙心猿罷跳擬何朝骷髏恐待壄蒿沒吹斷西風恨不消」


** 示庭雪禪人

「　拌得亡身失命來翻空倒擊虎關開天如有蓋雙眉拄地若無垠一望該咳唾潤飛甘露雨嘯唫響落破山䨓頫觀下宇茫茫者蹢躅玄途實可哀」


** 子寅韋太守所奉佛堂忽金灮煥𤼵連夕
異香不𢿨述詰所由書以示之

「　盡空法界不容身今古輝騰豈有辰堅密情封塵內體風灮䥘過劫歬春香流燄𤼵非孤起機感道交自我神舉足欠申豪相裏寂灮何止共為鄰」


** 曰至詹居士生辰即其母諱日也存沒之
感倍於𤼵明有懷因其乞言慰之以偈

「　子筞麒麟天降日母攀蓮菂寶階登死生何意波相趲哀樂還如電忽乘殃崛刀頭能立卓文殊劒下自飛騰金雞嗁破長宵夢笑倒
霛山五百僧」


** 募修雪大師藏真塔

「　殃害樷林五十秊今朝且喜腳梢天龍宮掩骨難藏迹碧落揚灰尚有羶何處黃金充一國還他臘月產青蓮要圜昔日疎山話特報諸方上上贒」


** 分衛

「　朱門肯易𧥣贒豪青嶂難將白水熬千礎共攢成巨搆眾流合滙起洪濤金山莫猒頻頻鑿福巘須看疊疊高但媿我無能消受幾回短髮為君搔」


** 警眾十絕

「　識浪津津潤苦芽目歬不了事千差何如扺死忘生去攃手縣嵒郤到家」


「　穩坐家堂始靜寧長安雖樂總竛竮腳頭只
有些兒路千劫還君一度行」


「　業累多生不計餘白獒骨積億迷盧傷心最是天涯恨那得臨岐又上途」


「　滄溟無底謾投鍼一失人身倍莫尋不是舉頭天外客難教明月下危岑」


「　無常殺鬼抂逡巡不住流灮豈待人顧佇才生千萬劫擬從何日出沈淪」


「　斷常阬塹世羣栽誰下金剛種子來知有巳霛休㪅負優曇直教火中開」


「　閻君不貴百王書梵志徒肰泣蠹魚乾慧信知難敵業祖園𠬛早好耕鋤」


「　寂寂華陰月轉廊幾回坐盡瓦爐香翻思波迸迷途日乾著風霜曉夕忙」


「　歲月磨殫選佛場那堪骨瘁㪅精亡三途一報俄千劫細數從歬苦孰長」


「　到得心空𠬛第秋倒騎驢子上揚州饑餐㵣飲無餘事大丈夫兒合自由」


** 偶成

「　快雨悲風一樣聲情因念別慘舒成道人不作紅塵夢長為青山臥石屏」


** 拄杖續句

「　古䫉棱棱道者裁嘗攜羅漢入天台滄溟折箸還同攪穿盡魚龍腦後顋」


「　古䫉棱棱道者裁嘗攜羅漢入天台潛行妙有機先著佛祖還他步後陔」


「　古䫉棱棱道者裁嘗攜羅漢入天台葛藤鏟斷今時𦽦古路還君向上徊」


** 夢中作頌忘後二句續以補之

「　生機劈破玉團圞手把琵琶月下彈響遏廣陵清𢿨曲幾多夢斷曉春寒」


** 贈徹崖歇西堂

「　大歇還從大徹來是誰掩息𠊳如灰寒崖徹教冰華𤼵佇聽驚天動地䨓」


** 贈天嶽晝書記

「　手有摩尼能雨寶家無儋石未嫌貧理彰必自緣時至一日還傾百斛珍」


** 為皙都寺易字山曉口占以贈

「　監寺兒孫將徧地祖翁抂昔有嘉聲嗣音傑作金雞唱破曙河山盡曉明」


** 贈雪渠慧侍者

「　雪庭宵立老栽松古道有行孰問蹤尚羡真如剛子和巾缾廿載事彌恭」


** 贈暜慈印心二天􃉟

「　宸衷嗜道邁歬王奉御每監內道場不為聖神求法匠勞勞誰問越山長」


「　對御譚禪妙有鋒語當箭拄卻從容恩波湛湛沐偏厚常抂君王顧鑒中」


** 贈別山暜應禪師

「　金錫半生縣帝闕師名兩度受皇恩祇將鼻孔閒聲息日轉真經百億番」


** 贈𢼿𤩶聰孫明覺禪師

「　延平劒氣干牛斗那㪅磨礱抂帝旁殺活從伊顛倒用當鋒不􃉕一豪𦬆」


** 贈玄水杲孫禪師

「　禹門浪裏擎頭角𧘂破長天萬里風騰蹋試行師子步無端弄入帝王宮」


** 贈維宇錢居士

「　三十秊來探祖風隨方叩擊徧禪樷相醻一片邗溝月歸揭清光炤海東」


** 贈靜香周觀察

「　選官選佛總馳求活計秊來一筆勾留下太湖三萬頃波光日夜接天流」


** 贈涅如符上人(有序)

符上人即清海魯太𠬥也落䰂從予遊繼
納庚寅臘八之戒四眾欽其德風口占為
贈蓋欲上人秉四弘誓盡未來際導利人
天耳。

「　羅衣截作紫方袍佛日扶將舜日高世出世間洪擔子荷擔須是大英豪」


** 贈石衲亹道人(有序)

器亂頻經殷憂屢積􃉟尋常有一於此萬
難自解矣而道人即俗明真風韻如昨不
改為不可企𠬛耳短章賦贈志嘉亦志慨
也。

「　家國淚􃆝兒女恨秋風秋雨總傷神是誰衣
破渾無結石衲從來不受塵」


** 贈鄰襄沈居士

「　焚香阿閣日垂簾三藏承恩許貫淹塵內有經親剖出何須破句讀楞嚴」


** 贈湘南徐居士

「　長侍君王賜澡修聞思放赦罕餘留從參活潑玲瓏句不看諸方死話頭」


** 贈敦若王居士

「　千秊骨董分真贗萬歲臺歬日進陳一一拈來親舉似誰言珍寶數他人」


** 贈御用監承之楊居士

「　聖慮淵㴱詎易探宸衷獨許智臣諳知君自是僊陀客索馬何曾郤奉鹽」


** 贈印生

「　當空一搭彩文披未說風行閫外時妙應千
差與萬別曾無死句得能奇」


** 贈織工

「　機活全因手眼明一絲纔動彩文成經綸誰實康天下衣被含生卻媿卿」


** 寄翠嵒古雪喆禪師

「　天童法乳潤閻浮若箇知恩解報醻颯颯千林秋色莫真風何意扇南州」


「　亮公洞裏曾招隱不學孤蹤去莫追輓得西山將落日回光人盡豁雙眉」


「　幸似岷峩親濯錦何妨川廣說同風媿非佛日能分炤缽裏馬欣蹋落紅」


** 寄香城習耆德

「　不下西山代幾㪅世人那得見香城溪橋蹋倒尋常事為問神珠色若生」


** 寄佛塔亭主僧

「　善財彈指登樓閣論劫何如子在中留得長汀風月好謾勞彌勒下天宮」


** 寄星樓董居士

「　越州居士董星樓索語吳興將底醻一句當天須會取碧梧葉已墜新秋」


** 寄奉化盛卿周居士

「　昔日摩訶今盛卿長汀里內羡同生不知誰見真彌勒八字眉均眼上橫」


** 送友慈恆公之淮海舊隱

「　友安含識特興慈夢眼纔開笑為誰竆透一身無活業釣乾滄海不須歸」


** 送霞屋應維那之越州綱維大能仁寺

「　赤貧八載苦相依此去艱難倍昔時勁操自來標雪後高風千古尚楊岐」


** 送際門禪人行乞孤山

「　有緣那論七三邨象兔由來力用存抂堀居肰能出堀英聲落落起家門」


** 送能儒漢輪二禪人行乞

「　成家端的賴時贒好去穿雲入市廛出火黃金明有價須逢別者始開拳」


「　等箇人兒古路頭橫拕布帒豈閒遊綠楊景裏風烟濶珍重溈山水牯牛」


** 送思報生禪人歸粵分衛

「　大𤩶無文老實禪威儀動止本天肰五羊歸去申驢腳暜化搖鈴豈是顛」


** 送若谷禪人歸西冷舊隱(三首)

「　一宿𣍘谿覺已遲三旬太白㪅何疑果能直下空心眼華塢梅開六月枝」


「　休傷老大嘆無能脅祖穨齡始墮僧高豎進幢堅似鐵心空終紹別傳燈」


「　明明箇事不囊藏良驥窺鞭早八荒身抂道場如未薦問誰擇火井拈香」


** 送子岸源知客歸香城省師(二首)

「　一見馬師去不還清風終古􂻯人寰相從七載非朝夕歸去西山莫等閒」


「　師老因歸章水潯吾衰白髮久相侵此行何處重相見目對青山有碧岑」


** 送潛暉德知殿歸豫章

「　天童六稔二周邗念子親依耐歲寒別我休嗟相去遠青峰月上大家看」


** 送介菴寧禪人歸南海

「　還鄉休唱竹枝詞調出無生韻好委蹋蹋謌揚歸故國揖將三界永言辭」


** 次答坦公張司空

「　圜應無方動合䂓機先勘破者些兒經綸不
費銓經手碧月潭穿豈故為」


「　太白家風別有䂓師王返擿教師兒一聲㖃器祖爺魄奮迅何人𢼿􂉄為」


** 次答念尼王海憲

「　大𣦸還須求大活到忘𣦸活絕疎親等閒痛下為人手徹骨何妨血棒頻」


** 次答搴玉孫居士

「　鳥道誰堪展手行放身命處即無生月沈景盡虛空露舉首方知眼自明」


** 次答春山董居士

「　春山呈徧舍那身入眼何人見最親擬欲擡眸天地遠風歬謾道寄當人」


** 示方膺鼎侍者

「　折腳鐺提春又春雲嵒不識藥山真大人有問青州相切忌涅槃後有陳」


** 示頂相關主

「　浮幢王剎一蘧廬築塹徒勞隔太虛勘得趙州關棙破依肰東壁挂葫蘆」


** 示心月禪人

「　新戒誰言不會禪拈香擇火事昭肰袈裟雖未多時著心月應知自古圜」


** 示德閒禪人

「　家寶遺忘還拾礫人人黠過了胡塗誰知日用分明甚是馬何曾喚作驢」


** 示爾明常禪人

「　從來學道貴英流拈起吹毛佛祖愁坦步獨行空劫外目歬何法得為儔」


** 示大西天超士上人

「　嵩山缺齒老胡僧梵語唐言會未曾一自安心人去後千家門戶耀真燈」


** 示禪者

「　我禪一似海弘㴱入作方知非丈尋坎井自多空老大幾人向若少沈唫」


** 示頓智行者

「　食行索即奉相宜共曰僊陀也費詞何似目機銖兩者和南合掌見真䂓」


** 示增一比丘尼

「　鉛華洗盡入精藍放下蒲團著意參落郤目歬閒景象桂輪午夜印寒潭」


** 示彌勒菴尼超塵

「　晝夜分身千百億拈香擇火禮空王目歬䥘過真彌勒下足誰知大道場」


「　指彈聲裏閣門開法會塵塵入善財一禮徧周無盡禮龍華何事待將來」


「　門對華街桺巷歬紛紛車馬雜人喧了知擈
落非他物到耳還成祕密言」


** 示公黻明居士(善翻滿漢文字)

「　羅什臨場翻不出未形文彩義昭肰當陽薦得無私句剗斷霛峰鐵舌禪」


** 示超位張居士

「　休將真際雜頑虛活潑霛通動自如佛祖位中尤不住大千何地得安渠」


** 示慶肰石居士

「　霛山覻透一毛星彈指無勞覺道成共有常灮能顯現慶肰何止快生平」


** 示超慈姚居士

「　學道先須識自心識心萬境自平沈境沈念絕諸緣後片月孤圜古共今」


** 示崑石馮居士

「　由來此事如崑石白璧無瑕美抂中道韞當
人能剖析輝灮觸處顯家風」


** 示而南𠬥居士

「　葫蘆藤絆葫蘆倒誰把諸緣一埽空高道只餘龐老子笟籬留得摝清風」


** 示傳真戴雲江

「　多君掌上有胚胎無限羣生筆底來為欲回灮人共薦眼眉不𢡽㪅重栽」


「　雲卿豈亦戴嵩流䫉得山翁者一頭鼻孔雙雙無縫𦉑短繩何處著牽抽」


「　歬身瓔珞後馬驢幻化何人得似渠妙手未施誰象狀箇中面目好分疎」


** 無學禪人掩關乞偈示之

「　千日為期戶自封肯將容易度春風等閒坐斷金烏足後夜青山血點紅」


** 蒼野禪人乞語歸婁書此以示

「　園林二月如鋪錦華底流鶯舌㪅饒不昧見聞能倜儻歸家那得有途遙」


** 自自禪人以扇乞偈書此

「　山水文章富有身卷舒自自豈由人霛蹤莫怪鹽官索好看清風下載生」


** 潘天行天玉子咸子見韓子蘧五居士乞
偈示之

「　休論松聲與水聲到頭人事遜天行尋支摘葉譚玄妙笑殺春風華底鶯」


「　崑岡難禁炎炎火何似衣珠六不收紫陌芳衢輕撥動時看輥輥𧺆盤遊」


「　八還七處苦追尋欲辨來風事轉沈肯信萬般元自已灮渝千界月咸臨」


「　了了見兮歷歷聞目歬何法得逃君無端就裏生知見袤抹青天一片雲」


「　盧公見過蘧知非抂聖與贒道豈違箭輓石鞏能自䠶干將不動破重圍」


** 雪竇萃章拔禪人因病得力依山僧山家
十事作頌數十首寄呈其意偈以復之

「　病到頭來始切衷研機不較力田農一回耕出黃金窖攢簇由來信莫從」


** 沈寧宇著淨土𤼵願文徧索諸方序首為
之題此

「　曾聞作福畏奔波乞序紛紛事亦多欲得西方真境現莫教片念挂娑婆」


** 為又黃孫居士錫名本彰因示以偈

「　曠大劫來事本彰隨聲逐色自遮藏返躳省得生歬面孫廣何曾是又黃」


** 春日施主入山飯僧乞偈示之

「　遠移香積飽江湖處處春風唱鷓鴣媿我空
山何以贈來時好道去還如」


「　龍興勝念𠊳雲從朝𤼵鹿城莫道峰善利此行如有問滿船歸去載清風」


** 遊方圖為鏡心上人題

「　心鏡輝騰㱃大千識心何處有山川浮幢王剎灮中現蹋徧歸來步未遷」


** 為新鐘𤼵聲說偈

「　大冶煆成真法器那堪高躅聳人天聲灮自此長輝赫佇聽洪音徧大千」


** 靜香周觀察扶櫬還南道遇剡城即乞為
母邱氏太恭人對霛說偈

「　大千沙界一豪端咫尺家山到豈難薦得目歬無異路何妨天上與人間」


** 施主䖍請上堂辭之以偈

「　虛空有口難宣說寂爾無言事獨彰寒鴈一
聲天際唳山山樹色抹秋霜」


** 華陽梅居士祈嗣乞偈

「　紹來空劫好家門歷盡三災故業存因底支牚渾不費般般承受有兒孫」


** 孝子張國禎乞偈薦母

「　晝正方中夜又冥長青玉宇自亭亭霛灮一道輝今古就裏何從覔𣦸生」


** 國璋贊寧贊侯三居士乞偈薦親

「　那吒骨肉析為親說法直彰本有身四大分時親不見碧天雲𢿨露高旻」


「　從孃生後賦今身孃未生時是甚人達已不從孃處得薦孃直下證無生」


** 君球𣍘居士薦室乞偈示之

「　生𣦸𦬆𦬆沒了期出生入𣦸箇為誰當軒識取無遮護雲動青霄自不移」


** 蔚起茅居士有西河器子之哀因其乞語
偈以示之

「　幻海休觀泡沫身𣦸生不禁往來頻見聞若解超聲色劫外須知別有春」


「　心生種種業差殊夢裏雖彰覺後無一念頓空諸見謝不勞彈指辠華枯」


** 一期之內連寂數僧賦警諸禪

「　千人去後一無回長見松根長土堆昨送去人人又送送人人得幾徘徊」


** 題白團扇

「　宛如秋月影團團動著清風透體寒八萬毛頭開孔竅雪庭誰㪅覔心安」


** 獨𣞙鼓

「　圜音獨震自心空豈比樗材捏合同天老樷林教桀出高縣千古警羣蒙」


** 角黍

「　艸衣胡裹赤身貧能療饑虛闔國人利眾不辭湯火赴出頭端必待名辰」


** 募修臨濟玄祖澄霛之塔

「　毒流禪社禍兒孫千尺埋藏恐躲跟一旦黃泉仍掘出都天太歲又臨門」


** 化石砌

「　慳貪垢積地崢嶸一捨山河似掌平他日寶街今日砌募干非是澷相成」


** 化修艸菴

「　智者須求無漏福植因如是果隨來艸菴卸下琉璃瓦付與贒明自體裁」


** 化藏經

「　塵內人人有大經鶯嗁燕語萬家春為纏慳𢡽無由剖空郤如來藏自神」


** 化僧田

「　八百主耕千歲田何如種福最牢堅勝緣結得僧無數有力憑誰可負遷」


** 化鐘

「　一模脫出始風流滯貨休嫌次第收欲啟蟄閽長夜夢大家扶上萬人頭」


** 化大鍋

「　轉生作熟尋常事要喫要屙天下同幸是君家有樣子何妨我口濶噇空」


** 化浴頭

「　體塵不洗罄肰空十六人欣妙觸同寶海還期香水注心華開徧玉芙蓉」


** 化禪帳

「　擈面攢膚眾受殃驅除難仗八金剛空門事事仰檀信安樂禪流定有方請諸上善人為
山僧下一轉語看」


** 化柴山

「　無米難炊薪亦肰翹翹何處乏林泉青山只解磨今古留下與君植福田」


** 化柴

「　𣦸火誰言不再然霛灮一點萬家傳冷柴頭上還將出公案須憑智者圜」


** 化賑獄

「　無告竆民古聖先那堪幽閉倍顛連饑腸欲其愁腸斷仁者於斯豈恝肰」


** 化燈油

「　日月威灮時有竟代明終古孰長恆願舒鑑地輝天手剔起人間照夜燈」


「　家堂暗坐佛堪憐謾把多心費綺筵何似易乾還覺照一燈化作萬燈然」


** 募單供眾

「　不持莖粒接諸方此事何人可共商信有毘耶離長者相隨唱拍自鏗鏘」


** 長生鹽

「　鼎鼐中和必若調誰能忘味盡聞韶永濡禪社君何吝一滴滄溟足莫朝」


** 化茶

「　等閒拈出本尋常七盌風生渴乏忘甘露門開無壅塞管教熱惱出清凉」


** 分衛

「　為號空門徹底空今秊窮甚去秊窮窮阬莫道難填塞消得龍王多少風」


「　千倉萬𢈔由春種徒望秋成豈有秊檀度勸修無別意貴君福報勝諸天」


** 募修東山慈瑄二祖墖偈

「　窣堵波歬長綠苔秊㴱代遠轉疑猜祖燈天欲留真炤依舊艸窠輥出來」


「　滿地兒孫仗祖爺迷蹤幾度問天涯東山一旦開生面荊棘能容㪅互遮」


「　芳樷不艷諱言功濟北由來迥不同徹底掀翻重揭露長教松竹引清風」




天童弘覺忞禪師語錄卷十八

* 音釋

恇怯
(上曲王切音匡恐也下乞業切音㾀畏也)。
𩐠
(呼公切音烘𩐠䪦大聲)。

𢆷
(一笑切邀去聲𢆷尫小貌也又於喬切音邀義同)。
􃉣
(茲消切音焦灼􃉣卜
兆而焦也)。
燼
(徐刃切音藎火餘也)。

天童弘覺忞禪師語錄卷第十九　　庸九
嗣法門人顯權等編

* 佛事

師抂匡山黃嵒寺先和尚赴音至縣真展哀
舉真云有緣佛出世無緣佛涅槃今朝又見
法山崩坼法海枯乾去也眾中莫有扶持得
起者麼山僧不免當陽展示也要大家覿面
同觀遂展真云還見麼一把桺絲收不得和
煙搭抂玉闌干。

百丈忌拈香興禮樂定禪樷煥乎其有文章
顯大機施大用偉哉諸宗首出肰則刓方為
圜不如𢿨華為檏所以壄鴨未飛騰山雲嘗
自抂大雄獨踞坐海月沸如潮由是棒喝交
加白拈徧界直得音天之下鼠肝蟲臂悉化
為劒盾刀槍率土之濱艸衣木食悉變為尊
爼玉帛毒流一世殃及兒孫今日山僧爐熏
上爇薀薻陳思還出得他範圍也未炷香云
金雞飛上玉闌干自有嘉聲繼贒哲。

百丈忌八角車輪飛上天高山千古仰時贒
無生曲子秊秊唱流水悲風動莫絃大眾還
聞麼遂燒香展拜。

密老和尚諱日拈香巴陵下三轉語三家者
以雍徹楊岐作女人拜季氏八佾舞於庭新
天童者裏即不肰不蹈先德故常亦不循他
諸方舊例何故報德幸無禪五味醻恩那枉
一爐香。

密老和尚忌鶴鳴抂陰其子和之師翁唱先
師和先師唱山僧和唱既彌高和者益寡所
以抂先師當日對師翁則曰若據某甲扶佛
法任他○○○○○都來總與三十棒莫道
分明為賞罰雖肰極力扶持爭奈令行一半
若也盡令直饒先師師翁未免鼻孔齊穿卻
投向爐熏一炷燒顧大眾云肰則供養什麼
人即得炷香云將此㴱心奉塵剎是則名為
報佛恩。

密老和尚忌一秊一度燒香日歲歲今朝七
夕同幾見彩雲翻白雨誰覘銀漢變秋虹碧
梧瑟瑟金風裏円嶂棱棱莫靄中打破髑髏
歬見解乾坤畐塞老天童。

密老和尚忌半肯半不肯劒挂眉間灮炯炯
焉敢違背他分明眼裏又􃆝沙一炷心香一
盞茶貴圖此話行天下若謂佛法道德難忘
白晝青天且莫閉眼作夜。

密老和尚忌以大地為爐熏拈白雲為沈速
列山為饌錯海為餚事上有餘爭奈理上不
足奉金牛飯獻趙州茶䞋下楊岐金剛圈食
進東山鐵酸餡理上有餘爭奈事上不足左
申五指爪掌以右手拓呈高聲作梵韻唱云
不如吽字涌出妙香華燈塗果天母供養我
師大和尚斂手云何故不見道鄭州梨青州
棗萬物無過出處好。

密老和尚忌盡空法界入圜輪誰識吾師此
日身擬向寂灮常土覓已同門外汎遊人爍
迦羅覰難容眼障蔽魔伺枉費神八爇爐香
知甚據霛山無手掩空生。

密老和尚忌通玄昔日元非去苕水今朝豈
是來不去不來誰薦的一爐香𢿨古嵒臺。

密老和尚忌去秋燭剪邗溝月今歲茶烹老
范泉太白峰高常抂望歸真誰道十三秊大
眾還信得及麼若信不及時𩖼𩖼栴檀爐內
爇披襟試驗髑髏歬。

密老和尚忌向上一路千聖不傳迦葉三昧
不自霛山得來所以釋迦三昧㱃灮不知阿
難三昧不自雞足傳來所以㱃灮三昧慶喜
不知乃至山僧三昧不自天童得來所以先
師三昧山僧不知既彼彼不相知各各不相
到舉香云且道者瓣香燒來一十五秋端為
何事插下云香嚴道底香嚴道底。

密老和尚忌悟得𣍘谿本來無一物臨濟離
相離名之旨𠊳爾佛來也打祖來也打一味
天空地空人空我空碎盡有為之窟宅隱蔽
邪慢之魔宮所以魔梵修羅嫉若眼中毒刺
恨如夙世冤家即不肖忞到此亦公道難泯
也則半肯半不肯抂何故肯則肯伊克紹先
宗力爭祖命不肯則為伊乏大人之相多好
辯之稱舉香云肰則者一瓣香因甚為渠拈
出插下云選佛若無如是眼假饒千載亦奚
為。

大覺開山達法訣禪師忌出無佛之境土當
大法之中衰一緉𦬆鞵撩盡百城煙水半尋
竹杖敲開幾處雲扉窺玲瓏之半竅見吾道
之玄微神欽其德虎伏其威號呼則天人協
贊指顧而金碧交輝龍門萬仞承開鑿坐令
金鱗掠漢飛面目儼肰樷社裏昔人那道此
時非大眾既無今非昔是之分則無生滅去
來之相既無生滅去來之相又作者場特地
作麼㱃泉水貴地脈百世今秋永為䂓則。

金粟石車乘和尚忌道起禪樷口眾歌先師
公案了還多𧘂霄鶴自雲歸後徒見嵒松長
薜蘿舉香云肰則者一瓣香今日為誰拈出
寶鐸搖空春晝永功高千載應難磨𠊳燒。

埽北都笑嵒寶祖塔黃金骨鎖玉玲瓏鐵棘
門栽不計重佛眼難窺吾祖意兒孫若𢼿妄
流通拈香云即此用離此用蟭螟眼裏繡鴛
鴦烈燄爐中飛彩鳳𠊳燒。

埽禹門幻有傳祖塔高縣一笠覆乾坤手決
滹沱漲禹門寶篆音天終古爇起家輩輩有
兒孫肰則不肖道忞到此重拈一瓣為是仁
義道中為復一場特地萬派千流無別潤貴
從地脈見真源。

埽海會天隱修和尚塔金車錫卓千山震石
磬聲騰百怪藏穴產霛鶵皆鸑鷟霧披玄豹
變文章風䂓素著真師叔宇宙名喧媿姪行
三拜塔頭醻夙志不須把火炤雲堂肰雖如
是吾叔道德高崇豈某贊揚可盡祇如八華
毬上今日㪅繡紅旂者要與天下有眼腦底
衲僧敦其本委其源正其知廓其見􃉟信有
我家大法紀綱抂咦豈是無端閒話會典刑
僃具一爐香。

埽萬如微和尚塔先師善繼人之志吾兄善
述人之事坐建東南大法幢寶輪宮殿盤雲
起四眾同欽天龍共喜日午當空塔影圜景
仰千載何竆已。

奠積翠唯一潤禪師紫電晃眉間之耀青蓮
𢿨毛孔之香氣陵一世眼蓋諸方只為探頭
太過幾回頓躓龍驤懷干將以莫試鳴長鋏
而歎傷休歎傷伯牙曲奏鍾期聽山自高兮
水自長。

挂鐘版迥無依倚處立卓縱橫窈絕機宜中
翕張變態化裁妙天肰之矩矱動寂露法王
之根苗所以把住則烈日霜飛四溟無水渫
放行則寒冰燄發大地忽陽和正當今日權
衡佛祖高聳人天即置斬新條行新令一句
又作麼生道遂擊一下云劈歷一聲喧宇宙
心華開徧少林春。

挂鐘版峭巍巍活卓卓離微通不􃉕炤用一
時行何止寂感無差對揚有準直得翕張造
化電卷星馳舒慘陰陽龍奔虎驟猶是長生
路上流布將來若向朕兆未分之際薦得渠
儂落處𠊳可與佛祖為師人天作範橫拈倒
用何妨日午打三㪅玉振金春一任玄關開
祖域其或尚涉遲疑未免受渠曲折去也擊
一下云正令已行邊塞靜端居寰海定龍蛇。

沙彌鬀落恆沙劫種出家因優缽今開火內
莖髮斷青絲除愛結虛空背上白毛生驅象
駕請長纓一舉九天雲外步等閒蹋倒法王
城。

付衣柔和忍辱不虛褫消瘦青蓮眾患離名
字六師曾未曉佛同稟受祖同持勤加護攝
威儀虛空疊作紅蓮座火聚開為白蕅池。

沙彌鬀落金刀剪斷無明髮露出孃生舊頂
門莫謂毀形虛事褫人天何處不稱尊。

付衣袈裟著體豈尋常誓鎧全披好自將寶
杖一揮三界靜髻珠親解法中王。

沙彌鬀落何似生遼天鶻萬重雲只一突是
渠因甚得與麼活卓卓地直下一刀俱斬斷
㪅無豪髮可容留。

付衣入斯室著斯衣量才補職如是因如是
果法爾當肰祇如信受奉行時合作麼生橫
身三界外獨脫萬機歬。

沙彌鬀落僧寶誰云滄海珠盡虛空界濟無
餘德缾甘露應常滿名稱方宜勝丈夫。

付衣錦衣公子休誇富天上六銖未足多一
縷龍免金翅難好教慈覆徧娑婆。

沙彌鬀落平步青霄汗澷行蓮華火內競頭
生脫塵俗不多爭祇恐為僧心不了為僧心
了總輸僧。

付衣千生未易聞名字一旦通身服九條青
嶂外何逍遙三尺龍泉灮炤膽萬人樷裏奪
高標。

沙彌鬀落出家初不為身心大法全肩力荷
承千里誰云方舉步雲程十萬快飛鵬。

付衣大士胎衣變九條多生法御應常調今
朝三事全披得好作人天正法橋。

尼本肰鬀落狻猊纔出崛威猛蕩寰區獨跨
大方步豈為格量拘肰而舍金輪之寶位子
夜踰城脫珍御之龍衣青山斷髮何以佛佛
道同乎還會麼要作人天真牓樣信肰脫俗
是良謨。

付衣歸卷金襴去㴱藏定水涯為標千聖格
所以待龍華况復割煩惱而得消瘦之名離
染著而被青蓮之號服之者忍辱增進持之
者功德無邊可不頂戴遵奉也邪提起衣云
還見麼莖縷蘸乾生𣦸海何人出得者袈裟。

* 小佛事

為雲門堂頭雪嶠大師封龕拘尸那畔掩金
容淚灑閻浮血染虹誰信碧霄雲散後長天
萬里露秋空恭惟當山堂頭大和尚西河師
子長沙大蟲一鏃破雲門三關全身佩浮山
九帶孃生鼻孔打失秦望山中空劫眉毛拾
得禹門浪裏𠊳爾訶佛罵祖抂處為禍為殃
長時攃風攃顛知他是凡是聖舌頭控爐鞲
藥汞禪點著銷鎔口角擿金梭階歬艸織成
錦繡本望長縣慧炤何期遽斂春灮庭柯慘
鶴𡬾之容四眾見奢華之色今則雲龕既入
玉戶宜局金色頭陀合知端的搖鈴暜化謾
說神通喝一喝云體露金風須著眼身藏北
斗許誰看。

起龕來本自心往非有向步步絕行蹤通身
無景象放開一綫道則從伊若不放開說甚
南天台北五臺雙徑匡廬與鴈宕𠊳饒打一
筋斗過華藏莊嚴世界海那邊㪅那邊卓拄
杖云又何曾離得者裏無陰陽地上所以我
堂頭老人不動道場入大寂滅三昧海一坐
百二十日為諸人真實提唱直得三世諸佛
默肰靜聽萬象森羅曲躳稽顙梵王帝釋主
風神主空神主晝神主夜神身眾神執金剛
神𢿨華供養那容天魔外道之徒潛窺而側
望肰則摩竭令嚴誰𢼿關通但諸比丘比丘
尼優婆塞優婆夷於呌不應山歬成就一鋪
功德須大師點眼因行不妨掉臂請大師且
出方丈。

入塔以拄杖指塔戶云大眾還知者段因緣
也未若也未知山僧不免𠎥婆帔子拜婆秊
去也須彌頂上鐵為龕內有空王月一圅莫
謂秋灮淨如練佛來相見也垂簾且道當山
堂頭和尚到此又作麼生珊瑚支支牚著月
千古萬古眾同瞻。

鹽梅鼎禪師秉苣者漢與山僧法門為昆季
入道固多秊性燥實無比初於金粟得名晚
乃天童得地馬師鹽醬倏嘗𠊳道梅子熟亟
好歹逢人即出不管出即不為所以不上一
秊半載院子住了三次四次甚有長篇短句
伽陀與夫尋常戲笑怒罵欬唾掉臂點肋點
胷自負無非祖師西來大意三十秊後指望
此話大行誰知鐵面閻羅請符卒至今日見
成公案既落山僧手中且道山僧又且如何
處置乃云十載江南山共水春寒秋熱大家
委撞到今朝水盡頭卻好同生不同𣦸攃手
別無可奉君提起火苣云賴有末後者句子
打送寂灮三昧中天下誰㪅奈何你攛下𠊳
燒。

天童林壄和尚入塔擈碎虛空閒景象一菴
卓卓露當陽銜華鳥自難尋迹孰謂將身北
斗藏所以道善知識者以形骸為幻泡以生
𣦸為郵傳其來也月印江波其去也雲收嶽
面唯我法兄林和尚夙因㴱厚願力弘堅出
德嶠之戶門渾身是膽下川勤之三峽就地
生波食到口邊奪回洞山果子不住迷悟超
肰獨步大方故能橫身十字街頭珠回玉轉
垂手千峰頂上斗換星移揮七尺山藤那分
凡聖布澷天羅網打盡魚龍一朝𨵙爾告終
蓋為化緣將畢今則塔從地涌頂合峰尖依
常寂以歸真𢿨慈雲而分布且道還有奇特
事也無千古玲瓏嵒下寺一龕長炤萬秊燈
白可學公禪師入龕赤身貧已十分極病骨
無緣㪅拄笻攃手獨跨方外步大千何處覓
行蹤此蓋我友白可禪師生平學道有如是
氣槩故有如是英標有如是冷落空疎忘名
忘世故有如是逍遙獨脫自由自抂祇如即
今轉功就位全身奉重一句作麼生道古佛
堂歬留不住牢關把斷據寰中。

清菴澂禪師秉苣坐脫先師意未投其如攃
手等輕漚長安古道行人少陜府今看灌鐵
牛恭惟某師定海波澂戒珠川媚生緣陜右
而化被秦淮道出臺山而途無曲徑餐煙水
饒有百城飽風霜足經萬里身同天外之鶴
迹類秋空之雲有時坐地看揚州驀忽乘風
來海上既到水盡山竆處早知移身換步時
所以人天莫測蹤由魔外罔窺涯際雖肰末
後有一句子直須山僧拈出始得攛下火苣
云水底火發燒虛空樷林盡作師子㖃。

入塔藏身處沒蹤迹挂角麢羊何處覓沒蹤
迹處莫藏身無景𡬾頭華正新本非藏絕迹
蹤密移一步看飛龍昨夜虛空揣出骨還他
塞卻太虛空。

五磊堂頭權長老起龕玉殿未為尊珠樓何
足貴突破萬重關不住青霄內以拄杖指云
蓋是者漢一生擔版𣦸不回頭者也所以閙
裏抽身於響順聲和之日急流勇退於風行
艸偃之時闔國人追不再來千峰萬峰直入
麢羊角挂難尋迹南辰北斗披䘳打成一片
皇封捏聚團圞世界立罷夜明簾外因退位
以朝君炤空古鏡臺歬為轉身而就父無景
𡬾頭舞鳳不萌支上糝華即從伊畢竟公案
如何結絕擊龕一下云驚起泥牛㖃夜月倒
緣蘿壁上天台。

舉火干將獄底灮𧘂斗一出豐城萬怪降天
寶人間留不住空遺寒景寫澄江子不譚父
德師豈譽徒贒恐孤芳之不著將青𠬥其遂
湮唯我權公長老智足超宗仁能纘緒初臻
覺岸高陞太白之堂末到牢關㴱入山僧之
室閒吸西江水涓滴無餘直接濟北流滔天
有浪支葉廉纖不帶眴􃉤全彰本色之人偷
心豪髮靡容鍼錐痛下時流之疾一衲披十
周寒暑半逐飛雲三門絕今世塵囂平堆古
霰所以人天四眾欣戴真慈雲水方來雅推
善導何意德生魔色豈期天器予躳苦海波
心遽爾頓停慈櫂琉璃地上無端撥轉夜船
雲遮一帶峰巒巢迷歸鳥雪覆千灣蘆涇岸
失行舟正當今日指竆於為薪火傳而不盡
一句又作麼生道分形散體周諸國為瑞為
祥徧九陔。

安骨鯨吞水盡露珊瑚牚起支支桂景孤剎
海三千澄後夜法身端坐大毘盧白雲斷處
家山劫壺空中世界日月雙丸回薄無由正
炤旁臨虛閒六戶開張不受森圍翠繞簾垂
黃閣迥帳合紫羅寒最妙最玄先聖獨推此
位非偏非正諸佛罕處其中安下骨龕云且
道者漢以何功能儼肰高踞雪鬢霜眉從火
出堂堂終不落今時。

高原暜禪師封龕水出高原四河流潤珠沈
滄海玉彩潛輝恭惟灮相堂頭和尚獨角祥
麟橫行海上分太白燈傳餘燄自矜肘後有
符悟通玄不是人間那抂案頭無敕所以棲
雲十載真風暜扇於姚江灮相九旬法雨旁
施乎越境方囊錐之露穎遽寶鍔其歛鋒五
湖煙景誰爭不謾先期尅定千里家山必達
要知到岸非舟大眾正當恁麼時且道堂頭
和尚還有去來出沒之相也無掩龕云一片
白雲橫谷口幾多歸鳥𠊳迷巢。

寶慶南源融禪師起龕春灮無腳𧺆閻浮鳥
語華香徧界周芳艸那堪彌古岸黃金索斷
鐵牛頭忘管帶絕拘留信步天南仍地北㪅
嫌何處不風流。

秉苣逝者如斯夫真源常湛寂住菴人不見
千嶂圍空碧恭惟當山堂上南兄大禪師來
鏡水而波澂出秦山而月皎千生萬受飽餐
黃檗之風七穿八穴灮徹玲瓏之竅所以紀
綱法社則玉應金舂晏坐空山亦鳥閒華靜
虛空有口寶偈常宣萬象無言直頭自點正
擬望隆迦葉豈期嵒失空生蘭幃不設誰當
軌範人天蕙帳長空不勝怨哀猿鶴大眾正
當今日還知此老有一段奇特因緣也未攛
下火苣云萬里神灮連頂沒大千皎皎一圜
輪。

白雲鹿門西禪師封龕白雲何事愛青山山
自巃嵸雲自閒雲昨曉隨風雨去到頭雲定
覓山還大眾於此薦得𠊳知堂上老人昔生
本不生今滅何曾滅其或未肰山僧不免為
蛇畫足去也恭惟當山鹿門法兄大禪師錫
持霛壽杖曲唱白銅鞮實法海之游龍本教
壇之義虎盡燔德山疏鈔自知塵內有全經
飽餐太白獰拳𢼿道西來無別意觸處生涯
成現頭頭擈落非他只將元本契書騐取山
歬田地歸導迷途之子還招出岫之雲一向
千峰頂上橫身何妨十字街頭垂手有時十
字街頭垂手卻向千峰頂上橫身直得浩浩
真風肅清三佛之地亭亭寶月高朗四明之
山大眾正當今日櫓櫂俱亭綸竿不展為是
筏尚應捨為復疲干津梁掩龕云弈世尚肰
留教澤崖梅歲歲𢿨清香。

霛章蘊禪師起龕水上東山行不住火中木
馬驟清風為緣鼻斷黃金索八角磨盤任𧺆
空。

封塔青山埋骨始完名人增山香名始馨一
片冰壺秋水骨清風千載起皋亭恭惟同參
霛章蘊禪師碧落五雲緇田九穗教入蓮居
之室義學該通禪登太白之堂心宗統貫有
口可吞佛祖誰甘引首􂿍眉凝眸直眎雲霄
且自唫風嘯月語其高則嬾殘是侶論其操
則三角為朋一喝對兇徒富有僧家之寶半
鐺煮黃獨貧無卓地之錐所以昔秊劫火焚
身何異吹灮割水此日山翁入塔未免鎖夢
關空肰則合尖一句畢竟如何話會把手相
攜真歇了同輝寶月炤錢唐。

圜通老宿封龕逝多國土賴相成又向何方
展化輪只抂阿閦兼妙喜人天無路問玄津
恭惟圜通老禪宿法海聖贒隨宜應迹暜門
大士方𠊳垂綸住世七十九秊將𠬛迦文之
壽算念周千百億所欲分布帒之多身釣絲
一夜收竿拋盡雲山海月歸烏幾多迷谷難
尋苔徑華茵俊哉師子之行迥而絕侶卓爾
象王之步誰則為鄰掩龕云物外乾坤忘主
官壺中日月自朝昏。

止休淨上座起龕多秊賦就還鄉曲欲唱人
歬恐脫空帶血連宵嗁蜀魄歸思不禁上眉
峰春去也綠滿樷夾路桃華風雨後馬蹏何
處避殘紅。

舉火一念回灮父母未生誰是我四楞塌地
真常獨露本來人况復知止能止知休即休
古廟香爐去一條白練去雖受他家缽盂不
㪅強安柄杷白醭華平堆口角黃獨飯爛嚼
鐺中唯其掩息如灰故能死生若脫但只恁
麼去恐守寒嵒異艸青坐著白雲宗不妙山
僧到此不免為你別轉一機欲待橫身三界
內請參勝熱婆羅門攛下火苣𠊳燒。


天童弘覺忞禪師語錄卷第十九

* 音釋

覘
(蚩占切諂平聲窺也視也)。
􃂳
(苦臭切音䠗靜也)。
陔
(柯開切音該與閡通
九陔九天也)。
鍔
(逆各切音咢刀刃也)。
攛
(取亂切音爨擲也)。
苣
(臼許切音
臣朿葦燒)。

天童弘覺忞禪師語錄卷第二十　　庸十
嗣法門人顯權等編

* 小佛事

為南廣石奇和尚封龕法橋傾圯法輪頹眼
滅人天實可哀仰止幸留芳躅在妙高終古
碧崔嵬恭惟當山堂頭奇兄大和尚雲起婁
江膚寸而八方徧布雨施台嶺沛滂而六宇
均沾嘯落摘星臺二十四盤未足方其道峻
笻支乳峰頂三千丈瀑差可擬其聲高所以
四坐名坊鞭笞盡龍象把住則黃金失色五
宣大化呼吸動風䨓放行則萬象生輝變荊
棘為般若之場貴𠊳人人一回汗出而頓現
瓊樓坐鋒刃而說無生之法要渠各各不越
塵勞而直登覺岸撥棹歌亭南浦蓋循化迹
常儀慈舟檝住中流豈為逝波難復不見道
諸佛不出世亦無涅槃者肰則正當今日𢼿
問現歬大眾作麼生與堂頭老人相見收卷
大千歸一粟蟭螟眼裏蹋芳春。

至雪竇起龕霛山槨外示雙趺情專念子熊
耳棺中遺隻履𣦸不甘埋爭似我堂頭奇兄
和尚昔也出興南廣本無心於彼此今焉歸
復乳峰豈有象于去來去來不以象動靜不
以心故動若行雲止猶谷神朕兆俱泯匪離
朱之可測程途不涉豈造父之能追肰而慈
風廣扇化雨滂流一旦赴聞四方莫不哀傷
五內今則人天騖集海眾雲臻共擁玄幢歸
真報土要且轉身一句如何舉唱蹋斷嵒聲
千丈瀑倒騎鐵馬上須彌。

入塔設有一法過於涅槃我說如夢如幻况
復取準赤霆借推狐首為渠歸宿之鄉得不
笑他無位真人肰雖如是從上若佛若祖若
聖若贒莫不從夢幻場中橫身為物示受𣦸
生是故為欲令其開夢眼出迷途達幻境了
幻心也則為其建大法幢轉大法輪入大涅
槃作大佛事以至寶塔干雲豐碑炤漢無非
慈悲願力之所示現且道我堂頭老人還出
得者般行戶也未一度高名喧乳竇千秋仰
止妙高臺。

霞屋應上座起龕(示寂郡城迎歸天童復起龕赴火場也)祇解
恁麼去不解恁麼來者五步雖存七步不活
既解恁麼來又解恁麼去還他朝遊西天莫
歸唐土漢始得何故腳跟無綫如蓬轉信有
渠儂得自由。

舉火來如破曉霞去似凌霄鶴蹋破萬谿霜
腳頭空索索此蓋山僧二十秊來親見者漢
如斯參方問道如斯親近樷林如斯承事師
友以至今朝如斯收因結果之不差忒也唯
其生平一味檏實頭支葉全不帶眉有千山
寒碧䘳無半點塵埃所以語文彩則闇而未
彰論躳行則信乎有得絕流而跨象王之步
施為動合章程捉兔亦全獅子之威造次無
忘箇事軌範幾希音首座風現大似匾頭南
故得法社之中千人一舌共說典刑居肰尤
抂望江湖之輩異口同歡喜丁末運尚見老
成人詎意放去較危收來太速一朝符至撩
起𠊳行肰則明鏡本非臺奚竢勤加拂拭通
身金鎖骨何須特地雕鏤不雕鏤非拂拭攛
下火苣云要識真金火裏看神灮頂後明如
日。

鑒吾鏡禪師起龕幻海漚傾夢裏身夢身誰
滅復誰生鐵船無底蹋翻後依舊東山水上
行。

舉火一念纔空萬境忘罄無餘事可商量翻
身㪅入火灮定驚倒霛山老藥王唯我同參
鑒吾鏡公禪師昔聞其語矣今見其人也雖
肰苟不當陽點出未免四眾騰疑現歬諸人
要知此老生緣出處也未乃云秀毓黃山霛
鍾白嶽禪心秋月皎戒德玉壺冰信承曩劫
殊因蔚為緇門翹楚所以寶絡不貪香象銀
籠豈囿冥鴻艸剗金粟堂歬峭措之天肰猶
抂薑賣天童庫裏剛方之自寶正同若乃隻
手旁施扶起唐宮㬜殿津梁不倦濟乃㵣乏
沈疴則勳藏太白之山流芳未沫碑豎昭陽
之口頌說何竆况復􂊂因而時至預知果結
而先期了辦親書遺札告別山僧長揖諸徒
奄肰即化可謂坐脫九峰首座無竢金鴨香
消浩歸布衲如禪不誤同參一偈者矣正當
今日功圜行滿絕後灮歬一句又作麼生道
攛下火苣云從教破屋隨紅燄留得莖𦯆翠
拂天。

玄玄其公煅骨皮膚脫落露真常那固將身
北斗藏火後依肰還入煅精金要見十分黃
惟我同參其公禪師樷林衛霍之臣知識蕭
𣍘之佐始也受生陽羨㱃光之中天降迹縣
知佛日當興少焉脫白龍池耶舍之鹿苑皈
投默計法輪定轉所以二十秊事先師朝挈
缽莫提缾恆隨步武五六處襄法社櫛甚風
沐甚雨歷盡艱辛肰則円山出而毛骨權奇
師窟遊而爪牙𨦟利事應乃爾理實當肰其
奈智困於天刑神疲於物務兼之風雲未遘
羽翮先摧後先師僅五週趨寂滅將一紀於
戲泰嶽穨而羣峰偃象王去而象子隨白日
不移輪青山常舉足寒崖一歸臥嗟哉春復
春今則其徒萃章輩㴱恐異艸之橫生謀遷
涅槃之大宅正當移身換步時如何道得越
格超方句放下骨襯云紅爐一點消嵩雪梅
放香林第一枝。

入塔謾說山前古寺基黃金充國未為奇箇
中欲覓真歸仗須薦一漚未發時一漚未發
時絕豪兼絕𨤲不踐菩提路誰復涉多岐不
挂本來衣安所事資持大眾是則固是提起
骨襯云且道者箇作麼生安置好三腳驢兒
歸載去淨含寶月似琉璃。

三昧寺自覺元孫起龕臨川偶爾羡鱗虬特
傍龍灣下玉鉤天渺渺水悠悠雨笠煙簑幾
度秋絲綸􂊂捲也且任虛舟大眾虛舟既爾
自任且道憑誰撥櫂風力扶帆行不櫂笛聲
邀月下滄洲。

舉火際天風露冷江湄月逐漁歌唱晚時櫂
入蘆華人不見弄灣㴱處許誰知唯我法姪
孫自覺元禪師霛蛇抂握寶鏡當軒力抂逢
緣全超借借故能出頭天界外垂手閙籃中
不動覺場變斥鹵為瓊樓玉宇窅忘根境拈
莖艸作丈六金身憫生時方𠊳利生羨甚腰
纏十萬無佛處示現作佛決𠊳鶴跨揚州妙
用隱全該不謬東明之子神機恣磅礴無違
雙徑之孫正期長此津梁何意去乃良導廣
陵散希音剛奏無生調雅曲早圜痛切湖江
風凄海甸即置只如末後一句又且如何舉
唱桂魄一輪沈曉漢寂灮三昧徧河沙。

瑩維那起龕一蹋黃河水斷流山川行到路
竆頭驂駿驥服驊驑揮鞭直出青霄外俯眎
塵沙界一漚人間天上何處得淹留。

舉火為法綱紀弼我禪樷心珠水湛戒月灮
融何井藤之易脃忽華萼以摧風昔來本無
自今去豈有從無生曲就也雲雨𢿨長空正
當恁麼時𢼿問大眾㪅向甚處與瑩維那相
見金鴨香銷人定後一椎響落碧霄中。

印明都寺封龕法界不容身至真無相䫉誰
穵太虛空突開者一竅蓋因𡚶有生因生有
滅生滅滅巳寂滅見歬唯我印公都寺以廣
大心運無私智力還暜天寶所冀轉無上法
輪坐此界分我人未免自生拘執肰巨澤有
乍與之波浪長空無積久之風雲瞥肰一念
回灮自應千差坐斷况復換步趨無為之岸
移身歸寂寞之鄉可謂爭之不足讓之有餘
者矣正當恁麼時又且如何塵囂無復來芳
徑賸有白雲隔隖封。

起龕衲僧得力句不抂南嶽定抂天台印都
寺你是海州人親從天台來就中得力句還
曾拾著也未若也未曾山僧有箇妙法與你
東西驀過三千南北倒回十萬乃喝一喝云
到頭霜夜月任運落歬谿。

舉火難侵最是祖爺田九鼠三蛇任穴穿幾
度洞肰明劫火松風時到竹坡歬所以古者
道體竭形消而不滅金流朴𢿨而常存此之
是也恁麼㪅說甚麼三十秊前河流東三十
秊後河流西要且世界成與者箇沒交涉世
界住與者箇沒交涉世界壞空亦與者箇沒
交涉且道者箇是甚麼攛下火苣云劈面來
時親薦得當空寶印搭青天。

德山德嵒衡知客起龕四大誰為主勞生一
夢中𡬾凋葉落後赤體露金風喝一喝云秋
雨空梁催去燕晴天歸路快飛鴻。

舉火折佛殿堂燒佛經敲風打雨一枝藤生
平意氣猙獰甚眼活全因箇紙燈衡上座見
未曾昔日龍潭今太白俊鷹點著總飛騰攛
下𠊳燒。

與亾僧下火絕後再穌未為難縣崖攃手真
險墮雖肰大地總平沈未免𣦸活成兩箇不
兩箇火裏蝍蟟吞大蟲青山露出千千朵。

紹宗禪人火西風昨夜連雲㖃驚起法身藏
北斗自是歸根落葉時祖師剛道來無口紹
宗紹宗恁麼會得見歬大眾與爾證明若也
不會山僧不免為汝㪅出隻手攛下火苣云
金剛正體露堂堂說甚來先與去後。

明遠禪人火攢簇不得病難安任是耆婆亦
楚酸驀地四棱俱放倒翻身跳出鬼門關雖
肰如是過得紅爐方好手眼明須是髑髏乾
(善岐黃之術)。

海門寺觀化禪人火為緣觀化桺生肘蜨夢
莊周難啟口驀提火苣云即此機輪是化機
當陽拈出為君剖為君剖休朦朧劈面來時
親薦得海門涌出日輪紅(患瘍癤而終)。

知休禪人火生而非生鏡裏形滅而不滅水
中月水月鏡形兩蹋翻炎天六月飛寒雪休
上人瞥不瞥火雲閃閃燒晴空金剛腦後重
􃆝鐵。

西川德全上座入塔錦江春色遊來早天上
揚州興㪅牽風日經多霜衲破煙華賞徧髑
髏穿葛川月落人歸後遼海塵生鶴返秊喝
一喝云全上座澷留連依舊家山依舊伴合
同船子臥高天(久依本寺圜逝昭陽)。

際門古侍者火福城東際徧南詢入盡塵沙
解脫門一自炙身人遇後徹頭爛卻𣦸生根
看看山僧今日親行此令去也夜來何處火
燒出古人墳。

達本火頭火冷竈著把火熱竈著把火如爾
所作因還爾所得果知因達本體無生笑殺
嵩山破竈墮。

印石禪人起龕末後一句始到牢關把斷要
津不通凡聖設若通去又作麼生無毛鷂子
拍天飛八角磨盤空裏𧺆。

舉火長連牀上參得底涅槃堂裏用不著涅
槃堂裏參得底正恁麼時用不著畢竟如何
用得著去火裏𧺆神龜印文生石上。

德鄰禪人火萬德不將來天涯誰共鄰腳跟
紅綫斷處處自由身雖肰如是㪅有末後一
句不免為汝直頭點破燄裏寒冰連底結楊
華九月落飛聲。

體充禪人火明知生是不生之法因甚卻被
生𣦸之所流轉山僧此際情知爾道力未充
且作𣦸馬醫為爾助力看紅爐烈燄重􃆝火
烜赫金剛眼自開。

隱明禪人入塔不是心不是佛不是物天上
人間幾出沒拈卻髑髏子細看分明一具黃
金骨提起骨襯云大眾正當恁麼時還有分
付處也無一吸長鯨四海乾請君㪅下蒼龍
堀。

爾贒禪人火兜率道撥艸瞻風只圖見性即
今上人性抂甚麼處既得見性方脫生𣦸眼
灮落地作麼生脫脫得生𣦸𠊳知去處四大
分離向甚麼處去明眼人向者裏下得一轉
語許伊縣崖攃手不妨絕後再穌有麼有麼
無語乃云恁麼則山僧不免𠎥贒禪鼻孔為
諸人出氣去也攛下火苣云火後一莖茅鐵
蛇鑽不入。

達竟上座入塔歬歲別我時雪頂龐雙眉今
朝歸來日通身赤骨𩪸八萬四千毛竅隨皮
膚以脫落三百六十骨節似薪盡而火傳就
中知得本命元辰落處焯肰還他究竟大達
之士其或尚涉遲疑不免為你𦕼通綫路雲
藏無縫襖月上不萌支。

了文二化士入塔左提骨襯云此是了禪頭
復右提云此是文白足一人募松江一人化
常熟種稻不為麻植豆還得菽因果既分明
無勞問辠福且道即今疏簿既銷因收果結
後又作麼生好對春風唱鷓鴣辭雲直入亂
峰宿。

夫上座入塔平地起骨堆諸人還知來處麼
正恐未知山僧不免分明說破薙染金粟生
緣平江嘉名錫先子保社知自強眾結鹿城
負淵上座栲栳庫司太白賣寶禪師生薑一
向心肝似雪從來脊骨如剛正當今日皮膚
脫落體露真常又作麼生井底蝦蟇吞卻月
碧蓮池畔睡鴛鴦。

瑞駝僧火誰云曲不藏直須信活中有𣦸如
今𣦸了卻活頂後神灮萬里提起火苣云看
看我見燈明佛本灮瑞如此。

鄂州惟凡禪人起龕平地上𣦸人無數過得
荊棘林方是好手大眾祇如荊棘林巳過底
又作麼生古佛放灮留不住鐵牛無腳也須
行。

舉火不著凡情𠊳聖情吳山楚水競崢嶸而
今黃鶴樓拳倒鸚鵡洲歬月正明急著眼好
惺惺消息盡時全體見鐵蛇火裏嚼寒冰。

入塔少林即說得皮髓南嶽亦分眼舌心驀
過湘南潭又北盡云一國充黃金提起骨襯
云天童者裏要且不肰凡聖目歬齊包裏從
教枯骨作龍唫。

雪霽為持法華三一上座起龕歸源無二路
方𠊳有多譚所以法華法一乘而說三羊車
鹿車牛車名為三車其實即你尋常從朝至
莫長廊下佛殿歬東推西抴一露地白牛之
大車也不見道譬如以牛駕車車若不行打
車即是打牛即是良驥窺鞭見景而行固矣
祇如即今車牛頓息三一俱泯時又作麼生
艸枯鷹眼疾雪盡馬蹏輕。

恆徹禪人起龕未得徹頭須索討箇入路不
得入路過抂全活尚未𣦸既得徹頭須索討
箇出路不得出路到底𣦸了未曾活所以道
門裏出身易身裏出門難若是腳下無私漢
紅幾斷十景神駒過海南五色祥麟步天岸。

舉火般若如大火聚四面不可入般若如清
凉池四面皆可入可入也沒處去不可入也
沒處去祇如全身抂裏許底又作麼生攃手
那邊千聖外回途堪作火中牛。

本具柴頭火羡爾出家晚行業多純恪雨落
打艸鞵晴乾圖得著職供爨下薪日向青山
斫右提鈯斧芟左搓𦬆繩縛鳥道負將歸高
􂿍盡蹋著三昧堂堂受用身由來本具尟明
焯無端擔子折今朝慶快平生真灑落何似
嵩山破竈墮豈爭暜化搖鈴鐸阿呵呵樂不
樂火裏蝍蟟吞大蟲萬里天邊飛一𪀝。

玄宗明耆德入塔梵宮刱就奉玄賓留得袈
裟掩赤身今日仍拋青嶂外肯將餘長累平
人提起骨襯云且道者一落索又作麼生一
豪眾穴俱穿透驚倒閻浮主地神。

定澂禪人雪中火大定等虛空真澂無湛沕
蕩之兮不搖渟之兮不溢塞壑填溝往復來
頑皮頼骨常貞實風吹兮不入雨灑兮不溼
楞嚴究竟未為堅般若金剛喻何及須俶儻
勿啾唧火裏追風木馬嘶瑤天一片成瓊䨓
長沙僧丐夫火以火苣打○云圜同太虛無
欠無餘僧云乞士爾曰丐夫若據本真實佛
祖㭰都盧包胎曾不假誰𢼿強名模名模絕
出籠羅烈燄灮中攃手行岳陽船子洞庭波
僧曇芳火雲白不長白天青自古青羣英銷
歇盡一物鎮長霛長霛一物非根非荄雨陽
不受霜雪安摧人間何地栽培得石上曇芳
透火開。

嶺南憨石火者獦獠太鹵莽昨日室中呈我
伎倆臘襖今朝忽肰輕𩗺未望絕後再穌攃
手不妨快畼喝一喝云喫鞭頑石解翻身從
教活薶與火葬。

希菴尼起龕一番提起一番新固守玄關坐
殺人沒北斗出南辰欲看飛龍千界外密移
一步是通津大眾祇如推不向歬約不退後
底又且如何以拄杖擊龕一下云伸出鐵驢
三隻腳倒騎玉象趁麒麟。

本祐尼火四大分張後諸緣盡捨離涅槃山
側望煙艸正萋迷摧殘峻峭銷爍玄微髑髏
乾盡孃生眼萬里神灮頂後輝。

丸鐘黃居士掩土卓拄杖云者一片地從本
已來體無向背境絕方隅開闢自生佛已歬
莊嚴抂威音那畔非三災之可到豈四運之
能遷良由田地穩密故名金剛王寶剎亦名
無畏師子幢其穩也三世諸佛侵欺不得其
密也歷代宗師天下老和尚跨越無門今則
山僧收將元本契書兩手付與丸鐘黃居士
𠊳請四棱著地全身放倒歸涅槃之大宅統
法海以為家㪅無此界他方誰分客鄉流寓
竹松引畔常露本地風灮百艸頭邊全彰腳
跟大事直得如月臨秋水抂處灮輝似雁過
長空景沈無迹所以道處處真處處真塵塵
盡是本來人真實說時聲不見正體堂堂沒
卻身𢼿問既沒卻身又且如何是堂堂正體
漢地不􂊂秦不管倒騎驢子上揚州(客故維揚)。

人力林子佩火生涯白膊度朝曛荷眾常肩
百二斤扁擔今朝親折卻逍遙一似海天雲
林子佩知也未由汝往因福不修生來日與
苦相磕流離波迸幾多般怙恃無人誰覆蓋
託樷林為倚賴朝斫青山莫負塗通身白汗
流滂沛命何慳孤且脃未登三十早天亾豈
是皇天真不惠聽我言休怨懟以火苣打圚
相云唯此一事浩肰均富不有餘貧不匱抂
汝躳無缺壞大威灮㱃火摩尼雨寶之時珍
徧界劫可燒渠無礙不增不減自金剛身去
身來常三昧肩上鍬手中耒喝一喝云者回
盡付丙丁翁一筆勾銷竆鬼債攛下𠊳燒。

* 雜著

** 門牓

旃檀林內般若禪樷非伊蘭之所生維祥麟
之攸萃但以近代主法者多惡欲行腳者無
正因上欲一切人為其徒下挾所懷來以必
償致令泉石多競囂之士山林尟寂寞之賓
職此厲階漸不可長今則天童門下一任路
絕人荒𢼿將三轉語試問諸仁者若能善機
置答許伊共住入堂苟不如斯免相累及太
白山高聿旂峰長知你搆他不及祇如玲瓏
嵒因甚七穿八穴雙鏡橫開青松夾道猶是
放行邊事因甚清關界斷把他流水不住洞
山麻三斤雲門乾矢橛南山起雲北山下雨
即不問你諸人祇如䲭吻因甚齩卻佛殿脊
山僧投老霛峰期於遯世完真而已雖有衲
子數輩皆素所隨從既不領眾匡徒自當謝
辭雲水况室廬湫隘㴱慮屈辱高贒其有為
法忘軀必欲同入𠈃社者請下三語如果相
應方許客司延接一曰隔江望見資福剎竿
𠊳回尚好與三十拄杖祇如上門上戶合喫
多少二曰不出戶身徧十方未入門常抂屋
裏是伊據箇什麼道理三曰諸人知處良遂
總知良遂知處諸人不知𢼿問如何是良遂
知處。

龍門高啟為騰碧漢之魚爐鞲弘開豈鑄囊
錐之鐵𠎥曰過江即扶櫂利涉同人苟其索
馬還奉鹽曷稱智者况新條非同舊例選佛
不類選官參差鄉國一言迢遞白雲萬里欲
定當家真種艸須知格外有玄筌鼻孔昂藏
固從苗以辨地目機銖兩庶因語而識人果
肰點著知歸寧惜開關延納若或一籌莫展
且居門外艸菴三問既陳聲銷速道道無橫
徑因甚立者皆危一人有口道不得姓氏為
誰過抂什麼處盡大地是沙門一隻眼且道
杭州觀察使即今排衙也未。











* 御札

錫杖還山時縈遠念茲覽音問式慰朕思
來伻言旋裁書附徃竝有欲語者朕每念
法門輒景先哲知雪嶠大師藏塔卓立雲
門後學諸方應共瞻仰比聞山界雖分基
址漸圯恐秊㴱人遠陵毀堪虞今特捐五
百金重為修治雖未必足窣波之費肰經
朕一為整葺人必改觀起敬自不𢼿復行
侵侮矣禪師重念儀型久懷崇飾當勉為
經理承朕敬禮尊宿之義以副夙心故茲
特屬禪師其悉之。

順治十七秊四月


天童弘覺忞禪師語錄卷第二十

* 音釋

窅
(伊鳥切音杳深遠貌)。
脃
(此芮切音小耎易斷也俗作脆)。
𩪸
(浪狄切音
歷骨病)。
芟
(師銜切音衫刈草也)。
蝍蟟
(上節力切即下憐蕭切音遼蝍蟟蟲
名)。
𪀝
(于權切音緣同鳶鷙鳥也)。