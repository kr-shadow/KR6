#+TITLE: 般若心經略疏顯正記-唐-法藏
#+DATE: 2018-05-12 10:22:42
#+SOURCE: github.com/kanripo/KR6c0150 master dd29d2c7                
No. 531般若波羅蜜多心經略疏顯正記卷上

般若心經疏顯正記(并序)
縉雲沙門釋　仲希　述

予甞輙以贒首大師般若心經疏注於經文之下
兼治科文又述記一卷釋之目曰顯正文華無取
葢逃學者忽忘之患豈敢呈諸先覺云爾時皇宋
慶曆四年歲次甲申季冬月朔日序。


「般若波羅蜜多心經略疏(并序)。」

【釋疏分二初題目二初經疏總題十字之題能所
三重略疏二字為能解餘為所解經字為能詮上
皆所詮心字為能喻上皆所喻今總取一經之題
為疏之別名疏即通名也般若心經之疏依主受
稱般若等八字如下開題處釋言略疏者以此疏
但釋經文大旨更不委明三科境智等諸法名體
故云略也又簡非解廣部但釋略本亦名略也疏
者疎也決也疎通經文決擇義趣故曰疏也并序
者以顯此疏兼有一序也。】

「翻經沙門　　法藏　述。」

【二述疏人號翻經等者以疏主曾預譯場備翻經
論今從勝從略故但云翻經也沙門者即釋子之
通號梵語沙門此云勤息謂能勤修戒定慧息滅
惑業苦者故通號為沙門即生善滅惡之稱也法
藏者即疏主之名諱本康國人姓康氏平居西太
原寺華嚴第三祖立五種教以判如來一代聖言
理無不盡後人制譔罔敢不遵廣有著述今現流
行聲震一時道光千古敕謚賢首大師具如別傳
述者明非制作亦是謙辭也故論語云述而不作
信而好古等。】

「夫以真源素範沖漠隔於筌􂎶。」

【二疏文三初總敘大旨二初廣敘經文然般若有
三一實相即所觀之理體二觀照即能觀之智用
三文字即詮二之教今具敘者以下疏文總用此
三為宗趣故文二初敘所詮四初境智離言詮然
此境智文中各有四義一正指體二歎體德三顯
體量四示體離過入文即見文二初明理境夫者
發語之端以由也真源二字即正指實相般若為
所觀理體也真謂真實源即是喻由此實相本非
偽妄故曰真下經云是故空中無色無受想等有
隨緣義喻之水源能分萬派下經又云空即是色
也素範者謂此理體惑不能染故曰素素潔也軌
生物解任持自性故曰範範法也法以軌持為義
故此歎理體之德也沖漠者沖深也漠謂沙漠謂
此理體竪窮三世故曰沖圓覺疏云過去無始未
來無終橫徧十方喻之沙漠廣無邊故圓覺疏又
云十方窮之無有涯畔此顯理體之量也下示理
體離過故曰隔於筌􂎶也隔猶絕也筌能捕魚􂎶
能網兔故周易云得兔忘􂎶得魚忘筌今借筌􂎶
喻言教魚兔喻理境見真理者須忘言教猶得魚
兔者須忘筌􂎶也夫真理雖假文字詮顯且真理
之體本非文字佛頂經云玅性圓明離諸名相般
若經云總持非文字文字顯總持既體絕文字故
云隔於筌􂎶也。】

「玅覺玄猷奧賾超於言象。」

【玅覺下二顯觀智玅覺二字正指觀照般若為能
觀智體也玅名于不可思議覺即是照以此智體
言思罔及故曰玅下經云行深般若等靈明鑒照
故曰覺下文云般若以神鑒為體等玄猷者玄即
幽玄猷道也即總指此智之體是幽玄至極之道
也然道有二義一為因義無量果德非智不證故
二能通義始自凡夫皆由此智到極果故即總名
猷也此歎智體之德也奧賾者即竪深之義顯非
權小之淺智故云奧賾大論云智度大海唯佛窮
底下文云行深般若稱之奧賾不亦宜乎以竪該
橫故但標奧賾此顯智體之量也刊定記說慧能
揀擇故在因中智但決斷唯居果上今慧即智未
可分張下示智體離過故云超於言象也言謂語
言象似也當其義也夫語言義相皆由分別今此
觀智體非分別故超言象也周易又云得象忘言
得意忘象。】

「雖真俗雙泯二諦恒存。」

【雖真下二明境智體不二三初別明境智不二二
初明境不二然此所觀實相之境非真非俗而真
而俗故得二諦即存即亡存亡不二也言真俗雙
泯者泯亡也真即真諦一體無殊俗即俗諦萬境
有異今明真即俗故真亡俗即真故俗亡既互奪
兩亡名為雙泯也二諦恒存者存在也俗即真故
真在真即俗故俗在既相亡互在故曰恒存恒常
也如上所明即顯而隱故雙泯即隱而顯故恒存
隱顯同時唯一實相般若為所觀境豈不玅乎經
部順機別明空爾故下文云照五蘊空又云諸法
空相大部之中咸言清淨等若論通意理乃常圓
下文云色即是空空即是色等由是疏主下文判
歸實教攝者得意在茲。】

「空有兩亡一味常顯。」

【空有下二明智不二所觀之境既存亡不二能觀
之智亦隱顯同時函蓋之義可以為況言空有等
者空即照真是如理智有即照俗是如量智真境
無相智照名空俗境萬差智觀稱有今以空即有
故空泯有即空故有泯故曰兩亡亡泯也此智文
中但亡而不存者顯在上文也一味等者此即總
結存亡不二唯一觀照般若為能觀之智體非生
滅故曰常顯。】

「良以真空未甞不有即有以辨於空幻有未始不空
即空以明於有。」

【良以真空下二通釋不二所以或曰境智各二名
義懸殊云何此中俱言不二故今委釋令知所以
也良以等者良實以由甞曾也意謂前說真俗不
二者實由真諦之空常自隨緣成俗諦有未曾間
斷故云未嘗不有即有等者既全空成有反知有
即真空所以前說即俗是真故云即有以辨於空
也幻有等者始亦猶曾也俗諦之有從緣無性即
真諦空未曾有實故云未始不空即空等者既全
有是空反知空即幻有所以前說即真是俗故云
即空以明於有也所觀之境既真俗不二唯一實
相能觀之智豈可殊塗準境思之無煩委釋問向
明不二境智各辨今釋所以何故不分答體即用
故理非智外用即體故離智無理體用不二猶珠
與光凡夫本具諸佛證得凡聖自異一心豈殊疏
今通釋意在於此。】

「有空有故不有空有空故不空。」

【有空下三約義通結不二言有空等者上俗諦之
幻有即空之有是體不異空故云不有此結上即
俗之真也空有等者上真諦之真空是即有之空
體不異有故云不空此結上即真之俗也所觀既
然能觀亦爾故通結也。】

「不空之空空而不斷不有之有有而不常四執既亡
百非斯遣。」

【不空下三遣情執然前境智體用雖別性明無殊
不斷不常非空非有凡邪迷倒異計紛紜前雖具
明又恐難忘情執故今遣蕩令見心源也言不空
等者顯上真空是即有之空空若離有即是斷空
今既不爾故云不斷不有等者顯上幻有是即空
之有有若異空即成常有今既不爾故云不常言
四執者空有斷常但計一種故名四執又一異有
無各有四句謂一非一等如次所引隨計其一亦
名四執言百非者起信記云此於一異有無等四
句上明之謂一非一亦一亦非一非一非非一為
一四句異等例此共成十六又過現未來各有十
六成四十八又巳起未起各四十八并根本四都
成百非也今疏意但不生分別寂爾亡懷情執自
除過非斯泯故云四執既亡百非斯遣。】

「般若玄旨斯之謂歟。」

【般若下四結玄幽般若二字即正指此經亦傍該
廣部如上所敘一經所詮若境若智玄玅旨趣理
極於此故云斯之謂歟斯此歟語辭也。】

「若歷事備陳則言過二十萬頌若撮其樞要則理盡
一十四行。」

【若歷下二敘能詮上敘所詮既當實相觀照二種
般若今敘能詮即是文字般若也文三初示廣略
文若歷等者顯彼廣部也陳說也然般若廣部六
百卷文總開八部謂大品小品等其中所說始自
色心終乎種智八十餘科今顯其廣故云二十萬
頌言頌者諸疏所說凡有四種一阿耨窣都婆頌
此不論長行與偈但數字滿三十二即為一頌二
伽陀此云諷頌亦云直頌直以偈頌諷美法門故
三祇夜此云應頌應前長行頌故四集施頌積集
法義令誦持故今於四中即初是也若撮下顯此
略本也撮取樞即門臼喻其要也以一總多曰要
理即義理意謂若具歷事相備說法門誠如廣部
六百卷文若擇其宏綱取其要義即此略本攝廣
巳周故云理盡一十四行古來經文皆以十七字
為一行故今經但有一十四行也。】

「是知詮真之教乍廣略而隨緣。」

【是知下二明廣略意二初廣略由機是知者指上
文辭乍者權宜文稱教詮真理故曰詮真之教意
謂前文所敘或廣或略者但由機有利鈍使之然
矣利者宜聞略說則悟鈍者宜聞廣說方解本非
佛意故云乍也緣謂機緣即利鈍者然今但約悟
解而分利鈍若約聞持分利鈍者義則反此非今
疏意。】

「超言之宗性圓通而俱現。」

【超言下二理常不異宗主也所詮真理是一經之
主故名為宗離言說相故曰超言能詮之教雖有
廣略所詮之理則無增減本自圓融平等顯現故
云性圓通等。】

「般若心經者實謂曜昏衢之高炬濟苦海之迅航。」

【般若下三歎功能勝二初正歎言實謂者即指定
之辭曜照也昏衢者衢謂衢路昏衢喻二障即生
死因次云苦海即生死果然三界有情常居苦趣
飄沈生死不證菩提者靡不皆由此也二障名體
廣有會釋存乎別卷若略明者唯識論中一名煩
惱障體即根隨二名所知障體即無明持業依主
具如別說所宗既異不須繁引金剛疏云煩惱障
障心心不解脫所知障障慧慧不解脫既是有情
生死根本又能障翳無生理智其猶昏暗衢路履
即顛墜莫詣前所故以為喻言高炬者即火炬高
炬喻般若也即意謂若能依此經文發深玅慧了
心本寂見法元空然後悲智兼修自他俱運泯乎
取捨亡矣順違則二障潛袪三空可契亦猶火炬
高照昏衢頓明豈有前所而不速至哉故云實謂
曜昏衢之高炬也濟苦等者濟救迅疾航謂舟航
迅航亦喻般若也苦即分段變易二種生死由上
二障之所感故二死苦相無有邊際喻之若海然
三界無定靡不皆苦眾生不敏妄計為樂以智觀
之何可樂耶故我大聖由悲願力特演斯典濟救
有情使即登般若之智航疾度竛𥩵之苦海故下
經云行深般若照五蘊空度一切苦等。】

「拯物導迷莫斯為最。」

【拯物下二結歎拯接導引也物謂物機迷謂迷惑
斯乃顯此一經決能引導迷者拯接物機離二障
昏暗之衢踐智慧坦明之道則涅槃高岸尚可即
登生死微波何疑不度寄語後學思而行之以前
正歎中云曜昏衢濟苦海故今總結上義乃曰拯
物導迷莫斯為最也。】

「然則般若以神鑑為體波羅蜜多以到彼岸為功心
顯要玅所歸經乃貫穿言教。」

【然則下二略敘經題二初正敘般若等者般若此
云智慧神名不測鑑謂鑑照體即性也意顯此智
雖不可測而性常鑑照故云以神鑑為體也波羅
蜜等者唐梵雙舉也顯此智有離此到彼之功能
故離到之義如下釋題處辨心顯等者以人心藏
是一身所歸要勁微玅之處喻此略本是彼廣部
之要也亦如下釋經乃等者法喻竝彰也以經能
持義喻線能貫華顯不散失故此經則是能持義
理之言教故曰經乃貫穿等也。】

「從法就喻詮旨為目故云般若波羅蜜多心經。」

【從法下二總結法即所喻謂般若等心字是能喻
詮謂能詮即經之一字旨謂所詮旨趣即上法喻
等是則乃法喻能所合為此經題目故總結云從
法就喻等。】

「將釋此經五門分別一教興二藏攝三宗趣四釋題
五解文。」

【將釋下二別釋經文二初列章五門等者前三懸
判後二釋經然此五門生起有緒何則夫聖人說
教必有因由故辨教興言教既興不逾三藏故論
藏攝雖知所攝大旨若何故示宗趣巳知大旨經
目須明故曰釋題題目雖彰入經未曉故須解文。】

「初教興者依大智度論云如須彌山王非無因緣非
少因緣令得震動。」

【初教下二隨釋五初中二初舉論譬喻此論是龍
樹菩薩造釋大品般若經今釋般若故特引用須
彌等者梵語具云蘇迷盧此翻妙高四寶所成曰
妙出水八萬由旬曰高眾山中尊故曰王非無等
者反顯彼山有因緣故多因緣故方得震動此山
震動須有勝緣謂諸佛示生八相成道等具如彼
論中論云未曾有一法不從因緣生。】

「般若教興亦復如是具多因緣故。」

【般若下二顯經因緣三一標具多緣般若等者彼
論所顯般若之教須具緣興同彼妙高非緣不震
故云亦復如是等。】

「一謂欲破外道諸邪見故二欲迴二乘令入大乘故
三令小菩薩不迷空故四令悟二諦中道生正見故
五顯佛勝德生淨信故六欲令發大菩提心故七令
修菩薩深廣行故八令斷一切諸重障故九令得菩
提涅槃果故十流至後代益眾生故。」

【一謂下二略顯十意然此十意不離人法解行因
果悲智自行化他前三是人餘皆是法又四五屬
解六至第八屬行又前八是因九當於果又前九
是智後一是悲又四至九是自行餘皆化他斯則
不獨般若一經亦通餘典以俱須具此諸因緣故
今以類從通束為四一破邪小執外道等者心行
理外唯修邪因故名外道顯非正解故曰邪見然
外道邪見不離斷常依此而起六十二見等廣如
別卷法華云深著虗妄法堅受不可捨若知空寂
諸見自亡故云破也二乘者即聲聞緣覺也此二
類人但住化城不登寶所唯能自利不慕化他若
聞中空必亡彼此遽迴小徑頓進大塗故云欲迴
二乘等小菩薩者即十信心及加行位十信則未
解法空如下所引寶性論中三疑者是加行則分
別未亡以空為得如頌云以有所得故非真住唯
識通是迷徒例貶為小若聞般若融蕩是非可入
三賢即階十地故云令小不迷也四令下二令因
行成二諦等者了真即俗知俗即真真俗無殊唯
一中道方名正見如下經云色即是空空即是色
空色即是真俗二諦既互相即是顯中道也顯佛
德等者佛德無量四義統收即常樂我淨也圓覺
疏云常樂我淨佛之德也諸法雖空佛德無爽於
此忍樂淨信無疑發菩提心者菩提心體即悲智
願也以真空妙本彼此咸同他既長迷用悲下化
自猶未證以智上求若闕要期曷能成辦三心之
體自此而興修深廣行者然菩薩行總有二種一
者隨相二者離相由離相故寂然無得故名為深
即依真如門修止行也由隨相故萬行具修故名
為廣即依生滅門修觀行也二行相資不可偏觀
據金剛疏云故雖䇿修始終無相令斷重障等者
障即煩惱所知略如前辯能壓有情永沈苦海故
名為重若明空理二障何存金剛疏云二執若除
二障隨斷今經同部意亦準知然欲修道正解居
初此解現前以信為本信解既備必發三心信解
發心意在修行妙行斯就惑障自亡次第五緣理
應若是九令下三使果德滿菩提即智果涅槃即
斷果如下經云依般若故得菩提涅槃等十流下
四為益未來至後代等者代世也夫談空蕩著意
在益生豈為一期須傳來劫由茲彼論囑勸頗殷
寄語後賢無倦持說巳上十緣束為四者夫般若
一經意在破執執情既遣因行須修行既巳成果
證斯獲既自證果說教化他般若之興唯為此也。】

「略說此十具收彼意令知教興。」

【略說下三結意歸宗略說等者意云彼論多緣不
出此十大品既爾今經亦然故云令知教興也。】

「第二藏攝者謂三藏之中契經藏攝二藏之內菩薩
藏收。」

【二中二初明藏攝三藏者即經律論也梵語欲底
修多羅此翻契經即契理契機之經也表非律論
故云契經藏攝具辨此三如圓覺起信等記鈔二
藏者即聲聞菩薩也三藏約法二藏約人由上三
藏詮示小乘理行果者名聲聞藏詮示大乘理行
果者名菩薩藏今經既云菩提薩埵得究竟涅槃
知非小乘故此菩薩藏攝。】

「權實教中實教所攝。」

【權實下二明教攝然今經雖大大乘語通有權實
故實教攝者下經云色即是空空即是色是顯色
空不二唯一中真又說因人果人皆證究竟菩提
涅槃應知非權故實教攝問賢首五教判盡群經
般若談空義當始教始教屬權何云實攝答若就
別論正唯始教今約通義故實教收圓覺疏云言
有通別就顯說故前明境中說文略辯然是權實
之實非終實也學者思之。】

「第三宗趣者語之所表曰宗宗之所歸曰趣。」

【三中二初總釋名語即語言表謂表示宗者尊也
尚也歸趣皆向義也斯則語為能表宗為所表語
言表示所尊尚者必有所向之處故云語之所表
等也。】

「然先總後別總以三種般若為宗一實相謂所觀真
性二觀照謂能觀妙慧三文字謂詮上之教不越此
三故以為宗。」

【然先下二別釋義二初總唯釋宗然般若論說般
若有五種前三如疏四相應般若即與智同時心
王心所五眷屬般若即與智同時五蘊前三為正
故今用之一實相者大論云從本以來不生不滅
是為實相名此實相為所觀境也二觀照者既有
所照之境必有能照之智名此照用為能觀智也
三文字者即是能詮前二之言教也斯則能觀所
觀能詮所詮總為語之所宗故云不越等實相及
文字亦名般若者實相能發慧文字能詮慧故俱
名般若也又金剛疏云文字性空即是般若。】

「別亦有三初教義一對以文字教為宗餘二義為趣
二境智一對以真空境為宗觀照智為趣三因果一
對以菩提因行為宗菩提果德為趣。」

【別亦下二別兼宗趣一教義等者此則總取前三
般若分為宗趣也義即所詮前二般若教即能詮
文字般若夫宗能詮言教之意趣所詮境智之義
也二境智等者於上所詮境智二法而分宗趣也
夫宗真境者意在由境發智以智照境故以智為
所趣也三因果等者菩提是果因行是智即能證
菩提之因行也斯又以前能照之智為宗因中宗
習此智行者意欲趣證菩提果故故以果德為趣
也然此三對初則約解次則約行後則約證解行
證三正是一經之宗趣也。】

「【經】般若波羅蜜多心經

第四釋題者亦有三對初教義分二謂般若心是所
詮之義經之一字是能詮之教。」

【四中疏三初牒章二正釋經題三初中二初別指
教義例前宗趣中三故今云亦也教義等者顯此
經題雖具八字總而言之不離教義之二也般若
是法心即是喻法喻屬所詮義。

經字屬能詮教也。】

「即能詮般若心之經依義立名。」

【即詮下二總顯立名能詮下義如向釋依義等者
依於所詮法喻之義以立能詮一經之名是故題
名般若等。】

「二就所詮義中法喻分二謂般若等是所詮之法心
之一字是所引之喻。」

【二中二初別指法喻此除經字唯就所詮七字之
中而分法喻之二也。】

「即般若內統要衷之妙義況人心藏為主為要統極
之本也。」

【即般若下二以法合喻初指法也即般若內者總
指廣部統要下顯今略本統總也要徑也衷中也
正也以此略本所詮法門總攝廣部六百卷內要
徑中正微妙之義也況人下指喻也如人身中雖
有五藏若克明主宰要徑統攝至極之元者唯一
心藏故云為主為要一身四藏用喻廣部心藏統
要以喻此略文況比也。】

「三就前法中體用分二謂般若是體此云智慧。」

【三中二初釋體此又除心一字唯就所喻法中六
字以分體用之二也文二初正指體翻名刊定記
說那若翻智即屬果般若翻慧即屬因今此通論
故翻智慧。】

「即神悟玄奧妙證真源也。」

【即神下二正顯智體即神悟等者悟即覺也顯不
測智本覺自然幽玄深奧為其體也妙證等者證
即冥契之義謂此智體微妙冥契真空之源也以
是即理之智故故云妙證心源也。】

「波羅蜜多是用此云到彼岸。」

【波羅蜜下二釋用二初指用翻名到彼岸者刊定
記云生死為此岸有情居故煩惱為中流最難渡
故涅槃為彼岸諸佛住故即以彼岸喻於涅槃也
涅槃為所到慧為能到故到字能所俱通。】

「即由斯妙慧翻生死過盡至真空之際即揀不到彼
岸之慧故以為名。」

【即由下二正顯智用生死過等者夫有情不得證
真空者皆由分段變易二種生死為過患本妙慧
若發了諸法空空病亦空翛然無寄何有生死此
岸而不離涅槃彼岸而不到乎真空即涅槃也既
能翻生死得到涅槃非用如何故云由斯妙慧等
揀不到等者然凡夫淺慧但明有漏是生死因不
出三界此不足論二乘之慧雖名無漏唯證偏真
但亡分段十地菩薩分有變易此二類人亦未名
為究竟得到彼岸之慧今此妙慧解二空理修二
空行斷二障惑離二死苦證二德樂安住妙覺無
住涅槃方名究竟到彼岸慧此約極果以明彼岸
故云即揀不到等優劣既殊故須揀辯。】

「謂體即用故法之喻故義之教故立斯名耳。」

【謂體下三六釋結歸前文巳約教義等三通解一
題故今總結前三歸於六釋體即用者結前第三
也顯此妙慧全神悟之體成離過之用故云即也
法之喻者結前第二也法即般若喻即心字揀喻
非法故云之也義之教者結前第一也法喻屬所
詮義經字是能詮教揀能非所故亦云之也一即
持業餘二依主故立斯名者謂集經人約上教義
等三對以立一經之名名為般若波羅蜜多心經。】

般若波羅蜜多心經略疏顯正記卷上

般若波羅蜜多心經略疏顯正記卷中


「【經】觀自在菩薩。

自下第五解文者此既心經是以無序及流通也。」

【五中疏二初總分經三初牒章指略此既心經等
者意謂三分具足巳彰廣部今搜彼要成此略文
故喻人身心藏為主由是此經無序及流通也然
序分有無詒謀鈔中具有會釋避煩不引。】

「文中分二初明顯了般若後即說呪曰下明祕密般
若。」

【文中下二總分經文。】

「所以辯此二者。」

【所以下三顯分文意二初牒難或曰說一般若顯
祕奚為。】

「謂顯了明說令生慧解滅煩惱障以呪密語令誦生
福滅罪業障為滅二障成二嚴故說此二分。」

【謂顯下二釋通謂顯等者此明初段說顯了意大
聖至慈顯說法義欲令有情發生妙慧解空斷惑
聖意在此故云令生慧解等以呪等者此明次節
說祕密意夫言祕呪唯佛能知不通他解既不通
解無由發慧故但誦持獲無漏福福源既達何有
有漏業塵而不蕩乎故云生福滅罪等然此二段
福慧互通以同是聖言俱名般若若明傍正於義
無違學者思之冀無偏執為滅下顯益也惑業既
滅福慧現前嚴本法身成三德果故云為滅等也。】

「就前文中亦二初略標綱要分二從舍利子色不異
空下廣陳實義分。」

【二別科釋二初顯了般若疏三就前下初分經就
前等者即指顯了般若一段經文也綱是網上大
繩能總眾網故曰要欲舒網目須先舉綱以喻欲
廣義門須先略示故有略廣二段經也。】

「以義非頓顯故先略標非略能具故次廣釋又前是
據行略標後即就解廣陳。」

【以義下二顯意以義等者準向思之又前等者略
標中云行深般若即是據行廣陳一段顯諸法空
意令生解也又此二段若更委明初段但舉行證
次節具明解行斷證故亦名略標及廣陳也具如
下記。】

「前中有四一能觀人二所行行三觀行境四明觀行
利益此初段也。」

【三隨釋二初略標綱要分經疏三前中下初分科。】

「觀自在菩薩者是能觀人也謂於理事無閡之境觀
達自在故立此名。」

【二隨釋一中疏二初釋別名經觀自在者別名也
揀非文殊等故觀即能觀之智自在即兼境智也
亦名觀世音觀亦能觀智世音即所觀境皆從境
智為名也疏二初約二行別明二初約自行理事
等者理即真如門是真諦境事即生滅門是俗諦
境真即俗故理不閡事俗即真故事不閡理如此
觀達圓融無閡唯是一心故自在矣此即自行也。】

「又觀機往救自在無閡故以為名焉。」

【又觀下二約化他遇有緣機以無緣力現身說法
而救度之隨所見聞無不獲益故云自在無閡妙
經云應以佛身得度者即現佛身而為說法等即
此化他也。】

「前釋就智後釋就悲。」

【前釋下二約悲智總結前自行即上求屬智次化
他即下化屬悲悲智二心是萬行本約斯二義以
立別名也。】

「菩謂菩提此謂之覺薩者薩埵此曰眾生。」

【二釋通名經菩薩者即通名也以文殊等皆得名
故疏二初翻名菩謂菩提等者意謂若具足梵語
須云菩提薩埵此云覺有情疏云眾生即有情也
以此方好略故除提埵二字但云菩薩也。】

「謂此人以智上求菩提用悲下救眾生從境得名故。」

【謂此下二釋義以智及悲是能求能救之心覺及
眾生是所求所救之境以能從所故云從境等然
釋菩薩具有多義恐繁不敘。】

「【經】行深般若波羅蜜多時。

二明所行之行謂般若妙行有其二種一淺即人空
般若二深即法空般若今簡淺辯深故云行深般若。」

【二中疏二初約二空簡顯釋行深人空者亦名我
空了人我見畢竟無有名為人空此慧現前但證
偏真故名為淺法空者照蘊等法緣生無性名為
法空此慧若顯能至菩提故名為深今簡人空慧
之淺以顯法空慧之深由是經文特云行深般若
也。】

「言時者謂此菩薩有時亦同二乘入人空觀故法華
云應以聲聞身得度者即現聲聞身等今非彼時故
云行深時也。」

【謂此下二約三乘簡顯釋時字有時等者謂此菩
薩或時遇有聲聞緣覺小乘機時即權現彼身示
同彼證人空淺智為彼說法也故法華下引證上
義亦兼緣覺故云等也今非下顯今經說非入人
空淺智之時是入法空深智之時故經云行深般
若時也。】

「【經】照見五蘊皆空。

三明觀行境謂達見五蘊自性皆空即二空理深慧
所見也。」

【三中經照見二字即前深智之用也五蘊如下釋
疏達見等者由前智用通達照了色等五蘊本不
曾生今亦無滅既無生滅自體元無故曰皆空即
二空等者此顯經中空字總含人法二空之理也
深慧下釋照見二字謂此二空理即是二空深慧
照見也淺不至深故前揀非入人空智深必該淺
故今是二空智照二空理也故云即二空理深慧
所見。】

「【經】度一切苦厄。

四明觀行利益謂證見真空苦惱斯盡當得遠離分
段變易二種生死證得菩提涅槃究竟樂果故云度
一切苦厄也。」

【四中疏謂證見真空者是躡前經文為今度苦之
由也謂菩薩行深般若照五蘊空觀行成時現量
親見真如空理所以得度一切苦厄故次云苦惱
斯盡也此二句是標當得下正釋此句經文也當
得遠離者是釋度字分段下二句正出所度苦厄
之相亦是釋標中次句也一切苦厄二死收盡言
分段者三界凡夫由因緣力壽有分限身有形段
死此生彼名分段生死變易者地上菩薩由悲願
力變麤身為細質易短壽為長年體是生滅名變
易生死具如唯識論說證菩提等者預取下文以
成今義二死之苦既度二果之樂必證故下經云
依般若故得菩提涅槃等此釋標中初句既見真
空必得二果也故云下結意歸經。】

「上來略標竟。」

【上來下三總結可知。】

「【經】舍利子色不異空空不異色色即是空空即是色
受想行識亦復如是。

自下第二明廣陳實義分於中有五一拂外疑二顯
法體三明所離四辯所得五結歎勝能初段文有四
釋一正去小乘疑二兼釋菩薩疑三便顯正義四就
觀行釋。」

【二廣陳實義分疏二自下下初標章分科此五生
起者疑情若除方顯法體法體所離唯三科等既
盡所離必有所得皆由般若須歎勝能。】

「初中言舍利子者舉疑人也舍利是鳥名此翻為鶖
鷺鳥以其人母聰悟迅疾如彼鳥眼因立其名是彼
之子連母為號故曰鶖子是則母因鳥名子連母號
聰慧第一標為上首故對之釋疑也。」

【二隨科釋義五一中二初舉疑人經舍利子者舍
利是母名子之一字正屬尊者是舍利之子故云
舍利子疏初翻名以其下乃至因立其名是名尊
者之母得名鶖名鷺之由也以此子之母聰慧悟
解辭辯無滯似彼鳥眼動轉分明故立茲號是彼
下釋子之一字文亦可見故曰鶖子者是鶖之子
也又此人母身形美好眼珠分明故有翻為身子
珠子聰慧等者佛弟子中智慧無雙故對之以釋
疑也。】

「彼疑云我小乘中於有餘位見蘊無人亦云法空與
此何別。」

【二拂所疑經色受想等即是五蘊也意謂幻色體
空故色不異空真空現色故空不異色雖云不異
二相猶存恐滯執情故須重遣云色即是空等也
色外無空故色即是空空外無色故空即是色色
空俱泯唯是一心色蘊既然餘四亦爾故云受想
等亦如是也如是了者方今經解行之境疏四初
中三初約有餘位疑釋初二句二初舉疑初二句
總別標章彼疑下出舉疑也言有餘者未能灰身
滅智巳前有餘身在故曰有餘疑意云我小乘宗
雖未灰滅見蘊法中無我無人亦名法空與此大
乘法空何別。】

「今釋云汝宗蘊中無人名蘊空非蘊自空是則蘊異
於空。」

【今釋下二釋遣二初正顯彼過汝宗但見五蘊法
中無我無人名蘊法空非解五蘊自性本空是則
蘊法與空有異故云蘊中無人等。】

「今明諸蘊自性本空而不同彼故云色不異空等。」

【今明下二以經釋遣今此大乘了斯蘊法皆從緣
生本性自空非同汝宗蘊與空異故經遣云色不
異空兼次句經故云等也。】

「又疑云我小乘中入無餘位身智俱盡亦空無色等
與此何別。」

【又疑下二明無餘位疑釋次二句二初舉疑言無
餘者灰滅身智無苦依餘故曰無餘疑意云我小
乘宗入此位時身智俱滅蘊法滅後亦名法空與
此大乘法空何別。】

「釋云汝宗即色非空滅色方空。」

【釋云下二釋遣二初正顯彼過汝宗之中空須滅
色未滅不空。】

「今則不爾色即是空非色滅空故不同彼。」

【今則下二以經釋遣大乘不爾蘊體即空不須待
滅故經遣云色即是空等。】

「以二乘疑不出此二故就釋之。」

【以二下三總結文顯可知。】

「二兼釋菩薩疑者依寶性論云空亂意菩薩有三種
疑。」

【二中三初引論舉疑人疑空之念惑亂意根名空
亂意然此菩薩位在十信毛心未決猶豫多端亦
是鈍根利者巳信必無此疑。】

「一疑空異色取色外空。」

【一疑下二牒疑對經斷三初疑空異色對前二句
二初舉疑辭空相虗通色相質閡名義既別故取
色外空也。】

「今明色不異空以斷彼疑。」

【今明下二以經斷疏中雖指初句經文意兼次句
以義無別故也。】

「二疑空滅色取斷滅空。」

【二疑下二疑空滅色對第三句二初舉疑辭滅色
等者此疑色不是空滅色方空義若然者與小何
別故云取斷滅空也。】

「今明色即是空非色滅空以斷彼疑。」

【今明下二以經斷既疑滅色是空故經斷云色即
是空不復待滅也。】

「三疑空是物取空為有。」

【三疑下三疑空是物對第四句二初舉疑辭此疑
色外別有實物是真空體故疏云是物及為有等。】

「今明空即是色不可以空取空以斷彼疑。」

【今明下二以經斷色外無物別是於空故經斷云
空即是色也不可以空取空者所執之物實體元
無即上空字空即無也若以所執元無之物為真
空者即是以無取真空也決無此理故云不可等。】

「三疑既盡真空自顯也。」

【三疑下三結斷疑利益前記云疑情若除方顯法
體者意在於此。】

「三便顯正義者但色空相望有其三義。」

【三中二初泛以三義通釋色空二初牒章總示顯
正義者疏有四科前二斷疑後一約行正釋經文
色空無閡自在之義唯是此段故云顯正義也言
但色空等者但即泛指之辭也意云但是色空互
相影望法爾有此相違等三義由此三義為下別
釋經文廢巳成他等四義之張本也下記自配。】

「一相違義下文云空中無色等以空害色故準此應
云色中無空以色違空故若以互存必互亡故。」

【一相下二正明三義三一中下文空中無色等者
以經證成空色相違義也由下經云是故空中無
色聲香等此文正是空違色義以空害色者既云
空中無色是知空能害色令色相隱如冰成水水
害冰相也準此等者空既害色色亦害空經雖無
文意乃含有若以等者空現色亡色在空隱故云
互存等以互存亡故成相違也。】

「二不相閡義謂以色是幻色必不閡空以空是真空
必不妨色。」

【二中二初順明色既如幻全體是空故不閡空空
既是真空非異幻色故不閡色。】

「若閡於色即是斷空非真空故若閡於空即是實色
非幻色故。」

【若閡下二反顯空若閡色是滅色空故云斷空色
若閡空是實有色故云實色反顯上文是幻色真
空故不相閡也。】

「三明相作義謂若此幻色舉體非空不成幻色是故
由色即空方得有色。」

【三中二初廣明色作空二初反順以明謂若下先
反明色不作空也色若不空即知此色不名幻色
是故下順明色能作空也以色如幻全是真空色
既本空方名幻色。】

「故大品云若諸法不空即無道無果等中論云以有
空義故一切法得成故。」

【故大下二引證上義先引經證上反明色不作空
次引論證上順明色能作空文皆可見。】

「真空亦爾準上應知。」

【真空下二略例空作色意謂空能作色亦同上文
色能作空故云準上以真空隨緣能作色故。】

「是故真空通有四義。」

【是故下二成今四義別釋經文二初別明四義二
初牒前起後言是故者牒前也故者是所以義意
謂是前泛明相違等三種之義廣顯色空無閡自
在所以成今空色色空互相影望成廢等兩重四
義也由前相違成今初二次不相閡成今第三後
相作義成今第四既互相作必互相亡對文可見
真空通有四義者此且以空望色以成四義別釋
經文。】

「一廢巳成他義以空即色故即色現空隱也。」

【一廢下二以義釋經二初以空望色俱明四義四
一中真空為巳幻色為他下三準此以空下指第
四句經即色下正釋此句是廢巳成他義既云空
即是色顯是廢巳真空成他幻色故云即色現等。】

「二泯他顯巳義以色是空故即色盡空顯也。」

【二中以色下指第三句經即色下正釋此句是泯
他顯巳義既云色即是空顯是泯他幻色顯巳真
空故云即色盡等。】

「三自佗俱存義以隱顯無二是真空故謂色不異空
為幻色色存也空不異色名真空空顯也以互不相
閡二俱存也。」

【三中以隱顯等者由茲空色存沒同時故云無二
以無二故方曰真空謂不下指初二句經正是自
他俱存義也初至色存指第一句經是色存義次
不異至空顯指次句經是空存義顯亦存也以互
下明色空俱存所以準向可見。】

「四自他俱泯義以舉體相即全奪兩亡絕二邊故。」

【四中舉體相即者還指第三第四句經亦是自他
俱泯義既云色即是空是空奪色也空即是色是
色奪空也既互相奪二相不存故曰兩亡色空即
是空有二邊亡故曰絕亡絕皆泯義也然上四義
別釋經者意令易解若其法體常自一心非自非
他誰分隱顯講聽之士宜委思之下文通結圓融
意在茲矣又上四義即是四門一即有門二即空
門俱存兩亦俱泯雙非對上可見若依此解能通
實相故約此四以消經文。】

「色望於空亦有四義一隱自顯他二隱他顯自三俱
存四俱泯竝準前思之。」

【色望下二以色望空列名指同準前思之者但前
以空望色今以色望空前巳是空他是色今巳是
色他是空以此為異隱顯等四與上成廢四義大
同也然以經文對此四者第三第四二句如次對
初二義俱存俱泯經同上配又此四義對四門者
初即空門次即有門兩亦雙非配亦同前。】

「是則幻色存亡無閡真空隱顯自在合為一味圓通
無寄是其法也。」

【則是下三總結圓融幻色存亡者初四義中一三
是存二四是亡真空隱顯者一四是隱二三是顯
次四義中對文小異意亦大同是知色空隱顯存
亡圓回無閡唯一實相何寄托之有哉故云一味
圓通等色蘊既爾餘四亦然故經云受想行色亦
復如是。】

「四就觀行釋者有三。」

【四中二初總標。】

「一觀色即空以成止行觀空即色以成觀行空色無
二一念頓現即止觀俱行方為究竟也。」

【二別釋三一觀下初約止觀釋觀色下指第三句
經是依真如門修止義也觀色無性即真如空故
經云色即是空真如無相向即心絕故疏云成止
行也觀空下指第四句經是依生滅門修觀義也
觀真如空隨緣成色故經云空即是色微細照了
性相分明故疏云成觀行也空色下指初二句經
是止觀同時義也言無二者即經云不異也以即
觀修止知色元空故經云色不異空即止修觀了
空即色故經云空不異色色空無二止觀雙修非
後非前方成正行故云一念頓現乃至云方為究
竟也委明此三如起信論。】

「二見色即空成大智而不住生死見空即色成大悲
而不住涅槃以色空境不二悲智念不殊成無住處
行。」

【二見下二約悲智釋見色下釋第三句經也愚執
色有是生死根智了色空是菩提本既了色空故
成大智由成智故不同凡愚常居生死也見空下
釋第四句經也若永住空與小何別今了真空隨
緣現色故須四攝以順物機救彼有情令超苦趣
既能拔苦故成大悲由成悲故不同彼小永住涅
槃也以色下釋初二句經也由悲即智故不住生
死智即悲故不住涅槃悲智雙修色空無閡俱亡
生涅故云無住處行。】

「三智者大師依瓔珞經立一心三觀義。」

【三智下三約他義釋二初舉別標圓此師依瓔珞
經立次第三觀依大釋論立一心三觀今舉次第
而標一心者以一心三觀三一互融難陳行相故
用瓔珞次第三觀以顯一心圓融之義彼宗亦云
以次第顯不次第今文亦爾不須多惑。】

「一從假入空觀謂色即空故二從空入假觀謂空即
色故三空假平等觀謂色不異空空不異色色空無
異故。」

【一從下二以別顯圓彼文假即俗諦即今經色字
空即真諦即今經空字今第三句經既云色即是
空即同彼云從假入空觀也以第四句經對彼第
二從空入假觀以初二句經對彼第三平等觀經
云不異即彼平等義故疏云色空無異無不也對
經可解然此三觀一念圓修既不縱橫亦非前後
請修觀者宜善彼意。】

「【經】舍利子是諸法空相。

第二顯法體於中有二先總後別今初也言是諸法
空相者謂蘊等非一故云諸法顯此空狀故云空相。」

【總顯經疏二初釋經謂蘊等者蘊即五蘊等下處
界及餘三門故云非一顯此下釋經相字相即相
狀故云空狀。】

「中邊論云無二有此無是二名空相言無二者無能
取所取有有此無者有能取所取無是二不二名為
空相。」

【中邊下二引證初二句引論標文言無下至所取
無是標釋初句也初標上二字無能下釋也謂無
有能所之有故云無能取所取有也有此下牒次
三字有能下釋也謂有無能所之無故云有能取
所取無也是二下牒釋次句也是二者是前能所
之二也不二者能所既寂唯一真空也能所即心
境心境既亡真空理顯故向云有能取所取無無
即空也故總結云名為空相。】

「【經】不生不滅不垢不淨不增不減。

二別顯中有三對六不然有三釋。」

【二別顯經生滅等三對皆由相待而立其名真空
絕待故云不生不滅等疏二初總指。】

「一就位釋二就法釋三就觀行釋初就位釋者一不
生不滅者在道前凡位謂諸凡夫死此生彼流轉長
劫是生滅位真空離此故云不生不滅也。」

【一就下二別釋三一中二初正對三位三初生滅
對凡夫道前凡位者三賢十信是內外凡亦兼異
生通名凡位俱在初地證真道前故云道前謂諸
下順顯凡位正屬生滅真空離此者反顯真空性
非生滅也故云下結意歸經下二準此。】

「二不垢不淨者在道中菩薩等位謂諸菩薩障染未
盡淨行巳修名垢淨位真空離此故云不垢不淨也。」

【二垢淨對菩薩道中者十地位在凡夫位後極聖
位前故曰道中謂諸下順顯此位正屬垢淨分破
所知故云未盡稱真起行故云巳修真空下反顯
結意皆同前解。】

「三不增不減者在道後佛果位中生死惑障昔未盡
而今盡是減也修生萬德昔未圓而今圓是增也真
空離此故云不增不減。」

【三增減對果佛道後者十地菩薩皆證真道佛位
最極故名道後生死下順明此位正屬增減生死
是報惑即煩惱亦兼業也三障永除故云今盡因
行既滿果德具彰故云修生等真空下亦準上知。】

「又佛性論中立三種佛性一道前名自性住佛性二
道中名引出佛性三道後名至得果佛性佛性唯一
就位分三今真空無異亦就位分異。」

【又佛下二引論證成二初引佛性論彼論佛性即
今經真空故得引證自性住者在纏真如體不失
故既云道前即前凡位也引出者無漏智引分顯
真空故既云道中即前十地也至德果者從因到
果此性圓彰故既云道後即前佛位也佛性下位
自分三真元無別彼論既爾今經亦然故云今真
空等。】

「又法界無差別論中初名染位次名染淨位後名純
淨位皆同此也。」

【又法下二引法界論惑障全在名染位同前凡夫
分破分證名染淨位同前十地障盡德圓名純淨
位同前果佛此文亦爾顯人自有差理乃不殊故
云皆同也。】

「二就法釋者謂此真空雖即色等然色從緣起真空
不生色從緣謝真空不滅又隨流不染出障非淨又
障盡非減德滿不增。」

【二中二初正釋六不就法者對前約人故今是法
也謂此真空等者意顯真空隨緣成色故前文云
空即是色也然色下謂緣會故色生緣離故色滅
起謝即生滅也真空非爾故經云不生不滅又隨
下謂迷故順無明名染染即垢也悟故超惑障名
淨真空非爾故經云不垢不淨又障下謂證果時
二障永除名減三德圓顯名增真空非爾故經云
不增不減。】

「此生滅等是有為法相翻此以顯真空之相故云空
相也。」

【此生下二結顯真空是有為法相者如向所說生
滅約色垢淨約迷悟增減唯約悟色及迷悟皆有
為作故曰有為翻此者翻猶轉也謂若了色及迷
悟等皆從因緣相待而立本無自性者斯則轉此
諸法唯是真空故云翻此以顯真空也楞嚴云若
能轉物即同如來故前下證成上義以前文云是
諸法空相故。】
般若波羅蜜多心經略疏顯正記卷中

般若波羅蜜多心經略疏顯正記卷下


「三就觀行釋者謂依於三性立三無性觀。」

【三中三初總標謂於三性立三無性者唯識頌云
即依此三性立彼三無性等斯則依徧計執性立
相無性情有理無故依依他起性立無自然性既
依緣起非自然故依圓成實性立無前二性前二
空處即真如義見次記引唯識頌。】

「一於徧計所執性作無相觀謂彼即空無可生滅二
於依他起性作無生觀謂依他染淨從緣無性三於
圓成實性作無性觀謂前二不有而非減觀智照現
而不增又在纏出障性無增減。」

【一於下二別釋二初以三性別釋此以徧計等三
性如次別釋不生不滅等三對經文也一於徧計
等者謂六七二識徧於染淨一切法上計實我法
名徧計所執能計是有依他起攝所計我法情有
理無如繩上蛇觀此相無名無相觀謂彼下結意
歸經彼即所計我法所計既空生滅何有故經云
不生不滅也二於依他等者染淨諸法依他眾緣
而得生起故云依他起也生即無生皆同幻化如
麻上繩能如此觀名無生觀謂依等者既依緣起
染淨即空故云無性染即是垢故經云不垢不淨
也三於圓成等者以前依計無相無生唯一真空
圓滿成實名圓成實前二性無真空理顯其猶繩
蛇既泯唯麻獨存若此觀者名無性觀謂前下前
二即是依計此二雖無真空非損智冥理顯真空
非益故云非減及不增也又在纏等者纏即是障
謂煩惱所知也在纏名凡凡則德泯出障名聖聖
則德增空非凡聖故經云不增不減也唯識頌云
初即相無性次無自然性後由遠離前所執我法
性此諸法勝義亦即是真如彼云真如即今真空
也。】

「又妄法無生滅緣起非染淨真空無增減。」

【又妄下二以三性通釋妄法即徧計緣起即依他
真空即圓成本唯圓成由隨緣故成依他由執實
故名徧計若了所執非有隨緣性空則依計廓然
圓成體現如是觀者方見唯心何生滅垢淨增減
之有哉是故經云不生不滅等也。】

「以此三無性顯彼真空相。」

【以此下三總結前通別兩釋皆約此三義雖有殊
性空無異故前經云是諸法空相故總結云以三
無性顯真空相也。】

「【經】是故空中無色無受想行識無眼耳鼻舌身意無
色聲香味觸法無眼界乃至無意識界。

第三明所離然真空所離歷法多門統略有四一法
相開合門二緣起逆順門三染淨因果門四境智能
所門初是故空中者是前不生不滅等真空中故。」

【牒前經疏可見正明經疏二初敘意分科歷法多
門者大部八十餘科法門皆是所離然彼之廣不
逾此四題云心經其實有旨。】

「無色等者彼真空中無五蘊等法此就相違門故云
無也理實皆悉不壞色等以自性空不待壞故下竝
準知。」

【二隨科正釋四初法相門然此三科釋名辨相具
如圓覺詒謀等鈔避繁不引須者往檢五蘊經色
等質閡名色領納名受取像名想遷流名行了別
名識疏二初通示下文隱顯此就相違門者經云
無色當知真空違於色等理實下遮疑也空既無
色恐疑色滅故云理實不壞以自下釋不壞所以
也下準知者從十二處乃至境智亦雖無而不壞
故。】

「此中五蘊即合色為一開心為四。」

【二正明開合楞嚴疏云梵語塞健陀此云蘊古云
陰蘊是積聚陰是蓋覆積聚有為蓋覆真性也五
根六塵皆是色法今束為一故云合色心但是一
約用分四即受想行識故云開心也。】

「二無眼等者空無十二處十二處即合心為一半謂
意處全及法處一分開色為十半謂五根五境為十
及法處一分。」

【二十二處經眼耳等即六根也以能見色故名眼
能聞聲故名耳乃至能緣法故名意皆名根者識
所依故能發識故前五即以能造四大謂地水火
風所造四塵謂色香味觸一一具八法而為其體
第六意根即第七識以第六意識緣外塵時必內
依第七為染汙根也經色聲等即六塵也以眼所
取者曰色耳所取者曰聲乃至意所取者曰法皆
名塵者以坌汙心識故約凡夫說也亦名為境此
通凡聖疏十二處者根境各六故言處者楞嚴
疏云梵語鉢羅吠奢此云入亦云處境入之處故
亦是識生處故合心者對蘊開四故今云合此標
也謂意下釋也意處唯心故云全法處一分者詒
謀鈔云法處有二一者心法是中除心王伹取相
應諸心數法二者非心法即過未色法及心不相
應諸行及三無為法今取彼云一者心法是也開
色等者根境多種通是色法故云開色為十半此
標也謂五下釋也五根五境可見及法界一分者
亦詒謀云二者非心法是也。】

「三無眼界等者空無十八界十八界中即色心俱開
準上可知。」

【三十八界經但舉初後既略中間故云乃至十八
界者根境識三各有六故然六根六境巳如向辨
今正明空無六識也夫言識者了別為義能了色
塵名為眼識能了聲塵名為耳識乃至能了法塵
名為意識通明界者楞嚴疏云梵語䭾都此云界
界是因義根境識三互為因故又種族義此三各
一種族故又眼等六種族別故疏準上者開色為
十半則準上十二處開心為七半則不準上以前
未開六識故今以六識及意處全并法處一分心
法共為七半兼色十半故成十八界也問此上三科
既唯色心何須開合成蘊等三答俱舍頌云愚根
樂有三故說蘊處界斯則愚根樂等各有三也且
愚三者愚迷也為迷心者開四故有五蘊為迷色
者開十半故有十二處為俱迷者色心俱開故有
十八界也根有上中下樂有略中廣故佛亦為各
說三也。】

「釋此三科具如對法等論說。」

【釋此下二通指廣瑜伽顯揚俱舍等論皆廣明此
義故云等也。】

「【經】無無明亦無無明盡乃至無老死亦無老死盡。

二緣起逆順門無無明者順觀無明流轉門以真空
故云無無明也亦無無明盡者逆觀無明還滅門以
真空故無可盡也此舉初支中間十支皆應準此故
云乃至末後一支謂老死亦流轉還滅皆空也。」

【二緣起門經無明者無真智之明故曰無明體即
是惑此十二支初二是過去因次五是現在果次
三是現在因後二是未來果又無明愛取屬煩惱
道行及有支即業道餘皆苦道疏順觀者先觀由
無明故有行由行故有識乃至由生故有老死如
是順觀後十一支生死之法皆由無明有也流轉
門者觀因支名流果支名轉或云觀無明行愛取
有名流為此五支體是業煩惱能漂溺諸有情故
餘七支名轉以是三界苦果有輪轉義故以真下
釋無此無明之所以也由此無明迷真妄有其體
本空是故無也經無明盡者盡滅也疏逆觀者觀
老死支滅因生支滅生支滅因有支滅乃至行支
滅因無明支滅如是逆觀後十一支滅皆因無明
滅也還滅門者觀能斷十二支無漏智名還棄生
死還歸涅槃故觀十二支盡處無為名滅是寂滅
法故以真空下亦是釋無此無明盡之所以也如
前可見舉初支者此無明是十二支之始故中間
十支者謂行識名色六入觸受愛取有生也應云
無行亦無行盡等略此十支故經云乃至流轉還
滅皆同上釋故疏云皆應準此也疏末後一支者
此老死是十二支之最後故流轉及還滅義釋亦
同前今真空中十二因緣生死之法自性尚無流
轉還滅二種觀行從何而立故經皆云無疏云皆
空也。】

「【經】無苦集滅道。

三染淨因果門苦集是世間因果謂苦是生死報先
舉令生厭集是彼因謂是煩惱業厭苦斷集先果後
因故也滅道是出世間因果滅是涅槃果先舉令欣
道是彼因謂八正道修之於後皆空無有也。」

【三染淨門經苦集滅道即是四諦苦即三苦八苦
集即惑業滅即有餘無餘二種涅槃道即八正道
等審實故名諦遺教經云月可令熱日可令冷佛
說苦諦不可令樂等廣釋此四具在別卷疏世間
因果者此之二諦既是有漏故屬世間苦諦是果
集諦是因此標也謂苦下指苦諦體正是有情生
死果報也先舉等者經先舉苦意令生厭離故集
是等者指此集諦是彼苦因彼即苦諦也謂是下
明集諦體是苦因之所以也集諦之體唯惑及業
由此為因所以能感苦諦果也或曰據法次第先
因後果何故經中先苦後集故疏釋云厭苦等也
若先厭苦必能斷集經意在此故先舉苦果後舉
集因也疏出世間因果者此二諦體既是無漏故
屬出世滅諦是果道諦是因此標也滅是下指此
滅諦體即涅槃涅槃是果法故然滅有二義一滅
前苦集得證涅槃故二滅即寂滅體即涅槃故疏
先舉下亦是釋經果先因後義也先舉滅諦之果
者意令生欣慕故道是等者指此道諦是彼滅因
彼即滅諦也道諦之體唯戒定慧由此為因得證
滅諦果也既欣滅果方修道因故疏云修之於後
也皆空無有者苦集是染道滅是淨染淨相待真
空絕待故苦集等皆無也。】

「【經】無智亦無得。

四境智能所門非但空中無前諸法彼知空智亦不
可得故云無智也即此所知空理亦不可得故云無
得也。」

【四境智門經疏二初正釋此文非但猶不獨也空
中者指上不生不滅等之真空也諸法者即前三
科諦緣等法也真空不獨無此諸法令知無之智
亦復不有故云亦不可得等經無得者得即證得
疏此即等者能知既泯所知亦亡能所俱亡真空
方顯若存一法去道甚遙大品云不信一切法是
名信般若。】

「問前云空即是色等明色等不亡何以此文一切皆
無豈非此空是滅色耶。」

【問前下二通前問答二初前後相違問前云空即
是色今云空中無色前後相違故成此問。】

「答前雖不閡存而未嘗不盡今此都亡未嘗不立。」

【答前下二存亡互現答三初正答前文云空即是
色是不閡色存存而即亡故疏云未嘗不盡今文
云空中無色是色都亡亡而即存故疏云未嘗不
立存亡互現不須致疑。】

「故大品云諸法無所有如是有此無。」

【故大下二引證即存而亡故云無所有即亡而存
故云如是有有此所無諸法故云有此無也。】

「此就無所有前據如是有也又前就相作門此據相
害門一法二義隨說無違。」

【此就下三會同彼經無所有即同今文空中無色
故疏云此就等也彼經如是有同今文空即是色
也故疏云前據等也又前等者前云空即是色是
空作色今云空中無色是空害色疏一法下顯體
無別唯一法性本具隨緣不變二義由不變即隨
緣故前云空即是色由隨緣即不變故此云空中
無色經文綺互義乃同時此意若明言則無失故
云隨說無違也。】

「【經】以無所得故。

第四辯其所得有二初牒前起後二正明所得今初
也言以無所得故者牒前起後也以者由也故者因
也由前無所得為因令後有所得也大品云無所得
故而得。」

【牒起經疏由前等者由前所說三科因緣四諦境
智等諸法俱無實體唯一真空故云由前無所得
也依此為因念念熏習觀行成時得證下文菩提
涅槃二轉依果故云令後有所得也大品下引證
可知。】

「【經】菩提薩埵依般若波羅蜜多故。

二正明所得有二先明菩薩得涅槃斷果後明諸佛
得菩提智果前中亦二先舉人依法後斷障得果今
初也言菩提薩埵者舉人也義如前解依般若波羅
蜜多者明依此法行也故者起後也。」

【舉人經疏如前解者前能觀人中巳明此義也疏
依此法行者法即般若妙慧依此慧行達無所得
所以證後涅槃果也經中故字是所以義由是疏
釋云起後也。】

「【經】心無罣閡。

二斷障得果中有三初行成二斷障三得果今初也
言心無罣閡者行成也謂惑不閡心故境不閡智故。」

【行成經心即真心義兼理智疏惑不閡心者惑即
煩惱心即理也心體寂靜惑相喧動動寂相違故
名為閡金剛疏云煩惱障障心心不解脫今由妙
慧照惑體空唯心理存故云不閡也境不閡智者
此明心字義通於智智即慧也境即染淨是所知
境故金剛疏又云所知障障慧慧不解脫今由此
慧了境本無唯一實相故亦不閡也。】

「【經】無罣閡故無有恐怖遠離一切顛倒夢想。

二斷障也言無罣閡故者牒前起後也無有恐怖者
外無魔冤之怖即惡緣息也遠離顛倒夢想者內無
惑障之倒即惡因盡也。」

【斷障經疏魔冤者梵語魔羅此云殺者以能斷人
法身慧命故然有四種一天魔即生死緣二煩惱
魔即生死因三陰魔四死魔即生死果疏云外魔
者即天魔也能惑行人令其退墮故貶之為冤今
由妙慧照魔界空即是佛界生死惡緣從此永滅
故云惡緣息也以天魔樂生死故經遠離是智即
能離也顛倒夢想皆喻於惑即所離也疏惑障者
惑即是障謂煩惱所知也由此惑故迷真執妄如
頂向下故經云顛倒顛頂也既真妄不辨如人夢
中認虗為實故云夢想生死過惡以惑為因今慧
照惑空故云惡因盡也。】

「【經】究竟涅槃。

三得果也涅槃此云圓寂謂德無不備稱圓障無不
盡名寂簡異小乘化城權立今則一得永常故云究
竟又釋智能究竟盡涅槃之際故云究竟也。」

【得果經涅槃者即斷果也以斷障而證得故疏謂
德等者萬德名德三障名障圓覺疏云覺性既圓
無法不寂故亦翻涅槃云圓寂也揀異等者法華
經斥小乘所證偏真涅槃喻若化城令暫止息非
是究竟故云權立今則下顯今實教所證涅槃體
即實相一證永證方名究竟無住涅槃也此乃唯
約所證理釋又釋下兼能證智釋究竟屬智涅槃
屬理智能證理故云盡涅槃際。】

「【經】三世諸佛依般若波羅蜜多故。

第二明諸佛得菩提智果於中有二初舉人依法二
正明得果今初也謂三世諸佛更無異路唯此一門
故云依般若波羅蜜多故也。」

【舉人經三世諸佛即是果人因中亦依此慧行故
得證智果也疏無異路者無有一佛不依此慧而
證菩提慧能通果喻路與門楞嚴云十方薄伽梵
一路涅槃門彼喻即慧之定此喻即定之慧定慧
雖別俱是能通。】

「【經】得阿耨多羅三藐三菩提。

二正明得果也阿耨多羅此云無上也三藐者此云
正也次三者此云等也菩提此云覺也即無上正等
覺也覺有二義一正覺即如理智正觀真諦二等覺
即如量智徧觀俗諦皆至極無邊故云無上也上來
所得竟。」

【得果經得亦證得菩提即智果也疏二初翻文總
指覺有下二正釋本義正覺者以三藐二字對菩
提釋也如理等者如理而知名如理智即實智也
真理唯一無有虗妄故名真諦此智正能觀真諦
境故云正觀等也等覺者以次三之一字對菩提
釋也如量智者如其事相數量而知名如量智即
權智也俗境差殊名體審實故名俗諦此智徧能
觀俗諦境故云徧觀等也疏皆至下顯上二智更
無能過故云至極俱周法界故曰無邊由斯義故
故云無上此釋經中阿耨等翻無上也然諸佛菩
薩智斷俱證但分滿異義不可分經文互言葢影
略也上來下通前總結可知。】

「【經】故知般若波羅蜜多是大神呪是大明呪是無上
呪是無等等呪。

第五結歎勝能於中有二先別歎後總結今初也言
故知者牒前起後也由佛菩薩依般若得菩提涅槃
果故知般若是大神呪等。」

【別歎經疏二初釋故知等由佛下是出牒前文意
故知下正釋起後也文皆易曉。】

「歎其勝能略歎四德然有三釋。」

【二正釋別歎經云呪者孤山疏云呪者願也佛說
法時願眾生如佛乃至云則顯說密說咸是呪義
彼鈔釋云豈唯此經遂知一代大小據佛本懷為
令如佛悉可名呪從強從正且指密語疏二歎其
下初總標歎勝能者前說般若妙慧能了法空能
得二果故今歎也有三釋者欲歎其慧故先歎慧
體體必有用故次約功能妙用既彰必有果證故
後就位也。】

「一就法釋一除障不虗名為神呪二智鑑無昧名為
明呪三更無加過名無上呪四獨絕無倫名無等等
呪。」

【一就下二別釋三一中除障名神呪者神名不測
得除二障由不測慧故智鑑無昧者靈明鑑照無
昏昧故更無加過者此慧難思超權小故獨絕無
倫者唯茲妙慧更無倫等故。】

「二就功能釋一能破煩惱二能破無明三令因行滿
四令果德圓。」

【二中破煩惱者以不測慧破煩惱障故名神呪破
無明者能了無明即智慧明破所知障故名明呪
令因行滿者始從發心終至等覺皆由此慧因位
既極故名無上呪令果德圓者妙覺極果眾德具
顯是此慧功更無有等故名無等等呪。】

「三就位釋一過凡二越小三超因四齊果。」

【三中疏二初正釋經文凡夫之人無不測慧唯佛
有之故曰過凡小乘不達無明即明既名明呪故
曰越小等覺因位有妙覺上既名無上故曰超因
佛佛證齊餘無等者既名無等故曰齊果上皆唯
就妙覺極果方名大神呪等。】

「謂無等之位互相齊等故云無等等。」

【謂無下二別釋無等等然前釋上一等字於下等
字其義未且明故今重解疏二初正釋無等位者
即妙覺也此釋上等字互相等者妙覺果人自相
齊等此釋下等字。】

「十地論云無等者謂佛比餘眾生彼非等故重言等
者此彼法身等故何故不但說無等耶示現等正覺
故。」

【十地下二引證初三字標上等字謂佛下釋也顯
彼眾生不能等佛故云無等無不也重言下釋次
等字唯佛與佛所證齊等故重言也何故下難云
但說無等其義巳周何故重言等耶故通云意欲
指示顯現佛與佛齊等證菩提是故重言也梵語
三菩提此云正覺。】

「【經】能除一切苦真實不虗。

二總結勝能謂三苦八苦一切苦也分段變易亦云
一切苦也除苦決定故云真實不虗也。」

【總結經疏二謂三下初別釋此文三苦者一苦苦
苦依身上更加眾苦故二壞苦樂壞時苦故三行
苦生滅遷流故八苦者即生老病死愛別離怨憎
會求不得五盛陰也分段變易略如前記疏除苦
等者由決能除苦故經云真實不虗也總結勝能
者的指此二句經正是通結前文所說妙慧功能
定能除苦更無虗謬也。】

「上來廣略不同總明顯了般若竟。」

【上來下二通結廣略前略標綱要分云行深般若
是行度一切若是證即是略標行證二法也次廣
陳實義分云色不異空等又云諸法空相不生滅
等是解因人果人依般若故是行心無罣閡等是
斷得智斷果是證即是廣說解行斷證四法也廣
略雖殊皆是顯了說此真空般若妙慧故今結云
總名顯了等也。】

「【經】故說般若波羅蜜多呪即說呪曰。

自下二明祕密般若於中有二初牒前起後二正說
呪詞今初也前云是大神呪未顯呪詞故今說之。」

【牒起經故字是牒前餘皆起後也疏文可見又前
別歎般若妙慧是神呪等但名顯了般若祕密般
若其義未彰所以今說也。】

「【經】羯諦羯諦波羅羯諦波羅僧羯諦菩提薩婆訶。

二正說呪詞此有二義一不可釋以是諸佛祕密語
非因位所解但當誦持除障增福亦不須強釋也。」

【正說經疏二此有下初不可釋以是等者唯佛與
佛及能知之非等覺巳還。】

「二若欲強釋者羯諦者此云去也度也即深慧功德
重言羯諦者自度度他波羅羯諦者波羅此云彼岸
即度所到處也波羅僧翔諦者僧者此云總也普也
謂自他普度總到彼岸也言菩提者到何等彼岸謂
大菩提也言薩婆訶者此云速疾也令前所作速疾
成就故。」

【略釋絕筆述懷頌曰。

「　般若深邃
　累劫難逢
　隨分讚釋
　冀會真宗
　有緣披讀
　妙理無窮
　修行至極
　果滿方終」
】


「般若波羅蜜多心經略疏。」

法藏長安二年於京清禪寺翻經之暇屬司禮部兼
檢校雍州長史榮陽鄭公清簡成性忠孝因心金柯
玉葉之芳葩九列三士之重寄羽儀朝序城塹法門
始自青衿迄于白首持此心經數千萬徧心游妙義
口誦靈文再三殷勤令出略疏輙以蠡管詎測高深
云爾。

般若波羅蜜多心經略疏顯正記(終)