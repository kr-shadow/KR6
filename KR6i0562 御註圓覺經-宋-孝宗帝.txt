#+TITLE: 御註圓覺經-宋-孝宗帝
#+DATE: 2016-06-11 12:28:52
#+SOURCE: github.com/kanripo/KR6i0562 master 6056ffdf                

* No. 251-A

淳熈十年二月乙丑
聖旨賜(臣寶印)
御註大圓覺經一部。(臣)九頓首。薰香伏讀。如在　靈
山親聞。無有少異。(臣)具表謹謝。仍進山頌。歌詠
聖德。乞就徑山開板。流通四方。使天下衲子發明心
地同泛如來大圓覺海。蒙聖恩俞𠃔。(臣)謹稽首拜手
言曰。圓覺自性非性者直指也。　聖人不言而言者
方便也。維
諸佛於大光明藏。光嚴住持。即是一切眾生淨覺心
地。當此時說聽巳周。法義巳具。而婆伽世尊。答文殊
以圓覺本有無明本空。為法行之正因。免眾生之邪
見。廼見直指根源。更無枝葉。普賢諸大菩薩。為物之
故。於無疑處起種種疑。而如來各隨其機。於無應處
能種種應。所謂都城非一門而入。大廈非一木而支
也。謂之圓覺。覺無不圓。謂之了義。義無不了。然十二
部經之所共詮者。以此為之眼目。三十五祖之所單
傳者。以此為之骨髓。(臣)愚謂。具足圓覺而住持圓覺
者凡夫也。終日圓覺而未甞圓覺者如來也。雖與裴
休之說相為冰炭。唯親證者廼能知之。恭惟我
今上皇帝陛下。得佛心法。廣大周徧。靈明昭徹。仁如
天。智如神。靜而聖。動而王。豈非圓覺一心之妙用乎。
萬機之暇。游戲於大光明藏。肆筆成書。顯揚
聖意。寔以佛佛道同。不言而言言直指也。(臣)謹按。佛
法流入中國。唯
唐太宗文皇帝親製序文。冠於大般若經。而未甞註
釋。今我
皇帝陛下。顯示一心之法。註釋大圓覺以悟羣迷。真
冠乎百王。超出前代一人而巳。昔圭峯禪師宗密。附
以疏鈔。但其文浩繁。今
陛下所註。言簡而義豐。詞約而理盡。自有圓覺以來。
蓋未有此書也。(臣)謹以
賜本。鋟板傳之無窮。
上以祀延
兩宮聖壽無疆。次以均福四海。亦使見者聞者知幻
即離離幻即覺。如是開悟。永斷輪迴。此(臣)對揚休命
之萬一也。

臨安府徑山興聖萬壽禪寺住持傳法
(臣)僧(寶印)稽首拜手謹言

(頌)
「　古佛與今佛
　同一廣長舌
　於無途轍中
　為物啟途轍
　撥開千障雲
　放出一天月
　普令大地人
　言下盡昭徹
　覺亦無可圓
　幻亦無可滅
　只此無亦無
　紅爐一點雪
　稽首佛與佛
　字字無異說」

No. 251
御註大方廣圓覺修多羅了義經上

【(大方廣者。無量無邊之廣也。蓋圓覺性體。周徧法界。如大方之廣故也。圓者圓滿具足。覺者虗明靈照。修
多羅者。按諸註疏。乃總指諸經之辭了義經者。贊此一經。是究竟了達之義)。】

「大唐罽賓沙門佛陀多羅譯」

「如是我聞。」
【
(阿難謂。如是經教。親從佛聞)。】
「
一時。」
【
(佛說此經之時)。】
「
婆伽婆。」
【
(藏經曰佛
之異稱)。】
「
入於神通大光明藏。」
【
(佛入大定中。神通光明無窮無盡。故名曰藏)。】
「
三
昧正受。」
【
(三昧者。正定中自得之妙。正受者。不受諸受。名為正受)。】
「
一切如來。」
【
(金剛經曰。
如來者。無所從來。亦無所去。故名如來)。】
「
光嚴住持。」
【
(光嚴者。光明莊嚴也。住者常住不住。持者
受持無失)。】
「
是諸眾生清淨覺地。」
【
(佛與眾生。本同一性故。諸佛光嚴住持處。即眾生淨
覺心地)。】
「
身心寂滅平等本際。」
【
(既證寂滅。聖凡體同。方見本來真際。了無差等)。】
「
圓
滿十方。」
【
(覺性圓滿。徧法界故)。】
「
不二隨順。」
【
(雖順諸緣。覺性常一)。】
「
於不二境現
諸淨土。」
【
(佛一性中。名不二境。以無著無染之法。接化眾生)。】
「
與大菩薩摩訶薩
十萬人俱。

其名曰文殊師利菩薩。普賢菩薩。普眼菩薩。金剛藏
菩薩。彌勒菩薩。清淨慧菩薩。威德自在菩薩。辨音菩
薩。淨諸業障菩薩。普覺菩薩。圓覺菩薩。賢善首菩薩
等。而為上首。與諸眷屬。皆入三昧。同住如來平等法
會。

於是文殊師利菩薩。在大眾中即從座起。頂禮佛足
右繞三匝。長跪叉手。而白佛言。大悲世尊。願為此會
諸來法眾。說於如來本起清淨因地法行。」
【
(本起者。佛從凡夫時
最初所起之心。因地者。佛之初地。法行者。佛之妙行)。】
「
及說菩薩於大乘中發清
淨心遠離諸病。」
【
(諸病者諸幻也)。】
「
能使未來末世眾生求大乘
者不墮邪見。作是語巳。五體投地。如是三請。終而復
始。」
【
(五體者。頭與四肢也。三請者。禮之至也)。】

「爾時世尊告文殊師利菩薩言。善哉善哉。善男子。汝
等乃能為諸菩薩。咨詢如來因地法行。及為末世一
切眾生求大乘者。得正住持不墮邪見。汝今諦聽。當
為汝說。時文殊師利菩薩奉教歡喜。及諸大眾默然
而聽。

善男子。無上法王。」
【
(佛之尊稱也。佛悟最上乘法。為萬法之主。更無在其上者故也)。】
「
有
大陀羅尼門。名為圓覺。」
【
(陀羅尼門者。藏經曰總持門也。今圓覺為大陀羅尼門者。
總攝八萬四千陀羅尼門故也)。】
「
流出一切清淨真如。」
【
(真空妙性如如不動者是也。裴
休亦曰不妄不變故曰真如)。】
「
菩提。」
【
(此翻覺也。六祖曰。前念著境即煩惱。後念離境即菩提。非覺而
何)。】
「
涅槃。」
【
(此翻寂滅)。】
「
及波羅蜜。」
【
(此云到彼岸。亦云事究竟)。】
「
教授菩薩。」
【
(佛指教傳
授諸菩薩故)。】
「
一切如來本起因地。皆依圓照清淨覺相。」
【
(皆依
者皆因也。圓照者圓明寂照。清淨者一切無染。覺相者無相之相。傅大士曰。有身非覺體。無相乃真形者是也)。】

「永斷無明。方成佛道。

云何無明。」
【
(眾生妄想迷失明悟真覺之性。故曰無明)。】
「
善男子。一切眾生。從
無始來種種顛倒。猶如迷人四方易處。」
【
(眾生自無始劫來。以妄為
真。正如迷路之人。東西南北不知定處)。】
「
妄認四大為自身相。」
【
(地水火風假合而成
幻體。眾生顛倒認為自身實相)。】
「
六塵緣影為自心相。」
【
(色聲香味觸法。六種塵緣之影。
眾生顛倒。認為自心實相。)。】
「
譬如彼病目見空中華及第二月。」
【
(妄認身相
心相。譬如翳者妄見空華。揑目者妄見兩月)。】
「
善男子。空實無華。病者妄執。」

【(諸幻本空。眾生妄認為有。如空華本無翳者妄執為有也)。】
「
由妄執故。非唯惑此虗
空自性。亦復迷彼實華生處。」
【
(眾生因妄執之故。不唯迷惑自巳虗空之性亦
且不知彼之翳目實是空華生處也)。】
「
由此妄有輪轉生死。故名無明。」
【
(因此
種種顛倒。遂妄有輪轉生死也。本無輪轉生死。故曰妄有)。】

「善男子。此無明者。非實有體。」
【
(無明因妄而起。非實有體相也)。】
「
如夢中
人夢時非無及至於醒了無所得。」
【
(此論眾生迷時深以無明為實。覺悟
之後方知無明是幻)。】
「
如眾空華滅於虗空。不可說言有定滅處。
何以故。無生處故。」
【
(無明之滅。如空華之滅。不可指說滅處者。蓋無明本無生處故也)。】

「一切眾生於無生中妄見生滅。是故說名輪轉生死。」

【(眾生妄見幻身有生滅相。故佛說名輪轉生死。說名者非實有也)。】

「善男子。如來因地修圓覺者。知是空華即無輪轉。」
【
(初修
圓覺者。知生滅相。如彼空華。生滅頓空。即無輪轉)。】
「
亦無身心受彼生死。」
【
(既無輪轉。
身心亦空。身心既空。生死安寄)。】
「
非作故無。本性無故。」
【
(非作為然後無。性本清淨無故)。】

「彼知覺者。猶如虗空。」
【
(覺上起知。所覺亦妄。如彼虗空了非佛性)。】
「
知虗空者。
即空華相。」
【
(心執頑空。還歸色相)。】
「
亦不可說無知覺性。」
【
(不起斷滅之念)。】
「
有
無俱遣。是則名為淨覺隨順。」
【
(有知無知一無所著。故曰有無俱遣。淨覺隨順
者。覺性清淨。不立我相。故能隨順一切。無所迷執。如孔子之絕四是也)。】
「
何以故。虗空性
故。常不動故。」
【
(蓋由性如虗空。常不動念之故)。】
「
如來藏中無起滅故。無
知見故。」
【
(如來藏中。即淨覺性中也。淨覺性中。本無生滅相。本不立知見故也)。】
「
如法界性。」

【(圓覺性體。如法界之廣故曰如法界性也)。】
「
究竟圓滿徧十方故。」
【
(眾德具足。無有邊際)。】

是則名為因地法行。菩薩因此。於大乘中發清淨心。
末世眾生依此修行。不墮邪見。

爾時世尊欲重宣此義而說偈言。

「　文殊汝當知
　一切諸如來
　從於本因地
　皆以智慧覺
　了達於無明
　知彼如空華
　即能免流轉
　又如夢中人
　醒時不可得
　覺者如虗空
　平等不動轉
　覺徧十方界
　即得成佛道
　眾幻滅無處
　成道亦無得
　本性圓滿故
　菩薩於此中
　能發菩提心
　末世諸眾生
　修此免邪見」


於是普賢菩薩。在大眾中。即從座起。頂禮佛足。右繞
三匝。長跪叉手。而白佛言。大悲世尊。願為此會諸菩
薩眾。及為末世一切眾生修大乘者。聞此圓覺清淨
境界。云何修行。世尊。若彼眾生知如幻者。身心亦幻。
云何以幻還修於幻。
【
(既知一切如幻。則身心亦是幻也。何故復以幻身幻心。修彼幻
法)。】
「
若諸幻性一切盡滅。則無有心。誰為修行。云何復
說修行如幻。」
【
(若滅諸幻性。則冥然無心。亦無修行之人矣。其性既不可滅。則修行非幻也。何故復
謂修行如幻。此菩薩設問之意)。】
「
若諸眾生本不修行。於生死中常居
幻化。曾不了知如幻境界。令妄想心云何解脫。」
【
(若謂本來
不須修習。則常在幻中。不明幻境。令彼妄心何由解脫)。】
「
願為末世一切眾生。作
何方便漸次修習。令諸眾生永離諸幻。作是語巳。五
體投地。如是三請。終而復始。

爾時世尊告普賢菩薩言。善哉善哉。善男子。汝等乃
能為諸菩薩及末世眾生修習菩薩如幻三昧。方便
漸次。令諸眾生得離諸幻。汝今諦聽。當為汝說。時普
賢菩薩奉教歡喜。及諸大眾默然而聽。

善男子。一切眾生種種幻化。皆生如來圓覺妙心。猶
如空華從空而有。幻華雖滅。空性不壞。」
【
(妙心未明。諸幻競起。譬如
空華。從空而有。及至幻滅妙心獨。存譬如滅。華空性無損)。】
「
眾生幻心。還依幻滅。」
【
(彼幻
心者。因幻而起。復因幻智。方得除滅)。】
「
諸幻盡滅。覺心不動。」
【
(諸幻悉滅。圓覺本性。元不
曾動)。】
「
依幻說覺。亦名為幻。」
【
(離幻說覺。尚在幻中依幻而言。故宜為幻)。】
「
若說有
覺。猶未離幻。說無覺者。亦復如是。」
【
(本來覺性。不屬有無。若說有無。皆未
離幻)。】
「
是故幻滅。名為不動。」
【
(幻滅之後。覺性如如)。】

「善男子。一切菩薩及末世眾生。應當遠離一切幻化
虗妄境界。由堅執持遠離心故。」
【
(遠離一切幻境者。本由堅固執持。永無一
切幻心)。】
「
心如幻者。亦復遠離。」
【
(我之靈心如幻化者。亦當遠離。不可執著)。】
「
遠離
為幻。亦復遠離。」
【
(遠離諸幻之心亦是一幻。亦當遠離)。】
「
離遠離幻。亦復遠
離。」
【
(欲遣遠離之心亦是一幻。亦當遠離)。】
「
得無所離。即除諸幻。」
【
(盡離一切幻心。則幻
無所容矣)。】
「
譬如鑽火兩木相因。火出木盡灰飛煙滅。以幻
修幻。亦復如是。諸幻雖盡。不入斷滅。」
【
(以木鑽火。木為火焚。木火俱盡。
獨有地存。如以幻心復修幻法。諸幻盡滅。覺性常在)。】
「
善男子。知幻即離。不作方
便。」
【
(心知是幻。即當遠離。何假方便)。】
「
離幻即覺。亦無漸次。」
【
(盡離諸幻。即是真覺。頓悟
本心。更無漸次)。】

一切菩薩及末世眾生。依此修行。如是乃能
永離諸幻。

爾時世尊欲重宣此義而說偈言。

「　普賢汝當知
　一切諸眾生
　無始幻無明
　皆從諸如來
　圓覺心建立
　猶如虗空華
　依空而有相
　空華若復滅
　虗空本不動
　幻從諸覺生
　幻滅覺圓滿
　覺心不動故
　若彼諸菩薩
　及末世眾生
　常應遠離幻
　諸幻悉皆離
　如木中生火
　木盡火還滅
　覺則無漸次
　方便亦如是」


於是普眼菩薩。在大眾中。即從座起。頂禮佛足。右繞
三匝。長跪叉手。而白佛言。大悲世尊。願為此會諸菩
薩眾。及為末世一切眾生。演說菩薩修行漸次。云何
思惟。
【
(如何思惟。方為正念)。】
「
云何住持。」
【
(如何住持。方得無失)。】
「
眾生未悟。作何
方便。普令開悟。」
【
(亦同法華欲令眾生開示悟入修何方便)。】
「
世尊。若彼眾生
無正方便及正思惟。」
【
(般若經。以不墮無為。為正方便。以斷妄想為正思惟今曰無正
方便者是墮於無為也。無正思惟者是不斷妄想也)。】
「
聞佛如來說此三昧。心生
迷悶。即於圓覺不能悟入。願興慈悲。為我等輩及末
世眾生。假說方便。」
【
(前章說知幻即離不作方便。眾生未悟。故普眼請佛假說方便)。】
「
作
是語巳。五體投地。如是三請。終而復始。

爾時世尊告普眼菩薩言。善哉善哉。善男子。汝等乃
能為諸菩薩及末世眾生。問於如來修行漸次。思惟
住持。乃至假說種種方便。汝今諦聽。當為汝說。時普
眼菩薩奉教歡喜。及諸大眾默然而聽。

善男子。彼新學菩薩及末世眾生。欲求如來淨圓覺
心。應當正念遠離諸幻。」
【
(正念者。無念也。無一切念。諸幻自遠。修圓覺者。應當如是)。】

「先依如來奢摩他行。」
【
(此翻為止。即定也。圓覺疏曰。奢摩他行者。至靜為行)。】
「
堅持
禁戒。」
【
(一切禁戒。皆當堅持。因戒入定故也)。】
「
安處徒眾。」
【
(我之徒眾。皆令安處。我心無惱。可以
辦道)。】
「
宴坐靜室。恒作是念。我今此身四大和合。」
【
(安坐靜室。於一
切時中常自念云。我今幻身。乃地水火風和合而有爾)。】
「
所謂髮毛爪齒皮肉筋
骨髓腦垢色。皆歸於地。唾涕膿血津液涎沫痰淚精
氣大小便利。皆歸於水。煖氣歸火。動轉歸風。四大各
離。今者妄身當在何處。」
【
(自念四大。各歸其源。今之幻身。當在何處)。】
「
即知此
身畢竟無體。和合為相。實同幻化。」
【
(四大散滅之後。方知幻體本空。假合
成形。實同幻化。列子言堰師所造之倡善於歌舞。及其剖之。則革木所為爾。正此謂也)。】

「四緣假合。妄有六根。」
【
(四緣者。四大也。四大假合之後。遂有眼耳鼻舌身意六根也)。】

「六根四大。中外合成。」
【
(中有四大。外有六根中外假合。成此幻身)。】
「
妄有緣氣。
於中積聚。」
【
(緣氣者。虗妄色心從緣而現者也。於中積聚者於幻身之中。聚而不散也)。】
「
似有
緣相假名為心。」
【
(緣氣積於中。緣相形於外。似有者。非實有此相。假名者。非真有此心)。】
「
善
男子。此虗妄心。若無六塵。則不能有。」
【
(一切妄心。若無色聲香昧觸法
六種幻塵誘之於外。則此心從何而起)。】
「
四大分解。無塵可得。」
【
(四大壞時。所染諸塵。
並無一塵可得而有)。】
「
於中緣塵各歸散滅。畢竟無有緣心可見。」

【(四緣六塵散滅之後。所謂緣心了不可見)。】

「善男子。彼之眾生。幻身滅故幻心亦滅。幻心滅故幻
塵亦滅。」
【
(幻身既滅則幻心無所依止。故散滅也。幻心既滅則幻塵無染著者。故亦散滅也)。】
「
幻
塵滅故。幻滅亦滅。」
【
(幻塵既滅。諸幻悉空。幻滅之迹。亦復無有)。】
「
幻滅滅故。非
幻不滅。」
【
(諸幻盡滅。幻滅亦滅。覺性非幻。終不斷滅)。】
「
譬如磨鏡垢盡明現。」
【
(鏡喻
本性。垢喻諸幻。垢盡明現幻盡性明)。】
「
善男子。當知身心皆為。幻垢。」
【
(幻身幻心。
障我覺性譬如垢穢染污淨物)。】
「
垢相永滅。十方清淨。」
【
(身心垢相。既巳永滅。於十方界。
清淨無染)。】

「善男子。譬如清淨摩尼寶珠。映於五色。隨方各現。」
【
(圓覺
鈔曰。梵語摩尼珠者。如意珠也。珠體明淨。映彼五方之色。如圓覺心湛然清淨。應現十方也)。】
「
諸愚癡
者。見彼摩尼實有五色。」
【
(愚人不知珠體明淨映現五色。乃謂珠中實有五色。正如
眾生謂佛實有色相也)。】
「
善男子。圓覺淨性現於身心。隨類各應。」

【(圓覺淨性。化現身心。隨眾生類。各各應現。如觀音之三十二應。是也)。】
「
彼愚癡者。說淨圓
覺實有如是身心自相。亦復如是。」
【
(愚人見佛現諸身心。乃謂淨圓覺中
實有如是色相而自巳色相。亦復如是。可謂真愚癡也)。】
「
由此不能遠於幻化。」
【
(眾生
由此迷執之故。不能遠離諸幻)。】
「
是故我說身心幻垢。」
【
(因彼迷執身心故佛說云幻垢)。】

「對離幻垢。說名菩薩。」
【
(對離幻垢者以覺除幻。如對病與藥之謂也。今對幻之覺能離
幻垢。佛說是人。名為菩薩)。】
「
垢盡。」
【
(身心幻垢。悉皆永滅)。】
「
對除。」
【
(對幻之覺亦復無有)。】
「
即無對
垢。」
【
(無對幻者。亦無幻垢)。】
「
及說名者。」
【
(說名菩薩亦是幻名。今對垢兩空豈有此菩薩相也)。】
「
善
男子。此菩薩及末世眾生。證得諸幻滅影像故。爾時
便得無方清淨。」
【
(諸幻影像皆滅。即得無方清淨。無方者。不拘方所也)。】
「
無邊虗空
覺所顯發。」
【
(既得無方清淨。則無邊際之虗空。因覺而顯矣)。】

「覺圓明故顯心清淨。」
【
(所證之覺。既巳圓明。方顯自心本來清淨)。】
「
心清淨故
見塵清淨。見清淨故眼根清淨。根清淨故眼識清淨。」

【(欲有所見。皆是塵念。故曰見塵。眼為見之本源。故曰眼根。眼能分別諸色。故曰眼識)。】
「
識清淨故
聞塵清淨。聞清淨故耳根清淨。根清淨故耳識清淨。」

【(欲有所聞。皆是塵念。故曰聞塵耳為聞之本源。故曰耳根。耳能分別諸聲。故曰耳識)。】
「
識清淨故
覺塵清淨。如是乃至鼻舌身意亦復如是。」
【
(心有所覺。亦是塵念。
故曰覺塵鼻舌身意各有塵根識。皆因自心清淨之故。悉得清淨)。】
「
善男子。根清淨故
色塵清淨。色清淨故聲塵清淨。香味觸法亦復如是。」

【(六根既巳清淨。則色聲香味觸法六種幻塵。亦皆清淨)。】
「
善男子。六塵清淨故地
大清淨。地清淨故水大清淨。火大風大亦復如是。」
【
(六塵
既巳清淨。則地水火風四大妄緣。亦皆清淨)。】
「
善男子。四大清淨故。十二處。」

【(六根六塵。合為十二處。六根者。眼耳鼻舌身意。六塵者。色聲香味觸法)。】
「
十八界。」
【
(般若經云。六根
六塵并六種分別之識是也)。】
「
二十五有清淨。」
【
(莊椿錄曰。欲界色界無色界中。有二十五
種之有。其名為四洲者。東勝身洲。西牛貨洲。南瞻部洲。北俱盧洲也。六欲天者。四王天。忉利天。夜摩天。兜率天。
化樂天他化自在天也。四惡趣者。地獄餓鬼。畜生。阿修羅也。四禪天者。初禪天。二禪天。三禪天。四禪天也。四空
天者。空無邊處天。識無邊處天。無所有處天。非想非非想處天。也又有一梵王天一無想天一淨居天總為二
十五種之有。總名為有者。皆屬有漏故也。今因自心清淨之故。悉得清淨)。】
「
彼清淨故。十力。」

【(般若經曰。一是處非處如實力。二知三世報業力。三知諸禪解脫三昧力。四知諸根上下力。五知眾生種種欲
力。六知世間種種性力。七知一切道至力。八得宿命智力。九得天眼能觀一切力十得漏盡智力)。】
「
四無
所畏。」
【
(般若經曰。一一切智無畏。二漏盡無畏。三說障道無畏。四說苦盡道無畏)。】
「
四無礙智。」

【(一義無礙智。二法無礙智。三詞無礙智。四樂說無礙智。寶積經說。義無礙者。謂成就第一義智。法無礙者。謂於
諸法如實了知。詞無礙者。謂以善言種種分別樂說無礙者。謂隨機演說。不作二相)。】
「
佛十八不
共法。」
【
(般若經曰。一無有誤失。二無卒暴音。三無忘失念。四無不定心。五無種種想。六無不擇捨。七志欲無
退。八精進。無退。九憶念無退。十般若無退。十一解脫無退十二智見無退。十三若智若見於過去世無著無礙。
十四若智若見於現在世無著無礙。十五若智若見於未來世無著無礙。十六一切身業智為前導隨智而轉。
十七一切語業智為前導隨智而轉。十八一切意業智為前導隨智而轉此即佛十八不共法也。不共者唯佛
獨得。不與二乘共也)。】
「
三十七助道品清淨。」
【
(般若經曰。四念處。四正勤。四神足。五根。五
力七覺支八聖道支。總為三十七品也。四念處者。觀身不淨觀受是苦觀心無常。觀法無我。四正勤者。精進根。
精進覺。精進力。正精進。四神足者。定根。定覺。定力。正定。五根者。信根。念根。精進根。定根。慧根。五力者。信力。念力。
精進力。慧力。定力。七覺支者。念覺擇法覺。精進覺喜覺除覺。定覺。捨覺。八聖道支者。正語。正業。正命。正思惟。正
方便。正念。正定。正見)。】
「
如是乃至八萬四千陀羅尼門一切清淨。」
【
(藏經
曰。陀羅尼門者。總持門也。蓋眾生有八萬四千塵勞。故有八萬四千法門。今自心清淨。逈脫塵勞。故此法門悉
皆清淨)。】
「
善男子。一切實相性清淨故一身清淨。」
【
(前所說根塵四大及
三十七品等性如實有相。故曰實相性。金剛經曰。是實相者。即是非相。是故如來說名實相者。是也。此等之性。
清淨無染。故一真法身。全體清淨也)。】
「
一身清淨故多身清淨。」
【
(一真法身。既巳清淨。
一切化身亦皆清淨。如法華經說。佛化身徧往河沙佛土皆是佛身者。豈非一身清淨則多身清淨也)。】
「
多
身清淨故如是乃至十方眾生圓覺清淨。」
【
(多身清淨之故。遍觀
十方眾生之性。悉皆如此圓覺清淨。圓覺疏亦曰。此乃一人悟性。知一切眾生本性清淨。非謂一人修道多人
成佛)。】
「
善男子。一世界清淨故多世界清淨。」
【
(一世界中既巳清淨。眾多
世界無不清淨。如維摩詰經說。佛土清淨。如自在天宮。及佛以足指按地。則三千大千世界。悉皆嚴淨者。豈非
一世界清淨則多世界清淨也)。】
「
多世界清淨故。如是乃至盡於虗空
圓裹三世一切平等清淨不動。」
【
(多世界清淨之故盡無量無邊世界。悉皆
一等清淨不動也。圓裹三世者。謂上下橫周。虗空世界。盡在其中。非謂過見未來之三世也)。】

「善男子虗空如是平等不動。當知覺性平等不動。四
大不動故當知覺性平等不動。如是乃至八萬四千
陀羅尼門平等不動。當知覺性平等不動。」
【
(虗空四大。及諸法門。
泯然一等。了無動相。當知覺性亦復如是)。】

「善男子。覺性徧滿清淨不動圓無際故。當知六根徧
滿法界。根徧滿故當知六塵徧滿法界。塵徧滿故當
知四大徧滿法界。如是乃至陀羅尼門徧滿法界。」
【
(圓無
際者。覺性圓滿。浩無邊際也。此性徧滿法界。則根塵四大等。亦莫不然)。】
「
善男子。由彼妙
覺性徧滿故。根性塵性無壞無雜。根塵無壞故。如是
乃至陀羅尼門無壞無雜。」
【
(圓覺妙性。徧滿法界。則根塵諸法之性。皆如虗空。不
相染著。故無所變壞。亦無所混雜)。】
「
如百千燈光照一室。其光徧滿無
壞無雜。」
【
(燈光論根塵等性。一室論無邊法界)。】

「善男子。覺成就故。當知菩薩不與法縛。不求法脫。」
【
(覺性
圓明。名為成就。於一切法。非縛非脫)。】
「
不厭生死。不愛涅槃。」
【
(覺既成就。則知生死涅槃
皆如空華。故無所厭。亦無所愛)。】
「
不敬持戒。不憎毀禁。」
【
(覺性圓明。照了諸境。正如眼光
曉了面前之境無所憎)。】
「
不重久習。不輕初學。」
【
(覺既成就。則視諸學者。平等無二。故
不以宿習而加重。不以新學而加忽。如孔子於升堂之子路則抑而教之。潔巳之童子則與而進之也)。】
「
何
以故一切覺故。」
【
(八者皆無憎愛。蓋由一切是覺)。】
「
譬如眼光曉了前境
其光圓滿得無憎愛。」
【
(覺性圓明。照了諸境。正如眼光曉了面前之境。蓋其光明圓滿
具足故。得豁然盡見無所憎愛)。】
「
何以故。光體無二無憎愛故。」
【
(眼光覺光。同一
空體。兼無憎愛。故可比喻)。】

「善男子。此菩薩及末世眾生。修習此心得成就者。於
此無修。亦無成就。」
【
(修習圓覺既巳成就。方知本無所修。亦無所得也)。】
「
圓覺普
照。」
【
(圓覺光明。徧照法界)。】
「
寂滅無二。」
【
(寂則無念。滅則無相。清淨本源。湛然常一)。】
「
於中百
千萬億阿僧祇。」
【
(藏經曰。阿者無也。僧祇者數也。合而言之。乃無數也)。】
「
不可說恒
河沙諸佛世界。」
【
(恒河沙者。恒河中所有沙也。金剛經曰。恒河尚多無數。何況其沙蓋喻圓
覺性中有如此無數佛土)。】
「
猶如空華亂起亂滅。」
【
(諸佛世界本無住相。如空中華隨起
隨滅)。】
「
不即不離。」
【
(所現世界起滅無常者。初不即近圓覺亦不遠離圓覺。皆在大圓覺中。不可以
離即論也)。】
「
無縛無脫。」
【
(本無所縛。於解何有)。】
「
始知眾生本來成佛。」
【
(修證至此
巳成佛果。方知眾生本來之性。見成是佛)。】
「
生死涅槃。猶如昨夢。」
【
(既知本性見成是佛。
方知迷時之生死。悟後之涅槃。皆如夢中事爾)。】
「
善男子。如昨夢故。當知生死
及與涅槃。無起無滅。無來無去。」
【
(生死涅槃。既如昨夢。則起滅來去之相。亦
何有哉)。】
「
其所證者。無得無失。無取無捨。」
【
(所證圓覺。本是自性。既不可得
而得。亦不可得而失。既不可得而取。亦不可得而捨)。】
「
其能證者。無作無止。無任
無滅。」
【
(能證圓覺者。無作用心無止息心無任彼自然心無畢竟寂滅心。有此四心。即為四病)。】
「
於
此證中。無能無所。」
【
(無能證之智。無所證之相)。】
「
畢竟無證。亦無證者。」

【(本無可證之法。亦無證之之人)。】
「
一切法性平等不壞。」
【
(修證圓覺。至於人法兩忘。則一
切根塵諸法之性。亦皆平等無二。永不變壞矣)。】

善男子。彼諸菩薩。如是修行。
如是漸次。如是思惟。如是住持。如是方便。如是開悟。
求如是法。亦不迷悶。

爾時世尊欲重宣此義而說偈言。

「　普眼汝當知
　一切諸眾生
　身心皆如幻
　身相屬四大
　心性歸六塵
　四大體各離
　誰為和合者
　如是漸修行
　一切悉清淨
　不動徧法界
　無作止任滅
　亦無能證者
　一切佛世界
　猶如虗空華
　三世悉平等
　畢竟無來去
　初發心菩薩
　及末世眾生
　欲求入佛道
　應如是修習」


於是金剛藏菩薩。在大眾中。即從座起。頂禮佛足。右
繞三匝。長跪叉手。而白佛言。大悲世尊。善為一切諸
菩薩眾。宣揚如來圓覺清淨大陀羅尼因地法行漸
次方便。與諸眾生。開發蒙昧。在會法眾承佛慈誨。幻
翳朗然。慧目清淨。
【
(此菩薩讚佛於前三章善說因地法行漸次方便)。】
「
世尊。若
諸眾生本來成佛。何故復有一切無明。」
【
(此設第一問也)。】
「
若諸
無明眾生本有。何因緣故如來復說本來成佛。」
【
(此設第二
問也)。】
「
十方異生。本成佛道後起無明。一切如來。何時復
生一切煩惱。」
【
(此設第三問也。十方異生者。十方世界異類眾生也)。】
「
惟願不捨無
遮大慈。為諸菩薩開祕密藏。」
【
(開祕密藏者。開說祕密佛語也。其妙義廣大無
盡。故名曰藏)。】
「
及為末世一切眾生。得聞如是修多羅教了
義法門。」
【
(正謂圓覺了義一經)。】
「
永斷疑悔。」
【
(永無疑惑退悔之心)。】
「
作是語巳。五
體投地。如是三請。終而復始。

爾時世尊告金剛藏菩薩言。善哉善哉。善男子。汝等
乃能為諸菩薩及末世眾生。問於如來甚深祕密究
竟方便。是諸菩薩最上教誨了義大乘。能使十方修
學菩薩及諸末世一切眾生得決定信永斷疑悔。汝
今諦聽。當為汝說。時金剛藏菩薩奉教歡喜。及諸大
眾默然而聽。

善男子。一切世界。始終生滅。前後有無。聚散起止。」
【
(圓覺
大疏曰。創變為始。極證為終。新新而起曰生。念念落謝曰滅。過去名前。未來名後。現在住劫名有。空劫名無。成
劫名聚。壞劫名散。現行為起調伏。為止)。】
「
念念相續。循環往復。種種取捨
皆是輪迴。」
【
(不斷始終生滅等念。雖能取真捨妄取淨捨塵。亦皆是輪迴之見)。】
「
未出輪
迴。而辨圓覺。彼圓覺性即同流轉。若免輪迴。無有是
處。」
【
(在輪迴中。辨別圓覺。其圓覺性亦屬輪迴。若更起念欲免輪迴。則妄上增妄。了無是處)。】
「
譬如
動目能搖湛水。」
【
(妄念不停。迷惑本性。如動目之能搖湛水也)。】
「
又如定眼猶
迴轉火。」
【
(性為妄念所惑。如定目之見火輪安得不隨而轉也)。】
「
雲駛月運。舟行岸
移。亦復如是。」
【
(雲舟論妄念。月岸論本性。妄念未息。本性似乎不定)。】
「
善男子。諸旋
未息。彼物先住。尚不可得。」
【
(諸旋者。眼目雲舟也。彼物者。水火月岸也。謂眼目雲
舟其動未息。則水火月岸。安能先住)。】
「
何況輪轉生死垢心曾未清淨。觀
佛圓覺。而不旋復。是故汝等便生三惑。」
【
(未能淨染污之心復圓覺
之性。前之三惑。安得不生。三惑者。金剛藏之三問。是也)。】

「善男子。譬如幻翳妄見空華。幻翳若除。不可說言此
翳巳滅何時更起一切諸翳。」
【
(幻翳既滅。不可說言何時更起者。正答金剛藏
所問如來何時復生煩惱之說)。】
「
何以故。翳華二法非相待故。」
【
(翳非待華而有。
華非待翳而生)。】
「
亦如空華滅於空時不可說言虗空何時更
起空華。」
【
(空華既滅。不可謂何時更起者。正如妄念既空不可謂何時更有也)。】
「
何以故。空
本無華。非起滅故。」
【
(空華本無。安有起滅)。】
「
生死涅槃。同於起滅。」
【
(彼空
中華。實無起滅。生死涅槃亦復如是)。】
「
妙覺圓照。離於華翳。」
【
(證圓覺者。心境兩空。如彼
淨目了無華翳)。】
「
善男子。當知虗空非是暫有。亦非暫無。況復
如來圓覺隨順。而為虗空平等本性。」
【
(虗空歷劫不變。非乍有乍無也。
況圓覺本性。與虗空一等。湛然真常。豈有變易)。】

「善男子。如銷金鑛。金非銷有。」
【
(鑛本是金。因銷而現。非因銷而有。性本是佛因
修而悟。非因修而得)。】
「
既巳成金。不重為鑛。經無窮時。金性不壞。
不應說言本非成就。如來圓覺亦復如是。」
【
(鑛巳成金。永不變壞。
不可謂鑛本非真金也。性巳覺悟。永無迷惑。不可謂性本非圓覺也)。】

「善男子。一切如來妙圓覺心。本無菩提及與涅槃。亦
無成佛及不成佛。」
【
(圓覺性中。萬法空寂。菩提涅槃等皆是假名)。】
「
無妄輪迴
及非輪迴。」
【
(妄入輪迴及出輪迴圓覺性中。都無此事)。】
「
善男子。但諸聲聞所
圓境界。身心語言皆悉斷滅。終不能至彼之親證所
現涅槃。」
【
(聲聞者。聞聲教而悟者也。所圓境界者。所悟境界也。以彼所悟境界。雖灰身滅智。亦不能造佛
寂滅之妙)。】
「
何況能以有思惟心。測度如來圓覺境界。如取
螢火燒須彌山終不能著。」
【
(灰身滅智。莫造佛地。況以妄心。測度佛境。譬如須彌
至高至大豈可以螢火燒之乎)。】
「
以輪迴心生輪迴見。入於如來大寂
滅海。終不能至。」
【
(以此妄心。生此妄見。入佛寂滅。終不能到。寂滅之義。廣大深妙。故以海論)。】

「是故我說一切菩薩及末世眾生。先斷無始輪迴根
本。」
【
(佛謂妄念為輪迴本。一切眾生。當先斷念)。】
「
善男子。有作思惟。從有心起。
皆是六塵妄想緣氣。非實心體。巳如空華。用此思惟
辨於佛境。猶如空華復結空果。展轉妄想。無有是處。」

【(六塵者。色聲香味觸法也。緣氣者。虗妄色心從緣而現者也。此心巳如空華。本不曾有。況以此心。辨別圓覺何
異望空華之結實也)。】
「
善男子。虗妄浮心。多諸巧見。不能成就圓
覺方便。」
【
(妄心巧見。障圓覺故)。】
「
如是分別。非為正問。」
【
(前之三問。佛始曰善哉者。
美其起教。終曰非正者。顯其實理)。】

爾時世尊欲重宣此義而說偈言。

「　金剛藏當知
　如來寂滅性
　未曾有終始
　若以輪迴心
　思惟即旋復
　但至輪迴際
　不能入佛海
　譬如銷金鑛
　金非銷故有
　雖復本來金
　終以鎖成就
　一成真金體
　不復重為鑛
　生死與涅槃
　凡夫及諸佛
　同為空華相
　思惟猶幻化
　何況詰虗妄
　若能了此心
　然後求圓覺」


於是彌勒菩薩。在大眾中。即從座起。頂禮佛足。右繞
三匝。長跪叉手。而白佛言。大悲世尊。廣為菩薩開祕
密藏。令諸大眾深悟輪迴。
【
(菩薩讚佛於前章開說祕密深妙之義。如定目湛水
等論。及說種種取捨皆是輪迴也)。】
「
分別邪正。能施末世一切眾生無
畏道眼。」
【
(此讚佛於前章辯說種種邪正。令諸眾生道眼清淨不畏魔惱也)。】
「
於大涅槃
生決定信。無復重隨輪轉境界起循環見。」
【
(大涅槃者。不生不滅
廣大法門也。決定信者。信受此法。絕無疑悔也。其信心如是堅固。又豈復入妄境起諸妄見。循環見者。即前章
所謂念念相續循環往復者。是也)。】
「
世尊。若諸菩薩及末世眾生。欲遊
如來大寂滅海。」
【
(涅槃之道。廣大深妙。故以海喻)。】
「
云何當斷輪迴根本。」

【(前章佛說先斷無始輪迴根本。故菩薩於此問修斷之因)。】
「
於諸輪迴有幾種性。」
【
(諸輪
迴者。四生六道諸輪迴也。輪迴之相甚多。未審有幾種性)。】
「
修佛菩提幾等差別。」
【
(修證
圓覺之法。共有幾等差別)。】
「
迴入塵勞。當設幾種教化方便度諸眾
生。」
【
(佛化身復入塵勞中。當設幾種教法。普度眾生)。】
「
惟願不捨救世大悲。令諸
修行一切菩薩及末世眾生。慧目肅清。照耀心鏡。」
【
(清淨
之智照了諸相。故曰慧目。心如鏡明。廓然瑩徹。故曰心鏡)。】
「
圓悟如來無上知見。」
【
(圓悟
者。圓滿具足。無所不悟也。無上者。佛之知見。最尊最勝也)。】
「
作是語巳。五體投地。如
是三請。終而復始。

爾時世尊告彌勒菩薩言。善哉善哉。善男子。汝等乃
能為諸菩薩及末世眾生。請問如來深奧祕密微妙
之義。令諸菩薩潔清慧目。及令一切末世眾生永斷
輪迴心悟實相具無生忍。」
【
(實相者。無相之相也。金剛經曰。是實相者。即是非相
是故如來說名實相者。是也。無生忍者。於無生中。堅忍不動也。般若經曰。無生法忍。能令煩惱不生諸法不起
者。是也)。】
「
汝今諦聽。當為汝說。時彌勒菩薩奉教歡喜。及
諸大眾默然而聽。

善男子。一切眾生從無始際。由有種種恩愛貪欲。故
有輪迴。」
【
(佛名經云。有愛則生。愛盡則滅。故知生死貪愛為本。又法華云。諸苦所因貪欲為本)。】

「若諸世界一切種性。卵生胎生濕生化生。皆因婬欲
而正性命。」
【
(一切種性者諸種類性也。卵生則從卵殼中生。胎生則從胞胎中生。濕生則由濕氣而生
化生則因變化而生。如此種類之性。皆由染著婬欲。有此性命也。圓覺疏曰。但是情染總得名婬。縱使化生。亦
因業染故。總曰皆因婬欲也)。】
「
當知輪迴愛為根本。」
【
(一切輪迴皆從愛起)。】
「
由有
諸欲助發愛性。是故能令生死相續。」
【
(因有一切可欲之境。助發一切
貪愛之心。彼此染著。隨業受報。所以生死不息。)。】
「
欲因愛生。」
【
(一切欲心。皆從愛起)。】
「
命因欲
有。」
【
(眾生身命。因欲而有)。】
「
眾生愛命。還依欲本。」
【
(眾生愛命。念念不捨。是謂復依婬欲
之本)。】
「
愛欲為因。愛命為果。」
【
(始愛欲而受生。故為因也。終愛命而受報。故為果也)。】
「
由
於欲境起諸違順。」
【
(因彼可欲之境。有違我者。有順我者。故違順之境。雜然而起也)。】
「
境
背愛心。而生憎嫉。造種種業。」
【
(所見之境。或違我之愛心。則心生憎嫉。小則罵
辱大則殺害。種種惡業。從此而有)。】
「
是故復生地獄餓鬼。」
【
(既有惡業即受惡報。隨業
受生。墮於惡道)。】
「
知欲可厭。」
【
(知欲是惡因。深可厭離也)。】
「
愛厭業道。」
【
(愛彼厭離惡業之道
也。圓覺疏亦曰。於離惡法門。深生愛樂)。】
「
捨惡樂善。復現天人。」
【
(捨諸惡業。樂修善業。
善業既熟。即現天人之果。天人者天道人道也)。】
「
又知諸愛可厭惡故。棄愛樂
捨還滋愛本。」
【
(既知種種愛心可厭可惡乃棄諸愛。專樂捨法。不知此心亦生於愛。故曰還滋
愛本)。】
「
便現有為增上善果。」
【
(既有棄愛樂捨之因。即現聲聞緣覺之果。因修而得在諸
善果之上。故曰有為增上)。】
「
皆輪迴故。不成聖道。」
【
(謂惡果。善果。及有為增上善果。皆屬
輪迴。不成佛道)。】
「
是故眾生欲脫生死免諸輪迴。先斷貪欲。及
除愛渴。」
【
(生死輪迴。貪愛為本。欲免此苦。先斷貪愛。愛渴者。謂眾生愛心如渴故也)。】
「
善男子。
菩薩變化示現世間。非愛為本。但以慈悲。令彼捨愛。
假諸貪欲。而入生死。」
【
(菩薩示現受生。非本於愛也蓋起慈悲心。攝化眾生。令捨諸愛
故假借婬欲之事。入於生死海中。與之同事。而化之爾。非實有貪欲心也)。】
「
若諸末世一切
眾生。能捨諸欲。及除憎愛。永斷輪迴。勤求如來圓覺
境界。於清淨心便得開悟。」
【
(無一切念。即免輪迴。淨圓覺心。豁然開悟)。】

「善男子。一切眾生由本貪欲。發揮無明。顯出五性差
別不等。」
【
(因本來貪欲之心。發揚一切妄幻。遂顯出五種差別不同之性。圓覺䟽之論五性。一曰二乘性。
二曰菩薩性。三曰不定性。四曰外道性。五曰無性)。】
「
依二種障。而現深淺。」
【
(理障在心
故曰深。事障在境故曰淺)。】
「
云何二障。一者理障。礙正知見。」
【
(修證之理。一有
所執。正知正見。曷能明了)。】
「
二者事障。續諸生死。」
【
(一切有為。皆名事障。隨業受報生死
相續)。】
「
云何五性。」
【
(巳解在前)。】
「
善男子。若此二障未得斷滅。名未
成佛。」
【
(既為事理所障。安得成就佛果)。】
「
若諸眾生永捨貪欲。先除事障。
未斷理障。但能悟入聲聞緣覺。未能顯住菩薩境界。」

【(於事雖不攀緣。於理尚有所執。但能悟入聲聞緣覺之道。未能顯然安住菩薩境界也傳心法要曰。因聲教而
悟者名聲聞。觀因緣而悟者名緣覺)。】
「
善男子。若諸末世一切眾生欲。汎
如來大圓覺海。先當發願勤斷二障。二障巳伏。即能
悟入菩薩境界。」
【
(二障巳伏者。謂理事巳平不作障礙也。止能悟入菩薩境界者二障雖平。
尚未盡滅故也)。】
「
若事理障巳永斷滅。即入如來微妙圓覺。滿
足菩提及大涅槃。」
【
(二障俱空。即成正覺)。】
「
善男子。一切眾生皆證
圓覺。」
【
(圓覺妙性。眾生本有)。】
「
逢善知識。依彼所作因地法行。爾時
修習便有頓漸。」
【
(利根之人。便能頓悟。鈍根之士。須假漸修)。】
「
若遇如來無上
菩提正修行路。根無大小。皆成佛果。」
【
(大根者頓悟。小根者漸悟。若遇
圓覺法門。不拘根器大小。皆得成佛)。】
「
若諸眾生雖求善友遇邪見者未
得正悟。是則名為外道種性。邪師過謬。非眾生咎。」
【
(唯信
邪師。不明自性。是名外道種性。外道種性者。非佛性也。此乃邪師熏習之過。非眾生之過也)。】
「
是名眾
生五性差別。」
【
(圓覺鈔曰。習近聲聞。則成聲聞性。習近緣覺則成緣覺性。習近菩薩。則成菩薩性。習
近三乘。則成不定性。都不習近。則成無性。此即眾生五性差別也)。】

「善男子。菩薩唯以大悲方便。入諸世間。開發未悟。」
【
(菩薩
以大慈悲心。方便化身。入諸塵勞。開發一切未悟眾生也)。】
「
乃至示現種種形相。」
【
(菩薩
變化示現種種形相。隨機接化。如觀音之示現三十二身。是也)。】
「
逆順境界。與其同事。
化令成佛。」
【
(所惡之境曰逆。所愛之境曰順。佛化身於此二境中。與眾生同在塵勞。而攝化之。令證佛
果)。】
「
皆依無始清淨願力。」
【
(菩薩接化眾生。皆乘無始劫來清淨願力。清淨者。於一切
法。無所染著也。願力者。誓願深固。魔不能壞也)。】
「
若諸末世一切眾生。於大圓
覺起增上心。當發菩薩清淨大願。」
【
(修證圓覺。起增進向上之心。當發清
淨廣大誓願)。】
「
應作是言。願我今者住佛圓覺。求善知識。莫
值外道及與二乘。」
【
(菩薩發願時。當曰。願我今者安住圓覺最上乘法。親近大善知識。以
為師友。永不遭值一切外道邪師。及聲聞緣覺二乘也)。】
「
依願修行。漸斷諸障。」
【
(依清
淨願。修行圓覺。漸次斷除一切障礙)。】
「
障盡願滿。便登解脫清淨法殿。證
大圓覺妙莊嚴域。」
【
(諸障既除。本願圓滿。一切處解脫清淨。故曰法殿。一切處圓覺光明。
故曰妙莊嚴域)。】

爾時世尊欲重宣此義而說偈言。

「　彌勒汝當知
　一切諸眾生
　不得大解脫
　皆由貪欲故
　墮落於生死
　若能斷憎愛
　及與貪瞋癡
　不因差別性
　皆得成佛道
　二障永消滅
　求師得正悟
　隨順菩薩願
　依止大涅槃
　十方諸菩薩
　皆以大悲願
　示現入生死
　現在修行者
　及末世眾生
　勤斷諸愛見
　便歸大圓覺」


於是清淨慧菩薩。在大眾中。即從座起。頂禮佛足。右
繞三匝。長跪叉手。而白佛言。大悲世尊。為我等輩。廣
說如是不思議事。
【
(菩薩謂佛前章所言皆是不可思惟不可擬議之事)。】
「
本所不
見。本所不聞。」
【
(佛所說不思議事。菩薩等本來不曾得見。本來不曾得聞)。】
「
我等今者
蒙佛善誘。身心泰然。得大饒益。」
【
(承佛誘誨。無諸疑惑善誘者即論語循循
然善誘人之說)。】
「
願為諸來一切法眾。重宣法王圓滿覺性。」
【
(菩薩
請佛重說圓覺法門也。佛為萬法之主。故曰法王。圓覺妙性。廣大圓滿。故曰圓滿覺性)。】
「
一切眾生
及諸菩薩如來世尊所證所得。云何差別。」
【
(菩薩又請佛說眾生
菩薩佛所證悟處差別不同之理)。】
「
令末世眾生聞此聖教隨順開悟
漸次能入。」
【
(欲令眾生聞佛說此聖妙之教。順而不違開悟本性。漸次修行。入於圓覺)。】
「
作是
語巳。五體投地。如是三請。終而復始。

爾時世尊告清淨慧菩薩言。善哉善哉。善男子。汝等
乃能為末世眾生。請問如來漸次差別。汝今諦聽。當
為汝說。時清淨慧菩薩奉教歡喜。及諸大眾默然而
聽。

善男子。圓覺自性。」
【
(佛謂圓滿覺性。乃本來自性。非從緣而有也)。】
「
非性性有。」

【(前說五性皆非圓覺自性。故曰非性。諸非性中。圓覺自性。一一具足。故曰非性性有)。】
「
循諸性起。」
【
(圓覺
自性隨順諸緣。故五性起時。覺性亦起。圓覺疏亦曰。圓覺隨緣。徧諸差別之性諸性起時覺性亦起)。】
「
無取
無證。」
【
(圓覺妙性。廓然清淨。無可取者。無可證者)。】
「
於實相中。實無菩薩及諸
眾生。」
【
(圓覺空性。無一切相。故曰實相。此實相中。一切無有。豈有菩薩眾生之相)。】
「
何以故菩
薩眾生皆是幻化。幻化滅故。無取證者。」
【
(菩薩眾生所有身心。非有
真實不滅之相。故曰皆是幻化。幻化身心既巳寂滅。則一切取證之相。悉皆無有)。】
「
譬如眼根不
自見眼。」
【
(眾生不見自性。如人之眼根不自見其眼也)。】
「
性自平等。無平等者。」

【(一切法性本自平等。初無凡聖之異。亦無能平等之者)。】
「
眾生迷倒。未能除滅一
切幻化。」
【
(眾生迷惑顛倒。未能除滅諸幻)。】
「
於滅未滅妄功用中。便顯差
別。」
【
(一切幻化。欲滅未滅之間。凡所修為。皆是虗妄。於此等功用中。有頓有漸。即顯出五種差別性也)。】
「
若
得如來寂滅隨順。實無寂滅及寂滅者。」
【
(妄功用中若悟寂滅隨順
之理。寂然無念。滅而無相。隨順一切。不執我見則實無寂滅之法。亦無寂滅之人。可謂人法兩忘也)。】

「善男子。一切眾生。從無始來。由妄想我。」
【
(我體元無妄想為有)。】
「
及
愛我者。」
【
(愛我者。執著我相之心也)。】
「
曾不自知念念生滅。」
【
(眾生妄心。執著我相。
不知此心念念之間旋生旋滅。本無堅固不壞之相。維摩詰經曰。是身如電。念念不住者是也)。】
「
故起憎
愛耽著五欲。」
【
(圓覺疏曰。由執我故。順我則愛違我則憎。故著五欲也。五欲者。一財。二色。三食。四名。
五睡也)。】
「
若遇善友教令。開悟淨圓覺性。發明起滅。即知
此生性自勞慮。」
【
(眾生因教悟性。發明妄念起滅之理。方知此生本有之性空自勞役思慮
也)。】

「若復有人勞慮永斷。得法界淨。」
【
(永息思慮。則一切處皆得清淨。故曰得法
界淨)。】
「
即彼淨解為自障礙。」
【
(以淨為淨。是為淨解。為彼解心障礙自性)。】
「
故於圓
覺而不自在。」
【
(作意於覺。故不自如)。】
「
此名凡夫隨順覺性。」
【
(眾生謂覺性本
來清淨。故起淨心。隨順修習。不知此心亦為障礙。此乃凡夫之見。非菩薩見心)。】

「善男子。一切菩薩見解為礙。」
【
(見前淨解為障礙故)。】
「
雖斷解礙。猶
住見覺。」
【
(淨解雖除不作障礙。正在覺位。復為覺礙)。】
「
覺礙為礙。而不自在。」
【
(圓覺
大疏曰。所覺是礙故。能覺亦礙。由存此跡還礙覺心。故不自在)。】
「
此名菩薩未入地者
隨順覺性。」
【
(如此隨順本性。乃菩薩未入佛地者之見也)。】

「善男子。有照有覺。俱名障礙。」
【
(有照者。即前之淨解心也。有覺者。即前之覺礙
心也。圓覺性中。皆名障礙)。】
「
是故菩薩常覺不住。」
【
(湛然常覺。不住於相。金剛經所謂菩
薩應生無所住心者。是也)。】
「
照與照者同時寂滅。」
【
(謂所照之境與能照之智悉皆寂滅。
此乃巳入佛地者也)。】
「
譬如有人自斷其首。首巳斷故無能斷者。
則以礙心。自滅諸礙。礙巳斷滅。無滅礙者。」
【
(以淨覺心滅除諸礙
諸礙巳除。覺心亦泯。如彼世人自斷其首。首巳斷絕。別無能斷之人也)。】
「
修多羅教如標
月指。若復見月。了知所標畢竟非月。」
【
(因指見月。見月忘指。因教詮心。
悟心忘教)。】
「
一切如來種種言說開示菩薩。亦復如是。」
【
(諸佛開說
法性。正如以指標月)。】
「
此名菩薩巳入地者隨順覺性。」
【
(如此隨順本性。乃菩
薩巳入佛地者之見也。入地者入佛之地位者也)。】

「善男子。一切障礙。即究竟覺。」
【
(菩薩初發心時名本始覺。圓覺成就名究竟覺。
今見諸障礙即究竟覺者。蓋巳入佛地。無一切差別心也)。】
「
得念失念無非解脫。」
【
(得念
是無念。失念是有念。佛知諸念本空了無得失。故皆得解脫)。】
「
成法破法。皆名涅槃。」

【(進修曰成。毀謗為破。佛知諸法本空了無成壞。故皆名涅槃)。】
「
智慧愚癡。通為般若。」

【(智慧者。巳悟之性。愚癡者。未悟之性。究其本源同一佛性。故曰通為般若)。】
「
菩薩外道所成
就法。同是菩提。」
【
(菩薩外道所立之法。雖有邪正之殊。皆是菩提覺性)。】
「
無明真如
無異境界。」
【
(真妄一體性本解脫)。】
「
諸戒定慧及淫怒癡。俱是梵行。」

【(戒定慧是淨。淫怒癡是染。佛於染淨。無分別心故曰俱是梵行)。】
「
眾生國土。同一法性。」

【(涅槃經云。我以佛眼。徧觀三界。有情無情。一切人法。悉皆究竟。究竟者。即法性也)。】
「
地獄天宮。皆
為淨土。」
【
(佛知善惡二報皆如空華。故謂苦樂二境皆為淨土)。】
「
有性無性。齊成佛
道。」
【
(有性三乘也。無性闡提也。佛眼觀之悉皆是佛)。】
「
一切煩惱。畢竟解脫。」
【
(佛謂煩惱
本空。故云畢竟解脫)。】
「
法界海慧照了諸相。猶如虗空。此名如來
隨順覺性。」
【
(法界海慧者佛之智慧。如法界之廣。如大海之深故也。其慧光照了諸相。如太虗空廓然
無礙。方為佛之隨順覺性。此之隨順。如孔子之無可無不可。是也)。】

「善男子。但諸菩薩及末世眾生。居一切時。不起妄念。」

【(不起妄念者。不起一切念也)。】
「
於諸妄心。亦不息滅。」
【
(妄心即是真心。不必求其息滅)。】

「住妄想境。不加了知。」
【
(於此妄想境界。不起了知之心)。】
「
於無了知。不辨
真實。」
【
(知心既寂即是真實何必更起辨別之念)。】
「
彼諸眾生。聞是法門。信解
受持。不生驚畏。是則名為隨順覺性。」
【
(眾生修此無念法門。不驚不畏
者。乃修其本來無念之性。無所迷執故也)。】
「
善男子。汝等當知。如是眾生。巳
曾供養百千萬億恒河沙諸佛及大菩薩。植眾德本。」

【(眾生於過去劫中。曾供養無數諸佛菩薩。種種善根。方得聞此法門)。】
「
佛說是人。名為成
就一切種智。」
【
(名為成就者。性本圓成。假名成就爾。種者種性。智者智慧)。】

爾時世尊欲重宣此義而說偈言。

「　清淨慧當知
　圓滿菩提性
　無取亦無證
　無菩薩眾生
　覺與未覺時
　漸次有差別
　眾生為解礙
　菩薩未離覺
　入地永寂滅
　不住一切相
　大覺悉圓滿
　名為徧隨順
　末世諸眾生
　心不生虗妄
　佛說如是人
　現世即菩薩
　供養恒沙佛
　功德巳圓滿
　雖有多方便
　皆名隨順智」


御註大方廣圓覺修多羅了義經上

御註大方廣圓覺修多羅了義經下


「於是威德自在菩薩。在大眾中。即從座起。頂禮佛足。
右繞三匝。長跪叉手。而白佛言。大悲世尊。廣為我等。
分別如是隨順覺性。」
【
(菩薩讚佛於前章善說凡夫菩薩如來等隨順覺性)。】
「
令諸
菩薩覺心光明。承佛圓音。不因修習。而得善利。」
【
(聞佛宣說
心即開悟不待修行。先獲利益。圓音者。佛音一震。四眾普聞也)。】
「
世尊。譬如大城。」
【
(喻圓覺性)。】

「外有四門。」
【
(喻諸行門)。】
「
隨方來者非止一路。」
【
(東西南北之人。各由一門而入。
豈止一路而巳。蓋喻悟入圓覺者。非止一法也)。】
「
一切菩薩莊嚴佛國。及成菩
提非一方便。」
【
(莊嚴佛地。及成圓覺方便法門。非一而巳)。】
「
惟願世尊廣為我
等。宣說一切方便漸次。」
【
(請佛宣說一切行門)。】
「
并修行人總有幾
種。」
【
(又請佛說諸修行者)。】
「
令此會菩薩及末世眾生求大乘者。速
得開悟。遊戲如來大寂滅海。」
【
(涅槃之道。廣大深妙。故以海喻)。】
「
作是語
巳。五體投地。如是三請。終而復始。

爾時世尊告威德自在菩薩言。善哉善哉。善男子。汝
等乃能為諸菩薩及末世眾生。問於如來如是方便。
汝今諦聽。當為汝說。時威德自在菩薩奉教歡喜。及
諸大眾默然而聽。

善男子。無上妙覺。徧諸十方。出生如來。」
【
(無上妙覺之性。大包太虗。
故曰徧諸十方。眾生悟此妙性。方證佛身。故曰出生如來)。】
「
與一切法。同體平等。」
【
(既證
佛身。則無染無淨無凡無聖也)。】
「
於諸修行。實無有二。」
【
(諸修行者。實無二法)。】
「
方便
隨順。其數無量。」
【
(隨順修習。方便甚多)。】
「
圓攝所歸。循性差別。當有
三種。」
【
(周圓收攝。歸於一性。隨性差別。則有奢摩他三摩鉢提禪那也)。】

「善男子。若諸菩薩悟淨圓覺。以淨覺心取靜為行。」
【
(既悟
圓覺。本來清淨。則當以此心專取寂靜。以為法行)。】
「
由澄諸念。覺識煩動。」
【
(因以寂靜。
澄諸念慮。故清淨之識顯矣)。】
「
靜慧發生。」
【
(因靜生慧故云靜慧。昔昧今顯。故云發生)。】
「
身心
客塵從此永滅。」
【
(非性所有。故曰客塵。永無此相。故曰永滅)。】
「
便能內發寂靜
輕安。」
【
(內發者。非自外得也寂靜輕安者。至寂至靜。無累無惱也)。】
「
由寂靜故。十方世
界諸如來心於中顯現。如鏡中像。」
【
(因寂靜故。空性湛然。十方佛心。悉皆
如是故假云於中顯現如鏡中像也。蓋謂鏡淨則像現。心淨則佛現故也)。】
「
此方便者。名奢
摩他。」
【
(圓覺疏曰。此飜云止。寂靜義也。又名泯相澄神觀)。】

「善男子。若諸菩薩悟淨圓覺。以淨覺心。知覺心性及
與根塵。皆因幻化。」
【
(心既開悟。則知能覺之心。所覺之性。及眼耳鼻舌身意六根。色聲香
味觸法六塵。皆因妄幻化現而有也)。】
「
即起諸幻。以除幻者。」
【
(起諸幻智。方便修習。滅彼
身心等幻也)。】
「
變化諸幻。而開幻眾。」
【
(隨機化現種種幻法。開示眾生也。大涅槃經曰。
瞿曇譬如幻師幻作王身沙門等身或說無常或說有常者。是也)。】
「
由起幻故。便能內
發大悲輕安。」
【
(因起幻智。開示幻眾。但生悲濟之心。別無煩惱之念)。】
「
一切菩薩從
此起行。漸次增進。」
【
(從此觀門。起諸法行。漸漸增修。至於佛果)。】
「
彼觀幻者。非
同幻故。」
【
(慧目清淨觀見諸幻者非與諸幻同體故也)。】
「
非同幻觀。皆是幻故。」

【(所觀之智。不與幻同者。亦皆是幻。不可執著)。】
「
幻相永離。是諸菩薩所圓妙
行。」
【
(於諸幻相。永不染著。是名菩薩所成妙行)。】
「
如土長苗。」
【
(菩薩圓此妙行。如土之長苗也。苗日
增長。必致結實。妙行增進。必致成佛。故偈曰如幻三摩提。如苗漸增長也)。】
「
此方便者。名三
摩鉢提。」
【
(圓覺疏曰。此云等至。蓋謂凡聖一等。至於勝定也。又名起幻銷塵觀)。】

「善男子。若諸菩薩悟淨圓覺。以淨覺心。不取幻化及
諸靜相。」
【
(不取幻化及諸靜相者。謂不取三摩鉢提之幻觀。及不取奢摩他之靜觀也)。】
「
了知
身心皆為罣礙。」
【
(既離幻靜二觀。了知幻身幻心在覺性中皆是罣礙)。】
「
無知覺明。」

【(無知覺者。非頑然如木石也。但圓覺淨性。不起一切知覺心爾。明明不昧。如鏡之淨。故曰無知覺明)。】
「
不依
諸礙。」
【
(不依者。無所染著。諸礙者。身心等幻)。】
「
永得超過礙無礙境。」
【
(既離諸礙。則有
礙無礙之境。一時超過)。】
「
受用世界及與身心。相在塵域。如器中
鍠聲出于外。煩惱涅槃不相留礙。」
【
(世界身心等相。雖在塵域。然覺性圓
通。不為煩惱涅槃之所礙。譬如器之中空者。金鐵為實。聲達于外。不為器之所隔也。鍠字說文音皇)。】
「
便能
內發寂滅輕安。」
【
(覺性圓通。一切無礙。則自心寂滅。無累無惱)。】
「
妙覺隨順寂
滅境界。」
【
(妙覺之性。隨順本來寂滅境界。不起一切生滅念也)。】
「
自他身心所不能
及。」
【
(自之身心。即我相也。他之身心。即人相也。蓋妙覺隨順寂滅境界。非我相人相所能至也)。】
「
眾生
壽命皆為浮想。」
【
(我相人相。尚不能及佛境界。如眾生相壽命相。非虗浮妄想而何)。】
「
此
方便者。名為禪那。」
【
(圓覺疏曰。此云靜慮。又名絕待靈心觀)。】

「善男子。此三法門。皆是圓覺親近隨順。」
【
(三法門者。奢摩他。三摩鉢
提。禪那也。始依圓覺。而起觀行。終因觀行。以證圓覺。始終不離。故云親近隨順)。】
「
十方如來因
此成佛。」
【
(因此者。因修此三法門也)。】
「
十方菩薩種種方便。一切同異。
皆依如是三種事業。」
【
(修習雖有異同。究竟不離三法)。】
「
若得圓證。即成
圓覺。」
【
(三法圓修。即證圓覺)。】
「
善男子。假使有人修於聖道。教化成
就百千萬億阿羅漢辟支佛果。不如有人聞此圓覺
無礙法門。一剎那頃隨順修習。」
【
(成就百千萬億小乘之果。不如暫修圓覺
無礙法門)。】

爾時世尊欲重宣此義而說偈言。

「　威德汝當知
　無上大覺心
　本際無二相
　隨順諸方便
　其數即無量
　如來總開示
　便有三種類
　寂靜奢摩他
　如鏡照諸像
　如幻三摩提
　如苗漸增長
　禪那唯寂滅
　如彼器中鍠
　三種妙法門
　皆是覺隨順
　十方諸如來
　及諸大菩薩
　因此得成道
　三事圓證故
　名究竟涅槃」


於是辨音菩薩。在大眾中。即從座起。頂禮佛足。右繞
三匝。長跪叉手。而白佛言。大悲世尊。如是法門。甚為
希有。世尊。此諸方便。
【
(如是法門。及諸方便。皆謂奢摩他三摩鉢提禪那也)。】
「
一切
菩薩於圓覺門有幾修習。」
【
(修證圓覺觀門。共有幾種修習)。】
「
願為大眾
及末世眾生。方便開示。令悟實相。」
【
(圓覺空性。無一切相。故曰實相)。】
「
作
是語巳。五體投地。如是三請。終而復始。

爾時世尊告辨音菩薩言。善哉善哉。善男子。汝等乃
能為諸大眾及末世眾生。問於如來如是修習。汝今
諦聽。當為汝說。時辨音菩薩奉教歡喜。及諸大眾默
然而聽。

善男子。一切如來圓覺清淨。本無修習及修習者。」
【
(諸佛
本性。圓覺清淨實無可修之法。亦無能修之人)。】
「
一切菩薩及末世眾生。依於
未覺。幻力修習。」
【
(因未覺悟之故。以諸幻力。修習圓覺)。】
「
爾時便有二十五
種清淨定輪。」
【
(二十五輪者。即奢摩他三摩鉢提禪那之三觀。或單修。或齊修。或先修。或中修。
或後修或圓修。共有二十五種名也。曰清淨定輪者。蓋覺性無染。能轉萬法。及摧輾諸幻故也)。】

「若諸菩薩唯取極靜。由靜力故永斷煩惱。究竟成就。」

【(唯取奢摩他至靜一法。永斷無明。終得成就)。】
「
不起于座。便入涅槃。」
【
(即就坐處。便證
寂滅。言其不待別法修習也)。】
「
此菩薩者。名單修奢摩他。」
【
(此乃專修靜觀)。】

「若諸菩薩唯觀如幻。以佛力故。變化世界。種種作用。
備行菩薩清淨妙行。」
【
(觀一切法。皆如幻化。故變化作用。起三摩鉢提之妙行)。】
「
於
陀羅尼不失寂念及諸靜慧。」
【
(在圓覺總持法中。不失禪那之寂念。不失奢摩
他之靜慧也)。】
「
此菩薩者。名單修三摩鉢提。」
【
(此乃專修幻觀)。】

「若諸菩薩唯滅諸幻。不取作用。獨斷煩惱。煩惱斷盡
便證實相。」
【
(唯欲滅除諸幻。不取三摩鉢提之作用。獨以禪那寂觀。斷諸無明。即證圓覺無相之相也)。】

「此菩薩者。名單修禪那。」
【
(此乃專修寂觀)。】

「若諸菩薩先取至靜。以靜慧心。照諸幻者。便於是中。
起菩薩行。此菩薩者。名先修奢摩他後修三摩鉢提。」

【(先取奢摩他之至靜。故云先修。後起三摩鉢提之妙行。故云後修)。】

「若諸菩薩以靜慧故證至靜性。便斷煩惱。永出生死。
此菩薩者。名先修奢摩他後修禪那。」
【
(先以奢摩他之靜慧取證。故云
先修。後以禪那斷煩惱而出生死。故云後修)。】

「若諸菩薩以寂靜慧。復現幻力。種種變化。度諸眾生。
後斷煩惱。而入寂滅。此菩薩者。名先修奢摩他中修
三摩鉢提後修禪那。」
【
(先有奢摩他之靜慧。故云先修。中現三摩鉢提之幻力。故云中
修。後入禪那之寂滅。故云後修)。】

「若諸菩薩以至靜力。斷煩惱巳。後起菩薩清淨妙行。
度諸眾生。此菩薩者。名先修奢摩他中修禪那後修
三摩鉢提。」
【
(先有奢摩他之靜力。故云先修。中以禪那斷盡煩惱。故云中修。後起三摩鉢提之妙
行。故云後修)。】

「若諸菩薩以至靜力。心斷煩惱。復度眾生。建立世界。
此菩薩者。名先修奢摩他齊修三摩鉢提禪那。」
【
(先有奢摩
他之靜力。故云先修。於禪那斷滅煩惱時。就起三摩鉢提之幻行。建立世界。故云齊修)。】

「若諸菩薩以至靜力。資發變化。後斷煩惱。此菩薩者。
名齊修奢摩他三摩鉢提後修禪那。」
【
(先以奢摩他之靜力。助發三摩
鉢提之變化。故云齊修。後以禪那。斷除煩惱。故云後修)。】

「若諸菩薩以至靜力。用資寂滅。後起作用。變化世界。
此菩薩者。名齊修奢摩他禪那後修三摩鉢提。」
【
(先以奢摩
他之靜力。資助禪那之寂滅。故云齊修。後起三摩鉢提之作用。變化世界。故云後修)。】

「若諸菩薩以變化力。種種隨順。而取至靜。此菩薩者。
名先修三摩鉢提後修奢摩他。」
【
(先以三摩鉢提之幻力隨順。故云先修。後
取奢摩他之至靜。故云後修)。】

「若諸菩薩以變化力。種種境界。而取寂滅。此菩薩者。
名先修三摩鉢提後修禪那。」
【
(先有三摩鉢提之幻力。故云先修。後取禪那之
寂滅。故云後修)。】

「若諸菩薩以變化力。而作佛事。安住寂靜。而斷煩惱。
此菩薩者。名先修三摩鉢提中修奢摩他後修禪那。」

【(先以三摩鉢提之幻力。而作佛事。故云先修。中則安住奢摩他之寂靜。故云中修。後以禪那寂滅之道。斷除煩
惱。故云後修)。】

「若諸菩薩以變化力。無礙作用。斷煩惱故。安住至靜。
此菩薩者。名先修三摩鉢提中修禪那後修奢摩他。」

【(先以三摩鉢提之幻力。無礙作用。故云先修。中以禪那寂滅之道。斷除煩惱。故云中修。後則安住於奢摩他之
至靜。故云後修)。】

「若諸菩薩以變化力。方便作用。至靜寂滅二俱隨順。
此菩薩者。名先修三摩鉢提齊修奢摩他禪那。」
【
(先以三摩
鉢提之幻力。方便作用。故云先修。後則奢摩他之至靜。及禪那之寂滅。悉皆隨順修習。故云齊修)。】

「若諸菩薩以變化力。種種起用。資於至靜。後斷煩惱。
此菩薩者。名齊修三摩鉢提奢摩他後修禪那。」
【
(先以三摩
鉢提之幻力。種種起用。資於奢摩他之至靜。故云齊修。後以禪那寂滅之道。斷除煩惱。故云後修)。】

「若諸菩薩以變化力。資於寂滅。後住清淨無作靜慮。
此菩薩者。名齊修三摩鉢提禪那後修奢摩他。」
【
(先以三摩
鉢提之幻力。資於禪那之寂滅。故云齊修。後以奢摩他安住清淨不起靜念。故云後修)。】

「若諸菩薩以寂滅力。而起至靜。住於清淨。此菩薩者。
名先修禪那後修奢摩他。」
【
(先有禪那寂滅之力。故云先修後起奢摩他之至靜。
住於清淨。故云後修)。】

「若諸菩薩以寂滅力。而起作用。於一切境。寂用隨順。
此菩薩者。名先修禪那後修三摩鉢提。」
【
(先有禪那寂滅之力。故云
先修。後起三摩鉢提之作用。隨順一切。故云後修)。】

「若諸菩薩以寂滅力。種種自性。安於靜慮。而起變化。
此菩薩者。名先修禪那中修奢摩他後修三摩鉢提。」

【(先有禪那寂滅之力。故云先修。中則種種自性安於奢摩他之靜慮。故云中修。後則起三摩鉢提之變化。故云
後修)。】

「若諸菩薩以寂滅力。無作自性。起於作用。清淨境界。
歸於靜慮。此菩薩者。名先修禪那中修三摩鉢提後
修奢摩他。」
【
(先有禪那寂滅之力。故云先修。中則不動自性。起三摩鉢提鉢作用。故云中修。後則
清淨境界。歸於奢摩他之靜慮。故云後修)。】

「若諸菩薩以寂滅力。種種清淨。而住靜慮。起於變化。
此菩薩者。名先修禪那齊修奢摩他三摩鉢提。」
【
(先有禪那
寂滅之力。故云先修。後則住於奢摩他之靜慮。而起三摩鉢提之變化。故云齊修)。】

「若諸菩薩以寂滅力。資於至靜。而起變化。此菩薩者。
名齊修禪那奢摩他後修三摩鉢提。」
【
(先以禪那寂滅之力。資於奢摩
他之至靜。故云齊修。後起三摩鉢提之變化。故云後修)。】

「若諸菩薩以寂滅力。資於變化。而起至靜清明境慧。
此菩薩者。名齊修禪那三摩鉢提後修奢摩他。」
【
(先以禪那
寂滅之力。資於三摩鉢提之變化。故云齊修。後起奢摩他之至靜。故云後修。清明境慧者。至靜之中。境智俱淨
也)。】

「若諸菩薩以圓覺慧。圓合一切。」
【
(以圓覺性中之智慧。圓攝一切法也)。】
「
於
諸性相。無離覺性。」
【
(既是圓合一切。則於種種性相。皆不離圓覺妙性)。】
「
此菩薩
者。名為圓修三種自性清淨隨順。」
【
(三觀齊修是為圓覺)。】

「善男子。是名菩薩二十五輪。一切菩薩修行如是。」
【
(菩薩
修行。不出此二十五輪。唐僧惟慤。以此二十五輪。為二十五觀。第一名澄渾息用觀二庖丁恣刃觀。三呈音出
礙觀。四運舟兼濟觀。五湛海澄空觀。六首羅三目觀。七三點齊修觀。八品字單雙觀。九獨足雙頭觀。十果落華
敷觀。十一先武後文觀。十二功成退職觀。十三幻師解術觀。十四神龍隱海觀。十五龍樹通真觀。十六商那示
相觀。十七大通宴默觀。十八寶明空海觀。十九虗空妙用觀。二十舜若呈神觀。二十一飲光歸定觀。二十二多
寶呈通觀。二十三下方騰化觀。二十四帝青含變觀。二十五如意圓修觀)。】

「若諸菩薩及末世眾生依此輪者。當持梵行。寂靜思
惟。」
【
(持梵行者。持佛戒行也。寂靜者。自澄其心也。思惟者。審察邪正也)。】

「求哀懺悔。經三七日。」
【
(恐為業力障蔽淨心。故求哀懺悔。以二十一日為期也)。】
「
於
二十五輪。各安標記。至心求哀。隨手結取。」
【
(如探籌然不可揀擇)。】

「依結開示。便知頓漸。」
【
(結得前單修三輪及圓修一輪。即是頓門。結得餘二十一輪。即
是漸門)。】
「
一念疑悔。即不成就。」
【
(苟有疑悔之心。觀行終不成就)。】

爾時世尊欲重宣此義而說偈言。

「　辨音汝當知
　一切諸菩薩
　無礙清淨慧
　皆依禪定生
　所謂奢摩他
　三摩提禪那
　三法頓漸修
　有二十五種
　十方諸如來
　三世修行者
　無不因此法
　而得成菩提
　唯除頓覺人
　并法不隨順
　一切諸菩薩
　及末世眾生
　常當持此輪
　隨順勤修習
　依佛大悲力
　不久證涅槃」


於是淨諸業障菩薩。在大眾中。即從座起。頂禮佛足。
右繞三匝。長跪叉手。而白佛言。大悲世尊。為我等輩。
廣說如是不思議事。
【
(謂前所說二十五輪。皆是不可思惟不可擬議之事)。】
「
一切
如來因地行相。」
【
(二十五輪。即諸佛初地觀行之相)。】
「
令諸大眾得未曾
有。」
【
(大眾聞所未聞。故云得未曾有)。】
「
覩見調御歷恒沙劫勤苦境界一
切功用。猶如一念。我等菩薩深自慶慰。」
【
(大眾自見曠劫修行功用
如在一念間也)。】
「
世尊。若此覺心本性清淨。因何染汙。使諸眾
生迷悶不入。唯願如來廣為我等開悟法性。」
【
(迷惑之時。總稱
本性。開悟之後。方名法性)。】
「
令此大眾及末世眾生作將來眼。」
【
(現未眾生。
聞佛開示。盡未來際。永無迷惑)。】
「
說是語巳。五體投地。如是三請。終而
復始。

爾時世尊。告淨諸業障菩薩言。善哉善哉。善男子。汝
等乃能為諸大眾及末世眾生。咨問如來如是方便。
汝今諦聽。當為汝說。時淨諸業障菩薩奉教歡喜。及
諸大眾默然而聽。

善男子。一切眾生從無始來。妄想執有我人眾生及
與壽命。」
【
(眾生從無始劫來。妄想執著。以為有我相人相眾生相壽命相也)。】
「
認四顛倒
為實我體。」
【
(妄認四相。為實我體。不知此四顛倒本來無有)。】
「
由此便生憎愛二
境。」
【
(由執四相為我體故。所以順我則愛。違我則憎)。】
「
於虗妄體重執虗妄。」
【
(四大幻體
巳是虗妄。更執四相。妄上增妄也)。】
「
二妄相依。生妄業道。」
【
(二妄者。即四大并四相也。
二者相因。作業受報。故曰生妄業道)。】
「
有妄業故。妄見流轉。」
【
(既有妄業即受輪迴本無
輪迴。故曰妄見)。】
「
厭流轉者。妄見涅槃。」
【
(厭彼輪迴。欲證涅槃。本無涅槃。故云妄見)。】
「
由
此不能入清淨覺。非覺違拒諸能入者。」
【
(因彼妄見所障。不能悟入
淨覺。非是淨覺障拒入者)。】
「
有諸能入非覺入故。」
【
(眾生能悟入於覺爾。非覺來入眾生
性中也。孔子謂。人能弘道。非道弘人者。是也)。】
「
是故動念。及與息念。皆歸迷
悶。」
【
(諸念動時。固不能覺縱使止念。亦無入處)。】
「
何以故。由有無始本起無明
為巳主宰。」
【
(動靜皆迷悶者。由無始劫來無明妄想為我之主故也)。】
「
一切眾生生
無慧目。」
【
(有生以來。不見自性。故曰生無慧目)。】
「
身心等性皆是無明。」
【
(既無慧目。
則四大五蘊。一切幻性。皆是無明執著之心)。】
「
譬如有人不自斷命。」
【
(眾生妄執無明
不肯除滅。譬如世人不肯自殺)。】
「
是故當知。有愛我者。我與隨順。」
【
(彼有愛我
者。我亦隨順彼境。而生愛心)。】
「
非隨順者。便生憎怨。」
【
(非隨順彼境。而生愛心。則徃往
怒其違巳。起憎怨心)。】
「
為憎愛心。養無明故。相續求道。皆不成就。」

【(種種憎愛。增長我見。念念不斷。成道愈難)。】

「善男子。云何我相。謂諸眾生心所證者。」
【
(眾生之心。無所取證。則不
著我相。纔有所取證。即執此心。以為自巳。故曰我相也)。】
「
善男子。譬如有人百骸
調適忽忘我身。」
【
(此論眾生無所取證時不知有我相也)。】
「
四肢弦緩。攝養
乖方。微加針艾。則知有我。」
【
(此喻眾生纔有所取證方知有我相也)。】
「
是故
證取。方現我體。」
【
(證是我證。取是我取。故證取時我體發現)。】
「
善男子。其心乃
至證於如來畢竟了知清淨涅槃。皆是我相。」
【
(我心未斷雖能
入佛涅槃。亦皆是我相爾)。】

「善男子。云何人相。謂諸眾生心悟證者。」
【
(人相者。悟我是空。能不執
著也。心悟證者。悟所證之我相為非故也)。】
「
善男子。悟有我者。不復認我。所
悟非我。悟亦如是。」
【
(雖我相為非不復執著我相。然所悟我既是非我。則其能悟者亦
非我矣。非我之相。即人相也)。】
「
悟巳超過一切證者。悉為人相。」
【
(使此悟心
勝彼一切證我相者。亦皆是人相爾)。】
「
善男子。其心乃至圓悟涅槃俱是
我者。心存少悟。備殫證理。皆名人相。」
【
(雖能圓悟自性涅槃備極一切
取證之理。然尚有一毫悟心。亦是人相爾)。】

「善男子。云何眾生相。謂諸眾生心自證悟所不及者。」

【(眾生別發一心。自謂前所證之我相。所悟之人相。未能及此。不知此心乃眾生相也)。】
「
善男子。譬
如有人作如是言。我是眾生。則知彼人說眾生者。非
我非彼。」
【
(此假借人言。以諭巳為眾生相。則非我相。非人相也)。】
「
云何非我。我是眾
生。則非是我。云何非彼。我是眾生。非彼我故。」
【
(曰非我者。蓋巳
是眾生。則非是我也。曰非彼者蓋巳是眾生。則非是人也。非彼我者非彼人之我也)。】
「
善男子。但
諸眾生了證了悟皆為我人。」
【
(了知前所證者為我相前所悟者為人相也)。】

「而我人相所不及者。」
【
(了知巳之所見勝彼我人二相)。】
「
存有所了。名眾
生相。」
【
(了心未忘。故名此相)。】

「善男子。云何壽命相。謂諸眾生心照清淨覺所了者。」

【(覺所了者。覺前執眾生相時了心未泯也。此覺心綿綿相續。欲不斷滅。故曰壽命相)。】
「
一切業智
所不自見。猶如命根。」
【
(一切覺心。皆是清淨業智。然此智幽微不能自見。所以念念不
斷。如命根之不可斷也)。】
「
善男子。若心照見一切覺者。皆為塵垢。」

【(心光發明。見種種覺。在淨性中。悉為塵垢)。】
「
覺所覺者。不離塵故。」
【
(照心覺心。皆是塵念
故也)。】
「
如湯銷冰。無別有冰知冰銷者。存我覺我亦復如
是。」
【
(存我則如水之為冰。覺我則如湯之銷冰。冰湯雖異。同歸一水。別無能知冰銷者。所以存我覺我同
歸一性。別無能知我覺者)。】

「善男子。末世眾生不了四相。雖經多劫勤苦修道。但
名有為。終不能成一切聖果。」
【
(不能了達我人眾生壽命之相。雖經累劫勤修。
亦不能證無為聖果)。】
「
是故名為正法末世。」
【
(圓覺疏曰。正法之時。修則皆證。末世之時
人多取相。今既取相。雖是正法亦同末世也)。】
「
何以故。認一切我為涅槃故。
有證有悟。名成就故。」
【
(何故名為正法末世。蓋由執著諸相為寂滅之道有所證悟及
有成就之名故也)。】
「
譬如有人認賊為子。其家財寶終不成就。」

【(蓋諭取相修行終不成佛)。】
「
何以故。有我愛者。亦愛涅槃。伏我愛根。
為涅槃相。」
【
(愛我即愛涅槃。究竟未離於愛。但能降伏我之愛心。使之不起爾。不起之相。似涅槃
相。其實非真涅槃也)。】
「
有憎我者。亦憎生死。」
【
(既憎我相。必憎生死。憎心未忘。終不解脫)。】

「不知愛者真生死故。」
【
(本愛涅槃。擬除生死。不知愛心真生死根本也)。】
「
別憎生
死。名不解脫。」
【
(既起愛涅槃之心。巳為生死所縛別更起憎惡生死之念。是名真不解脫)。】
「
云
何當知法不解脫。」
【
(此等憎愛心。在圓覺法中。非解脫之見故也)。】
「
善男子。彼
末世眾生習菩提者。以巳微證。為自清淨。由未能盡
我相根本。」
【
(在巳小有所證。便為自心清淨。蓋由未能忘我也)。】
「
若復有人讚歎
彼法。即生歡喜便欲濟度。若復誹謗彼所得者。便生
瞋恨。則知我相堅固執持。」
【
(聞毀譽而生瞋喜者蓋由堅執我相)。】
「
潛伏藏
識。游戲諸根。曾不間斷。」
【
(執我之心。潛伏於藏識而游戲於六根。念念不斷故也。宗
鏡曰。識即是心。不守自性。隨染淨緣。不合而合。能含藏一切真俗境界。故名藏識)。】
「
善男子。彼
修道者不除我相。是故不能入清淨覺。」
【
(不能斷除我相。安能悟入
淨覺)。】

「善男子。若知我空。無毀我者。」
【
(若知我體本空。則知彼之毀我者亦無立處)。】

「有我說法。我未斷故。」
【
(纔作我見。演說諸法。皆是我相未斷滅故)。】
「
眾生壽命。
亦復如是。」
【
(我相未除。有此過患。若執人相眾生相壽命相。其患一同)。】
「
善男子。末世
眾生。說病為法。是故名為可憐愍者。」
【
(我相人相眾生相壽命相。乃是
四病。眾生愚癡。說此四病。以為正法。誠可愍也)。】
「
雖勤精進。增益諸病。是故不
能入清淨覺。」
【
(執相修行。愈勤愈病。何由悟入淨覺)。】

「善男子。末世眾生不了四相。以如來解及所行處為
自修行。終不成就。」
【
(不能了達我相人相眾生相壽命相。雖以佛之見解及佛所行之道
為自巳修行之法。終亦不能成佛)。】
「
或有眾生未得謂得。未證謂證。」
【
(未有
所得自謂巳得。未有所證。自謂巳證。如此妄語之人。蓋由未斷我見)。】
「
見勝進者。心生嫉
妬。由彼眾生未斷我愛。是故不能入清淨覺。」
【
(見勝巳而進道
者。便生忌心。蓋由愛我之心念念不斷故也。如此之人。安能悟淨覺)。】

「善男子。末世眾生。希望成道。無令求悟。惟益多聞。增
長我見。」
【
(望成佛果者。不使求悟自性。唯令廣學多聞。則彼之我見轉加增長矣)。】
「
但當精
勤降伏煩惱。」
【
(望成佛果者。不必廣學多聞。但須精勤禁制妄念)。】
「
起大勇猛。未
得令得。未斷令斷。」
【
(當發廣大勇決之心。佛果未得。當令必得。妄念未斷。當令必斷)。】
「
貪
瞋愛慢。諂曲嫉妬。對境不生。彼我恩愛一切寂滅。佛
說是人漸次成佛。」
【
(若無此等妄心。必可漸成佛果)。】
「
求善知識。不墮邪
見。」
【
(更須親近善人。方得絕諸邪見)。】
「
若於所求。別生憎愛。則不能入清
淨覺海。」
【
(若於所求善知識處。不能信受其法。別生憎愛。則不能成就圓覺廣大之果)。】

爾時世尊欲重宣此義而說偈言。

「　淨業汝當知
　一切諸眾生
　皆由執我愛
　無始妄流轉
　未除四種相
　不得成菩提
　愛憎生於心
　諂曲存諸念
　是故多迷悶
　不能入覺城
　若能歸悟剎
　先去貪瞋癡
　法愛不存心
　漸次可成就
　我身本不有
　憎愛何由生
　此人求善友
　終不墮邪見
　所求別生心
　究竟非成就」


於是普覺菩薩。在大眾中。即從座起。頂禮佛足。右繞
三匝。長跪叉手。而白佛言。大悲世尊。快說禪病。
【
(贊佛於前
章善說四相也)。】
「
令諸大眾得未曾有。心意蕩然。獲大安隱。」
【
(使諸
法眾。聞所未聞。心意豁然獲大利益)。】
「
世尊。末世眾生。去佛漸遠。賢聖隱
伏。邪法增熾。使諸眾生求何等人。依何等法。行何等
行。除去何病。云何發心。令彼羣盲不墮邪見。」
【
(菩薩起此五問。
請佛開示羣迷)。】
「
作是語巳。五體投地。如是三請。終而復始。

爾時世尊告普覺菩薩言。善哉善哉。善男子。汝等乃
能咨問如來如是修行。能施末世一切眾生無畏道
眼。」
【
(能使眾生道眼清淨。不畏魔惱)。】
「
令彼眾生得成聖道。汝今諦聽。當
為汝說。時普覺菩薩奉教歡喜。及諸大眾默然而聽。
善男子。末世眾生將發大心。求善知識。欲修行者。當
求一切正知見人。」
【
(發無量廣大之心。親近大善知識。欲修圓覺者。當擇正知正見之人。
一切正知見者。種種知見。悉無染著。者是也)。】
「
心不住相。」
【
(正知見人。心不著相)。】
「
不著聲
聞緣覺境界。」
【
(正知見人。心不執著二乘境界。傳心法要曰。因聲教而悟者名聲聞。觀因緣而
悟者名緣覺)。】
「
雖現塵勞。心恒清淨。」
【
(正知見人。雖化身於塵勞之中。其心未甞有所
染著)。】
「
示有諸過。」
【
(正知見人。示諸過患者。欲與眾生同事而攝化之也。維摩詰經曰。示行貪欲。離
諸染著。示諸煩惱。心常清淨者。是也)。】
「
讚歎梵行。不令眾生入不律儀。」
【
(雖示
現種種過患。亦常讚歎真實梵行。不使眾生入於不依戒律之儀式中也)。】
「
求如是人。即得
成就阿耨多羅三藐三菩提。」
【
(發心修行者。求此正知正見之人。以為師友。方
得成就無上正等覺也。藏經曰。阿者無也。耨多羅者上也。三藐者正也。三者等也菩提者覺也)。】
「
末世
眾生見如是人。應當供養不惜身命。」
【
(見此正知正見之人。須當供養
參問其法。不可顧惜身命也。古人立雪齊腰斷臂求法者。正是此意)。】
「
彼善知識四威儀
中常現清淨。乃至示現種種過患。心無憍慢。」
【
(善知識行住坐
臥四威儀中。常現清淨之行。忽然現出一切過患。則學者之心。不可便生憍慢)。】
「
況復摶財妻
子眷屬。」
【
(求法之人。尚不可順惜身命。況摶聚財寶妻子眷屬身外之物耶)。】
「
若善男子。
於彼善友不起惡念。即能究竟成就正覺。」
【
(一切疑心。皆名惡念。
學者於善知識。不起此等惡念。方能成就佛果)。】
「
心華發明。照十方剎。」
【
(心光發現。照諸
剎土)。】

「善男子。彼善知識所證妙法。應離四病。云何四病。」
【
(修證
圓覺不可起作止任滅之心。有此四心。即為四病)。】
「
一者作病。若復有人作如
是言。我於本心作種種行。欲求圓覺。彼圓覺性非作
得故。說名為病。」
【
(作種種行者。修一切有為之行也。圓覺妙性。非因有為而得悟。故曰非作
得故。圓覺疏亦曰。既是造作生情。豈合無為寂照)。】
「
二者任病。若復有人作如
是言。我等今者不斷生死。不求涅槃。涅槃生死無起
滅念。任彼一切。隨諸法性。欲求圓覺。彼圓覺性非任
有故。說名為病。」
【
(謂如不斷輪迴。不求寂滅。不起諸念。亦不滅念隨緣任性。欲證圓覺。不知
圓覺妙性非因此任心而能悟。故曰非任有故。圓覺疏亦曰。設令善惡不拘。即名無記之性)。】
「
三者
止病。若復有人作如是言。我今自心永息諸念。得一
切性寂然平等。欲求圓覺。彼圓覺性非止合故。說名
為病。」
【
(謂如永止諸念得種種性。寂然不動。平等無二。求證圓覺。不知圓覺妙性非止心之所能合。圓
覺疏亦曰。性本無止。止亦違性)。】
「
四者滅病。若復有人作如是言。我今
永斷一切煩惱。身心畢竟空無所有。何況根塵虗妄
境界。一切永寂。欲求圓覺。彼圓覺性非寂相故。說名
為病。」
【
(謂如永斷諸幻身心本空。六根六塵等悉皆寂滅。求證圓覺。不知圓覺妙性非滅相之所能證。圓覺
疏亦曰。住寂之心。何能契合)。】
「
離四病者。則知清淨。」
【
(無作止任滅之心。方知本性清
淨)。】
「
作是觀者。名為正觀。若他觀者。名為邪觀。」
【
(清淨無染。即名
正見。別生見解。即墮於邪)。】

「善男子末世眾生欲修行者。應當盡命供養善友事
善知識。」
【
(欲修圓覺者。若遇真善。友真善知識當須不惜身命承事供養)。】
「
彼善知識欲
來親近。應斷憍慢。」
【
(見善知識。有相親之意。不得生憍傲慢易之心)。】
「
若復遠離。
應斷瞋恨。」
【
(見善知識。有遠我之意。不得生瞋怒怨恨之心)。】
「
現逆順境。猶如虗
空。」
【
(凡善知識。現違我順我之境。而我視之。猶如虗空。了無憎愛)。】
「
了知身心畢竟平
等。與諸眾生同體無異。如是修行方入圓覺。」
【
(了知自巳身心。
與彼虗空平等無二。與諸眾生同一真體。方能悟入圓覺)。】

「善男子。末世眾生不得成道。由有無始自他憎愛一
切種子故未解脫。」
【
(無始劫來。於自則愛。於他則憎。此一等心。能發生一切憎愛。故名曰
種子。既有此等種子。安得解脫)。】
「
若復有人觀彼怨家。如巳父母。心無
有二。即除諸病。」
【
(視冤如親。愛無一切憎即)。】
「
於諸法中。自他憎愛。亦
復如是。」
【
(心既平等。則一切法中。種種愛巳憎他之心。亦復無有)。】

「善男子。末世眾生欲求圓覺。應當發心作如是言。盡
於虗空一切眾生。我皆令入究竟圓覺。」
【
(初修行時。即當發此廣大
誓願)。】
「
於圓覺中無取覺者。」
【
(圓覺光中。明明不昧未甞起心取證圓覺)。】
「
除彼我
人一切諸相。」
【
(不著我相人相眾生相壽命相)。】
「
如是發心。不墮邪見。」
【
(一無
自他憎愛。二願眾生成佛。三不取證圓覺。四不執著諸相。發此四心。方為正見)。】

爾時世尊欲重宣此義而說偈言。

「　普覺汝當知
　末世諸眾生
　欲求善知識
　應當求正見
　心遠二乘者
　法中除四病
　謂作止任滅
　親近無憍慢
　遠離無瞋恨
　見種種境界
　心當生希有
　還如佛出世
　不犯非律儀
　戒根永清淨
　度一切眾生
　究竟入圓覺
　無彼我人相
　常依正智慧
　便得超邪見
　證覺般涅槃」


於是圓覺菩薩。在大眾中。即從座起。頂禮佛足。右繞
三匝。長跪叉手。而白佛言。大悲世尊。為我等輩。廣說
淨覺種種方便。令末世眾生有大增益。世尊。我等今
者巳得開悟。
【
(此贊佛善說修證圓覺之法令彼開悟也)。】
「
若佛滅後末世眾
生未得悟者。云何安居修此圓覺清淨境界。」
【
(請說將來眾生
如何安住修證此法)。】
「
此圓覺中三種淨觀。以何為首。」
【
(請說初修奢摩他之
靜觀三摩鉢提之幻觀禪那之寂觀云何起行)。】
「
惟願大悲。為諸大眾及末世
眾生。施大饒益。作是語巳。五體投地。如是三請。終而
復始。

爾時世尊。告圓覺菩薩言。善哉善哉。善男子。汝等乃
能問於如來如是方便。以大饒益施諸眾生。汝今諦
聽。當為汝說。時圓覺菩薩奉教歡喜。及諸大眾默然
而聽。

善男子。一切眾生。若佛住世。若佛滅後。若法末時。有
諸眾生具大乘性。信佛祕密大圓覺心。欲修行者。若
在伽藍。安處徒眾。」
【
(具大乘性者。具足佛之根性也。伽藍者藏經曰。此云眾園。蓋今之僧
舍也)。】
「
有緣事故。隨分思察。如我巳說。」
【
(既為緣事所拘。當隨巳分量修習可
也)。】
「
若復無有他事因緣。即建道場。當立期限。若立長
期。百二十日。中期百日。下期八十日。」
【
(佛謂日久則凡心易厭。日促則
妙行未圓。故立三期。以為中制)。】
「
安置淨居。」
【
(安置道場。當於清淨之地)。】
「
若佛現在。當
正思惟。」
【
(若佛住世之時。當正心思惟。絕諸妄想可也。般若經中。亦謂斷除妄想為正思惟)。】
「
若
佛滅後。施設形像。心存目想。生正憶念。還同如來常
住之日。」
【
(生正憶念者。無念之謂也。蓋謂雖對佛像。亦當如佛現在。不可起妄念也)。】
「
懸諸幡
華。經三七日。」
【
(幡華供養。經二十一日也)。】
「
稽首十方諸佛名字。求哀
懺悔。」
【
(至心稽首。稱揚佛號。求佛哀憫。懺悔三業)。】
「
遇善境界。得心輕安。」
【
(念佛懺悔
之後。或見佛像。或見光明。及一切善境。即得自心輕安暢適)。】
「
過三七日。一向攝念。」

【(越二十一日之後。更不念佛懺悔。一向收攝正念不令放逸也)。】
「
若經夏首。三月安居。
當為清淨菩薩止住。」
【
(若遇夏初。即當結夏。安居觀室。三月不出。是名清淨菩薩止住
之觀)。】
「
心離聲聞。不假徒眾。」
【
(傳心法要曰。因聲教而悟者名聲聞。今既安居淨觀。何待
聲教也。故曰心離聲聞既是心離聲聞。何假徒眾之助)。】
「
至安居日。即於佛前。作
如是言。我比丘比丘尼優婆塞優婆夷。」
【
(安居淨觀之日。即對佛作
此誓也。比丘者。圓覺疏曰。一名怖魔二名乞士。三名淨戒。比丘尼者。女比丘也。優婆塞者。行者也。優婆夷者。尼
童也)。】
「
某甲。踞菩薩乘。修寂滅行。」
【
(自謂按菩薩大乘之法修習妙行也)。】
「
同入
清淨實相住持。」
【
(悉皆悟入無相之相。住持無失)。】
「
以大圓覺為我伽藍。」

【(伽藍者。眾圓也。今曰以圓覺為伽藍者。蓋明我眾不依倚別法也)。】
「
身心安居平等性
智。」
【
(身心安居於大圓覺中。性與智慧。泯於一等)。】
「
涅槃自性無繫屬故。」
【
(寂滅本性
廓然自在。無所繫縛。亦無所統屬故也)。】
「
今我敬請。不依聲聞。當與十方
如來及大菩薩三月安居。為修菩薩無上妙覺大因
緣故。不繫徒眾。」
【
(不依倚聲聞小乘之法。至心敬請諸佛菩薩。三月安居。修此廣大圓覺法
門。又豈在乎徒眾也)。】
「
善男子。此名菩薩示現安居。」
【
(前說三月安居者。乃菩薩
示現安居之相)。】
「
過三期日。隨往無礙。」
【
(長期百二十日中期百日。下期八十日。安居修
行者。過此三期日數。微往他所。亦無妨礙)。】

「善男子。若彼末世修行眾生。求菩薩道入三期者。非
彼所聞一切境界。終不可取。」
【
(正在禪定中。忽然別有他念起時。當以智慧觀
察。非上所聞三期正行之外。若善若惡一切境界。皆名邪見。並不可取著。後皆倣此)。】
「
善男子。若
諸眾生修奢摩他。先取至靜。不起思念。靜極便覺。」
【
(修奢
摩他之靜觀。則先斷思念。靜力既極自然開悟)。】
「
如是初靜。從於一身至一世
界。」
【
(初習靜觀。始則一身內外了無動念。漸覺靜性徧滿於一世界中矣)。】
「
覺亦如是。」
【
(靜極而覺。
則亦先悟身相本空。漸覺法身徧滿於一世界中矣)。】
「
善男子。若覺徧滿一世界
者。一世界中有一眾生起一念者皆悉能知。百千世
界亦復如是。」
【
(我覺性與虗空同體。而眾生者皆在我覺性中。故所起念。無不知者)。】
「
非彼
所聞一切境界。終不可取。」
【
(巳解在前)。】
「
善男子若諸眾生。修
三摩鉢提。先當憶想十方如來。十方世界一切菩薩。
依種種門。漸次修行勤苦三昧。」
【
(修三摩鉢提之幻觀。則先須思想諸佛菩
薩。使心不亂。然後依諸法門。漸修正定)。】
「
廣發大願。自熏成種。」
【
(廣發至大之願。以自
熏習成佛之種性也)。】
「
非彼所聞一切境界。終不可取。」
【
(巳解在前)。】
「
善男
子。若諸眾生修於禪那。先取數門。」
【
(修禪那之寂觀。先須自知種種妄念
之分劑頭數。故曰數門。圓覺疏亦曰所知生滅心念便是數門)。】
「
心中了知生住滅念
分齊頭數。」
【
(妙明心中。了然自知生住異滅四種念頭也。生者初起之念。住者現在之念。異者差
別之念。滅者寂滅之念。經中無異字者。取其成句故略之爾。圓覺疏中。亦如是說)。】
「
如是周徧
四威儀中。分別念數無不了知。」
【
(行住坐臥四威儀中。種種念數無不了知
也)。】
「
漸次增進。乃至得知百千世界一滴之雨。猶如目
覩所受用物。」
【
(行住坐臥念念是覺。則覺力漸進體無不周。故諸世界中。有一滿雨。亦如親見
也)。】
「
非彼所聞一切境界終不可取。」
【
(巳解在前)。】
「
是名三觀初
首方便。」
【
(奢摩他之取靜。三摩鉢提之憶念。禪那之數門。乃三觀最初起首之法)。】

「若諸眾生徧修三種勤行精進。即名如來出現于世。」

【(圓修三觀。精進無怠。如此眾生無異出世之佛)。】

「若後末世鈍根眾生。心欲求道。不得成就。由昔業障。」

【(根性頑鈍學道不成者皆由宿業所障故也)。】
「
當勤懺悔常起希望。」
【
(勤懺巳往之業。
常起成佛之心)。】
「
先斷憎愛嫉妬諂曲。求勝上心。」
【
(斷諸惡念。發無上心)。】
「
三
種淨觀。隨學一事。此觀不得。復習彼觀。心不放捨。漸
次求證。」
【
(三種淨觀者。即奢摩他之靜觀。三摩鉢提之幻觀。禪那之寂觀也。隨學者心。精習一觀不
可兼學他觀也。此精習心。若不放逸。漸漸增進。可證。圓覺)。】

爾時世尊欲重宣此義而說偈言。

「　圓覺汝當知
　一切諸眾生
　欲求無上道
　先當結三期
　懺悔無始業
　經於三七日
　然後正思惟
　非彼所聞境
　畢竟不可取
　奢摩他至靜
　三摩正憶持
　禪那明數門
　是名三淨觀
　若能勤修習
　是名佛出世
　鈍根未成者
　常當勤心懺
　無始一切罪
　諸障若消滅
　佛境便現前」


於是賢善首菩薩。在大眾中。即從座起。頂禮佛足。右
繞三匝。長跪叉手。而白佛言。大悲世尊。廣為我等及
末世眾生開悟如是不思議事。
【
(贊佛於前十一章演說圓覺妙義開悟眾
生皆是不可思惟不可擬議之事)。】
「
世尊。此大乘教。」
【
(謂此圓覺大乘經教)。】
「
名字何
等。」
【
(請問此等教法是何名字)。】
「
云何奉持。」
【
(請問此等教法如何受持)。】
「
眾生修習得
何功德。」
【
(請問眾生修此教法獲何利益)。】
「
云何使我護持經人。」
【
(請問如何使我
衛護受持此經之人)。】
「
流布此教至於何地。」
【
(請問此圓覺經教流傳分布至於何處)。】

「作是語巳。五體投地。如是三請。終而復始。

爾時世尊告賢善首菩薩言。善哉善哉。善男子。汝等
乃能為諸菩薩及末世眾生。問於如來如是經教功
德名字。汝今諦聽。當為汝說。時賢善首菩薩奉教歡
喜。及諸大眾默然而聽。

善男子。是經百千萬億恒河沙諸佛所說。」
【
(佛謂此圓覺經教。無
數諸佛。悉皆如是宣說)。】
「
三世如來之所守護。」
【
(佛謂過去現在未來三世諸佛。悉皆
守護此經)。】
「
十方菩薩之所歸依。」
【
(佛謂法界諸菩薩等。無不敬信此經)。】
「
十二部
經清淨眼目。」
【
(佛謂此經清淨明了。為十二部經之眼目也。十二部經者。一名修多羅。二名祗夜。三
名授記。四名伽陀。五名優陀那。六名尼陀那。七名阿波陀那。八名伊帝目多伽。九名闍陀伽。十名毗佛略。十一
名阿浮陀達磨。十二名優波提舍)。】
「
是經名大方廣圓覺陀羅尼。亦名
修多羅了義。亦名祕密王三昧。亦名如來決定境界。
亦名如來藏自性差別。汝當奉持。」
【
(佛謂此經有此五名。汝等菩薩。應當
受持)。】
「
善男子。是經唯顯如來境界。唯佛如來能盡宣說。」

【(此經獨能顯示佛境。唯佛宣說。曲盡其妙)。】

「若諸菩薩及末世眾生。依此修行。漸次增進。至於佛
地。」
【
(若依此經修行。漸漸增進。必至佛之地位)。】

「善男子。是經名為頓教大乘。」
【
(此經名為頓悟之教大乘之法)。】
「
頓機眾
生從此開悟。」
【
(利根眾生。有圓頓之機者。皆因此經。而得開悟)。】
「
亦攝漸修一切
羣品。」
【
(鈍根眾生。須假漸修。而此經教。無不圓攝)。】
「
譬如大海不讓小流。」
【
(大海者。喻
頓教大乘。不讓小流者。喻能攝一切漸修之法)。】
「
乃至蚊蝱。」
【
(此喻漸修眾生)。】
「
及阿修羅。」

【(此喻頓機眾生)。】
「
飲其水者。皆得充滿。」
【
(此喻頓漸之徒。修此經教。悉得圓滿)。】

「善男子。假使有人純以七寶積滿三千大千世界以
用布施。不如有人聞此經名及一句義。」
【
(以至多之寶布施者。其福
報有盡。聞此經義而修證者。其智慧無窮)。】
「
善男子。假使有人教百恒河沙
眾生得阿羅漢果。不如有人宣說此經分別半偈。」
【
(阿羅
漢果。蓋是小乘之法。此經與偈乃是大乘之教)。】
「
善男子。若復有人聞此經名
信心不惑。當知是人非於一佛二佛種諸福慧。如是
乃至盡恒河沙一切佛所。種諸善根。聞此經教。」
【
(聞此經名。
深信不疑者。蓋曾於無數佛處。種諸福慧及諸善根方得聞爾)。】

「汝善男子。當護末世是修行者。」
【
(佛令菩薩衛護將來如是信心修行之人)。】

「無令惡魔及諸外道惱其身心令生退屈。」
【
(障礙覺性之事。皆為
惡魔。非其同志之人。皆為外道。今菩薩護持此修行者。不可令此二害惱彼身心使之退轉)。】

「爾時會中有火首金剛摧碎金剛尼藍婆金剛等八
萬金剛。并其眷屬。即從座起。頂禮佛足。右繞三匝。而
白佛言。世尊。若後末世一切眾生。有能持此決定大
乘。我當守護如護眼目。」
【
(此諸金剛欲守護受持此經之人也。決定大乘者。謂此大
乘經教。乃決定成佛之義)。】
「
乃至道場所修行處。我等金剛自領徒
眾晨夕守護。令不退轉。」
【
(金剛又欲守護道場內修行此等大乘法處。令修行者無
退轉心)。】
「
其家乃至永無災障。疫病銷滅。」
【
(金剛又欲守護其家。令無災害)。】

「財寶豐足。常不乏少。」
【
(辦道資粮。常令不闕)。】

「爾時大梵王。」
【
(圓覺疏曰。即初禪天王也)。】
「
二十八天王。」
【
(欲界色界無色界。共有二
十八天。每天各有一王。其號曰四王天王。忉利天王。夜摩天王。兜率天王。化樂天王。他化自在天王。梵眾天王。
梵輔天王大梵天王少光天王。無量光天王。光音天王。少淨天王。無量淨天王徧淨天王。福生天王。福愛天王
廣果天王。無想天王。無煩天王。無熱天王。善見天王。善現天王。色究竟天王。無邊空處天王。無邊識處天王。無
所有處天王。非非想處天王)。】
「
并須彌山王。護國天王等。即從座起
頂禮佛足。右繞三匝。而白佛言。世尊。我亦守護是持
經者。常令安隱心不退轉。」
【
(大梵王等。皆欲守護受持此經之人)。】

「爾時有大力鬼王名吉槃茶。」
【
(圓覺疏曰。吉槃茶者。亦云鳩槃茶。食人精血其
疾如風。變化稍多。住於林野)。】
「
與十萬鬼王。即從座起。頂禮佛足。右
繞三匝。而白佛言。世尊。我亦守護是持經人。朝夕侍
衛。令不退屈。」
【
(諸鬼王等亦欲守護受持此經之人)。】
「
其人所居一由旬內。」

【(藏經曰。一由旬者。四十里也)。】
「
若有鬼神侵其境界。我當使其碎如
微塵。」
【
(為護法故盡其威力)。】

「佛說此經巳。一切菩薩。天龍鬼神。八部眷屬。」
【
(八部者。一天神。
二龍神。三夜叉。四乾闥婆。五阿修羅。六迦樓羅。七緊那羅。八摩睺羅伽)。】
「
及諸天王梵王
等。一切大眾。聞佛所說。皆大歡喜。信受奉行。」

御註大方廣圓覺修多羅了義經下(終)
* No. 251-B

今上皇帝御注圓覺經。賜臨安府徑山。被
旨流通。而福州雙栢庵白蓮社諸比丘等。得所拓
本。恭覩
聖製。各深慶幸。謹命工鋟板。仰祝
聖壽無疆。　國泰民安。風調雨順。
佛日增輝。法輪常轉。一切有情同證圓覺。
淳熙戊
申季夏初吉恭題