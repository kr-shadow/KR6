#+TITLE: 華嚴經行願品疏鈔-唐-澄觀
#+DATE: 2016-06-11 12:28:19
#+SOURCE: github.com/kanripo/KR6e0071 master cc779895                

* No. 229-A
 大方廣佛華嚴經普賢行願品別行
疏鈔重刊序
新安道奎稽首和南述

雜華為十方三世大覺根本法輪蓋指人人本具大
事因緣也祇因眾生昧之以故諸佛出興發明建立
就中雖隨時隨方隨言論隨知解隨意想分別稱彼
根欲廣演無邊差別妙法究竟於當人分上增減絲
毫不得悟至此者方知佛祖無法與人亦無一時一
處塵毛剎海非是弘宣此者縱欲以大海量墨須彌
作筆亦不能吐露少分何況今經所以龍猛入婆伽
宮見文字所載巳有其三而閻浮心力有限乃誦出
十萬頌四十八品者弘揚五天東傳震且則自晉譯
三萬六千頌成六十卷唐譯四萬五千頌成八十卷
續得烏茶國所貢後分般若三藏同清涼國師再譯
成四十卷其臨末一卷即今十大願王是也乃晉唐
二大部中所缺然具攝全經綱領故清涼於大疏鈔
外巳為十卷疏疏此後譯而復更作別行疏疏此一
卷圭峰作鈔釋之最為詳盡竭藏海之洪瀾收歸一
滴指中邊之蜜味頓令親甞欲求開示悟入舍此更
無門矣予恒傷清涼著述六百卷之繁今多散落即
續疏十卷亦不復存幸此一卷疏鈔昭慶藏板具為
不知何緣南北兩藏俱未收入嘉興書本亦然誠恐
日久歲深又歸變滅適羌世隆欲流通大法予指令
刻此廣布種無上福慧勝因至於不可思議殊勝功
德如盥掌之水尚拯生靈升天一偈之功巳至獄門
而返具如傳譯感通備述所謂一文之妙攝義無遺
讀誦思修功齊種智古德巳言之審矣是在當人深
信力行終獲全身證入然後知佛祖真不我欺皆緣
自欺辜宏慈深悲傷巳之迷轉導一切窮塵剎量盡
未來劫步普賢菩薩之芳躅如經所云乃人人應為
可為不敢不為者耳。
No. 229
大方廣佛華嚴經普賢行願品別行
疏鈔卷第一并序

【將釋疏文大分為二第一解疏題目第二正解疏
文初中分二初明所述疏目後辨能述人名初中
有二先明所釋經題後明能釋疏目初中分二初
釋總題即大部之通名後明品目即品章之別目
今且初文問總名七字為是唐言為是梵語答於
中佛之一字即是梵語餘之六字總是唐言問若
總就梵文呼之如何答若舊梵云摩訶毗佛略㪍
陀徤拏驃呵欲底修多羅此訛略也若就正者應
云摩訶尾沒𨤤(里也反)沒䭾巘拏㗮(名庚反)賀素怛囕
(二合)摩訶云大尾沒𨤤云方廣沒䭾云覺者巘拏
云雜華㗮賀云嚴飾素怛囕云契經若總就唐言
應云大方廣覺者雜華嚴飾契經共十一字今以
順古又生善故乃去覺者二字存佛之一字又去
雜飾契三字存華嚴經三字即於十一字中略却
四字存其七字以總名七字也於中上六字所詮
之義下一字能詮之教就所詮中大方廣即所證
法即清淨法界具體相用三佛華嚴即能證人於
中嚴為總相餘分因果經之一字即能詮教如下
疏文第二明品目者即普賢行願品梵云阿進底
也(二合)咄𨤤一尾目乞叉(二合二)尾灑也(三)三滿
多䟦捺囉(二合四)左哩(五)鉢囉(二合)抳䭾曩(六)鉢
囉(二合)吠捨(七)䟦哩嚩(無鉢反)多(八)言阿進底也咄
𨤤此云不思議尾目乞叉此云解脫尾灑也此云
境界三滿多跋捺囉此云普賢左哩此云行鉢囉
抳䭾曩此云願鉢囉吠捨此云入䟦哩嚩多此云
品即不思議解脫境界普賢行願入品今順此方
故入字居初疏中文略具足應云入不思議解脫
境界普賢行願品不思議等即是所入普賢行願
為能入入通能所問疏主何以不具標耶答良以
入經解文乃具標也故疏題遂略但標能入故但
云普賢行願品也下文廣辨自下明能釋疏目者
即疏一卷并序五字是也言疏者(去聲)疏(平聲)決
也即是疏決開通之義良以經中義理幽深若不
疏決開通無由啟悟故又說文云書義為疏今即
纂集經論深義書寫一處用解經文故名為疏也
言一者數也卷即卷舒唯此獨行故云一卷并序
者并謂兼并序者庠序爾雅云入門見屏謂之序
即東西墻見墻所以別宅舍之淺深觀序所以知
作者之意旨又序者敘也即敘述也謂敘述經之
大意纂於文前令習學者頓觀其大旨故云序也。】

「△敕太原府大崇福寺△沙門　澄觀別行疏」
圭峯草堂寺沙門　宗密隨疏鈔

【自下明能述人名者即敕太原府等言太原府者
即總指其處即三京之北京也地列河東衛之分
野即古之并州大崇福寺者曲指別處簡非開元
龍興石室等也梵云毗呵囉正云尾賀囉此云行
處出家道人所行止處故以為名此名為寺者起
自摩騰初來漢國同諸賓客權止鴻臚後建伽藍
標名白馬得寺名也言沙門等者正舉能述人沙
門梵語具云室囉末拏上單下複此云勤息故經
云息心達本源故號為沙門然有勝義世俗示道
污道之異如十輪經次之二字即疏主名也歷九
宗聖世為七帝門師賜號清涼如碑廣述言述者
疏主自謙不言作也意云但是傳於舊章而不新
製述者傳於舊文製者製禮作樂故論語云子曰
述而不作信而好古竊比於我老彭夫子云我但
傳述舊章而不新製所以然者製禮作樂必使天
下人行之有德無位故述而不作也云竊比於我
老彭者竊者私竊老彭者彭祖也以其壽八百歲
故曰老彭又王弼云老是老聃彭即彭祖老彭好
述古事夫子云我私竊間比於老彭亦是述而不
作信而好古今疏主意亦同此故但云述也言敕
者臣下曰令君令為敕即疏主當時奉詔譯經製
疏流行於世故云敕太原等也。】

「△大哉真界。

△萬法資始。

△包空有而絕相。

△入言
象而無迹。

△妙有得之而不有真空得之而不空生
滅得之而真常緣起得之而交映。」

【自下第二釋疏文大分四段第一總標大部名意
第二歸敬請加第三開章釋文第四慶讚迴向初
中又四第一通敘法界為佛法大宗第二大方廣
佛華嚴經者下別歎此經以申旨趣第三然玄藉
百千下教起由致慶遇希奇第四大方廣者下略
釋總題令知綱要今初應假問云諸家造疏多先
敘佛為物示生無像現像隨宜說法先小後大等
今何最初便敘法界應答云以是此經之所宗故
又是諸經之通體故又是諸法之通依故一切眾
生迷悟本故一切諸佛所證窮故諸菩薩行自此
生故故初頓說不同諸家有漸次也謂權實不同
隨宗異故文中有三一約法以明二我佛下約人
以顯三是知下法喻結歎初中又二初一句總標
體性二別明體相今初大哉真界者兼下句借周
易乾卦文勢用之彼彖辭云大哉乾元萬物資始
乃統天謂乾卦有四德即元享利貞以乾是卦名
元是卦德以是其首德故連乾稱之云大哉乾元
者陽氣昊大乾體廣遠又以元大始生萬物故云
大哉萬物資始乾元稱廣大之義者以萬象之物
皆資乾元而得生始所以得稱廣大乃統天者以
其至徤而為物始以此能統領於天也天是有形
之物以其至徤能總統有形是乾元之德也今此
則借初二句文勢而所宗不同彼指乾元此明真
界彼指萬物不過天地之內此言萬法總該世出
世間故不同也言大哉者是發語之端仰歎之詞
也真界者即真如法界法界類雖多種統而示之
但唯一真法界即諸佛眾生本源清淨心也故下
立宗云統唯一真法界即是一心又起信云所言
法者謂眾生心是心即攝一切世出世間法又詳
玄錄云此經諸會所證不同開則萬差合則一性
舒則彌綸法界卷則攝在一心今則不離一心全
明法界緣起言一心者即是眾生本心與萬法為
根本乃至云而此法界體是一心應知自心則成
佛本等准上諸文斯義明矣明知權教以八識為
心一向有為生滅不得為體今明一法界心准起
信論於此一心方開真如生滅二門此明心即一
真法界故此總標為體性也兩宗心義下當廣明
此總標體性竟疏萬法資始下二別明體相也於
中三一明為諸法本二明包遍離情三明妙用自
在今初資者假藉之義無有一法不是本心所現
無有一法不是真界緣起無有一法先於法界由
是萬法資假真界而得初始生起也然一法界心
成諸法者總有二門一性起門二緣起門關鍵中
約親疎也性起者性即上句真界起即下句萬法
謂法界性全體起為一切諸法也法相宗說真如
一向凝然不變故無性起義此宗所說真性湛然
靈明全體即用故法爾常為萬法法爾常自寂然
寂然是全萬法之寂然故不同虗空斷空頑癡而
巳萬法是全寂然之萬法故不同遍計倒見定相
之物擁隔質礙既世出世間一切諸法全是性起
則性外更無別法所以諸佛與眾生交徹淨土與
穢土融通法法皆彼此互收塵塵悉包含世界相
即相入無礙鎔融具十玄門重重無盡良由全是
性起也故還源觀五止門中第三性起繁興法爾
止文云依體起用名為性起起應萬差故曰繁興
今古常然名為法爾既云今古常然即知不待別
遇外緣牽之本來法爾常起也縱諸緣互相資發
就此門中緣起亦成性起約此義故諸佛常普遍
一一塵中說華嚴法界永無休息故晉經有性起
品也二緣起門有二一染緣起二淨緣起染者謂
諸眾生雖中全有如上真性及性所起過塵沙之
善法良由迷之不自證得便顛倒遍計別執過塵
沙之惡法故云染緣也釋此便為二門一無始根
本二展轉枝末根本者謂獨頭無明也言獨頭者
迷本無因橫從空起不同餘法展轉相因此復有
二一迷真二執妄迷真者不識自體法身真智故
十地品云於第一義諦不了故曰無明執妄者即
不識本自身心即法爾自然別執妄心及一切質
礙諸法也故圓覺經云妄認四大為自身相六塵
緣影為自心相故名無明也二展轉枝末者有三
種一由前獨頭無明故起種種煩惱二由煩惱故
造種種業三由業成故受六道種種生死諸苦果
故佛名經云獨頭無明為煩惱種又云此三障者
更相由藉因煩惱故以起惡業惡業因緣故得苦
果一從無明起煩惱者唯說煩惱麤相即貪嗔癡
謂既妄認四大五蘊為自身心即自然貪一切榮
樂之事欲以潤之嗔一切違情之境恐損害之愚
癡之情種種計校如上煩惱皆由執妄而起也二
從煩惱造業者既貪嗔猛盛即造十惡等業或貪
來生富樂之報造諸善業或厭下苦麤障欣上淨
妙離修四禪八定不動業由迷第一義故善惡不
動俱是有漏染業也三從業受報者然聲響形影
之報纖毫不差由前惡業成則有地獄餓鬼畜生
種種苦報由前善業成則有四洲及六欲天等種
種樂報由前不動業成則有色界四禪無色四空
等種種差別之報所受苦樂之身是別業正報所
居勝劣器界是共業依報既未返本還源並非究
竟由是三界五道妙高鐵圍四海七金日月水陸
山河大地萬象森羅丘陸坑坎雜穢充滿十方各
各差別乃至三千大千世界如是無量無邊品類
有情即生老病死器界即成住壞空劫劫生生遷
流不絕皆是染緣起也故大經云心如工畫師能
畫諸世間五蘊悉從生無法而不造又不增不減
經云法身流轉五道名曰眾生勝鬘經云不染而
染起信論云無明熏真如成諸染法等二淨緣起
者亦有二義一分淨二圓淨分淨有三一聲聞二
緣覺三權教六度菩薩且聲聞者謂有眾生聞小
乘教知前三界不安皆如火宅厭患心生欲求出
離修五停心觀七方便等斷四諦下分別煩惱得
初果進修漸斷俱生煩惱乃至證阿羅漢果即四
果四向是也緣覺者亦由知前三界過患根性猛
利遇緣見性成辟支佛於中有麟角部行之異然
上二乘唯除我執未除法執唯斷煩惱障未斷所
知障唯證生空未證法空故云分淨權教菩薩等
者聞定五種性定三乘教信唯識理不執我法發
三心四願修六度萬行斷二障證二空即三賢十
聖若身若智及諸功德并所居國土也言分淨者
以未聞圓頓實教但守所習權宗權宗畢竟無有
實果故出現品云假使有諸菩薩於百千億那由
他劫具修六波羅蜜及三十七菩提分法若未聞
此不思議大威德法門或時聞巳不信不順不悟
不入不得名為真實菩薩即知若守權宗定無稱
性究竟之果也良由但云聖淨凡不淨斷障後方
淨未斷時不淨穢土不淨別有淨土等故云分淨
權實兩宗不同如大疏玄談中廣辨也二圓淨者
亦有二門一頓悟二漸修頓悟者翻前根本無明
也謂有圓機聞此圓教知一切眾生皆如來藏無
別八識生滅之種煩惱生死即是菩提涅槃一切
國土染相本空無非淨土初發心時便成阿耨菩
提見一切眾生皆亦如是故出現品云菩薩應知
自心念念常有佛成正覺如自心一切眾生心亦
復如是准此義故即頓悟時徹於法界若自若他
唯見清淨不見更有染法也既不迷真執妄故云
翻前無明漸修者謂雖圓頓悟解而多劫巳成顛
倒妄執習巳性成難為頓盡故須背習修行契合
本性此復有二一離過二成德離過者翻前展轉
枝末三障也既自識真淨法身靈鑒真心即不妄
認四大緣慮之軀本因煩惱而為此身既不認此
身即貪嗔自息貪嗔既息即不造業既無有業即
無三界六道苦樂之報故云離過也言成德者既
無障惱則一向稱性修行顯發性上塵沙功德妙
用然非謂先離過盡然後成德即心境離過之時
即稱性念念圓修萬行念念圓成萬德故雖初發
心便同正覺而不礙行布行位歷然然且行行交
參位位融攝因該果海果徹因源斷障即與一切
眾生同體普斷成佛即與一切眾生同體普成故
出現品云如來成正覺時普見一切眾生成正覺
普見一切眾生般涅槃即此圓教中四十二位若
賢若聖若心若境若依若正若人若法並是圓淨
緣起之法也言緣起者由本因中聞圓教信圓法
發圓解起圓行圓除諸障圓證法界既藉此諸緣
修證故言緣起證時即見凡聖皆然故言圓淨故
大經云若人欲了知三世一切佛應觀法界性一
切唯心造法華經云佛種從緣起起信論云真如
熏無明成諸淨法統而言之則淨緣起門翻前染
緣起門以合前性起門也然此華嚴圓宗具別教
一乘同教一乘二義上性起門即別教義逈異諸
教故上緣起門即同教義普攝諸教故大疏玄談
全揀全収全揀諸宗即別教性起義全収諸宗即
同教緣起義然約機約法故開二門既入法融通
二亦交徹二門不二統為華嚴圓宗所顯真界生
起萬法之義門也二明包遍離情者疏包空有而
絕相入言象而無迹上句包含所詮法下句遍能
詮教又含者亦含能詮遍者亦遍所詮文影略也
言包空有者有二意一包虗空及萬法有謂性雖
包空而性非空空融同性是絕空相性雖包有而
性非有有融同性是絕有相性若是空是有則不
能包空包有良由性非空有故能包空有也非有
包有如老子云當其無有器之用故知有若實有
即礙於空空若斷空則礙於有良由真界包之有
成幻有必不礙空空即真空必不礙有既空有存
泯無礙故真界雙包而絕相也二即一體而說空
有謂性無一物即名包空而靈心不昧即絕空相
性具萬德即名包有德皆是性即絕有相如瑩淨
明鏡空無一物是名含空而明鑒朗徹故絕空相
明鏡本具能現眾像之德是名包有能現即是明
鏡故絕有相以喻對法義自分明問文云絕相者
為絕空有之相為絕真界之相答相之極也極於
空有但於真界而絕空有之相即真界當體便是
絕相也言入言象而無跡者言象之義下文廣辨
此明真性不離言教之中然且絕蹤跡也如水遍
入諸波無別水相不同人入屋中別有人相故曉
公起信疏序云玄之又玄豈出萬象之表寂之又
寂猶在百家之談此證入言象也非象表也五目
不能覩其容在言裏也四辯莫能談其狀此證而
無跡也大經云法性遍在一切處一切眾生及國
土三世悉在無有餘(遍入也)亦無形相而可得(無跡也)
三妙用自在者疏妙有至交映是妙有得之而不
有真空得之而不空者不見真界之人聞說三乘
因果則起心取相而求聞說諸法皆空則不喜化
生嚴土若得真界即知一切皆同真界不空不有
也於有處見之(之字指於真界)有則與之不異故有即不
有於空處見之空則與之不異故空即不空不空
故自然不失修行不有故自然不取於相也生滅
得之而真常者生滅之法不出遍計所執及依他
緣起若得真界即知遍計如繩上蛇本無所有全
是麻繩既無法可生可滅但是圓成真常也依他
無性攬緣而起故即生無生即滅無滅如繩無自
性全是於麻故依他即圓成真常也況三性皆無
性但是法界真常居然可見然此宗云依他不唯
依眾緣之他全依真界而起為依他也設假因緣
因緣亦依真界故關鍵中說法界起諸法時有性
起門及緣起門言緣起得之而交暎者先約義緣
起相由後約法也塵沙法數無非法界緣起故緣
起之法皆含寂照如覩一塵既全是法界即寂照
具足如鏡明而復淨故能現多鏡入巳一中此一
鏡又入多鏡之內交相映入一鏡既爾餘鏡皆然
一塵既同法界寂而又照故能含一切法入巳一
中此一塵又入一切法中交相映入一塵既爾一
切皆然重重交映而無盡也皆由真界故爾。】

「△我佛得之妙踐真覺。

△廓淨塵習。

△寂寥於萬化之
域動用於一虗之中。

△融身剎以相含流聲光以遐燭。」

【第二我佛得之妙踐真覺下約人以顯文中二初
約佛顯後約王顯初中三一智德二斷德三恩德
今初妙踐真覺者踐謂履踐真覺即清淨本覺故
妙嚴品云巳踐如來普光明地彼歎菩薩履踐佛
境今明如來履踐淨覺深淺不同但引之以證踐
字依起信論覺有三種一者本覺二者始覺三者
究竟覺言本覺者論云謂心體離念離念相者等
虗空界無所不遍法界一相即是如來平等法身
依此法身說名本覺既是法身之覺理非新成故
名本覺二始覺者依本覺立以有不覺故謂此心
體隨無明緣動作妄念故論云依於本覺而有不
覺依不覺故說有始覺由本覺內熏力故漸有微
覺厭求乃至究竟還同本覺故論云不覺隨染生
智淨相即此始覺也三究竟覺者此明始覺心源
時染緣都盡始本不殊平等離言離言絕慮蕭焉
無寄以始本無二名究竟覺是則覺心源故名究
竟覺不覺心源非究竟覺不名真覺是究竟覺故
名真覺見始本異不名妙踐達無二故方名妙踐
眾生不悟真界履踐六塵五欲如來契合本源故
踐真覺成聖德也佛是覺者即指於人真覺是所
踐之覺即指於法若以人契法能所不忘雖踐不
名為妙今得真界融之能所契合故名妙踐二斷
德者疏廓淨塵習即障無不寂也廓謂空廓淨謂
清淨塵謂障垢即煩惱所知二障也然二障從麤
至細有三一現行二種子三習氣習氣微細難除
尚皆廓淨況種現耶大疏云蕩無纖塵斷障之義
下文有釋三恩德疏寂寥至遐燭寂寥於萬化之
域動用於一虗之中者上句用而常寂下句寂而
常用寂者無聲寥者無色萬化者即一切法從緣
假有如幻化也域者彊域一虗者即一真虗寂也
融身剎以相含者依正無礙也然依正交徹義有
六句一依內現依謂塵含世界現相品云佛剎微
塵數如是諸剎土能於一念中一一塵中現也二
正內現正謂毛孔中現佛經云如來於一毛孔中
一切剎塵諸佛坐菩薩眾會共圍繞演說普賢之
勝行也三正內現依謂毛孔中現剎僧祇品云於
一微細毛孔中不可說剎次第入毛孔能受彼諸
剎諸剎不能遍毛孔四依內現正謂塵中現佛下
文云於一塵中塵數佛各處菩薩眾會中無盡法
界塵亦然深信諸佛皆充滿五依內現依正謂塵
中現佛身及剎經云一一塵中無盡身復現種種
莊嚴剎六正內現依正謂毛孔中現全佛身及剎
經云一毛孔內難思剎等微塵數種種住一一皆
有遍照尊在眾會中而說法五六二句具彰相即
相入方成融身剎也言相含者以稱性故隨舉其
一必全收一切也疏流聲光以遐燭者即流布聲
教之光也故十地論有教光智光也亦可聲是聲
教光是光明故大經云佛放光明遍世間照耀十
方諸國土演不思議廣大法永破眾生癡惑闇遐
者遠也燭者照也十方剎土機感即聞不局三千
界內故云遐燭也。】

「△我皇得之靈鑒虗極保合大和聖文掩於百王淳
風吹於萬國敷玄化以覺夢垂天真以性情。」

【我皇得之至性情者第二約王顯也當時即德宗
皇帝靈鑒虗極者謂英靈鑒達虗無太極之道也
靈鑒智也虗極理也知一切法保合大和者周易
乾卦彖辭云乾道變化各正性命保合大和乃利
貞謂無為而化上順於天下合於人故聖人無心
以百姓心為心既德合天地中應人倫反朴還淳
三才一貫為大和也和為大樂故禮記云大樂與
天地同和大禮與天地同節論語云用和為貴以
禮節之意取禮樂備也聖文掩於百王者約時竪
論德超三古也上古三皇中古五帝下古三王文
謂經綸天地故周易云觀乎天文以察時變觀乎
人文以化成天下君臣父子尊卑上下謂之人文
此則德宗聖文明著也淳風吹於萬國者約處橫
說道貫萬邦也謂淳朴之風萬國遍布如春風一
舉百卉芳菲故有詩云唯有春風無厚薄貧家桃
李也成陰言敷玄化以覺夢者謂敷暢玄妙佛法
風化教令警覺眾生無明大夢故大經云譬如闇
中寶無燈不可見佛法無人說雖慧莫能了即令
悟真性永斷無明也言垂天真以性情者禮記云
人生而靜天之性也感物而動性之欲也欲即情
欲若以情情於性性則妄動為情若以性性於情
情則真靜為性今垂無為之化令息妄動之欲情
合於天真之靜性也。】

「△是知不有太虗曷展無涯之照不有真界豈淨等
空之心。」

【三法喻結歎者疏是知不有太虗至等空之心是
喻中空無日而不顯(如黑月夜行不敢動步及乎日出方知本空)日無
空而不舒(若遇日有物遮障日即不舒要得空無雲翳日始還照)故空日互
相假也理實日照亦有分量但取人間目覩不及
故曰無涯大經云譬如孟夏月空淨無雲翳赫日
揚光輝十方靡不照法中真界與等空之心亦然
若無真界何以展心智若無心智何以緣真界三
昧經云等空不動智也。】

「△大方廣佛華嚴經者即窮斯旨趣盡其源流。

△故
恢廓宏遠包納冲邃不可得而思議矣。」

【大方廣下第二別歎此經以申旨趣文中三一標
歎二釋歎三結歎今初斯者指如上融攝旨趣也
良由窮此融攝旨趣故得恢廓宏遠等恢謂曠蕩
廓空也宏大也今云宏遠則周遍義包納則含容
義即當法界觀中第三周遍含容觀也冲謂冲深
邃謂幽邃即遍容二門皆稱理深邃難見也不可
得而思議者謂理深事廣俱不思議況一多即入
故宜詞喪慮絕故龍樹菩薩判維摩經為小不思
議經(芥納須彌毛吞巨海)指華嚴經為大不思議經(塵含法界念攝
僧祇)此有四義下解品題中當廣明之。】

「△指其源也。

△情塵有經智海無外。

△妄惑非取重
玄不空。

△四句之火莫焚萬法之門皆入。

△冥二際
而不一動千變而非多。

△事理交徹而雙亡。

△以性
融相而無盡。

△若秦鏡之互照猶帝珠之相含重重
交光歷歷齊現。」

【指其源也下第二釋歎文中有六一本源深妙二
成益頓超三詮旨圓融四說儀深奧五約器明非
器不測六指例顯當機益深初中有三一標指其
源二正明深妙三喻結難思今初謂欲明功用故
先標源也二正明深妙文中有六一融情智二融
真妄三顯四句百非四泯真俗一多五融拂事理
六融攝事相今初情塵有經智海無外經有二義
一約喻二約法喻即塵含大千經卷如情念含圓
明大智文在出現品如下具引還源觀中釋云塵
即眾生妄念經即大智圓明智體既其無邊故曰
量同千界二約法者即經是常義故孝經云天地
之經而人則之御注云經者常也今意云明情塵
生滅之念智推體即真常故次句云智海無外若
情塵非常者即智海有外也以外有情塵故既外
無情塵故知情即常也然迷悟更依真妄相待若
求真去妄如棄影勞形若體妄即真似處陰而影
滅也二融真妄疏妄惑非取重玄不空然惑與取
蓋一義耳肇論云惑取之知夫妄惑者合是取執
之義今以稱性融通惑乃非取故科云融真妄也
重玄不空者文勢用老經經云玄之又玄故云重
玄彼意以虗無自然為玄妙恐滯情於此遂拂跡
云又玄若佛法中意以空空為重玄即空病亦空
也今意云即於空空便具恒沙德用故云不空大
疏云萬德有非有一源空不空如海對虗明天地
同一色此則空有交暎也三顯四句百非疏四句
之火莫焚萬法之門皆入四句者謂有無亦有亦
無非有非無諸宗墮此便成四謗故大般若云般
若波羅蜜猶如大火聚四面不可取取即被燒墮
即成謗故須離之法中離四句今明圓教所宗諸
法本來離過觸向成德四皆法門故云四句之火
莫焚也然成謗成門四句不別如何異耶謂於四
句中執一斥餘則句句皆病(如四人各執一句或一人先後歷四句義
是也)若四句存泯無礙則句句皆門(一人一時而見四句也)問
依於何法而說四句答然所依法謂真俗相對成
四即法法皆具四也依真俗二諦明四句者一真
隨緣故有二緣無性故無三上二句俱存故亦有
亦無四互奪俱泯故非有非無又不是有無是真
性故又約教者謂詮生死則俗有真無涅槃則俗
無真有涅槃經云空者所謂生死不空者謂大涅
槃此上猶約諸法以說若剋就真性亦有四句一
性是有知覺不昧故二性是無無相無名故三際
(去來今也)三處(內外中間)求不得故三性亦有亦無上二句
同時故四性非有非無此有二意一即由上二同
時互相奪故一時俱泯二直指真性不是有無但
是真性也言萬法之門皆入者顯萬法也萬者指
於總數其實該於一切然一切法不出四句諸宗
以四句為謗故一切皆非所以每論妙理皆云離
四句絕百非離於謗也今既四句成德故萬法悉
是妙門曉公云失意則所說皆非得意則所說皆
是如見一塵稱理推之即悟性空全體便見法界
故此一塵即是入法界之門一切皆爾也四泯真
俗一多疏冥二際而不一動千變而非多言二際
者謂真俗二諦及生死涅槃乃至諸佛眾生相待
之法皆是二際也今且約二諦明之真隨緣即俗
俗無性即真故云冥也二既冥合即應是一以互
奪故離名數故故亦非一大經云無中無有二無
二亦復無三世一切空是則諸佛法仁王經云於
解常自一(是遣二也)於諦常自二(是遣一也)又二諦並非雙
恒乖未曾各一雙孤雁博地高飛兩隻鴛鴦池邊
獨立動千變而非多者泯一多也謂變動差別之
法全同真性性無分限故不是多然亦非一巳在
上句故但舉非多而實一多皆泯也又可兩句共
成真俗一多謂冥二際是真不一是泯真也動千
變是俗非多是泯俗也又冥二際是一言不一即
泯一也動千變是多言非多即泯多也據此後義
以真為一以俗為多不同十玄門中一多俱取事
法故五融拂事理疏事理交徹而兩亡者交徹即
融兩亡即拂此經所詮之事必全理之事所詮之
理必全事之理故言交徹然由交徹同時故互相
奪二俱亡也理即事故理巳泯也事即理故事復
亡也六融攝事相疏以性融相而無盡者謂一一
事相皆攝理性由性融之故能包一切能遍一切
重重無盡也以性融相者明重重之所以也此則
十玄門德用所因中第四法性融通門意也謂若
唯約理則俱一味無別相入若唯約事則互相礙
不能相入今約事理融通故得有斯無礙也謂不
異理之一事全攝理性時令彼不異理之多事隨
所依理皆於一中現也若一事攝理不盡則理有
分限失若一事攝理盡而多事不隨理現則事在
理外失今既一事全攝理性多事豈不於一中現
故經云華藏世界所有塵一一塵中見法界(見四法界)
寶光現佛如雲集此是如來剎自在言無盡者正
辨事事無礙重重無盡通十玄門故此一句中四
字明所以三字正辨重重也大疏序云理隨事變
則一多緣起之無邊事得理融則千差涉入而無
礙兩對皆上句明所以下句正明事事無盡此上
但以非一非異解之義即窮矣又周遍含融觀中
四句一一中一二一中一切三一切中一四一切
中一切三喻結難思疏若秦鏡至齊現者鏡喻則
兼前諸門交徹之意以兩鏡相對如事理二門若
取相入展轉成多則亦喻事事無礙也珠喻則唯
喻融攝無盡言秦鏡者秦朝有鏡能照人心故朱
鍠詩云西國有秦鏡其光世所希照人見肝膽鑒
物窮幽微今意取文涉稽古又取至極之明故云
秦鏡謂兩鏡互照中置一燈互相影入交參無礙
也帝珠者帝釋殿網之珠明淨一入多中多入一
中重重無盡也。】

「△故得圓至功於頃剋見佛境於塵毛。

△諸佛心內
眾生新新作佛眾生心中諸佛念念證真。」

【故得下第二成益頓超於中二初時處超後因果
超今初言故得至塵毛者上句時下句處時中言
故得圓至功於頃剋者由如上境界融攝微妙故
得信解悟入有斯頓證梵行品云若諸菩薩能與
如是觀行相應於諸法中不生二解一切佛法疾
得現前初發心時即得阿耨多羅三藐三菩提知
一切法即心自性成就慧身不由他悟言頃剋者
對諸教時劫反顯可知見佛境於塵毛者處超也
准時中例亦可云若與如是觀行相應不待上尋
彌勒西訪彌陀即一塵一毛便見佛境如斯文句
遍大部中若要見者即前融身剎六句中所引文
是也二因果超者疏諸佛心內至證真者然因果
交徹義有四句一眾生全在佛心中故即果門攝
法無遺故出現品云如來成正覺時於其身中普
見一切眾生成正覺乃至普見一切眾生般涅槃
又佛性論第二如來藏品云一切眾生悉在如來
智內故名為藏也故云諸佛心內眾生作佛也二
佛全在眾生心中故即因門攝法無遺故出現品
云菩薩應知自心念念常有佛成正覺何以故諸
佛如來不離此心成正覺故如自心一切眾生心
亦復如是悉有如來成等正覺也三由前生佛互
相在時各實非虗則因果交徹隨一成佛全在二
心四由生全在佛則同佛非生佛全在生則同生
非佛兩相形奪二位齊融則無成佛及不成佛故
出現品云譬如虗空一切世界若成若壞常無增
減何以故以虗空無生滅故諸佛菩薩亦復如是
若成正覺不成正覺亦無增減何以故菩提無相
無非相故佛子假使有人能化作恒河沙等心一
一心復化作恒河沙等佛皆無形無相如是盡恒
河沙等劫無有休息佛子於汝意云何彼人化心
化作如來凡有幾何如來性起妙德菩薩言如我
解於仁所說義化與不化等無有異云何問言凡
有幾何普賢菩薩言善哉善哉佛子如汝所說設
一切眾生於一念中悉成正覺與不成正覺等無
有異何以故菩提無相故若無有相則無增減佛
子菩薩摩訶薩應如是知成等正覺同於菩提一
相無相釋曰上來但以反覆相對故有四句而大
旨不過因果交徹亦可如文而見也但眾生成佛
之義難以忍可於心略為問答問此中成佛為約
事成為約理成若約事成云何同性故若約理成
云何成正覺入涅槃耶答此是華嚴大節若不對
諸宗難以取解今約五乘及五教而辨淺深然諸
眾生若於人天教中觀之具足人法二我若於小
乘教中觀之但是五蘊實法本來無我若大乘始
教法相宗則說唯識所現若無相宗則說幻有即
空人法俱遣若大乘終教唯如來藏具恒沙性德
故眾生即在纏法身法身眾生義一名異猶據理
說若大乘頓教則相本自盡性本自現不可說言
成佛不成佛等若依此宗華嚴舊來成正覺亦涅
槃竟非約同體此成即是彼成也難曰若爾何故
現有眾生非即佛耶答若就眾生位看者尚不見
唯心即空安見圓教中事如人迷東為西正執西
故若諸情頓破則法界圓現無不巳成猶彼悟人
西處全東又難若爾諸佛何以更化答眾生不如
是知所以須化如是化者為究竟化如是化者無
不化時故下結云大悲相續救度眾生五教不同
皆聖言量不可將教就情識說。】

「△一字法門海墨書而不盡一毫之善空界盡而無窮。」

【三詮旨圓融疏一字法門至無窮者上句詮下句
旨詮者即善財所遇第三善友海雲比丘云我從
彼佛得此普眼法門受持讀誦憶念思惟假使有
人以大海量墨須彌聚筆書此無盡廣大海藏普
眼法門一品中一門一門中一法一法中一義一
義中一句乃至少分尚不可得何況盡能具足書
寫釋曰乃至少分者即一字也以能詮一字全即
所詮法界故即無盡不同諸宗能詮定非所詮也
一毫之善空界盡而無窮者即十種行願皆結云
如虗空界無有盡等如初禮佛行願結云以虗空
界不可盡故我此禮敬無有窮盡餘九例然也。】

「△語其定也冥一如於無心即萬動而恒寂。

△海湛
真智光含性空。

△星羅法身影落心水。

△圓音非扣
而長演果海離念而心傳。

△萬行亡照而齊修漸頓
無礙而雙入。」

【四說儀深奧者文中有五一明至定二明妙智三
明真身四明說本五明修證今初疏語其定也至
恒寂科云至定者即慧之定也夫定有多種或邪
或正大乘小乘有漏無漏有慧無慧今且隨要而
說總有二種一事二理如遺教經云制之一處無
事不辦即事定也起信論云皆觀心性契理不動
即理定也故諸經論中或單說事定或偏說理定
學者隨執一文引據互斥若此宗必須二俱無礙
又必即定即慧謂禪非智無以窮其寂智非禪無
以深其照禪宗七祖云即體之用自知即知之體
自寂故次明真智今云冥一如者能冥是慧無心
是定即契合本源而無能契於事於理無分別心
亦非無記但不計有與不有空與不空一切皆不
可不可亦不可此語亦不受泯絕無寄於萬種紛
動之法本來自寂何者以心生故一切法生心若
不生法即本寂法華經云諸法從本來常自寂滅
相如在夢中妄見百千萬眾及乎覺悟本來空寂
是知法生滅者由心生滅起信論云心生則種種
法生心滅則種種法滅今意明心但不生體亦非
滅故諸萬動本來自寂無生滅也二明妙智者疏
海湛真智光含性空即定之智故云妙也大疏云
湛智海之澄波虗含萬像與此大同而有兩異一
則彼約定門此約智門二則彼含萬像此含性空
以定是海印三昧故含萬像萬像即海中所現之
印文法合可知智門無分別智契合真性故含性
空性空即所證之理理即境也攝境歸智故云含
也文中兩句皆有法喻如海波浪澄渟湛然不動
空無雲翳廓爾清虗大海傍無邊涯連天一色空
徹海底海含空天由海虗明故含空由空明朗故
入海以況真智識念不生寂然不動性無塵境廓
爾空寂大智橫無邊涯含性一味性徹智體智含
空性由智淨明故含性由性空寂故入智法喻一
一相對昭然可見如肇論說古師云無心於萬物
萬物未甞無此則心淨物存物不能入心如天有
雲霧天不能入海故肇公判云失在於物虗三明
真身疏星羅法身影落心水者由前理智冥合故
得一切諸法無非法身十方世界眾生有發菩提
心心識淨者無不應現而為說法如秋天空朗羅
列星辰萬器百川不分而遍晴空列宿以喻法身
淨水澄川以喻機感法喻對合理亦昭然故大經
云菩薩清凉月遊於畢竟空眾生心水淨菩提影
現中但彼以月喻菩薩此將星喻法身餘義同也
然應感相對亦有四句一一星入一器中水如一
佛應一眾生二一星入一切器中水如一佛應一
切眾生三一切星入一器中水四一切星入一切
器中水二三句生佛相對一多之數可知下文云
於一佛前見不可說塵數身一一身禮不可說塵
數佛即是此第二第三句大疏云皎性空之滿月
頓落百川但得一二兩句闕於三四以月唯一也
此取星喻義則備矣四明說本者疏圓音非扣至
心傳者圓音者一音中具一切音一切音即一音
或一音應一切音皆圓音出現品有十喻喻如來
圓音言十喻者一劫盡唱聲喻喻聲無主如彼經
說譬如世界壞時無主無作法爾而出四種音聲
如於欲界出如是聲汝等當知初禪安樂離諸欲
惡超過欲界眾生聞巳自然而得成就初禪捨欲
界身生於梵天乃至第四於第三禪出如是聲四
禪寂靜超遍淨天聞巳自然成就生彼如是皆從
眾生善根所生佛音亦爾無主無作從佛功德出
四種聲謂示眾生若令修人天行乃至第四超過
二乘說無上道然無有主宰故曰圓音二響聲隨
緣喻喻聲無主經說譬如呼響因於谷出及音聲
起無有形狀不可覩見但隨緣應佛音亦爾但隨
眾生欲解緣出其性究竟無言無示不可宣說三
天鼓開覺喻喻無主無作無斷遍入一切經說譬
如諸天有大法鼓名為覺悟無主無作無起無滅
若天放逸空中發聲告言汝知一切無常虗妄變
壞勿生戀著若放逸者後悔無及諸天聞巳皆悉
憂懼請法行道皆得安樂佛音亦爾不住方所無
有言說而能演出無功用聲遍於法界警悟群有
四天女妙聲喻喻隨聲信解經說譬如善口天女
出一妙音則與百千種樂相應一一復有百千音
聲佛音亦爾於一音中出無量聲隨眾生心欲各
生意解五梵聲及眾喻喻化不失時經說譬如大
梵住於梵宮出梵音聲梵眾皆聞而謂一一皆同
巳語然不出眾外佛音亦爾眾會皆聞皆謂同其
語而根未熟之所不聞六眾水一味喻喻無曲經
說譬如眾水皆同一味隨器異故水有差別水無
念慮亦無分別佛音亦爾一解脫味隨根差別七
降雨滋榮喻喻稱根經說譬如阿那婆達多龍王
興大密雲遍閻浮提普注甘雨百穀苗稼皆得生
長江河泉池一切盈滿其水不從龍身心出而能
種種饒益眾生佛音亦爾興慈普遍雨甘露法令
眾歡喜增長善法滿足諸乘不來不出饒益一切
八漸降成熟喻喻無遲速經說譬如摩那斯龍王
將欲降雨未便即降先起大雲彌覆虗空凝停七
日待諸眾生作務究竟過巳漸降普潤大地佛音
亦爾先興法雲成熟眾生待根熟巳然後普降令
其滿足無上法味九降霔難思喻喻雖差別同一
性故經說譬如海中大莊嚴龍王於大海中降百
千種莊嚴雨而水無差別龍難思力令其莊嚴佛
音亦爾無所分別或以十音百音千音八萬四千
音無量音等各別說法隨眾生根皆令歡喜十遍
降種種喻喻其普遍經說譬如娑竭羅龍王欲現
自在力饒益眾生咸令歡喜興雲彌覆色相多般
或白或紅若干差別出眾電光四天下中雨種種
雨龍心平等無有彼此但隨善根異而有差別佛
音亦爾欲以法化先布身雲彌滿法界隨其樂欲
為現不同振大法雷雨眾法雨具斯十義故曰圓
音也言非扣而長演者則常說遍說不待機請也
如下教起十因中第一法爾中辨言果海離念而
心傳者果海離念則非情識所解既絕所解則言
之不及須亡言得意得意即是心傳故別行十地
經云我今說一分論釋云十地有二分一因分二
果分以果分不可說但寄因分以明故云一分今
言心傳即傳說不及者果分也亦即楞伽宗說二
通中宗通也二通之義下立宗中辨亦即達磨無
念為宗以心傳心不立文字之義也故禪經序云
禪定之門此是阿難曲承旨詔若遇非其人則幽
關莫闢罕窺其庭若得意忘言則途中授與等斯
則句句言說而無說念念智契而無契無說無契
者常說常契也五明修證者疏萬行亡照至雙入
上句修下句證言亡照者有二意一亡則都息萬
緣為定也照則照真覺妄為慧也此同古德說無
作戒定慧彼云無妄心是定知無妄心是慧妄心
不起是戒亦同蜀中金禪師無憶是戒無念是定
莫忘是慧今云亡者即彼無憶無念之戒定也今
云照者即彼莫忘之慧然皆是對治方便未為稱
性之修也二者照亦都不當情為亡照也照尚須
亡況於識念然其本性靈知不昧故非斷滅即荷
澤大師說空寂照為自性戒定慧之意也故疏主
答順宗皇帝心要云無心於亡照則萬慮都捐任
運以寂知則眾行爰起放曠任其去住靜鑒見其
源流語默不失玄微動靜畢稱法界皆萬行亡照
而齊修之意也亦同起信性無慳吝順本性故修
行檀波羅蜜乃至性離愚癡隨順修行般若等也
言漸頓無礙而雙入者先通釋漸頓偏圓後正銷
疏意初中法相宗云從小入大為漸直從大乘發
心為頓今則不然即以法相宗行位地前伏惑登
地斷惑分證真如乃至等覺後心金剛喻定解脫
道中方始妙覺圓明為漸也無相宗一向不說地
位如四卷楞伽第四卷中文云十地則初地初則
為八地第九則為七七亦復為八第二為第三第
四為第五第三為第六無所有何次也巳上並是
彼經文如此超間意顯圓融之行不依行布位次
又禪宗看淨拂塵及諸家調伏心法皆為漸也或
說貪嗔即是道舉動無非佛無證無修皆為頓也
然如上等文各是一門之意並非稱性圓證圓修
也今既圓宗直談真界則非漸非頓隨緣修證則
具漸具頓如經云初發心時即得阿耨菩提然始
從十住十行乃至等覺妙覺不壞行位故具漸頓
也禪門悟即剎那而登妙覺一悟之後念念相應
習氣唯微本智唯瑩具漸頓也故荷澤大師開示
頓悟漸修為圓妙也後銷疏意者然隨緣說有凡
聖迷悟故言漸頓緣起無性舉體但是真源故云
漸頓無礙即由無礙而漸頓冥契妙極故云雙入
問據上所說即先頓後漸一念頓悟而長時漸修
如何得成雙入答一念悟時即離染著便是修行
一悟永悟盡未來際而無間斷修亦念念相應而
無休息故始終相収皆名雙入又問此句是證何
故兼修說耶答上句是證之修故云亡照此句是
修之證故云漸頓又無礙無相修證皆妙故云雙
入也所以四十二位位位成佛也。】

「△雖四心被廣八難頓超。

△而一極唱高二乘絕聽。」

【第五約器明非器不測者疏雖四心被廣至絕聽
者初二句約器也上句應下句感言四心被廣者
四心即是四無量心亦名四平等心謂慈悲喜捨
緣境寬多名為無量俱舍二十九云無量有情為
所緣故又有二義一引無量福故二感無量果故
名為無量也依雜心中有其二種一大二小大無
量者唯佛所得體即後得智是平等智故一向無
漏二小無量者慈悲即無嗔喜即喜受捨無貪性
與俱舍同故彼頌云慈悲無嗔性喜捨無貪欲若
依成實論大小皆以智慧為性故彼論云以智慧
心利益心清淨不濁心名慈悲喜捨又以四心等
行無偏故名四平等又此四心皆具三緣謂眾生
緣法緣無緣今略明慈心三餘可准知此有三義
解第一直就化益解如涅槃云緣諸眾生欲與其
樂名眾生緣緣諸眾生所須之物而施與之是名
法緣緣如來者名曰無緣第二化益觀入分別解
緣諸眾生欲與其樂名眾生緣緣其一切化眾生
法名為法緣(此二化益)緣法空寂名為無緣(此一觀入)第三
還就化益觀入分別解緣生與樂名眾生緣(此一化益)
緣眾生無我但是因緣五陰法數名曰法緣觀彼
陰空名曰無緣(此二觀入)又有一解一生緣緣於眾生
猶如父母妻子親屬二法緣緣於眾生但是緣生
三無緣不住法相及眾生相四心皆有此三廣如
涅槃梵行品中說也言八難頓超者宿聞圓成金
剛種今生再聞不簡凡聖必亦能入以對下二乘
多劫不聞此法未發此心故雖修行證果亦不能
入也若准諸說八難障於聖道今明以圓教力故
障難之凡尚入況無難之凡耶況賢聖耶即以此
經功力超於諸教昭然可見言八難者一地獄二
餓鬼三畜生四北洲五盲聾喑噁六佛前佛後此
是古說若唐三藏新譯云法前法後後解勝也七
世智辯聰八長壽天故論云三塗北長壽前後辯
聰根此八名難者以不堪受教難入佛法中故名
之為難又准教中有摧八難法令發正願不墮彼
中說有四輪能摧八難第一願生中國輪能摧五
難但如法持戒用心求生中國若得生巳即便超
却地獄餓鬼畜生北洲及無想天也第二願值善
友輪若得逢善知識及蒙教導聽聞正法即是摧
却法前法後難也上至諸佛下及凡夫解佛法者
於我有益總名善友也第三能發正願輪摧却世
智辯聰難謂若於三寶中起深信樂常發正願世
世相續即能摧却世智辯聰難也第四種諸善根
輪能摧生盲生聾等諸根不具難若能依佛正法
修行用心當來感得身相諸根具足便是摧却諸
根不具難也所以頌云善處摧前五值願植餘三
即是四輪能摧八難也此八難有情不能入佛法
中來諸經論中無不此說也若約華嚴圓教之力
亦得入佛法中進修證果故隨好品說地獄天子
得生兜率頓證十地即知地獄有情非障故經云
佛子我為菩薩時於兜率天宮放大光明名光幢
王照十佛剎微塵數世界彼世界中地獄眾生遇
斯光者眾苦休息得十種清淨眼耳鼻舌身意亦
復如是咸生歡喜踊躍稱慶從彼命終生兜率天
天中有皷名甚可愛樂彼天生巳此皷發音而為
說法云云爾時諸天子聞說普賢廣大迴向即得
十地等由此即知地獄非障也又十地品云雖住
海水劫火中堪受此法必得聞言住海水者龍等
所居即畜趣非難言劫火中者若約通途說劫火
中無其有情若約佛境界佛力所持變化施為及
法威德力所加即得如法華經云眾生見劫盡大
火所燒時我此土安穩天人常充滿乃至常在靈
鷲山及餘諸住處等此多是法前法後難謂劫火
中不合有有情逢佛豈得有聞法今既得其見聞
者即難中非難也今此華嚴說地獄畜趣尚自得
聞法得證聖果豈況餘類凡聖者也故云四心被
廣八難頓超也又大疏云見聞為種八難超十地
之階刊定記云若乃具金剛種雖八難而聞經皆
同此也如出現品云譬如丈夫食少金剛終竟不
消要穿其身出在於外何以故金剛不與肉身雜
穢而同止故若於如來所種少善根亦復如是要
穿一切有為諸行煩惱身過到於無為究竟智處
何以故此少善根不與有為諸行煩惱而共住故
此少善根性究竟故此說稱性而修少善法也疏
而一極唱高二乘絕聽者即非器不測也一極者
即一乘至極之教也如世歌詞唱高則和寡且巴
歌一曲和者百千陽春白雪和者一二言二乘絕
聽者即此品初世尊入師子頻申三昧會中菩薩
大眾皆見逝多林及宮殿虗空三處有種種莊嚴
佛境界等事又聞不思議等法諸大聲聞不見不
聞故經云爾時上首諸大聲聞大智舍利弗神通
目犍連摩訶迦葉(具列十大弟子)在逝多林皆悉不見如
來神力如來嚴好如來境界如來遊戲如來神變
乃至亦復不見不可思議菩薩境等事何以故善
根不同故彼於過去本不修習見一切佛種種神
通妙善根故乃至云本不曾於生死之中發阿耨
多羅三藐三菩提心故如是種種皆是普賢智眼
境界不與一切二乘所共以是因緣彼諸上首大
德聲聞不能聞不能見不能信不能知又云佛子
如恒河岸有百千億無量餓鬼裸形飢餓渴乏舉
體燋然烏鷲犲狼競來搏撮為渴所逼欲求水飲
雖住河邊而不見河設有見者見其枯竭何以故
深厚業障之所覆故彼大聲聞亦復如是雖復住
在逝多林中不見如來廣大神力捨一切智無明
翳瞙覆其眼故不曾種植薩婆若地諸善根故所
以疏云二乘絕聽也又大疏云若夫高不可仰則
積行菩薩曝鰓鱗於龍門深不可窺則上德聲聞
杜視聽於嘉會此則兼權教六度菩薩亦絕聽也
故古讚云最初佛入正受定名師子頻申大眾渴
仰生疑念諸法王開演如來示相而答意顯德用
無涯人法渾而何分因果齊歸法界會中聲聞小
果權舉五百比丘同處逝多園林不覩如來嘉會
一則法門深遠二則因非大心三則自利亡悲四
為失求勝果今亦巧彰佛德二乘淺智難知意表
圓教希逢又顯不共之典非但小乘不了守權尚
自高推唯明普眼之境非他劣見所窺。】

「△當其器也百城詢友一道棲神。

△明正為南方盡
南矣益我為友人皆友焉。」

【當其器也下六指例顯當機益深文中有四一約
人以顯益二約法以顯益三始末交徹以顯益四
得失相對以顯益今初當其器者即善財童子指
此為例依教皆然故彌勒云若有敬慕心亦當如
是學百城詢友者但舉圓數其實一百一十城詢
問善友也故八十經初云爾時善財童子依彌勒
菩薩摩訶薩教漸次而行經遊一百一十城巳到
普門國思惟觀察一心願見文殊師利一百一十
表十地及等覺一一皆具諸地功德故或不分等
覺即開十信進退皆表一百一十此宗三賢行相
不殊十地故不別表所謂初住初行初迴向初地
也二三乃至十住十地行相皆然此依大疏辨也
一道棲神者棲託心神也一道有三義一唯向南
二唯一因一果三萬聖千賢皆修萬行更無異路
三皆一道義也明正為南者謂善財始自發心福
城東見文殊便漸次展轉一向南行歷諸善友明
者以南主火是陽是明北主水是陰是闇正者不
住東西二邊(東左西右故是二邊)當南北中正之道表求法
者背闇向明離邊當正故云明正更有三義一一
方巳有多友餘方例然二南主生長表求法者生
長善根故三西域居人宅多東向順日月轉表於
善財順人法故故舊疏云善財求友表隨順以南
行方盡南矣方是假法二無定體東西南北相待
立名但取明正之義所向盡名為南如此始名悟
入法界故善財至寄十地之友多在菩提道場又
不言却迴向北故知若觸向明正一切皆南也益
我為友人皆友焉者有二義初隨相說二稱性說
隨相說者謂見善者生不及之心見惡者發探湯
之智既三人同行必有我師況多者也但能擇善
者從之不善者改之則觸向皆師也又見賢而思
齊即為益也或見不賢而內自省亦為益也又老
子云善人是不善人之師不善人是善人之資皆
是益我為友之義故人皆友焉二稱性說者夫法
界圓宗觸類成教但因之生解即名為師如推一
塵見具無邊之德塵即是師所以善財再遇文殊
智照無二之後便遇三千世界微塵數善友知識
者意在茲焉。】

「△遇三毒而三德圓入一塵而一心淨。

△千化不變
其慮萬境順通于道。」

【二約法以顯益疏遇三毒而三德圓至順通于道
者三毒成三德有通有別通者三毒本空元是三
德迷情執取以德為毒今悟則貪無貪相元是戒
也嗔無起滅本自寂然元是定也故法句經云戒
性如虗空又云嗔心等陽𦦨癡無癡相是為慧也
又心王經說三藏云貪相不生是為戒藏嗔相不
生是為定藏癡相不生是為慧藏諸法無行經云
貪欲即是道恚癡亦復然如是三事中有無量佛
法是知迷為八萬四千塵勞門悟成八萬四千波
羅蜜塵勞雖眾根本不過三毒波羅蜜雖多根本
只是三德也別者即善財所遇善友其類不同表
一切類中皆有法門令後學者於人不觀種性於
法莫存取捨故婆須蜜女示貪欲之相所以隣里
生疑抱持唼吻皆獲功德其所得法門名離貪欲
際解脫門無厭足王示其嗔相傷煞無量眾生所
得法門名如幻解脫門勝熱婆羅門四面火聚中
有刀山令投身入中向上兼日五熱炙身示現外
道癡迷邪見之相善財見之所得法門名般若波
羅蜜普莊嚴解脫門三毒之相尚有法門況餘類
耶是知契合華嚴圓教婆須愛水而不溺無厭恚
火而不燒勝熱邪見而不侵矣言入一塵而一心
淨者有二義一以情念為塵念即無故淨也二即
微塵塵體稱性故淨也一塵一念既爾千心萬境
總然故次云千化不變其慮(故心要云心心作佛無一心而非佛心)
萬境順通于道也(即處處道成無一塵而非佛國)。】

「△契文殊之妙智宛是初心。

△入普賢之玄門曾無
別體。」

【三始末交徹以顯益文中二一始終二本末今初
契文殊之妙智者即善財歷諸善友再遇文殊當
智照無二相契合本心絕能所相故不見身但遙
申右手摩頂得法義在下五相中解也宛是初心
者最初在福城東得見文殊表信智今又見文殊
表證智意明信證雖說始終智體元來不別所以
皆是文殊如第二十信會在普光明殿說第七因
圓果滿重會普光亦表證極不離初心正同此也
故大疏云啟明東廟智滿不異於初心也二本末
疏入普賢之玄門曾無別體者善財求友最後至
普賢菩薩處微細觀察普賢之身見一一毛孔中
有不可說不可說佛剎海云云乃至善財所見佛
剎微塵數諸善友往詣親近積集智慧比此暫見
普賢所得境界百分不及一乃至優波尼沙陀分
亦不及一善財從初發心乃至普賢於其中間所
入剎海相續不斷今於普賢一毛孔中一念所入
過前不可說不可說倍如一毛孔一切毛孔一一
相好一一支節悉亦如是善財於普賢毛孔剎中
行一步至不可說不可說佛剎微塵數世界如是
盡未來際劫猶不能知一毛孔中種種剎海種種
佛海種種菩薩眾會海如是等海皆悉不知究竟
邊際故云玄門也然不離一心一性一毛一塵故
次云曾無別體又經最後結云善財則得普賢行
願海與普賢等與諸佛等一身充滿等正覺現前
等乃至不思議解脫自在悉皆同等既前後橫竪
皆等何有別體故大疏云寄位南求因圓不逾於
毛孔也。】

「△失其旨也徒修因於曠劫。

△得其門也等諸佛於
一朝。」

【四得失相對以顯益者疏失其旨也至於一朝有
二義一通相而言由此經境界一念一塵皆全收
法界故一念失則全乖曠劫修而無益一念得則
全契剎那證而無遺若指經文則出現品意簡權
教六度菩薩非器對前二乘絕聽則積行菩薩曝
鰓鱗於龍門之意經云設有菩薩於無量百千億
那由他劫具行六波羅蜜修習種種菩提分法若
未聞此如來不思議大威德法門或時聞巳不信
不解不順不入不得名為真實菩薩以不能生如
來家故(即前句云徒修因也)若聞此法信順悟入當知此人
生如來家具足一切諸菩薩法遠離一切諸世間
法深入如來無量境界(即後句云等諸佛也)故大疏云良以
有作之修多劫終成敗壞(即前句也)無心體極一念便
契佛家(即後句也)故知無念為宗實為妙也既得意失
意懸殊誠見此經大益也。】

「△杳矣妙矣廣矣大矣。

△實乃罄諸佛之靈府拔玄根
之幽致昇慧日以廓妄扇慈風以長春包性相之洪
流掩羣經之光彩豈唯明逾朝徹靜越坐亡而巳矣。」

【三結歎文三初以四德名歎次以六德義歎後形
外義結今初疏杳矣妙矣廣矣大矣杳冥微妙德
相意也廣則業用大則體性次以六德義歎疏實
乃等是一諸佛靈妙所集之都府如千珍萬寶所
集之庫藏唯此經罄而竭之無有遺隱二名相蔽
於玄理如土埋根唯此經玄妙之法而令露現故
云拔也三日出而雲霧散慧發而妄想除也四陽
和照物遠近齊敷枯木不生過時則巳佛慈利生
平等普度闡提不受窮盡未來又陽氣所滋者後
終凋落佛慈所度者究竟涅槃有此兩重之意故
云長春也五涓涓滔滔無流不納大海也若性若
相無義不詮大經也大疏云千門潛注與眾典為
洪源萬德交歸攝群經為眷屬六杲日麗天奪眾
景之耀(眾景即月與星辰也)圓宗布世掩群經之輝(群經即權教二
乘也)後形外義結疏豈唯明逾朝徹等者莊子中事
此有二意總意云尚掩諸經況於外典也言朝徹
者莊子第三南北子葵問乎女偊曰子之年長矣
而色若孺子何也曰吾聞道矣子葵曰可得學耶
曰惡惡可子非其人也夫卜梁倚有聖人之才而
無聖人之道偊曰我有聖人之道而無聖人之才
吾欲以教之庶幾其果為聖人乎(注云聖人之才謂其有慧聖人
之道謂其有真以真教之能成彼之道矣)吾守之三日而後能外天下
(謂亡天下事也)巳外天下矣吾又守之七日而後能外物
(物謂凡有物象)巳外物矣吾又守之九日而後能外生(不見
〔是身〕)巳外生矣而後能朝徹(不有萬物唯真獨存如朝日昇明洞徹無礙人
皆有此不能自知)朝徹而後能見獨見獨而後能無古今
無古今而後能入不生不死也言坐亡者亦莊子
第五顏回以契道之言白夫子曰回益矣仲尼曰
何謂也曰回亡仁義矣(仁即不周義則不及)曰可矣猶未也
他日復見曰回益矣曰何謂也曰回亡禮樂矣(禮過
則煩樂則心動)曰可矣猶未也他日復見曰回益矣曰何
謂也曰回坐亡矣仲尼蹵然曰何謂坐亡曰回隳
支體黜聰明離形去知同於大通此謂坐亡(心靜為坐
物空為亡)仲尼曰回果至賢乎丘也從而後矣今疏意
云據諸教所詮鑒用之智寂滅之理早以逾於朝
徹之明坐亡之靜若以華嚴圓明之旨不唯超彼
而巳兼諸權教小乘亦皆超越故有豈唯而巳耶
之言也。】

「△然玄籍百千幽關半掩。」

【然玄籍百千下第三教起由致慶遇希奇文中二
一明昔翻未具二明今譯多具今初龍樹菩薩至
龍宮見華嚴經有三本下本有十萬偈四十八品
中本有四十九萬八千八百偈一千二百品上本
有十三千大千世界微塵數偈一四天下微塵數
品上中二本閻浮提人力劣不能住持龍樹菩薩
遂將下本流布天竺也言玄籍者玄妙典籍也百
千者即下本經十萬偈也言幽關半掩者謂晉譯
三萬六千偈唐加九千偈成四萬五千偈經來未
具故幽微關鍵之教而半掩也。】

「△我皇御宇德合乾坤光宅萬方重譯來貢。

△東風
入律西天輸越海之誠南印御書北關獻朝宗之敬。

△特回明詔再譯真經光闡大猷增輝新理。

△澄觀
顧多天幸欽屬盛明奉詔譯場承旨幽贊。

△抃躍兢
惕三復竭愚露滴天池喜合百川之味塵培華嶽無
增萬仞之高。」

【二明今譯多具疏我皇御宇下但展法界品二十
一卷成四十卷亦未全足故云多具文中三一明
聖朝德化廣被為譯之緣二明外國遠獻梵本是
譯之因三正明詔命述譯讚之相今初疏我皇御
宇德合乾坤者謂臨御區宇德合天地乾天坤地
光宅萬方者尚書堯典篇曰昔在帝堯聰明文思
光宅天下孔安國注云謂聖德之風遠著今意云
風光遠及以天下為宅也今我德宗皇帝德及外
國故彼以華嚴梵本來貢也重譯來貢者夫外國
貢獻經歷數國即展轉譯語從一國至一國乃至
於此故云重譯如獻白雉九譯至此也二明外國
遠獻梵本是譯之因者疏東風入律至朝宗之敬
言東風入律者漢武帝十洲記說西胡月氏國遣
使遠進三種物謂小師子續弦膠反魂香經半年
不問此事使者因隨帝入苑射帝弓弦斷使者曰
何不取續弦膠續之遂取膠􂑧之果如其言帝曰
彼君有此何以遠貢使者曰臣國去此三萬里國
有常占者見東風入律十旬不休青雲干(或作觀)呂
彭伉詩云祥輝上干呂郁郁復紛紛遠示無為化
將明至道君勢凝千里靜色迥九霄分巳見從龍
意寧知觸石紋狀煙殊散漫逾月更氛氳因使來
賓國西瞻仰瑞雲連月不散占者云東有好道之
君遂令遠獻也西天輪越海之誠者既皇帝德風
及於西天故彼輸奉過海之忠誠遠貢經本如昔
三物也南印者都望天竺即是此國之西就彼五
天即是南印土也御書者彼國表云手自書寫大
方廣佛華嚴經百千偈中所說善財童子親近承
事佛剎微塵數善知識行中五十五聖者入不思
議解脫境界普賢行願品謹奉進上等北闕獻朝
宗之敬者百川朝宗於海萬國朝宗我唐故以獻
經而申遠敬疏特回明詔下三正明詔命述譯讚
之相於中三一聖垂詔命二慶承詔命三譯讚之
相今初但是展演舊經入法界一品故云光闡大
猷及增輝也猷謂嘉猷嘉美之德也二慶承詔命
疏澄觀顧多天幸至幽贊者反顧我有天然之幸
得遇盛明之時奉詔譯經製疏也三譯讚之相疏
抃躍至之高者抃謂手舞躍謂足蹈兢謂戰戰兢
兢惕謂悚惕三復竭愚者謂再三反復竭盡其心
不敢孟浪也謙故曰愚然三復之言即論語云南
容三復白圭謂毛詩云白圭之玷尚可磨也斯言
之玷不可為也意謂圭玷可以磨治若過言一出
駟馬追之不及南容讀詩至此章句再三反復以
將誠慎其言也今用此意露滴天池者智度論中
指海為天池意云製疏譯經一言一義得契佛心
如露滴海也塵培等者即子貢對魯哀公讚夫子
之言謂哀公問子貢云汝師賢乎對曰賢哀公曰
賢復如何答曰不知又問何以不知子貢曰吾於
夫子門下如人終日戴天不知天之高終日履地
不知地之厚飲海知飽安知其深哀公曰譽師太
過歟子貢曰捧土培山寧有益仞(七尺曰仞)上皆謙詞。】

「△大方廣所證法也佛華嚴能證人也。

△極虗空之
可度體無邊涯大也竭滄溟之可飲法門無盡方也
碎塵剎而可數用無能測廣也離覺所覺朗萬法之
幽邃佛也芬敷萬行榮耀眾德華也圓茲行德飾彼
十身嚴也貫攝玄妙以成真光之彩經也。

△總斯七
字為一部之宏綱則無盡法門思過半矣。」

【大方廣者下第四略釋總題令知綱要於中三一
標名二釋名三結歎今初可知二釋名者疏極虗
空至經也極虗空等三句即普賢偈讚佛德結歸
無盡之文云剎塵心念可數知大海中水可飲盡
虗空可量風可繫無能盡說佛功德今取虗空釋
體大海水釋相大塵剎釋用大唯不取心念及風
也碎塵剎者碎塵數之剎並為微塵也離覺等者
能覺即菩提所覺即涅槃故楞伽云一切無涅槃
無有涅槃佛亦無佛涅槃遠離覺所覺既理智俱
泯能所兩亡始本不二是究竟覺故雖俱離而朗
照萬法之無遺非一向同楞伽也芬敷萬行者草
木感果之華也榮耀眾德者草木兼通金玉莊嚴
之華也圓茲行德飾彼十身者雙以二華二德嚴
飾佛身也貫攝等者貫穿攝持玄妙之義門門門
煥爛無量無邊門門尋之一一皆徹佛智如尋影
以至於本故大經云如因日光照還見於日輪然
以智慧光通達於佛智佛智體如日輪演無量義
如日光三結歎者疏總斯七字等尚書云若網在
綱有條而不紊紊者亂也孔氏序云舉其宏綱攝
其機要思過半矣者周易繫辭文勢孔子云學者
觀其彖辭是以盡過半之思今意云若解七字之
義即一部之功巳過半矣。】

大方廣佛華嚴經普賢行願品別行疏鈔卷第一

大方廣佛華嚴經普賢行願品別行疏鈔卷第二
敕太原府大崇福寺沙門澄觀撰別行疏
圭峯草堂寺沙門宗密述隨疏鈔

【上來第二正釋疏文四分中一總敘文意二歸敬
請加三開章釋文四慶讚回向初總敘文意巳竟
自下第二廣釋歸敬請加。】

「△稽首歸依。

△真法界。

△光明徧照諸如來。

△普賢
文殊海會尊。

△願得冥資贊玄妙。」

【第二歸敬請加於中分二初三句是歸敬後一句
請加初中又二初有四字是能歸三業稽首歸依
後有一十七字即所歸三寶真法界下今初疏稽
首歸依者稽者屈也至也首者頭也歸者向順之
義依者憑託之意疏主欲擬製述先起三業虔恭
敬仰屈巳頭頂以至於地心冥佛境口誦詞句剖
㭊心誠乞求加護也問何故最初歸敬三寶答略
有七意一顯示吉祥故二發生信心故三令知恩
德故四儀式應然故五表有承稟故六為求加護
故七隨順先聖故且初顯示吉祥者三寶功德第
一吉祥故於最初先申歸敬欲令所製久久流通
二利吉祥故先歸敬也成實論云三寶最吉祥故
我經初說二發生信心故者欲令後人聞此教典
不起疑惑生起信心故於最初先歎三寶令於三
寶生順信巳方於正教不疑謗故三令知恩德故
者謂佛有說法恩法有生解恩僧有傳教恩若無
佛寶即無人說法若無法寶即無由生解若無僧
寶即無人傳教是以由佛說法由法生解由僧傳
教令得聽聞由此三恩方成慧悟令知恩德故疏
先明四儀式應然故者世間臣子凡有所為先白
君父方合儀式三寶恩德逾於君父大師之心何
啻臣子將欲發揚正教先白三尊儀式應然故歸
敬也五表有承稟故者欲顯所述且非胸臆皆依
聖教盡有經典承稟三寶所證所說製成此疏以
誨後人故於最初先申歸敬六為求加護故者像
季傳教障難恒多先敬三尊上求加護七隨順先
聖故者西天聖眾諸菩薩僧造論釋經皆先歸敬
順諸先聖故敬三尊敬意極多不能繁述釋此所
歸三寶分二先標三寶義後正銷疏文今初三寶
之義佛法大綱學者要知不可不說略以五門分
別一釋名二出體三建立四次第五問答分別今
初有二初總名後別名總名者三者數義寶者從
喻為名依寶性論有六義一希有如世間金玉等
世間難得三寶亦爾百千萬劫眾生難遇二明淨
如世間金玉體性明淨三寶亦爾離染無垢所以
明淨三勢力如世金玉有威德勢力三寶亦爾見
道力用神通威力四莊嚴如世金玉莊嚴世間三
寶亦爾定慧莊嚴出世法故五最上如世金玉於
世最上三寶亦爾修出世道最尊最上六不變如
世金玉不可改易百鍊不輕久埋不生三寶亦爾
不為世法之所改易具此六義故名為寶從數及
喻以為名也次別名者謂佛法僧梵云佛陀此翻
覺者佛地論云於一切境能除二障如睡夢覺如
蓮華開自覺覺他覺行圓滿名之為佛覺即是佛
當體為名梵云達摩此云法即教理行果自性軌
持名之為法軌持即法當體為名梵云僧伽此云
和合眾三乘聖人理事二和體無違諍和合是用
眾即是假和合之眾依主得名第二出體者於中
有二先辨差別後明體性初文有三一住持二別
相三同體皆可寶重生福之田也初住持者佛謂
形像法謂教法僧謂五眾也二別相三寶(依賢首大師五
教以明)分五一小乘教文三佛法僧一佛寶文三初
法身即五分(戒定慧解脫解脫知見是)二報身(即丈六身是)三化身
(謂隨類化身是)二法寶文四一教法(謂聲教)二理法(謂生空理)三
行法(謂三十七品四念處四正勤四如意足五根五力七覺支八聖道)四果法(謂擇
滅涅槃)三僧寶(即四果四向)二大乘始教亦三一佛寶文
三一法身(謂清淨真如)二報身(謂自他二種受用)三化身(大化身千
丈小化身丈六隨類化身)二法寶文四一教法(謂本質影像)二理法
(謂二空真理)三行法(謂六度萬行)四果法(菩提涅槃)三僧寶(即三賢十
聖)三大乘終教亦三一佛寶文二一真身(謂法身及自受
用)二應身(謂他受用及化身)二法寶文四一教法(唯心影像)二
理法(謂二空真理)三行法(謂六度萬行)四果法(謂始覺合本覺)三僧
寶(謂三賢十聖)四大乘頓教但唯真性更無別法縱使
強論亦不出一性亦三一佛寶(約覺知義)二法寶(約軌持義)
三僧寶(約不違義)五大乘圓教文三一佛寶文二一融
三世間十身(眾生世間器世間智正覺世間)二佛自具十身(菩提願化
力莊嚴威勢意生福法智)二法寶文四一教法(謂別教一乘)二理法
(謂法界十玄)三行法(謂行布圓融)四果法(謂依正無礙)三僧寶(謂海
會菩薩)三同體者自有三說一就本性說性自靈覺
佛也性本寂滅法也性上本有恒沙德用互不相
違亦不乖諍一味清淨性體僧也二就觀行說觀
照佛也照故離識可以軌持法也在觀則萬法巳
圓念念自無乖諍僧也三就融通說世出世間差
別之法盡託圓明大覺假現一一無有自體當體
便是圓覺則一切皆佛也如鏡現像像皆是鏡所
現之法一一寂滅雖寂滅而不壞相性相不異故
一一相隨性而遍法界性隨相而千差盡未來際
性相無礙究竟皆可軌持法也既一一相隨性無
礙則一入一切一切入一一包一切一切包一交
參涉入和合無違凡聖一一皆然僧也二明體性
者有三一住持三寶佛寶不論金玉圖綵塑畫等
並以四塵為體法寶若紙素竹帛等亦以四塵為
體僧寶若凡夫僧即以有漏五蘊為體若圖畫僧
亦以四塵為體此等住持皆令真實三寶勢力不
斷名住持也故淨名經云紹隆三寶能使不絕二
別相三寶法身即以無垢真如為體自受用身以
實無漏五蘊為體他受用身以平等性智所現相
分似無漏五蘊為體化身有三若大化身以成所
作智中所現微細色心相分似無漏五蘊為體小
化身以成所作智中所現通麤及細色心相分似
無漏五蘊為體若隨類化身以成所作智中所現
唯細色心相分似無漏五蘊為體若法寶有四一
教謂名句文二理謂二空真如三行謂六度十度
萬行四果謂菩提涅槃殊勝之果此之四法總為
法寶體僧寶以三乘聖人無漏五蘊為體三同體
三寶通以真如為體如有覺義名佛寶如有軌持
義名法寶如有理和名僧寶故涅槃經云若能觀
三寶常住同真諦等也又淨名經云佛則是法法
即是眾是三寶皆無為相與虗空等又寶積經云
正見法身尚不見佛何況形色以空遠離尚不見
法何況言說以無為法尚不見僧何況有和合眾
也三建立者有四一翻邪三歸為彼外宗有三一
邪尊二邪教三邪人翻彼三故建立三寶歸依佛
巳寧捨身命終不歸依自在天等歸依法巳寧捨
身命終不歸依外道典藉歸依僧巳寧捨身命終
不歸依外道邪眾為所翻有三故立三寶廣如優
婆塞經說也二對根者為上根人趣佛菩提說於
佛寶為中根人求自然智及因緣法而能入道說
於法寶為下根人依師受學理事不違方能入道
說於僧寶三約喻者佛如良醫法如良藥僧寶如
看病人四依因者一依如來為因二依正法為因
三依止我弟子為因諸有情類要由三因得涅槃
樂如十輪經說具上四義不增不減但說三寶也
四辨次第者有三一約功用次第教化眾生無過
於佛故先明佛寶由有佛故說三乘法故次明法
寶由有佛法化三乘眾故後明僧寶二約修行次
第一切聖人以法為本先明法寶由有法故方有
修行次明僧寶由有法僧當得佛果後明佛寶三
約勝劣次第同體三寶中法寶為勝故經云諸佛
所師所謂法也以法常故諸佛亦常故法寶勝也
別相三寶中佛寶為勝故經偈云天上天下無如
佛十方世界亦無比世界所有我盡見一切無有
如佛者故佛寶勝也住持三寶中僧寶為勝由人
能弘道非道弘人人在即法在人亡即法亡故僧
寶勝也五問答分別者問前云三乘聖人皆是僧
寶聲聞眾多可名為僧獨覺獨出云何成僧答緣
覺有二一獨覺出無佛世靜處思惟即能悟道此
既無眾闕於事和但是行法非僧寶也二眾出亦
有無量大緣覺眾具理事二和所以成僧今約眾
出故仁王經云時有八百萬億大仙緣覺非斷非
常四諦十二因緣皆悉成就也問出家菩薩具有
二和可名為僧在家菩薩唯有理和莫不成僧答
在家菩薩雖無事和而有理和性無乖諍即得成
僧不同聲聞要具二和也問菩薩僧中有其幾人
答依仁王經瓔珞經說有四十二賢聖所謂地前
三賢地上十聖及等覺妙覺如彼廣說所以不取
十信者為是凡位也於四十二位中四十一是僧
寶妙覺一位是佛寶所攝也上來五段不同略明
三寶義竟後別銷疏文者疏真法界者即法寶也
攝法差別但歸真界也先標法者諸佛之師故疏
光明遍照等者佛寶也梵語毗盧遮那此云光明
遍照此就新梵語翻也若准舊梵語翻毗盧遮那
此云遍一切處寂屬法身盧舍那此云光明遍照
屬在報身若准梵文即不如此二種梵名但新舊
別非分法報之異故舊譯華嚴總名盧舍那唐譯
經中皆曰毗盧遮那即三身十身通名毗盧遮那
也今此中用即法報通稱此最為正況此宗中法
報無異同是一源不同諸教有為無為別又據此
大經及一字頂輪王經釋迦毗盧及一切義成等
皆是異名故知三身更無別稱但是古德義說也
故知此中不錯用也言光明遍照者謂常寂光遍
一切法如鏡之明像像皆遍也諸如來者主伴互
收也舉一為主一切皆伴伴者不離主也普賢文
殊海會尊者僧寶也二聖為海會菩薩之尊也又
望能歸之人即指海會菩薩是我之尊也後會通
二聖菩薩數過剎塵名著在經者亦有數百偏歸
二聖者良有所以二聖本尊總為三聖託以表法
不徒然也今依三聖圓融觀略顯二門一相對明
表二相融顯圓初中二聖為因遮那為果果超言
相且說二因若悟二因玄微則見果海深妙也二
聖略為三對一能信所信對言能信所信表是因
中謂普賢表所信法界即在纏如來藏故理趣般
若云一切眾生皆如來藏普賢菩薩自體遍故初
會即入藏身三昧者意在此也文殊表能信之心
佛名經云一切諸佛皆因文殊而發心故善財始
見發大心故經云出生一切菩薩無休息故二解
行對普賢表所起萬行上下經文五周因果皆普
賢行故文殊即能起之解慈氏云汝得見諸善友
聞菩薩行入解脫門皆是文殊威神力故又云常
為一切菩薩師故三理智對普賢表所證法界即
出纏如來藏善財童子入其身故一毛廣大即無
邊者稱法性故經云普賢身相如虗空故又見普
賢即得智波羅蜜者明依理發智故文殊表能證
大智本所事佛名不動智故常為無量諸佛母故
諸經中說法多顯般若旨趣故善財再見文殊後
方見普賢者顯有智方能證理故是以古德銘後
文殊為智照無二相也不理身者心境兩亡故以
文殊權實之智證普賢體用之理此之一門古德
親問三藏三藏言有經說未傳此方又此一門亦
表定慧理本寂故智即慧故亦表體用普賢理寂
以為心體文殊智照為大用故二相融顯圓者亦
二先明二聖法門各自圓融後以二聖法門互相
圓融初中謂文殊必因於信方能成解有解無信
增邪見故有信無解長無明故信解真正方了本
源成其極智反照不異初心初發心時便成正覺
又前方便之智不離體故後文殊名智照無二相
照信不殊於智故從無身相以展右手是以文殊
三事融通隱隱次普賢三事自相融者理若無行
理終不顯依體起行行必稱體由行證理理無行
外之理由理顯行行無理外之行故隨所證理行
無不具足一證一切證故見普賢一毛所得法門
過前無可說不可說倍又是即體之用故毛孔法
門緣起無盡由是普賢三事涉入重重也二以二
聖法門互相融者謂要因於信方知法界信若不
信法界信則為邪故能所不二不信自心有如來
藏非菩薩故次要藉於解方能起行稱解起行行
不異解則解行不二次以智是理用理體成智還
照於理智與理冥方曰真智則理智無二故經云
無有如外智能證於如亦無智外如為智所入又
法界寂然名止寂而常照名觀觀窮數極妙符乎
寂則定慧不二又即體之用曰智即用之體曰理
即體用無二是以文殊三事融通隱隱即普賢三
事涉入重重此二不一不異方名普賢帝網之行
故普賢行品及上下經文廣顯事理圓融為普賢
行非獨事行名普賢也亦如曼殊千鉢經云爾時
眾中菩薩摩訶薩一切有情同修行普賢曼殊行
願證入毗盧遮那如來十大慈佛心觀亦表二聖
不異問既二聖相融何以不名文殊行耶答為攝
智屬理唯一真法界故舉一全收也二遮那為果
者二聖法門既融則普賢因圓離相絕言沒同果
海是曰毗盧遮那光明遍照唯證相應故法界品
末普賢菩薩後便偈讚佛德者顯果相也又品初
如來自入三昧現相無說表所證絕言而普賢開
發也放光令悟表能證絕言而文殊開顯者即其
意也然上理智等並不離心心佛眾生三無差別
若於心能了則念念因圓念念果滿出現品云菩
薩應知自心念念常有佛成正覺故而即一之異
不得外觀勿滯言說若能與此觀行相應則觸目
對境常見三聖及十方諸佛菩薩一即一切故心
境無二故依此修行一生不剋三生必圓也第二
請加者疏願得冥資贊玄妙可知。】

「△將釋此經五門分別。

△一教起因緣二辨教宗旨
三翻譯傳授四釋經名題五隨文解釋。

△今初夫法
無言象非離言象。

△離言象而倒惑執言象而迷真。

△故聖人利見垂象設教必有由矣。」

【第一教起因緣文分三段一總標大意二別釋十
門三總結指廣今初也一略標言夫法無言象非
離言象者世有人言大象無形大音希聲絕慮亡
言自入真境何用言教乎疏意云非言何以知無
言非象何以顯無象大疏序云雖空空絕跡(是無象也)
義天之星象粲然(不離象也)湛湛亡言(是亡言也)教海之波
瀾浩汗(不離言也)諸經假言象顯無言象之文甚多不
能繁引講者任其廣略然言謂語言宣說此即可
知象者何也象者像也似也謂取像似之物為象
令見於真理周易有大象小象以顯易道即其事
也六龍象於陽德變化無方等佛說圓極之理言
之不及多以喻況皆此類也若更深而論之但以
名言施設所顯之義亦皆是象不唯譬喻以理畢
竟言不及故謂聞教生解義相生時亦是變影起
故也二反顯離言象而倒惑執言象而迷真者出
取捨之過也若眾生不遇善友不聞聖教曠劫長
守倒見終無自悟之期故經云譬如闇中寶無燈
不可見佛法無人說雖慧莫能了執言象而迷真
者謂但守於教不求指歸是執言也縱求義理但
隨文生解便為真實不能以教為明鏡照見自心
不能以自心為智燈照經幽旨是執象也故經云
不能了自心云何知正道彼由顛倒慧增長一切
惡如覽鏡時本圖見面便執見者為實豈不轉更
成迷故云執言象而迷真又疏主述華嚴剎海變
相贊云執象或亡象取空空外求斯人鼓識浪浩
劫乖冥搜即象見無象萬法歸毛頭圓機覩一葉
法界知春秋此即一向別教圓宗稍異前教前則
筌蹄定非魚兔此乃言象即同所筌故一中見多
而無盡也如聞谷聲無聲即知常應見鏡像無像
即知常現也三順結故聖人利見至必有由矣者
利見之言借周易語彼乾卦九五之爻是仁君登
位之象文言九五飛龍在天利見大人言飛龍在
天者大人造也造者至也至者仁君至於位也大
人者聖人也聖人與天地合其德與日月合其明
與四時合其序與鬼神合其吉凶此為仁也利見
者仁君至位敘以聖德能合異類濟物理人利無
不普蓋及異類交感位極亨通人臣之機會也今
明我佛聖人功圓德備體無不周智無不遍四心
罔替唯務益生有感必通隨機誘化知根利鈍各
稱所求與利見而賜妙方物受教而皆得度則必
無虗設也故云聖人利見垂象設教必有由矣。】

「△因緣不同略明十義。

△一法爾常規二酬昔行願
三遂通物感四明示真門五開物性原六宣說勝行
七令知位次八顯果難思九示其終歸十廣利今後。」

【第二因緣不同下別釋十門初列後釋。】

「△此初法爾常規者一切諸佛法爾皆現無盡身雲
說斯圓教故。」

【釋中一法爾常規下夫王道坦坦千古同現一乘
玄門諸佛齊證所證法性法爾隨緣緣性融通法
爾無盡性雖一切齊應今就說教為門既舉一全
收即無盡矣故佛法爾皆於無盡世界常轉無盡
法輪窮未來際無有休息斯則處以毛端橫該法
界時以剎那竪窮劫海處則頓起時則常起不待
別因如萬籟之聲非關撫擊日月之照不因川原
但隨見聞說有初成九會等別諸慈悲者於無盡
中略此留傳令尋於此見無邊法如觀牖隟見無
際空而此時處即同無盡也。】

「△二酬昔行願者昔在因中願周法界依願起行但
為眾生故今酬之徧說徧益。」

【二酬昔行願至遍益者因即願周乎法界果必遍
說酬之如源遠則流長根深則果茂然因雖無量
無邊統唯此二故下疏有車輪鳥翼之況願周遍
者現相品云毗盧遮那佛願力周法界一切國土
中恒轉無上輪行周遍者主山神偈云往修勝行
無有邊今獲神通亦無量法門廣闥如塵數悉使
眾生深悟喜今說普賢行願正是此因也。】

「△三遂通物感者謂佛證涅槃寂然不動機宜叩聖
感而遂通若無感緣佛說何益。」

【三遂通物感至何益者夫風息浪澄海現萬像妄
盡心寂佛應羣機然澄海雖常能現無外器而現
何佛智雖常能談無感緣而何說故大疏云昔因
法爾雖能常遍約可流傳皆由機感其猶上有白
月下資澄潭潭清影現機感應生等其寂然不動
感而遂通兩句是周易之文疏乃巧隨義勢揀而
用之然其機感亦有二種一通二別通謂凡厥生
靈皆含佛智無不被矣別謂雖皆普被機有優劣
故益有淺深其猶一水方圓任器略分五種一正
為謂一乘圓機宿世曾聞今能悟解造觀修行或
便證入二兼為謂聞雖未悟而能信向以成堅種
如食金剛終竟不消地獄天子是此類也三引為
謂權教六度菩薩執定行布之位不信圓融之法
故十地中借其次第行布之名而誘引之終令入
實如置藥乳中乳能愈病以性投相而相自亡四
權為謂二乘既守自位不能聞見故諸菩薩權現
聲聞或示在座如聾如盲彰其絕分警餘忻樂或
示在道開悟知可回心五遠為謂外道闡提聞雖
生謗墮於地獄一熏耳識功不唐捐罪畢終令獲
益乃至成佛如狂罵藥服之病除如塗毒鼓聞者
皆死以斯五類收無不盡其通別機感具依此品
廣疏也。】

「△四明示真門者眾生流轉總為迷真故示真門令
其返本真原之要即下所宗。」

【四明示真門至下所宗者諸經就機權引本意欲
令歸真若無此經稱性極談究竟無所歸處為談
真實故說斯經眾生流轉等者大經云眾生無始
來生死久流轉不了真如義故諸佛興世興世本
欲示真門故法華經云如來唯為一大事因緣故
出現於世等即下所宗者第二辨宗旨中云統唯
一真法界乃至開為理事法界無障礙法界也。】

「△五開物性原者良以眾生性含智海識洞真空但
衣蔽明珠室埋祕藏要假開示令其悟入。」

【五開物性原至令其悟入者前雖明示真門尚未
直指自心若不就心中識悟依何起於萬行故大
疏此段名開因性如何開耶出現品云佛子無一
眾生而不具有如來智慧但以妄想顛倒執著而
不證得(凡夫妄想權小執著顛倒通二)若離妄想一切智自然智
無礙智則得現前譬如有大經卷(喻佛智慧)量等三千
大千世界(智體無遍廓周沙界)書寫三千大千世界中事一
切皆盡(喻體上本有恒沙功德恒沙妙用)此大經卷雖復量等大
千世界而全住在一微塵中(喻佛智全在眾生身中圓滿具足)如
一微塵(舉一眾生為例)一切微塵皆亦如是時有一人智
慧明達(喻佛)具足成就清淨天眼見此經卷在微塵
內(天眼隔礙見色喻佛智隔煩惱見佛智也)於諸眾生無少利益(喻迷時都
不得其用與無不別)即起方便破彼微塵(喻佛說法除障)出此大經
令諸眾生普得饒益(後合)佛子如來智慧亦復如是
無量無礙普能利益一切眾生(合書寫三千世界事)具足在
於眾生身中(合微塵也)但諸凡愚妄想執著不知不覺
不得利益爾時如來以無障礙清淨智眼普觀法
界一切眾生而作是言奇哉奇哉此諸眾生云何
具有如來智慧愚癡迷惑不知不覺我當教以聖
道令其永離妄想於自身中得見如來廣大智慧
與佛無異故此云性含智海也識洞真空者幻化
妄識本來虗無故即洞徹真空也故大疏云眾生
包性德而為體攬智海以為源但相變體殊情生
智隔今欲令知心合體達本情忘故談斯經以為
顯示釋曰此則兼明眾生迷真執妄之由也如福
德智慧相貌具足之人忽然夢見貧賤醜陋病痛
苦惱之身(即是相變)不見本身(即體殊也)執認云是我身(即情
生也)不信自身福德端正(即智隔也故此有衣蔽明珠室埋祕藏等喻也)覺
者警之令悟惡身便是好身(即合體也)覺即自然不執
惡身(是亡情也)故此云要假開示令其悟入大疏文備
又是利生之要故具引釋也言衣蔽明珠者法華
第四五百弟子授記品中憍陳如等諸大聲聞同
時領解得記所說之喻經云譬如有人至親友家
醉酒而臥是時親友官事當行以無價寶珠繫其
衣裏與之而去其人醉臥都不覺知起巳遊行至
於他國為求食故勤力求索甚大艱難若少有所
得便以為足於後親友會遇見之而作是言咄哉
丈夫何為衣食乃至如是我昔欲令汝得安樂五
欲自恣於某年日月以無價寶珠繫汝衣裏今故
現在而汝不知勤苦憂惱以求自活甚為癡也汝
今可以此寶貿易所須常可如意無所乏短然法
合有二意一約結緣說則圓解為珠與說為繫煩
惱昏暗與醉何殊微有解生還同繫了五道求樂
名曰艱難證小涅槃名為得少說法華會親友再
逢知見既開猶如得寶以因易果萬德周圓何異
貧人所求皆遂二約本性說謂珠雖本具繫乃有
時未知令知乃名為繫雖聞未悟猶如醉人堅種
既成還同巳繫未合本體如在衣中欣善福田名
求衣食加之調伏乃是艱難再遇本緣如逢親友
既悟知見猶如得寶證入法界德用無邊即無所
乏短昭然可見矣言室埋祕藏者即如來藏經有
九喻皆喻佛智蘊在眾生名如來藏此當第五喻
也經云譬如貧家有珍寶藏寶不能言我在於此
既不自知又無語者不能開發此珍寶藏一切眾
生亦復如是如來知見大法寶藏在其身內不聞
不知躭惑五欲輪轉生死受苦無量是故諸佛出
興於世為開身內如來法藏九喻中餘八取意引
之一蓮華萎變內有化佛結跏趺坐法合云我觀
眾生諸煩惱中有如來智雖在煩惱常無染污也
二蜜在巖樹羣蜂圍饒智者方便除蜂得蜜蜜喻
智慧蜂喻煩惱三粳米未離皮糩愚者輕棄智者
精之當為御食四真金墮不淨處經歷多載真金
不壞五貧人宅中有珍寶藏即上所引六如菴蘿
果內實不壞種之於地成大樹王合云如來智慧
在無明殼內如果在核內七有人持金像往於他
國途遇險難懼被劫奪弊物裹之令人不識此人
命終像棄曠野行人謂為弊惡之物得天眼者去
弊得金八有一女人貧賤醜陋眾人所惡而懷貴
子當為聖王王四天下女人不知自為下劣之想
九鑄師鑄真金像成巳置地外雖燋黑內象不變
開模晃耀九喻一一法合也下總校量功德云供
養過去恒河沙佛乃至造恒河沙七寶臺高十由
旬日月如是乃至五十恒河沙七寶臺供養恒沙
如來不如有人樂喜菩提受持此經乃至一喻所
得功德百分不及一千分不及一乃至筭數譬喻
所不能及也。】

「△六宣說勝行者欲契真性非行不階故說普賢無
方勝行。」

【六宣說勝行等者既頓悟本心圓明反傷多劫流
浪故須修習勝行令契本源還源觀云如大摩尼
寶體性明淨久被塵坌而有鑛穢之垢若人唯念
寶性不以種種磨治終不能發光現物真性亦爾
久被煩惱垢染若人唯念真如不以持戒定慧種
種熏修終無淨用故經云不如說行於佛菩提則
為永離又法句經言雖誦千言不行何益不如一
聞勤修得益為明勝行故說此經然有二種一遍
成諸行二頓成諸行且初者謂次第淺深各各差
別於中又二一行本二行相言行本者謂菩提心
大經云忘失菩提心修諸善根悉為魔業故二千
行法冠於最初善財見諸善友皆先陳巳發表是
修行器故然菩提心略有三種一者心體二者心
相三者心德言心體者廣有無量海雲比丘說有
十心要略唯三一者直心一向正念真如法故即
是大智無所執著二者深心樂修一切諸善行故
謂發大願即四弘誓願等三者大悲心救護一切
苦眾生故則前二所作亦為眾生故慈氏章云菩
提心為燈大悲心為油大願為炷光照法界光即
大智上解心體竟言心相者謂要無齊限若約悲
願則盡度眾生盡修諸行經云虗空界盡等也若
約正念真如則下無眾生可度上無菩提可求中
無萬行可修亦無真如可念故淨名云當令此諸
天子捨於分別菩提之見菩提者不可以身得不
可以心得寂滅是菩提滅諸相故等即斯意也若
融上三心則度而無度修而無修故經云若於一
切智發生回向心見心無所生當獲大名稱言菩
提心德者依上發心一念之德過於虗空諸佛共
讚多劫不盡故彌伽反禮於初心若白月之新吐
海雲警其能發美青松之萌芽不有凌雲之心豈
展昇天之翼若無等佛之志豈成妙覺之尊是故
經云一切功德皆於最初菩提心中住雖終始不
殊而先心難矣發菩提心品及慈氏章中廣說其
體相德三不相捨離猶如日輪體是珠寶其相圓
明德無不照成熟苗稼廓徹虗空三無離理也此
是行本廣大妙門將入行海故先須發菩提心發
心品云欲見十方一切佛欲施無盡功德藏欲滅
眾生諸苦惱宜應速發菩提心二明行相謂十度
萬行廣在經文上來兩段總是第一遍成諸行也
二頓成諸行者一行即一切行故此復有二一約
心觀謂一念相應能頓求故謂此心即是佛智佛
智即是無念無念心體內外無著(施也)諸過自止(戒也)
忍可諦理(忍也)離身心相(進也)寂然不動(禪也)了見性空
(般若也)善達有無(方便也)進詣妙覺(願也)是真修習(力也)決
斷分明(智也)十度具矣餘行例然故修一行成一切
行二約性融以修一行故稱法性性融攝故令此
一行如性普收無行不具即十玄門中諸行純雜
具德也(應云不異理之一行全攝理性時云云)然前遍成行布之行
與此頓成圓融之行二無障礙以行布是教相施
設圓融是理性德用相是性之相故行布不礙圓
融性是相之性故圓融不礙行布圓融不礙行布
故一為無量行布不礙圓融故無量為一無量為
一故融通隱隱一為無量故涉入重重故世親以
六相圓融上下之文非一也。】

「△七令知位次者行則頓修位分因果因有階降果
無差別因果圓融是此行位。」

【七令知位次等者發意修習念念在圓(行則頓修)有成
未成言因言果(位分因果)未成之中復以塵習厚薄業
障淺深根有利鈍修有進怠致令位次階降不同
若不知之或叨濫上流或得少為足(因階降也學射之喻於此
說之言位分不同者第二會說十信三說十住四說十行五說十回向六說十地七會前一半說等覺也)
若習盡智圓冥同性海故得果用無二無差(果無差者
即第七會次三品說妙覺位也)然差與無差二亦無礙(因果圓融也此下始
明行布因果與平等因果二亦無礙)然對行位亦有二種一行布位
初淺後深諸位差別二圓融位一攝一切一切位
滿即說成佛一位之中具攝諸位功德(妙嚴品有文)信
該果海初發心時便成正覺(楚行品有文)此二相攝例
如行說故第七會說妙覺竟後有二品明平等因
果融前差別因果總同無礙也。】

「△八顯果難思者既修勝行必有所趣頓證法界成
大菩提得涅槃故。」

【八顯果難思下言難思者華嚴所詮佛果真應相
即分圓全收凡聖混融因果該徹十身一一無礙
十時念念遍周十蓮華藏相圓明十出現門法奇
勝諸教逐機且說三身四智此經稱性備談十身
威雄若不讀華嚴經不知佛富貴為欲顯斯果德
故說華嚴大經十種因緣皆應一一隨其本因如
此假為問答之勢然德雖無窮統唯二種一依報
果謂華藏世界海以十不可說佛剎微塵數世界
為一世界種十不可說佛剎微塵數世界種為華
藏世界海也二正報果謂如來十身融三世間為
十身也此二無礙以為佛德然依正混融有六句
序中巳明既修巳下者若非稱性圓因不成融通
滿果若不頓證法界非真菩提涅槃故云爾也。】

「△九示其終歸者終歸法界若因若果若境若心一
以貫之法界究竟。」

【九示其終歸至究竟者經云平等真法界無佛無
眾生但以相待義門強名因果心境今既證窮念
絕何果何因因果心境一體無異故經云如心佛
亦爾如佛眾生然應知佛與心是三無差別如金
作器巧拙懸殊一以貫之唯金究竟法界義如下
宗中說從四至九次第與大疏一向倒者彼釋大
部之意順於根本頓宗欲明從本起末故法界居
初標云教本此釋入不思議境界一品之意順於
修證次第欲明趣入本源故法界最後標云終歸
今且略明此中次第生起之意不能和會大部之
疏故云略明也第一直明經宗法爾常說遍說二
云何以法爾常遍說耶酬彼往昔周普之行願故
三云說雖常遍若就益物須感應道交故機投即
說如潭清即影現(針逢芥子可於此說)此上通論教因未據
修入之次故彼此疏同也四攝三云感應化物巳
有諸經何須說此未示真法不能究竟解脫故五
云雖聞真法如何令其悟入為開物性源令知自
心本有斯法故六心開即行起七行有漸頓須知
次位故八位滿成佛故九證極契本還歸法界故
法界即第四真法也故知發心畢竟二不別普光
重會再見文殊有餘力則更於此說下第十門亦
是通相結益故此彼同最後明者流通相也。】

「△十廣利今後者聖人設教秪在益生現益當機流
芳萬古矣。」

【十廣利至萬古矣者夫成佛說教起即有始用乃
無終雨滴滄溟與海俱竭一言稱性與性齊終法
界無終斯教何盡況大慈願力護令法眼常存盡
眾生界皆蒙勝益故賢首品云彼諸大士威神力
法眼常全無缺減又發心品云我等諸佛護持此
法令未來世一切菩薩及諸眾生未曾聞者皆悉
得聞然益有二一令見聞成堅種故出現品云如
人食少金剛終竟不銷等二令起行成證入故出
現又云設有菩薩無量百千億那由他劫(序中文備)乃
至若聞此法信解隨順悟入當知此人生如來家
乃至深入如來無量境界必須聞此始得生佛家
入佛境故須說之令起行也。】

「△略此十義故斯教興廣說因緣備於大疏。」

【略此十義下第二總結指廣也標中應假為問云
何因緣故說大華嚴列十因畢答云略此十義故
斯教興也是故總結言廣說因緣者有二意一於
上十因中文句繁廣一一備陳故言廣也二於上
十義外依大疏更有十緣故言廣也十緣者一依
時二依處三依主四依三昧五依現相六依說者
七依聽者八依德本九依請人十依加者且初依
時者問此經第幾時教何時說耶答若以通說謂
念劫圓融竪無終始若別說者以無時之時略有
十重初唯一念謂一剎那中遍無盡處說無邊法
二盡七日謂佛初成道第二七日普遍時處說此
經法三遍三際謂前後際各無邊劫說無休息四
攝同類劫謂無邊劫中一一各攝無量同類劫恒
說此經五收異類劫謂一一劫各攝無邊異類劫
海如長劫攝短劫等常說此法六以念攝劫謂於
一念中即攝如上無量前後同異劫海如是念念
盡前後際各攝諸劫常演此經七劫念重收此諸
念所攝劫內亦有諸念復攝諸劫是則念念既其
不盡劫劫亦復無窮因陀羅網重重無盡於如是
時常說此經八異類界時如樹形等無邊異類世
界時劫不同分齊各別盡彼時分常說此經九此
彼相入即彼異界所有時劫各別相收或互相攝
若念若劫一一無盡常說斯經十以本收末如華
藏界中以非劫為劫劫即非劫念等亦爾以時長
短離分限故又時無別體依法上立法既融通時
亦隨爾於此時劫常說不息依上十時恒演此經
二依處者問於何處說耶答總即塵塵遍滿橫該
十方若別從狹至寬略顯十處初此閻浮七處九
會說此經法二周百億同類界等謂盡此娑婆百
億閻浮須彌山世界道樹王等同時俱說三遍異
類樹形等剎異類世界有不可說佛剎微塵等一
一流類皆遍十方與前須彌山等互不相礙各於
其中轉茲法輪四遍剎種謂以十不可說佛剎微
塵數世界為一世界種如是剎種有不可說數常
於中說五遍華藏謂諸染界各皆相盡唯是華藏
數過微塵塵塵皆遍法界不相障礙悉於其中演
說斯經六遍剎海謂於華藏一一塵中皆攝無邊
諸佛剎海悉於其中說此經法七遍前六類剎塵
皆有同異剎於中常說八盡虗空界容一一毛端
之氣各有無邊剎海於其中說九猶帝網謂彼一
一微塵既各攝此無盡剎海即此剎海等復有微
塵彼諸塵內復有剎海是則塵塵既其不盡剎剎
亦復無窮如因陀羅網重重不可說分量也十餘
佛同然如此一佛說華嚴處如是不同足顯十方
一切餘佛皆各同然經云三世諸佛巳說當說今
說又云不見有諸佛世界彼諸如來不說此經當
知餘佛無不同說也此上十類一一各遍法界而
前九正是遮那說法之處也三依主者問說此經
佛為真為應為一為多答通則圓融十身不分而
遍若別則二種十身十重無礙言二種十身者一
唯約佛身自有十身一菩提身二願身三化身四
力持身五莊嚴身六威勢身七意生身八福德身
九法身十智身二融三世間總有十身一眾生身
二國土身三業報身四聲聞身五緣覺身六菩薩
身七如來身八法身九智身十虗空身是為二種
十身言十無礙者一用周無礙二相遍無礙三寂
用無礙四依起無礙五真應無礙六分圓無礙七
因果無礙八依正無礙九潛入無礙十圓通無礙
即三身十身同一無礙法界身雲以此身雲遍前
時處常說華嚴四依三昧問佛欲說經皆入三昧
今說此經依何三昧答海印三昧頓現萬機何者
夫動靜唯物聖豈然乎示軌後徒明將有說必須
靜鑑前理承諸佛加從定起而發言言必真當故
受者之心自然篤矣故於諸會多明入定為說經
緣其所入定皆盡法源業用難思五依現相問凡
欲說法皆現瑞相如說法華光照東方等今依何
相答謂身剎容持光雲炳曜何者謂法性寂寥雖
無諸相無相之相不礙繁興起教多端相非一準
或放光動剎或華雨香雲皆為發起故諸會之內
將欲說法皆多先放光通表智光以被物故六依
說者問如智度論說法總有五人未審此經是誰
人說耶答該於萬類觸物皆有表彰所以然者法
無興廢弘之由人故經云佛法無人說雖慧莫能
了今此能說通三世間略唯有五謂佛菩薩聲聞
眾生及器廣則無量法界品中類非一故如僧祇
隨好即是佛說餘會多是菩薩說法界品初有聲
聞說諸善友等多是菩薩說亦名眾生說菩提樹
等即器界說其能說人用法不同或用音聲或用
妙色等皆能說人七依聽者問如諸會說法聽眾
頗多今此會中其類如何答正在當機傍兼影響
何者如子期云喪伯牙輟弦若無聽者終無有說
即下諸眾總有十類除當機眾餘皆是緣八依德
本川有珠而不枯山有玉而增潤內無德本外豈
能談然其德本略有二種一者智慧最為上首二
者勝行願力若感者善根若化主行願皆屬說因
九依請人問諸會說經皆因人請世尊無問應機
而自說今說此經因誰人請答以慈以悲該於言
念若慈悲深厚亦有無問自談若敬法重人要須
誠請後說初心識昧未解􂎭求上智慈悲騰疑啟
請然有二類一者言請二者念請此經法會有無
不定十依加者夫聖無常應應于剋誠心冥至極
故得佛加若佛自說即不俟加如第九會因人有
說要假上加其第八會依行法修不異於前又不
入定故無所加餘皆具有所以加者欲顯諸佛同
加即同說故一說即一切說故亦顯果海無言因
相可說故然施設不同不應一準加有二種一者
顯加具於三業二者冥加但與智令說唯普光法
界無顯有冥餘皆具二顯必有冥故具是因緣故
此教興問標云教起因緣疏何略却此十一者依
時二者依處三者依主四依三昧五依現相六依
說者七依聽者八依德本九依請人十依加者答
因緣之言有通有別通言因是因由緣是緣由意
不異也如云因何說此大經或云緣何說此大經
二言總得雖因親緣疎語勢同矣故標云因緣通
以十義解釋別者緣是資緣事緣所以大疏先明
十種由致故說此大經後明須假十種事緣資具
方可說經今雖略此資緣而前因緣不闕言大疏
者釋大經疏及新譯四十卷經之疏皆廣釋也。】

「△第二辨教宗旨者。

△統論佛教二諦因緣。

△隨經
不同所宗各異。」

【第二辨教宗旨者宗者尊也即語之所尚或心之
所尚也旨者旨趣謂宗之所歸也釋此一段文分
為三一總辨諸教宗旨二通難舉益三別明此經
宗旨今初也二諦者中論云諸佛常依二諦而為
眾生說法因緣者即簡外道執其自然也佛法雖
有無師智自然智約其教門要假緣顯則亦因緣
故法華云諸佛兩足尊知法常無性佛種從緣起
是故說一乘門論云因緣有二一內二外外謂穀子
為因水土人工時節等為緣而芽得生泥團為因
輪繩陶師等為緣而器得成內謂十二因緣等然
外由內變本末相收即總為一大緣起是故佛教
從淺至深不出因緣二字也佛說生老病死無常
變易等皆由因緣故涅槃云我觀諸行生滅無常
云何知耶以因緣故說一切法皆空等義亦由因
緣故即空不自不他不共生等故無生也非色滅
空色相自空說一切法假名假相亦由因緣故即
假如鏡像水月體雖全空因緣會故不得不現說
一切法皆是中道亦由因緣故離二邊若言諸法
不從因緣即是定有定有故著常若推求定有之
體不得又不知因緣有便言定無定無即著斷若
解因緣即契中道故中論云因緣所生法我說即
是空亦為是假名亦是中道義又云未曾有一法
不從因緣生是故一切法無不是空者乃至此宗
圓融別教之意事事重重無盡亦法界中不思議
大緣起也涅槃經說十二因緣下中上上上智觀
之如次得聲聞緣覺菩薩佛菩提等故佛一代之
教不出因緣也後別釋諸經宗旨者言隨經不同
所宗各異者如法華經宗一乘涅槃宗佛性淨名
宗不思議等。】

「△雖無生之理實無所宗無宗之宗則宗說兼暢。」

【雖無生之理下第二通難舉益謂有難曰楞伽云
一切法不生不應立是宗無生之理何所宗耶故
今通云無宗之宗宗說兼暢意云上所舉楞伽文
蓋遣滯耳若一向不立宗何以彼經自立宗通說
通經云宗通自修行說通示未悟所以昔人云說
通宗不通如日被雲矇宗通說亦通如日處虗空
既有二通非無宗矣今云兼暢者日處空也。】

「△今此即以入法界緣起普賢行願為宗。」

【今此即以下第三別明此經宗旨於中有三一指
其所宗二釋其義理三總結歸宗今初如大疏中
賢首大師總以因果緣起理實法界為宗若疏主
自判大部即以法界緣起理實因果不思議為宗
即該羅本末究竟之大宗也今但取一品之意一
向修證趣入返本還源故以入字為首文闕果者
能入所入契合之處即是果也。】

「△法界緣起即所入也普賢行願為能入也入通能
所。」

【法界下第二釋其義理於中二初略配。】

「△今釋此義即為三門一明所入二辨能入三能所
契合。」

【後今釋下廣釋於中二初開章。】

「△今第一明所入者統唯一真法界謂寂寥虗曠沖
深包博。」

【後今第一下牒釋文三一明所入二辨能入三能
所契合初中又二初總指一真法界後別開三重
法界今初也一標指辨相言統唯一真法界者標
指也謂寂寥等辨其相也無聲曰寂無色曰寥虗
謂虗無曠謂寬曠沖即玄奧深即幽微包謂普含
博謂廣遍。】

「△總該萬有即是一心。」

【二釋一心為體總該萬有即是一心者直指真界
之體也然此心非佛非生非真非妄雖非一切而
為一切根本故序云萬法資始既世出世間之法
不出此心故云總該萬有然體非萬有故云一心
所以次云體絕有無等然諸經論俱說萬法一心
三界唯識後人不知宗旨各別權實有殊違於巳
解則拒而不受此是一切經論所宗若不深淺具
彰寧究一心旨趣今約五教對顯令辨此中宗途
第一愚法聲聞教假說一心二乘之人實有外境
不了唯心縱聞一心但謂真諦之一心縱云外法
由心轉變亦不得言境即是一心(推之即一心之義不成故云假
說)故唯識破云復有迷謬唯識理者或執外境如
識非無釋云此即有宗依十二處教執心境俱有
故言假說一心也(此下則皆實一心也)第二大乘權教明異
熟賴耶名為一心簡無外境故說一心(雖心心所別相見不
同但皆是心即名一義如一樹木雖千枝萬葉但皆是一木即言一樹木也)於中曲分
有三一相見俱存故說一心(相見俱存唯識正義雖四師各立今且從
多故明相見二分也)此通八識及諸心所(心及心所皆有相見當體即見分次
明相分)并所變相分本影具足(相有二義一識所頓變即是本質二識所
緣境唯變影緣不得本質)二攝相歸見故說一心亦通王所(此即
安慧所立一分名自證分謂多立二分去相取見為自證分也)但所變相無別種
生能見識生帶彼影起故魏譯唯識論云唯識無
境界以無塵妄見如人目有翳見毛月等事(亦是世親
菩薩造翳即非虗如見分也毛輪二月等其體全無如相分也)三攝所歸王說一
心唯通八識以彼心所依王無體亦心變故大莊
嚴論云(無著菩薩造有十三卷)能取及所取此二唯心光貪
光與信光二光無二法長行釋云求唯識人應知
能取所取唯是心光釋上半也如是貪等煩惱光
及信等善法光如是二光亦無染淨是故二光亦
無二相也今解曰皆云光者是心之光影也第三
大乘實教明如來藏藏識唯是一心(如來藏藏識即入楞伽經
之文也)理無二故故說一心於中二門一攝前七識
歸於藏故說一心謂前七轉識皆是本識差別功
能無有別體故楞伽云藏識海常住境界風所動
種種諸識浪騰躍而轉生又云譬如巨海浪無有
若干相諸識心如是異亦不可得(既云離水無別波浪明知離本
識外別無前七)然此門及前門亦唯識論所破故論云或
執諸識用別體同釋云即大乘一類菩薩言八識
體唯是一也(即此門也彼意云體是八)又云或執內心無別心
所(即前門也彼意云別有也)釋云即覺天所計以經言士夫六
界染淨由心無心所故然此二門是無著菩薩建
立并楞伽經文護法雖破豈遵枝末而背大菩薩
耶故此列於俱存王所之後用為其次轉深也二
總攝染淨歸如來藏故說一心謂如來藏舉體隨
緣成辨諸事而其自性本不生滅是故一心二諦
皆無障礙故密嚴經云佛說如來藏以為阿賴耶
惡慧不能知藏即賴耶識又勝鬘經云自性清淨
心不染而染難可了知染而不染難可了知皆明
性淨隨染舉體成俗即生滅門染性常淨即真如
門如起信一心二門也第四大乘頓教泯絕染淨
故說一心謂清淨本心本無染淨對妄想垢假說
為淨妄既本空淨相亦盡唯本覺心清淨顯現為
破諸數假說一心也故淨名云一切眾生即涅槃
相不復更滅又云寂滅是菩提滅諸相故楞伽云
不壞相有八無相亦無相如是等文誠證非一也
第五總該萬有即是一心則唯是法界性海圓融
緣起無礙全真心現也謂未知心絕諸相令悟相
盡唯心然見觸事皆心方了究竟心性故梵行品
云知一切法即心自性成就慧身不由他悟於中
有三一融事相入故說一心謂一切事法既全是
真心而現(揀法相宗唯妄識而變也)故全心之事隨心徧一切
中全心之一切隨心入一事中隨心回轉相入無
礙二融事相即故說一心謂以一事即真心故心
即一切時此一事隨心亦即一切一切即一亦然
三帝網無盡故說一心謂一切全是心故能含一
切所含一切亦唯心故復含一切重重無盡皆由
一一全具真心隨心無礙故無盡也此上五教總
有十門後後轉深門門意別覽者一一詳審無令
前後不分然皆說一心有斯異者蓋以經隨機說
論逐經說人隨論執致令末代固守淺權後之三
門即別教一乘之意正當疏文然以前望此則前
七不攝後三以此望前則十門全統若直剋論疏
意但是一真心體未開收攝之門為恐外求之故
說總該萬有所以指云即是不云攝歸故此後方
云強分理事等也又一切眾生悉具亦是該有之
義。】

「△體絕有無。

△相非生滅。

△莫尋其始。

△寧見中邊。

△迷之則生死無窮解之則廓爾大悟。」

【三明體相離過體絕等者離過非也體者本覺真
知也故問明品有佛境界智及佛境界知疏釋云
智即能證知即心體通於能所便引七祖云知之
一字眾妙之門言絕有者離一切相故言絕無者
靈知不昧故肇公云知有有壞知無無敗其知之
知有無不計又秦主云若言第一義諦廓爾空寂
無聖人者知無者誰肇公印定云實如明詔實如
明詔又起信論云真如自體有大智慧光明義故
真實識知義故又般若論云欲言其有無狀無形
欲言其無聖以之靈以離相釋不有諸家共明以
真知釋不無諸家少說故廣引證也言相非生滅
者相即指前寂寥虗曠等相也相有二種一狀二
性二皆名相今即性也非青黃等相言非生滅者
直指此心不是生滅之相不同前後以諸法無性
釋非生以無性緣起釋非滅等言莫尋其始者二
顯分限難籌竪無初際故寧見中邊者橫無縱迹
故然中邊有二意一不在內外中間之邊二不屬
有無即離斷常二邊無對待故故亦不言中道五
彰迷悟損益迷之等者正當萬法資始義也應先
問云既非一切何有生死之凡大覺之佛故云迷
之等意云只由此心不定屬聖故迷之屬凡不定
屬凡故悟之成聖然即凡聖之時自體亦非凡聖
不變易故如鏡現雜穢之相鏡非雜穢現鮮潔華
彩之相鏡非華彩故還源觀中顯自性清淨圓明
體云隨流加染而不垢返流除染而不淨在聖體
而不增處凡流而不減雖有隱顯之殊而無差別
之異煩惱覆之則隱智慧了之則顯非生因之所
生唯了因之所了等此亦正是體絕有無相非生
滅之義也。】

「△諸佛證此妙覺圓明現成菩提為物開示不知何
以名目強分理事二門。」

【諸佛證此下別開三重法界於中二初結前生後
後融而開釋今初先結云諸佛證此心體故得妙
覺圓明示現成佛本意只為欲與眾生開示此心
體也故法華經云唯為一大事因緣故出現於世
欲與眾生開示悟入佛之知見也准天長疏解云
佛之知見非三非五故云一廣博包含故云大諸
佛儀式說此化生故云事眾生有此機能感於佛
曰因佛即應之曰緣故者所以由此一大事因緣
所以佛出於世開示悟入者此之四句不出於二
初二句能化後兩句所化能化有二謂大開而曲
示此屬於佛所化有二謂始悟而終入此屬眾生
若依法華論釋開者雙開菩提涅槃二無上果示
者別示法身顯三乘同體悟者不知義別指報身
二乘不知說令知故入者因義修因契入華嚴疏
主清凉國師解云開者開除惑障示者示真實理
悟者悟妄本空了心體寂只令悟上真理入者冥
於心體又南岳大師釋云良以佛之知見蘊在眾
生若眾生無佛知見者何論開示但為眾生未能
直入故方便且說三乘而其本意唯為如來知見
知見即此一法界心故此結前心體云為物開示
不知何以下生後也心體無名可言約義強分理
事此亦老子經云有物渾成先天地生吾不知其
名強名曰道也。】

「△而理事渾融無有障礙略為三門。

△第一事法界
第二理法界第三無障礙法界。」

【而理事渾融下後融而開釋文二先開章事法界
者界即分義理法界者界即性義無障礙法界者
即分性相即而無礙也。】

「△第一事法界者不出色心萬象森羅依正境智相
用顯然皆曰事也。」

【後牒釋中三初釋事法界次釋理法界後釋無障
礙法界今初也事法界者謂三世差別邊際意識
所知並名法界故十八界攝百法法界獨攝八十
二也雖眼等緣境不同別開五根五塵然亦是同
時意識所知也縱八識名界取其因義亦事法界
攝故知事法界攝差別法無不盡也故不思議法
品云諸佛知過去一切法界盡無有餘等(等取現在未來
既云一切明知約事也)言不出者然差別種類事法若一一
列名千卷不盡今以色心等統之無餘故云不出
也色心即六境之色六識之心萬象森羅者亦即
色也意顯森然羅列可觀之狀故再舉之依者凡
聖所依之國土若淨若穢正者凡聖能依之身謂
人天男女在家出家外道諸神菩薩及佛五十五
善友不出此十於中有逆有順有正有邪善財見
聞皆得證入正表皆事法界也境者所知之境謂
權實差別之教所詮差別之義智者因智差別不
同果智無量勝解故釋題云智分因果問境智豈
不即色心耶答色通迷悟邪正境智即一向趣入
諸位修行決斷邪正問豈離邪境而說正耶答由
心迷悟之異境亦成差如蛇是迷心之境繩是悟
智之境也相用顯然者總結成事法界也。】

「△第二理法界者體性空寂頓絕百非。

△略有二門
一性淨門在纏不染性恒清淨。

△雖徧一切不同一
切如溼之性徧於動靜凝流不易清淨恒常。

△二離
垢門謂由對治障盡淨顯隨位淺深分十真如。

△體
雖湛然隨緣有異如陶冶塵滓鍊磨真金。」

【第二理法界至真金者次釋理法界也此當界即
性義故云體性空寂一標指辨相中言頓絕百非
者不待修行漸漸絕之性本俱離故云頓也百非
即非色非心乃至內外大小等百者通而言之非
定從一二數滿百也略有二門者即性淨及離垢
二門也經云真如平等無相身離垢光明淨法身
(上句前門下句後門)又寶性論云清淨有二種一自性清淨
謂性淨解脫無所捨離以彼自性清淨心體本離
一切客塵煩惱故二離垢清淨謂障盡得解脫故
又無上依經云淨有二義一自性清淨是其通相
(凡聖同淨故云通相)二離垢清淨是其別相(唯聖有也)今初分二
初標門略釋言在纏不染者勝鬘經云染而不染
難可了知後通難釋成雖遍一切不同一切者謂
外難云此性淨門明理法界即是一切染淨諸法
之至體也既隨諸緣成於染淨即同一切云何此
云在纏不染等耶疏釋云雖遍一切不同一切故
經云譬如法界遍一切不可見取為一切次喻顯
凝流不易者凝流者凝即冰凍凝結流即津液流
注不易者達水常濕寧凝波湛之殊離垢門中云
對治等者對治者智也障盡者十障也淨顯者十
如也隨位淺深者十地不同也分十真如者正顯
離垢之體也且初地斷異生性障證遍行真如住
歡喜地唯識第九云異生性障是此所斷謂於二
障分別起者依彼種立異生性故異生者即所招
果以五蘊為性性者因義體義是彼因故或是彼
體故名異生性此從果為名以勝顯劣異生之性
依主釋也又異生性即障持業釋也本論名為凡
夫我相障此障至於初地見道起時剎那斷盡由
斷此障證遍行真如謂此真如二空所顯無有一
法非二空故梁攝論中名為遍滿遍滿一切有為
行故意明無有一法非二空故此地最初便證遍
滿由證此聖性故生如來家住歡喜地言歡喜地
者謂初獲聖性具證二空能益自他生大歡喜二
斷邪行障證最勝真如住離垢地言邪行障者謂
所知障中俱生一分由此障故令初地聖者悞犯
尸羅不稱正理名為邪行彼障二地極淨尸羅入
二地時此障永斷由斯證得最勝真如謂此真如
戒性所顯極為勝故由翻前犯戒垢成無邊德是
巳成於戒行得於最勝無礙菩提之道證此性故
名住離垢地唯識論云具淨尸羅遠離微細犯戒
垢故三斷闇鈍障證勝流真如住發光地言闇鈍
障者謂所知障中俱生一分由此障故令所聞思
修法忘失彼障三地勝定總持及所發生殊勝三
慧入三地時此障永斷由斯證得勝流真如謂此
真如所流教法極為勝故即第三地具聞思修三
慧光明從此真如之行流出故名勝流以證此真
如名住發光地謂成就勝定大法總持能發無邊
妙慧光故四斷微細煩惱現行障證無攝受真如
住𦦨慧地言微細煩惱現行障者謂所知障中俱
生一分即第六識相應俱生身見等具三義故名
為微細一者唯下品故此唯是第九品以相沉隱
唯迷理故故名微細二者遠隨現行故謂此障品
遍於五道受生死身與身俱生與身俱滅恒常隨
逐依一切身此能現起不曾捨離故名遠隨現行
三者不作意解而亦起故以此俱生身見極微細
故起時不覺不知任運而起故具此三義故名微
細至四地時便能永斷由斯證得無攝受真如謂
此真如若證得巳第六識中俱生身見永伏不行
故此真如名無攝受非我等見所攝受故證此真
如名住𦦨慧地謂成就三十七品菩提分法燒煩
惱薪慧𦦨增故也五斷同下乘般涅槃障證類無
差別真如住極難勝地言同下乘般涅槃障者謂
所知障中俱生一分由此障品故令心厭苦而欣
涅槃同下二乘故名為障彼障五地無差別道入
五地時此障永斷由斯證得類無差別真如此約
生死涅槃本來平等非如眼等類有異故證此真
如名住難勝地謂真俗二智行相互違合令相應
極難勝故六斷麤相現行障證無染淨真如住現
前地言麤相現行者謂所知障中俱生一分見有
染淨名為麤相彼障六地無染淨道入六地時此
障永斷由斯證得無染淨真如謂此真如本性無
染亦不可說後方淨故後成般若行亦得自他相
續無染淨果證此真如名住現前地觀十二因緣
引無分別最勝般若令現前故七斷細相現行障
證法無差別真如住遠行地言細相現行障者謂
所知障中俱生一分見有微細生滅現行彼障七
地純無相觀入七地時此障永斷由斯證得法無
差別真如謂此真如雖種種名無別異故又能了
知種種教法同真無相故證此真如名住遠行地
至無相住功用後邊出過世間二乘道故八斷無
相中作加行障證不增減真如住不動地言無相
中作加行者所知障中俱生一分由有此障令無
相觀不任運起謂初之五地觀心猶劣有相觀多
無相觀少第六地中由觀染淨平等如故多住無
相第七地中斷微細生滅相故無相恒然而有加
行彼障八地無功用道未能現相現土至八地中
此障永斷由斯證得不增減真如以住無相不隨
染淨有增減故即此亦名相土自在真如現相現
土皆自在故證此真如名住不動地無分別智任
運相續相用煩惱不能動故以任運故功用不能
動相續故相不能動也九斷於利他門中不欲行
障證智自在所依真如住善慧地言於利他門中
不欲行者即第六識內俱生所知障一分第九品
攝貪癡慢三所有種子能障九地四無礙解由未
得四無礙解故於利樂他有情事不欲勤行至九
地中悉皆斷盡由斯證得智自在所依真如謂若
證得此真如巳於無礙解得自在故便成善達法
器自在說法謂由證此故名住善慧地具四無礙
解能於十方善說法故十斷於諸法中不能自在
障證業自在所依真如住法雲地言於諸法中不
自在者謂所知障中俱生一分令於諸法不得自
在彼障十地大法智雲業神通等至十地中悉皆
斷盡由斯證得業自在等所依真如謂由證得此
真如故於神通作業總持定門皆自在故便成受
職等行具智波羅蜜得自在化身三昧等果此地
名為法雲地者法喻雙舉莊嚴論云於第十地中
由三昧門陀羅尼門攝一切聞熏習因遍滿阿棃
耶識中譬如浮雲遍滿虗空能以此聞熏習雲於
一一剎於一一相於一一好一一毛孔雨無量無
邊法雨充足一切所化眾生由能如雲雨法雨故
名法雲地此總言地者借喻顯法地有生成依持
義故真智證如生成果智及因位勝功德故若因
若果皆依此地地能持故故總名地通以一切有
為無為功德而為其體剋性唯是如智契合撮其
要解通於六決定為體廣如本論等明上之十障
各障地地初心謂地地各有入住出三心此前十
障地地入心起時斷也問無間道正斷惑時為智
先起惑後滅耶為惑先滅智後起耶為同時耶此
三惑智各有兩失不成斷義謂智先起有自成無
漏過(不因惑滅故)不能滅惑過(智起惑猶在故)惑有自滅過(前念
智起而惑猶在故後滅時是自滅也)不障聖道過(令智先起故)智後及同
時皆具此四過還於智上惑上各說二過過名同
前義則順於智後及同時而說以意可知相兼總
成十二過也若爾云何斷耶唯識云二真見道現
在前時彼二障種必不成就釋曰二真者即二空
真見道謂二障種真見生時即永斷滅猶明與闇
定不俱生如秤兩頭低昂時等諸相違法理必應
然是故二性無俱成失此但舉法相一邊亦不違
餘緣集斷義若望此宗則有所遺謂秤衡是一低
昂無妨解惑不爾豈得俱時明闇之喻雖則相預
到與不到俱不破闇同時則相違異時不相預故
中論云燈中自無暗住處亦無暗破暗乃名照無
暗何所照乃至巳生未生生等𦦨𦦨不分等若實
教中斷結要性相無礙故十地品云非初非中後
者謂顯無性緣成則說亂結由能斷無性方為能
斷所斷本空方成所斷若定有者則墮於常常不
可斷若定無者則墮於斷失聖智故巳上皆約惑
智相翻也若約相續者不約惑智相對但就能斷
之智自有三時即無間道中剎那三時(然無間道通諸位今
取見道位為最初至金剛為最後各有三時)地論云此智盡漏為初智
斷為中為後答云非初智斷亦非中後論釋上所
引非初非中後之經文也若爾云何斷耶論云如
燈𦦨非唯初中後前中後取故謂實教斷惑必性
相雙明經文正顯證智唯據甚深緣性不可說義
論文兼明斷惑性相雙辨非初中後辨因緣無性
是斷之不斷前中後取即不壞緣相是不斷之斷
故大品經云須菩提問佛為用初心得菩提為用
後心得菩提佛反問云如然燈為用初𦦨然燋炷
為用後𦦨然燋炷須菩提言非初𦦨不離初𦦨後
𦦨亦爾佛問須菩提炷實燋否須菩提言燋佛合
喻云菩薩不用初心得菩提亦不離初心後心亦
爾故龍樹判云佛以甚深因緣答意云若初心得
菩提初發心便是佛若初心不得二心三心亦爾
心心不得畢竟則不成佛故云爾也此中燈喻菩
薩道炷喻無明煩惱𦦨如初地相應智慧乃至金
剛三昧相應智慧又若斷者一念便是何假三心
方斷既假三心明智無性無性故非初中後因緣
故成初中後斷此上猶通實教若依圓宗所斷之
惑一迷一切迷一斷一切斷無斷無不斷如夢所
見事一切皆非剎那覺悟一切皆是非待斷却夢
中物亦非留著夢中物故云無斷無不斷也又尚
無有斷豈可更言無斷問夫真如者是諸法實相
體性空寂本自湛然離諸句數不可分別云何此
說分十真如耶答疏云體雖湛然隨緣有異也即
真如體本無有異但對障染麤相即證不同遂說
有異問似於何者答疏舉喻云如陶冶塵滓鍊磨
真金也陶謂陶汰冶謂鑄冶陶沙鑄鑛而鍊真金
沙鑛如障金喻真如故十地品中地地以金為喻。】

「△第三無障礙法界略有三門一相即無礙門二形
奪無寄門三雙融俱離性相渾然門今初一心法界
含真如生滅二門互相交徹不壞性相其猶攝水之
波非靜攝波之水非動故。」

【第三無障礙下後釋無障礙法界也文中三一相
即無礙門二形奪無寄門三雙融俱離性相渾然
門今初言一心法界含真如生滅二門者即起信
論馬鳴菩薩是佛滅度六百年後出世故摩訶摩
耶經云如來滅度六百歲巳諸外道等邪見競興
毀滅佛法有一比丘名曰馬鳴善說法要降伏一
切諸外道輩即宗百本大乘經乃造起信論等也
論初立義云摩訶衍者總說有二種一者法二者
義所言法者謂眾生心是心則攝一切世間出世
間法依於此心顯示摩訶衍義後釋云依一心法
有二種門一者心真如門即約體絕相義也謂非
染非淨非生非滅不動不轉平等一味性無差別
一切眾生即涅槃相等二者心生滅門即隨緣起
滅義也所以於如來藏心說有生滅者謂隨熏動
轉成於染淨染淨雖成性恒不動正由不動之性
能成染淨之相故不動性亦在動門又云是二種
門皆各總攝一切諸法何者以一心含通別二門
以真如門是染淨通相通相之外無別染淨故真
如門總攝一切生滅門者別顯染淨染淨之法無
所不該故云總攝一切諸法以此生滅即是真如
隨緣變作諸法諸法既無異體還攝真如門又真
如是泯相顯實門不壞相一切即泯故得攝於生
滅又生滅是攬理成事門不壞理而成事故得攝
於真如是故互相交徹不壞性成何者以是二門
不相離故如金與莊嚴具若以金攝具具無所遺
以具攝金則金無不盡良以二門一揆金體遍收
故得交徹等也今此用者先標交徹及不壞性相
之所以也真如即理生滅即事二門若非一心即
不交徹一心若無二門即壞性相故次云互相等
也下喻結可知。】

「△二形奪無寄門者。

△謂無事非理故事非事也無
理非事故理非理也。」

【二形奪無寄門疏言無事非理故事非事者謂事
既攬理遂令事相皆盡唯一真理平等顯現以離
真理無事可得故如以水奪波波無不盡言無理
非事等者謂真理隨緣成諸事法然此事法既帀
於理遂令事顯而理不顯如水成波動顯靜隱也。】

「△三雙融俱離性相渾然門者。

△曲有十門。」

【三明雙融俱離性相渾然門中有二初標牒後開
釋曲有十門乃至不離此門於中有二初開釋後
融結初中分二先開曲有十門後釋於十門分之
為二初前之七門明事理無礙後之三門明事事
無礙今初文也。】

「△一由離相故事壞而即理。

△二由離性故理泯而
即事。」

【初二門出理事相於中初門事壞即理疏云離相
故者此標所以也相即是事此舉緣起如幻之事
非妄計定相之事也事壞而即理者正顯理相也
二明理泯即事疏言由離性故者舉其所以此明
無我理非事外定空之理也理泯而即事者正顯
事相也。】

「△三由離相不壞相故事即理而事存以非事為事
也。」

【第三門舉第一門收第二門明理時不失事疏言
由離相即第一門由離相故不壞相故即第二門
理泯而即事即是反顯不壞相此舉所以也言事
即理等者正顯理時不失事言事即理者意顯非
取理外定相之事如摩尼珠空淨所現之丹青非
朱砂藍色之丹青故於珠全空時不礙色存也言
非事為事者意顯非是妄情所計定相之事只以
真理隨緣所成之事為事故約理時不失事也如
摩尼珠體空淨能現眾色摩尼珠體空淨喻理所
現眾色喻事也。】

「△四由離性不泯性故理即事而理存以非理為理
也。」

【第四以第二門收前第一門明事時不失理疏言
由離性不泯性故者此標其所以也離性即第二
門離性故不泯性者即第一門性即是理言以非
理為理者意取緣起無性之理非取事外定空之
理如珠幻色無體之空非太虗之空故於珠全色
之時不礙空存也。】

「△五由離相不異離性故事理雙奪迥超言念。」

【第五收一二二門同時故理事俱絕疏言離相即
第一門明離相故不異離性者即第二門明由離
性故是即舉第一門收第二門同時是以雙泯又
亦由前三四二門既不相失隨一泯時即一切泯
如前珠色珠泯即色亦泯也。】

「△六由不壞不異不泯故有初事理二界俱存現前
爛然可見。」

【第六以第三門收第四門明理事雙存疏言不壞
即第三門中不壞相不異不泯者即第四門中明
不泯性此是舉所以既不壞相不異不泯性即隨
一存時二皆存也如珠現色亦在也。】

「△七由不壞不泯不異離相離性故為一事理無礙
法界使超視聽之妙法無不恒通於見聞絕思議之
深義未曾礙於言念。」

【第七舉第六門收第五門明事理無礙疏七由下
此中有三義句一標所以二正明無礙三舉德顯
能不壞至離性故此標所以也不壞不泯即第六
門明不壞不泯離相離性即第五門明離相不異
離性此中亦明存泯無礙第六明存第五明泯此
二門既其同時故無障礙也亦遠收第三四及一
二門疏言不壞即第三門明不壞相故不泯即第
四門彼明不泯性故離相即第一門離性即第二
門故總之一處為一事理無礙義也言超視聽及
絕思議者即指離相離性也言恒通見聞及未曾
礙於言念者即指不壞不泯也邐逸有此三重事
理無礙之義方備智者一一審之令見門門之意
不得率爾麤心失其深趣由上義故成下三門事
事無礙義也。】

「△八由以理融事令無分齊。」

【八躡前意明事事無礙之所以及總相明一切諸
法一一皆能遍能包各各無盡言以理融事等者
以事無別體全假理成以諸緣起皆無自性故由
無性理事方成故事既攬理即事相全虗既事理
相即故能一一包遍。】

「△如理之徧一入一切如理之包一切入一故緣起
之法一一各攝法界無盡。」

【言如理之徧者謂諸事法與理非異故事隨理而
圓遍全一塵普遍法界法界全體遍諸法時此一
微塵亦如理性全在一切法中如一塵一切皆爾
如理之包者謂諸事法與理非一故存本一事而
能廣容如一微塵其相不大而能容攝無邊法界
由剎等諸法既不離法界故俱在一塵中現由上
一事含於理故餘一切事與所含理體不異故隨
所含理皆於此一事中現如一塵一切皆爾也。】

「△九由因果法界各全攝故令普賢身中佛佛無盡
佛毛孔內菩薩重重。」

【九又躡前諸法之例明佛菩薩各相全攝重重無
盡。】

「△十由因果法界差別之法無不恒攝法界無遺故
隨一一門一一行位各攝重重。」

【十又於前因果中各自有多多差別若分若全乃
至微細亦各具攝重重無盡故云剎身塵毛等也。】

「△故廣剎大身輕塵毛孔皆無有盡。」

【廣剎大身等者此明依正無礙今釋此文聊作六
句一以輕塵攝廣剎大經云佛剎微塵數如是諸
剎土能於一念中一一塵中現又此經下文云一
塵中有塵數剎一一剎有難思佛等二以毛孔攝
大身現相品云如來於一毛孔中一切剎塵諸佛
坐等三以毛孔攝廣剎依阿僧祇品云於一微細
毛孔中不可說剎次第入毛孔能受彼諸剎諸剎
不能遍毛孔等四以輕塵攝大身此經下文云於
一塵中塵數佛各處菩薩眾會中無盡法界塵亦
然深信諸佛皆充滿等五以輕塵攝身剎大經云
一一塵中無量身復現種種莊嚴剎等六以毛孔
攝身剎大經云一毛孔中難思剎等微塵數種種
住一一皆有遍照尊在眾會中而說法等此即皆
由一一各攝法界無盡故(此上二句中皆有一多無礙大小相容)。】

「△以其後一總融前九為第三渾融門也亦融前二
不離此門。」

【又此亦者即是總總融前故如文可知。】

「△第二明能入者總即普賢行願。

△若別說者略有
二種一者身入二者心入。

△身由心證故廣辨心入
心入有三一者正信二者正解三者正行此三無礙。

△謂於此行門深忍樂欲淨信不逾於斯行門曉了
性相依之起行一一真修。

△解行相扶自然契合。」

【第二明能入者下於中二一總標行願能入二別
說身心能入文中又二一略指身心二身由下廣
釋心入隨識則身阻礙依智則身融通先標列然
從凡至聖不過信解行證證是果相義在契合中
收今明能入之因故此但明三也言此三無礙者
有信無解增長無明有解無信增長邪見有解無
行其解必虗有行無解其行必孤若稱法界三必
無礙也後解釋疏謂於此至淨信者釋信也不逾
至性相釋解也依之至真修者釋行也親證唯解
行故但結二。】

「△第三能所契合者正顯入義入者了達證悟之名。

△
略有二門一者果海離於說相二者因門可寄言說。」

【第三能所契合下文三初釋入字次略有下雙指
因果。】

「△今且略明無分別智證理法界以為五門一能所
歷然二能所無二三能所俱泯四存亡無礙五舉一
全收。」

【後今且下寄說因門於中二初明入理法界後明
入無障礙法界初中三初標舉開章二第一下隨
門牒釋三結前五門生後文勢。】

「△第一能所歷然者謂以無分別智證無差別理心
與境冥智與神會成能證智證所證理。

△如日合空
雖不可分而日光非空空非日光。」

【二中五如文一明能所歷然第一則法相宗證道
謂大乘始教也夫法約內則分別名識無分別名
智約外則差別名境無差別名理亦名境也心與
境冥等者即唯識見道偈云若時於所緣智都無
所得與境冥與神會爾時住唯識離二取相故二
取謂能所即前加行推一切法名義自性差別空
能緣亦空然未冥合故偈云現前立少物謂是唯
識性以有所得故非實住唯識少物謂空相也有
所得者未冥合也日空者喻理智但晝明便是日
光不必須見日輪之相及照物之相也。】

「△第二能所無二者以知一切法即心自性以即體
之智還照心體舉一全收舉理收智智非理外舉智
收理智體即寂。

△如一明珠珠自有光還照珠矣。」

【二能所無二第二法性宗證道謂大乘終教也知
一切法即心自性是梵行品文言即體之智等者
七祖云只是無念之心自知無念文云即體而用
自知即用而體自寂又回向品云無有如外智能
證於如亦無智外如為智所證。】

「△第三能所俱泯者由智即理故智非智以全同理
無自體故由理即智故理非理以全同智無自立故。

△如波即水動相便虗水即波故靜相亦隱動靜兩
亡性相齊離。」

【三能所俱泯第三即大乘頓教中證道泯有二意
一互奪故具如疏文二本心頓現故俱泯謂本覺
心體自知不可將知更知心體以照體獨立故如
眼不自見刀不自斫等故七祖云擬心即差正證
之時無別能證能證既無即是本心所證無得亦
唯本心故能所本絕般若心經云無智亦無得又
四祖云若以知知寂非是無緣知如手執如意非
無如意手若以自知知亦非無緣知如手自作拳
非是不拳手手不執如意亦不自作拳本手自然
在非謂於無手也若知不知寂亦不自知知本心
宛然在非為於無知也疏文喻中正喻互奪亦合
後義水之動靜兩亡即能所互奪是前義也而濕
體顯現不屬動靜即為泯也靈知本覺顯現不屬
理智亦然。】

「△第四存泯無礙者以前三門說有前後體無二故
離相離性則能所雙泯不壞性相則能所歷然正離
性相即不壞故存亡無礙。

△如波與水雖動靜兩亡
不壞波濕。」

【第四文相自顯然必曰能證方悟心體本絕能所
故三門無二也。】

「△第五舉一全收者上列四門欲彰義異理既融攝
會何二源。

△如海一滴具百川味。」

【第五總收也前門但收存泯此門又收開合以前
三門則存泯開第四門則存泯合此門復收開合
為一也故邐迤五門方備也。】

「△上但約無分別智證於真理有此五門。」

【上但約下三結前五門生後文勢言但約者意表
義理未盡四法界唯一也就一之中有此五門法
相又唯得第一一門義也故知有云唯識論一部
一切經論巳備者輕謗佛法之甚也哀哉哀哉。】

「△若以無障礙智證無障礙境境智圓融難可言盡
總為能所契合。」

【若以無障礙下後明入無礙境界也無礙智者即
如理智如量智乃至三智四智皆無障礙以成重
重無盡也無礙境者正明事事無礙法界含攝事
法界及理事無礙法界俱無障礙亦總成重重無
盡也約能入所入對前理法界亦應五門由非一
向明理故無第三雙泯既無泯也即無第四收存
泯義既闕二義但有三門一開能所二合能所三
復收開合同時無二初中謂智無礙故一智則一
切智境無礙故一境即一切境境智各有一多無
礙相對論之義有四句一一智證一切境(無法不通方成
一智)二一切智證一境(欲識一塵之義須圓一切智慧)三一智證一
境(此即事法界也不壞一一事事法歷然)四一切智證一切境(即重重無
盡也)二合能所者謂一切境皆是自心謂無心外境
能與心為緣何以故由心不起外境本空故出現
品明如來境界云如是如是思惟如是如是顯現
即心見境界之佛即境見唯心如來又心中悟無
盡之境境上了難思之心心境重重重重無盡言
總為能所契合者都結也三收開合者亦應云上
列二門欲彰義異理既融攝曾何二源如海一滴
具百川味。】

「△上之三門以後契合但合前二故三門一揆為入
法界緣起普賢行願之宗矣其行願別相文中具之。」

【上之三門下結歸宗於中二初結三門無二後結
行願在經。】

「△第三翻譯傳授者。

△略有二門第一徵源第二翻
譯。

△今初此經即貞元新譯大方廣佛華嚴經第四
十卷別流行也。」

【第三翻譯傳授者文分為二先標牒後正釋釋中
又二先標列後解釋釋中又二先徵源後翻譯前
中二初正指其源。】

「△故西域相傳云普賢行願讚為略華嚴經大方廣
佛華嚴經為廣普賢行願讚。

△以今觀之理實然矣。

△一經之主則是普賢初會即是普賢所說窮終亦
是普賢所說。

△五周之因皆普賢行五周之果即普
賢行之所成亦是得果不捨因門之果用爾。

△復是
四十卷之窮終徧收玄妙。」

【後故西域下以略含廣文中三初引西域相傳是
經之偈讚故云行願讚非謂讚唄前譯不知是經
故謂之讚文也次以今下詳理印定後一經下釋
其所以言一經之主即是普賢者普賢是法界體
(義在歸敬中說)經唯詮法界故初會等者初會即菩提道
場總有三名約處名菩提場會約人名普賢菩薩
會約法名所信因果會普賢為主者以此會舉毗
盧遮那曠劫修因嚴淨剎海令物信受知皆有分
修必契故表佛所說如所證故成菩提處即說此
經唯普賢行方能證入是故此會普賢為主疏言
窮終亦是等者善財求友遍歷諸位至於最後因
圓門中亦是普賢所說也疏五周等者即顯大經
一部通有五周因果初會有六品十一卷經名所
信因果謂世界成就品及華藏世界品明其果德
毗盧遮那品明往因行是所信故第二從第二會
至七會隨好光明功德品總有二十九品三十七
卷名差別因果二十六品辨因佛不思議法品下
三品明果因歷六會果不該因故名差別因果第
三普賢行品下二品四卷名平等因果普賢行品
為因出現品為果因是得果不捨之因果是大用
性起之果因該果海果徹因源故云平等第四以
第八會一品七卷經文名成行因果具五位行總
名為因現八相用名之為果沒彼位名頓彰行法
故懸河二百問瓶寫二千酬皆明圓融普賢行故
故名成行第五以第九會有一品二十一卷經即
今四十卷總名證入因果初明佛果大用是證入
果後明菩薩獲益是證入因若漸若頓若因若果
皆證入故今言因皆普賢行果皆普賢行所成者
明因果相攝即位前及當位也疏言得果不捨等
者明即果之因即位後普賢也言復是四十等者
謂前明五周總指大部此後唯指當品故。】

「△第二翻譯者自古及今總有三譯。

△初即晉朝三
藏佛度䟦陀羅唐言覺賢譯出一卷五字成偈。」

【第二下翻譯文三初總標三譯二會通今昔三別
明今經初中文二先總標後別列列中云初晉朝
等者即東晉朝時也佛度䟦陀羅者此曰覺賢古
云佛賢此三藏是北天竺人五歲而孤十七出家
一日誦習可敵一月及受具戒修業精勤博學群
經多所通達儀範率素不同華俗而至韻清遠雅
有淵致每與羅什法師共論法理振發玄緒多有
妙旨後為郢郡內史孟顗右衛將軍褚叔度與沙
門慧嚴慧義等百有餘人請譯支法領所持來于
闐所得大華嚴等一十二經中譯此經五言成偈
故云晉朝等也。】

「△第二大唐代宗之朝大辯正三藏翻譯一本七字
成偈。」

【第二大唐代宗等者代宗即唐第八帝言大辯正
等者此三藏號阿目伽此云不空即玄宗肅宗代
宗三帝灌頂師也本名智藏是北天竺婆羅門族
先門早逝育于舅氏遂隨母姓康至年十歲隨舅
氏至武威太原至十三事大弘教國師十五落髮
二十進具善一切有部洞曉聲明後往五天竺遍
學顯密天寶五載還歸上京大弘顯密三帝歸誠
親受灌頂至代宗永泰元年十一月一日制授大
師特進試鴻臚卿號大廣智三藏三朝恩澤倍異
常倫灌頂度人數盈億萬至大曆九年六月十一
日有詔就加開府儀同三司封肅國公食邑三千
戶弟子因賀大師不悅而告之曰聖眾儼然垂手
相慰白月圓滿吾之去時奈何臨終更竊名位附
表令懇讓不從遂更進表辭聖因茲示疾壘足而
終年有七十僧臘五十一矣後至七月十六日就
塔所具荼毗之禮隨喜者億千萬人是日有詔令
高品劉仙鶴就塔所置祭兼贈司空謚大辯正廣
智三藏經歷三朝所譯教法一百二十餘卷更有
諸佛示權摧魔護國非臣不堪聞者緘在於天宮
其餘可聞者頒宣於天下於中譯此後偈經文亦
是七言故云第二代宗等也此則唯譯後偈經文
也以前長行文秪此一譯故爾。】

「△第三即今貞元所譯亦是七言。

△而上二本並云
是賢吉祥菩薩所造而非佛經。

△今乃是經普賢菩
薩所說。

△良以普賢與賢首名義相濫又多別行故
昔三藏謂非佛經。」

【而上二本下會通今昔文中有五一明昔謂非經
二今乃下以今證昔是經三良以下辯昔疑所以
四又前下明昔文含隱五今有下明今文顯備結
定無疑明初二竟問上二皆同是菩薩說何得普
賢即同佛說得名為經賢吉祥即名為造不得名
經答賢吉祥雖是菩薩行位權實不見有說處例
同馬鳴龍樹等但得名造故但名讚不得言經也
此且據大分說若據十身中亦有菩薩身又五人
說法中亦有菩薩說名經亦無妨然且依勝說三
辯昔疑所以中言名義相濫者以梵云䟦捺囉此
名為賢若言三曼多䟦捺囉此云普賢䟦捺囉(二字
合呼)室哩(二字合呼)此云賢首皆有賢字故相濫也問前
言賢吉祥此云賢首何故不同答以梵云室哩此
有三名一名德二名首三名吉祥如曼殊室利此
云妙德或云妙首或云妙吉祥此中亦爾故亦無
妨又以西天頻遭毀滅致令大部或斷或連今梵
本昭然文勢連續故無疑也余意亦謂實是賢首
菩薩於經中錄出行願之意述成讚文即前二譯
文意可爾然未故指南。】

「△又前二本並無長行故十行相不得顯著。」

【第四可知也。】

「△今有長行條流各別孱然不差佛經無惑。」

【第五今有長行等者則條然流貫皆是顯現分別
條貫之義也。】

「△即貞元十二年歲次丙子詔罽賓三藏沙門般若
於京師大崇福寺譯成四十卷。」

【後別明今經中二初明翻譯一品具諸勝緣後明
別行一卷樞要可寶今初有四一正明翻譯疏即
貞元十二年六月五日起首翻譯至十四年二月
二十四日進上故云貞元等也言詔者天子宣令
曰詔即宣詔也言罽賓者即北天竺界羯濕彌羅
國之別名三藏般若金剛者具云般若智般若云
慧即三藏名金剛智慧也於京師者即西京也公
羊傳云京者大也師者眾也謂天子所居必以眾
大之辭言之故曰京師言大崇福寺古名西太原
寺為唐家起自太原以報地恩造五所寺總名太
原寺後因天后重修改名崇福此即翻譯之處此
三藏自代宗朝來至此國梵夾既至遂詔令翻譯
四十卷成部與義學大德利言超悟良秀良愿圓
照兼疏主等八人同譯諫議大夫孟簡等潤色餘
即可知。】

「△即舊經入法界一品。」

【二會通新舊舊經等者即古譯兩本皆名入法界
品也晉本十四卷唐本二十一卷今展此文為四
十卷也。】

「△其經梵本即南天竺烏茶國王吉祥自在之所進
也。」

【三明得梵本之來處者疏其經梵本下是言烏茶
等者即彼表云南天竺烏茶國深信最勝善逝法
者修行最勝大乘行者吉祥自在作清淨師子王
上獻摩訶支那大唐國大吉祥天子大自在師子
王中大王手自書寫大方廣佛華嚴經百千偈中
所說善財童子親近承事佛剎極微塵數善知識
行中五十五聖者善知識入不思議解脫境界普
賢行願品謹奉進上伏願大國聖王福聚高大超
須彌山智慧深廣過四大海十方國土通為一家
及書此經功德願集彼無量福聚等虗空界一切
世界海無盡眾生界一切皆如善財童子得佛正
見具足智慧見不思議真善知識咸生歡喜得佛
廣大普光明照離諸貪著成就無垢普賢菩薩最
勝行願伏願書此大乘經典進奉功德慈氏如來
成佛之時龍華會中早得奉覲大聖天王獲宿命
智瞻見便識同受佛記盡虗空遍法界廣度未來
一切眾生速得成佛。】

「△然自古譯經或三藏持來或遣使迎請。

△未有如
今彼國帝王親貢梵文越十萬之煙波踰千日之險
阻紆彼御札獻我聖君。

△若非德合乾坤道光三古
威臨八極化洽萬方孰能有此光大休烈難思圓極
再闡神州。」

【四正明勝緣疏然自古譯經下是文中分三初明
得梵本之希奇次辨翻譯之緣備後校量今昔之
具闕初中分二初彰昔劣疏自古至迎請者言或
三藏持來者即騰蘭世高等也遣使迎請者如羅
什和尚等後明今勝有二初明彼帝心誠疏未有
如今下是言越十萬之煙波者謂經南海也言紆
者迴也曲也屈也亦縈紆也後明我皇德感疏若
非德合下是言乾者天也坤者地也謂聖人與天
地合其德也道光三古者上古謂三皇(一伏羲二神農三黃
帝)中古謂五帝(一少昊二顓頊三高辛四唐堯五虞舜)下古謂三王
(一夏后二殷湯三周姬)即帝道光絕前代也言八極者亦曰
八宏或云八荒即總指方隅也言化洽者愜洽也
謂皇帝聖化愜洽萬邦也言孰者誰也休烈者休
者王也喜慶之事烈即是位又王即是盛也即廣
大盛事也神州者即唐國也神者靈也總指唐國
以為神州也。】

「△然夫教流非一緣矣。」

【二辨翻譯之緣備有三初標也。】

「△要在時清道泰正化可行。

△大國中華皇城鳳闕。

△明王聖帝崇重法門。

△輔佐賢良翊贊玄化。

△人
多聰敏道器可持。

△方有聖靈潛運冥衛。

△不憚勞
苦傳譯中華音善兩方義兼權實。

△明賢高識啟發
讚揚。

△內外悉心。

△潛顯兼衛。」

【二列有十緣也一時清二處勝疏大國中華皇城
鳳闕言中華者草盛曰華謂此中國觸事榮盛故
曰中華三君聖四臣賢五器感疏人多聰敏道器
可持者即譯場諸德及通此方傳持之人六聖應
若無聖力譯必不成七內護即譯主三藏八外護
即竇霍二中尉九結內外十結隱顯也配文可知。】

「△方令圓教流通未聞。」

【三結也。】

「△緬想昔傳事多闕略具斯勝事莫盛當朝。」

【三校量今昔之具闕疏緬想昔傳等緬者遠也即
遠想也。】

「△今此一經即彼四十卷中第四十也。」

【後明別行一卷樞要可寶分三一標經屬當。】

「△而為華嚴關鍵修行樞機文約義豐功高益廣能
簡能易唯遠唯深可讚可傳可行可寶。」

【二讚重勸修疏而為華嚴至可行可寶言關鍵者
即門之橫關竪鍵樞即門樞機即弩機故知言語
是君子之樞機樞機一發榮辱之主又有千鈞之
弩不為鼷鼠發機君子之談明人間津要之際也
此一卷經於大部亦然約者少也豐者多也功高
益廣者如下顯經勝德分中經文廣明可取彼文
而於此說能簡等者以簡略易入之門令到至遠
至深之境豈不妙哉諸教或有文繁義隱趣入之
門即難及乎窮極宗源法乃未圓妙其猶棘針頭
上雕刻胡孫三年方成雖為難事成乃無用則何
益矣故疏云可讚可傳等也。】

「△三藏持命。

△國德專精。

△勉竭愚誠以副詔旨略
其廣疏為此別行。」

【三應請別行疏三藏者即譯主也國德者譯場諸
德也勉竭愚誠等疏主謙也。】

大方廣佛華嚴經普賢行願品別行疏鈔卷第二

大方廣佛華嚴經普賢行願品別行疏鈔卷第三
敕太原府大崇福寺沙門澄觀撰別行疏
圭峯草堂寺沙門宗密述隨疏鈔

「大方廣佛華嚴經入不思議解脫境界普賢行願品
別行一卷」

【△第四釋經名題大方廣佛至一卷於中二先解
總題後明品目總題即無盡修多羅之總名品目
即所宗之玄妙以總該別故存總名。
○鈔第四釋
經名題者疏即無盡修多羅之總名者問此經龍
樹菩薩(此菩薩是如來在楞伽會中巳曾懸記佛滅後七百年方出世造智度論中觀論楞
伽經云吾滅度後七百年時有大名稱沙門厥號龍樹子廣破有無宗往生安樂國)至於龍
宮見上本有十箇三千大千世界微塵數偈一四
天下微塵數品此亦是有盡之名何故此中言無
盡耶答准大經疏中自狹至寬總有十類一略本
經即今大部八十卷等二下本經有十萬偈四十
八品三中本經有四十九萬八千八百偈一千二
百品四上本經有十箇三千大千世界微塵數偈
一四天下微塵數品五普眼經即海雲所持以大
海量墨須彌聚筆書此普眼法門一品中一門一
門中一法一法中一義一義中一句一句中不得
少分何況能盡但是深入法界菩薩陀羅尼力之
所能持六同說經謂一類須彌山形世界遍於虗
空容毛端處以言聲說無有窮盡如不思議法品
云如一佛身以神通力轉如是等差別法輪一切
世界法無能喻如是盡虗空界一一毛端分量之
處乃至一一化身皆如是說音聲文字句義一一
充滿法界等七異說經謂樹形等世界世界既異
其中眾生根類亦別如來於彼現身立教施設不
同不可定其色與非色言與非言等則部類難量
八主伴經謂遮那所說雖遍法界然與諸佛互為
主伴九眷屬經為餘根器各各不同不能聞此通
方之語隨其說教令入此門皆為此經勝方便故
名眷屬經十圓滿經謂此上諸本總融為一無盡
大修多羅海隨一會一品一句一文皆攝一切無
有分限也然此十類皆是華嚴望前四類即有盡
限望普眼等即是無盡故云無盡等總名也言修
多羅者梵語或云修妬路或云素怛囕或云素怛
𡃤古譯翻為契經契謂契理契機經謂貫穿攝化
即契根契理之經若契理不契機非經也或即說
雖善巧動發人心不契真理亦不名經必須契合
真理合於人心方名說經正翻名線線能貫華經
能持緯此方不貴線稱故存於經印土呼線及席
經井索聖教皆曰修多羅即經自屬於席經敵對
應云聖教故梁攝論譯為聖教故彼論云有阿毗
達摩非是聖教為成聖教與修多羅名又古德見
此方儒墨皆稱為經遂借彼經名以目聖教則雙
含二義俱順兩方借義助名更加契字簡異席經
甚為允當雖即一名通呼四物疏主亦將雜心五
義和會四名湧泉出生義同井索有汲引義故顯
示一義正屬聖教顯事理故繩墨刊定正邪亦是
繩之為經能持於緯義同席經結鬘同線線能貫
華以成鬘故若准梵意但顯線經以貫攝為業尅
體名線就用翻經離線無別貫攝能貫即線貫穿
持緯名經能所合目故云經也品目即所宗等者
此品是修證返源之意故入不思議解脫等是所
宗也以總該別等者七字既該廣略略中亦具七
字之義故存之也。
△疏總名七字略為四門第一
總顯得名第二對辨開合第三具彰義類第四展
卷難思。
△今初經題七字即為七義大體也方相也
廣用也佛果也華因也嚴總相也經能詮也。
△故人
法雙題法喻齊舉體用無礙因果周圓。
△故無盡法
門不離此攝。
○鈔今初經題七字至不離此攝者
總顯得名也梵云摩訶毗佛略勃陀(或云佛陀此云覺者若言
菩提即云覺)徤拏驃訶欲底修多羅此云大方廣覺者
雜華嚴飾契經即十一字今略却雜飾契三字又
去覺者兩字存佛之一字即成七字疏中但顯得
名今即具彰名義(皆有二義)大以當體得名常遍為義
(常即豎無初際遍則橫該無外不同法相簡小為義)方以就法得名(疏云相者配三
大也由體大絕一切用大但明應起相大正當法之總相故偏受方名也)軌持為義(雙持
性相永無損減漏失軌生物解照立則智圓也)廣以從用得名包博為義
(包則廣容博則廣遍)佛以就果得名覺照為義(覺則悟大夜之重昏照即
朗萬法之幽邃也)華以從喻得名感果嚴身為義(感果則萬行圓
成嚴身則眾德備體)嚴以功用為名(疏云總相者以能嚴所嚴皆云嚴也)資莊
為義(資廣大之體用莊真應之佛身)經以能詮得名攝持為義(持性
相之義攝眾生歸源如別釋中)故人法至齊舉等者明七字得名
圓備也如諸經得名有其多種或以人為目或以
法為名人有請說等殊(一從請人得名如思益梵天所問經等二就能說人
得名如無盡意菩薩經維摩經等三就所為人得名如須達拏經優田王經等四依所說人得名如金色
童子經等)法有法喻等別(喻即大雲寶積經等法有多種次下明之)或體(般若
經等)或用(神足等是)或果(涅槃經等)或因(因行則正恭敬經等因位則十住經等)
乍複乍單其類繁廣單即可知複有四雙一法喻
如法華金剛經等二人法如勝天王般若經等三
體用如十住斷結經等四因果如漸備一切智德
經等也設有名非全闕者亦不過一雙今經悉具
如上等故為周備也言人法雙題者大方廣法也
佛華嚴人也法喻齊舉者華即是喻餘皆法也體
用無礙者大體也方廣用也因果周圓者佛果也
華因也故結云無盡法門不離此攝也。
△疏第二
對辨開合者總為十事五對。
△一經為能詮上六所
詮即教義一對二嚴為總相上五別相即總別一
對三華為能嚴上四所嚴即能所一對四佛為能
證之人大方廣所證之法即人法一對五方廣者
用也大方體也即體用一對方字兩用。
△第三具彰
義類者七字各有十義。
○鈔第三具彰義類者七
字各有十義者謂大有十義方有十義等又七字
中一一各有七字義謂大即七字皆大方即七字
皆方等七字即為七節解釋。
△疏一釋大字十義
者一體大若性若相皆同真性而常徧故二相大
恒沙性德徧於體故三用大業用周普如體包徧
故四果大智斷依正周法界故五因大稱性德修
無不行故六智大謂大智為主運於萬行嚴法身
故七教大一文一句結通十方稱法性故上七如
次是上七字八義大無法不詮窮法源故總上七
字九境大無盡眾生為所緣故十業大窮三際時
常將此法利含識故故上七字皆名為大。
○鈔一
大十義一中即經題大字也一體大若相若性皆
同真性而常遍者上句性字是諸法無性之性下
句性字是本覺真性之性上句性相相對但明真
俗二諦下句真性即第一義諦故攝性相全同真
性而常遍也如鏡攝影及空全同明也以常遍釋
大常者涅槃經云所言大者名之為常此明法界
體不變易如人最長故名為大無有一法先之唯
此先於諸法故釋名義中云常則豎無初際遍者
涅槃又云其性廣博猶如虗空此明體遍故名為
大釋名義中云遍即橫該無外也二中即方字云
恒沙性德遍於體者前則於德之相不言存壞但
泯合不分全同於體而遍此則不壞無邊之相遍
布於體故異於前也故七祖云體上本具恒沙功
德猶如真金本具千種之器如摩尼珠本具千般
萬般非色之色若不本具作亦不成對亦不同以
成時無一塵之法從外入故三中即廣字言周普
包遍者即前無邊之相以遍於體一一如體故成
大用一一能包能遍一入一切為遍一切入一為
包交參涉入互相無礙重重無盡也周即周遍普
即普包四中即佛字由證於三大故名佛也煩惱
本空智慧本顯自他皆爾方周法界故成正覺見
他皆成如偈云菩提菩提斷俱名為菩提說智及
智處二俱名般若亦同此意然由未兼自他依正
者如前序中身剎無礙六句所明也五中即華字
以稱性故一行即一切行也如前教起因緣第六
宣說勝行中明之六中即嚴字若無大智縱修萬
行則行行住於自相無由融合嚴於法身故須智
也嚴法身者喻如描畫彩色喻萬行畫師喻大智
也問明品云於佛法中智為上首則智為正道萬
行為助道故此云為主也七中即經字諸宗能詮
非所詮故文有分限此宗教即義故故同法界一
一無邊故每說一會或一位義終皆結通云十方
亦如是說由是有海墨書一句不盡之說(上如次是經題
七字也)八中云無法不詮者重重無盡固不在言隨
相門中亦委細備說深淺之法二地中廣明十惡
十善即該人天乘也四諦品及五地十重四諦即
該聲聞乘也六地十重十二因緣即該緣覺乘也
八部般若不出三天偈文涅槃法華出現品中一
兩門說盡如斯事類不可具陳九中義如教起因
緣遂通物感中廣明所被機也八即經之貫穿義
九即經之攝持義十中義亦如十因一法爾二酬
因十利益中廣明也。
△疏二釋方字十義者方者
法也即上十大當體軌持即十法故。
○鈔第二釋
方字十義方者法也如言藥方即是藥法應云體
法相法用法果法乃至業法言當體軌持者謂十
皆具此二故。
△疏三釋廣字十義者一廣絕義非
是心識思量所能知故二廣超義無有諸法能比
類故三廣攝義通攝無邊異類法故四廣知義具
足種智破邪見故五廣破義破一切障無有餘故
六廣治義具攝無邊對治法故七廣生義能生無
量廣大果故八廣德義具足二嚴諸功德故九廣
依義言教繁廣為生依故十廣說義宣說廣大甚
深法故則七字皆廣也。
○鈔三釋廣字十義總相
而言廣者多也用多繁興包無不盡故即前十皆
多一遍一切為大一攝一切為廣一中即大字若
但絕妄想分別及下地智此未為廣直至等覺照
寂微細之智亦不當情故云廣絕以本性照體獨
立不可以智知不可以識識故擬心即差故二中
即方字然性德無邊之相雖不離世間法要且世
法無一能比言廣超者有二意一德相於世間法
法法超過為廣二德相之法法法皆超世間為廣
上云法法是所超之世法下云法法是能超之德
相如摩尼珠所現之物無一外物可能比之如勝
鬘經云如來妙色身世間無與等此指色相即世
無等亦分同此意三中即正當廣字如諸宗佛境
界中便無眾生乃至因不攝果等皆未為廣今舉
一必攝一切同類異類全收故廣也四中即佛字
以智收之一切皆智故出現品明佛智遍於一切
眾生身中又成佛時見眾生亦成如此方名具足
智外更不見邪名破邪見此即以全法之智而知
全智之法故云廣知也五六七三義皆華字以三
皆因故五中然此宗之法必該橫豎豎者覺無始
煩惱本是菩提破過去障也此菩提從今日盡未
來際畢竟不生煩惱破現未障也橫者十方六道
四生本來清淨也六中無量義經說喻云如有一
人詣良醫所學醫多年藝成欲去師云且與吾覓
非藥之草得乃任汝去此人經年天下遍求所見
之草皆堪為藥即求不遂却來白師師云汝醫術
成矣故相試也若實解醫無草非藥故知若實解
對治斷障無一心而非智故云具攝無邊七中可
知八即嚴字九十皆經字義亦皆易然上十中二
五九十即雜集論中四義餘六即入大乘論中六
義彼論皆釋十二分中方廣部故有此文也。
△疏
四釋佛字十義者即是十佛一法界佛二本性佛
三涅槃佛四隨樂佛五成正覺佛六願佛七三昧
佛八業報佛九住持佛十心佛則七字皆佛。
○鈔
四釋佛字十義今便配七字并配佛身上自有十
身簡非融三世間十身參而釋之即佛身十德一
體性真常名法界佛即若心若境法法皆佛即是
法身當大字也二本性佛即智慧身玄鑑深遠故
即眾生本覺智慧心性之佛即當方字三涅槃佛
即是化身化用自在故化畢歸寂名涅槃佛謂應
化涅槃也四隨樂佛即意生身感而遂通故上二
皆廣字五成正覺佛即是菩提身覺樹道成故即
當佛字六願佛即是願身願周法界故七三昧佛
即是福德身福即是定由依大定積福圓滿故此
二皆華字八業報佛即莊嚴身報德相好微妙難
思用嚴法身皆因善業故即當嚴字九住持佛即
力持身流益無窮故即當經字十心佛即威勢身
萬法由心回轉威勢威容暎奪故此總標七字十
佛齊融為斯教主示物等有證必玄同。
△疏五釋
華字十義者一者含實義表於法界含性德故二
光淨義本智明顯無不照故三微妙義一一諸行
同法界故四適悅義順物機宜令歡喜故五引果
義行為生因起正覺故六端正義行與願俱無所
缺故七無染義一一行門三昧俱故八巧成義所
修德業善巧成故九芬馥義眾德住持流馨彌遠
故十開敷義眾行敷榮令心開故此之十華如次
對前為十佛因故亦不離題中七字。
○鈔五釋華
字十義者華有二種一草木華喻萬行感果或與
果俱即喻圓融如蓮華等或與果不俱即喻行布
如桃李華等二金玉華喻萬德嚴身一向與果俱
十義如次一一對前十佛以配七字釋之一含實
等者即體含真實名含實義即當大字對法界佛
二光淨等者即智光明淨名光淨義即當方字對
前本性佛三微妙等者即微妙暎奪名微妙義即
對前涅槃佛四適悅等者即適悅物心名適悅義
對上隨樂佛此二即當廣字五引果等者即引果
酬因名引果義即當佛字對上成正覺佛六端正
等者即端嚴可觀名端正義對上願佛七無染等
者即塵水不染名無染義對前三昧佛此二即當
華字八巧成等者即願巧成就名巧成義即當嚴
字對上業報佛九芬馥等者即芬馥流馨名芬馥
義即當經字對上住持佛十開敷等者即開敷菡
萏名開敷義對上心佛即總上七字於十華中一
五九十局於草木餘通二華也。
△疏六釋嚴字十
義者。
△即上十華同嚴一佛為嚴不同即是十義又
此十華如次嚴前十佛即是十義。
△故以華為能嚴
嚴前法界成於十佛故嚴為總相。
○鈔六釋嚴字
十義分三先標次釋後結釋中有兩解初解十華
嚴一佛後解十華嚴十佛初中疏云即上十華同
嚴等者謂前十華亦即十度一含實當般若二光
淨即智度三微妙即方便度四適悅即戒度五引
果即當忍度六端正即願度七無染即禪度八巧
成即檀度九芬馥即力度十開敷即精進度以上
十度同嚴一佛餘九皆然又因既圓修果亦圓證
云何圓修以定慧雙流靜無遺照動不離寂一念
相應十度便滿故十地經云發心回向是布施滅
惑為戒不害忍求善無厭斯進策於道不動即修
禪忍受無生名般若回向方便希求願無能摧力
善了智如是一切皆成滿故一念皆悉頓嚴諸德
故至果位無德不圓備也次十華如次嚴十佛者
如上十華以配十度謂財法無畏悅物令喜成莊
嚴身即業報佛二戒淨普周隨心離過成意生身
即隨樂佛三忍可諦理成菩提身即成正覺佛四
進策萬行成威勢身即前心佛五定引功德成福
德身即三昧佛六慧鑒心體彰於法身即法界佛
七方便巧應成化身即涅槃佛八願巧成就成願
身即是願佛九力不可動成力持身即住持佛十
智鑒於理成於智身即本性佛十華如次嚴前十
身而總別無礙更有十義一以因嚴果以成人是
華嚴果由因得故二以果嚴因以顯勝成果之後
令一一因行皆無際故即佛華嚴三字也三以人
嚴法以顯用謂佛曠劫修因方顯法之體用四以
法嚴人以顯圓若不得法之體用因果不能圓妙
故總上六字五以體嚴用令周遍謂用不得體不
周遍故六以用嚴體而知本若無大用不顯體本
之廣故即大方廣三字七以體嚴相而知妙謂相
若有體便即入重重故八以相嚴體以明玄無相
不顯體深玄故即大方二字也九以義嚴教超言
念由所詮難思能詮言離故十諸用互嚴以融攝
如禪非智無以窮其寂智非禪無以深其照等此
互嚴中皆有相資相即四句恐繁不敘如上疏中
但有三句謂十華嚴一佛十華次第嚴十佛十華
更互嚴十佛在初句中亦可一華嚴十佛以足四
句以成無盡也故以華為等者結也言嚴前法界
者謂法界本含佛智但假於行德嚴之即顯著有
佛之用也。
△疏七釋經字十義者一曰湧泉二曰
出生三曰顯示四曰繩墨五曰貫穿六曰攝持七
曰常也八曰法也九曰典也十曰徑也。
○鈔七釋
經字十義中分二先標後釋釋十義者一湧泉則
注而無竭二出生則展轉資多三顯示則顯示事
理四繩墨則揩定正邪木隨繩而正直心隨教而
離邪五貫穿則貫穿所說性相之義六攝持則攝
持所化眾生歸於本源不令攀緣六塵輪回五道
此二即佛地論中解經字義故彼論第一云能貫
能攝故名為經以佛聖教貫穿攝持所應說義所
化生故或可貫穿攝持俱通所說所化貫穿法相
攝持所化即此中義或貫穿所化攝持所說即貫
彼心華攝茲義味也七常也者則萬古常規八法
也者則千葉真軌此二是梁昭明太子所出感法
師以此法常二義解繩墨湧泉故彼云法則舉直
以錯枉繩墨以譬之常則汲引而無竭湧泉以況
之此亦別是一意九典者則正理無邪十徑者則
出死之徑路上十中前四即雜心五義中四餘結
鬘同貫攝五六即明貫攝依佛地論後四即依此
方訓釋以圓十義也。
△疏第四展卷難思者。
△謂
本於清淨法界初開理智二門。
△次理開體用為
大方廣智分因果為佛華嚴經詮上六即題中七
字。
△次展此七字為此一經所證法界即大方廣
能證普賢行願即佛華嚴。
△若更展此以為一部
則五周因果皆佛華嚴因果所證皆大方廣。
△乃
至無盡皆自此生。
○鈔第四展卷難思先標牒後
正釋分四一展二卷三展卷無礙四結歸經題初
中五一展真界至理智二次理開下展理智至總
題三次展此下展總題至此卷四若更下展此卷
至一部五乃至下展一部至無盡也。
△疏收無盡
法界以為九會。
△復攝九會為此一經。
△復攝此
經以為總題。
△更攝總題以為理智。
△融此理智
為真法界能所兩亡事理雙寂故。
○鈔收無盡下
第二卷也文五一卷無盡至一部疏云收無盡法
者即總指大經以為九會者謂此一經約七處說
三會普光故有九也第一菩提場會第二普光明
殿會第三忉利天宮會第四夜摩天宮會第五兜
率天宮會第六他化天宮會第七重會普光明殿
會第八三會普光明殿會第九逝多園林會是為
九會二復攝下卷一部至此一卷三復攝此下卷
此一卷至總題四更攝下卷總題至理智五融此
下卷理智歸真界也。
△疏舒則彌綸法界卷則足
迹難尋即舒恒卷即卷恒舒即展卷無礙。
△若展
若卷若廣若略皆為大方廣佛華嚴經矣。
○鈔舒
則下第三展卷無礙言即舒恒卷者經云無量無
邊法門海一言演說盡無餘即卷恒舒者經云如
來於一語言中演說無邊契經海若展若卷下四
結歸經題也文並可知。
△疏第二釋品名者略為
三節一不思議解脫境界即所入也二普賢行願
為能入也三入之一字通能所也。
○鈔第二釋品
目中二初正解品目後品攝經圓今初也然通釋
得名者心智契合為入心言不及為不思議作用
離障為解脫智造分域為境界德用善順為普賢
造修悕求為行願是此一類之義為品品中略出
弘宣為別行不接前次故但為一卷文中二初分
品開章。

△疏第一釋所入者。
△何名不思議心言罔及故。

○鈔後第一下隨章牒釋文三初釋所入次釋能
入後釋入字初中四翻徵釋一顯得不思議名二
指不思議體三釋不思議之由四辨不思議之意
今初也心言罔及罔猶無也不也法無名故言不
及法無相故思不及於所緣境界非定名相故於
心口不可思不可議也故云口欲談而詞喪心將
緣而慮息也復有三義故不思議一於人謂超世
間越權小也二於心謂非聞思修及報生識智之
境三顯法自體此即亦超佛及上位菩薩所謂非
智不能思蓋是法體本來不可思非辯不可議蓋
是法體本來不可議故肇公云非謂無辯辯所不
能言也。
△疏何法不思議謂即解脫境界。
△解脫
有二。
△一作用解脫作用自在脫拘礙故。
△二離
障解脫具足二智脫二障故。
△由內離障外用無
覊二義相成總名解脫。
○鈔何法下二指不思議
體文中三初直指次解釋後結成二中二初釋解
脫後釋境界今初也一作用等者即如淨名所得
也故彼經云有解脫名不可思議若菩薩住是解
脫者以須彌之高廣內芥子中等二離障中云二
智者即如理智如量智也二障者即理障事障也
言由內等者然一切諸法本自融通無礙但由內
心情執累劫纏綿故感辯外境妄相阻礙如平坦
長川露地而睡而夢見四邊擁塞或險山深水無
由過得若夢心覺寤即觸向解脫也即知迷情若
悟障盡智開即萬境之中作用自在故云外用無
覊也愚者欲求神通不解於心除妄如何得也淨
名云諸佛解脫當於眾生心行中求也。
△疏境界
有二。
△一分齊境如國疆域各有分齊佛及普賢
德用分齊無能及故。
△二所知境事理無邊唯佛
普賢方究盡故。
△由證所知無邊之境故成德用
無有邊涯二亦相成總為境界。
△即於二境得二
解脫此二不二故不思議。
○鈔境界下後釋境界
也言分齊境橫論從狹至寬等所知境豎論從
劣至勝等言由證所知等者先以智緣無邊境境
無邊故智亦稱境無邊故德用同佛及普賢之分
齊也即於二境下後結成也。
△疏何故不思議略
有四義一事無邊故二理深遠故三此二無礙故
四以性融相重重無盡故。
○鈔何故下三釋不思
議之由言略有四義者一事多無礙廣不思議二
理無相狀深不思議三此二不二故不思議謂諸
法全空故不可作事思性空緣起故不可作理思
四重重無盡故難思議也。
△疏何用不思議顯法
超情令亡言故。
△巳知所入。
○鈔何用下四辨不
思議之意徵意云假名引導尚恐難入今泯絕縱
迹於生何益而說不思議耶釋意云法體實離思
議之境若令思議永不能入今說離言超情眾生
即亡言絕慮自然入也故六祖七祖皆云若欲入
者一切善惡都莫思量等也。
△疏第二釋能入者
總即普賢行願也略唯此二。
△行之與願如鳥二翼
如車二輪具足方能翔空致遠。
△然人與法俱稱普
賢若約人者普賢菩薩之行願故。
△若約法者是普
法故賢謂至順調善故又賢謂真善善契理故法
界之善為普賢法故。
○鈔第二釋能入中文三一
總指行願二行之下喻明行願之要三然人下約
人法以釋普賢於中二一總指二解釋今初法普
賢有二一約體二約用初約體者即本覺心體也
即諸法本源一真法界也謂此法界周遍一切四
生六趣無不有之在聖在凡用即有別體即無異
即諸佛所師群生自體萬物資始眾行所依也問
此真法界何名普賢耶答以體性周徧曰普隨緣
成德曰賢言隨緣成德者由真理不守自性妙能
隨緣成諸事法若隨染緣而居生死若隨淨緣而
至涅槃雖則隨緣染淨而真性不變改也故如來
藏經疏悟達國師云在一塵而廣大悉備隨萬有
而獨立不改此言隨緣者約能起諸法義邊得名
也二約用者謂以體上本有塵沙萬德德相妙用
謂此妙用一一隨體普周互相融攝問此何得名
普賢耶答一即一切曰普一切即一曰賢也二人
普賢者有三位一位前普賢即以地前資加二位
菩薩是也以曲濟無遺曰普事未必爾意樂常然
隣極亞聖曰賢將至見道二當位普賢即十地菩
薩及等妙覺位巳來總是如初地菩薩具證二空
真如遍滿法界名遍行真如謂一一行中皆遍法
界了一切法皆二空故準攝論云菩薩入初地時
證十百明門一即一剎那頃證百三摩地二以淨
天眼見百佛國土三以神通力能動百佛世界四
能往百佛世界教化眾生五能以一身化百類身
形令有情見六能成就百類所化有情七若為利
益能留身住世百劫八能知前後際百劫事九能
以智慧入百法明門洞達曉了十能以一身現百
類眷屬餘地培培增勝問何名普賢耶答以德周
法界曰普至順調善曰賢三位後普賢則是得果
不捨因門菩薩是也謂巳成佛竟行德周備障累
永袪自利巳圓上無求進也為不捨悲願唯務濟
生隱實德而現權形示居因而號菩薩即普賢文
殊等是也問此何名普賢耶答果無不極曰普不
捨因門曰賢也二解釋於中二初約人若約人下
是也後約法於中二初若約法下通釋普賢也。
△
疏若別說者略有十普一所求普謂要求一切諸
佛所證故。
○鈔後若別說下別釋十普一所求普
者即法門無邊誓願學及無上菩提誓願成謂修
行人力雖未及須常運此心念念相續不得自輕
而生退屈則欲求一切智應起勝悕望故。
△疏二
所化普要化無盡眾生界故。
○鈔二所化普等者
即眾生無邊誓願度也即第九門恒順眾生中四
生九類盡未來際恒常救濟也。
△疏三所斷普無
邊煩惱一斷便能一切斷故。
○鈔三所斷普等者
即煩惱無邊誓願斷也上三門中第一第三是智
即自利行第二是悲即利他行也。
△疏四事行普
八萬度門無邊行海無不行故。
○鈔四事行普等
者即事門隨相行八萬度門等者即八萬四千波
羅蜜門亦云八萬四千法門依賢愚經度無極品
說八萬四千法門者時有菩薩名曰喜王問佛佛
為喜王菩薩說言吾從成道終至涅槃都三百五
十度大會說法度者遍也始從第一修習度第二
名光曜度乃至第三百五十名分布舍利度每遍
說法具足六度即三百度每度有六三六十八成
一千八百更有五十度成三百將此三百合前一
千八百成二千一百將此二千一百對治四種眾
生謂多貪多瞋多癡等分眾生也多貪者於境多
生染著多瞋者於境多生憎恚多癡者於境多生
愚暗等分者有二解一云一切有情平等有貪瞋
癡三法名等分二云貪瞋癡中一一有三類一多
貪二等分三薄塵眾生於三境上作法何名多貪
眾生於下品劣境上起上上品貪心名多貪於中
品境上起中品貪心名等分若於上上品境上起
下品貪心名薄塵也瞋癡準此而知謂此四類有
情各有二千一百成八千四百又將此八千四百
向四大六塵上配四大者地水火風六塵者色聲
香味觸法謂此十法上各有八千四百成八萬四
千也此八萬四千法門據能對治藥說若所對治
病亦有八萬四千名八萬四千塵勞門於十箇根
本煩惱上作法謂貪瞋癡慢疑身見邊見見取戒
禁取邪見此十煩惱互相資助一箇為頭餘九來
助十十相資成百此通三世過去未來現在各有
一百成三百又過去一百一一為頭資成一千未
來亦爾二世共成二千現在一百更不相資計二
千一百便於多貪多瞋多癡等分四種眾生上各
有二千一百成八千四百又將此配四大六塵上
即十箇八千成八萬十箇四百成四千即成八萬
四千塵勞根病也。
△疏五理行普隨所修行深入
無際徹理原故。
○鈔五理行普等者即理門離相
行也。
△疏六無礙行普事理二行相交徹故。
○鈔
六無礙行普等者即事理無礙行。
△疏七融通行
普隨一一行攝一切故。
○鈔七融通行普等者即
事事無礙行以隨修一行必攝法性性融攝故令
此一行如性普收無行不具也應云不異理之一
行具攝理時令彼不異理之多行隨所依理皆於
一行中現一行既爾餘行皆然即一中一切一切
中一等。
△疏八所起大用普無有一用不周徧故。

○鈔八所起大用普等者即起用周徧行上第四
門事法界五理法界六事理無礙法界七事事無
礙法界今此第八門則普該四也。
△疏九所行處
普上之八門徧帝網剎而修行故。
○鈔九所行處
普等者即修行處如下偈云普盡十方諸剎海一
一毛端三世海佛海及與國土海我徧修行經劫
海皆修行處也言上之八門徧帝網剎而修行故
者謂前八門皆顯所修勝行今此第九門並收八
門之行於帝網剎而修行也即一一剎中凡修一
行具一切行也。
△疏十修行時普窮三際時念念
圓融無竟期故。
○鈔十修行時普等者此即圓教
所詮稱性之修也夫心冥至道渾一古今法界無
生本亡時分以無時之時況盡三際念劫圓融一
念入劫劫入一念一念入過去未來現在三世各
一切劫一念既爾念念皆然故下文云我能深入
於未來盡一切劫為一念三世所有一切劫為一
念際我皆入即念念圓融無竟期也。
△疏上之十
普參而不雜為普賢行文皆具之。
△第三釋入者
即能所契合泯絕無寄方為真入廣如宗中。
○鈔
第三下釋入字指在前文。
△疏然此一品即是一經
亦猶楞伽佛語心品。
△又於一品之內分之別行故
無次第之異。
○鈔然此下後明品攝經圓文中二
初引例明備成一經後釋不題次第之所以今初
楞伽四卷屬大部略出一品得名為經此四十卷
屬大部別行一品全是一經又於下釋不題次第
之所以帙中對上三十九題云四十成次第今此
別行無對待但云一卷無次第也。
△疏五隨文解
釋。
○鈔自下第五隨文解釋文中二初會通前後開
列科段後正依經文次第解釋今初也。
△疏此經
既屬大經望貞元所譯乃是五相之中第五顯因
廣大相之中第五重示普因故則三分之中但有
後二。
○鈔五相者此品初三卷明本會竟從第四
經巳後即文殊大士出善住樓閣行化南方文分
四一六千比丘會二諸龍會三三乘會四明漸證
所表即善財歷事善友遍求法門名為末會遇五
十五聖者所得法門攝為五相文殊等四十一人
名寄位修行相謂文殊一人寄十信餘四十人寄
三賢十地也四十人者謂德雲比丘海雲比丘善
住比丘彌伽大士解脫長者海幢比丘休舍優婆
夷毗目瞿沙仙人勝熱婆羅門慈行童女巳上十
人寄十住善見比丘自在主童子具足優婆夷明
智長者法寶髻長者普眼長者無厭足王大光王
不動優婆夷遍行外道巳上十人寄十行鬻香長
者舩師婆陀羅無上勝長者師子頻申比丘婆須
蜜女鞞瑟胝羅長者觀自在菩薩正趣菩薩大天
神安住地神巳上十人寄十回向婆珊那演底主
夜神普德淨光主夜神喜目觀察眾生主夜神普
救眾生主夜神寂靜海音主夜神守護一切眾生
主夜神開敷一切樹華主夜神大願精進力救護
一切眾生主夜神妙德圓滿主夜神釋種女瞿波
等巳上十人寄十地巳上共四十一人兼文殊名
寄位修行相也第二遇摩耶夫人等一十一人名
會緣入實相謂摩耶夫人正念光女遍友童子師
善知眾藝童子堅固長者賢勝優婆夷妙月長者
勝軍長者最寂靜婆羅門德生童子有德童女遇
此十一人名會緣入實相者謂會前次位差別之
緣同入實相理寄等覺位親生妙覺為佛母故也
第三遇彌勒一人名攝德成因相謂攝前會差別
緣歸一實之德明一生補處以為正因第四再見
文殊一人名智照無二相謂初遇文殊表信智再
遇文殊表證智既與本智相應冥合無二離能所
相離分別相照體獨立故不見文殊身相但摩頂
得法也第五遇普賢一人名顯因廣大相謂由前
智極心冥詞亡慮絕故觸物皆道法法全真依正
渾融重重無盡故隨舉一法即是圓因一切皆爾
由是善財於普賢一毛孔中所得法門過前佛剎
微塵數倍一切皆然大疏序云寄位南求因圓不
踰於毛孔既一切無非圓因無不包遍故云顯因
廣大相也疏第五顯因廣大相中第五重示普因
者謂此第五相中經有五分一依教趣求分二聞
覩前相分三見聞親證分四聞佛勝德分五重示
普因分前四分在三十八後一半及第三十九卷
中第五分即此別行一卷是。
△疏序分在於四十
卷中第一卷故。
○鈔序分在於四十卷中第一卷
故者即初卷經云如是我聞一時佛在室羅筏城
逝多林給孤獨園與菩薩摩訶薩五千人俱普賢
菩薩文殊師利菩薩而為上首及普賢勝智菩薩
智慧勝智菩薩無著勝智菩薩如是等上首菩薩
摩訶薩一切皆從普賢行願所生乃至智慧普遍
猶如虗空以大光網照法界故復與五百聲聞眾
俱是諸聲聞有大威勢悉覺真諦皆成實際深入
法性等復與無量諸世主俱巳曾供養無量諸佛
常勤利樂一切眾生為不請友乃至云從行願力
生如來家專求如來一切智智盡此巳來都有三
紙經文總名序分故云在四十卷初也。
△疏今經
別行亦為三分。
△初明序分即結前所說第二若
欲成就此功德下以為正宗第三爾時世尊與諸
聖者菩薩摩訶薩演說如是不可思議解脫境界勝
法門時下辯其流通。
△三分之義不異常談。
○鈔
今經別行亦為三分初明序分即結前所說者此即
發起序非是證信序諸經之首皆有證信序及發
起序證信序即如是我聞乃至與大眾若干人俱
等發起序即每經不同如法華毫光遠照淨名寶
積獻蓋各發揚生起說法之由序也今證信序在
品之初故文中但有發起序也發起序者謂指前
所歎如來殊勝果德說無窮盡生起意勢云修何
因行證得如斯之果便說普賢行願示以普因為
正宗也故以結前巳說而為序分三分之義不異
常談者自彌天即道安和尚時人號寶印手菩薩
辯摧鑿齒智達百升科經合遠於親光立姓果同
於增一高判經無大小例開三分序正流通以聖
人說教必有其漸將演微言先彰由致故云序分
由致既彰當機授法故曰正宗正宗既陳務於開
濟近益當時之會遠益未來之機使千古洪規傳
芳不絕故曰流通。

△疏初文二一結前廣偈。】

「爾時普賢菩薩摩訶薩稱歎如來勝功德巳。」

【稱歎如來下指前廣偈。
△二結說不盡。】

「告諸菩薩及善財言善男子如來功德假使十方一
切諸佛經不可說不可說佛剎極微塵數劫相續演
說不可窮盡。」

【△疏以前文云無能盡說佛功德者猶謂通於因
人難說。
△今明果人勝而且多歷劫長久相續無間
說尚不盡況於凡小而能說耶以是究竟無盡法
故。
○鈔今此中序分經云爾時普賢菩薩者標能
讚人稱歎等者舉所作業言菩薩等者即是通稱
即凡是修行菩提行者總名菩薩有五一所求所
度解謂常求菩提度有情故即因談果得菩提名
以他同巳彰薩埵號此有財釋二內有悲智解又
菩謂菩提顯有深智一切皆以智為前導故薩謂
薩埵顯有大悲所化皆以大悲為首故三勇進上
求解又菩提名智薩埵云勇是人為求菩提智故
發生大勇猛心即求菩提之薩埵故依主釋也四
愚智對待解又薩埵云有情總有三種一愚二智
三金剛是智非愚故名菩提薩埵五丈夫十號解
離世間品中明十種薩埵一菩提薩埵智所生故
二摩訶薩埵安住大乘故三第一薩埵證第一法
故四名勝薩埵覺悟勝法故五最勝薩埵智慧最
勝故六上薩埵起上精進故七無上薩埵開示無
上法故八力薩埵廣知十力故九無等薩埵世間
無比故十不思議薩埵一念成佛故是為十也經
言摩訶薩者大般若三十六云菩薩於大有情眾
中定為上首名摩訶薩地上菩薩皆得此名況今
普賢是得果不捨因門菩薩也上明能讚人竟言
告諸等者告示令知也言善財者謂此童子初入
胎時於其宅內自然而出七寶樓閣其樓閣下有
七伏藏於其藏上生七寶芽所謂金銀琉璃玻琍
赤珠硨磲碼碯善財童子處胎十月然後誕生形
體端正支分具足其七伏藏縱廣高下量各七肘
忽自開現光明照耀內外家族視之無厭復於宅
中自然而有五百寶器珍奇雜寶各各盈滿所謂
金剛器中盛滿諸香於香器中盛種種衣美玉器
中盛滿飲食摩尼器中盛滿雜寶黃金器中盛滿
銀粟白銀器中盛滿金粟金銀器中盛滿琉璃琉
璃器中盛滿金銀及摩尼寶玻琍器中盛滿硨磲
硨磲器中盛滿玻琍碼碯器中盛滿赤珠赤珠器
中盛滿碼碯星幢摩尼器中盛滿水晶摩尼水晶
摩尼器中盛滿星幢摩尼如是等五百寶器自然
出現復於宅中遍雨種種珍寶財物及諸資具一
切庫藏悉皆充滿以此事故父母親屬及善相師
共名此兒名曰善財領五百童子於福城東古佛
廟前參禮文殊最後參見普賢即菩提場如來會
中為說顯因廣大相也又以大聖知此童子巳曾
供養過去諸佛深種善根信緣廣大常樂親近諸
善知識身語意業皆無過失勇猛精進淨菩薩道
求一切智成佛法器其心清淨猶如虗空以是當
機誠宜授法故偏告也讚所經時中經言不可說
不可說者如大經阿僧祇品明法數有一百二十
四謂十萬為一洛叉百洛叉為一俱胝俱胝俱胝
為一阿庾多此下倍倍數至一百二十名不可量
轉不可量轉不可量轉名一不可說不可說不可
說名一不可說轉不可說轉不可說轉為一不可
說不可說也又以此倍倍數名一不可說不可說
轉今言不可說不可說者即當第一百二十三數
理實但是超過言說之數名不可說不可說也所
言劫者梵云劫波此云分別時分有其多種始自
年月日時總得名劫又五年兩𨳝為一雙數至無
數亦名劫又一增一減亦名為劫二十增減亦名
為劫又成住壞空各二十數亦名為劫此為火灾
劫又七火一水亦名為劫又至七水亦名為劫謂
風灾劫又菩薩修行三大僧祇亦名為劫謂拂石
滴淚芥城等劫皆名為劫今舉大數但是多時亦
不定其是何等劫設經大劫亦不可盡意取世界
無竟期故可知疏指前廣偈者第三十九品半卷
經廣以偈讚佛德末後結云剎塵心念可數知大
海中水可飲盡虗空可量風可繫無能盡說佛功
德若有聞斯功德海能生歡喜信解心如所稱揚
悉當獲慎勿於此懷疑念疏以前文云無能盡說
至而能說耶者此對前偈讚說無盡有三種過倍
之勝一前因此果二前一此多三前時短此時長
謂前因位菩薩位劣又只是一人但一時間說之
無盡尚未為奇今明是果佛巳勝故數又總包十
方一切之多時又剎塵長久之劫如是而說亦無
窮盡方為不思議玄妙之極也。
△疏二正宗分謂
正示普因即廣說能證普賢行願令入法界則成
如來勝功德故。
△若不依此普賢行修設經多劫亦
不成故。
○鈔廣說能證普賢行願等者賢首大師
華嚴玄義章十五門第十明入道方便門有三一
簡心二簡境三造修勝行一簡心之中有藥有病
病有麤細麤謂二種巧偽修行一內實破戒外現
威儀二內雖持戒為他知故求名利故細謂二種
情計不破一雖真心而計我修行二雖不執我而
計有法藥中有別有通別謂隨前病麤細對治通
謂但觀諸法平等諸病自盡二簡境之中有倒有
真倒謂情計之境對前心病故境顛倒真謂三乘
空有不二境及一乘無盡境對前藥治故見真境
三造修勝行者於中有始有終一始中有三種一
捨緣門有六一捨作惡業二捨親屬三捨名聞利
養四捨身命五捨心念六捨能所二隨緣門有四
種一還於前六事中守心不染二凡於順情境下
至微細皆應覺知不受三於違情境乃至斷命等
怨皆應守心歡喜忍受四凡所有作遠離巧偽虗
詐乃至一念亦不令有三成行門謂得前二門成
萬行也二終者亦三種一捨緣門即止也唯觀諸
法平等一相諸緣皆絕二隨緣門即觀也還就事
中起悲願行三成行門即止觀雙運此科正標能
證行願又是十種之初故用入道義章令知總相
行體審詳文意勿厭其繁耳若不依此普賢行修
等者則積行菩薩曝腮鱗之意也文在出現品序
中巳具引若更要說即尋彼文故須離念亡情而
本智自照則所行之行一一皆成普賢行也。

△疏文二一正陳所說二一長行三一正示普因
四一標示所應二一指前佛德。】

「若欲成就此功德門。」

【指上佛德。
△二正示普因。】

「應修十種廣大行願。」

【正示普因也。
△希欲為願造修為行寄圓說十。
○
鈔希欲為願等者謂心心希望佛果不得高推聖
境念念欲樂悲濟不得退屈自欺造修者謂造極
調身瑩心不得懷增上慢造真改惡修善不得說
食數寶也。
△疏二微列名數。】

「何等為十一者禮敬諸佛二者稱讚如來三者廣修
供養四者懺除業障五者隨喜功德六者請轉法輪
七者請佛住世八者常隨佛學九者恒順眾生十者
普皆回向。」

【然此即是長行禮懺諸經論中開合不同。
△若離垢
慧菩薩所問禮佛法經總有八種一供養二讚佛
德三禮佛四懺悔五勸請六隨喜七回向八發願。

○鈔若離垢慧經至八種者此經唯一卷鈔釋八
種之益即非彼經恐錯指注其八種之益若通說
則俱離諸障俱至菩提若別說則供養除慳貪障
得大財富讚佛除惡口障得無礙辯禮佛除我慢
障得尊貴身懺悔除三障得依正具足勸請除慢
法障得多聞智慧隨喜除嫉妬障得大眷屬回向
除狹劣障成廣大善發願除退屈障總持諸行速
得妙果其八種釋名辯相具在下文。
􂎧疏或但為
七合禮讚故或但為六略供養故或但為五以發
願回向但總別異故。
○鈔發願回向等者回向是
總發願是別以回向則必兼發願發願則未必回
向謂回向必須先有所修善根方以願回此善根
向於三處故必兼願若發願則未必有善根亦可
自發要期或但願自利之事故不必有回向也總
別雖異大意不殊故大疏釋回向以大願為體由
是合回向願為一也。
􂎧疏如十住毗婆沙第五回
向亦同有五或但有四除禮拜故或但為三。
○鈔
十住毗婆沙至亦同有五者此論第三第四所明
也其文即今晨朝懺悔等文是唯除發願發願是
涅槃經闍王發願之文後人安之以從禮拜至隨
喜巳有四重次回向當其第五故云第五回向也。

􂎧疏故智度論云菩薩晝夜三時各行三事謂懺
悔勸請隨喜行此三事功德無盡轉得近佛若善
戒經但有二事謂懺悔回向皆隨時廣略。
○鈔隨
時廣略者有二意一佛本對機隨宜而說二即今
禮懺看當時之宜也。
△疏今文具十以表無盡六
七二事俱是勸請八九二事回向開出餘至文顯。

○鈔六七二事俱是勸請者如晨朝勸請文云十
方諸如來現身成道者眾請轉法輪安樂諸眾生
即第六也又云十方一切佛若欲捨壽命我今頭
面禮勸請令久住即第七也八九二事回向開出
者八即回向菩提九即回向眾生十正云回向即
總該三處而十種為行願故發願一種更不別標
則於前八中增三減一成圓十也。

△疏三牒名別釋二一總徵。】

「善財白言大聖云何禮敬乃至回向。」

【△二別釋即為十段。
△段各有三一牒名二釋相
三總結無盡。
△第一禮敬諸佛三一牒名。】

「普賢菩薩告善財言善男子言禮敬諸佛者。」

【由心恭敬運於身口而徧禮故除我慢障起敬信
善。
○鈔言除我慢障者謂由有我故於他起慢慢
因我起名為我慢唯識論云云何為慢恃巳於他
高舉為性能障不慢生苦為業謂若有慢於德有
德心不謙下由此生死輪轉無窮受諸苦故名為
我慢我即是慢名為我慢我慢即障名我慢障此
禮敬行能對治之由斯生起敬信善業故云除我
慢等也。
△疏勒那三藏說七種禮。
○鈔言勒那三
藏等者準大經疏中具云勒那摩提高僧傳中名
勒那漫提此翻寶意本天竺人也元魏時來至洛
京住永寧寺學善五明兼攻道術常講華嚴經抑
揚眾教說斯禮敬有其七種疏主七外更加三種
以圓十禮也其十門禮今約賢首大師五教料揀
二非儀故非五教三即通第一第二教四亦第二
教五六第三教七第四教八九十合為第五教。
△
疏今加為十謂一我慢禮如碓上下無恭敬心。
○
鈔一謂我慢禮者此兼下第二令知非儀而不用
也如碓上下者志公云行道猶如推磑禮拜恰似
客舂正呵此也今禪學人不得此意者每用此語
一向毀於禮懺甚為失也。
􂎧疏二唱和禮高聲喧
雜辭句渾亂此二非儀三恭敬禮五輪著地捧足
殷重。
○鈔三恭敬禮等者此通人天及二乘并權
教大乘六度菩薩等禮五教中即第一愚法聲聞
教及第二教中分教義也五輪者兩手兩膝兼頂
也離垢慧經一一發願初總者我今五輪於佛作
禮為斷於五道離於五蓋令諸眾生常得安住五
通具足五眼若別者願我右膝著地之時令諸眾
生得正覺道願我左膝著地之時令諸眾生於外
道法中不起邪見願我右手著地之時猶如世尊
坐金剛座右手指地之時震動現瑞證大菩提願
我左手著地之時於諸外道以四攝法而攝取之
令入正道願我頭頂著地之時令諸眾生離憍慢
心悉得成就無見頂相也疏云捧足者謂所禮者
之足也即此段能所具矣三業備矣謂以最尊之
頂鳴捧三寶最卑之足敬之至也故云殷重殷重
意業也發願及稱名讚歎即語業也五輪即身業
也故三業備也。
􂎧疏四無相禮深入法性離能所
相。
○鈔四無相禮等者正當第二始教禮也謂空
是大乘之初門故中論云以有空義故一切法得
成既順於空故是始教。
􂎧疏五起用禮雖無能所
普運身心如影普遍禮不可禮。
○鈔五起用禮等
者第三終教禮也是從空入假依體起用之菩薩
也由前空觀悟法無能無所故此知法無性不計
定相故觀能禮所禮皆如影像一一全是性之緣
起故得普遍也。
􂎧疏六內觀禮但禮身內法身真
佛不向外求。
○鈔六內觀禮等者第三教中實教
禮也謂顯實宗不計空假直見本覺真性故云法
身真佛故起信論云離念相者等虗空界即是如
來平等法身依此法身說名本覺言離念相者離
空假之念也背覺合塵攀緣外境為不禮敬心不
攀緣外境背塵合覺為歸依禮敬也亦可第四空
觀禮真諦佛第五假觀禮俗諦佛第六中觀禮第
一義諦佛也。
􂎧疏七實相禮若內若外同一實相。

○鈔七實相禮者第四頓教禮也前無相禮但是
初教空理不名為頓今非空非不空非禮非不禮
非取內真佛非棄外假佛內外無寄泯絕棲託但
得如此不住於法自然常冥法界常禮諸佛故云
實相禮也故仁王經說佛問波斯匿王言汝以何
相而觀如來波斯匿王言觀身實相觀佛亦然無
前際無後際無中際不住三際不離三際不住五
蘊不離五蘊乃至云非相非無相非取非捨非大
非小非見非聞非覺非知心行處滅言語道斷同
真際等法性我以此相而觀如來佛言善男子如
汝所說諸佛如來力無畏等恒沙功德諸不共法
悉皆如是修般若波羅蜜多者應如是觀若他觀
者名為邪觀疏言若內者收前第四及第六門也
言若外者收前第三第五門也又若內者即當一
心三觀也若外者即當一境三諦也。
􂎧疏八大悲
禮隨一一禮普代眾生。
○鈔八大悲禮者此下三
門總為第五一乘圓教之禮也然此第八一門猶
是同教一乘同於終教約能禮人一具一切故屬
圓教未顯事事無礙事事融攝故非圓中之別教
九十二門方全是別教一乘也大悲禮者謂前雖
觀智圓明未顯大悲利物豈名菩提薩埵之禮乎
謂上之四門觀智圓明但有菩提之義未具薩埵
之義故次第八明大悲禮普代眾生也故此明以
同體大悲物我無二我既禮也即眾生皆禮我離
慢也即眾生皆離故名大悲禮也。
􂎧疏九總攝禮
攝前六門以為一觀。
○鈔九總攝禮者謂融前六
門深淺之禮而為一觀即事事無礙也但攝六者
一二非儀故謂夫欲禮敬者先須五輪著地捧足
殷重(三也)深入法性離能所相(四也)普運身心禮
不可禮(五也)但禮內佛不向外求(六也)若內若外
同一實相(七也)隨一一禮普代眾生(八也)方稱普
賢行願禮也故云總攝也。
􂎧疏十無盡禮入帝網
境若佛若禮重重無盡。
○鈔十無盡禮者重重無
盡之義如前後所明大經云一毛孔中悉明見不
思議數無量佛一切毛孔皆如是普禮一切世間
燈亦以言詞普稱讚窮盡未來一切劫一如來所
供養具其數無量等眾生此亦兼證讚歎供養又
晉經云於一微塵中見一切諸佛菩薩眾圍繞法
界塵亦然一一如來所一切剎塵禮若依此禮則
一一禮無盡功德豈可量哉不入斯觀徒自疲勞
也。
△疏文中正辨第五九十實通後八對文可知。

○鈔文中正辨第五九十等者以第五起用禮雖
無能所而普運身心如影普遍禮不可禮此普賢
行願亦須如此普運身心第九第十正同此華嚴
宗故云正辨也言實通後八者以前第九中總攝
前六故知此中實通後八也。

△疏二釋相三一所禮境。】

「所有盡法界虗空界十方三世一切佛剎極微塵數
諸佛世尊。」

【謂橫竪普周盡帝網境。
○鈔橫竪普周者經中微
細周徧及眾會圍繞具如第二稱讚第三供養門
中文相備足請互用之下諸門中兼有海會菩薩
及聲聞眾等。

△疏二能禮因。】

「我以普賢行願力故。」

【略有二因一以普賢行願力。
△此即法力不依行
願不能徧故。】

「△深心信解如對目前。」

【二深信解力。
△此即自力謂印持諸佛徧於時處如
對目前。
○鈔以普賢行願至如對目前者謂以普
賢願力見一切境皆是諸佛而為所緣名為法力
以深信解之智決定印可攝持如上佛境令現在
前名為自力是則於所見境不取生滅一多等定
相之境則融通佛境於能見心依智不依識心則
見佛之心故大經云一切法無生一切法無滅若
能如是解諸佛常現前然心佛境智雖亦融通為
約因緣親疎故分法力自力法即緣也自即因也
若以緣奪因即法力故融通普遍若以因奪緣則
自力故融通普遍今以因緣雙明故齊舉法力自
力也。

△疏三能禮相二一總明。】

「悉以清淨身語意業常修禮敬。」

【謂三業皆徧常無間故。
○鈔能禮相中經言悉以
清淨等者悉者皆也咸也盡也以者用也清淨三
業者簡異染業也謂身無三惡口離四過意三業
淨故云清淨等也由染業故惡道轉回今成佛因
須憑淨業也三業敬者有其所表大小乘各別大
乘三業敬者表佛有三種通故一為顯大師有天
眼通以身業敬可見故二為顯大師有天耳通以
語業敬可聞故三為顯大師有他心通以意業敬
可知故二小乘瞿波論說師三業敬一在明而遠
須身業敬以可見故二在暗而近須語業敬以可
聞故三在暗復遠須意業敬不見不聞故故三業
敬為因果中感得三輪身感神通輪語感教誡輪
意感記心輪。

△疏二別顯。】

「一一佛所皆現不可說不可說佛剎極微塵數身。」

【謂一佛之前頓現多身。
○鈔一佛之前頓現多身
等者謂依前二力故得於境能見多佛於自能現
多身乍觀經文若以一一佛所皆現多身則似身
多佛少若以一一自身皆禮多佛則似身少佛多
據其義理身佛齊等經文欲明一多無礙故於身
佛互舉一多若令相對義足應作四句一一身禮
多佛即經後句二多身禮一佛即經前句三一身
禮一佛如前十重禮中第三禮四多身禮多佛如
前第十帝網禮也第一第三句諸宗容有第二第
四句唯此華嚴所明言身佛數同者出現品云如
來成正覺時以一相方便入善覺智三昧(覺不滯寂故名
善覺彼一相故用為方便也)入巳於一成正覺廣大身現一切
眾生數等身住於身中(既以一相為方便則物物皆一相故故一即現多)
是故應知如來所現身無有量以無量故說如來
身為無量界等眾生界佛子菩薩摩訶薩應如是
知如來身一毛孔中有一切眾生數等諸佛身何
以故如來成正覺身究竟無生滅故如一毛孔遍
法界一切毛孔悉亦如是當知無有少許處空無
佛身佛子菩薩摩訶薩應知自心念念常有佛成
正覺何以故諸佛如來不離此心成正覺故如自
心一切眾生心亦復如是悉有如來成等正覺釋
曰引此佛身與眾生數等者證前能禮之身所禮
之佛數齊同也又既佛有等眾生數之身住於生
界眾生心中又念念有佛成正覺故知佛前本有
多身身前本有多佛但以執境迷心致令都不見
耳佛以善覺三昧而現之即果門入也今以普賢
觀行而見之即因門入也因果之相雖異所入之
境無差故得因該果海果徹因源也。】

「△一一身徧禮不可說不可說佛剎極微塵數佛。」

【一身之禮等剎塵數是周徧相。
△三總結無盡二
一顯無盡準十地經有十無盡界。
△今此有二謂虗
空眾生。
△於眾生中開出業惑故成其四眾生無盡
一一眾生有多業惑彌顯無盡。
○鈔準十地經有
十無盡界至故成其四者即經初地說大願巳後
結云佛子此十大願以十盡句而得成就何等為
十所謂眾生界盡世界盡虗空界盡法界盡涅槃
界盡佛出現界盡如來智界盡心所緣界盡佛智
所入境界盡世間轉法轉智轉界盡晉經云不可
盡法下經亦云不可盡十言十盡者窮盡彼無盡
之願令無有餘故云盡也若眾生界盡我願乃盡
若世界乃至世間轉法轉智轉界盡我願乃盡而
眾生界不可盡乃至世間轉法轉智轉界不可盡
故我此大願善根無有窮盡釋云彼是成就大作
用之願故以無窮化生十盡句而結無盡也論釋
十界云初一是總皆為化生故餘九是別是別集
成度生義故此經所說二種是觀能趣入行願故
略餘八但明眾生及虗空界又以觀行是對治門
故故眾生開出業及煩惱也。

△疏文二一別明虗空二一反顯。】

「虗空界盡我禮乃盡。」

【△二順釋。】

「以虗空界不可盡故我此禮敬無有窮盡。」

【△二總例餘三。】

「如是乃至眾生界盡眾生業盡眾生煩惱盡我禮乃
盡而眾生界乃至煩惱無有盡故我此禮敬無有窮
盡。」

【△疏二彰無間。】

「念念相續無有間斷身語意業無有疲厭。」

【疲謂疲倦厭謂厭足下之九門無盡例此。
○鈔二
念念相續至例此者若不以普賢觀行之力如何
得念念不斷願智者審思此文無以生滅之心取
相之禮而為禮例下九門亦無以生滅取相之讚
歎供養乃至回向等而為普賢行願也。

△疏第二稱讚如來三一牒名。】

「復次善男子言稱讚如來者。」

【鈔第二稱讚行先標名稱謂稱述讚即讚揚稱述
聖德讚揚其美又稱謂稱揚讚即讚歎如來者於
十號中即倣同先迹號金剛經云如來者即諸法
如義又云無所從來亦無所去故名如來涅槃經
云如過去佛所說不變從六波羅蜜來至大涅槃
故名如來成實論云乘如實道來成正覺故名如來。

△疏二釋相三一所讚境。】

「所有盡法界虗空界十方三世一切剎土所有極微
一一塵中皆有一切世間極微塵數佛一一佛所皆
有菩薩海會圍繞。」

【鈔所讚境中三重無盡疏所讚境者觀此及供養
中經文明多多之佛微細所在兼及眾會無不皆
遍具足於前禮敬之中文應影略也。

△疏二能讚因。】

「我當悉以甚深勝解現前知見。」

【鈔能讚因者乍看經文似闕法力既言悉以即亦
含在其中也。

△疏三能讚相。】

「各以出過辯才天女微妙舌根一一舌根出無盡音
聲海一一音聲海出一切言辭海。

△稱揚讚歎一切
如來諸功德海。

△窮未來際相續不斷。

△盡於法界
無不周徧。」

【鈔讚相中云各以出過等者辨能讚相有四義句
初標能讚相二正辨稱讚三讚所經時四明其周
遍初中辯才天女者如最勝王經說有大功德能
滿眾願能施辯才經云有受持經者我當益其智
慧具足莊嚴言說之辯若於文字句義有所忘失
皆令憶持能善開悟復與陀羅尼總持無礙又如
下偈讚云聰明勇進辯才天人天供養悉應受名
聞世間遍充滿能與一切眾生願又云吉祥成就
心安隱聰明慚愧有名聞為母能生於世間勇猛
常行大精進又云大婆羅門四明法幻化呪等悉
皆通於天仙中得自在能為種子及大地諸天女
等集會時如大海潮必來應於諸龍神藥叉眾咸
為上首能調伏於諸女中最梵行發言猶如世間
王辯才勝出若高峯念者皆與為洲渚眾生若有
希求事悉能令彼速得成亦令聰辯具聞持於大
地中為第一於此十方世界中如大燈明常普照
乃至神鬼諸禽獸咸皆遂彼所求心向下因明有
求願者乃至佛辯亦能滿足即知位次多是得果
不捨因門菩薩此上經文逐略引來非其次第廣
如經說問經說天女有求辯者能施與佛辯既彼
有佛辯則無更勝者何言出過耶答彼雖至極更
無超越之者此是普賢方便令修行者起最勝意
樂作其觀想生不足之心故言出過理亦無爽或
彼有佛辯佛辯即合法界法界即是無盡不可超
也即取出現品中有一天女有妙舌根念想勝彼
故言出過彼經云譬如自在天王有天綵女名曰
善口於其口中出一音聲其聲則與百千種樂而
共相應一一樂中復有百千差別音聲有似辯才
如彼天女所有舌根出妙音聲但合眾樂今以勝
解力故所出音聲遍合法界故言出過也言辯才
者總有四種一法無礙解於一切法無不通達故
二義無礙解於所詮道理無壅塞故三詞無礙解
以智慧力普應一切眾生心行差別四辯說無礙
解此復有七一應辯一剎那間應得一切眾生三
乘五乘根性樂廣樂略者總能應得也二捷辯謂
言說迅捷而無蹇訥也三峻辯如懸河建瓴四無
疎謬辯謂一一句義稱理合機無疎謬之失也五
無斷盡辯說經長時無間斷故六豐義味辯凡所
演說豐足義味此具五義一甚深如雷二清徹遠
聞三諦了易解四人心敬愛五聽者無厭七一切
世間最上妙辯更無過者總此七種得名辯說無
礙解或此七辯亦通前三中開出也然諸經論中
或說辯才有多種者皆是隨義展轉開出根本不
過四辯也此四辯第九地菩薩方具得之巳前得
者非勝也若窮理盡相朗照無遺者佛及普賢方
稱窮極具足辯也經言微妙舌根者如大經說菩
薩摩訶薩有十種舌所謂開示演說無盡眾生行
舌開示演說無盡法門舌讚歎諸佛無盡功德舌
演暢詞辯無盡舌開闡大乘助道舌遍覆十方虗
空舌普照一切佛剎舌普使眾生悟解舌悉令諸
佛歡喜舌降伏一切諸魔外道舌除滅一切生死
煩惱令到涅槃舌若諸菩薩成就此法則得如來
遍覆一切諸國土舌相也。

△疏三總結無盡。】

「如是虗空界盡眾生界盡眾生業盡眾生煩惱盡我
讚乃盡而虗空界乃至煩惱無有盡故我此讚歎無
有窮盡念念相續無有間斷身語意業無有疲厭。」

【疏文少略前若具說者皆如初段。
○鈔第三總結
無盡疏云文少略前者禮敬總結無盡有二先顯
無盡後彰無間就前顯中先別明虗空後總例餘
三今稱讚中但有總舉四法無先別明虗空之異
故云略也今此文有二義句初結無盡後彰無間
前文中有二義句如是虗空界下反顯無盡而虗
空下順成無盡也。

△疏第三廣修供養三一牒名。】

「復次善男子言廣修供養者。」

【△疏二釋相二一正明供行四一所供境。】

「所有盡法界虗空界十方三世一切佛剎極微塵中
一一各有一切世界極微塵數佛一一佛所種種菩
薩海會圍繞。」

【△疏二能供因。】

「我以普賢行願力故起深信解現前知見。」

【△疏三列所供具。】

「悉以上妙諸供養具而為供養。

△所謂華雲鬘雲天
音樂雲天傘蓋雲天衣服雲。

△天種種香塗香燒香
末香如是等雲一一量如須彌山王。

△然種種燈酥
燈油燈諸香油燈一一燈炷如須彌山一一燈油如
大海水。」

【鈔第三列所供具於中有二先總標後別顯今初
一切諸佛皆修供養如釋迦世尊然燈佛前得值
八百四千萬億那由他諸佛悉皆供養承事無空
過者買華布髮等又諸菩薩常以種種塗香燒香
華鬘瓔珞寶瓶劫樹飲食燈明寶山寶類寶幢幡
蓋鈴珮珠瓔宮殿寶帳天男天女水陸諸華一切
受用一一皆成廣大雲海為作事業故供養諸如
來如是供養一一皆有廣大果報謂奉嬉常受悅
獻笑佛憐憫奏歌得法音供舞得神通奉瓶得寶
瓶進寶獲覺分亦感寶莊嚴由供莊嚴樹得莊嚴
覺樹奉幢得雨寶能遍濟貧乏供幡超勝幡獻鈴
眾歸敬奉瓔獲嚴具進鬘得寶冠上華得佛容如
是一一皆獲勝報今此文中略標少分廣如大經
羂索回向輪大雲輪請雨等經廣明供具皆云天
者表法界中法爾自然有如是不思議德用也天
者自然義皆言雲者是隨緣義表由行願力故法
如是故也大經每欲說天地徵祥皆標云法如是
故佛神力故法如是者即法爾也同此云天佛神
力者即緣起也同此云雲行願以義例之此亦應
云法如是故行願力故為緣起者謂此供具色相
顯然智鑒無性從法性空無生法起能現所現能
現即行願所現即供具逈無所依應用而來來無
所從用謝而去去無所至而能含悲潤注法雨益
濟萬物重重無盡故有雲像焉菩薩修行如是供
養之時不礙上供養諸佛熾然下濟含識先作是
念無邊有情漂淪六趣由自心虗妄感種種果報
內懷佛性而不自知實可愍傷云何當救即作是
念由我獻華鬘得佛殊勝相願回此功德成妙覺
華臺舒光遍照觸警覺人天躭著欲境報盡壽終
眾苦纏逼願彼諸天菩提心敷榮獲普賢常樂供
鬘得寶冠由獻音樂得佛法音獻蓋得覆陰供衣
得佛衣願以此等福令一切安樂是為菩薩修供
養行也次明香供養義分為三先總標次別顯後
分量初中云種種香者謂沉檀薝蔔龍腦鬱金及
諸華香須曼那華香闍提華香末利華香及天上
所有波利質多羅樹香拘鞞陀羅樹香及人天本
體之香和合變易之香一一皆成廣大雲海而為
供養次別列中云塗香者謂和合諸香用塗身手
供養之時當作是念我獻塗香願從此等流五無
漏塗香磨瑩熱惱者脫彼諸地獄一切極炎蒸獻
焚香時當作是念由我獻焚香得佛無礙智悅懌
具端嚴願回此香雲氛馥寒冰苦末香可知後明
分量者如須彌山須彌山者取人間目覩高大無
過又四寶所成而具十德表供具一一具德相妙
用也十德在須彌品疏文然亦不繁具引也下明
燈供文分為三總標別列分量二別列者菩薩修
燈供養時當作是念由我獻燈明獲智慧光明及
清淨五眼願為般若燈照曜阿修羅永改矯誑心
恚癡好鬪諍傍生鞭撻逼互相害食噉願得慈慧
心常生人天路色無色界天躭著三昧味願脫此
惑纏也三分量中言如大海水者以表供養稱理
故深稱事故廣以深廣故喻之如海也。

△疏四正明供養。】

「以如是等諸供養具常為供養。」

【鈔以如是至供養者如何辦得如是等多多供具
如何常供如上多多佛耶準藏和上述緣起章第
三供養門中云菩薩凡所施設乃至一香一華一
衣一蓋一供養具無不稱於真理等虗空界即以
全法之身遊詣佛剎稱真之物供養於佛是故菩
薩不虗行於所修常值諸佛恒不失時一切供具
常稱理而成就何以故法施於佛稱真理故釋曰
準此云一香一華等又云常稱理而成就者即知
經中所列皆以稱理即一之多等也修行者但安
心觀行物物自多皆遍佛也故尋常云願此香華
雲遍滿十方界供養一切佛。

△疏二校量顯勝二一校量二一舉所校量二一
總指。】

「善男子諸供養中法供養最。」

【△疏二別明。】

「所謂如說修行供養利益眾生供養攝受眾生供養
代眾生苦供養勤修善根供養不捨菩薩業供養不
離菩提心供養。」

【疏別明七行皆法供養。
○鈔舉所校量中先總後
別別明所校量中云如說修行供養者智度論云
能行說為正不行何所說若說不修行不名為智
者故如說行方得佛法不以口言而可清淨也又
如大法句經云雖誦千言不行何益不如一聞勤
修得益雖誦千言句義不正不如一要聞可滅意
雖誦千言不義何益不如一義聞行得度雖誦千
言不敬何益不如一行欣樂奉修雖誦千言我心
不滅不如一句捨憍慢逸雖誦千言求名愈著不
如一說棄執離著雖誦千言不欲捨罪不如一聞
去離生死雖言千言色情愈固不如一解心境忘
懷雖誦千言不求出世不如一悟絕離三界雖誦
千言不存悲智不如一聽自他兩利又文殊章云
如說修行如行而說若不能爾是亦不能利樂眾
生自疾不能救等又云善男子如來從修行中來
若能修行是則成就供養如來利益眾生供養者
如十地品云所修善根皆為救護一切眾生又云
諸佛出世本為利樂一切眾生故所以利益名真
供養攝受眾生供養者彼名以慈悲心隨順攝取
又云諸佛出世為以慈悲攝眾生故如淨名居士
以善方便居毗耶離資財無量攝諸貧民奉戒清
淨攝諸毀禁以忍調行攝諸恚怒以大精進攝懈
怠以禪定攝亂意以智慧攝愚癡乃至入諸酒肆
能立其志等又一切菩薩皆以普門示現等皆為
攝取一切眾生安置佛道故代眾生苦供養者以
代眾生上契佛意故勤修善根供養者彼云不捨
勤修一切善法若不勤修一切善法是亦不能利
樂一切眾生不捨菩薩業供養者彼名不捨一切
菩薩事業何以故若捨菩薩所修事業是亦不能
利樂眾生故不離菩提心供養者彼名常不捨離
大菩提心離世間品中有十種退失善根法所謂
捨菩提心凡所修善魔所攝持前章又云若暫捨
菩提心者是亦不能利樂眾生何以故善男子夫
為菩薩為欲利樂諸眾生故勤求阿耨多羅三藐
三菩提若無眾生一切菩薩不成正覺善男子汝
應如是解法供養則得成就供養如來非以世間
財寶飲食名為供養也。

△疏二正明校量。】

「善男子如前供養無量功德比法供養一念功德百
分不及一千分不及一百千俱胝那由他分迦羅分
筭分數分喻分優波尼沙陀分亦不及一。」

【準先經文以前本行校量法供養。
△然法供養勝
財供養諸經論中無不此說。
△文殊章中巳廣解
釋法供養勝。
○鈔後善男子下正明能校量準先
經文下於中二先釋義後銷經文初中二一敘先譯
差錯二申詳審正初中二一標先譯之意二立理覈
破今初也準先譯意以本行觀想供養為劣以校
量法供養為勝也然法供養下立理覈破文中四
一指餘文以明二正斥其失三借淨名對辨四覈
此文無端今初諸經論中無不此說者彰其易知
也文殊章中者即善財再遇文殊智照無二相之
文也彼經云復次善男子菩薩有十種法具足圓
滿修真供養一切如來何等為十一者以法供養
二者修行諸行乃至如說能行如行能說九者長
時遍修心無疲厭十者常不捨離大菩提心隨要
引之不能繁具若諸菩薩具此十法能成就供養
如來非以財寶飲食衣服名真供養何以故如來
恭敬尊重法故猶如孝子尊重父母承順顏色心
無暫捨若復有人敬其父母其子倍復尊重是人
諸佛如來亦復如是若諸眾生供養法者是真成
就供養如來以諸如來尊重法故釋曰法供養最
故名為真若通相說於佛深經難見妙理起十法
行皆名法供養以財供養資養四大受持讀誦解
說修行增於法身又全其理供養義也今疏意云
善財再見文殊巳曾廣釋法勝故知此中更有深
旨不可以此觀行之供還同前財食供也。
△疏但
先文意將前本行觀想供養為財供養校量於法
則抑其本行。
○鈔二但先下正斥其失也校量本
為褒揚行願之妙如何却抑之耶。
△疏何者如淨
名等先明法供養後以財供養校量顯勝理則昭
然。
○鈔三何者下借淨名對辨言等者等於諸經
也且就淨名即善德章多取意引不具寫文佛命
長者善德問疾善德白佛言我不堪任詣彼問疾
便自說言我於往昔自於父舍設大施會供養一
切沙門婆羅門外道貧窮下賤孤獨乞人期滿七
日時維摩詰來入會中云夫大施會不當如汝所
設當為法施之會何用是財施會我言居士何謂
法施之會法施會者無前無後一時供養一切眾
生是名法施之會謂以菩提起於慈心以救眾生
起大悲心以持正法起於喜心以攝智慧行於捨
心以攝慳貪起檀波羅蜜以化犯戒起尸波羅蜜
以無我法起羼提波羅蜜以離身心相起毗梨耶
波羅蜜以菩提相起禪波羅蜜以一切智起般若
波羅蜜乃至下文結云善男子是為法施之會若
菩薩住是法施會者為大施主亦為一切世間福
田此先明法供養我時心得清淨嘆未曾有稽首
禮維摩詰足即解瓔珞價值百千上之不肯取我
言唯願受之隨意所與維摩詰即受瓔珞分作二
分持一分施此會中最下乞人持一分奉彼難勝
如來一切眾會皆見光明國土難勝如來又見瓔
珞在彼佛上變成四柱寶臺四面嚴飾不相障蔽
時維摩詰現神變巳作是言若施主等心施一最
下乞人猶如如來福田之相無所分別等於大悲
不求果報是則名曰具足法施(此上經文是校量財供養也)釋
曰此中但取維摩詰誡勸之意即維摩詰為施主
乞人難勝如來是受施之人瓔珞為所施物謂運
心寬廣平等普緣莫分高下之殊無執物我之別
智鑒皆同於真際悲救不礙於隨緣悲智雙流即
度而無度施而無施也若如此者其功大焉即淨
名教於善德何不如是而作若能爾者財施即法
施也所以經云若施主等心施一最下乞人猶如
如來福田之相等於大悲不求果報是則名為具
足法施此則淨名先說法供養勝巳後自施瓔珞
之財平等布施亦成法施更無異也疏主意說淨
名起行皆得名法供養即知普賢深妙觀行固得
名為法供養也豈可唯此七行不兼前耶問未審
善德長者有何過失被淨名呵之耶答為有三局
謂自於父舍即處局施七種人即人局期滿七日
即時局又財施有限法施無窮財施世間果報法
是出世果報以財不及法是以呵之也。
△疏今先
明本行後以法供養抑前供養本說劣行為何所
益。
○鈔四今先明下覈此文無端也疏抑前等者
言抑者按也厭伏之義今義訓抑者屈也謂屈於
本行也余亦謂此七種法行但是所標之心經言
如說修行者即如前所說觀行如是而行名如說
修行也言利益眾生等者即修觀行之時一一與
此利益等心相應是則名為真法供養也若爾即
不必諍論也然且依疏。
△疏下偈之中更無校量
但舉本行為勝供養明知校量欲顯本行供養為
勝。
○鈔下偈下申詳審正文中有五一按定本文。

△疏故梵本云復次善男子彼彼一切最勝供養
及法供養修行供養乃至不離菩提心供養一念
中以彼彼供養如來以得最勝善根增長積集過
去供養善根百分不及一等。
△此中意云上來觀行
名最勝善根及法供養此上二類一念善根是所
校量過去供養為能校量。
△以未修普賢行願供養
不及今修普賢觀行供養故。
○鈔二故梵本下引
梵本證成有三一標舉梵文言以彼彼至最勝善
根皆是所比之勝福從增長積集即是能比之劣
福也二此中下釋上梵文三彰勝劣所以疏以未
修普賢下是。
△疏又法供養通十法行修行最勝
修行通於萬行依觀供養正是修行故。
○鈔三又
法下重釋前二勝供言十法行者謂一書寫二供
養乃至九思惟十修習如下顯經勝德分中所明
言依觀供養正是修行者以所引文殊章十法供
養中多明修行為供養故。
△疏法華中喜見燒身
名法供養。
△淨名教於善德行施無前無後一時等
施名法供養。
○鈔四雙引二經明法施差別有二
初引法華經即第六卷中藥王菩薩本事品說過
去日月淨明德佛為一切眾生喜見菩薩說法華
經喜見樂修苦行滿萬二千歲巳得現一切色身
三昧歡喜即念我得三昧皆是得聞法華經力即
入三昧從空雨種種華香以供養佛起定念言不
如以身供養即服諸香滿千二百歲以香油塗身
於佛前以天寶衣而自纏身灌諸香油以神通力
願而自然身光明遍照八千億恒河沙世界其中
諸佛同聲讚言善哉善哉善男子是真精進是名
真法供養如來若以華香瓔珞乃至國城妻子亦
所不及善男子是名第一之施於諸施中最尊最
上以法供養諸如來故所以引云名法供養也上
但取意引不具書文也二引淨名經疏淨名教於
下即前所引法施會者無前無後一時供養一切
眾生之文羅什法師云若起慈心則十方同緣施
中之等莫先於此故曰無前無後也僧肇云夫以
方會人不可一息期以財資物不可一時周是以
會通無隅者彌綸而不漏法澤冥被者不易時而
普覆。
△疏是財施若能稱法皆法供養況於深觀
非法供養智者應思。
○鈔是財下重釋前意以理
結成也。
△疏言迦羅者此云豎折人身一毛以為
百分言優波尼沙陀者此云近少亦云近對謂少
分相近比對之分。

△二徵釋。】

「何以故。」

【徵意云何以過去財供養不及今供。】

「△以諸如來尊重法故以如說行出生諸佛故。

△若
諸菩薩行法供養則得成就供養如來如是修行是
真供養故。」

【釋意云佛尊重法行法供養故校量不及前文殊
章巳有此意。
○鈔徵釋所以中有二義句謂徵釋
也釋中又二先標舉所以若諸下後結歸勝供也。

△疏三總結無盡。】

「此廣大最勝供養虗空界盡眾生界盡眾生業盡眾
生煩惱盡我供乃盡而虗空界乃至煩惱不可盡故
我此供養亦無有盡念念相續無有間斷身語意業
無有疲厭。」

【此最勝供養即前觀行。
△若此最勝不及法者何
以無盡。
○鈔後結無盡中竝同稱讚行也疏若此
最勝至何以無盡者承此文便重成前義也。】

大方廣佛華嚴經普賢行願品別行疏鈔卷第三

大方廣佛華嚴經普賢行願品別行疏鈔卷第四
敕太原府大崇福寺沙門澄觀撰別行疏
圭峯草堂寺沙門宗密述隨疏鈔

【△疏第四懺除業障三一牒名。】

「復次善男子言懺除業障者。」

【懺者梵音具云懺摩此云悔過。
△若別說者懺名
陳露先罪悔名改往修來。
○鈔懺摩此云悔過者
據此解則翻懺為悔也若別說者下即同大經疏
鈔中半梵半唐釋也謂懺摩是梵語此翻云請忍
悔是唐言體即百法中惡作也厭先過失故謂請
三寶忍受悔過然此一向厭罪定是善法不同彼
是不定所攝若準佛名經則懺是懺謝之名悔以
悔責為義若相部律疏解則興善罰惡為懺追變
往𠍴為悔也。
△疏除惡業障成淨戒善。
△是故文
中偏名懺業。
△實則三障四障無不皆懺。
○鈔除惡
業障至懺業者此即懺意及懺益也然準小乘宗
及大乘中事懺則所造惡業是現生後三報中時
定或報不定遇緣可轉者爾乃得除如造重惡定
在生報中受但報是可轉今懺悔上善之業必感
善報亦在生時但善業強故奪惡不受以時定故
同是一時故得相排以報不定一差永差終即不
受若圓宗懺必須理事具足故一時清淨又懺業
有三一伏業懺伏令不生二轉業懺願於今身常
不入惡道受三滅業懺罪如暗室懺悔如燈不以
暗多時能拒燈也於中一二事也第三理也又懺
除罪與智斷惑對治品類不同謂懺與罪遞相抑
伏要須敵對相當方能除遣若上品惡下品善心
懺非敵對強者先牽故還要上品善方除上惡中
下相對亦然若智斷惑即不爾謂下智斷上惑上
智斷下惑由麤惑障理淺還以鑒淺理之智遣之
微惑障理深非勝智無以排斷若就防未起之罪
則類斷惑謂下品善心能防上品重罪若下品惡
微細難防須要上品善心也疏三障者佛名經云
然其罪相雖復無量大而為語不出有三一者煩
惱二者是業三者果報此三種障能障聖道及以
人天勝妙好事是故經中目為三障所以諸佛菩
薩教作懺悔此三滅者則六根十惡乃至八萬四
千塵勞皆悉清淨又云此三障者更相由藉因煩
惱故以起惡業惡業因緣故得苦果是故今日先
懺煩惱然此煩惱諸佛菩薩入理聖人種種呵責
銘此煩惱以為怨家能斷眾生慧命根故亦銘此
煩惱以為劫賊能劫眾生諸善法故亦銘此煩惱
以為瀑河能漂眾生入於生死大苦海故亦銘此
煩惱以為覊鏁能繫眾生於生死獄不得出故所
以六道牽連四生不絕惡業無窮苦果不息當知
皆是煩惱過患次懺業障總云所以六道感報不
同當知皆是業力所作別者先懺身三次懺口四
其餘諸障次第而懺言者三身謂殺盜媱言口四
者謂妄言兩舌惡口綺語及意業三謂貪慾瞋恚
邪見此三業十支能感當報十惡業道教有明文
若不懺除輪回難止如十地品云十不善業道上
者地獄因中者畜生因下者餓鬼因於中殺生之
罪能令眾生墮於地獄畜生餓鬼若生人中得二
種果報一者短命二者多病偷盜之罪亦令眾生
墮三惡道若生人中得二種果報一者貧窮二者
共財不得自在邪媱之罪亦令眾生墮三惡道若
生人中得二種果報一者妻不貞良二者不得隨
意眷屬妄語之罪亦令眾生墮三惡道若生人中
得二種果報一者常被誹謗二者為他所誑兩舌
之罪亦令眾生墮三惡道若生人中得二種果報
一者眷屬乖離二者親族弊惡惡口之罪亦令眾
生墮三惡道若生人中得二種果報一者常聞惡
聲二者言多諍訟綺語之罪亦令眾生墮三惡道
若生人中得二種果報一者無人信受二者語不
明了貪慾之罪亦令眾生墮三惡道若生人中得
二種果報一者心不知足二者多欲無厭瞋恚之
罪亦令眾生墮三惡道若生人中得二種果報一
者常被他人求其長短二者恒被他人之所惱害
邪見之罪亦令眾生墮三惡道若生人中得二種
果報一者生邪見家二者其心諂曲佛子十不善
業道能生此等無量無邊眾大苦聚是故菩薩作
如是念我當遠離十不善道以十善道為法園苑
愛樂安住其中亦勸他人令住其中既報應若斯
皆由業感欲免所感之果先須斷却能感之因是
故須懺也次懺業報總云業報至時非空非海中
非入山石間無有地方所脫之不受報唯有懺悔
力乃能得除滅何以故然釋提洹因五衰相現恐
懼切心歸誠三寶五衰相滅得延天年善住亦爾
別者先懺地獄次懺餓鬼後懺畜生初辯地獄者
有八熱八寒近邊孤獨等準俱舍論云等活等上
六那洛迦其次則八熱地獄與欲界六天從下向
上歲數壽量亦同如人間五十年是四天王天一
日夜彼天還以三十日為月十二月為年定壽五
百歲始比等活地獄一日夜等活地獄乘此三十
日為月十二月為年定壽五百歲言等活者生死
等故彼地獄中業感兩角獄主以刀劒割為千段
萬段受苦死巳又撥聚一處以鐵义按云活活活
罪人依前還活又復治罰如是受苦定經五百歲
又人間一百年是忉利天一日夜彼天還以三十
日為月十二月為年定壽一千歲始等眾合地獄
一日夜眾合乘此三十日為月十二月為年定壽
一千歲言眾合者罪人立在中心四邊有眾山來
合罪人碎為微塵如是受苦滿一千歲又人間二
百年為夜摩天一日夜彼天還以三十日為月十
二月為年定壽二千歲始等墨繩地獄一日夜此
地獄乘此三十日為月十二月為年定壽二千歲
言墨繩者如世間木作人以墨繩端直此罪人身
上作幾道然後鐵葉夾以鋸解之又人間四百年
是兜率天一日夜彼天以三十日為月十二月為
年定壽四千歲始比號叫地獄一日夜彼地獄乘
此三十日為月十二月為年定壽四千歲又人間
八百年等化樂天一日夜化樂天還以三十日為
月十二月為年定壽八千歲始等大號叫地獄一
日夜彼地獄乘此三十日為月十二月為年定壽
八千歲又人間一千六百年等他化自在天一日
夜彼天三十日為月十二月為年定壽一萬六千
歲始比炎熱地獄一日夜彼地獄還以三十日為
月十二月為年定壽一萬六千歲又極炎熱地獄
壽命半中劫從人壽八萬四千歲時百年減一年
減至十歲時名半中劫是極炎熱地獄壽量時也
余意此取地獄長處筭半中劫若取人間半中劫
者則此地獄壽限劫少如前炎熱大號叫地獄思
之思之則兼後一中劫亦爾也阿鼻地獄壽命一
增減名一中劫從十歲百年增一年增至八萬四
千歲却從八萬四千歲百年減一年減至十歲名
一中劫始是阿鼻地獄壽命也言阿鼻者是梵語
此云無間有五一作業無間約治罰有情二受報
無間約果說三受苦無間約楚痛說四壽命無間
命不中夭五身量無間以身遍滿獄此地獄東西
南北上下各二萬由旬烏門千仞黑壁萬尋上火
徹下下火徹上造五逆十惡者墮此地獄若依普
賢行願力志誠懺悔皆得除滅所以下文云往昔
由無智慧力所造極惡五無間誦此普賢大願王
一念速疾皆消滅誦即懺也次八寒地獄者壽量
更長且第一按部陀地獄壽命不知其數世尊指
喻如摩竭提國一婆訶麻即二十石篅油麻滿中
有人百年捻却一顆捻盡二十石油麻即是地獄
壽量餘七地獄倍倍增數八寒一疱形如瘡疱也
二疱裂(此二約相立名)三蠍哳沾四唬唬凡五嚇嚇凡(此三
地獄約受苦聲立名)六青蓮華(此約罪人被大寒觸身變色如青蓮華也)七紅蓮
華八大紅蓮華(罪人被大寒苦觸身至極猶如紅赤蓮華色也)上小乘解
若準大乘瑜伽論說八寒壽量校八熱地獄次第
減一半謂第一寒校第一熱一半乃至第八寒校
第八熱一半準此八寒却輕於八熱地獄也三近
邊地獄者八熱地獄四門外各有四箇地獄一者
煻煨地獄灰火齊膝令罪人履下脚即爛舉足還
生如是多劫方出地獄二屍糞地獄屍糞為泥齊
膝巳來泥中有虫號狼炬吒長一尺餘角白頭黑
口齒如錐堅硬鋒利罪人下足總被食盡舉足還
生如是受苦罪畢方出三鋒刃地獄刀劒等刃以
為道路下足千段萬段舉足還生受苦多劫罪畢
方出四灰河地獄沸熱灰汁滿河或煎煑罪人皮
肉皆爛更有鐵床鐵狗鐵蛇等吞啖如是無量苦
報如餘處說四孤獨地獄處所不定或山間樹下
曠野城隍等處也準瑜伽論說近邊地獄及孤獨
地獄壽命不定隨業短長也次辯餓鬼者輕重不
同有其九種一炬口謂於口中常出猛炎火炬二
針咽頭腹如山其咽如針三臰口謂於口中如臰
死屍此三種永不得食名無財鬼四大癭鬼項中
有癭以飢虗苦故自手決破取中膿血食啖五針
毛鬼其毛如針逆風行時毛刺其身出血而食六
臰毛鬼嫌毛臰故以手拔毛出血自食此三種少
得飲食名少財鬼七得棄鬼常得祭祀之食八得
失鬼常得巷陌所遺之食九多財鬼此有三種一
夜叉二羅剎三毗舍闍此等常得飲食名曰多財
鬼或云雖得飲食以業力故化為膿血常受是苦
此上諸鬼壽命以人間三十日為彼一日夜彼以
三十日為月十二月為年具足五百歲即俱舍論
說也有處鬼界壽命不定極長者壽七萬歲後辯
畜生者謂飛者走者居空居地居水其類繁廣於
中最有福德者即龍王金翅鳥等畜趣壽命不等
有極長者壽一中劫如經說有龍王住世一中劫
能持大地如上三惡道報罪苦無量既預知者固
合遠避志求善本攝心在道心若不住緣諸惡法
當自責之念老病死甚為切近苦海波深都無際
畔汝無始輪溺苦惱萬端今偶獲人身幸逢佛法
不修白業更造惡因再落三塗復受諸苦如是悔
責攝心不亂安住於普賢廣大行願精勤修習一
切罪報無不得免故下經云悉能破壞一切惡趣
也疏四障者如隨好品所列業障煩惱障報障見
障業報二障約因果分異煩惱及見於煩惱中約
利鈍分異故成四也又所知障亦名見障也。

△疏二釋相然懺有二種若犯遮罪先當依教作
法懺之。
○鈔釋相文中二一敘義二釋文初中三
一明作法事懺二明起行理事懺三廣明逆順用
心懺今初遮即佛之遮制違制成罪性則法爾犯
之有罪十重是性餘皆遮也準小乘宗四重八重
不通懺悔如斫頭破石等僧殘巳下四篇方許故
此但云遮罪也相部律疏云大乘滅重者一理深
藥妙二對治行勝三果勝小乘理淺行劣果非是
妙非是妙者但滅輕也作法者小乘懺要請大比
丘為證對大具五一偏袒右肩二右膝著地三合
掌殷重四稱名說罪五禮足對小即闕無禮足也
若僧殘罪須請二十僧令六夜行摩那埵供給承
事七日滿僧為羯磨除罪還令戒淨如本所受尼
則四十若輕罪即一日承事不必集僧也若大乘
作法如下所明。
△疏若犯性罪復須起行起行有
二種一事二理。
△事如方等佛名經等通於萬行。
△
理如淨名觀罪性空不在內外等。
○鈔若犯性罪
下二明起行事理雙懺也於中有三一雙標事理
二廣釋事理三雙結事理二中三一引佛名等經釋
事懺二引淨名經釋理懺三引二經雙明理事二
懺今初方等經令先嚴道場香泥塗地及室內作
圓壇彩畵懸五色幡燒海岸香然燈敷高座請二
十四尊像多亦無妨設諸餚饍盡力用心著新淨
衣服鞋履若無新淨洗故亦得出入脫著令無參
雜七日長齋每日三時洗浴初日供養僧隨意多
小別請一明了內外律者為受二十四戒及陀羅
尼對師說罪要八日至十五日當以七日為期此
不可減若能更延隨意任情十日巳還不得出此
俗人亦得須辦單縫三幅帔佛前結界旋遶一百
二十匝却坐思惟等廣如經說佛名經者方等多
期作法亦兼起行然唯事也佛名多明起行少說
作法又兼理也經云夫欲懺悔必須先敬三寶所
以然者三寶即是眾生良友福田若能歸敬者滅
無量罪長無量福能令行者離生死苦得解脫樂
先當興七種心以為方便一者慚愧二者恐怖三
者厭離四者發菩提心五者怨親平等六者念報
佛恩七者觀罪性空生如是等七種心巳緣想十
方諸佛聖賢擎拳合掌披陳至禱慚愧改革疏理
如淨名至內外等者二引淨名釋理懺也即優波
離章經云佛告優波離汝行詣維摩詰問疾優波
離白佛言世尊我不堪任詣彼問疾所以者何憶
念昔者有二比丘犯律行以為耻不敢問佛來問
我言云云願解疑悔得免斯咎我即為其如法解
說時維摩詰來謂我言唯優波離無重增此二比
丘罪當直除滅勿擾其心所以者何彼罪性不在
內不在外不在中間如佛所說心垢故眾生垢心
淨故眾生淨心亦不在內外中間如其心然罪垢
亦然諸法亦然不出於如如優波離以心相得解
脫時寧有垢不我言不也維摩詰言一切眾生心
相無垢亦復如是唯優波離妄想是垢無妄想是
淨顛倒是垢無顛倒是淨取我是垢不取我是淨
諸法皆妄見如夢如𦦨如水中月如鏡中像以妄
想生其知此者是名奉律其知此者是名善解於
是二比丘言上智哉是優波離所不能及持律之
上而不能說云云時二比丘疑悔即除發阿耨多
羅三藐三菩提心云云關中釋云持律有二一法
身性淨之律二陰身身口之律今優波離持身口
之律見罪生滅壞法身無相之律故為呵也天台
云菩薩法三一戒門依律法懺是(如前作法)二功德門
謂禮佛誦經般舟方等道場是(如前方等經也)三無生門
令悟罪性空是(即此段也)問若見罪無性即罪滅者亦
可見福無性時福亦應滅關鍵見實罪滅中答云
不也罪違無性見無性時罪即滅福順無性見無
性時福不滅何者罪對無性無性是能治罪是所
治故見無性時罪即滅福對無性無性是能生福
是所生故見無性時福廣大也以能生見前故故
金剛經云無住相布施福德如虗空等。
△普賢觀
經及隨好品具二種懺。
△觀經中明晝夜精勤禮
十方佛即是事懺。
△觀心無心從顛倒想起若欲懺
悔者端坐念實相斯則理懺。
○鈔普賢觀經下二
引二經雙明二懺於中二一雙標二經具二懺二
各別引文證成文中又二一引普賢觀經二引隨
好品今初也此經令晝夜六時對十方佛普賢菩
薩遍懺六根即事也後令觀心(如疏)即理也今常
用者一切業障海皆從妄想生若欲懺悔者端坐
念實相(理也)眾罪如霜露慧日能消除(通明一懺之功用也)
是故應至心勤懺六根罪(事也)即此經後總偈也
皆事理雙明。
△隨好品中等眾生界善身語意業
悔除諸障即是事懺。
△觀諸業性非十方來止住
於心從顛倒生無有住處等即是理懺。
○鈔隨好
下引隨好品也此品經文歎隨好功德明佛為菩
薩時足下有隨好放光照億那由他佛剎微塵數
諸世界阿鼻眾生遇之生兜率天天鼓發聲令彼
懺悔文有四段一令發阿耨菩提心為懺行之本
二令淨三業為能懺體三明所滅之罪即列四障
前巳具引四正明懺相即今疏引具足文云以盡
法界眾生數等身以盡法界眾生數等頭以盡法
界眾生數等舌以盡法界眾生數等身業語業意
業悔除所有諸障過惡既運三業而懺即當事也
然是全理之事以皆云盡法界等故疏觀諸業性
至理懺者連次經云時諸天子生大歡喜而問之
言云何懺除一切過惡(先巳教懺而復問者意明理懺為用心也)天鼓
告言菩薩知諸業不從東方來不從南方來不從
西方北方四維上下來而共積集止住於心(非先有體
從十方來顯空義也)但從顛倒生無有住處(釋空所以)菩薩如是
決定明見無有疑惑(上皆別觀業空也業為報障親因也)後有經文
對業觀報云諸天子如有頗梨鏡名為能照清淨
鑒徹與十方世界其量正等諸國土中一切山川
一切眾生所有影像皆於中現彼諸影像可得說
言來入鏡中從鏡去否答言不也諸天子一切諸
業亦復如是雖能出生諸業果報無來無去喻雖
有而無也謂像依鏡現像非去來報從業生何有
來去。
△事懺除末理懺拔根。
○鈔事懺除末等
者三雙結事理也因迷理而起惑業故理懺為根
源雙除之妙固不在言若難具者必須先訪善友
令解理懺何者根拔枝存容漸枯朽若枝盡而根
在千回斫而還生智者詳焉。
△若具足懺應須善
達逆順十心。
○鈔若具足懺下三廣明逆順用心
懺即天台止觀第四所說也於中三一總標二謂
先下別釋三對別品料簡。
△疏謂先懺十種順生
死心以為所治一妄計人我起於身見二內具煩
惱外遇惡緣我心增盛三內外既具滅善心事不
喜他善四縱恣三業無惡不為五事雖不廣惡心
徧布六惡心相續晝夜不斷七覆諱過失不欲人
知八虜扈抵突不畏惡道九無慚無愧不懼凡聖
十撥無因果作一闡提。
△從無始來若自及他無
不皆爾。
○鈔二中二一明所治順生死十心二明
能治逆生死十心今初也一妄計人我起於身見
者從無始來顛倒昏迷煩惱所醉妄計人我故起
於身見既執認四大為自身相即不了是虗幻常
生愛著欲以潤之因茲造諸過失也二由內具煩
惱外值惡友扇惑我心倍加隆盛三內外惡緣既
具能內滅善心外滅善事故於他善都無隨喜四
不喜他善則樂惡也五如好獵者於萬般禽獸總
帶殺心慳貪之者舉世資財無一不要事未必遂
而心常然也六前橫此豎七纔修一善則表白再
三積歲過非未曾上紙也八虜扈虜者掠也麤也
扈者䟦扈皆是不尊敬之貌也九無慚無愧者謂
不顧自法輕拒賢善目為無慚謂於自法無所顧
者輕拒賢善不耻過惡能障礙慚生長諸惡故以
為名不顧世間崇重暴惡名為無愧謂於世間無
所顧者崇重暴惡不耻過罪能障礙愧生長諸惡
故以為名十撥無因果作一闡提言一闡提者是
梵語具足應云一顛底迦此云斷善根莊嚴論說
闡提有二一時邊即暫時也以斷善根故無暫時
入圓寂之法二畢竟闡提即畢竟無有入涅槃法
斷善根巳久處惡道若得人身值遇善友但以人
天善根而成熟之正是五性宗中無種性有情也
二從無始下結顯生皆具謂諸有情與此十種順
生死流相應昏倒造惡如廁蟲樂廁不覺不知積
集重累不可稱計四重五逆極惡闡提生死浩然
而無際畔但是凡流總皆如是故疏云若自及他
無不皆爾。
△次起十種逆生死心從後翻破一
明信因果二自愧克責三怖畏惡道四不覆瑕玼
五斷相續心六發菩提心七修功補過八守護正
法九念十方佛十觀罪性空。
○鈔二次起下顯能
治逆生死十心也有二疏次起下初標也彼云今
欲懺悔應當逆此罪流用十種心翻除惡法次釋
一明信因果者謂先須分明信有因果決定孱然
業種雖久久不敗亡所以經云假使滿百劫所作
業不亡因緣會遇時果報還自受終無自作他人
受果精識善惡不生疑惑是為深信翻破第十作
一闡提心也二自愧克責者若欲放逸當自責之
鄙惡罪人無羞無耻習畜生法棄捨白淨天見我
屏處造罪是故慚天人見我顯處造罪是故愧人
以自翻破第九無慚無愧心三怖畏惡道者行者
當自思惟人命無常過於轉燭一息不還千載長
往幽途綿邈無有資糧苦海波深船筏安寄聖賢
呵責無所恃怙年事稍去風力不奢豈可安然坐
待酸痛又佛名經云若不懺悔者大命將盡地獄
惡相皆現在前當爾之時悔懼交至不預修善悔
何及乎當爾之時欲求一禮一懺豈可更得眾等
莫自恃盛年財寶勢力放逸自恣死苦一至不令
人知盛年壯色無得免者怖心起時如履湯火六
塵五欲不暇貪染如佛滅度一百年後波吒梨城
有王名阿輸柯(亦名阿育此云無憂)此王位當鐵輪深信佛
法毀諸外道集佛舍利遍閻浮提中起八萬四千
寶塔設廣大會供養阿羅漢三十萬餘有學聖人
數復倍此精進凡夫無量無數其諸所作不可稱
計其王有弟名毗多輸(此云除憂)深著邪見見諸外道
梵志於山林中修諸苦行五熱炙身等便生仰敬
復問梵志汝起煩惱不梵志答云我見諸染境時
內發欲火燒我身心王弟聞巳心生疑惑如此苦
行尚起情欲佛之弟子常修樂行何能於欲生厭
離耶又言釋迦弟子誑阿育王令作功德後王聞
巳為愍弟故遂設方便語大臣言我弟於外道生
信當以方便令其得入佛法中大臣答言作何方
便王言我今洗浴入彼浴室應脫天冠及衣服等
汝當以我服飾莊嚴我弟令登王座臣依王教王
入浴室巳其大臣等語王弟言若阿育王無後汝
當作王今者試戴天冠被天衣服及登王座語巳
即便與著令登王座大臣令登王座巳密往白王
王出見弟戴冠登座王語弟言我今未滅汝巳作
王即命行殺之人身著青衣被髮執鈴至王王語
殺者云我捨此弟汝可殺之是時便有多人執法
器杖而圍繞之大臣白王言是王親弟願王息怒
捨過王言緣是我弟於七日中暫與國事令其作
王待七日滿即當殺之即以種種伎樂及諸婇女
供給侍衛一切臣民皆往問訊行殺之人執刀門
立日日白王今一日巳過六日當死如是乃至六
日巳過餘一日在至第七日竟大臣諸人將王弟
共往阿育王所王問弟言汝七日為王百種伎樂
皆恣汝意無數眾人日日問訊呪願於汝汝好見
聞否弟答云我為畏死心怖懼故都不見聞復以
偈答。

我於七日中不見不聞聲不嗅不嘗味亦不覺諸
觸我身莊嚴具及諸婇女等思惟懼死故不知如
此事伎女歌舞聲宮殿及臥具大地諸珍寶初無
歡喜心以見行殺者執刀在門立又聞搖鈴聲令
我懷死畏死鐝釘我心不知妙五欲既著畏死病
不得安隱眠思惟死將至不覺夜巳過。

是時阿育王語其弟言汝於七日思畏死苦雖得
上妙五欲而不生愛出家之人於十二入思惟無
量生死無常云何而得起煩惱耶又復思惟諸地
獄苦及諸畜生更相殘害餓鬼飢渴眾苦所逼思
惟人中四方馳走初無安樂思惟天上壞敗之苦
如是五道身心之苦無有樂處觀此五陰無常苦
空無我不實譬如空村無有居民如是五陰皆空
無我以無常火燒諸世間佛諸弟子常作此觀云
何而得起煩惱耶復說偈言。

汝於七日中思惟生死畏而無有歡樂不起貪愛
心佛諸弟子等日日觀生死云何觀歡樂而起煩
惱心於飲食衣服及以臥具等思惟解脫法而不
起著心觀身如怨家三有如火宅思惟何方便而
得解脫之深樂解脫法不貪於五欲其心如蓮華
處水而不著王以如是善巧方便教化其弟弟因
回心合掌向王言我於今者歸敬如來及以法僧
而說偈言。

我今歸依佛佛面如蓮華天人所歸依無漏法及
僧時王見弟回心歸向三寶心大歡喜種種軟語
安存其弟其弟因茲供養三寶聽聞正法後得悟
巳辭王出家得羅漢果謂此王弟於七日中雖有
五欲及諸翫好之事為怖王故都不味著唯專憂
死是故行者功德資糧未辦莫著五欲怖懼當來
惡道如彼怖王如是方便調心進求善本以此翻
破第八不畏惡道也四不覆瑕玼者根露枝枯源
乾流竭若覆藏罪是不良人迦葉頭陀令大眾中
發露方等令向一人發露其餘行法但以實心向
佛像前改革如隱處有癕若覆諱不治則致於死
以此翻破第七覆藏罪心五斷相續心者若懺巳
更作如王法初犯得恕更作則重初入道場罪則
易滅更作難除巳能吐了云何再啖以此翻破第
六惡心相續晝夜不斷六發菩提心者謂菩提是
所求果德即無上菩提心是現在能求之心以發
是求菩提之心故名發菩提心也或可菩提名覺
即覺察覺悟也謂了諸煩惱過患不起放逸達本
心源慧光內燭也以起是心故名發菩提心昔由
不覺惡心遍布於一切境起貪瞋癡今起覺心照
之則知一切境本空即不起過失也又瑜伽論云
菩提心者大悲為體成佛正因智慧根本能破無
明業報等往昔為無智慧故遍惱有情今有慧兼
濟遍虗空界利益一切發此心故翻破前來第五
一切處起惡心也七修功補過者昔因三業造諸
過罪不計晝夜今以善身口意策勵不休匪移山
岳豈填溝壑以此翻破第四縱恣三業心也八守
護正法者此中分二先釋所護後明能護言所護
者即是正法正法即教理行果俱名正法教謂十
二分教理即二空真如及三性三無性等言行者
總指萬行果即三乘聖果菩提涅槃眾生流轉無
有始終蓋為不護當來果法況二轉依果理極真
常凡厥修行必須堅護將護果法先須護行果因
行剋故須護之將欲護行必須護其教理若迷正
理其行必邪理因教顯故須護教若存正理憑教
可尋教法隳張都無可託故須護也下明能護者
即守護二字守即是護堅守正法故名守護然人
能弘道法假人傳人在法存人亡法滅故須得人
護也此有其二一內護二外護內謂三乘聖賢出
家內眾皆能弘闡皆能護持外謂國王大臣等然
內眾但能弘教護行無力匡持外有王威方能護
法如仁王經說佛告波斯匿王我以是經不付比
丘比丘尼優婆塞優婆夷所以者何無王威力不
能建立是故汝等常當受持此令守正法者為昔
自滅善亦滅他善不自隨喜亦不喜他令人守護
諸善方便增廣令不斷絕勝鬘經云守護正法攝
受正法最為第一以此翻破第三無隨喜心也九
念十方佛者昔因親狎惡友信受其言令念十方
佛念無等慈作不請友念無等智信大導師欲違
生死之惡緣須順菩提之正路故須念佛然念佛
一門修行之要津攝心之關鍵因此略明念佛之
義言念者明記不忘為義體即是慧今名念者即
隣近彰名也然念佛不同總有四種一稱名念二
觀像念三觀想念四實相念且稱名念者如文殊
般若經云復有一行三昧若善男子善女人修是
三昧者速得佛菩提欲入三昧應處空閑捨諸亂
意不取相貌繫心一佛專稱名字隨佛方所端坐
正向能於一佛念念相續即是念中能見去來現
在諸佛念一佛功德無量無邊與一切佛功德無
二如是盡知恒沙諸佛法界無差別相阿難總持
多聞辯才百千等分不及其一等二觀像念謂觀
如來塑畫等像如大寶積經說佛本因中為大精
進菩薩因見比丘畫佛形像發心出家持畫㲲像
入山觀察觀察此畫像不異如來成就五通得普
光三昧見十方佛等三觀想念於中有二一明一
相於三十二相中隨觀一相皆滅重罪如觀佛三
昧海經說佛為父王說白毫觀但觀眉間白毫之
相右旋婉轉猶如秋月十稜成就內外通明如白
瑠璃筒亦如暗夜中明星觀成不成皆滅九十億
那由他恒河沙微塵數劫生死重罪常蒙攝授也
二明全身者如坐禪三昧經云若求佛道入禪先
當繫心念佛生身莫念地水火風山樹草木天地
萬類及諸餘法但念佛身處在虗空如大海清時
有金山王相好圓滿出無量清淨光明於此虗空
青色之中常念佛身便得十方三世諸佛悉在目
前若心餘緣還攝令住除無量劫罪四實相念亦
名法身謂觀自身及一切法真實自性文殊般若
云不生不滅不來不去非名非相是名為佛如自
觀身實相觀佛亦然等又云繫緣法界一相是名
一行三昧又智度論云不以色身及相好念以佛
身自無所有故以無憶故是為念佛又占察經云
思惟諸法平等法身一切善根中其業最勝又大
經云一切諸佛身唯是一法身念一佛時即一切
佛此之四等各隨根器從淺至深最後為妙以是
濟要是故略明於善友中最勝無過於佛由是翻
前順生死中第二外遇惡緣也十觀罪性空者如
前理懺也若不解此十心全不識是非云何懺悔
設入道場徒為勞苦涅槃經云若言勤修苦行是
大涅槃因緣者無有是處即斯意也。
△若具此者
無罪不滅。
△隨好品中具有能治今文之中含有
不具。
○鈔隨好下對他品料簡也言含有不具者
缺觀罪性空發菩提心二也所以闕此者以菩提
心是十種行願之本此修行願菩薩必先巳發菩
提心故性空是緣起之體行願必是無性之緣起
故故此經文不更別標也餘八有者如下文配。

△文二一舉所懺二一正舉。】

「菩薩自念我於過去無始劫中由貪瞋癡。」

【是惡業因。】

「△發身口意。」

【是造業具三業十支皆由三毒。】

「△作諸惡業。」

【即是業體有二三種。
○鈔發身口意是造業具者
唯識論云大乘三業皆思為體動身之思發語之
思及思當體皆言業也故知身等非即是業動身
等思方名三業故梵行品云身身業語語業意意
業行相各別身即渾濁臰惡死屍蟲聚等也身業
即行住坐臥屈伸俯仰等也語即風息吐納高低
清濁語業即起居問訊讚歎毀說等意即覺觀思
惟等意業即憂喜等所以身等但是造業之具如
工巧之業而錐刀等器不是業也疏有二三種者
有兩般三種也謂善惡不動是一般也現報生報
後報是二般也。
△一善惡不動今唯取惡。
△二現
生後今通此三。
○鈔善惡不動者此三即入六地
中罪等三行也彼經先說凡夫執我常求有無次
明三行之過云不正思惟起於妄計後辯三行體
相云罪行福行不動行彼疏釋云謂由迷異熟果
愚違正信解起感三塗惡業及人天別報苦業皆
名罪行由迷真實義愚不知三界皆苦妄謂為樂
起欲界業名福行四禪淨業名不動行故論云真
樂本有失而不知也彼經罪福之行即此善惡之
業疏今唯取惡者謂善不動但以迷心取相求有
者故成過患若離其病不除其法故此不懺若惡
業背理一向須改故此懺令滅也所以超公關鍵
中明性起緣起不同緣起法界通於善惡染淨性
起唯淨釋性起文云性者真如本性起者起於諸
法諸法者謂善法也善法順真所以約性而顯惡
法違理是故下明也問上言性起一切皆具如何
但約善說答以違順不同親疎不等故使言教有
殊何者以善調柔還同於性以性有力令所生之
果似因非異善既親從性生是故名為性起惡法
麤獷既無明所熏以屬疎故故名緣起以緣有力
能令果法似緣不別其猶穀芽假土生巳土肥芽
肥土瘦芽瘦相狀容儀隨緣自類終無改轉因緣
同時位別親疎懸隔各殊是故果屬因緣故有似
不似也由此諸義故此經文但悔惡業此義亦如
前所引六地中明起三行之過經文意也疏二現
生後有者第二三種業也佛名經云六道形類不
同皆是業力所作凡夫之人多於此中好起疑惑
何以故現見世間行善之者觸向轗軻行惡之人
是事諧偶致使愚人謂言善惡無分我經中說言
有三種報一者現報二者生報三者後報且現報
者現世作善惡即現身受苦樂報生報者今生作
善惡次一生受報後報者次二三生乃至未來多
生受報疏今通此三者三報皆懺也。
△三三合九
種從三煩惱起即其義也。
○鈔三三至煩惱起者
三三者身等三具善等三業現等三報也言合九
者前後不相捨離也從三起者本由貪等三毒起
也。

△二顯多。】

「無量無邊若此惡業有體相者盡虗空界不能容受。」

【顯其廣多也以無形故不見相貌有則溢空。
○鈔
無形至溢空者佛名經云獨頭無明為煩惱種無
始受身巳來經無量劫則劫不可數一一劫中受
種種身則身不可數於一一身造種種業則業不
可數故此云若有體相者盡虗空界不可容受據
理而言若懺此業清淨者所獲功德亦盡虗空界
不能容受以敵對相翻一一即真功德故故婆沙
論說懺悔功德云此一念善有形色者大千世界
不能容受彼論但指一化之境且以大千為量量
雖通局意不勝此也故以一念懺悔功德便與無
量劫所造之業分量齊等如一暗室中須臾燈光
之明所遍分量便與此室千年之暗分量齊等。
△
此即通說順流十心。

△二辯懺相二一正釋其相。】

「我今悉以清淨三業。」

【明懺業具也。
△昔因三業無惡不為今以三業一
時齊懺。
△謂虔恭胡跪口陳辭句。

△二明所對境。】

「徧於法界。」

【徧者略有二意一昔所造罪心事徧布故今懺悔
亦須周徧。
△二稱法性故何罪不除下正辯所
對。】

「△極微塵剎一切諸佛菩薩眾前。」

【即念十方佛翻昔惡友。
○鈔即念佛者指前第九
心也。】

「△誠心懺悔。」

【簡不至心緩縱情慮罪不滅故。
○鈔緩縱情慮罪
不滅者佛名經云生如是七種心巳緣想十方諸
佛賢聖擎拳合掌披陳至到慚愧改革舒歷心肝
洗蕩腸胃如此懺者亦何罪而不滅亦何障而不
除若復不爾悠悠緩縱情慮徒自勞形事將何益。

△懺悔即含自愧剋責怖畏惡道不覆瑕玼。】

「△後不復造。」

【即斷相續心。
○鈔即斷者指前第五心。】

「△恒住淨戒一切功德。」

【即修功補過匪移山岳豈填溝壑。
○鈔即修功者
指前第七心。
△總此懺者以明識因果善惡影響
故亦即守護正法。
○鈔明識因果者指前第一心
疏亦即守護正法者指前第八心智度論云言正
法滅者謂修行滅今意云若不懺悔即修行滅是
不護正法今懺悔業清淨則修行不滅為守護正
法也。

△三總結無盡。】

「如是虗空界盡眾生界盡眾生業盡眾生煩惱盡我
懺乃盡而虗空界乃至眾生煩惱不可盡故我此懺
悔無有窮盡念念相續無有間斷身語意業無有疲
厭。」

【△第五隨喜功德三一牒名。】

「復次善男子言隨喜功德者。」

【疏由昔不喜他善故今隨喜為慶悅彼。
△除嫉妬
障起平等善。
○鈔第五隨喜行者隨所見善而歡
喜也十住婆沙云所有布施福持戒修禪慧從身
口意生去來今所有習學三乘人具足一乘者無
量人天福皆隨而歡喜別果報中得大眷屬翻嫉
妬障故也。
△然餘處隨喜在勸請後謂先滌身器
次欣法雨後攝他同巳回向三處故為此次。
△今
明隨喜是懺中別義事勢相連故先明之平等廣
大方堪聞法。
○鈔然餘至聞法者對十住婆沙料
簡次第不同也文中二初舉彼次之意初兩句標
次謂先滌下四句列一懺悔二勸請三隨喜四回
向故為此次者結成也後今明下明此次之意言
懺中別義者懺除嫉妬故廣大者自他無二故。

△二釋相文四一喜如來善。】

「所有盡法界虗空界十方三世一切佛剎極微塵數
諸佛如來。

△從初發心為一切智勤修福聚不惜身
命。

△經不可說不可說佛剎極微塵數劫。

△一一劫
中捨不可說不可說佛剎極微塵數頭目手足如是
一切難行苦行。

△圓滿種種波羅蜜門。

△證入種種
菩薩智地。

△成就諸佛無上菩提。」

【○鈔從因至果為一切智者為智修福方是佛因
捨不可至手足者舉內財之難尚捨則身外財可
知也如心地觀經說佛於往昔行難行苦行為凡
夫時作雪山童子為求半偈棄捨全身薩埵王子
捨身救虎為六牙象王自投獵者作圓滿福智王
施眼睛為金色鹿王捨身求道作慈力王施五夜
叉作莊嚴王施妻無吝為最上身菩薩施頭目髓
腦如是一切難行苦行等廣如菩薩本行經等說
也又法華經云觀三千大千世界乃至無有如芥
子許非菩薩捨身命處言圓滿種種波羅蜜門者
六度十度乃至八萬四千波羅蜜門也諸度尚圓
況檀那中豈不兼於內身乎故知上且偏舉難者
也證入種種菩薩智地者即十地也亦前明福此
明智二嚴具備也。】

「△及般涅槃分布舍利。」

【○鈔遺形普濟言般涅槃古譯云入滅總有四種
如下所引此即應滅謂眾生無感應盡還源大悲
熏修分布舍利普使群情滅罪生福也言分布舍
利者如西域記說如來寂滅人天悲感盛七寶棺
千􂎬纏身設香華建幡蓋末羅之眾奉轝發引前
後道從北度連河盛滿香油積多香木縱火以焚
二氎不燒為諸眾生分散舍利唯有髮爪儼然無
損八國之王備四兵至遣直性婆羅門謂拘尸力
士曰天人導師此國寂滅故自遠來請分舍利力
士曰如來涅槃甚為苦事滅世間明導喪眾生慈
父如來舍利自當供養徒疲道路終無得獲時諸
大王遜辭以求既不相允重謂之曰禮請不從兵
威非遠直性婆羅門揚言曰念哉大悲世尊忍修
福善彌歷曠劫想所具聞今欲相凌此非宜也今
舍利在此當均八分各得供養何至興兵諸力士
依其言即時均量欲作八分帝釋謂諸王曰天當
有分勿得力競阿那婆答多龍王文隣龍王毉那
鉢羅龍王復作是議言無遺我曹若以力者眾非
敵矣直性婆羅門曰勿喧諍也宜共分之即作三
分一諸天二龍王三人間八國重分天龍人王莫
不悲感人間天上各將歸於本處建塔供養後因
無憂王位當鐵輪使諸鬼神分之以為八萬四千
寶塔大唐國內除佛牙外有十九塔如是分布皆
為利益一切眾生如無上依經說若得如來身分
如芥子許一瞻一禮千返生於大梵天上受諸快
樂廣如闍維經說故云分布等也。】

「△所有善根我皆隨喜。」

【△二喜諸趣善。】

「及彼十方一切世界六趣四生一切種類所有功德
我皆隨喜。」

【○鈔二明六趣四生善中言六趣者趣謂趣向求
生者所趣向處也言六者數義一地獄二畜生三
餓鬼四修羅五人六天言地獄者以多在下故故
聖義名為地獄梵云那落迦正理論云那落云人
迦名為惡人多造惡墮落其中由是之故名那落
迦趣即是增上苦處也言畜生者正理論云傍生
以傍行故故以為名今言畜者自人畜養攝不盡
故言餓鬼者多希求故又性多怯劣形體瘦悴故
言阿修羅者正云阿蘇落正理釋云素落名天是
自在義無天實德名阿素落言人者心多增上慢
或多思慮故名為人天者威德尊高神用自在名
之為天等也四生者如下自明。

△三喜二乘善。】

「十方三世一切聲聞及辟支佛有學無學所有功德
我皆隨喜。」

【○鈔三明二乘善中言聲聞者聲謂聲教因聞聲
教悟四諦理起七方便謂五停心觀別相念觀總
相念觀燸頂忍世第一是為七經說資加二位道
火現前得入見道斷三界四諦下八十八使分別
惑盡得須陀洹果次斷三界九地俱生四惑謂貪
瞋癡慢上二界除瞋三界共有十使分九地斷每
地九品共有八十一品三界共斷欲界九品斷至
五品名二果向第六品盡名一來果謂一往天上
一來人間或反於此斷下二品名三果向斷三品
盡名不還果更不來於欲界故次斷上二界八地
七十二品修惑斷至七十一品名阿羅漢向斷七
十二品盡阿羅漢果此上四果皆因聞教故總曰
聲聞三果四向皆名有學阿羅漢果名為無學此
有三種一聲聞聲聞因果俱同故二緣覺聲聞因
是緣覺果成聲聞三菩薩聲聞因是菩薩果成聲
聞也言及辟支佛者此云獨覺獨一覺故亦名緣
覺從緣生覺故此有二種一麟喻二部行謂觀外
物因生覺解自得道果猶如麒麟獨一角故故名
麟喻出無佛世以神通化物也若部行者即因聞
解生悟解無性或於十二因緣作四諦觀四十四
智而得菩提或因觀老死推因審因三世觀之及
一法住共成七智約十一支作七十七智觀而得
菩提名為緣覺唯一果向名為有學辟支佛果名
為無學此有三種一緣覺緣覺因果俱同故二聲
聞緣覺因是聲聞果成緣覺三菩薩緣覺因是菩
薩果成緣覺此上二乘與佛如來同證解脫有大
功德能與眾生作大福田故令隨喜也。

△四喜菩薩善。】

「一切菩薩所修無量難行苦行志求無上正等菩提
廣大功德我皆隨喜。」

【△疏謂隨喜四類以攝諸善佛為最勝所以先明
餘之三類從劣向勝。
○鈔後校量勝德文中三一
會四類次第勝劣合宜佛為下是華嚴宗中詮法
次第例多如此初發心時便成正覺直造最勝然
却從十住乃至十地等覺即從劣漸勝也意顯頓
悟漸修之相也二顯自益深引他為證有二初引
大品經。
△大品經中隨喜品明大千海水一毛破
為百分渧取海水可知其數隨喜之福不可知數
故結無盡等虗空界。
△法華隨喜展轉至於第五
十人尚難校量何況最初。
○鈔大品下經云復次
憍尸迦三千大千國土滿中海水取一髮破為百
分以一分髮滴取海水可知滴數是隨喜福終不
可數知故結無盡下指自當經益深也二引法華
證即第六卷中隨喜功德品第十八也經云爾時
彌勒菩薩白佛言世尊若有聞是法華隨喜者得
幾所福佛答云從會中聞隨喜至於餘處轉說至
第五十人其第五十人聞巳隨喜功德今當說之
若四百萬億阿僧祇世界六趣四生充滿其中有
人求福一一眾生與閻浮提金銀七寶乃至象馬
車乘奴婢人民宮殿樓閣等如是布施經八十年
後以佛法而訓導之總令得四沙門果是大施主
所得功德寧為多不彌勒云若是施主但施眾生
一切樂具功德無量何況能令得阿羅漢果佛答
云如上功德不如是第五十人聞法華經一偈隨
喜功德百分不及一乃至筭數譬喻所不能知何
況最初於會中聞而隨喜者其福復勝無量無邊
阿僧祇不可得比彼既如此有廣大益今此隨喜
亦復如是。
△此隨喜如來權實功德故佛最勝。

○鈔三彰自所喜重明佛勝此隨喜如來等者即
簡異大品法華隨喜法也言權實者諸佛功德不
出權實二位攝盡也且通途論之佛身及佛所修
因行皆有權實如佛三身中法報二身是實變化
身是權又佛所證菩提涅槃亦通權實法報二身
菩提是實化身菩提是權又涅槃有三種性淨圓
淨涅槃是實方便淨涅槃權假此唯就佛所證果
論若約佛從凡至聖所起功用自利利他門中亦
有權實且如凡夫初悟時始自十信初心終妙覺
位於其中間經不可說不可說佛剎極微塵數劫
施為種種難行苦行自利利他等則權實俱有何
以謂六度十度有為萬行一一真修故則是其實
若為度眾生隨根誘接亦有權假也何以不施方
便權巧誘之彼難回故若約示生王宮從初發心
踰城學道種種苦行乃至樹下成大菩提說法利
生等則是權也若言分布舍利者唯是權假也此
意說從因至果始終相收該羅本末都來總指也
故經云從初發心等斯乃佛之功德若深若淺若
實若權凡所施為皆難可測唯佛與佛餘無知也
又況華嚴經所說真應相即分圓全收體用無礙
者也故宜佛為最勝也。

△三總結無盡。】

「如是虗空界盡眾生界盡眾生業盡眾生煩惱盡我
此隨喜無有窮盡念念相續無有間斷身語意業無
有疲厭。」

【△第六請轉法輪三一牒名。】

「復次善男子言請轉法輪者。」

【疏即是勸請除謗法障起慈善根。
○鈔第六法輪
行門中分三先標名中略明轉法輪義通途要
知先明所轉法輪略以八門分別一釋名義二辯
體性三種類四轉相五分齊六轉處七轉時八轉
主今初釋名義者於中有二一約所轉二就能轉
且初言法者軌持義通教理行果輪者所成義大
小乘別且小乘二部通明五義一速疾義如輪王
輪有速疾轉義今聖智起時一剎那間有速疾之
用也二有取捨義如輪王輪捨東洲取南洲等聖
智亦爾捨苦諦取滅諦等三降伏義如輪王輪若
未伏者即能伏之聖智若生能斷煩惱等四鎮巳
伏義如輪王輪盡皆歸伏輪亦常行鎮之今明見
道雖斷盡分別煩惱更作觀智令障轉遠如覆障
法五上下轉義如輪王輪有上下轉義今明聖智
三界上下斷煩惱也即苦法智忍苦法智斷欲界
惑苦類智忍苦類智斷上界惑證無為理具此五
義名為法輪若約大乘輪有四義一圓滿義具轂
輻輞三故二摧壞義螗蜋拒轍輪能摧之聖道現
前能摧煩惱也三鎮遏義即相見道更作觀行鎮
伏煩惱倣法假施設也四不定義即從見道入修
道修道入無學自既證巳即起慈心度諸眾生令
同所證也二就能轉即展轉傳授義謂過去佛傳
至現在未來佛等能所合故名轉法輪也二明體
性者大小乘通以八聖道為體(言八聖道者一正見二正思惟三正
語四正業五正命六正精進七正念八正定等)具轂輻輞三故而配法即
別小乘以正語正業正命三法為轂(又小乘以戒為先由持戒
故能引生善法)即以正見正思惟正念正精進四法為輻
將正定一法為輞(即定能攝緣諸法故)大乘即以正見正思
惟二法為轂(緣大乘以正見為先)即將正語正業正命三法
為輻(以有正見故能持於戒也)即將正念正定正精進三法為
輞(念是定學跡以有正念故能引生定也精進即能遍策諸行也具上功德故以為輞也)大
小乘配屬雖別然同以八聖道為體也三明種類
有三小乘四諦若約能知亦四謂眼智明覺眼即
總觀餘三如次別觀過去未來現在苦等又一一
轉中皆生六益謂眼智明覺通生慧生如婆沙云
一一轉時各別發生眼智明覺俱舍疏中引此論
釋彼以見道十五心中法忍名眼法智名智類忍
名明類智名覺如彼疏亦引婆沙但名義釋眼是
觀見義智是決斷義明者顯了義覺者警察義更
加通生慧生通是除障義慧是簡擇義此即各就
一說也二三乘中三轉四諦通三機約初教也三
一乘準下文有十諦差別然盡總以無盡法界為
一大法輪海常無休息也四明轉相有二一為自
三轉一印相轉在見道印者不錯謬義謂此是苦
如實了知此苦聖諦乍可令日輪冷月輪熱不可
轉易此苦聖諦令成於樂即如實了知是苦不虗
也餘三準此二應作轉亦名應修轉在修道既知
巳即須修也作法者謂此是苦須厭此是集須斷
此是道須修此是滅須證由未遍知應遍知苦聖
諦餘三例然三巳作轉在無學道謂此是苦我巳
厭此是集我巳斷此是道我巳修此是滅我巳證
也二為他三轉者一示相轉即指示四諦法相令
知謂此是苦等令入見道也二勸修轉亦名勸知
轉既知巳即勸令修謂此是苦汝應知等令入修
道三名引證轉亦名作證轉謂此是苦汝巳知等
令入無學道故淨名云三轉法輪於大千其輪本
來常清淨天人得道此為證三寶於是現世間三
乘皆同此說但義理差別準大品經既言鹿園轉
法輪時無量眾生發菩提心無量眾生得初地等
無量一生菩薩一時成佛此亦應同彼三轉是通
非別不可別配若依一乘轉無盡稱法界法輪與
所被機同一法界無二無別法爾常恒無斷徧益
五明法輪分齊若小乘中佛說四諦名為法輪若
說世語即非法輪若三乘中佛一切語及身威儀
皆入法輪無不益生故若一乘中通三世間俱入
法輪一切眾生語言亦如法輪經云能令三界所
有聲聞者皆是如來音六轉處小乘唯一娑婆百
億鹿苑等處三乘或百億或千百億或恒沙為一
化境一乘遍通樹形乃至華藏及一切塵中帝網
重重具足主伴七轉時小乘三乘或二七三七或
六七或七七或一年等此竝是末教隨機見聞耳
一乘本教要在初時第二七日更無異說仍攝前
後若無量劫念念無間亦各攝彼前後際劫重重
無盡八轉人小乘主為釋迦生身及化身佛伴謂
聲聞弟子唯益小機等三乘主即三身伴聲聞菩
薩弟子通被三機一乘主即十身伴即普賢等亦
重重無盡唯被圓機或通一切即五種所為如前
機感中巳辯。
△聲聞自度但懺而巳菩薩愍眾故
須勸請請佛普雨必自他霑洽。

△二釋相二一舉所請境。】

「所有盡法界虗空界十方三世一切佛剎極微塵中
一一各有不可說不可說佛剎極微塵數廣大佛剎
一一剎中念念有不可說不可說佛剎極微塵數一
切諸佛成等正覺一切菩薩海會圍繞。」

【○鈔所請境中經文分二先標所遍處後舉所請
人處中有兩重無盡言一一各有不可說等者此
中具有二種無礙一一多無礙二小大無礙所以
然者謂以性融相故爾二人中有果人因人諸佛
即果菩薩即因言念念有不可說等者意在境寬
能請無邊故其所現身應如第一門中說一念尚
然況經多劫。

△二正明請法。】

「而我悉以身口意業種種方便殷勤勸請轉妙法輪。」

【○鈔正明請法中經言種種方便殷勤勸請者如
我釋迦世尊初成正覺住多演林獨坐入定觀察
世間思惟所證甚深難解唯佛乃知若為人說彼
不能達徒施無益而默然住復念諸佛常得梵王
勸請方轉法輪念是事巳放白毫光遠照三千大
千世界時娑婆世界主螺髻梵王承佛威神作念
往請即告梵眾言世間有情善減惡增佛成正覺
默然無所說故我宜往請即與六十八拘胝天眾
往詣佛所作禮旋遶住立具以損益白佛唯願哀
愍為轉法輪後以偈讚殷勤勸請時佛默然梵供
養巳忽然不現是時如來欲令世間尊重法故甚
深妙法得開顯故思惟我法深妙非分別能解不
如不說是故默然梵知聖止詣憍尸迦勸令同請
時梵釋天眾共至林中禮巳三遶住立一面說偈
重請世尊降伏諸魔冤其心清淨如滿月願為眾
生從定起以智慧光照世間如來猶默時大梵王
即從坐起偏袒右肩胡跪合掌以偈重請如來今
巳降魔怨智慧光明照一切世間根熟有堪度唯
願世尊從定起佛告大梵王我法深妙窮極寂靜
若為人說彼不能解梵釋聞巳忽然不現梵於異
時忽念世間魔界增劇重詣勸請即說偈云摩伽
陀國多諸異道因邪見故種種籌量唯願牟尼為
開甘露最清淨法令其得聞佛所證法清淨離垢
至於彼岸無增無減於三界中超然特尊如須彌
山顯于大海常於眾生起哀愍心而救濟之云何
棄捨幸以法光除諸暗冥唯佛大慈不捨本願如
師子吼如天雷震為眾生故轉於法輪爾時世尊
以佛眼觀見諸有情上中下根定不定聚如來爾
時觀不定聚眾生起大悲心作如是言我本欲為
此等眾生轉於法輪故出現於世又為梵王請故
即以偈頌告梵王言我今為汝請當雨於甘露一
切諸世間天人龍神等若有清淨者聽受如是法
梵王聞巳歡喜禮足繞無數匝忽然不現爾時地
神告空神言佛受梵請欲轉法輪哀愍利益安樂
無量諸眾生故念頃轉至有頂皆知時有四護菩
提樹神一名愛法二名光明三名樂法四名法行
禮足白佛當於何處轉於法輪如來告彼言於波
羅奈仙人墮處鹿野苑中天白佛言彼地非勝何
於彼轉佛言舉要言之往昔九萬一千俱胝諸佛
皆往是處轉正法輪一切甚深微妙之法皆從中
出故此常為天龍守護是故於彼轉正法輪時佛
作念誰應先度即念二仙彼又巳滅即念五俱輪
合先得度即入定觀察乃見此五人在鹿野苑如
來即往波羅奈城至鹿野苑五人共議悉達狂人
無有志耐若來此處不應興起及佛至巳奔速來
迎如來見巳即為說法轉大法輪於是三轉四諦
十二行法輪時憍陳如最先領解相次五人皆得
道果於是三寶出現世間皆申勸請一切諸佛悉
皆如是也問既約圓宗一切無非法輪念念常轉
今要請者蓋以情迷起念滯於色聲既五音令人
耳聾即不聞圓音遍演故須請也有隨緣請有稱
性請隨緣可知稱性請者須恒悟一切聲如空谷
響緣起無性非斷非常一一全真無非法界既聞
無所聞即終日聞法心觀如此是請轉法輪故出
現品法輪章中云知聲如響而請轉法輪了於諸
法真實性故於一音中出一切音而轉法輪畢竟
無主故又云欲知如來所轉法輪應知如是法輪
所出生處佛子如來隨一切眾生心行欲樂無量
出若干音聲而轉法輪釋曰既隨眾生之心即知
願請轉法輪須令自心稱法心若不稱亦不聞故
故藏和尚緣起章第六請轉法輪門中云由一切
諸佛唯智唯德菩薩即以窮法界之智而請佛說
法是故一切諸佛無不雨大法雨然菩薩唯願唯
行諸佛即以甚深願力而加所請是故菩薩無不
獲於大益當知菩薩常請諸佛常說未曾失時也。

△三總結無盡。】

「如是虗空界盡眾生界盡眾生業盡眾生煩惱盡我
常勸請一切諸佛轉正法輪無有窮盡念念相續無
有間斷身語意業無有疲厭。」

【△第七請佛住世三一牒名。】

「復次善男子言請佛住世者。」

【即是勸請中別義。
○鈔偈云十方一切佛若欲捨
壽命我今頭面禮勸請令久住釋曰眾生心淨見
佛常住眾生心垢見佛捨命佛無生滅隨機見殊
故知心淨觀佛佛則常住為真勸也。

△二釋相。】

「所有盡法界虗空界十方三世一切佛剎極微塵數
諸佛如來。

△將欲示現般涅槃者。

△及諸菩薩聲聞
緣覺有學無學。

△乃至一切諸善知識。

△我悉勸請
莫入涅槃。

△經於一切佛剎極微塵數劫為欲利樂
一切眾生。」

【○鈔初別標如來中先釋涅槃後明示般言涅槃
者具云般涅槃那古譯為入滅息息即是滅故但
云入滅或云滅度即滅障度苦也準涅槃疏中滅
義有四一事滅二德滅二應滅四理滅言事滅者
事謂生死因果事相滅生死故名為事滅言德滅
者此有其二一若以緣修名德至果捨修名為德
滅滅彼緣修故二真德為德即無性可取無相可
捨以佛真德離性相故言應滅者隨化世間示滅
有因現亡身智以應盡還源名為應滅言理滅者
此亦有二一是相空妄相諸法空無有實妄心所
取體相俱無二是真空如來藏中恒沙佛法離相
離性名之為空此體有相無真即不空空即不有
不空不有即是涅槃總名理滅滅義雖眾要唯此
四四滅之中理滅為本由見相空成前事滅由見
真空成前德滅依體起用便有應滅由此理滅具
二種空故以理滅為三滅本具四滅故名為涅槃
廣如彼說新云波利匿嚩喃翻為圓寂謂義充法
界德備塵沙故稱圓體窮真性妙絕相累故云寂
又法爾無缺故稱圓體自真常故稱寂(此約性淨涅槃也)
又萬德成滿故稱圓眾類永寂故云寂(此約方便淨涅槃)
又化用周普故稱圓用而常寂故云寂(此約應化涅槃也)
然此涅槃有其多義或云一種謂大般涅槃或有
其二謂性淨方便淨或有三種謂性淨圓淨方便
淨又有三種一性淨二方便淨三應化或說有四
即前四滅此上諸義總曰涅槃若依唯識論等通
說涅槃有其四種一自性清淨涅槃謂真如之性
無始時來本自清淨雖有客塵而不能染故曰性
淨在有情身即名佛性在無情界即名法性以本
性清淨故以為名二有餘依涅槃謂諸聖人斷盡
煩惱止有餘殘苦依身在由證無為煩惱障盡離
諸囂動寂靜安樂故號涅槃唯識論云謂即真如
出煩惱障雖有微細苦依未盡而障永寂故名涅
槃三無餘依涅槃謂諸聖人厭苦欣寂灰身滅智
餘迹既泯故名涅槃唯識論云謂即真如出生死
苦煩惱既盡餘依亦滅二障永寂故號涅槃四無
住處涅槃謂即真如出所知障大悲般若常相輔
翼由斯不住生死涅槃利樂有情窮未來際用而
常寂故名涅槃初一通凡及聖次二通三乘後一
局大乘廣如諸論所說也後明示般於中先解般
字後明示現今初言般者名入涅槃經疏解入義
有三一就真以論息妄歸真從因趣果故名為入
此解通因果二據化辯入示滅有因現亡身智名
之為入三就真應相對以辯入息化歸真故名為
入此解在果也言示現等者問諸佛何故示現入
於涅槃耶答如大經離世間品云作佛事巳觀十
種義示般涅槃所謂示一切行實無常故示一切
有非安隱故示大涅槃是安隱處無怖畏故以諸
人天樂著色身為現色是無常法令其願住淨身
故示無常力不可轉故示一切有為不隨心住不
自在故示一切三有皆如幻化不堅牢故示涅槃
性究竟堅牢不可壞故示一切法無起而有聚集
散壞相故佛子諸佛世尊作佛事巳所願滿巳轉
法輪巳應化度者皆化度巳有諸菩薩應受尊號
咸記別巳法應如是入於不變大般涅槃言善知
識者離世間品中明十種善知識經言佛子菩薩
摩訶薩有十種善知識何等為十所謂令住菩提
心善知識令生善根善知識令行諸波羅蜜善知
識令解脫一切法善知識令成熟一切眾生善知
識令得決定辯才善知識令不著一切世間善知
識令於一切劫修行無厭倦善知識令安住普賢
行善知識令入一切佛智所入善知識等也言我
悉勸請等者如涅槃經說我佛世尊臨涅槃時以
佛神力出大音聲隨其類音遍告一切今日如來
應正偏知憐愍眾生覆護眾生等視眾生如羅睺
羅為作歸依屋舍室宅大覺世尊將欲涅槃一切
眾生若有疑者今悉可問為最後問爾時世尊於
晨朝時從其面門放種種光其光雜色遍照大千
佛之世界乃至十方其中眾生遇斯光者罪垢煩
惱一切消除是諸眾生見聞是巳心大憂愁同時
舉聲悲啼號哭鳴呼慈父痛哉苦哉舉手拍頭搥
胸叫喚涕泣哽咽大地山海皆悉震動時諸眾生
共相謂言且各裁抑莫大愁苦當即往詣拘尸那
城力士生地到如來所頭面禮敬勸請如來莫般
涅槃住世一劫若減一劫互相執手復作是言世
間空虗眾生福盡不善諸業增長出生仁等今當
速往速往如來不久必入涅槃是時便有四十八
眾各齎供具來詣雙林時娑羅樹間吉祥福地縱
廣三十二由旬大眾充滿無空缺處作大供養佛
皆不受五色口光出巳復沒天人大眾見地大動
又見光沒身毛皆豎同聲哀泣說偈勸請。

稽首禮調御我等今勸請遠離於人僊故無有救
護今見佛涅槃我等沒苦海愁憂懷悲惱猶如犢
失母貧窮無救護猶如困病人無醫隨自心食所
不應食眾生煩惱病常為諸見害遠離法醫師服
食邪毒藥是故佛世尊不應見捨離如國無君主
人民皆饑餓我等亦如是失陰及法味今聞佛涅
槃我等心迷亂如彼大地動迷失於法力大僊入
涅槃佛日墜於地法水悉枯涸我等定當死如來
般涅槃眾生極苦惱譬如長者子新喪於父母如
來入涅槃如其不還者我等及眾生悉無有救護
如來入涅槃乃至諸眾生一切皆愁怖苦惱集其
心我等於今者云何不愁惱如來見放捨猶如棄
涕唾譬如日初出光明甚暉焰既能還自照亦滅
一切暗如來神通光能除我苦惱處在大眾中譬
如須彌山。

復以種種譬喻殷勤勸請佛亦安慰而為說法法
應如是也問諸佛菩薩利物為心住世益多故須
勸請聲聞緣覺不能利他自求涅槃何須勸請答
親斷煩惱證生空如住持佛法利益彌廣且聲聞
益物者如空生鶖子處處請問大乘思勝滿慈所
在激揚妙理飲光及與慶喜結集三藏遺文賓頭
盧等應真住持能多利物既有斯勝益故須請也
又緣覺利物者出無佛世以神通攝生供養者現
世他身獲果無盡且如善住天子昔曾供養辟支
佛得生忉利天宮因感空聲來報由斯得免七返
惡道之身又金色王十二年大旱國人罄盡糧儲
因供養緣覺一飡現世滿殊常之願皆能利物盡
有益生功德尤多故須勸請也問二乘聖者斷惑
證如益物功高故須勸請諸善知識復是何人有
何功能亦令勸請答如涅槃經德王品說善知識
者謂佛辟支佛聲聞人中信方等者何故名為善
知識耶善知識者能教眾生遠離十惡修行十善
以是義故名善知識又復如法而說如說而行自
遠十惡亦令他離自行菩提亦令他行名善知識
又自行施戒聞慧亦令他行名善知識又不能自
樂常為眾生不訟他短常說善事名善知識如大
船師善渡人故諸佛菩薩亦復如是度盡眾生出
生死海名善知識故須勸請問諸佛如來法爾常
現無盡身雲遍說遍益即佛本住世云何更言請
佛住世耶答然佛出世及般涅槃相對辯者有其
二意一約實義二約對機實義有三謂圓宗中三
諦釋也一緣性即空之真諦則非出非般故大品
偈云如來不出世亦無有涅槃二法界緣起之俗
諦則念念處處而出現念念處處而入滅出現品
成正覺章中云佛子應知自心念念常有佛成正
覺何以故諸佛如來不離此心成正覺故如自心
一切眾生心亦復如是悉有如來成等正覺又云
得一切智大悲相續救度眾生即念念出現也又
云當知無有少許處空無佛身何以故如來成正
覺無處不至故即處處出現也入滅者即上遍一
切處出現之佛身約隨相有為義邊念念即生即
滅四相同時今謂以生即滅為念念處處而入涅
槃也三約法界實體第一義諦即常住世或常涅
槃寂而常照為住世照而常寂為涅槃也二約對
機者機緣感則菩提樹下而出現機緣盡則雙林
樹間而入滅故出現品涅槃章中云佛子諸佛如
來為令眾生生欣樂故出現於世欲令眾生生戀
慕故示現涅槃今既要菩薩行願勸請令住世即
當第二對機門也佛本常住而云請住世者眾生
心垢業惡不見如來設有心開解發曾得見佛而
情識昧習氣忽起還不現前故今勸請者但依智
離識常作佛觀心清智明即常見佛不曾涅槃若
瞥爾起心塵勞相續觀智間斷即不見佛名佛滅
度也故出現品涅槃章中云如來常住清淨法界
隨眾生心示現涅槃佛子譬如日出普現世間於
一切淨水器中影無不現或一處器破則不現影
佛子於汝意云何彼影不現為日咎否答云不也
但由器壞非日有咎佛子如來智日亦復如是普
現法界無前無後一切眾生淨心器中佛無不現
心器常淨常見佛身若心濁器破則不得見釋曰
法身無像故無器而不形聖智無心故無感而不
應像非我有自彼器之虧盈心非我生豈普現之
前後持戒器破定水無依菩提器破智水寧止無
信清珠故心水渾濁何由見佛又解緣起章中明
佛出世間門中云非是佛身潛隱而不出現或無
智者則云佛不出世當知未曾有世間而佛不現
者此現與不現由有智與無智非佛行藏而有出
沒但常照一真法界則一切諸佛常現在前故知
請佛當淨其心也即同維摩經欲得淨土當淨其
心又心淨即佛土淨云云。
△標從勝說但請如來。

△釋從通意三乘皆請。

△三總結無盡。】

「如是虗空界盡眾生界盡眾生業盡眾生煩惱盡我
此勸請無有窮盡念念相續無有間斷身語意業無
有疲厭。」

大方廣佛華嚴經普賢行願品別行疏鈔卷第四

大方廣佛華嚴經普賢行願品別行疏鈔卷第五
敕太原府大崇福寺沙門澄觀撰別行疏
圭峯草堂寺沙門宗密述隨疏鈔

【△疏第八常隨佛學者此下三段皆是回向前二
即回向中別義。
○鈔三段皆回向者如前徵列名
數中巳明開合。
△故下偈中第七行竟便標回向
欲收此二屬回向故。
△若別說者即是所修二利
行體。
△亦是別說所回向善根。
○鈔二利行體者
常隨佛學自利恒順眾生利他也別說所回善根
者即第十門將此二利功德及一切福回向三處
也。

△文三一牒名。】

「復次善男子言常隨佛學者。」

【義同等一切佛回向。
△亦自利行。
○鈔常隨佛學
者謂托佛從因至果所歷之行所為之事以為所
緣之境引得心智隨而學之謂以觀智融巳身心
令常在如此之境勿執身心定相致令在慳貪瞋
恚六塵五欲顛倒境也若令佛所歷苦行境常為
自巳心觀者則遇諸苦事乃稱本願而無怨惱遇
諸樂事自無躭染以非常時心觀之所願故智者
善思勉旃而學疏義同等一切佛回向者十回向
中第三回向也此亦回向中別義故指同也第七
等隨順一切眾生回向即當下第九恒順眾生也。

△二釋相二一學本師二一明所學二一明因行。】

「如此娑婆世界毗盧遮那如來。

△從初發心精進不
退。

△以不可說不可說身命而為布施。

△剝皮為紙
析骨為筆刺血為墨書寫經典積如須彌。

△為重法
故不惜身命。

△何況王位城邑聚落宮殿園林一切
所有。

△及餘種種難行苦行。」

【○鈔娑婆世界毗盧等者雖華藏世界正是十身
之依報而娑婆界不相離即最中香水海二十重
中第十三重是此娑婆也意明即此穢土眾生可
以造觀修習又佛本不離穢土修證故界舉娑婆
而所歸之佛便須稱實圓見故佛舉光明遍照即
依正中真應影略耳言從初發心等者發心者所
謂發大菩提心也瓔珞本業經云具縛凡夫未識
三寶善惡因果未於佛法起一念信乃至從此住
佛菩提正教法中發菩提心起一念信爾時便名
信相菩薩瑜伽唯識要具大乘二種種性本性住
種性習所成種性方於五位漸次悟入智度論中
辯發心相云若有人言願我當來作佛度脫一切
眾生苦惱是名發菩提心發心住經云云何為菩
薩發心住此菩薩見佛世尊形貌端嚴色相圓滿
人所樂見難可值遇有大威德或現神足或聞記
莂或聽教誡或見眾生處諸劇苦或聞如來廣大
佛智發菩提心求一切智等此發心相有其十種
一親近善友二供養諸佛三修習善根四志求勝
法五心常柔和六遭苦能忍七慈悲深厚八深心
平等九愛樂大乘十求佛智慧以此十事皆是發
心求大菩提之相也又有十心一者信心以心淨
為義然有四種一信根本謂樂念真如法故二者
信佛有無量功德常念親近供養恭敬發起善根
願求一切智故三者信法有大利益常念修行諸
波羅蜜行故四者信僧能正修行自利利他常樂
親近諸菩薩眾學如實行故二者進心謂成前信
心令其堅固是故勇猛發勤精進遠離眾苦故云
進心三者念心謂由精進力故正念現前所謂六
念一念佛謂三身種智無邊功德二念法謂教理
行果能利益故三念僧所謂菩薩理事和合四念
戒謂諸菩薩三聚淨戒五念施財法無畏施眾生
故六念天第一義天常樂我淨是名念天也四者
慧心謂由不妄分別開悟決擇唯識道理慧解現
前正觀諸法故五者定心修正行也起信云修行
者止一切境界相隨順奢摩他義攝心定也六者
戒心依地持論菩薩住三聚淨戒是名戒心也七
者回向心菩薩所修善根回向大菩提果名回向
心也八者說法心謂於惡世法欲滅時發心受持
如來正法策勵修行廣為人說令法廣布普使人
知名說法心也九者捨心於身命財及煩惱業普
皆捨故名捨心也十者願心謂願求佛果大菩提
故云願心也具足十心便入賢位名發心住也言
精進不退者簡非懶惰懈怠謂勇捍無退名之為
進萬行無雜目之為精此亦有三一被甲精進二
善法精進三利樂精進具如下明也又言不退者
謂不退墮即不退轉也有其四種謂信位證行一
信不退者十信第六名不退心不退於外道家故
二位不退者十住第七名不退住不退二乘家故
三證不退謂初地菩薩出過凡位證聖法故更不
退轉名證不退不退於凡位故四行不退者第八
地中得無生忍巳必當作佛更不退轉一切法中
行一切行不被相用之所動轉名行不退故云從
初等也剝皮為紙等者有二一隨相釋二觀智釋
且初或諸緣闕必要記持聖言故不惜身命剝皮
析骨或雖竹帛紙墨不少要須重法苦身以展誠
敬之志所以如此也如集一切福德三昧經云昔
過去久遠阿僧祇劫有一仙人名曰最勝住山林
中見諸神仙常行慈心復作是念非但慈心能濟
眾生唯集多聞滅眾生煩惱邪見能生正見念巳
便詣城邑聚落處處推求說法之師時有天魔來
語仙人言我今有佛所說一偈汝今若能剝皮為
紙刺血為墨析骨為筆書寫此偈當為汝說最勝
仙人聞巳念言我於無量百千劫中常以無事為
他割截受苦無量都無利益我今當捨不堅之身
易得妙法歡喜踊躍即以利刀剝皮為紙刺血為
墨析骨為筆合掌向天請說佛偈時魔見巳愁憂
憔悴即便隱去仙人見巳作如是言我今為法不
惜身命剝皮為紙刺血為墨析骨為筆為眾生故
志誠不虗餘方世界有大慈悲能說法者當現我
前作是語時東方去此三十二剎有佛國土名普
無垢國中有佛號淨名王忽住其前放大光明照
最勝身苦痛即除平復如故佛即廣說集一切福
德三昧最勝聞法得無礙辯佛說法巳還復不現
最勝仙人得辯才巳為諸眾生廣說妙法令無量
眾生住三乘道經千歲後爾乃命終生淨名王佛
普無垢國由敬法故今得成佛佛告淨威昔最勝
者今我身是是以當知若有人能恭敬求法佛於
其人不入涅槃法亦不滅雖在異土常面見佛得
聞正法故云剝皮為紙等也二觀智釋者謂觀察
此身若皮若骨都無定實舉體全空無我我所雖
目覩似有之相而乃如聚沫如泡如𦦨如芭蕉既
無自體元同法界如是一一推徵三諦具足成空
假中之三觀詮此義時生得此解契合圓機便是
寫經經是詮表生解義不觀不推即心迷取相是
無經也。

△疏二辯果用。】

「乃至樹下成大菩提。

△示種種神通。

△起種種變化。

△現種種佛身。

△處種種眾會。

△或處一切諸大菩
薩眾會道場。

△或處聲聞及辟支佛眾會道場。

△或
處轉輪聖王小王眷屬眾會道場。

△或處剎利及婆
羅門長者居士眾會道場。

△乃至或處天龍八部人
非人等眾會道場。

△處於如是種種眾會。

△以圓滿
音如大雷震隨其樂欲成熟眾生。

△乃至示現入於
涅槃。」

【○鈔明果用中示種種神通者或云神足或云神
境具足應云神境智作證通或云運身通謂身輕
舉自在無壅故以為名或曰神足者陰陽不測謂
之神足謂舉動即智能運身如是名神足通也言
種種者或可總舉果中六通也謂此六種智境無
壅故名為通故言種種也起種種變化者轉換舊
質名變無而忽有名化此變之與化佛及菩薩皆
能為之即十八變也言十八變者一者震動震動
大地謂佛菩薩定自在力普能震動或動一房一
院一寺一縣一州一國小千界中千界大千界乃
至無數世界皆令東湧西沒等也二者熾然盛謂
身相明顯也由佛菩薩定自在力於自身上出其
猛𦦨舉身洞然出種種光青黃赤白等如底沙如
來入火光定名熾然也三者流布佛與菩薩定自在
力令教法施行也如法華經中普賢菩薩言我當
以神通力守護是經於閻浮提廣宣流布令無斷
絕即然燈之義也四者示現變變異類形相依定
自在力示現種種身化一切眾生也五者轉變變
謂大小不定由佛菩薩定自在力起勝解通變身
大小不定或變大地為黃金攪長河為酥酪變磚
瓦為金玉變草木為飲食變一切物皆令隨心轉
於舊質也六者往來變或去或來山河石壁無有
滯礙上至梵天旁互十方皆隨心便至如普賢從
寶威德上王佛國來於此土也七者卷由佛菩薩
定自在力令須彌山入芥子中無量世界在一塵
內等八者舒展小令大令一塵一毛皆遍法界也
九者眾像入身身內包容一切形像如摩耶夫人
含容無邊世界大菩薩眾集會聽法又普賢身內
佛佛無盡佛毛孔內菩薩重重也十者往同類趣
由定自在力能現身於六道受生同其形類以彼
言音說法教化十一隱是從有現無謂佛菩薩定
自在力於大眾前忽然不現如文殊師利於靈山
會上答彌勒了大眾不見早巳隱身到於龍宮十
二顯是從無現有如靈山會上從地湧出無量菩
薩一一菩薩百福嚴相十三所作自在即無有壅
滯也由定自在力於一切世界行住坐臥所作所
為隨自意樂利益自在十四制他神通謂佛菩薩
定自在力能制一切邪通也十五能施辯才謂有
志心於佛及菩薩求聰慧者悉能施與如利涉和
尚求觀音菩薩乞無礙辯得過人辯十六能施憶
念令知過去事謂佛菩薩加被有情令自憶過去
久遠劫事悉得也十七能施安樂名所化離苦佛
及菩薩大慈悲力拔苦與樂也十八放大光明或
放光明照一切世界如經言照東方萬八千世界
乃至遍照十方無數世界皆得也謂佛變化有此
十八種故所以言起種種變化也現種種佛身者
謂即兩重十身融三世間十身中有眾生身國土
身業報身聲聞身緣覺身菩薩身如來身法身智
身虗空身即善財所遇諸善知識皆不離佛身故
云種種又統論佛身有其多種或說一身即一法
界身或說二身謂真身亦名法界身二應身亦名
生身或說三身謂法報化身或說四身開報為二
一自受用身二他受用身或說五身一堅固自性
身二福德莊嚴聚身三受用智慧身四作變化身
五淨法界身或說十身如前所明乃至法界無盡
身雲若束而言之不過體相用三體即法身相即
報身用即化身佛身功德雖有無量攝之不出於
三身今言種種者即可知也或處轉輪聖王等者
轉輪聖王人中第一千子圍繞七寶隨身統攝四
洲大弘十善相圓百福足蹈千輪言七寶者一輪
寶二珠寶三女寶四馬寶五象寶六主藏臣寶七
主兵臣寶淨名經云王有千子端正勇健能伏怨
敵也餘有銀輪銅輪鐵輪等名為小王如菩薩瓔
珞本業說銀輪五百輻王三洲銅輪一百輻王二
洲鐵輪五十輻唯王南洲法華經說名小轉輪王
也又諸剎利非輪王者大粟散等皆名小王或作
彼王處於眾會化彼眷屬或現諸身在彼眾中說
法教化故云處等也或處剎利婆羅門等者此舉
四種族姓也西域記云若夫族姓殊者有四流焉
一曰婆羅門淨行也守道居貧潔白其操二曰剎
帝利王種也舊云剎利略也後人訛也奕世君臨
仁恕為志三曰吠奢舊云毗舍訛也商賈也貨遷
有無逐利遠近四曰戍陀羅農人也舊云首陀訛
也肆力疇壠勤身稼穡凡茲四姓清濁殊流婚取
通親飛伏異路內外宗枝姻媾不雜婦人一娉終
無再醮自餘雜姓寔繁種族各隨類聚難以詳載
君王奕世唯剎帝利餘文可知乃至示現入於涅
槃者後明歸真益物也如我佛涅槃時以佛神力
出聲普告今日如來欲入涅槃若有疑者今悉可
問為最後問即於晨朝面門放於種種色光普照
世界遇斯光者罪垢消滅有聞聲者舉聲悲哀嗚
呼慈父苦哉痛哉舉手拍頭搥胸號喚大地山河
皆悉震動天人大眾皆來集會娑羅林間禮佛悶
絕遍體血現如波羅奢華爾時世尊出八種聲普
告大眾莫大號哭猶如嬰兒各相裁抑勿自亂心
即為說法我今於此顯難思議現方便力入大涅
槃示同世法欲令眾生知身如電生戀慕善生死
瀑河漂流速疾諸行輪轉法應如是汝等當知此
大涅槃乃是諸佛金剛寶藏常樂我淨周圓無缺
諸佛於此而般涅槃最後究竟理極無遺諸佛於
此放捨身命故名涅槃如是為說略教誡巳告語
阿難說茶毗法巳以金手却僧伽梨顯出紫磨黃
金師子之臆上昇虗空七多羅樹二十四返告諸
大眾我欲涅槃汝等深心看我金剛堅固不壞紫
磨黃金無畏色身如優曇華難可值遇大眾應當
深心瞻仰我涅槃後應疾修行早出三有勿復懈
怠散心放逸說是語巳出入諸禪三返示誨巳於
七寶床右脅而臥頭北足南面西背東即於中夜
入第四禪寂然無聲入於涅槃佛涅槃巳時娑羅
雙樹東西二雙合為一樹南北二雙亦合為一樹
垂覆寶床蓋如來身自然變白枝莖皮幹自然爆
裂摧折無餘是時大地諸山悉皆崩裂大海湧沸
江河枯竭日月無光黑風鼓怒吹扇砂塵諸樹草
木摧碎墮地皆各有聲歎佛入滅世無依怙諸天
哀慟震大千界哀哉哀哉奈何奈何何期今日人
天之師為事究竟無能留者於是阿難悶絕遱逗
慰喻水灑乃蘇人天悶絕皆大號哭不能自制各
各相抑互相勸喻然後各辦廣大供養依法茶毗
如轉輪王法千氎纏身灌諸香油多積香木然後
以火焚而燒之收拾遺形起塔安置等廣如經說。

△疏二辨能學。】

「如是一切我皆隨學。」

【△疏二例一切。】

「如今世尊毗盧遮那如是盡法界虗空界十方三世
一切佛剎所有塵中一切如來皆亦如是於念念中
我皆隨學。」

【△疏三總結無盡。】

「如是虗空界盡眾生界盡眾生業盡眾生煩惱盡我
此隨學無有窮盡念念相續無有間斷身語意業無
有疲厭。」

【△疏第九恒順眾生三一牒名。】

「復次善男子言恒順眾生者。」

【謂隨順眾生種類根性饒益成就。
△疏即利他行。

○鈔第九恒順眾生行佛言隨學生云恒順者諸
佛因果之行可宗可慕順於真理故須運心倣學
眾生善惡之行不離迷心麤獷乖道非可軌持等
故不言學然不壞假名不滅假相法無自性一切
皆如常以同體大悲融通物我故云恒順如何順
耶先釋不順反明順義若見眾生是定有定有則
體異真性則阻隔難化故名非順也若見眾生是
定無定無即斷滅斷滅亦異真性還成阻隔亦非
順也今以普賢行願力故普見眾生無非性之緣
起既託真性而現故無自體既云現也則幻相歷
然非斷非滅如鏡現面像但云面無骨肉之自體
豈不現面像耶如此普見眾生是為恒順也故緣
起章以普賢行入佛界眾生界門中云由眾生寂
滅本來自盡時即是法身界法身隨緣成有時即
眾生界今以寂滅非無之眾生恒不異真而成立
又以隨緣非有之法身恒不異事而顯現是故菩
薩入眾生界時即是入佛界入佛界時即是入眾
生界也問義理既爾何得復云眾生乖道非可學
耶答眾生雖舉體全真且不如是知乖背此理所
作顛倒不可倣學故緣起章約眾生門中所見佛
及眾生皆是生滅善惡境界良以情計不破故所
見佛亦同情計當知眾生所見未曾有一佛清淨
解脫者是故識倒佛亦倒情迷佛亦迷故此云不
可學也問既爾何必隨順耶答如有賢人具足信
義忠孝忽然夢見殺害父母造諸非法眾人聞巳
豈以夢造非法而棄之耶然雖不可棄豈可復欲
倣其夢事造非法耶若有棄者効者二皆癡狂是
知學眾生迷心之行者或隔眾生全云是妄者二
亦皆癡狂所以不可學但言順也然雖不學必須
曠蕩虗心物我無二自覺真性凡聖不差上合十
方如來下合六道含識如斯見解如是用心方名
普賢行願故前門令合諸佛此門令合眾生也妙
哉必爾智者詳焉謂隨順至他行者順種類根性
者則不壞隨緣假相饒益成就者則順理觀之令
其稱真一一離也如下文中為作光明貧得伏藏
等此義類例如下七種代眾生苦中六七二義利
他行也故前隨佛學中標云自利也亦可前智此
悲也。

△疏二釋相二一正明二一所順眾生。】

「謂盡法界虗空界十方剎海所有眾生種種差別。」

【○鈔先標所順眾生後正明隨順初中分二初別
銷經文後會釋疏意初中二初總標方處可知後
顯所順生有二先總標經言眾生者如大法鼓經
云一切法和合施設名為眾生謂以四大五蘊十
二處及十八界十二因緣等合成假名為人號曰
眾生又般若燈論云謂有情者數數生故名為眾
生又不增不減經云此法身本性清淨但為恒沙
煩惱所纏隨順世間往來生死即名眾生。】

「△所謂卵生胎生濕生化生。」

【○鈔後別釋有二先顯四生後明餘五初中分二
先別顯四生義如下釋。】

「△或有依於地水火風而生住者或有依空及諸卉
木而生住者。」

【○鈔後依義別顯又二先約差別後攝所餘前中
三一明依止差別二明種類差別三明受用差別
初文可知。】

「△種種生類種種色身種種形狀種種相貌種種壽
量種種族類種種名號種種心性種種知見種種欲
樂種種意行種種威儀。」

【○鈔次種類中一一差別故云種種言壽量者謂
短長不等分限差殊如北洲千歲東西半減南洲
不定等餘文可知。】

「△種種衣服種種飲食處於種種村營聚落城邑宮殿。」

【○鈔後種種衣服下即受用差別也。】

「△乃至一切天龍八部人非人等無足二足四足多
足。

△有色無色有想無想非有想非無想。」

【四生九類義見普救夜神。
○鈔乃至下攝所餘類
中言天龍等者具如經末所明有色無色下後
明餘五義如下辯後會釋疏意疏四生至夜神者
四生即卵胎濕化更加有色無色有想無想非
有想非無想等都成九類也普救夜神即前寄十
地中之善友也具足應言普救眾生妙德主夜神
住菩提場寄𦦨慧地得菩薩普現一切世間調伏
眾生解脫門彼亦有九類之文疏釋云九類略有
二種差別初明四生則依止差別報之所託故餘
三可依化生依何依業染生也地持論但云業染
即俱舍世間品意偈云倒心趣欲境濕化染香處
天首上三橫地獄頭歸下論曰如是中有往至所
生先起倒心馳趣欲境彼由業力所起眼根雖住
遠方能見生處父母交會而起倒心若男緣母起
於男欲若女緣父起於女欲翻此二緣俱起瞋心
若濕生者染香故生謂遠齅知生處香氣便生愛
染往彼受生隨業所應香有淨穢若化生者染處
故生謂遠觀知當所生處便生愛染往彼受生隨
業所應處有淨穢又天中有首正上升如從座起
人鬼傍生中有行相還如人等地獄中有頭下足
上蹎墜其中云餘五類則麤細差別此明報相下
二界有色為麤無色為細於有色中有想為麤無
想為細非有想非無想則無色界中唯舉其細對
餘為麤以義對之應云有想無想為麤非有想非
無想為細故此指云義也然經文所列有多種統
之不出九類故疏但指九類然彼解但配所依及
麤細未配五道今此更明天及地獄化生鬼具胎
化人畜各通於四鬼胎化者地行羅剎夜叉及鬼
母兒皆是胎生餘皆是化人具四者卵如毗舍佉
母卵生三十二子胎如常人濕如奈女從菴蘿樹
濕氣而生即菴蘿女也化如劫初之人從二禪下
生人間畜具四者如龍與金翅鳥各有四生故正
法念經云化生金翅鳥能食四生龍如次濕胎卵
能食三二一等餘鳥皆卵餘獸皆胎著地飛空若
水若陸微細蠢動或化或濕或卵或胎不可具分
品類又雜心云謂生攝趣非趣攝生以中陰化生
趣不攝故問化生最強何不為首答有二一約境
釋二約心釋約境釋者具緣多者而為首故如卵
生必具胎濕化胎生但具濕化濕生唯兼於化化
生唯一更不兼餘此即前前具後後後後不具前
前故為此次也二約心釋者從本至末為次無明
卵生無明者取第八識心三細最初業相也此初
起之念能所未分渾沌如卵既是根本故首明之
無明發業蘊在藏識之中為胎也愛水流注潤之
方能受生為濕也化生則無而忽有為化也有色
者下二界皆有色陰即有漏五根也無色者則四
空處但以四蘊為身無色陰之五根也有想者除
無想天及有頂餘皆此攝無想者即無想天非有
想非無想者即有頂天也若以九類配三界即化
生遍三界三生唯欲界有色遍下二界有想該三
界而不遍餘二天故無想則色界中一天也非有
想非無想則無色界中一天也恐有力者要說故
具敘之不說又慮闕用。

△疏二正明隨順。】

「如是等類我皆於彼隨順而轉。

△種種承事種種供
養。

△如敬父母如奉師長及阿羅漢乃至如來等無
有異。

△於諸病苦為作良醫於失道者示其正路於
暗夜中為作光明於貧窮者令得伏藏。

△菩薩如是
平等饒益一切眾生。」

【鈔隨順而轉者隨如上彼彼眾生生起觀智故
云轉也言如敬父母者如本生心地觀中說父有
慈恩母有悲恩長養之恩彌於普天憐愍之德廣
大無比世間所高莫過山岳悲母之恩踰於須彌
世間之重大地為先悲母之恩亦過於彼若背恩
不順令其怨念父母發惡子即隨墮世間之疾莫
過猛風怨念之徵復過於彼以百千種上妙供具
供養一百五通神仙一百淨行一百善友不如以
微少物供養父母校量其福不可為比如須闍提
太子自割身肉供養父母行菩薩道涅槃亦云供
養父母得無量福廣如經說言如奉師長者生我
者父母成我者朋友生我法身皆由師長乃至教
誨引導直至菩提阿羅漢者梵語翻就唐言有其
數義今取三義真諦三藏解云阿羅漢者此云不
生謂不於三界煩惱之中更受生死之報故云不
生二名應教謂自學巳滿將巳所證堪應教人故
名應教三名應供善見律云是人智斷具足是勝
福田堪銷物供能生大利故名應供具此等義故
以名焉今言恒順還同於此也如來可知但以普
賢行願之力令觀行遍法界於如上種類眾生中
念念如此以彼彼眾生有解會者自霑如上之益
言平等者稱性普觀普益也。

△疏二徵釋二一令佛喜二一徵。】

「何以故。」

【徵意云但應順佛何要順生。
△疏二釋。】

「菩薩若能隨順眾生則為隨順供養諸佛。

△若於眾
生尊重承事則為尊重承事如來。

△若令眾生生歡
喜者則令一切如來歡喜。」

【疏釋意云若順眾生則為順佛若不順生佛不歡
喜。
○鈔順生則為順佛者此文既略更以海印
之喻以明如香水海澄淳須彌日月四天下中種
種眾生種種國土居處屋宅皆於中現若執此像
是有命之眾生有質之世界是乖像也非唯乖像
亦乖海也必須定知此像一一具鹹濕之體及不
宿死屍等十種之德華嚴經三十九卷說海有十
德以況十地一次第漸深如初地出生大願漸深
故二不受死屍如二地不受破戒死屍故三餘水
入中沒名如三地離世假名故四普同一味如四
地與佛德同一味故五有無量珍寶如五地出生
方便神通寶故六無能至底如六地觀察緣生甚
深理故七廣大無量如七地廣大覺慧善觀察故
八大身所居如八地示廣大莊嚴事故九潮不過
限如九地深解行世實而不過限故十普受大雨
如十地能受一切如來大法明雨無厭足故始名
順像既順像也始得名為順海海即如來像即眾
生餘義昭然可見故出現品云佛子譬如大海普
能印現四天下中一切眾生色身形像是故共說
以為大海諸佛菩提亦復如是普現一切眾生心
念根性欲樂而無所現是故經云順生即是順佛
乃至尊重承事歡喜等是故說名諸佛菩提也。

△疏二增大悲二一徵。】

「何以故。」

【疏徵意云生佛懸隔何以順生諸佛歡喜。
△二釋意
云佛以大悲而為體性若不順生不合佛體。
○鈔
大悲而為體性者諸佛從因至果所作無不為生
大悲般若常相輔翼方名無住涅槃故悲是體也。

△疏文三一法說。】

「諸佛如來以大悲心而為體故因於眾生而起大悲
因於大悲生菩提心因菩提心成等正覺。」

【疏即標示同體大悲。
○鈔因於眾生至成等正覺
者大悲欲化眾生須學化生之智智既圓矣自名
成佛而菩提心必具大悲大願大智等也所以言
諸佛如來以大悲而為體也謂佛普賢攝化門
中普解一切彌綸而不漏稱之為大見諸眾生恒
處生死五趣輪回造眾惡因受諸苦楚如來愍傷
深加惻愴是故名悲也即世間之悲不得名大出
世之悲方名為大出世中二乘之悲不名為大佛
菩薩悲方名為大也謂此大悲是眾行之首也故
理趣六波羅蜜經云佛告慈氏菩薩摩訶薩修行
靜慮波羅蜜多應當修習大悲無量謂此大悲於
諸善業而為導首譬如命根於出入息而為其先
輪王七寶為先大乘萬行大悲為先譬如長者唯
有一子父母憐念徹於骨髓菩薩大悲亦復如是
於諸有情住於極愛一子之地又此大悲能作方
便成辦一切助菩提法故又此大悲能悟無師自
然智故又此大悲能除一切自心熱惱隨順有情
為饒益故是故如來以此為體也初標指經文中
疏同體大悲者如向所引海中萬像與海同體佛
菩提中眾生與菩提同體法喻備矣。
△疏故出現
品云如來成正覺時普見一切眾生成正覺乃至
普見一切眾生入涅槃皆同一性。
△疏以了眾生
皆無性故大悲相續救護一切。
○鈔二引教證成
疏出現品云至一切者此簡要而引也具云成正
覺時於其身中普見等次則如疏文所引此但以
佛為門故云於其身中若以眾生為門即佛於眾
生中成故出現品次下云菩薩應知自心念念常
有佛成正覺何以故諸佛如來不離此心成正覺
故如自心一切眾生心亦復如是悉有如來成等
正覺廣大周遍無有休息更引此文對前者以此
門意明生佛交徹之義故今文具也。

△疏二喻明。】

「譬如曠野沙磧之中有大樹王若根得水枝葉華果
悉皆繁茂。」

【疏生死懸絕迥無所依名為曠野不生善根喻以
沙磧佛菩提法如大樹王智慧禪定猶如枝葉菩
薩依學況之以華諸佛證此目之為果一切眾生
以為其根以大慈悲而為其水。
△疏水滋樹根葉果
繁茂悲念萬類成佛果因。
△疏合文備矣。
○鈔譬如
至備矣者問經言譬如曠野法中如何疏生死懸絕
迥無所依名為曠野如何是沙磧疏不生善根喻
以沙磧如何是曠野沙磧中樹疏佛菩提法如大
樹佛王言菩提法者別指一切眾生本覺智體也
謂以真性隨諸妄緣成諸染法被煩惱覆蔽無佛
菩提之力用故比沙磧中樹此乃樹雖未生華果
而樹身非無眾生雖未有佛菩提之力用而本覺
常在也問樹若生長眾生悟修法中如何疏智慧
禪定猶如枝葉喻則從樹生枝枝生於葉法則從
本覺起於始覺始覺是慧故如枝既心初起心無
初相則冥合一如一如是定故如其葉則因慧成
定慧先定後也此約實教所說故淨名經云智慧
是菩薩淨土菩薩成佛時正定眾生來生其國不
同小教權乘先定然後發慧然以入道由智故云
因慧成定理實定慧齊修無前無後謂定能拔沉
滯慧能遏囂浮慧能決斷簡擇二法相扶能持萬
行最為要極也所以問明品云譬如有力王率土
咸戴仰定慧亦如是菩薩所依賴雖定慧最妙要
須頓達本源方起定慧也又須以定慧運於萬行
方能證果問樹有枝葉以況定慧於此枝葉轉生
其華以況何等疏菩薩依學況之以華即依於定
慧而修萬行之華也謂諸菩薩定慧既備洞達本
源順理益生須行萬行所以依其定慧運於萬行
之華也問樹有華也後必有果萬行華敷以何為
果疏諸佛證此目之為果即喻如華熟方能結果
法中萬行周圓方可證入成妙覺之尊也問前文
有大樹王若根得水枝葉華果悉皆繁茂如上所
說總是枝葉華果法喻相對巳竟如何是樹根何
者為水耶疏一切眾生而為樹根以大慈悲而為
其水謂諸眾生雖皆各具有菩提樹根而不能發
生者但以樹根恒時埋在麤澁生死煩惱砂中砂
性乾燥都無沃潤之功何能令樹根發生滋榮是
以諸佛菩薩起種種方便令諸眾生遠離麤惡煩
惱砂中安住三寶最勝良田之內廣興慈悲之密
雲普雨甘露之法雨方能滋潤菩提樹根令漸敷
榮成熟大果也問將眾生以況樹根指大慈悲猶
如其水未審水益樹根有何功用慈悲攝生有何
勝能耶疏水滋樹根華果繁茂悲念萬類成佛果
因言成佛果因者意說慈悲是成佛果之因也如
水滋樹根是華果之因故前經云因於大悲生菩
提心因菩提心成等正覺此因者若說因位中所
起悲願則通與自他作其果因具二利故若於佛
及得果不捨因門菩薩則但與他為因何以自果
巳滿唯利他故若從喻至法委細推之者應當先
須分明見曠野中之樹身就樹根而灌水先須分
明悟生死中之覺體就覺心而起悲若不見樹也
遍曠野而虗灌但益疲勞畢竟不生華果若不悟
覺體也遍生死而起悲但益愛見畢竟不證菩提
或見樹根而不灌亦華果不生或悟覺體而不修
亦菩提不證勉旃求悟不得徒自勞形努力修行
不得撥無因果斯文圓妙諦而思之。

△疏三法合四一正合法。】

「生死曠野菩提樹王亦復如是一切眾生而為樹根
諸佛菩薩而為華果以大悲水饒益眾生則能成就
諸佛菩薩智慧華果。」

【△疏略不合枝葉。
○鈔一正合經云一切眾生而
為樹根者一切諸佛無不從迷而悟從妄而真淨
名經云煩惱即菩提又云諸佛解脫當於一切眾
生心行中求法句經云塵勞諸佛種也。

△疏二重徵釋。】

「何以故若諸菩薩以大悲水饒益眾生則能成就阿
耨多羅三藐三菩提故。」

【○鈔重徵釋者徵意云何以益生而成佛菩提智
豈不似與他飲食而自巳空口飽耶無此理也答
意難見略更分別如何難見以前文云大悲益生
成就佛智此還云大悲益生成就菩提但似結前
義不似通難今此再出經意令其顯然經意通云
夫智慧圓滿成就者必須自他無異物我同如見
一切眾生皆是我覺心所現故益他即是益我生
圓我智方圓故却牒前語生起義勢云以大悲水
饒益眾生即能成就阿耨菩提故也更詳連次下
兩節經文斯意轉顯也上釋同體之文雖具明此
義緣要出此節經意須更用之言阿耨多羅者此
云無上也言三者此云正對邪立名所言藐者此
云等齊等義故又言三者此亦云正圓滿義故言
菩提者此云覺可貫上四處應云無上覺正覺等
覺正覺並有所簡所言正覺者簡凡夫外道彼邪
覺故言等覺者簡二乘聖者彼偏覺生空故又云
正覺者簡十地聖人分覺二空非正滿覺故初言
無上覺者增勝而言偏在法身若通相論三身如
來竝無上覺故具上四義故得阿耨多羅三藐三
菩提名也。

△疏三反結成。】

「是故菩提屬於眾生若無眾生一切菩薩終不能成
無上正覺。」

【○鈔是故至正覺者意明菩提屬於眾生傷念滯
權教執文字之流皆譏頓宗云是佛境界何關汝
事苦哉苦哉今釋此一節有二義一對緣釋二觀
心釋對緣者如前文云因於眾生而起大悲乃至
成正覺等二觀心者自有二意一攀緣妄想即是
眾生妄起即不覺覺即無妄合於本覺名為成佛
二思惟觀察法義此心念念生起亦是眾生必因
此心念念推察方見正理成智方證菩提故云爾
也。

△疏四結示令知。】

「善男子汝於此義應如是解以於眾生心平等故則
能成就圓滿大悲以大悲心隨眾生故則能成就供
養如來。」

【△疏三總結無盡。】

「菩薩如是隨順眾生虗空界盡眾生界盡眾生業盡
眾生煩惱盡我此隨順無有窮盡念念相續無有間
斷身語意業無有疲厭。」

【△疏第十普皆回向三一牒名。】

「復次善男子言普皆回向者。」

【△疏回謂回轉向謂趣向回巳修善向於三處謂
實際菩提及與眾生。
△疏除狹劣障生廣大善。
○
鈔回巳修善至及與眾生者然隨所向義有眾多
以類通收不出此三處也或開為十一回自向他二
回少向多三回自因行向他因行四回因向果五回
劣向勝六回比向證七回事向理八回行布行向
圓融行九回世間向出世間十回順理事向理所
成事十中初三眾生次三及第九菩提七八實際
第十通三雖然開為十又合為二謂隨相離相眾
生菩提隨相實際離相或眾生隨相菩提離相實
際非隨非離然雖開合多端此二闕一不可故光
明覺品云若於一切智發生回向心隨相也見心
無所生離相也當獲大名稱回向也若闕隨相則
墮二乘若闕離相則墮凡夫隨相護二乘離相護
煩惱據十回向品即有十名一救護眾生離眾生
相回向謂此菩薩修行六波羅蜜四無量心以此
善根令一切眾生悉皆除滅三惡道苦常以慈悲
眼觀諸眾生以此善根回向菩提實際眾生心無
所著是名救護眾生離眾生相回向也二不壞回
向謂此菩薩於諸佛法得不壞信深入實義集功
德藏行大惠施心無所壞是名不壞回向也三等
諸佛回向謂此菩薩學過去未來現在一切諸佛
回向見好惡色心無憎愛諸根清淨此得如是回
向諸佛故云等諸佛回向也四至一切處回向謂
此菩薩修諸善根令此善根功德之力遍至三世
諸如來所及諸大眾以為莊嚴於一念中充滿無
邊世界譬如實際遍滿一切是名至一切處回向
也五無盡功德藏回向謂此菩薩得無盡法善根
力回趣薩婆若海心淨如虗空不動如大地故云
無盡功德藏回向也六隨順大果堅固善根回向
此菩薩以四攝法四無量心善化眾生堅固不退
以此善根回求大果是名堅固回向也七等心隨
順一切眾生回向此菩薩增長善根不可測量閉
惡趣門得心自在以此善根常求惠施譬如有人
盡未來劫常來求索菩薩以平等心而惠施之心
無厭倦是名等心隨順一切眾生回向也八如相
回向者此菩薩成就念智安住不動令諸眾生皆
得安住諸功德法菩薩如是心無所依以此善根
同真如相回向利益一切眾生是名如相回向也
九無縛無著回向者此菩薩不捨一切善根恭敬
合掌禮拜諸佛請轉法輪菩薩以此無縛無著心
回向大菩提果是名無縛無著回向也十法界無
盡回向者此菩薩具足慈悲能廣惠施饒益眾生
未曾休息以此善根回求法界無量佛剎是名法
界無盡回向也此十回向總以無邊行海隨順大
願為宗成就普賢法界德用為趣也疏除狹劣障
成廣大善者顯益及所為也心不回向即為狹劣
以回向心一毫之善皆遍法界故云廣大如回聲
入角則遠聞。

△疏二釋相二一明所回善根。】

「從初禮拜乃至隨順所有功德。」

【即前九門。
△疏二正明回向此中正明回向眾生
令成菩提即向菩提盡於法界義同實際。
○鈔正
明回向者釋此一段文為二初廣釋義後略銷文
初中二先配三回向後出要三所以今初疏正明
等者正明向生此經文顯也言令成等者出經意
含三也所向眾生必願成菩提盡法界下配實際
疏文亦顯。
△疏所以要此三者凡是菩薩必大悲
下化大智上求而離眾生及菩提相。
○鈔後所以
下出要三所以也於中三一具悲智離相故二互
相資故三別開十類初中下化故向眾生上求故
向菩提離此二種相故向實際又以菩薩善根必
由眾生而成是生之分故還向彼善根必是菩提
分法故亦向彼二必離相故向實際也。
△疏又此
三者其必相資一即具三方成其一謂證實相須
向眾生以化眾生成其自利斷障證真故亦向菩
提速證菩提具一切智斷於二障方窮實際故。
△
疏餘二準思。
○鈔又此下互相資也謂證實等者
離色證空非真實際故以化生成自證也亦向菩
提者得菩提智方窮實際故以展轉相資也。
○餘
二準思者二為救眾生須向實際於惑自在方能
化故淨名云若自有縛能解彼縛無有是處亦向
菩提有智方能廣利故故佛地經云欲度眾生不
離無障礙解脫智三為得菩提故回向眾生不向
眾生不證果故亦向實際不證實際豈得菩提。
△
疏更以類取略有十意謂依三法故滅三道故淨
三聚故顯三佛性故成三寶會三身具三德得三
菩提證三涅槃安住三種祕密藏故。
△疏言三法
者即體相用亦三般若。
△疏謂向實際者依於體
法向菩提者依於相法向眾生者依於用法。
△疏
餘九三法次第準知。
○鈔更以下別開十類於中
二初標列後牒釋釋中分二先會釋初門後例顯
餘九初文有二先標後釋且初標疏言三法者即
體相用亦三般若言三般若者謂真性般若觀照
般若資成般若此三名五般若中真性即實相觀
照名同資成即攝境界眷屬文字等三般若開即
為五合即成三後釋疏謂向實際下可知二例顯
餘九疏餘九三法次第準知者即準初三配向實
際菩提眾生也謂二云滅三道故者見實際方能
滅苦照煩惱空即得菩提回結縛業為利生業等
三淨三聚者謂向實際故律儀離過向菩提故廣
攝眾善向眾生故即是饒益有情也四顯三佛性
者謂向實際正因向菩提了因向眾生者即是緣
因五成三寶者向實際成法寶向菩提成佛寶向
眾生成同體僧寶六會三身者謂法報化七具三
德者謂向實際成斷德向菩提成智德向眾生成
恩德八得三菩提者謂向實際得實相菩提向菩
提得實智菩提向眾生得方便菩提菩提樹下示
成佛故九證三涅槃者謂性淨涅槃圓淨涅槃方
便淨涅槃薪盡火滅是也十安住三種祕密藏者
由向實際則住法身佛以法為身清淨如虗空故
由向菩提能成般若菩提朗鑒居然照極故由向
眾生能成解脫自既無縛令他解縛隨機應現亦
無礙解脫也又此十內舉一為首展轉相由也。

△疏文二一離苦成善。】

「皆悉回向盡法界虗空界一切眾生。

△願令眾生常
得安樂無諸病苦。

△欲行惡法皆悉不成。

△所修善
業皆速成就。

△關閉一切諸惡趣門。

△開示人天涅
槃正路。」

【疏願離苦成善乃至涅槃。
○鈔皆悉回向至涅槃
正路等者既普法界一時皆願則橫遍十方也言
常得等者則豎窮三際也。

△疏二發心代苦。】

「若諸眾生因其集積諸惡業故所感一切極重苦果。

△我皆代受。

△令彼眾生悉得解脫。

△究竟成就無
上菩提。」

【△疏苦由業生何能代之。
△疏略有七意。
△疏一
起悲意樂自居凡境事未必能。
△疏二修諸苦行
後能與物為增上緣即名為代。
△疏三留惑潤生
受有苦身為物說法令不造惡因亡果喪即名
為代。
△疏四若見眾生造無間業當受大苦無異
方便要須斷命自墮地獄令彼脫苦即名為代。
△
疏五由初發心常處惡趣乃至饑世身為大魚即
名為代。
△疏六大願與苦皆同真性今以即真之
大願潛至即真之苦。
△疏七法界為身自他無異
眾生受苦即是菩薩。
○鈔若諸下發心代苦文
中二一正明二苦下徵釋於中三一徵起二略有
下別釋三上七下料簡二中云一起悲等者瑜伽
四十九云菩薩於世間修習哀愍意樂及非意樂
為利惡趣有情誓處惡道如巳舍宅願身代受令
彼惡業永不現行由此悲願力故一切惡趣諸煩
惱品所有麤重於自所依皆得除遣入初地故等
第一回向經云佛子菩薩摩訶薩見諸眾生造作
惡業受諸重苦以是障故不見佛不聞法不識僧
便作是念我當於彼諸惡道中代諸眾生受種種
苦令其解脫菩薩如是受苦毒時轉更精勤不捨
不避不驚不怖不退不怯無有疲厭何以故如其
所願決欲荷負一切眾生令解脫故復作是念我
所修行欲令眾生皆悉得成無上智王不為自身
而求解脫何以故我願救度一切眾生發菩提心
不為自身求無上道亦不為求五欲境界及三有
中種種樂故修菩薩行何以故世間之樂無非是
苦也二修諸苦行等者菩薩本為利生求法苦行
巳名為代況因修行獲勝妙三業與物為增上緣
故名為代也三留惑潤生受有苦身者留煩惱種
潤生令受分段有苦身也謂二障中分別起者地
前伏現行初地剎那斷種子其俱生中所知障隨
地分斷煩惱則初地巳去自在能斷留故不斷潤
生攝化故不墮二乘故為斷所知障故為得大菩
提故梁攝論云留惑至惑盡證佛一切智然凡夫
即以現惑潤業受生聖人不爾但留惑種用以受
生以智禦用成勝行故不起過患猶如毒蛇以呪
力禦既不令死亦不起過而成勝用然分段變易
二種身五教不同小乘但有分段至究竟位佛亦
同然是實非化始教七地巳還有分段八地巳上
有變易終教則初地永斷一切煩惱使種少分分
別俱生於智障中亦從一分地上受變易身問若
不留惑云何大悲同事攝生答始教願智劣故留
惑助願終教菩薩願智勝故分留受生頓教行位
既不可說所依身分亦然若圓教不說變易但分
段以至於十地離垢定前至彼位得普見肉眼故
知是分段也又善財以分段身窮於因位故也問
何故此中不說變易答以此教不分生死麤細之
相總就過患以為一際若信滿稱性頓翻彼際即
分段便無障礙亦不易麤為細故不說也故還源
觀云眾生受執五蘊念念遷流名之為苦菩薩教
令了蘊空寂業從妄生止觀二門心無暫捨因亡
果喪苦無由生但令不入三塗名為普代受苦也
四若見等者梁攝論第十一云若菩薩由如是方
便勝智行殺生等十事無染濁過失生無量福慧
速得無上菩提勝果釋論曰菩薩能知如此事有
人心應作無間等惡業菩薩了知其心無別方便
可令離此惡行唯有斷命又知此人捨命必生善
道若不捨命決行此業長時受苦菩薩念言我必
墮地獄願我為彼受此苦報當令彼人現世受少
輕苦於未來世受大樂故如良醫治病先加輕苦
後除重疾行盜婬等亦然又報恩經云菩薩知恩
報恩修大方便利益眾生應識隨宜顯示方便說
過去無畏王如來滅後正法之中有婆羅門子聰
明黠慧受持五戒受持正法因有緣事遠行餘國
五百人伴前至嶮路五百群賊欲劫行伴其中一
人先與婆羅門子親善先來告語於初夜時賊發
汝密捨去勿令伴知婆羅門子聞巳譬如人噎既
不得咽又不得吐欲告語伴懼畏諸伴害此一人
伴墮惡道若默然者賊當害伴賊墮惡道思惟是
巳即便持刀斷此賊命三惡道報是我所宜眾伴
皆言卿是勝人云何作惡婆羅門子具說上事諸
伴發菩提心群賊亦然五由初等者由菩薩初修
正願為生受苦至究竟位願成自在常居惡趣救
苦眾生如地藏菩薩及現莊嚴王等乃至饑世身
為大魚皆其類也或放光照燭神力冥加類非一
也。
△疏上七義中初唯意樂次二為緣次二實代
後二理觀。
△疏然約有緣方能代爾。
○鈔上七義
下第三料簡言然約有緣下通伏難為有問云若
依四五二義應能普代何故猶有眾生受苦耶故
此答云然約有緣方能代耳準大經鈔更有二意
一業有定不定故不定則可代二若受苦有益菩
薩令受方能究竟得離故如父母教子付嚴師令
治如是密意非凡小能知也。

△疏三總結無盡。】

「菩薩如是所修回向虗空界盡眾生界盡眾生業盡
眾生煩惱盡我此回向無有窮盡念念相續無有間
斷身語意業無有疲厭。」

【△疏四結益令知。】

「善男子是為菩薩摩訶薩十種大願具足圓滿。

△若
諸菩薩於此大願隨順趣入。

△則能成熟一切眾生。

△則能隨順阿耨多羅三藐三菩提。

△則能成滿普
賢菩薩諸行願海。

△是故善男子汝於此義應如是知。」

【△疏二顯經勝德二一校量聞經德。】

「若有善男子善女人。」

【○鈔第二顯經勝德分中言善男子善女人者束
而言之有九律儀言之有七即男三女四男三者
在家有一即五戒近事男也出家有二即比丘及
沙彌也女四者在家有一即五戒近事女也出家
有三即比丘尼六法尼沙彌尼故有七也更兼有
非受戒男子女人二般故成九也以此等九攝盡
劫外劫內一切善男女也。】

「△以滿十方無量無邊不可說不可說佛剎極微塵
數一切世界上妙七寶及諸天人最勝安樂。」

【○鈔言七寶者真諦記中說諸寶類總有一百八
種舉勝而言七寶攝盡一金二銀三珊瑚四赤真
珠赤蟲所出或體赤色五末尼珠即如意珠也六
硨磲其體如石青白間色七碼碯此興阿彌陀經
少異可知。】

「△布施爾所一切世界所有眾生。

△供養爾所一切
世界諸佛菩薩。

△經爾所佛剎極微塵數劫相續不
斷所得功德。

△若復有人聞此願王一經於耳所有
功德。

△比前功德百分不及一千分不及一乃至優
波尼沙陀分亦不及一。」

【△疏二顯餘眾行德二一總明法行略說功德。】

「或復有人以深信心於此大願受持讀誦乃至書寫
一四句偈。」

【疏總明法行也總有十種一書寫二供養三轉施
四聽聞五披讀六受持七開示八諷誦九思惟十修
習。
△疏今但有四謂一受持二讀三誦四書寫兼
前聽聞唯舉五行乃至二字義攝所餘。
○鈔言一
四句偈者梵云鉢陀正云跛那此翻為句準婆沙
論有其五種今取五內處中句即八字為一句也
即當此間五字或四字句等言偈者梵語伽他此
翻為頌即四句為頌言一四句者取其最少不過
一四句也又顯義團圓目之為句一義圓足名一
四句也各是一意今此意云若人受持此經一四
句偈便能除滅五無間業等也先通明十種法行
言法行者總有十種如疏列名一書寫者有人為
重法故常自書寫經典二供養者有人常以香華
供養經法三轉施者有自解書寫施與他人轉讀
或自轉念以此功德回施於他四聽聞者有人常
在法會聽聞教法五披讀者有人常披覽教法對
文而讀六受持者有人受持經典恒不忘失七開
示者有人自得義味恒時開演曲示他人八諷誦
者有人記憶文句常自歌諷千遍萬遍九思惟者
有人聞教巳思惟義理生得慧解十修習者有人
自達教旨依法修行此亦名十法師於中一是人
法師能解義理故法之師餘九法即師此十法行
辯中邊論頌云書寫及供養施他聽披讀受持及
開演諷誦與思修則通而言之謂受持大乘教法
入理之方便也賢首大師所製華嚴三昧觀門第
四簡教門中假問云眾生修行為要受持聖教耶
為要捨教耶答有十類一者自有眾生無識懸捨
聖言師自愚心復隨邪友違教修行巧偽誑惑此
為惡人也二者又有眾生亦背聖教以質直心謂
為出要勤修苦行竟無所益此上二人俱捨聖教
不依義理三者唯誦聖言不解義意依傍聖教求
名求利違自所誦亦名惡人四者唯逐文句不知
義理但以直心讀誦雖無巧偽亦無所益此上二
人俱不捨教不得義理如上四門皆不可依五者
讀誦聖言分知解行多讀文句少有修行六者廣
尋聖教遍知解行漸略聖言取意專修七者受持
得意唯在修行不復尋言八者尋教得旨知一切
法無不稱性是故於教亦不持捨即此言教稱性
約教修行九者常持稱性之教不捨不著恒觀絕
言之理不棄不滯此上五門猶未究竟十者尋教
得實理教無礙常觀理而不礙教常持教而不礙
理此即理教俱融合為一觀方名究竟此上十門
前四門全不可依次五門從淺至深隨根悟入然
但是革凡成聖之方便楢未究竟唯第十門方為
究竟也又賢首大師云受持大乘經須知五法一
須明其文有五謂善知分段起盡前後相屬次第
連合詮旨圓滿無增無減二解其事亦五謂說處
說主徒眾請儀及知圓音所說三達其義亦五謂
略標綱要廣釋除疑譬喻令解引事證成舉益勸
學四得其意亦五謂令發大心觀真理伏煩惱慈
悲救物勤修萬行五順其行自有五種一於前四
門法行在身在心未曾暫息二歷前四門以起勝
心謂於前文教起難遭想於前事相起尊重心念
佛難逢傷巳薄祐於前義理起愛樂心於前意旨
悲喜交集三受持正法謂於前文教書寫流通圖
畫形相表佛法會撮略意旨曲示行人四自行增
謂親近善友繫念思惟五成無礙行謂得旨亡詮
故不可守亡詮由教故不可捨是故於教生無守
無捨行今此雖開為十法行但是眾緣資成正助
相兼總曰受持修習全依此者可為圓因精勤不
退皆證滿果自教至大唐古今有依法修學者靈
通感瑞其類實繁具如華嚴傳五卷纂靈記兩卷
所說略而言之謂一書寫經輝五色即後魏王延
明王元熈英明博達甞以香和金寫經一百部每
部五香為藏七寶函盛日夜清齋行道即放神光
五色照燭庭宇眾所咸覩因而發心者不可計數
也楮香四達僧德圓妙統宗極修一淨園種楮鮮
華香草雜之每洗浴方入園溉以香水楮生三載
香氣四達後以為紙寫經纔書數行每字皆放光
明也二供養瑞鳥㘅華僧法誠於蓋谷造華嚴堂
畫七處九會變相兼寫此經專精供養每有瑞鳥
形色非常㘅華入室旋遶供養也三轉施灌掌之
水尚拯生靈僧彌伽多羅師子國第三果人因至
西太原寺遇諸僧轉華嚴經忽然改容云不知此
處亦有此經合掌歡喜讚歎言曰此大方廣經功
德難思西域相傳有人稱讚此經以水灌掌水沾
蟲蟻而捨命者皆得生天何況受持讀誦思惟觀
察等四聽聞功齊種智金剛菩薩云聞此法門如
一切智行所集福德五披讀眇然履空隋朝禪定
寺僧慧悟持華嚴經與持涅槃經僧同隱終南巖
棲木食各專其業後有一人請齋二人相讓請者
云請華嚴悟尚即便隨往乃是山神千羅漢皆推之
令於上坐齋畢神呼一童令侍乃入悟口便得神
通却歸取經辭涅槃僧眇然履空而去莫知所往
六受持煥若臨境僧辯才事裕法師學華嚴經久
而不悟淨室專精三年乃夢普賢指授覺後悉通
煥然猶如臨鏡也七開示華梵通韻宋朝三藏求
那䟦陀羅天竺人精華嚴來至此土七百餘人請
講恨以華言未通禮懺虔請乃夢一人執劒持一
人頭刎却䟦陀羅頭安提來者遂通唐言講數十
遍故云通韻人天共遵魏朝勒那三藏中天竺人
既至此土華音又通講華嚴經次忽有一人執笏
形如天官云天帝令請師講華嚴經都講維那梵
唄咸須同去勒那曰待講畢去得否使云可爾及
講終即與都講等奄然卒於法座之上人皆歎仰
神光入宇法藏和尚字賢首十七辭親求法於太
白山後母病歸覲時儼和尚於雲華寺講華嚴經
至中夜忽見神光照燭庭宇知有異人及明過儼
和尚即敬事之深入華嚴旨趣也良以一文之妙
攝義無遺故一偈之功能破地獄也京兆人姓王
不得名死被二人引至地獄見一僧云是地藏令
誦偈云若人欲了知三世一切佛應觀法界性一
切唯心造遂得解脫聲所至處有受苦者悉脫其
苦後一日却蘇憶持此偈向道俗說諸德尋經方
得知是華嚴經夜摩天偈也八諷誦每含舍利安
定郡樊玄智依順和尚誦華嚴經每因誦經口中
頻獲舍利前後數百粒也適會神僧京兆苑律師
貞觀年初宿㶚橋店有一僧同主人別房安下飲
酒噉肉律師持戒精潔勃然戒之其僧餐了以灰
水嗽口誦華嚴經俄終一軸未滿五更一部都畢
其律師入房悲泣懺謝訖至明便乃分袂不告名
字不知所至九思惟則無生入證偈讚排空即解
脫和尚臺山佛光寺立精舍讀華嚴經依經作佛
光觀又求文殊得見云何須禮我可自悔責後因
自求乃悟無生遂欲廣禮諸佛證此因緣感諸佛
現與說偈言諸佛寂滅甚深法曠劫修行今乃得
若能開曉此法眼一切諸佛皆隨喜又問寂滅之
法若為可說教人佛即隱身但有聲曰方便智為
燈照見心境界欲究真實法一切無所見十修習
海神聽而時雨霶𩃰僧道英亳州人年至十二親
為之娶五年同居全無世事後因聽講華嚴經乃
出家入太行山栢梯寺修止觀時年天旱唯講華
嚴感二人云是海神來聽講經遂令下雨須臾霶
𩃰也天童迎而大水瀰漫隋朝靈幹講華嚴經住
興善寺常作兜率及華嚴觀臨終之日有天童來
迎而不隨去云吾志在華藏矣尋見大水瀰漫蓮
華滿中乃忻然曰此果吾願遂與同住僧童真相
別別訖奄然而逝也。】

「△速能除滅五無間業。

△所有世間身心等病種種
苦惱乃至佛剎極微塵數一切惡業皆得消除。」

【○鈔言五無間業者梵云半左阿難他哩(丁也反)哩
野尼迦云五無間或云阿鼻旨或云阿毗古譯云
無擇或云無間具其四義或五義也一受生無間
二壽命無間以無中夭者三身量無間以身遍滿
故四受苦無間無等流處所故五受報無間以決
定順生故由具上五義故名無間隨造一業便招
此報所言五者即五逆罪謂殺父害母出佛身血
殺阿羅漢破和合僧此五隨犯一件皆得逆罪墮
阿鼻獄經一中劫受無間苦故名五無間業又此
五逆有小大之異上說五逆猶是小逆佛月藏經
等名為大逆故彼第八云但出一佛身血得無間
罪尚不可筭墮阿鼻獄況出萬億佛身血者終無
有人說彼罪報若有惱亂罵辱打縛為我剃髮著
袈裟片縷不受禁戒及破戒者得罪多彼況持戒
者故名為大下偈中云極惡五無間也又四重罪
名近無間其罪亦重故名為近除普賢願王及陀
羅尼法威德力無能除滅也言所有世間身心等
病者依涅槃經說有二種一者身病二者心病身
病有五一者因水二者因風三者因熱四者雜病
五者客病客病有四一者非分強作二者忘誤墮
落三者刀杖瓦石四者鬼魅所著二者心病亦有
四種一者踴躍二者恐怖三者憂愁四者愚癡復
次善男子身心之病凡有三種一者業報二者不
得遠離怨對三者時節代謝生如是等因緣名字
受分別痛因緣者風等諸病名字者心悶肺脹上
氣咳逆心驚下痢受分別者頭痛目痛手足等痛
是名為病受所分別也言種種苦惱者此有二種
一即直指諸病有種種苦惱二即兼攝餘諸苦惱
謂諸所有逼迫等事也。】

「△一切魔軍夜叉羅剎若鳩槃茶若毗舍闍若部多等
飲血噉肉諸惡鬼神皆悉遠離。

△或時發心親近守護。」

【疏略說功德也唯說離惡亦即現報。
○鈔明魔
鬼潛護中二義句初明魔鬼遠離後顯發心守護
初言魔者梵語具云魔羅此云殺者殺修行人智
慧命故此為生死之根本也略說有四一煩惱魔
是生死因二天魔是生死緣三蘊魔四死魔是生
死果今言魔軍者即天魔也軍者眾也即下鬼神
皆魔軍眾也言夜叉者此云猛捷即捷疾也羅剎
者即食血肉之鬼類也海中有羅剎城人落其中
多遭食啗也鳩槃茶者此云守宮神亦云冬瓜鬼
以其陰囊似冬瓜也毗舍闍者噉精氣鬼餓鬼中
此稍勝也部多者此云大身鬼亦云自生鬼此類
若從父母生者名曰夜叉若自生者名曰部多飲
血等者總舉諸類也皆悉遠離者後結遠離也亦
即現報者對生報後報以滿三也。

△疏二偏舉一行廣顯眾德二一舉一行。】

「是故若人誦此願者。」

【疏舉一例餘。

△疏二廣辯德具多勝德不出五果。
○鈔不出五
果者俱舍顯相云異熟無記法有情有記生但是
無覆無記故不通餘從善惡因所感名有情有記
生又瑜伽云諸不善法於諸惡趣受異熟果善有
漏法於諸善趣受異熟果等流似自因相似同類
兼說自因又瑜伽三十八云習不善故樂住不善
則不善法增長習善法故樂住善法則善法增長
為等流果或似先業後果隨轉此有二義後義果
似於因即此意也如殺生短命等前義即後果之
報如前世樂於殺生今還好殺等也離繫由慧盡
離諸結縛名離繫果慧者擇也盡者滅也謂此擇
滅離繫所顯故將擇滅釋離繫果瑜伽論云以道
滅惑名離繫果又諸異生以世俗道滅諸煩惱不
究竟故非離繫果若因彼力生是果名士用若法
因彼力生如因下地加行力上地有漏定生然離
繫名為不生由道力證得亦得名為不生士用果
也除前有為法有為增上果謂有為法生餘法不
障是增上果故增上果唯有為法除前巳生有為
之法非增上果謂果望因或俱或後必無前果後
因故云除也除此前後餘諸有為為增上果論云
增上之果也又瑜伽云若眼識等是眼根增上果
乃至意識是意根增上果眾生身分不散不壞是
命根增上果解云眼等諸根不障識生身分不壞
不散令不斷命根皆以不障義邊名增上果也仔
細詳意用之問士用增上何別答士用唯對作者
增上通對所餘如匠所成對能成匠具得士用增
上果名對餘非匠非匠非造故非士用也然上所
引是俱舍根品彼以六因成斯五果非今所要今
但以誦普賢行願一因自然具斯五果此與諸宗
有因同果異如十地中同修五種十善感果各殊
有因異果同如此因及六因也因果俱異可以意
得也。

△疏文三一通明五果。
一增上果。】

「行於世間無有障礙如空中月出於雲翳。

△諸佛菩
薩之所稱讚。

△一切人天皆應禮敬。

△一切眾生悉
應供養。」

【疏增上果有增上用故。
△疏二等流果。】

「此善男子善得人身圓滿普賢所有功德。

△不久當如
普賢菩薩速得成就微妙色身具三十二大丈夫相。」

【疏等流果亦滿普賢功德行故。
○鈔言三十二
相者一足下平如奩底二足下千輻輪三足跟梵
王頂四手指纖長五其身方直六手足網縵七手
足柔軟八節踝𦟛滿九身毛上靡十鹿王腨十一
其身圓滿十二垂手過膝十三頂有肉髻十四無
見頂十五馬陰藏十六皮膚細滑十七身毛右旋
十八身紫金色十九七處平滿二十柔軟聲二十
一缺骨充滿二十二師子上身二十三臂肘𦟛纖
二十四齒白齊密二十五四十齒二十六得二牙
二十七師子頰二十八口中上味二十九廣長舌
三十梵螺聲三十一目睫紺青三十二眉間白毫
相等如是諸相下自三賢菩薩作轉輪王雖圓明
巳有此相乃至等覺猶經百劫修佛相好應知皆
自十善為因百福莊嚴方得成滿言百福者謂十
善法具起百思如一不殺有五思謂離殺思勸導
思讚美思隨喜思回向思如是乃至不邪見亦爾
於一一相引布自身必須前起五十思乃引一相
後起五十思以覆之前後合為百思名為百福百
福具足方成一相此名共因如涅槃經師子吼品
如是三十二相一一皆有別因如彼經云若有菩
薩摩訶薩持戒不動施心不移安住實語如須彌
山以是業緣得足下平如奩底相若於父母師長
乃至畜生以如法財供養供給以是業緣得足下
千輻輪相若不殺不盜於父母師長常生歡喜以
是業緣得成三相一手指纖長二足跟長三身方
直等若修四攝法攝取有情得網縵指如白鵝王
父母師長若病疾時自手洗拭捉持按摩得手足
柔軟若持戒聞法惠施無厭得二相一節踝𦟛滿
二身毛上靡若專心聽法演說正教得鹿王腨相
於諸有情不生害心飲食知足常樂惠施瞻病給
藥得身圓滿如尼俱律陀樹立手過膝頂有肉髻
及無見頂見怖畏者為作救護見裸跣者施與衣
服得馬陰藏相親近智者遠離愚人善喜問答掃
治行路得皮膚細軟身毛右旋若以衣服飲食臥
具醫藥香華燈明施人得身金色常光照耀若行
施時所珍之物能捨不吝不觀福田及非福田得
七處滿於布施之時心不生疑得柔軟聲若如法
求財以用布施得缺骨平滿師子上身臂肘𦟛纖
遠離兩舌惡口恚心得四十齒白齊密於諸眾生
修大慈悲得二牙相常作是願有來求者隨意給
與得師子頰隨諸所須之食悉皆與之得味中上
味自修十善兼以化人得廣長舌不頌彼短不謗
正法得梵音聲見彼怨憎生於喜心得目紺色不
隱他德稱揚其善得白毫相如斯一一各別修之
方能滿足三十二相今以普賢行願一因即能感
此三十二相也。

△疏三異熟果。】

「若生人天所在之處常居勝族。」

【疏異熟果乘因感果故。

△疏四士用果。】

「悉能破壞一切惡趣。

△悉能遠離一切惡友。

△悉能
制伏一切外道。」

【疏士用果有善菩薩用故。

△疏五離繫果。】

「悉能解脫一切煩惱如師子王摧伏群獸。

△堪受一
切眾生供養。」

【疏離繫果八支聖道滅煩惱故。
○鈔言一切煩
惱者謂根隨煩惱也根本有六一貪二瞋三無明
四慢五疑六不正見開即為十開不正見為五一
身見二邊見三邪見四見取五戒禁取故開為十
即六通俱生十分別起是惑之根本故名根本煩
惱二隨煩惱有二十一忿二恨三惱四覆五誑六
諂七憍八害九嫉十慳十一無慚十二無愧十三
不信十四懈怠十五放逸十六昏沉十七掉舉十
八失念十九不正知二十散亂於中忿等十箇名
小隨無慚愧二名中隨不信等八名為大隨以隨
根本惑勢力而起故名隨煩惱也亦通俱生分別
分別起者行相麤淺入見即除俱生起者行相微
細至果方盡總舉諸惑故云一切也如師子王等
者師子獸中之王一吼之時眾獸潛伏行願威神
亦復如是由茲行願正念現前乃至成佛永斷諸
惡故云如等言八支聖道者即八正道也謂正見
正思惟正語正業正命正精進正念正定等八也
鑒理無邪曰正見籌慮正義名正思惟無漏語業
名正語無漏身業名正業身語無邪為正命如理
策勤名正精進順法錄心名正念無漏三昧名正
定八中正見是道亦支餘之七法唯支非道所以
通云正道者一則解翻八邪二則體是聖道故也。

△疏二別明淨土果二一顯法功能。】

「又復是人臨命終時最後剎那一切諸根悉皆散壞
一切親屬悉皆捨離一切威勢悉皆退失輔相大臣
宮城內外象馬車乘珍寶伏藏如是一切無復相隨。」

【○鈔淨土果中釋文分二先顯法功能後別明勝
果前中經文義分為三先世果終失次此願不離
後引生淨土今初如俱舍論通說臨終之時有多
般事或惡業緣厚者有斷末摩苦然於身中有極
少節解便致死是為末摩苦地水火風隨一增減
如利刀刃觸彼末摩因此便生增上苦受業斯不
久遂致命終又復人間復有多種死相或中他毒
藥或風病失音或鬼神所錄或懷胎㛯難或大水
漂溺或野火所燒或惡獸傷殘或無辜誅戮或雷
電霹靂或戰陣敗亡或王法臨刑或冤家鋒刃諸
般捨壽難可具名乃至諸天命將終位亦先有五
種小衰相現一者衣服出非法聲二者自身光明
忽然昧劣三者於沐浴位水滯著身四者本性囂
馳今滯一境五者眼本凝寂今數瞬動此五相現
定死不疑也復有五種大衰相一衣染塵垢二華
鬘萎萃三兩腋汗出四臰氣入身五不樂本座此
五相現必定應死金光明經說人死之相云兩眼
白色變舌黑鼻梁欹耳豎項筋垂下脣垂向下又
涅槃云於醫人所不生恭敬心於諸親友生荊棘
心此是死相如寶積經說最後捨壽之際心極明
了一切善惡皆悉現前畏喜心生即便往趣也此
即通說一切死相今誦持人即不為彼如是惡相
之所逼迫也二諸根散壞三親屬捨離四威勢退
失五一切不隨文顯可知。】

「△唯此願王不相捨離。

△於一切時引導其前。

△一
剎那中即得往生極樂世界。」

【○鈔此願不離義分為三一願王不離二引導長
時三得生極樂言極樂世界者謂其國眾生無有
眾苦但受諸樂故名極樂或名安樂亦名安養即
阿彌陀佛所依之國土其國乃地瑩七珍池通八
德風搖樹響與天樂以齊鳴水激清波將法音而
同韻是以六方調御金口稱揚三世如來致心護
念總斯多義故以為名也。

△疏謂報盡捨命一切不隨唯此願王引生淨土。

△同無常經眷屬皆捨去財貨任他將但持自善
根險道充食糧。

△疏二別明勝果二一正明化生。】

「到巳即見阿彌陀佛文殊師利菩薩普賢菩薩觀自
在菩薩彌勒菩薩等。

△此諸菩薩色相端嚴功德具
足所共圍繞。

△其人自見生蓮華中蒙佛授記。」

【疏亦異熟果乘此善因淨土生故。
○鈔後別明
勝果分二先正明化生後得授記下顯利生大用
初中經文分三一得見聖眾二顯聖德相三見生
蒙記初中言阿彌陀佛者此云無量壽由二義故
名阿彌陀一光明無量故二壽命無量故故阿彌
陀經云彼佛何故號阿彌陀彼佛光明無量無邊
照十方國無所障礙是故號為阿彌陀彼佛壽命
及其人民無量無邊阿僧祇劫故名阿彌陀由昔
因中大願光明與壽俱無量故故以名焉故大無
量壽經云設我得佛光明有限下至不照百千億
那由他諸佛國者不取正覺又云若我成佛壽量
有限下至億那由他百千及算數劫者不取菩提
璘云阿彌陀者六十萬億那庾多恒河沙由旬是
其身無量無邊不可思議阿僧祇劫是其壽目澄
四海毫暎五山光明無有涯眷屬不知數足不行
而十方遍口不言而萬類聞左侍觀音右翼勢至
國有十善土無三惡一稱名字滅殃罪八十億劫
一禮形像獲相好八萬四千舉手低頭無非是益
也文殊師利者總有四翻正法華名溥首有經名
濡首正云妙德或云妙吉祥以其降生時有十種
奇瑞故一光明滿室二甘露盈庭三地湧七珍四
神開伏藏五鷄生鳳子六豬誕龍肫七馬產騏驎
八牛生白澤九倉盈金粟十象生六牙有斯徵瑞
名妙吉祥也又悲華經說過去寶藏佛時為無諍
念王第三子名曰帝眾佛前願取妙淨土佛言汝
自發願取妙淨土我今號汝為文殊師利此表淨
土諸吉祥事其來久矣今助佛導化示生舍衛多
羅聚落為梵德婆羅門子香山云德妙而十方普
現道尊為諸佛所師昔度五百仙人韜光雪嶺今
與一萬菩薩見住涼山廣如大經等說也普賢可
知言觀自在菩薩者解釋絕多嘉祥云謂於六根
門中而得自在故以名焉慈恩就三業解三業歸
向必六通赴緣攝利難思名觀自在也賢首就悲
智解謂於理事無礙之境觀達自在又觀機往救
自在無礙故以名焉又諸菩薩至八地中得十自
在一命自在於不可說劫住壽命故二心自在智
慧能入無數三昧故三資具自在能以無量莊嚴
一切世界故四業自在隨時受報故五受生自在
於一切世界示現受生故六緣自在於一切世界
見佛充滿故七願自在隨欲隨時受報故於諸剎
中成正覺故八神力自在示現一切大神變故九
法自在示現無邊諸法門故十智自在於念念中
示現如來十力無畏成正覺故第五十五說得是
自在故以為名言彌勒者此云慈氏如慈心因緣
經說乃往過去無量無邊阿僧祇時有世界名勝
華敷佛號彌勒恒以慈心四無量法教化一切時
有婆羅門名一切智光具六十四能多知博達聞
佛說經即生難詰不能屈伏便發信心而發願言
願持此經必得成佛號曰彌勒即捨家入山經八
千歲常持彼經常習慈行又於過去與釋迦同於
弗沙佛所發菩提心常習慈定自是巳來常號彌
勒亦名阿逸多此曰無能勝大慈善根無能勝故
為波羅奈國輔相之子身紫金色有三十二相香
山云莊嚴淨國而度有情起道乃先於釋迦降跡
猶當於補處哀吾師遺法弟子恐更沉輪龍華三
會之時皆垂度脫今即示居覩史引導閻浮深慈
重恩永劫寧報善財遇之得解脫門名曰入三世
一切境界不忘念智莊嚴藏也問生極樂國得見
阿彌陀佛觀自在菩薩其事必爾又普賢身即淨
法界身一切佛體得見無妨其文殊彌勒在此娑
婆今言往彼又云得見為同異耶答此有二義一
即體異名同如說壽經時西方亦有無量壽佛等
同讚故知但是名同體別異也二云是同非異何
以如文殊師利佛道父母大權應現助佛揚化遍
周法界現種種身利樂群品如彌勒為善財說文
殊師利最勝大願非餘無量百千那由他等菩薩
之所能有又言文殊師利其行廣大無量無邊其
願無際相續不斷常能出生一切菩薩最勝功德
常為無量菩薩之師令其勤修深證入故普於十
方常轉法輪教化成熟一切眾生常於十方一切
世界為說法師常為不可說不可說一切諸佛大
會眾中之所讚歎也彌勒菩薩如大經說云成就
一切遍趣行故於諸生處而得自在又言我身普
生一切法界一切眾生顯示道相殊異言音種種
名號種種欲樂種種威儀隨順世間教化調伏顯
示眾生清淨受生隨順趣入一切眾生甚深勝解
一切菩薩大願受化如是等無量所顯而現其身
種種相貌種種威德充滿法界為欲成熟往昔同
行退失菩提者示現於此閻浮提中又為成熟兜
率天中同行天故令知諸天盛必衰故為欲示現
降生瑞相教化成熟釋迦如來所遺來者令如蓮
華悉開悟故於此處沒生兜率天等故知是同非
異也或可名同體異亦無妨也言等者等取諸餘
新賢舊聖及常隨侍諸菩薩等故阿彌陀經云其
國中多有一生補處其數甚多非是筭數所能知
之但可以無量無邊阿僧祇劫說等但生彼國無
不皆見也二顯聖德相三見生蒙記可知。

△疏二利生大用。】

「得授記巳。

△經於無數百千萬億那由他劫。

△普於
十方不可說不可說世界。

△以智慧力隨眾生心而
為利益。」

【疏亦士用果。
○鈔後明利生大用中二先明得記
後顯利生利生文中分三初標利生時次顯利生
處後正明利生上來有二先正明化生後顯利生
大用總是別明勝果前來有二先顯法功能後別
明勝果總是明淨土果訖。
△疏三究竟成佛果。】

「不久當坐菩提道場降伏魔軍成等正覺。

△轉妙法輪
能令佛剎極微塵數世界眾生發菩提心隨其根性
教化成熟乃至盡於未來劫海廣能利益一切眾生。」

【△疏亦離繫果究竟離故。
△然前段中初一現報果
今此成佛即後報果中間諸果皆是生報。
△唯誦一
行五果具足三報昭彰終至菩提于何不習。
○鈔
自下第三究竟成佛果有二先銷經文後釋疏文
前文六一身坐道場二降魔成佛三傳法利生四
令眾發心五隨機成熟六廣益無盡初中坐者如
大經說菩薩摩訶薩有十種坐所謂轉輪王坐興
十善道故四天王坐於一切世間自在安立佛法
故帝釋坐與一切眾生為勝主故梵天坐於自他
心得自在故師子坐能說法故正法坐以總持辯
才力而開示故堅固坐誓願究竟故大慈坐令惡
眾生悉歡喜故大悲坐忍一切苦不疲厭故金剛
坐降伏眾魔及外道故是為十坐若諸菩薩安住
此法則得如來無上正覺坐餘如下偈中述。

△疏三結勸受持三一結前勝德。】

「善男子彼諸眾生若聞若信此大願王受持讀誦廣
為人說所有功德除佛世尊餘無知者。」

【疏上猶略歎今說無盡。

△疏二正明勸持。】

「是故汝等聞此願王莫生疑念應當諦受受巳能讀
讀巳能誦誦巳能持乃至書寫廣為人說。」

【疏通十法行。

△疏三重舉勝德。】

「是諸人等於一念中所有行願皆得成就。

△所獲福
聚無量無邊。

△能於煩惱大苦海中拔濟眾生令其
出離皆得往生阿彌陀佛極樂世界。」

【△疏殷勤頌德意在勸持。
△然此經一卷文少義
豐實修行之玄樞乃華嚴之幽鍵功高德遠何不修
持西域王臣未有不習。
○鈔大文第三善男子彼
諸眾生下結勸受持分文二先標分後釋解三段
如疏文顯可知重舉德中經言皆得往生等者自
此詣彼名之為往也準十六觀經說往生之人總
有九品隨其品類隨其行業方得往生言九品者
一上品上生發三種心謂菩提心等又有三種一
者慈心不殺具諸戒行二者讀誦大乘方等經典
三者修行六念回向發願具此一日乃至七日壽
尊與二菩薩無數化佛聲聞大眾執金剛臺至行
者前授手迎接纔生彼國即悟無生須臾至十方
界名上品上生二上品中生謂於第一義心不驚
動深信因果不謗大乘壽尊與二菩薩持紫金臺
至行者前與千化佛一時授手一念生彼大寶華
中經宿即開七日便得菩提不退飛行十方名上
品中生三上品下生亦信不謗但發大菩提心臨
終見佛與二菩薩持金蓮華五百化佛一時授手
一日一夜蓮華乃開至七日後即得見佛三七日
後遊歷十方蒙佛授記名上品下生四中品上生
不造五逆持五八戒臨終見佛讚歎出家得離眾
苦便坐華臺未舉頭頃即生淨土蓮華尋開得阿
羅漢果名中品上生五中品中生受持八戒若一
晝夜持沙彌戒若具足戒威儀無缺臨終見佛慰
喻往生七日華開得預流果六中品下生孝養父
母行世仁慈遇人為說佛土功德及法藏比丘四
十八願雖不見佛命終亦生七日華開亦得預流
果七下品上生雖不謗經如此愚人多造惡業無
有慚愧臨終聞讚大乘十二部經文復稱佛號化
佛慰喻即得往生經七七日華開見聖聞甚深法
八下品中生毀犯眾戒偷僧祗物不淨說法無有
慚愧諸惡嚴身臨命終時獄火俱至遇善知識為
說如來十力威德光明神力及戒定慧解脫解脫
知見聞巳除滅八十億劫生死重罪火變涼風化
佛迎接一念往生六劫華開發無上道意九下品
下生五逆十惡具諸不善應墮惡道受苦無窮臨
終苦逼不遑念佛但稱名號令聲不絕具足十念
命終之後見金蓮華一念往生滿十二劫華開得
聞諸法實相除滅罪行發無上道意是即九品往
生各各須具多種功德方得往生也又如大藏中
有百餘本或經或論說修彼因莫非勤積方得生
彼今唯誦經一行一剎那中便得往生蒙佛授記
甚為奇妙也疏言豐者多也樞謂樞機鍵即關鍵
餘文可知也。】
大方廣佛華嚴經普賢行願品別行疏鈔卷第五

大方廣佛華嚴經普賢行願品別行疏鈔卷第六
敕太原府大崇福寺沙門澄觀撰別行疏
圭峯草堂寺沙門宗密述隨疏鈔

【△疏二偈頌二一標舉。】

「爾時普賢菩薩摩訶薩欲重宣此義普觀十方而說
偈言。」

【○鈔自下第二爾時普賢下後彰頌偈於中初言
重宣者重頌之意總有其四一為後來不聞欲令
得聞故二為未悟之者重聞令悟解故三為長行
文略以偈廣之令易曉會故四為結句受持文稍
易故有斯四意故重頌之。

△疏二正頌三一頌正示普因二一別頌前十門
文但有七後三合故文八一頌禮敬諸佛。】

「所有十方世界中三世一切人師子我以清淨身語
意一切徧禮盡無餘普賢行願威神力普現一切如
來前一身復現剎塵身一一徧禮剎塵佛。」

【○鈔初二句頌所禮次一句頌能禮次句明周徧
次句辯徧因後三句別顯禮相謂一一佛所各有
多身一一巳身能起多禮故晉經云一一如來所
一切剎塵禮。

△疏二頌稱讚如來。】

「於一塵中塵數佛各處菩薩眾會中無盡法界塵亦
然深信諸佛皆充滿各以一切音聲海普出無盡妙
言辭盡於未來一切劫讚佛甚深功德海。」

【○鈔稱讚二偈中前偈明所讚唯深信二字屬能
讚因後偈全顯能讚於中前半偈明讚相次一句
明讚時末後一句正明稱讚。

△疏三頌廣修供養。】

「以諸最勝妙華鬘妓樂塗香及傘蓋如是最勝莊嚴
具我以供養諸如來最勝衣服最勝香末香燒香與
燈燭一一皆如妙高聚我悉供養諸如來我以廣大
勝解心深信一切三世佛悉以普賢行願力普徧供
養諸如來。」

【疏此中唯說本行供養不頌校量法供養勝豈得
唯舉劣供養耶明知長行校量本行。
○鈔供養中
三偈初二偈前三句標所供具後一句正申供養
後偈中除一切三世佛五字是所供境末後一句
正申供養餘皆能供因。

△疏四頌懺除業障。】

「我昔所造諸惡業皆由無始貪恚癡從身語意之所
生一切我今皆懺悔。」

【○鈔四懺悔偈中初句標所懺業次句明造業因
次句指造業具末後句正申懺悔。

△疏五頌隨喜功德。】

「十方一切諸眾生二乘有學及無學一切如來與菩
薩所有功德皆隨喜。」

【○鈔次隨喜偈中前三句餘四字明所隨喜後三
字明能隨喜前中初句有情次句二乘後句大乘
就初句中前四字通標一切後三字正顯有情。

△疏六頌請轉法輪。】

「十方所有世間燈最初成就菩提者我今一切皆勸
請轉於無上妙法輪。」

【○鈔次請轉法輪偈中前二句標所勸請次一句
正明勸請後一句明所請事。

△疏七頌請佛住世。】

「諸佛若欲示涅槃我悉至誠而勸請惟願久住剎塵
劫利樂一切諸眾生。」

【○鈔請佛住世偈中初句標所請次句正明勸請
下二句申勸請意於中初句明住所經時下句述
所為事。

△疏八合頌後三。
△以後三行皆回向故八九但
是回向別義。
△八隨佛學是向菩提通於二利九
順眾生是向眾生一向利他。
△故此三門不相捨
離。
△文二一合頌三門二頌願生淨土初中三一
總標回向二別頌三門三結歸回向彌顯三門皆
回向也。
△今初以該八九故不依前次。

△疏文三一總標回向。】

「所有禮讚供養佛請佛住世轉法輪隨喜懺悔諸善
根。」

【△疏牒前所回善根也八九二門屬回向故但牒
前七。】

「△回向眾生及佛道。」

【疏正明迴向也。
△略舉二處實際離相徧該於二
在無盡中。

△疏二別頌三門即分為三雖同回向長行既開
故略標別義。
△文三一頌隨如來學。】

「我隨一切如來學修習普賢圓滿行供養過去諸如
來及與現在十方佛未來一切天人師一切意樂皆
圓滿我願普隨三世學速得成就大菩提。」

【○鈔頌隨佛學中初句標示次四句正明隨學次
一句示隨學所因次一句結成隨學後一句隨學
意言天人師者天者名晝天上晝長夜短是故名
天又天者名無愁惱常受快樂是故名天又天者
名為燈明能破黑暗而為大明是故名天亦以能
破惡業黑暗得於善業而生天上是故名天又天
者名吉以吉祥故得名為天又天者名日日有光
明故名曰為天以是義故名為天也人者名曰能
多思慮又人者身口柔軟又人者名有慢又人者
能破慢善男子諸佛雖為一切眾生無上大師然
經中說為天人師何以故善男子諸眾生中唯天
與人能發阿耨多羅三藐三菩提心能修十善業
道能得須陀洹果斯陀含果阿那含果阿羅漢果
辟支佛道得阿耨多羅三藐三菩提等故號佛為
天人師也。

△疏二頌恒順眾生。】

「所有十方一切剎廣大清淨妙莊嚴眾會圍繞諸如
來悉在菩提樹王下十方所有諸眾生願離憂患常
安樂獲得甚深正法利滅除煩惱盡無餘。」

【疏以順眾生即順諸佛故先舉諸佛。
○鈔頌順生
行中先經文後疏釋前中初偈標能益之尊後偈
顯為生啟願前中初二句標所依淨剎下二句顯
能依眾會後偈中初句所順生下三句申願意於
中初句離憂常安次句獲深法利後句滅除煩惱
也。
△疏又佛坐樹下為化眾生。
△故晉譯云如來
坐道場菩薩眾充滿令十方眾生除滅諸煩惱明
知不相違。
○鈔疏文有二先釋通外難後結歸本
意前中先釋通後引證前中以有外難云本明順
生何先舉佛故疏釋云以順眾生即順諸佛等。

△疏三頌前回向前略今廣。
△此下大願亦是伽陀。

△回向與願大同小異異者謂回向要有所回善根
發願無善亦可要誓言大同者十回向位大願為
體總願別願皆回向故。
△今此即是回向大願。
○
鈔三頌前回向者即我為菩提修行時下三十偈於
中三一會通長行二會通初地三解釋本文今初
疏亦是伽陀者梵云祇夜此云重頌謂頌長行也
如前偈等梵云伽陀此云諷誦謂孤起諷讚非頌
前文然此十願若以頌前回向則是祇夜若以長
行文中無別十大願之文即是伽陀故云亦也亦
者非全一向疏總願別願者如願成就佛菩提為
總願也於中自利利他不同為別願也是回向大
願者十回向既是大願之回向故知大願是回向
之大願。
△疏文有十願全同初地但次不同彼中
次者一供養願二受持願三轉法輪願四修行二
利五成熟眾生六承事七淨土八不離九利益十
成正覺今次如經。
○鈔文有十願下二會通初地
也即初地中金剛藏菩薩為解脫月菩薩說初地
十願第四校量勝德分三門之第一勝願也今依
彼疏文前以五對十門釋之一名體對名者是總
云願者是希求義別有十名依經依梁攝論列與
此名同但次第異今依彼次標列後釋即依當文
瑜伽及諸攝論名雖小異義亦全同體者剋性即
以信欲勝解三為自性若取所依悲智相導即後
得智為體二修證對修者初七修始次二修熟後
一修成也證者地前引發初地齊證三行位對行
者初二自利次五利他八自利滿九利他滿十二
利果若約通論十皆二利位者通論即初地所得
也彼是初地之文故作此配若就此中十願即初
後圓融不局定位四因果對前九求因後一求果
五立意圓融對立意者所以但說十者以攝二嚴
二利因果行位無不周故又表無盡故故云一一
皆攝阿僧祇願圓融者以稱性故一願之中具一
切願即入重重如常所辨六相圓融正在此文也
故世親菩薩言六相者總相別相同相異相成相
壞相總者是根本法以初一法無不攝故別者餘
九法別依止本滿彼本故同者斯法同名法故異
者增相故諸法漸增故成者略說故攬九緣以成
一略也壞者廣說故分一作九九外無一此九因
緣各住自相不相成也猶如梁柱等共成一舍總
則一舍別則諸緣同則互不相違異則諸緣不同
成則諸緣辦果壞則各住自法凡舉一法皆六相
圓融又華嚴第三祖康藏國師為則天皇帝指金
師子說六相圓融如彼金師子章也彼經文有二
別一正顯十願彰自勤行二明十盡句與眾生共
初中四一總標二別列三總結四攝眷屬初中地
經云佛子菩薩住此歡喜地能成就如是大誓願
如是大勇猛如是大作用釋曰能成就言該下三
句初句始起要期次句方便起行謂成彼一一願
中所作方便皆勇猛故後句願道行成謂如供養
佛便能供故餘九例知此願亦即行稱願行故非
如凡夫空有要期是以總言能成就也以總該別
十願皆有此三也二別列十願者一一願中文各
有四皆初四字總標起願云又發大願此四字九
願皆有唯初供養一願以近標文故無也二顯願
行相十願各別然與此經文異義同下隨文引之
會釋三彰願德能十願皆云廣大徧法界究竟如
虗空四明願分齊十願皆云一切劫數無有休息
此段雖十願文同而所作各異應云供養無有休
息等不似第三段文義皆同也就初後二段文通
義局第三德能文義俱通十願皆有廣大等德故
三總結云佛子住此歡喜地發如是大誓願等三
句全同標文也四攝眷屬云以此十願為首滿足
百萬阿僧祇大願然此經但有第二別願中之行
相文義無餘三段以此須知彼經中願與此大同
小異之意故略標釋勿厭異端疏今次如經者依
此經次第解釋本文也但隨義便會於彼經。

△疏文二一別發大願十一受持願。】

「我為菩提修行時一切趣中成宿命常得出家修淨
戒無垢無破無穿漏天龍夜叉鳩槃茶乃至人與非
人等所有一切眾生語悉以諸音而說法。」

【疏亦名護法願故十地經云願受一切佛法輪願
攝一切佛菩提願護一切諸佛教願持一切諸佛法。

△今文初句攝菩提。
△次句持佛法。
△次二句護佛
教修行戒行為護行故。
△破穿之義巳見上文妙住
章中。
○鈔第一我為下二偈明受持願即彼第二
願也疏故十地云至一切諸佛法者此四句全寫
彼行相之文也彼釋云但言釋云即彼疏引論釋
也下皆準此四句皆通二利然若約能受持等說
受謂領受攝謂攝屬護謂防護持謂住持故勝鬘
經云攝受正法護持正法若約所受持等即一教
二果三行四理三云護教判為行法者論云謂修
行教法於修行時有諸障難攝護救濟故能受等
文雖互舉義實皆通言常得出家修淨戒者家謂
家宅以拘繫為義離煩惱縛名曰出家又在家迫
窄猶如牢獄出家寬曠猶如虗空又智度論云孔
雀雖有色嚴身不如鴻鶴能遠飛在家雖有五欲
樂不如出家功德深又如心地觀經佛為智光長
者說出家在家二種勝劣佛言出家菩薩勝於在
家無量無邊不可為比何以故出家菩薩以正慧
力微細觀察在家所有種種過失所謂世間一切
舍宅積聚其中不知滿足猶如大海容受一切大
小河水不知滿足又云在家之人心恒起妄想執
著外境不能了真無明昏醉顛倒觸境亦常不住
惡覺易起善心難生由妄想緣起諸煩惱因眾煩
惱造善惡業依善惡業感五趣果如是如是生死
不斷出家菩薩能如是觀厭離世間名真出家偈
云出家菩薩勝在家筭分喻分莫能比在家迫窄
如牢獄欲求解脫甚為難出家閉曠若虗空自在
無為離繫著等又云若有男子女人一日一夜出
家受戒二百萬劫不隨惡道以是因緣故願常得
也疏破穿之義至妙住章中者即善財第四善友
妙住比丘大經則名善住也此善友寄第三修行
住也此章中說二十種戒彼疏將配回向品二十
梵行於中第十二名不缺漏戒配第二不缺梵行
又第二十無垢戒配第一不破梵行彼釋云若破
四重十重猶如破器無所復用最麤重故今經云
無垢即無垢戒又云無破即不破梵行無穿漏即
不缺漏戒雖加穿字無缺字而穿與缺義亦不殊
故指彼釋此意亦同涅槃經愛見羅剎乞浮囊之
喻也。
△疏後偈願受一切佛法輪即是如來以一
切音而說諸法令能徧受持。
△故上經云能令三
界所有聲聞者皆是如來音。

△疏二修行二利願。】

「勤修清淨波羅蜜恒不忘失菩提心滅除障垢無有
餘一切妙行皆成就於諸惑業及魔境世間道中得
解脫猶如蓮華不著水亦如日月不住空。」

【疏於中一切妙行皆成就者此是總句謂廣大
無量世出世間種種行故亦行方便。
○鈔第二勤
修下二偈修行二利願即彼第四也疏此是總句
者文云一切故是總也以隨義便故不依次釋之
下多倣此地謂廣大無量至種種行故者彼經云
願一切菩薩行廣大無量不壞不雜論釋云廣大
無量是世間行意明俗智之行廣從初地乃至六
地大者七地無量者八地巳上不壞不雜是出世
間行不雜世間有漏法故不壞者冥同真性故疏
亦行方便者彼經行中有四位行相行體行業行
方便行方便中以六相圓融令一行具一切行為
方便經云攝諸波羅蜜淨治諸地總相別相同相
異相成相壞相所有菩薩行皆如實說教化一切
令其受行心得增長今云一切妙行皆成就者文
含彼意故指云行方便也餘三此配之在疏可見。

△疏餘句為別初句行體即十波羅蜜除蔽清淨。

○鈔初句行體者前云廣大無量者世出世間等
正辯此十波羅蜜之相故此云體也明此十波羅
蜜義略以三門分別一釋名義二明體性三問答
廣略初中又二先釋總名後釋別名今初十即是
數波羅蜜者此云到彼岸也以生死為此岸煩惱
妄念為中流真空之際為彼岸也故賁疏云由無
正智住生死岸溺煩惱流起惑造業輪回無極但
令修無相慧照五蘊空名離此岸妄念永寂是越
中流證法性如是到彼岸又唯識論以現起苦集
為此岸未起苦集為河流菩提涅槃為彼岸六度
為船筏以行人五蘊假者為所度又智度論中有
三義一以生死為此岸菩提為彼岸一切如來皆
從生死此岸越四流之大河到菩提之彼岸此約
果解二以有相為此岸無相為彼岸此約心釋三
以六蔽為此岸六度為彼岸此約行釋唯識第九
要七最勝之所攝受方可建立波羅蜜名一安住
最勝謂要安住菩薩種性二依止最勝謂要依止
大菩提心三意樂最勝謂要悲愍一切有情四事
業最勝謂要具行一切事業五巧便最勝謂要無
相智所攝受六回向最勝謂要回向無上菩提七
清淨最勝謂要不為二障間雜若非此七所攝受
者不得名為到彼岸也後釋別名一布施者運心
廣大名之為布輟巳惠人名之為施施有三種一
財施二法施三無畏施財施者瑜伽論云又諸菩
薩所有財物若多若少無不運心先施一切後來
求者如取自財菩薩與時還如彼物見來求者終
不嗤笑亦不輕弄亦不令其心生赧愧亦不嚬蹙
舒顏平施前笑先言終不稽留疾疾而施不積聚
施謂諸菩薩不於長時漸漸積集聚多財物然後
頓施見積集施其施有罪見隨得施其施無罪無
畏施者謂他有恐怖種種難事菩薩方便救脫令
離怖畏或於禽獸等諸有情所不為惱害令離怖
畏如是種種名無畏施言法施者謂以正法為人
演說於諸施中法施為最也二淨戒者防非止惡
名之為戒於戒不犯名之為淨此亦三種一攝律
儀戒謂斷一切惡法也二攝善法戒謂修一切善
法也三饒益有情戒以無罪樂普利眾生也如攝
論說由攝律儀戒能建立菩薩行由攝善法戒能
廣集佛法由饒益有情戒能無罪利益也三忍辱
者他人加惡名之為辱能安受之名之為忍此亦
三種一耐怨害忍由大悲心不捨有情於怨害等
忍受不恚二安受苦忍謂修行時若遇寒熱饑渴
等苦安住忍受不生退轉三諦察法忍謂審諦觀
察一切諸法無滅無生而忍證也當知此忍能與
前二為依止處由達諸法無生滅等方能堪忍怨
害等苦也四精進者勇捍無退名之為進萬行不
雜名之為精此亦三種一被甲精進猶如猛將身
被甲冑能摧怨敵無退屈心菩薩亦爾被精進甲
積集萬行降四魔怨二攝善精進謂修習善法進
取無倦三利樂有情精進於饒益有情事不生疲
厭五禪定者新譯云靜慮專注一境名禪攝心不
亂名定念慮澄寂故名靜慮亦有三種一安住靜
慮謂心住現法樂也安住此中輕安適悅受用法
樂無厭倦故二引發靜慮謂依此定引發六通諸
所思事悉皆成滿三辦事靜慮謂依此定成辦利
樂有情之事如以定力止息饑饉等六智慧者決
斷名智揀擇名慧此亦三種一生空無分別慧謂
證生空人無我理二法空無分別慧謂證法空法
無我理也三俱空無分別慧謂證二空空無我理
七方便者攝化自在應變隨時善離過非名為方
便此有二種一回向方便善巧以前六度所集善
根共諸有情回求無上正等菩提二拔濟方便善
巧謂一一皆為拔濟諸有情故前般若德後大悲
德八願者專心向樂樂求不退名願此亦二種一
求菩提願二利樂他願九力者有勝堪能不可屈
伏名力此亦二種一思擇力可作不可作等二修
習力謂修萬行時不退不屈由此二力令前六度
無間無斷長時現行十智者決斷諸法能善了知
名之為智此亦二種一受用法樂智由施等度成
立此智後由此智成立施等如是自在名受用法
樂二成就有情智由此妙智能正了知施戒忍等
饒益有情也故攝論云由施能攝受有情由戒能
不害有情不生瞋故由忍遭苦能受由勤能助他
有情所作善事由定未定者令定也為未得定諸
有情說行相方便令彼有情成辦此定由慧為巳
得定者令解脫等為菩薩自巳得出世間慧斷障
得解脫巳廣為一切巳得定者說遠離世間解脫
功德不令依定求有忻上令依巳得上地勝定遠
起加行引出世間慧即斷障解脫故名成熟有情
也上來略釋十度別名竟二出十度體者初施以
善十一中無貪及助成無貪者同時二十一法并
三業總為施度體此即總相出體也若以剋性相
應眷屬等子細出體廣如論中也二戒度以遍行
中善性無表思在大乘者為體若約同時相應者
總二十一法及所起三業總為戒度體也三忍辱
以無瞋精進審慧及同時二十一法三業為忍度
體也若不得無瞋即遇怨害等時即便退屈不能
忍也若無審慧遇諸境界不能忍可即便退屈故
以審慧為體即三慧中思修二慧也聞慧行相麤
劣無忍義故不取之也又若無精進在懷即遇寒
熱等苦亦不能忍受故忍約勝以無瞋審慧精進
為其自體也四精進即以自名相應二十一法同
時三業為體也五靜慮即以別境中定數內等引
定及同時二十一法為體此定及第六慧不通三
業體也六後五度皆以本後二智及相應二十一
法為體故唯識論云後五皆以擇法為體說是本
後智故問五中幾是根本幾是後得答第六唯根
本攝後四皆後得智收此約十度解若說六度者
即第六慧度通根本後得智也上來總是出十度
體竟三明問答廣略問有何所以但說十度不增
不減耶答有三因也一者以菩薩所住地有十故
二者以菩薩於十地中所對治重障有十種故所
以能對治度亦有十也故此疏云以十度行淨十
種蔽蔽即障也三者菩薩所證有十真如故度亦
有十也問諸教多說六度今此說十何故相違答
亦不相違何以謂開合不同更無別義也若開即
別說後四便成其十若合之即但有前六不說後
四問若不說後四莫攝義不盡答以後四度助成
前六故即攝在前六中亦攝法盡也故論云方便
善巧助施等三願助精進力助靜慮智助般若令
修滿故言方便善巧助施等三者解深密經云於
前三種波羅蜜多所攝有情以諸攝事方便善巧
而攝受之安置善品是故我說方便善巧為施等
助願助精進者彼云若諸菩薩於現法中煩惱多
故元於修習無間無有堪能由劣意樂故下界殊
勝故於內心住無有堪能乃至未來輕微心生故
正願如是由此願故微薄能進故願助精進也力
助靜慮者解深密經云若諸菩薩親近善士聽聞
正法如理作意為因緣故轉劣意樂得勝意樂亦
名上界勝解名力波羅蜜多由此力故於內心住
有所堪能故說力度為定度助智助般若者經云
若諸菩薩以能聞緣善修習故能發靜慮如是名
智由能聞故堪能引發出世間慧故說後智是慧
度助問何以唯具六耶答如世舟船有六法故此
略明問答也更有餘義恐繁不述上來三段總是
第一明行體中略說十度義竟也。
△疏第三句是
行業以十度行淨十種蔽助真如觀淨十種障故。

○鈔第三句是行業下至十種障故言十度行可
知也十種蔽者謂一慳貪二毀禁三瞋恚四懈怠
五散亂六愚癡七躭滯八退屈九怯劣十昧事此
十隱蔽妙行故以十度如次除之疏助真如觀者
智觀真如為正道十波羅蜜為助道也故云助觀
以淨十障十障十如義在玄談鈔中明也。
△疏後偈
行相於諸惑業得解脫者即出世間行。
△及魔境界
世間道中得解脫者即世間行。
△猶如蓮華及日
月喻雙喻二行處於世界猶如虗空亦如蓮華不
著水故身心清淨超彼岸故。
○鈔後偈行相至超
彼岸故者地經行相之文即前所引廣大無量世
出世間等也今此一偈前半法後半喻法中上句
即出世間行下句即世間行解脫之言意兼上句
出世解脫出世解脫即全超世間世間解脫即處
之不染下半偈喻雙喻二行也亦可日月喻出世
解脫不住空故蓮華喻世間解脫在水中故。
△疏
上之七句皆是能增長行。
△第二句是所增長心
由依此義此行亦名心增長行。
△故十地云令其
受行心得增長。
○鈔上之七句至心得增長者以
地經於此願相中科為兩段一能增長行即前行
相等四二所增長心即此全引也以有如上諸行
相資故增菩提心令不忘失也以取地經地論文
勢故以諸行增長菩提心若直據此文亦可由菩
提心而增長諸行即心是能增長行是所增長故
離世間品云若忘失菩提心而修行諸善根者是
為魔業又標在二千之行最初況此次云出魔境
等義亦相扶彼文此一段文請以疏中所引地經
及此經偈相對詳之。

△疏三成熟眾生願。】

「悉除一切惡道苦等與一切羣生樂如是經於剎塵
劫十方利益恒無盡我常隨順諸眾生盡於未來一
切劫恒修普賢廣大行圓滿無上大菩提。」

【疏第五句為總餘句為別初句離苦因果皆離次
句得樂乃至涅槃第三豎長第四橫徧後三句總
結長時所成因果。
△即十地經令其安住一切智
智道。
○鈔第三悉除下二偈成熟眾生願即彼第
五也疏初句離苦至涅槃者地經先舉所化四生
九類眾生後明所為云如是等類我皆教化令入
佛法令斷一切世間惡趣令安住一切智智道文
勢全似金剛經也斷世間趣即上句令入佛法即
此下句也。

△疏四不離願。】

「所有與我同行者於一切處同集會身口意業皆同
等一切行願同修學所有益我善知識為我顯示普
賢行常願與我同集會於我常生歡喜心。」

【疏謂願於一切生處恒不離佛及諸菩薩得同
意行故亦名心行願願不離一乘故。
○鈔第四所
有下二偈明不離願即彼第八也疏於一切生處
恒不離佛及諸菩薩等者如不動優婆夷章中云
其有修行善知識教諸佛世尊悉皆歡喜其有隨
順善知識語則得近於一切智地其有能於善知
識語無疑惑者則常值遇一切善友其有發心願
常不離善知識者則得具足一切義利也如德生
童子有德童女章中有其十喻顯善知識彼云復
次善男子善知識者長諸善根譬如雪山長諸藥
草善知識者是佛法器譬如大海吞納眾流善知
識者是功德淨法生處譬如大海出生眾寶善知
識者能淨菩提心譬如猛火能煉真金善知識者
出過世法如須彌山出於大海善知識者不染世
法譬如蓮華不著於水善知識者不受諸惡譬如
大海不宿死屍善知識者增長白法譬如白月色
光圓明善知識者照明法界譬如盛日照四天下
善知識者長菩薩身譬如父母養育兒子善男子
以要言之菩薩摩訶薩若能隨順善知識教得十
不可說百千億那由他功德等是故願面常同會
總又如智度論三十二云如以少湯投冰池上雖
消少處返更成冰菩薩未入法位若遠離諸佛以
少功德無方便力欲化眾生雖小利益返更墮落
以是新學菩薩不應遠離諸佛也又念我未得佛
眼如盲無異若不為佛所引導即無所趣菩薩見
佛得種種利得大智慧隨法修行而得解脫等又
大品云菩薩漸近薩婆若漸得身清淨心清淨相
清淨是故不生貪瞋癡慢乃至邪見心故終不生
母胎腹中常得化生從一佛國至於佛國成就眾
生乃至菩提不離見佛等疏亦名心行願者以同
心志在於一乘故即為心行願也。
△疏初句為總
同志一乘故。
△餘句為別於中先三句自分行同意
業同者平等一緣故身業同者同得如意神通故
語業同者同說一味法故上即三輪同。
△一切行願
同者若福若智萬行皆同。
△後一偈勝進同以更成
益復顯示故。
○鈔初句為總同志一乘故者地經
總相標云願與一切菩薩同一志行釋云同志一
乘同修萬行以此經但云同行故疏引彼文簡之
屬一乘也一乘之義佛法大綱依香山勝鬘疏中
聊為解釋言一乘者統收不異謂之一運載含容
謂之乘故名一乘即一佛乘謂教理行果總名為
乘皆有運載義故彼明一義有其十門今明前七
一簡二名一佛乘第一非同餘二二廢二名一如
法華經云正直捨方便但說無上道三破二名一
謂破二乘執實之情為說究竟一乘之法四會二
名一指小即大故如云汝等所行是菩薩道等又
如大乘為本故五無二名一如說香積彼土無有
二乘名字但有清淨大菩薩眾六不二名一不二
法門泯絕無寄如無言世界外即無說無示內即
無慮無思以為佛事一相平等寄理絕言故亦名
一七不一名一謂一切即一一即一切一切非一
切一亦非一一切諸法互相涉入事事無礙相入
相即無不鎔融同一法界皆如幻故故大經云一
即是多多即一等總一切法都是一乘然此七義
前前淺後後深今此所取即第七稱經宗故平等
一緣故者地經云一切菩薩平等一緣釋曰亡緣
照境也疏得如意神通者彼經云隨意能現種種
佛身故言同得如意神通者此即神境通具足應
云神境智作證通也大論第六云如意通有三一
能到二轉變三聖如意能到有四一身能飛行如
鳥無礙二移遠令近不往而到三此沒彼現四一
念能至轉變者大能作小一作多等改變外物自
在能變聖如意者於不可愛不淨等物觀令可愛
等自在通達唯佛獨有今此即是一念能至瑜伽
論說此通有二一能變二能化變謂十八變等化
謂無而忽有謂化身化語化境等疏一味法者唯
說一乘無二亦無三也疏後一偈勝進者前云同
行故名自分此云益我故名勝進也。

△疏五供養願。】

「願常面見諸如來及諸佛子眾圍繞於彼皆興廣大
供盡未來劫無疲厭願持諸佛微妙法光顯一切菩
提行究竟清淨普賢道盡未來劫常修習。」

【疏願供勝田故。
○鈔第五願常下二偈供養願彼
第一也。
△疏第三句為總興廣大供故。
△大有六
種。
△一心大無疲厭故二供具大財法正行皆具足
故財供攝在總句正行即第五六句三福田大即
初二句四攝功德大即第七句中究竟普賢道是
勝功德故五因大即第七句中清淨二字如空清
淨為無常愛果及常果之因故六時大即第八句。

○鈔大有六種者彼經行相及德能中各有三義
通成六大顯初供養大願之義行相中三大者經
云所謂生廣大清淨決定勝解以一切供養具恭
敬供養一切諸佛令無有餘一心大二供具大三
福田大然俱舍偈云由財田主異故施果差別今
財田主三一切皆勝果即不差別也審詳德能中
三大者經云廣大遍法界究竟如虗空盡未來際
一攝功德大二因大無常愛果無量因故三時大
此因得涅槃常果故以如上六大一一對今疏文
六義即顯也疏如虗空清淨為無常愛果及常果
之因故者即十地經六決定中第四因善決定也
經云究竟如虗空盡未來際論云是因善決定此
有二種一成無常愛果因如虗空依是生諸色色
不盡故二常果因得涅槃道故故經云盡未來際
上皆論文彼疏釋云今明此智有其二能一寂而
常用故為無常果因用雖虧盈智無起滅如所依
空非無常故經明此智究竟如虗空二用而常寂
故為常果因雖涅槃永寂而智體不無若不爾將
何窮未來際若會三身者即用為化身寂為法身
智為報身非無常矣不同法相宗報身是有為無
漏論云無常愛果者用適機故此上皆十地地體
中經文疏文也彼常果因在時大中巳辯也。

△疏六利益願。】

「我於一切諸有中所修福智恒無盡定慧方便及解
脫獲諸無盡功德藏一塵中有塵數剎一一剎有難
思佛一一佛處眾會中我見恒演菩提行。」

【疏願於一切時恒作利益眾生事業無空過故亦
名三業不空願。
○鈔第六我於下二偈明利益願
彼第九也疏三業不空者彼經總相標云願乘不
退輪四不退中念不退也行菩薩行身語意業悉
不唐捐。
△疏前偈修福智等為不空因獲無盡藏
是不空果。
○鈔前偈至不空果者此一偈中三句
是因一句是果。
△疏謂暫見身則必定佛法暫聞
音聲則得實智慧纔生淨信則永斷煩惱。
△得如
大藥王樹身得如如意寶身名功德藏。
○鈔謂暫
見身至如意寶身者除謂一字全是彼經文也論
科為二一從見身至斷煩惱名作業不空三業能
安樂故謂見身行行知佛法真實故云必定聞口
說法能生智慧念意實德諸惑不生此但增勝而
說三業成益不同實則互有二謂得如大下名利
益不空二喻皆喻拔苦也一切眾生有二種苦一
種種諸苦謂逼迫等若身若心藥王治之出現品
云譬如雪山有藥王樹名曰善見若有見者眼得
清淨若有聞者耳得清淨若有齅者鼻得清淨若
有嘗者舌得清淨若有觸者身得清淨若有眾生
取彼地土亦能為作除病利益佛子如來應正等
覺無上藥王亦復如是能作一切饒益眾生若有
得見如來色身眼得清淨若有得聞如來名號耳
得清淨若有得齅如來戒香鼻得清淨若有得嘗
如來法味舌得清淨具廣長舌解語言法若有得
觸如來光者身得清淨究竟獲得無上法身若於
如來生憶念者則得念佛三昧清淨若有眾生供
養如來所經土地及塔廟者亦具善根滅除一切
諸煩惱患得賢聖樂佛子我今告汝設有眾生見
聞於佛業障纏覆不生信樂亦種善根無空過者
乃至究竟入於涅槃也二貧窮苦世財法財如意
治之言得如意寶身者此即出現品明十身相中
第十相名如如意寶身故彼經云復次佛子譬如
大海有大如意摩尼寶王名一切世間莊嚴藏具
足成就百萬功德隨所住處令諸眾生災患消除
所願滿足然此如意摩尼寶王非少福眾生所能
得見如來身如意寶王亦復如是名為能令一切
眾生皆悉歡喜若有見身聞名讚德悉令永離生
死苦患假使一切世界一切眾生一時等心欲見
如來悉令得見所願皆滿佛子佛身非是少福眾
生所能得見唯除如來自在神力所應調伏若有
眾生因見佛身便種善根乃至成熟為成熟故乃
至得見如來身耳佛子是為如來身第十相即兼
前如大藥王樹身竝喻佛身以塵沙功德積集成
故名功德藏論主對前安樂此為利益故作此釋
也實則藥王喻三業捨惡離苦如意喻三業進善
得樂疏名功德藏者疏和上經文結成此經獲諸
無盡功德藏之句也。
△疏後偈利益時處謂徧於
時處求能益法利眾生故。
△十地經云願乘不退
輪修菩薩行令見諸佛演菩提行即乘教誡輪修
菩薩行故。

△疏七轉法輪願。】

「普盡十方諸剎海一一毛端三世海佛海及與國土
海我徧修行經劫海一切如來語清淨一言具眾音
聲海隨諸眾生意樂音一一流佛辯才海三世一切
諸如來於彼無盡語言海恒轉理趣妙法輪我深智
力普能入。」

【疏亦名攝法上首願謂轉佛法輪願皆攝取而轉
授故。
○鈔第七普盡下三偈轉法輪願彼第三願
也。
△疏文中初偈轉法輪處若據有修行之言者
合屬前段為修行處。
△前巳有處此中晉譯及興
善本皆無修行故屬此段。
○鈔轉法輪處者彼經
有四節一轉處二轉時三攝法方便四轉法頓周
今即初也彼經云願一切世界佛興於世佛應現
之世界則是轉法輪處疏若據有修行至故屬此
段者通伏難也難云此偈雖標剎海而結云我遍
修行應屬前段云何判屬法輪願中通釋如疏也。

△疏次一偈能轉圓音。
○鈔次一偈能轉圓音者
如香山國師通敘十解一云如來在日一音演暢
隨類解生二云或以隨一方之音皆謂世尊同其
巳語三或云唯出隨根一音聞者各聞稱根別法
四或云唯出隨法一音聞者各得所聞別法五或
云於佛胸中有淨大種功德最勝能發清淨梵音
聲相六或云有一無心之音若佛有心其音即定
不能遍應一切眾音如凡夫等以佛無心定出一
音故能普應一切眾音其猶谷響及眾樂器但有
心者出種種聲七或云唯一圓遍之音都無宮商
平上之異增上緣力隨感成多其猶滿月流影非
一八或云佛有眾多音聲一切眾生所有言音莫
非如來法輪聲攝但以無礙一即一切一切即一
故大經云一切眾生語言法一音演說盡無餘九
大師云言一音者乃無音也有即非一諸有體法
皆非一故由佛無音乃曰一音佛若有音有音巳
定何能應一切音耶良為無音故能隨感出種種
音如鐘聲等隨擊大小佛音自一聽者聞多隨類
各各自心現故無有自心親取他境經說自心還
取自心處處皆說唯有義故以此無音之音普應
皆一色聲功能於理無違十又一音即一切音一
切音即一音若非一即一切者佛演一音眾生不
能各各領解又若非一切即一音者如來一音即
不能普備也良以一多相即故佛演一音即普備
也一切眾生皆有領解。
△疏次二句轉法輪時第
十一一句所轉法輪末後一句能攝方便。
○鈔次
二句轉時者文有三世之言故判為時意在會地
經第三節彼經即以八相成道為轉法輪時疏能
攝方便者彼經第三節也彼於八相文次後云皆
悉往詣親近供養為眾上首受行正法釋曰供養
則集功德方便上首下則集智慧方便此二助菩
提法故云方便也今云我深智力普能入正同彼
也普入即皆悉往詣也若不以深智即不能悉往
普入故云深智力也。

△疏八淨土願。】

「我能深入於未來盡一切劫為一念三世所有一切
劫為一念際我皆入我於一念見三世所有一切人
師子亦常入佛境界中如幻解脫及威力。」

【疏願清淨自土安立正法及能修行諸眾生。
○鈔
第八我能下二偈淨土願彼第七也疏文分二
先標釋願名後隨文配釋前中又二先正釋願名
後會通具闕今初文中由有清淨自土等言此須
明三土今依諸論略釋名義於中有二先釋總名
後明差別初中總言淨土者世界皎潔名淨即淨
可居名土又體離障染名淨依止義邊名土言差
別者通論淨土有其三種一常寂光土二常受用
土三常變化土言常寂光土者亦名法性土即法
身佛所依土也普賢觀經云釋迦牟尼佛名毗盧
遮那其佛住處號常寂光謂法界真理不生不滅
故名常無相無為故名寂性離垢染體常明照故
名光依止義邊名之為土故名常寂光土問法身
如來遍一切處何有所依土耶答唯識論云雖此
身土體無差別而屬佛法相性異故此但約義強
分以法界理有二種義一者覺照義即名為佛二
者與塵沙萬德為依止義即名為土屬佛之處相
義名身謂實相之相也屬法之處性義名土即自
性身假分身土也二常受用土者有二一自受用
二他受用言自受用者謂大圓鏡智淨識所現周
圓無際眾寶莊嚴自受用身常依而住名自受用
土問何以鏡智現此土耶答以因中有漏第八識
能變山河大地器世間等佛位無漏轉成大圓鏡
智還能變起自受用土與自受用佛為依止故云
鏡智所現也言他受用土者由平等性智為他所
變或小或大展轉精嚴他受用身依止而住問由
平等性智現他受土者何故佛地論說鏡智所現
耶彼論云諸佛為令地上菩薩受大法樂精進修
行於後得智以大悲心鏡智相應淨識之上依菩
薩業力如來與作增上緣隨其根宜現清淨土改
轉不定據此即由鏡智所現即二論相違也答定
不相違所以然者謂他受用佛身之與土皆是無
垢第八識自證分中實定果色種子生起蓋以平
等性智起大悲心擊發圓鏡智中無漏定果色種
子而起十重他受用身土亦須由菩薩善業力感
佛現身如來與作增上緣變起身土令十地菩薩
受用即二論竝不相違也言變化土者由成事智
大悲願力為未登地菩薩二乘異生所變或淨或
穢大小不同三類化身依之而住問何故化土有
淨穢耶答此有二說一由佛本願二由生感變由
佛願者如阿彌陀佛往昔曾為轉輪聖王名無諍
念於寶藏佛所發菩提心願取淨土利樂有情今
既果滿亦現淨土釋迦牟尼如來時為大臣名曰
寶海願攝穢土成熟有情故今果中亦處穢土言
由生感變者由生心淨感變淨土故淨名云欲得
淨土當淨其心等由生心濁故感變穢土如釋迦
本願十方佛土所不容受惡業眾生悉生我國又
心垢故眾生垢心淨故眾生淨即其義也餘義極
多緣疏文窄不敢繁敘也疏言清淨自土者即自
受用土如淨名云欲得淨土當淨其心等也安立
下即他受用土如淨名云直心是菩薩淨土菩薩
成佛時不諂眾生來生其國等也。
△疏略無淨土
之言以影在後段故。
△而具淨土七種淨義。
○鈔七
種淨義者論判彼淨土願中為七種淨今疏全依
但次第少差耳亦不須會之。
△疏初偈即同體淨
以同法性故令一多互相即入。
○鈔同體淨至即
入者彼經云願一切國土入一國土一國土入一切
國土彼釋全是此疏文也既同法性性則融之故
使一多相即相入相即者約體以明一即一切一
切即一則諸法相即自在門也相入者約用以明
一入一切一切入一則一多相容不同門也疏即
入二字以攝十玄門之一門也言十玄門者準清
涼國師四十二策問中具以法喻明之問云竊聞
華嚴深義謂之十玄請列其名略申其義答云十
表無盡一一造玄隨舉一法即具斯十謂一同時
具足相應門如大海一滴含百川味二廣狹自在
無礙門如經尺之鏡見千里之影三一多相容不
同門若一室千燈光光涉入四諸法相即自在門
如金與金色二不相離五祕密隱顯俱成門如片
月澄空晦明相竝六微細相容安立門如瑠璃瓶
盛多芥子七因陀羅網境界門若兩鏡互照傳耀
相寫遞出無窮八託事顯法生解門如立象豎臂
觸目皆道九十世隔法異成門如一夕之夢翔飛
百年十主伴圓明具德門如北辰所居眾星同拱
十無前後舉一全收斯為華嚴不共玄旨餘義如
大疏明與金師子章具列也。
△疏今文雖辯念劫
圓融意取時中圓融之剎。
△二有半偈明自在淨
如摩尼珠美惡斯現自在圓通。
△是故文云於一念
見舉其佛者顯是佛土。
○鈔自在淨者彼經云無
量佛土普皆清淨彼釋全同此疏但加淨穢圓通
故云普皆疏舉其佛者人師子即佛也佛是人中
之師子故。
△疏三有一句亦常入佛境界中者即
是因淨。
○鈔因淨者彼經云普入廣大諸佛境界
彼釋亦同此疏也。
△疏因有二種一者生因謂六
度等如淨名說。
○鈔謂六度等如淨名說者即佛
國品初標云寶積眾生之類是菩薩佛土所以者
何菩薩隨所化眾生而取佛土乃至云布施是菩
薩淨土菩薩成佛時一切能捨眾生來生其國一
也持戒是菩薩淨土菩薩成佛時行十善道滿願
眾生來生其國二也忍辱是菩薩淨土菩薩成佛
時三十二相莊嚴眾生來生其國三也精進是菩
薩淨土菩薩成佛時勤修一切功德眾生來生其
國四也禪定是菩薩淨土菩薩成佛時攝心不亂
眾生來生其國五也智慧是菩薩淨土菩薩成佛
時正定眾生來生其國六也。
△疏二者依因此復
有二一鏡智淨識為土所依二後智通慧為土所
依。
○鈔鏡智淨識為土所依者總論佛智有其四
種一大圓鏡智二平等性智三妙觀察智四成所
作智問何名大圓鏡智答從喻為名謂此智性淨
圓明能鑒照萬物故名大圓鏡智即一切有情心
行差別品類各異及菩薩影像三世諸佛之影像
乃至五趣影像若事若理及有為無為萬德無不
朗鑒悉於中現故名大圓鏡智即猶如大圓鏡能
照萬物也故唯識論云大圓鏡智相應心品純淨
圓德現種依持能現能生身土智影無間無斷窮
未來際如大圓鏡現眾色像通持業及分取他名
有財二釋也言平等性智者平謂均平等即齊等
謂緣一切境時自他平等以第七識在因位時執
我執法有高有下起不平等今成無漏二執巳除
自他平等即約境得名也故唯識論云二平等性
智相應心品謂此心品觀一切法自他有情悉皆
平等也言妙觀察智者謂神用無方稱之為妙具
緣諸法自相共相等名為觀察決斷無礙名之為
智謂此心品現通朗鑒說法利樂故名妙觀察智
即從用得名也故唯識論云妙觀察智相應心品
謂此心品善觀諸法自相共相無礙而轉於大眾
會能現無邊作用差別皆得自在雨大法雨斷一
切疑網令諸有情皆獲利樂也言成所作智者亦
名成事智謂能成辦所作利樂有情之事名成所
作智即從境及用得名也故唯識論云成所作智
相應心品謂此心品為欲利樂諸有情故普於十
方示現種種變化三業成本願力所應作事也此
之四智唯佛具有轉八識而成即轉第八識成大
圓鏡智轉第七識成平等性智轉第六識成妙觀
察智轉前五識成成所作智問既有八識如何轉
成四智等答理實合轉成八智以前五名同故但
立四開亦無失皆是決斷為義總取別境慧及同
時意二十一法為體也問八識是心王慧是心所
如何轉心王却為心所耶答言轉者但轉心所中
慧成智非轉識體也謂因中識強智劣但言八識
即攝諸心所皆在其中若至果中即智強識劣但
言四智即總攝八識皆在其中也即各轉自識相
應之慧也問若因中前七識有相應慧至果可言
轉第八既因中無至果如何轉答第八因中雖無
有漏慧相應至果即從無漏鏡智種子中生現行
亦無過失也因疏中云鏡智淨識為土所依鏡智
即四智中大圓鏡智因茲略釋四智也此疏中言
鏡智淨識為土所依者唯識論云大圓鏡智相應
心品謂此心品離諸分別所緣行相微細難知不
忘不愚一切境相性相清淨離諸障染純淨圓明
現種依持能現能生身土智影無間無斷窮未來
際如大圓鏡現眾色像言離諸分別者準佛地論
云離我我所執一切所取能取分別所緣行相微
細難知者說境及行相二皆叵測微細不忘者恒
現前義由此故如來成就無忘失法不愚者不迷
昧義由此故如來名一切種智及一切種妙智性
相清淨者自性增明名性相清淨純淨圓明者無
雜名約離過名淨圓者滿也又純簡因中劣無漏
淨簡一切有漏圓簡二乘無學功德現種依持者
與純淨等現行功德作所依止起功德故與純淨
等種子作能持持功能種故能現能生身土智影
者即能現身土三智之影無間無斷盡未來際者
於一切時能現一切處影故不斷絕於一身上現
一切影也如大圓鏡現眾色像者佛地經云如來
圓鏡眾像影現依佛智鏡諸處境現眾像影現皆
平等故故以為喻今言為土所依者即說鏡智淨
識與現行功德為依止也據此且約攝境從心明
受用變化二土所依若攝相歸性即須以真如為
所依也言後智通慧等者後智即後得智也簡非
根本智也以根本智唯內證故若現身現土皆是
後得智也然此通說三土所依雖身土種子在第
八識中而現身現土要假諸智為能擊發自受用
土鏡智後得他受用土平等後得變化土者即成
所作此唯後得各由後智擊發鏡智淨識內種子
發生現行故也言通慧者即神通智慧也依此通
慧現身現土故以此為身土所依佛地唯識據本
末說別佛地論中三土皆從鏡智現唯識論中諸
智不同若作此和會即不相異也。
△疏此二皆是
諸佛境界。
△又境界者即是相淨謂七珍等。
△第
八一句攝於三淨。
△謂四以如幻二字即是果淨
果亦有二。
△一所生果即是相淨略在境界廣則
影在後承事中。
△二示現果臨機示現故云如幻。

△五解脫威力即受用淨謂受用淨土離過成德
如用香飯得三昧等今解脫煩惱即是離過道力
之能即是成德。
○鈔如用香飯得三昧等者淨名
經香積品因日時欲至舍利弗念食時維摩詰令
化菩薩往眾香國香積如來所取佛所食之餘來
維摩詰告舍利弗云云大眾食巳至菩薩行品維
摩詰文殊及諸大眾共詣佛所阿難聞諸菩薩毛
孔之香問佛佛語阿難從眾香國取食食者一切
毛孔皆香若此阿難問維摩詰香氣久如維摩詰
言若聲聞人未入正位食此飯者得入正位然後
乃消乃至得無生忍一生補處等釋曰入正位得
無生忍等即三昧也。
△疏故十地經云成就清淨
道。
△六梵本此句無及威力字有眷屬字即住處
眾生淨人寶為嚴故。
○鈔無及威字有眷屬字者
此句應云如幻解脫眷屬力故判為住處眾生淨
也。
△疏七者相淨巳如前說。
○鈔相淨巳如前說
者即第三因淨句中指境界二字為相淨也。

△疏九承事願。】

「於一毛端極微中出現三世莊嚴剎十方塵剎諸毛
端我皆深入而嚴淨所有未來照世燈成道轉法悟
群有究竟佛事示涅槃我皆往詣而親近。」

【疏願往諸佛土常見諸佛恒時敬事聽受法故。
○
鈔第九於一毛下二偈承事願彼第六也。
△疏第
八句為總餘皆是別。
○鈔第八句為總者往詣親
近正是承事故。
△疏初之一偈即承事處。
△初二
句通是真實義相互相涉入如帝網故。
○鈔真實
義相者彼經有三種相一一切相二真實義相三
無量相今即第二也彼經云如帝網差別釋云土
土同體不守自性互相涉入故名真實。
△疏就
中三世莊嚴剎即一切相淨土體相有差別故。
○
鈔就中至差別故者就上兩句中取不守自性為
一切相淨也彼經云廣大無量麤細亂住倒住正
住若入若行若去彼釋後三句云入者攝他入巳
去則遍於他中行則往來不住。
△疏第三句即無
量相謂前二相遍十方故。
○鈔第三句即無量相
者彼經云十方無量種種不同彼引菩薩藏經云
虗空中世界重數多於大千所有微塵但由業力
不相障礙一處重重尚爾況復橫周。
△疏其第四
句辯能知見故地經云智皆明了現前知見明為
智知非識境故。
○鈔辯能知見者以彼科為兩段
一所知即前三種相二能知即此所引兩句是也
彼釋云真實義相但可智知餘一切相可現眼見。

△疏梵本云我甚深入莊嚴剎。
△深入有二一智
深入二身深入。
△入彼莊嚴剎中承事如來非嚴
淨彼。
△若去而字下加剎字理無違矣。
○鈔若去
而字上加剎字者此句應云我皆深入嚴淨剎也。

△疏第五一句所承事佛所有佛故。
△六七二句
即承事時八相故。
△地經中但列土相殊闕此經。

△疏十成正覺願。】

「速疾周徧神通力普門徧入大乘力智行普修功德
力威神普覆大慈力徧淨莊嚴勝福力無著無依智
慧力定慧方便諸威力普能積集菩提力清淨一切
善業力摧滅一切煩惱力降伏一切諸魔力圓滿普
賢諸行力。」

【疏願與一切眾生同時皆得無上菩提恒作佛事
故。
△文有十二力。
△前九明業用後三結因成果前
中九句有其七業前之六句力字居中。
○鈔第十
速疾周徧下三偈成正覺願彼亦第十也文分為
二先標釋願名二隨文配釋於中二先標舉料二
依次解釋於中有二先明業用後結因成果初中
又二先標指料簡後隨文解釋今初疏有七業者
以彼經有兩段一成菩提體即自分巳圓經云於
一切世界成阿耨多羅三藐三菩提二作業即運
他不息文有七業今疏全依彼但不次耳故云有
其七業也次第不同亦不須會力字居中者以隨
義便且回經文釋之令顯如初應云神通力速疾
周徧意云由神力故得速遍力字在中義則易見
下五句準知。
△疏初一句即自在業以神通力普
周徧故。
○鈔自在業者彼經云以法智通神足通
幻通自在變化充滿一切法界。
△疏二一句示正覺
業。
△不離一毛端處而於一切處八相成道故名
普門。
○鈔示正覺業至八相成道者彼經云不離
一毛端處於一切毛端處悉皆示現初生出家往
詣道場成正覺轉法輪入涅槃一切諸佛示化門
中多現八相但名目前後稍別義意大同或一昇
天相二降母胎三初生四出家五破魔六成正覺
七轉法輪八入涅槃相此是大莊嚴經中說也一
昇天相者一切諸佛將欲示生說法利物皆須先
往兜率天於彼天中壽四千歲為十種自在業一
為欲界諸天子說厭離法二為色界諸天說入出
諸禪解脫三昧三入三昧名光明莊嚴常照三千
隨機說法眾生聞巳生兜率天勤發覺心乃至第
十說無量無邊如幻法門遍十方界示現種種形
儀事業隨機令喜又為成熟彼天同行天故令其
聞法發菩提心是昇天相也二降母胎者四千年
滿將欲下生現十種事一足下放安樂莊嚴光普
照惡趣遇者獲安皆知菩薩將欲出宮二者毫相
中放覺悟普照光普照宿世同行菩薩令知下生
各興供養乃至第十於隨好中放日明莊嚴光示
現菩薩種種諸業菩薩如是放百萬阿僧祇光明
巳從兜率天沒下生人間十方菩薩咨嗟相送化
作白象降神母胎如大經說處母胎時住離垢藏
三昧以三昧力於母胎中現大宮殿種種莊嚴兜
率天宮不可為比而令母胎安隱無患菩薩放光
如明鏡中見其面像也三初生者先辯初生時後
明童子時如大莊嚴經說菩薩處胎滿足十月將
欲生時王宮先現三十二瑞爾時聖后以菩薩力
知欲誕生初夜詣王說自所願我今欲往龍毗尼
園節物芳春林木榮茂堪可遊翫願王排比王聞
即許嚴妙寶轝莊嚴園內廣備受用令稱所須龍
天歌讚四兵防衛與眾婇女同至園中見波叉樹
蓊鬱敷榮眾寶嚴持妙香芬馥百千諸天伎樂圍
繞即以右手攀樹東枝嚬呻欠呿欲天扶持梵釋
捧承即於右脇安庠而誕如涅槃說於十方面各
行七步步步生華垂光普照地六震動唱言我於
一切最為尊貴釋梵諸天咸來親奉又現微笑放
百千光事畢還宮父王歡喜多令󳼶女給侍承奉
後明童子時如無量壽經說又現習學書計筭數
聲明伎巧醫方養生符印及餘博戲擅美過人如
莊嚴等說父王令於頞順那邊學書筭等太子發
問彼不能酬乃至與難陀調達擲象射鼓及餘博
戲無能及者與執仗大臣等一一此試無不過人
廣如本行莊嚴等說此初生竟四明出家中先明
出家緣後正明出家且初謂如悉達太子年十七
時父王為納三妃一耶輸多羅二瞿夷三瞿比迦
并嬪󳼶八萬人菩薩見諸󳼶女如白骨宮殿如丘
塚塌後因四門遊觀見老病死悟世非常捐捨國
位踰城學道下正明出家者菩薩將欲出家先以
七夢令父王知耶輸夢中見二十種可畏之事菩
薩得不忘念自憶阿私陀仙當相我時言若作輪
王王四天下出家為道作三界尊菩薩自思煩惱
曠野生死河中若不修行終難出離於眾睡後即
呼車匿被馬去來車匿聞之徬徨不巳諸天摧促
帝釋開門四王捧足釋梵引路光照無邊遇者解
脫漸去宮遠詣大仙林諸女覺來不見太子悲號
悶絕水洒乃甦即奏王知聞巳大怒何不謹之失
我愛子即遣五族大臣各令一子尋之承事尋之
不獲山中而住菩薩即詣二仙學求真道彼仙被
問墮質歸成取劒自落紺髮以衣貿易袈裟遣車
匿將馬却回令白父王知委然後六年苦行為破
邪見制伏多心為降外道常為諸天龍鬼神供養
令十二洛叉天人住三乘路廣如經說五破魔六
成道此二相如下究竟果中明七轉法輪八入涅
槃此二相如前勸請隨喜中巳明也以八相異教
文繁廣今緣疏中舉著故略明之。
△疏合云以大
乘力徧普門謂大乘稱理互相即入而普徧故。
△
三次三句即說實諦業謂說實諦令物悟故。
△文
中通舉說德及益謂一以智行力內滿功德二以
大慈力普覆而說。
△故梵本云以智行力功德滿
以大慈力覆一切。
△後句以福德力徧清淨即是
自他離障亦說之益。
○鈔說實諦業至亦說之益
者以彼經此一業中文有兩段一明能說經云得
佛境界大智慧力念念隨眾生心示現成佛二明
說益經云令得寂滅故此云通舉說德及益意配
彼文全備也說德者即彼能說此中初句即彼佛
境界智力次句即彼隨機示現成佛後句疏云自
他離障即彼令得寂滅之意也。
△疏四以第六句
即證教化業說自所證以化物故。
△謂以菩提智
契涅槃理故無所依。
○鈔證教化業至無所依者
彼經云以一三菩提知一切法界即涅槃相釋云
以一極無二之菩提契無差別之性淨涅槃則不
復更滅說此令物生信名教化業也今云智慧力
即彼一三菩提云無著無依即彼涅槃相。
△疏梵
本云以智慧力無所依。
△五一句種種說法業具
足定慧方便等故。
○鈔種種說法業者彼經云以
一音說法令一切眾生心皆歡喜即定慧方便也。

△疏六一句不斷佛種業積集菩提佛種豈斷。
○
鈔不斷佛種業者彼經云示入涅槃而不斷菩薩
行。
△疏七一句法輪復住業依大智慧能淨一切
諸善根故。
○鈔法輪復住業者彼經云示大智慧
地安立一切法釋曰唯一事實即是佛智能生萬
物故名為地而智慧門隨機萬差名安立一切前
即涅槃能建大事此即於一佛乘分別說三對實
施權故名復住。
△疏後三句結因成果。
△由內伏
煩惱外降諸魔普賢行圓故成菩提。
△亦可後三
復為三業以成圓十八摧滅煩惱業九降伏魔冤
業十普圓勝因業上巳別說十願竟。

△疏二總結大願二一總結十願。】

「普能嚴淨諸剎海解脫一切眾生海善能分別諸法
海能甚深入智慧海普能清淨諸行海圓滿一切諸
願海親近供養諸佛海修行無倦經劫海三世一切
諸如來最勝菩提諸行願我皆供養圓滿修以普賢
行悟菩提。」

【疏前之八海結前九願。
△謂一淨土願二成熟眾
生願三轉法輪願四受持願五修行二利願六利
益願由願圓故七有二願親近二字即承事願供
養二字即供養願諸佛海言通上二願八即不離
願同志行故長時無倦。
○鈔不離至無倦者若離
同見同志法緣眷屬修行即厭倦也。
△疏後之一
偈成正覺願以三世因圓正覺果滿故。
△疏二結
歸二聖及攝所餘。
△歸二聖者謂普賢文殊彰行
所屬亦即十成普賢行名法門主故。
△言攝所餘
者謂餘不說一切大願是故文云一切願海。
△即
同地經如是無量百千萬億阿僧祇大願。

△疏文二一偏同普賢。】

「一切如來有長子彼名號曰普賢尊。

△我今回向諸
善根。

△願諸智行悉同彼。

△願身口意恒清淨。

△諸行
剎土亦復然。

△如是智慧號普賢願我與彼皆同等。」

【△疏偏同普賢也所以同者普賢行故稱法界故。

△言長子者最尊勝故。
△出現品亦云誰是如來法
長子故。
○鈔出現品云長子者即此品初如來放出
現光遶世界巳入如來性起妙德菩薩頂便請出
現之法末偈云誰是大仙深境界而能真實具開
演誰是如來法長子世間尊導願顯示。
△疏若表
法界者既表法界先萬物生無過此故。
△如有偈云
普賢真身徧法界能為世間自在主無始無終無
生滅性相常住等虗空。
△既無有始即是長義不捨
因行故為佛子。
○鈔既表法界至故為佛子者三
聖觀中先明二聖三重表法初重普賢表所信法
界即能生如來藏此是緣起法界非直指一真法
界也以真法界但是根本於真界中就能起諸法
義邊為普賢能照法界義邊為文殊其所信法界
帶能所故亦屬緣起第二重理智契合者即會緣
釋歸一真法界也故諸法相生千差萬別莫不皆
在能生普賢之後故知能生之主最初全以真界
為體以合體故生即無生由是下偈云遍法界為
世間主無始無終等此偈即金剛瑜伽頂經偈也
所遍即一真法界也能遍即普賢也世間即一切
緣起諸法也主即最初能生也無始終者全同真
界也。
△疏但云同等非但無量阿僧祇願如法界
量無盡願行皆悉願同。

△疏二雙同二聖。】

「我為徧淨普賢行文殊師利諸大願滿彼事業盡無
餘未來際劫恒無倦。

△我所修行無有量。

△獲得無
量諸功德安住無量諸行中了達一切神通力。

△文
殊師利勇猛智普賢慧行亦復然。

△我今回向諸善
根隨彼一切常修學。」

【疏雙同二聖也。
△文殊表解解發願故普賢表行
解起行故故願與行分屬二聖理實皆通。
△又表
理智一相契合。
△行願相扶所以雙同。
○鈔故願
與行分屬二聖者此意以解為願而對行也餘表
法等義兼前段普賢等義廣如歸敬請加中具明。

△疏三結歸回向。】

「三世諸佛所稱歎如是最勝諸大願我今回向諸善
根為得普賢殊勝行。」

【疏上來諸願皆屬回向彌顯三段皆屬回向。

△疏二頌願生淨土。】

「願我臨欲命終時盡除一切諸障礙。

△面見彼佛阿
彌陀即得往生安樂剎。

△我既往生彼國巳現前成
就此大願一切圓滿盡無餘。

△利樂一切眾生界。

△
彼佛眾會咸清淨我時於勝蓮華生。

△親覩如來無
量光現前授我菩提記。

△蒙彼如來授記巳化身無
數百俱胝智力廣大徧十方普利一切眾生界。」

【△疏全同長行顯經勝德轉生之益。
△此令起願彼
約說益為意不同。
△然準興善三藏所譯從文殊師
利勇猛智下兼此四竝在顯經勝德之末末後三
偈之前即頌長行。
△則此下十二偈皆頌顯經勝德
應分為四初五偈頌生淨土次二偈頌校量聞經
功德次四偈頌通顯五果後一偈頌究竟果。
○鈔
應分為四者且依興善科之以順重頌長行成顯
經勝德之段故如此科至鋪文處即不用之。
△疏
即應改於願我二字為是人二字則無惑矣。
△今且
依文文則可知。
△不生華藏而生極樂略有四意一
有緣故二欲使眾生歸憑情一故三不離華藏故
四即本師故。
○鈔略有四意者一彌陀願重偏接
娑婆界人二但聞十方皆妙此彼融通初心忙忙
無所依託故方便引之三極樂去此但有十萬億
佛土華藏中所有佛剎皆微塵數故不離也如大
疏說華藏世界底布風輪須彌塵數普光摩尼海
中出大蓮華名種種光明蕊香幢不言其數安測
其量華藏剎海處在蓮臺臺面純以金剛為座四
周輪圍金剛雜寶有十不可說佛剎微塵數香水
海列在其中如天帝網安布而住一一香水海各
以四天下微塵數香水河右旋圍繞一海一種種
所持剎各有不可說佛剎塵數自下而上列二十
重一一相去各有佛剎塵數之剎一一種剎各有
剎繞如經所引重數繞數漸增準其一一剎各有
十剎微塵之剎而為圍繞各攝眷屬橫竪交絡一
一相當遞相連接成世界網故知阿彌陀佛國不
離華藏界中也四即此第三十九偈讚品云或有
見佛無量壽觀自在等共圍繞乃至賢首如來阿
閦釋迦等彼竝判云讚本尊遮那之德也。

△疏二總頌結十門無盡。】

「乃至虗空世界盡眾生及業煩惱盡如是一切無盡
時我願究竟恒無盡。」

【疏總頌十門總結無盡也亦別屬十願十無盡
句。
○鈔亦別屬十願十無盡句者具如禮敬諸佛
門中所引今將此偈正則總結十門亦兼同十無
盡句以結回向一門中之十願也以偈文如世界
之言不全依長行長行但有虗空煩惱及業等三
故此總別皆取也。

△疏二頌顯經勝德二一頌校量聞經益。】

「十方所有無邊剎莊嚴眾寶供如來最勝安樂施天
人經一切剎微塵劫若人於此勝願王一經於耳能
生信求勝菩提心渴仰獲勝功德過於彼。」

【△疏二通頌顯眾行益長行有三一通明五果二
別明淨土果三究竟成佛果其生淨土在前願中
但頌初後文一一通頌五果。】

「即常遠離惡知識永離一切諸惡道速見如來無量
光具此普賢最勝願此人善得勝壽命此人善來人
中生此人不久當成就如彼普賢菩薩行往昔由無
智慧力所造極惡五無間誦此普賢大願王一念速
疾皆消滅族姓種類及容色相好智慧咸圓滿諸魔
外道不能摧堪為三界所應供。」

【疏初偈增上果次偈等流果次偈離繫果次半
偈異熟果後半偈士用果。
○鈔惡知識者如涅槃
經德王品云菩薩摩訶薩觀於惡象及惡知識等
無有二何以故俱壞身故菩薩摩訶薩於惡象等
心無恐怖於惡知識生畏懼心何以故是惡象等
唯能壞身不能壞心惡知識者二俱壞故是惡象
等唯壞一身惡知識者壞無量善身無量善心是
惡象等唯能破壞不淨臰身惡知識者能壞淨身
及以淨心是惡象等能壞肉身惡知識者壞於法
身為惡象等殺不至三惡趣為惡友殺必至三惡
趣是惡象等但為身怨惡知識者為善法怨是故
菩薩常當遠離諸惡知識也言無量光者即阿彌
陀佛名也言無量者超諸數量謂一一光各有眷
屬一一眷屬有若干色不可數量也十六觀經云
無量壽佛有八萬四千相一一相各有八萬四千
隨形好一一好復有八萬四千光明一一光明遍
照十方世界念佛眾生攝取不捨又阿彌陀經云
彼佛光明無量照十方國無所障礙是故號為阿
彌陀此皆由彼國中大願之所致也無量壽經云
若我成佛光明有限下至不照億那由他百千及
筭數佛剎者不取菩提而諸佛行化莫先光明可
以反愚成智拔苦與樂不言而化是故願求也是
故彼佛復有異名謂無邊光等即十二光也十二
光者無量無邊無礙無對焰王清淨歡喜智慧難
思不斷無稱超日月等二明等流果者此人善得
勝壽命者謂隨前業力所感異熟一期壽限有短
有長謂之壽命此壽命者若小乘有宗解云謂壽
煗識三和合(三中壽煗體是假)命根異色心外別有實體
性若大乘宗取第八識種子上建立命根不取現
行謂種子是本能生現行復能持彼約斯勝義偏
取種子故唯識論云然依親生此識種子由業所
引差別功能任持決定假立命根言依親生者簡
業種也彼非親故但依親生本識內三分因緣名
言種上立不依能感業增上緣種立謂業種既疎
為緣非親生種無力連持故非命根體也言生者
簡餘不生現行之因緣種子彼未生現非命根體
此者簡餘識也識者簡彼相應五心所法種子者
簡此識現行劣於種子故以現行雖以能持種子
然不能生於種子故不依現行而立命根也然此
種子有二功能一謂總功能為能生現行用此用
是實貫通諸法種子上皆有此用故名總也二差
別功能為能連持色心不令斷絕以此連持唯此
有之名差別功能若命根唯依別功能上立不共
餘故體即是假有此所以唯約別功能立也此中
意說依普賢行願修行者各隨前業住壽短長盡
一報之身修習勝行不虗度時名勝壽命則反顯
縱恣不善三業之者靡惡不為不任調伏設住世
間報命經劫轉使惡因彌廣苦果無窮善滅惡增
非勝壽命故法句經云人壽百歲慳貪逾盛不如
一日割捨財色人壽百歲樂不持戒不如一日淨
心守戒人壽百歲多忿不忍不如一日含喜不瞋
人壽百歲怠惰不勤不如一日策勵身心人壽百
歲拙禦身心不如一日巧便運致人壽百歲常懷
怯弱不如一日勇猛慧力人壽百歲不起善願不
如一日發行四弘人壽百歲不生一智不如一日
慧性聰利釋曰百年縱恣過罪逾深一日修持便
獲大益所以不如也。
△疏二頌究竟果。】

「速詣菩提大樹王坐巳降伏諸魔眾成等正覺轉法
輪普利一切諸含識。」

【○鈔後究竟果者速詣菩提大樹王等者謂諸佛
示化臨成正覺時皆坐菩提樹也且如釋迦因中
未成佛前苦行六年知不究竟即思過去諸佛皆
詣菩提樹下降伏魔軍成等正覺即離其處詣尼
連河邊將欲剃髮沐浴時優婁頻蠡聚落主名斯
那鉢底有十童女昔與五䟦陀羅常以麻麥供養
菩薩其最小者名曰善生於菩薩苦行之時常以
飲食供養八百梵志願資菩薩速成菩提菩薩以
知自餓非真道故於無光太子邊換得袈裟至於
晨朝入村乞食其聚落神告善生女汝之所為清
淨人者欲來乞食汝欲供養宜速辦之善生聞巳
心大歡喜取十牛乳極令精純煑以為糜欲將供
養菩薩知巳即於糜上現吉祥相善生極怪有仙
語之若有食此糜者必成正覺即敷妙座令優多
羅女如常先請諸梵志等奉教四望都不見之唯
見菩薩却來歸報善生告云此為最勝我本為彼
宜速請之菩薩受請即詣其座善生歡喜以金鉢
盛粥授於菩薩菩薩思惟我食糜巳定證菩提此
鉢付誰善生白言隨意受用菩薩受巳至泥連河
置鉢岸上剃髮沐浴諸天以香華遍散河中浴巳
收水還天供養善生收髮起窣堵波大備香華而
申供養出岸思惟坐何坐食龍妃持座湧出供養
菩薩坐巳取食乳糜身體平復致鉢河中龍收供
養帝釋化為金翅奪將歸天起塔供養經說我佛
世尊詣道樹時無量菩薩并諸天眾各各嚴飾菩
提之樹或有高顯百千由旬純華所成或純旃檀
或純繒綵所成或純珠寶所成或七寶成如是計
有八萬四千一一樹下各隨色類敷師子座其座
或以純華莊嚴或香或寶或純或雜一一皆願菩
薩坐於樹下得無上覺爾時菩薩澡浴身體復食
乳糜氣力平全欲往詣十六功德之地菩提樹下
為欲降伏諸魔怨故以大人相四面而行振動大
地出大音聲足下放光隨所踐處皆生蓮華正念
向彼菩提之樹直視行時便有無量威儀時風天
雨天從泥連河至菩提樹周遍掃洒盡令嚴淨又
雨無量殊勝香華遍覆其地三千界內大小諸樹
皆悉低垂向菩提樹大小諸山皆悉低垂向菩提
樹欲天散華一一華等一俱盧舍以為其臺復現
廣路於路左右七寶欄楯量如七多羅樹眾寶幡
蓋處處莊嚴又化七寶多羅之樹絡以金繩繩上
皆懸珍鐸明珠琉璃間廁其樹兩間有七寶池金
沙遍布香水盈滿四華芬馥四面寶階周帀莊嚴
迦陵等鳥出和雅音有八萬四千諸天婇女以眾
香水用洒於路復有上類散眾天華一一樹下復
有眾寶妙臺其上各有八萬四千天諸婇女皆捧
寶器盛眾妙香復有五千天諸婇女奏天妓樂歌
舞頌歎出和雅音菩薩其身普放光明照諸佛剎
復有無量百千諸天奏天妓樂於虗空中雨眾天
華又雨無量百千天妙衣服復有無量象馬牛等
圍繞菩薩發聲哮吼其音和暢無量眾鳥翱翔圍
繞出和雅音菩薩往詣菩提場時有如是等無量
希有吉祥之相令無邊界有情皆得安樂離苦惱
等菩薩爾時放大光明照無邊界遇光之者苦惱
皆除迦利龍王說偈讚歎龍妃金光圍繞供養既
到樹下復自思惟往昔諸佛坐何等座證成菩提
念昔諸佛皆坐淨草時天帝釋化為刈草之人於
菩薩邊持草而立菩薩徐問汝名字誰其人答言
我名吉祥菩薩心喜我今必證無上菩提即以妙
音從乞其草化人心喜持以上之菩薩受巳以手
自敷結跏趺坐立大誓言若不成佛終不起此也
言坐等者即降魔相也菩薩既坐巳思惟欲界波
旬最尊最勝應召來此而降伏之即放白毫光照
三千界波旬遇巳夢三十二不吉祥事寤巳心驚
告諸臣佐云我聞空聲悉達太子苦行圓滿必成
菩提空我境界如何摧伏大臣等及其千子皆共
諫之波旬轉怒即召諸女詣菩薩前各騁妖姦欲
壞其淨行菩薩哀念說偈化之令諸魔女皆知欲
過而復報言汝等有福今得生天身不念無常造
諸幻惑當墮惡道欲脫甚難是時諸女散以天華
右旋菩薩却歸天上於波旬所具述其由諫波旬
言願不為患時白部魔子名曰導師啟父王言菩
薩清淨超過三界神通道力無有能當諸天龍神
咸共稱讚必非大王所能摧屈不須造惡自招過
患波旬不受自往遣之不受輪王山間獨處欲望
佛道徒自勞形菩薩語言我今坐此決取菩提日
月墮地須彌傾倒寧有是事我志不移波旬轉怒
吼聲如雷喚諸夜叉率自徒屬鄙惡醜形百千異
類或布黑雲雷電霹靂或雨砂石或擎大山或口
吐毒蛇或身出猛𦦨彎弓揮劒舞矟盤槍無量億
魔軍廣為驚怖菩薩以慈定力砂石箭鏃悉變成
華惡龍吐毒皆為香氣波旬執劒自欲害之魔子
抱而諫之勿招罪咎菩提樹神無量天眾言詞毀
責讚菩薩德爾時菩薩語魔王言我今於此斷汝
怨讐滅汝惡業除汝嫉妬汝宜回心生大歡喜汝
以微善今得天身我從無量劫來修習聖道魔言
有何證據菩薩即以右手指地而說偈言諸物依
何得生長大地能為平等因此應與我作證明汝
今當觀如實說時地神持華鬘湧現供養言我能
證菩薩往昔多劫修行今得菩提酬前因行也然
我此地是金剛臍餘方悉轉此地不動作是語巳
大千世界六種震動搖出大音聲有十八相魔眾
見巳憒亂身心顛倒狼籍蹤橫而走波旬驚怖悶
絕頓躃有一地神以水洒之告言速去此有兵眾
欲來害汝是時魔眾退散而走降魔相竟也言成
等正覺者即成道相也隨學果用中巳說也。

△疏三頌結勸受持三一結前諸行。】

「若人於此普賢願讀誦受持及演說。」

【△疏二重顯勝益。】

「果報唯佛能證知決定獲勝菩提道若人誦此普賢
願我說少分之善根一念一切悉圓滿成就眾生清
淨願。」

【△疏三結成回向。】

「我此普賢殊勝行無邊勝福皆回向普願沉溺諸眾
生速往無量光佛剎。」

【△疏二結說讚善。】

「爾時普賢菩薩摩訶薩於如來前說此普賢廣大願
王清淨偈巳。

△善財童子踊躍無量。

△一切菩薩皆
大歡喜。

△如來讚言善哉善哉。」

【疏結說讚善乃是義生此會入定未有佛說古德
共立令眾頓證。
○鈔此會入定未有佛說者會初
世尊入師子頻申三昧便令逝多林忽然廣博現
種種莊嚴之事普賢開發文殊讚述大眾頓證後
文殊出至福城東教示善財展轉求道乃至品末
佛無自說之處故此云如來讚言者乃是義生也。

△疏二流通分二一指所說法。】

「爾時世尊與諸聖者菩薩摩訶薩演說如是不可思
議解脫境界勝法門時。」

【疏向普賢說巳是結義今云佛說亦是義生意
欲總該亦有二意。
△一此之一會佛為會主雖諸善
友以總該別亦屬佛說。
△二徧該九會以皆不起菩
提樹王徧一切處一時頓說。
○鈔此之一會至亦
屬佛說者謂初會來皆菩薩為主欲有所表謂初
會普賢為主初會是九會之總表佛依正二果體
是法界普賢主法界故二文殊為主主十信故足
下放光三法慧為主十住是解位足指放光四功
德林為主十行森聳如林故足趺放光五金剛幢
為主回向高出故兩膝放光六金剛藏為主入地
能生無盡之功德故眉間放光七普賢為主位滿
還同法界故於一會中隨品別有所表故有餘菩
薩等說者也八普慧普賢等為主託法進修慧能
引行故普賢主行故九至此會初方是佛自為主
表證入因果若不冥合佛心無由證入故此云佛
為會主也則諸善友皆佛十身中餘類身故以總
該別縱前八會說主亦佛十身中菩薩身也故一
一會初皆先標佛淺識不曉此意云華嚴多分非
佛親說未為極妙者渾是街巷之談也疏二通該
九會至一時頓說者謂不起菩提樹而昇忉利天
等三天也皆不起而昇之如昇須彌品云爾時世
尊不離一切菩提樹下而昇須彌向帝釋殿法慧
菩薩偈云佛子汝應觀如來自在力一切閻浮提
皆言佛在中我等今見佛住於須彌頂十方悉亦
然如來自在力既三天皆爾故成四句一不起一
切菩提樹而昇一天如前經文二不起一處而昇
一切處三不起一處而昇一處四不起一切處而
昇一切處二四兩句取其結例之文謂十方悉亦
然取前一切閻浮提對忉利悉亦然則是第四句
但取一閻浮提對一切忉利是第二句其第三句
易知故無文義必合有是則不起法界菩提樹遍
昇法界七處即第四句問動靜相違去住懸隔既
云不離何得言昇答然佛得菩提智無不周體無
不在無依無住無去無來然以自在即體之應應
隨體遍緣感前後有住有昇閻浮有感見在道樹
天宮有感見昇天上非移覺樹之佛而昇天宮故
云不離覺樹而昇釋殿故法慧云佛子汝應觀等
文理有據今更以喻顯譬如朗月流影遍應且澄
江一月三舟共觀一舟停住二舟南北南者見月
千里隨南北者見月千里隨北停舟之者見月不
移是謂此月不離中流而往南北設百千共觀八
方各去則百千月各隨其去諸有識者曉斯旨焉。

△疏向見普賢在菩提場攝末歸本以本該末並
為佛說。
○鈔向見普賢至佛說者然第一會初是
菩提場證道佛既不離菩提樹而在逝多林文殊
從佛會而出乃至福城東開發善財是從本起末
善財求友展轉南行並是末也從寄登地巳後多
不指方最後見普賢時在菩提場內是攝末歸本
也故云以本該末竝為佛說也。

△疏二時眾受持二一列能持眾三一菩薩眾。】

「文殊師利菩薩而為上首諸大菩薩及所成熟六千
比丘彌勒菩薩而為上首賢劫一切諸大菩薩無垢
普賢菩薩而為上首一生補處住灌頂位諸大菩薩
及餘十方種種世界普來集會一切剎海極微塵數
諸菩薩摩訶薩眾。」

【疏文有四類前之二類多在此會第三普賢義
通常隨則徧該九會第四種種世界普來集會亦
通二義亦是前來遠集新眾二通九會集有遠近
而梵本無文。
○鈔及所成熟六千比丘者即文殊
辭佛往於南方舍利弗亦辭佛領自徒眾六千比
丘海覺比丘而為上首至於中路舍利弗勸令歸
依文殊文殊如象王回旋觀諸比丘為說十種無
疲厭心謂積集一切善根心無疲厭見一切佛承
事供養心無疲厭求一切佛法心無疲厭行一切
波羅蜜心無疲厭成就一切菩薩三昧心無疲厭
次第入一切三世心無疲厭普嚴淨十方佛剎心
無疲厭教化調伏一切眾生心無疲厭修一切劫
中成就菩薩心無疲厭為成就一切眾生故修行
一切佛剎微塵數波羅蜜成就如來十力如是次
第為成熟一切眾生界成就如來一切力心無疲
厭諸比丘得普照法界故大疏序云象王回旋六
千道成於言下故此列之也言比丘者新云苾蒭
唐言具淨西天有苾蒭草有其五德以況佛弟子
有其五種德也一體性柔軟如比丘調伏三業制
伏煩惱不起卒暴柔和善語不觸於人二引蔓傍
布此況比丘須傳佛教勸化一切互相接引展轉
相化如一燈然百千燈三香氣遠騰覺香氣者悅
樂身心此況比丘戒香芬馥眾人聞者皆生歡喜
發其道意四觸身安樂有患者此草拂著皆悉平
復以況比丘自斷煩惱以求無上菩提外則教化
眾生皆令斷惡滅煩惱惑安住善品五不背日光
猶如葵藿常隨向日此況比丘行住坐臥四威儀
中常向如來不曾外緣邪見是為五德也復有五
義一曰怖魔初出家時魔宮震動此約淨心出家
者說二曰乞士謂上從諸佛乞法以資慧命下從
檀越乞衣食以濟色身求無上菩提三曰淨持戒
佛地論及婆沙論說具足六義名淨持戒一具住
淨尸羅二能自防非別解脫戒三具足三千威儀
八萬細行四所行具足離五處不應行即處女寡
女沽酒屠兒惡黨等五於微細罪生廣大怖故世
尊言莫輕小罪以為無殃水滴雖微漸盈大器慎
之妙矣六受之處須依勝師不現邪見如是六義
名淨持戒也四曰淨命離四邪命及五邪命四邪
命者一下口食謂種植樹木耕田墾土二仰口食
謂觀瞻星象以求衣食三方口食謂四方通耗等
及媒嫁事四維口食謂呪術推筭祿命決疑用怖
於人以求衣食五邪命者一為利養故詐現希奇
二為利養故自說功德三為利養故占相吉凶為
說令怖以求衣食四為利養故稱得供養激動人
心五為利養故廣置徒弟高聲現威令人怕怖恐
動求財也若能離得四邪五邪所獲資身名為淨
命食得名比丘也五曰破惡謂能降四魔也賢劫
一切諸大菩薩者今此住劫應名善賢得名所因
如大悲經說此三千大千世界初欲成時有大水
聚淨居天子觀此大水見有千莖諸妙蓮華各有
千葉金色金光知有賢人一千同劫成佛故名賢
劫則住二十介劫中今當第九彌勒於第十劫中
成佛如餘處說也言一生補處者謂唯有人中一
遍受生名為一生當紹前佛之位名為補處此約
化身成道也唯慈恩解一生補處總有三位一者
一生所繫二者最後之身三者坐道場身上生則
一生所繫唯有當來一遍受生為能繫下生則局
後二身如釋迦初生時於東西南北各行七步說
一偈云我生胎分盡是最末後身我巳得漏盡當
廣度眾生即名最後身也後於菩提樹下坐時名
坐道場身若成佛了非三位攝即名佛身也此化
身未成佛前有三位身若自受用身及他受用身
未成佛前亦有此三生身如彌勒疏述也又諸菩
薩有五種生方便攝化導利群品一者除灾生由
願自在力為大魚等濟諸飢乏為大醫王救諸疾
病為大善巧善和鬪諍為大國王如法息苦為大
天神斷邪見行為火為水為車為舟為種種物息
除灾患故維摩經云或作日月天梵王世界主或
時作地水或復作火風劫中有疾病現身作藥草
劫中有饑饉現身作飲食劫中有刀兵為之起慈
悲等二者隨類生以願自在力於旁生等惡趣中
生彼所行惡而自不行彼不行善而自行之如入
諸酒肆能立其志入諸婬舍示欲之過為說正法
除彼過失三者大勢生稟性生時壽量形色種性
富貴最為殊勝能斷眾生輕慢等過四者增上生
受十王果自在化導隨所應生五者最勝生此生
資糧以極圓滿如釋迦等生剎帝利大國王家能
現等覺作諸佛事今言一生補處者於五種生中
通攝後四若下生巳住最後身即第五生攝是一
生補處也言住灌頂位等者亦名受職位大經第
三十九說十地滿心名受職位菩薩至此位末心
得百萬阿僧祇三昧其最後三昧名受一切智勝
職位住此三昧巳有大寶蓮華忽然出生其華廣
大量等百千三千大千世界以眾妙寶間錯莊嚴
超過一切世間境界出世善根之所生起微塵數
蓮華以為眷屬爾時菩薩坐此華座身相大小正
相稱可無量菩薩以為眷屬各坐其餘蓮華之上
周帀圍繞一一各得百萬三昧向大菩薩一心瞻
仰此大菩薩坐華座時光明言音皆遍法界一切
世界咸悉震動惡趣休息國土嚴淨同行菩薩靡
不來集人天音樂同時發聲所有眾生悉得安樂
從兩足下放百萬億阿僧祇光明普照十方諸大
地獄滅眾生苦於兩膝輪放光滅畜生苦於臍輪
放光照閻浮提界滅餓鬼苦兩脅放光滅人間苦
兩手放光普照天宮阿脩羅宮兩眉放光普照聲
聞項背放光普照緣覺口中放光照初發心乃至
九地菩薩眉間放光普照十地菩薩令魔宮殿悉
皆不現頂上放光普照諸佛道場眾會右遶十帀
住虗空中成光明網名熾然光明發起種種諸供
養事供養於佛餘諸菩薩從初發心乃至九地所
有供養欲比於此筭數譬喻不及其一若有眾生
見如此事皆悉於菩提得不退轉此大光明作供
養巳復遶十方一一諸佛道場眾會遶十帀巳從
諸如來足下而入爾時諸佛菩薩知某世界某菩
薩行廣大行到受職位乃至九地菩薩眾皆圍繞
恭敬觀察正觀察時其諸菩薩即各獲得十千三
昧十方所有受職菩薩皆於金剛莊嚴臆德相中
出大光明名能壞魔怨普照十方現神變巳而來
入此菩薩臆德相中其光入巳令此菩薩智慧勢
力增長過百千倍爾時十方一切諸佛從眉間出
清淨光明無數光明以為眷屬名增益一切智神
通普照法界作佛事巳而來至此菩薩會上周帀
圍繞示現種種莊嚴事巳從大菩薩頂上而入其
眷屬光明亦各入此諸菩薩頂當入之時此菩薩
得先所未得百萬三昧名為巳得受職之位入佛
境界具足十力墮在佛數也疏前來遠集新眾者
即此會列五百菩薩及聲聞眾世尊入定現相然
後有十方菩薩雲集故云新眾也。

△疏二聲聞眾。】

「大智舍利弗摩訶目犍連等而為上首諸大聲聞。」

【疏唯局此會。
○鈔言大智舍利弗等者舍利弗本
行名舍利弗多亦曰舍利子即鶖鷺子蓋從母以
呼也姓拘栗氏號優波提舍即王城提舍論師
之子年纔八歲名振四方與大目連少而為友形
容短小事山闍耶外道知不究竟將期明脫後遇
馬勝聞法得初果與其徒眾二百五十人投佛出
家半月後得無學果阿含第三云我聲聞中第一
比丘智慧無窮舍利弗是雜阿含二十三云舍利
弗是第二法王廣如中阿含自果第四西域記第
九等敘也言摩訶目犍連者新云摩訶沒特伽羅
子目犍連姓大般若四百七十八翻為大採菽氏
瑜伽第四云菉豆子神仙之後名拘律陀或拘梨
多王舍拘哩伽邑人大婆羅門種後因鶖子說偈
悟道詣佛出家七日後得無學果常在佛左邊鶖
子在右邊號雙賢弟子增一云我聲聞中第一比
丘神足輕舉飛到十方是大目連南山記說目連
同名者有六人今言大者揀小濫也廣如本行四
十八第九西域記等敘也諸大聲聞者聲者所謂
諸佛教聲聞聲悟道名聲聞也通即大乘亦曰聲
聞以佛道聲令一切聞故又言大者共有六義一
智大盡無生故二斷大見修盡故三相大佛威儀
故四利大世應供故五用大具通明故六記大當
作佛故。

△疏三雜類眾。】

「并諸人天一切世主天龍夜叉乾闥婆阿修羅迦樓
羅緊那羅摩睺羅伽人非人等一切大眾。」

【○鈔言天龍等者總舉八部眾也一天者有四一
名天如世國王名為天子緣有福諸天減一分福
與今天子二生天名天下從四天王天上至非想
非非想天中有情三淨天但於人中得聖果者名
為淨天有自在義故四生淨天謂二十八天中諸
聖人是也今言天者四中多取第二生天也二龍
有四種一天龍持天宮殿不教墮落者二人龍人
間興雲致雨者三地龍能持山河大地四王龍守
護王之庫藏等者復有四種一者虬龍虬龍有角
二者鷹龍鷹龍有翼三者驪龍驪龍有珠四者蛟
龍蛟龍有鱗又龍離五般障難方能降雨一火大
增盛二風吹雲散三阿修羅收雲入海四風伯雨
師放逸懈怠五者眾生造諸惡業龍天瞋責雨亦
不下五中隨有一障雨即不下也三夜叉者新云
藥叉此云輕捷鬼唐三藏翻為暴惡神亦名勇徤
神雌者名可畏攝地行食啖生類雄者名藥叉有
翅而能飛空唯喫孩兒居下天守天城門也四乾
闥婆者正云徤闥嚩此云尋香行亦云食香神謂
食氣作樂求乞天帝須樂體有異相便往奏之西
天呼一類音聲人名徤闥嚩謂不作生計尋食香
氣作樂求之五阿脩羅者古翻不飲酒神謂海水
鹹苦釀酒不成因茲不得喫名不飲酒神新云阿
素落此云非天謂無天實德故云非天也六迦樓
羅此云金翅鳥正云羯路荼此云妙翅鳥身有四
色黃金色白銀色瑠璃色頗胝迦色以有四般寶
色翅羽嚴麗故名妙翅鳥此具四生如前巳辯也
七緊那羅者正云緊捺洛此云歌神有其四類法
華經中呼為清歌雅樂眾此樂神體是畜生形狀
似人面貌端正頭上有一角人見生疑不委是人
是畜亦名疑人也八摩睺羅伽正云莫呼洛迦此
云大腹莫呼云大洛迦云腹即莽蛇蝦䗫之類也
此之八類於一一類中各有無量總在會中問此
等何緣得至佛會答慈恩和尚云由佛慈悲廣為
引他有靈之類皆悉奔波希法雨以潤萌芽冀智
藥而除眾苦如歸慈父若趣醫王但由平等慈悲
恩霑動植者也動者有情植者無情草木等類如
來行處有情遇之便得超昇無情枯木再生華結
果也。

△疏二總顯受持。】

「聞佛所說皆大歡喜信受奉行。」

【疏總顯受持通前諸眾然此流通偏通第九若
通九會於理無違何必將斯要該九會又準前例
說法之後尚闕現瑞及證成等但案梵文足有始
終。
○鈔聞佛所說至信受奉行者慈恩圓覺疏引
文殊所問經說有三種義歡喜奉行一說者清淨
不為取著名利所染故二所說清淨以如實知法
體故三者得果清淨即說益也亦陳事既周時眾
獲益聞法者積善於胸懷受導者奉言以行學即
各稟教習學流通未聞也疏何必將斯等者古德
多云經來未盡故無流通即意懸指此文通於九
會今不用之故云何必也尚闕現瑞等者諸會說
竟皆有之也即知各自流通也。

△疏四偈辭述意回向。】

「我佛昔於大劫海修行苦行為眾生。

△證此難思解
脫門。

△何幸得聞能讚演。

△願此勝因皆上薦寶祚
長安帝道昌四恩百辟。

△及含生。

△同證玄門齊智
海。」

【○鈔第四慶讚回向文有二偈初偈慶遇申讚後
偈舉益回向前中初三句述所證難思後一句慶
聞讚演於初中初二句標佛悲願後一句顯證難
思初中上句標行願時長下句正明行願於中上
四字正舉修行下三字標行所為下一句顯證難
思中言難思等者即所入不思議解脫境界也門
者即能入普賢行願也此正舉所讚也後偈中初
四字舉所回善根下三字等正申回向於中初即
回向有情末後一句回餘二處初中先明上報四
恩下三字明下及含識上四恩中初別顯王恩疏
皆上薦寶祚等下通舉四恩謂一王恩二三寶恩
三父母恩四眾生恩古云施主恩此上一一有大
恩德故回向上報也廣如本生心地觀經所明言
百辟者總舉臣寮同上王恩也及含生者即有情
之異名總有十種一名類生二名膚生三名群生
四名懷生五名蒼生六名眾生七名含生八名異
生九名緣生十名有情今即一數也末後一句回
餘二處者玄門二字即真如實際智海二字即無
上菩提願四恩三有同證斯道也此中及含生等
是向眾生即隨相行齊智海是向菩提即離相行
玄門是向實際實際即非隨非離隨相行是大悲
下化離相行是大智上求即隨相與離相二行闕
一不可也何以隨相若闕離相則成有漏離相若
闕隨相即墮偏空以離相得隨相故觀空而萬行
沸騰隨相得離相故涉有而一道清淨如此二行
不闕方可觀空不礙有涉有不礙空所以然者謂
事即理故色即空故理由事顯事藉理空理空即
觸目全真事顯乃無非是佛又空即色而萬別事
事皆真色即空而一如相無不寂若如是解者無
一心而不證念念道成無一事而非真塵塵佛土
此乃圓宗所詮也所以此教圓無不妙廣無不周
玄而復深普而能遍迥異諸教凡小權乘之行成
普賢圓融稱性之行也良以根機有異性欲不同
上哲之流叵成比況也。】

大方廣佛華嚴經普賢行願品別行疏鈔卷第六