#+TITLE: 雨山和尚語錄-清-上思
#+DATE: 2018-05-12 10:25:24
#+SOURCE: github.com/kanripo/KR6q0600 master a5908032                

* 雨山和尚語錄目錄

  
  * 卷第一
  
  * 住廬山鏡湖院語
  * 卷第二
  
  * 住延令慶雲寺語
  * 卷第三
  
  * 住延令慶雲寺語
  * 卷第四
  
  * 住東鼓法輪寺語
  * 住龍舒白雲院語
  * 卷第五
  
  * 住維揚天寧寺語
  * 卷第六
  
  * 住維揚天寧寺語
  * 卷第七
  
  * 住維揚天寧寺語
  * 卷第八
  
  * 住維揚天寧寺語
  * 卷第九
  
  * 住如皋大覺院語
  * 卷第十
  
  * 住維揚天寧寺語
  * 卷第十一
  
  * 住昭易極樂院語
  * 卷第十二
  
  * 住維揚天寧寺語
  * 卷第十三
  
  * 住海虞三峰清涼院語
  * 卷第十四
  
  * 住維揚天寧寺語
  * 卷第十五
  
  * 機緣
  * 卷第十六
  
  * 頌古
  * 卷第十七
  
  * 詩偈
  * 卷第十八
  
  * 法語
  * 書問
  * 卷第十九
  
  * 雜著
  * 卷第二十
  
  * 佛事

















雨山和尚語錄卷第一
嗣法門人　　記

* 住廬山鏡湖禪院語

甲辰夏。新方丈落成。眾請陞座。豁開華藏。剎海全彰。
一莖草上一精藍。寬廓非外。一微塵裏一佛國。寂寥
非內。直得釋迦維摩向者裏各展神通。或掩室摩竭。
令無數人天互起淆訛。或杜口毘耶。共三十二大士
說盡道理。盡謂光揚宗眼。烜赫隹聲。若撿點將來。大
似無風匝匝之波。爭如鏡湖今日。茆茨初闢。大座當
軒。不用丁一卓二。自然草偃風行。那待豎四橫三。早
巳渠成水到。家風廓徹。盛業巍峨則且置。畢竟入室
安居一句作麼生道。拈拄杖卓一下云。有山皆下拜。
無水不朝宗。

陞座。問。禾山鼓。雪峰毬。不勞拈出。請師別展鎗旗。師
便打。僧便喝。師掩耳。僧無語。師又打。問。覿面相呈。請
師速道。師云。大眾見你敗缺。僧便喝。師云。兩重公案。
乃云。釋迦未出世。鷲嶺有家風。達磨一西來。少林無
妙訣。無妙訣處切忌承當。有家風時那堪埋沒。所以
露地白牛。靈苗不顧。丹霄彩鳳。金網全拋。直得信絕
并汾。機投密室。威音那畔。從來不許夜行。今時門頭。
須是投明早到。機機不沉毒海。著著截斷眾流。一任
紅塵鬧市。開大覺場。酒肆茶坊。流通正眼。拈一莖草
穿臨濟德山鼻孔。把一粒豆換文殊普賢眼珠。便恁
麼去。猶是門庭施設。且堂奧中一句又如何通信。良
久云。衲被蒙頭萬事休。此時山僧都不會。

陞座。世尊不說說。齒密不關風。迦葉不聞聞。耳疏不
漏事。事不漏則觀音腳跟點地。風不關則普賢鼻孔
遼天。然後汝發我機。我彰汝用。本地風光。頭頭顯煥。
圓通三昧。處處弛張。直得燈籠露柱交互爭輝。拍板
門槌揚聲喝彩。且直下承當是何人也。良久云。把手
拽不入。

陞座。問。心月孤圓。光吞萬象。光非照境。境亦非存。光
境俱忘。復是何物。師云。我到者裏卻不識。進云。瞞得
大眾眼麼。師云。且瞞上座一箇。進云。若不上來。焉知
端的。師云。十萬八千未是遠。乃云。遮那境界。觸處全
真。林木池沼。現無邊身。鱗甲羽毛。說無量法。動用不
離。本際去來。全在剎那。直得心心爾。念念爾。塵塵爾。
剎剎爾。正眼觀來。猶是法界量裏在。且超法界一句
作麼生道。良久云。芍藥花開菩薩面。棕櫚葉散夜叉
頭。

陞座。自從胡亂後。三十年不少鹽醬。諸仁要見馬大
師橫身為物處麼。鏡湖今日露渠箇面孔去也。驀拈
拄杖卓一下云。面孔露。怪復醜。自從胡亂來。本分全
不守。慣自臥官街。慣自喫官酒。肚裏貯無明。觸著嗔
斗吼。展開驢腳。伸出毛手。推倒佛殿。瞿曇無處容身。
扶起魔宮。波旬一時稽首。報諸仁。莫亂走。一一面南
看北斗。

陞座。萬里不掛片雲。青天全體獨露。無端石鞏箇漢。
張弓架箭。仰面射之。嚇得舜若多神躍入大洋海底。
驚起八大龍王各各興雲布雨。霎時乾坤黑暗。江海
波騰。當此時也。石鞏箇漢失卻鵰鞬。舜若多神忘卻
本位。一齊到鏡湖院裏唱言。得箇安樂。山僧不覺喜
動顏色。印以偈曰。初三十一。不用擇曆。夜夢不祥。書
破大吉。

陞座。狗子佛性有。家國盛興。狗子佛性無。家國喪亡。
若向喪亡處見得。歸家穩坐。若向興盛處見得。落在
半途。且道淆訛在甚麼處。良久云。白雲乍可來青嶂。
明月難教下碧天。

臘八陞座。問。如何是諸佛出身處。師云。一滴水。一滴
凍。問。心不是佛。智不是道。請師直指。師云。有口只堪
掛壁。進云。恁麼則學人得自在也。師云。見箇甚麼道
理。進云。向道莫行山下路。果聞猿叫斷腸聲。師云。閒
言語。乃云。今朝正是臘月八。黃面瞿曇沒傝􂺗。漫言
悟道睹明星。半夜三更恣叨怛。智慧妄想亂區分。不
顧傍觀攔路撒。彼此英雄丈夫兒。如何肯受你塗抹。
可惜當初放過伊。恨不劈頭與一踏。驀高聲召眾云。
瞌睡漢。休眼眵𥉌。若要報德酬恩。無過先解此法。

陞座。若論此事。如人上樹。口啣樹枝。一句絕思量。手
不攀枝。腳不踏枝。諸法不相借。忽有人問祖師西來
意。不荅則違他所問。投明須到。荅他則喪身失命。不
許夜行。諸仁者。香嚴老人三百六十骨節。八萬四千
毛竅。盡被山僧華擘了也。還有為古人出氣者麼。若
有。我要問你。非非想天有幾人退位。

陞座。問。學人單刀直入。請師相見。師云。阿㖿㖿。阿㖿
㖿。進云。恁麼那。恁麼那。師云。且道相見也未。僧便喝。
師打云。巳落第二。乃云。若人識得心。巳落第二見。潘
閬倒騎驢。怕睹畜生面。若要合古轍。鏡湖有方便。驀
卓拄杖一下云。萬年流水不知春。一擘華山分兩片。

陞座。極盡去也。直得山河大地無纖毫過患。諸人向
者裏坐不得。若向者裏坐。正是平地上死人。且如何
免得此過。驀拈拄杖云。雲門大師來也。說道觀音菩
薩將錢買胡餅。放下手來。卻是箇饅頭。諸仁者要知
雲門大師落處麼。遂擲下拄杖云。撒手到家人不識。
了無一物獻尊堂。

陞座。問。此是選佛場。心空及第歸。如何是心空及第
歸。師云。拔出眼中楔。進云。昨夜露柱得大慶快。倒騎
佛殿。出山門去也。師云。腳跟下好痛與一頓。僧禮拜。
師打云。說到不如行到。乃云。平田淺草。坐斷今時。深
山巖崖。不存太古。若向那邊透過。卻來這邊作用。一
任擎祕魔乂。剪除狂寇。握祗林劍。掃蕩欃槍。從教野
老門外。鼓腹謳歌。羲皇室中。頹然尊貴。家邦安怗則
且置。畢竟功歸何所。驀喝一喝云。不許將軍見太平。

陞座。既是佛殿。因甚有塵。咄。又一點也。分付知事。打
鼓普請著。寒山拾得底苕帚糞箕。若也善用。一任向
世界未生前掃去。從他外來底眾生塵。佛祖塵。總教
廓然清淨。雖然。正與麼時。畢竟阿誰是主。驀高聲喚
行者。收起作具。歸堂喫茶去。

陞座。問。文殊是七佛之師。因甚出女子定不得。師云。
寒則普天匝地寒。進云。罔明是初地菩薩。因甚卻出
得。師云。熱則普天匝地熱。進云。畢竟把柄在阿誰手
裏。師云。恁麼見解。正好喫棒。僧擬議。師便打。問。如何
是祖師西來意。師云。不是庭前柏樹子。進云。趙州道
庭前柏樹子。又作麼生。師云。草本不勞拈出。乃云。盂
峰頂上。景物鮮明。日出則湖光蕩漾。雲開則山色青
蔥。風傳喬木。玲瓏心印全彰。泉瀉幽巖。綿密機關獨
露。處處七穿八穴。頭頭百匝千重。便恁麼承當得去。
衲僧分上未足觀光。諸禪衲。忽若缽匙石𨁝跳上天。
撞著黔崗嶺。百雜碎。又如何理論。卓拄杖一下云。不
許夜行剛把火。直須當道與人看。

陞座。一葉一釋迦。一塵一佛國。恁麼悟去時。直處反
成曲。俊鷂不打死兔。猛虎那食伏肉。若要脫體相應。
鏡湖門下正好奉伊一摑。

陞座。僧問。趙州勘二菴主。一般豎拳。因甚肯一箇。不
肯一箇。師云。切忌道。舌頭在趙州口裏。進云。不將甚
深意。怎得驗當機。師云。當機事作麼生。僧便喝。師云。
錯。錯。問。牛頭未見四祖時如何。師云。富嫌千口少。進
云。見後如何。師云。貧恨一身多。乃云。天不能蓋。地不
能載。赤肉團上。圓裹十虛。百草頭邊。縱橫無礙。釋迦
彌勒。秪可觀光。白牯黧奴。卻善頂戴。若是鏡湖令行。
須彌直教粉碎。

陞座。問。世尊說法華。因甚五千退席。師云。闍黎代他
喫棒。僧無語。師便打云。話不虛行。乃云。出門逢彌勒。
入門見釋迦。若不揮劍。漁父棲巢。出門逢阿誰。入門
見甚麼。渠無國土。甚處逢渠。古人一期建立。只圖家
國重興。鏡湖乃特地防閑。多為僭竊。若向古人言下
薦得。長安雖好。不是久居。若向鏡湖言下薦得。一任
須彌頂上走馬。大洋海底相撲。不妨做箇脫灑衲僧。
雖然。畢竟古今相去多少。良久云。北斗藏身雖有語。
出群消息許誰知。

陞座。唯一堅密身。一切塵中現。諸仁者。前是山門。後
是佛殿。左邊廚庫。右邊客堂。且道堅密身在甚麼處。
直饒向者裏不動一塵。不撥一境。直下見得黃面老
子立地處。若據鏡湖看來。正是靈龜負圖。明朝後日。
大有事在。且道利害在甚麼處。卓拄杖一下云。莫守
寒巖異草青。坐著白雲宗不妙。

除夕陞座。朔吹連朝。峰頂寒沍。雪埋絕壑。冰鎖深溪。
萬境斷人蹤。千林飛鳥絕。況復年窮歲盡。節換時移。
鏡湖院裏澹泊家風。飽餐脫粟飯。冷嚥淡黃虀。炙地
夜間眠。隈陽日裏坐。那有閒心情與汝等烹牛分歲。
燒紙除年。雖然。忽有箇漢出來道。大小鏡湖得恁麼
寒乞相。只向他道。但得雪消去。自然春到來。

元旦陞座。問。新年頭還有佛法也無。師云。縱目所觀。
進云。恁麼則學人有賴也。師云。且喜領話。問。元正啟
祚。萬物咸新。作麼生是咸新底句。師云。草木生光。進
云。今日親見和尚。師云。你道山僧眉毛長多少。進云。
伏惟萬福。師云。伶俐衲子難得。乃云。元正啟祚。萬物
咸新。直得雲中五老氣象崢嶸。湖上兩姑威光烜赫。
等閒遇著。各美所居。一云山高無極。能保障生民。二
云水深無垠。能權衡國土。鄰封漢王聞得。乃出諭曰。
普天之下。莫非王土。率土之濱。莫非王臣。者是甚麼
所在。說高說下。論淺論深。由是兩處奉命。各還本位。
無端東村黑王老。昨夜燒錢祝願。冷地被伊祝著。不
覺通身慶快。揚聲高叫曰。巍巍乎善能統御天下。我
等鑿井而飲。耕田而食。安知王恩遍溥者哉。驀顧左
右云。諸仁者。且道在鏡湖分上。又成得甚麼邊事。拈
拄杖云。但願春風齊著力。一時吹入我門來。

陞座。風擊長林。穿過普門耳竅。月明幽谷。刺破曼殊
眼睛。諸仁者。秪如眼睛既破。將甚麼見色。耳朵既穿。
將甚麼聞聲。驀拈拄杖云。若向者裏搆得。則知聽不
屬耳。聞周沙界。觀不由眼。洞見十方。便恁麼去。止作
得箇如來使下。且道祖師門下別作麼生。遂擲下拄
杖云。石牛橫古路。一馬生三寅。

立春日陞座。問。將此身心奉塵剎。是則名為報佛恩。
如何是學人報恩處。師云。自家肚皮自家畫。乃云。淑
氣初回。梅苞玉蕊。和風乍扇。柳茁金芽。雲山漸漸燒
痕青。園林處處黃鳥語。直得少室峰頭春雲靉靆。曹
溪路上春雨濛濛。堪笑須菩提一向巖中晏坐。聞恁
麼道。不覺寒毛卓豎。背脊汗流。且道意歸何所。拈拄
杖云。東君昨夜傳消息。枯木重開劫外花。

陞座。拈花示眾。短販生涯。微笑酬機。乞兒活計。若是
箇鋤金不顧。據鼎不嘗底。別有生機一路。諸人要知
落處麼。良久云。披簑側立千峰外。引水澆蔬五老前。

陞座。五百比丘懷疑家親作祟。文殊仗劍。除害曳尾
靈龜。直饒透過荊棘林。未免死在平地上。秪如世尊
鼓盡唇舌又作麼生。良久云。啼得血流無用處。不如
緘口過殘春。

陞座。寶鑑當軒。妍媸自現。莫邪在握。殺活全施。諸仁
者。若向殺活未施前提去。則佛魔俱遣。妍媸未現時
翻轉。則光境俱忘。便與麼去。三世諸佛有口秪堪挂
壁。卻與麼來。歷代祖師無手偏解拏空。依舊向光境
裏顯煥生緣。佛魔中提持本分。如是則聖號凡名。打
成一塊。劣形殊相。攪作一團。好不資一毫。醜不資一
毫。全體與麼來。全體如是住。拈起則須彌壁立。放下
則香海波澄。眼清手快者逴得便行。尚留觀聽者。看
即有分。

元宵陞座。青山深處白雲邊。別有家風異市廛。然起
松脂過此夜。舒光直透古皇前。

陞座。若迷須得箇悟。既悟還得箇迷。迷而不悟。眾生
無解脫之期。悟而不迷。諸佛無出身之路。驀拈拄杖
云。眾生諸佛總在者裏。且道即今是悟耶。是迷耶。乃
擲下拄杖云。洎合錯下注腳。

天寧老和尚訃至。設供拈香。指真云。者箇老白拈。生
平最難測。提持綱要。手段稱奇。呵罵諸方。喙長三尺。
是非逆順裏轉大機輪。嬉笑嗔怒中施大法則。一期
佛事既周圓。聞道安然而坐逝。我昔十載侍巾瓶。至
今覿面猶不識。諸仁要辨淆訛。遂燒香云。只此分明
拈出。

陞座。本有家鄉。誰能出不由戶。現成茶飯。奚止鼎鼐
調和其間。宗廟之美。百官之富。總是你自家屋裏事。
胡為曠安宅而弗居。乞食於墦間之際。勞你大大小
小一時淚出痛腸。都道天將以夫子為木鐸。若不一
擊于衛。其奈飄零之子。不得其門而入東家丘。只得
大啟圓通。不管鄭聲雅樂。要伊入耳懷歸。自齊反魯。
到者裏予欲無言。伊終不窺室家之好。只得循循再
誘。博之以文。約之以禮。俾其一入太廟。承其祖器。方
可坐樂昇平。二三子要識是誰家主人公麼。乃顧左
右云。東夷之人也。西夷之人也。

陞座。舉百丈再參馬祖次。祖目視繩床角拂子。丈云。
即此用。離此用。祖云。汝向後開兩片皮。將何為人。丈
取拂子豎起。祖曰。即此用。離此用。丈挂拂子于舊處。
祖振威一喝。師直得三日耳聾。乃云。鳳由金綱以縈
身。龜因負圖而喪命。百丈只知重興家國。那識神器
難矜。若非馬師高按莫邪。幾乎蕭墻禍起。而今乘虛
接響底漢。都道是顯發大機。恢張大用。遂致太平草
木盡起干戈。盛世羽鱗皆騰劍戟。鏡湖今日要移風
易俗。鑄钁銷鋒。敢道馬師震喝是熱碗鳴聲。百丈耳
聾乃垛生招箭。諸禪流要知山僧落處麼。喝一喝云。
當門不許栽荊棘。後代兒孫免著衣。

陞座。舉風穴和尚上堂云。祖師心印。狀似鐵牛之機。
去即印住。住即印破。秪如不去不住。印即是。不印即
是。還有人道得麼。時有盧陂長老出問。學人有鐵牛
之機。請師不撘印。師曰。慣釣鯨鯢澄巨浸。卻憐蛙步
𩥇泥沙。陂注思。師喝曰。長老何不進語。陂擬議。師便
打一拂子曰。還記得話頭麼。陂擬開口。師又打一拂
子。時有牧主曰。信知佛法與王法一般。師曰。見甚麼
道理。主曰。當斷不斷。反招其亂。師便下座。乃云。大凡
拈掇古今。須是明辨緇素始得。秪如風穴固有殺人
不眨眼底手腳。苟無盧陂覿體荷持。又怎顯汗馬功
高。有般漢都道盧陂勾賊破家。殊不知伊買鐵得金。
一場富饒。諸人要知端的麼。驀拈拄杖云。覷著則瞎。
附秉拂語。

秉拂問。露師子之爪牙。風行草偃。縱象王之威猛。水
到渠成。正眼觀來。猶是門庭施設。天寧堂奧的旨恭
請為眾舉揚。師云。有眼者見。進云。須知滹沱法印。親
從密室相承。師云。真箇有如是事那。進云。忽然大展
機籌又作麼生。師云。願觀盛作。進云。踏翻吳岳騎雙
虎。吸盡䢴江跨六龍。師云。共老兄出隻手。問。古德云。
若論此事。眨上眉毛。早已蹉過。作麼生是此事。師云。
青天白日。進云。銅頭鐵額漢到者裏。因甚開口不得。
師云。爭怪得秉拂上座。進云。畢竟如何。令現前一眾
瞥地去。師云。剔起眉毛向上看。進云。如何是向上事。
師便喝。進云。大眾一時驗取。師云。珍重將去。問。羅籠
不肯住。呼喚不回頭。始是衲僧行履。今日因甚落這
圈繢。師云。曲為今時。進云。門庭施設。曲為今時。現前
一眾。願觀盛作。師云。金剛寶劍當軒擲。進云。莫便是
為人處麼。師云。惜取眉毛。進云。若不上來。焉知端的。
師便打云。也不得放過。問。獅子窟中師子。旃檀林內
旃檀。即今華雨瀰空。地搖六震。是何祥瑞。師云。阿誰
不仰上頭關。進云。大方之作。宛爾不同。師云。裂破鼻
孔。進云。若不登樓望。焉知滄海深。師云。費者許多勞
力。進云。也要時人相委。師云。恰是。問。昨日開爐。今朝
秉拂。同耶。別耶。師云。坐斷兩頭看。進云。忽遇箇肘後
懸符底。又作麼生相驗。師云。做出便見。進云。可謂好
手手中呈好手。紅心心裏中紅心。師云。須是老兄始
得。進云。一句了然超百億。綱宗從此愈增輝。師云。卻
多者句子。問。爐韝洪開。煆煉凡聖。未審作麼生下手。
師云。金鎚纔動處。頑鐵盡生光。進云。若是箇橫拋栗
棘。豎撒金圈底。又作麼生。師云。不意老兄有此高見。
僧顧眾云。今日西堂師甚有商量。大家出來證據。師
云。直饒將來。他亦不受。問。䢴江一脈。四海流通。借便
張帆。請師酬唱。師豎起拂子云。只者箇三十文錢唱
得。進云。樓閣凌雲勢。峰巒疊翠層。師云。切忌把境話
將來。進云。若不入水。爭見長人。師休去。問。世尊拈花。
迦葉微笑。且道笑箇甚麼。師豎起拂子云。面目現在。
問。雲門放洞山三頓痛棒。是有喫棒分。無喫棒分。師
便打云。看取令行時。乃云。作家舉唱。不展辭鋒。迥超
玄象。智不到處。拈來鑊湯無冷處。佛未生時。擲出遍
界絕囊藏。頭頭圓應千機。處處壁立萬仞。直得山河
大地共展根源。草木叢林全彰大用。劈開三要印滹
沱。飲氣吞聲。掀倒一字關韶陽。縮身無地。到者裏君
臣道合。拈過一邊。父子投機。置之一處。更有甚巡人
犯夜而不卸甲倒戈。所以道。談玄談妙乃太平之奸
賊。行棒行喝為亂世之英雄。苟非及盡今時。那得合
他古轍。不見黃檗和尚示眾云。汝等盡是噇酒糟漢。
恁麼行腳。取笑於人。還知大唐國裏無禪師麼。時有
僧出云。諸方匡徒領眾。又作麼生。檗云。不道無禪。只
是無師。乃云。權衡正眼。龜鑑宗乘。不無黃檗古佛要
且不解始終作主。若是秉拂上座則不然。待他道。諸
方匡徒領眾又作麼生。便拽棒趁出。千古之下。免使
漆桶相揩。諸人要識大唐國裏無禪師麼。今日不惜
眉毛。與汝通箇消息。乃揮拂子云。龍袖拂開全體現。
象王行處絕狐蹤。

上元解制。秉拂。春風纔動。萬物崢嶸。直得石室行者。
碓嘴生花。寒山古灶。冷灰發焰。天寧院裏燈籠露柱
一向心麤膽大。昨夜倒騎佛殿。直出山門。向柳巷花
街懸燈結綵。引得東鄰西舍鑼鼓喧闐。火煙繚亂。都
道一切聲是佛聲。一切色是佛色。那知譯經臺畔。跋
尊者不許夜行。驀地搊住云。如我按指。海印發光。汝
暫舉心。塵勞先起。燈籠露柱擬欲酬之。卻為地礙。現
前大眾還有為通其難者麼。若也通得。一任天台普
請。南嶽游山。其或未然。路從平處險。莫言不道。

結制。秉拂。衲僧活計。觸處現成。野老生涯。不假造作。
于百草頭上拈來。葉葉迦文鼻孔。鬧市叢中逴得。塵
塵達磨眼睛。所以道。是處是慈氏案頭肉。塊塊精底。
無路匪圓通樓上曲。聲聲微妙。有眼者見一回。觸著
大地銷鎔。有耳者聞。冷地相逢。常光壁立。何必三條
椽下掘地討天。七尺單前守株待兔。把大圓鏡劈得
七裂八花。平等性鑿得五凹六凸。思上座若不曲垂
方便。其奈迷子無歸。只得就下夷高。循他諸方行例。
驀拈拄杖卓一下云。以天地為爐鞴。日月作鉗鎚。架
起品字柴頭。撒上陳年火種。將者隊無意智漢礙膺
燎卻。去死十分。然後縛梅嶺松風。劈面一擲。汲䢴江
煙水。驀頭一澆。俾伊絕處逢生。轉身夜明簾外。死中
得活。打毬水急灘頭。活卓卓機用天真。赤灑灑變化
穎脫。可以光大法眼。可以轉大法輪。可以標格人天。
可以號令佛祖。然雖如是。因甚鼻孔卻在山僧手裏。
復卓拄杖云。任大也須從地起。更高爭奈有天何。

秉拂問。欲識佛性義。當觀時節因緣。正當秉拂一句
作麼生道。師云。大家瞻仰有分。進云。恁麼則巨靈抬
手。分破華山去也。師云。你不妨會得好。問。鏡湖風格。
迥異常流。一眾觀光。爭聞法要。如何是人天眼。師云。
瞞老兄不得。進云。同聲相應。唱拍相隨。如何是祖師
機。師云。杖頭懸日月。進云。舉唱宗風。從流溯源。如何
是天寧之後而有鏡湖。師云。自有兩堂證明。進云。若
然則匡廬萬丈峰雪長老獨得也。師云。則吾豈敢。進
云。三十年後。此話大行。師云。恰是。問。師從南康來。親
見廬山。是否。師云。是。進云。分二作三。入理深談。是甚
麼人分上事。師云。五老峰頭高萬丈。進云。若然則廬
山與慶雲密邇。師云。甚處得者消息來。僧振威一喝。
師云。鹵莽稱。僧問。放去普天匝地。收來在一毫端。且
道是甚麼人境界。師豎拄杖云。向者裏薦取。進云。恁
麼則耳中見得非為妙。眼裏聞聲始是奇。師云。甚處
得者一絡索來。進云。氈拍板逢無孔笛。大家唱出太
平歌。師云。適來猶自可。而今更郎當。一僧出眾便喝。
師以手掩耳。僧又喝。師拈棒打云。若不打你。諸方笑
我在。乃云。少室峰前。神光得髓。腳腳金花布地。靈山
會上。迦葉開顏。頭頭玉蕊承天。正法眼藏。逼塞十虛。
涅槃妙心瀰淪八極。莫謂明月蘆花是時入窠臼。焉
知寒泉古澗非列祖風規。但得威音那畔。理絕玄微。
自然今世門頭。情忘向背。所以沙門上士道眼為先。
契本明宗。方為究竟。若是箇得處孤危底一塵不立。
用處險峻底全力何虧。登山縛豹。不涉思惟。入海剸
犀。毫無變異。處處玄風獨唱。塵塵祖令高提。直得鬧
市裏天子尊貴頹然。百草頭老僧一多自在。便恁麼
去。舞劍擎叉是真解脫。搬柴運水乃大神通。何必道
合君臣。方稱契旨。聖凡坐斷。始曰承當。不見徑山禮
和尚一日椎詈行者次。傍有僧問云。無夢無想時如
何。尚云。滿肚無明。僧云。如何得大用現前。尚云。觸著
惡發。僧于此有省。乃云。雲攢五千衲子底老和尚。得
恁麼無佛法身心。雖則本色鉗鎚是滹沱家法。其奈
近世禪和多所聞。少所見。一總目為奇貨。只管太平
寰宇裏坐地。那有出頭底日子。今日雪上座承堂頭
和尚命陞此座。爭敢貶剝方來。只圖為宗祖出一口
氣。現前大眾要見徑山老人為人處麼。驀拈拄杖卓
一下云。不許夜行剛把火。直須當道與人看。

二月十九日。秉拂問。人天眼目。佛祖綱維。千差萬別。
一以貫之。因甚又道破二作三。會三成五。師云。適纔
有人恁麼道。三十棒趁出去也。進云。雖然解展通天
手。恐落今時調未高。師云。你作恁麼見解那。進云。休
向這裏躲根。師云。癡人棒打不死。問。山光明媚。鳥語
花香。圓通大士今朝全身出現了也。未審具何作略。
師云。從來妙智力。能救世間苦。進云。露裛苑桃呈錦
繡。風敲庭竹響琅玕。師云。將謂是入理之門。僧以坐
具打圓相云。便以此箇胡餅慶賀時如何。師云。殘茶
餿飯。不勞拈出。進云。今朝且放過一著。師打云。索性
付與闍黎。問。諸佛未出世。人人鼻孔遼天。出世後因
甚杳無消息。師云。人平不語。水平不流。問。圓通大士
今日降生。天上人間無不慶讚。既是慶讚。因甚惡罵
捶打。師云。知恩者少。進云。恁麼荅話。只得一半。師云。
那一半闍黎試道看。進云。終不道破。下語稍遲。師云。
牙根猶帶生澀在。乃云。好雨點點不落在別處。好風
陣陣不吹在別處。雨不落別處。曼殊眼睛突出。風不
吹別處。觀音耳門豁開。一齊來拂子頭上共說無量
義法門。驀豎拂子云。還見麼。復擊拂子云。還聞麼。若
見若聞。則名趨外奔逸。未透色聲。若不見不聞。則名
內守幽閒。尚留根境。伶俐禪和到者裏如何出脫。果
能見無見之色。聞無聞之聲。則曼殊廣大理智。觀音
廣大圓通。皆一時現前。便可興無緣慈。示同體悲。遍
界分身。隨方接物。便恁麼去。若據正眼觀來。猶未稱
二大士能事在。不見道。淨法界身本無出沒。大悲願
力示現受生。雖然如是。忽有箇漢出來道。今日是觀
音當機。因什曼殊室利卻來者裏插一隻腳。只向他
道。一家有事百家忙。復舉雲門示眾云。聞聲悟道。見
色明心。觀世音菩薩將錢買胡餅。放下手卻是箇饅
頭。乃云。驅耕夫之牛。奪饑人之食。雲門老人固是好
手。但不合帶累觀世音菩薩。有屈無叫處。秉拂上座
今日要斷不平之事。卓拄杖云。但見皇風成一片。不
知何處有封疆。

雨山和尚語錄卷第一(終)

雨山和尚語錄卷第二
嗣法門人　　記

* 住延令慶雲禪寺語

進寺日。巨源朱護法率諸子姪請陞座。指薪大師白
椎云。法筵龍象。眾當觀第一義。師遂喝云。潔淨地上
無端潑者一杓作麼。有不受塗污底出眾相見。(問荅
不錄)。乃拈拄杖卓一下云。者箇廣大覺場。始從威音
開闢巳來。雖則權分諸道。要且尊顯一人。舉步也千
華歷落。端坐也寶設輝煌。門風廓徹。威德森嚴。不用
奪鼓攙旗。方外乾坤獨闢。那待環戈擁甲。域中日月
斬新。直得景星慶雲若帝網交光。玉蕊瓊葩似金繩
炫彩。到這裏說箇華藏莊嚴。剎那頓證。毘盧境界。彈
指圓成。猶是曲徇時機。各隨根器。而況鷺池鷲嶺展
演詞鋒。海甸菴園葛藤露布。欲冀家聲烜赫。盛業徽
猷。何殊雕砂當玉。刻糞為香。不見道窮諸玄辯。若一
毫置于太虛。竭世樞機。似一滴投于巨壑。果是箇經
天緯地底手腳。何難施移山塞海底機關。直下不展
功勳。便登寶所。豈不光前裕後。耀古騰今。即今時至
理彰。且的的相承一句又作麼生道。復卓拄杖云。鶴
有九皋難翥翼。馬無千里謾追風。復舉前寶壽囑三
聖請第二世寶壽開堂。壽纔陞座。三聖便推出一僧。
壽便打。聖云。恁麼為人。不但瞎卻者僧眼。瞎卻鎮州
一城人眼去在。壽便擲下拄杖歸方丈。師云。三聖運
寰中密令。寶壽縱閫外威權。驀地相逢。一叉一劄。直
得天迴地轉。斗變星移。雖然縱奪可觀。未免語驚時
聽。爭似徑山門下。禮出尋常。我上方師叔既不推僧。
慶雲小姪亦不行棒。遂使現前一眾各各增十倍威
光。恁麼為人。且道是上古風規。今時樞要。良久云。垂
衣而天下治者。堯也。結椎云。諦觀法王法。法王法如
是。便下座。

諸山耆宿請陞座。問。少室真機。昔日風行草偃。靈山
的旨。今朝水到渠成。未審和尚如何舉唱。師云。好音
在耳人皆聳。進云。若然則慶雲作略。迥異諸方。師云。
出我口。入你耳。進云。知音不必頻頻舉。達者方知暗
裏驚。師云。達底事作麼生。進云。石火迸青天。師云。依
稀似佛鹵莽稱。僧問。五蘊山頭一段空。同門出入不
相逢。既同出入。因什不相逢。師云。念你知客事繁。進
云。忽然相逢時如何。師打云。喫棒有分。進云。老老大
大。休要造次。師云。山僧罪過。僧擬議。師便打。乃云。祖
師心印。不假雕篆。豈藉名模。森羅萬象。一法所印。山
河大地。一句全該。全該處不露絲毫。一印時渾無滲
漏。如是則盡乾坤是箇真實人體。遍剎海是箇真實
人用。根根塵塵。各不相到。頭頭法法。各不相知。不相
知也親切無餘。不相到也綿密無際。若也于此明得。
便可會眾德為一德。合眾心為一心。以此光揚佛日。
以此丕贊宗乘。何事不成。何功不就。不見臨濟謂普
化。克符二上座云。我欲于此建立黃檗宗旨。汝可成
褫我。二人珍重下去。三日後。普化上來問云。和尚三
日前說甚麼。濟便打。三日後。克符上來問云。和尚三
日前因甚打普化。濟亦打。乃云。萬仞巖頭。釣出獰龍
底風濤甚險。太虛空裏。圖成威鳳底文彩全真。苟非
心心相知。眼眼相照。那能建立黃檗宗旨于一四天
下。慶雲今日承諸山耆宿光臨。更不如何若何。但只
舉唱上祖門風。激揚上祖令德。人若相委。天寧宗旨
亦于此建立。且道其中還有成褫分也無。揮拂子云。
妙舞不應誇遍拍。三臺須是大家催。

起七小參。汝諸人盡是希圖聖果底漢子。還知真如
解脫。菩提涅槃。是最難治底貼體瘡疣麼。若是箇不
依他作解底。豎拂子云。的的向這裏發真歸源去。則
盡十方世界。若聖若凡。若草若木。無不四大性自。復
如子得其母。那更隨時運轉。逐境昇沉。把祖翁田地
瓦裂瓜分。驀指面云。這雙烏律律底眼睛。山僧既具。
諸人亦具。試看古今天地。古今日月。古今山河。古今
人倫。有絲毫變異處麼。既無變異。則黃面老子鼻孔
是諸人鼻孔。碧眼胡兒眼睛是諸人眼睛。甚麼處虧
欠汝。甚麼處削弱汝。必待長期短限。剋苦揩磨。然後
到無為安樂之鄉。慶雲今日因行掉臂。盡行拋向諸
人面前了也。更或遲疑。卻怪山僧不得。

晚參。一葉落。天下秋。一塵起。大地收。撮四大部洲來
針眼裏則且置。汝諸人從朝至暮。穿僧堂。入佛殿。還
曾觸著黃面老子鼻孔麼。良久。卓拄杖云。不審。不審。

晚參。豬肉案頭塊塊是精。喪車幔裏聲聲是妙。好大
眾。靈山授記。無過此也。你若求佛被佛縳。你若求法
被法縳。你若求僧被僧縳。你若不求被不求縳。作麼
生免得此過。遂以兩手作鵓鳩叫云。谷谷呱。

晚參。有情之本。依智海以為源。含識之流。總法身而
為體。要識此體麼。嘉州牛喫禾。益州馬腹脹。要識此
源麼。天下覓醫人。灸豬左膊上。雖然。此猶是理上平
展。若到事上。據令你現前者一隊漆桶。並須喫棒始
得。

中秋晚參。去年此時節。飽看匡廬月。今年此時節。飽
看延令月。延令人是匡廬人。匡廬月是延令月。于彼
于此無間然。無間然處何圓缺。何圓缺處見根源。眼
中早是重著楔。

晚參。舉慧超問法眼。如何是佛。眼云。汝是慧超。超于
言下大悟。白雲端和尚頌云。三箇大光錢。買得箇油
餈。喫在肚裏了。當下不聞饑。師云。白雲好箇油餈。怎
奈傷鹽傷醬。而今有夥貪他滋味底。雖則一時得飽。
究竟不免傷神。若要安樂過時。須是吐卻始得。

徑山老和尚忌日。上堂。問。百骸俱潰散。一物鎮長靈。
正當恁麼時。如何是應供一句。師云。伏惟尚饗。進云。
恁麼則相隨來也。師云。來的事作麼生。僧遂拜云。臨
崖看滸眼。特地一場愁。師云。自知較一半。問。和尚今
日一場特地。還見徑山老人面目麼。師云。不可道我
做他兒孫不得。乃云。赤縣神洲。紫雲成蓋。有大法王
出世於浙西路古杭州府。于一毫端現寶王剎。坐微
塵裏轉大法輪。普令山河大地。草芥人畜。纖洪遠近。
昧略飛搖。各各共證。如虛空際。平等三昧。如是法王
能事已畢。遂隱身不現。亦復入寂滅定。無聲三昧。此
其時也。慶雲沗居腳下。特地考鐘伐鼓。發明斯二種
三昧。皆在一剎那中圓成實際。人若相委。靈山一會
儼然未散。其或更問此位法王姓字何等。驀喝一喝
云。莫對曾參問曾晢。從來孝子諱爺名。

普請小參。迅捷一路。直饒向普梆未擊巳前。撩起便
行。猶落第二。和那更廉廉纖纖。分途中遠近。較擔頭
重輕。尚得謂之俊快禪流。慶雲明白說向你。平田草
乾乾爆爆。平地路直直條條。若是箇肩能荷負。足善
運奔底。則咫尺家山。不消一躂便到。雖然。忽有箇孟
八郎攔路腰截。要問畢竟是人搬柴。柴搬人。又作麼
生秪對。良久云。今日公務事繁。待普請後。緩緩地與
汝商量。

開爐日。知浴寶蓮。見虛二上座領眾信請陞座。問。世
尊為一大事因緣出現于世。如何是一大事因緣。師
云。杖頭挑日月。進云。和尚高陞法座。為箇甚麼。師云。
同古同今。進云。秪如德山入門便棒。臨濟入門便喝。
又作麼生。師云。君子可入。進云。勘破了也。師云。許上
座具一隻眼。僧禮拜。師云。切須仔細。問。爐韝初開。鉗
鎚乍展。目前一眾。如何相為。師云。全身入火聚。進云。
水向石邊流出冷。風從花裏過來香。師云。卻不相當。
進云。萬般草木根苗秀。纔得春風便放花。師云。未有
喫棒分在。問。如何是截鐵之言。師云。無你開口處。進
云。何必如是。師云。還我話頭來。僧一喝。師便打。乃云。
慶雲今日開爐。目前色色全無。橐籥既未成辦。鉗鎚
況復生疏。所喜現前龍象。英聲騰踏寰區。天然不假
雕琢。何藉佛祖規模。展臂則天迴地轉。咳唾則鬼哭
神呼。謂是神通妙用。那當通方至論。謂是法爾如然。
難為作者良圖。若是箇英靈漢子。雄猛丈夫。決不求
羊依路。待兔守株。直下扯開毒辣腳手。說甚大唐天
子嫌麤。一踢踢翻滄海。一拳拳倒彌盧。撒手歸家穩
坐。怎肯落在半途。驀顧左右云。好禪德。會也無。須知
形影外。肝膽向君輸。

晚參。父母未生前。油煎石磉。父母巳生後。雪蘸秤鎚。
直饒寶壽於街坊悟得。猶落今時。盤山向肉案承當。
罔循古轍。何況諸人從印板上打來。模子裏脫出底。
能不玷污他從上門風。山僧今日不惜腳手。與汝拈
卻炙脂帽子。卸卻鶻臭布衫。令教一箇箇灑灑落落
去。遂拈拄杖卓一下云。一九二九。相逢不出手。慶雲
拄杖凍得性發。𨁝跳入空王殿裏。撞倒無位真人。磕
破本來面目。直得十字街頭石敢當通身慶快。得大
安樂法門。乃說偈曰。晝吉祥。夜吉祥。晝夜六時恒吉
祥。你現前一眾瞌睡醒也未。眾無對。以拄杖旋風打
散。

出隊示眾。街頭市尾。朱紫喧闐。的的諸佛心髓。酒肆
茶坊。笙歌雜遝。明明祖師妙門。一舉便知底承當于
文彩未生前。三搭不回底仍落在是非情塵裏。驀拈
拄杖畫一下云。慶雲為汝劃斷今時去也。還有機先
領旨。獨脫無依底漢子麼。若有。我要問你。降龍缽。解
虎錫。作麼生奉持。眾無語。乃復卓一下云。七佛儀式
猶在。

造子朱護法請陞座。問。昔日世尊佛法付囑國王大
臣。未審和尚今日佛法付囑何人。師云。驗在目前。進
云。與麼則千古同風。一音演唱。師云。何慮知之者少。
問。重整綱維。龍象瞻仰。和尚垂何旨要。師云。來風深
辨。進云。丹心獨占秋風古。卻自霜林奪錦歸。師云。君
子可入。進云。學人自有攀雲手。何藉師言始便休。師
云。大好一員禪客。進云。且喜和尚具眼。師云。得箇驢
兒便歡喜。問。祖師西來即不問。善財南詢事如何。師
云。一重煙水一重山。進云。參見五十三知識。且道得
誰力。師云。黑荳未生芽。進云。恁麼則鐵甕城頭曾印
證。碧浮崖畔祖燈輝。師云。子不妨會得好。乃云。本是
青山市裏人。偶來城郭寄閑身。隨緣不用分優劣。大
抵無過一任真。所以慶雲一踏此土。便獲四種殊勝。
一者不勞斤斧而宮殿隨身。二者未動雲鋤而瘦田
遍野。三者飯炊玉粒而美過金牛。四者茗煮金芽而
香逾趙老。你現前一隊禪和。各各肩摩踵接。只顧飽
充枵腹。甘潤枯喉。還知帡幪法社與奠安禪鼎畢竟
是甚麼人麼。驀揮拂子顧大眾云。相逢自有知音知。
贏得清風動天地。

因事晚參。拈拄杖云。諸佛妙旨。列祖徽猷。只在這裏。
論其枝派則千差。鞫其根源則一致。若向朕兆未形
巳前搆去。便可騎蓋聲色。籠罩古今。不為難事。諸人
要識是非。擲下拄杖云。面目現在。

佛成道日。都司張一枝護法請陞座。問。王宮降誕即
不問。雪山成道事如何。師云。夜半正明。天曉不露。進
云。秪如今日法令當行。如何舉唱。師打云。我若不打
你。諸方笑我在。進云。與麼則一句當陽開祖胄。三玄
戈甲鎮叢林。師云。有甚交涉。問。指天指地即不問。周
行七步事如何。師云。今古榜樣。進云。既然如此。因甚
又睹明星悟道。師云。恩大難酬。進云。男兒自有沖霄
志。不向他人行處行。師云。倔強衲僧。乃云。衲僧門下。
不慣安排。機貴天真。用惟成現。信腳踏去。頭頭解脫
門開。信手揮來。處處真實相顯。說甚夜睹明星。方稱
悟旨。朝聞鼓角。始曰明心。所以天然上士豈受提撕。
中下之流鉤頭取則。若擺脫得佛祖繩縳。掀翻得凡
聖窠巢。直下展出自巳神通。運出自家妙用。以此立
德。何德不圓。以此建功。何功不就。且獨脫無私一句
作麼生道。揮拂子云。丈夫自有沖霄志。不向如來行
處行。

晚參。問咨和尚。玄沙三種病人。未審作麼生接。師云。
放待冷來看。進云。且道與香嚴上樹是同是別。師云。
臨崖看滸眼。進云。若不上來伸此問。焉能得達慶雲
機。師云。如何是慶雲機。進云。請師荅話。師打云。錯過
也不知。進云。等閒垂一釣。容易上鉤來。師云。三十年
弄馬騎。今日卻被驢子撲。乃云。玄沙老人雖則費盡
周遮。未免直路成迂。慶雲則不然。諸方老宿盡皆接
物利生。汝諸人不是盲聾瘖啞。拈椎豎拂。分明是見。
言語音聲。分明是聞。轉語機鋒。分明是說。驀卓拄杖
一下云。但不得動著者裏。何故聻。不許夜行剛把火。
直須當道與人看。

除夕晚參。昔日北禪分歲。特烹露地白牛。者老漢管
顧大眾雖則曲盡心動其奈藞䕢太甚致令官府勾
追成底模樣。慶雲今夜亦有條露地白牛。更不游刃
磐礡。節節支解。囫囫圇圇。拋向諸人面前。所以頭亦
不欠。尾亦不剩。可中有箇氣吞全牛底。慶雲一期分
歲。自不虛設。是你諸人不嫌簡褻麼。良久云。人情若
好。喫水也甜。

元旦日。兩序請陞座。威音未兆巳前。鼻孔原無變異。
樓至既生巳後。眉毛豈有遷移。古今天地依舊高厚。
古今日月依舊輝煌。直得釋迦彌勒。忘功罷戰。文殊
普賢。坐樂昇平。便恁麼去。盈盈和氣逼塞虛空。匝匝
韶華瀰漫宇宙。更說年之新舊。法之有無。何異虛空
裏穵窟竉。缽盂上添柄杷也哉。雖然。即今春回大地。
枯木生花。承恩力一句又作麼生道。揮拂子云。一氣
不言含有象。萬靈何處謝無私。

禮千佛大悲兩懺。晚參。三千諸佛國土不在黃鶴樓
頭。大悲菩薩家鄉豈居普陀巖下。一稱一禮一如來。
一花一香一法界。當處圓成得去。十世古今始終不
離於當念。隨時超證得來。無邊剎海自他不隔於毫
端。如是則墻壁瓦礫為諸佛身相。驢鳴犬吠乃菩薩
心光。何必南尋三竺。北禮五臺。遂震喝一喝云。笑他
無限癡男子。開眼明明被熱瞞。

解制。陞座。乾坤函蓋。不露絲毫。三世諸佛向甚處出
頭。截斷眾流。不遺涓滴。一大藏教向何方施設。既施
設不得。則凡名聖號盡是虛聲。既出頭不得。則劣相
殊形皆為幻色。便恁麼去。威音那畔。老僧得地。今世
門頭。闍黎無功。更有隨波逐浪一句。不妨與諸人作
箇話會。遂拈拂子云。看。看。釋迦老子來也。在慶雲拂
子頭上揚聲大叫道。十方無壁落。四面亦無門。淨裸
裸。赤灑灑。沒可把。如是則九十日已前要結結不得。
九十日已後要解解不得。既解不得。又結不得。則盡
十方界是箇大解脫場。一任諸人朝遊檀特。暮宿羅
浮。不妨做箇灑脫衲僧。其或未然。驀揮拂子。顧大眾
云。只知事逐眼前過。不覺老從頭上來。

祈晴小參。久雨不晴。直得曹溪路上水漉漉地。汝諸
人橫肩楖栗。緊著草鞋。到處行腳。還免得袈裟角濕
也無。而今延令管內幸是禪河浪靜。定水波澄。直饒
東海龍王有翻江攪海之手腳。傾湫倒嶽底機關。不
消慶雲輕輕一劄。便見雲歛長空。日輝大地。諸禪衲
且道。畢竟功歸何所。揮拂子云。但願今年蠶麥熟。羅
睺羅兒與一文。

泰州淨業菴師太命諸大弟子請陞座。問。眉間掛劍。
劈開三要印。肘後懸符。掀倒一字關。秪如不展鋒鋩。
如何得勝。師云。今日山僧打退鼓。進云。這老漢且莫
詐敗。師云。伶俐衲僧難瞞。進云。大眾一時驗取。師云。
只有先鋒。且無殿後。問。一言道合。是處皆真。一句無
私。全彰寶印。學人上來。乞師一言。師云。山僧無剩語。
僧作聽勢。師云。驢鳴馬叫啟圓通。進云。一句當軒無
隱諱。十方龍象盡沾恩。師云。少有領話底。乃云。無上
法王有大陀羅尼門。名曰圓覺。流出一切清淨真如。
菩提涅槃。普令南閻浮提多百佛。多千佛。共入此箇
門中。獲一分薰陶。則有一分利益。受一分磨煉。則有
一分光彩。然後分身無量。應化無量。到處為勝為最
勝。為妙為微妙。為上為無上。為師為大師。所以有佛
世界以音聲為佛事。有佛世界以香飯為佛事。有佛
世界以出入息內。承事河沙諸佛而為佛事。有佛世
界以深慈厚德贊助無數知識。轉大法輪而為佛事。
如是多百佛。多千佛。雖則現身不同。國土不同。手眼
不同。佛事不同。要且皆以圓覺陀羅尼而為根本爾。
現前一眾各各眼之所見。耳之所聞。有一發真歸源。
則如上數佛。皆為證據。且道以何為驗。遂揮拂子云。
今日堂中。特謝供養。

師誕日。見忍。鑑虛二師統諸山耆宿請陞座。問。諸佛
出世為一大事因緣。今日和尚出世。有何祥瑞。師云。
眼看時雨霽。共見好風光。進云。學人今日小出大遇
去也。師云。遇底事作麼生。進云。出群須是英靈漢。敵
勝還他獅子兒。師云。謾誇好手。問。青桐翠竹寒來秀。
古柏蒼松老更奇。請問和尚高臘多少。師云。適來猶
記得。進云。學人即不然。師云。你試道看。進云。乾坤同
不朽。日月共長明。師云。莫鈍置慶雲老好。乃豎拂子
云。要識者漢本有神通麼。始從母腹下生。便解作獅
子吼。直得一世界內。所有情無情等聞之。悉增勇健。
你現前一眾盡是久經行陣。慣戰作家。試出搭對。與
伊相撲看。須知當人從本巳來。三百六十骨節。節節
現無邊妙身。八萬四千毛孔。一一具無量妙力。那待
披三玄戈甲。展五位旌旗。然後謂之顯大機。發大用。
慶雲今日承諸山耆宿光降。故不惜醜拙。盡底掀翻。
果能向未舉巳前逴得便行。驀擲拂子云。許你與這
箇阿師齊眉共躅。

陞座。一向與麼去。古殿生苔。一向與麼來。寒灰發焰。
雖則那邊不居空界。這邊不落今時。要得大用電掣
雷奔。大機龍驤虎驟。苟非拄杖頭邊玄微及盡。草鞋
腳底兼帶摧殘。那能入荒田不揀。永絕顢頇。信手拈
來。草與八大龍王鬥富。而今暴發小家。一味寶祕臨
濟三玄。珍惜洞山五位。以當平生。據正眼觀來。何殊
認魚目當明珠。寶燕石為美玉爾。現前禪衲果爾無
欲無依。句句自胸襟流出。驀豎拂子云。慶雲拂子端
的為汝助喜。

因事示眾。問。古德云。若論此事。眨上眉毛。早巳錯過。
作麼生是此事。師云。巢知風。穴知雨。進云。與麼則光
天化日。得路便行去也。師云。且道那裏是你住處。進
云。陣雲橫海上。拔劍攪龍門。師云。大眾看取這一員
戰將。乃云。南閻浮提有三件不易事。一者天高無極。
手足攀他不及。二者地厚無極。指爪穿他不透。三者
人心深極。機智測他不著。正舉話間。不意十字街頭
石敢當靜裏聞得。向前曰。弗也。大士莫作是說。豈不
見心逐物為邪。物從心為正。但消去如許情見分別。
則窮天地。亙古今。一切事件皆在一剎那中頓見。慶
雲喜其言之當理。特特舉似諸人。要見剎那中見底
事麼。喝一喝。

陞座。摩尼珠。人不識。如來藏裏親收得。驀喝一喝云。
大小永嘉老。親從曹溪來。猶作這般去就。豈不見金
屑眼中翳。衣珠法上塵。巳靈猶不重。佛祖是何人。他
真箇不識。不惟西天老胡有望。亦且東土衲僧無沗。
必欲強其向如來藏裏東摸西撈。實為沉屈。驀顧左
右云。慶雲今日為汝困徹也。若相委悉。禍不入慎家
之門。

佛誕日。都司張護法請陞座。問。俱胝因緣即不問。迦
毘降誕事如何。師云。恰直今朝四月八。進云。一片赤
心今巳露。箇中能有幾人知。師云。你知底試通箇消
息來。進云。承師一擊知歸後。直至如今笑未休。師云。
莫鈍置釋迦老子。乃舉世尊初生。便一手指天。一手
指地。周行七步。目顧四方。曰。天上天下。惟吾獨尊。後
來雲門大師云。我當時若見。一棒打殺與狗子喫。貴
圖天下太平。師云。這老子纔方下生。即便稱王稱霸。
苟非具弄大旗鼓手段。那能不拜立下風。雲門大師
雖則棒頭眼正。肘後符靈。定亂之謀則不無。其奈待
以干戈。詎足以言。經常之略。慶雲今日更不動一鎗
一旗。只恁麼因齋慶讚。不惟現前家歌樂業。戶慶安
居。亦且令西天九十六種高枕無憂。八萬四千舉盃
相慶。且道畢竟具何三昧。乃得臻此。良久云。黃河三
千年一度清。

陞座。問。截斷葛藤。請師速道。師云。慶雲有口。只堪掛
壁。進云。大眾看這老漢掩耳偷鈴。師便打。乃云。咄哉
老臊胡。無端納敗缺。冷壁坐九年。一味沒言說。賺他
獃神光。特地求祕訣。雖然得心安。臂膊去一橛。累及
兒孫殃更深。試看而今作麼雪。驀喝一喝云。拔出虛
空腦後楔。

陞座。問。承教有言。唯此一事實。餘二即非真。如何是
此一事。師云。總鎮府裏放衙早。進云。雖然荅得深深
意。怎奈投機句未親。師云。罕遇知音。進云。大小慶雲。
莫換學人舌頭好。師便打。乃云。日來暑氣炎蒸。人人
脊背上汗流似雨。明得上載底慶雲烹釅茶供養你。
明得下載底慶雲炊香飯供養你。雖然供養則不無。
畢竟上載與下載如何區別。諸人要識上載麼。赤肉
團上淨裸裸。赤灑灑。清寥寥。白的的。驀拈拄杖卓一
下云。普請向這裏入。要識下載麼。聞聲悟道。見色明
心。觀世音菩薩將錢買餬餅。放下手來。卻是饅頭。拈
拄杖卓一下云。普請向這裏出。復拈拄杖顧左右云。
向這裏入底平地上死人無數。向這裏出底過得荊
棘林是好手。是則是。忽有箇漢出來道。者裏是甚麼
所在。說上說下。說出說入。慶雲被他一拶。直得眼是
銅鈴。口似匾擔。現前諸人還有相救者麼。眾無對。良
久云。見義不為。是無勇也。遂拽拄杖下座。

結制日。知浴領蔣敬華居士請陞座。均慈座元白椎
云。法筵龍象。眾當觀第一義。祖維那出問云。法筵龍
象。眾當觀第一義。請問如何是第一義。師云。但見好
風來席上。進云。學人專為流通去也。師云。更無閒語
落人間。進云。若然。則一堂風冷淡。千古意分明。師云。
且喜闍黎領話。問。釋迦未出世。祖師不西來。將甚麼
喚作正法眼。師云。你是華山新戒僧。進云。西來大意。
又且若何。師云。黑漆缽盂。好生奉持。乃拈拄杖卓一
下云。木上座今日把定乾坤去也。任你是三首六臂
的。敢來這裏衝關奪角。逞些子神通麼。可笑黃檗老
漢把蒿枝拂了臨濟三頓。致使乘虛接響之流一味
毒棒熱喝。攪亂神洲。苟非嚴其關防。肅其號令。則棘
門壩上有如兒戲。何以廓清祖域。奠安禪鼎哉。近日
江南新長老出世。只愛逞詞鋒。矜雄辯。以當為人。那
知說妙談玄。毒如鳩鳥。拈椎豎拂。險過鐵圍。雖然。若
是箇解轉他三世老胡。向自巳背後立底。直下如登
壇宿將。一指顧間。便威加萬里。豈不顯大丈夫兒手
段超群。設或機思遲迴。且聽撕結眉毛。待九十日內
臨時豹變。結椎下座。

說沙彌戒。日月輪上座請陞座。問。當陽顯示。秪貴知
音。箇裏投機。難瞞作者。如何是作者相逢的事。師云。
陣雲橫海上。拔劍攪龍門。進云。忽有箇橫拋栗棘。豎
撒金圈的到來。又作麼生。師云。看你做出。僧云。看箭。
師便打。僧作禮云。不入驚人浪。難尋稱意魚。師云。陣
後興兵。問。萬人叢裏高標。搆得搆不得且置一邊。秪
如戒光。即今是何色相。師云。杲日麗中天。進云。龍蛇
易辨。衲子難瞞。師云。且瞞上座一箇。僧一喝。師便打。
乃云。金剛戒體。匪繇持犯。豈屬開遮。說箇淨裸裸絕
承當。赤灑灑無回互。早是觸他名字。犯他忌諱了也。
若更形文彩。加指注。寧非染污而何。然則便與麼去。
猶是把纜放船。抱橋柱洗澡底本事。那知通人分上。
紅塵鬧市亦是安禪。酒肆茶房無非坐臘。豈是伊清
濁可羡。凡聖能詮。雖然。忽遇其中人來。畢竟如何通
信。遂以拂子召眾云。我有一機。瞬目視伊。若還不會。
別喚沙彌。

臘八日。圓菩薩戒。都司張護法請陞座。問。古德云。窮
諸玄辯。若一毫置于太虛。竭世樞機。似一滴投于巨
壑。秪如的的相傳一句。如何通信。師云。以是名字。汝
當奉持。進云。大眾分明記取。師云。且道記取箇甚麼。
進云。利劍拂開天地靜。霜刀纔動斗牛寒。師云。大眾
記取者僧名字。乃云。正覺山前迦文悟旨。眼中添了
一重花。寶花座上舍那譚經。腦後著了三斤鐵。若是
大丈夫漢。自然手段出情。爭肯遭人塗污。直下打開
自已寶藏。運出自巳家珍。用之則與八大龍王鬥富。
不用都盧不值半文錢。更說甚麼諸佛本源。千華炫
彩。行菩薩道之根本。萬德圓成。不見道生在帝王家。
那復有尊貴。自應著珍御。顧見何驚異。便與麼去。龍
盂展處。眼目人天。虎錫標時。號令佛祖。且道畢竟是
禪是戒。驀喝一喝云。一箭雙鵰隨手落。謾言李廣不
封侯。

示眾。乾坤之內。宇宙之間。中有一寶。祕在形山。三世
諸佛。不敢把眼覷著。歷代祖師。不敢把手動著。慶雲
今日要犯忌發祕。特地舉似諸人。驀豎竹篦云。看。看。
若向這裏見得。直下勦絕根塵。自然不落意地。一切
處臨機便轉。觸事便用。活卓卓地。轉轆轆地。如明珠
在盤。不撥自轉。若起心動念。即為陰魔所攝。喪汝家
寶了也。不見溈山云。寂子速道。莫入陰界。又不見巖
頭云。卻物為上。逐物為下。瞥起微情。早落地上。諸人
要知卻物為用的著子麼。直須如獅子兒。牙􃁸髿地
咬人火急始得。正恁麼時。甚麼物近傍得伊。而今兄
弟們不解卻。不解咬。動輒被他閑機境轉。換自家神
通。光明不得現前。你道喚甚麼作閑機境。禪道佛法
是。心性玄妙是。若體得佛向上事。如許多藥忌。不待
遣而自盡。且道如何是佛向上事。不見洞山荅僧云。
非佛。韶陽老子又添箇註腳云。名不得。狀不得。所以
言非。秪如天地未生。未有生佛名字巳前一著子。還
名邈得麼。還相狀得麼。既名邈相狀不得。正南泉所
云。喚作如如。早時變了也。今時人須向異類中行始
得。看他古人如此告報。真所謂棒打石人頭。嚗嚗論
實事。兄弟時中保養。果得如三家村裏水牯牛相似。
不待著意修為。自然一切處得大安樂。其或不爾。眼
中猶有屑在。直須出卻始得。

晚參。問。觸不得。背不得。畢竟喚作箇甚麼。師云。昨夜
南山虎咬大蟲。進云。和尚也須照顧。師打云。者畜生。
得與麼惡賴。僧無語。師打云。好箇斑斑。牙爪未備。問。
黃檗棒頭落在甚麼處。師云。倚天長劍逼人寒。進云。
者是古人的。師云。你道落在甚麼處。僧云。落在臨濟
處。師劈背打云。因甚麼忘失自巳。問。冬至一陽生。因
甚麼天氣愈寒。師云。得恁麼不識時節。乃云。禪家流
出場決策。猶如猛將交鋒。任他電光影裏解宣符的。
一點不來。猶未出陰界在。不見道。冬至一陽生。君子
道長。小人道消。雲門扇子𨁝跳上三十三天。穿卻帝
釋鼻孔。卻來慶雲寺裏納款。你諸人還為他證據也
無。眾罔措。師云。見之不取。思之千里。遂旋風打散。


雨山和尚語錄卷第二(終)

雨山和尚語錄卷第三
嗣法門人　　記

* 住延令慶雲禪寺語

元旦。禮千佛大悲二懺。示眾。實際理地。不受一塵。佛
事門頭。不捨一法。所以禮千佛則一塵一世界。一葉
一如來。禮大悲則千手護持。千眼照見。然此猶是有
相佛事。畢竟如何是無相道場。良久云。道即不辭。恐
繁語脈。

元宵解制。雪巫法印二耆宿領眾檀越請陞座。問。十
世古今始終不離于當念。無邊剎海自他不隔于毫
端。因甚又有結解。師云。李長者不肯你恁麼道。進云。
怎柰羅籠不肯住。呼喚不回頭。師云。未是好手。問。古
德云。一剎那間便轉大法輪。請問如何是轉大法輪。
師云。緊峭草鞋。僧禮拜云。一句迥超千聖外。師打云。
回得頭來也是遲。問。日來春回氣轉。如何是接木移
花一句。師云。恰值山僧解制。進云。不遇中郎鑑。還同
野舍薪。師云。恰是。迺云。末後一句。始到牢關。作家禪
客到這裏如何得過。若也向萬里無寸草處去。則平
地上死人無數。更或於出門便是草處躲跟透得荊
棘林是好手。可中有箇竿木隨身。逢場作戲底。於恁
麼不恁麼處撥開一線。便見心月孤圓。與鐵樹銀花
競彩。慧燈長耀。共金烏玉兔爭輝。果然具如是手腳。
不須到諸方室內左挨右拶。慶雲這裏拄杖便兩手
分付。何故。眾角雖多。一麟足矣。

敬華蔣居士率子公亮請為兩尊人對靈。小參。華嚴
大經云。信為道源功德母。長養一切諸善根。諸仁者
且道信是何物。善根又如何長養。若向者裏洞達得
去。則知信之一字本來殊勝。如蓮花出水。不染諸塵。
似寶月凌空。能破諸暗。處有不礙有。居空不滯空。上
窮圓極。無一物不仰其蓋覆。下極金輪。無一物不藉
其成立。是以諸佛獲此信故。以慈悲喜捨而作佛事。
菩薩獲此信故。以諸波羅密饒益有情。緣覺獲此信
故。以十二因緣出無佛世。聲聞獲此信故。以四諦法
證大神通。天人獲此信故。則增長十善。修羅獲此信
故。則頓滅瞋癡。今日敬華居士獲此信故。欲報父母
罔極之恩。特來慇懃請法。山僧拂子獲此信故。則善
赴來機而為說法。現前受薦二亡靈獲此信故。亦鞠
躬稽首而來聽法。以上乃佛乃祖。若聖若凡。各各應
如是知。如是用。如是作息。如是長養。直下如帝網交
羅。光光相映。諸仁者且道是一耶。是異耶。是生耶。是
滅耶。以拂子畫一畫云。一亦不可得。異亦不可得。生
亦不可得。滅亦不可得。生滅既不可得。則生滅情枯。
一異既不可得。則一異相泯。到者裏始知妙性圓明。
離諸名相。本來無有。世界眾生因妄有生。因生有滅。
生滅名妄。滅妄名真。者老子雖則盡力稱揚。未免猶
落今時。當時若踏得然燈正脈著。不惟真如凡聖盡
是夢言。佛及眾生並為增語。更討甚惡口。說心說性。
論妄論真。茲者山僧因行掉臂。一時布施現前二亡
靈了也。且歸根得旨一句作麼生道。良久揮拂子云。
九蓮纔捧足。百寶自嚴身。

晚參。問。如何是清淨法身。師云。乾矢橛。進云。如何是
圓滿報身。師云。描不成。畫不就。進云。如何是千百億
化身。師云。燈籠露柱。貓兒狗子。進云。三身巳蒙師指
示。西來大意又如何。師便打。問。婆生七子。六箇不遇
知音。秪者一箇也不消得。便拋向水中。是何意旨。師
云。不圖打草。只要蛇驚。問。纔開口便打。意旨如何。師
劈面便掌。進云。不會。師云。更喫一頓始得。師良久以
竹篦擊一下云。此是諸佛住處。信腳踏得著底九十
日內敢保安家樂業。踏不著底此後未免伶俜辛苦。
慶雲今日不管你巳踏著。未踏著。盡情結契與諸人
了也。且道其中箇花押是什麼人打。驀喝一喝云。看
取下註腳。

晚參。問。狗子無佛性話。畢竟意作麼生。師云。剜心劈
腹。乃云。釋迦鼻孔。達磨眼睛。實情尖斗量不盡。汝諸
人從朝至暮。前廊下。後架上。幸自不曾拋撒。而今得
蓆袋滿也。未審向後如何施設。良久無人答。師復云。
諸人既巳吝慈。慶雲不可緘口去也。遂擲下竹篦云。
也不較多。

長松季護法保安請陞座。乃拈拄杖卓一下云。秪者
箇紫磨金色之軀。清淨絕無瑕翳。奇妙如優曇華。殊
勝如如意寶。普令盡華藏世界瞻仰。取足者悉皆如
無憂安隱幢。然安隱既獲。則一切時中不惟能集諸
勝緣。抑且能摧諸異障。自然嘉聲克振。慧命延長。更
說甚胸中一物久而為患。誰能為我除之。不見道。病
從業生。業由心起。心源無起。外境何狀。到這裏病業
俱如紅爐點雪。那待服清涼散。飲甘露漿。然後平服
者哉。諸仁者且道。向去如何保任。復卓一下云。靜裏
乾坤大。閒中日月長。

結制日。知浴從見率眾信請陞座。座元恭讓和尚白
椎云。法筵龍象。眾當觀第一義。元出問。佛之心。祖之
髓。明知尖斗量不盡。今朝淨潔打疊了也。便請乘時
拋撒。師云。沒者閒工夫。進云。手親眼辨底逴得便行。
綴五饒三底如何保任。師云。阿誰欠少。進云。可謂靈
丹一粒。點鐵成金。至理一言。轉凡成聖。師云。且道在
堂頭分上。在首座分上。進云。若不上來。焉知端的。師
云。不謬為堂中眼目。問。尋常接物。巳見風規。向上為
人。更希垂範。師便打。進云。與麼則玉石不分。金沙混
雜去也。師云。可惜不是知音。進云。學人只得緘口半
邊。師不顧。問。未離兜率。巳降皇宮。未出母胎。度人巳
畢。因甚又要三百餘會談經。師云。秪為慈悲太切。進
云。埋戈挑戰休誇好。狹路相逢事更奇。師云。相逢事
作麼生。僧便喝。師打云。鹵莽稱僧。又數僧出。師以杖
約退云。從上夥老古錐出世。競向這床子上亂屙。克
由叵耐知他前後觸污多少賢良。慶雲若更隨行逐
隊。卓卓的的去。不惟西天有人不肯。爾東土衲僧寧
不笑破口門。然則便恁麼休去。理即如此。事且不然。
況今聖制初開。現前一隊癡禪和特地考鐘伐鼓。逼
拶將來。且作麼生使箇伎倆。得解交去。正籌慮間。不
覺觸著太山石敢當底瞌睡來。責備道。大小慶雲。特
煞膽小。不見祖師云。他得底人道火何曾燒著口。道
水何曾濕著唇。但請豁開武庫。直將如來藏裏親收
得底一時傾出。成醍醐。成毒藥。卻在當人分上。又關
你甚麼事。來命既嚴。慶雲只得大開寶肆去也。還有
作家賈胡麼。乃卓拄杖一下云。貨是十成。錢須足陌。
珍重諸人。切莫笑怪。

晚參。天地未分之際。他未彰名。山河既形之後。余不
能取。堪笑諸方。巧譬曲喻。正按旁提。思欲光揚法社。
助演宗乘。還是益他威光。是減他威光。所以諸佛未
出世。祖師未西來。人人懷滄海之珠。箇箇抱荊山之
璧。不假雕琢。文彩天然。豈藉安排。神通廓爾。伶俐禪
客。不用遲疑。纔涉吻唇。白雲萬里。

厂拙明宗二侍者領季家市眾信請陞座。德山鹵鹵
莽莽。入門便棒。臨濟䕢䕢藞藞。進門便喝。者兩箇茅
廣漢一味心麤膽大。攪得震旦國裏無針鋒許寧怗
之地。據令而行。總該貶向二鐵圍山。伊傍不甘底盡
道。慶雲這廝太煞。不近人情。還知亂世英雄法苑中
從來所忌麼。尋常向師僧道。眉間掛劍。未免傷慈。肘
後懸符。猶為著嶮。直須折箭為薪。銷鋒鑄钁。歸馬於
華山之陽。放牛於桃林之野。豈不皇風蕩蕩。化日融
融。雖然。忽有箇漢出來道。是則固是。爭柰堯舜之君。
猶有化在。慶雲有一轉語。可以塞責。不見道。匹上不
足。匹下有餘。

古鑑禪人領振華梅居士請陞座。僧出。擬伸問。師連
棒打退云。你輩打草鞋行腳。三吳兩淛不知經了多
少回合。只圖向他禪床上。老榾檛口裏討新鮮句子。
緊緊𡎺在肚皮裏。逢人掇出。一似鬥百草底相似。那
知卻被這些子骨董障蔽心田。自巳神通光明不得
現前麼。記得祖師云。你取山僧口裏語。不如休歇無
事去。又云。直饒學得佛祖邊事。早是錯用心了也。何
故。皆屬所依。不解自巳作活。不見道。無依無欲。便是
能仁。幸逢慶雲出世。與你手腳所有丈二釘八尺楔
盡情拔卻。從此做箇灑灑落落底衲僧。豈不慶快平
生。

雪夜晚參。今朝甚好雪。明明如夜月。今夜甚好月。歷
歷如朝雪。謂是朝雪。又是夜月。謂是夜月。又是朝雪。
引得無限弄光影底漢滯在一色邊。至今不得解脫。
若問畢竟如何相救。且待紅日出時。試為諸人勦絕。

晚參。舉南泉和尚云。不是心。不是佛。不是物。且道畢
竟是箇甚麼。良久云。鯨吞海水。盡露出珊瑚枝。

晚參。僧問。臘月三十日到來時如何。師云。看你熱忙。
僧便喝。師云。不信道。僧又喝。師便打。問。如何是本來
面目。師云。少喜多嗔。僧禮拜。師云。且道荅你話。不荅
你話。僧無語。師云。莫道無事好。乃云。鎮海明珠。傾國
不換。白月即明。黑月即暗。今朝托出和盤。諸人作麼
生看。遂擲下竹篦云。不透祖師關捩子。空認山河當
眼睛。

解制日。知浴領上語道人禮法華經圓滿。請陞座。乃
豎拂子云。緊絆草鞋底師僧向者裏插得腳入。任他
曹溪路嶮。少室風高。不消一躂便到。到即石頭大小。
路頭闊狹。不著問人。一一自知落處。何必三登九上。
撥草瞻霜。方始謂之不負行腳眼來。由是觀之。倒不
如現前箇老阿婆。一味硬糾糾底。從不管他聲聞緣
覺。菩薩如來。只將條斷貫索子穿渠鼻孔。今日是他
功圓果滿底時節。特持來慶雲納款。如有作家禪客
出來。與他並駕爭驅。山僧不惜從傍喝采。

結夏。兩序請陞座。問。古德云。有言時據虎頭。收虎尾。
第一句下明宗旨。如何是第一句。師云。杖頭挑日月。
進云。無言時覿露機鋒。如同電拂。又作麼生。師云。腳
下走風雷。進云。恁麼則恩深無語。懷抱分明。師云。那
裏得這消息來。進云。泥牛。木馬嘶時地
軸搖。師云。觸著腦門不知痛。問。毛吞巨海。芥納須彌。
為復神通玅用。為復法爾如然。師云。打鼓普請看。進
云。看箇什麼。師云。還我話頭來。進云。萬古碧潭空界
月。再三撈摝始應知。師云。且待冷來看。乃云。慶雲今
朝結夏。一遵無為之化。笑它先聖陳規。至今翻成話
杷。西天蠟人乃陷虎坑焉。此土鵝珠為繫驢橛也。若
是天然上士。爭肯入者保社。裂破毫端寶剎。任意逍
遙。撒開圓覺伽藍。隨方瀟灑。大哉。如是安居。方可為
法天下。更說什麼修寂滅行。不踏塵寰。證慈忍力。寧
踐郊野。是者般立高岸。說太平話底阿師。據令而行。
豈止勘過了打。阿呵呵。好道者。欲識儂家一句玄。遂
喝一喝云。何在鑽龜並打瓦。

晚參。僧出問。是箇什麼。師云。自家定當。僧無語。師便
打。乃云。是箇什麼。自家定當。汝擬向者裏進一步則
迷理。退一步則失事。要得進不迷理。退不失事去麼。
驀豎起扇子云。看。看。雲門扇子𨁝跳上三十三天。觸
著帝釋鼻孔。東海鯉魚打一棒。雨似盆傾。山僧慣持
者道真言。還有信受奉行者麼。良久云。但辦肯心。必
不相賺。

小參。爾輩進一叢林。入一保社。到處人家鍋子闊狹。
杓柄短長。固是瞞你不得。且飯是米做一句。因甚卻
不知落處。若謂情生智隔。想變體殊。實際居於目前。
翻成名相之境。此實鼓惑之言。誠不足稽也。明明向
汝道。盡乾坤是箇真實人體。遍剎海是箇真實用。更
有甚情想生滅等相與汝為緣為對來。所以道。一處
真。處處真。塵塵盡是本來人。真實說時聲不現。正體
堂堂沒卻身。驀以拂子畫一畫云。住。住。言多去道轉
遠。先聖有言。以佛法為人。令人落在佛法裏。以世諦
為人。令人落在世諦裏。以語言露布為人。令人落在
語言露布裏。須知此事說不得。傳不得。名邈不得。相
狀不得。須是當人悟始得。他悟得底人虛豁豁地。閒
落落地。不求合道。自與道合。不求契機。自然契機。豈
是他禪殼子一味認見聞覺知為自性。到處擎拳豎
指。誑惑閭閻。諸兄弟試看這見聞覺知。原屬前塵而
有。若無前塵。只這見聞覺知。還同龜毛兔角。而今若
實要知真際所詣。不用造作安排。須是自然合他古
轍始得。不見佛眼和尚云。汝輩入山林來親近知識。
將謂有一道令汝安樂。殊不知汝嚮時迷底工夫最
第一。又不見昔日曹山和尚辭洞山次。洞問云。甚處
去。曹云。不變異處去。洞云。不變異處豈有去也。曹云。
去亦不變異。諸兄弟要知二大老為人處麼。不用作
禪會。不用作道理會。不用作轉語機鋒會。不用作心
性玄玅會。天聽其自高。地聽其自厚。山聽其自青。水
聽其自綠。是法住法位。世間相常住。到得這田地。管
保是一員無事道人。是則是。忽然山門騎佛殿。從這
裏過。又作麼生商量。良久云。幾度黑風翻大海。未曾
聞道釣舟傾。

陞座。白露點滄洲。平傾碎玉。黃鸝啼綠樹。亂撒明珠。
驀拈拄杖卓一卓云。曼殊普門二大士來也。一箇道
一切聲是佛聲。一箇道一切色是佛色。爾諸人眼之
所見。耳之所聞。有一不發真歸元。我儂則誓不成等
正覺。正言話間。卻被慶雲木上座聞得。乃近前曰。二
大士恁麼提唱。總在葛藤窠裏。須知這裏則不然。一
切聲是佛聲。一切色是佛色。爾諸人眼之所見。耳之
所聞。有一發真歸元。則入地獄如箭射。師驀顧左右
云。諸兄弟。且道木上座恁麼提唱。意又落在什麼處。
乃拍案大喝云。掀翻海岳求知巳。撥轉乾坤見作家。

陞座。舉洞山和尚示眾云。須體得佛向上事始得。有
僧出問。如何是佛向上事。山云。非佛。後來雲門聞得。
乃云。名不得。狀不得。所以言非。師云。二大老恁麼提
持佛向上事。大似靈龜拽尾。拂跡跡生。慶雲則不然。
有人問如何是佛向上事。只向他道。昨日有人從潤
州來。報道龍陣風起。刮得沿江一帶居民片瓦不存。
有底人家兒子刮上天去。有底人家兒子刮下地來。
及乎風定氣澄。依舊眉毛只在眼上。鼻孔只在眼下。
原不曾損卻一毫毛。雖然。忽有箇漢出來道。長老問
你佛向上事。理人家這許多閒事作麼。乃喝一喝云。
莫將閒事為閒事。往往事從閒事生。

小參。父母未生前一句實情。非思量分別之所能解。
古人喻如銀山鐵壁。誠有旨也。有般的慣以解路依
通。識情領會。不惟埋沒先聖。抑且孤負巳靈。古德云。
汝諸人大似箇獵屎狗相似。但尋得有蹤跡的。設遇
羚羊掛角。不但沒蹤跡。連氣息也尋他不著。大凡宗
師說法。得如羚羊掛角。始有少分相應。若也立機關。
存理致。露布葛藤。即不堪也。何則。蓋句中不停意。意
中不停句。若句中停意。即名滲漏。亦名死句。死句中
薦得。自救不了。洞山和尚亦云。汝諸人認得箇不名
不物的蘊在胸中。以為極則。不知臘月三十日到來。
鼓也打破了。猢猻也走了。直得一場懡㦬。似這般底
見解。不獨宗乘深鄙。而教乘亦曾鄙之。不見釋迦于
楞嚴會上。阿難以推窮尋逐為心。乃咄云。此非汝心。
又云。縱滅一切見聞覺知。內守幽閒。猶為法塵分別
影事。看他先德與麼告報。確確從深慈痛悲中流出。
汝輩既隆釋種。參須真參。證須實證。果爾證到實地。
自然踏得諸佛正脈著。當與麼時。還有心求無心會
得麼。還可以語言造寂默通得麼。還可以形文彩加
指註得麼。還可以遶禪床作女人拜得麼。既一切俱
不得。正所謂但以有心分別自巳現量者。悉皆是夢。
看他古人參到無絲毫解路時。等閒拈出。恰如握靈
鋒寶劍相似。向你諸人頂門上一截。直得性命不存。
見聞俱泯。有能向性命不存。見聞俱泯處。見得自巳
本命元辰落著處。始知父母未生前。原似銀山鐵壁。
及乎父母既生之後。亦如銀山鐵壁。汝現前諸人要
識銀山鐵壁麼。驀豎拂子云。慶雲今日更不囊藏被
蓋。特地拈似了也。若還不會。打鼓普請看。

小參。日來常住事繁。無暇鼓兩片皮。與諸兄弟東語
西話。特借森羅萬象敷演了也。是你諸人從佛殿裏
經行。僧堂裏打坐。各各灶門副耳朵。還曾聞得也未。
若也聞得。則盡大地是箇無盡藏。不惟取之不竭。抑
且用之無窮。何待三登九上。撥草瞻霜。方始謂之具
行腳眼目來。有一般的終日浩浩底商量道。我是濟
上宗枝。善華擘三玄。我是洞上苗裔。能分析五位。咄。
癡漢。你道現前虛空無餘無欠。且道是三是五。若向
者裏酬得一機。慶雲熱炙盞子遞茶汝喫。其或未然。
且莫逞馬舌驢唇好。所以尋常向諸人道。古人留下
幾句閒言剩語。不過將甜桃換汝苦葫蘆而巳。但盡
今時。更有何事。時熱久立。伏惟珍重。

祈雨小參。赤火流金。直得萬里不掛片雲。眼見三草
二木。枯槁之甚。慶雲向這裏擬下一令。道箇青天也
須喫棒。其奈東海龍王特煞膽小。連忙報他風伯雨
師。各各來南閻浮提運大神通。霎時雲雷鼓掣電。降
雹注大雨。你諸人前廊上。後架下。切須照顧。不得打
濕袈裟角好。

解夏日。小參。四月十五日結。七月十五日解。解時解
當日結底。結時結今日解底。雖然解結異時。要且總
不離這裏。且道這裏是什麼所在。伶俐漢緇素得出。
始知形名未兆之先。原無解結。朕兆既分之後。豈有
去來。淨裸裸絕承當。赤灑灑無回互。道箇十世古今
始終不離于當念。無邊剎海自他不隔于毫端。猶屬
比擬之辭。未為極則之論。不見道。向上一著。千聖不
傳。學者勞形。如猿捉影。試看先德與麼吐露。真如箇
鐵橛子相似。寧有絲毫解路可尋。汝輩擬以解路通
他。識情解他。正如圓覺所謂如取螢火爇須彌山。終
不能著。茲因九旬制滿。布袋頭開。慶雲不惜眉毛。與
諸兄弟東語西話一上。其有向言外知歸底。任是天
南地北。無非圓覺道場。其或不然。長連床上有粥有
飯。

吏部季太翁斷七。令嗣伯仲請對靈。陞座。乃拈拄杖
云。諸佛性海。列祖心源。總在這裏爾。當人一向淨用。
即名涅槃。一向染用。即名生死。然則要出生死迷流。
躋涅槃覺岸者。苟非堅其志操。廓其神通。那能蕩根
塵器界。如浮雲。如谷響。所以居究竟地。登本覺場底。
始稱三界自在。入一切境差別不能回換。其始也乘
因緣而來。其終也順因緣而去。去來不落常情。終始
何關世諦。到這裏說甚文光天上。福曜人間。正眼看
來。特土苴緒餘耳。何足為能事也哉。有般底都道。萬
法是心光。諸緣惟性曉。本無迷悟人。只要今日了。了
則且置。果能向這裏脫體道一句始知。因是太翁八
十四年住世。雖撲在人天位中。要且不為人天所縳。
何則。蓋為目前這歷歷孤明的。本自通貫十方。處處
不滯故。且道畢竟以何為驗聻。遂卓拄杖一下云。驀
地豁開天地竅。九幽靈彩盡超方。下座。

結制日。知浴從見領眾信請陞座。言發非聲。色前不
物。遂舉拂子云。汝諸人喚這箇作甚麼。若是箇一舉
便知底。直下迥脫根塵。始知西天四七也恁麼。唐土
二三也恁麼。古今天下知識亦恁麼。恁麼則且置。秪
如曹山有云。莫行心處路。不掛本來衣。何須正恁麼。
切忌未生時。又且如何商量。良久云。甜瓜徹蒂甜。苦
瓜連根苦。下座。

達修楚璞兩侍者為同事祖鉗徹知藏請小參。師揮
拂子云。舉則因緣。似大眾有善決擇者。直下如函得
蓋。如箭直鋒矣。然善決擇者眼底誰是其人。記我祖
鉗知藏始自腰包行腳。三吳兩浙。凡有名稱知識。無
不參遍。末後機契。慶雲特舉杲祖三問驗之。無量劫
來。那箇是最初父母。徹曰。黑荳未生芽。虎在深山。以
肉為命。因甚不食其子。徹曰。刀不自割。虛空無背面。
因甚有東西南北。徹曰。曲為今時。山僧見其出語中
節。乃為之助喜。傍觀者謂慶雲孤行江上。茲可謂得
人之慶。不期中途夭折。嘆傷何巳。雖然以情而言。即
有生有死。以道而言。則無去無來。祖鉗徹子抱道者
也。我肯以情及。須知生死去來。在斯人分上如電光。
如雲影。要識渠真實得力處麼。良久云。不可重說偈
言。

朱華袞昆仲請為兄榮袞居士對靈。小參。妙性圓明。
離諸名相。本來無有。世界眾生。因妄有生。因生有滅。
生滅名妄。滅妄名真。諸仁要識真麼。只這現前歷歷
孤明聽法的是。要識妄麼。只這現前逐境飄沉。隨業
流轉的是。雖然。離隨業流轉的無歷歷孤明。離歷歷
孤明的無隨業流轉。到者裏覓一毫同相不得。別相
不得。一相不得。異相不得。諸人者要知無同無別。無
一無異底一著子麼。驀豎拂子云。看。看。三世諸佛藉
此利生。歷代祖師藉此立命。天下老和尚藉此亭毒
萬類。慶雲長老藉此利益亡靈。現前受薦亡靈聞山
僧恁麼道。直下一念迴光。始知二十年前生也本不
曾生。二十年後滅也本不曾滅。既無生又無滅。則盡
十方剎土。若淨若穢。一任隨緣放曠。任性逍遙。慶雲
拂子不妨為你證據。且道證據箇甚麼。更聽一偈。有
相身中無相身。纖塵不染絕疏親。當人若解回頭看。
剎剎無非是要津。

師到七里菴。大霖主規率眾檀越請小參。者一片田
地。自有祖以來。便結契與諸人了也。若是箇善承紹
底。一切時中。不惟家歌樂業。亦且戶慶安居。縱饒僭
竊公行。亦復不敢睥睨。諸人要識這箇來歷麼。驀以
拂子打圓相云。此是從上佛祖相傳的契劵。任是智
如鶖子。智不能知。辯似滿慈。辯不能悉。唯許上無攀
仰。下絕巳躬底衲僧一肩擔荷。始堪克振嘉聲。為當
家種草。且道目前誰是其人。乃豎拂子云。面目現在。


雨山和尚語錄卷第三(終)

雨山和尚語錄卷第四
嗣法門人　　記

* 住龍舒白雲禪院語

子待上座四十誕辰請小參。冷落門戶。獨推風穴。破
落門戶。還遜楊岐。東鼓門戶。冷則夜燃松脂。破則床
盈雪霰。蓋真有二老風味也。所以山僧自踏足此間。
有椎不拈。有拂不豎。一日打眠三五度。也消不得許
多閒。奈有箇無事尋事做底。朝和南。暮不審。欲求一
言。以永壽命。山僧推托不過。只得扯箇古話。以塞其
白。記得魯國老孔有云。知者樂水。仁者樂山。知者動。
仁者靜。拋卻城隍古寺。來空閒寂寞之濱。不可不謂
之靜者。既靜矣。且道仁者壽量又何如演說。驀豎起
拂子云。看。看。秪者箇歷千劫而不古。任他白鼠推遷。
要且銀臺不變。山僧恁麼舉揚。還稱諸上座意也無。
良久云。遇明眼人。一任舉似。

端午。師誕日。祈雨。羽公蔣居士請小參。山僧自到龍
舒。口邊實情掃得白醭出。提著佛法兩字。如生冤家
相似。非故不近人情。蓋從上風規應如是也。記得長
沙岑和尚有云。我若一向舉揚宗教。法堂前須草深
一丈。爾等既稱祖師門下客。何不略自回眸。看看先
宗是何標格。真實向你道。若心地未明。智眼未開。切
忌求佛求祖。求心性。求玄妙。以當平生。設使求而得
之。皆屬所依。譬如水母以蝦為目。無有自由分。試看
天地未分。未有生佛名字以前一著。你還馳求得麼。
你還依傍得麼。既馳求依傍他不得。到這裏直饒智
如鶖子。辯似滿慈。尚未彷彿其趨向。何況今時望道
未見者妄自承當。一味露布葛藤。以稱得旨。何殊平
人妄稱帝王。自取誅戮。奉勸兄弟。既在此箇門中。參
須徹。悟須透。莫秪向門頭戶口掠些光影。便為得本。
如此見解。不但不契我衲僧分上。亦且未合契經深
旨。不見先佛云。從無住本。立一切法。即魯論亦云。君
子務本。本立而道生。就使你真得其本而不知法立
道生的旨趣。正古人所謂會得自巳。不會目前。有足
無眼是也。可見世出世間聖人立言無不圓活。而小
根執之即成偏枯。今日承羽公居士率眾檀請陞此
座。故不覺叨怛如此。諸人要識無住的本麼。驀以拄
杖卓一下云。向這裏會。要識法立道生旨趣麼。復提
起拄杖云。拄杖子𨁝跳上三十三天。觸著帝釋鼻孔。
東海鯉魚打一棒。雨似盆傾。秪如這一道真言。又作
麼生理會。如理會得。始知佛祖用處與自已無二無
別。其或未然。更聽一偈。從來至理彰時節。榴火蒲煙
競發機。會得目前無盡藏。祖燈由此永長輝。

烏沙臣五許文學伯仲為先嚴緯蒼明府請對靈。小
參。假借四大。以為身心。本無生因。境有前境。若無心
亦無罪福。如幻起亦滅。古佛與麼告報。諸仁作麼生
會。四大既云假借。正當分潰之時。且道一靈真性畢
竟何依。直饒道箇高超三界。獨步大方。猶是尋常秪
對。未為真實超證。驀豎拂子云。若向這裏踏著實際。
始知從本不受一塵。既不受一塵。則真如妄想皆是
夢言。生死涅槃並為增語。更說甚地水為我先身。火
風為我本體。是故楞嚴經云。汝但棄其生滅。守于真
常。常光現前。根塵識性。應時銷落。便恁麼去。盡十方
界是箇大解脫場。無論若生若佛。若聖若凡。若智若
愚。乃至山河大地。草芥人畜。苟蒙其光。被其澤。無有
不發真歸元者也。試看即今緯蒼大居士生平功業。
書於竹帛。遺德在人口碑。謂其六十三年住世是生
耶。大似水中撈月。謂其六十三年後去世是死耶。何
殊空裏採花何故良以實際理地上絕無這箇消息
不見宋時樞密徐師川俯因丁父憂。念無以報罔極。
特延靈源禪師歸孝址說法。源云。諸仁者。龍圖平日
讀萬卷書。如水傳器。涓滴不遺。且道著在甚麼處。而
今捨識之後。這著萬卷書底又卻向甚麼處著。師川
聞之。灑然有得曰。吾無憾矣。諸仁者。靈源得說法三
昧。故不動聲氣。使師川徹證無生。今日臣五居士欲
報罔極。亦延山僧到此。冀舉揚般。若以資令先嚴冥
福。可謂與師川同德同心。同理同事。既一切皆同。且
作麼生得同得同證去。復豎拂子云。我今為汝保任
此事。終不虛也。

比丘恒修沙彌是修二禪人入塔。小參。剪木為函。功
高化樂。壘石成屋。名重祗林。雖則頭頭挾路。處處通
途。其奈金鎖虛拘。重門無縫。夜簾垂蔭。密室難窺。直
饒寒山子鞋獰似虎。琉璃殿上覷捕無門。拾得兒杖
活如龍。明月堂前轉身無路。何況驅烏未解。制犢未
馴。欲躋寶所。不其難哉。雖然。思頭陀既承法爾殷殷。
誼不容默。有箇不展功勳。直升灌頂底方便。以拂子
打圓相云。祖佛眾妙門。只此箇為最珍重。肇與融努
力紹其位。

蕭理卿居士率次男信斯薦長男玉衡請對靈。小參。
朔風凜冽。寒氣陰森。直得無陰陽地上滴水滴凍。昨
日瑞雪紛紛。萬山盡縞。當此時也。峨眉老子大逞神
通。有般目眩生花底。睹此光灼灼。白皚皚。都道是一
色邊事。那知今朝太陽一出。倏忽成流。直下覓這一
色。了不可得。更說甚轉句。更說甚半提全提。所以過
去古佛有云。起諸善法本是幻。造諸惡業亦是幻。身
如聚沫心如風。幻出無根無實性。如是則生也如幻。
滅也如幻。善也如幻。惡也如幻。陰也如幻。陽也如幻。
寒也如幻。熱也如幻。既一切盡皆如幻。則三際圓滿。
一道虛融。無生死可了。無涅槃可證。佛與眾生。性相
平等。今日當薦玉衡居士有靈。聞山僧如此舉揚。一
歷耳根。當下徹證無生。方不負乃父乃弟一段慈念
薦拔之意。正當恁麼時。且道當薦亡者畢竟超昇何
位。良久云。踢翻穢土無尋處。頓證唯心淨法身。

師到吳陵。晉儒劉文學薦嚴膚公孝廉請對靈。小參。
正覺離名相。以名相求之即差。握節當胸者到此實
為沉屈。白雲今日放一線道。與當薦劉公作箇指南。
遂豎拂子云。看。看。只這箇為毘盧師。為法身主。天也
賴以成立。萬物藉以滋培。苟能洞徹根源。始知佛與
眾生本來平等。不見吾佛昔在雪山成道。睹明星而
嘆曰。奇哉。一切眾生具有如來智慧德相。但以妄想
執著不能證得。諸仁者要知釋迦老子意麼。良以諸
佛智慧德相蘊在含識心源。秪因不覺頓起業惑。以
業惑故。遂結成八萬四千塵勞山。釀深八萬四千煩
惱海。靈利漢直下了知業惑本無自性。當體全空。則
塵勞山翻為智山。煩惱海變為覺海。到這裏不妨住
世出世。居塵了塵。更有甚生為可戀。死有可悲。又不
見宋時徐師川居士欲報先龍圖罔極之恩。特請靈
源禪師就孝址說法。源云。諸仁者。先龍圖平日讀萬
卷書。只這身如椰子大。萬卷書著在何處。而今捨識
之後。這讀萬卷書底又向甚麼處著。師川聞之。當下
了悟。今日晉儒居士欲報先孝廉罔極之恩。亦請山
僧就孝址說法。用展哀思。或有人問。先孝廉平日讀
萬卷書。而今捨識之後。這讀萬卷書底畢竟向何處
安身立命。諸仁者要知麼。乃以拂子擊案一下云。彈
指頓超清淨界。方知吾道不思議。

映子朱居士為先嚴長源山主請掩土。毘耶高鎖白
雲深。不二門開見夙心。倒跨六龍歸去後。嘉聲留得
播叢林。恭惟大山主長源老居士佛心夙植。道韻天
成。折節求師。不憚雲門路嶮。橫身為法。寧教海甸禪
荒。赤手扶剎竿。妙用縱橫。唯憑一力。鬧藍開祖域。神
通廓徹。那羡五丁方期。諸山保社。永受帡幪。豈意六
轡神駒。遽爾仙逝。化城昔滯盡道馬鬣之未封。寶所
今登那識牛眠之可慶。十字交橫。洵哉安貞應地。一
儀高厚。允矣深固靈根。山野忝居祖席。聊展法誠。解
脫門開。固是昔年親證。真實相顯。還期此日圓成。正
恁麼時。全身奉重一句作麼生道。乾坤存正脈。山水
護真龍。

丁穎公居士率姪元亮為亡弟庶公請對靈。小參。真
如淨境界。能證者甚難得。人有底道。若欲明真。先須
息妄。妄息則生死海不待截而徑渡。真明則涅槃岸
何勞躋而先登。如此理論。是則固是。爭奈取捨未亡。
欲躋他先聖閫奧。猶未可在。不見道。起諸善法本是
幻。造諸惡業亦是幻。身如聚沫心如風。幻出無根無
實性。諸仁者。作麼生說箇幻出無實底道理。向這裏
見得。始知從本巳來。原自忘懷廓落。消息沖融。狸奴
白牯。不見下劣。寶几珍御。亦無驚異。更有何多生業
障。累劫冤親。而不一切智智清淨無二。無二分無別
無斷。所以云。佛說一切法。為度一切心。我無一切心。
何用一切法。又云。凡聖一真。猶存見隔。見存即凡情。
忘即佛寂。音讚以為先聖。不能加毫末于此也。豈非
得處真實。用處真實。令人不可意度者哉。庶公居士。
山僧知名雖久。謀面未曾。夏初獲晤高齋。時抱病巳
篤。承不鄙山野。折節皈依。別後以霪雨連綿。音問曠
絕。不謂遂于五月念一日下世矣。嗚呼可勝歎哉。聞
易簣時諄諄遺囑。冀請山僧到靈址說法。昨者乃姪
啣命而至。適山僧有禁足之期。不獲巳只得破制而
來。以慰其靈。記得宋時王公韶居士帥西塞。自以殺
業深重。特請佛印禪師到上藍說法。以祈澡雪。印拈
香云。此香為殺人不眨眼底上將軍立地成佛。大居
士眾稱善公。亦悠然意消。今日山僧亦將上來所揚
般若功德。用資庶公。惟願一歷耳根。頓明自性。從此
功名富貴。視如夢幻。聲色貨利。等之浮漚。一任天上
人間。隨緣放曠。他方此土。任意縱橫。復何生死榮枯
之足云。更聽一偈。智眼豁開蕉夢醒。始知天地一蘧
廬。從今解卻塵勞縳。直入蓮花國裏居。

晚參。世尊拈花。堪笑堪嗟。贏得他人一笑。輸卻自巳
三車。狗子分明無佛性。貓兒真箇有爪牙。擊碎禾山
之鼓。拗折秘魔之叉。嗄嗄嗄。誰信風流出當家。

晚參。佛不是心。亦非眼裏著砂不得。耳裏著水不得。
便恁麼去。也好一員無事道人。雖然。忽若毘嵐風起。
把七金五嶽一時吹入你鼻孔裏。又作麼生。向者裏
施得一機。熱炙盞子與茶你喫。其或不然。平地上死
人無數。透得荊棘林是好手。

白龍雨華兩和尚訃音到山。上供。師指白龍真云。這
箇是白龍蔭公。復指雨華真云。這箇是雨華願老。白
雲忝續末派。皆獲週旋其門。近聞在潤州同時遷化
了也。今日特地炊一甌飯。煮一盞羹。以表道誼。諸兄
弟若謂雨華昔與我親。曾受其益。大似方木逗圓孔。
若謂白龍昔與我疏。曾喫其虧。何殊短竹點長空。殊
不知潤州兩兄世不得而親疏龍舒一弟。人豈可以
損益。是稱天寧門下聱頭禪。堪與諸方為標格。

潘明卿為伯父成所居士請起棺。人生虛幻若浮漚。
忽地風移夜壑舟。翻思插標功未就。賢于去速實堪
愁。恭惟故山主成所居士青年立志。白手成家。曰男
曰女。雖無而財而帛。恒有昔曾皈心佛寶。創白社以
傳燈。今擬託跡緇流。效青山而斷髮。詎意一病纔起。
二豎便入膏肓。頂相未圓。四大忽離本主。嗚呼。九
公招我而我不來。三冬我望公而公巳去。致白雲
裏一舖功德瓓珊。龍舒山中幾位耆年寂寞。今者孝
姪志清承命家業。永紹箕裘。修佛事。投誠佛天。卜吉
日。歸棺吉地。惟冀居士披精進鎧。操智慧刀。斬斷名
利鎖韁。掀翻是非窠臼。白牛車乘時穩駕。三界獄指
日高超。大展遊戲神通。直到本有田地。且道即今快
行得步一句作麼生道。良久云。好音莫謂西歸遠。咫
尺家山罷問程。(公有志出家而未果)。

晚參。舉昔龐公至藥山。山命十禪客相送至門首。公
乃指空中雪曰。好雪。片片不落別處。有全禪客曰。落
在甚處。公遂與一掌。全曰。也不得草草。公曰。恁麼稱
禪客。閻羅老子未放你在。全曰。居士作麼生。公又掌
曰。眼見如盲。口說若啞。乃云。卻物為上。逐物為下。奯
船長巳言之於前矣。而龐公問處固是不當好心。若
是箇善嚙鏃機底。縱饒有蓋世英雄。亦須倒退三千
里。可惜全公不解作主。無端上人鉤線。欲使藥山門
風不致掃地。焉可得乎。今日白雲不是抑弱扶強。亦
非拗直作曲。諸人要識是非。驀拈拄杖云。但向者裏
辨取。

師至淨梵寺。主人元白老宿率眾請上堂。行腳高士
入得淨梵門。試看古宿威光。先德風彩。畢竟從何處
建立。向這裏一一緇素得出。始知世界未形。未有生
佛名字巳前。便具有這箇保社。苟非辦真實心。行真
實行底阿師。撤去籓籬。那能和四海為一家。合十方
為一已。驀拈拄杖卓一下云。汝諸仁的的從這裏承
紹得去。于一毫端現寶王剎。坐微塵裏轉大法輪。殊
非難事。且道目前畢竟以何為驗。良久云。客是主人
相。師便下座。

晚參。世尊一大藏教只說得箇半字。祖師一千七百
則公案只說得箇滿字。驀豎竹篦云。須知這裏半也
收不得。滿也收不得。有時𨁝跳上天。撞倒南辰。磕落
北斗。盡乾坤一時黑暗。你這夥漆桶向那裏安身立
命。眾無對。遂以竹篦旋風打散。

念慈謝護法請為閻太恭人對靈。小參。凡聖分明共
一真。急須著眼看仙人。從今脫卻娑婆苦。珍重蓮花
國裏身。

公遜謝護法請為亡室張氏對靈。小參。生滅原無住。
一靈性自真。回頭登彼岸。莫謂失青春。





雨山和尚語錄卷第四(終)

雨山和尚語錄卷第五
嗣法門人　　記

* 住維揚天寧禪寺語

康熙十九年臘月初五日。師在龍舒白雲院受揚州
李都諫喬梓。暨闔郡縉紳。文學居士。眾房耆舊。及闔
院大眾請。住天寧禪寺。於次年二月十八日進寺。是
日。拈花庵天鏡靈璽兩和尚同李府眾護法請上堂。
拈香云。此一瓣香。同日月之高明。並乾坤之博厚。爇
向爐中。端為祝延
今上皇帝萬歲萬萬歲。伏願銷鋒鑄钁。折箭為薪。四
海晏清。萬民樂業。次拈香云。此一瓣香。出則為瑞為
祥。處則為珍為玉。奉為本府當道尊官。鄉紳孝廉。文
學居士。伏願身膺五福。位崇三台。扶社稷。依闕里之
言。護佛法。遵靈山之囑。復拈香云。此一瓣香。有根有
本。無枝無葉。今朝特地宣明。一任人嫌饒舌。專為供
養即此堂上先師上巨下渤老和尚用酬法乳。斂衣
就座。上首白椎云。法筵龍象。眾當觀第一義。師云。浪
跡江湖二十春。歸來不覺鬢毛新。殷勤說與諸仁者。
我是昔人非昔人。還有共相證明者麼。請出眾相見。
興教和尚出問。據燈王座。祖令孫行。坐寶華床。父作
子述。如是之義。久巳親聞。向上一機。如何指示。師云。
瞞興教不得。進云。和尚不得退巳讓人。師云。也須大
家出隻手。進云。與麼則扶起先師正法輪也。師云。何
幸如之。進云。秪如臨濟昔日以兩問兩打。建立黃檗
宗旨。且道棒頭消息如何商量。師打云。驗在目前。進
云。即今和尚開堂。以何法要建立先師宗旨。師云。得
恁麼不領話。進云。可謂日月出矣。爝火息矣。師云。大
眾記取此一轉。問。滹沱一派。直到䢴江。請問和尚。如
何是相續底句。師云。淵源有據。進云。若不上來。焉知
端的。師云。端的底事作麼生。進云。今日可謂一彩兩
賽。師云。非上座不委。進云。靈山授記。不過如此。師云。
謔我。問。格外提持則不問。當陽直指事如何。師云。你
是武昌城裡僧。進云。與麼則木人起舞。石女謳歌。師
云。且道是何曲調。僧便喝。師便打。乃云。天寧古剎。淮
楚名藍。乃人天普會之場。亦龍象蹴踏之所。過去諸
佛巳滅。未來諸佛未生。正當佛法委在今日。且今日
事作麼生。若向這裡道得一句。便見譯經臺畔風月
常新。大樹堂前樓閣仍舊。昔本不變。今亦何遷。依然
廣大門庭。真實寶所。如道不得。看新天寧畫蛇添足
去也。驀拈拄杖卓一下云。看。看。即此便是菩提場。是
普光明殿。是大安隱幢。是最吉祥地。故從上諸聖吹
大法螺。擊大法鼓。轉大法輪。演大法要。無一塵不普
現色身。無一剎不成等正覺。究極而論。名雖有種種
而實無種種。相雖有種種而性無種種。諸仁達得無
種種性底落處。則入剎那際。平等三昧。始知釋迦老
子未離兜率。巳降王宮。未出母胎。度人已畢。十世古
今始終不離於當念。無邊剎海自他不隔於毫端。然
後於毫端頃不妨廣作佛事。演出無量無邊不可思
議解脫海。演出無量無邊不可思議神通海。演出無
量無邊不可思議智慧海。演出無量無邊不可思議
福德海。乃至若慈悲。若喜捨。皆悉無量無邊不可思
議。於一毫頭上悉皆具足。如昔華嚴會上具足優婆
夷得無盡藏福德門時。於一小器中充足無量美味
飲食。又如明智居士得隨意出生福德藏門時。仰視
空中。悉雨無量珍寶。隨眾生心悉令滿足。有如是殊
勝。有如是饒益。有如是靈妙。有如是德用。是故昔跋
陀尊者於晉太元間居此。譯華嚴經。感青龍使者護
法。昔年聖跡猶存。及唐而孚上座亦於此講涅槃經。
被禪者激發悟道。今日芳名不墜。諸仁者。華嚴以法
界為宗。涅槃以佛性為宗。復卓拄杖一下云。須知法
界佛性總不離這裡。若向這裡承當得去。於唱教門
中足可觀光。若據衲僧正眼觀來。猶是倚草附木漢。
不見近代靈隱禮和尚住此山時。一日示眾云。山僧
自幼蓄得一箇焦尾大蟲。以肉為命。因甚不食自已。
良久云。雲門解忌口。靈隱師翁具大慈悲。故能於平
地上樹起屍之德。荊棘裏施歃血之功。美則美矣。其
奈只有本色鉗鎚。未具出群作略。天寧小孫則不然。
山僧自幼蓄得一箇焦尾大蟲。牙吒髿底當路踞坐。
等閒咆哮一聲。不惟風生大壑。亦且威振長林。若有
向這裡拶得一路出。與伊相見。山僧一期出世事畢。
且啟後承先。同心同德一句又作麼生道。良久云。全
憑眾手移山力。扶起淮南舊剎竿。結椎云。諦觀法王
法。法王法如是。下座。

二月十九日。泰州恒明上座領山主劉忠赤居士請
上堂。問。貧婆一飯感三天。居士設齋供眾。獲何利益。
師云。人人飽足觀光。進云。觀音菩薩買餬餅。放下卻
是饅首。師云。一人傳虛。萬人傳實。進云。打麵還他州
土麥。唱歌須是帝鄉人。師云。上座還解唱也無。進云。
寒山逢拾得。撫掌笑呵呵。師云。大好一場曲調。問。昨
日上堂巳成露布。今朝又復陞座。畢竟闡何法要。師
云。驢鳴犬吠啟圓通。進云。和尚分上又作麼生。師云。
大慈悲菩薩。進云。新天寧果異諸方。師云。向甚處見
得。進云。不因今日節。餘日定難逢。師云。逢人但恁麼
舉。乃云。春日晴。黃鸝鳴。明明宣妙義。何不著耳聽。聽
得著。真箇好良哉。觀世音全身出荒草。荒草既出。且
道觀音菩薩即今在甚麼處。乃震威喝一喝云。的的
圓通門大啟。誰能直踏古皇道。

善智弘機二上座領張竹明居士請上堂。問。虛空有
體須親證。定慧無門莫妄修。如何是虛空體。師便喝。
進云。恁麼則人人頂𩕳具眼。箇箇腳下無私去也。師
云。且道那裏是你住處。進云。萬佛樓前展大悲。師云。
亂統禪和。如麻似粟。進云。和尚也不得壓良為賤。師
打云。教休不肯休。直待雨淋頭。乃云。天晴日頭出。雨
落地下濕。稱提從上來事巳是十分條直。更說甚祖
意明明百草頭。森羅萬象齊烜赫。向道不是心。不是
佛。直下摟碎精靈窟。你輩禪和家慣說真如般若。菩
提涅槃。聞恁般道而不知非。大似皮下無血。爭如天
寧寺裡知事普請行者人力。若非搬磚。便是拽石。你
若作玄會妙會。豈不孤負今朝設齋檀越。

晚參。春風如刀。春雨如膏。無陰陽地上一花開五葉
則不問。汝且道結果自然成一句作麼生道。眾答不
契。師代。乃叉手進前云。也不較多。

晚參。從上來事秪貴一切無求。你若求佛。佛是西天
老比丘。你若求法。法是多年破故紙。大解脫人無依
無欲。真達道者何黨何偏。拽取蜀崗嶺與梅花嶺。鬥
額一下下著實。直得太山墩𨁝跳上三十三天。揚聲
高叫道。大人具大見。大智得大用。禪和家望你匹上
自然不足。但知得飯是米做。也不枉來天寧禪床上
打幾箇瞌睡。驀拈竹篦畫一下云。而今佛也法也與
汝一時打併卻。山門前佛殿後一任東行西行。豈不
慶快平生。

語松素一二大師同春明葉居士請上堂。問。薰風自
南來。殿閣生微涼。如何是透法身句。師云。雲門道底。
進云。漠漠水田飛白鷺。陰陰夏木囀黃鸝。師云。待你
透得時向你道。進云。秪如藏身處沒蹤跡。沒蹤跡處
莫藏身。又作麼生。師云。須彌安鼻孔。進云。與麼說話。
還當得也無。師云。當得當不得。與上座沒交涉。進云。
千山勢到嶽邊止。萬派聲歸海上消。師云。且放過汝
一頓。問。向上宗乘即不問。因齋慶讚事如何。師云。少
間食堂裡驗取。進云。恁麼則大悲院裡。福田廣種去
也。師云。俗氣也不除。問。萬里不掛片雲。青天也須喫
棒。且道是甚麼人境界。師便棒。進語稍遲。師云。牙根
猶帶生澀在。乃云。甚麼物恁麼來認著。依然還不是。
不認著則如日吐春山。如月涵秋水。一一文彩天然。
處處變化靈妙。直饒臨濟喝似雷奔。減他威光不得。
德山棒如雨點。增他聲價不來。果是作家相見。只貴
一切臨時。自然如針芥相投。似水乳相合。若也以語
言搆以寂默通。則屬造作安排。於吾祖道何曾夢見。
不見雪竇和尚云。路逢達道人。不將語默對。手把白
玉鞭。驪珠盡擊碎。看他先德與麼提唱。直下如靈鋒
出匣。凜凜神威。誰敢正眼覷著。而今兄弟們都是認
一機一境。以為了當。不去威音那畔認淨裸裸。赤灑
灑底為主人公。便向今世門頭目活卓卓。轉轆轆為
祖師意。炙脂帽。鶻臭衫。三搖兩擺脫不下。欲冀宗風
不墜。正眼流通。又烏可得哉。茲者承語松素一兩大
師同春明葉居士飯僧。兼請說法。故不覺叨怛如此。
即今莫有超然獨脫底上士麼。若有。少間食堂裡也
少你這一頓不得。

晚參。禪不必參。道何須悟。悟道參禪。徒成露布。不露
布。家家門首長安路。且道作麼生直達含元殿。良久
擊竹篦一下云。回而更相涉。不爾依位住。

結夏日。行白上座請上堂。二千餘年前佛制有云。以
大圓覺為我伽藍。身心安居。平等性智。師乃呵呵大
笑云。釋迦老子是甚麼語話。不見東山演祖云。說心
說性。盡是惡口。何況劈頭便道箇踞菩薩乘。修寂滅
行。如此提唱實情。好與三十拄杖。須知這裏則不然。
以盡十方界為我伽藍。無論眾生諸佛。菩薩聲聞。各
各令他踞凡夫乘。修世諦行。如是則紅塵鬧市是大
覺場。酒肆茶坊乃真解脫地。何必九旬禁足。三月安
居。向七間堂裏如無繩自縳。驀揮拂子云。手執夜明
符。幾箇知天曉。

端午。師誕日。智如副寺請上堂。師乃云。月屆蕤賓。節
臨端午。是處人家懸艾虎。汨羅江上競渡喧。風俗傳
來自往古。鬥龍舟。撾鼉鼓。五色絲兮繫角黍。堪悲楚
大夫。忠義填肺腑。無端被人讒。一憤投江渚。世人相
襲弔孤忠。茫茫道路稱冤苦。休叫苦。且聽天寧箇分
付。驀拈拄杖卓一下云。拄杖今朝忽降生。驀劄相逢
不回互。揮來蒲劍。放出榴火。直下斬斷情根。燒殘識
府。更說甚忠孝賢良。奸邪愚魯。但我之皮既不存。彼
之毛將安附。阿呵呵。是非從此付潺湲。大喜。風以時。
雨以時。逍遙樂太平。隹象。大丈夫兒又何止先天為
心祖。便下座。

鎮江府圌山慧明大德為薦令師恒定上座。請上堂。
問。山川嶽瀆共轉根本法輪。鱗甲羽毛普現色身三
昧。是否。師云。是真語。是如語。進云。今日和尚登曲彔
床。又舉揚何事。師云。不異語。進云。不須重說偈言。便
禮拜歸眾。師云。孟八郎漢。卻恁麼去也。問。一句了然
超百億。如何今日又重宣。師云。為著阿誰。進云。恁麼
則杖頭有眼分明在也。師云。做出便見。問。金牛飯。趙
州茶。只為饑渴者。秪如不饑不渴底人來。作麼生接
待。師打云。也少你這一頓不得。進云。恁麼則一眾飽
餐去也。師云。且道是何滋味。僧便喝。師又打。問。釋迦
彌勒猶是他奴。畢竟他是阿誰。師云。不識。進云。若然
則大千沙界任縱橫也。師云。且道他是阿誰。僧喝。師
打云。鄭州出曹門。問。目前無法。意在目前。如何是目
前法。師打云。棒頭有眼。進云。因甚隱隱猶懷舊日嫌。
師云。蒼天。蒼天。進云。莫把是非來入耳。從前知巳反
為讎。師云。自知較一半。師乃云。若論本分提綱。盡十
方界無有針鋒許。不是當人真實之體。有甚根塵器
界。罪行福行。而不一切智智清淨。古人道箇眾罪如
霜露。慧日能消除。巳屬剩語。此外更有所說。何異捏
目生花。事不獲巳。與汝箇真實指注。驀豎拂子云。看。
看。只這箇名不得。狀不得。聖凡他不得。是非他不得。
除是絕羅籠。出窠臼底衲僧。向威音那畔一逴逴得
便轉。向今世門頭大行闊步。便恁麼去。魔宮佛國任
性逍遙。地獄天堂隨緣放曠。自然綽綽然有餘裕。且
道今日當薦亡靈還得斷生死流。踞涅槃岸也無。良
久云。你鈍置我猶可。我鈍置你太煞。

因事示眾。衲僧家一切時中貴乎得大通變機。若不
變則語默失靈用。若不變則棒喝皆滯祖師禪。諸佛
意皆成印板上物。如何稱得箇得法自在底人。而今
兄弟們慣刺頭向文字中求。設若求得。盡屬所依。不
見道無依無欲。便是能仁。天寧今日為汝一切掃卻。
要伊一箇箇向壁立萬仞處豁開正眼。然正眼既開。
且道釋迦老子鼻孔長多少。驀擲下拄杖云。有眼者
一時驗取。

丁天一同弟晉紀為令先嚴常山老居士三七請對
靈。小參。身口意清淨是名佛出世。身口意不清淨是
名佛滅度。諸仁者。出世滅度則且置。且道此佛畢竟
是何名姓。作何相貌。住何國土。說何法要。若向這裡
明辨得。列聖叢中許汝智慧第一。如其不然。天寧不
妨以異方便開發伊威光去也。乃豎拂子云。看。看。天
人群生類盡向拂子頭上降生也。住世也。轉大法輪
也。入般涅槃也。雖年代長遠。世界闊狹。總不離一剎
那際三昧。而今兄弟們不諳此旨。便云。此佛非釋迦。
非彌勒。非藥師。非彌陀。乃是當人本源自性之天真
佛也。癡人。你纔說箇本源。說箇自性。早不天真。如何
合他古轍去。又有者道。此佛為毘盧師。為法身主。要
且名不得。狀不得。癡人。你纔說箇名不得。狀不得。早
是模擬他。表顯他。欲窺他本來面目。猶隔羅縠在。不
見玄沙云。直饒如秋潭月影。靜夜鐘聲。隨扣擊以無
虧。觸波瀾而不散。猶是生死岸頭事。你看今日當薦
常山居士其生也如寄。則視富貴如浮雲。其死也如
歸。則等身命如幻泡。苟非承此佛恩力。何能於生死
關頭如賈胡傳吏。去則去。留則留。無絲毫驚異。無絲
毫罣礙。今朝是伊三七之辰。令嗣伯仲特請山僧舉
揚。以證居士腳跟下與釋迦老子不別底一段大事
因緣。如是則無憂樹下不為生。熙連河側不為死。既
無生又無死。則盡十方界是箇平等大解脫場。且道
當薦常山居士一靈真性畢竟何依。良久云。將覲千
華臺上佛。戒光隨處自嚴身。

解夏日。兩序執事請上堂。問。古人道。有一人常在途
中。不離家舍。有一人常在家舍。不離途中。途中家舍
則且止。解夏一句作麼生。師云。切忌亂走。進云。恁麼
則楖栗橫肩穿市過。芒鞋足底任縱橫。師云。因甚不
領話。進云。秪如今日常住設齋。兩序啟請。畢竟功歸
阿誰。師云。不堪側耳。乃云。今朝七月十五日。天寧解
夏底時節。衲僧隊隊競頭奔。竹杖芒鞋誇猛烈。這山
望著那山高。只為狂心曾未歇。忽然歇。家家門鎖蟾
蜍月。雖然。忽有箇逐塊禪和出來問。月聻。只向他道。
你且放下腰包。過了七月八月。九月十月。我緩緩底
為你說。或者道。長老因甚放這長馬線。不見古人云。
佛法無多子。久長難得人。

上堂。舉古昔阿難問迦葉尊者云。師兄。世尊付金襴
袈裟外。別傳箇甚麼。者喚阿難。難應諾。者云。倒卻門
前剎竿著。乃云。阿難有法身可獲。尚落途中。迦葉有
剎竿可倒。未到家裡。天寧不相他含五說六。待阿難
問世尊付金襴袈裟外。別傳箇甚麼。便痛棒趁出。何
故。免得倚他門戶傍他墻。剛被世人喚作郎。

早參。夜來雨淋淋。滴碎劫前心。無限癡禪客。特地苦
相尋。休更尋。驀攛竹篦云。處處彌陀佛。家家觀世音。

晚參。禪禪禪。道道道。愚禪和。甚好笑。不解返照自迴
光。終日忙忙向外討。休更討。驀豎竹篦云。薦取西方
日出卯。僧問。日即不問。如何是卯。師云。點即不到。僧
擬議。師便打。

中秋示眾。月宮天子今夜為諸人說法了也。若向這
裏見得。則全體清淨。全體光明。全體淨光無礙。以這
淨光無礙底含養萬物。亭毒四生。乃至若草木。若禽
魚。無不藉其成立。肯效他馬家父子。單單為著箇自
巳說供養。說修行。縱饒南泉拂袖便行。腳跟終未點
地在。那堪憐兒不覺醜底。道箇經入藏。禪歸海。惟有
普願獨超物外。阿刺刺恁麼說話。明眼人前當不得
一唾。今夜實情說向你。一痕未吐。千聖罔測。其由三
五正圓。萬象莫逃其質。此猶是明昧兩岐。要知獨脫
無依。普請大眾。不如一齊歸去好。

晚參。一念不生。非普賢安身處。諸塵競起。乃文殊大
神通。無位真人來也。道一切聲是佛聲。一切色是佛
色。無端拈起鞏縣茶瓶。卻是饒州磁碗。十字街頭李
阿大慣打過人頭底脫空。你禪和子尋常說的禪道
佛法。向他分上一點用不著。且作麼生使箇伎倆。令
他納款歸降去。若也使得。東海鯉魚是無邊身菩薩。
其或未然。且待帝釋宮中放赦書時。款款底與你商
量。

晚參。不是心。不是佛。不是物。便恁麼去。綿密處直是
綿密。直饒古人道箇乾屎橛。麻三斤。巳是曲為指注。
那堪靈山特地拈花。趙州平空指柏。節目上何止更
生節目。所以道語中無語是名活句。語中有語名為
死句。涉言路是死句。存道理是死句。以至機留玄解。
見滯幽微皆死句也。且作麼生是活句聻。良久。擲竹
篦云。擲地作金聲。但不得顧著。

結制日。舉師望大師充西堂。高郵眾信請上堂。白椎
竟。問。法幢高樹。大振宗風。四眾臨筵。請垂方便。師云。
誰家無白月清風。進云。莫不是格外提持句麼。師云。
待上座踏著本有田地。即向你道。進云。和尚只知其
一。不知其二。師云。別有長處。不妨拈出。進云。道泰不
傳天子令。時清休唱太平歌。師云。將謂是衲僧。問。千
里趨風。請師一接。師拈起拄杖云。向這裏定當。進云。
恁麼則三尺龍泉光照膽。萬人叢裏奪高標。師云。好
箇俊快衲僧。進云。學人隨處得風流去也。師云。後五
日看。僧便喝。師便打。問。如何是奪人不奪境。師云。草
沒雙足。如何是奪境不奪人。師云。眼蓋乾坤。如何是
人境兩俱奪。師云。坐斷十方。如何是人境俱不奪。師
云。有眼者見。問。牛過窗櫺。頭角四蹄俱過。因甚尾巴
過不得。師云。自作自受。僧無語。師打云。果然過不得。
乃云。人是叢林解脫人。地是叢林解脫地。以解脫地
住解脫人。行也坐也無拘繫。問你即今攢簇上來。且
道為箇甚的。若曰求佛求法。是大愚癡。更云問道問
禪。好沒志氣。豈不聞諸佛機。祖師意。明眼衲僧無所
希冀。但只放出自家本有神通。堪與諸方比對。一彈
指則日月週天。一呵氣則風雲匝地。不是臨濟三玄。
亦非洞上五位。不信但問堂中第一座。此是吾家前
佛後佛之所親授記。維那結椎。下座。

晚參。父母未生前一句。鼻孔占卻三畝地。堪嗟無限
杜禪流。終日茫茫無本據。有本據。須薦取。驀豎竹篦
云。今朝特地為君舉。

晚參。狗子無佛性。因邪卻打正。衲僧如相委。絕勝摩
竭令。

泰興如生上座同諸山請上堂。問。四眾雲臨。乞垂法
要。師便打。進云。廬山瀑布高千丈。楊子江流湧萬尋。
師云。也須親到一回始得。僧便喝。師云。喝後如何。僧
擬議。師云。伎倆如此。問。我宗無語句。實無一法與人。
秪如千里賣布單而來。圖箇甚麼。師云。覓甚麼碗。進
云。和尚可謂善赴來機。師云。靈利衲僧。進云。下載清
風。幾箇知有。師云。卻多者一句。問。鐘鳴鼓響。無非觀
音入理之門。且道與和尚家風是同是別。師云。上座
試定當看。進云。如何是賓中主。師云。入得門來未相
許。如何是主中賓。師云。寰中意氣新。如何是賓中賓。
師云。闍黎分上。如何是主中主。師打云。看取令行。進
云。賓主蒙師指。因齋慶讚事如何。師云。與上座沒交
涉。乃舉昔日長慶稜和尚示眾云。撞著道伴交肩過。
一生參學事畢。師云。長慶老人如此提唱。可謂曲盡
心機智巧。雖然。要且只明得當時事。爭如我延令諸
道契遠從寶剎。顧我荒山。設供捐資。兼請法要。蒙茲
法愛。不惟交肩。直是把臂。到這裏說箇如膠漆相投。
形蹤未泯。似水乳相合。濁智橫流。須知今日主賓相
會。更不如何若何。只汲蜀嶺泉。煮霍山茗。細話疇昔。
諸兄弟且道恁麼相見。是人情耶。佛法耶。良久揮拂
子云。相逢自有知音知。贏得清風動天地。

晚參。祖師意。諸佛機。不在東兮不在西。若要曉然明
的旨。嫂嫂原是大哥妻。

靈隱淵老和尚訃至。上堂。昔契經有云。淨法界身。本
無出沒。大悲願力。示有去來。諸兄弟。先佛與麼告報。
後佛如此提持。可謂今古同時。後合轍。諸人要識
先佛麼。驀拈拂子卓向左邊云。威音不敢爭先。要識
後佛麼。以拂子卓向右邊云。樓至未許落後。復以拂
子卓向中云。正當中間一句。卻被靈隱老漢坐斷。淆
訛諸人向這裡搆得。一任說淨法界身。本無出沒也
得。說大悲願力。示有去來亦得。其或未委。不妨分明
說破。不見昨日有人從古杭來。接得靈山信。報道我
法叔三目老人於月初坐化了也。天寧今日擬道箇
泰山俄崩。梁木遽折。猶落世諦。更道箇列祖燈殘。群
生眼瞎。又屬法情。且作麼生道得箇恰好句。以慰江
南北一眾哀思。乃大喝云。靈山一會。儼然未散。云哲
人亡。是大癡漢。

繆家橋南溟。梵裔。世休三上座領眾檀越請上堂。問。
世尊三昧。迦葉不知。迦葉三昧。阿難不知。如何是玉
寧三昧。師云。上座豈知。進云。切莫埋沒學人。師云。知
底事試道看。僧展兩手。師打云。十萬八千未是遠。問。
天寒人寒。點水滴凍。且道無位真人如何行履。師云。
毛骨凜凜。進云。可謂不隨陰陽消長也。師云。氣宇昂
昂。僧呈坐具云。秪見驪珠歸掌握。誰知滄海幾回乾。
師云。語不離窠臼。焉能出蓋纏。進云。怎奈雲靜家家
月。師云。只今月在甚麼處。進云。清平世界莫顢頇。師
便打。乃云。宗通說通。未當祖師家風。塵說剎說。豈是
如來妙訣。從上來事恁麼不恁麼。總不得直下坐斷。
報化佛頭。天寧今日不避截舌之斧。與汝箇方便。驀
豎拂子云。祖師家風。如來妙訣。盡在這裡。人若相委。
十字街頭石幢子價增十倍。三家村裏水牯牛光益
三分。便與麼去。須彌南畔把手同行是真道契。其或
未委。飯是米煮。鐘是鐵鑄一句。莫道不疑好。便下座。
說沙彌戒。上堂。問。還丹一粒。點鐵成金。至理一言。轉
凡成聖。如何是至理一言。師云。刀斧劈不開。進云。莫
是和尚為人處麼。師云。一任鑽龜打瓦。進云。恁麼則
坐斷淆訛去也。師云。坐斷淆訛底事作麼生。進云。萬
古碧潭空界月。師云。何不引盡後語。進云。再三撈摝
始應知。師打云。一釣便上。問。旗鎗交展。戰鼓齊鳴。單
刀直入。請師回互。師云。天寧今日打退鼓。僧擬議。師
打云。草賊大敗。又僧出。師云。又是一箇。僧便喝。師便
打。僧云。不得壓良為賤。師直打趁出。乃舉臨濟上堂
云。赤肉團上有一無位真人。常從汝等面門出入。未
證據者看看。師乃呵呵大笑云。親見黃檗來的猶作
這箇語話。直饒你證據到十成無漏。於天寧門下猶
是箇脫白沙彌。若要得座披衣。自解作活。須是將這
面門出入底掃其蹤。削其跡。庶幾家國安寧。遂有僧
問。如何是無位真人。大師下座搊住云。道。道。僧擬議。
大師便托開云。無位真人是甚麼乾矢橛。你看這老
漢。雖有剪除狂寇。掃蕩欃槍底手段。其如諺語有云。
刀瘡藥雖靈。不割為妙麼。須知這裏則不然。赤肉團
上日照天臨。山僧自出世以來。齒頰間從不曾沾著
他諸方寶惜半字。你諸人又向甚麼處見天寧。隨擲
拂子云。無位真人甚處去也。眾無對。師便下座。

因雪示眾。舉昔日龐居士到藥山。山命十禪客相送
至門首。值大雪。士指雪問眾禪客云。好雪點點。不落
別處。有全禪客云。且道落在甚麼處。士便掌。全云。居
士也不得草草。士云。恁麼稱禪客。閻羅老子未放你
在。全云。居士作麼生。士又掌云。眼見如盲。口說若啞。
師云。好雪點點。不落別處。龐居士鉤頭有餌。且道落
在甚麼處。全禪客秤尾無星。一等是行腳高士。容易
被人機境轉換。一掌不了。又喫一掌。何可哉。今日大
雪落矣。忽有人問。好雪點點。不落別處。你諸人又作
箇甚麼伎倆。免得喫棒。眾無對。乃拈竹篦旋風打散
云。總是一隊喫棒漢。

龍舒法雲眉和尚率諸弟子請上堂。問。龍象齊來時
如何。師云。大家蹴踏有分。進云。人天眼目。須是和尚。
師云。也不消得。進云。幸遇法雲和尚證明。師云。證明
箇甚麼。進云。千里得來呈舊面。師云。且道在天寧分
上又作麼生。進云。團圞一室話無私。師云。也少上座
不得。又僧出。師以拄杖截住云。這裏非逞詞鋒競智
辯之所。的的是我家裏人。方堪與說家裏話。即今家
裏人已在目前。且作麼生說些家裏話聻。驀拈拄杖
卓一下云。秪這箇同一佛口生。同一法化生。自從雞
足分燈。少林傳芳以來。眉公法弟一肩擔荷。去龍舒
千峰盤繞之間一住十五年。大得古人居山風味。今
者念祖塔荒寒。不吝跋涉。重到家山。於天寧分上可
謂空谷之足音。晦暝之日月也。記得昔日僧問趙州。
道人相見時如何。州云。呈漆器。這向北老出語一味
樸實頭。天寧今日擬向枯木上糝些子花。不圖光揚
宗眼。要顯法社有人。或有人問。道人相見時如何。只
向他道。莫打淨毬。云。不打淨毬時如何。師復卓拄杖
云。珍重大家齊出手。破沙盆子要相扶。久立眾慈。伏
惟珍重。便下座。

恒修上座薦先慈請上堂。問。臨濟入門便喝。德山入
門便棒。巳屬陳爛葛藤。請師別展家風。師云。好風來
有信。進云。莫便是天寧家風麼。師云。寒雨下無私。進
云。出格宗師。宛爾不同。師云。卻多這一句。進云。切莫
孤負學人。師便打。問。一人發真歸源。十方世界悉皆
消隕。且道現前一眾在甚處安身立命。師云。瞞上座
眼不得。僧便喝。師云。好喝。更喝一喝。進云。天上有星
皆拱北。人間無水不朝東。師打云。念言語漢。乃云。堪
笑當年老釋迦。無端特地愛拈花。令他無限顛狂者。
接響乘虛亂似麻。要知高而無上。大而無涯。驀豎拂
子云。秪這箇為諸佛之母。為列祖之爺。何必倚他門
戶靠他壁。須信風流出當家。等閒吐一句則百味具
足。更說甚奢而不儉。儉而不奢。便恁麼去。生也不道。
死也不道。若與麼來。禪也堪誇。戒也堪誇。長安風月
家家遍。慚愧他曇摩又自渡流沙。嗄嗄嗄。玉本無瑕
卻有瑕。下座。(是日啟請說比丘戒)。

臘八日說菩薩戒。邵伯鍾山謝護法薦親請上堂。問。
朔風凜凜。寒雨凄凄。應時及節。請師一句。師云。夜半
正明。天曉不露。進云。大地眾生。同開正眼。師云。如何
是上座底正眼。進云。一枝梅破臘。萬象盡回春。師云。
有甚麼交涉。進云。也須和尚著眼。師便打。乃舉昔日
世尊坐雪山。明星出時。廓然大悟。嘆曰。奇哉。一切眾
生具有如來智慧德相。但以妄想執著不能證得。乃
云。釋迦老子夙昔誓願。為一大事因緣出現於世。所
以開場便將森羅萬象。草芥人畜一印印定。無絲毫
逗漏。如此為人。是則固是。但不合和麩糶麵。致令趨
智慧德相者如渴思甘露。避妄想執著者似飽厭藜
羹。一真界內無端列出多岐。那知真如凡聖盡是夢
言。佛及眾生並為增語。記得盤山和尚說得好。可中
學道。似地擎山。不知山之孤峻。如石含玉。那識玉之
無瑕。能如是解。則根塵破矣。能如是行。則大用興矣。
以此利物。無物不利。以此報親。無親不報。更有甚恩
深巨海。義極高天而不一句了然超百億。從此進比
丘入菩薩位。進菩薩入諸佛位。雖則進進不巳。究竟
終不出最初一印。然印則固是矣。且道誰是利物者。
誰是受利者。誰是報恩者。誰是受報者。便恁麼去。此
既不立。彼復何依。生死本空。涅槃非有。盡十方界是
箇大解脫場。今日鍾山謝太翁欲報罔極之懷。豈不
一大暢然。雖然。且道所薦二尊人畢竟現居何處。揮
拂子云。莫對曾參問曾皙。從來孝子諱爺名。

除夜晚參。殘年未去。新歲將來。爆竹耳邊震。梅花眼
底開。耳邊震底普門出首。眼底開底曼殊當災。狹路
相逢沒回互。還源得旨甚奇哉。更須知見中離見刺。
聞裏絕聞埃。便恁麼。莫疑猜。踢倒須彌徑歸去。笑看
鐵鋸舞三台。



雨山和尚語錄卷第五(終)

雨山和尚語錄卷第六
嗣法門人　　記

* 住維揚天寧禪寺語

元旦晚參。年新月新。日新時新。盈眸物物皆真。銀臺
燭花報喜。玉樓絲管生春。真真觸處無非是要津。人
人自謂是千佛一數。所以前堂裏稱揚篤切。後堂裏
禮拜殷勤。南無無量壽。南無大能仁。但能一念迴光
照。原是當人淨法身。忽有箇不受人瞞底漢出來道。
長老你恁麼道。也是鸚鵡慕西秦。天寧便熱炙盞子
與茶他喫。且道是賞伊罰伊。良久云。參。

解制日。兩序請上堂。問。聖制告圓。如何是放行一句。
師云。緊峭草鞋。進云。若不上來。焉知端的。師云。索頭
猶在天寧手裡。進云。大眾若到諸方。記取和尚此語。
師云。切忌𨁝跳。乃云。去年十月十五日結。諸人離諸
方來。作麼與天寧相見。今年正月十五日解。諸人別
天寧去。作麼與諸方相見。若向這裡道得箇親切句。
九十日內知你無虛棄底工夫。不然前廊下。後架上。
不惟蹉過天寧。湘之南。潭之北。抑且忽略諸方有分。
有般底聞恁麼道。便云天寧相見秪在這裡。諸方相
見亦秪在這裡。若與麼。何異屋裏販揚州。雖然。天寧
見處也要諸仁共知。一塵一佛國不是諸人相見處。
一葉一釋迦亦不是諸人相見處。要得鼻孔遼天。待
你踏破草鞋來。我開粥過夏。與汝款款地商量。

興化縣李遇元兄弟薦亡請小參。師豎拂子云。此是
從上諸聖用不盡底。諸仁要心領神解。但不得以聖
名凡號。男相女形而分別之。古人雖巧指善譬。正按
傍提。道個是甚麼。會也無。巳是傷鹽傷醬了也。那堪
更說生後生前。腳頭腳底。何異蒸砂作飯。刻木為檀。
不見道。真如淨境界。一泯未嘗存。既一泯不存。則覓
生尚不可得。更說甚死耶。覓真尚不可得。更說甚妄
耶。既生死真妄俱不可得。則全體住在如來大覺場
中。那待坐法空座。衣忍辱衣。然後方稱塵中大自在
人。德善道人秉心慈善。生前受戒於寶華。巳登佛位。
死後乞法於山野。期透祖關。復豎拂子云。諸仁者。即
今祖關巳設。且作麼說透底道理。遂擲拂子。喝一喝
云。掉臂徑行是性燥漢。

晚參。父母未生前一句。百尺竿頭五兩垂。昔日香嚴
向這裡打失鼻孔。只因綆短不及深泉。直待擊竹時
方云一擊忘所知。驀喝一喝云。劍去久矣。爾方刻舟。

晚參。僧一清昨來自古杭。云。南澗參堂有一居士過
靈隱隨喜。值隱上堂。乃出問。文殊是七佛之師。因甚
出女子定不得。隱云。念汝新到。放汝三十棒。罔明是
初地菩薩。因甚卻出得。隱云。脫下衣來。更與一頓。士
回。舉似南澗。澗哂之。士遂問。文殊是七佛之師。因甚
出女子定不得。澗云。老僧出不得。士云。罔明是初地
菩薩。因甚卻出得。澗云。靈隱出得。隨召眾云。南澗靈
隱荅語現在。諸人試檢點優劣看。須知這則公案從
上提唱者甚多。無一人搔著古人癢處。你若向出得
出不得處見文殊罔明。則通身墮在毒海。據實而論。
靈隱好棒。秪是放不著所在。致令南澗檢點。南澗好
語。未免猶存世諦。要且塞天寧口不得。雖然。設有人
問。文殊是七佛之師。因甚出女子定不得。只向他道。
天寧有三十棒。不打文殊。罔明是初地菩薩。因甚卻
出得。云。天寧有三十棒。亦不打罔明。且道畢竟甚麼
人合打。驀喝一喝云。來說是非者。便是是非人。

重九日。晚參。今朝正是九月九。世人盡飲茱萸酒。登
高吹帽落天風。無端笑破傍人口。爭似林下閒道人。
咳𠻳掉臂超諸有。不逾本際而踞正峰。不撥諸塵而
入正受。雖然。若據正眼觀來。大棒好與劈脊摟。且道
過在甚麼處。良久云。怪他有人身底師僧不如無佛
性底業狗。復云。會得者近前來。一眾默然。師云。這裡
不是毘耶。因甚卻一齊杜口。遂以竹篦旋風打散。

晚參。舉昔鏡清問僧。門外是甚麼聲。僧云。雨滴聲。清
云。眾生顛倒。迷巳逐物。僧云。和尚作麼生。清云。洎不
迷巳。僧云。洎不迷巳。意旨如何。清云。出身猶可易。脫
體道應難。乃云。鏡清淺草裡藏身。這僧平地上遭跌。
雖然未見輸贏。及乎被伊倒拶將來。依舊出語存路。
何曾離得明月蘆花。今日天寧別資一路去也。待他
云雨滴聲。只向他道。觀音菩薩來也。人若相委。管保
活卻盡大地死人。

晚參。見色明心。聞聲悟道。文殊打失眼睛。觀音鑽破
耳竅。餬餅饅頭總現成。何用求玄並究妙。君不見。古
人有言兮不傳。紅粉轉風流。大抵還他肌骨好。

無燂孫護法伯仲為先嚴請對靈。小參。問。生本無生。
死本無死。請問和尚。即今孫孝翁在甚麼處安身立
命。師云。乾坤收不得。日月豈能該。進云。一擊翻身狂
頓歇。一輪紅日炤西方。師云。且道孝翁還肯你與麼
道麼。僧畫一○相云。大眾向這裡薦取。師便打。乃卓
拄杖一下云。若向這裡坐斷報化佛頭去。則不用地
水以為先身。火風而作本體。自然孤迥迥寰中獨步。
峭巍巍界外橫身。語默悉稟。已靈動用。不由他術。吏
部孫太翁昔曾得此。故一生秉公持正。學佛知儒。全
憑這一著子。記得廿餘年前翁跨鶴來揚。與先師輩
主賓相見。比時聲名巳傳播叢林。自後江南北名山
大剎吏部問道之履跡恆滿。當此法運凋零之際。得
深心祖道者如翁。相與激揚。豈不為吾門幸事。嗚呼。
忽於今秋九月初七日騎鯨上天矣。聞易簣時。乃說
偈曰。以不生生焉能生人。以不死死焉能死我。於意
云何。無餘滅度。苟非明見三界生死落處。那能如豐
城獄底掘得一把劍相似。將是非得失。寵辱憂疑。一
斬斬斷。有如此瞥脫哉。諸仁者。翁既得處孤危。用處
險絕。當與龐襄陽媲美一時也。所以永嘉大師云。幾
回生。幾回死。生死悠悠無定止。自從頓悟了無生。於
諸榮辱何憂喜。太翁於常寂光中聞之。必然大笑曰。
永嘉老於八百年前巳抓著我癢處。茲者令嗣伯仲
以道事親。特請山僧對靈。且作麼生說個得處孤危
的道理。現前一眾要知麼。試看翁生前金湯法塹。柱
石　皇家。豈不是他得處孤危處。及時當去。便順因
緣而去。如人適城郭之易。豈不是他得處孤危處。或
者道得處孤危則固是矣。但用處險絕未免以此致
惑。山僧有一轉語。為之解嘲。復卓拄杖云。高山流水
知音寡。誰把黃金鑄子期。

晚參。舉僧問雲門。樹凋葉落時如何。門云。體露金風。
乃云。雲門老漢與麼荅話。理上有餘。事上不足。若只
與麼流布將去。曹溪路上怎免礙塞殺人。天寧則不
然。或有人問。樹凋葉落時如何。只向他道。分付供庫
奴。若人辨得。許伊鼻孔遼天。一僧出問。和尚未開口
以前。被某甲勘破。師云。向甚處著眼。僧便喝。師云。掠
虛頭作麼。僧無語。師便打。

晚參。田地穩密。是諸人安身處。神通游戲。是諸人立
命處。若是個妙協兼通底。直饒石霜道有句無句。如
藤倚樹。徒成露布。樹倒藤枯。句歸何處。亦為寐語。只
如溈山呵呵大笑歸方丈。且道是田地穩密。是神通
游戲。良久云。放待冷來看。

因事晚參。栴檀林內不存穢草。獅子窟中豈容野犴。
直有直評。公有公斷。向魋自外仲尼門。調達難登釋
迦岸。似這一類破佛性的闡提。一總貶向法海邊外。
永不許與清淨大眾同居。試看今朝與他據款結案。

晚參。要行便行。要坐便坐。若行若坐。初無兩個。會得
者似老牸犁旱田。不會者如大虫看水磨。若要脫體
相應。遂擲下竹篦大喝一喝云。切忌把這個認為奇
貨。

早參。溈山牛。趙州狗。有巴鼻。太郎當。無佛性。真稀有。
既無佛性。因甚卻道真稀有。眾荅不契。師歸方丈。命
知藏代。藏云。金屑雖貴。落眼成翳。師云。見處則有。用
處則無。藏云。師又如何。師云。南泉斬貓兒。

安東法蔭尼上座六十誕辰。請上堂。問。世尊道。觀彼
久遠。猶若今日。且道法上座壽量多少。師云。大眾證
明。進云。萬年松在祝融峰。師云。那裡得這消息來。進
云。有水皆含月。無山不帶雲。師云。分明舉似諸方。乃
云。庭前翠柏。屋後蒼筠。頭頭靈活。一一天真。可笑人
人盡作境話會。那知千年桃核裡原是舊時仁。一任
他霜磨雨洗。日照天臨。不凋之操愈見嚴明。春生也
根盤劫石。夏長也葉覆乾坤。道個萬年松在祝融上。
巳屬比擬之語。更說甚六通五眼。四智三身。須知呈
瑞在當人。便恁麼去。且道因齋慶讚一句又作麼生。
遂大喝一喝云。直截根源佛所印。摘葉尋枝我不能。
便下座。

晚參。僧問。學人正問話時。本來面目在甚麼處。師云。
直下看。乃云。盡十方世界是摩訶般若光。光未發時。
尚無佛無眾生消息。有般漆桶擬向這裡承當。殊不
知早被他解脫深坑埋沒了也。你現前諸人作麼生
出脫。眾無對。驀拈竹篦旋風打云。一總將作死馬醫。
端午。師誕日。兩序執事請上堂。乃云。五月五日。節屆
天中。人人懸艾虎。個個釘桃符。驅萬邪不入其門。逐
千災亦遠其戶。雖則防閑有法。未免太勞攘生。爭似
天寧這裏只用個塗毒鼓等閒擊著。不惟三賢膽戰。
亦且十聖魂驚。震旦雖闊。要一個半個能逃其範圍。
無有是處。更有甚德山棒而不飲氣吞聲。臨濟喝乃
敢揚威耀武。便恁麼去。轉亢陽為和風甘雨。迴厲氣
作景星慶雲。頭頭本地風光。處處太平氣象。是則是。
設有個出來問。且道具何三昧。乃得臻此。驀拈拄杖
卓一下云。黃河三千年一度清。便下座。

惟龍雷居士薦嚴。請上堂。參玄上士須是靈符在手。
韜略隨身。法戰場中始稱得一員猛將。若只一味立
高岸。說太平話。驀地禾山鼓打。石鞏弓開。要且魄散
魂飛。何況四山相逼將來。欲其踢翻生死海。拳倒涅
槃山。而後擺手出長安。又庸可得乎。雖然。此蓋其力
未充之過。若是個慣批龍鱗。善捋虎鬚的。一彈指。一
聲咳。無不具叱吒風雲之勢。何待披忍辱鎧。操智慧
刀。與生死魔軍決戰。方謂之祖域爭衡之上將哉。不
見昔日菴提遮女問文殊大士曰。明知生是不生之
理。為何卻被生死流轉。大士曰。其力未充。乃曰。事存
函蓋合。理應箭鋒拄。須還文殊大士。然簡點將來。要
且只會得如來禪。若到祖師門下。更買草鞋行腳始
得。天寧則不然。設有人問。明知生是不生之理。為何
卻被生死流轉。只向他道。不入驚人浪。難尋稱意魚。
只此一語。堪為當薦雷公開解脫門。入解脫道了也。
更有甚現生罪業。夙世冤愆而不瓦解冰消。且道此
去畢竟超昇何界。良久云。九蓮捧足生蓮國。百寶嚴
身坐寶臺。

結夏日。泰州劉忠赤居士請上堂。問。德山入門便棒。
臨濟入門便喝。未審和尚如何接人。師云。我這裏沒
這閑家具。進云。誰人知此意。令我憶南泉。師云。即今
南泉在甚麼處。進云。覿面不識。師打云。未信你在。乃
舉昔日雲居祐和尚結夏示眾云。無相光中有一無
位真人。出沒三界。流轉五道。不捨十惡業。不墮五蘊
身。不除煩惱障。不證大涅槃。不憎毀禁。不敬持戒。不
經冬。不過夏。汝等諸人還知去處麼。良久云。九旬陽
焰裏。五分法身圓。乃云。大哉雲居安居。美則美矣。要
且則明得當時事。那知天寧出世秋晚。人根卑劣。若
不就下平高。退席之輩不止五千籌矣。今日聖制初
啟。藉檀越請法之誠。只得別翻曲調去也。驀豎拂子
云。看。看。有相場中有夥無巴鼻漢。希出三界。望越五
道。捨十惡業。了五蘊身。除煩惱障。證涅槃身。憎毀禁
如生冤家。敬持戒似活菩薩。那邊取次經冬。這裡隨
分過夏。更說五分法身。且待九旬陽焰裏。款款地修
為取證。然雖如是。忽有個漢出來道。大小天寧作小
乘知見。只向他道。三生六十劫。

解夏日。懸巖知浴率眾善信請上堂。僧問。臨濟半夏
辭黃檗。檗便打。且道意旨如何。師云。正令當行。進云。
某甲半夏到天寧。即今終夏也。去即是。住即是。師打
云。也不得放過。進云。只此一機。大播天下。師云。且喜
汝領話。乃云。九旬告畢。布袋頭開。去者從去。來者任
來。諸法原無定相。愚人特地相乖。但能於一剎那中
穿得如來鼻孔。一任山遊南嶽。普請天台。究竟未曾
動著芒鞋。恁麼稱功圓果滿。諸佛歡喜道奇哉。不然。
且待龍華會裡參彌勒。從頭與汝更加錐。

惟龍李護法薦嚴請上堂。乃云。正覺離名相。隨緣即
道場。諸仁者。秪如今日檀越薦親。昨日地府赦罪。且
道是正覺離名相耶。是隨緣即道場耶。者裡分析得
去。始知罪無實性。赦亦虛名。當人正覺本體原自光
明。如十日並照。生死交謝而不變。寒暑迭更以常寧。
如此薦親薦得其正。如此報本報得其真。只這真正
二字可以繼祖燈。可以維世教。良以凡夫無知。不達
自家真正本體。於無生死中妄見生死。於無去來中
妄見去來。於無憎愛中妄見憎愛。於無好醜中妄見
好醜。既一切妄見則昏迷失性。垢濁纏身。流轉六道
而不知。淪墜三途而不覺。不見古佛有云。起諸善法
本是幻。造諸惡業亦是幻。身如聚沫心如風。幻出無
根無實性。幻既無實性。一切善惡諸業亦當體全空。
盡大地豈不是一箇大解脫場。茲者惟龍居士痛念
令先嚴生平殺業深重。特請山僧說法。以祈澡雪。記
得宋時王公韶帥邊時。亦以殺業深重。特請佛印元
禪師就上藍說法。元公拈香云。此香為殺人不眨眼
上將軍立地成佛大居士。眾稱善。公亦悠然意消。今
日天寧則不然。此香為調甫無面目漢。伏願冤業場
中成解脫。煩惱海裏得清涼。豈不與元公並駕爭驅
於千古上下哉。且正當今日。畢竟生何國土。乃揮拂
子云。香雲疊疊承雲馭。咫尺蓮邦信可居。

中秋示眾。濃雲積霧巳經旬。忽地天拋片月新。雨後
舒光當此夜。風前得旨是何人。靈山話。涉吻唇。曹溪
指。隔關津。爭似天寧一句親。但得陰霾都掃盡。清光
喜見十分真。

晚參。諸佛意。祖師禪。釋迦心。明似鏡。達磨口。直如弦。
一大藏教。光流東土。千七百則。聲振西乾。說頓說漸。
說實說權。談照譚用。談要談玄。從頭一一生按過。都
盧不值半文錢。天寧不是抑人揚巳。亦不是欺聖罔
賢。參透其中一句旨。從教鼻孔自遼天。

歲節晚參。舉昔日僧問鏡清。新年頭還有佛法也無。
清云。有。僧云。如何是新年頭佛法。清云。元正啟祚。萬
物咸新。僧云。謝師荅話。清云。山僧今日失利。又僧問
明教。新年頭還有佛法也無。教云。無。僧云。年年是好
年。日日是好日。為甚麼卻無。教云。張公喫酒李公醉。
僧云。老老大大。龍頭蛇尾。教云。山僧今日失利。乃云。
說有說無。盡非新年頭佛法。且道如何是新年頭佛
法。云。蹴踏人人增意氣。謳歌處處樂昇平。忽有箇漢
出來道。長老大好新年頭佛法。只向他道。天寧今日
得利。

謝士彥伯仲率子請為先嚴體玉居士對靈。小參。師
揮拂子云。天以消長為道。人以生死為場。會得原無
罣礙。何處不是家鄉。良由不達此理。動念即乖真常。
造惡必沉地獄。為善定往天堂。善惡二俱不染。天然
本地風光。孝子欲酬罔極。慇勤勸請敷揚。更不尋枝
摘葉。直截為汝提綱。亡者靈臺不昧。便請直下承當。
且道此後生何地位。復揮拂子云。即此便超真淨土。
紛紛花雨散天香。

法雲寺華嚴社成義偉珍二大德為師本生闍黎請
下火。赤日流金三伏天。蓮車何事忽高遷。縱然竺國
清涼在。難慰同人泣斷絃。恭惟本公老闍黎早年社
結華嚴。即俗即真為本事。晚歲身端戒品。成人成巳
作歸程。謾云足寄鬧藍。袈裟邊全無半點泥水。縱謂
身遠丘壑。拄杖頭卻有十分煙霞。都道本固者生必
厚。源遠者流必長。豈期法雲方歛跡於此方而慧日
忽移炤於他處。天寧於公法交四載。道契平生。譯經
臺畔雖未共龍象參承。大樹堂前早曾作人天軌範。
況持巳似光風霽月。處人若和氣春風。今者幻緣既
滅。真照獨存。且道畢竟得何三昧。驀以火炬打圓相
云。從今踏著南詢路。火裡清涼脫體新。
雨山和尚語錄卷第六(終)

雨山和尚語錄卷第七
嗣法門人　　記

* 住維揚天寧禪寺語

壬戌九月初六日啟龍華會。拈花天鏡靈璽兩和尚
請上堂。師豎拂子云。此龍華菩提樹下。乃是彌勒大
士將來三會說法。度人之所。諸人若踏得他正脈著。
任是劫數長遠。世界闊大。要且始終不出一剎那際
三昧。夫此三昧者無過去相。無未來相。無現在相。三
際全超。一道平等。彌勒大士提平等印。普印盡虛空。
遍法界一切眾生於剎那中成等正覺。便恁麼去。盡
十方界是箇金剛正體。盡十方界是箇寶覺真心。心
也體也。覓一毫同相不得。覓一毫異相不得。同異相
既不可得。則彌勒大士便是諸人。諸人便是彌勒大
士。更說甚諸佛尊崇。眾生狹劣。聖人智慧。凡夫愚癡。
良以諸人不達凡聖一真。自他一體。用妄想心起分
別見。以分別故致墮輪迴。今日天寧特借彌勒大士
威光為諸人作箇方便。復豎拂子云。只者實際理地。
從來不受一塵。現前佛事門中要且不捨一法。既不
捨一法何妨爇種種香。散種種花。修種種飲食。備種
種服御。或稱揚讚嘆。或禮拜翹勤。上以翊贊。

皇圖。下以資培民本。若天若人。俱獲玅利。是幽是顯。
普仗良因。頭頭是仁壽之鄉。處處乃昇平之境。不見
昔日梁武皇帝夜夢神僧告曰。六道四生幽囚者眾。
何不設水陸以拔濟之。帝既寤。乃命十大高僧翻閱
大藏。撰成儀文。始於金山設大道場。帝一日親臨法
筵。命悉停燈燭。帝默禱曰。若我此儀文理協聖凡。願
拜起燈燭自明。不然燭暗如故。帝一拜燈燭自明。再
拜地搖六震。三拜天雨四花。其餘靈驗不可勝計。諸
仁者。武帝一懺。理協聖凡。其感應如此。況天寧七會
儀文皆理協聖凡者哉。現前諸上善人苟能發至誠
願。起殷重心。其將來感應不知當何如也。正當今日
人天雲湧。且普利一句又作麼生道。揮拂子云。麈尾
頭邊飛化雨。大千無不盡霑恩。

湧清禪人領吳護法請上堂。古人謂華嚴境界。理事
全真。初無假法。既無假法。則冰柯月渚共顯真常。煙
島雲林全提向上。理無礙。事無礙。德山臨濟棒喝交
馳。因有據。果有據。文殊普賢拳踢相應。掀翻空劫。捩
轉今時。繁興處大用全彰。靜悄時真機獨露。且道是
神通。是法爾。驀喝一喝云。此時若不究根源。直待當
來問彌勒。

邵伯鎮育才王護法請上堂。問。龍華會啟。四眾翹勤。
如何是彌勒真彌勒。師云。兜率陀天底。進云。如何是
分身千百億。師揮拂子云。家家有路透長安。進云。如
何是時時示時人。師云。何不薦取目前底。進云。如何
是時人自不識。師云。納敗不少。乃云。闡提有佛性。佛
非妄語。狗子無佛性。祖是真言。非妄語處為凡夫開
入理之門。是真言時為聖人闢出身之路。驀豎拂子
云。看。看。無面目漢來也。在天寧拂子頭上揚聲大叫
道。者二老漢一箇闡揚教意。其明如鏡。一箇提唱祖
意。其直如弦。雖然在佛祖分上足可觀光。若據衲僧
正令而行。一人好與三十拄杖。何故呢。不見東山演
祖云。說心說性尚屬惡口。討甚閑工夫說有說無來。
今日天寧掃除枝葉。直示本根。庶幾乎免諸仁倚他
門戶傍他墻。剛被時人喚作郎。久立眾慈。伏惟珍重。
遼東惟龍李護法同母趙太君懺罪。請上堂。問。煙水
徒勞涉百城。天寧樓閣忽然新。入門不待尋彌勒。目
睹師今轉法輪。既獲觀光。請師一接。師云。佛日正中
天。進云。莫不是和尚最初為人句麼。師云。法輪常匝
地。進云。可謂千古同風。一音演唱。師云。分明舉似諸
方。進云。隨機利物。巳見全提。記莂當陽。還祈更道。師
云。誰家無白月清風。進云。與麼則滿前緇素開生面。
一樹龍華展笑顏。師云。上座好彩。問。龍華勝境即不
問。舉揚一句事如何。師云。樓閣重重盡打開。進云。可
謂一句明明該萬象。重陽九日菊花新。師云。且作麼
生得挨身而入。進云。千二百人善知識。被學人舌頭
轉。師便打。僧喝。師又打。問。祖道重興即不問。龍華大
啟事如何。師云。縱日所觀。進云。人天普會。凡聖交參。
如何是龍華境。師云。花雲彌法界。進云。如何是龍華
人。師云。觸目盡知音。乃豎拂子云。行腳高士向者裏
體理得玅。了了常知去。則與三世諸佛同一眼見。同
一耳聞。同一手持。同一足運。同一心知。同一意解。自
古及今。威德自在。從少至老。尊貴頹然。珍御服不必
全披。獘垢衣何須重卸。理惟一致。事出殊途。若解與
麼。紅塵鬧市是祖佛家風。不解與麼。枯木寒巖乃鬼
神活計。到者裏覓智慧相尚不可得。更說甚麼愚癡。
覓福德相亦不可得。更說甚麼罪業。苟能諦信不疑。
自然超諸三昧。擊拂子下座。

一雨禪人領本郡方護法請上堂。大道分明在目前。
能解大道曾有幾。終日忙忙向外尋。不達如來真正
理。如來理。妙無比。不在他求只在巳。但於善惡總不
思。有大經卷出塵矣。文彩天然不住相。尋行數墨非
知已。苟能信解而奉行。諸佛自然生歡喜。貪嗔癡。戒
定慧。一都拋向東洋裏。而今普示在當陽。驀豎拂子
云。原是諸人自家底。

慈修上座領本郡眾檀越請上堂。若論真實提綱。不
在逞舌劍唇鋒以為本事。果是箇作家禪客。只消籬
落邊拾一莖草。便可穿天下人鼻孔。可笑德山茅廣
漢到處用一條毒棒。臨濟小廝兒隨處鼓一聲熱喝。
那知傳到于今盡成流布。自餘滾毬打鼓之輩。擎叉
擊地之流些小伎倆。何足稱祖域爭衡之上將哉。天
寧若不嚴其關防。豈免濫觴遍界。驀拈拂子畫一畫
云。一齊趁向他方世界。可中有超然獨脫底。展出本
有神通。與山僧相見。天寧拄杖便兩手分付。何故呢。
不逢作者不開拳。一遇知音便分付。

城南耕雲禪宿領朱君甫眾檀越請上堂。問。天上無
彌勒。地下無彌勒。市尾街頭是阿誰。師云。腦後著眼。
進云。隻眼空天地。雙眉亙古今。師云。即今彌勒在甚
麼處。進云。且放過一著。師打云。我卻放不過。進云。不
跨揚州鶴。尤難驗作家。師云。猶嫌少在。乃云。毘盧師。
法身主。不在西天在東土。紅塵鬧市全彰本地風光。
酒肆茶坊大展先天心祖。頭頭為妙悟之門。處處乃
還源之路。更說甚截海岳機。蓋色騎聲。定乾坤句。超
今越古。大可笑者是黃面老特地誇張。碧眼胡徒成
露布。怎似我輩無事僧。一枕南窗方睡起。相與鋤月
耕雲去。雖然。忽有箇漢出來道。長老莫說無事禪。畢
竟如何是毘盧師。法身主。良久。顧左右云。年深月久
渾忘卻。莫怪山僧多莽鹵。

法海凝如院主領眾護法請上堂。法海汪洋。道山崇
峻。堪笑時人盡作境話會。那知實際居於目前。翻成
名相去也。故古德云。色見聲求是妄。承言滯句是誑。
要得不誑不妄。苟非頂門具眼。肘後懸符底漢。那能
碎羅籠。破窠臼。於一毫頭上識得根源去。所以云。百
千法門同歸方寸。河沙妙德總在心源。只貴箇同德
同心。同聲同氣底一肩擔荷。相與建法幢。立宗旨。不
為難事。即今還有如是人麼。良久云。但辦肯心。必不
相賺。

藏經院澄和尚領眾檀越請上堂。問。承古有言。此時
若不究根源。直待當來問彌勒。且道如何是根源。師
云。閒家具。進云。請和尚直截道一句。師云。更要第二
杓惡水那。進云。謝師指示。師云。七棒對十三。乃云。振
祖風。弘祖道。分付禪流莫草草。直饒你一句當天。如
日之杲。一句匝地。如風之掃。正眼觀來。大似井蛙醯
雞。所見還小。若是箇出格道流。手鑠黃河乾。腳踢須
彌倒。把一大藏經作一牧馬。與他八大龍王誇珍鬥
寶。更說甚如來禪玄之又玄。祖師禪玅之又玅。都盧
掃向糞堆頭。大丈夫兒事始了。阿呵呵。好不好。相逢
謾道知音少。便下座。

平山和尚領本郡眾護法請上堂。問。五葉一花。根源
一脈。列派分枝即且置。如何是正中偏。師云。夜蟾當
午現。進云。如何是偏中正。師云。白月不孤圓。進云。如
何是正中來。師豎拂子云。不出者裏。進云。如何是兼
中至。師云。當堂猶不貴。進云。如何是兼中到。師云。室
內豈人知。進云。君臣五位蒙師指。四眾雲臻事若何。
師云。歡聲震地。進云。龍得水時添意氣。虎逢山勢轉
威獰。師云。在檀信分上又作麼生。進云。多處添些子。
師便棒云。灼然。問。古人云。道得也叉下死。道不得也
叉下死。和尚還有這手段麼。師云。死活不知。僧擬議。
師便打。乃拈拄杖卓一下云。此是曹溪一滴。雖枝分
派列。苟達其源。不惟澗溪共本。抑且江漢同宗。所以
恫濟二水。法流浩瀚。遍湧神州。俱從者裏流出。猗歟
盛哉。真不可思議也。天寧與平山和尚親承派下。今
日蒙修共本之好。遠勞法馭。過我荒山。炊香飯以飽
禪流。請法要而續慧命。如此道誼。足堪千古。昔天童
宏智和尚與徑山妙喜老人法誼之交。真成莫逆。今
日平山天寧亦繼其芳躅。諸仁者且道。恁麼相見。與
古人相去多少。良久云。自有明眼作證。

泰興慶雲澄老和尚領季護法請上堂。盡不可說。不
可說華藏世界是箇大光明藏。無論若聖若凡。若緇
若素。若天仙。若人畜。若草芥。乃至飛潛動植等。無一
不向者裏安身。無一不向者裏立命。不以目睹。自然
洞見十方。不以耳聞。分明聽週沙界。所以云圓明了
知。不由心念。繁興大用。舉必全真。以此植福。福如川
至。以此植慧。慧若山增。以此酬願。無願不酬。以此報
恩。無恩不報。頭頭攝入。法法融通。交光相羅。如寶絲
網。且道所欲從心一句作麼生道。揮拂子云。欲知果
感輪王位。須信因從佛種來。

掘港場慈月上座領眾善信請上堂。問。不唯樓閣凌
霄漢。大樹於今巳接天。不審窺著根株者幾人。師云。
東西十萬。南北八千。僧顧左右云。不因今日節。餘日
定難逢。師云。逢底事作麼生。進云。相續者大難。大難。
師便打云。甚麼所在。說難說易。進云。某甲禮拜有分。
師又打。問。龍象霧湧。士庶雲臻。未審和尚作麼生指
示。師云。在天成象。在地成形。進云。莫便是為人處麼。
師云。你作麼生領會。僧便喝。師便打。乃云。秋樹凋。秋
葉落。體露金風。言端語確。雲門一句。似火傳薪。天寧
一句。如水赴壑。有眼者知。有耳者覺。若要返本還源。
乃豎拂子云。到底不離者一著。

拂塵尼上座領鄭護法等請上堂。問。承和尚有言。若
要返本還源。到底不離者一著。如何是者一著。師豎
拂子云。看。看。進云。秪如返本還源又是甚麼人。師云。
斫額望上座。進云。可謂海上宗風惟此勝。天山一脈
永流通。師云。不消得。問。世尊出世為一大事因緣。和
尚陞座說何法要。師云。同古同今。進云。恁麼則秋清
紅日朗。天靜碧雲輕。師云。猶有者箇在。進云。意氣不
從天地得。英雄豈藉四時催。師云。念言語漢。乃云。一
葉落。天地秋。一花開。世界起。百千諸佛向者裏轉根
本法輪。百千祖師向者裏現色身三昧。如是則山河
大地是佛。草芥人畜是佛。鱗甲羽毛是佛。蠢動含靈
是佛。既一切是佛。覓菩薩見。緣覺見。聲聞見尚不可
得。更說甚麼我相。人相。眾生相。壽者相來。所以道。一
處真。處處真。塵塵盡是本來人。真實說時聲不現。正
體堂堂沒卻身。諸仁者。既云真實說。因甚又道箇聲
不現。既云正體堂堂。因甚又道箇沒卻身。苟能相委。
管保脫卻鶻臭布衫。卸卻炙脂帽子。雖然。且畢竟如
何是本來人呢。良久云。道箇師姑原是女人做。正眼
看來還有過。佛見法見兩不生。大座當軒方許坐。下
座。

修已侍者領江寧通颺宮居士為誕日兼祈嗣。請上
堂。問。樂善好施者總屬廚庫中物。遂畫圓相。以手作
擎勢云。某甲另呈一種。請受。請受。師云。掉向墻南。進
云。豈不孤負學人。師云。你道天寧意在甚麼處。進云。
人天之師。猶有者箇在。師便打。乃云。佛殿裏燒香。山
門頭合掌。是則是夥信心男子。然未免受人處分。若
是箇前無威音。後無樓至底。窮天地。亙古今。於一毫
端現寶王剎。坐微塵裏轉大法輪。任是天中之天。聖
中之聖。尚窺他頭腦不著。更說甚諸餘。所以道一念
普觀無量劫。無去無來亦無住。如是了知三世事。超
諸方便成十方。諸仁者。你看我佛如此告報。大似揭
杲日於中天。凡有目者無不仰其威光。正當今日。增
百福。益千齡則固是也。且道誕明珠于寶掌。孕美玉
於藍田。又是甚麼人分上事。良久云。不可埋沒他今
朝請法檀越。

本郡敬之王居士請上堂。問。七堂梵貝。一樹龍華。無
限人盡作境話會。得麼。師云。枝枝撐著月。進云。此猶
是色見聲求邊事。師云。是上座見解。進云。某甲敢當
此識。師打云。亂統作麼。乃豎拂子云。一塵含大地山
河。說到不如行到。一草現瓊樓玉殿。眼親何若手親。
你有如是作略。與你如是作略。你無這般機關。奪你
這般機關。白拈賊偏出自臨濟廝兒。黑撈波未許他
巖頭老漢。若論此事。如干將莫邪難與爭鋒。休說彼
機似拍板門槌。易為酬唱。果是箇乘風破敵底手段。
方可用衝關奪角底機謀。一彈指掉轉乾坤。一呵氣
瀰漫宇宙。更說甚法華鋒前陣。涅槃句後收。雖然。自
從受得靈山記。常請如來轉法輪。又是甚麼人。良久
云。洎合忘卻。

泰興諸山尊宿同蔣君錫眾檀越請上堂。問。蛟龍未
得水時如何。師云。牙爪潛藏。進云。巳得水時如何。師
云。掀天揭地。進云。此中玄玅意。不許別人知。師云。上
座知也。試道看。進云。誰家無白月清風。師云。未在。進
云。不得壓良為賤。師休去。蔣居士問。龍華三會七處。
宣揚東土西天。是同是別。師云。也要居士證明。進云。
一花一世界。一葉一如來。師云。是你不妨會得好。進
云。好手之中逞好手。紅心心裏中紅心。師云。且道室
中容八萬四千師子座。是神通。是法爾。進云。雲從天
外繞。花向葉邊生。師云。作家居士。天然有在。進云。即
今會取龍華意。箇箇當來笑破顏。師云。直須珍重。乃
云。風和日皎。雲淨天空。祖師心印。八面玲瓏。雖則是
吾宗法要。然未免遭人檢點。豈不聞黃閣簾垂。紫羅
帳合。體極尊貴。未盡今時。更說甚心印。說甚玲瓏。故
新豐老子有云。峰巒秀異。鶴不停機。靈木迢然。鳳無
依倚。人若相委。天下衲僧始得無過。其或不然。遂喝
一喝云。莫守寒巖異草青。坐著白雲宗不妙。(君錫法嗣洞上)。

語松大師領春明聶居士請上堂。問。陽春將至。枯木
花開。內院真機。請師指示。師云。乞我一文錢。進云。老
老大大猶向別人討。師云。長汀子笑你。僧便喝。師云。
又討棒喫。進云。某甲禮拜。師便打。問。如何啐啄同時
句。師云。沒者閒工夫。進云。作家不啐啄。啐啄同時失。
又作麼生。師云。非公境界。僧便喝。師打云。亂統作麼。
進云。座中猶有江南客。何必樽前唱鷓鴣。拂袖歸眾。
師云。巳遲八刻。乃云。朝看法華。暮閱般若。太區區生。
若是箇婢視聲聞。奴呼菩薩底。他又誰管你天。誰管
你地。誰管你興。誰管你廢。把箇蓆向日中攤。一味憨
然工打睡。雖然。忽有箇漢出來問。如何睡中主。又作
麼生秪對。揮拂子云。但將飯向無心碗。自有人提折
腳鐺。

放生會。野蓉上座領眾檀越請上堂。達磨不來東土。
禪河浪靜。三藏一往西天。定水波生。天寧初不瞞昧
人。你有一丈。還你十尺。據實而論。西天鬍子沒髭鬚。
東土矮子有長處。說箇即心是佛。佛不遠人。無心是
道。道豈物外。正舉話間。忽遇箇救命王菩薩攔路腰
截道。阿刺刺。大小天寧原來是箇葛藤社家。這是甚
麼所在。說心說道。天寧卻有箇推托處。不見道。先以
欲鉤牽。後令入佛智。

古鼎知藏領汪廣涵阮子燦二居士請上堂。問。當來
慈氏三會。說法度人萬億。即今天寧七處弘開。度人
多少。師云。不記其數。進云。天上人間俱有賴。叢林草
木盡霑恩。師云。不勞讚嘆。進云。燈籠拍手笑。露柱暗
點頭。師云。且道為箇什麼。進云。兩輪日月光寰宇。大
地山河一斬新。師云。念話社家。汪居士問。諦觀法王
法。法王法如是。如何是第一義。師云。天上天下。惟我
獨尊。士禮拜。師云。何不進語。進云。覿面是誰。師云。猶
在這裏作窠臼。問。古人云。一字搜空萬劫心。未審是
那一字。師云。適來猶記得。進云。大好一字。師云。且道
是那一字。僧以手畫○相云。總出者裡不得。師云。且
過一邊。問。霜露不凋棲鶴樹。煙波徒羨打魚船。此境
作麼生奪。師云。楊一清笑你。進云。不是和尚。大難分
疏。師云。汝是潤州人那。進云。某甲實從那邊來。師云。
情知你熟處難忘。僧擲坐具云。從今拋向䢴江裏。下
載清風付作家。師云。又與麼去也。乃云。靈山會上。少
室峰前。中有一句子。為吾家宗祖所秘。爾諸人齒牙
間若犯他一絲毫許。則同出佛身血。何以故。不見盤
山寶積和尚有云。可中學道。似地擎山。不知山之孤
峻。如石含玉。那識玉之無瑕。而今兄弟們都是以一
知半解而為極則。那知見解為礙而不自在麼。試看
昔日睦州和尚示眾云。諸人未得箇入頭處。須得箇
入頭處。若巳得箇入頭處。以後不得孤負老僧。後來
木菴和尚拈云。大小睦州面皮厚多少。木菴則不然。
若未得箇入頭處。須得箇入頭處。若巳得箇入頭處。
直須颺卻入頭始得。諸仁者。以入頭處為人。故睦州
遭他木菴檢點。以颺卻入頭處為人。木菴還免得天
寧披判也無。或有箇漢出來問。既無入頭處。又批判
箇甚麼。良久云。白雲盡處是青山。行人更在青山外。
華嚴社本生闍黎領眾檀越請上堂。問。德山入門便
棒。未免起模畫樣。臨濟入門便喝。猶屬捏目生花。除
此二途。未審和尚將何接人。師便打。進云。是則是。或
有人問天寧意旨。教學人作麼舉揚。師又打云。猶不
識休咎。進云。不因漁父。怎識桃源。師云。且喜春夢醒。
問。華嚴偈云。令心所向皆無礙。現前諸上善人願生
西方。且道軟水洋作麼生過。師云。快便難逢。進云。是
則是。太險生。師云。知恩者少。進云。不可喚此處不是
西方。師云。既是。又要過軟水洋作麼。進云。幸有和尚
作證。師便打。乃云。盡十方界是箇浮幢王剎。還有向
這裏發心住者麼。住則在天同天。在人同人。在佛同
佛。在菩薩同菩薩。在緣覺同緣覺。在聲聞同聲聞。既
一切皆同。正古人所謂無量為一。一為無量。從此而
進。雖歷信住行向而及地。地然皆不離此發心住而
為根本。說箇圓融也無妨行布。行布也不礙圓融。根
根爾。塵塵爾。剎剎爾。念念爾。檢點將來。猶是根塵邊
事。直須掀翻華嚴。捉敗遮那。雲門扇子𨁝跳上三十
三天。觸著帝釋鼻孔。東海鯉魚打一棒。雨似盆傾。於
天寧門下始較些子。雖然。且道恁麼提唱。是諸佛真
機。是祖師要旨。良久云。一任鑽龜打瓦。

城東南溟上座領眾信請上堂。問。霜露既降。何期十
月回春。木葉盡凋。喜見嶺梅舒萼。請和尚道箇恰好
句。師云。體露金風。進云。神通耶。法爾耶。師云。總不在
這裏。進云。更有何人知此心。便歸眾。師云。且喜汝知。
乃云。古者道。震法雷。擊法鼓。布慈雲兮灑甘露。昨日
慈雲巳布。甘露巳灑。今朝特地重震法雷。重擊法鼓。
且道為箇甚麼。爾諸仁灶門大副。耳朵豎起。要聽山
僧揚今播古。說青道黃。方謂之提唱宗乘。我道斯人
未具眼在。老實說向你。盡大地是箇無盡藏。目前風
動雲起。鳥啼花落。那一物不是祖機。水流山峙。日照
天臨。那一事不是佛意。必待曲彔床上老榾檛叨叨
怛怛。卻成缽盂添柄去也。且如何是現成一句。良久
云。晨朝有粥。晌午有飯。

拈花靈璽和尚五十生辰請上堂。問。龍華勝境即不
問。慶祝一句事如何。師云。崗陵可喻。劫石難窮。進云。
秪如威音那畔。還加慶祝也無。師云。多多益善。進云。
頭頭顯露。法法全彰。師云。長連床上底切忌將來。進
云。常言總道休官好。林下何曾見一人。師云。沒交涉。
問。末山一脈。續至拈花。的的相承一句請師酬唱。師
云。大喻三千。小喻八百。進云。祝融峰頂雙松操。䢴水
磯頭一釣垂。師云。上座不妨伶俐。問。昔日天親問無
著曰。彌勒內宮所說何法。無著曰。秪說者箇法。且道
如何是者箇法。師云。不見道梵音清雅。令人樂聞。進
云。今日拈花或問天寧。龍華會中所說何法。又且如
何秪對。師云。好本多同。進云。今昔固無異。知音復是
誰。師云。不可埋沒他兩堂龍象。進云。拈提向上。固然
二俱。作家慶祝瑤篇還許學人賡和也未。師云。你試
杜撰看。進云。一株大樹根盤固。枝榦敷榮不記秋。師
云。秪道得一半。進云。有餘不盡之辭。權收歸壽量品。
師哂之。問。真淨界中纔一念。閻浮早巳萬千春。如何
是真淨界中之一念。師豎起拄杖。進云。與麼則南山
松柏添青翠。師云。莫將境對人。進云。一毫頭上三千
界。萬里歌謠樂太平。師云。珍重將去。乃豎起拂子云。
看。看。秪這箇無聖凡名。非男女相。人若相委。妙總真
風不離當處。末山宗範豈外目前。如是則過去威音
歷千劫而不古。未來樓至蔭百福以長今。何待雞足
山前親蒙授受。龍華會裏入室參承。方謂之燈傳無
盡。算衍恒沙。所以道心源一統。綿亙十方。無分淨穢。
頭頭是仁壽之鄉。那論嶮夷。處處乃安樂之境。只貴
承當於文彩未生前。自然脫略於聲色既形後。且超
宗越格一句又作麼生道。復揮拂子云。燈傳大樹知
無既。長與人間作導師。

北來福隆兩和尚領七會眾居士請上堂。問。如何是
啐啄同時眼。師云。我識得你也。進云。如何是啐啄同
時用。師云。念你年老。且放過一頓。進云。某甲即不然。
自從打破漆桶後。碎啄同時眼裏砂。師云。杜撰不少。
進云。重破月來花弄影。浪隨波轉水無痕。師云。轉見
沒交涉。乃云。聞聲悟道。見色明心。目前端的孰知音。
若謂明之者如秋潭月影。悟之者似靜夜鐘聲。都盧
總屬透金塵。直須摟翻窟穴。擊碎家珍。管保伊聲和
響順。道泰時平。南無觀世音將錢特地買胡餅。人多
謂之怪力亂神。雲門老子婆心切。殷勤導汝過關津。
且道過後如何。良久云。回頭失卻來時路。咫尺歸家
罷問程。

廣濟和尚率淨聞輝明二上座暨眾信請上堂。問。朔
風凜凜。黃葉飄飄。其中意旨。請師速道。師云。上座莫
眼花。僧喝。師云。無人奪你茶鹽袋。亂叫喚作麼。僧又
喝。師便打。乃云。空劫以前有一句子。明如杲日。寬若
太虛。任是八臂那吒撲不破。爾諸人擬向理路上尋
他。機智裏測他。握節當胸。實為沉屈。試看達磨老子
泛鯨濤。涉重溟。纔踏梁土。便把隻蓬蒿箭子將我赤
縣神洲草芥人畜。動植飛潛。鼻孔一時穿卻。人多謂
之傳佛心宗。若據天寧正眼看來。實情好與三十拄
杖。有人相委於此。勵志扶宗。報佛恩德。不為分外。其
或未然。莫道天台路嶮巇。羊腸更在青霄外。

本城阜生潘護法五十生辰請上堂。問。須彌為槌。虛
空為鼓。曼殊擊時。鶖子起舞。請和尚唱曲囉囉哩。以
祝維摩居士。師云。你還知音麼。進云。大好一曲。普請
大眾出來唱和。師云。且道是五音。是六律。僧便喝。師
便打。乃豎起拂子。驀喚云。主人公。你姓甚麼。自荅云。
不得姓。又喚云。名甚麼。自荅云。不得名。既不得名。又
不得姓。則當人綿密真體亙古今而不變。任伊將竹
杖量丈六了又丈六。量到非非想天也窮他數量不
出。何況以一花一香。一燈一果而稱祝之。所以雜花
云。剎塵心念可數知。大海中水可飲盡。虛空可量風
可繫。無能盡說佛功德。佛功德既不可盡說。則壽量
亦不可盡說。壽量既不可盡說。則百福千光亦不可
盡說。百福千光既不可盡說。則智慧德相亦不可盡
說。智慧德相既不可盡說。則巍巍乎惟天為大。蕩蕩
乎名無能名。且道是甚麼人堪承此位。復豎拂子云。
非乃公則孰能當之。

安阜洲敬吾盛居士同眾信請上堂。用不及處施一
機。黃面老子罔措。智不到處用一著。碧眼胡兒罔窺。
關西子。沒頭腦。向北人。無面目。有時東勝神洲走馬。
西牛賀洲著撲。有時南贍部洲打鼓。北俱盧洲上堂。
梵語唐言。打成一片。村歌社舞。擾作一團。一句句切
要。一機機著實。更說甚鴉鳴鴉鴉。鵲鳴鵲鵲。婆餅鳴
婆餅。姑惡鳴姑惡。而不宣明第一義諦。且道是甚麼
人方具如是用。乃大喝一喝云。那箇男兒不丈夫。

泰興蔣敬華居士六十生辰請上堂。乃揮拂子云。山
僧今日掃除枝葉。直露本根去也。然本根既露。非人
間歲月可移。豈天上風霜能老。所以適來慶。而今又
慶。是名重慶。適來祝。而今又祝。是名重祝。重祝之壽。
壽逾須彌。重慶之福。福如滄海。驀豎拂子云。苟非踏
著這裏。則福無根而壽無本焉。稱得箇過量大人。試
看諸人從朝至暮。出作入息。那一刻離得這裏。既離
不得則可謂福有根而壽有本也。且向後如何受用。
良久云。眼前劫石難窮歲。秪見天衣獘六銖。(是日潘蔣二君
同請上堂)。

本郡李許二護法仝請上堂。問。人天總集光明殿。未
審金襴付阿誰。師云。有力者一肩擔荷。進云。威音王
巳前成佛竟。又擔荷箇甚麼。師云。又與麼去也。進云。
雖然如是。不妨錦上鋪花。師打云。果然。進云。可謂言
中有響。句內藏機。師云。不得胡亂測度。問。吹毛在握。
雖無犯手傷鋒。提唱宗乘。如何得不涉唇吻。師云。天
寧有口。只堪挂壁。進云。若非和尚。洎合打破蔡州。師
云。豈有與麼事。進云。兩行大眾瞞得阿誰。師便打。進
云。不假風雷自有奇。何須更展韶陽令。師云。不較多
也。乃云。天高無極。產物者必高。地厚無垠。生材者亦
厚。所以瓊宮瑤殿向這裏建立。蘭叢玉樹向這裏滋
培。若是箇一舉便知底。方知此人出眾人之上。故曰
無上。此物越眾物之量。故曰無量。無量為天中之天。
無上為聖中之聖。天寧少精進。多懈怠。一往不知奉
重。以致板齒生白醭。古殿長青苔。今朝遇大檀越到
山。揮金辦供。饗我緇流。更請法要。光我法社。且作麼
生道一句。以為他日之記。良久云。多知不負靈山囑。
持杵擎山願力深。

黃橋悅可湛空法慧古嵩四上座同陳河宇居士請
上堂。問。一千七百則葛藤。被某甲將利刀截斷時若
何。師云。未許好手。僧禮拜。師云。末後不來。猶虧一半。
舉昔日天親菩薩從彌勒內宮而下。無著菩薩問曰。
人間四百年。彼天為一晝夜。彌勒于一時中成就五
百億天子證無生法忍。未審說箇甚麼法。天親曰。秪
說這箇法。秪是梵音清雅。令人樂聞。諸仁者。天親無
著一期問答。可謂難兄難弟。但不合以合頭語唐塞
方。令千古之下遭人檢點。今日天寧則不然。或
有人問曰。人間四百年。彼天為一晝夜。彌勒于一時
中成就五百億天子證無生法忍。未審說箇甚麼法。
但喚云。上座。他若應諾。只向道。今日堂中特謝供養。
樊汊法朗大用二上座同眾信請上堂。百不思時喚
作正句。諸人若向這裏住黑牛。眠止水。更曰居頂。曰
歷歷。曰惺惺。曰佛未生時。曰與麼時。何異將死雀就
地彈。直饒道箇將與麼時。等破一切是非。雖則身手
有力。只恐便恁麼流布將去。曹溪路上未免水漉漉
地。驀以拂子畫一畫云。劃斷古人多年葛藤。可中有
箇獨脫無依底漢子。闡大機。發大用。天寧便熱炙盞
子遞茶他喫。且道是賞伊罰伊。良久云。參。

安東月菴子貞法蔭三菴主請上堂。問。如何是和尚
家風。師揮拂子云。會麼。進云。忽遇客來。將何秪待。師
拈拂子云。莫怪麤疏。進云。在現前大眾分上又作麼
生。師便打。進云。共穿無底缽。同餐不濕羹。師云。略知
滋味。乃云。諸佛未生前。誰家灶裏火無煙。識得煙不
離火。憑此續焰傳燈。千當萬妥。更說甚五葉一花。收
因結果。便恁麼去。千祥並集于君。萬物皆備于我。行
無怨惡。言無口過。因甚紫胡要打劉鐵磨。良久。揮拂
子云。阿呵呵。好大哥。如此知音。能有幾箇。

安東悉容上座領天如張居士請上堂。問。風高月冷
正天寒。擁毳蒲團心未安。就裏喜無塵一點。是何人
到此中看。師云。切忌在鬼窟裏作活計。進云。妙高峰
頂琉璃殿。內有空王好坐參。師云。你道天寧話頭落
在甚麼處。進云。恁麼則現前大樹增光彩。喜見高枝
棲鳳雛。師云。笑殺雲居土地。乃云。牛欄馬廄。圓覺伽
藍。癩狗泥豬。十方三世。天寧從不昧人之善。你有半
斤還你八兩。你有一丈還你十尺。擔板漢穩坐家堂。
破落戶清貧快樂。須知海岳歸明主。未信乾坤陷吉
人。縱他白拈賊手段高強。蓋鼠偷狗竊。不足憂也。且
道天寧茶碗裏有上座。上座茶碗裏有天寧。又發明
甚麼邊事。乃揮拂子云。總不出靈山骨裏印。

高郵悅賢恒修天瑞文機四上座領黎憶元欒榮還
二居士請上堂。僧堂裏白槌原無對待。禪床上舉話
太費週遮。說箇擊石火。閃電光。尚屬業識茫茫。自餘
是甚麼會。也無些小伎倆。烏足為衲僧能事。不見溈
山問仰山云。寂子速道。莫入陰界。仰云。慧寂信位也
不立。溈云。你信了不立。不信不立。仰云。秪是慧寂。更
信阿誰。溈云。若恁麼秪是箇定性聲聞。仰云。慧寂佛
也不立。乃云。溈仰父子一期酬唱。大似空中舞太阿
相似。不見痕跡。苟非親入閫奧者。焉能窺他頭底。今
日天寧打開門戶。直示家風。且道一肩擔荷是甚麼
人。驀豎拂子云。面目現在。

本府堯臣舒護法率令嗣周士請上堂。問。千年祖席。
今日重新。正令全提。如何話會。師云。上座喫棒有分。
進云。拈槌豎拂。物外提撕。緊密一句。如何指示。師云。
山僧耳背。高聲問將來。進云。和尚切莫裝聾作啞。師
便打。問。掬沙供佛。果感輪王。今日舒檀越設齋。果感
何位。師云。非公境界。進云。人歸大國方知貴。水到瀟
湘一樣清。師云。親切無過此也。乃云。此華藏世界第
十三重。其地堅固。金剛所成。黃金為墻垣。白銀為階
砌。珊瑚為臺榭。瑪瑙為橋梁。林木池沼。皆演法音。交
光相羅。如寶絲網。諸兄弟。且道此殊勝莊嚴是甚麼
人居住。是甚麼人受用。若也知得。鋪地金花不離腳
下。承天玉蕊只在目前。說箇大福德人修。大福德人
受。大似拗直作曲了也。何以故。蓋當人自有具足智
慧。具足德相。具足神通。具足富饒。驀豎拂子云。諸人
若向這裏逴得便行。把得便用。管保與他同一居住。
同一受用。即今要睹其儀範麼。良久云。且待須臾。自
當證知。

如皋大覺靈燦上座領楊太君令嗣爾長請上堂。問。
道場圓滿即且置。歸源一句請師宣。師云。腳踏實地。
進云。可謂人人腳跟點地。箇箇鼻孔遼天去也。師云。
一句合頭語。萬劫繫驢橛。僧便喝。師云。屈著上座甚
麼處。進云。不入虎穴。焉得虎子。師云。七棒對十三。乃
云。夜來跋尊者放身大睡。睡到無夢無想。無見無聞。
盡乾坤都成箇安樂之鄉。及至日午打三更時方醒
寤起來。乃打箇呵欠曰。我又誰管你天。誰管你地。一
味南窗工打睡。恰遇箇從大覺場來底。謂曰。田地穩
密。不無尊者。若是游戲神通。須還某甲始得。天寧拄
杖子向前云。二公所論各順正理。然未免徐六擔板。
只見一邊。尋常向師僧道箇智有窮幽之鑑而無知。
神有應會之用而無慮。尚屬教乘。何況祖師門下迅
速鋒鋩。猶是鈍漢。萬里無雲。青天猶在。更論穩密田
地。游戲神通。豈不節目上更添節目。且作麼生是無
有量過一切量底一句。卓拄杖一下云。出頭天外看。
誰是我般人。

本郡黃護法請上堂。問。如何是出格之句。師云。放上
座出一頭。進云。八角磨盤空裏走。師云。你擬取山僧
口裏語那。進云。閃電之機。徒勞把捉。師云。這是甚麼
所在。進云。天寒風勁。伏惟和尚珍重。師云。要且沒了
期。驀喝一喝云。若向這裏入底。說甚玉蘊荊山貴就
使。拳倒須彌。踢翻滄海。尚未稱衲僧手腳。據實而論。
若向那邊透過。卻來這邊行履。直下轉自已歸山河
大地去。只見波濤湧。不見海龍宮。幾多鈍置阿師討
他鼻孔不著。未免望巖而退耳。天寧今日為你通箇
入理之門。且如何是脫體無依一句。良久云。釋迦老
子是甚麼碗脫丘。

真一堂諸公至海安勝玉上座領田劉二護法請上
堂。今日三教聖人都向龍華會裏大逞神通去也。雖
妙用無邊。然皆不離此一為根本。故儒者曰。吾道一
以貫之。道者曰。聖人抱一以為天下式。釋者曰。唯此
一事。實彌勒菩薩在定中聞得。乃云。三公所論。可謂
殊途同歸一致也。秪如一字未著。畫之先名箇甚麼。
若向這裏見得。庶幾不被道冠儒履釋袈裟所惑。三
公聞之。各俯首歸本位去也。現前一眾。還有道得一
句。為他圓話者麼。良久無人對。師云。土曠人稀。相逢
者少。便下座。

開爐日。座元文鑑和尚請上堂。問。十方同聚會。箇箇
學無為。此是選佛場。心空及第歸。如何是選佛場。師
云。東邊擠擠。西邊挨挨。進云。如何是心空及第歸。師
云。不是上座境界。進云。雪後始知松柏操。事難方見
丈夫心。師云。謾誇好手。進云。大眾證明。師云。著甚死
急。僧一喝。師便打。問。當陽的旨。今古罕通。掣電光中。
請垂方便。師云。燒香著。進云。恁麼則撥開雲霧見青
天也。師云。許你做得山僧侍者。進云。若將此事為奇
特。孤負當年佛祖心。師云。灼然。灼然。問。請師拈出大
光明藏。師云。沒者閑家具。進云。現前大眾以何煆煉。
師云。要棒喫那。進云。為甚麼嘉州牛喫禾。益州馬腹
脹。師云。一人傳虛。萬人傳實。進云。恁麼則天下覓醫
人。灸豬左膊上。師云。轉見未在。僧一喝。師便打。乃云。
拈花座畔笑盈盈地。斷臂巖前血滴滴地。看他一箇
喜。一箇悲。致令曹溪路上滾滾無碑記。克由叵耐。若
教山僧令行。西天四七。東土二三。並須喫棒。今日天
寧聖制初開。若必用瞑眩之藥。爾諸人自然不堪。不
若打掃古寺閒房。開煖爐度歲。記得虎丘隆祖有云。
第一著是真參。第二著是妙悟。第三著任你多知多
解。不若無求最第一也。這三貼平胃散。諸人服之。管
保一箇箇自成自立去。天寧縱有妙密鉗鎚。廣大爐
韝。亦無施設處。何故呢。不見道。彼自無瘡。勿傷之也。
便下座。

龍華會道場圓滿日。上堂。兼謝天靈二位和尚。問。五
旬佛事。今日周隆。行滿功圓一句。請師速道。師云。諸
佛生歡喜。進云。虎頭虎尾。幸有和尚全收。理事混融。
更乞聊通一線。師云。要上座出一隻手。進云。人天億
萬霑恩澤。一曲陽春和者多。師云。珍重流通。問。高揖
釋迦。不拜彌勒。且道是甚麼人。師云。出格衲僧。進云。
忽遇箇掀倒禪床。喝散大眾。又作麼生。師云。試下手
看。僧便作掀禪床勢。師云。獅子咬人。韓盧逐塊。進云。
放者老漢出一頭地。師云。賊過後張弓。乃云。眼見龍
樹花開。忽焉龍樹結果。今朝果滿。菩提圓也。釋迦彌
勒。穩坐家堂。文殊普賢。揚聲高叫道。善哉。天寧寺裏。
佛事場中。有三件吉慶事。一者天日晴明。二者人緣
輻輳。三者大眾和合。說是語巳。釋迦文佛默然許可。
彌勒大士呵呵大笑云。二菩薩言則固是也。且道這
三件吉慶事畢竟因誰致得。若也明得。方知當人塵
剎深心。如其不然。不妨聊與通箇消息。乃揮拂子云。
當天一鏡明如日。萬古靈文玉璽中。久立眾慈。伏惟
體悉。

說戒日。興教石靈和尚率眾檀越請上堂。西堂問。古
有尊者。袈裟著身。鬚髮自落。未審是神通妙用。法爾
如然。師云。坐斷兩頭看。進云。一句了然超百億。堂前
何用演三車。師云。須是西堂始得。進云。恁麼答話。秪
有寒灰發燄。且無石筍抽條。師云。原來不領話。進云。
明知老漢慣用此機。師云。卻被你勘破。堂一喝。師便
打。乃云。禪禪達磨。來自普通年。戒戒波離。親續瞿曇
派。二老漢今日同到天寧。各逞本事去也。諸人要識
達磨禪麼。銀亮竹篦。喚著則觸。不喚則背。以拂子向
左指云。過者邊著。要識波離戒麼。墨黑袈裟。放之則
顯。收之則藏。以拂子向右指云。過者邊著。驀遇箇副
貳傳化底。攙前長揖曰。傳持禪道。不無迦葉師兄。主
張戒律。自有波離尊者。興嚴教法。須是阿難阿弟始
得。說是語巳。各各如鼎。三足而立。天寧拄杖子向前
致問曰。教外別傳是禪否。迦葉師兄云。是一大藏經。
是教否。阿難阿弟云。是五篇七聚。是戒否。波離尊者
云。是。拄杖子復呵呵大笑曰。三公如此提唱。釋迦一
宗掃土而盡。豈不聞明眼人。沒窠臼。若是箇無欲無
依底直下拗折竹篦。卷起袈裟。焚卻本子。方始安樂
得人。爾現前諸人要識天寧拄杖子麼。驀卓三下云。
掀翻海岳求知巳。撥亂乾坤見太平。下座。

早參。彌勒真彌勒。分身千百億。時時示時人。時人自
不識。忽然識。遂攛下竹篦云。原來秪是這箇賊。

雨山和尚語錄卷第八
嗣法門人　　記

* 住維揚天寧禪寺語

解制日。付法上堂。問。聖制告圓。放行一句作麼生道。
師云。截斷腳跟。進云。萬里無寸草。還許學人措足也
無。師云。天寧一向有公據。進云。若不上來。焉知端的。
師云。且莫草草。問。佛祖說不盡底請師拈出。師云。一
麟足矣。進云。龍生金鳳子。沖破碧琉璃。且道是祥耶。
是瑞耶。師云。公案現在。進云。好音在耳人皆聳。一句
當陽萬象輝。師云。好為流通。進云。堂堂大用頻拈出。
爭怪兒孫越格行。師云。者一句在上座分上。在山僧
分上。僧作女人拜云。伏惟和尚珍重。師云。見怪不怪。
問。大悲千手眼。那箇是正眼。師揮拂子云。看。看。進云。
多子塔前則且置。五老峰頭事若何。師云。與你猶隔
津在。進云。龍得水時添意氣。虎逢山勢長威獰。師云。
切忌亂走。問。佛佛授受。祖祖相傳。請問和尚。傳箇甚
麼。師云。近前來向你道。進云。恁麼則師子窟中無異
獸。師云。你做得山僧侍者。乃云。祖師心印。狀似鐵牛
之機。去即印住。住即印破。風穴老人權衡臨濟宗綱。
美則美矣。只是太費週遮。天寧出雲門腳下。只用箇
鐵鶻機。去底與一拶。住底亦與一拶。稍知痛癢。便明
窗下安排。若是三拶兩拶不回頭。謹奉一緉草鞋。一
任州縣踏白。所以從上來事殊非草草。若要入室稱
真。須是心髓相符始得。試看靈山會上。迦葉一笑投
機。少室峰前。神光三拜得旨。古人既有如此榜樣。諸
人焉得不努力參承。且的的相傳一句又作麼生道。
眾皆默然。師云。真獅子兒。善獅子吼。

晚參。日可冷。月可熱。眾魔不能壞真說。諸人要知真
說麼。拈椎豎拂不是真說。擎叉擊地不是真說。轉語
機鋒不是真說。滾毬打鼓不是真說。且畢竟如何是
真說聻。良久云。莫道無語。其聲如雷。

泰州恒甫易居士率令嗣元佐請上堂。問。一句當天。
八萬四千生死門永絕。且道如何是當天一句。師云。
語在言前。進云。恁麼則一條拄杖兩人扶。師云。你出
手看。進云。可謂學人添得十分光彩。師云。且緩緩。乃
云。三月春將半。韶華滿帝州。天寧寺前四五百條花
柳巷。瓊花觀外二三千座管絃樓。參玄上士。行腳高
流。何必朝遊檀特。暮宿羅浮。即今滿眼滿耳煙花爛
熳。遍塵遍剎風雨颼飀。都是如來藏裏收。便恁麼去。
一聞不再聞。觀音披衣得座。一見不再見。曼殊高枕
無憂。更說甚將錢買餬餅。放下手卻是饅頭。都落儂
家第二籌。且道如何是第一籌聻。揮拂子云。玉樹槎
牙天賜種。生來全不計春秋。便下座。

晚參。釋迦不出世。達磨不西來。實情好箇太平時節。
風以時。雨以時。種麻得麻。種荳得荳。設若須彌山跳
入諸人鼻孔裏。又將甚麼出氣。良久云。一總將作死
馬醫。

結夏日。行白上座請上堂。問。人天普集。仰聽雷音。猊
座巳登。請師垂示。師云。巢知風。穴知雨。進云。恁麼則
太山頂下瑞雲騰起也。師云。過山尋蟻跡。能有幾人
知。問。古人云。石火莫及。電光罔通。除此二途。未審天
寧如何為人。師云。譬似閒。進云。學人總不恁麼。師云。
別有長處。不妨拈出。進云。出頭天外看。誰是我般人。
師云。謾誇好手。僧便喝。師便打。乃云。祖佛用不到處
有生機一路。人若踏著。管保不蹈釋迦老子三千年
前故轍。有般漢不解自家作活。纔聞箇踞菩薩乘。修
寂滅行。便向長連床上塞耳藏睛。如七村裏土地相
似。若只與麼。少室一宗流傳豈到今日。尋常向諸人
道盡大地是箇解脫場。一任隨緣放曠。任性逍遙。任
他龍蛇混雜。凡聖同居。他各各具有一副天地。一副
日月。一副胸襟。一副作略。不消護生用殺。自然頭頭
合妙。處處歸宗。天寧從不將禪道佛法攪人肚腸。便
恁麼絕商量。大家搖扇乘風涼。擊拂子下座。

端午日。見龍李護法仝母趙太君為和尚慶誕請上
堂。問。向日藏身北斗。今辰座擁南山。一眾當筵。請師
垂範。師云。出頭天外看。進云。恁麼則山河匪其久。日
月匪其明也。師云。搆不著。僧禮拜起云。麈尾拂開機
外旨。杖頭點出劫前春。師云。且過一邊。乃云。打從空
王如來。便留下這箇符印。今日入到山僧手裏。要依
樣畫葫蘆去也。乃以拂子作書字勢云。五月五日午
時書。佛見法見盡消除。如是則不用德山先鋒。臨濟
殿後。自能廓清祖域。奠安禪鼎於後五百歲。說甚靈
鍾於威音那畔。秀發於今世門頭。所以云得者不輕
微。明者不賤用。試看即今榴火噴千山紅燄。蒲劍揮
萬里清風。可謂時至而理自彰矣。且道諸仁即今又
如何受用。良久。復揮拂子云。此時若蹉過。餘日定難
逢。便下座。

晚參。稱提從上來事。驀拈拄杖云。惟有這廝最直截。
所以黃檗如是直截用。臨濟如是直截悟。降此以下。
盡是摘葉尋枝。埋沒先宗者。今日天寧直截用去也。
還有向直截處承當者麼。良久云。要會無多子佛法。
以拄杖一時旋風打散。

次日晚參。昨夜拄杖子向諸上座前弄一下險。今日
歛跡藏威。依舊在山僧手裏。有時扶過斷橋水。伴歸
明月村。猶是尋常受用。記得汾陽和尚有云。識得拄
杖子。一生參學事畢。諸仁即今還有識得拄杖者麼。
智悅眾云。請和尚放下著。師便放下。智云。相隨來也。
師云。這一堂師僧棒。合是悅眾喫。便歸方丈。

晚參。乃卓拄杖一下云。秪這箇為解脫之本。亦生死
之源。有會得者出眾相見。眾無對。師云。諸人既巳吝
慈。山僧不免自道去也。復卓一下云。向這裏一見不
再見。豈不是解脫之本。向這裏一見復再見。豈不是
生死之源。然這猶是諸方老宿掉下不用底伎倆。若
是出格衲僧到來。又作麼生相待。良久。擲下拄杖云。
看我眉毛有幾莖。僧問。萬法歸一。一歸何處。師云。看
腳下。僧禮拜。師打云。依然是箇漆桶。僧問。言前薦得。
猶是滯殼迷封。句下精通。未免觸途狂見。請問和尚。
如何是第一句。師云。我向你道。早落第二句。僧云。和
尚今日敗缺。師云。甚麼處見得。僧擬議。師便打。僧問。
三不是。畢竟如何即是。師云。有是即有非。僧云。如何
是無是無非的句。師云。近前來。向汝道。僧進前。師打
云。獅子咬人。韓盧逐塊。

因事晚參。佛有佛眼。鬼有鬼眼。佛有佛心。鬼有鬼心。
大眾要識佛眼佛心麼。即今正大光明者是。要識鬼
眼鬼心麼。即今姦險詐偽者是。或有箇出來云。大小
天寧。話作兩橛。但向他道。我秪要據款結案。

晚參。佛寶法寶。切忌別處尋討。驀豎拄杖云。容顏甚
奇妙。豈不是佛。復卓一下云。光明遍十方。豈不是法。
與麼則僧寶分上原自具足也。因甚不肯承當。良久。
遂擲下拄杖云。秪為分明極。翻令所得遲。

晚參。一雨普滋。三草二木悉皆潤澤。且道無陰陽地
上生箇甚麼。若也知得。不用深耕穊種。非其種者鋤
而去之。且畢竟如何是無陰陽地。一云看腳下。一云
七賢女被我勘破。一云風吹不透。雨打不濕。一云分
付來多少時也。一云黑荳未生芽。一云寸草不生。師
顧侍者曰。分付直歲。來日不得普請。

師仝眾玩月次。問大眾云。正當恁麼時如何。一云胡
來胡現。漢來漢現。一云某甲不在明白裏。一云大家
在這裏。一云伏惟和尚珍重。一云放下著。僧問師。師
云。不是衲僧分上事。僧云。如何是衲僧分上事。師云。
月落後相見。又僧如前問。師云。我鈍置你猶可。你鈍
置我太煞。

普請示眾。寶山既到莫空回。昔聞其語。未見其人。而
今驗在目前也。雲門普擊著。知歸底許伊是箇俊快
禪流。若是三敲兩打不回頭。怎免天寧道箇鈍置。

早參。僧問。三頓痛棒。意旨如何。師云。現成公案。又僧
出。師云。狗子無佛性話。你作麼生會。僧云。現成公案。
師云。學語之流。僧擬議。師云。賊身巳露。何必枷杻。乃
舉昔日佛眼和尚示眾云。山僧今日與諸仁同參一
箇真善知識去。良久。便下座。師云。佛眼老人可謂赤
心片片。但不合引人向良久處著倒。天寧今日亦與
諸仁仝參一箇真善知識去。驀豎拄杖云。巍巍乎惟
天為大。蕩蕩乎民無能名焉。

晚參。心不是佛。智不是道。當頭突出無毛鷂。等閒沖
破太虛空。歸來落得場好笑。且道笑箇甚麼。良久云。
笑他壁觀老胡。做人全沒孔竅。

晚參。安禪不必須山水。滅卻心頭火自涼。秪如心頭
火作麼生滅。一云惜取眉毛。一云用滅作麼。一云罔
象到時光燦爛。離婁行處浪滔天。一云人平不語。水
平不流。一云。莫妄想。一云知是般事便休。一云自已
肚皮自已畫。僧請師代。師云。要頭便砍將去。又云。山
僧今日被你勘破。

六月十四夜茶話。三伏苦炎蒸。實情難回互。雲堂坐
榻溫。翻思林下步。縱有趙州茶。徒然成露布。良哉先
聖言。光陰莫虛度。

新方丈據室。師拈拄杖卓一下云。此處最吉祥。過去
諸佛向這裏轉大法輪。直得天垂玉蕊。地湧金蓮。山
僧既隆聖種。須紹門風。復卓拄杖一下云。今日法輪
巳轉。門風巳紹。現前諸仁若道得箇接手句。譬如一
燈燃百千燈。燈燈無盡。且入室安居畢竟如何指南。
復卓拄杖云。此真法界。一切無礙。我今安居。得大自
在。

進新方丈日。拈花二位和尚率李都諫闔府眾護法
請上堂。乃云。有祖以來便打成這箇根基。開成這箇
保社。天地未分。未有生佛名字以前早巳盡情結契。
分付諸仁了也。只貴箇同德同心。同聲同氣底相與
建法幢。立宗旨。未為難事。不然獨掌那能得鳴。獨樹
何由成林。所以妙吉祥恒白鷲嶺之椎。顛普化常推
滹沱之轂。是謂龍吟雲起。虎嘯風冽者也。驀拈拄杖
卓一下云。試看這一片地。自晉義熙間謝太傅捨宅
為寺以來。屈指歷一千三百餘年。雖時有盛衰而道
無升降。其間住持者。贊勷者皆代不乏人。逮至明末。
法席中衰。晉殿唐宮。雖復巋然。而孚上座鐵覺嘴之
高風凌夷至極。

國朝初。我師翁來自雲門。乃經其始。未幾以法席交
付先師。先師茹荼戮力一十八年而殿堂庖湢一一
周圓。獨方丈一案未果其願。嗚呼。便於丙午正王示
寂矣。比時師翁尚在。得訃曰。天寧當時我只一過手
耳。其恢弘擴大之功。皆巨長老之力。但山門衝要。難
乎其繼矣。師翁之言。歷歷猶在耳也。後之嗣席者不
體師翁之心而私其心。遂致法席荒寒。可勝扼腕。不
肖樗散之材。承諸檀護遴選住持。而及區區入院以
來。雖殿堂樓閣為之一新。遠近喧傳僉謂山埜之功。
那知同門拈花二大師贊翊之力居多。今方丈落成。
復承率諸大檀護揮金辦供。命陞此座。可謂久要不
忘先師之囑者也。雖然。飲水貴知源。得地貴識脈。苟
淵源有據。血脈無虧。則人人腳跟下明如杲日。寬若
太虛。何在捨已之田。芸人之田。然後為得哉。若要此
後有憑傳之永永。幸有五山和尚為之證明在。遂卓
拄杖下座。(是日天童老祖忌日。北來上方福隆鏡湖拈花五位和尚皆在)。

解夏上堂。纔過九夏。忽到三秋。此日炎蒸歇滅。連朝
風雨颼飀。聖制巳云滿。解開布袋頭。增上慢儔去則
任去。善良賢衲留則終留。留底不要你空手把钁。去
底須會他步行騎牛。此是今時樞要。亦為上古徽猷。
如不然也。直饒五湖浪跡。四海萍遊。踏破鐵鞋無用
處。徒然累得雪盈頭。

晚參。舉昔日馬祖同西堂。百丈。南泉翫月次。祖云。正
當恁麼時如何。堂云。正好供養。丈云。正好修行。南泉
拂袖便行。祖云。經歸藏。禪歸海。惟有普願。獨超物外。
師驀喝一喝云。除卻華山陳道士。何人不帶是非行。

中秋示眾。舉昔日南泉和尚翫月次。僧問云。何時得
似這箇去。泉云。王老師二十年前亦恁麼來。僧云。即
今作麼生。泉便歸方丈。乃云。何時得似這箇去。薦得
分明成死句。二十年前恁麼來。而今古殿長青苔。作
麼生。歸方丈。有口秪堪懸壁上。老南泉。一句玄。不須
重向天邊討。玉兔沉來話始圓。

結制日。師昂西堂同汪廣涵居士請上堂。僧問。爐韝
洪開。頓令頑金起色。鉗錘大展。直教塵鏡生光。四眾
雲臻。如何指示。師云。一槌便就。進云。伯牙琴巳撥。幾
箇是知音。師云。瞞大眾不得。進云。望中盡是英靈客。
鞭影何勞這一施。師云。謾誇好手。僧便喝。師云。這是
臨濟底。與你有甚麼交涉。進云。人天眾前。且放過一
著。師云。大似持缽不得。問。古德云。不疑言句。是為大
病。秪如世尊不說。迦葉不聞。正恁麼時。作麼生疑。師
云。罕遇知音。進云。恁麼則劍為不平離寶匣。藥因救
病出金瓶。師云。與世尊迦葉有甚交涉。進云。金風吹
玉管。若箇是知音。師便打。僧顧左右云。大眾一齊高
著眼。莫教錯過目前機。師云。賺了也。問。九旬把住牢
關。水洩不通。請問和尚。如何是把住句。師云。大家在
這裏。進云。身心一如。身外無餘。放行一句又作麼生。
師云。後五日看。進云。就中收放憑師手。還許學人和
也無。師云。許。僧便喝。師云。一釣便上。問。西來大意則
不問。今朝結制一句作麼生道。師云。眉毛撕結。進云。
可謂精金若不經爐冶。怎得光華徹底新。師云。道著。
進云。無位真人還假煆煉也無。師打云。少這一棒不
得。問。四大本空。五蘊非有。請問和尚。制向甚麼處結。
師云。杜撰長老。進云。怎柰公案現在。師云。適來猶自
可。而今更郎當。進云。是何心行。師云。因甚話頭也不
識。僧便喝。師便打。進云。棒頭點出無生眼。燦破乾坤
亙古今。師云。料掉沒交涉。問。和尚鉗錘固是妙密。秪
如百撥不轉底漢來。有何方便。師云。且居門外。僧進
語糊塗。師打云。我若不打你。兩堂大眾笑去在。問。如
何是函蓋乾坤句。師云。你是漳泉福建僧。進云。如何
是截斷眾流句。師云。這裏無你措足處。進云。如何是
隨波逐浪句。師云。東去西去。一任上座。進云。千峰勢
到嶽邊止。萬派聲歸海上消。師云。閒言語。進云。鵝言
爭似鳳。蛛巧不如蚕。師云。無棒到你喫在。居士問。如
何是的的西來意。師云。西來有甚麼意。進云。半夜日
頭上。當午月正明。師云。杜撰不少。乃云。行腳高士擔
囊挈缽。撥草瞻霜。遶四天下行腳。驀豎拄杖云。秪為
不知這箇落處。所以驅馳決擇。乃卓拄杖一下云。今
日覿露現前也。諸仁盡知盡見。且作麼生說箇決擇
底道理。有者道識得拄杖子。一生參學事畢是決擇
處。又云。涉水登山。全得他力是決擇處。若只與麼。何
異水中撈月。空裏採花。天寧見處也要諸人共知。況
值聖制初開。若存一毫吝惜。豈不孤負諸人一緉草
鞋。復卓一下云。看。看。直得森羅萬象。徹下孤危。大地
山河。通上險絕。釋迦有手攀攬不著。達磨有眼傍觀
有分。惟許上無攀仰。下絕已躬底衲僧。向天地未生。
未有生佛名字以前一逴逴得。便恁麼去。似地擎山。
不知山之孤峻。如石含玉。那識玉之無瑕。雖然如是。
忽若須彌山𨁝跳入你眼睛裏。香水海騰沸入你耳
朵裏。若向這裏道得箇脫體句。一任平山翫月。梅嶺
吟風。其或未然。且向三條椽下。七尺單前與你眉毛
撕結一上。下座。

晚參。今朝二七之八。露柱卻也省發。特地去問燈籠。
箇事本來條直。禪和子因甚反打葛怛波斯吒。心肝
偏向樹頭攀。舜若多鼻孔卻于地下穵。燈籠聞之燥
得火出。齊來啟白方丈。山僧云。是者夥顛倒眾生。教
我有甚麼法。

晚參。闡提有佛性不虛。是箇闡提。狗子無佛性非實。
是箇狗子。狗子非實。堪與佛祖為師。闡提不虛。到底
自救不了。紫湖門下畜得底來也道。上取人頭。中取
人心。下取人足。擬議則喪身失命。正恁麼時。還有避
得底麼。僧出便喝。師打云。性命也不炤顧。又僧問。大
地無寸土。和尚教大眾挑箇甚麼。師云。瞞卻幾多人。
僧禮拜。師云。將謂是箇衲僧。問。覿面相逢事若何。師
云。你合喫我手中棒。僧擬議。師便打。問。蠢動含靈俱
有佛性。因甚趙州道狗子無佛性。師云。我愛趙州道
得親。僧云。南泉斬貓兒意旨如何。師云。刀頭有眼。僧
擬議。師打云。照顧性命。

晚參。禪不禪。道不道。三寸舌頭胡亂掃。小南當日有
此作略。而今法久成弊。天寧不然。禪是禪。道是道。珍
重舌頭莫亂掃。何故。近來王令稍嚴。不許攙行奪市。
冬至日。明慧遠閒古鑑三上座丐徐州歸請上堂。問。
一陽初起事如何。師云。萬象騰輝。進云。恁麼則無根
草發千秋色。枯木花開劫外春。師云。又添一重好彩。
問。暑往寒來。陰消陽長。且道拄杖子還有消長也無。
師云。莫作埜狐精見解。進云。五百人善知識作恁麼
語話。師云。罕遇知音。進云。能為萬象主。不逐四時凋。
師云。你做得傅大士奴。進云。不得壓良為賤。進語稍
遲。師打云。巳遲八刻。問。眼蓋乾坤即不問。口吞佛祖
事如何。師云。你有如是作略那。僧便喝。師云。是眼蓋
乾坤。是口吞佛祖。進云。一任和尚分疏。師云。鼓粥飯
氣師僧。進云。大善知識還有這箇在。師便打。乃云。一
陽來復。萬象騰輝。那邊不許夜行。君子道長。這邊投
明須到。小人道消。赤肉團上伐鼓考鐘。要問古佛與
露柱相交是第幾機。寂子速道。當下出得陰界。一任
拽占波與新羅鬥額。南嶽共天台撞彩。說箇燭明千
里象暗室。老僧迷猶存解路。那堪慈明老漢弄出三
分鬼畫符。便榜向僧堂前稱楊稱鄭。若到天寧。棒未
許他喫在。何以故。不見道陽氣發來無硬土。六管飛
灰書雲枝。筆誰不解拈。向虛空裏書箇上大人。許你
橫塗豎抹。誑惑閭閻。現前一眾盡是正因行腳底飽
叢林。能向枯木上糝些子花。不惟老胡有望。亦表宗
社有人。若是三點兩點不回頭。怎免山僧道箇漆桶
不快。

說沙彌戒日。拈花和尚率眾檀信請上堂。問。高沙彌
不登壇。盧行者不剃髮。如何是戒。師云。優波離尊者
笑你。進云。坐斷十方。迥超物外。如何是定。師云。莫向
鬼窟裏作活計。進云。出海驪珠光燦爛。塵沙草木盡
生輝。如何是慧。師云。擊碎驪珠來相見。進云。一鏃破
三關。大千惟隻眼。師云。大眾笑你。問。三壇大戒即不
問。格外玄機願垂指示。師云。冬不寒。臘後看。進云。與
麼則一句曲含千古調也。師云。似則似。是即未是。進
云。秪為分明極。翻令所得遲。師云。自知較一半。問。禪
律並行即不問。昔日拈花事若何。師云。迦葉師兄笑
口開。進云。納敗缺不少。師打云。何不領話。問。五篇七
聚佛所說。一句臨機試道看。師云。無暇荅你這話。進
云。佛法如大海。因甚不荅話。師打云。隨語生解。進云。
料且難瞞大眾。師云。癡人棒打不死。問。一念不生。萬
法無咎。還喚得金剛寶戒麼。師云。疑則別參。問。古人
云第一句中薦得。堪與佛祖為師。如何是第一句。師
云。頂門撾毒鼓。進云。第二句中薦得。堪與人天為師。
如何是第二句。師云。天寧垂手來多少時也。進云。第
三句中薦得。自救不了。且道過在甚麼處。師云。自家
驗取。進云。佛與眾生原不異。只為分明路更賒。師云。
有甚麼交涉。僧一喝。師便打。乃云。我有一機。瞬目視
伊。若還不會。別喚沙彌。可笑仰山老乘虛接響。聞恁
麼道。便云。閑師弟會得祖師禪也。阿刺刺若到天寧
門下。驅烏也未許伊在。然非惟香嚴些些小視。不足
以曠發群動。直饒靈山會上目凈修廣如青蓮底老
阿師等閒一瞬。直得山河大地。草木叢林。悉放寶光。
那知拖到如今。尚成流布。由是觀之。反不若現前一
夥新學沙彌。不用視伊。人人聲前得旨。何勞別喚。箇
箇句下知歸。黑漆缽盂要伊承受。黑漆袈裟要伊奉
持。謂是禪也。孤負波離尊者。謂是戒也。埋沒迦葉師
兄。須知這裏有舉一全該。得大無礙底。一著諸仁若
也不信。少間伐鼓考鐘。齊到僧堂前驗取。便下座。

師一晚仝眾坐香值散餅次。乃示眾云。超佛越祖之
談。雲門道箇餬餅。雖則家常茶飯。諸仁但不得囫圇
吞卻。若是箇咬得破的。始知他一句中百味具足。且
問諸仁。如何是百味具足底句。一云隨家豐儉。一云
我這裏沒閒家具。一叉手向前云。也不較多。一云吾
無隱乎爾。一云和尚也須親嘗過始得。一云三十年
不少鹽醬。一云若知滋味則禍事。一云一點瞞他不
得。一云苦瓜連根苦。甜瓜徹蒂甜。皆不愜師意。眾請
師代。師云。分付與典座。

臘八圓菩薩戒日。法宗上座請上堂。問。尸羅妙法。今
日告圓。末後一機。請師拈出。師云。謹慎缽袋子。進云。
依而行之又作麼生。師云。許你是箇信心比丘。進云。
雲在嶺頭閒不徹。水流澗下太忙生。師云。與尸羅有
甚交涉。進云。誰人知此意。令我憶南泉。便歸眾。師云。
直得叫屈有分。問。若人識得心。大地無寸土。且道揚
州瓊花種在甚麼處。師云。多虛不如少實。進云。恁麼
則祖席重興施法雨。明星閃爍絕群疑。師云。不勞這
一句。進云。某甲禮拜有分。師云。念汝遠來。且放過一
頓。問。獅子哮吼時如何。師云。驚殺你。僧便喝。師云。這
是野干鳴。進云。獅子窟中無異獸。師便打。問。釋迦成
道則不問。未審天寧將何法要示人。師云。在天成象。
進云。末後靈山拈花。迦葉微笑又且如何。師云。在地
成形。進云。後來阿難問迦葉云。世尊傳金襴外。別傳
何物。當時一呼一應。畢竟明甚麼邊事。師云。難兄難
弟。進云。可謂當陽惟許克家子。不許遊人來問津。師
云。與你猶隔津在。進云。是何心行。師云。分明舉似諸
方。乃舉昔日釋迦於正覺山前夜睹明星。豁然大悟
曰。奇哉。一切眾生具有如來智慧德相。但以妄想執
著不能證得。乃喝一喝云。這老漢寐語作麼。不見達
磨自西天來。秪要覓箇不受惑的人。爾諸大德果能
自成自立。縱饒盡十方虛空移來掌上。不消一捏粉
碎。更有甚南斗六。北斗七。翳汝眼睛。故法眼大師一
生平只教人仍舊去。去若仍舊則眼不顧他位裏。腳
不踏他位裏。果是知音。天下衲僧始得無過。雖然。秪
如鐘聲披起。鬱多羅是仍舊。不是仍舊。如向這裏道
得一句。阿難陀持缽去。菩薩子喫飯來。不著問人。一
一自知落處。驀拈拄杖卓一下云。上來巳為這老子
三番羯磨也。諺語有云。打草蛇驚。打水魚痛。爾現前
諸仁還有懼佛見法見如酖毒者麼。天寧要問你智
慧德相是甚麼破草鞋。寧可赤腳不著最好。久立眾
慈。伏惟珍重。下座。

立春日聖玉上座仝劉達宇居士請上堂。問。春回大
地。萬物咸新。未審庭前柏樹子還屬新舊也無。師豎
起拂子云。祖師猶在。進云。恁麼依然還是舊時人不
改舊時行履處。師云。者便是上座見處。進云。常恨春
歸無覓處。不知轉入此中來。師云。香山佳句。不勞拈
出。進云。今日因齋慶讚又作麼生。師云。少停食堂裏
驗取。進云。玉曆巳頒天下遍。歌謠處處樂昇平。師云。
江西湖南少你不得。問。一塵纔起。大地全收。新春巳
到。因甚枯木無花。師云。後五日看。進云。還許一眾瞻
仰也無。師云。許。進云。如何是瞻仰處。師云。大似不帶
眼來。乃云。釋迦雪山冷坐。徹骨稱貧。彌勒鬧市酣眠。
通身賣富。通身賣富底與他下載。徹骨稱貧底與他
上載。諸仁要識上載麼。驀豎拂子云。以有下劣。寶几
珍御。要識下載麼。遂擲下拂子云。以有驚異。黧奴白
牯。然這猶是教開蒙兒順朱底說話。若是箇珍服全
拋。御飯亦吐底。直饒釋迦彌勒到來。亦轉他向背後
立。方顯大丈夫兒天然氣概。即今還有天然氣概庇
麼。揮拂子云。但願春風齊著力。一時吹入我門來。便
下座。

聖玉上座請茶話。舉昔日大慧老人住徑山。因超然
居士設粥。上堂云。超然居士設粥供養。一堂龍象喫
了掛起缽盂。好箇西來榜樣。乃云。大慧老人榜樣好
箇榜樣。未免有些做作。天寧則不然。聖玉上座設茶
供養。合院龍象喫了各各歸堂。切忌裝模作樣。何以
故。從來少室兒孫。不用一些伎倆。

元旦茶話。新年頭佛法。古人說有說無。俱成話墮。天
寧則不然。或有人問。如何是新年頭佛法。只向他道。
仍舊去。云。既是新年頭佛法。因甚道仍舊去。須知遠
煙浪別有好商量。

解制日。泰州劉忠赤居士率孫若淵請上堂。問。把住
也乾坤失色。放行也瓦礫生輝。乾坤失色則且止。正
當解制事如何。師云。緊峭草鞋。進云。恁麼則人人猶
角虎。箇箇若飛龍去也。師云。忽然有人打算九十日
飯錢又作麼生。進云。有意氣時添意氣。不風流處也
風流。師云。且信一半。問。因齋慶讚則不問。放行把住
事如何。師云。豈有與麼事。進云。怎柰目前何。師云。試
道看。進云。大鵬欲展摩霄翼。誰顧崩騰六合雲。師云。
俊快衲僧。乃云。好箇囫圇世界。無端被他夥老榾檛
扭捏得七花八裂。都道結也上古風規。解也今時樞
要。不知洪濛未判。世界未形。還有這箇消息也無。天
寧今日只得曲順時宜。汝諸人各有一緉草鞋。雖則
東去西去。向萬里無寸草處去。然非那邊不居。空界
這邊不踏。今時那能擺手出長安。一一合他古轍。不
見祖師道。還鄉盡是兒孫事。祖父從來不出門。伶俐
禪和若諳此旨。則古今天地依舊。山河不曾移易一
絲毫許。更有甚妙高山頂峻。百城煙水寬而不收歸
腳下。雖然。童子南詢則且置。且道德雲比丘即今在
甚麼處。良久云。覿面若無宗正眼。回頭只見舊煙嵐。

元宵日。勝玉上座請上堂。問。舉揚古佛家風。決斷今
時公案。如何是天寧為人句。師云。待你腳跟點地即
向汝道。進云。概栗橫肩不顧人。直入千峰萬峰去。師
云。甚麼處是你住處。僧擬議。師以杖拄之云。速道。速
道。進云。蒙師法施沾群品。恩大難酬此日機。師云。八
刻。乃云。十五日以前荒城雪尚滿。十五日以後大野
春猶寒。正當十五日。節屆元宵。火樹與冰花競彩。時
逢稔歲。星燈共月燭爭輝。笙歌叢裏普門圓通大啟。
朱紫場中曼殊境界全彰。是即是。因甚聞聲悟道。見
色明心。雲門老子又肯諾不得全。驀喝一喝云。貪他
一粒米。失卻半年糧。

安東悉容上座領奉山夏居士請上堂。僧問。啐啄同
時則不問。石火電光事若何。師打云。徒勞著眼。僧便
喝。師又打。僧又喝。師云。猶嫌少在。僧拜起云。洎合放
過。師連打趁。乃云。達磨西來。直指人心。見性成佛。不
道他不是繼祖傳燈底人。但不得向我衲僧門下過。
何故呢。不見道。金屑眼中翳。衣珠法上塵。巳靈猶不
重。佛祖是何人。各各頂天立地丈夫兒肯受你塗污。
天寧今日要問這老臊胡。你道直指人心。且道心是
何顏。見性成佛。畢竟性作何色。試一一為我指出看。
若指不出。好搥腳折。雖然。忽有箇倔強禪和出來道。
大小天寧抑人太過。豈不聞道火燒著口。道水
何曾沾著唇。若是箇向那邊透過。這邊行履底。
任是魔宮鬼國。尚且安居。酒肆茶坊。亦常措足。豈是
你把纜放船。抱橋柱洗腳得底。山僧聞之更不與他
論今論古。說短說長。只將請法檀供奉他一分。且道
是賞伊罰伊。具眼道流試揀辨看。

到吳陵吉光菴。萬佛會諸善人請示眾。水之南。山之
北。最吉祥地堪結屋。中有苾芻用意勤。相率同人禮
萬佛。不向他求不已求。通身巳證蓮花國。文殊慧。普
賢福。總在一心兩具足。儼然一會在靈山。不愧如來
真眷屬。我似梵志老還鄉。鬢髮衰兮頭顱白。謂是昔
人非昔人。粗拳好與攔胸築。伏願在會諸善人。各各
證取本面目。(庵在北山寺傍)。

祈晴早參

久雨不晴。陸地波生。雲門一劄。力挽千鈞。直得風伯
雨師退身三舍。曦和靈曜光益十分。爾諸人前廊下。
後架上。幸自不曾濕腳。有甚麼乾爆爆的見惠些子。
眾無語。遂大喝一喝云。孟八郎漢。夢裏惺惺。分明日
卓午。猶謂打三更。

晚參

佛法大有。只是牙痛。古人恁麼道。作賊人心虛。
天寧今日牙雖痛。只是沒有佛法。若信得極。管
保一員無事道人。忽有個出來問。諸人浩浩地商量。
天寧因甚麼卻沒有佛法。只向他道。道泰不傳天子
令。時清休唱太平歌。





雨山和尚語錄卷第八(終)

雨山和尚語錄卷第九
嗣法門人　　記

* 住如皋大覺禪院語

進院日。靈燦監院領段對廷公翔高式公三護法請
上堂。問。天寧巳震嘉聲。大覺重開生面。人傑地靈即
且置。點鐵成金事若何。師云。俊快手腳。進云。與麼則
從前汗馬無人識。秪要重論蓋代功。師云。失口道著。
進云。東風一夕來上苑。移得瓊花到雉城。師云。三千
里外。問。黃檗得臨濟。千載下父子聯芳。大覺接興化。
七百祀弟兄媲美。既登父兄堂。搆請展從上家風。師
便打。僧禮拜起云。還當得麼。師云。猶嫌少在。問。孤峻
處請師一接。師便打。進云。恁麼則當陽有路無私曲。
正令全提絕古今也。師又打。乃云。廣大覺場。人天雲
湧。山僧承乏而來。且道舉揚箇甚麼即得。若也說佛
說法。乃是諸方用剩底土苴。更或論性論心。亦為禪
和不食底餿飯。何則。蓋本分事上絕不容這些骨董。
故而今兄弟們聞箇聞聲悟道。見色明心。便擬向落
花啼鳥。霽月光風上東覷西捕。縱饒捕得。早是八尺
楔。丈二釘。釘在你眼裏了也。豈不聞心是根。法是塵。
兩種猶如鏡上痕。塵盡垢除光始現。心法雙忘性即
真。永嘉老雖道得十成。若到我臨濟門下。正好買草
鞋行腳。諸仁若善參詳。堪報不報之恩。共助無為之
化。且啟後承先一句又作麼生道。揮拂子云。目擊普
天飛化雨。一花開遍少林春。舉昔日法燈和尚示眾
云。山僧本欲深棲岩竇。隱遯過時。只緣先師有未了
公案。今日特來為伊了卻。時有僧出問。如何是未了
公案。法燈云。祖禰不了。殃及兒孫。僧云。過在甚麼處。
法燈云。過在我。殃及你。師云。法燈老漢三年不違父
道。可謂孝矣。但殃及平人。是為一短。山僧亦本欲深
棲岩竇。隱遯過時。只緣先師有未了公案。特來為伊
了卻。或有僧出問。如何是未了公案。只向道。驗在目
前。他若知休識咎。自然兩不相妨。豈不克全先美哉。
遂顧左右云。久立眾慈。伏惟珍重。下座。

萬庵大師同道堅裕然二上座暨眾檀越請上堂。問。
法幢久豎在䢴江。今日親移大覺場。重整頹綱即且
止。斬新條令請師揚。師打云。即今不可謂之斬舊。進
云。可謂獅子翻身正此時。師云。你試哮吼看。僧連喝
兩喝。師云。逐塊不少。問。今日春風料峭。大家卓朔寒
毛。明知是者邊事。因甚許多人到此茫然。師云。不得
以巳妨人。進云。何不道取一轉。使人瞥地去。師云。你
要第二杓惡水那。進云。那邊事又作麼生。師云。待你
到那邊向你道。進云。若然則達磨老子秪堪與和尚
提草鞋。師云。是何言與。進云。無位真人不妨更添一
重光彩。師云。要且沒交涉。問。天寧堂上巳見全提。大
覺場中更請垂範。師云。太無厭生。進云。若不登樓望。
焉知滄海深。師云。徒勞神力。進云。到這裏只得兵隨
印轉。將逐符行去也。師云。消得與麼。消得與麼。問。滹
沱一派流出東皋時如何。師云。且道水深多少。進云。
龍歸大海波濤湧。鳳到蒼梧氣象閒。師云。念得來。要
且不相似。僧便喝。師便打。僧又喝。師亦打。僧連喝兩
喝。師云。痴人棒打不死。乃卓拄杖云。此是從上祖佛
煆煉凡聖之所。今日山僧不吝手腳。效渠箇樣子去
也。乃豎起拄杖云。德山一生用不盡底特地拈來。汝
諸人眼似銅鈴。不可謂之不見。復卓拄杖云。汝諸仁
耳似灶門。不可謂之不聞。既見既聞。不可不謂之發
真歸元。既發真歸元也。本乎天者親乎上。本乎地者
親乎下。恭惟赤肉團上無位真人各各起居納祐。慶
無不宜。如是則不動干戈定太平也。何必長期百二。
中制九旬。方為之開廣大爐韝哉。爾現前一眾盡是
煆過底精金。聊聞舉著便合知歸。如其不爾。頂上一
搥莫言不道。便下座。

二月十九日。啟建大悲懺期。許元文張景明鄧公正
宮通颺四居士請上堂。僧問。禾山鼓。雪峰毬。太煞郎
當。臨濟喝。德山棒。尤嫌漏逗。未審和尚有何方便。師
云。靜聽雷聲起上方。進云。一氣不言含有象。萬靈何
處謝無私。師云。觀世音菩薩來也。進云。學人禮拜有
分。師云。聽事不真。問。滿口道得底卻不知有。知有底
又道不得。畢竟是甚麼人提唱宗乘。師豎拂子云。好
生著眼。進云。纔有一絲頭。便是一絲頭。師云。莫錯會
好。進云。休將三寸燭。擬比太陽輝。師云。是你自畫了
也。問。圓通大啟。四眾雲臻。未審有何指示。師便喝。進
云。其中端的旨。能有幾人知。師云。俊哉。此是觀音入
理之門。進云。恁麼則學人依而行之去也。師云。直須
珍重。乃云。廣大陀羅尼一切具足。豈待萬劫薰修。千
生磨煉。然後稱圓滿無礙。諸仁要識渠相貌麼。乃以
拂子打○相云。全體光明。全體殊勝。全體如優曇花。
如如意寶。如景星。如慶雲。成就萬德。不藉功勳。除滅
千災。豈勞神用。苟能信受奉行。觀音妙智力總在一
心具足。非有假於他術。復擊拂子云。擇火拈香。身即
道場。伏惟諸德。直下承當。良久云。賺殺一船人。便下
座。

生公蓮社二大師同眾居士請上堂。僧問。棒頭有眼。
正令全提。喝下無私。全機獨露。即今大覺門開。幾人
心空及第。師云。一二三四五。進云。一種沒絃琴。惟師
彈得妙。師云。你還出得手麼。進云。紛紛香氣爐中發。
拂拂春風座上生。師云。大眾側耳。僧出。畫○相云。只
者箇明如杲日。堅若金剛。因甚擲向搕𢶍堆頭。一總
無人顧著。師云。大覺門下。進云。大方之家。宛爾不同。
師云。你又作奇特會那。進云。某甲共缽盂喫飯。怎敢
說客話。師云。未許領略一半。進云。刮垢磨光。須憑和
尚。師打云。叫休不肯休。只待雨淋頭。問。古人道。歇下
腰包。便問箇事。且道如何是箇事。師舉拂子云。拋出
大家看。進云。麈尾頭邊飛化雨。大千無處不沾恩。師
云。陳爛葛藤。不勞拈出。進云。忽有掀倒禪床。喝散大
眾底到來。和尚又作麼生。師云。你不是這副手腳。進
云。某甲今日罪過。師打云。也少不得這一頓。問。五更
殘月落。天曉白雲飛。分明目前事。不是目前機。請問
如何是目前機。師云。春日晴。黃鸝鳴。進云。恁麼則豁
開曠劫塵迷夢。頓省千生未了疑。師云。不意你見到
這裏。進云。機關不是韓光作。莫把胸襟當等閒。師云。
謾誇好手。問。世尊說法四十九年。未曾說著一字。今
日和尚說箇甚麼。師云。諦聽。諦聽。進云。箇中端的意。
能有幾人知。師云。且道說著一字。不曾說著一字。進
云。鴛鴦繡出從師看。不把金針度與人。進語稍遲。師
云。巳遲八刻。乃云。一葉扁舟泛渺茫。呈橈舞棹別宮
商。山僧打從䢴水來。不待薄暮望東皋。早見蓮社庵
頭香雲靉靆。生公池上花雨紛霏。中有大士各各折
驕慢幢。披忍辱鎧。齊來大覺院裏助轉雙輪。山僧深
感法誼。特特伐鼓考鐘。借古聖鼻孔為今賢出氣。夫
結蓮社修心者遠公也。對頑石說法者生公也。二公
當年闡教。各各以惟心惟性為宗。大覺要問諸仁。且
道心作麼生闡。性作麼生示。若形文彩。即屬染污。況
以理致名相取巧安排。我知去此道太遠也。不見碧
眼胡僧泛鯨濤。涉重溟。一踏斯土。便云直指人心。見
性成佛。遂將此八箇字為度人張本。直逼得斷臂老
子于覓心了不可得處。方始迷逢達磨上智哉。後來
演公為天下宗師。直以說心說性為惡口。看他祖祖
孫孫何曾有絲毫實法與人。二公若在聞之。必然大
笑曰。長老巳籍沒我家私了也。更來討從上契劵。遂
揮拂子顧左右云。相逢巳有知音知。何必清風動寰
宇。便下座。

菖蒲庵恒濟上座領眾道友請上堂。僧問。簷前雨滴。
分明歷歷。打破乾坤。當下心息。未審古人悟箇甚麼。
師云。春雨一滴滑如油。進云。恁麼則無邊剎海自他
不隔於毫端。十世古今始終不離于當念。師云。且道
三草二木發生也未。進云。大眾證明。師云。且過一邊。
問。天地同根。萬物一體。因甚麼驢頭不對馬嘴。師云。
是你杜撰見解。進云。統三界以為家。作四生之依怙。
忽然三界焚燒。向甚麼處安身立命。師云。向上座頂
門上安身立命。進云。擊碎驪龍明月珠。敲出鳳凰五
色髓。師云。未在。問。大事未明。如喪考妣。大事巳明。亦
如喪考妣。未審和尚如何指示。師云。吾嘗於此切。進
云。龍袖拂開全體現。象王行處絕狐蹤。師云。莫是上
座見處麼。僧便喝。師云。好喝。再喝看。僧無語。師云。只
有先鋒。且無殿後。乃云。一口吞盡三世諸佛底雖飽
無力。一氣轉出一大藏教底堪作甚麼。要得機機挾
妙。語語通途。苟非捏聚今世威音作一道而行。那能
合眾德為一德。合眾心為一心。所以此事如布長蛇
陣相似。擊首尾應。擊尾首應。方於唱教門中有些些
光彩。其或句滯則嶽立摩空。源迷則雲橫遍野。斯蓋
學處不玄。閨閣中物捨不得。終成滲漏。諸仁盡是遶
四天下行腳者。各各具有一雙烏律律底眼睛。且道
破羅籠。碎窠臼。畢竟是甚麼人方有如是作略。良久
云。不逢錯節盤根處。怎見補天煉石心。便下座。

傳宗禪人領掘港慈悅尼禪士請上堂。一笑契拈花
之機。迦葉開眼著賊。三拳償喫棒之旨。臨濟平地喫
交。大丈夫秉慧劍。般若鋒兮金剛焰。廣陵管內敢有
一人向前吐一吐氣。不得為宗門手腳。誰云大唐國
裏無禪師哉。今日寡固不可以敵眾。弱固不可以敵
強。不妨按下雲頭。與諸仁平實相見。驀拈拄杖卓一
下云。即此便是解脫場。是真實相。與凡聖為依。作眾
法之本。善平等機者不消到末山見主人半面。定知
非男女相。不然。枯木巖前差路多。莫謂山僧不曾道
破好。便下座。

生公蓮社二大士復領眾信請上堂。問。聞得和尚上
堂。打點問頭不及。來到曲彔床前。一句總不記得。請
和尚荅話。師云。大好一問。僧便拂袖歸眾。師云。因甚
進語不來。進云。何不領話。師打云。猶虧一半。問。三日
前。三日後。臨濟眼裏有筋。巳過關。未過關。黃龍舌頭
無骨。於見不及處請師一接。師便打。進云。固知棒下
全提旨。怎柰臨機不讓師。師云。且喜今日打著一箇。
進云。若然則掀倒禪床去也。師云。你試下手看。進云。
且放過一著。師又打。僧出。呈坐具云。惟此一事實。餘
二則非真。非真即不問。如何是此一事。師豎拂子云。
我恁麼早是二事也。進云。千年桃核裏。原是舊時仁。
師云。十萬八千未是遠。進云。出頭天外看。誰是我般
人。師云。鼓粥飯氣。進云。自有傍觀者。師便打。問。德山
棒。臨濟喝。去此二途。請師別道。師云。沒者閒家具。進
云。情知老漢慣用此機。師云。今日被侍者勘破。僧禮
拜云。某甲罪過。師便打。問。大覺堂開重施展。曲唱無
私不二機。如何是不二機。師豎拂子云。且道是一是
二。進云。莫瞞昧人好。師連棒打出。乃舉昔日臨濟會
下。有同參二上座相問云。離卻中下二機。請兄道一
句子。一云擬問則失。一云與麼則禮拜老兄去也。一
云者賊。臨濟聞之。陞座云。要會臨濟賓主句。問取堂
中二禪客。師云。看這兩箇偷心不除底漢。恁麼相見。
指望要光揚先德。啟迪後昆。大似螢火爇須彌山。終
不能得。夫沙門者具三千威儀。八萬細行。苟進退不
以其禮。烏足以登大雅之堂。看他二人始則以欺。終
則以詐。一味詭道交兵。為臨濟者不能輔之。以正反
文之。以美名曰會賓主句。老漢肘臂終不外曲也。爭
如大覺二同學今日相見。彼既無問。此亦無荅。雖無
問無荅。而目擊道存矣。如是豈不超出臨濟當時一
頭地哉。伶俐禪和若能辨得。許伊與他同參。且道參
甚麼人。遂大喝一喝。下座。

一木禪人領泰山海月中禪廣福地藏五寺耆宿請
上堂。參玄上士若以一知一解而為極則。天下宗師
未必盡是尸位素餐者。據說佛具正遍。知善逝。世間
解一等是箇知解。且道與諸上座是同是別。若道是
同。佛具三十二相。八十種好。諸人曾具幾種相好來。
若道是別。佛云一切眾生具有如來智慧德相。金口
所宣。不可盡成虛誕。有通得此難者。山僧捏須彌盧
作枚餬餅。普請諸山碩德共作一筵。為汝助喜。任是
深沙神努眼。舜若多攢眉。只賞他箇熱不睬。更有甚
登泰山小天下者。而不雲山海月都拋卻。所以古人
云。若少一法。不名滿足菩提。且作麼生道得一句。中
大覺之禪。廣檀那之福去。驀豎拂子云。地藏菩薩來
也。若不得他明珠一晃。你者一隊瞌睡漢春夢幾時
醒。便下座。

晚參。師落堂云。有疑出問。良久無人出。復云。禪和怕
底出問。令我一場氣悶。若教據令而行。一人好與一
頓。遂以竹篦旋風打散。

石港場西賓上座同元良章居士請上堂。僧問。新蛙
聲似鼓。幽鳥語如簧。祗如不落五音。一曲請師唱出。
師便喝。進云。一句曲含千古韻。萬重雲散月來初。師
云。幾箇是知音。進云。北斗藏身雖有語。出群消息許
誰聞。師云。上座不妨試通看。僧便喝。師云。落在山僧
圈繢裏。乃云。塵劫來段不思議事。昭昭然只在目前。
應眼時似千日舒光。應耳時如千雷震響。大丈夫兒
本分手腳。若解與麼。踢翻大海。拳倒須彌。也不為分
外。不解與麼。未免俯首低眉。受他繩床上老榾檛底
處分。座中有箇不孤行腳。眼底鼓起精神。向桃花浪
裏一躍而去。傍觀者自然喝采。尚肯曝腮龍門。即今
還有如是人麼。若有。山僧不妨以風雷相助。遂大喝
一喝。下座。

西方靈和尚率監院默惺默隱暨洪樸庵護法請上
堂。問。葉落歸根。千樹桃花呈舊面。兄呼弟應。剎竿倒
卻又重扶。應時及節。請師一句。師云。不可謂伊不曾
見先師來。進云。三春果滿菩提樹。一夜花開世界香。
師云。伯氏吹壎。仲氏吹箎。又作麼生。進云。大眾側耳。
師云。且道是五音。是六律。僧便喝。師云。太煞唐突。舉
昔日阿難問迦葉曰。師兄。世尊傳金襴袈裟外。別傳
箇甚麼。迦葉召阿難。阿難應諾。迦葉云。倒卻門前剎
竿著。乃云。本固者枝必茂。源深者流必長。看他從佛
口生。從法化生底尚不能壎箎合奏。琴瑟均調。其於
雁行伯仲之間生疏極矣。只緣起初一腳不曾到底。
為閨閣中軟煖絆著。若不得迦葉師兄頂門眼正。肘
後符靈。那能褫嫁時衣於當下。古稱此事如貓能軟
血。虎善起屍。不其然耶。靈章法弟深諳此意。茲者念
疇昔之好。特特一葦東來。請陞此座。然既是家裏人。
大覺不合以客氣相待。諸人要知金襴外別傳箇一
件事麼。早被西方和尚一肩擔荷了也。且道門前剎
竿還是扶起好。放倒好。要別端倪。不妨就明眼人前
決擇。便下座。

說沙彌戒日。范簡夫公和二護法請上堂。問。戒堅心
月圓。此是初學分上事。秪如出格衲僧。合作麼生行
履。師云。撲破缽盂來相見。問。古人云。五戒不持。人天
路絕。忽有箇遇佛殺佛。遇祖殺祖底和尚。作麼生相
待。師云。只恐你下不得這副手。進云。人天眾前且放
過一著。師打云。我者裏放不過。乃云。積行菩薩。要得
理事俱圓。福慧兼備。若不踏著自巳本有田地。那能
披忍辱鎧。坐法空座。以不懈怠心而為四眾說法。諸
人要識本有田地麼。拈拄杖卓一下云。恒沙諸佛。天
下祖師莫不皆向這裏轉大法輪。彈指則珠迴玉轉。
聲咳則電掣雷轟。那待手摩日月。背負乾坤。而後稱
功德法財。方乃成就。所以南岳讓祖云。一切萬法。皆
從心生。心無所生。法無能住。若達心地。所作無礙。茲
值大覺說戒之日。且作麼生說箇無礙底道理。記得
契經云。清凈持凈戒。猶如護明珠。會此許你入佛無
礙。又祖師云。缽盂裏撒尿。淨瓶裏吐唾。會此許你入
魔無礙。了得此二種無礙。是則名為真入佛位之子。
山僧恁麼舉揚。你現前兩行兄弟還肯不肯。良久云。
我孤你猶可。你負我太煞。便下座。

拼茶場楊森之爾常仝母施太君請上堂。問。雲起雷
興。文殊普賢境界。天開日朗。釋迦彌勒家風。雲起雷
興即不問。天開日朗事如何。師云。大家瞻仰有分。進
云。恁麼是法住法位。世間相常住去也。師云。因甚三
門走入佛殿裏。僧便喝。師云。好好問你。惡發作麼。進
云。或遇雷興雲起又作麼生。師便喝。進云。作家宗師。
天然有在。師云。未是好心。問。棒下無情。慣把死蛇活
美。喝中有眼。常將獰虎生擒。未審是神通。是法爾。師
云。山僧不打這鼓笛。進云。手執夜明符。幾箇知天曉。
師云。瞞得大眾眼麼。進云。千峰勢到嶽邊止。萬派聲
歸海上消。師云。與今日事沒交涉。乃云。赤肉團上日
炤天臨。畢竟聖從何來。靈從何起。參玄上士便與麼
休去歇去。長連床上一任高枕無憂。可笑臨濟箇漢
道箇無位真人。已是撒沙向人眼裏了也。懵懂底不
辨端倪。猶向面門上尋他出入底蹤跡。何異鳳縈金
網。龜負靈圖。然不是箇親從龍華見過彌勒來底。那
能別淆訛。識休咎於大覺場中。所以道佛是無依人。
法是無依理。若識無依是諸聖之母。便恁麼休去。將
謂山僧無合煞。不妨於祖翁原本契書上打上箇花
押。汝諸人莫謂普通年遠事。不從蔥嶺帶將來好。便
下座。(士曾預天寧龍華會來)。

宮通颺劉爾玉二居士等請上堂。問。登山入水。猶是
途路邊事。且道堂奧中一句。分付阿誰。師云。近前來
向汝道。進云。與麼則寒松一色千年別。野老拈花萬
國春。師云。莫將境話來對。進云。某甲怎敢把境話來。
師云。瞞大眾眼得麼。僧無語。師云。草賊大敗。問。雨過
山山平點翠。風來樹樹盡生春。且道無陰陽地發生
箇甚麼。師云。金鋤不動土。靈苗當處生。進云。可謂一
雨普潤。萬物咸新。師云。你不妨會得好。問。春雨一滴
滑如油。曹溪路上還許穿草鞋行腳也無。師云。昨日
有人躂倒了也。僧進語稍遲。師打云。又是第二箇。乃
云。春風如刀。春雨如膏。眼見三草二木十分榮茂。且
道拄杖子抽得枝條多少。明眼漢能依實供通得來。
任是三身四智。五眼六通。不待從曹溪印子上打來。
一一知他落處。更說甚日月傍照三天下。正炤四天
下。直饒你炤遍三千大千世界。不遺毫髮。忽遇箇有
力作者。一拳拳倒無量無數須彌山。一踢踢翻無量
無數香水海。看你又炤箇甚麼。驀拈拄杖畫一畫云。
住。住。豈不聞古人云。峻機不假鋒鋩。大用全貴平實。
你擬將有限身心向無限中用。大似無邊身菩薩以
竹杖量世尊頂。縱經塵劫亦不能盡。眾中設有超宗
異目者。山僧燒旃檀香供養你。有齊眉共躅者。燒沉
水香供養你。有影響音聞不入眾數者。不待掌缽盂
去。香積世界自有現在檀越炊香飯供養你。或有箇
多事禪和出來道。大小天寧。皂白不分。只向他道。是
你根莖有異。又怎怪得山僧。下座。

石港場青谷侍者領母文喜尼上座暨張檀越請上
堂。問。古人一千七百則陳爛葛藤拈向一邊。覿面真
機。請師速道。師云。天晴日頭出。僧便喝。師云。要且沒
交涉。乃云。毘盧頂上有條通天大路。諸人能高踏而
行。一任長揖釋迦。不拜彌勒也。不為分外可笑。黃面
老子談經三百餘會。度無量無數茄子瓠子。究竟無
濟實事。又怎怪我不嘆宗風衰下。人根惟卑劣是趨。
據實而論。古人聞佛聞法。似生冤家。今人聞佛聞法。
如親父母。如親父母底纏綿寶惜。似生冤家底解脫
金塵。要得脫然無累。不如大家一齊休去好。且道繼
祖傳燈又藉甚麼人。良久云。且喜今年蚕麥熟。羅睺
羅兒與一文。便下座。

潤生上座莊嚴先師瑞峰老宿請上堂。曹溪受黃梅
缽袋。雪屈無由。臨濟燒黃檗禪板。報恩有分。生事之
以禮。昔日巳聞命矣。死葬之以禮。今朝寧無述焉。乃
喝一喝云。生也不道。死也不道。道吾昔日與麼性命
巳落人手裏。可惜漸源尚爾沉吟。直待荒草深村。驀
地知歸。方始肩鍬覓先師靈骨。呵呵。何異喪車後懸
藥袋也。今日潤生上座盡追遠之誠。深念乃師瑞峰
老宿平生以真實心行真實行。特請陞此座。冀為顯
揚。聞得宿生前虔事觀音。無數清凈寶目藉他成就。
無數母陀羅臂藉他莊嚴。如是則能救世苦底妙智
力皆伊一身具足。而今捨識之後。形山雖壞。願海猶
深。且道老宿即今一靈何在。良久云。分付知事。靈床
前更上一分飯著。便下座。

說比丘戒日。位焉法姪孫領於光沈檀越請上堂。問。
戒珠一晃陰霾盡。萬里青天杲日紅。為復是神通妙
用。是法爾如然。師云。高沙彌証明。進云。謝師拈出無
私句。千古為人作指南。師云。照顧黑漆缽盂著。進云。
或遇風馳雲捲底又作麼生。師云。驅烏也未許你在。
進云。大眾記取這一轉。師云。鈍置殺人。問。佛性戒珠
心地印。霧露雲霞體上衣。霧露雲霞即且止。如何是
心地印。師云。雨過苔痕綠。進云。與麼則森羅及萬象。
總在鏡中圓。師云。風翻麥浪青。進云。謝師荅話。師云。
七棒對十三。乃云。法是無為法。理是無為理。取巧安
排者。實為沉屈。即今還有嫌佛不作底漢子麼。分付
維那上板頭安排著。若是圓成三聚底。且居門外。舉
檢七非底。未許登堂。何以故。不見先聖云。我從空王
佛所發心以來。覓罪性如芥子許了不可得。又何須
好肉剜瘡。所以高沙彌聞說受戒。便掩耳而去。衲子
俊哉。老胡有望也。然則和尚阿闍黎。壇場三羯磨皆
不足重耶。驀喝一喝云。若向這裏透過。說高踏毘盧
頂。不稟釋迦文也由你。說大象不遊兔徑。大智不拘
小節亦由你。其或語留觀聽。機昧始終。有病不服藥
者是痴人。速煩作範闍黎與我一時生按過。

馮起元丘華生二居士同請上堂。釋迦說善法以化
眾生。一大藏教都成剩語。祖師說惡法以煆菩薩。千
七百則盡是閒談。遂以拂子畫一畫云。恁麼也不得。
不恁麼也不得。恁麼不恁麼總不得。直下坐斷。千差
不立。萬有無端。撒沙向人眼裏。殺人可恕。情理難容。
故祖師云。功德天。黑暗女。有智主人二俱不受。方顯
大丈夫兒些子天然氣概。便恁麼去。曹溪路上不著
俗談。梁皇殿前豈存聖諦。且畢竟如何是他本來面
目。良久云。缽盂口向天。袈裟角覆地。分付諸禪流。但
請恁麼會。便下座。

盧園先音上座領金剛會孫茂生章振世陸嵩一眾
居士請上堂。舉趙州和尚問新到僧。曾到此間麼。僧
云。曾到。州云。喫茶去。又問僧。曾到此間麼。僧云。不曾
到。州云。喫茶去。後院主問云。為甚麼曾到也教喫茶
去。不曾到也教喫茶去。州召院主。主應諾。州云。你也
喫茶去。師云。百二十歲底老趙州。當門秪有一箇齒。
等閒施一機孤危不立。道一句平實猶存。任他臨濟
德山痛棒熱喝。難與並駕爭驅。但禮從先進。苟非處
置得宜。何以模範後學。看他汎愛不遺。一味以常住
物當人情。知他是好心不是好心。後來應庵華祖云。
趙州喫茶。我也怕他。不是債主。定是冤家。阿㖿㖿。若
總與麼。善法堂前。寶王座上。觸目盡為畏途。今日山
僧要移風易俗。凡有來者。不問他到與不到。驀拈拄
杖云。只將這分供養。各與一頓。如是。不惟慧珠奮彩。
棒下成龍。即病狂失心者亦得安樂度日。諸仁能諦
信不疑。始知我臨濟之道出常情。復卓拄杖三下。便
下座。(內有一居士祈懺病)。

佛誕日。解制退院。上堂。問。全收全放。衲僧正令高提。
半合半開。佛祖家風大振。途中保任。伏聽慈音。師云。
緊峭草鞋。進云。可謂風從虎起。雲逐龍生。師云。甚深
意氣。進云。腳跟下如何得不涉泥水。師云。猶費踟躕
在。進云。若然。則緊峭草鞋添意氣。不教赤腳上揚州。
師云。珍重闍黎。乃云。九十日以前結卻布袋口。任是
天上下獨尊底也知無出頭分事。不獲已。只得放一
線道。爾既草鞋似虎。我亦拄杖如龍。住則共汝住。行
則共汝行。一任喚這裏作化城亦可。喚作寶所亦可。
如是豈不塵塵剎剎皆為一大安樂覺場。到這裏更
說甚今日降生底周行七步。踏翻方外乾坤。目顧四
方。覷破寰中日月。正眼觀來。也只當小兒子戲。若是
屋裏人。更不消打如許之遶。何以故。咫尺家山罷問
程。下座。

說戒日。默省上座領洪樸庵護法請上堂。問。古德云。
護生須是殺。殺盡始安居。而今鑄钁銷鋒。還作得金
剛寶劍否。師云。做出便見。進云。某甲今日小出大遇。
師云。遇底事作麼生。僧作退身勢。師云。要且未契山
僧意在。僧顧眾云。少頃食堂中和尚前另下一分。師
打云。說甚少停。即今便與。問。古人放下屠刀。立地成
佛。且道承甚麼人恩力。師云。自家肚皮自家畫。進云。
若然。則天上有星皆拱北。人間無水不朝東。師云。遠
之遠矣。乃云。教中道。一切眾生身中具有三大。謂體
大。相大。用大。夫大者對小而言。一有小大。便落數量。
殊非如來大士創教之意也。須知大覺這裏則不然。
任你體大。相大。用大。驀拈拄杖云。要且總不出這箇
大。諸仁能體得。相得。用得。從此長養人天。亭毒佛祖。
尚不為難事。更有甚大沙彌。大比丘。大菩薩而不從
這裏流出。所以道。化育之本。物我同源。冀諸大德。各
各發四無量心。廣大其用。將來續慧命。繼源流。吾將
斫額望之。秪如今朝大檀越入山辦供。且道彼大何
如此大。良久云。洎合錯下注腳。下座。

師到安豐場。普濟自牧闍黎同本場眾護法。諸山眾
耆宿請於本庵上堂。問。提大覺之旨。開普濟之門。緇
素雲臻。請垂法要。師云。佛日正中天。進云。可謂轉凡
成聖。不隔毫端。師云。法輪常匝地。進云。格外機籌畢
竟以何為驗。師云。這裏是普濟群生之所。進云。如是
則於今且假乘風棹。咫尺家山不問津。師云。猶涉程
途在。僧拜起一喝。師云。終欠一籌。乃拈拄杖卓一下
云。此是從上諸聖普濟群生之所。不須寶筏濟河。箇
箇巳登覺岸。何藉浮囊渡海。人人早到家山。家山既
到。回頭風月常新。覺岸先登。舉眼雲林仍舊。山僧看
罷東皋春色。來遊海甸精藍。蒙現前諸上善人廣敷
此座。特地殷勤。請說法要。因思先德隨時隨地而作
佛事。有以香飯作佛事者。有以音聲作佛事者。或以
出入息內。承事無量諸佛而作佛事者。這裏既不隨
他起倒。只有一條山形拄杖。復拈拄杖云。拈起也天
迴地轉。放下也嶽立河清。不拈不放。要令現前若聖
若凡。若僧若俗。若天仙。若人畜。以及飛潛動植等各
悉得受用。得受用巳。與從上諸聖同一眼見。同一耳
聞。同一心知。同一意解。同一手捉。同一足奔。既一切
皆同。則從上諸聖即是諸人。更有何優劣彼此哉。今
日山僧兩手持來。且道誰是承當者。良久。無人出。復
云。我不敢輕汝。汝等皆當作佛。下座。




雨山和尚語錄卷第九(終)

雨山和尚語錄卷第十
嗣法門人　　記

* 住維揚天寧禪院語

大覺回雪峰上座領王孺人請上堂。稱提從上來事。
任是智如鶖子。辯似滿慈底于此箇門中一點也用
不著。古人道箇禪客相逢只彈指。巳是漏逗不少。更
云此心能有幾人知。咄。這茆廣漢。吾有知乎哉。無知
也。若達無知。直下如墻壁相似。金抹香塗不知喜。驢
踐馬踏不知怒。祖師謂到此可以入道。向去底事許
伊會。卻來底事更買草鞋行腳始得。爾諸大德能向
枯木上糝些子花。吾家活祖師意不待參求。自然會
得也。回看他歷歷孤明。本無形段箇話。豈不慚惶殺
人。便下座。

端午師誕日。付法純甫趙居士率令嗣請上堂。靈山
秘旨。少室真宗。驀以拂子擊一下云。巳為諸人剖露
了也。有向這裏道箇相續句。則從上微妙法門不待
兩手持來。早被伊一肩擔荷去也。一向城隍聚落底
未有長行而不住。一向高巖深谷底未有長住而不
行。今日以無文密印一印印定。在彼在此。事同一家。
若去若來。理無二致。謂天地與我同根也。可謂萬物
與我一體亦可。即今時節巳至。且作麼生道得箇紹
隆玄化底句。復揮拂子云。好看大樹新枝發。五葉一
花天地春。便下座。(時耳公住舒山未歸。懶公將去西江)。

邵伯謝昂千呂璜伯仲率諸子姪為先嚴鍾山老護
法請對靈。小參。問。大千原似一乘艖。苦海滔滔舞棹
過。今日謝公登彼岸。請師說法意如何。師云。一眾證
明。進云。可謂平地優曇光爛熳也。師云。且道向甚處
與居士相見。進云。若不入水。怎見長人。師云。猶隔津
在。問。目前無法。意在目前。且道如何是目前底法。師
云。香雲繚繞。花雨紛霏。進云。謝太翁畢竟向甚處安
身立命。師云。不是天上。定在人間。進云。可謂一句了
然超百億去也。師云。與你沒交涉。乃云。幻緣假合。乃
名為身。身也者。眾苦之本。愚夫不省。妄生貪愛。以妄
生故。致墮輪迴。智者了知。頓滅嗔癡。以頓滅故。遂成
正覺。雖然。此猶是明昧兩岐。須知這裏有生本不生。
滅原非滅底一著。其生也如雲來嶽頂。其滅也似月
落澄潭。直下得失兩忘。去來無著。到這裏生死涅槃。
猶如幻夢。菩提煩惱。宛若空花。然後以本願力垂手
塵勞。遇苦斯拔無危不安。遇迷斯照無幽不顯。鍾山
太翁頓悟身世兩空。便急流勇退。昨於芳草渡頭信
腳踏翻波底月。不待入水見長人。巳證無聲三昧了
也。較他十八開士忽悟水。因道箇妙觸宣明成佛子
住。豈啻天壤懸殊哉。聞翁生前留心水觀。故臨期有
如是偉作。但世人狹劣。驚異橫生。那知大人境界。惟
大人能知。豈小根俗子所能測識。今日承令嗣伯仲
以道事親。特請山僧對靈說法。蓋翁與山僧平日有
支許之好。故誼不容辭。特來為之證據。且道證據箇
甚麼。良久云。濁惡世中留不住。眾香國裏好安居。

中秋示眾。舉古人云。團團離海嶠。漸漸出雲衢。咄。這
隨聲逐色漢。眼花作麼。若是箇奮打破虛空。喝散白
雲底氣概。眼底何嘗有他太陰天子。可笑古人望上
心不足。見箇圓陀陀。光爍爍。便云何時得似這箇去。
縱饒得似。眼中巳是添了一重花。況有風雨晦暝。隱
身不現底時節。你又向何處窺他頭腦。此無他。都緣
坐在明昧兩岐。不能如有智主人將功德天黑暗女
一齊趁出。不見釋迦老子對文殊大士云。但一月真。
是中自無。是月非月。是月非月既無。何更有黑月白
月來。驀顧大眾云。即今陰雲遍野。細雨瀰空。且作麼
生得見真月去。良久。乃拈拄杖卓一下云。若向此中
能著眼。乾坤何處減清輝。

西旨知藏觀融上座率徒懷遠莊嚴受業了知禪師
請上堂。問。隔江招手。敢負婆心。逆水張帆。請師一接。
師云。險。僧云。不入驚人浪。難求稱意魚。師云。未是好
手。僧便喝。師云。莫是驚人浪麼。進云。一句無私語。分
明舉似人。師云。料掉沒交涉。乃豎拂子云。此是無畏
大光明幢。諸仁能立地搆去。管保高超三界。永出四
流。混沌未分。與千聖同根。乾坤纔剖。共萬物一體。綿
密處直是綿密。淆訛處迥絕淆訛。三世諸佛鼓盡唇
皮議論他不著。歷代祖師費盡手腳提持他不到。故
華嚴有云。如來以種種譬喻而說諸法。無有譬喻能
喻此事。何以故。心智路絕。不思議故。了知老宿入不
思議境。故平生言真實。行真實。只者真實二字巳載
道路口碑了也。今日是渠放捨身命的時節。學徒觀
融展追遠之誠。特請山僧舉揚。以光先德。諸兄弟上
來所舉。言真實。行真實。可謂一處真。處處真。塵塵盡
是本來人。此外更有所說。何異畫蛇添足。且畢竟如
何是本來人呢。乃揮拂子云。分付知事。靈床前快下
一分飯著。便下座。

結制日。語松大師領聶春明居士請上堂。問。握則成
拳。有高有下。展則成掌。無黨無偏。且道放開為人好。
把住為人好。師云。不必上座。進云。秪如興化道。逢人
則出。出則不為人。是何意旨。師云。花貼當門。進云。三
聖道。逢人則不出。出則便為人。又作麼生。師云。鋒藏
袖裏。進云。今日居士請說法要。和尚是為人。不為人。
師云。洎合世諦流布。進云。某甲則不然。師云。你試杜
撰看。進云。若是大冶精金。自然一椎便就。師云。果然。
問。烹麟煆鳳。舊有風規。祖令新行。請師垂範。師云。冷
處著把火。進云。與麼則靈山推玉樹。法苑仰瓊花。師
云。好箇消息。僧禮拜歸位。師云。猶欠一著在。問。如何
是祖師關。師云。待你透過了向你道。進云。門內有一
人使盡伎倆。要出出不得時如何。師云。三十棒。進云。
門外有一人使盡機謀。欲入入不得又如何。師云。你
從甚處得到這裏。僧擬議。師云。將謂將謂。原來原來。
乃云。諸方有廣大爐韝。妙密鉗鎚。盡向今朝施設。可
笑他禪和家非頑銅。非鈍鐵。那經得如許煆煉。天寧
更不隨例施顛倒。況我揚州地面在在諠譁。處處熱
鬧。縱有煖爐亦不須開。但願五湖衲子。四海禪流。各
各時中。饑餐渴飲。閒坐困眠。一味仍舊去聞聲也。不
須悟道見色也。何必明心。便恁麼去。不惟自家四楞
著地。亦省費觀音菩薩將錢買餬餅底許多手腳。今
日山僧打開門戶直示家風。還有聲前領旨底漢子
麼。良久云。把手拽不入。便下座。

靜聞上座誕日。同谷璠老宿請上堂。問。能為萬象主。
不逐四時凋。如何是不凋的。師云。亙古亙今。進云。與
庭前柏樹子是同是別。師云。祖師現在。進云。因甚麼
又喚作祖師西來。師云。其來久矣。進云。和尚今日被
某甲看破。師云。你向甚麼處著眼。進云。適來齋飯雖
好。只是傷鹽傷醬。師便打。問。文殊是七佛之師。因甚
麼出不得女子定。師云。幾多人錯會。罔明是初地菩
薩。因甚麼出得女子定。師云。大眾笑你。進云。過在甚
麼處。師云。猶不知休咎。僧便喝。師便打。問。盡大地是
箇禪堂。為甚麼有解有結。師云。千聖猶在。進云。忽遇
箇眉間挂劍。肘後懸符底來。又作麼生。師云。你不是
者般人。僧擬議。師便打。乃云。天地未生。未有生佛名
字巳前。有一句子明如杲日。寬若太虛。語以寶几珍
御。不生驚異。語以黧奴白牯。不見下劣。體竭形消而
不變。金流朴散以長存。只貴於形名未兆之先直紹
拈花。於聲色既形之後大啟面壁。更有甚不燈傳萬
祀。法衍千齡。所以道心源一統。綿亙十方。上上根人
自然明白。即今諸上座明白也。且道西天無量壽與
解脫月二員古佛相見時。商量箇甚麼。良久云。金牛
飯。廬陵米。知其味者或寡矣。便下座。

甲子十月二十二日。
皇上駕幸當山。坐方丈。道話最久。且書蕭閒二字扁
賜師。臨行命侍衛官馬武齎金飯僧。次日師上堂。拈
香謝　恩罷。乃舉昔達磨初祖至東土。梁武帝問云。
如何是聖諦第一義。祖云。廓然無聖。帝云。對朕者誰。
祖云。不識。帝不契。祖遂渡江。乃云。初祖手握輪槌。將
千門萬戶一擊而開。惜乎梁主挨身不入。致使靈光
妙音近在咫尺。遂又邈若河山。爭似我。

當今聖主。昨者駕幸當山。問云。禪與宗是一是二。云。
非一非二。　上云。宗門離文字相麼。云。難逃。　聖鑑
其餘言句不及多錄。諸仁者。　皇上日應萬機。猶注
意宗門如此。苟非乘願再來。那能有此偉論。較他錯
認定盤星底梁主豈止高出一頭地哉。且道即今祝
聖一句作麼生道。驀拈拄杖卓一下云。　皇圖永祝
千秋固。化日長期萬祀光。

惟龍李護法為母趙太君六十誕辰請上堂。問。臘梅
含笑迎仙侶。松柏長青引鶴群。松柏長青即不問。慶
生一句請師宣。師云。天長地久。進云。與麼則點開日
月為天眼。撥轉須彌作壽山。師云。正恰山僧意。進云。
但識古人扣齒意。何須更要問春秋。師云。適來是上
座分上事。問。萬物資生。皆由雨露。即今果熟香飄。且
道承阿誰恩力。師豎拂子云。也昧他不得。進云。是造
化天然。是神通法爾。師云。總不在這裏。進云。拈花社
啟重新日。一炷清香滿石樓。師云。那裏得這消息來。
僧便喝。師云。十萬八千。問。古人道。參禪為第一。因甚
又受戒。師云。曲為今時。進云。且道如何是戒。師云。待
你摸著黑漆缽盂即向你道。進云。如何是定。師云。莫
向鬼窟裏作活計。進云。如何是慧。師云。杲日麗晴空。
進云。恁麼慧雲普覆三千界。法雨週流萬國中。師云。
不較多也。乃豎拂子云。這箇無依道人是諸佛之母。
雖那邊不居空界。這邊不落今時。猶未稱全提向上
在。爾諸人擬向門頭戶口捕影覷光。那知渠儂行處。
明明古路。不落玄微。的的真機。迥超物表。日月照臨
不到。萬象樅然。天地覆蓋不著。諸緣寂爾。若與麼論
量。猶屬功勳未為極則。不見昔日僧問大龍。如何是
堅固法身。龍云。山花開似錦。澗水湛如藍。師云。大龍
老漢語驚時聽則固奇矣。仔細勘驗將來。其奈事上
有餘。理上不足。要契堅固法身。何異萬里望崖州。天
寧則不然。或有人問。如何是堅固法身。只對他道。四
大五蘊。或有箇孟浪措詞底出來問。四大五蘊豈不
是地水火風假合而成。山僧曰。是。既是假合。因甚卻
謂之堅固。山僧曰。汝徹也。此語具兩負門。人若相委。
始知袖裏乾坤大。其或未然。誰識壺中日月長。卓拄
杖下座。

說沙彌戒日。新戒圓鑑大德率徒實能請上堂。問。忍
鎧纔披。魔宮震裂。因甚麼高沙彌不受戒。師云。俊哉
衲子。進云。忽有箇擊碎缽盂。又如何相待。師云。孟浪
師僧。進云。意氣不從天地得。英雄豈藉四時催。師云。
這裏不許念篇章。進云。者老漢作篇章會那。師便打。
問。弘宣戒法即不問。單刀直入事如何。師云。大眾看
取這員戰將。進云。不是某甲逞妙手。爭顯天寧老作
家。師云。且道六韜三略又作麼生。進云。陷虎之機。拈
過一邊。格外戈矛。還須別展。師便打。僧便喝。師又打。
進云。這老漢只解據虎頭。不解收虎尾。師直打趁。乃
云。阿㖿㖿。鼓聲咬破我七條尋常斬關手腳。若不用
之于今日。眼見山河大地。草木叢林盡為礙膺之物。
那能心隨手用。開選佛場。招羅四海英賢。爾諸新學
大德總一隊隊上來。可中有箇聖諦亦不為底。向五
篇七聚裏捉敗波離。然後視一大藏教為破故紙。千
七百則是繫驢樁。豈不為吾門盛事。其或三衣搭出。
一缽擎來。問以名相則精通。詰其體性便罔措。高沙
彌若在。必然大笑曰。向外作工夫。總是癡頑漢。乃顧
左右云。又爭怪得他。又爭怪得他。便下座。

說戒第二日。素懷禪士四十誕辰請上堂。問。眾木皆
凋。因甚麼孤松獨秀。師云。放他出一頭。進云。不涉春
秋。豈借滋培。師云。且道根株長多少。進云。爍迦羅眼
不能窺。師云。語不離窠臼。安能出蓋纏。進云。老漢話
頭也不識。師云。天寧住持事繁。僧便喝。師云。三十年
後叫屈有日在。問。末山不露頂。灌溪飽領半杓。實際
不下笠。俱胝醇用一指。灌溪半杓則且置。俱胝一指
事如何。師云。逼塞虛空。進云。可謂從前汗馬無人識。
秪要重論蓋代功。師云。且道上座分上。大眾分上。進
云。和尚莫分別好。師云。你也莫淈湥好。進云。謹領慈
旨。師云。若不是上座。幾喫我棒。問。佛說一大藏教盡
是空言。千七百則猶為虛設。且道和尚說何法要。師
云。有願不撒沙。進云。畢竟意旨如何。師打云。大似不
將耳朵來。乃云。清淨本然。從來不許夜行。云何忽生
山河大地。須是投明早到。富樓那是甚黃瓜茄子。當
此時也。釋迦不許攙前。彌勒從教落後。昨日與你披
披搭搭。都道信受奉行。那知燈籠露柱。貓兒狗子是
千丈盧舍那身。蚯蚓驀過東海則不問。汝蝦蟆𨁝跳
上梵天。且道是第幾機。驀以拂子畫一畫云。有手腳。
無背面。明眼人。看不見。等閒將六十花甲子橫數倒
數。直數到盡未來際。尚不知他本命元辰落處。無端
卻被十字街頭石敢當靜裏聞得。乃長吟曰。岣嶁山
前神禹碑。字青石赤形模奇。無目仙人纔一見。便令
撫掌笑嬉嬉。笑則笑。若不知向上一竅。大似老鼠入
飯甕。那討出頭底日子。善哉。妙總有言。將謂郭象註
莊子。識者云是莊子註郭象不得。空室道人在傍證
據。你者一夥依經解義。三世佛冤底阿師。何時有解
脫之期。乃擊拂子。下座。

臘八圓菩薩戒日。拈花和尚領李老護法請上堂。問。
睹明星打失鼻孔。然後演出一大藏教。這是如來邊
事。且道在衲僧分上又作麼生。師云。令我攢眉。進云。
可謂一句迥超千聖外。兩堂龍象盡知音。師云。知音
知後更誰知。進云。世間無限丹青手。到此都盧畫不
成。師云。上座秪道得一半。問。四十八輕即且置。明星
現時事如何。師豎拂子云。釋迦老子來也。進云。可謂
十世古今始終不離于當念。無邊剎海自他不隔于
毫端。師云。你做得李長者使下。僧和聲便喝。師便打。
僧出豎拳云。這是從上佛祖用不盡的。即今拈向人
前。畢竟喚作甚麼。師便打。進云。因甚麼冷地裏一總
無人顧著。師云。切忌擔枷供狀。進云。刮垢磨光。全憑
好手。師云。知恩始得。問。向上一路。千聖不傳。因甚麼
世尊三昧付與迦葉。師云。一犬吠虛。千猱啀實。進云。
既付也。因甚西天四七。東土二三又各各建立不同。
師云。仁者自生分別。舉世尊在雪山。于臘月八日睹
明星。豁然大悟。乃歎曰。奇哉。一切眾生具有如來智
慧德相。但以妄想執著而不能證得。乃云。釋迦老子
大似拗直作曲。當時若遇箇傍不甘底。即時趁下雪
山。也怪他不得。若也俯首低眉。聽其處分。淨潔地上
不止遭伊一杓兩杓。負屈焉有了時。天寧今日要問
者老漢。且道智慧德相。妄想執著。何優何劣。若取捨
情存。譬如清淨寶目。塵沙既著不得。金屑還著得麼。
善哉。古德有言。功德天。黑暗女。有智主人。二俱不受。
到者裏方始合他古轍。更說甚三十二相威德尊嚴。
八十種好音容美妙。爾諸大德若善護持。自不被他
南斗六。北斗七換卻眼睛。何以故。驀拈拄杖卓一下
云。若是金毛獅子子。三千里外見淆訛。下座。

解制日。泰州忠赤劉居士率孫請上堂。行腳高士切
忌向外馳求。驀拈拄杖向左邊卓一下云。向這裏入。
山河大地是諸人臥具。以拄杖向右邊卓一下云。向
這裏出。草木叢林是諸人拄杖。若用得此杖。神通游
戲。鬼神不能測。若坐得此具。田地穩密。佛祖不能近。
雖然。此猶是就理變通。未稱全提要旨。復以拄杖向
中連卓兩下云。若向這裏縱橫十字。全放全收。則在
途中。不離家舍。在家舍不離途中。芒鞋竹杖全超毒
海之源。禪板蒲團永出蓋纏之域。何必者山望著那
山高。如鏡中覓頭相似。天寧今日九旬制滿。布袋頭
開。始隨芳草去則不問汝。又逐落花回。試通箇消息
來。眾無語。師便拽拄杖下座。

極樂回拈花慧炤和尚六十誕辰請上堂。問。昔日空
生晏坐。天雨四花。今朝和尚還山。有何祥瑞。師云。且
喜好風來席上。進云。與麼則䢴水千波秀。昭易萬景
閒。師云。更無閒語落人間。進云。淮地春光猶未去。姑
蘇好日又初長。師云。且道還恰老僧意也無。進云。自
有大眾證明。師便打。乃拈拄杖卓一下云。秪者箇獨
露當陽。迥超物表。九十日春風尚未包裹他一半。諸
人擬以山花澗水為堅固法身。谷響泉聲當廣長舌
相。虛空中早釘箇橛了也。不見昔年灌溪閑和尚到
末山問。如何是末山境。山云。不露頂。如何是末山主。
山云。非男女相。看他得底人等閒露一機一境。自然
事存函蓋。理應箭鋒。直饒以無量天地。無量日月。無
量須彌山。無量香水海。統為一句。稱提從上來事未
有如是綿密。而況齒牙上帶出來底。不是犯忌。便是
發秘。檢點將來。盡屬流布。爭如天寧與拈花和尚同
一佛口生。同一法化生。不須舉目寶山。自見高低。那
待揚眉主人。早知相好。各各現化身于濁世。展慈臂
于清時。務期扶起先師破砂盆而後已。如是存心。何
慮不心燈永燦。慧命長光。諸仁者。且道同源共派一
句又作麼生道。良久。復卓拄杖云。䢴江直接滹沱水。
流出淵源萬派長。

德因德光二大德等為師天鏡徹和尚請封龕。蓮駕
高乘去路長。天風遙遞雨花香。要知此日真歸處。塵
剎都為一覺場。恭惟同門天鏡徹禪師正因脫俗。淨
念披緇。道力弘深。不使雞山燄冷。神通廣大。頓教龍
樹花開。囊無私蓄。都道為如來作使。世有公評。孰云
非大士分身。見處真而不下笠子。勘遍諸方。行處實
而穩坐蒲團。悟真三昧。方期開方便門。接無邊凡小。
不意證寂滅道。便棄有漏色身。空使人天雨泣。悲爨
桐以無音。佛祖眉攢。傷塗毒而失響。今者石塔未營。
雲龕先入。且把斷要津一句作麼生道。良久云。即今
且謝人間去。好駕慈雲再復來。

拈花庵德因德光等為師天鏡徹和尚請對靈。小參。
盡十方界是箇大幻化場。諸佛如來隨順世故。尚示
涅槃。況降此以下者。豈宜久住。但滅度之際。既順緣
而來。亦順緣而去。果無一絲罣礙。方名塵中解脫的
人。但凡夫狹劣。於無有法中妄生愛著。是故生死相
續。不見首楞嚴經云。一切眾生從無始來。生死相續。
皆由不知常住真心。性淨明體。用諸妄想。此想不真。
故有輪轉。釋迦老子秪為慈悲之故。故有落草之談。
若到我衲僧分上。縱有常住真心。性淨明體。都盧掃
向搕𢶍堆頭。然後以不欺之力一拳拳倒涅槃山。一
踢踢翻生死海。豈不稱一道平等。浩然大均。天鏡徹
公三十年潛修密證。得此三昧。故臨生死之際。如香
象渡河。截流而過。今日是其三七之晨。闔院寶眷特
請山僧舉揚法要。以永慧命。因思公平日所行所履。
已不愧古人。夫復何論。但此特舉揚伊平生真實證
悟處。以為末世之勸。諸仁要知麼。更聽一偈。修得龍
華三會因。當來彌勒許相親。生前有願如能了。再續
拈花萬古春。

拈花天鏡和尚入塔。先一日。其嗣子朱國璠請對靈
小參。舉昔日唐太宗問南陽忠國師云。百年後師何
所需。師曰。告檀越造取一所無縫塔。宗曰。就師請塔
樣。師良久云。會麼。宗曰。不會。師云。吾有付法弟子耽
源卻知此事。乞詔問之。師遷化後。詔問前語。源良久
曰。聖上會麼。宗曰。不會。源述偈曰。湘之南。潭之北。中
有黃金充一國。無影樹下合同船。琉璃殿上無知識。
乃云。合浦珠輝。渾無色相。荊山璧媚。迥絕根塵。南陽
自受用三昧巳昭于此矣。可惜不曾道得箇轉身句。
致令後代兒孫一箇箇向黑山鬼窟裏坐地。達磨一
宗奚止掃地而巳。耽源雖解發揚先德。未助他威光
一半。爭似天鏡徹公更不起模畫樣。土主松山。卯塔
難提。不待造作安排。早巳一一如法安置。任他煙霞
生背面。星月繞簷楹。何曾有絲毫光影與人描模。所
以雪竇和尚有云。無縫塔。見還難。澄潭不許蒼龍蟠。
層落落。影團團。千古萬古與人看。豈不是他雪竇如
法提唱處。與天公較之。若合符節。茲者孝子朱國璠
特請山僧舉揚法要。以資先慈冥慧。天寧若有所說。
大似擔水河頭賣。若無所說。又孤負來機。且作麼生
道得一句。以顯公平生偉作。良久。揮拂子云。試看妙
展迴天力。踢倒閻浮自在行。





雨山和尚語錄卷第十(終)

雨山和尚語錄卷第十一
嗣法門人　　記

* 住昭易極樂禪院語

進院日。監院元吉同徐戎兩山主請上堂。問。如何是
極樂境。師云。人天雲擁。進云。如何是極樂人。師云。宇
宙眉橫。進云。只得瞻之仰之。師云。且放過一著。僧便
喝。師便打。問。慈旆巳出天寧。法幢方豎極樂。且道還
有去來相也無。師豎拂子云。向這裏定當。進云。即今
寶座高登。金湯畢至。一眾佇聽雷音。師云。有耳者聞。
進云。恁麼則現在釋迦尊。補處待彌勒也。師云。我鈍
置你猶可。你鈍置我太煞。問。託足天寧。現身極樂。兩
不相違。一音演說。即今大眾雲臻。請和尚說。師云。春
風解凍百花抽。進云。一音演說蒙師指。隨類得解是
何人。師云。瞞得阿誰。進云。有心用處還成錯。無意求
時卻宛然。師云。恐不相當。進云。毘婆尸佛早留心。直
至如今不得妙。師連打云。也怪我不得。乃云。夫極樂
境界不待撥塵而見。只此庵臨野水。座近高城。煙波
浩渺。明明不落今時。廛市諠譁。的的還存太古。一見
不再見。直下迥脫塵根。一聞不再聞。就中了無途轍。
故盤山和尚有云。可中學道。似地擎山。不知山之孤
峻。如石含玉。那識玉之無瑕。若能如是。名真出家。豈
待千生煉行。百劫薰修。證無量聖身。方謂之神通游
戲。凈佛國土。諸兄弟。若以法眼觀則無俗不真。若以
世眼觀則無真不俗。茲者山僧赴此方檀護耆舊之
招。特借此作箇小歇場。與諸公相見。且道相見底事
作麼生。遂豎拂子云。覿面若無青白眼。還如􂸨􂸨守
空池。

結制日。友鳳徐山主請上堂。問。選佛場開。象龍蹴踏。
妙密鉗鎚。請師施設。師打云。驗在目前。進云。可謂一
棒迥超千聖旨。法筵緇素盡知音。師云。還覺頂門痛
麼。進云。若不上來。焉知端的。師云。今日打著一箇也。
進云。若然。大家出隻手。扶起破砂盆。師云。直須珍重。
問。九旬聖制今日結。其中有不受結底。和尚又作麼
生。師云。那怕甕中走卻鱉。進云。片雲橫海嶽。來去任
縱橫。師云。莫打陳爛葛藤。進云。列祖門庭從此建。誰
人不仰上頭關。師云。即今列祖在什麼處。僧便喝。師
云。鼓粥飯氣。問。未白椎巳前。學人未措一詞。請師荅
話。師云。患聾作麼。進云。即今學人現問。請師再荅。師
云。猶要第二杓惡水。進云。學人不恁麼問。請師亦不
恁麼荅。師打云。杜撰禪和。如麻似粟。乃云。䢴上冬方
解。昭陽春又結。累他行腳流。碌碌無休歇。彼此互相
參。畢竟誰了徹。有般杜禪和。嘵嘵恣饒舌。盡道靈山
話月。曹溪指月。本地一段風光天然。不假言說。山僧
大笑。斯人何似認龜作鱉。佛法與麼流通。正眼定遭
驢滅。那知從上來事。諸聖不許漏泄。苟非打破牢關。
觀世音菩薩將錢買胡餅。放下手來。焉知卻是塊生
鐵。良久云。參。

龍珠監院心水師暨慶菴上座領眾信請上堂。問。祖
意教意即不問。堂奧中事是如何。師云。待你入得堂
奧即向你道。進云。即今巳入。和尚又作麼生。師云。話
墮也不知。進云。甚麼處是學人話墮。師便打。問。臨濟
宗乘即不問。極樂家風事若何。師云。水鳥樹林。悉演
真乘。進云。此猶是門庭施設。師云。幾多人錯會。僧便
喝。師云。還當得家風事麼。僧擬議。師便打。問。目前一
機。請師速道。師云。罕遇知音。進云。過山尋蟻跡。能有
幾人知。師云。你是第一箇。僧便喝。師云。落在山僧圈
繢裏。乃云。春山疊亂青。春水漾虛碧。手攬不及。眼見
則親。曼殊老子界外橫身。觀音大士寰中匿跡。說箇
聞聲悟道。見色明心。其柰句滯則嶽立摩空。源迷則
雲橫遍埜。卓拄杖云。南泉大師來也。說道三世諸佛
不知有。黧奴白牯卻知有。諸仁若辨端倪。天下衲僧
始得無過。拽拄杖下座。

師在昭易極樂禪院。受虞山趙讓卿山主暨闔邑檀
護耆舊請住三峰清涼禪院。上堂。問。三峰祖席。繼美
惟師。即今以何法示人。師云。人從蘇州來。不得常州
信。進云。舒光遠映三峰秀。法雨溥沾大地春。師云。且
道虞山還肯點首麼。進云。大眾證明。學人禮拜。師云。
毫釐有差。天地懸隔。問。昭易纔駐錫。琴水又征車。為
是神通。是法爾。師云。待到三峰向你道。進云。恁麼則
杖頭一滴水。到處盡成霖。師云。卻被你道著。僧禮拜
云。大眾記取這佳話。師云。莫浪流傳。乃云。山前一片
田地。祖翁分付來多少時也。腳下兒孫賣來買去。縱
未動著絲毫。然要合原本契書。必須有箇驗處。諸人
要識驗處麼。卓拄杖一下云。此是我三峰老祖向折
竹聲邊悟得的。既悟矣。猶慮學者滯在一悟。不明從
上綱宗。故不惜茹荼戮力。力起臨濟七百餘年巳墜
之緒。復見於今日。昔人謂挽世之功。不在禹下。豈虛
語哉。極樂固是腳下孫子。但才慚譾劣。德愧荒涼。乃
辱高賢。召以典席。當此時也。祖山是重。身命為輕。況
當惡紫奪朱之日。鄭聲亂雅之時。若不與原本契書
上打箇花押。則何以仰慰吾祖力挽綱宗之苦心。復
卓拄杖一下云。即今花押巳打。且向去的事又作麼
生。良久云。暫辭䢴水波中月。旋臥虞山頂上雲。便下
座。

啟大悲期。同學月大師率眾信請上堂。大悲菩薩有
千手。大丈夫兒誰不有。遂喝云。住。住。說到不如行到。
眼親莫若手親。繩床角果然過得凈瓶來。籌室中不
妨付與鈯斧去。如是則咳𠻳吐氣乃無漏真智。掄拳
鼓掌為無礙淨光。何必三十二應。十四無畏。方謂之
救苦尋聲之妙智力哉。驀以拂子擊香几云。今日圓
通門大啟。諸人苟能向聲塵裏。捉敗普門。善法堂前
許你標名第一。如或不爾。撞著道伴交肩過。則錯過
伊不少。

純智禪德同顧元卿征天如二居士請上堂。契經云。
知一切法。即心自性。成就慧身。不由他悟。乃呵呵大
笑曰。這老漢合取口作恁麼語話。縱饒你成就慧身
如杲日麗天。正眼觀來猶是階下漢。而況夾山所云。
九烏射盡。一翳猶存。一箭墮地。天下黑暗之語。欲窺
其門限又安可得。驀以拂子畫一下云。畫斷古人多
年葛藤。拱極臺不覺𨁝跳上天。揚聲高叫曰。大人具
大見。大智得大用。山僧遂按下雲頭。與之授記。且道
授記箇甚麼。復揮拂子云。君王自神武。駕馭總英雄。
祈晴日。濟之上座率徒允證暨眾信請上堂。問。智悲
雙運的人未審還有憎愛也無。師云。能愛人。能憎人。
僧拂坐具云。恁麼則掀倒禪床去也。師云。莫孟浪好。
僧便喝。師打云。巳在言前。進云。這老漢猶作主在。師
又打。問。聲鐘伐鼓。四眾雲臨。曲彔高登。合談何事。師
云。雲有出山勢。進云。一句當天。十方坐斷。未審拱極
臺得何三昧。巍巍不動。師云。水無投澗聲。進云。就中
忽有箇迥脫根塵。了無途轍的漢出來道箇不審。和
尚又作麼生。師云。莫便是上座麼。進云。古殿豁開清
晝永。昭易門外幾重春。師云。念言語漢。乃云。春寒料
峭。怨煞天公。全日酸風颯颯。昨宵苦雨濛濛。夾岸桃
花紅未吐。長堤芳草綠先豐。左顧右盼。人人頂門上
七穿八穴。仰觀俯察。箇箇腳跟下百匝千重。參玄士。
太朦朧。不向目前明實際。卻於象外覓虛空。那知諸
佛心宗不存語默。祖師大意寧在西東。且道在什麼
處。遂揮拂子云。一掃煙雲俱淨盡。試看紅日正當空。
四義禪人領邵明吾徐霖生張羅萬三居士請上堂。
問。若論第一義諦。早巳一椎粉碎。敢請全提格外。以
副請法之誠。師云。眼裏從來不著砂。進云。此猶是尋
常秪對。師云。想上座會這話不得。進云。某甲今日無
端遭一杓水潑。師拈拄杖云。莫怪麤疏。進云。請和尚
合取口。師打云。討棒喫作麼。問。經云。惟此一事實。餘
二即非真。如何是此事。師云。南地竹兮北地木。進云。
滿目是英靈。幾人逞好手。師云。你試露爪牙看。僧便
喝。師打云。原來是箇叫街漢。舉古德云。識得一。萬事
畢。驀以拂子畫一畫云。這箇是一。諸仁作麼生識。若
向這裏道得箇脫體句。不惟去離泥水。亦且活人眼
目。如或機不離位。未免墮在毒海。不去威音那畔。認
湛湛無依底為本有家鄉。則來今世門頭。目靈靈不
昧底為本來面目。那知無依無欲始是能仁。且畢竟
作麼生的的道得箇脫體句。俾先宗無忝。後學有依。
遂喝一喝云。釋迦老子是什麼爛冬瓜。

淨然尼上座領眾道侶請上堂。淨然尼上座問。咨和
尚。萬法歸一。一歸何處。師云。腳頭腳底。尼禮拜。師云。
何不進語。尼云。如是。如是。師云。且緩緩。舉乾峰和尚
示眾云。千波競湧乃文殊境界。一亙晴空為普賢床
榻。這老漢鼓盡唇皮。只成箇念話社家。須知極樂這
裏千波競湧只在目前。一亙晴空不離當下。且道文
殊普賢畢竟在什麼處。遂揮拂子云。莫對曾參問曾
晢。從來孝子諱爺名。

悅賢󲅦那同了然大德領秦郵眾信請上堂。問。和尚
終日陞堂。所說法要未審是毒藥。是醍醐。師云。將謂
我孤負汝。進云。一句當天。八萬門永絕生死。進語稍
遲。師云。牙根猶帶生澀在。問。昭易駐錫春將半。為人
一句是如何。師云。天無私蓋。地無私載。進云。一雨普
潤去也。師便打。問。場開選佛則不問。極樂家風事若
何。師云。梵音嘹喨沖霄漢。進云。秪如不行德山號令。
不展臨濟旌旗。出格人來。如何相見。師云。我今日退
身有分。進云。大眾記取這一轉。師云。且道山僧肯你。
不肯你。僧無語。師便打。乃云。果是箇一口吞盡三世
諸佛底。不用逞舌劍唇鋒。自然奠安禪鼎。光耀祖燈。
況諸仁盡是宗門宿將。七事五位則不問你。且道空
劫巳前是誰作主。有向這裏通得箇姓字來。許你當
下超出陰界。若也纔涉吻唇。平地上盡是礙膺之物。
那能擺手出長安。直饒三生作國王底道箇寂子速
道。巳是喪車後懸藥袋了也。且道交鋒祖域中。畢竟
誰稱好手。良久云。金鏃慣調曾百戰。鐵鞭多力恨無
讎。

乾仁祖印二大德仝姚居士請上堂。問。黧奴白牯還
解拖犁拽耙也無。師打云。這畜生。五歲尚使不得。進
云。恁麼則耕翻大地去也。師云。一任𨁝跳。僧便喝。師
復打。問。沙場失策則不問。重整戈矛事若何。師云。老
僧今日打退鼓。進云。陷虎之機。不勞拈出。師云。伶俐
衲僧難瞞。僧禮拜云。今日某甲罪過。師打云。只有先
鋒。且無殿後。乃舉汾陽昭祖一日拈拄杖示眾云。識
得拄杖子。一生參學事畢。汝諸仁聞恁麼道。如出寒
谷。登春臺。是即固是。要且利與害俱。當時若道箇轉
身句。庶免諸仁坐在平地上。今日不肖遠孫要將勤
補拙。與昭祖圓話。乃拈拄杖卓一下云。識得拄杖子。
家國興盛。野老顰蹙。不識拄杖子。家國喪亡。野老安
怗。若解如是。老僧有過。不解如是。闍黎無功。或有箇
孟八郎衝前道。迅速鋒鋩。猶是鈍漢。萬里無雲。青天
猶在。討甚閒工夫。論過論功。山僧聞之。決不拒之於
門墻之外。何以故。芻蕘之言。聖人擇焉。

白衣庵慈光耆宿率眾檀越請上堂。從上來事。而今
有本可據。少室一宗。庶幾不致寂寞。汝現前一眾盡
是飽叢林。驀拈拄杖卓一下云。若向這裏得箇入處。
俊哉謂似白衣拜相。那知山門前一對石獅子據定
不肯點首。乃款款地道。悟即不無。怎柰落在第二頭。
遂大喝一喝云。纔有第一。便有第二。佛法卻落數量。
何以契合先宗。有般的更道。積代簪纓。暫時落魄。未
免猶存語路。尚不能搆他船子語脈。況我臨濟門下
三要印開朱點窄。未容擬議主賓分。所以古人云。諸
仁既得箇入頭處。須求箇出頭處。若不得箇出頭處。
諸人盡是太平寰宇坐底痴頑。那能橫按莫邪全正
令。廓清祖域哉。即今雨散雲收。風恬浪靜。畢竟原始
要終。如何說箇保任底事。良久云。但將飯向無心碗。
自有人提折腳鐺。

修已文智二上座領眾信請上堂。問。三要印開朱點
窄。未容擬議主賓分。如何是先照後用。師云。看你納
敗。如何是先用後照。師云。打了結案。如何是照用同
時。師打云。也放你不得。如何是照用不同時。師云。放
待冷來看。進云。照用巳蒙師指示。末後一句是如何。
師云。今日無暇打得你。問。如何是真佛。師云。破草鞋。
如何是真法。師云。赦到也。如何是真道。師云。腳頭腳
底。如何是第一句。師便打。如何是第二句。師又打。如
何是第三句。師連棒打趁。乃云。一代時教看來是甚
麼破草鞋。大丈夫兒終不依他作解。有時奮喝散白
雲的氣概。有時操打破虛空的鉗鎚。不惟三賢膽戰。
十地魂驚。即使釋迦老子到來。也須趁向他方世界。
到此方稱得箇不受惑的人。而今兄弟問真問假。問
一問二。大似三家村打口令相似。問到十成。盡屬所
依。譬如水母以蝦為目。游泳江海。何曾有自由分。不
見昔日城東老母與佛同生。生平不欲見佛。後來雪
竇道。他雖是箇女流。宛有丈夫作略。諸兄弟。且那裏
是他丈夫作略處。到這裏要見城東老母則易。要見
雪竇則難。苟非解脫世出世間法縳。那能權衡佛祖。
眼目人天。所以道。佛法中迷卻多少人。世法中悟卻
多少人。諸仁要識佛法中迷的麼。出身猶可易。要識
世法中悟的麼。脫體道應難。且道極樂恁麼提唱。還
稱他黃面頭陀意也無。遂揮拂子云。知恩深處報恩
深。

本虛上座領眾檀越請上堂。問。法筵乍啟。法戰當陽。
學人按劍上來。請師亞鎗相待。師云。山僧沒者閒工
夫。進云。也不得詐敗。師云。卻被你看破。僧禮拜云。今
日某甲罪過。師云。要且不契老僧意。進云。自有傍觀
者清。師云。且放你一頓。乃云。有佛處不得住。無佛處
急走過。趙州老漢拈得眼睛。失卻鼻孔。若是塵中識
得天子。百草頭薦取老僧底。就地拾將明月去。光非
照境。入山推出白雲來。境亦非存。直饒光境俱忘。猶
未是伊安身立命處在。驀拈拂子云。看。今日極樂轉
拂子歸山河大地去也。盡十方世界。若天仙人畜。草
木叢林。無一不歸掌握。更有甚丘山非重。羽毛非輕。
而不一一知他落處。是知佛具正遍。知善逝。世間解
會得底事同一家。秪如今朝水恬風靜。昨日浪急湍
高。且道是神通耶。法爾耶。良久云。也不出雪峰道底。
智悟禪人領登瀛沈居士為室許氏誕日請上堂。須
彌南畔。香海東頭。中有一句子。亙古亙今。從無一人
道破。只因年深月久。知他是擲地金聲。是敲空玉響。
驀拈拄杖卓一下云。多道這廝親從那邊來。語以智
慧則滄海難量。語以壽量則虛空莫載。以至位天地。
育萬物。莫不皆承他力。且道他是阿誰。到這裏直饒
牙如利劍。口似血盆的達磨。盡力也只道得箇不識。
何況舞文鬥智之夫。要窺其半面。焉可得乎。故古人
喻如萬古碧潭空界月。則固是也。且道再三撈摝始
應知。畢竟誰是其人。良久。擲拄杖云。直下來也。急著
眼看。便下座。

李景元居士同室薦亡請上堂。一切聖凡。皆共此心。
心也者。廣大如法界。究竟若虛空。但形文彩。即屬染
污。不形文彩。黧奴白牯背一面古鏡。燈籠露柱有萬
里神光。一一天真。一一靈玅。何往而不自得。良以一
切眾生情塵錮蔽。識鎖難開。由是自昧衣珠。頓忘家
寶。譬如龍遊滄海。不知水為性命。鳳翥青霄。那識空
是家鄉。繩床上老榾檛左提右挈。要得一箇半箇高
跨白牛。出大火宅。還如星中揀月。今日若不當陽曉
示。迷子何以知歸。驀拈拄杖云。還見麼。復卓一下云。
還聞麼。聞見既分明。且道是箇甚麼。直下見得。各各
頂門上如十日並照。當薦諸亡靈能諦信不疑。我今
為汝保任此事。終不虛也。

純智清徹常湧三上座領眾信請上堂。舉昔雲巖禪
師問道吾和尚曰。大悲菩薩用這許多手眼作麼。吾
曰。如人半夜背手摸枕子相似。晟曰。我會也。道吾曰。
汝會處作麼生。晟曰。遍身是手眼。道吾曰。道則太煞
道。只道得八成。晟曰。和尚作麼生。道吾曰。通身是手
眼。乃云。看這兩箇瞌睡漢。青天白日寐語不了。任你
通身是。遍身是。要且未夢見觀世音菩薩手眼在。況
劑限之以數量佛法。卻成流布。今日或有人問。觀世
音菩薩用這許多手眼作麼。但向他道。救苦尋聲。大
小極樂原來只在這裏。只云慈悲之故。既是慈悲之
故。且道觀音菩薩即今在什麼處。遂震聲喝一喝云。
圓通門大啟。何事隔雲泥。下座。

徐山主領河垛孫宗泗護法同男隹保請上堂。問。上
大人夢裏惺惺。秪見活牌樓招手。拱極臺點頭。一齊
道極樂院裏今日有齋。不審通會橋有甚長處。把斷
要津。師云。虎豹文章天上有。麒麟頭角世間無。進云。
秪如老長汀挾一條憨布袋。拖拖拽拽。泥水通身。且
道他節文在甚麼處。師云。誰知貴種自天生。進云。長
街短巷拈向一邊。萬仞峰頭請師直指。師云。你退身
有分。進云。暫看風物猶推轂。靜聽春音吼若雷。師云。
念言語作麼。乃云。門外春將半。山房總不知。可憐拄
杖子。暗裏自抽枝。諸仁要識抽的枝麼。驀拈拄杖卓
一下云。長者自長。短者自短。如玉樹遠噴天香。似蘭
叢廣宣地瑞。所以此地長發其祥。普令瞻仰取足者
各得如意受用。直饒汾陽識得底難言入室。芭蕉用
得底未許登堂。直下洞見根源。自然不存枝葉。復卓
拄杖一下云。雪竇和尚來也。道諸仁能如是信解。如
是長養。如是成就。如是圓融。不生法相。則一枝枝根
盤三界。一葉葉普蔭九天。吾將斫額望之。便下座。









雨山和尚語錄卷第十一(終)

雨山和尚語錄卷第十二
嗣法門人　　記

* 住維揚天寧禪寺語

乙丑十月初七日。啟建龍華道場。答謝。

皇上敕賜天寧禪寺扁額。兼上蕭閒御字扁。都諫李
護法請上堂。拈香云。此一瓣香。一回見面。千載難忘。
恭為
北闕之至尊。祝延南山之聖壽。此一瓣香。奉為
朝中柱石。閫外干城。闔省制撫布按。道府廳縣。諸位
尊官及本寺護法。縉紳文學。居士檀越等。伏願人人
共進天階。箇箇齊明佛道。維那白椎云。法筵龍象。眾
當觀第一義。問。時清道泰樂昇平。大闡龍華天下聞。
玅化以承天子庇。師將何法報皇恩。師云。天長地久。
進云。全憑一句無私語。散作人間雨露恩。師云。海闊
山高。進云。如是則日月光天德。山河壯帝居。師云。誰
人不仰聖朝恩。問。九重賜額。山門喜沐恩光。大會重
興。龍樹欣沾法雨。茲蒙聖主殊恩。畢竟如何報答。師
云。千古爭看聖澤新。進云。神京路永三千里。寶鼎香
清一瓣通。師云。誠哉。是言也。進云。龍華此會傳消息。
樓閣重逢禮至尊。師云。贏得慈氏笑口開。進云。優曇
謾說天心現。御翰親從大內來。師云。珍重受持。乃豎
拂子云。此是從上諸聖。一相三昧。天得之以清。地得
之以寧。君王得之以神聖。臣佐得之以賢明。故我
當今聖主統金輪。滂流叡澤。禽魚草木。無遠不被其
恩光。天寧今日御扁宸翰。頒自金闕。感此殊遇。特建
龍華。用竭鄙誠。以報　聖德。諸仁要識龍華教主麼。
始自弗沙佛所發大誓願。從未以毒燄惱害眾生。故
曰慈氏今當第二會說法。雖于一時中成就五百億
天子。證無生法忍。然始終不逾此一相三昧。是三昧
者。心無異緣。一道和平。普令南閻浮提聖凡天仙。人
畜草芥。或見相。或聞名。悉皆成等正覺。豈止如優曇
花。如如意寶。福利人天而巳哉。諸兄弟。事即如此。理
且不然。畢竟樓閣門前。莊嚴雲裏。如何是龍華教主
本來身聻。復以拂子擊一下云。巍巍乎惟天為大。蕩
蕩乎民無能名焉。結椎云。諦觀法王法。法王法如是。
下座。

邵伯育才王護法請上堂。問。彌勒樓前增瑞彩。龍華
二會顯真宗。內院真機。請師一接。師云。天無私蓋。地
無私載。進云。可謂是處是慈氏。無門無善財。師云。即
今慈氏在甚麼處。進云。驗在目前。師便打。問。一樹龍
華香分鷲嶺。九堂梵貝聲振玉街。今朝維摩獻供事
如何。師云。你豈不聞道。驗在目前。進云。恁麼則四眾
均沾。萬民有賴也。師云。失口道著。問。龍華會內。彌勒
題名。畢竟是誰當第一。師以拂子豎起。進云。和尚是
第幾位。師便打。問。從上來事。本自現成。某甲到這裏。
因甚卻去不得。師云。怪別人不得。進云。為甚麼善財
童子又要五十三參。師云。入水見長人。乃云。菩薩積
行勤。苦累劫。自謂若捨一法。不名滿足菩提。乃擬善
財童子於大塔廟前睹象而悟。然後從解起行。歷五
十三家門庭。得三昧無筭。方證菩提。有般底都道學
佛學法。大似金屑翳眼。那知得底人入火不燒。入水
不溺。況功未齊于諸聖。為古人所歉。苟非入大總持
門。潛修密證。何能契佛行佛心。所以道。實際理地。不
受一塵。佛事門中。不捨一法。即今育才王善人喜捨
資財。巳證大解脫三昧。更於龍華會裏躬行實踐。可
謂不愧佛事門中矣。且道還曾踏著實際理地也無。
良久云。請明眼人為之證據。

拈花靈和尚誕日。供千佛法衣。率職事請上堂。問。芥
城高聳即不問。海屋添籌事若何。師云。南山增瑞氣。
進云。若然則千年古柏庭前秀。萬劫曇花今日開。師
云。東海毓靈文。進云。金風吹玉笛。幾箇是知音。師云。
不妨側耳。進云。若將耳聽終難會。眼裏聞聲始得真。
師云。說到不如行到。乃云。諸佛命脈。列祖宗綱。提起
法衣云。總在這裏。有能一肩擔荷得去。濁惡界中許
伊津梁第一。那消著忍辱鎧。坐法空座。然後以不懈
怠心。廣為四眾宣說此經。蓋從上法身大士隨緣寄
託。或顯或晦其以深心密願處處建立無憂安隱幢
故驀豎拂子云。這豈不是無憂安隱幢。可以摧伏魔
外。可以攝受人天。可以丕贊　皇圖。可以長光佛日。
以之培法身則法身堅固。以之續慧命則慧命綿長。
更有甚闡提毛道而不革邪念為正念。迴惡心為善
心。所以佛佛出世。有神足。有侍者。即今拈花請法。神
足侍者俱列目前。且作麼生為說箇證據底道理。良
久。擲拂子云。且留榜樣千古。下座。

結制日。慧光懸巖二禪人領便益門齋僧館眾信請
上堂。大人作略。迥出常情。向這裏一口吞卻三世諸
佛底。然後展出自家神通。一彈指風馳電激。一吐氣
霧湧雲蒸。則盡大地無不是發揮本有之處。若待眨
上眉毛。動下唇吻。便見西天四七欺你。東土二三欺
你。天下老和尚欺你。堂堂大清國欲覓針鋒許插腳
之地了不可得。那能搆他釋迦小老天上下獨尊底
本事。是故從上諸聖只貴時中不依倚一物。文喜自
文喜。解脫自解脫。各不相參。各不相借。何消去三條
椽下。七尺單前受人處分。即今還有超群出格底漢
子麼。天寧要相撲。不妨出來搭對。眾無語。師便下座。
泰州朗聞法微澄徹聞國柏松諸大德同請上堂。問。
聲前薦得。三千里外絕淆訛。請問如何是雞足峰前
的消息。師云。迦葉雙眉拖地。僧便喝。師便打。進云。只
此一棒。還是主邊事。是賓邊事。師復打。僧又喝。師云。
飯袋子。問。法幢新建。寶座重登。向上宗乘。如何舉唱。
師云。龍門無宿客。進云。要過三汲浪。專聽一聲雷。師
便喝。僧無語。師打云。死蝦蟆。乃豎拄杖云。此是集雲
峰下底。久矣夫不曾開封。今日幸逢隹會。特地拈來。
以資玄化。其有雄猛丈夫一手提持得去。許伊是天
上下第一員大禪佛。任他臨濟喫黃檗三頓。也未免
從者裏去。且道者裏是甚麼所在。人若辨得。管保天
下橫行。如或不然。隔水有人把蒿枝一拂。汝諸人不
免肉顫。爭怪得天寧道箇劣法難扶。遂擲拄杖。下座。
泰州言獨潮音顒叡鍾靈谷鳴古石石蘭石丈眾上
座請上堂。舉昔日鼓山赴大王請。雪峰門送。回至法
堂。乃謂孚上座曰。一隻聖箭直射九重城裏去也。孚
曰。是伊未在。峰曰。渠是徹底人。孚曰。若不信。待某甲
去勘過。遂趁至中路。便問。師兄向甚麼處去。山曰。九
重城裏去。孚曰。忽遇三軍圍繞時如何。山曰。他家自
有通霄路。孚曰。恁麼則離宮失殿去也。山曰。何處不
稱尊。孚拂袖便回。峰問如何。孚曰。好隻聖箭。中路折
卻了也。遂舉前話。峰乃曰。奴渠語在。孚曰。這老凍膿。
猶有鄉情在。乃云。堂堂一國之師。無端卻被孚上座
摧折一上。若不是雪峰始終為之作主。欲冀曹溪路
上不被陸沉庸可得乎。嘗聞古人說得好。有文事者
必有武備。當時若縱之以威猛。庶幾聲振一時。其柰
被他行間小卒乘機而入。腳跟便不穩當。此天下學
道之士所以為之不平者也。若是天寧則不然。待他
問。忽遇三軍圍繞時如何。便擗脊打云。今日捉敗這
草賊。若再如何若何。直下趁出山門。晏師當時若用
得這副手腳。何愁孚上座不望影歸降。今者承吳陵
諸道舊特特入山辦供。然既是家裏人。不消彼此勘
驗。何以故。良久云。相逢不在千盃酒。一盞清茶也醉
人。

延令季府張夫人專使請上堂。問。拈槌豎拂。拈向一
邊。格外提持。請師別展。師便打。進云。棒頭有眼。灼破
乾坤。句後無私。更請一接。師復打。進云。且不得壓良
為賤。師云。猶不知休咎。問。神機電捲。掀翻祖佛風規。
大用星馳。截斷聖凡窠臼。是令不虛行。是曲垂方便。
師便打。僧顧左右云。看者漢。太煞欺人。師復打云。揚
州紙貴。一狀領過。乃云。先佛有云。我此說法要。如優
曇花。如如意寶。凡有希求。無不隨願而足智慧福德。
則固是也。且諸仁巳躬下事一向放失。作麼說箇求
底道理。直饒求而得之。巳屬分外。何也。不見楞嚴會
上阿難既悟。乃說偈曰。不歷僧祗。獲法身尚不得。與
於單傳之列者。以有法身可獲。故又般若云。我於燃
燈佛所。于法實無所得。故獲授記。諸仁者。無所得則
蒙授記。有所獲便失提攜。且道淆訛在甚麼處。若也
明得。始知永嘉大。師云。取不得。捨不得。不可得中秪
麼得。良非虛語。如或未明。天寧不妨與諸仁下箇註
腳。驀豎拂子云。有所得。家國興盛。野老顰蹙。無所得。
家國喪亡。野老安怗。若合如是。紀信乘九龍之輦。不
合如是。項羽失千里之騅。山僧從不以第二義唐責
方來。即今還有逴得便行底漢子麼。良久云。駕與青
龍不解騎。下座。

便益門齋僧堂慧光懸巖二禪人領高名儒徐明陽
二居士請小參。高居士問。新建齋僧堂有何功德。師
云。達磨道的。士云。齋僧後未審何人接續。師云。分明
舉似諸方。士云。供佛齋僧是同是別。師云。分身兩處
看。進云。恁麼則今古應無墜。分明在目前也。師云。居
士不妨伶俐。徐居士問。恩加匾額更新彰。御筆蕭閒
翰墨香。重闡龍華因報國。門庭指日見輝煌。重闡龍
華則且置。報國一句作麼生道。師云。前五日看。士云。
還有委悉底麼。師云。賴遇居士證明。士云。作家宗師。
天然有在。師云。不勞。乃云。盡須彌盧是一粒米。盡香
水海是一杯茶。有人擎來以供十方賢聖僧。我道此
人具大神力。獲大福報。何則。夫僧者佛祖所自出。供
僧供佛祖也。法者佛祖所自說。供法供佛祖也。如是
豈不三寶並隆於世哉。昔韋天以齋僧功德為第一
良有以也。茲者廣陵城畔近漕河為南北通衢。明儒
高居士率眾信創齋僧堂以延雲水。使枵腹而來。
腹而去。誠希有盛事。乃復慮後來者不能繩繩振。
特請山僧說法。表彰其事。如此存心。與甘贄行者。龐
蘊居士寧復有二。爾現前諸仁有知飯是米做。茶是
水做。居士一期盛事則永遠不替。不然人莫不飲食
也。鮮能知味也。豈不孤負殺人。

興化道倫禪人領房乾生王祚周二居士祈嗣。請上
堂。問。古德云。佛之一字。吾不喜聞。因甚又廣營佛事。
師云。不妨借路經過。進云。恁麼則千古同途去也。師
云。闍黎不妨領話。進云。趙州猶在。師打云。是賞你罰
你。問。古人道。咳𠻳掉臂。總是祖師西來意。如何是西
來意。師云。咳𠻳掉臂。進云。高山流水。覿面相呈。師云。
子期底。伯牙底。僧作掀禪床勢云。掀翻海岳從心欲。
撥轉乾坤任意遊。師云。孟浪無人過你。乃云。從上來
事秪貴有箇相續處。于中血脈自然貫通今古。驀豎
拂子云。只這箇歷劫靈明。未嘗少欠。其用廣大。其體
堅剛。與祖佛為師。與人天作眼。那待具麒麟頭角。鸞
鳳羽毛底撞入他家。方謂之為一家瑞。為一國瑞。乃
至為天下瑞哉。所以天然貴胤。信非常種。即今還有
應斯嘉運。克紹洪規者麼。良久云。山僧端的為你助
喜。下座。

平山和尚率本城眾檀越請上堂。平山頂上經行底
性嗜煙霞。大樹堂中打坐底心嫌熱鬧。一箇衣拖泥
水。一箇目視雲霄。若謂埋沒巳靈。鬧市裏天子頹然
尊貴。若謂孤負先聖。百草頭老僧威德森嚴。但向那
邊管帶得去。自然這邊揮霍得來。以有下劣寶几珍
御。以有驚異黧奴白牯。誰道伊不是得法自在底人。
若以優劣論彼此。則乖浩然大均之旨。那知易地則
皆然也。今日天寧因行掉臂。一時說向諸仁。還有出
來為我兩山證據者麼。良久云。不是知音者。徒勞話
歲寒。下座。

泰興諸山耆宿請上堂。舉僧問臨濟祖師。如何是真
佛真法真道。乞師開示。師曰。佛者心清淨是。法者心
光明是。道者處處無礙淨光是。乃云。老漢耄矣。與麼
提唱。不惟少室峰前重添搕𢶍。亦且曹溪路上轉見
週遮。若論真佛畢竟無相。真法何曾有形。說箇清淨
光明。巳是撒砂向人眼裏了也。那堪真道更言箇淨
光無礙。何異畫蛇添足而巳哉。驀以拂子畫一下云。
劃斷巳上葛藤。山門前石獅子不覺𨁝跳上天。乃揚
聲高叫道。人從延令來。卻得姑蘇信。報道赤肉團上
壁立萬仞。臨濟老漢今後還敢向這裏置喙也無。良
久。顧左右云。且喜天下太平。下座。

五洲諸山師請上堂。舉南泉和尚問座主。講甚麼經。
主云。彌勒下生經。師云。彌勒幾時下生。主云。現在天
宮未來。師云。天上無彌勒。地下無彌勒。乃云。大小南
泉直拶得者座主上壁。據實而論。藏身處沒蹤跡。向
去底人雖則那邊不坐空劫。沒蹤跡處莫藏身。卻來
底人這邊須有箇證驗始得。驀豎拂子云。慈氏下生
也。說法度人也。雖然。或有人出來問。既是天上無彌
勒。地下無彌勒。又教甚麼人下生。而今不管伊禪床
動火罏動地動。只要通得箇真實消息。方許與彌勒
相見。不然。莫怪天台路嶮巇。羊腸更在青霄外。下座。
松江王戚二護法祈嗣請上堂。問。是處是慈氏。無門
無善財。且道居士求嗣一句作麼生道。師云。滄海月
明珠孕彩。進云。恁麼則十字街頭打開布袋去也。師
云。藍田日煖玉生輝。僧便歸眾。師云。何不進語。僧一
喝。師云。真師子兒。善能哮吼。僧又喝。師云。念汝遠來。
且放過一頓。乃拈拄杖卓一下云。香臺有主。金地無
塵。時一揮麈。花雨紛紛。說法有所得。釋迦失雙鼻孔。
說法無所得。達磨添隻眼睛。有無二俱不涉。凡事貴
出天真。真真屋後青筠戛玉。殿前黃葉鋪金。會得則
頭頭合妙。不會則處處迷津。大可笑者是談玄談妙。
論主論賓。或說機投父子。或說道合君臣。那知鷺池
鷲嶺不曾說著一字。海甸菴園何嘗度得一人。直饒
伊棒如雨點。喝似雷奔。正眼觀來。猶是門庭施設。若
是堂奧一句。須還天寧道得親。且如何是親底道理。
復卓拄杖云。棒頭敲出玉麒麟。下座。

龍舒淨梵寺元白老宿助化長生齋米到山。仝坦然
上座請上堂。舉昔石霜山慶諸禪師在溈山為米頭。
一日篩米次。溈曰。施主米莫拋撒。霜曰。不拋撒。溈於
地上拾得一粒曰。汝道不拋撒。這個是甚麼。霜無對。
溈又曰。莫輕這一粒。百千粒盡從這一粒生。霜曰。百
千粒從這一粒生。未審這一粒從甚麼處生。溈呵呵
大笑。歸方丈。至晚上堂云。大眾。米裏有虫。也須好看。
乃云。只是一粒米。溈山老漢偏生大驚小怪。爭似龍
舒眾善信五四年來倒廩傾倉。供我一眾。實不止百
千萬粒巳也。天寧更不問他所從生。但只端坐受供
養。自然施主獲安樂。然七百年來者道真言無人補
闕。今日山僧補闕去也。待溈山問。汝道不拋撒。這一
粒呢。只向他道。一點也瞞和尚不得。至後石霜復問。
百千萬粒從這一粒生。且道這一粒又從甚麼處生。
但叉手向前道。也不較多。只此兩語。擬質之八十行
腳底老趙州。未審還為我一點首否。良久云。放待冷
來看。下座。(老宿時年八十有三)。

冬樹知浴領本城眾信請上堂。的的活人句子不在
廣敷高座。妙演真乘方謂之提唱此事。大丈夫兒咳
唾則神機電發。掉臂則大用風旋。紅旗影裏捉敗韶
陽。塗毒聲中擒下臨濟。直得三賢膽戰。十地魂驚。若
以向上視之。尚不稱光揚祖烈。何也。以其藥忌猶存
故。不見古人雖則高提祖印。不知利物帶悲。守著長
安風月。猶為得便宜處失便宜。諸仁要知藥忌俱除
一句麼。豆子山打瓦鼓。楊平山撒暮雨。一半奉龍江。
一半奉玄武。座下忽有箇尖酸禪和出來道。長老此
是綿州巴歌。驀拈拄杖連卓三下云。諦觀法王法。法
王法如是。便下座。維那擬結椎。師喝云。不勞重說偈
言。

安東悉容上座領夏奉山趙祥宇二居士請上堂。連
朝冬煖若三春。龍樹花開越樣新。分付往來遊冶士。
莫教蹉過上林真。忽有箇心領神會底出來。手指龍
華而問曰。日照燦爛是見處真。風拂琳瑯是聞處真。
晚噴天香是嗅處真。朝凝玉露是味處真。晨夕撫摩
是觸處真。分別顏色是意處真。既一切皆真。正古人
所謂彌勒真彌勒。分身千百億。時時示時人去也。且
道時人因甚卻不識。山僧只向他道。靈山授記也未
到如此。下座。

福隆祖南闍黎領本城眾信請上堂。問。彈指一下。樓
閣門開。今當二會。未審所說何法。師云。紛紛花雨自
天來。進云。既蒙法要。甚為希有。秪如乘戒俱急又作
麼生。師云。闍黎分上不可忘卻。進云。可謂泉石增光
去也。師云。且道箎壎協奏一句又作麼生。進云。全賴
和尚證明。師云。且歸本位著。舉昔香嚴機不契于溈
山。乃尋忠國師遺址憩止焉。一日因擊竹作聲。忽然
省悟。乃說頌曰。一擊忘所知。更不假修持。動容揚古
路。不墮悄然機。處處無蹤跡。聲色外威儀。諸方達道
者。咸言上上機。溈山聞得。謂仰山曰。此子徹也。仰曰。
此是心機意識著述得成。待某甲親自勘過。仰後見
嚴曰。和尚讚歎師弟發明大事。你試說看。嚴舉前頌。
仰曰。此是夙習記持而成。若有正悟。別更說看。嚴又
成頌曰。去年貧未是貧。今年貧始是貧。去年貧猶有
卓錐之地。今年貧錐也無。仰曰。如來禪許師弟會。祖
師禪未夢見在。嚴復有頌曰。我有一機。瞬目視伊。若
還不會。別喚沙彌。仰乃報溈山曰。且喜閑師弟會祖
師禪也。乃云。青天白日仰山寐語不了。可笑三生作
國王底不能輔之以正。反隨其起倒。寒山子謂伊忘
卻。不其然乎。而今少室峰前。曹溪路上。觸目皆坑坎
堆阜。若不一為剷夷。爾諸仁何以進步。試看我祖南
師弟自出先師籌室。一味本色住菴。縱有如來禪。祖
師禪。到他分上一毫也用不著。今朝狹路相逢。作麼
道得箇同途不同轍底句呢。良久云。天寧說禪。福隆
演戒。鞫其旨歸。兩彩一賽。下座。

東杲以智二上座領本郡眾檀越請上堂。靈鷲真風
世所傳。于今消息轉茫然。釋迦久罷登猊座。彌勒重
新啟法筵。霜後龍華偏有色。風前仙梵妙無邊。不須
海外尋知識。卓拄杖一下云。只此堪為最上禪。下座。
淑艾靖宜寶月三上座領薛君調居士請上堂。問。無
手偏解行拳。有口秪堪掛壁。未審此人是何標格。師
云。山僧耳聾。高聲問將來。進云。明知老漢慣用此機。
師云。今日被你勘破。進云。倒是某甲罪過。師云。大眾
記取這一轉。問。大覺世尊三七思惟得諸佛智。即今
堂中二七消息得箇什麼。師便打。進云。拋出紅爐金
彈子。糙破當人鐵面皮。師云。念言語漢未在。進云。獅
子窟中獅子子。鳳凰臺上鳳凰兒。師以拄杖挃云。住。
住。住。切忌𨁝跳。舉昔僧問雲門。樹凋葉落時如何。門
云。體露金風。乃云。雲門老人等閒出一語。事上也著。
理上也著。今人擬以合頭語論之。可謂不遇中郎鑑。
還同野舍薪也。後來雪竇和尚頌曰。問既有宗。荅亦
攸仝。三句可辨。一鏃遼空。大野兮涼飆颯颯。長天兮
疏雨濛濛。君不見少林久坐未歸客。靜依熊耳一叢
叢。老漢雖能繩祖武。不墮嘉聲。若是天寧又且不然。
或有人問。樹凋葉落時如何。只向他道。打鼓普請看。
若云大小天寧得恁無佛法身心。山僧便熱炙盞子
遞茶他喫。何以愛他。正搔著我癢處。有人透得。分半
院與伊住。有麼。有麼。良久。無人出。師云。土曠人稀。相
逢者少。下座。

邵伯謝昂千呂璜二護法率諸昆仲子姪薦嚴請上
堂。清明在躬。志氣如神。且道在今天下誰當得此語。
有底道鏡磨心地者可以當之。有底道藻練精神者
可以當之。若然。大似水中撈月。空裏採花。於此事毫
無交涉。除是上無攀仰。下絕已躬。如鍾山太翁其人
一生平居仁由義。奉佛尊儒。至臨末梢頭截生死流
猛如香象。如此偉作。庶幾近之。記得辛酉冬。翁薦先
尊人。特請山僧對靈。結語有莫向曾參問曾晢。從來
孝子諱爺名之句。翁疑之。因疑而望其發悟。不意于
去夏遽爾仙逝。今孝嗣伯仲不改其道。仍請山僧對
太翁之靈說法。可謂以孝傳家者也。試看即今心香
藹蔚。智燭煒煌。畢竟太翁一靈安在。驀豎拂子云。此
時若蹉過。餘日定難逢。便下座。

實賢知客領本城缺口門眾信請上堂。舉昔南泉和
尚上堂曰。自小養一頭水牯牛。擬向溪東牧。不免犯
他國王水草。擬向溪西牧。不免犯他國王水草。不如
隨分納些些。總不見得。乃云。大小南泉慣向異類中
行。雖解隨分納些些本分草料。要且未夢見在。後來
雲門拈云。且道牛裏納。牛外納。直饒你說得納處分
明。我更問你覓牛在這箇隨摟搜漢。棒折也未肯放
在。若總與麼。曹溪路上何止浪湧千尋。天寧自小亦
畜得一頭水牯牛。一任溪西溪東。從不犯人苗稼。而
今露迥迥地橫臥當陽。且道畢竟鼻孔在甚麼處。驀
以拂子召大眾。眾回首。師云。時寒久立。各請歸堂喫
茶。下座。

隔凡大德領本郡眾信請上堂。驀以拂子召眾。眾舉
首。乃云。好一堂古佛。誰不靈聖。爾諸仁因甚不向屋
裏奉重。卻去門外馳求。有般底聞恁麼道。便云揚眉
瞬目是佛。咳𠻳掉臂是佛。咄。莫認驢鞍橋作阿爺下
項。豈不見盤山和尚有云。可中學道。似地擎山。不知
山之孤峻。如石含玉。那識玉之無瑕。直饒恁麼。猶未
當衲僧門下事在。何以故。以其秪解入就藏鋒。不解
出就用鋒故。要識出就用鋒麼。驀豎拂子云。拂子𨁝
跳上三十三天。觸著帝釋鼻孔。東海鯉魚打一棒。雨
似盆傾。且這一道真言又明甚麼邊事。良久。擲下拂
子云。是無上咒。是無等等咒。便下座。

說戒日。拈花和尚領巴門陳吳二孺人請上堂。盧行
者纔出家便登祖位。高沙彌未受戒敢學佛乘。大悟
不拘于小節。大象不遊于兔徑。若是箇無有量過一
切量底。聞箇戒字便掩耳而去。尚肯向這裏搭搭披
披。受人處分。所以道。天然上士豈受提撕。中下之流
鉤頭取則。便恁麼去。降龍缽為閒家具。解虎錫乃爛
蒿枝。俊哉衲子。堪為吾家種草也。且道即今因甚又
一場特地。良久云。曲為今時。便下座。

法海凝如院主領閔象南吳道長程休如方贊五四
護法請上堂。作善則善心現。作惡則惡心現。真心即
隱沒。或問如何是真心。你便擎拳豎指。來這裏唐塞。
這裏非你唐塞所在。苟能向田地穩密處道得一句。
江湖無礙人之心。不能向游戲神通處施得一機。佛
祖有瞞人之意。驀喝一喝云。這裏說善也不得。說惡
也不得。說田地穩密也不得。說游戲神通亦不得。直
下會得本來面目。古今天地依舊。山河原不曾移易
一絲毫許。且道選佛場中畢竟誰當第一。良久云。石
頭作沙彌時參見六祖。不可秪作尋思會去好。下座。
泰興達已立已二禪人請上堂。汝等見聞覺知之性
與太虛空同壽。雖顯諸體而未得顯諸用。天下踞曲
彔床阿師未必盡是坐地看揚州漢。驀豎拳云。如許
大栗子喫得幾箇。說到不如行到。眼親何似手親。土
宿項下髭鬚多。波斯眼深鼻孔大。一佛陀。二元和。其
餘盡是碗脫丘。說箇舉一舉二。乾峰舌。拄上齶。更說
有手腳。無背面。愛打禾山鼓。漫唱雲門曲。這裏肯容
你胡亂云為。天寧是箇慣解打大脫空底漢子。你來
山僧舌頭上討分曉。闍黎也沒量罪過。老僧也沒量
罪過。

廣濟天和尚領眾信請上堂。舉昔僧問雪峰。如何是
心地法門。峰曰。不從人得。不從人得時如何。峰曰。此
去衡陽不遠。乃云。親承曹溪派下底果然不會佛法。
若總與麼流布將去。法堂前豈止草深一丈。天寧今
日要移風易俗。有問如何是心地法門。云。不從人得。
不從人得時如何。只向他道。遇茶喫茶。遇飯喫飯。諸
人若未辨端倪。不妨就廣濟和尚決擇。

本府堯臣舒護法率子周士保安請上堂。山僧昔住
慶雲時。有僧問。如何是金剛體。荅云。四大五蘊。進云。
如何是金剛用。荅云。穿衣喫飯。進云。與麼則人人分
上獲堅利去也。荅云。三十年撥草求人。今朝遇著箇
領話底。僧作禮而退。即將此則機緣進之堯翁護法。
伏願一歷耳根即獲無憂安隱幢。時中納百福。集千
祥。長住人間。作大法塹。普請大眾。齊念無量壽佛。為
之助喜。下座。

如皋生公蓮社二大師同眾信請上堂。龍華一會。實
為千古最勝道場。聞風而不趨承瞻禮者非愚即俗。
茲承東皋諸善士昔以盛心揮金大覺。今以道念設
供天寧。苟非宿植善因。曷克臻此。准大藏法住記曰。
有人植因于釋迦世中。當來定結果于龍華會上。若
于三寶毫不植因。欲窺彌勒門限且不可得。況親承
教益哉。夫因也果也。驀拈拄杖卓一下云。須向這裏
植始得。即今有向這裏道得箇迥脫根塵底句。天寧
門下始較些些子。

握書記領徽州王廷臣居士請上堂。豎拂子云。者顆
摩尼珠子。體具種德。如冰壺無影。似寶鑑有光。文彩
未形。成就萬有。聲色纔露。不落千差。莊嚴雲裏親參
彌勒。巧藝門中孰悟善財。不見永嘉大師云。摩尼珠。
人不識。如來藏裏親收得。六般神用空非空。一顆圓
光色非色。夫空既非空。色亦非色。則全體清淨。全體
光明。全體淨光無礙。今日設供檀那得一顆也。能如
法信受。能如法長養。山僧端的為汝助喜。

江南陳柏宜福宜伯仲請上堂。我此微玅法門。非一
切教乘之所管攝。若純用劍刃上事。從上祖佛盡皆
乞命。何況德山臨濟些小伎倆而不望影歸降。所以
宗乘一唱。三藏絕詮。正令當行。十方坐斷。若執鷲嶺
拈花的為契劵。守少林得髓的為箕裘。欲得宗風不
墜。正脈流通。何異鄭州出曹門。山僧從不將第二義
示人。有向言外知歸的。方許來天寧喫棒。

泰州有恒賓悅二禪德領眾檀越請上堂。舉昔龐居
士問馬祖。不昧本來人。請師高著眼。祖直下覷。士曰。
一種沒弦琴。唯師彈得玅。祖直上覷。士禮拜。祖歸方
丈。士隨後曰。適來弄巧成拙。乃云。馬大師覷上覷下。
徒勞一雙眼睛。龐居士隨出隨入。空累一副腳板。恁
麼相見。要不昧本來人尚不可得。敢云玅撫沒弦琴
哉。笑他始則小心。終即大膽。可惜西天承讖底放得
他過。致成千古笑具也。若是天寧則不然。或有問。不
昧本來人。請師高著眼。但作嘔吐勢。他若知機識變。
定然別有生涯。若仍效老龐云。弄巧成拙。便痛棒趁
出。始知虎鬚果不可以捋也。下座。

寶城興教寺惟徹大德領本郡眾信請上堂。舉昔興
教坦和尚上堂。有雪竇化主省宗出問。諸佛未出世。
人人鼻孔撩天。出世後為甚麼杳無消息。坦曰。雞足
峰前風悄然。宗曰。未在。更道。坦曰。大雪滿長安。宗曰。
誰人知此意。令我憶南泉。拂袖歸眾。更不禮拜。坦曰。
新興教今日失利。便歸方丈。令人請宗至。坦曰。適來
錯秪對一轉語。人天眾前。何不禮拜蓋覆卻。宗曰。大
丈夫膝下有黃金。爭肯禮拜無眼長老。坦曰。我別有
語在。宗乃理前語。至未在。更道處。坦曰。我有三十棒
寄打雪竇。宗禮拜。乃云。卻物為上。逐物為下。坦公既
學雲門禪理。合知其祖宗家法。言句固載道之器。若
不具截鐵之利。那禁得不盜弄潢池。柰何防閑無法。
驀地被他化主摧折一上。其失固非小小。後來雖能
收虎尾。遂喝一喝云。劍去久矣。而方刻舟。下座。

權一文旭二侍司領天長大安禪師暨眾信請上堂。
問。法筵大啟。龍象齊臻。第一義諦。彼維那一椎掀翻
了也。未審即今說箇甚麼。師云。風吹耳朵冷。舉昔趙
州示眾云。若從北方來者。與伊上載。若從南方來者。
與伊下載。乃云。諸仁要識上載麼。聞聲悟道。見色明
心。要識下載麼。觀世音菩薩將錢買餬餅。放下手卻
是箇饅頭。雖然。此猶是老婆說話。若是箇嘴邊掃得
白醭出底。那討閒工夫說上說下。不見古人云。迅速
鋒鋩。猶是鈍漢。萬里無雲。青天猶在。若向那邊摟翻
空劫。者邊踢倒今時。直使諸天雨花無路。鬼神潛覷
無門。且道箇般作略是阿誰分上事。良久云。又要從
頭起。下座。

廣福和尚領上海李伯求護法請上堂。問。隔江招手。
須是其人。棒下知歸。全憑作者。即今狹路相逢。且道
如何施設。師云。也須屋裏人始得。進云。恁麼則三千
里外早巳情投氣合也。師云。如何是投合處。進云。鴛
鴦繡出從師看。不把金針度與人。師云。且喜又添得
一箇。進云。大小天寧。猶作主在。師云。不識好惡。問。源
遠流長。喜見滹沱浩瀚。根深枝茂。爭看大樹敷榮。子
承父蔭則且置。弟應兄呼事若何。師云。一掌不獨鳴。
兩掌鳴摑摑。進云。上和下睦陰陽順。共氣連枝器是
同。師云。你不妨會得好。進云。若然。則玅舞應教誇遍
拍。三臺須是大家催去也。師云。分明舉似諸方。乃云。
若要廣天下檀那之福。驀拈拄杖卓一下云。先要承
當得這箇下。然後應嘉運而紹玄化。不為難事。有般
的道這箇是甚麼繫驢橛。道則許你道。然腳跟苟不
踏著實地。那知廣陵南畔。上海東頭。觸目皆同源共
本之物。所以遠從靈鷲分燈以來。西天四七也恁麼。
東土二三也恁麼。乃至天下老和尚亦恁麼。復卓一
下云。會得即事同一家。不會君往西秦。我之東魯。便
下座。

泰州忠赤劉居士率諸孫請上堂。釋尊住地。給孤鋪
金。以淨智力。成就祗林。四十九年演法。三百餘會談
經。寶花王座上不存世諦。大光明藏裏豈著金塵。鷺
池雙輪轉方畢。鷲嶺一枝拈又新。正法眼藏彌天彌
地。涅槃妙心亙古亙今。天寧時一檢點。難禁笑破口
門。且道過在何處。良久云。君不見三峰漢祖有言兮。
自從惹得燕鶯語。話到于今轉失真。下座。

冬樹知浴領眾信請上堂。舉昔僧問法眼。如何是曹
源一滴水。眼云。是曹源一滴水。僧于言下大悟。乃云。
玄妙用處不換機。嗣續難得其人。若不是法眼一為
提起。石頭一宗看看斷絕去也。然在我臨濟門下別
有家風。忽有人問。如何是曹源一滴水。只向道。非曹
源一滴水。諸仁若向法眼言下會去。是機是對對機
迷。若向天寧言下會去。闢機塵遠遠塵棲。或有箇漢
出來道。大小天寧大似鹽鐵判官。山僧便熱炙盞子
與茶他喫。何故。不見道。大丈夫兒捋虎鬚。也是本分。
下座。

高郵宜伯老宿領本州黃中趙護法請上堂。心是根。
法是塵。兩種猶如鏡上痕。塵垢盡除光始現。心法雙
忘性即真。大小永嘉老作這般語話。說箇心。說箇性。
巳是佛頭著糞了也。那堪更論光論影。論假論真。集
雲峰下四藤條怎放得伊過。不見昔日梁武帝問達
磨。如何是聖諦第一義。祖曰。廓然無聖。帝曰。對朕者
誰。祖曰。不識。帝不悟。爾諸仁盡是飽參宿學。何不仰
體先宗。看是何標格。若單守著閨閣中軟煖。焉得平
步青霄。天寧今日為汝得困徹也。三十年後眼開。方
知今日徹底老婆心。

福田素一律師仝卞聲遠高九錫張宜清楊紹裘眾
檀護請上堂。問。迦葉金襴衣如天普蓋。波離黑漆缽
似地普擎。宗律並行一句請師速道。師云。今日謝素
一律主請法。進云。恁麼則人人盛業巍峨。箇箇家聲
烜赫也。師云。釋迦老子還肯點頭麼。進云。萬靈莫測
無為化。大地全開五葉花。師云。真箇好彩。乃云。此事
在諸人分上如傾萬斛明珠。小大皆得其圓。優波離
梵行獨尊是戒珠圓。須菩提解空第一是慧珠圓。吾
祖門下棒喝機鋒。滾毬打鼓。圓轉橫斜。皆得其圓。有
般底被珠光一晃。便愛他底。著他底。久之卻成礙膺
之物去也。豈不聞金屑眼中翳。衣珠法上塵。己靈猶
不重。佛祖是何人麼。座下或有箇四楞著地底出來。
通得箇消息。摩訶衍法離四句。絕百非。卻落第二義
也。有麼。有麼。眾無對。師拽拄杖顧左右。下座。

龍華道場滿散拈花和尚領眾護法請上堂。今當第
二會龍華道場圓滿。山僧炊無米飯。煮不濕羹。操沒
絃琴。打希聲鼓。坐曲彔木床。唱箇玅伽陀以犒勞一
眾。曰。是非憎愛世偏多。仔細思量柰我何。寬卻肚皮
須忍辱。豁開心地任從他。若逢知己須依分。縱遇冤
家也共和。但能了此心頭事。自然證得六波羅。彌勒
菩薩在定中聞得。乃曰。此我二千年前陳話。長老重
為提起。正搔著我癢處。且喜今日心頭事巳了。六波
羅巳證。報　國裕民。事上也得。理上也得。這箇玅伽
陀再能公之天下。何愁不為煩惱海中一貼清涼散
也。山僧但引身向前曰。謹領慈旨。便下座。

臘八圓菩薩戒。鳳陽圓丘和上領鳳廬道張戶部恩
二大護法請上堂。問。古德云。從門入者不是家珍。又
云。從緣入者永無退失。秪如釋迦老子睹明星悟道。
是從門入耶。從緣得耶。師云。總不在這裏。進云。恁麼
威音那畔真消息。總向吾師言下施。師云。他亦不受。
乃豎拂子云。本乎天者親乎上。日月星辰各住其位。
無端說箇夜半正明。天曉不露。引得雪山老比丘一
回觸著。都道伊悟本命元辰。那知山門前一對石獅
子未然其語。何則。以其坐在明白裏。故今當臘月八
日夜也。南斗六。北斗七。一時出現。有眼不顧他位裏。
腳不踏他位裏底。方始與天下有鼻孔衲僧出氣。不
見昨日有人從中都來。卻得廬陽信。報道十字街頭
廖鬍子。行太早。重落草。十年歸不得。忘卻來時道。恁
麼提唱。且道是抑他威光。是減他威光。良久云。幸有
現宰官身底大權菩薩為之證明在。下座。




雨山和尚語錄卷第十二(終)

雨山和尚語錄卷第十三
嗣法門人　　記

* 住三峰清涼禪院語

進院日。載商陸護法率姪若士請上堂。乃拈香云。此
一瓣香。根盤於天地未生之前。至廣至大。爇向爐中。
耑伸祝延
今上皇帝聖壽萬歲。恭願堯風廣被。龍圖與鳳曆長
春。舜日高懸。玉葉共金枝永茂。此一瓣香。秀發於世
界巳形之後。極精極微。奉為闔邑當道鄉紳。山主檀
越。以及本寺耆舊等。伏願以公以正。為
皇家之柱石。存誠存信。作法苑之屏翰。此一瓣香。名
不得。狀不得。飲水既已知源。不可當陽諱卻。專為供
養天山師祖上於下密老和尚。以報先德。此一瓣香。
靈隱室中親承記莂。天寧堂上重荷栽培。不敢三頭
兩緒。一統拈來。供養先師上巨下渤先和尚用酬法
乳。歛衣就座。維那白椎云。法筵龍象。眾當觀第一義。
乃云。若向白椎後觀。早巳落七落八。有超越數量底
漢子出眾相見。問。弘開七剎。道攝四流。繼席三峰。頹
風乞挽。師云。不可謂我做天山孫子不得。進云。可謂
象王行處絕狐蹤也。師云。恁麼語話。爭奈目前不投
機。進云。不妨大家同喝采去也。師云。笑煞兩行大眾。
問。法隨法行。法幢隨處建立。即今祖令當行。如何舉
唱。師云。相見不揚眉。棒下須見血。進云。若然則天山
一脈。萬古流芳。師云。你還照顧頂門得麼。進云。一句
當陽開正眼。師云。錯下名言。僧禮拜云。某甲專為流
通。師云。且信一半。問。開三要印。光耀祖燈於琴水。施
嚙鏃機。奠安禪鼎於虞峰。盛業巍峨則固是。家風廓
徹若為論。師云。天山老祖猶在。進云。與麼則煥古騰
今去也。師云。甚處得這消息來。進云。八方霢霂無為
化。萬國歌謠樂太平。師云。賴遇大眾證明。潘居士問。
昔日世尊拈花明示。今日和尚作何宣傳。師云。自有
維摩證盟。進云。靈山一會儼然在。今朝覿面又相逢。
師云。相逢底事作麼生。進云。九重城裏真消息。直放
毫光遍九垓。師云。原來是不二門外漢。乃拈拄杖卓
一下云。只這箇捏聚也雙頭獨結。放開也四法交加。
從上來事若不用之於今日。恐太平寰宇裏坐底未
必不是癡頑。故德山棒剪除狂寇。臨濟喝掃蕩欃槍。
苟非及盡。今時操法柄者那得無過。不見天山師祖
云。機先一向是汝諸人安身處。先機一著是汝諸人
立命處。其間左之右之。或伸或縮。是汝諸人踏腳處。
末後一句是汝諸人出頭處。乃云。天山師祖操不世。
出金鎞。開豁人天眼目。美則美矣。但太虛空裏。未免
翻成途轍。新三峰固是腳下孫子。今日要革轍移途。
與老祖相見。機先一向不許夜行。先機一著投明須
到。其間左之右之。或伸或縮。饒你十字縱橫。也須勘
過了打。末後一句何止萬里望鄉關。諸兄弟。天山師
祖恁麼。新三峰孫子不恁麼。且道還有差別也無。者
裏撿辨得出。報德酬恩全在今日。其或不爾。不妨為
你更下箇註腳。復卓拄杖云。但見皇風成一片。不知
何處有封疆。結椎云。諦觀法王法。法王法如是。下座。

晚參。上下偷安。最為叢林法門大患。古人言之切矣。
爾諸人聞之全不介意。豈佛自懶墯成。道從懈怠得
耶。且畢竟佛如何成道。如何得呢。若有箇聞恁麼道。
便掩耳而去。三峰撫掌稱慶。何故。不見道。達磨從西
天來。覓一箇不受惑底人了不可得。今日得之矣。且
與麼道。是醍醐語。是毒藥語。

隱蓮菴奇逢大德領景孺人請上堂。三峰新進院。人
事實匆忙。驀逢達道者。特地請宣揚。所以考鐘伐鼓。
高陞曲彔木床。胸次不存元字。徒勞抖擻屎腸。說法
有所得。是則亂鳴野犴。說法無所得。方為善吼獅王。
直饒恁麼提唱。須知別有商量。說有說無俱錯。爭如
一味平常。諸佛機雲行雨施。祖師意鳥語花香。目前
一一皆成現。誰能了此同來坐夏。消受山中歲月長。

晚參。垂問云。但莫瞞心。心自靈聖。因甚二祖又要達
磨安心。眾荅不契。師遂以竹篦子旋風打云。是你這
一隊瞞心昧巳底。不打更待何時。

浴佛日。江陰定生禪士領沈同春喬梓寄庫請上堂。
問。指天指地則且置。羅龍打鳳事如何。師云。今日打
著一箇。進云。忽有箇眼光爍破四天下底到來。又作
麼生。師云。你道山門前幾人坐臥。進云。要明今日事。
不許外人知。師云。賺煞老僧。僧便喝。師便打。問。錫標
䢴上。御賜蕭閒。杯渡琴川。有何祥瑞。師云。有眼者見。
進云。恁麼則山林增秀。泉石生輝也。師云。要且不愜
山僧意。進云。言前巳脫常流見。格外須知作者名。師
云。念話社家。乃云。今朝四月八。盡道世尊於無憂樹
下降生。九龍噴水。沐浴金軀。引得諸方依條攀例者。
或大杓。或小杓。驀頭澆來。倒底洗刮。這老漢淨邊垢
不去。雲門雖則下得手切。其奈鞭長不及馬腹。二千
餘年流弊若不痛與鏟除。爾諸人但見佛尊。不見巳
尊。一等大丈夫兒氣概盡被他蓋覆。三峰今日要推
倒過去釋尊。扶起現前諸子。還你一道平等浩然大
均底世界。有庫藏則聽其開閉。有寶貝則聽其使用。
更有何高何下。孰尊孰卑。驀左右顧大眾云。你這夥
久被他壓良底。今日方得吐氣。

晚參。問。如何是有句。師擊竹篦一下云。轟。如何是無
句。師云。徒勞側耳。如何是如藤倚樹。師云。古今榜樣。
樹倒藤枯。句歸何處。師云。隨人語脈轉。豈是作家。溈
山呵呵大笑歸方丈又作麼生。師云。須防爛泥裏有
刺。僧禮拜。師云。會了禮。不會禮。進云。總不恁麼。師云。
囫圇吞箇棗。有甚了期。一僧出。作禮畢。尋依位而立。
師云。昔二祖依位而立。達磨謂之得髓。你今日得箇
甚麼。進云。莫惑亂人好。師云。毛也未到你在。乃舉東
山演祖示眾云。舉則公案。事事成辦。向外馳求。是大
癡漢。大小東山生捺人向死水裏。全沒些子活變。三
峰則不然。現成公案。不勞幹辦。卻怪古人。欺胡瞞漢。
縱然歇得不馳求。也是秦時轢𨍏鑽。

結夏日說沙彌戒。眾信請上堂。問。禪律並行時如何。
師云。一箭兩垛。進云。忽遇南泉斬貓又作麼生。師云。
莫理會。進云。恁麼則血濺袈裟角也。師便打。乃云。九
旬禁足。良馬困鹽車。三月安居。黑牛眠止水。十方三
世是甚麼破草鞋。圓覺伽藍只當得閒家具。若是箇
時中不依倚一物底。直下掀翻釋迦老子二千餘年
舊案。三峰捏琴水虞山作一箇餬餅奉供。一任橫咬
豎咬。有朝咬得破。方知盡大地是箇餬餅。奇哉。杜順
和尚有云。嘉州牛喫禾。益州馬腹脹。天下覓醫人。灸
豬左膞上。草木為之稽首。土石因而發光。南無佛陀。
南無達磨。南無僧伽。主張禪波羅密底與他一分。主
張戒波羅密底亦與他一分。其餘三德六味一任諸
人飽便休。雖然。說得一丈。不若行取一尺。馬駒踏殺
天下人。臨濟未是白拈賊。入到手中。若不轉換。落落
地朗州山。澧州水。觸處皆為礙眼之物。怎禁得諸方
老古錐嗤你為喫飯保。三峰從不小當人。且選佛場
中得甲科。誰當第一。良久云。吾將斫額望之。

晚參。僧纔出。師云。趙州來也。僧云。和尚莫眼花。便歸
位。師云。我眼不花。卻是上座腳跟不穩。乃云。祖師西
來。凡有所說。皆是鐃鉤搭索。直處反成曲也。三峰院
裏日逐事生。闍黎朝演毘尼。老僧晚參示眾。若作佛
法商量。我也沒量罪過。你也沒量罪過。

說菩薩戒日。山主趙讓卿伯仲請上堂。問。尸羅玅法。
驗在目前。少室宗乘。請師垂範。師云。巳看時雨潤。進
云。言下頓開千聖眼。鋒前已泄法王機。師云。更聽好
風來。進云。可謂分明一點真消息。獨露當陽幾箇知。
師云。上座還知也未。進云。目擊普天飛化雨。一花開
遍少林春。師云。老胡有望也。乃云。山靜如太古。日長
似小年。就片石打眠。撫喬松遣興。固是新三峰樂事
也。爾諸人入門若不辨主。烏目澗邊雲。鵓鴿峰頭月。
往往都作境話會去。那知一塵一佛國。一葉一釋迦。
為吾家秘密宗乘。所以佛傳佛。祖授祖。苟非善別機
宜。昨日比丘僧喫茶去。今朝菩薩子噇飯來。善法堂
前如打口令相似。客中主尚不能辨。何況說起主中
主。而今迦葉真宗。波離要旨總不問你。驀以拂子擊
一下云。但望踏著這方地面。庶不負定光金錫遙招
手也。眾中還有解豎點首底也無。良久云。三十年後。
莫道礙眼不是木頭好。

晚參。問。大海枯竭時如何。師云。魚鱉蝦蟹向甚處著。
僧便喝。師云。一任𨁝跳。僧禮拜。師打云。死蝦蟆。乃云。
他未彰名。予不能取。堪笑俱胝。只豎一指。自謂如吞
全牛。咽巨臠。那知活蛇反弄成死。三峰不辭手腳勞。
拔出諸人眼裏刺。

立秋日解夏。師回天寧。兩序請上堂。一葉落。天下秋。
九旬聖制倏矣云周。圓覺伽藍十方無壁落。芒鞋竹
杖四海任優游。山水鍾情底未為達士。州縣踏白底
豈是高流。果能於腳跟不動時捉敗善財童子。目睛
未轉處擒下德雲比丘。不須百城尋知已。便請坐地
看揚州。看則且置。且道彌勒樓閣前有幾人坐臥。向
者裏道得一句。一任朝遊檀特。暮宿羅浮。不然。且請
拗折拄杖。放下蒲團。向三峰院裏度春秋。

晚參。舉昔青林虔和尚凡有僧到。先要挑柴三轉。有
新到問。三轉內則不問。三轉外事如何。虔云。鐵輪天
子寰中敕。乃云。青林甚生意氣。要且只解作主。不解
作賓。或有人問山僧。只向道。起動闍黎。他若知機。自
甘服勤三峰門下。何以故。理能伏豹。

師還山日。聞修闍黎請上堂。問。高提祖印即不問。重
振家風事若何。師云。獨坐古三峰。進云。鵓鴿峰千岐
把住。烏目澗一線流通。是神通。是法爾。師云。山僧從
不把境話示人。進云。佛令祖令。總屬吾師。向上一句。
更請垂示。師便打。進云。恁麼則天山一滴清涼水。流
出滹沱萬派長。師云。且喜你領話。問。祖域重光則且
置。應時及節事如何。師云。春雨滑如油。進云。恁麼則
還鄉一曲。殆非今古也。師云。待百草生芽即向你道。
乃云。若論此事。有似遠客還山。扶杖入門。處處林巒
依舊。披衣得座。頭頭風月長新。說箇田地穩密。佛祖
不能近。巳屬剩語。更云神通游戲。鬼神不能測。早涉
繁辭。箇般漢都緣於那邊不曾透過。卻來這邊妄擬。
威音面目描也描不成。空劫爪牙畫也畫不就。雖則
依稀越國。彷彿揚州。其奈路途之樂。終未到家。見解
入微。不名見道。若是箇不涉程途。直登寶所底。大地
山河全歸掌握。森羅萬象悉聽指呼。到者裏方許來
三峰院裏喫清水白米飯。共山僧過夏。何以故。不見
道。有功者賞。下座。

晚參。舉汾陽昭祖示眾云。識得拄杖子。一生參學事
畢。爾諸人作麼生會。一僧應聲云。識得拄杖子。入地
獄如箭射。師云。你見甚麼道理便與麼道。僧無語。師
命眾代。一云識取鉤頭意。莫認定盤星。一云從門入
者。不是家珍。一云丈夫自有沖霄志。不向他人行處
行。一云不可總作野狐精見解。一云鸞鳳不棲荊棘
樹。一云金屑雖貴。落眼成翳。一云獅子咬人。韓盧逐
塊。一云死水不藏龍。僧補前語云。纔有一絲頭。便是
一絲頭。師云。總是館驛前一夥撮馬糞的漢。遂擲下
拄杖。便歸方丈。

莘田蔣學憲誕日。建大悲華嚴兩道場。請上堂。問。三
七薰修。功圓果滿。作麼說箇喬松千古茂。日月永長
明底事。師云。人傳大椿以八千年為春。堪為比並否。
進云。若然。則常將日月為天眼。指出須彌作壽山。師
云。莊生此語垂下二千餘年也。進云。愛日舒光人共
仰。冰壺發燄有誰知。師云。慎莫浪流傳。僧顧左右云。
大眾一齊高著眼。謾教錯過目前機。師云。自知較一
半。問。十兆餘言即不問。八十一軸事如何。師云。公案
現在。進云。秪如古人問三千諸佛。道箇黃鶴樓中題
詩句。是何旨趣。師云。與你猶隔津在。僧擬議。師便打。
乃云。率陀境界。信非常情所測。據說人間四百年。彼
天為一晝夜。雖則玄風永扇。慧日長光。要且猶落數
量在。爭如我佛廣演華嚴。撤三乘之見網。謂成佛不
待歷三大僧祗。但一念相應。即證無量道果。任他劫
數之長短。世界之闊狹。總不出一剎那際三昧。故棗
柏云。十世古今。始終不離於當念。無邊剎海。自他不
隔於毫端。更說甚然燈居先。彌勒落後。驀拈拂子云。
試看者箇。始自鷲嶺分燈之後。少林傳芳以來。恒以
深心密願。於剎那際中廣作佛事。有時以大悲心梯
航九有。有時以大智力拔濟群生。縱饒虛空有盡。滄
海有盡。而斯人之誓願無盡。且道憑何薰修而得臻
此。良久云。且待須臾。自當證知。

普請摘茶次。師垂問云。直截根源佛所印。摘葉尋枝
我不能。古人既有明訓。諸仁因甚卻犯他忌諱。眾荅
不契。師代云。為眾竭力。又云。三峰門下。又云。替和尚
出一隻手。有僧問。狗子因甚無佛性。師云。不為分外。
僧云。因甚又道有。師云。莫隨他舌根轉。又僧問。黃檗
打臨濟三頓痛棒意旨如何。師云。徹骨徹髓。僧禮拜。
師云。念你是新戒。且放過一頓。

玅宗上座領謝守之居士請上堂。問。宅破家亡。阿誰
是主。師云。鬍張三。黑李四。進云。掛拂捲席。因甚不住。
師云。長安雖好。不是久居。進云。縫開楔棒時如何。師
云。功不浪施。進云。三問巳蒙師指示。向上宗乘又若
何。師云。離波覓水。是大癡漢。問。四十九年栽花石上。
三百餘會著楔空中。今日和尚寶座高陞。未審又圖
箇甚麼。師云。洎被上座拶上壁。進云。莫便是和尚機
用麼。師云。聽事不真。喚鐘作甕。進云。可謂尋常一樣
窗前月。纔有梅花便不同。師云。閒言語拈過一邊。直
截處道將來。僧便喝。師云。兩重公案。進云。不入虎穴。
焉得虎子。師云。三十棒留與明日打。乃云。昨夜舜若
多神在虛空裏揚聲高叫曰。我有時乍雨乍晴天莫
測。泰山石敢當坐平地上。遂應聲和曰。我有時或凡
或聖人難識。各各道了。復相共耳語曰。大清國裏禪
和子。罕有湊吾輩機者。山僧木上座忍憤不過。向前
一時穿卻二公鼻孔。拽來三峰院裏。先問舜若多曰。
秪如昨日晴。今日雨。是甚麼法中收。試道看。次問石
敢當曰。不用愛聖。聖是空名。不用憎凡。凡是妄立。快
語來。二公未及對。無端被帝釋尊者天耳遙聞。乃歎
曰。大智哉。從今大清國裏永無妄自稱尊者。木上座
卒然聞得。乃呵呵大笑曰。尊者莫寐語。任你讚過三
十三天。要不過逢場作戲耳。卓拄杖下座。

中和淨戒二禪人同請上堂。問。適纔伐鼓考鐘。地搖
六震。今復高陞寶座。天雨四花。為是鋪花錦上。為是
好肉剜瘡。師云。莫塗污我耳。進云。竿頭絲線從師弄。
不犯清波意自殊。師云。圖度極矣。進云。別轉機輪。請
師再道。師便喝。僧亦喝。師便打。問。如何是虞山境。師
云。鵓鴿峰頭雲靉靆。如何是境中人。師云。清涼禪子
鼻昂藏。境與人相去多少。師云。曾有人問我。直得五
年分疏不下。乃云。不見一法。是大過患。諸兄弟。山河
大地是法。日月星辰是法。草木叢林是法。鱗甲羽毛
是法。既一切是法。作麼說不見。若見。刺腦入膠盆。不
見。又道成大過患。有鼻孔撩天的向者裏道得箇脫
體句。鼓聲咬破我七條。穿卻韶陽老人鼻孔。庶幾西
天東土不致寂寞。不然。缽盂口向天。豈不礙塞殺人。
說比丘戒日。玅宗禪師領瞿孺人請上堂。問。承古有
言。目前無闍黎。那箇是賓。師云。賊身已露。此間無老
僧。阿誰是主。師云。擬瞞三峰。那十方國土中唯有一
乘法。何者是權。師豎起拄杖。但以假名字引導於眾
生。何者是實。師云。識得即知落處。不許夜行剛把火。
以何為照。師云。看破闍黎。直須當道與人看。以何為
用。師便打。進云。法令巳行。後語稍遲。師打云。末後不
來。猶虧一半。問。高沙彌不登壇。盧行者不祝髮。如何
是戒。師云。少間驗取。世尊說一大藏教盡成虛設。祖
師留千七百則公案猶是葛藤。如何是禪。師云。目前
可鑑。窮諸玄辯。若一毫置於太虛。竭世樞機。似一滴
投於巨壑。如何是教。師云。釋迦四十九年不曾說著
一字。進云。恁麼則一枝無孔笛。吹出許多般。師云。罕
遇知音。問。七聚五篇即不問。缽盂分付事如何。師云。
試過手來。進云。忽遇箇裂碎袈裟。撲破缽盂底到來。
又作麼生。師云。情知你孟浪。進云。好手手中呈好手。
紅心心裏中紅心。師云。七棒對十三。乃云。巖寺春晴。
野花開似錦。人人眼裏有睛。未達境惟心。起種種分
別。達境惟心。已分別即不生。分別既不生。即今風動
塵起。鳥啼花落。是境。不是境。若是境。且道即心起耶。
離心起耶。果是箇機先得路底。兩隻芒鞋踏遍四五
百條花柳巷。一條拄杖穿過二三千處管絃樓。何處
不是本地風光。那待見絕玄微。語離滲漏。方謂之到
無為安樂之鄉。秪如即今具三千威儀。八萬細行底
簇簇上來。又如何分付。遂擲下拂子云。透過祖師關
捩子。始信山河非眼睛。

佛誕日。圓菩薩戒。兼付法孫六吉居士請上堂。問。三
十二相攙倒浣盆描不就。八十種好蘸乾香水盡難
成。正恁麼時。獨尊之旨向甚麼處著。師云。三峰只管
看。進云。脫珍御。著弊垢。又圖箇甚麼。師云。秪為老婆
心切。進云。二千年前事。今日已見端倪。師云。未信你
在。僧便喝。師打云。討棒喫。乃云。未離兜率。已降王宮。
未出母胎。度人巳畢。大小棗柏只見錐頭利。不見鑿
頭方。殊不知釋迦老子是箇脫珍御服。著弊垢衣。入
泥入水。為人底漢。雖契經有云。淨法界身本無出沒。
然菩薩若不行於非道。則不名通達佛道。據實而論。
兜率內院既有護明大士。淨梵王宮不可無悉達太
子。周行目顧。自他降神出胎。說青道黃。還伊度人說
法。是法仍住法位。原不移易他一絲毫許也。省得一
輩狹劣凡夫大驚小怪。今日是他二千餘年前降誕
之辰。三峰依條攀例。驀頭與他一杓。爾諸人若不當
兒戲。則經有經師。律有律師。從茲玄風永扇。慧日長
光。威儀濟濟底嚴淨毘尼。意氣昂昂底弘揚祖道。各
期勵志扶宗。報佛恩德。何難上古風規不見於今日
哉。即今時至理彰。且作麼道一句為之表信。乃揮拂
子云。好看法苑騰佳氣。優缽花開遍界春。

汪門佘孺人初度請上堂。問。遊戲神通底為甚下腳
不得。師云。花須連夜發。莫待曉風吹。進云。田地穩密
底為甚抬腳不起。師云。寸釘入木。進云。只此二句。還
有優劣也無。師云。有。進云。不妨拈出大家看。師便打。
問。烏目澗晝夜潺湲。鵓鴿峰古今蒼翠。未審拄杖子
壽量幾何。師云。亙古亙今。進云。崗陵之喻。松柏之章。
拈向一邊。和尚將何慶祝。師云。何不領取前話。進云。
某甲則不然。師云。試杜撰看。進云。打翻日月開天眼。
踢倒須彌見壽山。師云。且過一邊著。乃云。少室峰前
不存聖諦。曹溪路上豈著俗談。上古風規既在。即今
考鐘伐鼓。又發明箇甚麼。驀拈拄杖云。看。看。無位真
人來也。說道赤肉團上壁立萬仞。任是八臂那吒撲
不破。都道理隨事變。事得理融。蟠桃三千年一度開
花。猶落人間數量。要續我佛慧命。苟非明生生不息
之機。那能會萬物為一已。復卓拄杖一下云。一生二。
二生三。三生萬物。如是則生生不息也。且道還假權
實照用也無。良久云。三千里外絕淆訛。

立夏日。朱華甫居士為母誕日請上堂。問。世尊說不
著的。和尚作麼生說。師云。諦聽。諦聽。進云。祖師行不
到的又作麼生行。師云。快走。快走。進云。分明一句無
私語。顯發須憑過量人。師云。直饒將來。他亦不受。問。
山花郁郁。幽鳥喃喃。佛祖機關。盡成露布。請和尚蓋
覆著。師云。三峰有眼不曾見。進云。果然蓋色騎聲。超
佛越祖。師云。失口道著。乃云。大道無拘。觸處成現。一
塵一剎一如來。一葉一花一世界。盡謂諸佛眾生一
有多種。誰識聖人凡夫二無兩般。明之者鎔瓶盂釵
釧為一金。證之者攪酥酪醍醐為一味。如水合水以
無異。似空合空而不分。所以欲識佛性義。當觀時節
因緣。時節若至。其理自彰。即今三春巳過。九夏初臨。
陰陰夏木全彰堅固法身。漠漠水田永續綿長慧命。
亙古今了無變異。窮天地毫沒遮攔。且道如此提唱。
是佛法商量。是世諦流布。驀喝一喝云。須識壺中日
月長。

謝聖恩老和尚齋上堂。舉昔演祖偈云。山前一片閒
田地。叉手叮嚀問祖翁。幾度賣來還自買。為憐松竹
引清風。沒量大人被片閒田地使得七上八落。雖引
得些松竹清風。何能濟叢林實事。爭似我聖恩法叔
自到祖翁地上。金鋤不動。靈苗自生。今以玉粒炊香
餉我一眾。不信。但看缽裏飯。碗裏羹。從何處得來。諸
仁能下得口。不惟芬生齒頰。抑且甘潤咽喉。人人一
飽忘饑。不異雪峰鰲山成道時也。直饒金牛托出法
堂底。應難媲美。維摩擎來香積底。未易較優。自非真
慈注念。普行存心。何能有此盛作。爾諸大德有向食
堂裏道得箇慶讚句。庶博山頭和尚熙怡一笑。不然。
端坐受供養。豈不慚惶殺人。




雨山和尚語錄卷第十三(終)

雨山和尚語錄卷第十四
嗣法門人　　記

* 住維揚天寧禪寺語

元旦日。克昭後堂一止知殿領龍舒眾信請上堂。元
正啟祚。萬物咸新。惟有天寧拄杖子不涉新舊。一味
坐樂昇平。秪如即今臘雪未消。青陽先到。作麼生說
箇樂底道理。乃揮拂子云。石樓仰祝　堯天罷。大啟
柴門看好春。下座。

立春第二日示眾。春風一拂融殘雪。放出雲山依舊
青。澗壑忽添新瀑布。茅簷猶掛舊冰稜。舉頭天上星
霜易。彈指人間歲月增。分付兩堂玄學客。急須努力
繼傳燈。

解制日。付法監院請上堂。問。擊碎照夜明珠。放出沖
天俊鶻。正當解制一句如何分付。師云。切莫亂統。進
云。會即途中受用。不會則世諦流布。如何得恰好去。
師云。全靠山僧不得。進云。將謂少林消息斷。桃花依
舊笑春風。師云。新上座撞彩耳。進云。誰知遠煙浪。別
有好商量。師云。孟八郎又恁麼去。乃舉永嘉證道歌
曰。遊江海。涉山川。尋師訪道為參禪。自從踏著曹溪
路。了知生死不相干。親見寶林來底。果然獨超物外。
今日天寧聖制告圓。你諸仁擬遊江海耶。涉山川耶。
擬訪道耶。參禪耶。如果踏著天寧路。越過生死海。不
惟堪繼先宗。抑且可規來學。不然。一句當天八萬門。
依舊情塵固蔽。識鎖難開。且請按下雲頭。山僧與你
另有商量。何以故。不見道。換骨抽腸重整頓。通身手
眼更須參。

泰州強崑玉居士發願。請僧檢藏三年。於啟期日請
上堂。一大藏教秪說這箇。雲門話墮阿師有甚饅頭
䭔子。快下將來。睦州鈍置老漢轉半藏。轉全藏。休向
遶一匝處分疏。是梵語。是唐言。須從五千餘卷裏定
當。盡謂諸佛燃慧炬以燭幽。非關文字。那知列祖駕
慈航而普渡。尚假言詮。但能於黃卷玉軸上捉敗古
人。何難大地山河不全歸自巳。一塵一佛國。一葉一
釋迦則不問。汝諸人且淺聞深悟。深聞不悟。又明甚
麼邊事。良久云。一塵不立始歸家。纔有纖毫非眷屬。
親切無過演祖此語也。久立眾慈。伏惟珍重。

端午日。師付法。兩序請上堂。北來和尚問。兄呼弟應。
上古風規。唱拍相隨。今時樞要。除此二途。如何道箇
福海無邊的句。師云。瞞老兄不得。進云。可謂掃除近
日門頭事。直透威音那畔機。師云。不信道。進云。幾多
龍象隨高步。無限香花結勝因。師云。笑殺靈山老漢。
進云。金圈栗棘齊拈出。荷擔堂前有後人。師云。總從
他腳下流出。進云。好彩不妨多。師云。非兄不委。乃云。
端陽令節。百草頭邊大用繁興。有向者裏道得箇應
時及節底句。也省得諸方老榾檛說青道黃。塗污方
來。設問如何是應時及節底句。便云龍舟競彩。艾虎
逞威者是。又道蒲劍揮空。榴火奪日者是。若然。盡屬
世諦流布。天寧門下一點也用不著。那知善財童子
當日拈一莖。便活盡天下死人。苟非入室真子。焉知
這點藥頭靈驗。釋尊云。我此法印。為欲利益世間。故
說在所游方。勿妄宣傳。諸仁要知不妄宣傳底一著
子麼。驀揮拂子云。喚作正法眼藏也得。喚作涅槃妙
心亦得。有能一肩擔荷得去。不謬為天寧室中一麟
也。誰道法身慧命不源遠流長哉。久立眾慈。伏惟珍
重。

上堂。問。三不是是箇甚麼。師云。劈腹剜心。問。如何是
本來面目。師作掩耳勢云。莫污我耳。問。如何是本來
面目。師云。適纔他污我耳。如今你污你口。僧罔措。師
云。三日𠻳不清。問。德山托缽。意旨如何。師云。年老成
精。問。萬法歸一。一歸何處。師云。甲乙丙丁。戊巳庚辛。
問。如何是有句。師卓拄杖一下。如何是無句。師云。喚
作拄杖即錯。如何是如藤倚樹。師云。杜撰長老。如麻
似粟。樹倒藤枯。句歸何處。師云。獅子咬人。韓盧逐塊。
溈山呵呵大笑歸方丈。又作麼生。師云。禹力不到處。
河聲流向西。僧便喝。師云。虛彰聲勢。舉雪峰示眾云。
若論此事。如明鏡當臺。胡來胡現。漢來漢現。玄沙出
眾云。忽遇明鏡來時如何。峰云。胡漢俱隱。沙云。者老
漢腳跟未點地在。峰休去。乃云。雪峰老不以筋骨為
能。縱饒玄沙逞俊。也出他範圍不得。諸人若作勝負
商量。未免深屈古人。且道利害在甚麼處。良久云。一
語傷人。千刀攪腹。

上堂。問。世尊有密語。迦葉不覆藏。如何是世尊密語。
師云。六耳不同謀。如何是迦葉不覆藏。師拈拄杖云。
瞎那。問。終日喫飯。不曾咬著一粒米。學人今日咬著
一粒也。師云。仔細牙齒。僧無語。師便打。乃云。三斤麻。
一疋布。舊店新開。何人下顧。楊岐老子當行家。貴買
賤賣無回互。說甚釋迦慳。彌勒富。這裏不是生藥舖。
驀拈拄杖卓一下云。而今拋出在當陽。試問諸人悟
不悟。眾無語。師顧左右云。有耳不聞。有眼難睹。三十
年後休叫冤苦。擲下拄杖。歸方丈。

晚參。師垂問云。達磨西來。直指人心。見性成佛。因甚
演祖又道。說心說性。便是惡口。一云但形文彩。即屬
染污。師云。祖師猶在。進云。一千五百人善知識。話頭
也不識。師云。人天眾前。不可造次。一云纔有一絲頭。
便是一絲頭。師云。大似徐六擔板。一云不得春風花
不開。花開又被風吹落。師云。肯諾不得全。一云金屑
雖貴。落眼成翳。師云。恁麼則達磨有過也。進云。卻是。
師云。莫謗他好。一云好事不如無。師云。說到不若行
到。一云王令稍嚴。不許攙奪行市。師笑云。鄭州出曹
門。

晚參。舉昔臨濟大師將涅槃時示眾云。吾滅度後。不
得滅卻吾正法眼藏。時三聖出眾云。爭敢滅卻和尚
正法眼藏。濟云。忽有人問汝。汝作麼生。聖便喝。濟云。
誰知吾正法眼藏向瞎驢邊滅卻。師云。三聖恁麼祗
對。因甚臨濟道正法眼向瞎驢邊滅卻。一云全歸肯
諾。一云口是禍門。一云克家須是破家兒。一云獅子
咬人。韓盧逐塊。一云莫寐語。一云若無舉鼎拔山力。
千里烏騅不易騎。一云爛泥裏有刺。一云祖禰不了。
殃及兒孫。一云恩大難酬。一云非但騎虎頭。亦解把
虎尾。一云鉤在不疑之地。一云只見錐頭利。不見鑿
頭方。乃云。誰知正法眼藏向瞎驢邊滅卻。臨濟大似
鑊湯無冷處。若非入室真子。也大難承當。諸方盡作
得失論量。實為深屈古人。雖然。且道臨濟意在甚麼
處。良久云。天堂未就。地獄先成。

上堂。善來比丘各依舊處著。不用老胡徵汝得處。箇
箇腳跟點地。山僧更有所說。何異矢上加尖。所以古
德拈拄杖示眾云。三世諸佛也恁麼。歷代祖師也恁
麼。天下老和尚亦恁麼。師驀喝一喝云。恁麼恁麼。拄
杖有過。忽然𨁝跳上三十三天。也免後代兒孫向黑
山鬼窟裏地坐。

上堂。舉昔雲門大師因普請。拈起一橛柴示眾云。一
大藏教祗說這箇。師云。大小雲門漏逗不少。引得無
限人向這一橛頭上作窠作臼。若天寧據令而行。直
須趁出三門始得。後有老宿別云。一大藏教不說這
箇。既不說者箇。且道又說箇甚麼。良久卓拄杖一下
云。須知遠煙浪。別有好商量。

上堂。舉昔香嚴和尚上堂云。若論此事。如人上樹。口
啣樹枝。手不攀枝。腳不踏枝。樹下忽有人問。如何是
祖師西來意。不對他即違他所問。若對他又喪身失
命。正當恁麼時。如何即得。時有虎頭上座出眾云。上
樹即不問。未上樹巳前請和尚道。嚴呵呵大笑。師云。
香嚴和尚向雲中設磴。空裏造橋。欲度盡天下死人。
又焉知法久成弊。轉令人攀躋不上。虎頭上座雖善
成褫。要且秪會自巳機關。不解香嚴活計。苟非絕處
逢生的當場出手。那能同道唱和。稱妙云獨腳哉。諸
上座。畢竟如何是香嚴活計。良久云。冷處著把火。

上堂。舉昔日玄沙和尚示眾云。諸方老宿盡道接物
利生。忽遇三種病人作麼生接。患盲者拈椎豎拂他
不見。患聾者語言三昧他不聞。患啞者教他說又說
不出。且作麼生接。若接此人不得。佛法無靈驗。乃云。
諸仁者。且道三種病人即今在甚麼處。驀拈拄杖云。
來也。來也。既來作麼生說箇接的道理。遂擲下拄杖
云。點石化為金玉易。勸人除卻是非難。

六月十九日上堂。觀音菩薩今日向聲塵裏轉大法
輪。乃說偈曰。蜀魄連宵叫。子規終夜啼。圓通門大啟。
何事隔雲泥。舜若多神聞得。向前曰。盡大地是箇圓
通。你也在裏許。我也在裏許。說甚麼隔與不隔。菩薩
被問直得一場懡㦬。依舊退身向普陀巖中打坐去
也。諸人若識是非。一切聲是佛聲。其或尚留觀聽。鼓
聲穿破你髑髏。莫謂天寧不曾道破好。

晚參。師問僧。如何是父母未生前本來面目。僧云不
會。乃示以偈曰。父母未生前。有箇本來面。黑豆未生
芽。善財尋不見。見不見。倒騎牛兮入佛殿。僧出。師問。
云本來面目你作麼生會。僧云。是甚麼破草鞋。師云。
有時也用得著。僧云。有時也用不著。師云。恁麼則上
座赤腳走也。僧無語。師便打。

上堂。今朝六月念有六。暑氣尚炎秋未肅。無位真人
白汗流。面門出入忘拘束。老白拈。頻頻囑。誰人肯遭
你瞽惑。縱饒證據到十成。也須趁向無生國。且道因
甚如此。良久。卓拄杖一下云。家有白澤之圖。必無如
是妖怪。

晚參。舉昔德山和尚示眾云。山僧今夜不荅話。問話
者三十棒。天寧則不然。山僧今夜要荅話。不問話者
三十棒。畏打者出眾相見。良久。眾無出。師云。是你這
一夥豚皮漢。不打更待何時。遂旋風打散。

因病目上堂。舉昔密菴傑和尚克應菴華祖侍者。祖
一日問曰。如何是正法眼。傑云。破砂盆。乃云。傑和尚
等閒出一語。頓使曹山三種滲漏俱絕。是則固是。要
且令人難搆。今日天寧放開一線道與汝諸人相見。
設有問。如何是正法眼。但向他道箇害既是正法眼。
因甚卻害。不見道。未離三界外。還在五行中。

上堂。舉昔僧問雲門曰。秋初夏末。前途忽有人問。教
學人如何祗對。門云。大眾退後。僧曰。過在甚麼處。門
云。還我九十日飯錢來。乃云。雲門老漢抑捺者僧太
過。當時若善垂手。韶陽路上不致道絕人荒。天寧即
不然。或有問。秋初夏末。前途忽有人問。如何祗對。但
向他道。善為道路。若是箇知時識節的自然緊峭草
鞋。設或遲疑。卓拄杖云。莫謂天台路嶮巇。羊腸更在
青霄外。

晚參。師問云。君子愛財。取之有道。因甚招寶菩薩手
中錠子放不下。一云等箇人來。一云專為流通。一云
不妨隨分納些些。師皆不肯。眾請師代。師云。分付不
著人。

上堂。舉昔梵言首座示眾云。說法有所得為野干鳴。
說法無所得乃獅子吼。諸人要識獅子吼麼。遂大喝
一喝。乃云。語不離窠臼。焉能出蓋纏。梵言首座之謂
也。天寧則不然。說法有所得為野干鳴。說法無所得
乃獅子吼。諸人要識獅子吼麼。便卓拄杖。歸方丈。

雨山和尚語錄卷第十五
嗣法門人　　編

* 機緣

有僧號天城。一僧戲問云。天即不問。如何是城。天無
對。師遽荅云。東門西門。南門北門。僧云。忽遇三軍圍
繞時如何。師劈面掌云。草賊大敗。僧云。恁麼則打破
了也。師云。自首者免罪。

師初到天寧。上殿禮佛次。殿主階一問云。作甚麼來。
師云。禮佛。階云。我者裏無佛。師云。有。秪是你不肯承
當。階罔措。師呵呵大笑而去。

天寧和尚一日指瓶花問眾云。因甚者枝恁麼紅。那
枝恁麼白。荅者皆不愜。師代云。兩彩一賽。

問。牛過鐵窗櫺。頭角四蹄都過了。因甚尾巴過不得。
師云。熟處難忘。

問。如何得事事無礙去。師云。殺人放火有甚麼難。

問。三世諸佛因甚不知有。師云。一言既出。駟馬難追。
黧奴白牯因甚卻知有。師云。彩奔齪家。

問。若以思惟心測度如來圓覺。如螢火燒須彌山。終
不能爇。畢竟以何心得契圓覺。師云。今日冷似昨日。

問。無邊身菩薩因甚不見世尊頂相。師云。窮坑難填。
書字次。僧問。以字不成。八字不是。未審是箇甚麼字。
師舉筆云。文彩全彰。

天寧以月忌日不遷單。僧問云。既是事事無礙。今日
因甚不遷單。師云。客隨主便。

問。古德偈云。方信普通年遠事。不從蔥嶺帶將來。且
道從甚處帶來。師叉手近前云。也不較多。

舉古德長念觀音號。僧問。聞師長念觀音。是否。德曰。
是。僧云。騎卻頭時如何。德云。出頭即從汝騎。不出頭
騎箇甚麼。僧無對。師代云。者老漢瓦解冰消。又云。某
甲得得而來。

問。三千劍客獨許。莊周因甚跳不出。師云。者是甚麼
所在。僧云。作家。作家。師便噓兩噓。僧云。蒼天。蒼天。師
云。見箇甚麼道理。僧亦噓兩噓。師云。獅子咬人。韓盧
逐塊。

問朝到西天暮歸東土穿雲渡嶺即不問腳跟下道
將一句來。師云。某甲今日困。

遇街坊化祖師像。傍僧問云。祖師作麼生化。師云。乞
我一文錢。僧云。與麼則泥塑木雕底也。師云。你不妨
會得好。

與僧茶話次。勘云。作麼生是你未生前面目。僧指茶
盤云。者箇是宣州栗子。那箇是福州荔枝。師云。與麼
則世諦流布去也。僧擬議。師云。將謂是南番舶主。原
來是箇販私鹽漢。

問。牛頭未見四祖。因甚百鳥啣花。師云。義出豐年。見
後因甚不啣花。師云。儉生不孝。見與未見時如何。師
云。多虛不如少實。

一晚。至靈隱金光明殿。僧問。既是金光明殿。因甚黑
漆漆地。師云。洎不迷巳。

一日。問大安師。甚處來。安云。老老大大。來處也不知。
師云。你亂走作麼。安云。莫錯怪人好。師云。某甲適來
造次。安云。原來是屋裏人。師云。何必。

問。觸不得。背不得。畢竟是箇甚麼。師豎起竹篦云。面
目現在。僧云。某甲不會。乞垂方便。師擲下竹篦云。但
恁麼會取。僧于此有省。乃舉古人道。吞卻荔枝即禍
生。意旨如何。僧云。不可頭上安頭。師云。若知滋味。轉
見禍生。又且如何。僧云。再犯不容。師頷之。

一日勘一僧云。你日來因甚失卻鼻孔。僧云。穿卻和
尚的。師云。你向甚麼處下手。僧作扭鼻勢。師打云。者
野狐精。

問。如何是父母未生前本來面目。師云。阿耨達池水
深四十丈。闊八十丈。

僧呈偈。有慧劍縱橫誰敢當之句。師徵云。作麼生是
慧劍。僧便喝。師云。何得自傷巳命。僧無語。師云。伏惟
尚饗。

問。四百四病一時發時如何。師云。老兄入涅槃堂有
分。

問。道得也打。道不得也打。意旨如何。師云。杓柄在雪
上座手裏。僧擬議。師便打。

問僧。觸不得。背不得。你作麼生會。僧云。師姑元是女
人做。師云。大有人不肯恁麼道。僧無語。師云。賊身巳
露。何必枷杻。

問僧云。你道空中一片雲。釘釘著。懸挂著。僧荅語不
契。自代云。山下接取。

問。如何是祖師西來意。師云。達磨是老臊胡。進云。庭
前柏樹子意旨如何。師云。直截根源佛所印。摘葉尋
枝我不能。

下堂。見一僧經行甚猛。師喝云。看腳下。僧纔住。師劈
頭打云。洎乎被你磕破鐘樓。

問。不是心。不是佛。不是物。畢竟是箇甚麼。師云。文不
加點。

問僧。從上諸聖以何法為人。僧云。莫取我語。師云。者
漢今日瓦解冰消。僧云。從上諸聖悉皆如此。師云。莫
把驢鞍橋比阿爺下項。

問。如何是祖師西來意。師云。一字不著畫。

問。古人道佛身充滿于法界。是否。師云。你試指出來
看。僧云。即今也不少。師云。釋迦耶。彌勒耶。僧云。一任
分剖。師便打云。長連床上底切忌將來。

問僧。盜財者國有常刑。盜法者該問何罪。僧無語。師
自代云。和尚合知。又云彼此。又云和尚棒折那。

一日與僧論法華經次。僧問。如何是一大白牛車。師
云。看腳下。僧云。恁麼則草行偃風去也。師云。也須是
歸家穩坐始得。僧無對。師打云。因甚向化城著倒。

問盂侍者。今日修供為阿誰。盂云。餧驢餧馬。師云。謝
子殷勤。盂云。且喜和尚解異類中行。師云。你還解隨
侍麼。盂無對。師代云。拖犁拽耙。有甚麼難。

問盂侍者。今日作甚麼。盂云。看語錄。師云。語即不問。
如何是錄。盂云。文彩全彰。師云。只道得一半。盂云。和
尚作麼生。師云。草本不勞拈出。

問盂侍者。至道無難。唯嫌揀擇。你作麼生會。盂便喝。
師云。者一喝是何意旨。盂云。金剛寶劍當頭截。師引
頸向前云。㘞。盂云。賊。賊。師便休去。

僧參。師問。甚處來。僧云。廬山。師云。近日五老商量箇
甚麼。僧云。束家杓柄長。西家杓柄短。師云。是真語。是
誑語。僧云。和尚何不領話。師打云。且道是賞你。是罰
你。僧云。不勞再勘。師云。且坐喫茶。

問。如何是觀音面目。師云。盞子撲落地。碟子成七片。
僧云。意旨如何。師云。吽吽。

問。古德油餈公案乞師指示。師云。款出囚口。

師一日見悉達太子手中拈花。遽問眾云。者漢纔生。
因甚便拈華示眾。一云秪要大家知。一云虎頭虎尾
一時收。一云從前汗馬無人識。只要重論蓋代功。一
云事不由已。眾請師代。師云。王程有限。

問僧。於一毫端現寶王剎。坐微塵裏轉大法輪。且道
法輪作麼生轉。僧云。早間喫白粥。師云。與麼則轉食
輪也。僧云。莫話作兩橛。師云。情知你向這裏躲跟。僧
云。和尚又作麼生。師拈扇子云。扇子𨁝跳上三十三
天。觸著帝釋鼻孔。東海鯉魚打一棒。雨似盆傾。僧云。
且道與喫白粥是同是別。師云。毫釐有差。天地懸隔。
一日喚僧。僧回首。師云。衲僧家隨處作主。因甚被人
一喚便轉。僧無語。師代云。山僧常念觀音。

問。雲門扇子𨁝跳上三十三天。意旨如何。師云。急急
如律令。僧云。學人不會。師云。符到奉行。

問。皓月當空即不問。秪如月落後如何相見。師云。不
許夜行。投明須到。

問僧。雲門扇子𨁝跳上三十三天。意旨如何。僧云。杜
撰不少。師云。不杜撰底試道看。僧拈起扇子。師云。落
在雲門圈續裏。僧云。蒼天。蒼天。師云。我怎救得你。

問。聞聲悟道。見色明心。觀世音菩薩將錢買胡餅。放
下手來卻是饅頭。意旨如何。師云。貓有歃血之功。虎
有起屍之德。

問僧。不是心。不是佛。不是物。是箇甚麼。僧云。吹毛原
不動。師云。忽然動時如何。僧便喝。師云。自傷巳命。僧
無語。師便打。

問盂侍者。觀音菩薩將錢買胡餅。放下手卻是饅頭。
意旨如何。盂云。海枯終見底。人死不知心。師云。大有
人不肯恁麼道。盂便喝。師便打。

問證侍者。雲門道東山水上行。意旨如何。證云。紅爐
飛片雪。師復問云。古人道要悟即易。要迷即難。又如
何。證云。太平本是將軍定。不許將軍見太平。師厲聲
云。未在。證便禮拜。

僧問。世尊睹明星悟道。悟箇甚麼。師云。夜半正明。天
曉不露。

問。三世諸佛因甚不知有。師云。殺人須是殺人刀。狸
奴白牯因甚卻知有。師云。活人須是活人劍。

僧請益。僧問雲門。如何是雲門一曲。門云。臘月二十
五。意旨如何。師作鵓鳩啼云。谷谷呱。

問。如何是解脫。師云。要頭便斫將去。僧云。非師境界。
師云。料你下不得這副手。

師一日拈竹篦問僧云。道得即不打。僧云。便請。便請。
師颺下竹篦。僧云。草賊大敗。師云。三十年來弄馬騎。
今日卻被驢子撲。

鏡湖堂額宿雲舍三字。有僧問。既是宿雲舍。因甚不
見雲。師云。鏡湖今日放參。

問。某甲有鐵牛機。請問和尚印即是。不印即是。師云。
若是鳳凰兒。不向那邊討。進云。意旨如何。師云。還見
鐵牛機麼。僧便喝。師亦喝。僧又喝。師便打。

問。三世諸佛。歷代祖師。天下老和尚畢竟在甚麼處
安身立命。師指云。這裏好一片石。僧云。和尚何得將
目前境示人。師云。開元石佛大有人不曾得見。

問。德山托缽歸方丈。意旨如何。師便捏僧手一下。僧
云。不會。師云。六耳不同謀。

問。眼光落地時。神通妙用在甚麼處。師云。牽犁拽耙。
僧云。眼光落地。作麼生牽犁拽耙。師打云。者畜生。五
歲尚使不得。

問妙光。如何是有句。光云。青天轟霹靂。師云。如何是
無句。光云。話墮了也。師云。如藤倚樹又作麼生。光云。
刀斧劈不開。師云。樹倒藤枯時如何。光云。平地起骨
堆。師云。畢竟句歸何處。光云。相隨來也。師云。因甚溈
山呵呵大笑歸方丈。光云。賊身巳露。師云。忽有箇不
肯你又如何。光便喝。師笑之。

問。欲識佛性義。當觀時節因緣。時節若至。其理自彰。
作麼生是自彰底理。師云。常憶江南三月裏。鷓鴣啼
處百花香。

問。萬古碧潭空界月。再三撈摝始應知。如何是知底
事。師云。滿口含霜。

問。人有心看月。月無心照人。有無成一片。方始得惺
惺。作麼生是惺惺。師云。猢孫倒上樹。

問。如何是說取行不得句。師云。鷦鷯眼裏放夜市。

問。馬大師自從胡亂後。三十年不曾少鹽醬。這話作
麼生商量。師云。義出豐年。

問。不與萬法為侶者是甚麼人。待汝一口吸盡西江
水即向汝道。意旨如何。師云。鑊湯無冷處。

問。如何是衲僧放身命處。師云。不坐萬年床。

問。馬祖一喝。百丈因甚三日耳聾。師云。海枯終見底。
人死不知心。

問。心月孤圓。光吞萬象。光非照境。境亦非存。光境俱
亡。復是何物。師云。臨巖看滸眼。特地一場愁。

問。拄杖橫也。挑括乾坤大地。缽盂覆也。蓋卻恒沙世
界。為復是神通妙用。法爾如然。師云。兒孫得力。室內
閒閒。

問。龍潭吹滅紙燈。德山悟箇甚麼。師云。萬里一條鐵。

問。目前無法。意在目前。不是目前法非耳目之所到。
如何是目前法。師云。南山起雲。北山下雨。

問。有一物上拄天。下拄地。黑似漆。常在動用中。動用
收不得。且道過在甚麼處。師云。爭怪得伊。

問。如何是全體大用。師云。石火迸青天。

問。德山入門便棒。臨濟入門便喝。是何意旨。師云。急
急如律令。

問。處處真。處處真。塵塵盡是本來人。真實說時聲不
現。正體堂堂沒卻身。作麼生是堂堂正體。師云。舉手
攀南斗。回身倚北辰。

問。仰山𧢇月次云。人人盡有者箇。秪是用不得。既是
人人盡有。因甚用不得。師云。迅雷不及掩耳。

問。魯祖見僧便面壁。意旨如何。師云。百尺竿頭五兩
垂。

問。雲門放洞山三頓棒。是有喫棒分。無喫棒分。師云。
殺人須是殺人刀。活人須是活人劍。

問。不涉程途一句作麼生道。師云。師姑原是女人做。

問。如何是向上活計。師云。火官頭上轉風車。

問。丹霞燒木佛。院主為甚墮落眉毛。師云。利動君子。

問。世尊入舍衛大城乞食。收衣缽。洗足巳。敷座而坐。
須菩提出眾作禮曰。希有世尊。當時世尊未曾說一
字。須菩提見箇甚麼道理便道希有。師云。直不藏曲。

問。至道無難。唯嫌揀擇。作麼生是不揀擇。師云。驢駝
馬載。

問。若立一塵。家國興盛。不立一塵。家國喪亡。且道立
即是。不立即是。師云。惜取眉毛。

問。香嚴道。如人上樹。口啣樹枝。手不攀枝。腳不踏枝。
樹下有人問祖師西來意。不對則違他所問。若對又
喪身失命。未審香嚴意旨如何。師云。不許夜行剛把
火。直須當道與人看。

問。本是瀟湘一釣客。自西自東自南北。或有箇不涉
方所底。卻又如何與他相見。師云。問事即得。禮拜了
退。

問。挑囊負缽。撥草瞻風。也須是具行腳眼始得。作麼
生是行腳眼。師云。動容揚古路。不墮悄然機。

問。樹凋葉落。體露金風。是甚麼人境界。師云。截耳臥
街。

問。萬法歸一。一歸何處。師云。搬磚弄瓦。僧無語。師便
打云。要識神通玅用。只這是。

問。萬法歸一。一歸何處。師云。日午點金燈。

僧入。師拋竹篦云。是甚麼。僧云。物各有主。師云。如何
是你主。僧云。贓物現在。師打云。一時捉敗。

問。承師有言。此事不在言句上。不在話頭上。一切請
師撥置。師云。此事不在言句上。不在話頭上。與你撥
置了也。僧云。百草頭上祖師意。師云。又落在言句。僧
擬議。師打云。知而故犯。

問。一切眾生皆有佛性。因甚趙州道狗子無佛性。師
云。快活。快活。

問。不思善。不思惡。那箇是本來面目。師云。泰山石敢
當。僧云。不會。師云。向十字街頭去走走。自然撞著。

問楚侍者。無夢無想時如何。楚云。家無二主。師云。如
何是你主。楚云。撒手到家人不識。師云。因甚不識。楚
云。刀不自割。師打云。這擔板漢。

問。因甚趙州道狗子無佛性。師云。真玉不博金。

問。殺佛殺祖。向甚麼處懺悔。師云。三番羯磨。僧云。雲
門道。露。又作麼生。師云。剜心劈腹。

問僧。不是心。不是佛。不是物。畢竟是甚麼。僧云。張公
喫酒李公醉。師云。甚處學得這虛頭來。僧擬議。師打
云。錯認定盤星。

僧縫鞋次。師問。作甚麼。僧云。縫鞋。師云。如何是針鋒
上事。僧下語不契。師代云。血濺梵天。

僧入便喝。師默然。僧云。猶嫌少在。師復默然。僧罔措。
師打云。山鬼伎倆有盡。

問。不是心。不是佛。不是物。是箇甚麼。師云。看取下註
腳。僧云。畢竟如何。師云。向下文長。付在來日。

問僧。父母未生前道一句來。僧云。通身不掛一絲毫。
師云。適纔有人恁麼道。三十棒趁出去了。僧無語。師
打云。又是一箇。

師赴齋歸。爾侍者問云。和尚何得偏眾。師云。卻被侍
者勘破。爾云。學人罪過。師云。且道甚麼佛出世許汝
懺悔。爾無語。師命眾代。一云鬍張三。黑李四。一云和
尚莫探頭好。一云捉敗者老賊。一云來說是非者。便
是是非人。一云今日小出大遇。一云低聲。低聲。眾請
師代。師云。這老漢腳跟未點地在。又云。伏惟珍重。

師一日下堂。問。既是清淨伽藍。因甚有塵。一云切莫
眼花。一云竹密不妨流水過。一云兩重公案。一云住
持事繁。一云莫謗他好。一云官不容針。私通車馬。一
云事因叮囑起。一云人無遠慮。必有近憂。一云賊是
家親。師代云。物逐人興。又云。和尚今日放參。

師一日單上坐。璠行者請益七賢女話咨和尚。屍在
這裏。人在甚麼處。師撥開帳云。貓。璠擬進語。師云。古
佛過去久矣。

問。一切眾生皆有佛性。因甚趙州道狗子無佛性。師
云。面赤不如語直。

問。不是心。不是佛。不是物。是箇甚麼。師擲下竹篦云。
擲地作金聲。僧擬進語。師急掩其口云。切不得顧著。

僧入。師豎拳云。是甚麼。僧云。不會。師打云。這漆桶。出
去。僧便出。師復召云。來。僧回首。師云。破也。破也。墮也。
墮也。僧罔措。師連棒打出。

問。是法平等。無有高下。因甚世尊坐。迦葉立。師云。你
何得向四威儀中見他。僧無語。師便打。

問僧。庭前柏樹子意旨如何。僧云。不識。師云。你眼在
甚麼處。僧便喝。師云。適來道不識。如今又亂統。便打。
圊頭問。萬法歸一。一歸何處。師云。打掃圊頭著。頭便
禮拜。師打云。又向這裏亂屙。

問僧。大死的人卻活時如何。僧云。殺人放火。師云。忽
被巡捕捉著時如何。僧下語不契。師代云。老爺不是
你做的。

問僧。臘月三十日到來時如何。僧云。洛陽雖好不如
家。師云。若然。上座還在途中。僧云。被和尚看破。師云。
這浪子。

師一日至侍者寮。見壁上懸畫虎軸。指問云。猛虎入
室時如何。維那應聲云。和尚也須炤顧。師舉手作怕
勢。那無語。師云。原來沒牙爪。

一僧入室云。學人連日用心亂得緊。師云。延令守城
有五百兵在。僧無語。師打云。再犯不容。

問。以字不成。八字不是。畢竟是箇什麼字。師云。不識。
僧云。既是明眼宗師。因甚不識。師云。文不加點。

問。無夢無想。主人公在甚麼處。師云。夜半放烏雞。僧
云。意旨如何。師云。山僧從來柳下惠。

問僧。臨濟當時得黃檗力。得大愚力。僧云。一坑埋卻。
師云。與麼則上座也無出頭分。僧便喝。師云。棺木裏
瞠眼。

僧請益。僧問趙州。和尚親見南泉是否。州云。鎮州出
大蘿蔔頭。意旨如何。師云。懸羊頭。賣狗肉。又僧如前
問。師云。物見主。眼卓豎。

師一日問僧。向父母未生前道將一句來。僧云。大海
不揚波。師云。忽遇毘嵐風起又作麼生。僧無語。師便
打。

問。三頓痛棒意旨如何。師云。急急如律令。

問。牛過窗櫺。頭腳俱過。因甚尾巴過不得。師云。一字
入公門。九牛車不出。又僧如前問。師云。得便宜是失
便宜。

問。狗子無佛性意旨如何。師云。舌頭無骨。僧禮拜。師
打云。更須眼裏有筋始得。

融侍者問。拈華古藥和尚可曾做一番過。師云。三十
年前亦曾拖犁拽耙來。融云。恁麼則臨濟一宗。全憑
渠力。師云。汝也須下一分草料始得。融云。今日慶雲
院裏有齋。師云。不消拈華和尚道箇不必。

問。二祖當時講得天花亂墜。因甚求達磨安心。師云。
多虛不如少實。

師一晚下堂垂問。入荒田不揀。信手拈來草。且道是
神通玅用。是法爾如然。眾荅不契。師代云。學人今日
小出大遇。

師一日訓誨行者畢。復顧問祖書記云。燒香底燒香。
掃地底掃地。秪如無位真人做箇甚麼。祖云。隨眾。師
云。如何是隨眾底事。祖云。燒香掃地。師云。小心俟候
著。

問僧。既是良哉觀世音。因甚全身入荒草。僧云現大
人相。師云。恁麼則無出頭分也。僧云。這是甚麼所在。
師召云。闍黎。僧應諾。師云。與我過淨瓶來。僧無語。師
便打。

師一日舉米胡令僧問仰山。今時人還假悟也無。山
云。悟則不無。怎柰落在第二頭。仰山恁麼荅話。且道
意作麼生。彥記錄云。還鄉盡是兒孫事。祖父從來不
出門。楚侍者云。文不加點。祖書記云。貪他一粒米。失
卻半年糧。丆維那云。金屑雖貴。落眼成翳。師哂云。見
處則有。用處則無。

師一日與鵬菴禪師遊山次。鵬云。深山林壑為阿羅
漢所居。師云。是。鵬云。和尚是第幾尊。師云。者塊石得
恁麼大。那塊石得恁麼小。鵬云。指東話西作麼。師云。
好箇話端。分付不著人。

師一日過堂次。顧侍僧云。近日白闖多。阿誰看方丈。
一僧云。某甲。師云。忽遇賊來時如何。僧拍掌一下。師
云。好生看守。僧云。今日捉敗一箇。師云。贓聻。僧擬議。
師云。誣人之罪。三十棒一棒也不饒。

勝文侍者呈解。師問云。如何是你本來面目。文云。和
尚還要問麼。師云。有人問你祖師西來意。作麼生荅。
文云。達磨老子沒鬍鬚。師云。趙州道。庭前柏樹子。意
作麼生。文云。無根生大地。有葉覆天涯。師云。秪如雲
門扇子𨁝跳上三十三天話作麼生會。文拍手一下
云。總不離這裏。師云。忽然離卻這裏又作麼生。文云。
和尚又來惑亂人。

問僧云。狗子無佛性話你作麼生會。僧云。綿密不通
風。師云。忽然通風時如何。僧以手掩師口。師云。因甚
趙州不肯你。僧便喝。師打一竹篦云。飯袋子。江西湖
南便恁麼去。

師一晚下堂。見禪眾經行甚勇猛。以竹篦約住云。你
諸人從朝至暮。腳跟下踏殺千佛如來。不知獲了多
少罪過。眾愕然。遂擲下竹篦云。向這裏會去。管保懺
悔清淨。

師一日顧楚侍者云。你也儘好。秪是沒鼻孔。楚云。借
和尚鼻孔出氣。師云。你是你的。我是我的。作麼生借
得。楚無語。命眾代。師皆不肯。乃自代云。久知和尚不
吝。

師一日拈拄杖顧勝侍者云。我兩手分付你。上座作
麼生用。勝云。和尚照顧性命著。師云。真獅子兒善能
哮吼。勝無語。師云。將謂是獅子。原是箇沒尾巴底猢
猻。

藏樓伽藍被賊偷去。有僧問師。既是護法伽藍。因甚
被賊偷去。師云。輪機是筭人之本。

師一日下堂問俗士云。你尋常作何工夫。俗士云。念
佛。師云。我者裏直饒釋迦彌勒到來。也趁向他方世
界去。少頃問眾云。且道釋迦彌勒有甚麼過。楚侍者
出云。家無二主。師頷之。

問僧。明月蘆花不似他。且如何得似他去。僧云。恰直
通事人不在。師云。適來秪對者是誰。僧云。切忌當面
錯過。師云。草賊大敗。

師與石大師坐次。侍者過茶。石卻之。師云。將茶勸人。
終無惡意。石云。若然。我領一杯。師云。且道是何滋味。
石云。恰值趙州不在。師云。人莫不飲食也。鮮能知味
矣。

問。如何是絕羈絆的句。師云。太橋驢兒。

問。欲問不問時如何。師云。別處容上座不得。

葛先春居士參。師問其所從來。士云。靈谷。師云。於南
和尚以何佛法示人。士云。不知。師云。許你親見靈谷
來。士云。被和尚勘破。師云。因甚把髻投衙。士無語。師
云。此回卻真勘破了也。

新到參。師問云。鄉里何處。一云越州顯聖。師云。聞得
佛牙塔被人移去。是否。僧云。離來日久。實不知情。師
笑云。當面著賊也不知。復顧第二位云。上座聻。僧云。
潤州焦山。師云。古樵和尚鼻孔因甚缺了半邊。僧云。
瞞和尚不得。師云。向甚處見山僧。僧無對。師云。同坑
無異土。

新到人事畢。師問。受戒何處。僧云。山上戒。師云。南有
天台山。北有五臺山。上座是那一山。僧云。華山。師呵
云。瞎漢。何不早恁麼道。

讓記錄一晚至丈室。師問云。阿誰。讓云。宗起。師云。從
上有五宗。你起底是那一宗。讓振威一喝。師云。大似
臨濟兒孫。讓云。莫謗他好。師云。這漢今日瓦解冰消。
一日師過旦。過寮問客僧云。鄉里何處。僧云。浙江。師
云。曾過錢塘也未。僧云。曾過。師云。因甚不見打濕袈
裟角。僧無語。師云。將謂。將謂。

一日二僧參。師問。何處發足。僧云。杭州。師云。西子湖
水深多少。僧進語糊塗。師云。大似不曾從杭州來。復
顧第二位云。高隱何處。僧云。揚州西方。師云。阿彌陀
佛在麼。僧云。在。師云。何不出來與慶雲相見。僧便喝。
師云。此猶是他奴。

問僧。無夢無想。主人公在甚麼處。僧云。皓月當空。師
云。月落後如何。僧云。猶待曉雞啼。師云。截斷葛藤。親
切道將來。僧便喝。師便打。僧云。棒頭有眼。師又打云。
今日打著一箇。

大乘入。師云。莫便是井索麼。僧無語。師打云。可惜節
節支解。

僧入云。獅子來也。師云。試哮吼看。僧便喝。師云。一釣
便上。僧云。照顧性命。師便打。

僧入。師云。鼻孔聻。僧便喝。師云。眼睛聻。僧打一圓相。
師云。者箇是鬼眼睛。僧無語。師便打。

僧入。師云。狗子聻。僧便喝。師云。惡發作麼。僧打師一
掌。師云。者畜生得恁麼無禮。連棒打出。

明幻入。師云。山河大地是幻。日月星辰是幻。你作麼
生明。僧便喝。師云。喝亦是幻。棒亦是幻。僧無語。師便
打云。何曾明幻。

問。竹篦子話作麼生會。師云。錮鏴著生鐵。

問。燒作兩堆灰。向甚麼處相見。師云。東山西嶺青。僧
云。這句學人也有。師云。既有。因甚向別人口裏討。僧
擬議。師便打。

問。不是心。不是佛。不是物。是箇什麼。師擲下竹篦云。
突出難辨。僧云。疑殺天下人。師云。你是第幾箇。僧云。
不會。師打云。但恁麼疑去。

問。從苗辨地。因語識人。且道古佛與露柱相交說箇
什麼。師云。一二三四五。僧云。從來疑著老漢。師云。你
恁麼弄泥團。有什麼了期。僧云。咦。師便打。

僧入。師云。號什麼。僧云。能忍。師便打。僧云。杓柄在和
尚手裏。師放下竹篦云。山僧適來造次。僧無語。師又
打。

師下堂次。一僧出眾。左右顧視。師云。莫是探水麼。僧
云。是。師云。且道深多少。僧無語。師打云。不曾帶得橈
來。

一日問僧。俱胝豎一指意旨如何。僧云。瞎卻天下人
眼。師云。如何得不瞎卻天下人眼去。僧云。問取童子。
師云。莫要截斷他指頭麼。僧云。也要和尚疑著。師云。
只恐汝下不得手。

問。如何是父母未生前本來面目。師云。觀世音菩薩
將錢買胡餅。僧云。與學人無交涉。師云。你終日過堂。
噇箇甚麼。僧禮拜。師劈頭棒云。恰好與一頓。

僧問。既是同安。因甚亡僧遷化。師云。官差不自由。

問。如何是城裏佛。師云。十字街頭酒望子。如何是村
裏佛。師云。茄子冬瓜。如何是山裏佛。師云。猿啼嶽麓。
虎嘯深巖。如何是教外別傳一句。師云。達磨是老臊
胡。

一日達侍者請芟法堂前草。師云。待深一丈了芟。達
云。恁麼則和尚沒在裏許。師呵呵大笑云。何緣得到
與麼地。達無語。師云。可惜侍者不在裏許。

師一日遊園次。遇二禪客。問云。古人道。葫蘆蓬上掛
冬瓜。明什麼邊事。一云不會。師打云。切忌亂走。又問
一僧。僧亦云不會。師亦打云。一任亂走。少頃顧侍者
云。一般不會。因甚一箇許伊。一箇不許伊。者佇思。師
亦打云。直得分疏不下。

一日問盛知藏。萬里不掛片雲時如何。盛云。莫守寒
巖異草青。坐卻白雲宗不妙。師云。你得恁麼佛法身
心。盛卻問云。萬里不掛片雲時如何。師撫掌云。快活。
快活。盛云。緣何如此。師云。再過五天就有新麥麵喫。
一日見僧擔板過。師問云。既是伶俐衲僧。因甚卻擔
板。僧下語不契。師代云。東鼓門下。

問梵記錄云。上座連日做工夫麼。梵云。有甚工夫可
做。師云。與麼則一箇閒人天地間也。梵云。也虧和尚
具眼。師伸手云。我者箇因甚喚作手。梵亦出手云。兩
彩一賽。師云。賽後如何。梵云。太絡索生。師笑云。三十
年來弄馬騎。今日被驢子撲。

師一日同梵記錄山行。走錯了路。梵云。既是明眼宗
師。因甚錯了路。師云。只因侍者不得力。梵云。老老大
大。為甚自已作不得主。師云。山僧住持事繁。

問僧。道得也叉下死。道不得也叉下死。汝作麼生道。
僧下語不契。師云。你問我。僧如前問。師引頸向前曰。
㘞。又掐僧膝一下。又云。老魔王。我識得你。

一日問梵侍者。昔日世尊以青蓮目顧迦葉。正當恁
麼時。說箇甚麼。梵掐師手一下。師云。作家。作家。梵作
禮。師云。得箇驢兒便歡喜。

問。如何是法身。師云。石頭大底大。小底小。如何是法
眼。師云。大的好砌墻。小的好壘壁。

一日遣梵侍者過萬杉。師云。設可大師勘汝。將何抵
對。梵云。請和尚作可大師。師便云。東鼓和尚安樂麼。
梵云。安樂。師云。因甚失卻半邊鼻孔。梵云。和尚那裏
得者消息來。師云。有雲水僧傳至。梵云。和尚莫道聽
途說。師云。也須勘過。又云。東鼓法道如何住持。梵云。
與此間不別。師云。怎柰雲月是同。谿山各異。梵云。如
何是各異的谿山。師云。縱目所觀。梵作禮。師云。又道
不別。

問僧。淨裸裸空無一物。赤骨力貧無一錢。戶破家亡。
乞師賑濟。師屈指云。一二三四五。僧云。莫者便是麼。
師云。還嫌少在。僧無對。師云。佛滅二千歲。比丘少慚
愧。信不誣也。

師一日山行。至觀音巖。侍者問云。巖在者裏。觀音在
甚麼處。師云。還聞澗水聲麼。者云。和尚莫指東話西。
師云。圓通古佛。大有人不曾得見。

師一日山行。梵侍者問云。登山須到頂。如何是到頂
一句。師云。舉手攀南斗。回身倚北辰。梵云。古廟裏獅
子。師云。罕遇知音。

有鄰菴僧至。師問侍者云。者僧在麼。者云。某甲不見。
師云。衲僧家眼光爍破四天下。因甚不見。者云。某甲
不在明白裏。師云。不在明白裏。在鬼窟裏。

問。觸不得。背不得。喚作什麼。師打云。更要我與你安
名立字那。

問。清淨本然。云何忽生山河大地。師云。汝喚什麼作
山河大地。僧便喝。師云。生也。僧又喝。師打云。須是我
打你始得。

問。無夢無想。主人公在什麼處安身立命。師云。小憨
不如大憨。僧云。除卻小大時如何。師云。者箇梢郎子。
未遇人在。

問。父母未生前。如何是本來面目。師云。黃瓜茄子。

師一日對融行者云。你在者裏住了如許時。還會佛
法也無。融曰。不會。師云。你早晨還喫粥麼。融云。喫。師
云。晚間還睡覺麼。融云。睡。師云。大好不會。少頃顧均
首座云。我恁麼道。還有過也無。均云。須彌山。師云。恁
麼則對首座求懺去也。均云。者賊。師云。不謬為人天
眼目。

問。萬法歸一。一歸何處。師云。你是靈谷寺裏僧。僧云。
不是。師云。是即是。只是你不肯承當。

一日林輝。良瑞至門首。一進一出。師把住云。道。道。道。
二皆無語。師云。一箇棺材。兩箇死漢。忽月上亦至。師
云。道。道。上云。有口道不出。師云。三箇也。有德緣又至。
師云。竹篦子話你作麼生會。緣亦無語。師打云。信知
同坑無異土。

問。一口氣不來。向甚麼處安身立命。師云。北邙山下
土一堆。僧無語。師云。嗚呼哀哉。伏惟尚饗。

師一日呼敏傳。傳便至。師云。一呼便至。是箇甚麼道
理。傳云。不識。師云。許你與達磨老祖一鼻孔出氣。傳
禮拜。師云。切莫草草承當。

問。三頓痛棒意旨如何。師云。寸釘入木。僧禮拜。師云。
拔得出是好手。僧擬議。師便打。

問。昔日院主問馬祖。連日尊候何如。祖云。日面佛。月
面佛。意旨如何。師拈竹篦云。拋出大家看。僧云。莫賣
弄好。師云。你適來問甚麼。僧云。日面佛。月面佛。師云。
又道我賣弄。

問。三不是。是箇甚麼。師云。鴉鳴雀噪啟圓通。僧禮拜
云。不會。師云。可以人而不如鳥乎。

問。一口氣不來。向甚麼處安身立命。師云。驢胎馬腹。
僧云。因甚學人不知。師云。知即禍生。

問。離四句。絕百非。請師直指西來意。師云。有口只堪
掛壁。僧云。因甚如此。師云。適來問甚麼。僧無語。師便
打。

問。如何是脫體句。師云。露柱不著褌。僧云。有何交涉。
師云。逢人但恁麼舉。

師一日問靈樹侍者云。靈樹果子熟也未。靈曰。熟也。
師云。何不呈一枚來。靈云。不堪供養。師云。太慳吝生。
靈云。忽然有。只是和尚吞不下。師打云。倩汝吞。

師問豁庵。為甚麼作家不啐啄。豁云。棋逢敵手難藏
拙。師曰。如何是敵手一句。豁便喝。師曰。也是三峰門
下一箇小卒。豁云。今日捉敗者老賊。師曰。山僧輸你
一籌。豁云。某甲罪過。師曰。只見錐頭利。不見鑿頭方。

師一日問弘記錄。從甚處來。弘云。看寫字來。師云。你
向那裏著眼。弘便喝。師云。我問你眼。因甚麼動口。弘
云。莫錯會好。師亦喝。弘云。作家宗師。天然有在。師云。
莫錯會好。

一日師洗手次。豁記錄問。至道無難。惟嫌揀擇。如何
是不揀擇底。師曰。你快拏手巾我揩手。畢竟如何是
沙門眼。師曰。泥彈子。豁云。某甲則不然。師曰。如何是
沙門眼。豁以手指云。者箇是當家寮。那箇是副寺寮。
師曰。恁麼則逐物意移也。豁云。莫錯會好。師便掌曰。
巳喫山僧棒了也。

林樹侍者請益麻谷眨上眉毛。早巳錯過話。復問。如
何是此事。師云。三月杖頭挑。靈云。此是古人的。師云。
今人用。靈云。老老大大。隨人腳跟轉。師云。一向有些
子。靈作禮云。學人罪過。師云。老老大大。隨人腳跟轉。
一日師問僧。趙州喫茶去意旨如何。僧云。家常茶飯。
師曰。語不離窠臼。焉能出蓋纏。僧便喝。師曰。兩重公
案。僧遂問。趙州喫茶去意旨如何。師曰。風流出當家。
一日師問豁記錄。如何是箭鋒相拄底句。豁便喝。師
以兩手掩耳。豁曰。者老賊。師亦喝。豁曰。作家宗師。天
然猶在。師曰。何得前倨而後恭。

一日師行路次。遇豁庵師。作打勢曰。道得即不打。豁
便引頸向前云。請。請。師曰。降將不斬。豁云。看師不是
金牙作。爭解彎弓射尉遲。師曰。因甚把髻投衙。豁便
喝。師曰。著甚死急。

問。從上來事。分付阿誰。師指傍僧曰。者箇師僧親見
佛來。僧云。且道他有甚長處。師曰。汝要瞞昧他那。僧
云。雖瞞他不得。且瞞和尚一箇。師曰。今日無暇打得
你。僧遂禮拜。

一日師浴。豁記錄問。三身中那一身浴。師以手拍胸
曰。驗在目前。豁進語不契。師代云。今日若不問。怎識
得瓜州賣瓜漢。

師一日指空中雨云。好雨。點點不落別處。豁記錄曰。
和尚莫眼花。師曰。且道是那一隻。豁曰。適來猶自可。
而今更郎當。師曰。三十年來弄馬騎。今日卻被驢子
撲。

一日師立中關。顧謂豁記錄云。方丈卻無樹蔭。豁應
曰。是。師云。臨濟一株大樹。覆蔭天下人。因甚方丈無
蔭。豁曰。一千五百人善知識。話頭也不識。師曰。老僧
年邁。

師一日問弘西堂云。箭鋒相拄時如何。弘云。照顧性
命。師云。老漢今日死在上座手裏。弘云。者老賊。師云。
且道山僧偷人甚麼來。弘云。贓物現在。師便打。

師一日問慈峰侍者云。父母未生前道將一句來。慈
云。文不加點。師曰。糞墼子意旨如何。慈云。填溝塞壑。
師云。恁麼則埋沒古人去也。慈云。一任舉似諸方。師
云。倔強禪和。

旭記錄沐浴回。師問云。既是清淨法身。因甚又要浴。
旭云。若不入水。怎見長人。師云。這是長連床上學得
來的。旭云。且浴者一點。師不肯。旭請師代。師云。今日
熱似昨日。旭作禮。

師一日與眾論起七。顧祥甫居士云。你還入這保社
麼。士云。惟我獨尊。師云。忽遇雲門一棒打殺與狗子
喫。又作麼生。士便喝。師云。好喝。更喝看。士無語。師云。
伎倆如此。



雨山和尚語錄卷第十五(終)

雨山和尚語錄卷第十六
嗣法門人　　編

* 頌古

** 世尊拈花

「　拈花謾道傳心法。誰信分明是禍胎。胡種不教除滅盡。太平風月幾時來。」


** 文殊仗劍

「　怪底文殊達眾情。莫邪持逼甚分明。縱然蕩得煙塵盡。又有痴頑戀太平。」


** 六祖風幡

「　不是風幡復是誰。老盧特煞露全機。直饒透過威音去。那免通身帶水泥。」


** 不二法門

「　不二門中。語說默說。文殊維摩。各得一橛。」


** 馬師鹽醬

「　馬祖當年用意賒。傷鹽傷醬稱當家。兒孫引得猶多事。到處逢人只撒沙。」


** 歸宗一味

「　踏翻大海未為險。踢倒須彌始是奇。直透長安無別道。行人不用泣多岐。」


** 婆子燒庵

「　道得分明事轉非。老婆不重嫁時衣。投機若也知親切。須是人間大闡提。」


** 趙州勘婆

「　紅爐焰裏橫身易。荊棘叢中出手難。冷眼看來成笑具。幾人不被道途瞞。」


** 長沙玩月

「　言中有響全機出。直下乘風用不虧。縱使大千俱踏倒。大虫猶自落便宜。」


** 九峰首座

「　雪覆蘆花古岸邊。客鄉何苦尚留連。要知咫尺家山路。踏破珊瑚海底天。」


** 南泉活計

「　南泉活計。兒孫得玅。不許夜行。投明須到。」


** 曹山驢井

「　海月騰輝。珊瑚聳秀。覿露新條。天高地厚。婆娑影轉不停機。黃頭碧眼應難搆。」


** 雪峰鱉鼻

「　旌旗纔動五雲開。鬼面神頭轉出來。把盞靈前三鬯酒。大家拍手舞高臺。」


** 烏臼二僧

「　掌握洪機。文經武緯。把定乾坤。英雄喪氣。烏臼老。真可畏。只有受璧之心。全無割城之意。」


** 孚上座悟道

「　遶徑尋花逐日來。桃源洞口應時開。循環看遍春歸去。始識靈苗不受栽。」


** 黃檗酒糟

「　昨夜滿山風雨打。草庵卸卻琉璃瓦。大唐國內手親垂。直下送君歸去也。」


** 長沙崔顥

「　百千諸佛問何之。落處分明一首詩。長憶杜陵曾有語。風流儒雅亦吾師。」


** 心不是佛

「　古殿分明長綠苔。那來位次得安排。紛紛門外閒遊者。徒羡當時作賦才。」


** 三頓痛棒

「　細姑曉起覓紅籹。欲展奩籠恐事長。直把金針相度與。從教出手繡鴦鴛。」


** 巖頭一橈

「　抱得阿嬌覿面呈。鄂陽渡子一橈行。自從喪卻渾家
後。門外春來草漫生。」


** 南泉如如

「　掣開金鎖。闖入異類。但念水草。餘無所會。」


** 趙州菴主

「　白雲深處不藏身。轉過鄰西再問人。報道昨宵蘆管動。暗中贏得武林春。」


** 臨濟栽松

「　蒿枝拂後更無私。鳥道行來敵霸師。抹過雲橫三座棧。望風只見豎降旗。」


** 狗無佛性

「　起屍虎非德。歃血貓未功。爭似渠一齒。下下不曾空。」


** 龐公指雪

「　六花指問全禪客。嶮崖之機直下闢。自非解衝逆浪波。那免龍門遭點額。襄陽翁。襄陽翁。電光影裏捕飛龍。」


** 南陽無情

「　垂老猶然不歇心。慣針枯木作龍吟。分明妙唱無私曲。幾箇能聆格外音。」


** 睦州轉藏

「　纍纍龍文盈海藏。睦州轉得何通暢。勸君不用苦鑽研。本事伽陀空色相。」


** 百丈再參

「　豎拂掛拂。野狐戀窟。即此離此。鉤頭有餌。忽然迸出迅雷聲。須彌岌峇海波騰。丈老耳聾重落草。回頭失卻來時道。」


** 非心非佛

「　蘆花拂拂晚風輕。罷釣歸來月正明。不脫煙蓑橫石枕。子陵從此謝閒名。」


** 六祖不會

「　行者分明不識丁。獦獠何得繼傳燈。只憑者句無私
語。壓倒黃梅七百僧。」


** 雪峰烏石

「　軍旅相逢要合符。攔胸把住不虛圖。老觀展出威音劵。笑倒庵前箇野狐。」


** 嚴陽一物

「　鸞鏡初開照影偏。憐君多在未生前。白雲乍可來青嶂。明月難教下碧天。」


** 佛鑒悟由

「　昨夜羅睺星入宮。官差民擾不從容。還家幸遇君平卜。一爆龜紋兆吉凶。」


** 南泉斬貓

「　國有憲章人自律。家無白澤鬼成精。南泉握起青鋒劍。報盡人間兩不平。」


** 章敬草鞋

「　草鞋拂卻利如兵。撲落金塵秪一聲。花雨不來巖自寂。水雲何處覓空生。」


** 靈雲桃花

「　桃花歲歲滿山蹊。怪煞靈雲不當意。昨日偶然一舉頭。曼殊肝腦皆塗地。」


** 玄沙未徹

「　妙峰孤頂獨尊渠。神臂弓開力有餘。一鏃遼天飛過後。那知不在草庵居。」


** 俱胝一指

「　孟嘗席上列千奇。咽得全牛便不饑。堪笑幾多珠履客。酩然錯認口頭肥。」


** 德山挾複

「　三戌漁陽再渡遼。騂弓在臂劍橫腰。蠻王自有過人策。莫傍陰山來射鵰。」


** 密師白兔

「　龍樓幔合全休致。體臥清風豈有私。頭上寶花如不
卸。還應拱立下丹墀。」


** 夾山境話

「　古路層層苔蘚封。松杉日老鶴巢空。翻身木馬衝雲去。夜半嘶開嶺上風。」


** 投子大死

「　朽榦多年化作龍。爪牙雖備用無功。睡中觸發冰河燄。燒得新羅滿國紅。」


** 龍牙羅睺

「　流水高山志不衰。一聲長響出奇材。當時不遇中郎鑑。絕代絲桐幾作灰。」


** 迦葉剎竿

「　分明一帶官唐路。慶喜行來特地難。不是剎竿門外倒。何時夢得到長安。」


** 文殊白椎

「　谷口雲收化日低。春光喜見十分肥。東風何事不相惜。吹落殘紅遍馬啼。」


** 馬師玩月

「　寶月凝虛。光生銀海。作者競酬。圓轉無礙。經入藏兮箭直鋒。禪歸海兮函得蓋。王老師。獨超邁。笑倒明州憨布袋。」


** 馬祖不安

「　日面佛。月面佛。馬師特煞露風骨。爭如埋向暗窗前。免得人爭第二月。」


** 女子出定

「　三箇孩兒合箇娘。一棚傀儡弄當場。牽來拽去資人笑。贏得風流滿大唐。」


** 賓主歷然

「　五月天申好令辰。一雙艾虎踞當門。更加兩道陰符敕。百怪千妖盡喪魂。」


** 臨濟破夏

「　尋常海上跨神鰲。平地如何轉喫交。縱使趁回開血掌。鞋跟巳是落蓬蒿。」


** 馬師四句

「　馬師父子家聲重。心手都盧無別共。不影金鎚暗裏拋。者僧那覺頂門痛。」


** 三喚侍者

「　國師三喚莫相猜。樓閣分明八字開。長恨春歸無覓處。不知轉入此中來。」


** 高峰真贊

「　十載勞勞苦問津。浣花溪上始逢人。相將惟戀風光好。那識桃源別有春。」


** 高峰枕子

「　十丈珊瑚一擊開。到頭不羡季倫財。怎如直入蓬蒿去。百二山河眼底灰。」


** 子湖狗子

「　驀地逢人便展威。爪牙真箇利如錐。任他攫霧拏雲者。到此應教點額回。」


** 龍潭紙燈

「　卸卻紅籹洗盡香。冰心一片付仙郎。鶯聲喚醒生前夢。花落幽巖月上窗。」


** 殃崛產難

「　瞿曇掣轉靈符。殃崛踏翻毒箭。驀地激電光飛。鬼面神頭俱現。」


** 柏樹子話

「　銀漢風高著眼難。月華影射暮江寒。堪嗟多少浪遊者。錯把山河當玉看。」


又

「　少室神機。宣符奪命。匝地鋒馳。急如律令。煙塵鼓蕩兮草木成兵。象龍蹴踏兮森羅遭印。五眼難窺。二聞絕聽。咄。昨夜銀河垂斗柄。」


** 最初父母

「　九烏盡。乾坤黑。莓苔結滿空王宅。五子奉重且無門。帝釋雨花成狼籍。君不見。曇摩昔日至梁邦。對聖分明云不識。」


** 虎在深山

「　紅日逗。珠林秀。鸞鶴機停成過咎。怎如奮翮直沖霄。縈身金網應時透。歸去來。明月瘦。故山風景還依舊。」


** 虛空背面

「　洪荒闢。天機洩。冰花簇簇紅爐結。璇璣不動運無私。鳥道揮來千仞鐵。神鋒別河山。盡染屠空血。」


** 楚王城畔

「　席卷長河一滴投。當家須信出風流。楚王城畔朝宗客。錯過蟾蜍月上秋。」


** 牛過窗櫺

「　異草靈苗曾不顧。還家豈踏今時路。尾巴尖上老婆禪。徒把虛空重指注。」


** 雲門聞聲

「　入得觀音妙理門。看來猶自墮深坑。怎如透出韶陽普。踢倒須彌撒手行。」


** 寶壽開堂

「　勢若崩雷迸得來。定乾坤眼棒頭開。鎮州人且由他瞎。自有隹聲遍九垓。」


** 臨濟真人

「　白拈手段最稱奇。把得明珠暗裏施。擬欲窺光雲萬里。卷舒曾不落今時。」


** 清淨本然

「　野老門前化日幽。垂衣致治有嘉猷。封疆秪欲分夷夏。頓起干戈百草頭。」


** 有句無句

「　解轉機輪要絕功。乘言早見嶽摩空。最憐兩處同風
事。雖發千鈞不露銘。」


** 麻谷觀音

「　觀音面面隨機現。互換臨時展大悲。兩箇白拈伎倆絕。到頭誰是落便宜。」


** 世尊初生

「　割據既然非善策。征誅亦不是良圖。要為祖域開新運。垂拱還他大丈夫。」


** 未離兜率

「　未離兜率。巳降王宮。剎那見得。猶未通宗。瞿曇老。重入草。十年歸不得。忘卻來時道。」


** 世尊明星

「　玉殿瓊樓不肯居。卻來雪嶺甘受餓。縱饒說得悟明星。難免兒孫平地坐。」


** 武帝達磨

「　一敲敲出鳳凰髓。一擊擊碎明月珠。老胡伎倆無多子。天上人間識也無。」


** 龐公指雪

「　的的分明是六花。要將落處驗龍蛇。全公只解隨人轉。縱有神通未足誇。」


「　臨別輕輕露一籌。直中誰信曲如鉤。當時若縱機先術。管保龐公血掌收。」


「　妙展機鋒是老龐。只憑豪氣壓諸方。馬腳下多神駿。蹴踏居然小八荒。」







雨山和尚語錄卷第十六(終)

雨山和尚語錄卷第十七
嗣法門人　　編

* 詩偈

** 夏日寓大樹堂即事

「　暫得依棲大樹幽。濃陰重蓋小樓頭。江城雨過疑無夏。殿閣風來直似秋。明月隋堤孤鶴唳。夕陽蕭寺暮鴉投。攤書聊復支長晝。觸目何堪問舊遊。」


** 懷匡廬

「　投荒兩月為誰忙。寥落匡廬舊草堂。雙眼欲窺雲九疊。一身巳遠石三梁。松筠入夢家山好。風雨驚魂客路長。況是東林諸友在。何堪蹤跡滯維揚。」


** 送誠禪人還匡山

「　探罷薰風殿閣禪。乘時仍自返匡巔。還家好把瓣蓮掃。待我秋歸坐月圓。」


** 送拙菴禪師之灨州

「　驪唱驚秋日。難迴去袂輕。不堪廬嶽客。翻作灨江行。遠岸雲初歛。高灘水正平。扁舟明早發。何以慰同盟。」


** 過硃砂菴贈佛峰法師

「　支公真好靜。結屋最高山。泉落不聞響。雲歸那辨顏。著書陶至性。種菊課餘閒。我實懷風久。攜笻一扣關。」


又

「　到門胡所見。清況逼人多。竹色開山徑。梅香出薜蘿。夕霞明草戶。寒翠落巖坡。風物誠堪羡。何妨幾度過。」


又

「　聞住西林日。登壇海眾圍。塵流千壑響。花雨一庭肥。指物全真諦。談經入至微。愛閒雖勇退。巖穴有餘輝。」


** 過九奇峰贈鵬庵靜主

「　道人無別慕。習靜在深巖。怪石雲常護。奇花鳥未啣。缽炊新蕨粉。榻擁舊荷衫。蛇虎來菴畔。聞經亦不凡。」


** 除夕

「　寒色滿林際。空堂早閉門。雪冰凝草榻。松火靜山村。鐺響餘巖瀑。鐘鳴徹曉昏。地爐煨芋子。想見古人尊。」


** 歲暮喜竺兄至

「　風勁偃巖樹。感君來敝廬。懷傾千日積。詩湧半筐餘。剪柏支寒夜。裁雲覆古書。漫烹雲霧茗。相與話年除。」


** 送盂侍者丐南昌

「　為眾三年不憚勞。廬陵米價愈增高。紛紛輕薄何堪論。丕振隹聲是汝曹。」


又

「　垂陰大樹有來由。行業純時動睦州。堪笑禪流誇大口。幾曾續得此嘉猷。」


又

「　冰心鐵骨楊岐老。監院叢林三十秋。謾謂石霜輕記莂。兒孫今日遍神州。」


又

「　大愚昔日接雲峰。三度差排正眼通。不是桶篐親爆散。幾乎蹉過好機鋒。」


又

「　吾子而今入祖門。先宗標格儼然存。果能一一躬行去。何慮他年道不尊。」


** 留別五老峰

「　吾庵與爾緊相排。一日盤桓定幾回。此別須知不爽約。心喪了畢即歸來。」


** 洞上耑玉禪師住清涼臺次韻懷之

「　清涼自古得名尊。寶鏡重開闢大昏。路仄不容天子駕。山迴偏拱道人門。蒲輪月映禪心靜。松火香銷磨衲溫。早晚與君同晏坐。巖前笑指雨花翻。」


** 過清涼臺訪耑公次竺兄韻

「　躡磴攀蘿入曉蒼。危梁崛起識清涼。鳥依巖樹窺僧定。雲掩柴門護佛光。僊梵一聲流遠壑。奇書千帙擁
方床。新豐古調今猶在。何必追風到郢陽。」


** 除夕守先老人塔

「　空堂兀坐思無涯。俄聽荒城起暮笳。手爇瓣香慚報德。身依孤塔浪為家。煙雲有意常垂蓋。燈燭無心自結花。共見宗風行宇內。此時誰為法門嗟。」


** 題雲居石船

「　遊遍江湖暫入山。波濤忘嶮路忘艱。何如再趁風帆便。直上天河任往還。」


** 晏然菴六景贈日燄大師

*** 𠁼龍泉

「　巖腹淵然久祕真。肯將一潔了前因。等閒充發為霖去。三點圓融萬象春。」


*** 虎眼泉

「　耽耽虎視得閒名。活眼疏開曉漲平。幽壑忽聞聲不了。洗清劫濁在茲行。」


*** 補衲石

「　林底知他幾劫橫。時來補綴快生平。衲衣鬥得天然巧。脫盡炎涼世上情。」


*** 茗香堤

「　一叢寒翠傍堤鮮。時有幽香到鼻邊。帶露烹來芬齒頰。興餘散步竟忘眠。」


*** 嘯月臺

「　松堂月皎好登臺。長嘯聲聞下嶺隈。我本無心驚世聽。不須尋響破幽來。」


*** 勒馬案

「　黔嶺委蛇作案平。勢如勒馬倚高層。野人遙識山靈意。密護庵中晏坐僧。」


** 鏡湖庵八景

*** 面壁軒

「　松竹交垂面壁陰。高僧住得愜幽心。階前片地無人
到。只許頭陀立雪深。」


*** 讀經臺

「　玉立崢崢若有靈。天工闢出與翻經。梵音響徹空山裏。頑石多能著耳聽。」


*** 缽匙石

「　波離遺囑不離身。今日緣何委路塵。莫是鰲山成道後。目前真箇沒饑人。」


*** 步月坪

「　咫尺菴前洞壑平。孤蟾照我獨經行。翻思七八年來事。消受山中多少清。」


*** 觀音巖

「　普陀原未異匡岑。敷座諸天有盛心。就裏不須尋面目。松風澗響好知音。」


*** 九疊雲

「　芙蓉九疊埒蓬壺。添箇茆庵儼畫圖。向晚白雲還有意。時來結蓋伴跏趺。」


*** 法乳泉

「　巖根躍出舊稱奇。一滴能消飲者迷。孰謂流分枝派別。淵源端的出曹溪。」


*** 幽棲室

「　幽棲真箇好幽棲。禪不參兮佛不提。日上三竿猶打睡。身心誰道懶如泥。」


** 秋夜懷文澗弟

「　憶別紛紛梅雨多。送君不忍唱驪歌。看看又是新秋至。孤月光寒照薜蘿。」


** 鏡湖留別

「　無論前身與後身。兩番來住有深因。而今又別出山去。慚愧峰頭舊隱淪。」


** 示倚賢童子

「　妙齡立志出塵几。一遇文殊得指南。華雨庵中明祕
旨。善財端的許同參。」


** 諸子修路喜示以偈

「　持地當年候佛來。聞言當下得心開。階前喜見平如掌。一日行他一百回。」


** 留別棲賢石鑑和尚

「　滹沱洞上兩源流。盡屬曹溪一派收。飲水分河嗟末代。不堪祖苑又垂秋。」


又

「　匡廬把臂十餘春。針芥相投得幾人。每過玉淵相對坐。歲寒秪有澹交真。」


又

「　橫拽孤笻下碧岑。山房兩宿快談心。臨岐珍重無他語。好把殘燈剔少林。」


又

「　龍舒此去路非遙。無柰諸賢折簡招。孰謂同風千里隔。論心握手訂寒宵。」


** 龍舒即事示憨石禪人

「　平生最愛是山林。廬嶽高深愜素心。寒涕垂膺煨芋火。人間無路得相尋。」


又

「　欃槍巳過幸無災。何事相牽出嶽來。一箇渾身無著處。虧人逐日走風埃。」


又

「　淺淺山林曲曲沙。清幽無過是君家。老懷樂得偷閒日。一榻相依度歲華。」


** 悼見虛闍黎

「　模範叢林見熱腸。戒珠端的豁秋霜。人天正欲親華表。餘照何堪又掩光。」


** 壽祥甫居士

「　履跡曾聞遍四方。誰云訪道只襄陽。安心不入貫華
室。問法頻登選佛場。傾盡家私身似寄。踢翻溺器氣如狂。老來事業堪千古。祖苑而今有耿光。」


** 示宗髻禪師

「　老來脫白事非常。莫把身心逐世忙。但得念頭無變異。眉間端放白毫光。」


** 送恒慧專使歸吳陵

「　千里持書遠入山。道途曾不畏間關。頭陀無物堪相贈。落得清風兩袖還。」


** 祝汪公調居士

「　十笏門開傍石泉。松筠密植自悠然。座延白足因尊佛。身謝紅塵豈讓仙。梵貝閒翻當午課。芸窗靜闢避人諠。年來證得清修理。堪忍渾成極樂天。」


** 送慧密侍者歸全椒

「　咫尺全椒送爾回。歸途正值老梅開。分明覿露真三昧。笑煞南詢小善財。」


又

「　相隨結夏又經冬。喝下常嫌耳不聾。大樹堂開還有待。歸來好整舊家風。」


** 送月嶠侍者遊匡廬二首

「　匡廬法窟古叢林。君去遊時當訪尋。五老峰頭逢五老。相將好論劫前心。」


「　秋風纔拂夏初闌。翹首江干望爾還。珍重臨岐須記取。莫教歲月等虛閒。」


** 送遠閒典客丐京師

「　針芥相投一句親。慶雲巳得十分真。而今特向皇都去。單學長汀等箇人。」


** 示道鄰行者

「　年來執役甚殷勤。此去須同有道鄰。努力空門修白業。莫教孤負好青春。」


** 題林徹禪人小像

「　一松一石最清真。中有高禪遠世塵。瀹茗蒔花消歲月。問君何事不南詢。」


** 示大拙禪人充典記

「　當年掌記羡南公。玉矩金規法苑中。彼既丈夫誰不爾。囑君努力繼高風。」


** 壽朱巨源居士

「　滿庭競看綵衣斑。長者風流未可攀。事業半生推闕里。機緣三世見靈山。圖書昔振詞壇遠。藜杖新分竹院閒。選罷儒官還選佛。攢眉肯復去松關。」


** 送憨維那住山

「　履跡須教遠市廛。住山人只貴精嚴。乘時治片燒畬熟。絕勝諸方五味禪。」


** 冬日次荅張尹生居士

「　寒雲片片鎖遙天。枯坐閒房思悄然。白社有蓮期爾結。香山無榻待人懸。陸離翰墨難偕俗。瀟灑襟懷易學禪。卻問巾車何日至。篝燈願了此時緣。」


** 輓善行上座

「　古道叢林日見非。老成何事又真歸。西風一夜悲思遠。雙淚難禁對雪幃。」


** 什文上座五袟偈以祝之

「　道人胸次冷如冰。不學諸方打葛藤。大隱廛中三十載。杖頭別紹一枝燈。」


又

「　高閑天獨與君賒。近市雖諠戶不譁。晏坐胡床何所事。定回聊自演三車。」


又

「　熒熒燈火一窗新。愛爾幽居好結鄰。三徑奇花容過訪。與君共賞劫前春。」


又

「　仲尼當日少深思。天命何須著箇知。爭似臘高山嶽
者。笑他壽量落今時。」


** 送西域僧遊天台

「　廬嶽雲泉游歷遍。橫肩楖栗又天台。石梁橋畔逢知巳。好把囊中貝葉開。」


** 旭大師造文殊像到山喜而有贈

「　不須特地覓清涼。只此金蘭是覺場。平地擁來真大士。好峰托出活獅王。法輪轉處天花滿。妙智宣時海印光。寄語群生。高著眼。莫教咫尺背慈航。」


** 留別聖基大師

「　驪歌初唱楚江濱。此日為懷未易論。十載法門親手足。一朝岐路各風塵。岸花不上離人眼。江柳空牽故國春。歸到五峰還佇望。魚書不惜寄來頻。」


** 送梵敏侍者回受業

「　江南纔過熟梅天。此去長途日正炎。歸到家山須速返。丈夫行處莫廉纖。」


** 贈海山和尚紹席萬杉

「　匡廬法社久煙霾。天假真人應運開。好手不辭豎赤幟。峻機何止續黃梅。松杉萬本標名剎。花雨千尋擁法臺。為報西江雲水客。馬駒蹴踏又重來。」


** 贈壁觀闍黎受衣

「　同條屈指巳多遷。獨喜靈光尚儼然。本色惟傳心地戒。任真不打葛藤禪。衣珠潔比清宵月。杖錫高標古佛天。孰謂相承猶有在。心燈早續劫初前。」


** 祝朱翔子居士

「　延令朱子舊稱賢。蒞政鹽山有許年。清白嘉聲由已造。孝廉公節自家傳。瑚天液露千秋秀。寶掌明珠萬䙫圓。百粵蒼生方屬望。角巾未許賦歸田。」


** 祝龍華鑒旨老宿

「　四瑞堂中早罷參。手攜杖錫返舒南。心安不繫蓮華土。臘長惟耽薜荔龕。得趣青山常入座。忘機野鳥自
馴菴。悠然宛似龍華境。壽量難將劫墨談。」


** 輓慧徹靜主

「　憶昨來山院。同人坐落暉。方當舒老興。詎意便真歸。繞砌花空艷。投林鳥失依。倚門吾一曲。不勝嘆知稀。」


** 贈恒明師弟

「　鏟草堂前記念人。惟吾與爾最相親。慶雲隨罷歸匡阜。幹辦叢林事事真。」


又

「　栲栲嘗思打撫州。珠璣滿載到峰頭。爐邊正好圓賓主。別調風吹豈勝愁。」


又

「　白雲門戶偶然開。羡爾殷勤兩度來。土木生涯煩整頓。叢林自古藉多才。」


又

「　纔方聚首又言歸。十犢難教挽去衣。專望祖庭公案了。重來領取箭鋒機。」


** 即事感賦送蘊空禪人回揚

「　同條凋落柰如何。孤影臨風懶放歌。寄語雲山林怨恨。故園兄弟巳無多。」


** 豫章道中

「　翛然一衲走西江。踏碎匡廬萬點蒼。三十六峰留不住。又攜笠子勘諸方。」


又

「　古寺長荒不剪茅。而今老大被人嘲。回看兩隻芒鞋破。那更天台渡石橋。」


** 五老師子

「　牙爪猙獰氣勢雄。長年獨踞白雲中。等閑不欲輕哮吼。猶恐聲光下五峰。」


** 送盂禪專使維揚

「　匡山奇秀擅天下。翠黛蒼煙渾欲瀉。我來結屋山之
巔。同居都是真道者。更有盂禪迥出群。襟懷寥廓如崩雲。三冬機思雷迅發。落落聲光四海聞。尤喜居山同我志。骨力堅剛並山峙。閒拈拙斧作生涯。雙履不踏人間世。而今奉使去䢴關。大似仲安到蔣山。祖翁堂上善專對。傍觀無有不開顏。瓊花探罷秋風起。好攜杖笠歸山裏。莫使峰頭懶殘翁。等閑盻斷滄江水。」


** 尋梅

「　年來逸興較前賒。策蹇尋芳到月斜。萬卉此時都寂寞。傲寒獨喜是梅花。」


** 苦雨

「　瀟瀟疏雨灑寒林。澗壑雲埋夕氣陰。閉戶不知天地晚。毳衾高擁十年心。」


** 佛手巖

「　何年離竺國。降跡九奇巔。展出紫磨手。撐開碧漢天。乾坤掌上立。日月指頭懸。生物咸依賴。神功未可宣。」


** 大林寶樹

「　野寺孤山頂。鍾靈產異苗。根株盤劫石。枝葉布雲霄。雨暗神龍護。天清埜鶴朝。高標渾莫測。獨許遠塵囂。」


** 示瑞松沙彌

「　秀出叢林是瑞松。高標端不受秦封。只宜長蓄深崖裏。他日龍鱗壯五峰。」


** 石門

「　逕轉危巒上。嶙峋石結門。依巖群樹合。遶屋雜泉奔。竹隱野僧舍。雲荒高士村。風規尚夙昔。想像坐朝昏。」


** 清涼臺

「　極目蒼山迥。憑虛杖策來。危梁從地起。峭壁自天開。趺坐雲為幔。翻經石作臺。悠然存太古。欲去幾徘徊。」


** 東林有感

「　遠公棲錫處。遺事不堪聞。蓮漏埋荒草。經臺委斷雲。堂留三笑跡。碑沒六朝文。野客閑相過。狂歌對夕曛。」


** 半山亭雨望

「　躡磴憑高。碧秋江入杳。冥雨飛千渚。白雲掩萬山。青宿鳥迷煙樹。歸僧倚石屏。臨風一回首。落葉亂空亭。」


** 金蘭日公贈菊漫賦四絕

「　山舍驚逢重九日。那堪秋色坐中無。多情惟是金蘭友。贈我紅黃菊數株。」


「　帶露移來植草堂。西風幾度遞奇香。石床茗罷閑相對。光景依稀似上皇。」


「　悠然羡爾隱東籬。任是霜威不敢欺。分付山童須謹護。莫教俗眼等閒窺。」


「　漫言曾謝陽和力。此日尤高晚節風。別有真機天地外。上林榮落不相同。」


** 送大車禪士返維揚

「　繁華自古說揚州。道者胡為跨鶴遊。若謂祖翁田地在知君世念未全休」


** 送堅大師回杭州

「　閑名不耐世人聞五載高眠廬嶽雲為感師恩暫歸去。山靈且莫勒移文。」


** 即事寄大覺文和尚

「　魔強法弱正茲時。兄弟關心淚欲垂。既倒狂瀾吾莫挽。將傾大廈汝能支。鴈行獨羡春秋富。馬齒空慚歲月馳。吐盡血心猶不倦。年來自笑為人痴。」


** 喜碩和尚重興上方古剎

「　龍脈山泉兩結靈。誰云法社不傳燈。食堂每藉諸天護。寶座還留大士登。丹雘乍開凌白日。禪荒初闢賴烏藤。應知悲願乘來遠。眼底宗風見一興。」


** 寄懷雨華和尚

「　雨華夢去路難通。恰喜庵門近別峰。大有人天圍寶座。可無雲水逗機鋒。入廛不廢三根用。據室還提一味宗。吳越令行知巳遍。棒頭點著幾真龍。」


** 懷東皋一樹和尚

「　老成凋落似晨星。此日誰當繼典型。架屋羡君容廣眾。居山愧我只單丁。斷碑有字猶堪讀。枯木無龍不可銘。卻望東皋春色好。一枝高聳出青冥。」


** 寄淵石上座

「　漫言消息阻巖阿。心眼相通秪剎那。看去塵沙劫不遠。別來煙水路何多。忘機便是現成佛。著意寧非差異魔。十載與君稱莫逆。還鄉一曲請同歌。」


** 秋日寄別廣陵諸友

「　江閣愁看江草枯。片帆縹緲赴鄱湖。一千里外心懸楚。三五年中夢到吳。問渡巳知鄉語異。驚棲誰慰旅魂孤。西山茅屋相延久。歸去乘時種野蔬。」


** 輓陳卜翁

「　吳陵款敘得相親。別後常懷道誼真。正仰靈光尊魯國。何期寶劍失延津。藕花淨侶添高士。洛社耆英少哲人。莫謂故園風月冷。森森玉樹喜長春。」


** 除夕書懷

「　數載區區興未刪。聊將蹤跡寄䢴關。杖頭尚有煙霞色。衣上渾無泥水斑。處世緣慳由計拙。供僧糧少為時艱。地爐坐待宵寒盡。明日春風好聽還。」


** 雨華朗巳和尚五袟

「　剎竿誰謂近城邊。戶絕煩囂別是天。石閣坐來風葉滿。法壇望去雨花連。兩時清供惟隨眾。一味高閒不入廛。顧我疏慵無可似。聊將短句祝長年。」


** 次荅王歙州兄弟

「　纔過昭陽意便降。人文始信是名邦。麟超眾角原無二。璧換連城況有雙。東壁輸君稱學府。西關老我豎雲幢。同堂巳獲三生契。招手誰云尚隔江。」


** 輓張普照居士

「　最憐今夜月。普照在空陔。正羡碧天好。陡然成夜臺。
忘機天獨惜。有德世同哀。顧我空門士。惟澆茗一杯。」


** 次荅張孺子居士

「　帝釋何勞花雨庵。瑤篇真足勝優曇。蒲團巳得頭陀坐。竹榻還期學士參。元亮風流曾入社。遠公老懶愛居龕。況君高尚今無比。金錫遙招煙水南。」


又

「　嶺南從不重袈裟。盧老身居處士家。顧我山中餘淨土。笑他海外覓楞伽。剎那薦得機方正。擬議尋思路即差。少室宗風靈鷲旨。都來消受一杯茶。」


** 次宜巖禪人詠三峰丈室前雙桂韻

「　二株承祖讖。挺出傍吾尊。餘翠盈諸壑。清陰聚一園。久昌因結子。新茂得培根。法苑蕭條日。何緣共曉昏。」


** 示大覺專使渭天禪人

「　天寧門戶潑天開。半載勞君兩度來。任事不辭途路苦。懸知他日定成材。」


又

「　入門巳羡足威儀。專對頭頭不辱師。以古論今無幾幾。仲安之後有廝兒。」


又

「　拜別維揚去雉城。一帆風正助君行。還家好記吾言語。大覺門庭要力撐。」


又

「　傳聞結制在今冬。蹴踏堂中看象龍。但得規模存古意。何愁法苑不迴風。」


** 次韻送慎修禪人回靈隱

「　山行不掛杖頭錢。半撥閒雲半撥煙。十載浪為淮海客。何時踏上祖翁田。」


** 贈馬郡丞魯士

「　憶昔江州白司馬。愛閒結屋爐峰下。放歌日夕恣臥遊。七賢五老相共也。既而量移古杭州。太守風流聞
朝野。冷泉西湖枕席間。繼其高躅誰能者。豫章大士乃其人。清明在躬氣如神。一自熊車下茲土。山河草木皆長春。公餘猶復喜禪坐。清獻諸公不是過。筆頭點出金剛眼。時與諸方相唱和。為政六載心閒閒。德音著得滿䢴關。路不拾遺人自肅。黎庶仰之如泰山。天寧寺古路尤滑。石頭不避公常踏。盧老從傍高喝采。宰官身現是菩薩。即此猶為公緒餘。政聲有日動宸居。香山功業書竹帛。何難並駕與爭驅。」


** 輓李孚翁

「　身世如雲歎莫禁。道人何事亦哀吟。選官易了生前願。護法難忘沒後心。香國有靈何日到。玉樓無伴幾時臨。不須更著招魂賦。旅櫬而今返故林。」


** 酬冒青若居士仍步孺子原韻

「　雉城風雨冷茅庵。誰過荒齋訪瑞曇。雲板乍敲高士至。風簾纔卷野僧參。心真不礙居塵土。道在何須戀石龕。坐久渾忘歸路晚。夕陽草色暗城南。」


又

「　青氈原不異袈裟。儒釋分明共一家。苦海人非無孽種。慧苗君自有靈芽。莊生一指由機感。演若雙頭為見差。踏得故園田地穩。何妨來飲趙州茶。」


** 酬丹霞澹歸和尚兼次來韻

「　名山難得是芳鄰。歲暮何緣共一親。論道惟公偏識晚。談心以我獨知新。山中白社推遺老。雲外丹霞讖後身。此際謾言交臂失。東南半壁望伊人。」


** 贈王草堂居士

「　王子真才雋。風流絕比倫。偶乘京口棹。來踏廣陵春。天地空雙眼。江湖老一身。蕭齋時晤對。風月更怡人。」


** 次荅李湯孫居士同諸公過訪

「　翩翩王謝讓雄才。相率來探白社開。草閣留君聊宴坐。山鐘催我又登臺。松交期向歲寒見。梅信早從春
暖來。不用掌擎香積至。大千都是淨名財。」


** 鶴山朱居士以詩見訪次韻酬之

「　鶴山居士善通方。論得心經旨最長。世外何人稱巨子。塵中有客事空王。疏慵久厭懸河舌。辛苦仍操渡海航。自愧虛名無所似。徒煩長者贈瑤章。」


又

「　鄉園以齒獨公尊。來訪曇摩腳下孫。龍樹傳經非有相。鹿門學道貴忘言。庭前翠柏承真讖。波面紅蓮得至源。自昔廛居稱大隱。敢勞遙羡坐雲根。」


** 松山和尚相訪旋以詩贈次韻酬之

「　漫笑芒鞋別故山。雖居廛市意猶閒。羨君不憚路千里。分我竹西雲半間。淮海十年嗟獨掌。松堂一旦喜開顏。珠璣何待傾囊出。全豹而今見一斑。」


** 登圌山絕頂

「　極目微茫接遠天。山光水色兩相連。風塵不到煙蘿裏。雲月時來梵座前。僧老橫眠幽砌石。鐘高直渡夕陽船。相看舉世同蕉鹿。三嘆孤峰仰昔賢。」



雨山和尚語錄卷第十七(終)

雨山和尚語錄卷第十八
嗣法門人　　記

* 書問

** 示弘曉禪人

道無二致。唯在當人。一念純真。原始要終不變異耳。
南泉和尚云。喚作如如。早是變了也。不動之謂如。但
不可安著名字。試看父母未生巳前一段綿密不露
絲毫底光景。豈是伊相狀名邈所能彷彿。從上祖佛
到這裏有口只堪掛壁。事不獲巳。向壁立無縫罅處
略露一線。不過控當人箇入路而已。既得箇入路。又
須求箇出路。所謂入路出路者。秪據學人見地了與
不了而論。若果是箇過量漢子。向他未屙已前一逴
逴得。轉向今世門頭。大行闊步。自不落他名相窠臼。
等閒拈一機。示一境。直得森羅萬象。徹底孤危。大地
山河。通上險絕。到這裏說箇一念純真。尚屬分外。寧
有出入名相令人落岐路耶。不見曹山和尚辭洞山。
山曰。甚麼處去。曹云。不變異處去。洞云。不變異處豈
有去耶。曹云。去亦不變異。吾宗門下曹山可謂妙得
其家風者。何則。蓋吾人一往心路。多習氣盛於他古
人心性。玄妙機境上搭著便上。大似蒼蠅為唾沫所
粘。無自由分。據實而論。皆變異也。聖見且爾。況凡情
乎。所以古宿云。凡情聖見是金鎖玄路。直須回互。又
云。一念凡聖情見未忘。便打入驢胎馬腹。英靈衲子
果要合他先聖古轍。不須別作伎倆。但只要將心識
上所蘊底雜骨董盡情傾卻。時中保養。似狸奴白牯
百不知。百不會。騰騰任運。任運騰騰。任是諸天雨花
無路。外道潛覷。不見有蹤。到此方稱本色衲子也。

** 示楚璞侍者

參學高士入此箇門中。若踏得諸佛正脈著。始不被
他閑機境所惑亂。看他靈山頭陀一花從無名無相
中拈出。雖智如鶖子。辯似滿慈。尚不能測量。何況聾
俗人天而不罔然。古德云。不是心。不是佛。不是物。直
下綿綿不露絲毫。可謂理契寰中矣。後來饒舌底無
端添箇是甚麼之語。雖則慈悲之故。卻令他捕影覷
光之輩向平地上著倒。大似靈龜負圖。自取喪身失
命之兆。要知本色宗師為人自別。不見白雲端祖云。
鼓聲未擊之先。山僧未登座之際。好箇古佛樣子。若
人薦得。可謂古釋迦不前。今彌勒不後。更聽三寸舌
頭上帶出來底早已參差。須知有辨參差眼方救得
完全。此翁尋常立處孤危。用處嶮絕。而今雖則放開
一線。要且不失其宗。只貴上根利智之士向他言外
承當。不去意中領略。何慮一切時不超諸限量。一切
處不迥絕羅籠。昔人有云。善學柳下惠。終不師其跡。
此言雖近。可以喻遠。

** 示妙光侍者

西天諸祖說法雖尚理致。然類皆聖師。應運垂手之
際。他於果上承當。不向因中領略。是以不落今時。傳
到震旦。有等乘言滯句之流執為窠臼。若非馬師應
讖而出。移其途。革其轍。首以一喝聾大雄之耳。變為
機鋒。少室真宗流通豈到今日。昔人喻為迅雷破山。
烈風振海。無堅不破。無跡不絕。信然。厥後承其派者
若南泉。歸宗。黃檗。臨濟輩。各各用本分手腳。格外提
持。一如神龍入海。變化莫測。蓋他尋常用得家活。大
步驟闊。非的的沒量大人莫能克紹。大覺興化又臨
濟入室之子。一味奮通天作略。用蓋世機關。拳倒須
彌。踢翻滄海。尚未彷彿其標致。況㽄嗄之器。得一知
半解。便謂登堂入奧。何異將甌持水擬比大洋。瑯琊
和尚云。剪除狂寇。掃蕩欃槍。猶是功勳邊事。君臣道
合。海晏河清。猶是法身邊事。若局一機一境。或執箇
前後際斷底清淨境界以為了當。正克符所謂太平
寰宇底癡頑是也。苟非莫邪橫按。正令當行。策其前
進。終身墮在無尾巴猢猻隊中為害。豈鮮鮮哉。所以
雲門和尚云。直得盡大地無纖毫過患。猶是轉句。不
見一色始是半提。須知更有全提向上在。看他雲門
臨濟用處覿體通同。但學者無定古今眼目。故不能
區別。而今要與他從上諸老把手共行。無論全提半
提。向下向上。一總颺在搕𢶍堆頭。只放出自家活卓
卓底本有神通。如擊石火。似爆龜紋。神化無方。捷迅
罔測。其迴天轉地。越格超宗之功。又豈在諸大老以
下哉。不是強為大丈夫兒。合自由爾。

** 示彥明侍者

還鄉盡是兒孫事。祖父從來不出門。誠哉有妙旨矣。
試嘗論之從上得悟諸老。如高峰睹真贊以及墮枕
之類。所謂還鄉盡是兒孫邊事是也。若不出門底祖
父。當人切不得向佛祖言下覓。若向佛祖言下覓則
賺汝平生了也。何故。不見佛眼和尚云。以迷心故山
林中來見善知識。將謂別有一道可令人安樂。不知
反究向來迷處功夫最第一。於此明得。管保室內閒
閒也。

** 示祖裔維那

道人住山無別營為。隨分拈柄尺八五分钁頭。不假
功勳。翻轉空劫巳前一片田地。久久純熟。不惟穢草
不生而靈苗且蕃茂也。近時有般冒名之輩。身雖住
山。仍復經營世諦。以致歲月荒唐。心地茅塞。亦復不
省。此皆流俗阿師所趨向。正古人所謂有為功德被
塵瞞。無限田地不曾掃者是也。吾子素甘枯淡。且又
勤力。誠不負住山名實。但時中履踐要須刻苦精專。
以變化氣質為本分修行。蓋無量劫來為患最是我
慢二字。若不回互。一味徑情直遂。于已于人恐妨道
義。法華云。柔和善順。心不卒暴。涅槃以慈善根力為
成佛之基。吾佛且然。況博地凡夫夙習濃厚。與生俱
生者耶。今既照破而不奮金剛劍直與斬斷。更隨其
牽纏流浪乎。大抵衲僧有攻苦食淡之操持。不可無
登高行遠之志氣。試看古人住山有百鳥啣花者。有
諸天送供者。及至遇人之後。頓使啣花無路。送供無
門。其故何歟。這箇所在若一毫頭善惡情見未忘。不
免隨他意識流走。意識既流走。焉得不被神鬼覷破。
除是情不附物底真道流。一切時中只守閑閑底。任
是褌無襠。褲無口。頭上青灰三五斗。且不礙本色家
風。當與麼時。且道鬼神還覷得他破也無。這裏著得
隻眼。尺八五分钁頭方許他把。不然。見山忘道之流
不堪與共語也。勉之。勉之。

** 示荊玉禪人

年少參方須立志。晨昏切莫恣兒戲。用心細究古人
言。謾把光陰等虛棄。君不見。臨濟當年是後生。三年
行業稱純一。堂中首座人天眼。嘵嘵對檗云奇特。又
不見。佛日本空小阿師。十三行腳有機思。宿學見之
皆讋應。千古宗綱力荷持。二老都是人類出。只比時
流多道骨。佳言善行載竹帛。珍重效之不可忽。爾字
竊比荊山玉。顧名思義須善蓄。假使什襲不加工。小
有破壞寶不足。修身慎行恐辱先。聖哲良言好不讀。
讀之熟矣在躬行。如不躬行徒得名。子今求示示以
此。時中業業須競競。

** 示汪廣涵居士

從上來事只貴直行直用。牙齒間不許沾著箇心性
玄妙字眼。何則。蓋許多名目乃先聖之機權。本分事
上無如是事。古人不獲巳為作方便。故云不是心。不
是佛。不是物。直饒向這裏一腳到底。巳是周遮。況見
未真者。去門頭戶口捕影覷光。以為自家本有之物。
奚止笑破衲僧鼻孔。是故從上先聖立如許綱宗之
意。無他。不過解此見道未真者之惑而已。故臨濟因
破夏公案後建立七事。洞山以過水睹影而悟建立
五位。古人豈欺我哉。居士天性近道。但不曾經本色
鉗鎚鍛煉。卻向淺處擉破。一切時中或向經論中。或
語錄中。卻被古人老婆舌頭賺卻也。不見山谷沒量
漢初于晦堂吾無隱乎爾處窺得一斑死心。知其所
見未諦。故有死心死。學士死。燒作兩堆灰。向甚麼處
相見之問。後來向黔南道中悟得。乃寓書死心曰。庭
堅生平被天下長老瞞過多少。惟有死心道人不肯
是真實相為。山谷此書可以為居士作左劵也。山谷
于兩堆灰處大徹。居士請向日落後如何相見處下
得一語。始不負別峰斫額望也。

** 與老寺和尚

匡廬距黃梅只一衣帶水。竟不能折葦東來。一探老
祖罏鞴。可勝怏怏。然間於往來雲水邊詢。知吾弟荷
道精勤。不隨時風所尚。私心健羡。以為真吾家白眉
也。但晚節末路。古人所慎。吾弟能以此自勉。不惟先
靈巖老子藉以吐氣。凡在宗黨亦借餘絢矣。匡廬風
氣大變。在昔藉缽耕者莫不抱在陳之憂。即思亦以
此而赴龍舒之招。較吾弟孤峰頂上水足草足。何啻
天壤。茲啟者棲賢和尚乃法門難得人。目下有黃梅
之遊。必過老寺。冀吾弟以禮接之。以誠待之。孰謂宏
智妙喜之風。不復見于今日哉。相見難期。惟為法為
人勉旃是囑耳。

** 與萬杉湖海二西堂

法運固秋矣。苟有其人。雖乾坤剝落。何難使覺樹敷
榮。思以駑鈍。常恨力不逮志。自甘伏櫪度時。端望有
力大人光闡宗猷。不啻身有之也。春初到山。得瞻兩
兄毫相。即知靈鷲枝條秀發萬杉深處矣。一往健羡
之私。實匪管舌可喻。昨者風聞好音。知威音那畔紹
繼心燈。今時門頭開發妙蘊。不惟祖庭生色。而弟輩
亦借光多也。欣甚欣甚。滿擬躬賀。以山頭積雪未消。
特遣侍者代候。餘俟春風解凍。即圖晤也。時寒。萬萬
以道自愛。

** 與天寧兩序

弟罷駑瞠乎兄等後塵。蓋有年矣。雖嘗以訐舉忤眾。
然一點愛敬之誠。未嘗斯須去念。此亦諸兄之所熟
諳者。往歲笠掛邗江。鄙懷初無他願。只欲覓一行單
終身以卑自牧。庶得近光左右而永共嚶鳴之好。不
意和尚謬舉非材。正如客作傭人。一旦授以寶華王
位。其欲不驚號躄地而悶絕者。庸可得乎。執別以來。
日益恐懼。唯是匿影深巖。刀耕火種。不將隻履踏他
今時岐路。於師門或可無丘山之損矣。居閒每念時
當多事之秋。而天寧一席居南北孔道。固和尚主法
者之難。亦兄等贊勷者之所不易也。唯思所以難必
當居。敬行誠勉以致力。則雲龍風虎。不難再見於今
日在。弟譾劣。無似何當。進斯過位之言。以法中骨肉
亦不肯自甘菲薄。視同秦越人之肥瘠也。初弟入山。
原擬訪亮公遺跡。道過匡阜。愛其佳麗。因而頓轡。但
山頂高寒。六月非綿不煖。是亦業在其中。母煩諸兄
致慮。且古人不以形疏致外。江山雖遠。道契則鄰。此
窮巖中之所以不索寞也。肅此布候。唯諸兄為法為
人勉旃自愛。

** 與大安和尚

一葦東渡。不獲祖帳河橋。我心惄然。歸䢴時知放舟
巳至長干。且審不忍小忿。與波旬爭一旦之雄。連城
瓦礫或幾乎其俱碎。公素負經濟。何臨事昏聵若此。
昔趙括讀父書而亦善談兵法。其臨陣無有不敗。公
其是哉。法駕計巳還山。時中望收視反聽。以祕重大
法為事。我輩廁身此箇門中。別無所圖。但只吐得幾
則有巴鼻語。收得幾箇有骨力漢。則責任盡矣。公豈
無意乎。其無意乎。

** 與友人

溽暑甚矣。有竹干雲不足以剪畏日。壁間懸活水圖。
對之毛骨震掉。一似登金焦而觀駭浪也。不敢獨享。
邀足下來共樂之。

** 與語溪大師

岑寂峰頭與世曠絕。承老弟不憚高遠。枉駕過存。為
緣雖促。固巳如逃空谷者。聞足音跫然而喜也。匡廬
風味迥別蘇揚。未審初入山人能甘之否也。先此問
聲。專俟春風解凍。邀吾弟來評論鄱水黔雲。

** 復泰興眾護法請住慶雲

我師翁之道法被遍淮南。諦思發軔初地。實自慶雲
始也。雖陵谷代遷而剎竿巋然如故。非藉擎山持杵
如諸大護法者為之呵護。焉得聲光赫奕。與廣陵諸
大剎爭雄峙哉。凡屬派下兒孫。不待金地之招。自應
趨灑掃之役。曩者得我仁碩兩法叔先後接踵。復昌
大先人之業。是由地藉人興而人因地顯矣。思譾劣
無似。奚敢仰希高步。乃辱虞旌遠及。儼然忘其固陋。
重之以典席之命。雖捐糜以趨效焉。猶未能酬知遇
也。敢復因循怠忽而膜外置此席哉。唯是隈巖歲久
而山麋之習幾與性成。恐不堪膺禮法之索。未免以
此為憂。惟眾護法為吾門世護。冀推屋烏之愛。以及
區區必覆護之始終而安全之。則山野食德寧有艾
哉。不莊啟者期達實情也。草復不恭。統惟垂炤弗宣。

** 復祖脈禪師

自從吾兄飄然遠引。凡在同門莫不惘然如失。後詢
南來雲水。竟不知神蹤落處。及弟辭維揚。曾與諸兄
言別。然數年巳來終以不得一的。耗為懸懸也。客歲
維揚人回。承以書貺。見寄捧接。如睹真月。如獲髻寶。
迨驟讀一過。則知吾兄一段事師之誠。交友之誼。久
而彌篤。甚矣。仁人之用心超出尋常萬萬也。至諭時
流泛泛應事者。鄙懷幾與吾兄共之。弟嘗細詳此輩
用心。自入吾門。原無甚大志。不過為衣食而巳。在彼
又何足怪。所可怪者是當今知識不分皂白。公然以
真子待之。彼又不知分量。亦公然以真子任之。嗟乎。
傷風敗教莫大於此。然我輩不幸而際此時會出處。
亦各有道詎。可因彼而事抑損。子輿氏有云。待文王
而後興者凡民也。若夫豪傑之士雖無文王猶興。第
我輩所言興者不在天子奉迎。諸侯推轂。又不在門
庭廣大。徒眾蕃殷。果是鼻孔端正。操行無虧。然後或
晦跡山林。或垂手廛市。但杖頭腳底不使落於今時。
是為得矣。由是而言。即我輩中亦罕見其有全人也。
何則。苟有其志者而行不逮。苟有其行者求其飲水
茹荼。歲寒不變之堅剛骨操。又無與焉。是以不逮古
人遠矣。若吾兄者尚何言哉。以慷慨拔俗之標。兼瀟
灑出塵之志。加以入道穩實。操履清真。斯弟數年前
一見而心服者。但此番瓶缽既返。天寧願言按下雲
頭。以剛健應事。況南吳北楚。參扣有年。世態人情。不
可謂兄不知之深者。兄但細忖今日之叢林果昔日
之叢林。今日之人境果昔日之人境乎。惟應行我所
應為。不應求全責備於他人也。弟雖駑鈍無似。然三
折肱而成醫。且每荷道愛。諄諄以至言規弟。弟寧自
甘菲薄而不還以規兄。我兩人者應各棄其所長而
取其所短也。

** 復棲賢和尚

石橋揖別。不忍回首。恐金井玉淵增我嗚咽愁嘆聲
耳。弟一路追憶教言。殊深銘佩。因思我輩生平以山
水友朋為性命。今無故以饑驅出山。山水友朋二俱
失卻。每一念及。不覺痛悔之驚心而感憤之沁骨也。
適接手諭。知吾兄亦增離索。然所恃萬杉密邇。棲賢
海兄在爾。猶我兄或不致太寂寞耳。獨是弟賦性孤
陋。今又入孤陋之鄉。何以過日。雖古語有云。剎海匪
遙。本之無間。江山雖遠。理契則鄰。然終不若一室團
圞之為快也。屢承厚遺。汗顏以領。弟行期只會倫公
一面即便登程。天氣尚炎。且吾兄素不任勞。幸珍重
自愛。萬母以弟為念。餘懷縷縷。筆不能悉。想千里同
風。彼此領言外意耳。藉手草復。并謝種種不一一。

** 復雷峰天然和尚

警錫出山。失于贐送。然不謂遽有此行也。及接手諭。
知蓮車巳去。天畔悵然久之。乃憶壬子來山。獲瞻毫
相。且喜歸宗祖席得人。嗚呼。今幾何日耳。而變更若
此。豈叢林興替亦隨時數耶。承諭有重來之意。此老
人之志而吾輩之願也。但戎馬在郊。我觀四方正在
蹙蹙靡騁之際。願且順時頤養。俟皇路清夷。然後行
巳之志。孰謂趙州安國不復見于今日乎。草復不恭。
統希慈亮。

** 與棲賢和尚

霪雨經旬。山中樹杪豈止百重泉而巳。弟山房晝掩。
終日如炭庫裏坐。時中非藉佛祖鼻孔相與揩磨。這
場困悶不易處也。昨敝門人來自龍舒。相率彼中檀
護以一山院相請。審其土俗人情似亦純朴。且饒米
鹽足可為住山養道之地。第一邑之地有數十禪師
圍繞。因思古人誡子書曰。汎追逐則勞汝形神。慎交
遊則鼓人唇舌。況拙直愚戇如弟而能儼臨稠人中。
高下處置得宜否。以故尚緩其行。專俟秋風稍涼。拽
杖過棲賢。想吾兄定有以見教也。

又

讀種瓜牧牛諸作。破除世諦。直顯家風。真不負鐵額
銅頭讖矣。第以事牽。不能𢋫和。惟有高歌健羡而巳。
時節擾擾。高岸深谷亦未得寧居。可勝浩嘆。昨熊燕
老遣令郎來投一扎。欲弟于五老峰頭代為覓居。弟
感燕老為人。即以空香菴許之。荅書後遣人去汛掃。
鄰菴諸僧知之。乃有繁言。謂熊公有關係人。五峰如
何容得。弟聞之大笑。故特啟吾兄。若山下時事稍寧。
乞方便燕老可暫止之。所謂一動不如一靜也。如其
不妥。自不必說。豈有吾輩稱佛子而不拯人于患難
中乎。弟素畏炎熱。行期卜在秋初。恐懸念。故並及之。

** 復棲賢和尚

山房晏坐。領所惠選香時一把爇。覺故人之意殷殷
厚矣。因念匡廬好友如我棲賢石老。實指不多屈方。
將藉此以暢山懷。乃復以分衛出山。東鼓山頭孤陋
人何堪當此岑寂哉。然思發菩薩心者。自有菩薩擁
護。想歸期匪遙。茲所謂暫時分手莫躊踟。弟又重以
自慰也。歸宗老人昨過山頭。極喜東鼓形勢。尊高贈
言。有一峰獨當瀾濫穩之句。因思此老人深慈厚德。
足以挽迴末運。倘天假以趙州安國之年。我輩可恃
以高枕而臥矣。滿擬躬送湖頭。恐反多兄一事。特命
侍者以代。春氣尚寒。萬萬以道自愛。

** 復趙國子居士

昨尊使至。適與陳懋老敘談。因而共展閱佳什玅墨。
我二人殊讚嘆不巳也。第不審居士何修得此靈腕
哉。陳懋老系出吉水。蓋居士鄉里也。因細玩之久。不
謂尊使遽歸。殊失裁荅。想高明者定亦原諒之也。靈
隱我祖山。十餘年失掃灑。偶因華扎論及。令我一度
慚惶。一度思讀樓觀滄海日之句。恍夫登韜光遠眺
時。況匡阜我故山。又一旦拋卻。刺頭于維揚鬧浩浩
處作居停主人。鎮日酬應不暇。對居士韻人怎得不
恨殺哉。然或天假我以年。不即填溝壑。將來天台南
岳覓三間茅屋。以終殘喘。峰頭逐雲。竹裏踏雪。恐不
肯多讓于居士與異目老二。荒寺經營土木。日無寧
晷。一切匾額碑記心有餘而一時籌畫不及。稍遲或
借重居士如椽。又豈止李北海顏平原而巳哉。別後
不審居士客況。何似唐人云不嫌野外無供給。乘興
還來看藥欄。山埜借此為居士道。有暇望即一命杖
也。

** 復微老和尚

與和尚別久矣。憶二十年前同入靈山之室。比時見
叢林之整齊。規矩之嚴肅。任他千二百眾然皆堂堂
龍象。今幾何時而法運凋零。若是他不具論即。靈隱
祖山亦荒寒之極。和尚平生肝腸火熱。聞之亦嘗動
心否耶。至若天寧一往顛沛。甚有過于祖山者。凡在
宗黨有心扶豎宗祖道法者。睹此蕭條之狀。不知痛
哭流涕當何如也。前春以維揚檀護遴選住持而及。
不肖以時量事實進退維谷。繼而念先師靈塔孤冷。
遂黽勉而來。舟過白門。滿擬一禮雙足。以舟子忙迫
竟不及晉謁。致使咫尺慈顏。又成蹉過。可勝嘆哉。昨
諸兄來揚。接手翰。知俯應準提之請。俾孤陋之姪。思
藉此得一親塵教。兼罄二十餘年之積悃。謂非天假
之緣則不可也。況有孫孝翁之人。望為之推轂。可謂
賢主佳賓一時際會。前慨當今法道之衰。今睹和尚
此舉。思輩可以額手稱慶矣。但準提雖曰。更新實多
欠缺。惟望鼓老當益壯之興。造彼後進福此方來。則
區區之所至願也。兩公復命。先布積懷。餘惟翹首江
干。耑望來旌而巳。春氣尚寒。伏乞保護四大以為法
為人是禱。

** 復許青嶼護法

前者便過毘耶。承老維摩款以香齋。登舟時覺齒頰
間津津然猶有餘馥。信乎其自香積擎來耶。居閒念
太翁功成名遂。且有兩令郎出仕。其得俸足以供太
翁甘旨。當此時也。不可不謂之大福德人。較之身嬰
塵網者奚啻天壤懸殊哉。願此後光陰冀留神祖道。
庶不負南嶽老人親授杖也。至若思者居山不甘岑
寂。處世又厭塵囂。椰子一軀究竟無安著處。今春偶
承祖山之召。方思藉此投閒。作養病計。那知久廢之
剎。事更滋多。因念積勞之軀。何能堪此。昨接手教。具
審道履如常。且得過和上晨夕接談。縱霪雨困人。藉
此可作消遣法也。承注念。藉手肅復。把晤之緣。想在
秋風戒寒時耳。臨楮翹企。不盡主臣。

** 復香水和尚

霪雨淋漓。乃勞兩專使跋涉如許程途。巳屬過分。矧
又重以厚貺。雖手足之誼出乎至誠。然彼此窮院子。
我心極不安也。至承過分獎借。似涉客氣。恐非兄弟
間相與。所以切磋琢磨之意。大抵人情喜譽而嗔毀。
當順境來前。苟智鑑不明。僥倖之念。由之而生。為害
詎不甚大。古人云。行百里者半九十。斯皆歎晚節末
路之難。今而後吾與老弟交勉之庶履。此世此時之
要著。不審弟謂然否。天寧祖院四載而內外一新。實
藉佛力冥庇。況去冬得　聖駕親臨。不可不謂之一
大奇遇。記得十八年冬寓舒山荒院。聞天寧有意請
我。私念任大責重。非綿力所能支持。是夜夢先老人
慰我曰。果能此道也。遂覺不勝感泣。心知此語乃中
庸上者。但前後句義生疏。不復記得。侵晨即過大義
書記寮索觀。方知下二句為雖愚必明。雖柔必強也。
今天寧一旦改觀。豈非先老人之靈也耶。吾弟有可
造之資。兼有可為之品。但器量不大。識見不高。只此
兩端。未免貽我憂也。七月望後有維揚之行。不特專
為龍華之舉。記得今春力辭天寧。諸護法曰。天寧我
等不敢屈留。但敕建之疏。蕭閒之扁。是和尚分上事。
尚未完成。這關係我輩。不敢當要和尚自處。以此一
節。遂鈍置至今。然遲不過明春了此案也。六月下梢
準定接弟來三峰。有要緊話與弟商酌。然非筆舌可
能盡者。痛念法道凌夷。師門寥落。我輩受佛祖師友
蔭庇乃有今日。若一味坐享安樂。置道法于不問。此
韓昌黎所謂食其祿而怠其事。必有天殃。我輩聞此
寧不惕然生警乎。隹什法語俱讀過一遍。遲遲寄來。
餘望磨勵道骨。鼓勇前來。以副我望是禱。

** 與華山僧老和尚

年餘不奉塵誨。仰慕之懷有如山積。妄意舟過吳門。
庶得一覲毫相。又念華座逼近祖山。盡力道不得箇
入門句子。由此一端並和尚處。亦缺接足修敬之禮
也。非恃平日知愛。敢露此窮乞相哉。三峰之行出於
意想所不到。春初接虞山書。見其誠懇篤摯。遂勉赴
金地之招。然實不知有仁和尚事也。比時若知之。必
決意前來。以妨賢路。在世俗君子尚不忍為。況吾輩
同源共本者乎。且仁和尚與思昔曾同入先靈隱之
室。素稱相好。今以一院之故便紊尊卑之分。真非人
也。入院後始聞舊住僧一言之。猶未獲其詳。及西堂
法兄招赴瞿府齋。始悉其巔末。遂不覺仰天歎而俯
地慚也。乃以三峰之故帶累和尚受如許波吒。人非
木石。情何以堪。前讀手訓。曾未一言及。足見和尚天
高地厚之量。俾思心形俱服。舉世踞曲彔者能體此
心。何患乎親親之道不復見於今日。前承慈愛。非筆
舌所能鳴謝。以托缽城中。遲于遣候。日下方始還山。
薄具香資。侑以麤物八種。敬專兩禪代伸九叩。目前
以天寧破絮。力辭不脫。不無反顧憂。俟秋後去維揚
了此公案。定當躬叩方丈以圖懺罪也。山中蒙慈庇。
人事麤畢。人情麤安。但不肖思以積勞之軀日來善
病。總之薄福德人遭際如是如是。無足為和尚道者。
惟願和尚順時頤養。以為宗屬主盟。是所切禱。餘不
贅。

** 與香水和尚

法華會上。佛囑累諸大菩薩忍苦弘經。其言深而其
慮切。今人只作尋常文字念過。此法道之所以凌夷
也。歎我輩不獲生佛法全盛時。與乘願諸老共相砥
勵。亦一大不幸。苟非骨性堅剛。志力廣大。欲冀不隨
世波。靡庸可得乎。是故嘗對室中諸子曰。我輩如逆
浪撐舟。稍涉遲疑即下流矣。所以自慶雲風波摧拉
而後曾無一念退墮。併無一毫怨尤。刻刻以佛祖老
和尚天大法門叢林為念。今叢林雖成而法門尚未
遂志。總之以得人為難耳。日望同門中有擎頭帶角
之士挺出。茲時說三峰負累可以弛擔。猶是私意。老
法弟試看當今碁布名山稱知識者。誠實有幾。足當
吾輩一豎點首哉。所以古人願得有手眼宗師三百
六十員布滿天下。始稱快意。使其睹目今法席荒寒
之狀。又不知發何等慨嘆也。前承專使惠顧。復言中
巳披肝瀝膽於專使前矣。所以者何。深念老弟有出
世之具。數年來皆不得其地。今區區一香水烏足以
展其驥足。古人云。與其老死於丘壑。不若領眾行道
于叢林。況年齒正富。正老法弟有為之日。特專知客
挐舟奉接。千祈將香水庶務委之執事。來三峰作十
日快談。一傾積愫。中元後即有揚州之行。想同條共
本者自能念我艱辛。不待再四叮嚀。便拽杖橫趨耳。
近聞維揚境內又遭水患。且四方多事之秋。龍華會
我立意不行。只去憑檀護。把天寧有箇下落。我則放
心住三峰也。然猶有許多心腹不可以形之紙筆。非
面傾不可。惟弟諒我苦心。相見匪遙。茲不多贅。

** 與馬魯士郡丞

護法佛法中人。當王事靡盬之際。猶諄諄以箇事是
究。非靈根宿植。曷克臻此。舟中承諭。此事見得分明。
只臨機吐不出。此無他。見所礙耳。不見圓覺經云。理
礙正知見。所謂正知見者。即吾人知冷知熱。毫不作
意者是。古德向那邊透過。卻來這邊行履。見山是山。
見水是水。狹路相逢。設有人問著。只拈出箇日用平
常底與之酬唱。正南泉所云。平常心是道者是也。趙
州了此一生平應機。不是鎮州蘿蔔。便是青州布衫。
或教喫茶去。或命洗缽盂。綽綽然有餘裕。豈離日用
應酬外別有所謂道耶。今之禪者見不及此。往往離
波覓水。異見橫生。是以觸途成滯也。護法性與道合。
不愁將來不透頂透底。與昔楊李諸公並駕爭驅于
千古上下。但請目下將平日見得底。會得底。一齊放
下。只於方冊中去不得處盡力參去。久久或摸著古
人鼻孔。這遭任是臨濟德山到來。亦轉他向背後立。
更慮甚臨機道不出耶。向以宰官目護法。相會時每
每放過。自京口晤對。見途中猶不離看祖錄。且與盧
公互相扣擊。不覺恍然自失。使非受記靈山。何能篤
信吾道若此。敬為前佛後佛稱慶而巳。天寧山門承
台護。乃俾匿跡深山之病比丘無反顧憂。此種大德。
不當以筆舌鳴謝。惟有心感而巳。便中草率。不覺葛
藤娓娓。餘懷統候面傾。臨書瞻切。

** 賀上方碩老和尚

靈山言別。雲月各天。雖不獲時挹清光。而高風道範
實在心眼中矣。客秋得信。知和尚卓錫上方。不惟草
木生輝。亦且人天增慶。不肖遠寄荒域。為之躍然思
向。閱廣陵舊誌。深羨上方一剎卓絕前古。加以蜀崗
盤秀。珠泉結靈。信非尋常天壤之所作合。雖晚近凌
夷堂舍。鞠為茂草而勝蹟奇觀儼然猶昔。今得和尚
主之。實地靈有待而興也。思切睹祖風寥落。是處叢
席荒寒。獨靈山剎竿號為極盛。昨拜讀老人全錄。嘆
其法性寬洪。被機廣大。其卷其舒。有如雲龍入海。變
化莫測。大哉。真末世光明幢也。但普說中有舉鞠多
公案勵新戒者。何故卻引香嚴為證。思反覆推詳。不
知所以。若以鞠多為未得道者而啇那失擇法之明。
若以香嚴為巳得道者則溈山無知人之鑑。何則彼
鞠多者未付法巳機用超群。既付法則花曼三尸之
神通妙絕。其不識香乳空注者。豈真然耶。至於香嚴
之問一答十者不過聰敏記持。而溈山古佛巳先為
結案矣。及乎家私籍沒。要他通個祖翁契劵。卻又為
地所礙。其搜尋秪對者豈真不然耶。借使鞠多之證
道不圓。還如香嚴之見道不穩。是豈無說乎。擬思酬
對。早落識情。纔入三昧。即屬變異。一個為所知障。一
個為障所知。兩處較勘。誠有天壤之隔。似不合同例
而語。然蒙者亦固知老人有當斷不斷。不招其亂底
劍在。始末推求。但不知劍鋒所在。和尚法眼洞徹淵
源。特持上告。萬望不吝垂慈。委曲提示。則三千里外
蒙優渥矣。未緣頂禮。殊切翹勤。拙偈山誌聊當瓣香
之敬。惟為法為人以時珍重。不備。

** 復棲賢石鑑和尚

專使來山。愧無茶點。聊備蒿湯之儀。座下不以褻慢
為愆耶。別來巳再月。契闊滋甚。遐想三峽淙淙與法
音並吼。不禁神開駿躍。第無因飛渡雲峰。一領搖松
握塵之談耳。思樗散。無似客冬於火爐頭吐得不稽
之語數十篇。侍者拾而成帙。實下里巴歌也。奚足以
唐突大方。但辱在法愛。故不避醜拙。敬塵清覽。幸座
下一加意品題。是峻阪鹽車之下而受非嘗知遇矣。
仲春寒暄不常。惟珍攝不既。

** 復金蘭日燄大師

思海甸鄙人。十餘載碌碌禪波而泛識者固多。其知
交極少。蓋以秉性疏慵。不近人情故也。然間遇一二
聲氣相合者。誓當以謙。以讓。以誠敬事之而。況古貌
古心。有若大師者。又肯以世情常套。往返屈杖履耶。
唯是薄祐菲躬。濫膺祖胄。雖朝乾夕惕。勉繼先規。而
究竟無補萬一者。多分以障緣重深。獅虫作祟。捫心
清夜。情何以堪。雖曰魔種孽族。在聖世亦有所不免。
第末流無識。專以成敗毀譽比量吾人。此昔人所以
稱天下得一人知巳不恨也。頃接來教。感愧殊深。何
至人之舉止珍重也如此。何謙光遇物也又如此。藉
手奉復。遲當踵金蘭而聆教也。

雨山和尚語錄卷第十八(終)

雨山和尚語錄卷第十九
嗣法門人　　編

* 雜著

** 水月觀音大士贊

片月光華。千江澎湃。石上古錐。是誰之派。謂是曼殊。
罕見青獅。謂是普賢。白象何在。咦。只因帶箇兜兒。被
人和贓捉敗。

** 羅漢像贊(青嶼侍御請)

我不識君。君豈識我。今朝紙上相逢。且要從頭按過。
謂你紹靈山之派。行藏不似迦文。謂你續少室之宗。
面目全非達磨。瘦稜稜拄杖橫拈。長拖拖袈裟倒裹。
逢佛賣佛。遇火放火。即其這般蹤跡以勘之。咄。定是
天台那一夥。

** 題送子觀音大士

虛空有體。法界無量。菩薩化身。剎塵難況。十四無畏
為干城。四分慈悲乃法仗。游堪忍界。即俗即真。入三
摩地。奚名奚狀。時至而興。春榮菡萏于池邊。緣感而
通。誕錫明珠來掌上。巍巍乎乃三界之尊。令無數眾
生一稱名而滅卻河沙罪障。

** 達磨大師贊

這胡僧不知止涉流沙來。到此言教外別有旨。徒將
無聖對梁皇。一似春雷貫聾耳。而今冷坐在嵩山。賺
他神光立箇死。

** 題優曇花壽人

鐵榦凌空。英華覆地。天賦其姿。迥超凡類。謂是蘭亭
金谷之物。早落今時。謂是紫芝瑤草之儔。終難寶祕。
畢竟以何因緣而有此瑞。咄。苟不向鴻濛未判之先
直契根源。爭識乃翁之鍾于間氣。

** 范十山居士行樂

頂禿似僧而非僧。髯長若俗而不俗。眼底無物可親。
手中有卷不讀。問你胡為乎。蕭蕭然孤立于山谷。

** 萬松坪化鼓疏

昔日禾山解打鼓。希聲不是凡間譜。至今寥落歷千
年。孰解拈提繼往古。萬松道者善知音。相勸共發雲
門普。把得須彌第一鎚。直教森羅俱起舞。

** 青蓮募米疏

青蓮高廠萬山中。大會禪流要結冬。若問食輪將底
轉。缽盂托出顯家風。

** 五老峰九雲寺募修造疏

九雲寺者。乃觀一律師所手創也。山既高嶮。居亦幽
深。凡緇素之遊三疊五老。莫不於此憩足焉。明萬曆
初。師結茆之始。睹怪石嵯峨。畏難開闢。一夕風雨暴
作。聞空磕之聲異常。明旦視之。則夷然若掌矣。因感
龍神冥助。遂矢願建寺演律。由是德音遐布。嚮風之
衲若蟻屯蜂集。匡廬之有律院。自九雲始也。

國朝初。師示寂之。明年而寺遭回祿。一眾畏難。悉謀
散去。獨監寺幻修公堅持正義。不為浮論所搖。今九
雲復巍然稱甲五峰。蓋幻公二十餘年荼苦戮力。拮
据所成者也。嗚呼。菩薩萬行皆在吾人一念真實中
圓成。第患不猛力耳。九雲門下汗血駒幻公可多得
哉。茲者見初上人又幻公之高弟。念山寒風勁。祖翁
堂搆不頇為葺理。一旦樑棟衰頹。能不重吾之憂。特
請疏願充修造。余嘉其發心而勉之曰。昔楊岐會祖
卻衲子充修造。是以本分為急也。今上人願充修造。
能時中不遺本分。豈不公私俱辦哉。因述乃祖乃父
一段因緣。以告夫靈山受囑之大護法。大居士。願共
出隻手。互相贊揚。助成勝事。則庶幾余娓娓之言不
虛設也。是為疏。

** 目贊

這阿師。獃無比。誹謗他不嗔。讚歎他不喜。胸中渭涇
不分。一味淈深到底。屈指大唐國裏禪師。第一箇不
曉人事底就是你。

** 水玉禪人像贊

鶴骨冰肌世所稀。長輪百八念阿彌。尋常物色無心
玩。聊對瓶花一解頤。

** 募裝先師恒老人像兼修造塔院疏

岑樓之木必有其本。滔天之浪寧沒其源。何戴天履
地之英靈。而木本水源之可忽。惟先師之弘法䢴江
巳近念載。受衣弟子碁布名山。薙髮僧徒籌盈石室。
而卯塔之荒寒。吾滋懼矣。真容之缺略。孰興歎焉。不
肖思敢罄折于同門。乃莊嚴難于獨力。幸感恩者揮
金而不斁庶。報德者聞風而翕然。

** 知浴寮募緣偈

當年設浴自金陵。今日傳來遍地行。不是天寧頻效
古。要將遺範示諸人。行者出力。長者揮金。不識誰能
悟水因。

** 募長生燈油偈

天寧堂殿無其數。處處神燈燦佛天。續燄添膏憑好
手。光明赫奕萬斯年。

** 素嚴老和尚真贊

這老古錐。秉性質直。廣龍池派。具履真踐實之心胸。
大太白門。有捍勞忍苦之氣骨。人皆曰是末世津梁。
故巍巍乎門風早扇江淮。赫赫然號令晚行吳越。湖
海浩歸。人天喜悅。乃冀起滹沱已墜之宗。振楊岐將
興之脈。胡為乎遽爾西逝。將天大底法門拋下。累他
子若孫皆擔荷不得。吾未及門。敢云入室。今日殷勤
讚翁真。肯學他達磨對梁皇。信口依稀。道箇不識。

** 曹殷六居士行樂

目無近人。胸無近事。混跡山樵。超然肆志。一味我行
我道。寧問今世何世。如此倜儻不羈。方可稱為天下
士。

** 孫汲山居士行樂

可以掬明月而不掬。可以攀青雲而不攀。身處繁華
之世。心在幽寂之間。竹葉黃花。聊自遣興。楮生管伯。
足以消閒。當此紛紛擾擾之世。如此行徑。眼底惟有
我汲山。

** 題江山萬里圖

半升鐺內煮山川。古人猶以未為盡其妙。今公以萬
里江山收之一箑中。其別有道耶。別無道耶。雖然。非
眼曠雲山。胸富丘壑者。不能真身在一室中而心在
萬里外也。

** 源徒募結茆疏

湖海浪游。固是衲僧本色。丘壑偃臥。還為道者家風。
支片石誰能高枕無憂。結把茅貴在素心有託。陵谷
未遷。處處溪山如舊侶。滄桑無改。頭頭風月屬閒人。
但達士未逢。尖頭屋難為結搆。知音若遇。破蒲團易
得安排。買山不慮餘資。子懷暢矣。苫瓦可容隻影。他
願酬焉。恁寬世界。何愁無馮海粟其人。許大乾坤。且
喜有須達多故事。當場出手。願大自然福大。努力為
人。因真必定果真。熱腸漢難辭觸事關心。老頭陀未
免憐兒出醜。

** 華山見老和尚真贊

樹寶華幢。續南山派。虎視耽耽。獨尊氣概。說法以身
而名播寰區。荷眾以慈而聲聞薄海。演律藏如瀉水
之瓶。修般舟似摩雲之岱。晚近獲此阿師真。如時一
現之優曇。焉得不使遐裔荒陬之徒。皈誠而頂戴。

** 棲賢寺舍利放光頌

至聖遺跡。玅展機權。一光纔放。如鏡而圓。圓極之際。
還分小大。普令觀者。同入法界。法界一真。匪寬匪窄。
不思議境。眾玅難及。我昔聞佛。八斛四斗。粒粒如斯。
甚為希有。奚同一塔。有放不放。隱顯隨機。誠難比量。
世傳磁石。而能吸鐵。事雖昭然。理難分別。惟此光相。
慈善為基。緣感而應。實亦如之。十世何多。沙界不廣。
剎那圓現。足慰瞻仰。山谷效靈。草木騰輝。遐邇交感。
吾佛摩尼。

** 募米偈

萬丈匡廬倚太清。金鉤釣米舊來名。樂施豈問廬陵
價。也省高吟添缽聲。

** 方廣堂募化修造疏

方廣居廬山絕頂。面黔崗而背五老。饒有境致。昔開
山老宿大會禪流。以轉華嚴為佛事。故名方廣焉。歷
明及清。年代浸遠。不惟鼓寂鍾沉。抑且椽衰棟朽。將
見佛面生苔矣。有獅子叢大德憤然曰。方廣堂者。我
祖汗血而成。今見其凋敝若此。肯堂肯搆。我輩之責。
茲何時尚忍坐視乎。即請疏走四方以募。余嘉其志
而勉之曰。美輪美奐。定在是矣。但願公任勞任怨。始
終如一。焉知不有特達丈夫為君一肩擔荷耶。特書
之冊頭。以為之勸。

** 憨石鑑旨二尊宿并孫秋我居士共圖合贊

僧耶俗耶。誰名誰狀。釋也儒也。何拘何曠。比商山四
皓而嫌其過高。較竹林七賢而恥其太放。求其行合
中庸。言出至當。捨你這一夥阿師。吾誰與之同躋。夫
羲皇之上。況乎乾坤草昧。老成凋喪。筆擅雕龍底自
應為世教權衡。道降角虎底寧不作叢林保障。行看
闕里杏壇。曰詩曰禮。提攜一代鳳麟。海會龍華。若律
若禪。收拾三乘龍象。大矣哉。儒釋同源。會見茲時。一
函經。一張琴。未足為山林清況。

** 棲賢舍利放光頌

長松一徑連。幽足稱棲賢。舍利何年至。神光此日旋。
靈由僧寶著。瑞應祖燈傳。共識慈門普。浮生尚闇然。

** 跋培柏堂重九分韻詩

許大世界都為利名兩字役。當此霜飛木落之際。幾
人知時節一大變而賦詩興感哉。雨窗讀培柏堂重
九分韻詩。諸公乃其人矣。其辭旨藻麗。英才天發。非
不各擅其長。一種勁節清風。如歲寒不凋之操。堂名
培柏。皆為不忝。

** 張一枝居士行樂

白白者石。青青者松。乃翁行徑。弗與人同。明鏡止水
以接物。光風霽月而處躬。塵中物色。世外襟胸。抱德
懷才而不矜不伐。雖遍朝野而問。孰不曰是世間之
英雄。

** 題古存居士像

繆墨老以古存居士小影索題。要次前韻。余
世外人也。不當以綺語唐突。聊展本色鉗鎚。
與之相見。儻於言外領意。他日投塵外之契。
未必不從這裏去也。

竹院清閒乘早過。莫學陳搏憨臥。平生知負經綸大。
壺中日月。方外乾坤。還須一究破。

獨坐沉吟思甚那。浩浩紅塵無一可。此時幸得存真
我。夢中之夢。身外之身。勘穿能幾箇。

** 同戒錄序

遺教經云。佛告諸比丘。吾滅度後。汝等當尊敬波羅
提木乂。夫波羅提木乂乃梵語也。此土翻為保解脫
者。其意何居。良以一切眾生從本以來。心地原自清
淨。原自解脫。以不善保任故。隨妄流轉。以流轉故。復
墮輪迴。先佛世尊大哀曠濟。此波羅提木乂之一門
所由立也。過去諸佛從此一門超出爾。現前新學菩
薩子得不孝順敬重而勤習之。故經云。眾生受佛戒
即入諸佛位。位同大覺巳。真是諸佛子。由是觀之。厥
功懋矣。雖然非三衣挂體。一缽嚴身。便所以云登佛
位也。夫戒有事相。有體性。不明事相不足以云得戒。
不證體性不足以云得戒。嗚乎。戒豈易言哉。但去聖
時遙。人多懈怠。或撥無因果而莽蕩無忌。或甘守愚
痴而聖因不植。以至應赴外緣。鑽研故紙。皆非所以
尊敬波羅提木乂之佛種耳。余住天寧之始。於禪於
律。父祖舊有章程。但遵而行之。之外重以躬行實踐
四字誨勵諸子。則又何也。竊惟世出世間之法。非躬
行。非實踐。則沿為虛文。習為故事。況無上戒法。金口
所宣傳者。而可虛妄沿習乎。咨爾新學諸菩薩子。當
發鐵石心。秉金剛志。窮事相。務要皎若冰霜。研體性。
必期明於日月。然後行取所說。說取所行。如是豈不
為律社之津梁。宗門之砥柱也哉。

** 先師恒老人像贊(以前師贊有師眼師心圈圈點點之說故師反之也)

師之眼非筆可描。師之心豈言可讚。而以善古今。善
顧盻擬之。是謂須彌有斤兩。海水有涯岸。況復圈圈
點點。自謂善大仰之宗。我道伊是箇脫土墼的漢。不
若揭過一邊。放出吾師本來面目。一任天下人好看。

** 慈光老宿像贊

慈既有光。德寧無信。玉矩金規。神鬼生敬。古貌古形。
無人不仰以為師。佛行佛心。是處必尊之作證。如此
標榜。如此行徑。豈獨熱惱海中之情涼散焉。即使狂
妄禪和遇之。與他頂門一鍼。定起膏肓必死之症。

** 益茂禪師語錄序

佛法兩字。甚難得人。古宿嘗言之于前矣。況時當後
五百歲。其難又何啻十倍于茲。嘗思前輩稱善說法
要者。無如昭覺勤。徑山杲二公。出南宋間。一為精金
美玉。一為長江大河。降此而下。難乎其繼矣。乃今讀
益茂和尚語錄。重有感焉。和尚嗣福緣恩。恩嗣瑞光
徹。徹嗣三峰藏。蓋余同祖昆弟也。因思祖平生說法。
耑以第一義示人。所貴去華存實。屬望腳下兒孫繩
繩振起者。不止以日為歲。今歷四世。得益公其人。稱
祖園翹楚。古稱佛法難得人。由是觀之。難耶。易耶。其
質諸當世。自有具眼者。公主善慶。復遷福緣。遠近重
其行解。蓋以身說法者也。俄爾歸真示寂焉。法孫遠
微君出其語錄求序。觀其施設而無雕辭琢句之弊。
亦無鑽珠解玉之勞。一味以本色人吐本色語。亦何
容心其間哉。且隨機而赴。觸事而施。有不可得而名
狀。嗚乎。真三峰門下汗血駒也。是為序。

** 靈璽禪師五袟序

凡物必有沖厚鎮奠之資。而後能成天下之材。予往
閱禪史。至宋時有末山其人者。而以尼比丘身。具宗
師峻拔之用。與灌溪一期酬唱。未嘗不一擊三歎。夫
灌溪一英衲也。慨然腰包。詣末山請益。苟非有大過
人處。烏能服其心耶。自宋而元而明以及　聖朝。歷
五百餘年。細閱禪典。無可以繼其芳躅者。乃今于靈
璽融公見之矣。公生本華胄。襁褓時即具出塵之志。
視世利紛華如幻泡電影。非心堅劫石。志烈秋霜。曷
克臻此。然公非無所助。遂能發祥爾爾。蓋與天鏡徹
公同德同心。殆世所謂天親無著也。憶辛丑冬。二公
以秉戒來天寧。即以向上一著咨扣。先師隨宜開發。
俱獲神珠。如發伏藏。既而以末山風境四字署其門。
則其屬望二公可知。未幾先師往化。知其將來堪任
大法。即以巳衣分授。二公益感激。由是互相策發。期
以徹法源底。今所著偈頌各若干首。多圓妙昭徹。豈
非沖厚鎮奠之資之一驗歟。況平生弘護法門。一種
心力又非末山輩所可同日語也。予曩讀法華普門
品。佛告無盡意菩薩。遊此娑婆世界。現種種形而度
脫眾生。皆不離乘本願力。今二公利巳利人之念瑩
然堅確。不雜不撓。屈指歷如許春秋。罔或少易。蓋其
種性殊特。薰積濃厚。所由致真。乘本願力而來者也。
今歲陽月為靈公嶽降之辰。諸禪人感公護念天寧
之德。徵壽言于予。予方謝不文。繼念同源之誼不獲
辭。因思世間稱壽各有其倫。或祝以崗陵。或祝以松
柏。要之萃歡心而迓純嘏也。惟出世之祝則不然。語
以劫墨微塵猶落數量。須知無量之量。須彌不足方
其大。香海未可喻其深。棗柏云。十世古今。始終不離
當念。無邊剎海。自他不隔毫端。此語近之矣。持以為
靈公祝。不亦宜乎。

** 栯堂山居詩註序

昔秦少游論諸家書法。獨愛政黃牛者。以其天趣純
真。不作意而臻其妙耳。余嘗取以為立言之譬。夫道
固非言。苟任吾真而發揚之。雖嬉笑怒罵。皆窮源達
本之具。安有駕空言。張飾說。明欺一世之失也哉。日
燄大師道行高古。不下匡山三十年如剎那頃。殆深
入華嚴三昧林者。近於禪寂之餘。有取乎栯堂山居
韻而箋釋之。一日乃出示。余觀其稱性而書。事詳理
悉。雖片言隻字。皆詣其極。筆端有廣長舌矣。非天趣
純真。曷能不作意而臻其妙有如此耶。至於激頑起
懦。尤多慨切。與古先列宿之垂慈若合符節。因思栯
堂生面垂三百餘年而得大師重開。夫豈偶然。余與
大師游舊。且辱知愛。故不惜蕪陋而為之序。讀是集
者。當離卻紙墨文字外見大師真面目始得。若作尋
常攻訓詁業鉛槧者視之。則失卻一隻眼矣。






雨山和尚語錄卷第十九(終)

雨山和尚語錄卷第二十
嗣法門人　　編

* 佛事

** 潤拙禪人火

歷劫慈心恨未修。累他一衲便仙遊。問渠撒手歸何
處。乃擲下火炬云。勝熱門中得自由。

** 圓聞衣庫火

晨早雨琅琅。愁君上火場。忽地天垂祐。迴陰而作陽。
佛聲浩浩。智火煌煌。相送圓聞往樂邦。生前有願如
未了。再來典庫有何妨。

** 無瑕比丘尼火

一星烈火最無情。爇卻從前五障身。直下迥超塵世
界。藕花國裏樂天真。

** 道可典庫火

典庫由來季未周。誰知一病便歸休。可憐十載勤劬
志。都付人間逝水流。道可典庫登我慶雲堂。摸著半
邊之鼻。典我淨業客。未終三月之期。方冀天寧院裏
大展功勳來。豈期生死海中打箇筋斗去。雖上座腳
頭腳底去來本無繫縛。但我念昔念今襟懷大有感
慨。況囊無為巳之金。眾所共見。胸有作人之志。我乃
獨知。今則臨岐撒手。快便難逢。平生造履。于此可見。
即今轉身一句如何證據。乃擲下火炬云。有願生前
酬未了。火光三昧裏圓通。

** 以虛上座火

兩到天寧。三過華嶺。於禪於律。十分喫緊。無毛鷂子。
止望沖天。無索稱錘。何期落井。以火炬掣一掣云。丙
丁童善挈領。殷勤引拔歸安隱。

** 澗木禪人火

麥雖黃。蠶未老。問君歸。何太早。驀豎火炬云。聊借此
君助一程。幻緣都向今朝了。

** 行堂素持禪人火

禪家流但得杓柄在手。不惟舀得百千萬箇祖師著。
即遊生死海。登涅槃山。亦不為難事。即今是伊臨岐
撒手底時節。且遊戲神通一句又作麼生道。驀擲下
火炬云。要得通身白汗流。先看火裏君洗澡。

** 用堂禪人火

性火真空。性空真火。驀地發現。君難避躲。休避躲。今
朝正是收因結果。但能不被五蘊縳。東土西天無不
可。

** 龍秀禪人火

執役叢林不憚勞。人數卻難逃。而今一火無情
甚。攛下火炬云。都前障業消。

** 自修菴主火

寄跡閻浮七二春。誰知一旦便歸真。殷勤乞得鄰家
火。燎卻從前五障身。便恁麼。絕相親。回首塵寰是要
津。乘風直達蓮花國。起止欣同上善人。

** 子開禪人火

平生多行力。垂老志不衰。五蘊山前路。端然藉子開。
驀直去。絕徘徊。證得火光中三昧。直教諸佛歎奇哉。

** 森森上座火

望八老僧甚矍鑠。擬學趙州來行腳。那知纔到淮南
寺。一病便登真極樂。以火炬掣一掣云。智炬炎炎。心
燈灼灼。珍重先覺覺後覺。

** 衣碧上座入塔

生緣八十六。蒂落瓜自熟。有子兼有孫。送入無生國。
從今不預塵寰事。消受佛家清淨福。

** 佛保道人火

哀哉佛保。為人最好。纔欲披緇。一病便了。專期打箇
筋斗來。依他昔日栽松老。恐後無憑。以火炬打圓相
云。立此存照。

** 素真圊頭火

東司頭。後架上。汝執勞。老愈壯。一病垂危。猶然不放。
而今打斷葛藤。與汝一箇火葬。

** 雷惟龍居士為先嚴調甫公請下火

薰風拂拂夏初長。一棹遙遙入帝鄉。不謂中途波浪
險。俄然覆卻渡頭航。恭惟大護法調甫居士宦游五
嶺。系出三韓。為人倜儻無羈。作事慷慨有度。掠地攻
城。聞于昔日。擎山持杵。見之今時。作清泉護法之人。
為華首皈依之子。方冀長光法社。永庇精藍。豈期使
符方接于上都而病魔忽起于中道。煩惱海中打翻
筋斗去。解脫場裏奪得信符歸。即今群僧梵頌。闔宅
傷悲。且作麼說箇入火得清涼底句。驀擲下火炬云。
纔觸烈燄便昇騰。此為寂住真三昧。

** 惺源主規率諸大德請為三際越和尚入塔

師以拄杖指塔云。這關西老。一生平慣用沒頭腦著
子。雖則豎窮三際。橫亙十方。簡點將來。要且只明得
法身量邊事。那知同條生也共相知。不同條死底還
殊絕麼。諸仁若善成褫。不須湘南潭北覓充國黃金。
即此層落落。影團團處則吾弟神光不昧。萬古徽猷。
豈不稱善繼善述也哉。如其不然。無相法身恐成埋
沒。記得弟入滅時。使乎報我曰。瘞葬法身有人矣。結
集法眼亦有人矣。今屈指三閱歲。雲龕孤冷。無一人
過而問焉。則結集法眼又可知也。嗚呼。豈所寶者非
賢。而所託者非人耶。天寧忝在同源。敢辭出一隻手。
且末後一案又如何結斷。驀以拄杖卓三下云。此吉
祥地。為公歸藏。千秋萬載。安樂無央。

** 醒悟尼大德請為梵音上座火

梵音清雅真堪聽。一病何當久日纏。此際頓捐皮袋
去。飄然逕直往西天。往西天。不留連。赤火光中綻白
蓮。

** 白梵主規火

這箇向北老。為人最孤硬。行腳將半生。未曾了本分。
縱云清白梵行是汝安身。那知觸目菩提為渠立命。
而今冒雨方行。腳跟下正好爛搥一頓。且道是賞伊
罰伊。遂擲下火炬云。自有丙丁童子為之作證。

** 佛乾上座火

寒風颯颯。寒雨霏霏。不惜泥水。送汝真歸。直得水裏
火發。方知吾道稀奇。驀擲下火炬云。普請諸人著眼。

** 恒明主規火

哀哉恒明。令我鍾情。見汝之來。喜不自勝。聞汝之去。
泣不成聲。猶憶匡廬東鼓。延令慶雲。兩山大剎多藉
汝成。況復道心堅固。德行清真。正堪輔弼吾道。何事
忙裏抽身。尺頭雖曰稱短。臨岐可煞精神。願依栽松
老子例。打箇筋斗到天寧。且道畢竟以何為記。驀攛
下火炬云。看取當陽這一星。

** 明悟上座火

生不欣。死不厭。就裏機關。智者明見。要知此際大神
通。試看全身入火燄。

** 相融禪人火

這箇小瞎驢。忽染𢬼不斷。淹淹兩月餘。晝夜累人看。
而今撒手歸。不上閻羅筭。且道具何三昧。驀以火炬
打圓相云。自從經過大冶來。悟得元宵是月半。

** 李萬育居士火

以火炬打圓相云。此是現成公案。苟能入火不燒。便
許你是箇烈漢。說甚生不欣。死何憾。從此打破情關。
不須論尺頭長短。設或尚滯猶疑。且看山僧今日為
汝決斷。遂擲下火炬云。看。

** 慧圓上座同姪滄水王居士請為知幻闍黎師
入塔(字德先)

知幻即離。幻無自性。離幻即覺。覺遍自他。即今春雨
淋淋一滴滴。滴穿上座耳竅。且道還覺麼。若覺則觀
世音菩薩在汝頂上。其或未然。且歸石室裏安坐。時
節彰時有德光。

** 慧舟禪人火

慧舟慧舟。生死海裏優游。而今拽斷篷索。到底不住
中流。且道住在甚麼處。乃以火炬打圓相云。請向這
裏著眼。

** 達巳禪人請為蒼雪大德火

生不知來。死不知去。前路茫茫。無本可據。要有據。直
須識取還源句。蒼然片雪點紅爐。烈火光中恣游戲。

入塔

大解脫門。原無關鎖。雖然八字洞開。要且收放在我。
驀卓拄杖一下云。這裏拶得身入。定超三乘四果。

** 海壽比丘尼火

涅槃山峻。生死路遙。要得超越。須倩火燒。驀下火炬
云。不須別處尋解脫。精金煉後價偏高。

** 繼賢沙彌火

噫嘻。小子方得開蒙。來既有始。去何無終。今朝與汝
記莂。臨岐切莫匆匆。遂擲下火炬云。不用丙丁重復
乞。天然性火徹真空。

** 恒明主規入塔

生住大伽藍。死入普同塔。若還不與麼。到底無合煞。
恒禪今日歸。須防石頭滑。苟能一躂到。定超極樂國。

** 靈一上座請為師元章法主火

釋迦雙林入滅。達磨熊耳歸真。傳持一代時教。畢竟
誰是其人。元章座主天資近道。履行存仁。正期布金
繩于覺路。駕寶筏于迷津。不謂年方富而縮手。志未
展以抽身。致無數人天隕淚。幾多眷屬傷神。嗚乎。豈
斯文之將墜。此道之欲淪。天寧與公地隔吳楚。交昧
平生。一旦投契。始自三春方欣。長水來踏覺瑯琊之
路。可惜亮公又去馬簸箕之門。所以今朝不惜隻手。
為公聊助一程。驀豎火炬云。性火真空。性空真火。是
汝本有自家珍。

** 印之尼禪人火

燃起無情智火。要焚有漏幻軀。直待灰飛煙滅。看他
有底存餘。沒存餘。送入無生國裏居。

** 恕文禪人請為迦年沙彌入塔

迦年迦年。憐汝于後。惜汝在先。自小披緇而志未立。
及長涉世而命難堅。多分為情塵固蔽。障業牽纏。今
日為君都了卻。須信人間別有天。

** 定安禪人火

遊遍三吳與兩浙。那知世念猶未歇。而今打入火光
中。銷卻從前顛倒業。

** 已仁禪人請為師水天上座火

三十年前學共同堂。三十年後天各一方。今朝狹路
撞著。空餘這片皮囊。水天老。行腳早。不知那事可曾
曉。如未曉。抖擻精神。乃以火炬打圓相云。請向這裏
了。

入塔

寒風颯颯。寒日輝輝。打開石戶。送汝真歸。且道歸後
如何。良久云。坐看天地老。笑指海山移。

** 覺慧侍者請為師還初上座火

生似寄。死如歸。生死真得不思議。今朝贈汝一星火。
紅爐燄裏逞全威。乃擲下火炬云。咄。照顧眉毛著。

入塔

這箇老山蠻。一生最性燥。生死海一踢踢翻。涅槃山
一拳拳倒。行遍南嶽與天台。安身不如此地好。且道
好在甚麼處。石門高鎖蘚苔封。近市紅塵飛不到。

** 解應寶火

舉世儘多素口者。十成難得素心人。汝既素心兼素
口。真金入火愈鮮新。便恁麼。絕纖塵。但得通身無罣
礙。還源當卜得通津。

** 佛我上座火

四大本空。五蘊非有。佛既不立。我自何來。若向這裏
道一句。方知佛我上座向火燄裏轉大法輪。如其
不。驀擲下火炬云。試向這裏驗取。

** 大乘園頭火

金鋤不動土。靈苗當處生。是汝尋常作略。今日靈苗
生矣。汝真箇不動那。顧左右云。諸仁者。即今謂伊是
生。一兆之形巳委。謂伊是死。菩提觸目全彰。要得證
驗分明。遂擲下火炬云。烈燄一星纔動著。通身煉得
似黃金。

** 道真尼禪人火

以火炬打圓相云。只這箇非男女相。豈五障身。爾若
相委。即名道真。所以臨岐飄然長往。撇下皮囊。惟有
火葬親。

** 汝近閣主火

這箇老禪和。一生有盛作。晚歲過天寧。即住三層閣。
續燄與添膏。傳佛燈寥廓。而今忙裏便抽身。遂擲下
火炬云。贏得神光腦後著。

** 指月禪人火

十日前汝來甚驩然。十日後汝去太駭然。一去一來
渾莫測。浮雲身世總堪憐。今日歸根得旨。火裏迸出
金蓮。急著眼。莫遲延。不須重指月孤圓。

** 祖英一輪二上座請為父母靈骨入塔

生同堂。死同塔。世出世間都超越。問你從何得此緣。
有子空門稱賢達。前導後引。左提右拔。殷勤送入無
生國。從茲永謝塵寰事。是名觀自在菩薩。

** 新竹上座火

薙染空門歲月多。衲衣下事總蹉跎。而今打入火光
去。急早回心禮佛陀。

** 月修尼大德火

月修日修時修。念念曾不停留。若問收因結果。試看
臨末梢頭。涅槃巳證。生死何憂。遂攛下火炬云。都來
火光三昧裏圓周。

** 省巳禪德請為師公融孚禪師入塔

二十年前喜爾來二十年後悲爾去而今跨鶴復臨
揚好生聽取末後句八字打開無縫塔優哉游哉聊
卒歲。

** 受菴維那為師靜修老宿請入塔

殘雪方融。陰雲未散。汝既歸真。時中好看。柳眼開。梅
頭綻。一片風光雖可人。到頭猶自存涯岸。何涯岸。家
山當下絕程途。歸去來兮猶不晏。

** 允修比丘尼火

這箇老尼。大有神辯。涅槃不欣。生死不厭。而今撒手
西歸去。烈燄光中飛白練。

** 普渡沙彌請為師本印上座火

世界有成住懷空。人身有生老病死。本上座。汝昔亦
曾說禪灝灝。即今生死到來。還能抖擻精神。透關去
麼。天寧有把無情智火。要將你四大幻軀。五蘊業窟
一齊燒盡。正恁麼時。且道如何是你本來面目。擲下
火炬云。看取紅爐片雪春。

** 純朴禪人火

這箇獨眼龍。自小失依怙。削髮而披緇。卻又多所負。
兩度生逃逃。不出白雲之門。一番死脫脫。便入黃泉
之路。今日丙丁覿面逢。看伊回互不回互。驀擲下火
炬云。生前障業頓時消。好駕蓮車歸樂土。

** 寶相尼火

只此一幻軀。成全因五障。但了妄緣空。是名真寶相。
只今撒手西歸。超出人間天上。諸人要識神通。以火
炬打圓相云。試向這裏定當。

** 恒實宗胤遐蔭三化主入塔

同條生也還同死。始信從前願不違。撒手那邊何處
著。到頭廬嶽是真歸。惟我恒實宗胤遐蔭三化主。生
緣共里。䢴江南北豈殊途。秉戒同師。華嶺後先原一
轍。所以把手入盂峰。不畏林寒澗肅。比肩為執事。惟
知義讓仁謙。守身處人人念似冰霜。荷眾時箇箇心
如鐵石。飲水茹荼而堅苦節。櫛風沐雨以任勤勞。方
期鏡湖院裏長轉食輪。何難洪都管內廣宣慈化。詎
意成績未奏。願海先傾。致使兄懷弟以啣悲。師念徒
而飲淚。雖則幻生幻滅。固無傷于既往。為主為伴。還
有望于將來。今者三點成伊。一真為界。匪共南陽矜
式。聊與遮那標模。草木生輝。雲巒炫彩則且置。只如
末後一句又如何分付。良久云。五老煙霞封背面。黔
崗端坐自安祥。

** 法澄尼請為師祖真空大德火

昨日交秋。今宵入滅。葉落歸根。不失時節。末山得力
句。驗在目前。玅總真三昧。看取腦後。金剛燄裏悉圓
通。生死涅槃俱不受。

** 為恒慈禪德火

接物以慈。是汝本願。歷盡勤勞。至今不倦。趙州公案
相期後日圓成。葛藤椿子不謂今朝倒斷。西方此去
路非遙。烈火光中須好看。

** 直生啟禪人火

樸實無過者漢。尋常自有功幹。手把斷索一條。往來
綠楊堤畔。任是溈山牛。戴嵩牛。驀鼻穿來。管甚韓幹
馬。支遁馬。從頭生按。都盧調治既馴和。更有一頭性
最悍。長年累月費抽牽。夜來一拽鼻繩斷。夕陽影裏
去無蹤。撇下皮囊待火鍛。

** 祖器禪人入塔

者箇無縫塔子。分付來多少時也。若是知有者。便爾
全身奉重。自然森羅稽首。群象趨朝。又何待南陽父
子花擘而開。然後去無影樹下同船。未免太虛空裏
翻成途轍。天寧今日更不周由者也。與汝箇瞥脫轉
身。驀喝一喝云。向者裏入。

** 道廣禪人火

薙染多年業未弘。無端撒手鬧藍中。長林淚灑雲天
雨。孤鶴哀連海岱風。歸去也。太匆匆。歸根得旨信何
通。踏翻勝熱門前路。劫外遙看舞六龍。

** 徐氏夫婦二道人入塔

全機在握。舒卷同時。其舒也金烏玉兔交輝。其卷也
威鳳祥麟匿彩。直得龐公笤篱獲無漏智。龐婆梳子
證堅密身。今者齊赴覺場。且轉功就位一句作麼生
道。良久云。煙霞生背面。星月繞簷楹。

** 了空禪人入塔

乃指窣堵云。秪者箇乾坤未闢。早巳現成。但當局者
不解。就路而歸。致使伶俜累劫。天寧今日不惜隻手。
與汝八字打開。苟能不涉程途。直登寶所。任是權分
諸道。自然尊顯一人。那待黃閣簾垂。紫羅帳合。方稱
不落今時。即今時至理彰。轉身一句如何分付。驀喝
一喝云。看腳下。

** 一雨禪人入塔

寶印當風。豁開錦縫。密室相承。伏惟珍重。

** 從吾老宿入塔

者箇阿師。一生平奉重尸羅。猶如髻寶。謂是波離所
使。其奈不知者道。戒光落處。正擬開粥過歲。與汝商
量。詎意轉身神速。直得碧眼黃頭。罔追蹤影。今者狹
路相逢。落在者箇場裏。且道如何安置。良久云。收拾
凍雲封石戶。不教屐齒破苔痕。

** 淨持上座火

淨持諸佛戒。不與世同流。自入匡山裏。松間枕石頭。
相期永為山長。不謂遽爾仙遊。以火炬打圓相云。頂
後圓光如薦得。去來生死等雲浮。

** 久默上座請為師祖珂雪老宿下火

七十餘年律身以正。末後真歸示寂滅定。田地穩密
公不攀。熊耳之條游戲神通。我卻行勝熱之令。說甚
四大無我。五蘊無性。都盧一火焚之。直教毫末無剩。
試看煙滅灰飛。畢竟珂雪老宿在何處安身立命。遂
以火炬打圓相云。直饒向這裏見得分明。據正眼觀
來。也是重添缽柄。

** 心如菴主火

本來面非男女相。現前形是五障身。但了妄原無自
性。何難即俗便成真。況乎長年積行。早歲脫塵。臨岐
撒手。大有精神。以火炬掣一下云。莫言此際神通別。
烈火叢中轉法輪。

** 聞思上座請為寶蓮闍黎封龕

恭惟寶公闍黎生平履行。惟德惟賢。其出塵也實僧
中之寶。其處俗也亦火裏之蓮。持巳與寒潭比潔。待
人共秋月爭妍。信手建箇梵剎。專為接待人天。今日
功成歸去也。雲龕端坐自忘年。遂封。

** 宗侍者起龕

妙莊嚴路。如掌而平。既無坑坎堆阜。那有荊棘叢生。
草鞋緊峭底直登寶所。楖栗肩橫底肯戀化城。宗侍
者。仔細聽。珍重直透玄關去。莫向他山浪問津。

** 佛瑞寮元火

這阿師。受性既純。秉質亦朴。接待水雲。大有方略。只
因四大失調。所以疫痢頓作。不解一屙便了。秪管的
的卓卓。直待一息不存。方始捐此皮殼。不須他處覓
真歸。烈火叢中甚寥廓。

** 聞臨禪人火

生死非有。涅槃非無。爾今撒手。不涉二途。即今歸根
得旨。試看雪點紅爐。便攛下火炬。

** 靈徹禪人火

汝昔腰包行腳。不識趙州略彴。而今歸到䢴江。方纔
得箇下落。且道落在何處。遂以火炬擲下云。試看末
後這一著。

入塔

踢翻生死岸頭去。倒跨楊岐三腳驢。踏遍諸方無著
處。到頭石室是安居。

** 密行上座火

生前立行以密。死後存心亦密。透過生死關頭。全不
用一毫氣力。此是老禪一生修行。所以羅睺羅稱此
為第一。驀攛下火炬云。爍火光中入得身。霎時一雨
清涼出。

** 救生寺祥生上座入塔

住福隆而福不隆。去救生而生不救。一朝四山相逼。
直得通身漏逗。而今葉落歸根。免得許多生受。遂喝
一喝云。這裏拶得身入。生死門頭自然無咎。(福隆祖和尚剃
度)。

** 岳菴禪人請為師萬緣買辦火

十字街頭行貨。識者能有幾箇。汝充買辦三年。絕勝
尋常典庫。而今擺脫萬緣。直達無生一路。乃豎火炬
云。贈君一把無情火。珍重眉毛須照顧。

入塔

樹凋葉落正秋天。體露金風甚可憐。要識轉功就位
句。赤條條地絕中邊。

** 休微老禪火

這阿師。八十年空門混跡則具體而微。要得圓同如
來毫相。須是翻轉面皮。即今面皮翻轉也。作麼生得
圓同毫相去。遂擲下火炬云。皮膚脫落存真實。不筭
如霜骨一堆。

** 智善禪人火

不生不滅體。乍雨乍晴天。相將送入紅爐裏。定移短
壽作長年。且畢竟以何為證。驀下火炬云。火裏蟭螟
吞大千。

** 圓照尼上座火

真心衛護叢林久。此日偏多去後思。生死海原無著
處。涅槃山定有登時。無明斷去憑圓照。覺性澄來在
了疑。要得光前并耀後。丙丁為汝作先馳。

** 真山禪人火

樹凋葉落。體露金風。生死既幻。涅槃亦空。要識還源
無別旨。全身打入燄爐中。

** 明通侍者火

一年病得骨如柴。忙裏抽身大不該。今日打翻筋斗
去。再來依樣有黃梅。且道如何是火後事。遂擲下火
炬云。秪有黃金骨一堆。

** 可仁偉珍二禪人為師本闍黎請入塔

模範叢林巳四霜。而今失卻戒珠光。縱然直入黃金
國。終是人間小歇場。寶所近。謾慞惶。誰道區區道路
長。踏得故園田地穩。好花何處不馨香。

** 以聞禪人火

汝號以聞。聞箇甚麼。若謂返聞聞自性。性是甚麼破
草鞋。更云性成無上道。道是甚麼閒家具。如是則二
途不立。中道何依。皮膚脫落盡。惟有一真實。其或未
然。遂擲下火炬云。且向烈燄光中薦取。

** 泰興如生師為徒碧雲請入塔

嶺梅初放早春天。囑汝歸途好著鞭。既到涅槃山裏
住。定迴短壽作長年。

** 興化爾聞上座請為師一隱老宿火

者位尊慈。淨修榜樣。一隱昭陽。萬緣俱放。時節到來。
不妨火葬。勝熱門中。十方通暢。燄後真金。全無色相。
濁惡世中留不住。超然直踞蓮臺上。

** 廣慧園頭火

辛苦司園巳十年。钁頭翻轉舊時田。而今果滿功圓
也。試看靈苗火裏鮮。

** 行真隱岳二禪德請為法幢道淇二上座入塔

無縫塔子。徹底玲瓏。湘南潭北。大有家風。黃金國不
離當處。琉璃殿休問別峰。八字打開齊入得。始知萬
類悉和同。

** 佛選上座請為剃度國清山牧和尚入塔

恭惟山翁法叔和尚緇林名宿。法苑耆年。容止淵秀。
誠堪標榜人天。骨格權奇。儘可規模佛祖。眾首䢴江。
尚存芳躅。堂開台嶺。現有風規。道望方著於遐邇。閒
情早厭乎煩囂。拂袖歸來。便爾趨寂。今則雲龕久閣。
卯塔未營。肩鍬覓靈骨。雖無漸源。卜地得安貞。幸有
妙總。大樹分枝。千花共艷則且置。且返本還源一句
畢竟作麼生道。拈拄杖卓一下云。一錐高卓青山裏。
萬古人傳法脈長。

** 修方禪人入塔

死生如幻。去來如幻。達者知機。道業自辦。撒手臨岐
雖自由。全身入土尤騰煥。今朝送爾入浮屠。永與雲
山作主伴。

** 問源侍者火

一聲小玉夢初回。自昔曾經授記來。今日踢翻生死
窟。玄關金鎖應時開。歸去也。莫疑猜。試看南詢小善
財。勝熱門中拶得入。光前絕後實奇哉。

** 文先副司火

這漢一生孟浪。慣自當仁不讓。雖然歷遍百城。那識
眉橫眼上。今朝撒手臨岐。頓了諸法無相。驀以火炬
掣一下云。聊借此君助一籌。樂邦直達無遮障。

** 諦瑞玉衡二大德請為恒持禪人火

叢林幹辦。貴在得人。聞汝小子作事任真。方冀為人
出手。不期遽爾抽身。壽既云短。道亦稱貧。不如打箇
筋斗。補拙庶幾將勤。

** 福山蓮脈上座請為師弟雲開禪人入塔

江上涅槃。山中入塔。若不與麼。終無合煞。有合煞。湘
潭捏聚渾無縫。歸去來兮苔蘚滑。

** 六和禪德請為道存願修二禪士及錢道人入
塔

以拄杖指靈骨云。一箇曾直山中歲。一箇曾典山中
浴。二人同事復同心。一齊回向普同宿。更有一箇在
家流。形雖混俗心超俗。鬧市紅塵不肯居。一心來住
黃金國。證得分明共一真。不愧如來好眷屬。

** 嘉定道明禪師請為先慈智庵尼入塔

以拄杖指窣堵波云。此淨法界。一切無礙。今汝安居。
得大自在。殷勤得子。導引歸真。不負佛云。孝名為戒。

** 還度上座請為眾道人入塔

談真則逆俗。順俗則違真。要得兩不相負。為君大啟
慈門。且真俗不二一句作麼生道。乃卓拄杖一下云。
潭北湘南渾不顧。無影樹下是安身。

** 四弘禪人請為師秉白上座入塔

綠樹陰濃。青苔日厚。好箇轉身時節。切忌途中逗遛。
不逗遛。急須走。歸到家山即便休。涅槃之樂真稀有。

** 素修禪人請為卉木莊主入塔

本有家鄉正好住。問君何事去都中。可憐一命無存
也。到底還來入普同。本分事。在巳躬。葉落歸根信始
通。識得此中真寂滅。石門何藉白雲封。

** 麗中自筏二禪德送師曹源野鳳和尚入耆宿
塔

曹源一滴。流入三峰。既到祖翁田地。何妨密邇普同。
生死不與清眾隔。從來佛祖有家風。

** 燦宇王居士率男昇甫請為亡室起棺

佛寶皈誠巳有年。惟憑一念攝諸緣。蓮花胎育法身
淨。祗樹香培道行堅。立地證真忘久近。還家得路絕
留連。剎那若欲歸安養。努力前途快著鞭。

** 陶實甫居士為亡男請起棺

曠劫無明最禍根。致令性地日長昏。籲天自昔嗟無
路。叩佛于今幸有門。多生業障。累世冤魂。慈光靜攝
一何存。轉身直入無生國。且待知恩再報恩。

** 自覺禪人請為師越舟上座火

昨日來汝甚矍鑠。今日去我大驚愕。人命危在呼吸
間。始信佛言良不錯。羅㬋羅兒苦相請。乞我把火焚
皮殼。星已明。日巳落。看取神光腦後灼。

** 普同塔眾亡靈鍛骨

大冶紅爐。烹佛鍛祖。任是鐵額銅頭。也知迴避無處。
既無處銷融。頓入不思議。各依諸法空而住。

** 重聖大德請為母重然比丘尼火

六十三年苦行心堅。一朝撒手冷落秋天。送君咫尺
歸安養。烈火光中綻白蓮。

** 御輝侍者火

哀哉光侍者。入室經二秋。南陽苦呼喚。只是不回頭。
負汝負吾渾莫論。勝熱門裏且優遊。

** 緒嶷昆仲請為師智光上座封龕

昔年秉戒共同師。別後天涯各異馳。方慶廣陵重聚
首。那堪今日又分離。恭惟智光戒兄老禪師生緣雙
井。託跡文峰。為人一味謙恭。處巳多方整密。豈期寶
坊甫畢。法馭俄歸。風號草木以啣悲。雲黯海天而帶
憤。天寧昔稱聯裓。今處鄰封。聞訃以奔。小展知交之
誼。撫龕而痛。大興風水之哀。今則一龕纔入。兩扇猶
開。且作麼生得團圞無縫去。良久云。聊備玄沙張白
紙。重封密護自安祥。

** 拈花諸大德請送本師天鏡和尚於月來集入
塔

雲去山河靜。月來天地輝。莫言樓閣閉。彈指得真歸。
恭惟天鏡徹公和尚燈分大樹。法紹拈花。慈雲悲雨
以濟人。玉潔冰清而治已。變瓦礫成釋梵之宮。生存
至德。幻珠璣為法苑之寶。死有餘光。今者化緣既畢。
樂國方登。且道如何是向去底事。良久云。坐倚蜀崗
存遠脈。行看䢴水匯長流。

** 徹明上座入塔

春風藹藹。春日熙熙。打開窣堵。送汝安居。卓拄杖一
下云。但向此中能撒手。管保無欲亦無依。

** 子哲禪德為父母靈骨請入塔

大道不分男女相。一法界中無兩樣。而今且喜得和
同。立地證真成最上。有子能將道事親。殷勤請我開
寶藏。乃卓拄杖云。八字打開解脫門。一朝直入超無
量。(子禪以父母二靈骨共貯一袋故云)。

** 天育禪人請為師正倫上座火

行年七十復有一。一命何緣頓了畢。若云障業久難
銷。驀擲下火炬云。試看而今應手爇。

** 重純重瑞二禪人請為師道勤尼上座火

人向龍華會裏來。汝從龍華會裏去。雖然撩起貴便
行。可惜不會末後句。末後句。為君舉。火燄今朝轉法
輪。幾人到此得公據。

** 不昧大德火

寶戒未登。涅槃先證。撒手便行。急如律令。此去南方
遇丙丁。不須更問安身立命。

** 頂生禪人請為涵輝惠遠二上座靈骨入塔

葉落歸根。來時無口。盧老風規。汝曾會否。一齊送向
窣堵波。再來須打箇筋斗。

** 定元上座請為了空禪人火

四大本空。五蘊非我。一法既無。何用真火。乃擲下火
炬云。人義道中。無可不可。

** 不夜禪人請為師祖密岫上座火

昔年巳登戒品。今冬復入經堂。三會龍華取證。六時
梵貝敷揚。方期勝事成就。豈意病入膏肓。以火炬掣
一下云。宿障新殃俱掃盡。不勞乞火去南方。

** 學及上座請為徒遜庵書記火

廬嶽人來秋暮天。兄亡弟哭甚堪憐(九月念七庵聞廬山祖西堂訃。
痛哭不巳)。而今弟去何人哭。午夜寒燈只老禪(庵受業師住天寧)。
惟我法侄書記禪師。氣類寒雲。形同槁木。印心于萬
杉寺裏。脫鞴于大樹堂中。峻機無敵。當仁不讓。于師
處眾存誠持節。堪標于世。大祖父之門。專期異日。發
爨桐之淚。頓見今朝。嗚呼。公于生死為游戲。何有罣
礙。但我念法社孤冷。寧無慘傷。今則鳥獸未鳴。雲天
先泣(是日大雨雪)。且全身入火一句又作麼生道。遂擲下
火炬云。鍛後精金無色相。須知別有好風光。

** 受庵維那請為師靜修老宿火

蕭蕭老衲。密密靜修。涅槃未證。生死先遊。踢倒玄關
撒手去。聖不管兮凡不收。且道如何是他脫體無依
一句。擲下火炬云。紅爐燄裏看優遊。

** 古壇比丘尼封龕

以拄杖指靈龕云。此處沒障。難多吉祥。汝住此。得安
祥。說甚古壇月冷。雲樹孤芳。但自回頭看本地。天然
一片好風光。即今末後一句。為禪極力提綱。從來不
用無鬚鎖。只是玄沙紙半張。

** 劉子卿護法率令嗣瞻麓請為先妣宋太夫人
起棺

芳樹鳥啼春夢醒。蓮臺人接雨花忙。乘時好自歸安
養。休認娑婆為樂邦。急進步。莫徬徨。香花一路列成
行。頭頭盡是金仙境。吉蔭兒孫萬䙫昌。

** 調甫居士生前有願。欲葬三寶地。今於本寺東
園覓得片地。當下葬時。其嗣惟龍請為掩土

這一片地。乃是過去諸佛之所住處。其基堅固。金剛
所成。黃金以為殿宇。白玉用作階砌。非證惟心。淨土
者不能有此最吉祥報。況乎䢴溝左繞。梅嶺右盤。永
為安貞應地者哉。調甫居士今得其正脈。從此蔭兒
孫則兒孫蕃盛。植福德則福德昌隆。蓋生前有願。沒
後不忘。乃爾茲者承諸寶眷請法之誠。不妨更資一
偈。憶昔古靈山。金仙曾有記。調甫大居士。超然登佛
地。

** 慧照寺行震行靈二法嗣為師大鑑和尚請封
龕

六年駐錫淮南寺。剪棘披荊道力宏。最惜功程尚未
半。那堪願海忽先傾。恭惟慧照堂頭和尚江門嫡子。
弁嶺親孫。應運住名藍。不憚捍勞忍苦。存心荷祖道。
寧辭旰食宵衣。變瓦礫為釋梵之宮。機緣湊矣。芟荊
蓁作象龍之窟。報齡促焉。正期慧照長懸。豈意神光
忽歛。䢴水人天咸添慘戚。蜀崗風月頓減清輝。雖然
善知識以生死為遊戲之場。故長沙岑大蟲云。不識
金剛體。卻喚作緣生。十方真寂滅。誰在復誰行。諸人
若委悉。則慧照一靈長在。如其不爾。良久云。殷勤且
為扃雲戶。留契湘潭無縫機。






雨山和尚語錄卷第二十(終)

* 揚州天寧雨山思和尚塔銘(并序)

震旦初祖圓覺大師曰。達大道兮過量。通佛心
兮出度。不與凡聖同躔。超然名之曰祖。故凡紹
斯位者類多乘願命世。亞聖大人。故能俛仰以
超諸有。談笑而起真宗。住法王家。持法王令。廣
大以存心。勤苦以立教。接從上之脈。傳無盡之
燈。道契
宸衷。名滿天下。近世若我雨山和尚思公者。固無忝
於超然過量之稱矣。公名上思。字雪悟。晚號雨
山。族出泰州於氏。其先本吳人。明初遷於海陵。
遂為泰州著姓。公生而凝重。不類常童。稍長益
自異。雅慕空宗。志存向上。乃走郡之天寧。以圖
出世。時方丈恒和尚繼靈隱老人法化。大唱臨
濟之道於淮南。衲子趨承無間。遐邇大江以北。
使三峰一燈炳耀不絕者。實自茲始。公以初機
跌蕩爐鞴。疑情猛烈。寢食幾廢。恒每示以本色
鉗鎚。恍然有得。時萬杉璞和尚居西堂。重與勘
辨。極稱賞之。公時猶布巾芒屩。若盧行者之在
黃梅。眾無知者。嗣後始就淨業菴。禮新開上人
薙染。從恒和尚而納具焉。未幾腰包南邁。謁具
老人於靈隱。俾居近侍親炙。休光敏勵。操持溫
研不替。老人一日顧謂曰。子之因緣合在天寧。
亟行無滯。為我子。為我孫。均不失為老僧印下
物也。公即日禮辭北返。恒遙見。喜曰。吾待子久。
不意遲至今日。複子纔放。即命領職。公愈謙抑。
痛自鍼砭。去優居匱。舍佚就疲。食不充腴。衣常
垢敝。荷眾忘形。混諸勞侶。其詣穩實。其學精深。
間常語其同事曰。實際理地。著箇元字。早是涴
汝胸臆。佛事門頭纔捨一法。不名滿足菩提。我
非作業求佛。直欲自充其不欺之力耳。聞者無
不歎服。由是恒和尚益加器重而心有所屬矣。
比承記莂。遠即匡廬。危坐孤峰。嗒焉喪我。下顧
塵寰。蠻爭觸鬥。恍煙雲之聚散。曾無累於虛明。
如是者十年。名藍爭欲致之。翹企而莫可得。歲
丙午。聞恒和尚示寂。奔赴天寧。暫留謝墅。旋應
延令慶雲之請。至則機用超然。說法充貴。諸方
咸知宗門有人。而公忽厭塵囂。思歸舊隱。由彭
蠡復匡廬。雪被冰床。刀耕火種。仰追古德住山
家風。不肯呈身自鬻。學者非忘名位甘枯寂者
不至也。既遷東鼓之法輪。舒城之白雲。皆不事
緣。飾以道自娛。惟用本分接人。有識者甚稱其
得宗師體裁。康熙壬戍。維揚檀越諸山耆舊僉
議天寧一席非公不能振起。乃削牘命使遠致
懇誠。公念祖席不可久虛。輿情亦難終負。遂幡
然而起。舒城善信擁道遮留。公以軟言慰諭。人
得歡心。無不望塵下拜。刻頃致米千斛。即此可
想見其平居善誘。慈惠及人之深矣。天寧恒和
尚唱滅。繼席者擇乳未精。典型幾覆。公一至而
翕然稱善。風動江淮。摧闢振興。不資餘力。山門
內外。百廢具舉。見者恍疑彌勒從天而降。若移
兜率於人間也。甲子十月。
聖駕南巡至揚州。羽衛陳設。首幸天寧。公率萬指出
迎。威儀整肅。閒假如常時。奏對詳明。
皇情大悅。乃御書蕭閒二字以賜。臨行又命侍衛齎
金飯僧。公乃肇啟龍華。仰酬
帝德。撾鼓陞座。具表謝　恩。　上復降旨賜額。仍用
天寧名字。人咸以為希有遭逢。近世罕匹。公道
力堅。凝不撓于物。雖造次危疑之際。泰宇自定。
紛然酬應中揮筆作書。事理條達。綽有餘裕。雅
度汪洋。眾莫得而涯量也。昭陽檀護念公度世
利生之心肫肫如不容已。又復愍其勤苦。乃私
相謂曰。吾鄉菰蒲煙水。鷗鷺可盟。有菴極樂者。
足可為公逸老地。吾輩亦得藉以稱青松社主。
不可俾濂溪。佛印獨專美于當年。因力致之。公
亦欣然而往。席未暇煖。而海虞三峰之命旋至。
公復念漢祖舊庭。眾方歸我。雖欲自愛如慧命。
何同香象之截流。徑趨彼岸。若神龍之降澤。豈
揀枯枝。沛法雨之滂沱。起祖華之憔瘁。雖病者
自敗其根莖。然弱者已超於兔馬。繼往開來。厥
志甚偉。而維揚都人士重復致書。再申勸請。謂
道因人重根本。詎可輕移。地以江分彼此。安能
兼顧。即欲大功不宰。退已讓人。更期古路重揚。
光前裕後。公韙其說。聿來蕪城。揚當南北要衝。
舟車畢至。日未盥漱。戶履已盈。公素以荷法為
巳任。始終不少懈息。有以假雞自雄。惑世亂真
者。據關勘覈。殺活全提。要必死盡偷心而後放
行。卒以勞瘁致疾。醫不能治。遂屏息諸緣。揮斥
藥餌。惟囑左右黽勉進修。以護惜常住為念。餘
皆置而不問。一日忽問侍者。今日是幾。侍者祗
對甫畢。乃遽起沐浴。泊然而化。實康熙戊辰仲
春二月二十五日也。壽五十有九。臘三十九夏。
嗣法門人廣元等前後十二人。手度弟子若干
人。受具戒者若干人。至若虛往實歸。仰沾法利
者不可以數計。示寂之明年。塔全身於寺之西
北隅。生平著述有九會錄行世。元繼席住山。能
體先志。具狀來乞塔上之銘。余請授之顯者。元
以余知公最深。辭不獲命。乃次其行略。序而銘
之。銘曰。

「　赫赫三峰
　法弘濟上
　日月昏衢
　雷霆幽壤
　篤生二靈
　內安外攘
　出其門者
　咸稱法將
　玉紹洪基
　實維恒師
　公稱令子
　左右成褫
　峻機雄辨
　度越今時
　譬彼騏驥
　絕塵而馳
　衣法南行
　廬峰遯跡
　有類盧能
　追奔莫及
　蛇虎為鄰
　猿鳥共息
　遐哉古風
　萬仞壁立
　江南淮北
　時至理彰
　要津坐斷
　驗徹諸方
　妖狐屏絕
　宵魅潛藏
　得大自在
　巍巍法王
　道契宸衷
　燈傳熙世
　御墨飛揚
　天心眷注
　漳璉榮褒
　藤嵩偉樹
　異數偶同
　人莫能喻
　化緣巳畢
　唱滅雙林
　藏身無縫
　誰是知音
　山輝玉韞
　川媚珠沉
　一錐獨拔
　離去來今」


　臨濟三十三世嗣祖沙門前住靈巖華山曉青撰
　　　　　嗣法門人師昂元　耳圓音　懶餘勤
　　　　　　　　　智勝慧　根潔蓮　月嶠璉
　　　　　　　　　弘泰證　受菴明　豁菴徹
　　　　　　　　　珊輝秀　旦文震　勇徹
賜進士出身吏科掌印中正五品加四級侍
　經筵前福建道監察御史戶部山東清吏司郎中
　　郡人李宗孔篆額