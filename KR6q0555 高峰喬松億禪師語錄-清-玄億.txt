#+TITLE: 高峰喬松億禪師語錄-清-玄億
#+DATE: 2018-05-12 10:25:23
#+SOURCE: github.com/kanripo/KR6q0555 master c8d0cf04                

* 高峰喬松和尚語錄序

孟子曰聖人百世之師也大慧之道豈置百世之師
哉後之星宿劫有聖者賢者出其匕以大慧毗婆
尸佛況賢劫之尊尚者乎大慧既具如是道矣則為
大慧之裔而紹其門庭者亦將具如是道矣聚雲中
興其道者也慶忠又能擴充其道者也嗣慶忠者眉
山三山童真諸老約十餘人而高峰喬和尚亦其一
焉自是以往愈昌愈熾愈眾愈違其道寧可量歟尚
生而岐嶷長而聰哲得頭於一貫冊內徹尾於掛牌
室中十載辛苦一朝記莂既而開爐白巖唱教永興
三坐道場語錄二卷皆膾炙叢林服膺緇素未幾放
舟東下駐鍚漢陰而法幢夕殞金鐸晨裂旋告寂於
臥雲焉易簧之日惟諄諄以未得李子序錄為恨且
囑童和尚為之代索嗟乎李子豈真能知尚者哉抑
聞之道之所不異雖在所而咸契上而劫空下而界
盡遠而河山近而目睫莫不心心相印眼眼相證道
在斯言在言在斯心在不必分覿面與未覿面也尚
之心寓於錄而李子即因錄以見尚之心如是則即
未及接謦咳聆話言然巳與尚膠漆投而水乳合矣
況乎晴川大別面目現在則知尚者宜莫如李子序
尚者又寧有外於李子哉李子其與尚相遇於歷歷
萋萋芳草洲樹之間乎使由是而廣其錄於海內焉
吾知見心者皆如李子見師之心如大慧之心者亦
皆如李子則尚之道亦將為百世師矣李子敢不歡
喜合掌而為之序。

康熙九年仲夏吉州學人屏山李道濟龍孫和南述





* 目次

  
  * 序
  * 上堂
  * 小參
  * 示眾
  * 機緣
  * 真讚
  * 偈語
  * 頌古
  * 行由
  * 宗統



















高峰喬松億禪師語錄卷一
書記燈洪錄

* 上堂

住重慶府忠州柏巖禪院語

順治乙未臘八日忠州紳士四眾等請結制啟藏說
戒於柏巖禪寺師至座前拈請疏曰三藏十二部一
切脩多羅撿不出百千法門無量妙義未曾有總被
眾檀越逗漏了也直須著眼陞座拈香祝
聖畢次拈曰這瓣香出有入無時顯時隱不敢輕輕
動著今日拈來供養見住夔州府梁山縣慶忠堂上
傳臨濟正宗二十六代上鐵下壁大和尚以酬法乳
歛衣據坐維那白槌師曰第一義休錯會聽吾念個
波羅蜜烏雞聲亂啼老鼠鬧啾唧悉達睹明星拄杖
驀頭劈打佛罵祖過時光按豆遮睛且度曰截斷諸
方五味禪掀翻窠窟一不立一一啟我演毘尼盞子
落地楪子七下座。

上堂卓拄杖曰德山來也喝一喝曰臨濟到此召大
眾曰有具眼底麼出來道看僧問靈峰付囑付個什
麼師曰向上些問來曰如何是舉揚底一句師便打
曰新登曲彔大施鉗錘是為人耶師曰汝猶嫌少在
僧禮拜師復卓一卓喝一喝。

眾請開示陞座師噓一聲良久曰參方衲子大須子
細山僧自依我慶忠老人十數年來今日方始瞥地
汝等諸人還識麼僧問如何是了了常知師曰燕語
鶯啼。

上堂僧問金牛飯僧為甚大光作舞師曰翠岫嶒崚
如佛立進曰皇天無二道聖賢無兩心為甚溈山飯
鴉南泉斬貓師曰白雲繚繞似龍飛僧佇立師乃曰
石火莫及電光罔追截流之機徒勞佇思向未屙以
前薦得猶較些子必待絲來線去濟個什麼邊事喝
一喝。

上堂僧問如何是佛師曰泥塑木雕如何是法師曰
白紙黑字如何是僧師曰方袍圓頂曰三問巳蒙指
示向上宗乘若何師便打又僧出師擲下拄杖曰汝
等直須別行一路。

毋難上堂㘞地一聲來即當三十六逢人唱哩囉未
是報恩處大眾還識報恩麼泥牛連夜吼鐵馬舞三
台。

上堂以拄杖橫肩曰會麼具眼者出來山僧有個驗
處一僧出師便打僧禮拜師卓一卓曰山花似錦間
水如藍乾坤浩蕩日月高懸分賓主沒正偏謝三郎
在釣魚船擲拄杖下座。

上堂連喝四喝曰喚作金剛寶劍得麼喚作踞地獅
子得麼喚作探竿影草得麼喚作一喝不作一喝用
得麼咄臨濟老漢口門太窄若到山僧門下好與一
頓一僧出師曰今日不與交鋒。

元旦上堂海闊山高高又深衲僧野外祝昇平
皇風鼓動乾元律白雪陽春遍界吟喝一喝。

上堂僧問如何是高高山頂立師曰直下看如何是
深深海底行師曰高著眼僧背卻法堂作揖師曰弄
怪作麼曰易分雪裏粉難辨墨中煤師驀頭一棒乃
曰頂門著楔腳板栽釘高低拔出伶俐衲僧恁麼恁
麼也是將錯就錯其或未然且莫造次。

解制上堂世尊掩室於摩竭淨名杜口於毘耶似未
覺寬行大步爭似山僧今日解開布袋縱教臨濟德
山向汝等腳跟底下乞命未為分外何故聻卓一卓。

* 住夔州府梁山縣高峰禪院語

順治辛丑十月朔一日期主王含輝居士請上堂師
拈疏曰這居士既巳捨宅為寺又請護眾開爐道是
甚麼　行維那宣疏畢師陞座拈香祝
聖罷次拈曰這瓣香熱似寒冰冷如烈焰熾破諸佛
面門透開祖師鼻孔爇向罏中供養浯江寶聖堂上
慶忠老和尚用酬法乳歛衣據坐維那白槌師卓拄
杖云南山雲北山雨金牛飯廬陵米時時鐵樹開花
處處玉梅結李鼠溺窗櫺上頭滴個葫蘆圈子會不
會委不委客杯弓影竟非蛇塚邊髑髏元是水首座
出師擲拄杖下座。

因雪上堂僧問未開口時如何師曰開口了也曰末
後聻師曰方丈來為汝道復曰玉片彌空落銀沙匝
地飛江山同一色色外有誰知不見仰山指雪師子
云還有過得此色者麼雲門云當時便與推倒雪竇
云只解推倒不解扶起師召大眾曰推倒扶起蜀山
淮水兩刃交鋒晴空清霽喝一喝。

冬至上堂卓拄杖云今辰長至日也群陰剝盡一陽
來復衲僧到此心眼俱開豎拄杖云幸有這個未曾
抽枝只是不得將他動著不動著事作麼生靠拄杖
下座。

祈雨上堂高峰結制日輪紅不降滂沱鼓黑鳳擊禪
床云一棒劈開虛空髓普天匝地盡流通。

師延期上堂僧問風行草偃水到渠成為甚世尊宋
離兜率巳降王宮師云新鮮底道句來曰這句也石
陳師便打乃曰今日仲冬初六年光不覺虛度分明
毋難臨期諸人濟濟慶祝且道慶祝個甚麼喝一喝。

上堂問如何是佛向上人師曰燈籠騎佛殿如何是
法身師曰廚庫舞三門問有佛處不得住因甚無佛
處急走過師曰闍黎從甚處去來曰這裏師曰錯過
了也乃曰拄杖口闊沒甚喫法一口吞盡八萬四千
諸佛恒河沙數眾生管甚向上法身住與不住何以
故直為拂子無端與修羅鬥額幸有無柄鐵鎚擊碎
空王釘橛嚘。

上堂東山有西山有澗北梅澗南柳一隊鴛鴦逐水
流兩輪日月穿梭走末後句有無有疑殺天下老禪
和笑破街前布袋口。

上堂今日季冬十五高峰院內打鼓說甚祖意西來
但見梅開笑雨且道笑個甚麼殷勤為解丁香結放
出枝頭自在春。

元旦上堂豎拄杖云拄杖子說法去也說甚麼法壬
寅元旦大好慶贊作麼慶贊兩個五百原來一貫擲
拄杖下座。

上堂舉世尊纔生下一手指天一手指地周行七步
目顧四方云天上天下唯吾獨尊雲門偃云我當時
若見一棒打殺與狗子吃貴圖天下太平瑯琊覺云
雲門可謂將此深心奉塵剎是則名為報佛恩今日
高峰未免判斷一上世尊只知背脊朝天不覺腦門
著地雲門膽大心粗總緣理直氣壯瑯琊為人雪屈
不合錯下名言各與二十拄杖穿卻鼻孔拽向十字
街前一坑埋窖免得殃及後人還見高峰用處麼千
峰勢到嶽邊止萬派聲歸海上消。

解制上堂三月安期九旬定制長連床上哥哥弟弟
制滿期圓東去西去南去北去近去遠去三千里外
遇著個人向道高峰今日解制擲拄杖下座。

退院上堂自住高峰幾度秋剜心剖腹為誰讎今朝
把釣江湖去不風流處也風流。

* 住湖廣鄂州大別山臥雲禪院語

康熙戊申八月望日四眾等請陞座師曰山僧自住
臥雲一向口掛壁上不曾將一言半句點染諸方無
端被汝等拽出將謂有佛法與人耶良久豎拄杖曰
著著著卓一下曰咦咦咦大眾會麼古人道你有拄
杖子我與你拄杖子既有拄杖子又與作甚麼又道
你無拄杖子我與你奪了拄杖子既無拄杖子又奪
個甚麼若見得諦當道得分明一任同餐無米飯共
飲趙州茶其或未然莫作兒戲眾下語未愜師頌曰
與奪曾將正令行晴霞暗捲嶺頭雲一輪杲日當空
照消卻從前火裏冰。

請為桂雲吾居士對靈陞座曰諸行無常示生滅法
生滅滅巳寂滅為樂生滅去來如夢幻泡影所以道
夢中還作夢夢裏幻愈多驀豎拂子云雲吾居士向
拂子頭上來也乃說偈云活計生涯湖海遊披星戴
月幾經秋一朝興盡歸何處浪靜風停水自流還聞
麼日前居士病時山僧囑曰但把萬緣放下不須更
念去來居士瞻顧點首復豎拂子云若向拂子頭上
識取根源則知今日恁麼去畢竟恁麼來昔日恁麼
來畢竟恁麼去生滅去來猶同夢幻還會麼乃擲下
拂子。

眾為師五旬慶祝值雪請陞座師曰五旬無法說天
雨六花飛山河同一色全露法王機大眾見麼若見
眼中著楔若不見辜負今時試出來道看良久無出
眾者乃曰其蓉石唱無生曲黃鶴樓吟白雪詩下座。

戊申仲冬龔文學傳慶忠老人訃音兼捧舍利至師
陞座曰臥雲深處忽然聞訃不用哀號不用慟哭惟
存鐵石心腸顯揚吾師面目拈舍利召大眾云見麼
雙睛青白骨如金萬種光從這裏出咄。

為老人薦九陞座舉老人辭世偈云儘力難說出驢
年想不來信口道個偈非是強安排豐干子觀自在
歸去來吽吽只當打個瞌睡呵呵此是先師遺言不
肖億且為眾等露個消息儘力難說出著云說出了
也驢年想不來這句聻信口道個偈何必非是強安
排不必豐干了莫忘悲願力觀自在能救世間苦歸
去來遊戲三昧吽吽靈符一道只當打個瞌睡寐語
作麼呵呵一場笑具山僧恁麼告報畢竟如何理會
眾競出師下座。

佛成道李公祥居士請陞座僧問臥雲家風即不問
腳跟點地事如何師曰汝腳跟點地也未僧喝師便
打問人人頂門具眼個個肘後懸符因甚釋迦必待
睹星方悟師曰年年此日歲歲今朝進云一語喚回
鸚鵡夢九霄奪得鳳凰歸師卓拄杖進云恁麼則麈
尾風光揮宇宙杖頭春色滿晴巒師和聲便打乃曰
釋迦老子忒不唧溜未免遭人檢點良久曰且莫草
草匆匆喝一喝。

為慶忠老人盡九設供陞座九九含悲淚眼開愁雲
散盡震聲雷吾師此日歸何處大地山河正舉哀震
威一喝。

除夕茶話師曰衲僧行徑佛祖難窺茶來吃茶飯來
吃飯逢緣遇境顯露宗風止如今夕爆竹連天震臨
濟之喝鼓聲動地響禾山之音無束無拘鬧鬧浩浩
且三十日到來還有不錯過者麼眾下語有云何曾
動著有云眉毛眼上橫有云月落不離天有云鼻頭
兩孔氣有云撇下生柴不夾煙有云迎新棄舊影婆
娑有云不露一絲毫有云一輪明月照長空有云看
腳下如是長言短語爭奈傍觀者笑何故聻戊申除
夕今宵去巳酉新春明日來。

元旦陞座云祥風浩蕩乾坤永瑞氣氤氳宇宙長林
下野人無個事心香一瓣祝吾　皇。

眾作雪獅子成請讚師曰碎玉堆成通身銀色哮吼
一聲百獸腦裂喝一喝。

為慶忠老人百期陞座云吾師生平好撾塗毒鼓慣
用返魂香直令佛祖魂驚麼魔膽顫即今圓寂百期
不肖兒郎又作麼生施設良久卓拄杖三下連喝三
喝云且道為著何來。

為恒默寮元起龕以拄杖指龕云這一龕從來入得
出不得出得入不得欲識出入無礙底一句麼擊龕
三下云靈符到此百無禁忌。

舉火云恁麼來恁麼去恁麼恁何處迴避舉起火炬
云會麼有漏歸無漏一去即一來攛下火炬。

師訪曹公茶次公問老師是禪是玄師曰總不恁麼
曰是那一宗師舉盃云請茶公低首師曰是玄是禪
公良久云某看內典讀至優曇華三千年一開頗有
入處只是難見師曰此花時一現耳公曰可見麼師
作拈華勢公曰彼此若知則不是也師曰不知又爭
得公翌日至庵師與談論不輟公欣然稽首曰始知
老師不比尋常師呵呵大笑公慇懃謝教而去。

師以十問勘驗諸方一僧於末後一轉無語可荅師
云這僧死在臥雲語下眾中有代渠轉身吐氣底麼
堂中首領各下一語僧不肯仍入方丈求師代荅師
曰任從滄海變終不為君通。

僧問雪覆千山因甚孤峰不白師云道甚麼又僧問
雪獅子騎得騎不得師曰切忌辜負好。

眾慶觀音會請陞座云枝頭甘露水涓滴潤焦枯普
門新示現高掛月輪孤召大眾云見麼畫一圓相於
中著一點作女人拜下座。

示即佛道人即心即佛水洗水非心非佛泥洗泥心
佛俱忘不是物就中消息幾人知。

寄淨脩禪人曾向高峰一別歸把茆蓋頭佛不為翼
翎養就騰霄漢莫學烏鴉戀舊飛。

示法巳禪人自古晴川地高閣靄重樓到來無剩法
楚水向東流。

登黃鶴樓不見漢陽樹惟存鸚鵡洲鐵笛橫吹去音
留黃鶴樓。

示瑞國居士<img:>師作四相云金剛正眼頂門
亞奪命神符肘後懸但得脫身揮寶劍泥牛吼破杳
花天









無語。

師見僧來謂旁僧曰有個漢出頭僧曰失卻一隻眼
師曰是那一隻僧豎拳師便喝僧拂袖便行師曰切
莫詐明頭。

僧問如何是青州布衫師舉袖示之僧拈果子曰喚
作布衫得麼師曰錯認定盤星。

師見木佛乃曰者尊得力旁有居士曰他佛亦不為
師曰為個什麼士無語。

一居士問玉筋牙筋是同是別師曰放下著士放下
師曰是同是別士罔措。

問僧參甚話頭曰何必多師曰下語看僧豎指師曰
何必多。

師問僧路逢達道人不將語默對畢竟將什麼對僧
連下兩語不恰師曰也怪你不得。

僧問我欲參禪無有入路師召僧僧應諾師曰從者
。

輝崖問前後際斷處得一語省力多少師便打。

晉侯伯居士曰弟子苦於世網不得常常沾教師曰
忙裏求閒。

白善士問大千俱壞未審者個在什麼處師曰請茶
士復問師曰好與三十棒。

僧洒掃次見師即跪曰弟子獻心師曰把將來僧指
渣滓師曰者齷齪東西有甚用處。

師問眾曰三世諸佛在火燄上說法汝等諸人立地
聽且道說底是甚麼法。

師問僧如何是青州布衫重七斤曰東村王老家出
好細布師曰還我青州衫子來曰鎮州出大蘿蔔頭
師曰未在。

師見窗櫺上蝸牛異形脫去謂眾曰物尚如斯人胡
不爾一僧曰有變化時師曰汝變看曰某甲是纔出
家底師與揭郤袍帽僧罔措。

師問僧不用耳將甚麼聞僧畫○相師曰堪作何用。

僧問虎以肉為食因何不食其子師曰虎曰貓以肉
為食因甚又食其子師曰貓。

僧問如何是泥豬癩狗跛鱉盲龜師叱之曰恁麼則
露柱燈籠笑點頭師曰者裏容他不得。

荅巫山楊楚書問火本無我寄於諸緣若無緣時火
性藏於何處師曰虛空無曠地大海有餘湲。

問八面火然無門解脫禍到頭來更作麼生下落師
曰不因一事不長一智。

僧問如何是默然良久消息師曰鼠冀只兩粒穢卻
一鍋羹。

師問僧什麼處去來曰太平山師曰太平是何景象
僧無語師曰汝未到太平。

惺世尼致書問禪師對來人曰須一回親到始得一
日掩關來請參頭師示偈曰關鎖由來隔聖凡聖凡
路絕不須關但能不識主中主滿目青黃一任看世
有省呈二偈曠劫頻頻也不非纖毫無礙恰相宜芒
鞋巳破三冬雪呵呵正遇出關時陽春白雪與宮商
無舌童兒曲曲詳歌罷餘音收不盡西天東土解愁
腸。

知玄禪人受戒次師曰出家人須以巳事為重禪人
領參後見僧問古德羚羊挂角機緣問師師曰古人
言句須自巳參透我若為汝說破汝日後罵我去一
日歸三教菴過溪喫交自喜曰今日腳跟點地也舉
似師師曰不必不必玄禮拜曰和尚若為某甲說破
焉有今日。

僧問曹洞宗旨如何師曰早晚即向道法眼宗旨如
何師曰兩眼對兩眼溈仰宗旨如何師畫○相雲門
宗旨如何師曰高峰頂上臨濟宗旨如何師曰疑殺
天下人。

一僧入室作禮曰還卻和尚乾矢橛師曰喚甚麼作
乾矢橛僧作舞師打出師坐次僧復入禮拜師低首
僧便跪師直打出。

遺文講主自雙桂來人事了師曰春秋多少曰六十
六師曰與破山相見有何機緣曰二十年前曾問截
斷葛藤時如何山曰趙州道底曰是何意旨曰看取
下頭註腳師曰會麼主曰而今猶未會在師舉杯曰
會麼主低首師呵呵大笑。

蘊含馮文學十年前曾請竹篦子話頭參一日師問
十年前參的聻曰忘卻了也師曰還我話頭來。

僧問如何是念佛主人公師曰驢檢溼處尿曰畢竟
是誰師曰地平好喫交。

師一日永興洞乘涼僧問此什麼境界師曰不可認
作水晶宮曰喚作什麼師曰石山顛釣巧流水梵音
奇。

僧問如何是佛師招手僧近前作禮師打曰今日不
得空。

安碾次一僧曰好個意思師曰是甚麼曰望和尚指
點師作惟碾勢。

平沙居士訪師前殿茶次士曰此殿可作法堂一僧
曰要安接引如來士曰和尚即今便是師曰切莫著
相士曰非和尚誰敢安座師曰也要大家出隻手士
拱手曰領教師便休。

師問水月禪人什麼處來曰巫夔師曰到此何為曰
親覲和尚師曰曾見誰來曰徹融無住諸師師曰有
何言句曰教參話頭師曰如何是話頭曰今日親見
和尚師曰更道一句曰現在當然師曰機不離位墮
在毒海禪人罔措。

師辭慶忠老人行次實善居士問和尚向甚麼處去
師曰岸南永興曰那邊事作麼生師劈面一掌士亦
作掌勢師曰我打你也打士拱手師便行。

僧指衲衣問曰先有衲衣先有和尚師瞬目曰狐猻
闇伎倆曰先有衲衣師曰莫眼花僧無語。

一僧作禮曰今日得遇和尚師曰將什麼遇僧喝師
曰不可艸艸僧珍重作禮而退師謂旁僧曰者漢失
卻一隻眼。




** 示寧仙居士

「　話頭誰字作麼參眼裏輪珠耳裏看得見彌陀須勦絕從前鼻孔任齁鼾」


** 送大樹禪者行腳

「　職事年來頗有功故名大樹繼吾宗前途不被口頭惑一任逢人撞木鐘」


** 寄慈祥禪友

「　福城山下句猶存一語相投拂袖行魚化不須頻點額傾湫倒嶽出滄溟」


** 示楊仁寰居士

「　持齋念佛又參禪一手何分掌與拳八字眉毛開兩道任君舉目看前川」


** 示純若禪者

「　覓心心是妄念佛佛成魔心忘佛俱遣石臼演摩訶」


** 示渝州李善士

「　行盡天涯事事休歸來底事問須酬當頭句子如何道月映千江水一鉤」


** 示白潛子

「　此日重逢一句無甜瓜卻易苦葫蘆但能識得主中主任駕輕舠汎五湖」


** 示以眾族孫

「　多年不作枌榆夢忽得渠來敘故鄉話到石船載寶穀個中情緒說偏長」


** 示以元族孫

「　登山涉水叩吾歸底事明明說向回個個鼻頭氣兩孔人人額上一雙眉」


** 示四儀

「　山中行野語百般聲呵呵笑優游一個僧」


「　山中住黃猿搖綠樹片時間殘紅堆滿路」


「　山中坐誰管蒲團破穿不穿由他瞌睡大」


「　山中臥夢想也無個主人公那知枕子墮」


** 懷蜀撫吳天谷(諱保泰)居士兼值公誕

「　五雲積岫映窗紗宦海龍文妙轉賒舌底春風懷子野堂前艸色憶丹霞法門鐘鼎還相冀內院金湯又可誇不借南溟甘澤遠願君迥出聖凡家」


** 過白兔亭

「　峭壁峰巒峙起隈從空瀑布吼如雷亭飛玉兔蟾宮外殿倚金容瑞像開斷字殘碑籠舊靄蒼巖古樹長新苔徘徊漸覺有餘興況借春花把賦裁」


** 山居間詠(其一)

「　折腳鐺中爛煮芹飽餐終日樂欣欣擬看瀑布從空雨卻笑莓苔似倚雲嶺上綠蔭全野景窗前碧水自成文居山且有間生計何必同塵戀世紛」


其二

「　癡憨學得且潛身縛屋陶陶別野村破竹通泉汎冷月燒鐺覓火煉維坤羊腸徑截輪迴路鷹觜鋤開解脫門有日長空風色遠垂綸還擬釣鯨鯤」


其三

「　枕石眠雲一物無溪山風月自蕭疏猿啼青嶂低巖谷鶴舞丹霄過嶺嵎金字書空傳電影紅輪匝地太陽孤菴內不聞菴外事溢目全彰萬象圖」


其四

「　自從笑破指頭花教外人傳別有家糞握灰燒乾天橛溝填壑塞爛冬瓜支鐺掬水依危石補衲尋針拾斷麻非是吾儕強設計隨緣且說任周遮」


** 慶忠老和尚像讚

「　若是吾師真驀頭拄杖輪冤憾深如海不容紙上存咦捉月擒風心未巳又來山水笑煙雲」


** 燾上座寫師真請讚

「　者個阿師恰肖誰一世眼高眉毛滿地聖凡不容佛祖難覷直饒圖畫將來何益何益噫者廝老布衲識渠半邊鼻」


** 晴川閣

「　樓高近可摩新月影落澄江湛碧天卻笑昔人操晚興屐聲踏踏自何年」


** 大別山

「　霄壤雄開峰疊遠突兀仍留大別山帝女樓臺看不盡又添屏障隔雲關」


** 黃鶴樓

「　黃鶴巳隨仙影去白雲猶帶舊時顏我來賦感澄江
冷楖栗還挑閣上山」


** 江城晚眺

「　暮色垂空別樣天臨茲江上信悠然瀟湘浩杳湖光淡漢水停淵海印涵奇彩雲邊瞻素月異香池畔撫青蓮墓臺山路行將盡蒼堞重重眼倦看」







* 頌古

「舉世尊一日陞座大眾集定文殊白椎云諦觀法
王法法王法如是世尊便下座。」

【河馬負圖靈龜載書羲皇一眼看破全無。】

「舉臨濟宗旨有四料揀四喝四賓主四照用三玄
三要三句等事師於臨濟凡見僧入門便喝處云
多虛不如少實。」

【白拈漢臨濟宗四方八面不通風高著眼撞木鐘無
頭無尾活如龍。

爛葛藤鼠子藥無端捏怪徒捫摸相逢若問意如何
木馬雙頭三隻腳。】

「舉興化在三聖處為首座常云我在南方行腳一
遭拄杖頭不曾撥著一個會佛法底人聖曰具什
麼眼便恁麼道化便喝聖曰須是你始得化又到
大覺為院主覺云我聞你道向南方行腳一遭拄
杖頭不曾撥著一個會佛法底人你憑個什麼道
理與麼道化便喝覺便打化又喝覺又打次日相
逢覺云我昨日疑你這兩喝化又喝覺又打化再
喝覺亦打化云我於三聖師兄處學得個賓主句
總被師兄折倒了也願與某甲個安樂法門覺曰
者漢來者裏納敗闕脫下衲衣痛與一頓化於言
下薦得臨濟先師在黃檗處喫道理師拈云直
饒脫下衲衣猶未見骨。」

【一喝承當四海遊歸來屋裏逞風流忽然見得祖翁
業手足冤深似敵讎。】

「舉南院上堂諸方只具啐啄同時眼不具啐啄同
時用僧問如何是啐啄同時用曰作家不啐啄啐
啄同時失僧曰此猶未是某甲問處曰汝問處作
麼生僧曰失院乃打僧不肯師拈云氣壓諸方眼
空四海固是特見仔細簡點將來且喜沒交涉。」

【啐啄同時眼啐啄同時用問荅與交馳一場乾打鬨
南院老休賣弄捕得鼠來失卻甕。】

「舉首山念拈竹篦示眾喚作竹篦則觸不喚作竹
篦則背不觸不背喚作什麼葉縣省在會下乃近
前掣得折作兩截拋向階下卻云是什麼首山曰
瞎縣作禮。」

【不觸不背當陽舉似擬議思量髑髏粉碎。】

「舉石霜慈明或時方丈安一盆水劄一口劍劍下
面著一緉艸鞋膝上橫按拄杖入門則指擬議便
打。」

【劍劄艸鞋水一盆無端施設為誰陳太平元是將軍
定不許將軍見太平。】

「舉楊岐會因僧問如何是佛曰三腳驢子弄蹄行。」

【三腳驢子阿誰解跨潘閬騎歸踢踢踏踏。】

「舉昭覺勤上堂第一句薦得祖師乞命第二句薦
得人天膽落第三句薦得虎口橫身不是循途守
轍亦非革轍移途透則六臂三頭未會則人間天
上且三句外一句作麼生道生涯低在絲綸上明
月扁舟汎五湖。」

【透脫羅籠迥異常明明三句絕商量生涯莫執絲綸
上赤腳波斯入大唐。】

「舉大慧居古雲門菴學者雲集久之入閩結茅於
長樂泮嶼室中舉竹篦問學者喚作竹篦則觸不
喚作竹篦則背不得有語不得無語從之得法者
十三人。」

【空中木人拱手樹上烏龜作揖徑山竹篦纔拈各自
抽身迴避咦。】

「舉徑山杲上堂今朝又是五月五大鬼拍掌小鬼
舞驀然撞著桃符神兩手椎胸叫冤苦艾人云休
叫苦遂拈拄杖卓一卓云止有一處󵒒回互回互
不回互回而更相涉擲下云不爾依位住參。」

【應時及節多口多舌鬧鬧哄哄明明漏洩卓拄杖云
快活。】

「舉懶菴一日因大慧問內不放出外不放入正恁
麼時如何菴擬開口慧拈竹篦劈脊連打三下菴
於此大悟厲聲曰和尚巳多了也慧又打一下菴
禮拜慧笑曰今日方知吾不欺汝也遂印以偈曰
頂門豎亞摩醯眼肘後斜懸奪命符瞎郤眼卸郤
符趙州東壁挂葫蘆於是聲名喧動叢林。」

【臂脊痛打厲聲叫多得骨得髓作浪興波更付一曲
囉哩囉顛來倒去娑婆訶。】

「舉鐵牛遠一日身披紅布褲頂笠揮鋤地中朝陽
見曰者漢好似一頭軍曰看箭陽作躲箭勢鐵牛
近前攜手至菴曰我徑山後裔在此待人數十年
矣汝今既來當為我求人中興祖道留住三月付
偈曰就身能打劫劈筶善奪窩三玄從此出三要
不為多探竿影艸分主賓獅子迷蹤奈我何師拈
云今日親見徑山老人。」

【射鹿轉為射人射石元來射虎若不打劫就機那能
超宗超祖師勝資強蘇嚕蘇嚕。】

「舉朝陽池之洛伽逢一僧偉儀殊貌迥出眾表陽
在前行失腳跌地念阿彌陀佛僧云此是敲門瓦
子汝執著作麼遂問拋卻瓦子後如何僧云葉落
歸根來時無口陽有省後過秦嶺遇鐵牛方得印
可。」

【喫交跌地彌陀拋棄拋棄前圖省得巴鼻承當架箭
鐵牛機白晝晴空轟霹靂。】

「舉聚雲真住湖東上堂至座前連喝三喝云一喝
賓主權實一喝玄要照用一喝宗旨大法還會麼
陞座拈香祝聖次拈云此一瓣香轟天碎地倒嶽
傾湫灼破頂門眼睛熏開眉毛骨髓爇向爐中供
養臨濟二十四代住西蜀敘州府朱提山朝陽洞
月明大和尚用酬法乳維那白椎師乃云劈面迎
風掌當胸輥肚拳具眼衲僧向者裏用得猶是三
五一輪在在光輝火樹銀花時時燦爛若也半明
半暗未夢見在呵呵不是法門無面目只怕蜈蚣
太多足咦。」

【全機殺活大用現前驅耕奪食痛處加鞭諸方底事
郤疑嫌提挈五宗如電捲。】

「舉慶忠老人上堂云還知大唐國裏無禪師麼良
久云不道無師只是無禪一僧出云諸方去去來
來底莫是貨郎行腳耶師曰還見貨郎麼僧歸眾
師作搖鞀鼓勢云𨍏轢轢轢輥輥不是胭脂不是
粉以拄杖橫肩云上一山放下云下一嶺橫按拄
杖云十字街前好合本有麼有麼僧出師喝僧云
某甲話也未問因甚就喝師曰交易頭上有火進
云請再道師曰人情送隻馬買賣不饒針日無生
活計任是斗量金鼕鼕。」

【無禪無道亦無師鞀鼓鼕鼕貨物奇不是胭脂不是
粉當行能得幾人知。】

「舉慶忠老人住清泉上堂舉南泉云王老師自小
養一頭水牯牛擬向溪東牧不免犯他國王水艸
擬向溪西牧不免犯他國王水艸不如隨分納些
些總不見得忠曰看者南泉老漢說話大似掩耳
偷鈴其實難逃治化即如隨分納些些豈不是國
王水艸清泉者裏郤不然青牛對白牛江水向中
流若問其閒意起眼看孤舟恁麼舉似且道與王
老師相去多少師拈云南泉恁麼且置清泉與麼
道也是量長比短播弄是非還識二老人用處麼
􂸺。」

【隨分納些些不無犯水艸何如露地牯饑渴都忘了。】

「舉慶忠因一僧入室乃曰向左邊著僧往左曰右
邊著僧往右曰向中間著僧往中曰你不會我意
出去師徵云者僧果然。」

【左右中間都遍歷更云出去切須參假雞聲韻難瞞
我未可糊塗放過關。】

「舉趙州到一菴主處問有麼有麼菴主豎起拳頭
州曰水淺不是泊船處便行又到一菴主處問有
麼有麼主亦豎起拳頭州曰能縱能奪能殺能活
便作禮師評云者老凍齈兩處著敗誇甚好手會
麼另具眼孔始得。」

【一釣雙垂意氣深煙霞空落月波心水光一色南峰
外懊恨漁舟別處橫。】

「舉趙州問僧曾到此間否曰曾到州曰喫茶去又
問一僧曾到此間否曰不曾到州曰喫茶去院主
問不曾到喫茶去且從為什麼曾到也教喫茶去
州召院主主應諾州曰喫茶去師拈云一盞三人
飽。」

【客來無別款但教喫茶去院主為茶來也教與茶去。】

「舉趙州因僧問萬法歸一一歸何處州云我在青
州作領布衫重七斤師拈云七穿八漏無領袖襤
槮破碎沒中邊。」

【惱恨無端老趙州得人之馬便還牛布衫留下勞相
重貴賤難將作價酬。】

「舉雲門因僧問如何是佛門曰乾屎橛。」

【如何是佛乾屎橛平常見解終難測毘盧頂上出頭
來三腳蝦蟆吞皓月。】

「舉僧問雲門如何是塵塵三昧門曰缽裏飯桶裏
水。」

【缽裏飯兮桶裏水塵塵三昧充寰宇雲門口快舌頭
饒總要師僧當下委。】

「舉僧問洞山如何是佛山曰麻三斤師別云何不
道街頭無字碑。」

【無端道出三斤麻千聖叢中顯作家沒眼禪和休擬
議子歸啼處有林花。】

「舉玄沙備小參次聞燕子聲乃云深讀實相善說
法要便下座尋有僧請益云某甲不會沙曰去無
人信汝師評云大小玄沙聞燕子聲便恁麼道若
聞獅子吼時又說個什麼。」

【語燕呢喃音韻奇深談實相欲誰知戀花蝴蝶雙雙
舞反笑烏衣不識時。】

「舉雙林善慧大士梁武帝請講經士陞座以尺撫
案一下便下座武帝愕然誌公乃問陛下會麼帝
云不會誌云大士講經竟。」

【大士臨臺撫尺時君王不薦卻懷疑經文字字全然
在惱恨旁邊作者窺。】

「舉傅大士云空手把鋤頭步行騎水牛人從橋下
過橋流水不流。」

【水漲船高水落石出要行便行要住便住。】

「舉傅大士云有物先天地無形本寂寥能為萬象
主不逐四時凋。」

【有無不立不立有無打個圈子葫蘆葫蘆。】

「舉聚雲真上堂曰出眾者三十棒不出眾者三十
棒有僧出眾問話不契雲曰直下三玄巳露何曾
三要無施落花流水空去殿前古柏當機。」

【出眾打時不出打承當須是個中人三玄三要重拈
示天曉無雲宇宙昏。】




* 拈評

「舉唐莊宗幸河北回魏府行宮詔興化問曰朕取
中原獲得一寶未曾有人酬價化曰請陛下寶看
帝以兩手舒襆頭角化曰君王之寶誰敢酬價。」

【拈云雖然彼此作家未免遞相鈍置。】

「舉五祖演云老僧遊方十餘年參數十人知識將
謂了當及到浮山圓鑒會下更開口不得末後又
到白雲因咬破一個鐵餕餡直是百味具足且道
餡子一句作麼生道花發雞冠媚早秋何人能染
紫絲頭有時風動頻相倚似向階前鬥不休靈隱
岳曰五祖恁麼說話猶欠悟在。」

【評云既道百味具足因甚靈隱說猶欠悟在檢點將
來悟也悟了只是餕氣未除。】

「舉大慧至天寧一日聞圓悟陞堂舉僧問雲門如
何是諸佛出身處門云東山水上行若是天寧即
不然有問如何是諸佛出身處只向他道薰風自
南來殿閣生微涼大慧於言下忽然前後際斷。」

【拈大慧恁麼也是瞌睡遇著枕子。】

「舉嬾菴需上堂二十五日巳前群陰消伏泥龍閉
戶二十五日巳後一陽來復鐵樹開花正當二十
五日塵中醉客騎驢騎馬前街後街遞相慶賀物
外閒人衲帔蒙頭圍爐打坐風蕭蕭雨蕭蕭冷湫
湫誰管你張先生李道士胡達磨。」

【拈大唐國裏有此翁自當派遠流長兒孫相繼。】

「舉鼓山永上堂舉睦州示眾云諸人未得入處須
得個入處既得個入處不得忘郤老僧鼓山曰恁
麼說話面皮厚多少木菴則不然諸人未得個入
處須得個人處既得個入處直須颺下入處始得。」

【評二老漢恁麼說話猶有一人呵呵大笑且道笑個
什麼既得個入處不得忘郤老僧既得個入處直須
颺下入處始得二俱不了畢竟如何化城原非寶所。】

「舉茶陵郁山主不曾行腳因廬山化士至論及宗
門中事教令看僧問法燈百尺竿頭如何進步法
燈曰噁凡三年一日乘驢度橋一踏橋板而墮忽
然大悟遂有頌曰我有明珠一顆久被塵勞關鎖
今朝塵盡光生照見山河萬朵因此更不遊方。」

【徵云猶帶瓦礫塵土氣在。】

「舉宋太宗因僧朝見奏云陛下還記得麼帝問甚
處相見曰靈山一別直至如今帝曰以何為驗僧
無語雪竇代云貧道得得而來。」

【評雪竇恁麼道不若無語最親切。】

「舉玄沙示眾曰世尊道吾有正法眼藏付囑摩訶
大迦葉猶如畫月曹溪豎拂猶如指月時鼓山出
眾云月聻沙曰這個阿師就我覓月山不肯卻歸
眾云道我就他覓月。」

【評靈山畫月曹溪指月玄沙說月鼓山覓月爭似喬
松親手拈出○。】

「舉高峰妙結制上堂大限九旬小限七日麤中有
細細中有密密密無間纖毫不立正恁麼時銀山
鐵壁進則無門退之則失如墮萬丈深坑四面懸
崖荊棘切須猛烈英雄直要翻身跳出若還一念
遲疑佛亦救你不得此是最上玄門普請大家著
力山僧雖則不管閒非越例與諸人通個消息􂉼
㊂􂆐。」

【評既要與諸人通個消息不宜將常住物善自拋撒。】

「舉舍利弗問須菩提夢中說六波羅密與覺時是
同是別須菩提云此義幽深吾不能說此會中有
彌勒大士汝往彼問。」

【評舍利弗問夢須菩提荅夢各與二十拄杖何以故
若不打醒夢語還多。】

* 行由

兩序執事詣方丈致禮請敘入道行由師笑曰山僧
非他國人係本蜀鄰水馮氏子母郭氏父祖三代樂
善持齋萬曆巳未年十一月初六日生兒時每自嘆
曰做和尚去父兄輩俱以和尚呼之山僧即欣喜應
諾方士過門謂父兄曰此人命相不凡非池中物父
母苦教以書嗣相望山僧雖遵父命竊自惟曰幾時
遂我出家之志遇論經欣樂睹聞父兄誡曰何不肖
伯父雲衢先生之志為當路文秀反樂釋氏之言乎
山僧不對勉強從事詩書年將十七先嚴去世服闋
未滿每自喜云出家可期也先母難之山僧固辭於
本境慧空菴披剃未久遇業師復初乃母族舅氏自
兩都回言南北經席禪風山僧投拜會下法名玄憶
同住邑中延福寺寺中常開經論山僧苦心聽習經
旨大意一一明了唯以自巳大事未得脫穎時時在
念後於五龍菴講席中遇一禪客雅尚機鋒以青州
公案雲門屎橛等語每每相問山僧以巳事未明更
起一種疑情又於經中諸法從本來常自寂滅相於
皆如法師處叩問一味講理期終上華陽山參南宗
大師睹普賢瑞境偶於南堂丈中見吹萬師翁像自
讚復看案頭一貫別傳五冊從頭細看覺有所得即
約同志靈旨數人參見下山餐風宿雨懇懇勤勤買
舟東下至平山聞師翁遷化有舍利流輝之異往造
聚雲值師翁舍利入塔次睹法錄時慶忠本師廬於
塔旁參見遂請開示本師書氣志箴三目和尚亦書
偈令參時崇禎庚辰秋日也復轉鄰陽省親十方堂
主人雙松相約冬初結社酆陵地藏禪寺社火場中
惟以本參話頭在念苦辛萬狀慮巳事未能打徹時
時逼拶刻刻提撕明年擅越冉開明邑人士疏請本
師開堂到日序執事山僧願入侍寮同眾參究於辛
巳十月結制一日挂牌入室本師召入室山僧纔入
本師曰我不曾教汝山僧珍重便出覺得漆桶子七
花八裂自此傾心座下巨細任委不以為勞逆順經
嘗終無異志凡有問荅靡不當機隨錫東明吟翁白
牛世道風鶴避南濱石峰寺得遊藏海六載上青山
結制三教雲集開期叨居上板一日木師喚山僧曰
相依幾載山僧對曰十載本師曰不必勘驗乃蒙付
囑偈曰衣缽巾瓶不憚勞一身挺特見清操歲寒未
改平生節白日青天萬億喬乙未歲學者雲集開爐
柏巖禪寺丙申受請住永興退院省老人於太平總
戎陳公聞之請住寶勝禪寺未幾踰梁高明王中軍
捨宅為寺建此無遮大會延接方來啟山僧者一
場把戲今年恰恰四十三歲也以上參師請友略紀
二三諸公英靈挺特豈似山僧耶書記存之。


　(三楚弟子德勝　超範　超德　信女筤氏
　　　　　超航　性信女氏法名挂
　　　　德亨　性輝　空現仝捐資流通
高峰喬松億和尚語錄　惟願當來世中一問
　　千悟得
　大總持恒植
　般若勝因悉獲
　金剛種智)

高峰喬松億禪師宗統編頌
書記燈洪重訂

** 南嶽第一世

南嶽懷讓禪師金州杜氏子唐儀鳳二年四月八日
降生有白氣屬天太史奏之高宗宗問是何祥乎對
曰國之法器不染世榮宗敕金州太守韓偕親往存
慰年十歲惟樂書有玄靜三藏告師父母曰此子若
出家必獲上乘廣度眾生垂拱三年年十五依荊州
玉泉寺弘景律師出家通天二年受戒習毗尼藏遇
同學坦然相與謁嵩山安公公令詣曹溪見六祖悟
緣具六祖章中師既得法侍祖復十五年先天二年
往衡嶽居般若寺　開元中有沙門道一在衡嶽常
習坐禪師知是法器往問曰大德坐禪圖甚麼一曰
圖作佛師乃取一磚於菴前石上磨一曰磨作甚麼
師曰磨作鏡一曰磨磚豈得成鏡耶師曰磨磚既不
成鏡坐禪豈得作佛一曰如何即是師曰如牛駕車
車若不行打車即是打牛即是一無對師又曰汝學
坐禪為學作佛若學坐禪禪非坐臥若學作佛佛非
定相於無住法不應取捨汝若作佛即是殺佛若執
坐相非達其理一聞示誨如飲醍醐禮拜問曰如何
用心即合無相三昧師曰汝學心地法門如下種子
我說法要譬彼天澤汝緣合故當見其道又問道非
色相云何能見師曰心地法眼能見乎道無相三昧
亦復然矣一曰有成壞否師曰若以成壞聚散而見
道者非見道也聽吾偈曰心地舍諸種遇澤悉皆萌
三昧華無相何壞復何成一蒙開悟心意超然侍奉
九秋日益玄奧。

頌無骨舌頭不出口吹毛利刃豈留絲五天懸識
傳來久何必區區漏洩機。

** 南嶽第二世

江西道一禪師漢州什邡縣人姓馬氏故俗稱馬祖
容貌奇異牛行虎視引舌過鼻足下有二輪文幼歲
於本邑羅漢寺出家受具於渝州圓律師開元中習
定衡嶽遇讓和尚發明大事同參六人惟師密授心
印始居建陽佛跡嶺遷於臨川次至南康龔公山。

大曆中連帥路嗣恭請師開法四方學者雲集僧問
和尚為甚麼說即心即佛師曰為止小兒啼曰啼止
時如何師曰非心非佛曰除此二種人來如何指示
師曰向伊道不是物。

頌非心非佛亦非物拶得蟾蜍下碧霄多少英靈
難摸索平空海水自滔滔。

** 南嶽第三世

洪州百丈懷海禪師福州長樂人王氏子兒時隨母
入寺拜佛指佛像問母曰此為誰母曰佛也師曰形
容與人無異我後亦當作佛丱歲離塵三學該練參
馬祖為侍者檀越每送齋來纔開盤蓋祖便拈起一
片胡餅示眾云是什麼每每如此經三年一日侍祖
行次見一群野鴨飛過祖曰是什麼師曰野鴨子祖
曰什處去也師曰飛過去也祖遂把師鼻扭負痛失
聲祖曰又道飛過去也師於言下有省。

頌師家用處似砒霜不是其人孰敢當負痛失聲
雖委悉猶然未服返魂香。

** 南嶽第四世

洪州黃檗希運禪師閩人也幼於本州黃檗山出家
額間隆起如珠音辭朗潤志意沖淡後至洛京行乞
吟添缽聲一嫗出荊扉問曰太無厭生師曰汝猶未
施責我無厭何耶嫗笑而掩扉師異之進而語多所
發藥師須臾辭去嫗告之曰可往南昌見馬大師至
南昌馬師巳示寂遂往石門謁塔時百丈禪師廬於
塔旁乃往參百丈丈問巍巍堂堂從何方來師曰巍
巍堂堂從嶺南來丈曰巍巍堂堂當為何事師曰巍
巍堂堂不為別事便禮拜問曰從上宗乘如何指示
丈良久師曰不可教後人斷絕去也丈曰將謂汝是
個人乃起入方丈師隨後入曰某甲特來丈曰若爾
後不得負吾丈一日舉再參馬祖被喝話師遂領旨。

頌從天喝價迥然別就地還錢被活埋行貨搬來
深領取何須露醜又張乖。

** 南嶽第五世

鎮州臨濟義玄禪師曹州南華邢氏子幼負出塵之
志及落髮進具便慕禪宗初在黃檗會中行業絕一
時睦州為第一座乃問上座在此多少時師曰三年
州曰曾問否師曰不曾參問不知問個什麼州曰何
不問堂頭和尚如何是佛法的的大意師便去問聲
未絕檗便打師下來州曰問話作麼生師曰某甲問
聲未絕和尚便打某甲不會州曰但更去問師又問
檗又打如是三度問三度被打師白州曰早承激勸
問法累蒙和尚賜棒自恨障緣不領深旨今且辭去
州曰汝若去須辭和尚師拜退州先到黃檗處曰問
話上座雖是後生卻甚奇特若來辭方便接伊後為
一株大樹覆蔭天下師來日辭黃檗檗曰不須他去
祗往高安灘頭參大愚必為汝說師到大愚愚曰什
處來師曰黃檗愚曰黃檗有何言句師曰某甲三度
問佛法的的大意三度被打不知某甲有過無過愚
曰黃檗老婆心切為汝得徹更來者裏問有過無過
師於言下大悟乃曰元來黃檗佛法無多子愚搊住
曰者尿床鬼子適來道有過無過如今卻道黃檗佛
法無多子你見個什麼道理速道速道師於大愚肋
下築三拳愚拓開曰汝師黃檗非干我事師辭大愚
卻回黃檗檗見便問者漢來來去去有什了期師曰
祗為老婆心切人事了侍立檗問什處去來曰昨蒙
和尚慈旨令參大愚去來檗曰大愚有何言句師舉
前話檗曰大愚老漢饒舌待來痛與一頓師曰說什
待來即今便打隨後便掌檗曰者風顛漢來者裏捋
虎鬚師便喝檗喚侍者引者風顛漢參堂去。

頌放伊三頓惡鉗錘番被兒郎陷虎機未得拔山
舉鼎力徒然千里跨烏騅。

佛法無多　　精金美玉千層褁瓦礫從頭滿
地拋只為一釐鼠子藥逢人空把價來交。

** 南嶽第六世

魏府興化存獎禪師初在臨濟為侍者洛浦來參濟
問什處來浦城濟曰有事相借問得麼浦曰新
戒不會濟曰打破大唐國覓個不會底人也無參堂
去師隨後請問曰新到是成褫他不成褫他濟
曰我誰管你成褫不成褫師曰和尚祗解將死雀就
地不解將一轉語蓋覆卻濟曰你又作麼生師曰
請和尚作新到濟遂曰新戒不會師曰卻是老僧罪
曰你語藏鋒師擬議濟便打至晚濟又曰我今
日問新到是將死雀就地彈就窠子裏打及至你出
得語又喝起了向青雲裏打師曰草賊大敗濟便打
後在三聖會裏為首座常曰我向南方行腳一遭拄
杖頭不曾撥著一個會佛法底人三聖聞得問曰你
具個什麼眼便恁麼道師便喝聖曰須是你始得後
大覺聞舉遂曰作麼生得風吹到大覺門裏來師後
到大覺為院主一日覺喚院主我聞你道向南方行
腳一遭拄杖頭不曾撥著一個會佛法底你憑個什
麼道理與麼道師便喝覺便打師又喝覺又打師來
日從法堂過覺召院主我直下疑你昨日者兩喝師
又喝覺又打師再喝覺亦打師曰某甲於三聖師兄
處學得個賓主句總被師兄折倒了也願與某甲個
法門覺曰者瞎漢來者裏納敗闕脫下衲衣痛
打一頓師於言下薦得臨濟先師於黃檗處喫棒的
道理。

頌男兒決志覓封侯到處誇張得便休臨陣不曾
遭毒手爭知祖業有源由。

** 南嶽第七世

汝州南院慧顒禪師上堂赤肉團上壁立千仞僧問
赤肉團上壁立千仞豈不是和尚道師曰是僧便掀
倒禪床師曰者瞎漢亂做僧擬議師便打趁出。

頌老將將兵陣勢奇安排戰敵看臨時逢場莫恃
當頭勇末後抽身幾個知。

** 南嶽第八世

汝州風穴延沼禪師餘杭劉氏子少魁礨有英氣於
書無所不觀然無驚世意父兄強之仕一應舉至京
師即東歸從開元寺智恭律師剃髮受具遊講肆玩
法華玄義修止觀定慧夙師爭下之棄去遊名山後
因寓止華嚴為維那屬廓侍者從南院來師心奇之
因結為友遂默悟三玄旨要嘆曰臨濟用處如是耶
廓使見南院師遂參院入門不拜院曰入門須辨主
師曰端的請師分院於左膝拍一拍師便喝院於右
膝拍一拍師又喝院曰左邊一拍且置右邊一拍作
麼生師曰瞎院拈棒師曰莫盲枷瞎棒奪打和尚莫
言不道院擲下棒曰今日被黃面浙子鈍置一場師
曰和尚大似持缽不得詐道不饑院曰闍黎曾到此
間麼師曰是何言與院曰老僧好好相借問師曰也
不得放過便下參眾了卻上堂頭禮謝院曰闍黎曾
見什麼人來師曰在襄州與廓侍者同夏院曰親見
作家來院問南方一棒作麼商量師曰作奇特商量
師卻問和尚此間一棒作麼商量院拈棒曰棒下無
生忍臨機不見師師於言下大徹玄旨遂依止六年。

頌鈍置一場未肯休絲綸高展下滄洲曲江頭上
休貪著巳有秋空月一鉤。

** 南嶽第九世

汝州首山省念禪師萊州狄氏子受業於本郡南禪
寺纔具尸羅遍遊叢席常密誦法華經眾目為念法
華晚於風穴會中充知客一日侍立次穴乃垂涕告
之曰不幸臨濟之道至吾將墜於地師曰觀此一眾
豈無人耶穴曰聰明者多見性者少師曰如某者如
何穴曰吾雖望子之久猶恐耽著此經不能放下師
曰此亦可事願聞其要穴遂上堂舉世尊以青蓮目
顧視大眾乃曰正當恁麼時且道說個什麼若道不
說又是埋沒先聖且道說個什麼師乃拂袖下去穴
擲下拄杖歸方丈侍者隨後請益曰念法華因什不
抵對和尚穴曰念法華會也次日師與真園頭同上
問訊次穴問真曰作麼生是世尊不說說真曰鵓鳩
樹頭鳴穴曰汝作許多癡福作麼何不體究言句又
問師曰汝作麼生師曰動容揚古路不墮悄然機穴
謂真曰汝何不看念法華下語。

頌擲下殘篇拂袖行大人境界絕疏親展聞傳眼
舒新曲要識渠家別有春。

** 南嶽第十世

汾州太子院善昭禪師生俞氏太原人器識沉邃少
緣飾有大智於一切文字不由師訓自然通曉年十
四父母相繼而亡孤苦厭世相剃髮受具杖策遊方
所至少留不喜觀覽或譏其不韻師歎之曰是何言
之陋哉從上先德行腳正以聖心未通驅馳決擇耳
不緣山水也師歷諸方見老宿者七十有一人皆玅
得其家風最後至首山問百丈捲蓆意旨如何曰龍
袖拂開全體現師曰師意如何曰象王行處絕狐蹤
於是大悟言下拜而起曰萬古碧潭空界月再三撈
摝始應知。

頌驅馳決擇遍天涯一句相投妄自誇撈摝再三
雖得月看來猶是眼中花。

** 南嶽第十一世

潭州石霜楚圓慈明禪師出全州清湘李氏少為書
生年二十二依城南湘山隱靜寺得度其母有賢行
使之遊方師連眉秀目頎然豐碩然忽繩墨所至為
老宿所呵以為少叢林師崖柴而笑曰龍象蹴踏非
驢所堪常橐骨董箱以竹杖荷之遊裏沔閒與守芝
谷泉俱結伴入洛中聞汾陽昭禪師道望決志親依
時朝廷方問罪河東潞澤皆屯重兵多勸其無行師
不顧渡大河登太行易衣類廝養竄名火隊中露眠
草宿至龍川遂造汾陽昭公壯之經二年未許入室
師詣昭昭揣其志必詬罵使令者或毀詆諸方及有
所訓皆流俗鄙事一夕訴曰自至法席巳在夏不蒙
指示但增世俗塵勞念歲月飄忽巳事不明失出家
之利語未卒昭公熟視罵曰是惡知識敢裨販我怒
舉杖逐之師擬伸救昭公掩其口師大悟曰乃知臨
濟道出常情服役七年辭去。

頌乃知祖道出常情木馬遊春市裏芬還斟酌再
清心碔砆壁玉須分別鋀石黃金要認真。

** 南嶽第十二世

袁州楊岐方會禪師袁州宜春冷氏子少警敏不事
筆硯及出家閱經典轍自神會折節參老宿慈明自
南源徙道吾石霜師皆佐之總院事依之最久然未
有省發每咨參明曰庫司事繁且去他日又問明曰
監寺異時兒孫遍天下在何用忙為一日明適出雨
忽作師偵之小徑既見遂搊住曰者老漢今日須與
我說不說打你去明曰監事知是般事便休語未卒
師大悟即拜於泥塗問曰狹路相逢時如何明曰你
且躲避我要去那裏去師歸來日具威儀詣方丈禮
謝明呵曰未在慈明飯罷恒山行禪者問道多失所
在師闕其出未遠即撾鼓集眾慈明怒數曰少叢林
暮而陞座何從得此規繩乎師曰汾陽乃晚參也。

頌三十年來懃懃懇懇狹路泥塗平平穩穩者回
皮破骨頭穿原是從前舊光影。

** 南嶽第十三世

舒州白雲守端禪師衡陽葛氏子幼事翰墨冠依茶
陵郁禪師披剃往參楊岐岐一日忽問受業師為誰
師曰茶陵郁和尚岐曰吾聞伊過橋遭攧有省作偈
甚奇能記否師誦曰我有明珠一顆久被塵勞關鎖
今朝塵盡光生照破山河萬朵岐笑而趨起師愕然
通夕不寐黎明咨詢之適歲暮岐曰汝見昨日打敺
儺者麼曰見岐曰汝一籌不及渠師復駭曰何謂也
岐曰渠愛人笑汝怕人笑師大悟。

頌誦渠山偈笑無休笑裏藏刀轉更愁不及一籌
空逼迫師資恩大實難酬。

** 南嶽第十四世

蘄州五祖法演禪師綿州鄧氏子年三十五始棄家
祝髮受具往成都習唯識百法論次之南方所見尊
宿無不以此咨決洎謁圓照本古今因緣會盡惟不
會僧問興化四方八面來時如何化云打中間底僧
作禮化云我昨日赴個村齋中途遇一陣卒風暴雨
卻向古廟裏避得過請益本本云此是臨濟下因緣
須是問他家兒孫始得師遂謁浮山遠請益前話遠
云我有個譬喻說似你即一似個三家村裏賣柴漢
子把個匾擔向十字街頭立地問人中書堂今日商
量甚麼事師默計云若如此大故未在遠一日語師
曰吾老矣恐虛度子光陰可往依白雲此老雖後生
吾未識面但見其頌臨濟三頓棒話有過人處必能
了子大事師潸然禮辭至白雲舉僧問南泉摩尼珠
話雲叱之師領悟獻投機偈曰山前一片閒田地叉
手叮嚀問祖翁幾度賣來還自買為憐松竹引清風。

頌衣珠久矣費馳求東往西行沒了休直造白雲
深處望娥眉纖月掛銀鉤。

** 南嶽第十五世

成都府昭覺克勤佛果禪師彭州駱氏子世宗儒師
兒時日記千言偶遊妙寂寺見佛書三復悵然如獲
舊物曰予殆過去沙門也即去家依自省祝髮出蜀
首謁玉泉皓次依金鑾信大溈哲黃龍心東林度僉
指為法器而晦堂稱他日臨濟一派屬子矣最後見
五祖盡其機用祖皆不諾乃謂祖強移換人出不遜
語忿然而去祖曰待你著一頓熱病打時方思量我
在師到金山染寒困極以平日見處試之無得力者
追繹五祖之言乃自誓曰我病稍間即歸五祖病痊
尋歸祖一見而喜令即參堂便入侍寮方半月會部
使解印還蜀詣祖問道祖曰提邢少年曾讀小艷詩
否有兩句頗相近頻呼小玉元無事祗要檀郎認得
聲提邢應諾諾祖曰且仔細師適歸侍立次問曰聞
和尚舉小艷詩提邢會否祖曰他祗認得聲師曰祗
要檀郎認得聲他既認得聲為甚麼卻不是祖曰如
何是祖師西來意庭前柏樹子聻師忽有省遂出見
雞飛上闌干鼓翅而鳴復自謂曰此豈不是聲遂袖
香入室通所得祖曰佛祖大事非小根劣器所能造
詣吾助汝喜祖遍謂山中耆舊曰我侍者參得禪也
由此所至推為上首。

頌將耳見用眼聞從門入者非家珍男兒意氣沖
牛斗休自遲遲履畫屏。

** 南嶽第十六世

臨安府徑山宗杲大慧普覺禪師宣城奚氏子其母
夢一僧黑頰隆鼻神人衛之造於臥室問何所居對
曰嶽北覺而有身哲宗元祐四年巳巳十一月十日
巳時生白光透室舉邑稱異年十六出家十七落髮
即喜宗門中事遍閱諸家錄尤喜雲門睦州語常疑
五家宗派元初只是一個達磨什處有許多門庭性
俊逸十九遊方始從曹洞諸老宿遊繼謁湛堂次造
東京謁圜悟晨夕參請悟舉東山水上行語令參師
凡呈四十九轉語悟不肯一日悟陞座舉雲門語曰
天寧即不然若有人問如何是諸佛出身處但向他
道薰風自南來殿閣生微涼師聞舉豁然以白悟悟
察師雖得前後際斷動相不生卻坐淨裸裸處語師
曰也不易你到者田地可惜死了不能得活不疑言
句是為大病不見道懸巖撒手自肯承當絕後再甦
欺君不得須知有者個道理乃命居擇木堂為不釐
務侍者日同士大夫閒話入室日不下三四每舉有
句無句如藤倚樹問之纔開口悟便曰不是經半載
一日同諸客飯師把箸在手都忘下口悟笑曰者漢
參黃楊木禪卻倒縮去師曰者個道理恰似狗看熱
油鐺欲舐舐不得欲捨捨不得悟曰你喻得極好者
個便是金剛圈栗棘蓬也一日問曰聞和尚當時在
五祖曾問者話不知五祖道什麼悟笑而不答師曰
當時須對眾問如今說亦何妨悟曰我問有句無句
如藤倚樹意旨如何祖曰描也描不成畫也畫不就
又問樹倒藤枯時如何祖曰相隨來也師當下釋然
曰我會也悟遂舉數淆訛因緣詰之師酬對無滯悟
曰始知我不汝欺遂著臨濟正宗記付之。

頌祖翁活計纔拈出巳惹腥臊擁鼻痕莫怪兒郎
無別作從前家業又重新。

** 南嶽第十七世

福州西禪鼎需嬾菴禪師郡之林氏子幼舉進士有
聲年二十五因讀遺教經忽曰幾為儒冠誤欲去家
母難之以親迎在期師絕之曰夭桃紅杏一時分付
春風翠竹黃花此去永為道伴竟依保壽禪師為比
丘遍參名宿後依妙喜遂皈心弟子之列一日喜問
曰內不放出外不放入正恁麼時如何師擬開口喜
拈竹篦連打三下師於此大悟厲聲曰和尚巳多了
也喜又打師禮拜喜笑曰今日方知吾不汝欺也遂
印以偈於是聲名喧動叢林。

頌死水潛藏意氣賒針錐痛劄便紛拏者回脫盡
鱗腥甲覆雨翻雲露爪牙。

** 南嶽第十八世

福州鼓山安永木菴禪師閩縣吳氏子弱冠為僧未
幾謁嬾菴於雲門一日入室菴曰不問有言不問無
言世尊良久不得向世尊良久處會隨後便喝倏然
契悟作禮曰不因今日間爭喪目前機菴許之師因
僧問須彌頂上翻身倒卓時如何師曰未曾見毛頭
星現曰恁麼則傾湫倒嶽去也師曰莫能攸僧便喝
師曰雷聲浩大雨點全無。

頌良藥苦口逆耳言忠隨後便喝契悟山公目前
機喪當下玲瓏毛頭星現出親口兩點雷聲合
大同。

** 南嶽第十九世

杭州淨慈悟明晦翁禪師上堂舉夾山會下一僧到
高亭纔禮拜亭便打僧云特來禮拜亭亦打又拜亭
又打趁出僧回舉似夾山山云會麼云不會山云賴
汝不會汝若會即夾山口啞去應菴拈云高亭一期
忍俊不禁爭奈拄杖放行太速者僧當時若是個漢
莫道高亭夾山便是達磨大師出來也斬為三段何
故家肥生孝子國伯有謀臣師云高亭夾山門庭施
設各得其宜但中間一人較些子應菴與麼道也是
鞏縣茶瓶師纂修聯燈會要傳於叢林。

頌一番拈弄一番新展轉尋思調絕倫輪到晦翁
腔調別茶瓶接觜異常情。

** 南嶽第二十世

太原苦口良益禪師參淨慈慈問曰近離什處師曰
瑞光慈曰正與麼時光在什處師便喝慈曰且止汝
道西湖水深多少師擬議慈便打趁出久之契悟作
偈曰臨機一句不露絲頭吹毛纔展大地全收慈曰
從上心印汝今得之宜處深谷俟時行化。

頌應機接物不尋常時節到來理自彰纔展吹毛
光射斗全收大地破天荒。

** 南嶽第二十一世

汾州筏渡普慈禪師初參徑山端高峰妙各有契處
後北還遊燕如五臺禮文殊感大士放光居臺二年
入太原參益和尚尚問曰行腳高士發足什處師曰
五臺益曰文殊與汝說什麼師曰腳下草鞋唱成一
百文益曰腳跟為什麼不落地師曰且喜老漢見得
親切益曰老僧罪過師喝一喝而出自此常造室中
久之益囑曰汝緣當在本處他後設大法藥宜號筏
渡禮謝歸汾州。

頌足下草鞋唱百文腳跟點地見來親不離當處
豎宗眼四海行人誰識君。

** 南嶽第二十二世

洛京相國一言道顯禪師鴈門人生而岐嶷穎悟英
特年十二自願出家父母難之師曰兒志決矣未可
強留遂落髮於郡之西山聽圓覺至知幻即離章頓
然默契恍若舊識乃辭師師曰汝至宗門正其時也
遊汾州謁渡公渡一見器之命入侍寮一日渡舉竹
篦問曰畢竟喚作什麼師方進語被渡驀頭便打忽
然大悟便禮拜曰和尚且止古人道佛法無多子非
虛語也渡曰汝今方知吾意即師曰和尚大恩碎身
難報渡囑曰汝年且幼時至理彰師執勞座下一十
七載。

頌少年英特人無數幾個男兒稱獨步出類尖新
堪舉呈報恩句子親相付。

** 南嶽第二十三世

西京小菴行密禪師初以白衣禮相國一和尚凡見
便禮拜一一日謂曰道人禮拜且止佛法在什麼處
師方舉首忽聞板聲鳴一曰只者是師從此入遂求
度一曰汝誠精進宜名行密力參座下三年一偶舉
馬祖三不是等問語未絕師曰畢竟如何一笑曰巳
多了也師言下得大安樂一曰佛法下衰正宜潛隱
毋拘城隍得安身處最為佳耳。

頌精進宜名行密三載苦參用力得個安樂法門
也是途路邊事沒蹤跡處莫藏身藏身須是沒
蹤跡。

** 南嶽第二十四世

二仰圓欽禪師禾之秀水人遍參諸方毫無所契入
西京謁小菴於旅舍菴問浙中有個伶俐人汝還見
麼師曰圓欽鈍漢菴曰我要個鈍漢作監收汝還知
麼師罔措菴曰數千里來可惜錯過師遂扣參一日
見鼠從架上過撲翻油瓮忽爾頓契走見菴曰某巳
捉得了也菴搊住云道道師曰一粒鼠糞汙卻鍋羹
菴曰瞎漢參堂去。

頌參遍諸方無所契西京處來作監收不因架鼠
翻油瓮徒繫腰包萬里遊。

** 南嶽第二十五世

壽州無念智有禪師蜀之漢州人發足南方遊四明
登天目後參二仰仰問曰行腳什處師曰南方仰曰
彼中佛法如何師曰山川無異仰曰我手何似佛手
師良久仰曰莫道無異後看興化打維那機緣始浩
然大徹作偈曰興化打維那平地遭殃禍昨夜南山
雲飛向北山朵仰見為之助喜曰不孤到此嘉靖初
迤邐壽州十有三年而終焉。

頌口未開時落二三低頭擬議不須縱會維那
遭擯黜眉毛依舊額頭懸。

** 南嶽第二十六世

荊山懷寶禪師渚宮人遍參名宿遊壽州謁無念念
曰躐縣遊州畢竟為著何事師曰生死大事求師拔
度念曰汝是荊州人麼師曰是念曰闍黎即今在什
麼處師擬對念曰若便恁麼猶較些子佛法不是商
量參堂去師自此潛心座下念一日喚曰闍黎師應
諾念曰在什麼處師於言下領旨乃曰和尚大慈真
天人師也念滅度後嘉靖三十七年師偕侍僧德遠
隱於終南。

頌一喚回頭猶是鈍言前薦得未為奇何妨更進
竿頭步白日晴空閃電機。

** 南嶽第二十七世

秦嶺鐵牛德遠禪師自印心於荊山後菴居秦嶺一
日身披紅布褲頂笠揮鋤地中朝陽見曰者漢好似
一頭軍師曰看箭陽作躲箭勢師近前攜手行至一
菴乃曰我名德遠號鐵牛乃徑山之裔在此待人數
十年矣汝今既來當為我求人中興祖道留住三月
付偈曰就身能打劫劈筈善奪窩三玄從此出三要
不為多探竿影草主賓分獅子迷蹤奈我何。

頌貌悴骨剛深蘊久作家纔見露鋒鋩一腔熱血
污天地獨坐秦峰脈正揚。

** 南嶽第二十八世

敘州朝陽聯池月明禪師即郡之范氏子係范郡司
馬之後也幼居林下一日有僧過訪不遇因題聯於
壁有阿彌陀佛念也無無也無扭落鼻孔等語師見
之忽然厭世便祝髮就之彼僧巳先去矣師遂杖笠
南遊辛苦萬狀單以是聯為提撕話久之洛伽道逢
一僧偉儀殊異師在前失腳念佛一聲僧在後曰此
敲門瓦子著他何用師遂問云拋卻後如何僧云葉
落歸根來時無口師始有省發後過秦嶺受印鐵牛
由峨眉返敘州居郡之朱提山朝陽洞聚雲來參師
問曰如何是古佛心雲即拱手云請師尊重又問不
用音聲與色身將何喚作本來人雲便休去。

頌嶺頭受囑隱宜賓發藥垂鉤古佛心氣冷儀寒
空寓內調高寡和絕同倫。

** 南嶽第二十九世

忠州聚雲廣真禪師敘州宜賓人姓李氏其先
三世為婆羅門父無後禱佛生焉降神之日偶大士
八人臨其舍一人指語父曰此八寶應真出興於世
母即厭腥食素三年離乳至十五歲在窗下與同學
讀書偶覽菊花慨然歎曰此花今歲凋零來春發生
常聞生死事大無常迅速讀書寧免生死竟絕學登
少峨參浩翁語載行錄復返里中得大慧錄并獲正
法眼藏如臨舊物師朝暮參禮如有所失後遇一僧
見訪問曰如何是佛師擬對曰不是再進曰不是師
被者一劄塵念如灰至午直僧磨刀次急問如何是
佛僧云我今日磨剃刀師於言下有省次入朱提參
朝陽和尚(語載朝陽章)師白衣初見朝陽後歸為祖母說
法祖母逝後服闋二年方謀出家先一月有氅衣道
者謂里人曰此處不久當有至人出世師果於萬曆
四十一年癸丑秋踰城入山禮月明和尚受具一日
明謂曰汝猶有一句未會師即問是那一句曰不用
音聲色身默然良久與我現出真空來師拂袖便出
乃自惟曰此事不可艸艸是中必有玄要遂辭之別
山汲水伐薪自炊自力苦參三載經行危坐脅不至
蓆限滿復入朱提親近月明和尚師問曰畢竟如何
現出明以師手掩其口豁然大悟乃曰縱然奇特終
是尋常明遂出臨濟正宗付之後閱華嚴至入法界
品毗目仙人執善財手一須臾問歷遇佛剎微塵數
世界參見微塵諸佛法法不昧至事事無礙法界始
解圜悟示張無盡用處從此五宗淆訛如韋索貫錢
了無滯礙乃策杖風塵涉海入吳過閩踵粵至瀟湘
湖東霜輪上座請出世開法上堂祝　聖罷次拈云
此瓣香轟天碎地倒嶽傾湫灼破頂門眼睛熏開眉
毛骨髓奉為現住西蜀朝陽洞傳臨濟正宗二十四
代月明大和尚以酬法乳上首白椎乃曰劈面迎風
掌當胸䐊肚拳具眼衲僧向者裏用得猶是三五一
輪在在光輝火樹銀花時時燦爛半明半暗未夢見
在呵呵不是法門無面目只怕蜈蚣太多足咦二月
十五解制後歸蜀御史無無田公延居書閣乃建聚
雲禪林師出世三十年道場五坐語錄二十卷廣錄
五十卷先是水部熊公汝學鋟梓通行師相好具足
慈和忠恕智慧淵沖誨人不倦偶示疾是月山神夜
哭樹木摧折病中歌唱自娛三月前謂侍僧曰我臨
終須大喝而去崇禎十二年巳卯七月三十日索筆
書偈云朝打三千暮打八百要會聚雲眉毛出血授
筆危坐至午果大喝聲而逝闍維煙至松羃結為五
彩荷香遍地起骨得黃金鎖子三莖五色舍利三百
餘顆齒化為紫色入土者無數平都地藏院迎十二
顆建塔餘皆塔於本寺三目山之陽。

頌氣宇如王那得知個中石火較尤遲海波浩杳
乾坤窄喪卻從前佛祖機。

** 南嶽第三十世

忠州治平慶忠鐵壁慧機禪師營山羅氏子家世以
一經傳多科甲師生而貌偉氣骨不凡八歲父見皆
即隨母齋是夕見黃龍長數十丈凌霄騰於師頂師
指謂兄兄曰龍也有精唐舉術者見師相而異之視
指掌中有龍鳳蓮華麟魚鳥獸文稱許不置師方就
童塾業鉛塹日記數百行漸能工羔鴈具膾炙人口
里中名俊咸稱之曰此羅氏龍文也時有元白遒者
隱邑之大蓬山師往來叩問雅意玄學道者石扃巖
戶辟穀半載師慕之母兄為師親迎師辭之兄曰汝
清姿映玉摛藻過人淡墨紅綾木天一鳳奈何作出
塵想從黃冠遊耶師曰人各有志從所願耳遂於天
啟壬戌二月十九潛遁入山計行次大竹築室松
間掩關危坐無晝夜日食米二握沸湯淡飲五味俱
斷關中三載心形益暢目中屢矚異相種種疑情頓
起欲扣元白以釋其惑出關訪之而白去終南路多
阻師方薙髮孑身抵忠城參聚雲雲曰奚往師白以
終南尋道者事雲笑曰子真昧於尋師者師見雲丰
儀迥異願皈心弟子之列雲曰若向來事道固善矣
猶落傍蹊子欲我說夏後可也夏滿欲求開示妒者
恐師暗承衣缽每至隔之忽雲出方丈師跪乞雲大
笑而去師自泣曰遇至人而不得一授遂欲捐軀赴
水僧有諭以從講肆者師至聽畢復參聚雲未幾聞
朝陽老人來酆陵師侍雲溯舟往見隨眾參禮因請
益朝陽陽曰只者是師問曰只者是還參什麼陽曰
放汝三十棒後雲以金陵之遊聞天童悟唱道四明
師欲暫辭適浙雲曰天童接人固直捷孤硬但恐一
去便不遇老僧宗旨負汝數年辛苦矣於是奉侍還
蜀雲乃命師總院事自疑此生果與禪無緣乎遂盡
力院中經七日隨眾念誦畢登塌忽覺渾身骨碎大
笑不止遂拈偈進呈雲不之印復力究三年忽一日
大徹無論玄要宗旨祖意教意有庖丁解牛之勢入
室密啟雲笑曰汝會老僧意麼師曰和尚大慈為人
徹底自後開堂師皆首眾焉雲滅後願廬墓三年崇
禎辛巳酆陵四眾堅請出世平都地藏院上堂橫按
拄杖云慣弄靈蛇之勢赫赫萬層活捉生馬之威昂
昂千里撒縵天網打稱意魚放破空矢落沖霄鶴點
即不到到即不點正恁麼時且問是誰家風月卓一
卓曰一個星子三隻腳家家秤錘五個眼僧競出問
話師下座以拄杖一時打散上堂貴買朱砂畫月打
牛打車不別憎檻欣籠奈何磨磚作鏡爭得鳧脛天
然不長截鶴續之則疾召大眾云且道阿膩吒峰今
日有幾人作舞師著有藥病隨宜慶忠集二書通行
海內生平踐履備之全錄不贅。

頌道播梁岷錦水東拏雲攫雨自非同寒源浪吼
雄千尺立振頹波易晚風。

忠州聚雲三目慧芝禪師本郡劉氏子於東明披剃
聚雲開堂師往參社火場中苦參煆煉徹法源底居
西堂雲著源流唱和歌付之機緣出處備載行錄後
居巴臺上堂曰木人吹鐵笛石虎撞金鐘蝦蟆打口
鼓螃蟹舞師公別是一般清子弟等閒不與世人同
雨沙自是心相應聾瞽只作耳邊風召大眾有打鼓
弄琵琶者麼僧問離名離相以何為宗師曰蟭螟眼
裏推石䃂曰學人不會師曰螃蟹腔中好汎船。

頌陽春白雪與宮商鐵笛橫吹為舉揚有耳不聞
音韻巧無言童子話偏長。

寶峰三巴掌鐵眉慧麗禪師比直隸真定府趙州柏
鄉縣李氏子於天臺無盡楊禪師會下披剃因不識
字鍊魔遊山一十六載崇禎六年率眾往峨眉飯僧
轉至夔州值兵亂徒悉被害師僅以身免返忠州郡
牧少遊馬公送聚雲雲見即曰是我家人來了師願
當灑掃暗行玄理夜則面佛危坐伏月裸身晒日問
其故言不生蟲時鐵壁和尚為首座指入方丈扣參
雲示話頭苦參一載受具足戒雲上堂師出問曰如
何是佛雲曰拄杖撐著月如何是祖雲曰橫肩兩樣
看如何是超佛越祖雲曰提起三十棒師大喝雲撫
掌三下首座令參參至二十五日無門可入座打數
次命參師自憤曰就參死了罷從此工夫綿綿密密
時刻無間一日七炷香不知去處忽然省悟白座呈
偈座徵曰見個什麼師曰我名三巴掌和尚座引見
雲雲勘驗信口偈語問荅無滯聚雲遺囑有鐵眉三
巴掌實老僧趙州萬里外弟子之記云師上堂曰日
月照臨不到天地覆載不著含元殿上問長安直捷
便是逍遙路南山高北山低日出東來又轉西昨夜
霜風露消息吹落林花三五枝。

頌照臨不到覆載不著龜哥眼裏傾湫嶽霜風露
地落林花碩果枝頭萍實大。

　　(江南廬州府合肥縣原任廣東廣州府廣
　　海等處地方協鎮參將信官程自明法名
　　性智弘藏拙居士　恭人李氏捐資流通
　高峰喬松億和尚宗統語錄　惟願
　　現在世中一聞千悟得大總持恒補
　　般若勝因悉獲
　　金剛種智　　　　　梓　李廣開)