#+TITLE: 往生集-明-袾宏
#+DATE: 2016-06-11 12:30:41
#+SOURCE: github.com/kanripo/KR6r0076 master 685f5ba1                


No. 2072

* 往生集序


世尊始成正覺。為諸有情普演佛乘。既而機
難盡投。由是於一乘中示三乘法。而復於三
乘中出淨土一門。今去佛日遠情塵日滋。進
之不能發神解超聖階。退之倀倀乎有淪墜
之險。而匪仗此門。其何從疾脫生死。大矣
哉。可謂起末世沈疴必効之靈藥也。顧古之
効多今之効尠。其咎安在。則亦口淨土心娑
婆。而堅勇明悟不及前輩云爾。聞昔有傳往
生者。歲久滅沒不可復覩。而斷章遺跡班班。
互載於內外百家之書。予隨所見輒附筆剳。
仍摘其因果昭灼者。日積之成編。殆存十一
於千百而已。今甲申竊比中峯廛居。掩關於
上方。乃取而從其類後先之。又證之以諸聖
同歸。足之以生存感應。計百六十有六條。
而間為之贊。以發其隱義。題曰往生集。俾緇
素之流觀於是書將指而曰。某也以如是解
脫而生。某也以如是純一而生。某也以如是
精誠之極感格而生。某也以如是大悲大願
而生。某也以如是改過不吝轉業於將墮也
而生。某如是上生。某如是中生下生。庶幾乎
考古驗今為淨業者左劵。而客有過我者。閱
未數傳。勃然曰。淨土唯心。心外無土。往生
淨土寓言也。子以為真生乎哉。寧不乖於無
生之旨。予俟其色定。徐而謂曰。談何容易。如
以無生而已矣。一切斷滅不應尚有唯心。果
悟無生則生亦奚礙。生既本無故終日生而
未甞生也。且爾已盡漏心否乎。對曰不能。噫
漏心未盡則生緣未休。生緣未休則托質有
所。茫茫三界大苦海中。不生淨土而生何土。
六道之匍匐。九品之逍遙。利與害天淵矣。抑
未之思歟。飾虛論而爭高。吾亦能之。所以弗
為者。夫亦懼生於識法耳行矣。爾誠不以予
言為非。即淨土而之佛乘。蓋未甞間隔絲毫。
而奚乖之有。客悚然從坐而作。惘然而自失
不覺。其汪然泣下而悲且咽也。整衣莊誦之
終卷。亟拜亟請梓焉。梓既成。道其始末如此。

萬曆十二年夏日　　　杭沙門袾宏識


* 往生集目錄


   第一卷

  * 沙門往生類

   第二卷

  * 王臣往生類
  * 處士往生類
  * 尼僧往生類
  * 婦女往生類
  * 惡人往生類
  * 畜生往生類

   第三卷

  * 諸聖同歸類
  * 生存感應類

往生集卷之一

古杭雲棲寺沙門袾宏輯

* 沙門往生類

** 遠祖師

晉慧遠。雁門樓煩人。博綜六經。尤善莊老。聞
安法師講般若經。豁然大悟。因剃染事之。太
元六年過潯陽。見廬山閒曠。可以息心。遂感
山神現夢。一夕雷雨。林木自至。刺史桓伊。乃
為建殿。名曰神運。以慧永先住西林。故遠所
居號東林焉。遠住東林。三十年跡不入俗。剋
志西方。高僧鉅儒。凡百四十人。共為淨社。蓮
漏六時禪誦不輟。澄心繫想。三覩聖相而沈
厚不言。後十九年七月晦夕。於般若臺。方從
定起。見阿彌陀佛身滿虛空。圓光之中。無量
化佛。觀音勢至。左右侍立。又見水流光明。分
十四支。洄注上下。演說妙法。佛言。我以本願
力故。來安慰汝。汝七日後。當生我國。又見
佛陀耶舍。慧持。慧永。劉遺民。在佛之側。揖
曰。師志在先。何來之晚耶。既知時至。謂門人
曰。吾始居此三覩聖相。今復再見。當生淨土
必矣。至期端坐入寂。時義熙十二年八月六
日也。

贊曰。晉以前。淨土之旨。雖聞於震旦。而弘闡
力行。俾家喻戶曉。則自遠師始。故萬代而下。
淨業弟子。推師為始祖。可謂。釋迦再說西方。
彌陀現身東土者也。厥功顧不偉歟。予昔遊
廬山。酌虎溪之泉。瞻三咲之堂。徘徊十八賢
之遺跡。見其規模弘遠。足稱萬僧之居。而殿
閣塵埃。鍾鼓閴寂。寥寥然戶異其扃。室殊其
爨矣。哲人云亡。芳躅無繼。嗟夫。

** 慧永

晉慧永。河內人。十二出家。既而與遠公。同依
安法師。太元初。駐錫廬山。刺史陶範。捨宅為
西林以居之。絕志塵囂。標心安養。後義熙十
年示疾。忽歛衣求屣欲起。眾驚問。答曰。佛
來迎我。言訖而化。異香七日方滅。唐玄宗。追
謚覺寂大師。

贊曰。永初入道。與遠師伯仲。而創淨社。以為
萬世法。亦遠祖而永宗矣。至於命終之際。見
佛來迎。先後如出一輒。證往生之瑞。當以二
師為準則焉。

** 曇順

晉曇順。黃龍人。幼從羅什法師。講釋群經。什
歎曰。此子奇器也。後入廬山修淨業。時寧蠻
校尉劉遵孝。剏寺江陵。延順經始。盛弘念佛
三昧。宋元嘉二年。別眾坐逝。異香滿室焉。

** 僧叡

晉僧叡。冀州人。遊學諸方。遠歷天竺。還關
中。從羅什法師。稟受經義。後預廬山蓮社。宋
元嘉十六年。忽告眾曰。吾將行矣。面西合掌
而化。眾見叡榻前一金蓮花。倏爾而隱。五色
香煙。從其房出。

** 曇恒

晉曇恒。河東人。童孺依遠公出家。內外典籍。
無不通貫。自入廬山。專志念佛。義熙十四年。
端坐合掌。厲聲念佛而化。

** 道昞

晉道昞。頴川人。幼師遠公。通經律。言與行
合。念佛三昧。究心無間。義熙十四年。豫章太
守王虔。入山謁敬。請紹遠師之席。眾咸宗仰。
元嘉十二年。集眾念佛。就座而化。

贊曰。言行合一。所謂心口二俱念佛者也。聽
其言則是。稽其行則非。而欲冀往生。將誰
欺乎。

** 曇詵

晉曇詵。廣陵人。幼師遠公。勤修淨業。兼善講
說。註維摩經行於世。元嘉十七年。趺坐念佛
而逝。

** 道敬

晉道敬。瑯琊人。祖凝之刺江州。因從遠公出
家年十七。博通經論。日記萬言。篤志念佛。蚤
夜弗替。宋永初元年。謂眾曰。先師見命。吾其
行矣。端坐唱佛而化。眾見光明滿室。彌時方
滅。

贊曰。冲年高才。鮮不自恃。而篤志念佛。非宿
植淨因者乎。今沙彌略涉經論。我慢放逸。白
首而無歸。不得已而談西方晚矣。

** 佛馱跋陀羅

晉佛馱跋陀羅。此云覺賢。迦維衛國人。甘露
飯王之裔也。年十六博學群經。深達禪律。姚
秦沙門智嚴至西域。要師達長安。演法東宮。
與羅什法師上下論議。後以懸指海舶遭擯。
入廬山預遠公蓮社。譯出觀佛三昧諸經。宋
元嘉六年。念佛而化。

** 僧濟

晉僧濟。入廬山從遠公學。達嘆曰。紹隆大法。
其在爾乎。後疾篤。誠期淨土。遠遺燭一枝曰。
汝可運心安養。濟執燭憑几。停想無亂。又集
眾諷淨土經。五更濟以燭授弟子元弼。令隨
眾行道。頃之。覺自秉一燭。乘空而行。見阿彌
陀佛。接置於掌。遍至十方。歘然而覺。且悲且
慰。自省四大。了無疾苦。明夕。忽起立。目逆
虛空。如有所見。須臾還臥。容色愉悅。謂傍人
曰。吾行矣。右脅而逝。時方炎暑。三日而體不
變。異香郁然。

贊曰。濟以聖師指示。而生淨土。然則臨終助
念。孰曰無功乎。而留龕溽暑。體發異香。梵行
之精堅驗矣。

** 慧恭

晉慧恭。豫章酆城人。與慧蘭僧光等同學。蘭
光繫念淨土。臨終皆有奇應。又五年恭病篤。
雨淚叩頭。誓心安養。念不少間。見阿彌陀佛。
以金臺前迎。恭乘其上。又見蘭等。於臺上光
明中。告曰。長老受生已居上品。吾等不勝喜
慰。恨五濁淹延。相依之晚耳。恭欣然奮迅而
逝。

** 慧虔

晉慧虔。少出家戒行精確。義熙年中。投山陰
嘉祥寺。苦身率眾後寢疾。屬想安養。祈誠觀
音。北寺有淨嚴尼者。宿德篤行。夜夢觀音從
西郭門入。清輝妙狀。光映日月。幢幡華蓋。七
寶莊嚴。尼驚異作禮。問大士何往。答云。往嘉
祥迎虔公耳。虔疾雖困。神色如常侍者皆聞
異香。泊然而化。

贊曰。臨終見佛。或疑純是自己想心。今他人
亦見之何也。當知感應道交。不可思議。慎哉
言乎。

** 僧顯

晉竺僧顯。南遊江左。遇疾屬緣西方。虔苦不
替。見阿彌陀佛。光照己身。所患皆愈。即起沐
浴。為傍人說所見。并陳誡因果。辭意剴切。明
晨端坐而化。

贊曰。懈怠比丘。遇有疾則曰。吾力且憊。待平
復已。然後念佛。不知念佛。為度老病。有疾念
佛。今正是時。而顯以念力。既愈其疾。復得往
生。賢哉。

** 慧通

晉慧通。從涼州慧紹禪師。咨受禪法。祈心安
養。微疾。於禪定中。見一人形甚端嚴。語通
云。良時至矣。俄而見阿彌陀佛光明燁然。定
起以告同學。安然而化。異香三日乃歇。

** 法琳

晉法琳。臨卭人。專精戒品。止成都靈建寺
修淨業。常持彌陀觀音二經。轉誦之時。輒見
一偉貌沙門。屹然在前。建武二年寢疾。注念
西方。禮懺不息。見諸賢聖皆集空中。合掌而
逝。

贊曰。琳誦經有沙門現前。蓋誠感耳無足為
異。其生西方。不係乎是。修淨業者。毋取相希
慕焉。

** 曇鑒

宋曇鑒。平生片善。迴向西方。誓願見佛。一日
定中。見阿彌陀佛。水洒其面。曰滌汝塵垢。浴
汝心念。及汝身口。皆悉嚴淨。又於瓶中。出蓮
花一枝授之。定起乃與寺僧敘別。夜漸深。獨
步廊下念佛。至五鼓。其聲彌厲及明。弟子
依常問訊。趺坐不動。就而視之。逝矣。

** 僧柔

齊僧柔。學方等諸經。惟以淨業為懷。卒之日
見化佛千數。室內外俱聞異香。西向敬禮而
化。

** 慧光

齊慧光。居洛陽。著華嚴涅槃十地等疏。妙盡
權實之旨。一日有疾。見天眾來迎。光曰。我所
願歸安養耳。已而淨土化佛。充滿虛空。光曰。
惟願我佛攝受。遂我本願。即彈指罄咳。言氣
俱盡。

贊曰。天多欲樂。兼有女人非解脫處。古謂。假
饒修到非非想不若。西方歸去來。是以贊淨
土者。謂上品即發彼岸。下生猶勝天宮。今光
於命盡之際。而詳審堅固所願確然。可謂明
且勇矣。

** 慧進

齊慧進。居高座寺。誓誦法華。造經百部。願迴
此業得生安養。後聞空中告曰。汝願已足。必
得往生。無病而卒。

** 道珍

梁道珍。住廬山修淨業。夢有人乘船海中。問
之。云往彌陀佛國。珍乞隨行。船人云。汝未營
浴室。及誦彌陀經。未可也。覺而浴僧誦經。歷
年不輟。忽房內池面。降白銀臺。因默記其事。
書經函中。命盡之夕。半山以上。如烈火千
炬。交相輝映。邑人遙見。謂是諸王禮覲。及
旦乃聞珍卒。後檢經函。知珍瑞應。宜生淨土
久矣。

贊曰。遠公三覩聖相而不言。珍公池降銀臺
而默記。古德之厚重類如此。彼淺丈夫者。纔
有少異。曉曉自鳴。小則失其所有。大則增其
魔事矣。可弗慎諸。

** 神鸞

後魏曇鸞。少遊五臺。感靈異出家。而性嗜長
生。受陶隱君仙經十卷。後遇菩提流支。乃問
曰。佛有長生不死術乎。支笑曰。長生不死。吾
佛道也。乃授十六觀經曰。學此則三界無復
生。六道無復往。其為壽也。河沙劫石。莫能比
焉。此吾金仙氏之長生也。鸞大喜。遂焚仙經
而修淨業。寒暑疾痛曾無少懈。魏主號為神
鸞。一夕室中見梵僧。謂曰。吾龍樹也。久居
淨土。以汝同志故來相見。鸞自知時至。集眾
教誡曰。勞生役役。其止無日。地獄諸苦。不可
以不懼。九品淨業。不可以不修。因令弟子高
聲念佛。西向稽顙而終。眾聞天樂自西而來。
良久乃已。

贊曰。黃冠者恒言曰。釋氏有死。神仙長生。今
支公謂佛有長生。仙無長生。此論痛快簡當。
高出千古。鸞法師捨偽歸真。如脫敝屣。豈非
宿有正因者哉。

** 智者大師

隋智顗。號智者大師。頴川人。孩幼之時。見像
即禮。逢僧必拜。十八出家於果願寺。後禮南
嶽思大禪師。弘法緣畢。在剡東石城寺。將入
滅謂弟子曰。吾知命在此。不復前進。輟斤絕
弦於今日矣。唱觀無量壽佛經題竟。復曰。四
十八願。莊嚴淨土。華池寶樹。易往無人。火車
相現。一念改悔者。尚得往生。況戒定熏修。聖
行道力。功不唐捐矣。智朗請云。未審大師證
入何位。沒此何生。師曰。吾不領眾。必淨六
根。損己利人。但登五品。汝問何生者。吾諸師
友。侍從觀音。皆來迎我。言訖唱三寶名。如入
三昧。

贊曰。大師道德崇重一家教觀。萬代宗仰。而
捨壽之際。惟西方是歸。乃至疏觀經。著十疑
論。恒於此諄諄焉。意可知矣。或曰。疏稱心觀
為宗。淨土其非實歟。噫大師謂。約心觀佛。不
謂無佛。如其無佛。心觀何施。正報既然。依報
亦爾。學台教者審之。

** 法喜

隋法喜。常行方等懺法。忽一雉索命。有神人
呵曰。法師當往生淨土。豈償汝命。後於病中。
發願以一生行業。回向西方。至心念佛。即見
佛菩薩來迎。端坐而化。

贊曰。經稱假使百千劫。所作業不忘。因緣會
遇時。果報還自受。喜惡得以生淨土不償雉
命。良由一生淨土。永絕輪迴。因緣何從而得
會遇。若其忍悟無生。入塵利物。縱有報償。則
所謂將頭臨白刃。一似斬春風者矣。豈與凡
夫六道等耶。

** 章安

隋灌頂。章安人。智者大師弟子也。日以念佛
為事。臨終室有異香。遺誡弟子竟。忽起合掌。
稱阿彌陀佛二大士名。奄然而化。

** 慧成

隋慧成。居枝江。誦彌陀經。修西方觀三十年。
常坐不臥。每入定見淨土蓮臺寶樹。臨終之
夕。人夢成坐蓮花。隱隱西去。

** 道喻

隋道喻。居開覺寺。念阿彌陀佛。日夜不廢。造
像僅三寸。後於定中。見佛謂曰。汝造我像何
小。喻曰。心大即大。心小即小。言訖見像。身
遍滿虛空。告曰。汝當澡浴清淨明星出時。我
來迎汝。至時果見佛來。光明滿室。遂坐而化。

贊曰。心大即大。心小即小。然則心穢即穢。心
淨即淨審矣。而喻見一佛遍空。前僧柔慧光。
見多佛遍空。蓋一即多。多即一。非有優劣
也。

** 智舜

隋智舜。入廬山踵遠師淨業。大業初。講觀經
畢。即示疾。見鸚鵡孔雀。念佛法僧。出微妙
音。告弟子曰。我今日往生矣。安然而逝。

** 慧海

隋慧海。住江都安樂寺。善經論。精誠念佛。
有僧道銓者。至自齊州。齎阿彌陀佛像。微妙
工巧。世所未有。問之則云。此天竺雞頭摩寺
五通菩薩。乘空往彼安樂世界。圖繪而來。海
感慶逢遇虔篤禮敬。乃覩神光炤爍。於是模
寫懇苦。願生彼國。後微疾。夜忽起。依常面西
禮竟。跏趺至曉而逝。儼然如生。

贊曰。極樂世界過此十萬億佛土。亦非乘空
所可到者。慧海之精誠感佛。彼道銓安知。非
淨土之賢聖乎。

** 法智

隋法智。髫年出家。晚歲聞徑直之門。莫如念
佛。乃謂人曰。我聞。經言。犯一吉羅。歷一中
劫。入地獄可信。又言。一稱阿彌陀佛。滅八十
億劫生死重罪。則未之信。有明者示云。汝大
邪見。俱是佛言。何得不信。遂於國清寺兜率
臺。晝夜精勤念佛。忽辭道俗云。某生西方去
也。中夜無疾而化。時有金色光明。照數百里。
江上漁人謂是天曉。遲久方明。始知智之往
生云。

贊曰。佛云吾言如蜜。中邊皆甜。悉宜信受。
是故信少惡入地獄。而不信一念生西方。此
誠可謂邪見矣。近世喜持呪者。見陀羅尼所
說功德。能易山海役鬼神。滿種種求願。則躍
然而信。見淨土所說功德。能直入聖階。立超
三界。則恬然不介意。其為邪見等耳。可慨也
夫。

** 善導和尚

唐善導。貞觀中。見西河綽禪師九品道場。喜
曰。此真入佛之津要。修餘行業。迂僻難成。惟
此法門。速超生死。於是勤篤精苦。晝夜禮誦。
激發四眾。每入室互跪。念佛非力竭不休。出
則為人演說淨土。三十餘年不暫睡眠。好食
送厨。粗惡自奉。凡有䞋施。用寫彌陀經十萬
卷。淨土變相三百壁。修營廢墜。燃燈續明。
三衣瓶鉢。不使人持。行不共眾。恐談世事。從
其化者甚眾。有誦彌陀經十萬至五十萬遍
者。有念佛日課萬聲至十萬聲者。得念佛三
昧。往生淨土者。莫能紀述。或問。念佛生淨土
耶。師曰。如汝所念。遂汝所願。乃自念一聲。
有一光明從其口出。十至於百。光亦如之。其
勸世偈曰。漸漸雞皮鶴髮。看看行步龍鍾。假
饒金玉滿堂。豈免衰殘病苦。任汝千般快樂。
無常終是到來。惟有徑路修行。但念阿彌陀
佛。忽謂人曰。此身可厭。吾將西歸。乃登柳
樹。向西祝曰。願佛接我。菩薩助我。令我不失
正念往生淨土。言已投身而逝。高宗皇帝知
其事。賜寺額曰光明云。

贊曰。善導和尚。世傳彌陀化身。觀其自行之
精嚴。利生之廣博萬代而下。猶能感發人之
信心。脫非彌陀必觀音普賢之儔也。猗歟大
哉。

** 智欽

唐智欽。專習禪業。又禮念萬五千佛名。乃至
百遍。後於柳州阿育王塔前。燃一臂求生淨
土。弟子僧護。夜半見庭前光照異常。因問。何
人秉炬。凡三問。空中聲曰。來迎欽禪師耳。護
急啟窓。見佛身光明。旛華寶蓋滿虛空中。欽
隨佛冉冉而去。

贊曰。燒身燒臂。大乘經中屢開。然此得忍大
士所為。非初心境界也。求西方者。當學欽公
之習禪禮佛。不必效其燃臂。若能用燃臂之
精虔勇猛。以治其惡習則所燃亦多矣。古云。
善學柳下惠。不其然歟。

** 五會法師

唐法照。大歷二年。止衡州雲峯寺。慈忍戒定。
為時所宗。甞於鉢內覩五色雲。有梵剎曰大
聖竹林寺。後詣五臺見異光。果得竹林寺。入
講堂則文殊在西。普賢在東。萬眾圍繞而為
說法。照作禮問曰。末代凡夫。未審修何法門。
文殊告曰。諸修行門無如念佛。我以念佛得
一切種智。又問當云何念。曰此世界西。有阿
彌陀佛。彼佛願力。不可思議。汝當繼念毋令
斷絕。決定往生。後臘月朔。在華嚴院淨業道
場。方憶二大士記我往生。乃一心念佛。忽見
梵僧佛陀波利。謂曰。汝華臺已就。後三年華
開矣。至期謂眾曰。吾行矣。端坐而逝。師甞於
湖東寺。開五會念佛。感祥雲寶閣。覩阿彌陀
佛及二菩薩身滿虛空。又於并州五會念佛。
感代宗皇帝宮中聞念佛聲。遣使追尋。乃見
師勸化之盛。遂詔入京。教宮人念佛亦及五
會。號五會法師。

贊曰。感夢於前。覩境於後。其可信明矣。然則
諸修行門。無如念佛。文殊口授也。顧不足信
歟。三載之前。花臺預就。所謂信心纔起。蓮蕋
標名。隨其勤惰而或鮮或萎。又不足信歟。噫
冥現靈蹤。預符聖記。化行五會。音徹九重。豈
非乘悲願而生者哉。

** 臺岩康法師

唐少康。縉雲仙都人。十五通法華楞嚴。貞元
中因詣洛陽白馬寺。見殿中文字放光。探之
則善導和尚。西方化導文也。師祝曰。若於淨
土有緣。當更放光。言已光明閃爍。師曰。劫石
可磨。我願無易矣。遂至長安光明寺善導和
尚影堂。瞻禮忽見遺像。升空謂曰。汝依吾教
廣化有情。他日功成。必生安養。乃適新定。
乞錢誘小兒念佛。念佛一聲與錢一文年餘。
無少長貴賤。見師者皆稱阿彌陀佛。念佛之
聲盈滿道路。又於烏龍山建淨土道場。每升
座高聲唱佛。眾見一佛從其口出。十聲則有
十佛。師曰。汝見佛者必得往生。時眾數千。有
不見者。悲傷自責。因倍精進。後二十一年十
月三日。囑道俗曰。當於淨土起欣樂心。於閻
浮提起厭離心。汝曹此時。見我光明。真我弟
子。遂放異光數道而逝。塔於臺子岩。號臺岩
法師。

贊曰。或疑佛從口出。似涉怪異。噫世尊逢醉
象時。手五指端。出金光獅子。其言曰。我何有
心於禦象哉。以我無量劫來。修慈忍力。自然
而有獅子現焉。我亦不知也。今康公現佛。亦
無量劫來。歸敬之所致耳。何怪之有。世有魔
師。教人黑夜習坐。於香烟上注觀佛現。以為
感應。較此邪正實霄壤焉。修淨業者。不可不
辯。

** 自覺

唐自覺。住真州。常發願。願因觀音。得見阿彌
陀佛。於是鑄觀音像。高四十九尺。既成祝願。
夜三更。忽有金光二道。阿彌陀佛。自光中而
下。二大士左右隨之。佛垂手摩覺頂曰。守願
勿易。利物為先。寶池生處。孰不如願。後十一
年七月望夕。見一人形似天王。雲間現身。謂
覺曰。安養之期至矣。即於觀音像前。趺坐而
化。

** 善胄

唐善胄。瀛州人。武德三年病革。謂門人曰。吾
一生正信。不慮淨土不生。即令拂拭房宇燒
香嚴待。病久委臥。忽起坐合掌。語侍人曰。安
置世尊令坐。又自陳懺悔。良久曰。世尊去
矣。低身似送因臥曰。向者阿彌陀佛來。汝等
還見否。不久吾當去耳。少頃而逝。

** 神素

唐神素。安邑鳴條人。講演為業。與道傑齊名。
一生行業。屬想西方。貞觀二年眾請主栖岩。
十七年二月二十三日召大眾與別。趺坐正
容令誦觀音普門品二遍。自稱阿彌陀佛又
令一人唱。餘人和中夜端坐儼然而逝。肌肉
雖盡骨坐如初。

** 慧璿

唐慧璿。出家襄川。甞弘三輪大經。貞觀二十
三年四月八日。夜見山神告曰。法師房宇不
久當生西方。至七月十四日。講盂蘭盆經竟
歛手曰。生受信施今須通散。一毫以上。捨入
十方窮獨乞人。并諸異道。言已終於法座。

贊曰。昔生公說法將竟。眾見麈尾墜地。憑几
而化。如入禪定。璿之事亦類是矣。嗚呼匪平
生道力。可勉強於臨時耶。

** 懷玉

唐懷玉。台州人。布衣一食。常坐不臥。誦彌陀
經三十萬遍。日課佛號五萬聲。天寶元年。見
佛菩薩滿虛空中。一人持銀臺來迎。玉曰。吾
一生念佛。誓取金臺。何為不然。聖眾遂隱。玉
彌加精進。三七日後。向擎臺者來云。師以精
進得升上品。宜趺坐以俟。三日後異光滿室。
曰弟子曰。吾生淨土矣。含笑而逝。郡太守叚
公。作偈贊曰。我師一念登初地。佛國笙歌兩
度來。惟有門前古槐樹。枝低只為罣金臺。

贊曰。或謂銀臺至而復隱。金臺誓而重來。何
得果報無憑。由人揀擇。通曰。此正謂萬法由
心隨感而應者也。且火車已現。十念而得往
生。天眾來迎。矢心而歸淨土。善惡聖凡之相。
隔尚可轉業須臾。況金銀幾希間耶。

** 道昂

唐道昂。魏郡人。師靈裕法師。常於寒陵山寺。
講華嚴地論。稽洽博詣。志結西方。願生安養
後自知命極。預期八月。人未之測也。至八月
朔日無所患。問齋時至未。即昇高座。身含奇
相。爐患異香。引四眾受菩薩戒。詞理切至。
聽者寒心。昂舉目高視。見天眾繽紛。管絃嘹
喨。告眾曰。兜率陀天迎我。然天道乃生死根
本。由來非願常祈心淨土。如何此誠不果遂
耶。言訖天樂還滅。便見西方香花伎樂。充塞
如雲。飛湧而來旋環頂上。舉眾皆見。昂曰。今
西方靈相來迎事須願往。但見香爐墜手。即
於高座而逝。足下有普光堂等字。遐邇驚嘆。

贊曰。却天宮而求淨土。前有光公。後有洪公
及昂。蓋三人焉而時逼須臾。猶能導四眾以
毘尼。據高座而歸寂。靈相紛然駭人心目。嗚
呼異哉。

** 道綽

唐道綽。并州汶水人。十四出家。習經論。晚事
瓚禪師學禪。又篤志神鸞淨土之業。有僧定
中。見綽數珠如七寶大山。平居為眾講無量
壽觀經。將二百遍。人各掐珠。口稱佛號。或時
散席。嚮彌林谷。六時禮敬。初不廢缺。念佛日
以七萬為限。貞觀二年四月八日歸寂。聞而
赴者。滿於山寺。見化佛住空。天花下散焉。

** 寶相

唐寶相。雍州長安人。十九出家。頭陀自靜。六
時禮懺。垂四十年。夜分誦彌陀經七遍。念
佛六萬聲。病既革。誦念不捨。囑道俗曰。念佛
為先。勿虛度世。當於西方相待。又曰。燒散吾
尸。不勞銘塔。言訖而逝。

贊曰。玉念佛日。記五萬綽七萬。相今六萬。三
老者皆高僧。而日課有常數。今人忽之曰。此
愚夫婦所作也。獨何歟。

** 惟岸

唐惟岸。并州人。約淨土為真歸之地。行方等
懺。服勤無缺微疾。見觀音勢至二菩薩現於
空中。岸召畫工。無能畫者。忽有二人。自言能
畫。畫畢不見。岸乃告諸弟子曰。吾今往生。誰
偕行者。有童子願往。岸令辭父母。父母謂為
戲言未信也。頃之沐浴更衣。入道場念佛而
化。岸撫其背曰。小子何得先吾行耶。因索筆
讚二菩薩。有願以慈悲手。提獎共西行之句。
讚畢長逝。

贊曰。岸之事無惑矣。彼童子非久積淨業。胡
脫化之神異噫。爾不見十念成功乎。不然則
宿世善根熟耳。修淨業者。或今身不克往生。
觀此可以自慰。

** 僧衒

唐僧衒。并州人。初念慈氏。期上生內院。年九
十遇道綽禪師。得聞淨土。始迴心念佛。日禮
千拜。一心無怠。後有疾。告弟子曰。阿彌陀佛
授我香衣。觀音勢至示我寶手。吾其行矣。言
訖而逝。七日異香不散。時有啟芳圓果二法
師。目擊斯事。乃於悟真寺。共折楊枝於觀音
手中。誓曰。若於淨土有緣。當七日不萎。至期
益茂。芳果慶忭。晝夜觀念不捨。忽覺臨七寶
池。入大寶帳。見佛及二大士。坐寶華臺光明
輝映。芳果作禮。佛云。念我名者皆生我國。又
聞釋迦世尊。與文殊菩薩以梵音聲。稱讚淨
土。復見三道寶階。其一白衣。其二道俗相半。
其三唯僧也。云皆至心念佛者。得生此土耳。
後五日。忽聞鍾聲曰。鍾聲我輩事也。俱時化
去。

贊曰。耄耋之年。始修淨業。而尚得往生。少壯
可知矣。彼芳果聞風興起。終獲靈應。見賢思
齊。其此之謂乎。

** 懷感

唐懷感。居長安千福寺。入念佛道場。三七日
不覩靈瑞。自恨障深。欲絕食畢命。善導大師
不許。勸令精虔三載感如所教。後見佛金色
玉毫。得念佛三昧。製決疑論七卷。臨終合掌
云。佛來迎我。遂卒。

贊曰。諺有之。惟貴功深。杵可作針。吾於感有
徵矣。畫地自限者思之。

** 德美

唐德美法師。於會昌寺西院。造懺堂行般舟
三昧。終夏不坐臥。或止口過三年不言。或行
不輕。七眾通禮節衣減食。斷絕世想。專念西
方。口誦彌陀。終其身不輟。後一時入室稱佛。
倏然而化。

贊曰。斷絕世想則染緣盡。專念西方則淨緣
成。先民有言。愛不重不生娑婆。念不一不生
淨土誠哉言乎。

** 辯才

唐辯才。襄陽人。潛修淨土二十年。未甞自稱。
獨與護戎任公善。謂之曰。才必生淨土。期在
十年。一日令弟子報任公曰。向所期已。及任
公至。才曰。吾去矣。趺坐而化。眾聞仙樂西
來。異香散漫。

** 壽洪

唐壽洪。汾陽人。常念佛。虔求淨土將亡。見兜
率天童子來迎。洪曰。我期西往。不生天上。即
令眾念佛。遽云。佛從西來。言訖而化。

** 法祥

唐法祥。住楊都大興國寺。三十年修安養之
業。凡有饒益。必用迴向。因疾弟子。聞祥稱佛
聲甚厲。又見房西壁有光若鏡。現淨土相頻
伽鼓翼。乃倏然而化。

贊曰。祥見頻伽。前智舜見鸚鵡孔雀。不見佛
而見眾鳥何耶。經云。是諸眾鳥。皆阿彌陀佛
變化所作。故知。正報依報。俱淨土相也。幸無
疑焉。

** 大行

唐大行。居泰山修普賢懺法三年。感大士現
身。晚歲入大藏。陳願隨手取卷。得彌陀經。晝
夜誦咏。至三七日。覩琉璃地上。佛及二大士
現身。僖宗皇帝聞其事。詔入內賜號常精進
菩薩。後一年琉璃地復現。即日而終。異香經
旬。肉身不壞。

贊曰。瑠璃地上下明徹。淨德所感也。而慧永
僧衒異香七日。慧通三日。行今浹旬。孰非梵
行之芬芳也哉。

** 明瞻

唐明瞻。晚歲剋志安養。或譏其遲暮。瞻曰。
十念功成。猶得見佛吾何慮乎。後因疾。於興
教寺具齋。別道俗。時僕射房玄齡杜如晦皆
與焉。日過午。整威儀念佛。遽曰。佛來矣。二
大士亦至。竦身合掌而化。

** 永明壽禪師

錢氏吳越延壽。杭州餘杭人。依四明翠岩禪
師出家。參天台韶國師。發明心要。甞行法
華懺。中夜見普賢。蓮花忽然在手。因思宿
願未決。登智者岩。作二鬮。一曰。一心禪定。
一曰。萬行修淨土。冥心精禱。七拈皆得淨土。
於是一意專修。後住永明。日課一百八事。夜
往別峯行道念佛。旁人時聞螺貝天樂之音。
忠懿王嘆曰。自古求西方。未有如此之專切
者也。乃立西方香嚴殿。以成其志。在永明十
五年。弟子千七百人。常與眾授菩薩戒。施鬼
神食。放諸生命。皆悉迴向莊嚴淨土。時號慈
氏下生。開寶八年二月二十六日。晨起焚香
告眾。趺坐而化。後有僧來自臨川。經年遶其
塔。人問故曰。我病入冥。見殿左供一僧像。王
勤致禮敬。密詢其人則曰。此杭州永明壽禪
師也。凡死者皆經冥府。此師已徑生西方上
上品矣。王重其德。故禮敬耳。

贊曰。永明佩西來直指心印。而刻意淨土。自
利利他廣大行願。光昭於萬世。其下生之慈
氏歟。其再生之善導歟。

** 志通

石晉志通。鳳翔人。因見智者大師淨土儀式。
不勝欣忭。自是不向西唾。不背西坐。專心念
佛。後見白鶴孔雀成行西下。又見蓮花開合
於前。通云曰。白鶴孔雀淨土境也。蓮花光相。
受生處也。淨土現矣。乃起禮佛而終。茶毘有
五色祥雲。環覆火上。舍利鱗砌於身。

贊曰。唾必西避。坐必西向。繫念如斯。何事不
辨。今以輕心淺心。而欲往生難矣。或曰。不已
着乎。噫諦觀落日。經有明文。智者大師。始生
而面西趺坐。乃至淨業諸賢。西向坐脫者。不
着而能之乎。耽心濁境。終世安然。纔念淨邦。
便憂其着。顛倒乃爾。嗟乎異哉。

** 晤恩

宋晤恩。姑蘇常熟人。年十三聞誦彌陀經。遂
求出家。終日一食。不離衣鉢。不畜財寶。臥必
右脅。坐必跏趺。每布薩涕泗不止。遍誨人以
西方淨業。及一乘圓旨。有疑不逗機者。答曰。
與作毒鼓之緣耳。雍熙二年八月朔日。夜覩
白光自井而出。謂門人曰。吾將逝矣。絕粒禁
言。一心念佛。夢一沙門。執金爐焚香。三遶其
室。自言灌頂。來此相迎。夢覺呼門人至。猶聞
異香二十五日。說止觀指歸及觀心義畢端
坐而化。人聞管絃鈴鐸之音嘹亮空中。漸久
漸遠。自西而去。

贊曰。財食不貪。廉潔心也。坐臥不苟。敬慎心
也。衣鉢不離。持重心也。布薩垂泣。誠信心
也。四心皆淨因。宜其往生矣。至於誨人。則西
方淨業。與一乘圓教並施。恩其深入念佛法
門者乎。

** 圓淨常法師

宋省常。錢塘人。七歲出家。淳化中住南昭慶。
慕廬山之風。乃刺血書華嚴經淨行品。易蓮
社以淨行。士大夫預會者。稱淨行弟子。而王
文正公且為之首。一時公卿伯牧百二十人。
比丘千人焉。翰林蘇易簡。作淨行品序。至謂
予當布髮以承其足。剜身以請其法。猶尚不
辭。況陋文淺學而有惜哉。天禧四年正月十
二日端坐念佛。有頃厲聲唱云佛來也。泊然
而化。

贊曰。始遠公。次善導。既而南嶽五會。永明臺
岩。終於法師。號蓮社七祖。勸化之盛。蓋耀古
彌今矣。雖然覈其自脩。則罔不精勤刻勵。如
所以示人者。今沙門知勸人。而不知勸己。欲
竊附於前輩。不幾狂乎。

** 淨觀

宋淨觀。住嘉禾寂光庵。修淨土懺法十餘年。
謂弟子曰。我後二十七日行矣。至期二日前。
見紅蓮花。次日又見黃花滿室。皆有化生孩
兒。坐於花上。仙帶結束。三日入龕端坐。命眾
念佛。頃之脫去。

贊曰。念佛人預知時至。蓋娑婆緣盡。淨土緣
成。自然聖境冥現。如遠公七日。今觀二十七
日之類是也。世人生無實德。死欲效嚬。扭揑
粧點。取笑於識者。甚則生身活焚。搖動遠邇。
不知附鬼着邪。流入惡趣。尤可憐憫。復使無
眼之徒。欣羡而希則之。其為害也大矣。我集
往生。何無一人活焚其軀者。願智人觀此。普
以告世。救諸愚民。

** 慈雲懺主

宋遵式。台州臨海縣人。學行高古。名冠兩
浙。專志安養。甞行般舟三昧。九十日苦學嘔
血。入道場兩足皮裂。以死自誓。忽如夢中。見
觀音垂手指其口。引出數虫。又指端出甘露。
注其口。覺身心清涼。疾遂愈。著淨土決疑行
願。及淨土懺法。行於世天聖間。將化之日。炷
香禮佛。願諸佛證明。往生安養。至晚坐脫。人
見大星隕於靈鷲峯。時號慈雲懺主云。

贊曰。克勤懺法。自行而垂憲萬世。古今一人
而已。至於寶手出虫甘露灌口。非精誠之極
疇能然乎。

** 宗坦疏主

宋宗坦。潞州黎城人。五十年名播講林。晚於
唐州青臺鎮。專求淨土。三業四儀。曾無暫忘。
政和四年四月二十七日。夢阿彌陀佛。謂曰。
汝說法止六日。當生淨土。覺而白眾。至五月
四日。集眾告曰。因緣聚散。固當有時。淨土勝
緣。惟憑時刻。願眾念佛助我往生。言已坐
脫。滿空雷鳴。白雲覆地。三日方歇。所持瑪瑙
數珠。盤於指上。眾取之。竟不能得。感應事
繁。具如別說。

贊曰。雷者法音之吼。雲者慈蔭之深。手珠不
脫。念力之牢強見矣。

** 慈照宗王

宋子元。號萬事休。平江崐山人。少習止觀。定
中聞鴉聲悟道。頌曰。二十餘年紙上尋。尋來
尋去轉沈吟。忽然聽得慈鴉叫始信。從前錯
用心。於是利他心切。普勸念佛。代為法界眾
生。禮佛懺悔。祈生安養。剏白蓮懺堂。述四
土三觀。選佛圖。開示蓮宗眼目。逆順境中。未
甞動念。高宗皇帝召見。賜號慈照。後於鐸城。
三月二十三日。告眾曰。吾化緣已畢。時當行
矣。言訖合掌示寂。荼毘舍利無數。勅賜最勝
之塔。

** 法持

宋法持。居化度寺。修彌陀懺。願促閻浮之壽。
早生安養。後小疾。雨淚悲號。祈垂接引。厲聲
念佛不絕。忽見佛身丈六。立於池上。即自言
曰。我已得中品生。西向而化。

贊曰。人情莫不欲壽。促算而求安養。非欣厭
之極乎。雖然發願可也。赴海投崖。而疊薪自
燼。則魔矣。

** 本如

宋本如。號神照。住東山承天寺。與郡守張郇。
結社一日升座說法。與眾訣別。退而坐逝。時
江上漁人。見雲端有僧西去。明年啟塔。顏貌
如生。蓮花產於塔前。

** 基法師

宋基法師。學於寶雲。住太平興國寺。精意念
佛。一日示疾。為弟子廣談玄旨。眾忽見。西方
現光。空中奏樂。師曰。阿彌陀佛與二大士俱
至。即右脇西向而化。門人夢阿彌陀佛授記。
為超世如來。或夢師坐青蓮花臺者。法智禪
師嘆曰。臥病談玄。臨終見佛。是可敬也。

贊曰。或疑。基曷為即得授記。噫親見如來無
量光。見前授我菩提記。子知之乎。

** 若愚

宋若愚。居雲川仙潭。建無量壽閣。勸道俗念
佛。精勤三十年。與道潛則章二師為友。潛能
詩近名。愚與章惟務實行。將順世。夢神人告
曰。汝同學則章。得普賢行願三昧。已生淨土。
彼正待汝。愚乃沐浴更衣。命眾諷觀經。端坐
默然忽云。淨土現前。吾當行矣。書偈而化。偈
曰。本自無家可得歸雲邊有路許誰知。溪光
搖落西山月。正是仙潭夢斷時。又曰。空裏千
花羅網。夢中七寶蓮池。踏得西方路穩。更無
一點狐疑。

贊曰。愚與潛章為友。而潛以耽詩。親名失淨
土之利。黜世智疎世緣。求西方者。當書諸
紳。

** 守真

宋守真。永興人。講起信論法界觀。常於中夜。
結無量壽佛往生祕密印。繫念西方。一夕天
曉。自覺身登淨土。舉目見佛。因俯伏像前。
忽曰。四十八願。能度我者。乃持香花。入殿
供養。就坐而化。

** 知禮

宋知禮。號法智。居南湖。述妙宗鈔。大彰觀心
觀佛之旨。每歲二月望日。建念佛施戒會。動
逾萬人。又撰融心解。明一心三觀。顯四淨土
之義。後於歲旦。建光明懺。至五日召大眾說
法。驟稱佛號數百聲。奄然坐逝。

贊曰。禮述妙宗。說淨觀。大弘台教。而臨終念
佛坐逝。豈騰口說者。可同日語耶。

** 有嚴

宋有嚴。住台州赤城崇善寺。依神照學天台
教。晚年結茆樝木之下。號曰樝菴。平生篤修
淨業。有懷安養故鄉詩。為時所傳。建中靖國
元年夏四月將終。見寶池大蓮花。天樂四列。
乃作餞歸淨土詩示眾。後七日跏趺而化。塔
上有光如月。三夕方隱。

贊曰。前法祥鏡光。現於壁端。今嚴公月光。現
於塔上。皆身心瑩徹之明驗也。乃至光明滿
室者。金光彌亘江上數百里者。嗚呼。是可以
偽為乎哉。

** 慧明

宋慧明。號晦菴。學於慧光。晚依蓄山常照寺。
修淨業。日課法華楞嚴圓覺。持彌陀聖號萬
數。慶元己未春示疾。謂弟子曰。吾學大乘。
求生淨土。今果遂矣。累足坐逝。眾聞天樂西
來。徘徊頂上。荼毘五色舍利無數。

** 師贊

宋師贊。雍州人。為僧童。年十四。念佛不絕。
忽遇疾暴亡。俄而復甦。謂師及父母曰。阿彌
陀佛來此。兒當隨行。隣人見空中寶臺。五色
異光。向西而沒。

** 二沙彌

隋汶州二沙彌。同志念佛。長者忽亡。至淨土
見佛白言。有小沙彌同修。可得生否。佛言。由
彼勸汝。汝方發心。汝今可歸。益勤淨業。三年
之後。當同來此。至期二人。俱見佛來。大地震
動。天花飃舞。一時同化。

** 了然

宋了然法師。號智涌。住白蓮寺二十四年。夢
二龍戲空中。一化為神人。袖出簡云。師七日
當行。既寤集眾說法。大書曰。因念佛力。得生
樂國。凡汝諸人。可不自勉。即沐浴更衣。令眾
誦彌陀經。至西方世界處。倏然而化。能仁寺
行人。皆聞天樂之音。祥光上燭天表。

** 思照

宋釋思照。研究宗教。專心淨業。每四更即起。
稱誦佛名。懈怠比丘。不遑安寢。效法藏四十
八願。結僧俗係念淨會三十年。一日感疾。夢
丈六金身。集眾念佛。忽厲聲同眾稱念。屈指
作印坐逝。闍維齒及數珠不壞。

** 智廉

宋智廉。居上虞化度寺。初遍參宗門。晚節一
意西方。慶元改元秋八月。別眾曰。我夢中見
阿彌陀佛。大眾圍繞說法。佛云。諸善人等。
當須專心淨業來生我國。我見勝相。往生必
矣。乃書偈曰。雁過長空。影沈寒水。無滅無
生。蓮花國裏。書畢回身。向西結印而逝。

** 智深

宋智深。號慈川。學於海月。歸嘉禾。開長堂供
眾二十年。專志念佛。常以淨業化人。得往生
者甚眾。忽示疾。客至問安。談論如常時。客方
出門。即遷化。人見紫雲。向西而沒焉。

** 法因

宋法因。住四明廣壽寺。三十年冥心淨土。後
有疾。集眾諷觀經。稱佛號者三夕。謂門人曰。
吾將行矣。或請留偈。乃書曰。我與彌陀本無
二。二與不二並皆離。我今如此見彌陀。感應
道交難思議。挺身端坐而逝。

贊曰。以我心而念彼佛。則生佛宛然。即凡心
而見佛心。則生佛何別。何別故離二。宛然故
離不二。離二故不從他覓。離不二故不礙求
生。又離二故凡情斯盡。離不二故聖解俱亡。
如此見佛者。終日娑婆。終日淨土。念念釋迦
出世。時時彌勒下生。可謂真見彌陀者也。其
或不然覿面相逢。白雲萬里。

** 智仙

宋智仙。號真教。住白蓮寺。講道十三年。西向
禮念。未甞少廢。一夕微疾。請觀堂行人。誦彌
陀經。卷未終而坐脫。隣住能仁寺僧。皆聞天
樂和鳴。黎明乃知師亡。

** 宗利

宋宗利。居新城碧沼。修念佛三昧者十年。後
入道味山。築菴名曰一相。越十五年。忽謂弟
子曰。吾見碧蓮花。遍滿空中三日。復曰佛來
矣。即書偈云。吾年九十頭雪白。世上應無百
年客。一相道人歸去來。金臺坐斷。乾坤窄。奄
然而化。

** 齊玉

宋齊玉。號慧覺。初於霅川寶藏寺。建淨土會。
後住上竺。夜半頂彌陀像行道念佛。一日謂
首座曰。床前多寶塔現。非吾願也。所欲則淨
土耳。可為我集眾念佛。首座鳴鍾。僧至將百
餘。玉云。今已見佛。瞑目端坐而逝。

贊曰。多寶塔亦佛國也。玉何以不願。昔韋提
希。遍觀淨土而獨求安養。蓋非專修。功弗克
就。知此可與言西方矣。

** 圓照本禪師

宋宗本。常州無錫人。初參天衣懷禪師。念佛
有省。後遷淨慈。奉詔入東京慧林寺。召對延
和殿稱旨。平居密修淨業。雷峯才法師。神遊
淨土。見一花殊麗。問之曰。待淨慈本禪師耳。
又資福曦公。至慧林禮足。施金而去。人詰其
故。曰。吾定中見金蓮花。人言以俟本公。又蓮
花無數。云以待受度者。或有萎者。云是退墮
人也。有問。師傳直指。何得蓮境標名。答曰。
雖在宗門。亦以淨土兼修耳。後臨終安坐而
逝。諡圓照禪師。

贊曰。昔中峯天如。謂禪與淨土。理雖一而功
不可並施。今曰兼修者何。蓋兼之義二。足躡
兩船之兼。則誠為不可。圓通不礙之兼。何不
可之有。況禪外無淨土。則即土即心。原非二
物也。安得更謂之兼。

** 大通本禪師

宋善本。試華嚴得度。奉詔住法雲。賜號大通。
後歸杭州象塢寺修淨業。定中見阿彌陀佛
示金色身。一旦告門人曰。止有三日在。至期
趺坐念佛。西向而化。

** 靈芝照律師

宋元照。住靈芝。弘律學。篤意淨業。念佛不
輟。一日令弟子。諷觀經及普賢行願品。趺坐
而化。西湖漁人。皆聞空中樂聲。

** 清照律師

宋慧亨。住武林延壽寺。初依靈芝習律。專修
淨業。六十年。每對人必以念佛為勸。建寶閣
立三聖像。最稱殊特。有江自任者。忽夢寶座
從空而下。云亨律師當升此坐。適社友孫居
士。預啟別亨。即在家作印而化。師往炷香。歸
而謂其徒曰。孫君已去。吾亦行矣。乃集眾念
佛。為說偈曰。彌陀口口稱。白毫念念想。持此
不退心。決定生安養。端坐而化。號清照律
師。

贊曰。六十年專修淨業。臨終瑞應何疑焉。世
有以少時之力。而咎淨土之無徵。謬矣。

** 思敏

宋思敏。依靈芝律師增受戒法。專心念佛二
十年。後有疾。請眾諷觀經者半月。越三日。見
化佛滿空。臨終念佛。聲出眾外。酷暑留龕七
日不變。香滿室中。

** 晞湛

宋晞湛。山陰人。少為儒生。忽厭世出家。與瑩
行人。建無量壽佛殿於阮杜。專修淨業。坐不
背西。久之常見佛及二菩薩相。一夕面西念
佛。正坐凝然作印而化。

** 登法師

隋登法師。講涅槃經於并州興國寺。來聽經
者。普勸念佛往生。開皇十二年命終。異香滿
空。及殯光明香雲。遍諸聚落。

** 僧厓

釋僧厓。住益州多寶寺。篤心淨業。焚五指供
西方三聖。或問痛否。答曰。心既無痛。指何痛
焉。臨終天花如雨。人見厓班衲錫杖。與五六
百僧。乘空而沒。

** 藏法師

宋僧藏。汾州人。一生不受道俗禮拜。專修淨
土將終。天樂次第來迎。皆不赴。及西方佛
至。別眾而化。

** 孤山圓法師

宋智圓。居西湖孤山。廣解諸經。刻心淨土。造
彌陀疏及西資鈔。勸發往生將終。以陶器合
瘞。後十五年。積雨山頹。啟視陶器。形質儼
然。爪髮俱長。

贊曰。傳稱沒後如故。不說臨終往生何也。據
沒所現。徵存所脩。正其白業堅固。所感決定
往生何疑。

** 元淨

宋元淨。杭人。十二出家。後居龍井寺。時賢趙
清獻公。蘇文忠公輩。咸重之將終。入方圓菴。
謂人曰。吾七日無障。所願遂矣。七日出偈示
眾。吉祥而逝。

** 喻彌陀

宋思淨。姓喻氏。錢塘人。自號淨土子。早侍瑛
法師。講法華。後專念佛。暇則畫佛像。凡畫必
於淨室寂想。見彌陀光明乃下筆。紹興丁巳
歲。端坐七日。一心念佛。漠然化去。

贊曰。畫佛觀佛。善用者頗類。蓋畫能置人馬
腹。豈不能置人佛國耶。然則畫工畫佛。何以
不往生。噫問渠還室必淨。想必寂否。況畫工
雜繪群形。喻老惟專一佛。專則觀也。非畫也。
丹青者流。毋假口於此。

** 蒙潤

釋蒙潤。字玉崗。得法於古源禪師。晚居風篁
嶺之白蓮菴。杜門念佛。臨終化佛來迎。異香
滿室。

** 雲屋

元善住。字雲屋。蘇人。掩關六時念佛。病久
不易。終時異香滿室。有安養傳谷響集行世
云。

** 旨觀主

元旨觀主。字別宗。杭人。戒德甚嚴。剏觀室於
龍山之陽。修行念佛三昧。雖避兵竄逐。亦不
暫廢。臨終無疾。沐浴端坐而化。芝雲仁法師
行業集。載之甚詳。

** 曇懿

宋曇懿。居錢塘。以醫為業。晚年修念佛三昧。
出平時所蓄。供佛飯僧。造像設浴。如是二十
年。後微疾。屏藥石。延七僧念佛。次日見蓮花
大如屋。又一日。見梵僧臨榻問訊。夜半眾聞
念佛聲低。視之泊然長往矣。

** 太微

宋太微。兒時投錢塘法安法師出家。初授彌
陀經。便能背誦。及受具。扃門念佛精進不怠。
常縱步後山。忽聞笛聲。豁然開悟。因畜一笛
自娛。有凌監簿者。同志淨業。稱微為淨土鄉
長。一日叩門曰。淨土鄉弟相見。微曰。明當相
見於淨土。今誦佛正冗耳。翌朝人怪其不赴
粥。往視之。見笛鉢禪椅已焚。跏趺地上而
化。

贊曰。畜笛自娛。古人聊記悟由。因用以作佛
事耳。俱胝得天龍一指頭禪。而終身竪指。端
公見弄獅子。以發明心地。而常被綵衣。乃至
誤讀楞嚴。而不改句讀。皆此類也。猖狂自恣
之徒。慎毋以是藉口。

** 用欽

宋用欽。居錢塘七寶院。依大智學律。聞大智
示眾曰。生弘毘尼。死歸安養。出家學道。能事
斯畢。即標心淨土。一志不退。日課佛三萬。甞
神遊淨土。見佛大士種種異相。謂侍者曰。吾
明日西行矣。即集眾念佛。黎明合掌西望。跏
趺而化。

** 久法華

宋可久。居明州。常誦法華。願生淨土。時號久
法華。元祐八年。年八十一坐化。越三日。還謂
人曰。吾見淨土境。與經符契。蓮花臺上。皆標
合生者名。一金臺標。成都府廣教院勳公。一
標明州孫十二郎。一標可久。一銀臺。標明州
徐道姑。言訖復化去。五年徐道姑亡。異香滿
室。十二年孫十二郎亡。天樂迎空。皆如久所
云。

贊曰。蓮花標名。至此蓋屢見矣。幻歟真歟噫。
幻心而念幻佛。幻花而標幻名。乃至得記成
佛。夫孰非幻乎。吾且幻生焉。何論其真與否
也。

** 祖輝

元祖輝。住四明郡城佛閣。逢人但云。阿彌陀
佛。說亦說不得。人因號說不得和尚。鄞縣尉
王用享夫婦。敬事之。一日詣其家別云。吾明
日行矣。及明眾集。即入龕端坐。求甘瓜啖盡
一枚。念佛而化。

** 楚琦

大明楚琦。蜀人篤信西方。因抵燕京。聞樓鼓
聲大徹。洪武初三詔。說法京都　皇情大悅。
後築室號西齋。一意淨業。甞見大蓮花充滿
世界。彌陀在中。眾聖圍遶。將示寂。書偈示眾
曰。吾行矣。人問何生。答曰。西方。又問。西方
有佛。東方無佛耶。乃厲聲一喝。泊然而化。

** 寶珠

大明寶珠。常遊杭郡嘉禾間。冬夏一衲。乞食
自活。宿無恒居。平時惟念佛不絕口。人喚之
纔應對。即連聲念佛。更無雜語。後於海門寺。
忽若癲狂者。將半月餘。僧呵曰。爾平生實行。
當與世人作眼目。何得乃爾。珠曰。既如是吾
行矣。索浴畢安然立化。

** 總論

無量壽經。論三輩往生。其上輩者。曰捨家離
俗。而作沙門。一向專念阿彌陀佛。捨家離俗。
身出家也。一向專念心出家也。身心俱淨。焉
得不生淨土。世有狂僧。或曰。淨土往生。接引
在家二眾。吾沙門。吾何屑乎是。或曰。淨土往
生。接引僧中鈍根。吾明教。吾明宗。吾何屑乎
是。噫是惡知。遠祖而下諸大老。或弘經法。而
聲震人天。或握祖印。而道彌今古。彼固昧於
宗教。非沙門乎哉。又惡知淨土之外。無宗教
無沙門乎哉。吾因以告夫狂者。
往生集卷之一



往生集卷之二

古杭雲棲寺沙門袾宏輯

* 王臣往生類

** 烏萇國王

烏萇國王。萬機之暇。雅好佛法。甞謂侍臣曰。
朕為國王。雖享福樂。不免無常。聞西方淨土。
可以棲神。朕當發願求生彼國。於是六時行
道念佛。每供佛飯僧。王及夫人。躬自行膳。
三十年不廢。臨崩容色愉悅化佛來迎。祥瑞
不一。

贊曰。末世聞法信受。無位者多。有位者少。
有位而極於尊貴者倍復少。所以者何。位彌
高則欲彌廣。欲彌廣則染彌重。勢所恒然。鮮
克免者今也。享南面之樂。不忘西方之歸。非
宿植勝因。何以致此。雖然自古及今。帝王之
留神內典者。奚不錄。曰茲傳淨土。意有所專
主。故不泛紀云。

** 宋世子

宋魏世子。父子三人。俱修西方。惟妻不修。女
年十四死。七日更生啟母云。兒見西方七寶
池上。父兄三人已有蓮花。沒當生彼。母獨無。
是以暫歸相報。幸母留意。母感女言。頓發信
心。念佛不倦。後命終亦生安養云。

贊曰。始乏淨緣。終生樂國。信不信故也。經云
惟除不信諒夫。

** 劉遺民參軍

晉劉遺民。彭城人。漢楚元王之後。少孤事母
以孝聞。自負其才。不侶流俗。初為府參軍。即
隱去。謝安劉裕交薦不就。旌其號曰遺民。入
廬山預遠公蓮社。著念佛三昧詩。以表專志。
甞於定中。見佛光照地。皆作金色。居十五年。
又見阿彌陀佛。玉毫光照。垂手慰接。遺民懇
曰。安得如來為我摩頂覆我以衣。俄而佛為
摩頂。引袈裟被之。他日又見。入七寶池。蓮花
青白。其水湛然。一人項有圓光。胸出卍字。指
池水曰。八功德水。汝可飲之。遺民飲水甘美。
及寤猶覺。異香發於毛孔。乃告眾曰。吾淨土
之緣至矣。對像焚香再拜。祝曰。我以釋迦遺
教。故知有阿彌陀佛。此香供養釋迦如來。次
供阿彌陀佛及妙法華經。願一切有情。俱生
淨土。言訖面西。合掌而逝。時義熙六年也。

贊曰。觀經敘淨業正因。以孝養父母為第一。
故知。不孝之人。終日念佛。佛亦不喜。今遺民
少盡孝養。而復深入三昧。屢感瑞徵。其往生
品位高可知矣。在家修淨業者。此其為萬代
師法。

** 張野茂才

晉張野。居潯陽。兼通華梵。尤善屬文。舉茂
才。屢徵散騎常侍。俱不就。入廬山蓮社。修淨
業。義熙十四年。與家人別。入室端坐而逝。

** 張抗學士

宋張抗。積善向佛。誓誦大悲陀羅尼十萬遍。
求生淨土。年六十餘。寢疾一心念佛。謂家人
曰。西方淨土只在堂前。阿彌陀佛坐蓮花上。
翁兒在金地禮佛。言訖念佛而逝。翁兒抗孫
也。三歲而亡。

贊曰。心淨則西方觸目。心穢則地獄隨身。抗
之淨心成就。堂前見佛何疑乎。

** 王仲回司士

宋王仲回。官光州司士參軍。問無為子楊公
曰。經中教人求生淨土。而祖師云。心是淨土。
不必更求。如何。楊公答曰。試自忖量。若在佛
境。則無淨無穢。何用求生。若未出眾生境。安
可不至心念佛舍穢土而求生淨土乎。司士
感悟。欣躍而去。後二年。楊公守丹陽。忽夢司
士云。向蒙指示。今已得生。特來致謝。數日而
訃至。言司士七日前預知時至。與宗黨言別
而化。正感夢時也。

** 馬子雲縣尉

唐馬子雲。舉孝廉為涇邑尉。押租赴京。遭風
舟溺被繫。乃專心念佛。五年遇赦。入南陵山
寺隱居。一日謂人曰。吾一生精勤念佛。今西
方業成。行且往生安養。明日沐浴新衣端坐
合掌。異香滿戶。喜曰。佛來迎我。言已而逝。

贊曰。身被繫。心念佛。終以赦免。即囚禁枷
鎖。念觀音而得解脫者也。今五欲纏縛。豈非
被繫。念佛一聲滅八十億劫生死重罪。豈非
赦書。而束手五欲。不知念佛。抱罪永劫。終無
赦時。悲哉。

** 賈純仁郡倅

宋賈純仁。霅川人。官郢州倅。潛心淨業。長齋
念佛。因微疾。西向宴坐而逝。頂上白光圓相。
異香滿室。

** 張迪助教

宋張迪。錢塘人。官助教。從圓淨律師。受菩薩
戒。咨問淨業法門。篤志修持。誓生安養。每念
佛時。揚聲勇猛。至失音猶不已。一日謂圓淨
曰。定中見白色頻伽鳥飛舞於前。又三年。西
向端坐。念佛而化。

贊曰。見頻伽。不見佛何也。蓋是初時暫見。
終當見佛耳。謂漸入佳境非耶。

** 王龍舒國學

宋王日休。龍舒人。端靜簡潔博極經史。一旦
捐之曰。是皆業習。非究竟法。吾其為西方之
歸。自是精進念佛年六十。布衣蔬食。日課千
拜。夜分乃寢。作淨土文勸世。將卒三日前。遍
別親識。有不復相見之語。至期讀書罷如常
禮念。忽厲聲稱阿彌陀佛唱言。佛來迎我。屹
然立化。如植木矣。邦人有夢。二青衣引公西
行者。自是家家供事云。

贊曰。龍舒勸發西方。最為激切懇到。非徒言
之。亦允蹈之。至於臨終之際。殊勝奇特。照耀
千古。嗚呼。豈非淨土聖賢入廛垂手者耶。

** 江公望司諫

宋江公望。釣臺人。官諫議。蔬食清修。述菩提
文念佛方便文。以勸道俗。有子早亡。託夢云。
大人修道。功業已成。冥府有金字額。題云。嚴
州府江公望。身居言責。志慕苦空。躬事熏修。
心無愛染。動靜不違佛法。語默時契宗風。名
已脫乎閻浮。身必歸於淨土。宣和末知廣德
軍。一旦無疾。面西端坐而化。

贊曰。或謂題額之事。恐未必然。噫永明常繪
像於冥司矣。苟繞塔之僧不妄。何獨於公望
而疑之。

** 葛繁大夫

宋葛繁。澄江人。少登科第。官至朝散。凡公署
私居。必營淨室。設佛像。甞入室禮誦。舍利從
空而下。平時以淨業。普勸道俗。多服其化。有
僧定中神遊淨土。見繁在焉。後無疾面西端
坐而化。

贊曰。士大夫信佛者不無其人。然猶避世譏
嫌。外護形跡。公署不忘設像。葛君其篤信不
回者乎。坐脫往生。良非偶然矣。

** 李秉中官

宋李秉。紹興中官也。領御藥院。初學禪於淨
慈輝公。有省。晚閱龍舒淨土文。遂日課佛號。
與閣長元美殿長林師文等。數十人。結淨會
於傳法寺。忽有疾。夢阿彌陀佛。以金圓光戴
其首。越七日。又見金花滿房。乃囑別親屬。端
坐結印而終。

** 胡闉宣義

宋胡闉。官宣義。平日雖信佛乘。而未諳淨土。
年八十四。疾革。其子迎清照律師。乞垂誨示。
照謂闉曰。公知安身立命處否。闉曰。心淨則
佛土淨。照曰。公自度平昔時中有雜念染污
否。闉曰。既處世間。寧無雜念。照曰。如是則
安得心淨土淨。闉曰。一稱佛名。云何能滅八
十億劫生死重罪。照曰。阿彌陀佛。以弘誓願
塵劫修行。威德廣大光明神力不可思議。是
以一稱其名。滅無量罪。猶如赫日消於霜雪。
復何疑哉。闉遂省悟。即日延僧念佛。次日照
復至。闉曰。師來何暮。二大士降臨已久。照於
是率眾厲聲念佛。闉乃合掌而逝。

贊曰。闉往生得於清照。而致清照者子也。其
斯以為大孝歟。世有執小愛而破父母之齋
戒者。誤亦甚矣。

** 楊無為提刑

宋楊傑。無為州人。號無為子。少年登科。官尚
書主客郎。提點兩浙刑獄。尊崇佛法。明悟禪
宗。謂眾生根有利鈍。易知易行惟西方淨土。
但能一心觀念總攝散心。仗佛願力決生安
養。甞作天台十疑論序。及彌陀寶閣記。安養
三十贊。淨土決疑集序。弘闡西方教觀。接引
未來。晚年繪彌陀丈六尊像。隨行觀念。將終
之日。感佛來迎端坐而化。辭世頌曰。生亦無
可戀。死亦無可捨。大虛空中之乎者也。將錯
就錯。西方極樂。

贊曰。讀無為子頌。所謂參禪見性。而復以淨
土為歸者也。至於將錯就錯一語。蘊藉不少。
嗚呼。安得人間才士咸就此一錯耶。

** 韋文晉觀察

宋韋文晉。立行孤潔。建淨業道場。普度含識。
六月某日。忽面西跏趺。合掌念佛而化。異香
內外皆聞。

** 文彥博潞公

宋文彥博。於京師與淨嚴法師。集十萬人為
淨土會。臨終安然念佛而化。

** 馬圩侍郎

宋馬圩。厥祖忠肅公。守杭日。慈雲懺主教令
念佛。舉家宗奉。圩至心念佛二十五年。崇寧
小疾。易衣坐逝。有氣如青蓋出戶。騰空而去。
家人皆夢。圩往生上品。

** 鍾離少師

宋鍾離瑾。提刑浙西日。遇慈雲懺主。遂篤信
淨土。後知開封。出則盡瘁國事。入則不𥧌念
佛。忽夜促家人。起索浴更衣坐逝。舉家見瑾
乘青蓮。仙樂迎引西去。

** 閻邦榮承務

宋閻邦榮。池州人。二十年持往生呪念佛。將
終。家人夢。佛放光迎榮。及曉榮西向趺坐。忽
起行數步立化。

** 王衷朝散

宋王衷。嘉禾人。結社西湖。不問賢愚貴賤僧
俗。但願往生者。普請入社。有勸修文行世。後
無疾西向坐化。

** 鍾離景融大夫

宋鍾離景融。官朝請大夫。常誦觀經。念佛不
輟。掛冠結茅儀真東園側。甞曰。不識彌陀彌
陀。更在西方外。識得彌陀彌陀祇在自己家。
一夕命僧妙應。誦普賢行願品。炷香敬聽。兩
手作印而化。

** 錢象祖郡守

宋錢象祖。號止菴。守金陵日。以淨土真修為
念。常於鄉州建接待十處。皆以淨土極樂等
名之。創止菴高僧寮。為延僧談道之所。自左
相辭歸。益進淨業。嘉定四年二月微疾。書偈
曰。菡萏香從佛國來。琉璃地上絕纖埃。我心
清淨超於彼。今日遙知一朵開。後三日。僧有
問疾者。公曰。我不貪生。不怖死。不生天。不
為人。惟求生淨土耳。言訖跏趺而逝。後有人
夢。空中云。錢丞相已生西方。蓮宮為慈濟菩
薩。

** 梅汝能縣令

宋梅汝能。常熟人。仕至縣令。有志淨業。忽
夢。僧授紙百幅。鑿破為二八字。以問東靈照
師。曰二八十六也。豈十六觀經之謂乎。適一
僧以經與之。忽不見由是誦經念佛。自名為
往生以見志。因邑中生公造丈六彌陀像。乃
施財百萬。為之粧飾。殿前池中。遂湧一雙頭
白蓮。其花百葉。當年冬。無疾而終。

** 昝定國學諭

宋昝定國。號省齋。為州學諭。常念佛讀淨土
諸經。每月三八。集僧俗諷經念佛。嘉定四年。
夢青衣童告曰。佛令召君。三日當生彼國。至
日沐浴更衣。念佛坐化。

** 馮濟川諫議

宋馮檝。號濟川。遂寧人。由太學登第。初訪道
禪林。晚年專崇淨業。作西方文彌陀懺儀。後
以給事中出帥瀘南。率道俗作繫念會。及知
卭州。於後廳設高座。望闕肅拜。著僧衣。登座
謝官吏。橫柱杖按膝而化。

贊曰。傳燈錄載公。初參龍門遠。次參妙喜。各
有證悟。臨終刻期陞座。拈柱杖按膝脫去。其
自在顯赫。宛有宗門諸大老操略。然都不言
念佛往生何也。良由著述家。彼此立義。為門
不同。各隨所重而已。彼重直指人心。自應專
取了明心地而略淨土。如懷玉金臺再至圓
照蓮蕋標名。皆不錄是也。此重指歸淨土。故
詳其生平念佛。報盡往生。而了明心性自在
其中。如所謂既得見彌陀何愁不開悟是也。
喻如重德則顏子列德行之科。而不言政事。
重才則顏子具王佐之器。而不言德行。亦為
門不同耳。淨業人願篤信無惑。

** 王敏仲侍郎

宋王古。字敏仲。東都人。官禮部侍郎。慈仁愛
物。深契禪宗。又悟淨土法門之勝。著直指淨
土決疑集三卷。平生精勤念佛。數珠未甞去
手。行住坐臥悉以西方淨觀為佛事。有僧神
遊淨土。見古與葛繁同在焉。往生有明驗
矣。

** 吳信叟進士

宋吳子才。字信叟。致仕之後。預作一棺。夜
臥其中。令童子擊棺而歌曰。吳信叟。歸去來。
三界無安不可住。西方淨土有蓮胎。歸去來。
自從而和之。後無疾而化。

** 白居易少傳

唐白居易。官中大夫太子少傅。捨宅為香山
寺。號香山居士。晚歲患風痺。出俸錢三萬。繪
西方極樂世界一部依正莊嚴。悉按無量壽
經。靡不曲盡頂禮發願。以偈贊曰。極樂世界
清淨土。無諸惡道及眾苦。願如我身老病者。
同生無量壽佛所。

贊曰。人傳蓬萊有樂天名。樂天辭以偈曰。海
山不是吾歸處。歸即須歸兜率天。今復捨兜
率。而求淨土。豈所謂披砂揀金。愈擇而愈精
者耶。

** 張掄都總

宋張掄。官兩浙都總管。期生淨土。刻勵念佛。
闔門長幼。靡不從化。鑿池栽蓮。日率妻子課
佛萬遍。孝宗皇帝親書蓮杜二字賜焉。

** 蘇軾學士

宋蘇軾。號東坡。官翰林學士。南遷日。畫彌
陀像一軸。行且佩帶。人問之。答曰。此軾生西
方公據也。母夫人程氏歿。以簪珥遺貲。命工
胡錫。繪彌陀像。以薦往生。

贊曰。老泉為薦先亡。曾於極樂院。造六菩薩
像。而子由往來法門亦甚密邇。蓋蘇氏之歸
心三寶素矣。世有刻西方公據者。增以俚語
謂出自坡公。此誣也。具眼者勿因偽而併棄
其真。

** 張無盡丞相

宋張商英。初以夫人向氏激發。留神內典。號
無盡居士。甞著發願文云。思此世界。五濁亂
心。無正觀力。無了因力。自性唯心。不能悟
達。謹遵釋迦世尊金口之教。專念阿彌陀佛。
求彼世尊願力攝受。待報滿時。往生極樂。如
順水乘舟不勞自力而至矣。

贊曰。無盡悟禪宗於兜率悅公。而拳拳乎安
養是念。其為計審矣。自香山至此四公。雖西
方瑞應史未詳錄。而據因以考果。不生西方
將奚生哉。

** 總論

愚聞之。古德云。士大夫英敏過人者。多自僧
中來。然甞疑之。迷而不返者什九。不負宿因
者什一。其故何也。五濁惡世。多諸退緣。賢者
所難免也。故戒禪師後身為東坡。青禪師後
身為曾魯公。哲禪師後身耽富貴。多憂苦。夫
東坡最為親近法門。而曾公已不之及。彼哲
老之後身。其迷抑又甚矣。古今知識。所以勸
人捨五濁而求淨土也。然則劉遺民而下諸
君子。所得不既多乎。

* 處士往生類

** 周續之

宋周續之。雁門人。十二通五經五緯。號十經
童子。養志間居。公卿交辟皆不就。事廬山遠
法師預蓮社。文帝踐祚。召對辨析。帝大悅。或
問身為處士。時踐王庭可乎。答曰。心馳魏闕
者。以江湖為桎梧。情致兩亡者。市朝亦岩穴
耳。時稱通隱先生。後居鍾山。專心念佛。愈老
愈篤。一日向空云。佛來迎我。合掌而逝。

贊曰。續之能岩穴市朝。則亦可以西方東土
矣。而必念佛求生。其真知利害者乎。古有頌
云。高山平地總西方。未到家者請勿戲論。

** 鄭牧卿

唐鄭牧卿。榮陽人。舉家念佛。開元中病篤。有
勸進魚肉者。確乎不許。手執香爐。願求往生。
忽異香充蔚。奄然而逝。舅尚書蘇頲。夢寶池
蓮開。牧卿坐其上。

** 張元祥

唐張元祥。居常念佛不輟。一日促家人云。西
方聖人待我齋畢同往。齋事訖焚香跏趺。面
西而化。

** 孫良

宋孫良。錢塘人。隱居閱大藏。尤得華嚴之旨。
依大智律師。受菩薩戒。日誦佛萬聲。二十年
不輟。忽日。命家人請僧念佛。以助往生僧集。
念佛方半餉。望空合掌云。佛及菩薩。已荷降
臨。退坐而化。

贊曰。華嚴合論謂。求生淨土菩薩。未達一乘
大道。而此老得華嚴之旨。何乃求生淨土。蓋
合論且為一分取相凡夫。破其執見。是得事
淨土。未得理淨土者。此老事理圓通。華藏蓮
池。是一非二。正爾求生。不足疑也。論淨土
者。當據華嚴行願品為主。而以合論參之。

** 元子平

唐元子平。寓京口觀音寺念佛。忽聞空中音
樂。即西向坐化。異香數日不絕。

** 庾銑

梁庾銑。新野人。武帝召為黃門侍郎。不赴六
時念佛。一夕見道人。自稱願公。呼銑為上行
先生。授香而去。後四年願復至。遂化去。空中
言。上行先生。已主安養。

** 宋滿

隋宋滿。常州人。計荳念佛。積三十石。開皇八
年九月。飯僧畢坐逝。人見天華異香滿乘空
西去。

** 汾陽老人

唐汾陽老人。於法忍山。借一空房止宿。晝夜
念佛。貞觀五年。命終時。太光遍照。面西而
逝。人見乘蓮臺去。

** 元子才

唐元子才。居潤州觀音寺。誦彌陀經念佛。忽
小疾。夜聞空中香氣樂音。似有人言。粗樂已
過。細樂續來。君當行矣。念佛而化。異香數日
不散。

** 吳子章

元吳子章。蘇州人。世業醫。與兄子才。同參雲
屋和尚。精勤念佛。合門奉法。至正間無疾。合
掌稱佛名化去。

** 何曇迹

元何曇迹。年十八。持菩薩戒念佛。一宵四鼓
即起念誦。人云太早。答云。見佛金相。旛花來
迎。遂脫去。

** 王闐

宋王闐。四明人。號無功叟。凡禪林宗旨。天台
教門。無不洞達。著淨土自信錄。晚年專心念
佛西向坐化。異香芬郁。焚龕時獲舍利如菽
者百八粒。

** 范儼

宋范儼。仁和人。絕心世務。其子不能治家。儼
不之顧。但云。我自是寄客耳。日誦法華。念阿
彌陀佛。專心不懈。忽見普賢菩薩乘六牙白
象放金色光。報儼云。明日卯時當行。越一夕。
佛菩薩來迎。就座合掌而逝。

** 陸沅道

宋陸沅道。號省菴居士。住明之橫溪。晨起焚
香趺坐。目不他瞬。首倡偈曰。盥手清晨貝葉
開。不求諸福不禳災。世緣斷處從他斷。劫
火光中舞一迴。然後念誦不緩不急。聲如貫
珠。每日法華一遍。彌陀萬聲。一意西馳。年
八十五。四月六日沐浴整衣而逝。洎殮忽聞
蓮華馥郁之氣。皆不知來處。近挹之蓋出自
口中也。

** 孫忠

宋孫忠。四明人。早慕西方。於郡城東。築菴念
佛。後因病請僧百人繫念。忽仰空合掌。手結
雙印。怡然而化。闔城聞天樂異香。漸向西沒。
三子相繼念佛。亦坐化。

** 沈銓

宋沈銓。家錢唐。同妻施氏。專心淨土。平時諸
善悉用回向。後及妻前後命終。皆感化佛。持
錫接引而去。

** 唐世良

宋唐世良。會稽人。持戒念佛。年老疾病。猶不
就枕。誦彌陀經十萬過。謂家人云。佛來接
我。言訖作禮。即便坐逝。利行人時在道味山。
夜夢西方異光。旛華天樂。空中聲云。唐世良
已歸淨土。

** 計公

宋計公。四明桃源鐵工也。年七十。兩目喪明。
里中昝學諭。以擘窠圖印施。勸人念佛。計公
初受一圖。念滿三十六萬聲。念至四圖兩目
瞭然。如是三載。念滿十七圖。一日念佛忽氣
絕。半日復蘇曰。佛令分六圖與昝學諭。是勸
導之首。分一圖與李二公。是俵圖之人。囑其
子往謝之。言訖沐浴西向而化。

** 陳君璋

元陳君璋。黃岩人。端重寡言。年四十。與室葉
氏。披誦法華。念佛惟謹。年六十疾篤。一夕命
其子景星。扶之坐謂曰。吾歸去。曰歸何處去。
曰沒處去。又曰。我死宜依桑門闍維法。言訖
合掌。稱南無阿彌陀佛而逝。

** 張銓

晉張銓。野之族子也。高逸好學。耕鋤間帶經
不釋。屢徵弗就庾悅以其貧。舉為潯陽令。笑
曰。古人以容膝為安。屈志就祿。奚榮之有。乃
入廬山。依遠公蓮社。研窮內典。多有悟入。宋
景平元年。無疾西向念佛安臥而卒。

** 闕公則

晉闕公則。入廬山蓮社既卒。友人於洛陽白
馬寺。夜中為作忌祭。忽一時林木殿宇皆成
金色。空中有聲。曰我闕公則也。祈生極樂。今
已得生。言訖無所見。

贊曰。瑞應感乎臨終者多矣。至如身沒之後
而乃現金色於他方。報往生於空際。闕公其
希有乎。

** 李知遙

唐李知遙。善淨土教。率眾五會念佛。後因疾
忽云。佛來迎我。洗漱更衣。索香爐出堂頂禮。
聞空中說偈。有引君生淨土。將爾上金橋之
句。就床端坐而化。眾聞異香焉。

** 高浩象

梁高浩象。東平人。杜門靜坐。專誦無量壽經。
甞在觀中。覺自身泛紅蓮於池面。初未見佛。
乃即花上傾心禮佛。遙想金容光輝遠映。一
夕見眾菩薩來迎。即時化去。

贊曰。古有二僧。作蓮花開合想。後同生淨土。
象之身泛紅蓮。其亦觀想精誠之所致耶。

** 徐六公

宋徐六公者。嘉興人。務農為業。夫婦蔬食。精
勤念佛。四十年預作一龕臨終。易布衣草履。
入龕端坐。頃之曰。佛來迎我。即化去。

** 陸俊

宋陸俊。錢塘人。少事公門。久之棄去。以淨土
為業。每對佛懺悔。垂淚交頤。道友相見。說
淨土因緣。纔十餘句。便悲咽感嘆。臨終。請圓
淨律師。開示西方。諷觀經至上品。淨曰。可以
行矣。俊曰。眾聖未齊。姑待之。少頃忽起就竹
床。面西端坐而逝。

贊曰。無量壽經云。聞說阿彌陀佛。淚即出者。
皆宿世善根所致。俊之悲咽。本乎中心而達
之面目。往生固其宜矣。今戲調而談淨土奚
可哉。

** 黃打鐵

宋黃公。潭州人。本軍伍。以打鐵為生。每鉗鎚
時。念佛不輟口。一日無疾。託隣人為寫頌云。
叮叮噹噹。久鍊成剛。太平將近。我往西方。即
化去。其頌盛傳湖南。人多念佛。

贊曰。據黃公別無他能。止是念佛不輟口耳。
世人不肯依樣行持。而尋奇覓巧。遂成虔度。
噫非所謂翻嫌易簡却求難耶。

** 蓮花太公

大明蓮花太公者。越人。一生拙朴。惟晝夜念
佛不絕。命終之後。棺上忽生蓮花一枝。親里
驚嘆。因號蓮花太公云。

** 華居士

大明華居士。江干人。醇朴無偽。與人不款曲。
中年屬業諸子。獨處一室。不涉世事。朝暮惟
孜孜念佛而已。後將卒。自知時至。更衣正寢。
手整冠端坐。別眾而逝。其子先已作棺。於是
易龕。如沙門故事。舉龕之日觀者如堵。遠近
嚮慕焉。

** 總論

或問。淨名龐老何以不聞求生。答曰。爾試自
評之。如其未及二公求生固不必論。即使再
來金粟。何妨更見彌陀。苟為不然。淨名不覲
釋迦。龐老不參馬祖矣。且夫心淨土淨。非淨
名語歟。不與萬法為侶。非龐老語歟。爾一朝
踏著淨地。當云何期自念。本自清淨。何期自
念。不侶萬法。何期二公常在淨土。復奚疑
哉。

* 尼僧往生類

** 尼大明

隋尼大明。每入室禮念。先著淨衣。口含沈香。
文帝后甚重之。將終之日。眾忽聞沈香滿室。
俄而光明如雲。隱隱向西沒焉。

贊曰。一尼造法華經。虔敬類是。後感報靈異。
而二僧冥府誦經。致禮遇有殊。則無怪其然
矣。今時念佛。有幾人似明者乎。使人人如是
念佛。而千不千生。萬不萬生者。吾弗信也。

** 尼淨真

唐尼淨真。居長安積善寺。衲衣乞食。誦金剛
經十萬遍。篤志念佛。語弟子曰。五月內十度
見佛。兩度見寶蓮花上童子遊戲。吾已得上
品生。言訖跏趺而化。祥光滿庵。

** 尼悟性

唐尼悟性。居廬山念佛。虔願往生。忽聞空中
音樂。謂左右曰。我已得中品生。見同志念佛
精進者。皆有蓮花待之。汝等好自努力。言訖
而逝。

贊曰。上中品位。二尼能決諸已者何。一則內
觀自行之淺深。二則外稽瑞應之勝劣耳。可
誣也哉。

** 尼能奉

宋尼能奉。錢塘人。專修淨業。甞夢佛光照身。
及聞空中善言開慰。告其徒曰。吾往生時至。
少頃聞奉念佛聲甚厲。奔往視之。則合掌面
西坐逝矣。異香滿室。樂音西邁。

** 尼法藏

宋尼法藏。居金陵。勤志念佛。夜見佛菩薩來。
光明照寺。奄然而化。

** 總論

佛以姨母出家。嘆正法由此而減。使女人出
家者皆如上五人。正法其彌昌乎。而勢所不
能。佛之懸記非過矣。噫真正出家之男子。邇
來尚不多得。而況女眾歟。吾於是乎有感。

* 婦女往生類

** 隋皇后

隋文帝。后獨孤子。雖處王宮。深厭女質。常念
阿彌陀佛。以八月甲子命終。時永安宮北。種
種音樂。自然震响。異香滿室。從空而至。帝問
闍提斯那。是何祥瑞。對曰。淨土有佛。號阿彌
陀。皇后業高。超登彼國。故現斯瑞耳。

贊曰。捨中宮之貴寵。志淨土而往生。古有韋
提。今見之矣。

** 姚婆

唐姚婆。因范行婆者勸令念佛。後臨終見佛
菩薩來迎。告佛言。未與范行婆別。請佛暫住
空中。范至姚婆立化。

贊曰。臨行別范。不背本也。佛住空中。恒順眾
生也。卓立而逝。亦奇矣。

** 溫靜文妻

唐溫靜文妻。并州人。久患在床。靜文勸令念
佛。一年忽覩淨土。告其夫云。我已見佛。後月
當去。囑父母云。今得隨佛往生。願專心念佛。
他日西方相見耳。言訖而逝。

** 胡長婆

宋胡長婆李氏。上虞人。夫喪後。日夜高聲念
佛。及誦彌陀經凡十餘年。一日見有僧覆以
緋蓋。曰汝十五日子時往生。問師何人。曰是
汝所念者。婆遂會別諸親。至期有異香光明。
端坐而逝。七日焚化。齒如白玉。舌如紅蓮。睛
如葡萄。皆精堅不壞。舍利不可數計。次日焚
處生一花。如白罌粟云。

贊曰。諸根不壞。舍利無數。世譏女人五漏之
體。無乃不可乎。

** 鄭氏

宋鄭氏。錢塘人。日課觀音經。念佛不輟。後病
中索浴。浴畢西向坐。問家人云。聞磬聲乎。淨
土諸聖且至。已而合掌喜躍曰。佛菩薩來。觀
音手執金臺。如來接我登座。遂奄然而化。

** 陳氏媼

宋陳氏媼。錢塘人。從靈芝律師。受菩薩戒。專
心念佛日課千拜。甞有舍利散於經案。臨終
見佛來迎。顧語旁人。未及半已凝然不動矣。

** 黃氏

宋黃氏。四明人。早喪夫。因歸父舍。精修淨
業。臨終見佛來迎。結印徐行。儼然立化。家
人篩灰於地。以驗生處。見蓮花一朵生灰中。

贊曰。燒灰之說未考。但其見佛來迎。結印立
化。高登蓮品必矣。

** 王氏夫人

宋荊王夫人王氏。專修淨業。曉夕勤至。給侍
之人。無不則效。惟一妾懈慢。夫人責之。遂悔
悟精進。忽無疾而逝。致夢他妾云。蒙夫人誨。
已生安養。夫人未信也。俄而亦夢。與妾同遊
寶池。見一花天衣飄揚。題曰。楊傑一華朝服
而坐。題曰。馬圩復見金臺光明晃耀。妾指曰。
此夫人生處也。既覺彌加精進。年八十一。慶
誕之晨。秉燭然香。望觀音閣而立。左右方具
儀獻壽已立化矣。

贊曰。集至此。女人立化。蓋三人焉。金臺晃
耀。亦上品之流矣。孰曰閨閣無人哉。

** 馮氏夫人

宋廣平郡夫人馮氏。少多病。慈受深禪師。教
以齋戒念佛。諦信力行十年不怠。忽厭世。人
怪之曰。清淨界中。失念至此。支那緣盡。行即
西歸。何怪之有。臨終氣絕復甦。謂家人曰。吾
已歸淨土。見佛境界。與華嚴十六觀經所說
不異。已而長逝。三日後舉屍如生。異香芬
馥。

** 王氏女

宋吉安王氏女。日誦彌陀金剛觀音諸經念
佛。求度母死既殮。惡血滴瀝。女發誓云。若我
孝心。願臭氣不作。言訖流血即止。父娶後
室。與同修淨業。後得疾。請僧說淨土觀法。忽
索衣吉祥而臥。攬觀音手所執幡。寂然不動。
母篩灰於地。以驗受生。見灰中出蓮花數朵。

** 周氏

宋周氏妙聰。周元卿之女也。因感其母華臺
往生之瑞。篤志念佛。期生安養。病中請僧行
懺。自見其身。著新淨衣。在樓閣上。作禮念
佛。謂家人曰。勤修淨業。西方相待。右脅西向
而逝。

** 周行婆

宋周行婆。太平州人。早年念佛。精專弗替。一
夕胡跪念佛。泊然而化。隣人見數僧引婆騰
空西去。

** 陸氏宜人

宋宜人陸氏。錢塘人。朝請王璵妻也。甞誦法
華。篤意淨土。禮懺一會。念佛萬聲凡三十年。
因微疾忽聞天鼓自鳴。人方驚異。即面西端
坐。雙手結印而逝。

贊曰。結印而逝。不獨僧中有之。在女人亦屢
見焉。皆心不散亂。身不放逸之祥徵也。嗚呼。
為女人者。能倣此。每日至誠禮懺一會。念佛
萬聲三十年。不異其心。吾為伊保任。決生淨
土。

** 龔氏

宋錢塘龔氏。晝來念佛。誦彌陀經。後有疾。請
亨律師指示。陳說未終端坐而化。老妾于氏。
亦念佛不輟。一夕夢。龔氏告云。我已生淨土。
汝七日當生。至期而逝。

** 朱氏

宋霅川朱氏。念佛三十年。忽斷食四十日。唯
飲水念佛。夢三僧各執蓮花謂曰。吾先為汝
種此花。今當往生。既窹請僧助念。端坐而
逝。

** 項氏

宋項氏。名妙智。鄞縣人。寡居二女悉令為尼。
精勤念佛。一日忽曰。我欲坐脫。錯與作棺。女
曰。佛用金棺。無嫌也。母喜俄而異香滿室。西
向結印。微咲而逝。

** 裴氏女

宋汾陽裴氏女。專志念佛。報盡日。索火焚香
言。佛以蓮臺迎我。我當往生。已而天花飛墜。
安坐而化。

** 沈氏

宋沈氏。慈溪人。自幼蔬食念佛。歸章氏一心
不變。施米貸被以濟饑凍。後微疾。念佛尤力。
忽見佛菩薩諸天聖眾。普現目前。燈光千點。
纍纍然狀若虹橋。即日吉祥而逝。

** 孫氏

宋四明孫氏。寡居念佛。三十年不懈。一日微
恙。夢八僧繞行懺宮。己身掛縵衣。隨僧行。既
覺沐浴淨衣。請僧行懺。於大眾前。端坐誦經。
至一心不亂。左手結印而逝。遠近皆聞空中
樂音。

** 樓氏

宋樓氏慧靜。適寺簿周元卿。甞披玩傳燈。發
明見地。尤以淨業為真修。念佛不輟。晚年被
疾。忽見蓮臺紫色。化佛無數。異香滿室。語家
人亟令念佛。頃刻而化。

** 秦氏

宋秦氏淨堅。家松江厭惡女身。與夫各處。精
持齋戒。閱華嚴法華光明般若經。無虛日。晨
昏修彌陀懺。禮佛千拜久之。有光明入室。面
西安坐而終。

** 鍾婆

宋嘉禾鍾婆。誦彌陀經念佛。二十年為常課。
一日語子曰。見大白蓮華無數。眾聖在此。端
坐聳身而化。

** 孫氏

宋錢唐孫氏女。常念佛持呪。因病請清照律
師。至謂曰。久病厭世願求往生。師為談淨土
因緣。大喜至夜夢。師持藥一盞服之。流汗身
心輕安。三日後語侍人曰。迦葉尊者來此。好
金蓮華座。即瞑目結印而化。

** 梁氏

宋梁氏女。居汾陽。兩目俱盲。遇沙門勸令念
佛。越三年雙目開明。後忽見佛菩薩幡蓋來
迎。即日命終。

** 黃婆

宋潮山黃婆。持金剛法華。專心念佛。忽患痢
疾。但飲水不食。隣菴僧善修。夢婆來謂曰。將
往西方。越二日婆西向念佛。端坐而化。遠近
皆見紅霞覆婆之屋。

** 陳氏

宋廣平陳氏。剪髮為出家相。朝夕念佛。四眾
稱為道者。後病中集緇素念佛。兩日忽合掌。
泊然而化。

** 崔婆

宋東平梁氏乳媼崔婆。淄州人。平生茹素極
愚。不能與同輩爭長短。主母晁夫人留意禪
學。崔朝夕在旁。但誦阿彌陀佛。虔誠不少輟。
不持數珠。莫知其幾千萬遍。年七十二得疾。
洞泄不下床。然持念愈篤。忽若無事時。倡偈
曰。西方一路好修行。上無條嶺。下無坑。去時
不用。著鞋襪脚踏蓮花步步生。諷咏不絕口。
人問何人語。曰我所作。曰婆婆何時可行。曰
申時去。果以其時去。用僧法焚之。舌獨不化。
如蓮花然。

** 吳氏女

宋吳氏縣君。齋戒清修。有侍女亦精進念佛。
忽見金蓮捧足者三。數日見膝。又數日見身。
又數日見其面目。中乃阿彌陀佛。左右則觀
音勢至也。又悉見堂殿國界。皎如指掌。如是
三載。常儼然在目。後忽感疾。自言往生乃
終。

贊曰。吳氏女。時時見佛。有之乎。觀力精進。
理固有之。但魔佛須辯。邪正或殊。女人遇此。
當速質諸明者。

** 鄭氏

元鄭氏淨安。錢塘人。念佛日無虛度。得疾聞
空中聲。曰汝行有期。毋得自怠。又見佛身金
色。即奮起面西端坐。召其出家子義修。諷彌
陀經。倏然而化。其女夢。母報曰。吾已得生淨
土。可聞諸修師云。

** 周婆

元鄞縣寶幢市周婆。精修淨土。遇歲首持不
語。晝夜常坐。盡月而止。遇暑月則施茶湯。歷
久不廢。一夕夢。大荷葉遍覆一市。覺自身持
數珠行道葉上。既而微疾。隣人夜見幢幡寶
蓋來入其家。黎明婆已合掌。念佛逝矣。

** 薛氏

大明薛氏。武塘世族女也。生時母夢。長庚入
懷。後歸周生子五人而寡。秉節自誓。供觀音
大士。香煙結蓮花。人異之。專心淨業。好施不
倦。念佛十五年如一日。萬曆丁亥五月得疾。
醫進乳粥。確乎不許。遂絕粒屏藥石。至九月
六日。延僧禮懺。且曰。四日足吾事畢矣。乃西
向對彌陀像。晝夜繫念。囑諸子翊贊。禁諸婦
女毋入。時正重九。取淨衣。點淨香水。洒禪
椅。次早索水灌手。誦甘露真言。著所淨衣。戴
誌公帽。長跪佛前念。然香讚佛偈。唱三歸依。
禮三拜輪珠。念佛一百八遍。逮午趺坐。結印
而化。神氣熙然。較生存。倍更開朗。一時在側
者。俱聞蓮花香滿室中。諸子奉命入龕。觀者
數千人。歡喜頂禮。其詳載諸本傳志云。

贊曰。母遺命具龕。無棺槨。無迎殺神。無燒紙
錢。無殺牲以祭。諸子悉隨順不二。吾聞。昔有
臨終坐脫者。子恐乖名教。拽其足伸之。父忽
躍臂捶子。子懼曰。助父坐脫耳。視今日周氏
諸子。為何如。先是母以殘息。待予至授戒。予
適稽緩。母曰。時至不可待矣。即化去。人以為
恨。寧知予未下船舷。羯磨已竟。噫諸上善人。
同會一處。周氏之母子。不其然歟。

** 許氏婦

大明許氏婦。杭郡人。生平恭順質實。惟以念
佛為事。將卒呼家人與訣別。著淨衣端坐。手
執天目白花。自簪之。安然而逝。

** 總論

極樂國土。實無女人。女既得生。悉具大丈夫
相。今人繪九品圖。而作女相者非也。殆存其
本因。以彰雜類之同生耳。清淨界中。覓男相
尚不可得。況女相乎。雖然女更有三病焉。孝
翁姑不如其父母一也。御婢僕不如其子孫
二也。知布施而不知息其貪心。知慕男身。而
不知革其女習。知奔走寺宇恭事沙門。而不
知反求諸已三也。明於此三未出娑婆。而居
然比丘矣。夫何慮不生淨土。

* 惡人往生類

** 張善和

唐張善和。殺牛為業。臨終見群牛。作人語索
命。於是大怖。喚其妻云。速延僧為我懺悔。僧
至諭之曰。觀經中說。臨終惡相現者。至心念
佛即得往生。和云。地獄至急。不暇取香爐矣。
即以右手擎火。左手拈香。面西專切稱佛。未
滿十聲。自言佛來迎我。即化去。

贊曰。觀其地獄至急。手作香爐蓋勢迫。情極
懇苦精誠。更無第二念矣。雖云十念寧不遠
過悠悠者百千萬億念。決定往生理實如是。
或疑菩薩示現者容有之。而不盡然也。

** 張鍾馗

唐張鍾馗。殺鷄為業。病革見緋衣人。驅群雞
啄之。血流被面。痛不可忍。有僧為設佛像教
令念佛。頃之香氣滿室。恬然而逝。

** 雄俊

唐雄俊。寓成都。膽勇過人。不守戒律。甞罷道
從戎。尋復為僧。因聞經言。一稱佛名。滅八十
億劫生死重罪。乃大喜曰。賴有此耳。自是雖
為惡。而念佛不輟。丁未二月暴亡。經宿忽甦。
言至冥司。主者曰。誤追汝。然汝念佛。本無深
信。今還人世。宜倍精進。人以為地獄漏網。既
而入山。齋戒念佛越四年。辛亥三月。緇輩咸
集告曰。吾時至矣。爾輩還城見吾親知。為吾
語曰。俊以念佛得生淨土。毋以為地獄漏網
人也。語笑之間。端坐而化。

贊曰。薰蕕不同器。寧有且造惡且念佛而得
往生者乎。噫觀賴有此耳之一言。其於稱佛
滅罪之語。蓋信入骨髓矣。即此一念。力重萬
鈞。臨終轉業往生。又何疑哉。

** 惟恭

唐惟恭。住法性寺。慢上凌下。親狎非類。酒徒
博侶。交集於門。暇則念佛。寺僧靈巋者。同惡
相濟。里人為之語曰。靈巋造惡。惟恭繼跡。地
獄千重。莫厭雙入。恭聞曰。我雖積業罪無所
迯。然賴淨土教主。憫我愆尤。拔我塗炭。豈
復墮惡道耶。乾寧二年病革。巋自外還見伶
人數輩。少年麗服問所從來。答曰。西來迎恭
上人耳。一人懷中出金瓶。瓶中蓮花其合如
拳俄頃增長。如盤盂。光彩交映。望寺疾馳而
忽不見。巋至寺聞鍾聲。恭已逝矣。

** 瑩珂

宋瑩珂。受業霅川瑤山。酒炙無所擇。忽自念
梵行虧缺。恐從流轉。令同住取戒珠禪師所
編往生傳讀之。凡讀一傳為一首肯。既而室
中面西。設禪椅絕食。念佛越三日。夢佛告曰。
汝尚壽十年。且當自勉。珂白佛言。設有百年。
閻浮濁惡。易失正命。所願早生安養。奉事眾
聖。佛言。汝志如是。後三日當迎汝。至期命
眾。誦彌陀經。乃曰。佛及大眾俱至。寂然而
化。

** 仲明

宋仲明。居山陰報恩寺。素無戒檢。因感疾。
謂同學道寧曰。我今心識散亂。何藥可治。寧
教以隨息念佛。明如所教。至七日力已困憊。
寧又令想目前佛像。久之忽見二菩薩。次復
見佛。瞑目而逝。

** 吳瓊

宋吳瓊。臨安人。先為僧。退道返俗。前後兩娶
生二子。屠沽之事。靡所不為。常庖厨殺鷄鴨
等。則持而唱云。阿彌陀佛子。奸脫此身去。連
稱佛號。乃施刃。每切肉。念佛不輟。後目上生
瘤。如鷄卵。遂大憂怖。搆草庵。分散其妻子。
念佛禮懺。晝夜如不及。紹興二十三年。告人
云。瓊來日戌時去也。人皆笑之。次晚以布衫
換酒飲畢。書頌云。似酒皆空。問甚禪宗。今日
珍重。明月清風。端坐合掌念佛。叫云。佛來。
即化去。

** 金奭

宋金奭。會稽人。網魚為業。忽猛省。持戒精進。
日課佛號萬聲。久而弗替。後無疾。語家人云。
阿彌陀佛。與二菩薩俱來迎我。我歸淨土去
也。焚香端坐而化。邑人聞異香天樂。終日不
散。

贊曰。奭之事與善和鍾馗異。彼則生平造業。
臨歿輸誠。此則預革前非。久修善業。往生品
位。必過於二人矣。

** 總論

無邊苦海。岸在回頭。積劫幽宮。明存一炬。淨
土之不遺惡人無惑也。雖然悟遷善之有門。
而痛自怨艾可也。恃帶業之猶生。而安心造
惡。僥倖於萬一不可也。古之惡人。以此為
藥。今之惡人。執此成病。是故古之惡人。惡
人之善人也。今之惡人。惡人之惡人也。悲夫。

* 畜生往生類

** 龍子

菩薩處胎經云。有一龍子。謂金翅鳥曰。我自
受龍身。未曾殺生。觸嬈水性。壽終之後。當生
阿彌陀佛國。

贊曰。慈心不殺。淨業正因。龍受佛言。往生固
其宜矣。

** 鸚鵡

唐貞元中。河東裴氏。畜鸚鵡。常念佛。過午不
食。臨終十念氣絕。火化之得舍利十餘粒。烱
然耀目。僧慧觀者。用陶甓建塔。以旌其異。成
都尹韋臯為之記。有了空相於無念。留真骨
於已斃之句云。

** 鴝鵒

宋黃巖正等寺觀公。畜鴝鵒。能言常念佛不
輟。一日立化穴上葬之。俄而舌端出紫蓮花
一朵。靈芝律師甞為之讚。有立亡籠閉渾閒
事。化紫蓮花也太奇之句焉。

又

潭州人。有養鴝鵒者。常念佛既斃。以棺葬之。
忽生蓮花一朵。自其口出有頌之者。云有一
靈禽。號八哥。解隨僧口念彌陀。死埋平地蓮
花發。人不回心爭奈何。

贊曰。鸚鵡鴝鵒。人教以念佛。蓋常事耳。今胡
不見往生。噫譬諸世人。均聞念佛之教。有信
心念者。有輕心念者。是以念佛人多往生人
少。彼鸚鵡鴝鵒。何獨不然乎。

** 總論

或謂。人靈而物蠢。云何禽畜而得往生。是不
知。凡厥有情。皆具佛之靈覺。迷有厚薄。而
分人畜。非靈蠢之不侔也。雉聽法華。而再世
為僧。牛覩金容而死生天上。歷歷載諸傳記
矣。況地獄鬼畜。皆生我剎。固法藏比丘之本
願乎。所恨人見禽畜之往生。而恬無警悟。甘
心五濁。束手輪迴。一息不來。易形於鱗羽。而
不自知也。獨何為哉。

* 續錄

今時往生者。隨聞見續入。故另附二卷末。
不分門類。不別先後。

** 僧明本

大明明本。通州靜嘉寺僧。素有高志。梵行清
白。勤於講業。後輟講專心淨土。六時禮念。年
久弗替。忽微恙。自知時至。告眾安然而化。異
香七日。

** 朱綱少府

大明朱綱。京都人。業儒中鄉舉。三上春官不
第。乃就職官二府致仕。專修淨土。日課佛三
萬。十五年無少怠倦。臨終坐榻上。兩手擎珠。
念佛不輟。異香滿室。乃云佛來也。連聲稱念
而逝。

** 于媼

大明于媼。北京昌平州邵村民于貴之母。久
積念佛。一日浣衣甚潔。謂其子曰。予將生淨
土。子未信。至期取几置庭心。坐几上脫去。異
香天樂。鄉人皆聞。

** 顧居士

大明顧源。金陵人。自號寶幢居士。幼能詩善
草書。中年一志淨業。後微疾。集僧俗道友。十
念阿彌陀佛。唱和相續。語人云。我決定往生
矣。人問何故。曰我見阿彌陀佛。身滿虛空。世
界金色。佛以袈裟覆我。我身已坐蓮花中。時
一眾聞蓮花香。諸子悲戀不已。居士曰。汝謂
我往何處。何處即此處。此處若明何處不了。
乃屏人曰。毋多言亂我心。空中諸佛迎我。三
鼓行矣。至期怡然含咲而逝。少宗伯殷秋溟
先生。為之傳云。

贊曰。身已坐蓮花中。生則決定生也。何處即
此處。去則實不去也。居士之生。當不在中下
品矣。

** 方氏

大明方氏。諸生吳應道室也。三十而寡。守志
歸佛。專修淨土。一老媼亦齋戒。相隨逐二十
年。萬曆乙酉。時年五十矣。小疾呼老媼相對
念佛不輟無一語及他務卒前一日。沐浴更
衣。明晨然香禮佛。還坐一榻而逝。有子用先。
第進士不妄語人也。為予道始末如此。

** 張母

大明張母。陶氏。為長水守約居士繼室。居士
奉佛。母化之。日課誦無間。居士出禮普陀。母
謂二子曰。吾平日參是心作佛是心是佛二
語今始悟初四日吾行矣。及期端坐而逝。次
日居士歸成殮。俄而棺上出青蓮花五朵。居
士大駭異。自愧恒常與俱。不知其道行如此。
遠近見聞。靡不嘆慕。

** 祖香

大明祖香。江西新喻人。於山東龍潭寺。精修
淨業。有居士王傑者。築菴延之。未幾語傑云。
某日當歸家。眾苦留。香云。歸安養家耳。及期
敷座西向坐逝。舉龕八山。化火自焚。

** 郭大林

大明郭大林。湯陰人。平生端潔雅素。出世為
懷。遇僧教以念佛。遂一心淨土。年七十六。一
日無疾。與子別云。明午當去。至日坐脫。

** 劉通志

大明劉通志。京都人。精懇念佛。年五十二得
疾。念益切。隣人李白齋先卒。通氣絕。自旦至
午復甦。謂家人曰。適見一舟。云往淨土。乘舟
三十六人。白齋與焉。我亦一數。但衣未鮮潔。
又忘帶念珠。命我易衣取珠。舟艤相待。家人
急為易衣。珠掛其項須臾而逝。

** 孫氏母

大明中官孫名之母。一生齋戒念佛。年老微
恙。自知時至。告其子。欲坐脫。子哀泣止之不
得。乃為作龕。至期入龕。安坐化去。

** 唐體如文學

大明唐延任。浙之蘭溪人。號體如居士。孝友
醇慤。出自天性。少遊黌校有聲。已而覺世無
常。傾心至道。參雲棲。受念佛三昧。遂力行
之。凡十三年如一日。唯篤志以西方為歸。萬
曆癸卯。值耳順。仲冬之旦。忽謂諸子曰。新春
十有一日吾行矣。數日前禮誦如平時。至期
盥漱整衣端坐。手結印。口稱佛名。含咲而逝。
如入禪定。

贊曰。居士將入滅。諸子請曰。大人臨終一段
因緣。當聞之雲棲。入往生傳否。居士謂。必以
報吾師。然勿為裝飾。據事直陳。至於入傳不
入傳。師自有見。切勿以不入傳而有慍色而
有慍意。嗟乎。即是可以觀所養矣。平生於淨
土諦信不貳。含咲而逝。往生何疑焉。

** 楊嘉禕文學

大明楊嘉禕字邦華。泰和人。世家子也。年十
三持不殺戒。蚤虱無所傷。二十三肄業南雍。
俄疾作。以萬曆乙巳仲冬十九日卒。卒之先
夢遊地獄。見地藏大士於冥陽殿。覺而放諸
生命。延僧誦經念佛。謂人曰吾將逝矣。青蓮
花現吾前。得非淨土境乎。遂晝夜念佛不輟。
命息燭曰。汝輩假燭為明。吾不須燭。常在光
明中耳。問何所見。曰蓮開四色。問見彌陀否。
曰見彌陀現千丈身。問觀音。曰身與彌陀等。
問勢至。曰不見也。言訖忽躍起拈香。連聲語
曰。彌陀經功德不可說。不可說。不可說。吾已
得上品矣。寂然而逝。

贊曰。邦華好學天植。書無所不讀。已獨潛心
於內典。又獨加意於內典之淨土法門。其臨
沒也。謂彌陀經功德不可說。而三稱之。見之
真故。言之切也。仲兄嘉祚。傳其事。而矢之
曰。予所誑語墮拔舌獄。其亦見真而言切歟。
不信淨土者可思已。

** 郝熙載文學

大明郝熙載。錢塘人。法名廣定。生平忠信不
欺。以德行稱於黌校。晚歸佛。禪誦夙夜匪懈。
萬曆辛亥春二月得疾。每睡覺云。吾夢於山
中求見佛。佛未見。見百鳥叢集。如是累日。至
二十七食時。忽舉首視窓外。謂其子世翰曰。
今日別是一乾坤矣。顧家人為置銀錢。俄而
曰。吾向恐見官備用。今無用此。三鼓云。有
二童子來迎。佛坐蓮花臺現吾前。吾往矣。吉
祥而逝。

** 朱氏

大明陳母朱氏。吳郡嘉定人。濬川居士室也。
孝慈天植。素向三寶。年八十一。其子參雲棲
歸。導以念佛往生。遂篤志淨業。越二載示疾。
卒之前三日。堂前大呼母名者三。母云。有二
青衣在此。時病久孱困。忽躍起竪脊端坐。諸
子勸其寢息。乃吉祥而逝。迎尸中堂。仰臥之。
尸自轉西向。一時駭異。以為精誠所感致云。

贊曰。郝父陳母。俱有青衣童子之祥。當生人
天。既而一則佛現蓮臺。一則不忘西向。又當
生淨土。二相俱時。生方未可定也。即不生。生
且不遠矣。

** 徐氏

大明陸母徐氏。嘉定人。孀居刻志淨業。夫昔
有千金出貸。焚券不取。奩飾罄以施人。恒于
佛所禮誦不輟。如是者十載。一夕忽呼侍人
曰。看東方光發否。我往生時至矣。汝輩可助
我。遂高聲念佛。合掌而逝。

** 戈廣泰居士

大明戈以安。法名廣泰。錢塘人。性至孝。素積
善行。而深自鞱晦。不求人知。晚歲精誠奉佛。
與靈芝僧玄素。結春秋二社念佛。誦華嚴五
經。忽謂人曰。吾大限將至。當為西歸資糧。遂
自室課誦。昕夕不輟。預定歸期於臘月二十
一日。前二夕。母子環視悲哽。居士咲曰。生必
有滅。奚悲為。吾方凝神淨域。面覲彌陀。若等
慎勿以情愛亂我正念。諄諄惟囑玄素。助念
無間雜語。至期寂然而逝。

贊曰。僧入冥見居士。晏坐靜室。經籍盈几。庭
多紫竹石峯。清絕如洞天。夫居士宜生極樂。
胡為尚在冥境。意者平日志切誦經。經願未
滿。滿願而後往生歟。

** 杜居士

大明杜居士。順天府宛平縣人。隱西山瑞光
寺側古齋堂中。置家事不問。三十年專志念
佛。予鄉人童廣策詣之。居士問所從來。答曰
杭州。曰君杭人。識雲棲宏公否。策答曰。吾師
也。居士合掌念佛。更無他語。將終禮懺九日。
至懺文懇切處。輒流涕哽咽。遂絕食惟飲水
少許。懺畢坐脫。浹旬顏貌如生。人望見有五
色彩雲。盤旋屋上云。

** 孫大玗居士

大明孫叔子。法名大玗。自幼警敏端確。年十
二隨父鏡吾居士。奉四十八願彌陀像。入雲
棲。因受五戒。歸而斷葷血。息交遊罷呫嗶。矢
志念佛。誓取金臺。而勤苦不惜身命。俄而見
兩比丘持蓮花以一心淨土印可。復見化人。
誦金剛經一晝夜。乃矍然起坐曰。彌陀觀音
皆來迎我。結金剛拳印。大呼阿彌陀佛數聲。
泊然而寂。時萬曆辛亥十一月十一日也。有
淨土十二時歌傳世。詳具吳太史西生傳中。

贊曰。吳太史觀我居士。稱玗室歲產瑞芝。卒
之歲。有大如斗者。如金如玉。如赤白輪。往生
之祥可徵矣。為作孫叔子西生傳。太史長者。
言無虛妄。因錄之。

** 吳居士

大明吳居士。仁和人。諱大恩別號仰竹。生平
孝友誠篤。好行陰德。放生救苦。恤隣代逋。遂
感陰霾遇光舟危返風種種善報。而虔心內
教。晨夕誦經。稱念阿彌陀佛。精進無倦萬曆
四十年五月初三日別眾。跏趺端坐而逝。室
有香氣神色煥然。詳具印持嚴君所作傳云。

** 吳居士

大明吳居士。新安世家也。諱繼勛字用卿。別
號十如居士。賦性沈毅質如木。直如矢。好行
種種善事。嗜之而不厭如甘露。晚歲耽心內
典。持往生呪。稱念阿彌陀佛洪名。日有定課。
歷寒暑純一無間。甞墮江中足若有物憑藉。
漂十里躍而登舟。眾以為佛力所感。忽患背
疽危。甚人不堪其憂。居士陶然談笑。自如若
無疾苦者。俄而正念示寂。厥子􃎛章子輿氏
所謂善信人也。言無虛妄。其所述行狀如是。
往生集卷之二



往生集卷之三

古杭雲棲寺沙門袾宏輯

* 諸聖同歸類

** 擇生極樂

觀無量壽佛經云。爾時韋提希。號泣白佛言。
世尊願為我。廣說無憂惱處。我當往生。不樂
閻浮濁惡世也。於是世尊放眉間光。遍照十
方世界。諸佛國土皆於中現。時韋提希見已
向佛言。是諸佛土雖復清淨皆有光明。我今
惟願生於極樂世界阿彌陀佛所。

** 往生無數

大無量壽經云。彌勒白佛言。於此世界。有幾
菩薩。往生極樂。佛告彌勒。於此世界。有六十
二億不退菩薩。往生彼國。小行菩薩不可稱
計。不但此國。他方佛土。如遠照佛剎。有百八
十億菩薩。皆當往生。乃至十方佛剎。往生者
甚多無數。我若具說。一劫猶未能盡。

贊曰。此界他方。往生無量。淨土何以容之。噫
滄海尚納百川。虛空猶含萬象。而無邊剎海。
不出普賢一毛孔中。然則舉淨土針鋒之地。
而容無盡之往生。不亦恢恢乎。有餘裕哉。

** 面見彌陀

觀佛三昧經。佛記文殊。當生極樂。文殊發願
偈云。願我命終時。滅除諸障礙。面見彌陀佛。
往生安樂剎。生彼佛國已。滿足我大願。阿彌
陀如來。現前授我記。

** 十願求生

華嚴經。普賢菩薩列十種大願。普為眾生。求
生淨土。偈云。願我臨欲命終時。盡除一切諸
障礙。面見彼佛阿彌陀。即得往生安樂剎。又
云。彼佛眾會咸清淨。我時於勝蓮華生。親覩
如來無量光。現前授我菩提記。

贊曰。文殊七佛之祖。普賢萬行攸宗。而淨土
往生。諄諄如出一口。娑婆良弼。即安養親臣。
明亦甚矣。薄淨土而不願往生謬哉。

** 偈論淨土

天親菩薩。天竺人。廣造諸論。昇兜率內院。禮
覲彌勒。復著無量壽經論及淨土偈。五門修
法。普勸往生。

** 請佛形儀

天竺雞頭摩寺。五通菩薩。以神力往安樂國。
見阿彌陀佛。陳云。娑婆眾生。願生淨土。無佛
形儀。請垂降許。佛言。汝應先行。尋當現彼。
五通還。聖儀已至一佛五十菩薩。各坐蓮華。
在樹葉上。遂傳寫流布。見感通傳。

贊曰。人疑安樂非神力可到。噫一念往生。不
勞彈指。獨何歟。

** 造論起信

馬鳴菩薩。西天第十二祖。甞著起信論。後明
求生淨土。最為切要。

** 龍樹記生

楞伽經云。大慧汝當知。善逝涅槃後。未來世
當有持於我法者大名德比丘。厥號為龍樹。
能破有無宗。世間中顯我無上大乘法。得初
勸喜地。往生安樂國。

** 集善往生

大悲經云。佛言。我滅度後。北天竺國有比丘。
名祁婆伽。修集無量種種最勝菩提善根。已
而命終。生於西方過百千億世界無量壽國。
於彼佛所。種諸善根。後當作佛。號無垢光。

** 得忍往生

菩薩生地經云。佛言。時摩差竭。得不起法忍。
五百清信士。二十五清信女。皆得不退轉地
壽終。俱生無量壽佛清淨國。

贊曰。求生西方。為欲悟無生忍登不退地也。
已得忍已得不退。而復求生。菩薩之樂近如
來乃如此。今具縛凡夫。忍力未充。退緣無限。
而不刻心淨土。謂之何哉。是則名為可憐憫
者。

** 第二大願

菩薩內戒經云。菩薩有三願。其第二願。願我
命終。往生阿彌陀佛前。

** 念佛滅罪

大智度論云。有諸菩薩。自念謗大般若。墮惡
道。歷無量劫。雖修餘行。不能滅罪。後遇知識
教念阿彌陀佛。乃得滅障。超生淨土。

贊曰。至心念佛一聲。滅八十億劫重罪。此其
明徵乎。所以者何。至心故也。若匪至心。罪
則不滅。毋曰聖訓之無稽哉。

** 勝會書名

長蘆賾禪師。遵遠祖遺範。建蓮花勝會。普勸
念佛。一夕夢。一人烏巾白衣。風貌清美。揖而
曰。欲入公蓮花勝會。乞書一名。賾問何名。答
曰。普慧書已。又云家兄普賢亦乞併書。賾覺
而檢華嚴離世間品。有二菩薩名。遂以為會
首云。

贊曰。凡僧結社。古聖書名甚哉。淨土之非小
緣也。良由事出真誠。則冥通靈應。一有偽焉。
人世自好者不屑。而況古聖乎。今之所謂佛
會者。賾公見之。當為太息矣。

** 略舉尊宿

百丈海禪師。馬祖傳道嫡子。萬世叢林大宗。
其立法祈禱病僧。化送亡僧。悉歸淨土○黃
龍新禪師。參覺老得旨。繼席黃龍。宗風大振
而切意淨業。有勸念佛文。行世令人發哀起
信○真歇了禪師。嗣丹霞諄公。洞下一宗。至
師大顯。後卓菴補陀。菴名孤絕。專意西方。有
淨土說。普勸四眾○慈受深禪師。得法於長蘆
信公。專心念佛。謂修行捷徑。無越淨邦。建西
方道場。苦口勸眾。翕然化之○石芝曉法師。
嗣月堂詢公。洞徹教部。以淨業化人。甞集大
藏諸書。有樂邦文類行世○寂堂元禪師。學
禪於密菴傑公。篤行念佛三昧。感金甲神自
天而降。夢紅蓮花從地而出。由是十州蓮宗
大行○中峯本禪師。得法於高峯妙公。人仰
之如山斗。有懷淨土詩百篇。盛傳於世○王
以寧待制。自稱彌陀弟子○晁悅之翰林。答
趙子昂書。稱西方淨土是真語實語○陳瓘
待制。作延慶寺淨土院記。極贊念佛○優曇
宗主。居廬山東林善法堂。著蓮宗寶鑑。奉旨
板行。為淨土中興云。

贊曰。始百丈。終優曇。歷代尊宿。無不奉行淨
土。嗚呼盛哉。

** 總論

天如禪師謂。今人鄙視淨土。非鄙愚夫愚婦
也。是鄙文殊普賢馬鳴龍樹也。吾故集群經。
以實其說。或者猶疑菩薩道大。似已不必求
生。噫自非位登妙覺。雖等地大聖。不能一日
離佛。況其下者乎。蓋甞譬之爵彌尊。則覲主
彌密。彼荷擔挾鋤之輩。侶漁樵以自足。絕望
於九重。而囂囂然曰。明主之不足親也。可哂
也夫。

* 生存感應類

** 鬼不敢噉

佛世有一國。隣於羅剎。羅剎食人無度。王約
自今國人。家專一日。以次送與。勿得枉殺。有
奉佛家。止生一子。次當克行。父母哀號。囑令
至心念佛。以佛威力。鬼不得近。明晨往視。見
子尚在。歡喜將還。自是羅剎之患遂絕。國人
慶慕焉。

** 夢得聰辯

隋南嶽慧思禪師。精心事佛。因夢阿彌陀佛
與之說法。自是聰慧過人。辯才無礙。

** 冤對捨離

唐邵彪。鎮江人。為士人時。夢至一公府。人稱
安撫使司。俄而一官人問云。汝知所以不第
否。彪對不知。因引彪前行。見大鑊中。煮蛤
蜊。作人語。呼彪名彪怖。遂念阿彌陀佛。方
啟口。蛤蜊變黃雀飛去。彪後及第。官至安撫。

贊曰。殺生遲其得祿。念佛解其殺冤。今士人
以牲牢。乞祐於鬼神。而不知持萬德之洪名。
其為計亦左矣。願三獻連城者。識此於鐵硯
之側。

** 夫婦見佛

宋葛濟之。句容人。稚川後也。世事仙學。妻紀
氏。獨精誠念佛。元嘉十三年。方在機杼。忽覺
空中清明。因投杼仰瞻四表。見西方有佛現
身。寶蓋幢幡映蔽雲漢。喜曰。經言。無量壽
佛。其即此耶。面佛作禮。濟之驚異。就之。紀
氏指示佛所。濟之亦見半身。俄而隱沒。祥雲
五彩親里咸覩焉。自是多歸佛法矣。

** 却鬼不現

宋陳企。龍舒人。甞殺人。後見鬼現。企大怖。
急念阿彌陀佛。鬼不得近。因念佛不已。鬼遂
不現。

贊曰。負命之鬼。云何念佛。而得却之。良以阿
彌陀佛。功德威神。不可思議。一稱其名。鬼獲
超濟。故不現耳。豈尋常禁呪。驅逐此耶。

** 薦拔亡靈

宋張繼祖。鎮江人。信西方淨土。乳母死。多為
念佛追薦。一夕夢。母來謝云。荷君念佛。已生
善趣。

** 睡寢得安

宋劉仲慧。湖州長興人。患夜夢恐怖。有教以
念佛者。遂至誠高念一百八遍。然後就寢。當
夜神魂晏然。自是繼念不輟。

贊曰。古人喻睡眠。為小死。此語最善。蓋夢寐
之顛倒。較生死之昏迷幾何而寢息神安。命
盡之時。庶稍稍有自由分。善導大師。教人臨
睡入觀。良有以哉。

** 病目重明

宋阮念三嫂者。懷寧農婦也。雙目將盲。常念
佛不絕。遂得明朗。

又

柴氏女雙瞽。念佛三年。精勤不替。雙目重明
如故。

贊曰。彌陀光明。無量照十方國。苟至心憶念。
就使肉睛不朗。當必心目洞開。而今時瞽者。
往往作師巫。造殺業。是謂從冥入冥。終無時
得覩天日矣。嗟乎。吾安能以此。普告盡世之
盲人乎。

** 瘧疾不作

宋李子清。久患瘧。龍舒居士。教以臨發之時。
專志念佛。然後服藥。子清信而行之。當日減
半。次日復念。遂全愈自是篤信念佛。

** 舍利迸現

宋贛州廉中大夫恭人。綉丈六阿彌陀佛。方
及半。忽有舍利。現彩縷中。舉宅驚嘆。

又

真州鍾離少師夫人任氏。刻阿彌陀佛像。高
四寸八分。龕室甚嚴。常頂戴行道。像眉間忽
現舍利。大如黍米。光彩照人。

** 治病皆愈

宋秀州一僧。常念阿彌陀佛。為人治病。病者
請治輒愈。州人敬信如佛。

** 俘囚脫難

元至正十五年冬。張士誠攻湖州。江浙丞相
與戰。獲四十人。囚檻送官。夜宿西湖鳥窠寺。
適大猷謀禪師。徐步廓下。囚者見師。神觀閒
雅。持誦不輟。因告曰。長老救我。師曰。我不
能救。但至誠念南無救苦救難阿彌陀佛。却
救得爾曹也。中有三人。信受其語。念不絕口。
天曉發囚。易枷鎖。偶至三人。刑具不足。惟繫
以繩耳。既而審鞠。乃良民被虜者。遂得釋。

贊曰。普門品云。或囚禁枷鎖。手足被杻械。念
彼觀音力。釋然得解脫。古今人信之矣。念佛
解脫。人或未信。此狃於常見也。佛之威神。更
超菩薩。不知其幾。爾不見。斫截手足。念釋迦
如來。而四體重生乎。肢截尚可重生。何有於
杻械。而信之者寡。吾故表而出之。

** 總論

念佛法門。人知為亡歿之歸宿。而不知生存
之利益。是故聞持呪得靈通。即改而持呪。聞
講演得聰辯。即改而講演。聞營造得福報。聞
齋會得人緣。乃至聞攝養得長壽。種種變易。
曾無執持。安在其一心不亂。而望淨業之有
成耶。吾故集此。姑以斷時人之外慕。據實而
論。求生淨土。本為成佛度生。既非圖身後之
樂。復何計身前之利與否哉。
往生集卷之三(終)

西方有佛。開法藏於六八。正覺積功唱寶號
於彌陀。恒演大光。普塞惡道。廣放智眼。滅
此昏盲。瑤林矗地。珠寶麗空。池流八德。華發
眾光。身土微妙全是不二矣。蓋寶地雖研。實
不離當處。且神識雖去。曾不出自心。修有上
下。益該淺深。若信之則甚近而不遠。若迷之
則增遠而無人。誠信深行至者。剎那超於苦
海。盍咄聲念甘永迷矣。今也志一而不撓。為
諸善之母。無乃純粹而無雜。為眾行之本故。
修淨業者。所以務本也。其本立而道生。惟念
佛三昧歟。縱向塵緣。連乎無傾。若遇業風。確
乎不拔矣。古有言。淨土往生萬牛不能挽焉。
深信之功。往生之用。德高易進至矣。盡矣。爰
有一大德。號蓮池禪師。姓沈氏。古杭人。法諱
上袾下宏。生而頴異。世味澹如。少遊黌校。有
聲而已。覺世無常。年三十一而傾心於至道。
投于無門洞性天理和尚。祝髮乞於昭慶寺
無塵玉律師。受具簟瓢隻杖。遊學諸方。遍參
知識。宗教精通。晚居于雲棲。遙踵伏虎跡。專
興蓮宗。慕惠遠之風。念佛往生。超耀昔日見。
著述有部。今秉其一也。以此書行于世。先哲
有孝。後學有助。古云。見賢思齊。予今依之
功身。嗚呼。高己而蔑如於淨土。得恥於當時。
招苦於來際。殊告修淨業者。上慎旃哉。代代
前賢事跡。往往雖載傳錄焉。知來者靡曠。其
人該羅別錄。芟繁補闕。類成九種。增廣新聞
間。作之贊。發其隱義。緇素並列。隱顯畢收。
可謂融鉺鐺釵釧於釜。會江河淮濟於一海
矣。予雖學術空疎。後生有恥。加倭點。及未闋
繡良。梓行後世。觀之者。務進悟之者。深信願
共登三藐之山。入薩雲之海云。

慶安歲次壬辰夷則自恣日

遊方軒　釋子　慧竟　謹跋