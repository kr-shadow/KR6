#+TITLE: 釋摩訶衍論記-宋-普觀
#+DATE: 2018-05-12 10:24:38
#+SOURCE: github.com/kanripo/KR6o0089 master fe2cd7bb                


* 釋摩訶衍論記目次


  
  * 卷第一
  
  * 釋題目巳下
  * 卷第二
  
  * 釋解釋分巳下
  * 卷第三
  
  * 釋後重能依義巳下
  * 卷第四
  
  * 釋不覺本上顯過門巳下
  * 卷第五
  
  * 釋顯示生滅相巳下
  * 卷第六
  
  * 釋分別發趣道相巳下至終


釋摩訶衍論記目次(終)
No. 774
釋摩訶衍論記卷第一
皇宋光嚴無際大師　普觀　述

釋論分二初標題目二造論文初中復二初本釋名
題上五字正顯名題下三字因彰卷次顯名題中初
後二字翻梵成華中間三字猶存梵語釋者有三義
一謂釋者解也即銷散義謂今論文破邪立正除遣
積疑如鑛爍炎爐堅頑銷散故二謂釋者說也即流
通義謂由此論演義疏文發明奧旨若冰泮長川凝
積流通故三謂釋者成也即安立義謂今論文體標
義釋略標廣釋如良工建廈善巧安立故摩訶衍者
此云大乘大以當體受名乘以運載為稱名題標立
為論宗故即目不二摩訶衍法以是眾乘通所依故
亦該能依三十二種總別法故論有二義教誡學徒
決擇性相故以為名即取能詮聲等四法或取所依
色等四塵以聲體間斷色性相續由此不用語言唯
形翰墨亦猶範金鏤木便為住持佛寶故取四塵以
為論體準永泰疏以此論題總收五字具陳十義一
謂三十三法名摩訶衍佛經名釋本論名論末從本
名無所違故二謂佛經名摩訶衍本論名釋末論名
論三謂五分本文名摩訶衍及名為論十軸末論稱
之為釋四謂本論名摩訶衍末論通名釋之與論五
謂法門佛經俱摩訶衍本論名釋末論名論六謂法
門本論皆摩訶衍雖引佛經但為所依非正顯示大
乘法故七謂佛經本論俱摩訶衍所依能依皆大乘
故八謂法門佛經并斯本論並摩訶衍三法展轉俱
大乘故上之三義末論雙通釋之與論九謂立義一
分名摩訶衍解釋一分稱之為釋餘之三分並屬乎
論十謂一切所釋性相教理並摩訶衍末論能釋若
教若理俱稱釋論以教釋性資教釋相以理釋性因
理釋相廢別從總但為一解(云云)彼具作釋此不繁
陳苟欲詳明宜應撿會然準梁譯復加起信此約寬
通理亦無爽。

二造譯人號中初標造人二明譯者初中龍阿周那
是其別號即華梵雙彰梵語那伽阿周那此云龍樹
謂此菩薩樹下生身龍宮成道故以為名智者大師
云樹為生身龍為法身亦云龍勝或云龍猛菩薩二
字是其通名具足應云菩提薩埵翻覺有情所言覺
者是所求果云有情者目能求人是求菩提之有性
故又菩薩行有其二種一者自利大智為先二者利
他大悲為首菩提云覺智所求果薩埵有情悲所度
生梵音存略但云菩薩造謂製作唯識疏云作者名
造今起新故敘理名述先來有故。

二明譯者筏提摩多未詳翻對鳳威姚秦弘始三年
九月上日於長安大莊嚴寺譯茲論本以成十卷。

二造論文大分三分初歸趣懸明分二開章正釋分
三激物流通分初中二初歸趣因緣二初申歸敬菩
薩製作先明歸敬者謂由三寶是吉祥境標之在首
以顯勝故。

文中又二初能敬至誠中言頂禮者謂以頭至地而
申謙敬故智度論明禮法有三一者口禮即問訊也
名下品禮二者屈膝頭不至地即長跪也名中品禮
三頭至地即頂禮也名上品禮三種禮中此其上也
然於三業但舉身儀影兼餘二等修敬故。

二所歸勝德三初佛寶中圓滿覺者謂舉身德奉仰
讚歎究竟果位大覺者故三身具顯稱之曰圓四德
齊彰目之為滿備此身德寂爾虗融朗然鑒達名圓
滿覺又圓謂圓離三四相故滿謂滿足三四德故佛
能照徹故名為覺又以圓滿二字合顯幽微絕域勝
妙難名離彼機根得諸生佛即是性德圓滿海焉。

二法寶中覺所證者匪唯歸佛亦歸法故即就於佛
而明其法以表通歸同體三寶覺即是果所證是理
法謂教法藏謂行法。

三僧寶中初句言并即兼及義造論大士即馬鳴師
如瑜伽說若欲造論當先歸禮二所敬師方可啟說
恭敬法故先應歸禮論本大師恭敬義故復應歸禮
開闡義師言大士者謂悟大法發大心修大行證大
果故目之為大推一合十故名為士一者數之始十
者數之終靡不有初鮮克有終有始有卒者其為大
士乎第二句中舉一兼餘故言及諸賢即三賢聖即
十聖是則信心貫乎餘位眾通四衍亦該二乘若大
若小無所遺故菩薩持心等生敬故影響真權難可
惻故。

二陳本趣二初偈頌中上句云開隔檀門者為欲令
彼利根眾生亂住證故開釋真如門次句云權顯往
向位者為欲令彼鈍根眾生次位修故顯示生滅門
隔檀往向舉喻以顯真如生滅二種門故謂大海中
有如意珠具眾功德出生諸寶龍王以是寘之秘藏
用千重門而為封護即表龍王珍惜極故亦由寶力
法應爾故其最近珠門名之為隔檀群龍之輩若開
此門即便獲得如意寶藏自在無礙此猶行人入真
如門即能親證一體法故自然冥會不二心源其外
諸門名往向位諸龍雖則經游出入知有如是如意
寶藏然未親得猶如行人從生滅門秉心操行但與
真如作其方便以生滅門假真如門實故從假入實
方為殊勝此依解釋分中作如是說若依立義分中
有十六種能入門法八真八妄真為隔檀妄為往向
由世出世漸頓異故其八真門所入本法皆能冥證
不二法故名隔檀門其八妄門所入本法方便解了
不二法故名往向位於中不二摩訶衍法以為諸法
通所依故猶如寶珠能與眾寶為所依故斯則珠唯
不二得兼解證若順此論解釋分中唯詮四法則初
解為正若兼諸論立義分中通詮諸法則後解為優
第三句中顯上二門逗機勝利利之與益名異義同
若別說者具乎多義謂在身在心或因或果大智大
悲現樂後樂離惡攝善遣妄證真福德智慧世俗勝
義此觀證觀隨應而配諸眾生者統攝三聚一切眾
生論所被故有情差別數類繁廣既其不一是故言
諸第四句云報師恩者釋師自謂親承指訓彌感生
成顧此深恩豈能全報故云分也。

二長行三初標舉二示相三結指前標後結貫通中
五隨應率達上下而說初中今重釋者謂本論師巳
造釋故摩訶衍義巳見前解。

二為現下示相文有五意一顯體用玄妙二彰開顯
頓漸三報深大恩德四明止息諍論五示親承指訓
初中言自師者即指此論所宗法也謂由不二摩訶
衍法本自成就非他軌則故曰自師其體則性德圓
常深玄叵惻其窮則業用周普微妙難思或可體則
兩重所入總體窮則兩重能入別門謂由能依所依
三十三法悉是立義所宗承故又亦體目一體三自
二種本法窮即真如生滅二種別門以其散說唯釋
此故未得等者依人顯法成上體用玄妙義故謂十
信三賢未親證故二乘外道未離邪故漠漠冥冥有
二義釋一約能迷心即是昏鈍不明相狀二約所迷
境漠漠廣大㒵冥冥深隱㒵窺􂵗謂正視也思惟即
分別也以其寂寥虗曠不可以形名得微妙無相不
可以有心知也。

二中為利根者開頓入門名為隔檀為鈍根者顯漸
進位名為往向所詮理者即是二門所入本法依門
顯示故云趣入。

三中亭毒即均養義謂本論師均濟養育法身慧命
深踰江漢重等丘山如斯恩德非大而何苟不傳弘
何以云報今既造釋可謂酬恩釋師謙陳故言小報
四中釋師深入正受密念當來劫未時澆有多諍論
法輪失軌甘露翻毒今復重釋以息斯咎。

五中梵語阿世耶者此云意樂既乃親承本指由是
造釋流通顯巳所說與本意樂不相違故。

三有如下結指起論因緣實有多種略申此五故置
等言。

二懸明依攝三初論差別二初結前生後結前巳說
生後當說。

二論有下問答釋成二初通約諸論以明二初開三
問二還三答二初結頌答中初一句答初問次總十
下答次問後三字答後問二散文釋三初示其數釋
頌初一句謂始從佛世終至論主之時菩薩聲聞等
造宗釋之論共推其數計有若干故云十萬九千部
焉二如是下明所攝釋頌第三句巳下之文謂上十
萬九千部論總相不出十種所攝一如意二廣攝三
本廣釋狹四本狹釋廣五一向義六字廣攝七雜論
八字輪九神呪十偈成如次翻對然茲所列皆帶論
名偈中句窄故多不出然此十論且依永泰引據聖
法所翻名義尚多在于竺乾而亦鮮傳茲土。

三摩訶下指此論釋頌後三字謂今此論於十種中
屬當第一摩迦羅攝。

二馬鳴下別顯馬鳴所造二初開四問二還四答二
初結頌答頌中四句如其次第答前四問二散文釋
二初總申四義三初示部數釋頌初句二於百下指
文義釋頌中二句謂於百部論中其九十部則是九
種華文論攝所餘十部攝義論攝此以宗釋而分二
種花文謂華飾經文令生愛樂故攝義謂蘊集妙義
令生勝解故初即釋論如佛地金剛等次即宗論如
瑜伽寶性等三斯論下判此論釋頌末句言寶𠕋者
西域尊崇特標斯稱謂其文玄理妙有如珠寶所成
簡𠕋故於前文十種論中屬摩迦羅如意論攝如寶
梁經掌珍論等。

二十種下別辨十論二初開二問二還二答二初結
頌答中初五句答能詮名字問後一句答所詮同異
問二散文釋二初徵列名題釋頌前五句二如是下
結指同異釋頌後一句謂上所列十種論中建立門
中同一種類備標本數散說門中隨其所宗各缺其
數頌但彰同彰兼其異。

二巳說下藏差別二初結前生後二藏有下問答釋
成二初開三問二還三答二初偈頌答中初二句答
初問第三句答次問後一句答後問。

二長行釋二初總明三義三初明數二初明諸藏釋
頌初二句文中二初五十一藏中初示義有三一別
因果者謂欲區別因行果德勝劣不同有是數故二
表功德者顯示信等諸位障智功用德能故三引行
者者引攝行人自凡之聖從因入果故次金剛下引
文顯成初義密含後二。

二或有下增數十藏二初標徵二一者下別示文有
十段謂由如來善巧應根開合自在則從一藏次第
而增至十種故初中如來法輪聲者言音實相即法
輪故此經應是華嚴部類大周新譯有是說故二中
則約上下乘別各通因果攝法略盡三中於前上乘
之內復開果藏四中於前復開人藏誘初根故補特
伽羅云數取趣即是人義謂數數造業取於諸趣故
仁義禮智及與信藏在儒以之立身揚名用而無替
則曰五常在釋以之防禁幾微遮制身口則曰五戒
五中天以光潔自在神用為名經言清淨即光潔義
欲界天身如珠寶光外有內無色界天身如燈焰光
表裏映徹無色定果轉加明淨欲色無色三皆虗幻
故云報空遼本論中二乘藏下加四字曰菩薩法藏
麗本論中無此四字以余詳之不必須爾前二藏中
約上下乘即攝緣覺以歸聲聞謂由緣覺亦依聲故
此既增數當如前說六中捺落迦者云不可樂又云
苦具即地獄藏具演苦輪令怖畏故七中魔囉鳩多
耶者此云鬼神班母應是九子魔母八中鍵婆陀那
䟦者此云傍生以傍行故或云畜生以畜養故九中
器界即是依止謂說淨穢令欣厭故十中雜藏謂三
聲八囀六釋五明呪印等事皆名雜藏。

二如是下顯該通謂上所明五十一藏并及十藏總
攝十億八千法藏無所遺矣。

二根本下辨攝釋頌第三句根本三藏即下所列素
咀囕等如其次第經律論藏如前所明增數十等以
類相從皆不離此根本三攝。

三摩訶下指論釋頌後一句此論該攝百億契經所
詮義故通諸藏攝克性為言唯詮慧故別屬阿毗達
磨藏攝頌中通別準此知之。

二持其下別釋藏名持謂任持即同攝論攝故名藏
彼攝一切所應知義此中任持何唯言行佛所說教
意令修行證理成果莫先於行由教詮理依理成行
以行克果於此四中行法功用最殊勝故論次又云
隨應不失亦何所遺。

三巳說下經差別二初結前生後二經有下問答釋
成二初開三何二還三答二初結頌答中初一句答
初問中問十句答次問後一句答後問二散文釋三
初示其數頌頌初一句。

二如是下明所攝釋頌中十句指上百億故云如是
十二部經謂契經應頌記別諷誦自說緣起譬喻本
事本生方廣希法論議如次翻對部謂部類經有十
二義類不同帶數以明云十二部有唐巳來恐濫部
帙由是翻云十二分教委明行相如別所說百億百
本所詮義類皆此十二部中所攝。

三摩訶下辨所依釋頌後一句文二初總釋中通依
百億別依百本別所依經下文具列。

二摩訶下別明二初徵釋通所依中初徵謂有問言
摩訶衍論文唯一軸何以通取百億百本無量契經
為所依耶則以寬狹不同為難如婆薩下答有二喻
以釋彼疑婆薩伊伽諾此云精曜其形微細猶如兔
毛而能納受滿十方界明暗之色標多羅嗢提此云
氣絲唯是龍王舌上有此甚極微細猶如頭髮而能
出生攝納滿十方中種種密雲前即一法含容無量
攝入無礙故後即一法出納無量攝出無礙故一切
明暗之色唯精曜普能含容十方無盡之雲皆氣絲
之所舒攝方之此論不為過詞千訓備於一言萬像
含于一字唯依義語豈在文為是故通依無有缺失
二別所下問答別所依二初開三問二還三答二初
結頌答中初一句答部數次一句答名字後二句答
眷屬。

二散文中二初釋頌文三初標部數釋頌初句二云
何下列名題釋頌次句所列經名對今藏錄但十餘
部名義相符有不同者難以詳勘或翻名有異或未
傳此方梵云三昧或云三摩地此云正受或云觀又
云等持又云正心行處阿黎耶此云藏維摩詰此云
淨名又云無垢稱楞伽此云不可往即山名也唯得
道者能到涅槃云圓寂摩訶薩雲若未詳翻譯三如
是下彰眷屬釋頌後二句。

二舉經下通妨難恐有難云何故但列能詮名字而
不略陳所詮義理故為此通謂但標舉彼經題目有
以配屬此論綱要言下當等者如立義分中明八總
體則引光明大覺契經釋眾生心則引甚深順理契
經等。

二巳說下開章正釋分三初演暢因緣分二敷宣宗
旨分三申明勸結分初釋本論八因緣等即當序分
二釋立義解釋修行信心即正宗分三釋勸修迴向
即流通分初中分二初論師名位二初出興時分又
二初結前徵後即以數攝而為徵詰。

二作答釋成二初偈頌答中上二句答初問下二句
通後問。

二長行釋二初釋上半頌二初標徵二一者下列示
經文有六初中謂馬鳴大士聞佛宣說欲入涅槃說
偈陳誠亦隨入滅偈頌十句初三句歎佛修因愍諸
生類次三句為聞入滅眾皆亂失後四句舉勝況劣
欲隨佛往世尊尚者有二義釋一謂如來大悲滿足
而為世間之所尊尚尚捨眾生而往異界況我慈悲
未滿足者世間於我亦不尊尚隨佛而去其孰謗乎
二以尚字文連上句義屬下文亦自可曉覩眼睛者
謂即安住念佛三昧觀佛相海經說於佛相海隨於
何相審諦觀察明了現前今表如來入滅法眼將虧
是故覩佛眼睛而奄化矣二中佛囑弘法利生入位
聖人尚須承力豈況凡庸不加能自三中預記滅後
摧邪四中亦明破外立內或現同真侶或自入邪宗
逆順顯揚如來正法故五中同前守護正法即摧邪
義安立佛幢即顯正義六中文二初標指中此經顯
示馬鳴大士在於佛會示為主伴影響發明甚深法
故二如來下引文三初廣中問答中迦羅諾鳩尸摩
未見翻譯兩重問答即表主伴圓音廣略無有障礙
初即問廣答略次即問略答廣二如是下如來讚勸
中言耐也耐也者耐謂能也忍也即歎馬鳴於生死
中化利有情恒無休息有其堪能忍耐力故常如是
修如是行者稱理修行唯如為是小游行者是其假
故普徧即大是其實故三於是下說偈欽承十二句
中初四句聞經遣滯次五句現相蒙知後三句受教
如行頌曰善哉善哉言者即歎如來讚勸言詞以順
益故稱曰善哉更重言者歎之至也經聽於我聞者
譯者回文不盡應云我聽聞於經假耶實耶自者前
所勸中勿小游行普徧游行即假實義耶即疑詞謂
疑其假實何所從自既聞勸讚即得開決疑心窮盡
說之為極是故科云聞經遣滯麗本實字誤寫為害
今從遼本於理為正餘文可解入寂室者謂涅槃也
二是名下釋下半頌準上六經所說有異今馬鳴師
何所攝耶然但一身隨機異說出興前後互不相違
起信疏中唯取摩訶摩耶經者蓋與藏錄馬鳴本傳
出興時分正符契故機實菩薩業相難思同異一多
自在無礙又由機心所感不同或同時同處見異時
異處見同時異處見異時同處見同異時處一人頓
見等今此顯明異時異處密兼其餘是故論云隨機
現應無相違過問若爾何故下文引用楞伽王經顯
說繫屬本願力故當佛滅後出興造作廣略論耶答
滅後出興經有四說固難取一而廢於餘然則從彼
文亦是且約滅後根宜一相而說非是融通盡理之
義於今所談理亦無爽。

二馬鳴下位處名因二初開三問謂問地位生處名
因二還三答二初結頌答中上二句答初問次一句
答次問後一句答後問二散文釋中初文釋頌第一
句二若論下釋頌第二句言住位者有二義釋一謂
馬鳴位居八地故云住位二謂十地各具三心謂入
住出今此馬鳴正當第八地內住心故云住位三西
天下釋頌第三句盧伽瞿耶未見翻譯同生利益者
菩薩降靈利益疇昔同緣眾故名曰同生四過去下
釋頌第四句此出馬鳴得名之因輪陀未詳翻譯馬
鳴之號即從過去瑞應彰名出聲增德者謂王聞鳥
音即身心適悅遂行正化亭育黎珉亦猶鳳凰來儀
麒麟現迹山呼萬歲河變千年皆表時君德及幽遠
使之然也。

二巳說下歸趣因緣二初結前生後二按文演釋二
初申明歸趣二初二頌申歸敬又二初一頌覺寶二
初唱本頌二作釋文二初標分略示二初分門中初
門即能歸至誠次門即所歸勝德二總攝下隨釋二
初總攝門中初牒示次囑文二歸向門中如上牒囑
二論師下問答廣明二初寄問徵起此有二問一問
德數二問德相二作答釋成二初偈頌答中初二句
舉德數次四句示德相後二句會數量二長行釋三
初總彰德數釋頌初二句二佛果下會通數量釋頌
後二句恐有問言佛德無邊何止是數故今通會雖
有無量無邊功德以類相從終不出此為令宜感分
際易知論師且舉總相為歎三云何下別釋德相二
初按文辨德二初通問答七位色心功德二云何下
別徵釋六類非色功德有六初中謂離三種雜染以
成十最謂三界五蘊并及六道是果報雜染二乘外
道邪見定執亦報類故住地惡軍邪林纏結是煩惱
雜染其中行支是業雜染二中即約依正二報以明
十勝十力無畏不共道品皆屬意業言音具足即是
語業三十二相並屬身業其能變化三界中尊具通
三業上皆正報吉祥住處即是依報於中梵音數或
有異下論中說六十八梵圓八十八妙音諸教多明
八種梵音華嚴中說六十種音一一音有五百分等
蓋隨根品所聞不同是故諸說增減有異三中則約
二相以明十業平等相應同生依止無厭五種即不
思議業相以如量智假觀緣俗成利他用故具足無
著二種之業即智淨相以如理智空觀緣真成自利
用故自然無盡通達三種通前二相理量齊鑒即中
道觀緣第一義成二利用故四中則約如來身心功
德眷屬悉皆周徧其所徧中有處有時具人具法根
境識三廓周法界則徧於處壽命周徧不思議劫則
徧於時眷屬功德該通時處慈悲徧根言說徧法證
智徧理無等普徧一切諸法皆無與等故五中四智
合則成二謂一三二種即如量智二四二種即如理
智又此四種轉捨識名以立智稱初即妙觀察智二
即平等性智三即成所作智四即大圓鏡智講者宜
應詳會說之六中無礙亦即智稱謂法義詞說四種
皆是所緣之境無礙即是能緣之智又復名為四無
礙解前二知法後二說法初即了達諸法自相是故
說言實相實性次即了達諸法共相故言差別謂苦
空等相生住等相詞說二種義可知之解脫即是無
礙之稱。

二自在下會義指廣二初會通自在恐有問言自在
之言何不如上別別開釋如華嚴經中有十自在等
故今通云皆通上故謂由自在徧上六類以諸功德
出障離縛皆自在義故不別開二色相下指陳色相
八萬四千色相差別數義繁廣略難具述故指如大
總持論說然如來相好亦諸說不同華嚴說有十蓮
華藏微塵相海無量壽說阿彌陀佛八萬四千光明
相好般若中說三十二相等但隨見聞廣略有異。

二巳說下一頌法僧二初結指二唱釋二初唱本頌
二作釋文二初標分略示二初分門二體攝下隨釋
二初配釋二門二初體攝門亦即能歸之至誠也謂
攝彼無量一切有情所有體相等皆致敬故體即依
止總名相即流轉別義既攝眾身難亡起盡故云生
滅流轉無常又身體即蘊之實體四蘊五蘊通為體
故身相即表之假用三業四位通名相故謂屈伸俯
仰問訊稱揚覺觀分別名三業相流轉動亂遷變不
恒名四位相欲以生滅貿易真常是以論師且言四
相剋論修敬亦具三業二總達門亦即所歸之勝德
也如是眾身指上所攝甚深法藏謂即教理行果四
法如實修行謂即十地諸菩薩眾又以歸敬覺寶法
僧前後兩頌融合而明能歸有三謂命體相所歸有
三謂佛法僧以命歸佛以體歸法以相歸僧有所表
故佛能任持故以命禮法作依止故以體禮僧可形
求故以相禮以三對三亦應成九由能歸者勝解異
故總以三事以為能歸總以三寶而為所歸能敬禮
周所歸德備詳論所釋歸者契也及者達也總將三
事契達三寶匪唯歸托威加抑亦冥合性德能所玄
同是真致敬二等言下申明等字言總通者近通二
門遠總兩頌能歸所歸悉皆等故等有二義一者齊
等二者平等齊則總收多法平則一體無差謂所歸
勝德佛法僧異皆申敬慕離分別故名為齊等能歸
妙行聖賢凡殊同成虔擣絕彼此故名為平等下論
自指此言甚深和南則是致敬之相。

二論師下問答廣明二初寄問徵起此有二問一徵
其數二問其相二作答釋成二初結頌答中初句總
標答其初問次句別釋答其次問後之二句會通違
妨二散文釋二初釋上半頌二初依此釋成二初總
示二法謂下別釋二初釋法中法謂教法者謂由契
經軌物生解故理有二種一者義理二者真理今性
真如即當後一虗妄之假即依他性離故名真執著
之實即徧計性絕故名如二既離絕即圓成實是性
真如海謂果法者果分功德圓滿具足一一稱性甚
深廣大故喻如海無量德藏謂行法者隨應攝持無
所違故二如謂下釋僧稱理起行名如實行如即所
證智即能證於真實智建立僧名揀異地前非真證
故理智等下正釋僧義。

二何故下通前問答三初徵釋身命義別中初釋命
根以同體故而為所攝廣大圓滿故標十方次釋身
相欲以生滅流轉之身而易堅固真常之體在文雖
乃顯明四相於義亦即密含三業非屈伸等禮不成
故二何故下徵釋身命通他中初約自他異體而徵
次約自他同體而釋一味者同一平等味故一相者
同一真實相故馬鳴論師雖知眾生一切皆如同體
相續今既攝彼而亦不乖緣起相資異體相續頌中
等言極甚深者舉此證成平等義故三何故下徵釋
取他成相中初徵既知身命一切同如何須攝彼成
和南相次釋中由攝眾生順本願故諸佛歡喜攝持
同體生隨喜故菩薩讚歎依此修行合教理故法不
斷絕。

二馬鳴下釋下半頌二初問答通妨三初約下地問
答中初問論主現居八地住心但應歸依自地出心
及上二地頌中何必通歸前亡下位諸僧次答謂由
依於同體意樂通攝自他以申致敬其所攝人通下
諸位乃至異生無不攝故以彼皆非同於論主是第
八地住位人故若不兼餘唯歸勝位若爾何以涅槃
經說迦葉菩薩禮初發心此豈不敬下下位耶歸敬
禮敬意趣別故歸敬求彼威神加被禮敬但彰於他
不慢故於諸位通局不同二若爾下約地前問答中
初問若攝一切為能歸爾何不歸於地前等眾次非
無下答非無所歸三賢人等但以影示故不別舉三
法雲下約地滿問答中初正問答初問謂法雲地因
位窮終以何等僧而為所歸次於妙下答謂法雲地
因位雖滿果位未登即以妙覺為所歸敬佛於僧中
為上首故後若雨下轉徵釋初徵意云若妙覺位為
所歸敬何以頌中不別舉耶次答釋云以下十地兼
上妙覺影略影顯無所遺故。

二是故下指歸頌文舉頌印成今說影兼上下僧眾
有多種故問能歸身命既乃同一所歸上下何以成
差答彼望自宗相續同故此依望別相續異故文互
出者影顯示故。

二巳說下陳本趣二初結指馬鳴大士根本意趣為
利三聚諸眾生故為令三寶不斷絕故二唱釋二初
唱本頌二作釋文二初標分總示二初分門二隨釋
二初斷絕門中有三初標徵次列釋後合本然本頌
中總有四義一者所被三聚眾生二者所除四種障
縛三者所起四種淨信四者所續三寶勝種今此四
門如其次第斷其疑捨邪執四障二連續門中三段
如前真如法界為諸行者居體安神依止游履說名
宮殿正後二僧謂根本後得之二智位親證疎變真
如理故皆說為住佛法僧三皆不斷絕論句窄故但
云佛種亦可法是佛言僧是佛子舉人攝言明父包
子但云佛種無所遺故。

二頌眾下問答別明二初寄問徵起二作答釋成二
初偈頌答中上二句答初問下二句答後問二長行
釋二初釋上半偈二初總釋通緣三聚為境界者謂
於三種三聚門中取其初一為通所緣以此一門皆
在因位故云未得圓滿果故。

二然三下別顯三初標徵二一者下列示三初無信
巳定未定聚信前即指一切異生及外道等於諸業
果雖有泛信亦名不信皆名邪定。

二無根巳滿未滿聚此中三聚該收果位。

三無求巳證未證聚文並可知。

三是名下結指佛果滿位雖名正定非蘊處界法門
所攝豈曰眾生為論所被三賢菩薩雖未正證巳獲
生空離諸疑畏法空方便亦習現前位行難量豈名
不定是故釋師評取初解。

二為欲下釋下半偈中初標徵二列示三結成。

二巳說下辨釋體緣二初開明體分二初開總體二
初結前標後二唱本作釋二初唱本論二作釋文二
初分門略顯中初標示次能入下牒釋能入門中所
詮理者詮謂詮顯依門顯理說名為詮非取聲等以
為門體所入門中善為彼者彼即能入謂所入法能
與能入為所依止。

二依義廣明三初總明文義中門法作業者依門起
信信彼法體其所作業但起信者冠眾行故通諸位
故問於中不二摩訶衍體今既說為所信之境何故
下論言離機根答若定離根不應知有但由彼法本
自成就不為隨根而施設故由是論說云離機根。

二信決下別釋信根二初兩番釋名位中初番決定
即是勝解為信之因進即精進是信之果心則同時
所依心王以依彼因果及與心王顯信自體故又由
印決勝進等用依用以顯信之自體是故名為決定
進心根以生長所依為義六度萬行依根而生趣入
真理不出此二次番先配行位後舉喻釋中信行未
立故名為初信行巳滿故名為後喻中梵語未見翻
對其初一喻應同浮萍寄生之類其次一喻應同藥
王松栢之類。

二信根下十義顯功能二初問起二答釋二初偈頌
答中初句答義數次句答義相澄淨是信之初義下
轉是根之初義等言各等其餘九義。

二長行釋二初信十義中初一屬總用餘九是別用
總中諸論皆說心法為性如唯識云於實德能深忍
樂欲心淨為性別中前三唯自利次四通他利後二
通於二利成滿前總用中通治諸障後別用中如次
別治疑惑憂悔懈怠嫉妬憍慢不信慳悋散亂瞋恚
障故華嚴經說信能永滅煩惱本信能超出眾魔路
斷除疑網出愛流滅除憍慢恭敬本等二根十義中
其前五義當三賢位下賢十住離慢見性即初二義
中賢十行生長行德即出生義上賢十向攝持功德
轉轉增長即當四五出離集成茂榮三義則通十地
具足等覺高勝妙覺釋名位中配位但至法雲地者
影兼等妙在乎十地從合說故。

三能入下指陳能所能入即十六門所入即十六法
此中略故指在下文。

二巳說下明建立二初結前生後二唱本作釋二初
唱本論二作釋文二初徵釋其次第二初略示二此
義下廣釋二初承前問起二為欲下依次述釋文有
五段初中有三初喻明次能化下法說後疾前下合
結二中初喻明如意珠者如意出生一切珍寶故唯
大海中有此寶珠悉能出生海中眾寶而其寶體端
嚴方正龍王寘之最深密處一切凡夫諸龍神等悉
不得見次摩訶下法說摩訶衍法雖唯等者謂不二
法而為三十二種恒沙法門體性以是眾乘通所依
故後重威下合結重威大龍謂大龍王於其寶珠及
所生寶攝藏受用得自在故利根智者即大菩薩於
其本體及諸法門領受解了離疑謗故三中初依喻
顯示其如意珠寘於秘藏以千重門而為封護由却
關鑰其諸龍等而得了知有是珠寶次大乘下以法
結合所依本法雖能出生恒沙法門其鈍根者何由
取解由解釋分別釋散說方得明了雖此一論解釋
分中唯詮四法下論既云依一心法有二種門其一
心法即是不二通所依體是故論說以為恒沙法門
體性復是諸論共所宗故論文自說體唯一故然其
所依亦有二種一總二別總則咸從不二法起別則
隨近用為所依又前法喻義趣寬通若其本原玄理
二論所明本法唯是不二若其一心徧滿等論所明
本法即是一體一心等法各隨所宗為定量故四中
初依喻顯示雖眼等者謂諸群龍雖則眼耳見聞妙
寶心亦了知復出舌威宣說寶德而不奔競入於諸
門開通往向近于隔檀獲如意藏而亦無由登游臺
宮決約法結合誦持教義即是聞慧觀察廣略即是
思慧而勸加行即是修慧雖具三慧然未發起堅固
信心添於勝進方比金剛得法界藏而亦何由契證
殊勝深玄妙理余詳此中法合文義恐是譯者回文
不盡應云雖口語中誦持教義之尊詞思心中觀察
廣略之深理而勸加行不起堅固信添於勝進方於
金剛得法界寶藏而無由契玄理故第四立修行信
心分學者於此更自思擇燕本論中云勤加行麗本
作勸若對喻中出現舌威宜作勸字五中初示義廣
略之法即前二分進入之門即信心分怯弱眾生聞
廣倦繁其心猒怠而無堪能勝進修行鈍根眾生聞
略難曉心生捨離不能受解如是眾生若遇知識勸
請即便修因證果若不得其勸䇿之緣於斯行德長
久因循遠離退失煩惱炎熾焚燒善根作一闡提成
無種性故後馬鳴下結成。

二有何下問答不增減二初問二答二初偈頌答二
長行釋中初標所攝廣論嗢吒南者此云集施謂以
少文蘊集多義施及有情令易持故二今此下辨能
攝略論中二初明略能攝廣次所謂下以廣略對明
二巳說下判說緣根二初結前生後二唱本作釋二
初八因起四分二初唱本論二作釋文二初緣體行
相復二初約分明因又二初指屬分門中初指屬指
其八因屬歸四分次初一下分門。

二今當下舉相隨釋二初標示二因緣下正釋四初
初一立義因緣四初能化門中初標指次謂為下釋
成中初略釋總相次三十下指陳說處八種總體者
下論說有十六總體對望別故應作四句一唯總非
別初重八法二唯別非總後重八門三亦總亦別初
門後法四非總非別即不二法今文所指即當初句
二十四種分離別相者初重八門後重總別法之與
門各有八種共二十四種於四句中當中二句皆依
初重八法而有是故說名分離別相然前喻顯如意
寶珠唯明所依不二之法今此但說能依法門三十
二者以前後文互相顯故學者應悉二所化門中初
標指次謂攝下釋成所化眾生通緣三聚不定聚人
即是十信隨一各有上中下故有三十種正定聚中
通攝四位住行向地亦各隨一而有三十四位合成
百二十種三作業門標釋如前分段變易麤細二苦
既皆遷滅說名無常無常乃是眾苦通相故論說云
離一切苦獲得根本總相樂者謂前所說三十二種
總相法中各有菩提涅槃樂故得巳不失故云究竟
四除諍門標釋如前釋中先述疑謗後伸除遣藍修
梵語亦云蘭若或云練若皆是梵音聲囀有異此云
空寂謂由論主本居果位迹托因門權居八地藍修
位中純無相觀恒無間故說名為空功用煩惱永不
動故說名為寂。

二次二解釋因緣二初第二因緣有三初能化門標
指釋成例皆倣上根本義者一心是所依之本二門
是所入之本七種邪執是所治之本二所化門中就
顯偏指邪定聚人非於其中不通餘聚三作業門中
謂由前二教法開示邪正區分轉其邪定入不定聚
漸修此觀故成不謬由顯示故正謬邪解由對治故
摧逆亂見或可二教各具二業。

二第三因緣有三初能化謂門諸菩薩發心修行趣
向諸佛所證果道皆悉由此信成就等三種發心故
二所化門中上品十信即信成就發心三品十解十
行十向即三賢位解行發心三品十地即證發心前
九信心名成就者以是上品形彼中下皆名成就又
十信心未成位故許雜亂修多人同修齊成上品得
名成就三作業門中言二聚者正定聚全不定少分
超過自分者以得後位功行勝前故云超過。

三次四信心因緣四初第四因緣三初能化門信體
唯一隨境有四謂信真如佛法僧故行體具五謂施
戒等未明後一故云四行對邪定聚說四信心對不
定聚說修五行未信令信巳信令修進入次第法如
是故二所化門中五心中品者雖後後下品勝前前
中品然於自分未殊勝故望能詮法不相應故論文
多就顯相說故三作業門謂修八勝行滿後五信心
即入三賢正定聚位。

二第五因緣三初能化門進門之終即精進門末令
禮懺等引文超間故云乃至二所化門中初心下品
宿障重故三作業門種種業障深故如海。

三第六因緣三初能化門於五行中此當後一麤細
次第法如是故止為伏結之初門觀為斷惑之正要
止觀既成定慧雙運二所化門中攝二少分謂不定
聚中攝二心下品邪定聚中唯攝二乘謂由二乘意
樂狹劣於大乘中猶如敗種是故判歸邪定聚攝三
作業門中謂以止觀兩輪通治凡小過失止治凡夫
著有二乘怯弱觀治二乘狹劣凡夫情慢論文合示
故總相說。

四第七因緣三初能化門中文亦超間欲求正信其
心怯弱等二所化門中亦即不定聚中少分前四心
中以其怯退故是下品三作業門中勝緣力者謂觀
佛等。

四後一勸修因緣三初能化門二所化門中就顯別
指唯邪定聚若據通論亦兼餘類三作業門中謂示
損益令修離故。

二一切下依因遣滯二初分因合顯二初問起謂立
義一分盡攝諸教初一因緣盡攝三聚何必更開三
分別釋立七因緣而散說耶二為欲下答釋利鈍等
者謂立義一分初一因緣被利根故是廣是總其餘
三分七種因緣被鈍根故是略是別。

二何故下處品別明二初徵釋處異二初問答二乘
中初問何故等者謂於前明一二六八四因緣處重
疊取故以之為問次為欲下答謂由二乘妄耽寂滅
性少慈悲比餘生類發心極難大士深慈重加勸
故。

二何故下問答異生中初問何故等者謂邪定異生
唯一二八三因緣處而顯示故以之為問次為欲下
答謂以異生形對二乘過失輕故由彼二乘耽著小
教發起大心尤為難故其猶素絲易染成色變朱作
綠極切難故。

二何故下問答品別二初徵釋不定聚中初問不定
人者即是十信別取三品者謂三上四中五與六七
皆屬下品次為欲下答為顯不定尚有暗鈍未成信
根發心難故別開三品二何故下問答正定聚中初
問正定聚中何不同前亦開三品但合明耶次為欲
下答為顯入位分見法身動不逾矩寡尤寡悔勝前
十信所以合明。

二有何下緣數次第二初開二問二還二答二初偈
頌答中上半答初問下半答後問。

二長行釋二初釋數量釋頌上半以一攝十故云總
攝由一具十故說云等二因緣下明次第釋頌下半
因緣等者上明五分巳辨能詮今八因緣唯論行法
初一因緣是總相故統收三聚皆為所被第二因緣
正為邪定治闡提障令趣十信謂由十信深信真如
三寶淨德能正對治闡提謗法不信障故第三因緣
具收五位如其次第治障入位十信位中雖無謗毀
猶帶我人自謂堪任餘非善巧十住位中正念真如
無我法理能正對治著我障故但由初起生空觀智
猶畏生死長時苦蘊十行位中生空自在離諸怖畏
能正對治畏苦障故雖離怖畏然於長劫嚴因接物
或起厭捨十向位中大悲利物離彼捨心能正對治
捨離障故從此進入歡喜地等能正對治異生性等
十種障故又地前菩薩由為斷除四種障故則能成
就四位四行四因四報一由斷闡提不信障故入十
信位成信樂大乘行為淨德因感鐵輪王報二由斷
外道著我障故入十住位成般若行為我德因感銅
輪王報三由斷聲聞畏苦障故入十行位成破虗空
器三昧行為樂德因感銀輪王報四由斷獨覺捨有
情障故入十向位成大悲行為常德因感金輪王報
此復斷除異生性等十種障故得入十地唯感金輪
勝劣異故餘五因緣蓋為邪定及不定聚重別取
故。

二巳說下四根須二教二初結前生後二唱本作釋
二初唱本論二作釋文二初科分二隨釋二初難問
門二初牒指二謂光下釋成中士即指馬鳴論師以
望上位故稱為中此中難意既無加顯應涉希求如
何決定尊崇信奉由難盡了重造理致所以詰問。

二決疑門二初正解此門二初根緣有異二初牒指
二釋成中初明教理平等次然而下明根行差別後
謂或下明興論因由伽陀修黎毗羅此云廣略經遮
陀尸修黎毗羅此云廣略論初則依經即能取解次
則依論方得開通為此類根故須造論。

二復次下時分不同二初佛住世中初標示能化所
化二俱勝故則不須論次八萬下釋成二初正釋中
初明能化具乎通別二種三業敷演異類者佛一圓
音隨類普應故次或有下明所化中有四類根一根
總觀十業十勝而得解者三根別緣三業而解所謂
見色聆音觀意或有根宜觀察二業而得解者謂觀
身語身意語意聖智巧便影略顯示後如是下結成
主伴俱勝何假論為二佛滅後中初標示能化所化
二俱微劣經論廣略機根有殊次云何下徵列謂攝
三乘之機以辨四種之根有力無力各通廣略後如
是下結配初二經眾後二論眾憂婆薩提那此云論
議謂佛滅後無力二根得論方解故須造論。

二何故下會通餘妨二初徵釋根緣中初徵前因緣
門具收三聚今根性門唯被無力則以寬狹不同為
問次為欲下釋梵語僧那此云誓願謂前門中就其
論主誓願意樂廣大弘深故無邊際今此門中依彼
根宜受道聞法實行善因故有分際則以願廣根狹
而答。

二以何下問答廣略二初問起謂經及論各通廣略
故曰兩重。

二答釋二初偈頌答中上半正答前問下半因指說
處二長行釋二初釋頌指經二爾時下引文示相二
初述昔緣二初師資緣會中初佛自說本生因緣次
于時下說馬鳴本事因緣中初投誠悔過次投身下
說偈陳情以頭灒地謂以其頭畫地成文故偈中初
八句述過去行慈由瞋招苦次六句明未來作伴隨
師誦經後二句示悔巳過𠎝以伸願懇後說是下要
期剋遂。

二爾時下廣略願興中初標示啟願次我若下正陳
所欲中初陳本師願次陳弟子願然則馬鳴菩薩所
造諸論望佛在世亦有同時今此但云佛滅後者依
一類根多分說故。

二以此下陳今世。

第二敷宣宗旨分三初立義分二初結前生後二立
義下正辨此門二初懸明法數二初問起二答釋二
初偈頌答中初句答初問後三句答次問。

二長行釋二初標示名數釋頌初句二云何下徵釋
行相二初總徵釋二何故下別徵釋二初所入法中
初徵次根本下釋此有二意一謂根本摩訶衍中開
八種者即是初重八所入法一心法界三大義中各
開二者即是後重八所入法初後兩重共成十六二
謂根本摩訶衍中開八種者即是雙標初後兩重所
入本法由對能入門皆名根本故一心法界三大義
中各開二者即是雙釋謂依一心開成初重二所入
法即一體一心摩訶衍三自一心摩訶衍復開後重
二所入法即一體摩訶衍三自摩訶衍一心法界開
成四故三大義中亦各開四故成十六所入本法。

二何故下能入門中初徵次一心下釋一心法界及
三大義各二種者即是初重八能入門或各開二種
者或猶復也謂於一心及三大義復開後重八能入
門此則唯依四法雙開初後兩重八種門故謂依一
心開成初重二能入門即一體一心門三自一心門
復開後重二能入門即一體門三自門一心法界開
成四故三大義中亦各開四故成十六能入別門於
中不二摩訶衍法以是眾乘通所依故非法非義亦
法亦義非所入非能入亦所入亦能入融通自在無
定局故。

二巳說下唱釋本文三初結指二唱本馬鳴菩薩宗
攝百億契經實義以成寶𠕋立義一分具足安立三
十三種摩訶衍法花文作釋備陳本數錄之為圖貽
諸來學。

<img:>

<img:>

<img:>

所出圖目庶知梗槩更重述釋有其二門初依現文
後伸異義初中有三門一者所入根本總體門二者
能依趣入別相門三者通達軌則不動門初二種門
有其兩重圖中雖巳標具今復委悉指陳一初重門
法摩訶衍者總者即是初重所入根本八法雖此總
言通於兩處由後重法下文別說是故此唱且屬初
法法為所入門即能入法為體性門即義用以用隨
體更不別明說有等下四句論文不唯作後重標舉
抑亦為初重釋成蓋亦望上及下臨故釋師於是不
偏指屬二後重門法二初一心法後三大義初中有
三門所言法者謂眾生心即是第一本法所依決定
門二種本法決定依於眾生心故是心乃至出世間
法即是第二根本攝末分際門根本一心總攝枝末
二門法故依於乃至自體相用故即是第三建立二
種摩訶衍門依眾生心建立顯示真如生滅二種門
故復由二門顯示趣入二種本法摩訶衍故後三大
義中所言義者則有三種等亦如前法各具三門舉
後攝前伹影後一建立二種摩訶衍門言體大者總
標所入二種本法謂無量無邊諸法差別不增不減
摩訶衍寂靜無雜一味平等不增不減摩訶衍謂一
切法真如平等不增減故者總標能入二種別門所
謂如本法名門亦爾故此具顯示二門二法四種法
相如是相大用大門中亦各具四例前體大說相可
知問此立義分備標本數三十三法於中何故不說
不二摩訶衍耶答如上所陳三十二種則是總別門
法形對差別顯示不二大乘離於觀待絕諸差別以
為諸法通所依故既明能依即巳影示由能所依不
相離故問以本影末以親影踈於理可爾其不二法
眾乘本體諸教通宗一切行人之所歸趣何不分明
開示反以影略顯彰答論不云乎是法極妙甚深獨
尊離機根故離教說故三通達門文明不釋上依現
文竟。

後伸異義中二初述釋後會通初中二初建立法門
而為宗本後通達因果以彰甚深初中三初標舉二
徵列三釋成初中摩訶衍者總者謂總標舉摩訶衍
者是三十三法總名故總有二義一者名總摩訶衍
名周徧該通三十三法無所遺故二者體總謂即兩
重所入本法對能入門是總體故然亦不遮名總之
義說有二種即別標舉謂將當建立法門名字以為
宗本故先牒屬標舉其數二徵列中云何為二者承
上標舉而徵詰也一者法下依前問起而列示也謂
由八種依法開故二十四種依義開故三釋成中初
一心法後三大義各有三門初一心中所言法者謂
眾生心即是第一本法所依此即建立不二大乘以
是眾乘通所依故雖然此法體絕對待性離言思非
所建立既其徧通總別法義是故於此巧便現示論
說以為眾生心耳是心則攝一切等者即是第二根
本攝末然此文中不唯顯示攝法分際抑亦出其為
依所由謂由能攝真妄諸法是故與彼為通所依依
於此心顯示等者即是第三建立門法於中有二初
標立後徵釋前中謂依次前眾生心體而為安立能
依八種法大乘故何以故下後徵釋中初徵問何以
故者即請問辭謂由何義依於此心句中具四種門
顯示摩訶衍句中具四種法後是心下答釋是心真
如相則示摩訶衍體故者謂即雙立初後兩重二種
別門二種本法所謂初重一體一心門之與法後重
一體門之與法取意安立故成兩重以摩迦羅論所
攝故故說此文通立四種若爾何故但說則示摩訶
衍體不言心耶謂依大覺契經所說唯彰一體即舉
一體影一心故是心生滅因緣相能示摩訶衍自體
相用故者謂即雙立初後兩重二種別門二種本法
所謂初重三自一心門之與法後重三自門之與法
取意安立故成兩重以摩迦羅論所攝故故說此文
通立四重若爾何故但說能示摩訶衍自體相用不
言心耶謂依大覺契經所說唯彰三自即舉三自影
一心故後三大中各略初二唯立後一建立門法一
者體大者謂即雙立初後兩重四種本法初重有二
謂無量無邊諸法差別不增不減體大摩訶衍寂靜
無雜一味平等不增不減體大摩訶衍後重亦二謂
於初重二種去其體大二字即是後重二種本法名
字者焉謂一切法真如平等不增減故者謂即雙立
初後兩重四種別門所謂如本法名門亦爾故但易
摩訶衍字而為門焉取意安立故成兩重以摩迦羅
論所攝故故說此文通立四種問體大之言既屬本
法即能入門缺於體大其一切法真如等言不言體
大唯應詮示後重之門云何亦立為初重問答但求
旨趣周備何責名言異同必若同者如所入法但言
體大何以得名摩訶衍耶彼既許爾此何不然彼此
異因不可得故問彼以體大為本法者名言無缺今
初重門欲將何文名為體大答法者用之性門者性
之用如是性用皆名體大由一切法真如等言義含
通別通為依止即名體大別彰勝用名法名如是故
一切法等之文便名體大不爾此文欲何所攝今初
重之門通別雙具故言體大後重之門唯彰別用伹
言諸法及真如等又即體大通於門法兩處用之亦
無所缺如是相大用大例前體大說相可知通達因
果不煩別釋。

後會通者恐有問言釋師以謂摩訶衍者總一句中
即具初重十六法相所言法下方開後重十六法相
竊觀後義標釋各具三十三法通將上下論文建立
兩重門法得非固違聖所說耶答曰佛說不得諸法
正性是則皆為名言所覆何不忘詮會旨趣輙欲反
義封文且如初重門法名字全用後重文句安立豈
得初重唯標無釋後重唯釋無標者耶應知釋師欲
令初後義不雜故預取下文別說意趣於總標中率
先現示然亦不遮於下文處具含兩重總別法體以
是會通宛然符順宜依智轉無以情求文義二途率
皆聖意。

三作釋二初分門標指中初分門次初二下標指今
論科節實異常途若此之文即從義判謂以兩重所
入總體判入初門復以兩重能入別相判入次門欲
使詳明故令思審。

二摩訶下牒文消釋三初所入根本總體門二能依
趣入別相門三通達軌則不動門初二種門論文分
三初開示兩重二申通諸難三總結二門初中二初
初重十六二後重十六初重中二初顯示法門三初
標門釋相又三初正明所入法二因彰能入門三引
教成前義初中復三初牒指牒前本論指屬門名二
則是下標徵三一者下列示一體一心摩訶衍者所
依名體中實名心二俱無差皆說云一以此為門方
能趣入摩訶衍法若爾能入是體是心其摩訶衍是
何法耶謂由能入是其義用其所入法是其體性以
用顯體巧便開示令諸眾生依之趣入然其義用既
名體心即此體心便為本法由性深隱難可了知總
相名為摩訶衍法如識了別為其功用復以了別為
其自性如釋初一餘七準知總收八種而為三對謂
即法義門法真俗初二名法後六名義一體一心等
皆屬門摩訶衍字悉皆屬法一體一心出世勝義三
自一心世間世俗其後六義準前各二但與法中前
後為異法中先真後俗義中先俗後真以表真俗非
定異故。

二如是下因彰能入門中有法喻合顯示八法從門
立名因前所入以彰能入為成初重十六種故輪王
有四種謂金銀銅鐵謂如輪王隨輪立號摩訶衍法
隨門立稱義亦如是故取為喻。

三大覺下引教成前義二初引經文趣入彰其為門
作用身法即是本法異名謂摩訶衍或名身法然前
二法不置心言名參後重經文略故以一影一而顯
示故以茲八法引對本論一心三大文異義同於中
相大名顯了者功德之相顯現明了故出生作業功
能自在故說用大名為無礙二馬鳴下成前義二初
論攝經文顯示本論安立意趣依攝光明大覺經故
二此中下總通初後謂兩重所入俱名總體故指總
言貫通上下臨猶至也。

二大總下顯論該攝顯示略論該攝廣文以一具十
無所遺故。

三由何下立法因由所入法體本無差別能入義用
有爾所數體隨用顯故亦成八。

二能入下徵釋同異二初徵起二答釋二初結頌答
中上三句正答前問下一句因通違妨二散文釋中
初釋頌正答中初顯平等謂其能所用體果因非別
異故分量同故次所以下出因由後若爾下釋頌通
妨謂若能所徧滿平等無差別爾則應本末總別渾
洞成雜亂耶然其本末終不雜亂及其總別初後非
無然猶如是評議辭也謂如是本末及與總別各各
別別以因用徧滿平等無差攝諸法盡不濫果體果
體徧滿平等無差攝諸法盡不參因用故皆悉等下
即揀濫也謂泛言平等謂即一法故稱平等今言平
等謂各各別別皆悉等量說名平等不同一法故稱
平等。

二巳說下後重十六二初結指標分言四稱者一心
三大四名稱中麗本云稱遼本作種易稱為種其言
似濫。

二所言下牒釋法義二初法中三初本法所依決定
門二初牒屬標徵謂牒本屬門標頌徵起二頌散答
釋二初偈頌答二長行釋三初釋頌中初釋上二句
聖絕結業故立眾名頌言四衍即四乘也凡領癡緣
故標生目次是一下釋下二句中初明心周徧一法
界心徧彼八處不可分析令其體別不離散令其相
異故說唯是一體一相次以四下顯義該通謂由一
心廣大圓滿故能攝盡凡聖眾生眾生之心從人立
號故眾生即心人法不二故二順理下引經諸異生
言具通四種無所不通通猶容也即廣容義無所不
至至猶徧也即普徧義無所不當謂上容徧義相當
故三今攝下合結中初合歸本論以此二字攝彼十
門由摩迦羅論所攝故次巳說下結說此門。

二根本攝末分際門二初牒屬徵起二頌散答釋二
初偈頌答二長行釋三初釋頌一法界心則是二門
所入本法由此所入二種一心是其根本故能總攝
枝末二門依之以顯諸法界性故云皆作法界名法
又一法界心即是不二摩訶衍法由前二法利根所
了不分一體三自差別即名不二謂於諸法中不生
二解故以此不二為根本故能攝枝末二門二法是
故名為根本攝末由門義顯但彰攝門不妨於中影
兼法故。

二自體下引經廣大神王以喻一心能攝世出世間
法故此文有二初明所攝諸法中初攝世間即生滅
門本末無明麤細染心諸無為法名淨白品次攝出
世即真如門離雜染故名清淨法離障礙故名無礙
法離結縛故名解脫法相本盡故名絕離法性本顯
故名滿足法無動亂故名寂靜法如是二門一切諸
法皆是所攝之枝末故次而廣下顯能攝一心不隨
所攝成二相故非世間法非出世法。

三今攝下合結。

三依於下建立二種摩訶衍門三初牒屬徵起二舉
本答釋三初舉初總標二初偈頌答二長行釋三初
配文徵列中初指配論文次徵列門法然心真如及
心生滅義用寬通能具該攝一體三自二種一心應
通兩重為門之用由於總句巳顯初重故但說為後
重之門即分初重能入之門成此後重門法二種一
體三自則是其門二種一心則為其法根宜劣故所
得淺近由此應知體自唯門一心通法是故應作四
句料揀一唯門非法一體三自二唯法非門初重本
法三亦門亦法謂即一心望初作門望後作法四非
法非門謂即不二摩訶衍法三大義中初後兩重四
句分別準此知之二如是下得名所以謂不唯依自
彰名亦復從門立號義既不定故置或言三自唯屬
自相本覺與次三大慎勿相濫三由能下立法因由
二何以下舉後別釋二初問辭謂躡上文而致此問
初句具門後句具法有何所以如是建立二答曰下
答釋中初答真如門法謂一法界心具於約體絕相
義故作真如門依斯則示一體本法次答生滅門法
謂一法界心具於隨緣起滅義故作生滅門依斯能
示三自本法其心通二總別如前。

三由此下結成上義隨句別明故云各具由前總句
巳顯初重故此但云二門二法。

三大覺下引文歸論二初引經證成中初歎所入法
次示能入門法中自然即自用義謂由業用自在無
礙任運而轉故名自然對上一體伹云相用影顯示
故或即自相貫通三自謂即體相相相用相又由自
相覺心殊勝故曰自然二今攝下歸論指結中初歸
本論謂攝經文歸論說故次指廣文大總地中開八
種者彼兼初後故開八門此唯後重故但四種後結
此門此一稱法具有三門下解釋分唯釋後一何以
前二不別釋耶謂由此論散說門中正所開示四法
相故以後影前義準知故又由三中前二種門是其
所依及為能攝本原玄理二論巳明是故此論不復
開釋。

二三大下義中分二初指陳文意中初舉後攝前次
復次下明前貫後謂此前來一心法中三門次第明
了具足於此義中不顯說者意將前二以貫于此初
門應云所言義者謂眾生心頌曰眾謂四衍眾生謂
四種生是體相用心徧於彼八處次門應云是心則
攝一切世間法出世間法頌曰是體相用心各總攝
二門名攝世出世作法界名法或可於下別別而說
應云所言體大者謂眾生心頌曰眾謂四衍眾生謂
四種生是一體大心徧於彼八處是心則攝一切世
間法出世間法頌曰是一體大心總攝二種門名攝
世出世作法界名法如說體大相用準知。

二一者下顯彰義相二初牒示二初體大中初明所
入法即是第三建立二種摩訶衍門具足應云是心
一切法不增不減相能示摩訶衍體大故是心真如
平等不增不減相則示摩訶衍體大故然釋師立名
即順經句不同本論但取意故然則初重門門名字
是預取此於前顯示故今但云二本法等不爾初重
依何建立次謂一下顯能入門名門亦爾者謂門與
法名不別故伹易法中摩訶衍字而為門焉餘同本
法故云故爾二相大中二法二門準前體大說相可
觀三用大中二法二門說相例然名為世間出世間
者有異常途有漏無漏分世出世然此因果與相俱
轉作業差別世俗諦攝故名世間若謂有漏名世間
者豈有漏門能引行者證本法耶不應理故復由因
果不與相俱一味平等勝義諦攝故名出世善因果
者準大覺經說之曰妙超過世俗不可思議故名善
妙不同三性中善性故俗諦無為尚不相預豈與不
善為觀待乎。

二三種下指廣二何故下伸通諸難二初徵釋餘義
四初問答不二法二初對緣問答二初正問答謂不
二所依何以不立能依趣入之因緣耶是法深妙本
自圓成不隨根宜而施設故二何故下轉徵釋中非
建立者既其本自圓滿成就豈待證說因緣建立諸
教所說廢詮談旨非安立諦義亦可例。

二是摩下依人問答二初正問答二初依果問答謂
此不二摩訶衍法一切諸佛能成就不此能成就一
切諸佛然一切佛不能成就得不故者譯人翻對回
文不盡應云不得得成就義若爾諸佛證此法不既
稱圓智何所不逮但不二法聖凡本具因果恒成不
由斷惑之所顯證其八本法分分斷障分分顯得故
有因緣能入彼法其不二法佛雖親證不同擇滅新
所得故凡雖具縛而於此法無所缺故以是性德圓
滿海故如說自性清淨涅槃不由斷障之所顯證一
切凡聖本來具故又由諸佛融三世間為其身心其
三世間總聚無差即不二法則佛與法一體無異云
何更說能得所得故說諸佛不得彼法若爾亦應法
不得佛云何不二能得佛耶由法軌持名得於佛非
能所異而為得故二菩薩下例餘結屬以非修成故
名性德本自成就故曰圓滿深廣難測故喻如海二
所以下轉徵釋中離根教者謂由不二性自圓成眾
生證而非根諸經詮而絕教不待根教施設安立是
故說言離根離教。

二何故下問答八本法二初對緣問答二初正問答
謂其兩重所入八法建立能依趣入別相法依門顯
故說從緣二何故下轉徵釋以依證說而顯示故反
上不二義可知之。

二如是下依人問答二初正問答二初依果問答謂
由諸佛積功累德鍊行嚴因之所證得故說諸佛成
就於彼然彼諸法治惑方顯自無勝力成他凡聖故
說不能得於諸佛此中翻譯亦失回文應云不得於
諸佛故二菩薩下例餘結屬由此八法逗根施設具
明因果然猶在於無明邊域故論結屬修行因海究
竟令歸不二果故然諸眾生本來具足因行果德故
亦能成八種本法二所以下轉徵釋。

三何故下問答二門異二初問謂依二門所入本法
云何體自而成異耶二真如下答三初他相有無答
染品名他淨品名自以其妄染違理損惱故名不善
以真如門約體絕相無彼所治他染法故唯立體言
以生滅門隨緣起滅具能所治自他法故兼立自言
二復次下法性非他答謂真如門體平等一味絕自
他相故無有其私生滅門中性德自相天本有之故
非得他力三復次下隨宜無定答謂二門體自理亦
互通以隨宜樂作是安立由互通故云無有定。

四何故下問答心大異二初四法齊詮問言別說者
謂即此分後重之中以其初重是總標故一心是法
故別為一三大屬義故總為一既其三大總為一種
何以等同初一心法三皆各詮二摩訶衍三大義合
總為一故比類一心唯應詮顯二摩訶衍不應說有
六種本法由斯致問二大義下三大義通答言大義
者謂即常徧是大義名通體相用三法中故總為一
義如是三中詮法分際各不同故有其六種。

二今所下問答法門二初問起二答釋二初結頌答
二散文釋此但問答後重門法十六行相勝劣廣狹
例前初重義意無別。

三巳說下一句總結初二種門。

三一切下通達軌則不動門二初牒屬二謂微下釋
成中初果後因果中推其因故云本所乘伹云總別
三十二者以其不二徧諸乘故因中菩薩通三聚者
一切異生無不攝故立義分竟。

論初卷終。

釋摩訶衍論記卷第一

釋摩訶衍論記卷第二
皇宋光嚴無際大師　普觀　述

二巳說下解釋分二初結前生後二解釋下正辨此
門二初本數亦二初問起謂前立義備陳本數今所
解釋名字數量行相云何是故問起二答釋二初偈
頌答二長行釋三初正顯此論謂即別釋後重之內
一心法中二法門故下文所說多約門者謂令行人
依此二門趣入所詮大乘法故。

二何故下因明餘論二初寄問生起二所謂下依論
釋成。

三何故下問答具缺二初二門不齊問二為欲下四
義有殊答初中謂備標本數顯法體不分缺略其餘
示義門得別二中欲令增其力者力有二種一覺法
力二思擇力但云思惟彰覺法故三中出生尊重讚
歎心者反顯輕易成謗毀故四中顯示教廣如空理
深如海非其言思之所及故又法門即目三十二種
總別能所相對言故義理以謂不二所依出生無窮
如大海故由斯四義是故二門具缺有異學者應審
二巳說下別釋二初結指二正明二初總標章二初
唱本中有三種者初即顯示一心二門三自四鏡等
正實義理次則對治人法七種邪謬過失三則分別
三種發心趣向果道之行相故二論曰下述釋顯示
對治分別三種是其能釋真如生滅一體三自四為
所釋為令學者以是三種通游出入故標門稱。

二本曰下別科釋三初顯示正義二初略說分二初
唱本謂依一心建立四法二門所顯一體三自總以
一心為所依故法門該攝云皆各總攝一切等論自
作釋無煩別解下諸唱本皆亦如是。

二作釋二初總標分二依一下別解釋三初建立四
種法相門二初牒屬二二法下釋成二初法門名字
門二同異分相門初中二初總問答二初問起謂問
名數及其行相二答釋二初結頌答中初句標名數
次句指經說後二句示同異一各十名體性無別隨
其功用標目有殊二散文釋文相可解。

二二種下二法十名二初問起二答釋二初結頌答
中十種梵語散文如次翻譯可知。

二散文釋三初標徵二列釋有十此之十名含於二
義一謂一體三自二種本法二合總標則同名為廣
大神王乃至一心分離別舉則者名為金剛主海乃
至一一心一切一心二謂廣大神王等十總名則顯
二法平等一味不可分析不可離散則是所依不二
法故如是二中前則名同體別後則體同義別名同
未必體同體同必具名同是故論云名同義別又此
十中六八與十直依法說餘之七種法喻對明今初
分二初標名示義二引經證成下有八門亦具此二
初中神王言廣大者謂攝一切諸神王故以此喻顯
於一總中開二法故金剛神王以喻一體主海神王
以喻三自依體顯義說名出生真如法等次引成中
初妙德陳疑謂於二種大乘本法同異之相心猶豫
故次佛造下世尊開決謂法體深玄難可宣示故佛
造作相用以顯謂但作相狀不假聲名故如楞伽中
或有佛剎矚視顯法或有作相或揚眉等亦此之類
復舉喻顯二種別異決眾疑心不應謂一謂如等下
法喻對明二相別異初一雙舉光明眷屬二種為喻
次一唯彰眷屬一喻二虗空中二體本法凝然絕離
不與相俱故無住處三自本法與相俱轉而有差別
故有住處若爾二法各有所依何唯一體獨無住處
為表此法平等絕相其體非是取相心等可住之處
說無住處非無所依名無住處初三昧經證成一體
後一地經證成三自於諸障礙謂即五種有為法故
無有障礙謂即四種無為法故謂由本法通與彼二
為所依故說云令住三龍王中標示喻法文相可知
初證一體謂即真如而為宮殿法性相身恒沙淨德
以為徒眾次證三自澄水以喻平等諸法標嵐以喻
差別諸法由上二種動亂清潤猶如染淨用差別故
標嵐梵語即風名也或云毗藍及名旋藍並翻迅猛
梵音呼召輕重成異四如意中一體唯淨金主為對
三自通染滿主為對初證一體金翅鳥心為如意者
觀佛三昧經說金翅鳥王名曰正音於眾羽族快樂
自在在閻浮提日食一龍王及五百小龍於四天下
更食一日數亦如上周而復始經八千歲終相既現
諸龍吐毒不能得食飢逼慞惶求不得安從金剛山
直下從大水際至風輪際為風所吹還上金剛山如
是七返然後命終以其毒故令十寶山同時火起難
陀龍王懼燒此山即降大雨滴如車軸鳥肉消盡唯
餘心存心又直下七返如前住金剛山難陀龍王取
為明珠轉輪聖王得為如意心珠德勝唯益龍王如
一體法能生真如唯被清淨圓滿者故後證三自遮
多梨言未見翻對鬼變為珠通生諸物濟彼海中雜
類有情如三自法能生染淨通益二轉諸眾生故五
方等中謂方圓類等故名方等第一方等名白毫者
白色毫毛以此方等唯現天像不現餘類故名白毫
第二方等通現五趣雜亂色像故名亂色如是等下
顯彼功用由能照達眾生身分故如明鏡或即二毫
是其身分如髮爪等雖非執受亦是有情身分所攝
照用分明故如明鏡然前所說白毫相狀未見明文
但准觀佛三昧海經比類而釋彼經說言如來初生
眉間白毫滿足五尺如琉璃筒放巳右旋如玻梨珠
太子漸大亦隨長大至坐道場端潔正直一丈五尺
有十棱現映蔽眾目如萬億日今此方等多是輪王
梵王福德天人所成就者比於如來勝劣雖殊形相
相似故引成經文存乎梵語對翻可見六如來藏中
一體本法相本自盡故說名為遠轉遠轉三自本法
與彼能薰染淨諸法俱行俱轉故說名為與行與相
初經覺者謂即靈知如如謂理由如來藏洞照凝然
故標覺如為其體性次經總有四譯不同今即大唐
實叉難陀譯名大乘入楞伽經七卷成部彼第五卷
大慧菩薩問蘊處界生滅之相若無於我誰生誰滅
佛答彼云如來藏者是善不善因能徧興造一切趣
生譬如伎兒變現諸趣此經偏明下轉之義真隨妄
轉故說為因與彼妄合名受苦樂等似生似滅故說
云若是假非實故如伎變七法界中謂空劫時絕於
情器依正俱盡無差別相故云純白住劫反上故云
無盡空有二法類非一故經說云種徧謂周徧即無
盡義八摩訶衍率向可觀九中實中獨明珠者一切
異物若對此珠爍同一色以喻等住攝一切法皆同
真如恒不變故順明珠者若對異物珠同異物種種
色現以喻別住對於一切染淨差別隨緣轉故經中
離邊即當中義真心實義依即目其所入法體十一
心中初標名二名之內各具標釋謂初標立云是一
是一切次釋成云是一一心是一切一心後第一下
示義隨所作者謂本法是體門法是義義從體生說
名所作所作真如平等一味隨所作門名為一心理
實能作亦即名一今隨所作立其名者為欲揀異生
滅心故隨能作者所作生滅差別無量今隨能作名
為一心第一一心能作所作皆名為一第二一心能
作名一所作名一切所作一切隨能作一亦名一心
次引成中初身子致詰三初敘昔聞次何因下陳今
說後將非下正致詰謂昔甞聞一心法體不可以形
量取故非大非小不可以染淨知故非法非非法絕
於觀待故非同非異離於數分故非一非一切略陳
其四廣應成百前三因舉後一正來以疑今說因一
故一因多故一切即此心體有數分可取將非所說
前本地經後一心經自相違耶後佛言下大覺申通
中先明真如一心謂由心法本絕數量是故非一因
其所作真如門法與本等故隨其所作假名為一後
明生滅一心謂由心法本絕數量故非一切因其所
作生滅門法與本別故隨其所作假名一切若爾所
說何以不名一切心耶以隨能作立其名故但說云
一不言一切雖復名一及與一切但是假名是故前
後二經所說不相違背問如上十義皆同顯示真如
一體唯是淨法生滅三自通染淨法徒益文繁有何
差別答乍觀似濫詳審無參二種神王所生純淨雜
染異故二種空王能攝無住有住異故二種龍王所
具德用體性異故二種如意利益解脫三聚異故二
種方等照達一味差別異故二如來藏力用無轉有
轉異故二種法界自體無相有相異故二種大乘運
載一體三自異故二種中實為依真如生滅異故二
種一心立名所作能作異故以斯條別無所繁雜下
文分相唯三異者理實有多從顯說故又由此十影
帶門明以類相從不離三故。

三是名下結成中諸佛法藏名字雖多殊途同歸皆
十所攝由此十種是根本故。

二次說下二門十名二初真如十名二初標徵二開
釋三初頌答不共稱者即別名也二散釋偈頌列名
俱存梵語長行釋義並用華言無雜亂者無能所藏
雜亂義故不二平等謂無染淨之差別故一道清淨
謂無多相分異岐故無上下者謂由二轉有去來故
無別相者唯理自理絕觀待故三是名下結成。

二生滅下生滅十名二初問起二答釋三初頌答一
散釋中與前真如相翻而立一翻前二不二平等二
對前一如來藏門六翻前三一道清淨餘名翻對行
相可明三是為下結成。

二次說下同異分相門二初二法同異二初標徵二
開釋二初頌答中初一句總標中二句別釋後一句
總釋二散釋中如其次第解釋前頌初總標次云何
下別釋中二初釋三異初依異中若八別門是其能
依則八本法以為所依今此本法云何說言各有所
依摩訶衍耶然其初重能入別門各依初重所入本
法今此後重分初門法為後法門是故後法各依初
重所入本法由初八種是總體故謂由後重一體本
法轉依初重一體一心三自本法轉依初重三自一
心是故論說云各有等二門異中能依趣入真如生
滅各不同故說名差別三境異中緣自依者謂各取
自所依本法為所緣境既依彼轉故復緣彼以義照
體故說為緣如證自證緣自證故若爾何以本有經
說甚深真理非餘境界唯自所依緣為境界故耶應
知彼法亦緣彼門何故但云緣所依耶然此為顯二
法境故而作是說不妨亦各緣彼門故次釋二同謂
二種本法俱徧法界俱具十名故後何故下總釋上
義。

二二種下二門同異二初問起二答釋二初偈頌答
中初一句總標中二句別釋後一句總釋其別釋中
但彰七異不顯一同後總釋云異名異義由前法中
名徧俱同今既名異足顯徧同是故頌文更不復置
一同之語二長行釋二初略釋頌文準前如次釋頌
四句初總標次別釋中先明七異初人眾中真如門
中染相盡故一切皆如唯有清淨解脫之者生滅門
中染淨差別是故備有三聚眾生二法門中謂隨二
門各攝本法雖彼本法非染非淨由體從用法隨門
故亦得說有清白染淨又能入門性自任持清白染
淨故名為有三所依中謂一體門依一一心其三自
門依多一心故云各有所依法故四行法中初真如
門云生縛者謂諸煩惱說名為生猶如生食能為損
故纏縛有情難出離故說名為縛亦生亦縛二用俱
故如是生縛本來寂滅故云不生心一境性明契此
理說之為行次生滅門有二四相謂其功德過患異
故行人能以德生德滅對治於彼過失生滅即說為
行五體相中真如門體對其本法能作所作皆是一
故說與本等生滅門法能作是一所作是多一多異
故說與本別所引經文即同十卷第一中說為欲證
成本等本別二種義故境界位地率上達下說相應
知後釋徧同二門皆各徧法界故後何故下總釋成
上義如上說何故前法但明三異不說人行及位地
耶謂人能作行依行成位如是之義相顯為門本法
玄微隱故不說。

二二門下廣明餘義二初問起中躡前異異而言相
雜往向住義依何經耶二答釋二初偈頌答二長行
釋三初委釋頌文二初總指經說二謂大下各引經
文二初明雜亂住二初別引三經三初大本楞伽此
經總明因果賢聖雜亂住位頌中四句初則二凡明
即次句初後明即第三果因明即第四聖賢明即二
分流楞伽謂真如體性平等一味無有差別位地相
故準演義鈔引彼經文第四卷中先長行云大慧於
第一義無次第相續說無所有妄想寂滅法頌中有
七偈後二偈明不立位地即同今論所引之文彼鈔
釋曰初之七句以義配同最後一句據理都泯十地
則為初者同證如矣初則為八地者初地不為煩惱
所動同不動矣第九則為七者第九同第七無生忍
矣七亦復為八者純無相觀與八同矣第二為第三
者同信忍矣第四為第五者同順忍矣第三為第六
者第三地中獲三慧光第六地中得勝般若同慧義
矣無所有何次者結上經文於第一義無次第相續
等但彼所引而與今論文相小異義意大同三真修
契經頌文八句舉喻以明雜亂住義前六句中約義
相即其一歲母喻初信心五十歲兒以喻因位五十
心也然其開合則成二勢謂開則各別喻五十位除
初信心加後等覺合則但喻法雲一地五十一歲丈
夫男子以喻妙覺究竟果位謂初信心即五十位即
是佛位理應影兼後即於初中即初後義相可解其
後二句以理雙拂謂真如理中不可定有絕諸相故
不可定無冥合證故故論云或豈如是有如是無故
又取非取行相別故離取非有取則非無如楞伽說
譬如水泡似摩尼珠愚小無智作摩尼想計著追逐
而彼水泡非摩尼非非摩尼取不取故二如是下總
示其意依真如門建立位地無次第故云雜亂住結
指經意歸於頌文遮餘位故說言唯亂。

二餘契下顯往向住二初依經標位依生滅門安立
位地階級進趣不相雜亂是故名為次第往向二於
生下準頌分門中初分二門始覺治惑趣向上故名
向上門本覺治惑趣向下故名向下門生滅門中如
是安立是故頌文說言上下後如是下指說處。

二心生下略遣餘妨三初問答生滅理生滅門中所
證真如於二門內何所攝耶能證所證相對顯故則
屬生滅門中所攝二二門下徵釋二門理二皆真如
以何為別絕待對待各差別故三問答二門位何以
二門所明位地唯亂上下理不同耶真如門中無所
治障生滅門中有治障故。

三舉是下例餘總結。

二是二下法門該攝圓滿門三初牒屬二謂以下釋
成三初釋皆攝真如攝法無不皆如生滅攝法無非
生滅是故皆攝一切諸法二然真下釋各攝謂真如
不攝隨緣生滅生滅不該絕待真如隨其所作義不
同故三而言下釋總攝隨門攝法無所遺故總言通
二無不攝故三所以下徵結皆各總攝故曰平等義
不相濫故云各別。

三此義下發起問答顯因門謂此問答正顯皆各總
攝因由由此二門與一心法不相離故皆各總攝一
切諸法。

二巳說下廣說分二初結前生後二依文釋相二初
真如生滅不同門二門自入門破異門初中二初心
真如門二初唱本論二作釋文二初分門二第一下
釋相三初依文隨釋二引文證成三據位料揀初中
三初根本體性真如門二初標分二心真下解釋二
初別明三初建立名字門三初牒屬略明心真如者
唱上立故一法界者是上心字下降建立二種別名
一者名為純白一法界二者名為無盡一法界謂真
如門所入即純白一法界也大總相者即真如門十
異名中第九名為大總相門隨能所作功用差別安
立如是二種名故。

二一心下問答廣辨二初問答不立餘名一心真如
謂即體義如是二種各有十名謂今論中去餘九種
唯立此一其故何耶謂由造作業用契當故唯立此
各其餘九法望於門作用義隱從顯說故略不立餘
二此義下徵釋須標此目顯上二名契當義故隨立
即徵故言此義謂心一之體具於大義體為義依說
之為作性常包徧故作大業法具軌持該通一切故
作總業界具性分區分諸法一相無相故作相業上
加心字顯一法界即一心故法之門者法對於門體
義異故屬主為名然法與門理應雙立從顯說故云
法之門門即體者門望於體性用同故業聲建號。

三種種下指陳勸結言率向者謂即取前建立四種
法相門中引彼對此義可知故誡令應審。

二次說下直詮真體門三初詮真揀妄二初標示中
初標牒次直詮下揀對言直詮者謂正顯也由真如
法不同生滅以之為對故置揀言二謂真下釋成二
初遮表顯無生滅非生非滅即是遮詮謂真如法非
是生滅起盡法故無生無滅即是表詮謂真如法是
無生滅疑然性故不生不滅必該住異是故釋師具
以釋之非如等下正顯真如門不同生滅門以生滅
門諸有為法隨緣起盡體是生滅諸無為法體雖常
住由與相俱亦屬生滅如是二門真如無相生滅有
相以之為別二復次下揀濫明超是非中初揀言濫
謂顯真如非是生滅故置不言論釋云非慎勿謬解
以為是非次文徵釋則超是非謂真如法絕百非故
百非非非離千是故千是非是俱表俱遮悉皆離故
二一切下假有顯無此說真如不生不滅何以復言
諸法等耶故論釋云且假彼等諸戲論識即諸染心
若離染心則無妄境故說諸法依妄念有。

三是故下離相遣著二初第一傳言正顯絕離四初
遠離三相二初牒示二言說下徵釋二初徵起二答
釋二初偈頌答前之三句如次答前三相數量最後
一句指陳經說差別行相二長行釋三初言說三初
依頌標名二楞伽下引經說相中初則前四其前三
種內因必具復假外緣牽引而生其後一種行相微
細唯依內種任運而起就前三中初一現在緣起後
二過去緣起就後二中初一泛緣前境後一追念宿
怨初相言說謂由妄情分別執著色等境相發起言
說相之言說從境立名二夢言說謂其疇昔所經境
界虗妄不實猶如夢境名境界夢覺巳憶念彼受用
境發言宣說即此言說依夢境生名夢言說三執著
中言念本等準其宋唐二經所說此言猶略彼經皆
云憶念怨讎先所作業等謂追念執著宿怨作業生
起言說名執著故四無始著謂由前前慣習力故熏
成戲論煩惱種子生起言說如嬰兒等所有言說任
運而起此等言說起滅動搖不能詮示第一義諦第
一義者伹唯自心無自他相語言分別不能顯故後
金剛下明後一中初皇子諮詢一切萬法悉言文者
謂所說教皆是能詮名言文字如實之義性離文字
不可言說今佛云何而說法耶。

二佛言下如來答說中初應根起說以汝眾生在生
說者有二釋一謂我所說法由汝眾生意在所生言
說事故不思實義但攻言說唯自恃著音韻呼吸語
言辨論我為對治彼凡愚等是故說之二謂我說法
者緣為汝等一切眾生不能捨言觀察實義專心在
彼所聞言說我今令彼了達實義是故說之次我所
下所說不同中初標二說次非義下釋二相非義語
者如前四種虗妄言說如義語者謂由稱可如如說
故實空不空者實有二義一空二不空謂妄法本無
名之為空真法本有名曰不空二皆名實故空實不
實者空有二義一實二不實謂真法名實幻妄不實
二皆名空故離二相者謂即所說實空相故中間不
中空實之中亦不住故中邊相寂故離三相不中之
相亦不可得是故說言不見處所三世推尋叵窮其
際十方觀察罔測其邊如是名為如如如說上之如
字即稱可義謂即稱可如如說故準上所釋則離四
句謂空不空相實不實相成二單句中不中相離兩
亦句謂亦空不空亦實不實名中間故不見處所離
雙非句非空不空非實不實名不中故楞伽經云復
次大慧如來說法離四句等。

三如是下揀義合文揀云前四唯存後一即言亡言
言相迹絕然非於此一向緘默。

二名有下名字二初依頌釋相二初名二初標列二
種字字名者謂假多字成此名故字影名者謂能成
字是如影故二楞伽下引經釋成中初字字名謂諸
教中四十二字名為字母由此為本出生一切聲名
句文及生一切菩薩妙行華嚴經云善男子我唱如
是字母時此四十二般若波羅蜜門為首入無量無
數般若波羅蜜門然諸經中所說字母名言少異義
旨多同如華嚴中阿字為首陀字居後大般若中阿
字為首擇字居後四十二字觀門經等并智度論皆
以阿字在初茶字在後此經中說阿字為首訶字最
後應是梵音輕重不同或恐譯者稟承有異今此名
身依字母生故說諸字從名差別次道品下字影名
謂一真心如大明鏡諸佛身說悉於中現同音宣示
故云共說此名既是真心現影故能詮示甚深真理
雖餘諸名皆從真生然能助緣向背別故諸佛菩薩
稱性施設順真理故能詮真理凡夫二乘妄相安立
違真理故不能顯示故楞伽云展轉緣生不能顯示
第一義諦言展轉者妄相言說隨情而轉違背真理
極疎遠故。

二字有下字中亦二初標列二種二楞伽下引經釋
成初依聲中謂聲等者長短高下屈曲差別方能成
字此則釋成字身行相即揀風鈴逕定等聲不能建
立名字等故次依空中有法有喻如虗空中飛鳥等
者即舉喻顯日輪照爍說名明曜飛鳥踰越則蔽其
形身雖隱空聲傳于下世謂此聲從空而出虗空字
輪亦復如是雖假諸佛咽喉𦙄臆激發現前由大智
明以為前導融鍊諸相悉不現前稱順真空故說此
字依空而出是故大般若經中說如是字門是能悟
入法空邊際際如是字表諸法空更不可得何以故
如是字義不可宣說不可顯示不可執取不可書持
不可觀察離諸相故譬如虗空是一切物所歸趣處
此諸字門亦復如是諸法空義皆入此門方得顯了
二如是下揀義合文準上可見。

三心量下心量中三初依頌標名前六識心即小乘
教所明分際兼次二種大乘法相等教所詮多一識
心心生滅門與行與相如來藏攝一一識心心真如
門遠轉遠縛如來藏攝二如是下揀義合本三本有
下引經證成謂第十心量是其真如所依本法體能
照用故說為緣如自證分證見分故。

二畢竟下圓滿三德二初牒示二謂一下釋成如其
次第謂離言說名字心緣以成三德一切差別並依
前四言說而轉轉謂隨緣施設義故而真體中離彼
虗妄差別言說是故說名畢竟平等一切外道變論
異執咸依前說初字字名及依聲字二種而轉真體
離彼是故說名無有變異一切煩惱所知二障說名
破壞依前九種心品而轉真體離彼是故說名不可
破壞若爾與行與相如來藏心非有為非無為非染
非淨云何亦說名為障耶但說此心為所依故能生
彼障非此心體障品所攝又生滅門所入之法對真
如門悉是妄故多一識心亦屬障攝。

三唯是下總結真體。

四以一下顯離因緣中初牒示二謂以下釋成言說
名字皆虗假故說言無實以其心緣即是妄念無自
體故云不可得不可言下顯體離相真妄假實如水
火故云極相違。

二言真下第二傳言復遣執著二初牒文釋相三初
遣執著傳者傳也轉轉相傳以望上文為第二傳文
初牒示次謂愚下釋成中初敘疑次由如下出計後
是故下明遣二謂言下示因緣謂由真如是其言說
最後邊際諸佛菩薩而以此名遣彼前前名言及相
言說既亡名亦隨遣猶如世間以聲止聲後聲不除
還成喧亂故論說言言說之極因言遣言極猶盡也
此正顯示立名遣相之所以也三於是下顯能所五
言說中一為能遣四為所遣。

二大本下引教證成此是大本與今流行經本文義
大同小異詳會可知離言說言說者謂離前四虗妄
言說表是後一如義言說非不二說不二者謂非八
千一種言說不二而說寂默離言不二如言說如如
耳聽如者其能說者無說無示以真如言復說真如
其能聽者無聞無得即真如耳還聽真如今者淨名
以默顯理如此說聽皆稱真如故經說云如言說等
三次說下解釋名字門二初標示此釋真如能詮名
字所詮之體無遣無立謂以一切法相本自盡故無
可遣以一切法性本自顯故無可立二此文下徵釋
二初問答徵起二謂斷下依義釋成中初約真釋名
既無所遣麤細染法故無能治勝劣斷道次復次下
約如釋名既無所立差別位地故無能立方便善巧
後生滅門說有九相麤細不同四位始覺勝劣有異
則立階降位地差別此真如門一切皆如無有位地
定別相故。

二當知下總結中初牒指次巳說下結成。

二次說下發起問答決疑門二初問中二初牒指問
詞二問者下釋成問意二初正釋問端二初顯示起
疑文句中初徵次所謂下釋中初指文句謂依第一
傳言離三假相發起初疑今云不可說念句者前離
言說及名字相即不可說句離心緣相即不可念句
雖舉結詞意取所結初傳文也依第二傳言遣執之
文發起後疑如是二傳皆是直詮真體門中初後文
句次於是下明行相。

二所以下徵釋所疑位次二初承前徵起謂即徵上
因果行相二善巧下依義釋成二初疑因中三初立
理言說三慧皆是因故說名隨順以茲四法攝三相
故一切善教極於言說即言說相及名字相一切三
慧盡於念法即心緣相二若無下陳疑初一既缺後
三何有謂由此四相因生故若無三慧地行不成三
諸眾下致問意謂眾生修習因行當以四法而為所
依若如前云不可說念則諸眾生以何為依而得進
趣由是問言云何隨順二行因下疑果金剛心者即
等覺位自前諸行但為遠因唯金剛心說為能入金
金剛地即妙覺果重言金者表異前故薩般若者云
一切智佛智深廣故喻如海言巳巳者巳猶止也問
者意云若如前文第二傳言真如無相則其巳巳無
能入因以何為門證入果海由是發起得入之問。

二如是下結指疑意加行善者即聞思修五等位者
即資糧等此依生滅往向之義以疑真如亂住之理
二答曰下答二初牒指答詞二所謂下釋成答意三
初答隨順疑二初標列二門二生滅下決擇二相二
初生滅隨順三初標示二向上下釋成三初略釋向
上隨順者謂約始覺為次第故從信乃至金剛為能
隨順即菩提果是所隨順向下隨順者謂約本覺為
次第故從自性淨妙藏乃至第一念信為能隨順則
邪邪地為所隨順邪邪地者理應目其能熏染法永
泰亦云未詳華梵準義即當邪定聚位曾奉常曰(諱旼
字彥和)良恐未然請諸來英詳會思擇二所言下廣明
二初向上隨順謂聲名句文聞思修慧及諸行德五
類之法從劣向勝次第引發教及三慧即是地前雖
復相似二位所攝其諸行德即十地中隨分位攝雖
此等法具通諸位今就顯相故無違妨言無常者為
表始覺從緣顯故二所言下向下隨順行德三慧并
其言教從勝向劣次第顯現雖此等法本來齊具然
其法爾勝為劣依劣依勝轉義說前後實則同時而
言常者為表本覺性無起故何故本覺次第如是由
無明力所熏發故治惑行相法應爾故又二種隨順
皆是隨緣始本二覺清淨二覺唯有滿轉唯具德熏
更無上下隨順差別三如是下結指中初結前義無
前後者由相資故次障智下指後說。

三真如下通問三初正答前難二初述正理真如門
中作是說者即初傳言離三假相無彼下上常無常
說亦無下上常無常慧其諸行德略故不說非無真
如如義言說并及寂滅寂靜念故二以此下遮妄難
前說離相正顯真如何依生滅輙伸此難此有彼有
例之等故二若爾下展轉釋成二初徵起即躡上文
此有彼有等為問辭故云若爾以顯真如說念行相
二謂有下答釋謂真如門所有言說非常無常音聲
言說亦非是彼名義繫屬能說所說但有第五如義
言說由能稱順如如理故又真如門所有念者非常
無常三種慧念亦非是彼心境相待能念所念但依
第十一一識心自性無生說名寂滅性常安隱名為
寂靜三所以下出其所以謂由此門所有說念不同
生滅次位往向唯是真如雜亂住故。

二云何下真如隨順二初寄問徵起二謂若下順反
釋成中初別釋二初明真如言說中初順釋次若與
下反顯次復次下明真如心量順反如前後巳說下
總結二次決下答得入疑二初標列二種二生滅下
釋成二相二初生滅得入中向上得入者謂諸行人
依其言教聞思修慧并諸行德為能得入金金剛地
妙覺如來為所得入向下得入謂諸行人依本行德
修思聞慧及其言教為能得入則邪邪地為所得入
須隨順句者即前生滅隨順文句說相可了故勸應
觀二真如下真如得入中初正示義謂即自門所入
法體能作門故說為所依次云何下轉徵釋此辨得
入即復離前隨順門中言說及念方得名為真實得
入若爾前說一一識心豈非所入云何說離若此是
離應無所入耶然離所存說念念故由此門中無能
所入門法別相故復云離重重遣拂無迹可尋方成
絕待。

三第一下結成二傳由上所明理趣顯了則第一傳
離三假相言得成就初疑自除其第二傳真如無相
決斷理明後疑自遣今此文中初傳標言後傳舉疑
互相顯故。

三次說下假說開相真如門二初標門前明體性即
當離言今說開相即當依言是故於此復開二門顯
示真如空不空義令諸行者依言修證故。

二如實下釋相二初牒釋二門空者離染不空具德
皆非數分可得故說過於河沙然則釋師於此一門
攝義巳周消文尚略今於本論復更指陳文分為二
一總標門二別釋門第一門中言復次等前巳顯示
體真如理平等一味無有差別復於此中假彼名言
開釋義相為其二種謂即釋前立義分中心真如相
義當相字其心真如上巳釋故前依法身隨自證說
此約應化誘諸根說雖真如門對生滅門是出世間
真勝義攝然於自門復有深淺今此謂依言說分別
正為逗根隨宜說故又言說分別是此門中所空妄
法謂虗妄言說虗妄分別本不相應故說為空由此
以顯真如性德名為不空故論依彼所空虗妄言說
分別以顯二義由此二門不相離故如實空者謂即
真如第一義空以能究竟顯真實性如實之空謂其
不同內外空等彼為除遣虗妄相故如實即空謂真
如性絕諸相故如實不空者真如妙有說名不空謂
由所顯真勝義諦自體具有無漏性德如實之不空
謂其不同世俗假有名不空故如實即不空稱性功
德真實有故。

二所言下別釋門中文分為二初如實空三初離染
成空所言空者即牒標中如實空義不同生滅所有
妄染由修聖道所巳方空今此真如所有妄染不由
對治相本自盡是故說言從本巳來一切染法不相
應故謂離等者謂離生滅垢淨增滅差別相故云何
離耶出所由云以無虗妄心念故由無能取虗妄心
故則無所取差別之相次當知下離相顯德謂離四
句則成四德入楞伽云謂觀一切法離四句不可得
四句者一異俱不俱有非有常無常等我以諸法離
此四句是故說言一切法離言非有相者即第一德
謂由真如非有相故則離凡愚所執妄有增益之謗
非無相者即第二德謂由真如非無相故則離凡愚
所執妄空損滅之謗非非有相非非無相即第三德
謂由真如百非非非故非是彼非有非無則離所執
雙非有無戲論之謗非有無俱相即第四德謂由真
如千是非是故非是非有無俱相則離所執雙通有
無相違之謗非一異等例以知之此即泛明總遮一
切虗妄邪執或二四句各別遮非謂有凡愚於諸法
中妄計有空等今此真如性非增減故離有空等復
有凡愚妄計諸法為一異等今此真如體絕數量故
離一愚等後乃至下例餘總結乃至總說以例餘句
謂常無常徧非徧等今真如性悉皆遠離依一切下
須反結成所明空義若離妄心實無可空者此遮愚
夫妄生空解謂所說空但空妄想差別之相而真如
性不可言空譬如龜兔本無毛角說之為無非彼自
體亦空無故次所言下如實不空二初不空具德言
不空者則牒標中如實不空巳顯等者躡前空義顯
此不空既無妄染之所隱蔽則是真心常恒不變泛
明常者即相續義今以不變以顯常恒由不變故一
切清淨功德品法無減無缺常恒滿足故名不空次
亦無下絕妄冥真亦無有相可取者謂有眾生聞說
不空即便取著今云無相遮其妄取能取之念所取
之境二皆遠離冥合絕待真如理故名曰相應二如
是下結顯不離謂即所明空不空義隨舉其一即具
二種謂本離妄染必具性德本具性德必離妄染故
說二門不相捨離。

二於是下引文證成謂由彼頌總攝真如一門義故
初頌以證體真如門離言說等三種假相滿畢竟等
三種實德次頌以證相真如門離有無等四種句相
滿非有等四種法德後二頌中釋成數量不增不減
謂功德過患量過河沙今此但說如是數者謂由此
數是其本故通攝一切諸數量故最後兩句釋師勸
誨或是玄理本有此辭。

三以離下據位料揀然此唱論有其二意一則遠通
體相位次二則近成不空功德今此科分從其初意
二心生滅門二初結前生後二依文釋相二初三義
顯法門之體二三自屬為門之名初中二初別顯三
義行相二總釋四法熏習初中有三初釋心生滅二
釋生滅因緣三釋生滅相初中二初略顯兩重能所
依二廣釋後重能依義初中又二初唱本論二作釋
文三初標門總示謂此唱中具有二重能所依義故
勸住思。

二謂生下配屬二重謂生滅門者即是初重能依別
相一心為依者即是初重所依總相生滅門攝覺義
不覺義者即是後重能依別相梨耶為依者即是後
重所依總相然今配屬不如次者謂舉能依顯所依
故。

三先說下隨門別釋二初第一重一心梨耶總別門
二第二重總識攝生圓滿門初中二初標指中初標
門次牒指唱上立者即立義分云心生滅是標立故
今此正釋所以牒唱二依如下釋成中二初略配二
門中初配所依總相門中初牒指次彼多下釋成多
一心者是生滅門所入法故即一心法契經所說第
二一心亦名如來藏者楞伽經云一心者名如來藏
上心字者是所立中下降於此名如來藏謂如來藏
是異名故降減殺義分總成別析寬作狹降殺其義
立異名故次有生下配能依別相門謂不生不滅與
生滅和合非一非異大攝主識是此門體。

二今當下廣明二門二初所依總相一心門二能依
別相梨耶門初中二初舉經發問中將欲依經顯示
其義故先問起此有二問初問數量次問攝屬二依
義申答二初結頌答中上二句答初問下二句答次
問二散文釋二初釋頌上二句二初標徵今明十藏
具引六經初總持藏體唯不二是立義分通所依故
所餘九種即散說分所明四法二三二種唯法非門
四五六七八九六種唯門非法後一隱覆俱通門法
多一心體即是其法自性淨心則是其門初一總持
俱非門法又遠轉遠縛真如真如唯真非妄真勝義
諦出世攝故與行與相生滅真如并其後五唯妄非
真隱顯隨緣與相俱轉世間攝故大總持藏俱是雙
非性德圓滿具遮表故。

二列示中文有十段初中有三初標立次引經後示
義下九皆然初標立中大總持藏殊勝圓滿能總攝
持一切藏故次引經中有法有喻大陀羅尼即是其
法寶及無盡殊勝圓滿即通法喻此中寶言謂即如
意由此寶珠具三種德一者出生眾寶無窮盡故二
者除毒濟病最殊勝故三者體狀方正極圓漏故大
總持藏亦復如是具諸功德盡攝諸藏無不通等一
切所有巳下之文釋成盡攝為所依義何以故下出
其所由謂由此藏望彼諸藏為依勝故說名藏王攝
持勝故說名藏主徧覆勝故說名藏天出生勝故說
名藏地又由此藏大故如王殊勝如主圓滿如天無
盡如地從其德用周普彰名故云大寶無盡等也後
此經下示義二中初標立云遠轉遠縛遠離動轉惑
因惑果遠離繫縛覺因覺果故說此藏一味清淨一
味圓滿次引經云唯有覺者即一一心能照達故唯
有如如謂其絕待離諸相故此藏無有能證所證不
應說言如智差別由一一心無有惑相名離流轉無
有覺相名離慮知謂他門中染淨因果對於此法俱
是妄念皆為障縛今皆離故義言無雜三中標立於
覺與力說名與行謂即上轉於惑與力說名與相謂
即下轉然如來藏平等與力但由染淨緣助不同勝
劣分歧而成二轉今此所明正唯下轉由與染力令
彼覆藏法身體故引經為善不善因者由多一識心
具二自在受彼染熏故說為因與彼妄合名受苦樂
與因俱等猶如伎兒者彼經偈云心如工伎兒意如
和伎者五識為伴侶妄想觀伎眾示義譬如非幼幼
人者謂由彼人性非是幻能知幻術故於一人雙標
二目由知幻術故於諸幻事與和合力由性非幻故
於諸幻事與破壞力謂彼幻師幻化事訖用非幻術
解散幻事與力各異故說隨應今多一心具二自在
由有為自在故於諸染法與和合力由無為自在故
於諸染法與離散力故說名為與行與相猶如彼人
非幻幻力或有本云作幻幻人謂即表其幻類極多
與力不等名曰隨應義亦無爽四中標立真如真如
揀彼生滅所顯真如顯此真如絕對待故引經中云
非建立等謂離有無常無常等故非智證識緣之境
平等一味無差別故五中標立生滅真如謂真如理
體本常住由有為法所熏染故說名生滅次引經中
初敘妄執謂一切法有為無為剎那生滅破彼真如
次明對治謂如來藏不生不滅猶金金剛性常堅固
不變壞故是諸如來所證之法分明證知其體常住
次反顯云如來所證若是無常則諸行人無由成聖
後示義中離無常相即不生不滅今名生滅由被染
故六中謂諸染法悉名為空覆藏如來復名為藏空
即是藏能隱覆故如來之空藏藏彼本覺故言若離
等者謂諸煩惱而與本覺不相應故佛性論云由客
塵故空與法界相離七中謂自相本覺恒沙功德稱
性實法總名不空不空即藏所覆藏故藏之不空被
染覆故如來即不空藏未出現故言不離等者如是
功德與真法界恒相應故佛性論云無上法不空輿
法界相隨八中自性淨心即是本覺為能攝藏三智
四德清淨之法為所攝藏能攝即藏性用同故如來
之能攝藏總別異故即此本覺清淨功德無始本際
稱順真性故經說為相應法體九中謂諸染法為始
覺智所攝持故名之為藏所攝即藏體持用故如來
之所攝藏染被斷故無始本際一切染法違背真性
故經說為不相應體智明為外障暗為內故說染法
為智攝持若爾明暗理必不俱何有妄染為智所攝
謂由佛智之所能斷即攝持彼令成淨故此與前門
能攝藏中能所淨義有何差別本淨新淨因位果位
有所不同故無相濫十中多一心體自性淨心為諸
染法隱覆沈沒不令顯現故說為藏經言恒及即周
徧義謂由此性窮未來際平等周徧任持所有染淨
法故於世法中不離脫者即隱覆義。

二是名下釋頌下二句謂此論所明即第三種以是
生滅總所依故亦是此門所入法故雖第十藏具多
一心今不指者非全攝故。

二次說下能依別相黎耶門二初標門略示阿棃耶
識有其十種謂大攝主識并根本無明識等彼十種
識各當其一故名為分今舉通名該諸識故說名為
滿又大攝主獨名為滿通攝諸識故其餘九識名之
為分互不通故今論但云阿黎耶識略去餘九分名
之識建立攝主滿名之識雖阿黎耶具該諸法義巳
具足然由不云大攝主故言未具足或阿黎耶具於
三轉今論但言不生不滅與生滅和合雖唯下轉影
兼上轉故義具足然由不云生滅與不生滅和合故
言未具足。

二此中下依義廣明二初依此論解義二引諸教辨
名前中有三初六字顯有為無為二三字示能所熏
習三四字明同異差別初中二初依文正問答二承
前轉徵釋前中二初問起二答釋二初結頌答二散
文釋中初釋頌上二句謂不生不滅四字之中詮顯
一切無為法故雖無為法該通理智身土功德差別
不同然其悉以不生不滅而為總相次總攝下釋頌
下二句謂生滅二字詮顯一切有為法故雖有為法
該通心境因果體用差別不同悉以生滅而為總相
二如是下承前轉徵釋三初合徵釋二法二初問起
二答釋二初結頌答謂此二法無名過量超越河沙
有名數量略說四五謂由設教應機根故無分際中
作分際說二散文釋謂依前頌徵列名數。

二且四下各徵釋二法二初無為二初問起二答釋
二初偈頌答上二句答初問中一句答次問下一句
總結勸謂體性業用各具通別依謂所依即是體義
問體答依義同名異。

二長行釋二初申釋頌文二初別釋相二初明二依
釋頌初二句一中通依一心謂即與行與相如來藏
心以是此門所入法故如是九法皆悉以此為通所
依良由此心具二自在能作染淨種種法故別依中
言寂靜理者由對智故論說以為生滅門內揀非真
如門中所說絕待理故問寂靜理法即是真如何故
更言依理為體答大攝主識具二種義謂覺不覺今
四無為答依黎耶一分覺義而為別體故論說云生
滅門內寂靜理法以為體故二中通依準前可解餘
皆例之自下諸門準釋別體自然本智以為體者不
從緣起故云自然三中從緣起故名曰隨他雖然清
淨始覺般若無始本具亦即從緣是故說名隨他起
智若爾此智既乃從緣何以攝入無為法耶若法相
宗緣心名智則屬有為今不爾者謂由真理本性識
知故屬無為亦說名智四中空理容徧無礙為其體
故論說以為無所有事是名二依通結四種。

二復次下明二用釋頌第三句一中通用謂徧與諸
法為其共相令彼轉故云令出生別用謂任持自性
無轉變故云令不失二中通用謂受染熏故云不守
自性別用謂常守自性故云不轉變三中通用謂雖
起淨用治諸惑染由被染法之所誑故云隨妄轉別
用謂唯有滿轉唯具德熏自性對治諸染法故云治
自過四中通用謂一切法生住成得並依空故云欲
有令有別用謂虗空自性無轉變故云令不失是名
二用通結四種如是所明通別二用由彼各具通別
二體是故依體而起其用謂由二體俱行轉和合為
一發起二用若其互缺用必不俱豈可施設令成別
異。

二此中下總結勸謂上所說體用通別以他自義揀
令無濫是故結勸令廣觀察。

二種種下指陳餘義至文處者謂即向下能依等中
二五種下有為中二初問起二答釋二初偈頌答二
長行釋二初申釋頌文二初明二依釋頌上二句一
中通依並準前釋別依謂即根本不覺有大力故能
與一切住地煩惱并上煩惱為所依持令彼得轉猶
如大地為物所依故二中細分謂獨力隨相獨力業
相俱合動相始初生起極微細故合為生相三中鹿
分謂轉相現相智相相續住持業果稍鹿現故合為
住相四中執取計名字相差別異解轉鹿動故合為
異相五中業果滅善心事極鹿動故合為滅相是名
二依通結五種。

二復次下明二用釋第三句一無明中謂生長諸染
障礙眾善為通別用二生相中於上無明於下轉現
及六鹿相與其力故又可別說獨力隨相望上無明
望下八全二分獨力業相望上無明隨相并下八全
一分俱合動相望上無明二相并下八全與其力故
三如說下例指住異二相謂住相則於上二下四與
其力故異相則於上六下二與其力故自中相望準
生可知四滅相中於上八相及自業果與其力故是
名二用通結五種然諸無為各具清淨染淨不同故
有通別自他義異今有為法一向雜染故論於此不
作是說或即前後影略顯示應率上文於此安立通
謂他義別謂自義謂由一切有為諸法能生他故自
能礙故如頌第四句云隨釋應觀察故。

二種種下指陳餘義謂下能依不覺義中即其文處
三以何下通證成一依二初寄問生起二爾時下引
經證成中二初法說二初問答諸法生處中初妙德
諮詢阿黎耶識即大攝主具足過患功德法故如是
諸法而以何法為其根本而於何處是彼出生次如
來讚說將酬彼問先歎殊勝警䇿群情令欣樂故如
是諸法於非有為非無為處為所依止而得生長。

二文殊下問答所依體性中初妙德重徵次如來再
答一心即是與行與相如來藏心以其體性非是有
為能作有為非是無為能作無為故為殊勝不思議
處猶如明鏡性非青黃故能青能黃若爾攝主阿黎
耶識具足染淨一切諸法何不說為殊勝處耶謂由
一心是總體故是所入故為根本故既爾一心攝主
齊等皆具有為無為諸法云何一心是本是總攝主
乃名枝末別相然其有為無為九法各具通別二所
依故一心本法通攝九法通別二體大攝主識唯攝
九法支分別體是故總別本末分際有所不同若不
爾者云何黎耶論說以為能依別相。

二復次下喻明中然上法中以明依體令此喻內以
顯依因而有二喻謂如黎庶之子并諸草木各有二
依取其通別少分義故又如庶子攬彼國王及與父
母通別力用以成自體一切草木取彼大地及與種
子二種氣分方得生長此二法喻義相均等二三字
示能所熏習三四字明同異差別此二合釋文中有
二初依論正明下轉二引經助成上轉初中有三初
辨熏習二明同異三結滿名初中二初略顯二轉二
初牒示與即共義謂所熏淨法與能熏染法同事俱
轉共相隨順無違逆故云與和合。

二云何下釋成二初總說相染法有力淨法無力則
染勝淨劣淨法有力染法無力則淨勝染劣上下二
轉由是而有。

二今當下別開門二初標列問起二頌散釋成二初
結頌答由染熏故背覺合塵說名下轉由淨熏故背
塵合覺說名上轉轉者隨緣動作義故。

二散文釋二今當下廣明下轉三初標門二根本下
釋相二初顯無明二例餘四前中二初開二問二還
二答二初結頌總答中初三句答初問後三句答次
問。

二散文別釋三初釋頌前三句二初正明熏處二熏
一下展轉釋成二初熏一法界二初問起二答釋二
初結頌答二散文釋中初釋頌次引成熏自所依者
謂有為自在是彼無明所依止故非他所依者謂即
揀非無為自在對無明自說名為他。

二熏真下熏四無為二初問起二答釋二初結頌答
問中所熏雖唯一種答中具四例餘而說頌中前七
句正答後一句例指以顯無明熏真如等通達作用
而作熏事。

二散文釋中初釋頌中前七句然前所說二種用中
通達作用是隨緣義故說無明熏能於彼其別作用
是不變性極清淨故不受染熏次如說下釋頌中後
一句真如既然餘三亦爾二根本下釋頌後三句燕
本伹云作熏時量無上根本無明四字今從麗本其
文似顯文中二初釋頌文言時量者謂依剎那前後
分位以立三時謂由無明緣生無性舉體全空無有
前後時分差別故說非初亦非中後雖即全真不壞
緣相事體宛然始成熏義故云取初中後故初即相
不礙性熏之不熏次即性不礙相不熏之熏故次本
智下引經證中言具取者謂於三時俱取成熏缺不
成故如一念中作熏事時必假前念引發後念助成
中間一念方得成就念念常熏念念皆爾問正作熏
時前後二念巳減未生云何引助答謂由緣起力用
相資前後與力法應爾故。

三此中下總辨熏習義三初承前徵起二謂能下作
答釋成二初釋熏習名義中初釋能熏謂能熏有力
熏自氣分置他法中引彼所熏無力之法隨自能熏
和合似一不相捨離相隨俱行相順俱轉同作業故
說為能熏猶如磁石吸針琥珀拾芥能引他法隨自
轉故次釋所熏謂所熏之法勢力微劣由彼能熏勝
力牽引遂便發起違自順他作業力用於彼能熏隨
順俱轉隨但不違順復與力故云所熏二謂五下明
熏習法數謂下轉門能熏有五所熏亦五其所熏五
隨能熏五而來共會同作業故說名和合三是故下
由結歸論以其所說義未盡故科云曲結。

二如大下例餘四謂舉無明以例餘四熏習之義亦
如是故。

三如是下結指謂至下文不覺義中及熏習中其義
自顯。

二非一下明同異二初牒文指屬二云何下寄問釋
相二初問二所謂下答二初通別染淨釋二初通別
成非一謂一法界心具二自在四種無為具二作用
今以一心無為自在四種無為別事作用以對一心
有為自在四種無為通達作用以明非一此中且約
相梯顯示謂一法界心無為自在真如別用乃至虛
空別用對一法界心有為自在真如通用乃至虛空
通用不同理故名為非一又應單複交絡以門複中
則有二合三合義可思準又復當須對望而說不異
理故名為非異以對次文非異義故由是此中略不
開說然準本論但說不生滅法對生滅法非一非異
名黎耶識釋師何故唯以無為不生滅法自互相望
明非一等本論為欲且就染淨異類相望明非一異
釋論意顯不但染淨異類相熏其同類中自有熏義
謂即無為熏無為等由其二用互相熏發互相隨順
名非一等若依此義本論應云謂不生不滅與不生
不滅和合生滅與生滅和合生滅與不生不滅和合
不生不滅與生滅和合等綺互以明文義方備諦觀
本釋理周當然由是染淨及與本法單複相望則應
具有二十四類單十二者於染淨中各將二種以為
示法餘並例同染熏四者一染熏染如無明對生相
二染熏淨如無明對本覺三染熏染淨如無明對生
相本覺四染熏非染淨如無明對一心淨熏四者一
淨熏淨本覺熏真如二淨熏染本覺熏無明三淨熏
染淨本覺熏真如無明四淨熏非染淨本覺熏一心
染淨四者一者染淨熏染本覺無明同熏生相二染
淨熏淨本覺無明同熏真如三染淨熏染淨本覺無
明同熏真如生相四染淨熏非染淨本覺無明同熏
一心復有染染對染染染染對淨淨等熏復相對一
十二類如理應思由染淨法各過恒沙類聚群分互
熏習故。

二為欲下染淨成非異所熏五法對彼能熏五種有
為以明非異亦應說云不同理故名為非一以對上
文非一義故由是此中略不開說亦具二合三合等
義準上應知。

二復次下能所相合釋五種有為生滅染法以為能
熏四種無為不生滅法而為所熏此則不分通別作
用而但總相相望為言於中不說一心法者以是所
明非異因故復是所依總相門故。

三名為下結滿名謂略去差別分名但立黎耶滿名
二次說下引經助成上轉二初標示釋師欲加上轉
門義復須經本示有所憑。

二所謂下引成三初引經文二初引經中世尊自陳
疇昔本事二此經下示義二初釋成二轉二此義下
指屬法體我謂即是法身真我名為本覺如來藏佛
他謂即是根本無明謂此二法恒共捔力無明若勝
我來依他則成下轉本覺若勝他來依我則成上轉
二依比下成論旨四初依釋下轉謂本論中依依他
義說不生滅與生滅合但唯成立下轉門義二若欲
下進明上轉釋師加此助成本論上下二轉義方具
足三以此下他文顯具顯非釋師妄自增加以玄理
中具此言故四馬鳴下此論影略則出本師不具意
趣比來所說巳顯彰故舉一下轉兼一上轉影略顯
示義實周備。

三上轉下指說處謂即四位對治分中。

二次說下引諸教辨名二初該攝安立門二初契經
異說二初標門問起二頌散答釋二初結頌答中歸
本契經經差別中第四十一標此名題次文釋義而
無此目應是頌散上下互舉謂如法門現了經題論
中但舉現了二字第恐歸本名字亦爾。

二散文釋三初標徵二一者下列釋十初立一種識
三初標立二一者下釋成四初一切一心識中初正
明此即總相如來藏心體用該通能攝諸識二種自
在義如前說次一心下引證多一一識者謂由此識
能作諸法隨彼彼法立種種名名義雖多體唯一故
二立阿黎耶識謂即能依大攝主識具足障礙無障
礙者即覺不覺二種義故引經中云通達總相者謂
具諸法義寬通故三立末那識具足十一義者謂根
本無明五相五識成十一故以彼能攝種種識故四
立一意識謂由此識具彼能見能聞乃至第七為其
依止七種功用是故能攝七種轉識引經中云唯有
意識無餘七者謂以一意攝彼七故約此即說一種
意識亦具第八持緣作用由是右來一意識師或說
八識體為一故如依一鏡現多影像如依一水而有
多波故於一意亦含此義三是名下結示二立二種
識謂三細相合為一故前七識轉合為一故引經中
云了別識者即第八識分別事識即前七識三立三
種識謂即於前分別事識開出末那故成三種經說
十識謂開黎耶成三細相相用體性皆微細故名細
相性末那一種相用體性俱能引發故名根相六識
依根分離取境名分離相四立四種識於前更加與
行與相多一識心而成四故五立五種識隨順徧轉
謂即清淨性真如理隨順諸緣而徧轉故經云非彼
彼識攝者意表真如唯是識性說名為識非是彼彼
了別識攝雖非了別由徧彼彼為其實性故說名為
徧行真如六立六種識謂依所緣分位別故雖應淺
根但說六識而於其中具餘識故七立七種識謂於
前中加末那故由所具緣有頓漸故或一時轉或前
後轉謂緣力頓具諸識齊生緣力漸興識次第轉故
唯識云五識隨緣現或俱或不俱又由第七具有任
持攝藏用故即攝黎耶又為前五分別依故即名意
識以能造作持藏用等是故說言有殊勝力八立八
種識謂立黎耶增前為八第八黎耶為異熟報法相
所明正是此義今宗辨果即大攝主或即總別隨應
皆得九立九種識奄摩羅識謂即本覺經言轉者有
二義故謂得及捨轉捨妄染轉得清淨入本覺故或
轉者易也謂易染成淨入唵摩囉故十立十種識謂
加所依與行與相如來藏心說名一切一心識故。

三是名下總結如上所明有十種識總引十二契經
異說然諸經中詮示差別本末料揀而有三類一唯
明本識即立一種中初一契經二唯明末識亦立一
種中後三契經并及二三六七八九此等經中開合
雖異俱詮能依枝末識故三通明本末謂即四五及
第十中所依本識能依別識並詮顯故。

二如是下寶𠕋該攝二初承前問起二頌散答釋二
初偈頌答二長行釋二初總示意謂本論中詮示諸
識雖即分明然恐鈍根未能了解故將經文與論屬
當。

二所謂下別屬文二初正攝初一種四初攝一切一
心識一法界者謂即眾生心中一分多一識心名一
法界又即三自摩訶衍法及如來藏與一法界名異
體同故如此配二阿黎下攝黎耶識三現了下攝末
那識論中具列十一種名今略指屬至文可了四七
化下攝意識彼經意識即論相續然其密意具攝諸
識由此一識能取六塵名為意識或密猶細也謂此
相續雖唯六識然於其中具細意故。

二如是下例攝餘九識上以四經與論對顯例餘八
經所談識義亦應隨文作是配屬。

二次說下藏識剖字門二初標門問起謂問名數行
相屬當。

二頌散答釋二初偈頌答中初一句答名數次十一
句答行相後四句答屬當偈頌盡存梵語長行俱就
華言不妨釋名便成翻對。

二散文釋二初正明此識三初標徵二一者下列釋
十初大攝主識義見上文故指如前說二根本無明
識中有三初標釋名字二引經顯相三屬論說處下
皆倣此分之為三初中謂由無明隱覆法身攝藏諸
染故名藏識經有二意一謂無明是起妄因故說不
了一法界體一為染法之所依故說言出生增長不
斷三清淨本覺識謂由本覺能攝一切清淨法故說
名藏識此覺唯是果圓滿轉唯有德熏無患德熏唯
有滿轉無分轉故唯作能熏不作所熏故經說言無
受熏相屬論即當四種大義然此下論說處非一今
就顯指餘可例悉四染淨本覺識然此本覺本唯純
淨由無明熏說有其染名為染淨前門唯淨即是別
用不轉變義此通染淨即是通用不守自性受染熏
故經中難入未曾有會者謂由所說法門希有故此
會宣說染淨本覺總持自在故名緣起陁羅尼智楞
伽王身不分而徧一切神眾共轉不離隨緣本覺受
彼染熏徧於一切染法之中不相捨離俱行俱轉故
五業相業識識相即暗鈍識即神解謂由分別陰覆
攝持合名藏識此識微細不可說其能緣所緣心數
差別故經說言無能了等唯由精動隱流義者謂由
無明本覺熏力而有精細動轉沈隱遷流義故由是
說名業相業識屬論三相此當初一六轉相轉識識
此識比前稍麤動故謂由雖無所緣境相能緣作用
分明現前故說名為轉相轉識經云有見見轉等者
有能見見動轉現前則顯巳具能緣作用無所見見
而得生起表猶未起所緣境故實則巳具細故言無
又有見名識謂神解故無見名相謂暗鈍故七現相
現識識此位比前轉麤動故心境皆具故說名現經
云別異別異等者別謂了別能緣作用差別非一故
說名異相謂境相所緣境界根塵不一故說名異如
是心境此位現前行相具轉又別異名識謂神解故
相異名相謂闇鈍故此現相識是直異熟心境具足
報相顯現故八性真如理識無分別智證平等理此
如如理能攝持故說名藏識經言有識是識等者謂
此真如但是識性非是虛妄了別識攝屬論約義故
無顯文質猶實也以清淨智證真實境故名清淨始
覺識始覺別用對治自過不隨他轉故名清淨然二
種淨覺義相多同唯是滿轉唯是德熏有不同者謂
由始覺自能冶染本覺從他方說斷故經云隨是彼
有等者是猶此也隨此始覺有彼本覺隨彼本覺有
此始覺二義異故其種非同一心貫故其種非異十
染淨始覺識始覺通用隨妄轉故受他染熏說名染
淨引經中說二種染覺例二淨覺義相可知問二種
本覺二種始覺及性真如皆說名識虛空無為何不
爾耶答識者神解明了之稱虛空闇鈍無明了用是
故不說又即十數以表於圓無增減故虛空無為不
入識數末那及意雖皆名識然是枝末攝藏義局今
明藏識彼不可入。

三如是下指義上所屬論略指其處備陳義趣至于
本文。

二十種下例指餘識後文中者謂即生滅因緣文中
次第開釋故。

二第二重總識攝生圓滿門二初略釋此文二初標
示此正顯示大總相識有二種義攝生無量染淨諸
法故說此識殊勝圓滿能依別相覺不覺義下當別
釋。

二此義下釋成二初徵列二功德下示相二初明功
德圓滿謂覺義字句能攝能生四種無為恒沙功德
如是功德與性相應是故說言不離不斷二過患下
明過患圓滿不覺字句能攝能生五種有為恒沙過
患如是過患與性相違是故說言若離若脫。

二如是下指陳餘義謂此黎耶所攝所生染淨熏習
種種行相至下能依別相門中自當分明顯了開示。

第二論畢。
釋摩訶衍論記卷第二

釋摩訶衍論記卷第三
皇宗光嚴無際大師　普觀　述

二廣釋後重能依義二初結前生後此中標門對後
能依差別相故說言總相若望前門所依總識此屬
能依亦名別相或有本云別相剖分。

二依義釋成三初覺開本始彰德門二不覺本上顯
過門三覺與不覺同異門初中二初略說兩覺安立
門二廣說兩覺決擇門前中二初唱本二作釋二初
分門二云何下釋義二初束義懸明二按文隨釋前
中三初體相染淨二字事差別三指陳餘義初中二
初本始二覺二初本覺又二初清淨本覺由有別用
不隨他轉無變易故說名清淨不從緣生說名本有
功德依止說名法身而此法身具恒沙德常明淨故
二云何下染淨本覺由有通用不守自性受染熏故
說名染淨自性淨心即是通用所依之體而此淨心
隨緣流轉不斷絕故。

二云何下始覺二初清淨始覺謂即別用對治自過
出離無明不受熏故二云何下染淨始覺謂即通用
隨妄轉故。

二如是下如空二理二初承前徵起智即所依如來
藏心密嚴經云如來清淨藏亦名無垢智今本始覺
皆是彼智差別義用故名眷屬又即諸覺說名為智
品類多故說為眷屬如是諸覺各證何理為自境體
分際相耶。

二謂性下舉理答釋二初標數標示二理各有二種
是其所證境界分際二云何下釋成二初如空理異
謂此二理各取別用說名清淨如空之性令不失故
各取通用說名染淨出生諸法欲有令有故二云何
下覺智證殊謂彼如空淨染二理如次是此淨染二
覺之所契證理猶水性覺如水相以相合性說名證
會然其水性動靜不同而彼水相清濁有異以彼清
相合其靜性以彼濁相合其動性應於智理如宜觀
察。

二以何下字事差別二初本始二覺二初本覺三初
清淨本覺二初問起字即名字謂即能詮事即事義
謂即所詮二答釋二初偈頌答謂若本若覺義各有
十種頌各舉初一云謂根鏡等各各等彼後九義故。

二長行釋二初決擇字事三初總標二云何下別釋
二初本十義中初一從喻立名餘九依法建號根即
持義以能任持恒沙功德永不失故本謂自然不從
因緣造作起故遠則離時久遠無際非近成故自即
我也體自真一非他成故體謂依義作諸枝德復為
依故性即靜義靜守自性無動轉故住即定義永離
去來散亂相故常即真義性非虛妄流轉法故堅謂
實義無明風力不能壞故總謂圓滿攝持諸法無不
徧故然以四德總收十義根即樂德任持出生真樂
味故本遠淨德本性無際離染緣故自體我德性自
真一諸德依故性住常堅即是常德靜定絕妄若金
剛故總通四德無不徧故。

二云何下覺十義中法喻如上鏡開離察離染為名
鏡淨無塵開通無礙離脫結縛察無迷乱此四義當
無間般若滿顯二義具德立稱滿足功德顯現淨品
此二義當解脫般若照知二義對境彰名照即如量
徧緣諸境知即如理窮法實性一則超勝無倫覺覺
乃攝伴歸主此四義當勝進般若又以十義歸於四
諦知斷證修甚深智攝知即了達無量苦故鏡開離
察即能斷除無量集故滿顯能修無量道故一照并
覺能證甚深寂滅理故又斯十覺可攝四鏡鏡開離
察即法出離遠塵離礙出縛無迷淳淨明故滿顯二
義即因熏習具種種德淨品眷屬嚴法身果熏眾生
故一覺即攝如實空鏡獨一無倫唯有覺照遠離一
切心境界相無法可現非覺照故照知即是緣熏習
鏡徧照諸境知一切法隨眾生念能示現故永泰以
此十本十覺互相對望有單複等廣陳名數顯其本
覺所具功德無有分量不可思議自非得大總持何
以堪能具受今依現文且略而巳。

三如是下會體十本十覺能詮名字所詮事義雖各
不同然其所依本性法身自體一味無差別故。

二此中下料揀染淨謂上所明本覺字事唯詮清淨
非染淨故。

二染淨下染淨本覺二初問起二答釋二初偈頌答
二長行釋染淨本覺亦復十義由前十本十明十種
本義以對此中十種真義十真即理十本即智寂照
相應體用不離故得本真同名表示。

二云何下十如同覺謂向所明十種覺義不唯詮覺
亦即顯如心境玄符神理冥會故得覺如同名表示
三所以下結意謂由真理能為方便令彼法身具恒
沙德證斯真理方名有德復由如理能為方便令彼
般若具覺照用證斯如理方名有覺是故復以本覺
之言表示於此真如之義。

二此中下料揀染淨。

二染淨下染淨真如二初問起二答釋二初偈頌答
二長行釋三初總釋頌文謂依通用離性受熏說名
染淨二如是下別明智證三如是下指例令知謂十
種字事觀前所說清淨真如比類可了。

二以何下虛空二初清淨虗空二初問起此中所明
性虗空理以一心法而為通體攝主黎耶以為別體
與真如性平等共出皆是性德實有之法不同相宗
依真如性無障礙義而假建立學者應知。

二答釋二初偈頌答二長行釋二初總釋頌文二初
十義成差然今所明性虗空理通依一心以為體故
有其十種義用差別初謂形顯諸色於中無礙則以
質礙顯其含容廣容則攝他歸巳普徧則舒自至他
平等表一味無差廣大則何有際畔無相謂形顯俱
泯清淨謂染妄咸無不動則體性常然有空則滅諸
分量空空謂於空不住無得則復拂空空謂遣之又
遣至於無遣故二如是下一體無異。

二此虗下別明餘義二初明智證二二虗下揀染淨。

二染淨下染淨虗空二初問起二答釋二初偈頌答
二長行釋謂性虗空理本無染淨差別之相由依通
用離性受熏故名染淨。

三能熏下指陳餘義廣說分者即下四法熏習義中。

二次說下按文隨釋二初略指二句所言覺義者者
即牒前唱標立之辭上雖標立覺不覺義意顯總識
攝生圓滿所依總相今此別說正是釋成能依別相
謂覺不覺九種法體皆依黎耶方得轉故覺義字中
通攝諸覺故為總句心體等下本始染淨各別以明
故為別句。

二就別下廣明別句二初標示二謂心下解釋二初
清淨二覺二離性二覺前中二初本覺三初性自絕
非二人資成德三覺因立稱初中二初牒指二謂心
下釋成二初彰體性自性清淨心即通所依一心本
法本有法身體即別所依自然本智二離念下絕過
非由迷一心不覺起念名為無明念通本末此為根
本故彰大稱生等四種闇鈍過增並名為相謂由本
覺離彼五法云離念相過失之法無名過量超越恒
沙為對此五是根本故名末眷屬根本既無枝末何
有。

二離念下人資成德二初能成人覺體依人故稱為
者謂由行者是能成人清淨本覺是所資德。

二等虗下所資德二初所證理二初同空周徧所證
虗空具十種義等虗空界無所不徧略舉十中第二
名為周徧功德以為覺者之所資故影餘九德無不
具故次第應云能證之覺同所證理無障礙故平等
義故廣大義故如是乃至無得義故二法界下稱理
和合法界謂即所證真如一相為表能所無別清淨
覺者而與法界和合平等同一無漏味同一解脫相
俱行俱轉無差別故二即是下所成身謂由善證如
是二理而能造作有德方便有覺方便如是覺者為
功德法平等所依故名法身。

三依此下覺因立稱謂由身覺互相依立由有覺故
說名法身復由法身說名本覺本有法身性具光明
覺照德用歸附依憑如是勝用方得建立本覺名稱
二次說下始覺二初依此伸問答二通前辨熏習前
中二初請問二初牒指問辭將欲建立始覺義故躡
前本覺以為問端。

二問相下開釋問意三初正明問相謂由論說本有
法身具無量德名為本覺遂發問云從何時分有何
所以具如是德名為本覺。

二若作下展轉徵釋三初徵非本覺二初牒答辭謂
有答云今此本覺即於此時起智斷惑由此因緣具
諸功德說為本覺故今牒定云若作是說者二則此
下伸難意中初別伸難含其二難初難能攝本覺謂
前前迷惑後後覺悟則是從緣所起之覺非是自性
本覺智明次即此下難所攝功德謂未斷惑前體皆
沉隱斷惑巳後體方顯現則是斷惑方便淨攝非是
自性本來明淨後豈惑下總結行言惑覺者即結初
難言隱顯者即結後難謂若惑覺隱顯相待豈其本
有義得成立。

二若作下徵是始覺二初牒答辭謂救前難復轉答
云一切煩惱本常斷訖一切功德本常具足由斯本
斷及與本德是故本有義得成立故今牒定云若作
是說者二此義下伸難意指其所立義亦不成謂若
本覺不假斷惑自性明淨具諸功德則可成立本有
之義若說斷惑方始具德則應無有本具功德便成
大過由前所立本斷本德則是無始清淨始覺如何
妄說為本覺耶。

三是故下引教證成本斷本德即是始覺始惑之覺
非本覺故。

三以何下結歸問意論主狹彼外人疑情故假發端
云何以故。

二本覺下伸答二初沢所問二初牒示二謂馬下釋
成二初唯本絕思議謂本論師作如是通此本覺者
從本巳來不生不滅離起盡故非立非誹無增減故
非患非德無染淨故本絕名相言思莫及不可說其
斷德差別二而有下對始立名稱謂前說言離念相
等名本覺者良由無始清淨始覺定慧俱轉對治惑
障具足功德依此始覺而建立彼清淨本覺之名稱
故二以始下釋所由謂由二覺同出異名故得依於
自然始覺而顯示彼清淨本覺。

二如是下通前辨熏習二初問起二答釋二初偈頌
答初頌顯示從本巳來離染清淨後頌顯示唯有德
熏無患德熏二長行釋二初解頌文中初釋前七句
次若如下釋後一句謂雖有熏義不同染淨互相資
待而得成就今此俱成自家真德故說名為具足轉
熏由是熏力能令性幻隨幻諸法皆同一味不令染
淨相待成立故說此熏謂白白故二三身下引經證
謂本有二覺性無變故唯有德熏不隨妄故無患德
熏常究竟故唯有滿轉絕陞降故無分轉事。

二次說下離性二覺二初明本始二初牒屬徵起中
初總牒示次謂依下別屬文後此義下徵義意依本
覺故而有不覺者以果顯因本覺為依不覺得轉方
顯本覺有離性義依不覺故說有始覺者以障顯治
依彼所治本末不覺方說能治離性始覺。

二本覺下依義釋成二初本覺謂由本覺通達作用
隨妄轉故名為離性不守自然清淨性故。

二始覺下始覺二初正明離性謂由始覺通達作用
受染熏故方能治染被染誑故說名離性二始覺下
展轉徵釋二初徵釋誑義中初徵始覺善能斷染證
淨何以說言被染誑耶然一切法本來一味平等無
差非染非淨無德無過今此始覺於無差別作差別
解見有斷證德過等殊即是被他染法所誑若爾本
覺於法不作如是勝劣差別等解何以亦說名為離
性然彼本覺對此始覺體性同故得對始覺顯其本
覺猶如圓鏡光淨無鉎說為本明後因昏翳重磨發
瑩即號新明名雖不同明體無異以喻對法義意照
然二若爾下徵釋離時今此始覺從無始來與染俱
行何時能離謂解脫道中證得無念爾時究竟離諸
妄故。

二滿分下指滿分滿即果位分即因位次下論文即
當說故。

二巳說下廣說兩覺決擇門二初結前生後二依文
釋相二初廣說始覺分二廣說本覺分前中二初唱
本論二作釋文二初依義建立門二初分門三初總
標二四相下別示二初總建立二初建立四相中初
標列次釋相麤細二種並以九相染法為體但由時
分延促分二常無常二並是隨緣始覺功德以為其
體但由緣性始起本具而分二故二隨覺下建立隨
覺中初標列次釋相覺與不覺無二相故名為滿覺
覺與不覺觀待別故名為分覺。

二云何下別釋成二初徵釋四相初明長時約治道
釋始從十信終至果滿因具德圓方始能離故名長
時二釋短時就其因緣剎那代謝名為短時。

三釋無常對彼所治過患四相建立能治功德四相
為治所起過患滅異遂起能治功德滅異為治所起
過患住生遂起能治功德住生若爾何以滅異二相
不同住生而彰德號然由滅異二位之中德力尚微
故略不說理應此位亦立德名以後例前義準知故
如是四相皆從緣起故說名為始起四相後釋常住
本來有者是性德故故說名為常住四相。

二云何下徵釋隨覺中初明滿覺次明分覺若受染
熏方能治染謂即能覺彼不覺故故說名為覺不覺
覺或受熏者顯有所治之不覺故或不受者顯示能
治之行相故又具受熏治障二用名覺不覺。

三如其下結勸謂向所明四相隨覺如次說相應可
觀察。

二此中下釋相二初標列略明中初正明次彼無下
轉釋前後次第依彼始覺對治之時先無滅相後無
生相中無住異是故前後為其次第俱有次第約彼
無明迷亂之時具起四相是故俱有為其次第此就
顯相故作是說不妨始覺對治之時亦通俱有無明
迷亂亦通前後。

二俱有下問答廣釋二初俱有次第二初總釋二初
問起二答釋二初偈頌中前偈標舉後偈釋成。

二長行中二初總明四相二初釋初頌謂此四相由
一時故說名俱有由前後故說名次第此中前後但
是麤細以分前後非約時分以明前後細故名前麤
故名後以為次第由得同者得成就義由彼無明迷
亂真覺一時成就四種相故二以何下釋後頌二此
中下別釋一時根本無明迷彼真心一時具起四種
染相隱覆淨心令不顯現故。

二何故下別明二初總問二別答四初生相二初偈
頌二長行中初標列次獨力下釋相前二極細未能
相助和合動作故名獨力後一稍麤別起勝用以成
此相謂無明本覺互相助力和合動作故名俱合後
總舉下結名如是三相最初生故說名為生下文所
明三細中初一六染中後一五意中初一並是此中
生相所攝。

二住相二初問起二答釋二初偈頌二長行三初總
解頌文住相有四一轉相者由無明力不覺前動轉
成能見故二現相者依前能見不了無相境界妄現
故三智相者依於境界心起分別染淨相故四相續
相依前分別更復起念相續不斷故四中前二及初
生相並屬三細黎耶所攝亦是三種不相應染攝其
後二相則五意中後二所攝并後異相亦是三種相
應染攝二如是下別辨名義二初徵二此中下釋轉
相自體是能見心故能住持心識熏習住持謂即能
熏作用熏習即是所熏氣分由心現行熏心氣分故
現相是色熏色氣分雖亦通心然對轉相故但屬色
智能分別揀擇為相於六麤中此居最初俱生法執
行相甚細由能住持分別智相是故漸次成於後五
故說住持六種漸次相續則屬分別法執行相漸麤
故能住持分別事識三則是下料揀麤細此有二意
一謂分別事識通於麤細今此住相但攝細分二謂
此四住相對後異等說名為細然亦不妨於其中間
復有麤細。

三異相二初問起二答釋二初偈頌二長行二初總
釋頌文異相有二一執取相謂從能緣行解立名執
取即相二計名字謂從所緣境界立名名字之相如
是二相正是人執初即俱生二即分別二如是下別
辨名義二初徵二若據下釋謂執取相於諸境相起
別異解異即是相異屬能緣故論說言異自成異其
名字相謂彼名字各各別異是異之相異屬所緣故
論說言隨相立名又此二相前從所詮色心法等而
生執著次依能詮聲名句等而生執著且約二相增
勝而言理實二相各互通緣一切諸法而起妄計亦
由分別人執通於即蘊離蘊計執為我其亦不但計
名字故。

四滅相二初問起二答釋二初偈頌二長行二初依
頌釋滅相有二初一屬因次一即果謂能招有漏業
所招異熟果此二相合名為滅相壞前異下辨名義
也理應壞前通於三位不言生住由隔越故二復次
下進義明重復次前以明滅義謂受苦果時逼迫身
心無由進善雖在人天并雜受處苦相輕微癡樂纏
心尤難作善故皆名滅又正發起三有業時喪佛性
善本有不現如起不生故名為滅然受苦輪亦滅佛
性發起業時亦滅善品論從顯相故作是釋二次說
下前後次第二初問起二答釋二初偈頌答初句標
舉次第之相治覺治惑從麤至細故次三顯示隨位
對治智力勝劣增減有異二長行釋中初總釋頌文
次此義下別示義意。

二巳說下按文隨釋門二初結指標分二初總標謂
依彼所治以明能治位行差別有其五種。

二云何下別列二初舉位名然諸經論所明位地或
開惑合有所不同如仁王五忍瓔珞六性攝論四地
瑜伽七地唯識論等說有五位華嚴所說住行向地
各開為十等妙各一成四十二因該果海果徹因源
差別平等二互無礙今此論中開十信位而合三賢
地中分二故成五位隨諸聖者善巧調生施設安立
各不同故二前四下列位事前四因位有四事者初
明趣向就位彰人有五十種於入時中他來依我漸
勝進故後之三種依人辨德謂諸菩薩成滿自位造
修進趣故明因相既具其因必須成果故明果相為
顯上三治道行相故明離俱後一果位唯三事者果
圓滿者無所不覺故非第四無有趣向修因相故所
立有異。

二第一下牒文釋相三初五位差別二二覺融通前
中四初十信位四初趣向行者瓔珞經說未上住前
有十種心所謂信心念心精進心慧心定心不退心
迴向心護心戒心願心此之十心無定前後諸教列
數次第不同以未入位許雜修故言凡夫者謂即毛
頭難角凡夫亦名毛道謂由修斷進退不定猶如輕
毛在道隨風而飄轉故或領法心小如毛孔道故以
此位中勝前劣後由是雙立凡覺二名。

二覺知下修行因相三初牒指謂即顯示十種信心
入法初因厭求行相慚愧知非故言覺惡遠極初際
近隣信前說名前念二謂末下釋成二初示所治二
種滅相謂即業果由此輪轉無有休息名大過患邪
定聚中癡惑所盲曾不惺悟故說名為不知不覺具
造巳下出業果相二而今下明能治謂由今承善友
知識微妙良緣復依聖教清淨軌則所說由彼異熟
果患造非福業受三塗果勝義苦患造福不動定散
二業受人天果以是覺知業為苦因苦隨業轉無有
窮極得出邪定進入不定故能對治滅相過患三故
言下結屬。

三故能下行因果相二初牒指二謂此下釋成二初
故言明劣後治道力弱故名故者謂由故是作意義
故苟非作意何由對治若其入住巳去發起治力轉
勝說名自在二復次下止惡表勝前謂即復次是其
重釋故者即是因由義故謂由覺知滅相義故起慚
愧心能止惡業昔在邪定由不覺知純以惡業而自
莊嚴唯以惡人而為伴侶縱修少善但趣人天或求
異道永失大果今由覺知遂起慚愧崇重賢善輕拒
暴惡是則名為止滅相穢。

四雖復下熏離俱相二初牒指二所謂下釋成二初
二句義別二初正辨此位謂即釋上初句雖覺說名
熏離後句不覺說名熏俱文相可見二此中下遠流
餘位準此餘位理應說言雖相似覺即是不覺雖隨
分覺即是不覺雖因滿覺即是不覺果滿智圓纖瑕
並盡是故不說熏離俱相二復次下一味體同謂覺
與不覺皆緣起故緣起無性同一味故。

二第二下三賢位四初趣向行者二初牒示二乘觀
智謂即生空初發意等即三賢位下賢十住中賢十
行上賢十向如是行人巳入正位隣於聖道立以賢
名二於此下釋成三賢菩薩修習此觀了知五蘊無
實主宰觀念現前說名成就障縛漸微故能自在於
諦印決於苦安忍故無疑畏二乘於此亦分得故而
與三賢相合顯示又由二乘得小果巳趣大菩提諸
有所作常為一事所修之行無非佛因漸漸修學悉
當成佛斯由論主與同體慈引攝小乘令歸大道故
同菩薩相合以明。

二覺於下修行因相二初牒指二謂二下釋成二初
示所治二種異相謂執取相計名字相此二更互與
熏習力於諸境界計我我所展轉熾盛於名言相攀
緣思慮彌更增添是故終日無厭無息二而今下明
能治此位菩薩人空般若三道並起所謂加行根本
後得其法空觀但能修習加行方便至十地中方能
具起三種聖道謂由今依生三法一微妙觀門知本
淨心為無明熏隨緣動轉成諸染法如處眠夢未能
惺悟於是夢中愛著分別說名為障猶未具獲法空
觀智說名分分次第而起故云慚慚由與此智共相
應故則能遠離異相妄念名得覺悟。

三念無下行因果相二初牒指二謂始下釋成二初
決擇無異相謂由行人依生法觀照名境空覺念清
淨中不容他二種異相皆悉無有二以捨下顯示無
異緣二初牒屬二所謂下釋成中初總末識意即是
分別事識謂於諸法虗妄籌度說名分別次今所下
別配麤即人執細即法執此位所斷二種異相直人
執品法執微細屬住相位至初地斷。

四故名下熏離俱相二初牒指離俱準前可解二此
中下釋成相似異類相似謂人空似人空以小同大
星日異故同類相似謂法空似法空以賢同聖悲願
等故。

三第三下九地位四初趣向行者二初牒示二九地
下釋成地上菩薩即以理智為自身心垢累巳出謂
即報障縛障悉斷即業煩惱由出垢累故清淨明白
由斷縛障故無礙自在。

二覺於下修行因相二初牒指二謂四下釋成二初
起過功能謂由無明熏於本覺通達作用起成轉現
智相續相由斯法執流注長時而能令彼離性本覺
處於眠夢不能􂶊悟隨緣動轉故云狂亂二今發下
治惑行相此地菩薩發起法空始覺般若對治於彼
四種住相迷亂之暗譬諸杲日無幽不燭智起惑亡
明來暗去故說覺亂相違不俱。

三念無下行因果相二初牒指二以離下釋成二初
顯示無住緣中初牒指次釋成四種住相望前異相
雖曰微細對後生相則成麤現恐雜亂者謂生住中
業轉現三皆名細相於三細中復有麤細細屬生相
麤屬住相恐於生住二種邊際麤細雜亂故特揀辨
於此住中離其分別麤念相者生相細念未出離故
二如是下決擇離住相極喜地者謂即初地始獲聖
性具證二空能益自他生大喜故此地之中離相續
相過三有地謂即七地謂能超過欲有色有無色有
故從初發心二無數劫加功用行今至有相功用後
邊出過二乘世間道故從於二地至此地中則離智
相寂滅淨地謂即八地離色煩惱無分別智任用相
續相用煩惱不能動故至此地中則離現相善慧地
者謂第九地離心煩惱作大法師四無礙辯能徧十
方善說法故至此地中則離轉相。

四故名下熏離俱相離俱說相準前應知隨分覺者
四種住相分分離故猶未出離生相念故。

四第四下因果相合二初二人合示二初牒屬標名
如是二人合顯示者因位窮終與佛等故同修一忍
同緣一諦同斷生相故仁王經說佛與菩薩同寂滅
忍入金剛三昧下忍中行名為菩薩上忍中行名薩
婆若共觀第一義諦斷三界心習無明盡相為金剛
盡相無相為薩婆若二因圓下依名顯義因果但極
並稱圓滿然十地中有入住出理應出心得名圓滿
以其入住相隣近故同一地故不復別說亦即攝入
因圓滿中獨力隨相非斷法者以是本覺通別用故
問前論說言根本無明熏本覺時生三種相獨力隨
相亦當其一既名生相何非所斷答若由淨法熏習
力故假染用息亦可名斷不爾果分豈留一分假生
相耶但由不同獨力業等與能治道剋性相違故言
不斷應知隨相非唯不斷亦作能治學者宜審。

二自比下二滿別明二初總標二滿足下別釋二初
因圓滿者二初牒屬二謂此下釋成謂由覺智性堅
用利能摧惑障喻若金剛於中方便屬當本論滿足
方便正體屬當一念相應或可方便如字而配正體
屬當滿足字句二種金剛俱行俱轉應配一念相應
字句由是餘教復置慧名即於此位二種金剛唯斯
一念親冥果海故曰相應以前諸位雖經劫海練障
嚴因行德未圓無由剋果是故不說相應之義或此
一念通收前後無涯劫海融通無礙故曰相應非如
情謂之一念故準賢首疏引對法說滿足方便是方
便道一念相應是無間道即約加行根本二道前後
別起宛符初義前明位事而指此中同前諸位具有
四事即方便金剛為修行因相正體金剛為行因果
相名究竟覺亦通於此但因究竟熏離俱相應遠流
故因滿障盡說名無垢即以堅固定為自體舉道標
人良在茲矣。

二覺心下果圓滿者二初佛果相差別三初明果相
二初正示二初合釋前二相二初牒屬今第五位唯
有三事一能圓滿者二對治行相此中二句如次可
配下文遠離微細念等屬當第三滿究竟相釋師於
此通相牒屬但云顯示果圓滿者。

二大圓下釋成二初釋上句能圓滿者大圓鏡智謂
即覺心分明現前釋其初起無初之初不起而起說
言初起無不徧窮顯示該通橫竪分量圓鏡智體即
是法界理智無二說名一體智用徧窮故無與等又
徧窮等約境成觀假觀緣俗無不徧故空觀緣真無
不窮故中道觀緣第一義諦照達法界真俗理事一
體平等不可思議無有與等即斯一覺而具三觀即
一而三即三而一常一常三非三非一名言莫狀思
慮叵窮究竟圓果乃能軌範然大圓鏡智最勝故即
舉此一類示於餘以顯諸智於斯頓具。

二獨力下釋下句對治行相謂由初相有其二種一
謂所治業及無明諸染根本故說名初二謂能治覺
心創轉故說為初今斯果滿覺智究竟不見所治諸
初染相而亦不見能治初覺了法平等無二相故猶
如虗空無諸相故斯則顯示同異歸同同同歸空空
空歸絕成真無念。

二以遠下別釋第三相然則離念應屬第二對治行
相今欲顯示見性名覺必由離念是故連帶於此而
說以始覺智合本覺故始本不二無去無來到無生
覺說名究竟然上所明五位障智於中復有種現習
氣生法伏斷差別行相準夫遼疏略釋有二初明法
體二明斷位初中此論所明染法總有二種一者智
礙謂即無明能障世間自然業智故復有本末佛所
斷者唯是根本地上菩薩所斷十種對佛所斷名為
枝末對所成染亦名根本是則唯本非末最初一種
唯末非本所成九相亦本亦末菩薩所斷十種無明
觀待各異故通二目此對初一體用異故總別異故
此則漸竭彼唯頓斷二者煩惱礙謂即染心能障真
如根本智故此即所成九種染相初後五相行相細
鈍不能分別計著我法但煩惱礙攝中間四相行相
麤猛能作差別我法之解是故亦名人法二執全依
智礙及餘五相之所生起是則礙寬執狹自有是礙
未必能執若是能執必是礙攝礙本執末故成別異
不同餘教二執為本二障隨生我執能生諸煩惱障
法執引起諸所知障障礙別相下文當曉後明斷位
有四初十信位此位行人外資友教內發慚愧能至
未來新業不起所有故業雖未永除不復能為滅善
事業而說此位斷滅相者伏故名斷治道初行未自
在故若望後位所斷染法治道力弱全未能伏但自
位惑折伏不起生空根本未現前故二三賢位能正
斷除二種異相所餘諸相并彼無明未正對治但修
加行觀察學斷令漸微劣所斷二相復有麤細及於
種現其麤種現能障生空根本聖智道起必除不爾
生空何名自在其餘細者障道力微種子現行俱留
助潤不應別說伏現留種菩薩之人於惑不怖何偏
伏現不可說言但怖現行不怖種子菩薩福勝少留
殘結即能助生不同凡夫全界煩惱潤之方起然菩
薩受生與聲聞異聲聞之人治道圓故唯種子潤生
菩薩不然故種現合潤故維摩經第二說以要言之
六十二見及一切煩惱皆是佛種若見無為入正位
者不能復發無上道心譬如植種於空終不得生糞
壤之地乃能滋茂譬如不下巨海不能得無價寶珠
如是不入煩惱大海則不能得一切智寶由此應知
助行潤生必須現惑是故地前通於伏斷若自位障
麤則斷而不留細則留而不伏後位諸障但能折伏
令轉微劣三十地位能正斷除四種住相麤分生相
并十無明謂初地斷除彼相續相并一無明隨地各
共二種對治隨轉對治斷相續相根本對治斷於無
明如是所斷麤細種現並皆斷盡習氣漸除其極細
者如來地盡不障菩薩聖道轉故智度論二十卷說
佛及菩薩同得諸法實相如人入海有始入者有盡
其源底者佛智慧盡諸煩惱習則盡其底菩薩未斷
諸煩惱習勢力少故不能深入由是應知十地菩薩
微細習氣唯佛能斷其麤習氣能障菩薩所修聖道
道起必除不爾解脫道生便成無用如是二地至七
地能斷智相及六無明八地九地各斷一相及一無
明十地能斷業中一分俱合動相及一無明種現習
氣義同初地如是所明十地菩薩自在種現決定斷
盡習氣有二麤重障智道起必除細不礙因佛位方
盡望後位障但總折伏令勢微劣不同凡小別作品
數欣厭行伏又八地巳上斷現相等唯能除彼麤重
正使其微細者佛位能斷例前諸地微細正使并細
習氣皆果位斷四如來位獨力業相根本無明并前
殘習一切頓盡是故不說斷伏差別如是總有四類
不同一不定位人伏而不斷二無上覺者斷而不伏
三三賢十地俱通伏斷四邪定異生俱非伏斷上依
諸位所明治道勝劣行相如是差別若依自宗同一
相續一切諸法同成同斷及其望別染淨諸法互相
融攝行位修斷自在無礙是故於惑一斷一切斷於
智一覺一切覺其理一證一切證其果一成一切成
圓通自在微妙難思矣。

二是故下引成二初牒指引說二如是下釋成經意
二初總標徵二謂佛下別釋相二初離妄念言解脫
者即棄背義道即智也二種妄念與解脫道極相違
故名曰相翻道生念滅故曰不俱。

二若無下成正念二初躡前徵釋無明念盡正念現
前玄霧云披白日斯顯沉痾既損色力隨增十德相
應一時俱轉初標徵次列釋十中前五自利次四利
他後一不著二利之相又一二五離染成功智德顯
故即屬報身三四二種凝然一味斷德圓故即屬法
身次四利生恩德著故即屬化身後一融拂三身之
相隨相離相同一味故又此十德即是十身出離功
德即福德身由福德故離諸難處同體功德即威勢
身定心威力攝伏他染歸於自故常住功德即力持
身常能住持無始起故既無始起則無終盡由力持
故一味功德即莊嚴身稱性相好一味無差同本覺
故俱離功德即是智身智能融鍊不為染淨相所拘
故還轉功德即是化身能於諸趣起化用故無住功
德即意生身隨意樂生無非處故修行功德即是願
身酬願度生修諸行故圓滿功德即菩提身覺道圓
滿成菩提故虗空功德即是法身法身離相無所有
故或可配屬三世間十出離諸難即聲聞身染法同
體即眾生身遠離始有即緣覺身始本一味即是智
身染淨俱離即是法身周徧誕生即業報身於處無
在即國土身為生修行即菩薩身圓滿覺道即如來
身自性空無即虗空身果分功德數超河沙但言十
者表無盡故二如是下合歸經意。

二又心下釋除疑二初牒屬二謂有下釋成三初陳
疑二初有無雙關難謂即始覺同本覺時微細無明
初生業相了知是有而斷彼耶了知是無而斷彼耶
二若知下有無各別徵謂若知所斷無明又業體性
是有理應能治復作有解則解脫道不名無念有初
生起能所念故若其所知能知無有如何建立解脫
道體謂無所棄之染復無能棄之覺對待何法立解
脫道。

二今自下通決二初存無遣有答初難二初立理謂
今通云所知生相及與無明緣生無性自體皆空若
定實有墮於常邊云何能斷能知覺智性自凝然法
界無生本無有超能斷所斷不可得故二豈可下遮
難如是義旨理趣顯然何得難言心境俱有二而有
下會無不空答後難謂雖無所知能知之相然能通
達無二之覺不可言空但除其病不除法故何得難
言極解脫道當不能有。

三是故下結答。

三是故下成無念眾生及佛由念有無有念名生無
念名佛然諸染法皆名為念但說業相及無明者就
佛所治最後邊故。

二自此下始覺境周圓二初標指二謂大下釋成二
初正釋論文二初明徧知謂諸如來至無念時正徧
知覺一切眾生由多一心有為自在本覺無為通達
作用轉成生住異滅相故二以何下釋所以中初寄
問徵起即躡前文而伸此問次得自下以義答釋謂
由佛及眾生無念理等故知眾生一心流轉如華嚴
云如來成正覺時普見一切眾生成正覺乃至普見
一切眾生入涅槃等。

二以何下因通餘妨二初自他相例問答二初陳疑
龍吟雲起虎嘯風生因果感酬物性如是今一人修
心至于克果使餘未修者端然受賜何異乎雲生蚯
蚓風起螽斯事既不然如何開釋二一一下通會中
初正示義蘊相異故說言各各覺性同故云有本覺
次此義下轉徵釋令一行者始覺證會同本覺時徧
同一切眾生本覺非謂但同自一本覺後所以下出
因由謂由覺性一味無差徧諸生界何所不至譬諸
淨月影現水中影像雖多本月無二亦如眾燈光徧
一室炷雖各異光體不殊斯則影像異而月必同燈
炷殊而光終一眾生相異本覺性同亦復如是是故
一人修因一切得果。

二清淨下斷證相例問答二初斷證相例二自他決
斷前中二初敘難端二初躡前立理謂若一人得無
念時一切皆得則應一人斷無明時一切皆斷是則
斷證皆齊有何過失二若始下舉違設難此有二失
一則違文二則違理今初謂若一人斷無明時一切
皆斷何故上說一切眾生以未離念不名為覺則其
所說前後相違其次違理謂若眾生不斷無明而與
諸佛同得無念斯則濁池發影渴𦦨生魚但有虗言
曾無實義二豈可下歸難意。

二決斷下自他決斷三初標門以此二門決擇斷除
彼疑難故皆名決斷。

二自宗下釋義二初自宗決斷二初正明中謂此論
中生滅門內有其一義所謂同體及異體故其所宗
尚會異歸同說諸眾生同一相續言相續者謂即體
義眾生及佛同一覺性由斯覺性成諸事相以相從
性生佛元同故說眾生一同相續雖然此論通宗不
二別宗一體今由生佛觀待而言是故且就生滅門
說既其眾生與佛同體說一斷時一切皆斷說一得
時一切皆得何得輙爾妄生彈詰無念等義唯有言
說二是故下引證二望別下望別決斷生佛對望相
續別故說名望別文中有二初因果互攝謂由諸法
緣起相由舉圓滿者為主有力以為能攝望眾生界
為伴無力以為所攝主既清淨伴亦隨淨舉諸眾生
為主有力以為能攝望無上尊為伴無力以為所攝
其諸眾生入無明藏佛即隨入俱名不覺稱性緣起
法應爾故然準清凉演義鈔中不立因主果伴義者
彼依說法師資儀軌禮別尊卑無相違過又由諸法
染淨隨心若以佛心緣眾生境悉皆清淨以眾生心
緣佛境界俱為雜染因果相攝理不相違二皆悉下
文理無違謂前約文理相違為難故今亦以二義開
決初約佛主生伴皆悉清淨則前違理之難可通次
約生主佛伴皆名不覺則前違文之難可通心境相
從例之可了如是二門自宗決斷理事無礙望別決
斷事事無礙又初門自宗但明同體答違理難後門
望別答違文難謂舉佛望生可說諸佛悉皆清淨舉
生望佛則諸眾生入無明藏諸染淨法相待而立若
不相待則無染淨差別可得佛名無念由對生故生
名不覺由望佛故又自宗立同而於同中亦有別義
望別立異而於異中亦有同義如是同異應審思察
三舉此下勸觀生佛相對常染常淨無染無淨俱通
染淨俱非染淨無生無佛無成不成存泯不拘心言
莫寄今但一向說染淨者略示方偶影兼深旨。

二自此下二覺融通二初標指二謂五下釋成二初
釋論文中初融拂分滿謂五十分覺無轉勝之異一
種滿覺無究竟之極次所以下出其所由謂由諸位
始覺般若資彼四相而共俱時方能建立若無滅異
住生四相而彼始覺不能自立則無漸次圓滿之異
則與本覺平等一相無差別故後如本下合歸本論
二大總下引經證中初別明相覺覺隨相立故俱時
有融同本覺故曰隨無次所以下通釋所由。

二巳說下廣說本覺決擇分二初結前生後二演義
疏文二初廣說隨染本覺門二初唱本論二作釋文
二初標分二本覺下釋相二初總釋隨染名本覺通
用以為能隨無明染法以為所隨是染之隨我來依
他故隨染之覺揀非清淨故。

二自此下別釋所生相二初標指二分別下隨釋二
初總釋二相中初牒文次如是下釋義謂由此本覺
隨染幻分別生起二相本覺為體二相是用體用法
爾不相捨離故說名為俱行俱轉。

二如是下別釋二相二初本有性智清淨門中有二
初不守自性隨緣門二對治一切業障門二門合釋
有二初正辨二門二初問起二答釋二初偈頌中初
三句配義破一切障故顯現法身滅一切障故實智
清淨頌文巧略越次顯示後一句結名理應名為法
身智淨今由不約所顯彰名但據治惑相顯立號。

二長行三初總釋謂此本覺雖隨緣轉然其不捨本
斷本修功德智慧飾法成人故。

二斷一下別明有二初治障顯德三初能治力中初
問答標徵次列名釋義謂斷除障染必由二力初力
在果後力屬因天本如斯故非新起二如是下所斷
障中初依法界冥熏之方極殊勝故十地果滿能破
無明獨力業相後依十種真如實智資熏之力次殊
勝故十地因滿滅俱合業九滅能見八滅現相七地
至二滅分別智初歡喜地滅相續相然據本論所治
伹齊相續相者以是末那意之後邊故十地所治究
竟處故隣次影兼三賢位故或即相續通相續識乃
是地前分別事識雖此所明能治未周所治巳足義
準知故三破根下所顯德無明乃是後得智障今破
無明顯法身者據通障故無明及業力用相依能生
諸染說名和合初故彰名非後後法無和合義體絕
煩惱名為淳淨照境炳然故曰明白。

二如本下歸本印成。

三何故下通好四初徵釋地前具缺謂向明二力但
明果滿并及地上不說三賢及十信者謂比前來始
覺位中如其次第分明顯了是故於此略不顯示或
由巳辨果及十地則三賢等可類顯故。

二何故下徵釋治障次第謂由本覺背聖向凡為次
第轉不同始覺背凡向聖為次第故若爾本覺入無
明藏云何猶說能斷諸惑然由隨染不失自性如水
成波豈無濕性自性明淨能淨能治諸染勢雖未禁
終不放捨故下轉去亦得說斷當待始覺相資轉故
三何故下徵釋二覺上下如是二覺上下次第實由
本來法如是故。

四如是下徵釋二轉時分二初五伸問答謂由惑覺
上下麤細緣顯雖殊不離一心故無前後猶如白㲲
數尋彩𦘕成像像雖前後㲲乃同時。

二如是下引教證成二初門答生起二爾時下廣引
經文二初指傍文。

二則告下明正義四初勑勸諮詢言一事者即本始
覺諸佛如來唯為一大事因緣故出現於世所謂開
示悟入佛之知見故其知見性即是本覺知見相者
即是始覺。

二爾時下欽承請問中初敘昔所聞偈中十二句前
十句別明二轉於中初句勑聽次四句始覺上轉後
正句本覺下轉後二句總明時分後我及下正伸疑
問。

三爾時下誡聽為說中開示前頌決彼疑心初標示
次善男子下釋相中初始後本。

四於是下聞皆開覺謂即遮表顯彰一事一相一體
即拂異相歸於同相亦無一相亦無一體則遣同相
成一味空亦空無言復拂於前能詮之迹空言亦空
更復以空遣前詮空以空遣空至於無遣深玄妙理
於焉而顯此皆遮詮一事之義而諸法性亦是實相
翻前無相顯真樂德亦是常住翻前無體即真常德
亦是決定翻前無言即真淨德謂不同雜染移轉不
定故亦是實有翻前亦空即真我德此即表詮一事
之義然前一相即是無相故不別翻由遮空故表不
著有由表有故遮不沉空空有無疑一事顯彰總持
聞諸了然開覺。

二自此下委明餘義二初總標指二此義下別釋相
顯示因緣於中有二初徵釋前破滅二初牒文屬當
二所謂下依義釋成諸戲論識謂即三細攀緣慮知
即分別智著境不捨即相續相智相相續皆依三細
諸戲論識之所生起如是諸法悉皆是彼無明氣分
過染尤重故須破滅。

二自此下顯示斷不斷四初標指徵起二初總徵詰
二若可下別立難二初難可斷中初約法說謂諸染
法真妄合成妄若可斷真亦應斷由彼真妄俱行不
離成一法故次舉喻顯譬如一人具二種用假寐名
眠惺覺曰悟雖標二目實即一人不可說言斬眠存
悟得悟亡眠由其相續體唯一故謂若言其眠悟用
殊遂說體異妄增生界過失大故二若不下難不可
斷謂若無明不可斷者本覺淨心常為染覆無由出
離過失亦大。

二如是下依論答釋三初法說二初總答二此義下
別釋三初徵列二言同下釋成二初雙釋二義初同
義中皆是理者謂由諸法全攬理成相即性故云皆
是理既皆是理故不可斷若爾前文自宗決斷由同
體故說言一斷即一切斷此中同體何云不斷然由
事同理同有異故斷不斷彼此無違次異義中德患
別者謂由染淨體非一故說言差別既其差別故亦
可斷二諸法下雙引二教二初證不可斷謂由諸法
相不異性故說三毒即是涅槃見及非見著與不著
本來一相悉無差別由此一相無諸相故貪欲恚癡
涅槃佛道皆無所有故經說言無佛無法若有眾生
能了知此於世間中名智慧者二本地下證成可斷
謂由無明能持諸染故云力大能障十地一切智故
令不自在始覺般若能斷除故說名為劒十地萬行
能莊飾故名之為寶無明深廣故喻如海於十地中
分分而斷故云漸竭謂由無明有麤細故十地漸斷
十種麤用至果頓斷微細體性十地所證真如法身
漸高大故如山徐顯三如本下歸論。

二自此下喻說二初標指二大海下隨釋中初依真
起妄以喻對法各有四事此中黎耶即大攝主次水
相下真妄相資而水非下釋成本覺體性相用本自
離脫動念結縛由有通用為無明熏隨緣動轉作諸
染相故後若風下妄滅真存先明妄滅謂本覺治惑
從細至麤為次第故先滅無明次治業等諸戲論識
後顯真存是故說言濕性不壞謂風波雖止濕性常
在諸識雖滅本覺恒存有如鹽朱同九異性火燒湯
沃存遣自殊法性本然不可致詰豈同眠悟其體定
一義無均等非真同喻故前所難於我無咎。

三自此下合說二初標指二大海下釋相二初明喻
相二初明風水所出謂由龍王心念力故頭頂出水
尾末生風華嚴經說四大洲中共二萬五千河相續
不絕流入大海復有十光明等八萬億諸大龍王并
娑竭羅龍王太子名閻浮幢各雨大雨連澍不斷入
大海等今此且約法喻一相道理而說。

二何故下顯波動因由二初徵列同類大種有其二
義一謂同處不相離故更互涉入無有鄣礙二謂和
雜不相離故猶如眾藥和合成丸相隣共住而不涉
入今有同類即同處也。

二此義下釋成二初明大種二初正顯互有中初順
明由互有故風水涉入恒作諸波相續不斷次若水
下反顯若不互有則無波浪二何以下轉釋所以隨
一等者謂隨嵐唯風劫燒唯火以隨一增則成餘減
如是四大理應俱有故說俱生俱轉不離云何大種
而能造色謂地堅住持水濕滋潤火煖熟變風動成
長四用互資於所造色而為五因所謂生因能生諸
色依因為色之所依托立因於色能建立故持因於
色能任持故長因能令轉增長故如是諸色無地空
無所依無水飄散難聚無火敗爛不恒無風不能動
長是故此四決定恒俱二復次下辨法爾謂由法性
本來如是故得大海風水和合恒作波浪說名法爾
亦猶豫樟作舟而龍鬪橄攬入水而魚死斯皆法爾
安可致詰。

二無明下示法合龍喻一心即多一一心尾末以喻
有為自在頭頂則喻無為自在為表真妄勝劣不同
二此論下示意勸觀真妄異相是此正意故說為初
同相是兼故說為後此中亦即潛通外妨恐有問云
前說無明不離覺性非可破壞何故此云若風止滅
動相則滅若無明滅相續則滅智性不壞耶故今通
云真妄異相是論正意由智淨相破和合識相滅相
續心相顯現法身智淳淨故若其同相則無明等不
可壞故本覺二相難以顯示故說同相為後兼說。

四引經作證中初顯妄中有真次明真中有妄後歎
境界甚深非凡小所了。

二巳說下業用自有無礙門三初結指二隨釋二初
隨順根宜契當門二初應根生妙境謂即本覺智用
自在隨緣現起六種境界饒益行者如寶性論第二
偈云諸佛如來身如虗空無相為諸勝智者作六根
境界示現微妙色出於妙音聲令齅佛戒香與佛妙
法味使覺三昧觸令知深妙法意亦同此。

二如其下隨德立嘉名謂由六種勝妙境界皆是本
覺隨緣用故以用從體說名如來如佛名經亦依六
境以立佛名謂色陀羅尼自在佛等或此即是應化
身佛隨於一境化物僧勝即於此境而立嘉名而與
世間六塵有異或隨所見勝劣不同隨時等者謂由
本覺隨其久近淨穢利鈍分量化利遠離非時非處
非器種種過失。

二不動下不動本性常寂門一念徧三世即念劫圓
融一身滿十方即一多無礙則顯隨時應根等義如
是化用皆依本有性智而起不動而徧不分而滿是
故此門說名不動本性常寂。

三如本下歸本。

二廣說性淨本覺門二初結前生後二演義疏文二
初唱本二作釋二初正釋二結顯前中二初釋標舉
謂由清淨本覺性智甚深微妙不可思議故以等空
同鏡之義而為表示令其了悟。

二云何下釋列釋四初如實空鏡二初問起二答釋
二初偈頌中初一句明覺體次四句釋鏡名後一句
示影略亦如亦實如實即空如實空如鏡皆持業釋。

二長行三初依四名釋通二初作釋二初三名依法
說如其次第釋上三名二鏡謂下一約結喻明二初
依喻辨明中初標揀摩奢趺婆此云種受種謂種類
此珠受現同類物故以之為喻取此揀餘油摩銅鐵
等種種鏡次何以下釋成現同遮異之相二如實下
以義合結二如本下歸本二何故下據二義遮妨二
初正通難謂有難云前總標中四種大義各有等空
同鏡二義今此別釋何故伹舉同鏡而不言等空耶
故今答之舉一兼一影顯示故二若如下轉釋成中
初徵次釋本名中空即性虗空此言等空約喻表示
謂此覺體自性清淨生住異滅所不能覆猶如虗空
清淨無染煙雲塵霧所不能覆又由虗空廣大無邊
非有為故過現未來所不能攝故次合云如實空等
三非覺下明遠離因緣二初牒指二謂如下釋成石
等鄙穢珠鏡不現妄法暗鈍非覺照故。

二云何下因熏習鏡二初問起二答釋二初偈頌中
初一句明覺體次四句釋鏡名後二句示喻相因即
熏習能嚴果故因熏習如鏡能鑒物故皆持業釋。

二長行二初依法喻申明二初作釋二初法二初正
明嚴法身者以用嚴體以法成人所嚴名果能嚴名
因非斯淨覺有分轉故二云何下轉釋此三世間攝
諸依正凡聖皆盡佛雖出世相待立故無不統攝聲
聞緣覺通於二種由互相待義不定故而不具出。

三此中下喻二初同鏡義二初依喻辨明輪多梨華
云明耀珠由此珠鏡義現物像不分同異物由熏力
悉皆明淨亦猶眾流涉於大海味總成鹹萬像爍於
須彌色皆同碧類斯珠鏡義可知之又一切物而與
珠鏡二互現前皆各無餘。

二因熏下以義結合性淨本覺熏三世間同為一覺
此本德熏不同始起患德熏故問為先有染熏成淨
耶為先無染名為淨耶答非是先染而後成淨名為
本熏謂若離覺應成雜染由覺本熏故本來淨如上
界惑應是不善由定力伏法爾巳來恒成有覆今此
亦爾法爾本熏法爾本淨。

二復次下等空義中初標示次牒釋虗空二義謂即
舒攝攝他在自名為容受舒自入他說言徧一色同
空者無有色法不具空義由空徧滿故色同空故華
嚴說譬如虗空具含眾像於諸境界無所分別又如
虗空普徧一切於諸國土平等隨入前則容受後則
徧一。

二如本下歸本。

二如是下約過患決擇二初離過二初正明遠離二
初標指二云何下釋成中初釋遠離四過一謂覺性
包含無外故非不徧若有世間出居覺外則不徧彼
二若諸法從外來入則有內外相雜之失令本不入
故非雜亂三謂所現即同能現一味清淨故非過失
四謂所現皆是常住不可滅壞故非無常次遠離下
釋常住一心。

二自此下熏釋因緣中初徵後釋謂由諸法體性本
來真實豈可匿非詐飾而稱覺耶。

二自此下決疑二初陳疑若此本覺熏三世間同成
一覺遠離四過且正覺及器理則可通其眾生世間
雜染流轉若此亦現本覺之中豈得說言覺淨離過
二以此下疏決一切染法所不能染者智性本淨染
法本空雖現諸染覺心不動非唯自體不動抑亦能
熏眾生令同覺淨得離諸過。

三云何下法出離鏡二初問起二答釋二初偈頌中
前四句約法辨名後二句就喻示義法即出離法出
離如鏡二皆持業。

二長行二初法二初總示出離三過圓滿三德名中
但云法出離者以從簡略而標立故。

二云何下別釋三初明所離三過然諸染法二礙攝
盡今別開者所障三德有差別故無明所成麤細染
品皆煩惱礙能障真如根本智故根本無明具通麤
細皆為智礙能障世間後得智故俱合能障法身淳
德是故別說二云何下顯所成三德法身一味平等
無差故名為淳即成斷德報身離垢纖塵蕩盡故名
為淨即成智德應身接物遠離迷暗故說為明即成
恩德三出離下約過德對明所離三過所成三德相
翻敵對者由法如是故。

二此中下喻二初同鏡義二初依喻辨明此頗黎珠
具多功德謂濟貧攝毒療病除暗等種種勝用今對
所離三過且明三義謂即出泥驅濁辟穢泥如煩惱
陷沒有情難淨出離故濁同智礙覆水中事令無所
見故穢香猶如俱合動相熏淨好物帶鄙雜氣故騰
一丈量者遠離煩惱高出十地故唯止清水者由除
智礙居常樂宮空寂舍故福多伽者即臭水也出現
香氣礙彼穢者謂戒定等五分法身能離俱合之穢
氣故二法出下以義結合此中喻意但取本覺本淨
離過非由始起修習離故如彼珠鏡本淨離染非假
磨治令瑩淨等然後始得出泥等故。

二等空下等空義二初依喻辨明謂由本覺體性清
淨猶如虗空體非色等二法出下以義結合。

四云何下緣熏習鏡二初問起二答釋二初偈頌中
前九句約法釋名次二句依喻顯義後一句合結勸
觀然此頌初名言尚略準前應加性淨本覺智之一
句緣熏習者緣有二義一謂所應眾生感動之緣緣
之熏習依主受稱二謂即此覺用對於果體說名為
緣緣即熏習緣熏習如鏡皆持業釋兩輪華者功德
智慧能摧運故名之為輪能感果故說之為華。

二長行二初作釋二初同鏡義二初依喻辨明珠鏡
瑩淨隨所映物種種色現本覺淨鏡隨所化根勝劣
有異現應化身大小不等二緣熏下以義結合。

二又譬下等空義二初依喻辨明謂如虗空無礙自
在一切情器生住成得種種事業皆依於空而能建
立二緣熏下以義合結本覺亦爾一切凡聖信解行
證種種功德皆由本覺而得成立二如本下歸本。

二如是下結顯四種大義以為能徧凡聖四界是其
所徧住照通至應如次配又此四種本覺大義亦可
屬當諸教四智如實空鏡即大圓鏡智量等虗空唯
現同分身土智彰不現異類諸雜染故因熏習境即
平等性智熏三世間同為一覺平等性故法出離鏡
即妙觀察智能觀諸法自相共相揀取三德擇去三
失觀察勝故緣熏習鏡即成所作智起三業化熏諸
眾生不空事業悉成就故謂由始覺即同本覺故以
四義而對四智然此本覺離過顯德咸依清淨始覺
義說是故論中不別開示清淨始覺四種大義以本
覺中巳具顯故。

第三論畢。

釋摩訶衍論記卷第三

釋摩訶衍論記卷第四
皇宋光嚴無際大師　普觀　述

二不覺本上顯過門三初根本無明住地門二眷屬
無明住地門三無明得有決疑門前中二初結前生
後二唱本作釋二初唱本二作釋二初分門二初門
下釋相二初異說相應契當門二初標徵二答釋二
初總明六種三初總標示二初偈頌答二長行釋中
初標徵釋頌初三句次列示釋頌中二句後指體釋
頌後三句如是六種不離一心故論說言據體無別
二明無下別解釋六初明無明二初寄問徵起二作
答釋成二初結頌準下引經無明二字皆具五義今
此頌文各去餘三略存二義言雖總舉無明之名而
意別屬慧明之義二散文二初釋頌中初釋上二句
次是故下釋下二句圓滿般若之日謂即明無明體
始本無二滿淨覺智體絕迷暗圓照諸法無所不明
故曰無明。

二光明下引經二初身子問中初敘所聞次若如下
伸疑意二於是下如來答二初遮妄疑中初立前義
正次汝智下呵彼智劣二而此下陳正理中初總標
義圓次所謂下別釋義相各五義中前四是別後一
為總貫通上四謂究竟無餘故乃至平等無餘故通
達無礙故乃至現前無礙故由此義故名明無明如
涅槃經第十五云佛告迦葉善男子如來世尊有大
方便無常說常常說無常說樂為苦說苦為樂乃至
無明說明明說無明等如來以是無量方便為調眾
生豈虗妄耶彼經亦說名言於法無局定相故諸名
字能攝一切無邊義海。

二暗無明二初問起二答釋二初偈頌二長行二初
釋義中初釋法後釋喻二圓滿下引經三智謂即聞
思修慧是其所覆總持慧明或即加行根本後得生
法俱空隨應皆得唯聞思修義最親當。

三俱是無明二初問起二答釋二初偈頌二長行二
初釋義中有法喻合喻中迦羅鳩奢那者此云眼赤
鳥謂即獯猴本兔之類此等有情別業所感於諸暗
色而見明曜二密嚴下引經唯一無明具二種事以
隨幻德人差別故而言質者謂即主義或是體義。

四俱非無明二初問起二答釋二初偈頌二長行二
初釋義謂體明深沈不可名狀詮緣雙離故曰俱非
二八勝下引經中有六重問答於中前四謂非是彼
有無俱非四句法故第五問者意云無明非彼四句
即用彼非便是無明等云非非上言非者謂即不也
不用彼非而作無明第六問答釋成上文雙非之意
由其無有可明之事故名無明謂若定有定無定是
定非則有有無等事可明今既無有有無等事之可
明故詮緣俱離名曰俱非然斯經意不唯離其言了
抑亦泯絕是非故俱非名通乎三義一謂雙離心言
二離有無是非三謂翻前俱是雖就顯文唯彰前二
據其義意應兼後一。

五空無明二初問起二答釋二初偈頌二長行二初
釋義二無始下引經徧計所執性者謂由無明本性
空無妄情謂有雖無自性然力能為諸妄根本如蠅
蛇杌鬼雖無體用能令眾生驚怖而走或失命等妄
情謂有蛇鬼元空。

六具足無明二初問起二答釋二初偈頌二長行二
初釋義謂此無明體唯是染能為一切染淨之因立
名具足故不同前俱是為明彼說即體俱通德幻故
名俱是二佛性下引經從無明等者謂由無明於其
生涅妄生欣厭因是發起大菩提心此心為質漸圓
萬行而至果海推其因本並是無明故云具足。

三如是下指論文二初寶𠕋巳明謂於覺義不覺義
等文中分明顯了說故二安立下花文且略本論安
立既乃文明由是末論不煩配屬。

二且暗下別開十種二初問起二答釋二初偈頌答
二長行釋二初明義用差別二初總明中初標十種
名字釋頌前九句次明體一用殊釋頌後三句然立
十名毗依六義一依對治即見一及觀滿見一依所
證標名觀滿從能治立號二依因義報恩住地作無
為因具大恩故三依時分無始有終謂本具名無始
當斷言有終四依生持無等等生生得子藏前二生
長總別成異唯生生相通生諸法是二別故子藏能
持隱顯子等五依迷覆即智礙不覺不覺通迷諸法
智礙別障慧明六依能緣覺了住地唯大覺者緣於
無明能窮了故又無等等生生得智礙不覺子藏五
種望於下轉有力見一觀滿對於上轉無力位立報
恩有終覺了三種通依上下有無力用無明義用理
實有多且依契經略分十種。

二見一下別釋十初見一虗住地二初問起二答釋
二初偈頌見謂照見即能緣慧一處即是所證法界
諸功德法安立依止一心處故能見之一處一處之
能見所見即一處屬聲業聲二名異故今此無明從
處立號謂見一處之住地故。

二長行二初釋義次引經下九住地準此科節然楞
伽中一切三界分別煩惱入見道時一時頓斷名見
一處彼說三乘最初斷者此依如來不共對治最後
斷說。

二報恩無盡住地二初問起二答釋二初偈頌恩即
住地無為因故報即無盡答無窮故或報無盡之恩
住地屬主釋故或無盡即住地恩無邊故二長行二
釋義引經。

三無始有終住地二初問起二答釋二初偈頌二長
行中然由始覺依緣顯故說名有始會同本覺故言
無終妄無妄源名為無始佛果無念故曰有終無始
有終即住地故持業釋也。

四無等等生住地二初問起二答釋二初偈頌二長
行二初釋義無等言其體勝等生顯其用均以能均
等出生諸染故無等即等生體持用故又無等即是
所生諸惑數過恒沙無與等故一時出現故曰等生
無等之等生屬主義故又亦無等亦等生二用俱故
次引經中謂於欲界第六天中別有殊勝宮殿園苑
天魔波旬所受報處對於天眾最勝無匹無明於惑
獨勝亦爾故以為喻。

五生得住地二初問起二答釋答中偈散釋引如前
隨業俱相名三種生謂由此三最初生故得成立義
無明於彼善成立故生之得故名為生得雖與本覺
併力而起無明力勝獨得其名取其初生隣近立故
說言生得據子等者經揀名濫恐其有濫自體創起
名為生得今此不然據果生起說名生得言子子者
所生果法待能生父立以子名三相不一故云子子
六觀滿住地觀字平呼謂即待義伺待始覺圓滿位
中而永斷故所觀即滿故名觀滿。

七智礙住地謂依障用以立其名智之礙故此雖通
障一切聖智然於後得相違重故。

八不覺住地引經般若無知等者謂無動搖情謂之
知故言無知夫有所知則有所不知是以聖心無知
故無所不知不知之知乃曰無知諸戲論識是知無
者諸識戲論唯是妄念無彼離念真實知故。

九覺了住地謂此體性微細甚深而能徧緣一切因
果作其境界此徧緣用唯佛窮了餘皆不知從彼能
緣以彰自號故說名為覺了住地。

十子藏住地子謂所持一切果種即上煩惱待於能
生并對所生立以子稱謂即果子種子別故今此無
明能攝持故說名為藏子之藏故屬主為名譬如諸
種持隱顯子其隱顯者猶生熟也世間之種所持果
子有即時便能生於果者有經久方能生於果者無
明亦爾所持之子被潤已熟近能生果未潤猶生去
果尚遠又所持之染具於種現如其次第名隱顯子
如天網者諸天所有幢蓋宮殿咸以網覆令無損失
持種不失義亦如是又所持子子種種差別猶如網
孔數無量故。

二何因下釋住地名字二初徵起二答釋二初偈頌
二長行二初釋義四重擔者擔謂負也即擔住也次
引經中於有愛數四住地者一欲愛住地二色愛住
地三有愛住地如次三界俱生之惑四見一處住地
即是三界分別之惑如次合上海山木人如是四種
咸依無明故云住地。

二巳說下隨次別釋散說門二初結指二所言下牒
釋二初粗述二相二初標示次下解釋根本則廣眷
屬則略故勸應觀。

二謂不下釋成二初廣釋根本二初總標。

二根本下別釋四初問答因起中初問次答而有兩
重。

二言不下徵釋行相二初二字顯能迷二云何下三
法顯所迷中初標名次實知下出體實知真如即能
入門由斯理智入本法故一心法者即所入法是彼
理智通所依故於中法字目一心者別得總名謂由
一心即法界故。

三於此下結因合本於此等者則顯無明迷覆行相
由迷實知一切覺故妄認動亂戲論分別由迷真如
平等理故橫計虗妄染幻境界由迷一心法界體故
妄取緣慮起滅之心以其不能稱順於此實知等故
云不如等。

四彼三下別釋一義如是三法恒守一味中實之性
更互相依不相捨離猶鏡三事非一異故一心如鏡
體真如如鏡淨實知如照用以此三法屬當三德實
知即般若冥窮理事決斷勝故真如即解脫一如煩
惱皆遠離故一心為法身無量功德所依止故。

二自此下略明枝末而有其念者謂即無明所生染
法由本不覺迷三法故枝末妄念因此得生。

二自此下略辨二門初標分此中顯示根本不覺對
於本覺相資而起歸者依也依止真德方成幻法即
真德有力是能成故幻法無力是所成故攀者引也
援引妄法方顯真覺即妄法有力真覺無力能顯所
顯二相別故。

二歸德下釋相二初歸德成幻力無力門中初示義
後合文無明無體顯幻虗妄無自起力依覺而成顯
德真實有成妄力道路方域所迷之境即喻本覺能
迷人心猶如不覺若準前說不如三法今此成幻但
本覺者真如本覺同名示故能入不離所入法故。

二攀妄顯真力無力門中初示義後合文法身般若
不能自顯者顯示真法無自顯之力當待不覺然後
現前者顯示妄法有顯真之力喻合可解。

二巳說下眷屬無明住地門二初結指標徵二依門
唱釋二初顯示微細眷屬門二初唱本二作釋二初
標門二第一下隨釋二初總標略示門二初釋此文
二初法不覺三相說名本末謂由本末上下下上互
相與力不相離故末承本力本受末養不覺本覺對
三相末作能生因是故末相而得成立三細末相對
不覺本為枝養因是故本體而得止住二譬如下喻
父如無明能生起故子如三細能枝養故。

二若如下通餘妨二初末盡本亡徵謂若本末更互
相資得成住者八地巳上諸菩薩等漸除末相根本
不覺失枝養力則應隨斷同妙覺耶二是事下麤斷
細存答斷麤相者謂由轉現形彼生相極麤現故微
細三相謂隨業俱麤相雖除細相猶在故與不覺相
應不離何得妄詰同果位耶。

二自此下標釋俱成門二初正釋此文三初依此解
釋三初業相二初示義後合本初生業相極微細故
無有心境能所差別亦不可分王數主伴獨以精細
動作微隱遷流義用說名為業如是業相依不覺起
故曰動流祇由不覺反顯覺心本無有動業相雖細
然是分段變易生死根本故由是說言動則有苦業
相初果不離於彼無明初因是故說言果不離因。

二轉相二初示義次合本前中有三初順明依前業
相轉成能見次若無下反顯此了別轉義同見分後
依此下結名。

三現相二初示義後合本前中三段同前復增喻結
依前能見現諸境界戲論即是能緣之用境界即屬
所緣相分由於此中具能所故二如是下指前決擇
前決擇者即黎耶中三種細相同名顯示三此中下
通辨能所。

二根本下料揀餘義三初問答無明業識二初舉疑
意中初總相徵起謂初業識能所無別而與根本無
明何異次此何下別示疑意無明自體不明了性能
所未分正同業識如是本末何以為別。

二所謂下轉徵釋二初遮妄立二初心動非無明二
初縱立謂即心體最初動時說名元動名為無明今
牒定云若如是者二此事下奪破今總非云此事不
然以違論文三相分中說言心動即名為業則知元
動非無明也。

二若言下念起非業識二初縱立謂即元動既非無
明理應正屬業識分位今牒定云若如是者二此事
下奪破云此亦不爾以較量分說言念起名為無明
念起心動義一名異念起既是無明心動何屬業識
則前所立義定不然。

二動起下顯正理中初示二文謂上心動念起之文
皆就業識非彼無明論言念起名無明者義通能所
次出所以云隨動者即所動也前說動是業識分位
即當所動無明及業能所既殊是故本末無濫失。

二若爾下問答無明動起二初問謂由無明甚極微
細心境主伴俱不可分如何乃能動心起念耶二此
處下答二初理深難了二然依下教說強稱。

三業相下問答業相名字二初何因立動問既此業
相能緣行相所緣境界俱不可分云何說言動名為
業則應動義亦不可分何故說言隨動隨起是業識
耶二此事下經說隱流答業識微細亦不可分但憑
佛語而作是說若於此處妄作言說徒成華綺而非
堪能決了說故。

二巳說下顯示麤重眷屬門二初結前生後二唱本
作釋二初唱本二作釋二初依經辨相二初標指皆
意識地者意及意識同名表示由彼末那即是意識
微細分位無別體故。

二此決下釋成二初依分流釋相二初寄問生起謂
本論中依於現相起後六麤百本經中當依何經作
此釋耶謂楞伽經彼經說相當如何耶。

二譬如下引教證成二初引文中偈頌總有二十六
句初八句中舉喻顯法明依本起末次青赤下三句
頌文約境明心示六塵風相三日月下有五句頌復
陳二喻辨釋同異。

四譬如下有八句頌如水作波本非內外後有二句
明相無相攝歸真俗如其次第論文自釋。

二依此下示義二初總示謂本論師依此經文說從
現識生起六麤。

二今此下別釋五初通顯因緣二初釋義然準經文
法喻對說論取本義直就法明以喻對法各具四事
喻中四者一所依海二能激風三所成波四相續時
此唯屬海非令風浪亦無斷絕又諸轉識緣恒具故
無斷絕時法中四者一現鏡識深廣如海二六塵境
飄激如風三前七識動轉如波四常住時現鏡識海
作用無替說名常住如海發浪恒無斷故七種轉識
者其文猶倒應云識轉現識具兼能緣所緣其能緣
體轉成六相親故名因猶如海水親變波故其所緣
相為境牽生六麤動識疎故名緣如風激水始成波
故二如經下配經喻四法四在文可知言溟壑者鵬
溟鯤壑海之異名此表海是大身魚鳥翔宅之所今
取溟壑為風所激鼓湧洪波相續無間又亦不唯風
能激水既成波浪即互相激如諸麤識對境興盛互
相增益展轉不斷故。

二云何下別明境界二初釋義四初徵釋境界中初
徵次謂青下釋翻譯回文有所未盡故於六塵有少
不次木羅應是石蜜之類西方多以香油石蜜和合
成膏用塗身等華果即是意識所緣法塵之境華喻
於因能生果故理實法境具通諸法今言因果令諸
有情生欣厭故亦可舉此影示餘故二今此下影顯
諸識今此正顯所生諸識文中但舉六塵境界影取
諸識無所遺故兼令了知風相狀故釋師勸審其在
于茲二彼末下會攝末那六種麤相具該七識今說
六塵將非缺略然由意識有其麤細細即末那既無
別體是故意識其攝末那四如是下合屬法喻六塵
能動現鏡心體令起識浪故喻如風二如經下配經。

三如是下釋其同異二初依義解釋中初問次非同
下答中三初法次喻後合現鏡藏識為能生因前七
種識是所生果如是因果日光水波相似法故非同
非異二如經下舉經印成。

四如是下辨於生處二初依義解釋中初問次如是
下答如是七識依於現識眾緣和合而得顯現不可
說言諸識生時而於內根及與外境根境中間三處
而起唯現鏡識隨緣轉變而成七種如水作波而非
內外及與中間之所起故。

二如經下舉經印成中頌文八句初六句正明藏識
變成七識非同非異後二句亦明一識具多種用謂
但一識能緣諸相見青赤等說名眼識聞玤珂等說
為耳識如是乃至緣華果等說名意識故七化經說
唯一識能作七事凡夫見之謂有七事而覺者見唯
有意識無餘七事今此亦爾是故說言謂以彼等。

五如是下明相有無二初依義解釋中初問次如是
下答中初說八種心識無動無遷不可破壞是常住
相次而如下遣前八種常住相故云無二相唯一相
下復拂前說一相之義乃至最後重重遣拂云亦無
相至於無遣方成絕迹又此經意真俗對說若在俗
諦不壞其相有八差別融歸真諦則無如是差別之
相故彼又云真故相無別俗故相有別二如經下舉
經印成。

二此楞下據大本會違二初標列問起二謂一下引
經釋成二初敘異說二初述廣略三初略三廣八此
中經文而與宋譯文言少異義旨全同二又一下略
二廣八此與元魏菩提流支大唐喜學二本皆同三
又一下略四廣七此於略中增其業轉略去真識然
對宋魏及與唐譯皆無此語應是經本未流于此二
如是下定真偽真說應歸偽說當捨。

二今當下伸會通二初標示勸觀謂由此經總有三
本於中廣本或在龍宮及于闐等次本有三萬六千
頌現傳西土略本四千頌徧在諸華所引三經對于
此論則前二經缺其業轉及與末那第三一經亦缺
末那馬鳴大士依經作論經既無文何得於中增其
法數由此疑故下廣會釋今且總指謂前三經分流
別行其中義門不出大本故此總會令無違背。

二初契下正伸會釋三初會初經二初略三識二初
明所具將會所缺先明所具令知體性然後會釋第
一真識即唵摩羅本覺為體第二現識謂藏識海隨
彼風緣起諸識浪第三事識唯是意識麤分所攝以
其細分屬末那故。

二何故下會所缺二初三識文略問二即有下二門
義具答二初標列二初門下釋成二初舉兩顯三備
數門謂初經中雖但標舉現事兩識然亦影兼顯示
業轉末那三識謂舉麤現識當知必顯微細業轉現
識屬果業轉為因既明後果定有前因舉強意識麤
動功能必示末那微劣體性麤細雙取緣境方周經
論互明故無所缺二後門下率上達下備數門即用
前後兩節經文三細六麤名義方足率猶取也達者
及也謂取上文所說三相及下文中略三種識如是
上下所說三細六麤名數義方周備故經與論無所
缺失然準宋魏及唐所譯上節經文所說三識義旨
皆同但魏本中說末那識名為智相二此契下廣八
識。

二中契下會中經二初明略二識二初配屬現事二
義如下指會同異二初指同義如前說者謂應如前
亦開二門會其所缺業轉末那由義同前故但例指
二同說下會異謂會末那二經名異由末那識與慧
數俱而能決斷分別境界故名智相由執所緣為真
實相故名真相名雖有別體無異故二此中下指廣
八識。

三後契下會後經二初指略四識此經三細文義自
備唯事識中應該麤細故亦引會令無違反二言七
下明廣七識二初釋前經謂即現識并前六識共有
七種由彼末那及與意識麤細雖殊伹是一故。

二法界下會餘教二初麤細二種同別二初引違文
彼說六識緣境時中不能自轉必依第七為所依根
方起取境既此意識對彼末那能依所依根識定異
何得說言總為一識二經意下伸會釋謂彼法輪建
立意識及與末那各別有種故說意識依於末那方
得生起今楞伽中意識末那同一種類故無別體由
是相合但成七識則知二經各據一理是故所說不
相違背。

二以何下麤識所依根異二初難依末那謂今楞伽
經中但說廣有七識論主依何得知第六分別事識
取境時中不依末那而得生起令同種耶。

二楞伽下答依現識二初分流經二初標徵引釋中
初經二識因緣義等名無差別迭互為因而得生起
次經二識壞不壞者謂若此一根境壞亂不現前時
彼一亦爾又若彼一根境不壞得現前時此一亦爾
由壞不壞安危等故展轉為因而得生起二由此下
結依現轉由此二文得知意識但以現識為依而起
不依末那由與末那麤細雖別同一種故是故相合
唯有七識。

二復次下大本經三初引經通辨二識中初妙嚴請
問次佛言下如來為說能緣現識自體變成親故名
因所緣六塵作境牽發疎故名緣是故當知麤細意
識由此因緣得相續轉二以此下隨難別釋末那此
對天親護法等師說第七識一向內緣第八見分不
緣餘法今佛親宣六塵為緣則知末那通緣諸境由
經中說境風識浪其境界風即六塵也是故第七徧
緣內外為其境界理固無惑三復次下固遮外人謬
解恐執法輪別種之義強會楞伽所說現識即是末
那其言無準謂由楞伽大經雙顯麤細二識現鏡為
因若以末那為現識者豈其細識異末那耶問上引
三本分流楞伽所說識數開合不同還依自經率上
達下會釋無違何故說依十萬六千大本經耶答雖
取自經之文依憑大本之意以分流別部不出大本
故。

二巳說下牒論開章二初結指分門二以有下隨門
牒釋二初總標略示門二初釋此文謂本論說一意
識中六種麤相皆依現鏡因緣和合而得相續具足
方轉。

二若爾下通餘妨二初散言徵釋其因此由本論文
言少缺謂但說其境界為緣而不說彼識體為因是
故釋師復加會釋以其因親義相顯著言雖不足理
應具有。

二若爾下依量徵釋所依三初立量徵由前所說現
識為依意識得轉濫同末那故設立敵以盡玄理謂
現識是前陳有法即應末那後陳宗法前陳後說互
相差別合以為宗彼由未解次陳因喻得成宗果因
云為彼意識親所依故同喻猶如意根謂為意識親
所依者皆是末那猶如意根故二解釋下顯過答此
於前量出二種過一者遮意出違教過謂有聖教遮
彼現識及與末那不令同種今此比量違自所宗何
所承稟非真能立二者許意顯相符過聖教巳許現
識末那同一種故立量本欲違他今此既無所競枉
費其功故非能立或即遮許總為一意但出相符行
相可了又此兩段論文但是散言徵釋二經本同一
味不假自他立破三如是下指下說黎耶末那同別
等義下論決擇理致可了。

二自此下標釋俱成門三初二執因果則將六相勒
成三類法執人執業因苦果二復次下三斷前後此
明六相斷之位次其麤重者障智力強隨位先斷不
遮微細後後位除今約多分作如是說三復次下五
重麤細初法執名細餘皆是麤二法執之中俱生名
細餘總成麤三在因名細成果為麤四對於三細六
種皆麤五由此六相緣生無性麤細俱離如是諸法
戲論不實無有定相但由相待權宜建立是故麤細
差別無定。

三巳說下無明得有決疑門二初結前生後二唱本
作釋二初唱本論二作釋文二初標門二初門下釋
相二初直示得有門二初散徵頌答頌中上半舉喻
下半明法通目一切枝末不覺名上煩惱謂此煩惱
迷勝德生功德之上所起煩惱故勝鬘說上煩惱者
觀上煩惱禪上煩惱正受上煩惱方便上煩惱智上
煩惱果上煩惱乃至如是過恒河沙等上煩惱皆依
無明住地之所建立二論日下解義合本中初解頌
文法喻相對以果比因當知無明決定是有由見所
生染果法故次如本下合本論。

二後門下釋相決疑門二初解義四初一能生多問
謂疑無明唯一所生染法而有無量豈可一因生多
果耶二若決下依喻顯功答復將前頌法喻對顯如
一種子功力勝故生多果實無明亦爾業用勝故能
生一切煩惱果報三以何下染皆無明問四由彼下
以果比因答以其所生一切煩惱皆是漠冥不覺相
故二如本下合本。

三從上下覺與不覺同異門二初結指標徵言本上
者雙結前說根本枝末二種無明自下蘊聚有為無
為染淨相對有同有異此由本師彰表顯示造論真
實根本意趣故有此文二唱本作釋二初唱本論然
此一唱釋師但以同異二門判說大略今於本文復
加委釋初總標二言同下別釋二初同相中三初喻
明謂諸瓦器行列雖異皆同微塵為其性相瓦器離
塵不可得故二如是下法說無漏即是四種無為無
明即目五種有為如是染淨種種業用相待顯示皆
非實有故名業幻皆悉同以絕待真如為其性相三
是故下引證中二初證前義一切眾生本入涅槃即
真如門唯有清淨解脫者故一切眾生即寂滅相不
復更滅非可修者以相本自盡非是了因修所顯也
非可作者以性本自顯非是生因所作起也既非修
作何得之有良以菩提本具情求則永失其門生死
本空念棄則長遭所縛苟能亡懷則道現離病則真
全不假劬勞肯綮修證二亦無下通餘妨謂有疑云
菩提之法非可修作畢竟無得何故諸佛現不思議
微妙相身令其根熟應可見者而得見之如是色相
豈非修作而感得耶故此釋云菩提之法亦無本有
色相可見而有眾生見佛色相唯是隨自雜染業用
幻化所作非菩提智本有色相名不空性所以者何
以其智相無可見故二異相中依生滅門真妄對立
無漏本真由隨染緣故成差別無明本妄自性是染
而成差別。

二作釋文二初標門二為明下釋相三初明建立初
同相門即約體絕相義次異相門即隨緣起滅義二
如是下示依憑二初寄問生起二佛問下引教釋成
二初同相門二初經依性演二初亡麤見細所引經
文佛對文殊三番問答問異答同如是展轉至百番
數文殊大士智慧觀察不見剎土瓦器地水等種種
相唯見微塵二佛問下泯跡顯玄文殊以謂相本自
盡妄本全真故久遠來亦不見有微塵之相由彼妄
相無可見故大智度論四十七說諸凡夫人見諸微
塵和合成地謂為實地餘天眼者分散此地伹見微
塵慧眼分別破散此地都不可得等其天眼見塵即
屬前段慧眼無得義當此文如來稱善能覺一相其
一相者謂即無相汝一等者恐失回文非字當在上
句之前應云非唯汝一仁者如是覺了依一相門一
切眾生皆悉如是所以者何一切眾生本來常住等
釋其因緣餘如本論文不重出故云乃至又汝一仁
者非由如是能覺了故即便得依一相法門所以者
何一切眾生雖未覺了亦得依於一相法門本來常
住等此中非覺及下非見有本云作文言亦顯二馬
鳴下論據經弘。

二異相門二初經隨相演二初身子宣陳慧縛未解
不能見性故與妙德所答不同二佛言下如來決斷
唯汝等下準前回文妙德稱真說名為覺身子著妄
故但云見二依此下論逐經弘。

三此二下定傍正然經所說破異歸同本論引憑二
門峙立釋師表示論主本意宗於初門無違經旨以
此正宗一體法故。

二從上下直釋生滅因緣二初結前標後此下正釋
立義分中因緣二字二演義疏文二初生滅因緣義
二因緣殊勝相前中二初唱本論二作釋文二初分
門二初門下辨相二初攝義顯宗生解門二初六重
解釋因緣義二三復遣拂因緣相前中三初初二重
二初標二名三細黎耶名不相應隨緣起盡說為生
滅根本無明隨緣本覺二為因緣起於三細即不相
應生滅之因緣屬聲立稱前四麤相名相應生滅現
鏡識體并六塵境二為因緣起前四相相應生滅之
因緣亦屬主釋。

二初重下釋二相二初不相應生滅因緣二初散徵
頌答答中初二句真妄相資明因緣體次三句因果
相對顯因緣用後三句由理微隱勸令詳審二論曰
下釋義指陳各各因緣二義具足者由所生法相識
異故無明能作相因識緣本覺能作識因相緣故說
二法各具因緣雖三細轉通具眾緣然此二法有力
親勝由是說言正作因緣不遮餘法疎為緣起。

二次重下相應生滅因緣二初散徵頌答答中初句
明因體次句明緣體後二句對於所生顯因緣義準
前并釋頌文猶略應云麤生滅因緣更作意觀察應
審其義理二論曰下釋義指餘識體為因塵境為緣
能生三種相應染法現識體中又有緣者此明現識
不但為因亦能為緣謂三相應麤動染法徧緣諸法
現鏡識體亦與彼心作所緣境據牽引用復得名緣
又所生三法智并不斷通於相識能生現體具含真
妄如是真妄對於相識交絡相望為其因緣是故說
言又有緣義此以所生例於能生作如是說若依此
解論復應云六塵境中又有因義舉一兼一故論不
說。

二復次下次二重二初標名二言本下釋相二初本
徧謂無明本覺體是根本周徧能生六種麤相故二
言末下末徧謂業轉二法體是枝末周徧能生三相
應染故若爾何不名為相應因緣謂現鏡識望三相
應隣近親勝故得其名今業轉相隔間疎遠故不名
為相應因緣雖不能生一切果法然於相應染法之
中用巳周徧立末徧名謂能周徧相應法故。

三復次下後二重二初標名二言上下釋相二初上
下謂無明至果本末下種隣次為因非隔越故然有
四句一唯是因謂即無明二唯是果謂彼業繫三俱
有因果中間八法四俱非因果謂即本法二言下下
下上此但翻前更無別體問前能引後可得說有上
下因緣後不生前何故說有下上因緣答然此十種
說雖前後理實同時麤細相資方得顯現是故立有
下上因緣亦可前望於後生起因緣後望於前枝養
因緣父子相依方成住故如是所明六重因緣其不
相應及彼本徧具該真妄合作因緣其餘四重但說
妄法為因緣性又雖說妄法真覺不無具足應云本
覺并現識作相應因緣本覺及業轉為末徧因緣論
不言者令準知故。

二復次下三復遣拂因緣相如上所說六重因緣恐
諸行人展轉推之反入見網故復遣拂令無所滯總
有三番初以有為剎那不住即依他性無實因緣次
以因緣空而無主自性無得即徧計性無實因緣後
以所遣能遣皆離至於無遣即圓成實無實因緣初
則由觀有為不住心絕希望成無願解脫次則空無
自性成空解脫後則法不可得成無相解脫斯則一
心寂寞而繁興九相騰躍而常靜真源一味緣起萬
殊理趣深玄故勸思擇。

二巳說下隨文散說決疑門二初結指標門二復次
下依門解釋二初總標門二初牒指二此文下釋成
二初總示二云何下別釋二初徵釋能所依所言依
者即因緣義謂本覺心能與三細六麤作因緣故說
名為依由此為依十一種意并其意識而得俱轉二
言眾下問答眾生義。

二巳說下廣釋門二初結指標門二此義下依門釋
相二初牒指二此意下釋成二初廣大末那轉相門
二分別事識轉相門前中三初能依末那行相門二
相續業用差別門三唯心迴轉諸法門初中二初引
經明意二解義除疑前中四初引文二初寄問生起
二種種下引教釋成此彰末那體用殊勝攝諸心識
皆名為意心即黎耶識即前六雖有多種不離於意
由此意具十一勝用麤細內外一切諸法無不作故
二彼契下示義謂彼經中但舉總數不列其名今馬
鳴師具足顯示令義圓故三如本下合本所依黎耶
謂即本覺能依意中辨其次者先說無明染法本故
次說五相由近無明闇鈍增故我來依他妄力勝故
後說五識妄資真力方得轉故明闇相須不捨離故
四本地下會違彼經具說十二轉者謂舉能依必有
所依真妄通明故成十二此論意謂能所依異是故
別開但有十一。

二相識下解義除疑二初隨相疏通四初相識差別
二初寄問生起二謂一下依義釋成二初通明相識
二初解神暗一切眷屬染法皆依本覺無明二法力
起識依本覺氣分性自明了故是神解義相依無明
氣分性自漠冥故是暗鈍義由真妄力殊故神暗義
別二何故下明順背如是諸法雖皆名妄然對能成
而有向背解了之識接本覺氣分背暗向明背本之
相攬無明氣分背明向暗此則就彼顯相而言非識
無暗非相無明然由真妄互為緣故二是故下別證
識名經言佛性謂即本覺初問何因知有佛性次答
眾生有性所以將用比體以妄顯真故說眾生皆有
心識心識即是覺照用故一切眾生悉皆有心謂有
心者定當作佛眾生心識即佛性故。

二以何下神暗皆意謂十一法皆名意者以有能生
依止義故。

三以何下因緣親疎前不相應因緣中說無明本覺
各各因緣二義具足故此徵問其次答云若望三識
覺為親因無明疎緣故所生識明增暗劣若望三相
無明親因覺為疎緣故所生相暗多明少中所生果
神暗不同故能生法因緣各異。

四何故下麤細同異二初正問答二初徵釋第七前
生滅中說六麤相皆意識地非餘識法彼末那識即
是意識微細分位何故此文智及相續別建立為末
那攝耶然為建立末那意識一體無別故此二相前
屬意識此歸末那由此而知定非別體。

二若爾下問答第六謂若此二無別體爾則應具取
六相成意何故略去後四麤分不名末那但攝智相
及相續耶然其約實六相皆意雖但舉二其理巳盡
故引經言無所不作以顯具攝無所違矣又若末那
麤細攝盡何故論者意外別開意識轉耶然為顯示
能依所依法門別故麤細二識咸以本覺為所依故
故末那外別示意識為能依法亦可通順法輪經中
別種義故如是安立。

二舉此下例餘法謂有問言末那既攝三種細相何
故別立三相黎耶故例指云意識為顯能所依義而
別建立此亦應爾三細通依本覺心故前能起後轉
為依故麤細意識依現鏡故是故三相雖末那攝為
顯依義故別建立故說舉此意識決擇通達別立黎
耶之義。

二復次下順性融拂二初示義二初拂三名謂諸教
所說第八名心第七名意前六名識今則不爾由無
定故皆悉互通文有數節初則自名無定謂黎耶非
定黎耶等單論互通次則自他互通有二初二識互
通謂藏識末那意識藏識二二相望更互通攝末那
意識同體無別義巳極成故論不舉後三識互通謂
三種識皆名藏識等問藏識對末那末那對意識上
下論文互相通攝曾無處說藏識對意識更互相攝
豈三細黎耶名分別事識答由法性無定故更互通
攝不可偏令黎耶意識局守自位而不相通論不說
者例應知故次下復拂通名故云亦復皆非謂皆非
藏識皆非末那等。

二如是下歸二諦中初彰俗諦謂無定即是移轉苦
相無常以表遷流行相非真實故無實我相皆幻化
故染妄空相如是諸識由斯等相相待無定皆俗諦
攝以幻下顯真諦謂由幻空顯出真空即空解脫由
性空故本來寂滅無所可取無相解脫寂滅亦寂滅
常寂之相亦即不存故無所求無願解脫由三空門
顯示諸識自性全真皆真諦攝。

二故金下引證緣生無性故曰不生由體全真故云
寂滅如是總聚七五八六并業轉等九相無體故曰
空無有空無有無空無有重重遣拂令無所著如是
諸法心言罔及故上歎言不可思議佛言等下遮遣
諸見萬有無生無相無名一切法相皆是所見一切
眾生即所依身其相及身尚空無有能依之見豈得
有耶謂若有見即墮邪妄經文顯證諸法真寂於所
遣中具含俗諦。

二巳說下相續業用差別門二初結前標後此但曲
結隨文散說能依末那行相一門相續業用唯心迴
轉事識轉相三門散說次第當明學者應悉。

二唱本作釋二初唱本論二作釋文三初標分二初
義下釋相三初攝前不失義此顯相續住持作用其
能發潤即愛取等猶如於水數數溉灌過去無明所
起業種令其生果由此業種熏發之後念念常興取
業作用取彼當果令成熟故今得愛水溉潤攝持轉
前取用成與果用與彼果力令生起故所以論言而
能令作成果力用故二中義下感果成就義此相續
識復能發起愛取等惑潤其果種令生現故謂時節
短長受報好醜業果相稱是故論說無有差違前說
潤業此明潤果由其所潤有支之內具業果故然業
果種皆通三世今此所說業持過去果成現未互相
顯故三後義下妄慮徧緣義謂此相續攀緣等故然
猶不但住持故業成就舊報亦能發起新新過失於
過現境分別違順起貪嗔等未來境中虗妄計度增
其過失因茲生死流轉無窮問此相續識體是末那
法執所攝何獨說其起惑潤業答然十一末那皆有
此用由彼相續居末那之後接事識之初力用增強
故三如是下結成。

二巳說下唯心迴轉諸法門二初結前標後二唱本
作釋二初唱本論二作釋文三初解釋總標謂欲色
無色總言一切如是諸法悉皆虗偽顯前末那無實
體性唯由本心隨無明熏迴轉顯現若離本心則無
所現餘六塵境故。

二所以下決擇別釋二初釋唯心義二明迴轉相前
中二初以義徵釋三初徵釋境從心起謂心若有時
有差別法心若無時無差別法此則將後心生法生
心滅法滅釋成此中唯心之義二諸法下問答心相
叵得不唯境界離心無得則其心法亦即無有三若
爾下徵釋無亦名心謂若心法不可得爾唯心之義
安得成耶故此釋云此亦心故不唯有得方曰唯心
此無有義真唯心故唯識法相尚應說言若時於所
緣智都無所得爾時住唯識離二取相故況法性宗
豈有得耶二以何下引教證成此同宋朝求那三藏
所譯經本上半頌云觀諸有為法離攀緣故緣言無
心者心不見心無相可得故之心量者即此無心是
心分量故。

二復次下明迴轉相二初迴轉成異二初由心迴轉
成空幻此中二句初論後經由經與論相符契故言
大空者大品經說何等為大空東方東方相空非常
非滅故何以故性自爾南西北方四維上下南西北
方四維上下相空非常非滅故何以故性自爾是名
大空龍勝釋意非常非滅者若人不習此空必墮二
邊若常若滅所以者何若諸法實有則無滅義墮常
邊中如人出一舍入一舍眼雖不見不名為無諸法
亦爾從未來世入現在世從現在世入過去世若如
是則常住不滅今云非常則離其過復次行入以有
為患用空破有心復貴空著於空者則墮斷滅今云
非滅故離此失由離二邊云非常斷斯則大品密談
諸法悉入真如故皆言空此論所說三界虗偽不離
真心故言無相由是論云由心不可得句成立大空
之義次指經句顯示論文心不見心既此心法隨緣
顯現無可見相表亦虗妄則拂歸虗幻無有真實故
云由無心之心量句成立幻差別義。

二復次下由心迴轉顯法理初則依真成妄大空義
者密顯真如體絕諸相非常非滅即此所明本覺之
心諸法得成謂即三界虗偽等法咸資於空體用方
顯亦如埏埴為器當其無有器之用此釋本論心生
法生由大空真心生成諸法故次則依妄顯真謂了
幻非真空理方顯如蛇鬼既亡繩杌斯現此釋本論
心滅法滅由真心不動故諸幻皆滅一味空理方得
顯現。

二復次下相待即寂相字平呼觀謂觀行謂上所明
真心妄境互相觀待而得成立由相待故一二等義
悉皆無定不得成立成與不成亦即相待既無所待
之成何有能待不成相觀之相本來寂故。

三如其下結勸令觀。

二巳說下分別事識轉相門二初結前標後二唱本
作釋二初唱本論二作釋文二初分門二揀擇下隨
釋四初揀擇假者同分門三種假者其初則攝邪定
聚全以彼未能生長行法故曰無根缺於大乘聞慧
法眼故曰盲龍第二則攝不定聚全雖修十心進退
無定如毛在道隨風飄故名曰毛頭角猶立也由其
不定未立位故說名難角又角者競也與捔義同創
發大心驚動魔眾與魔戰競極難進故第三則攝正
定少分由三賢位生空自在分見法身德類金剛堅
固不壞無退變故。

二生起麤重轉相門三初無根凡夫然此麤細諸染
皆具但說事識由最後故二若據下毛頭凡夫此位
菩薩雖覺業果定是不善起不作意於生空智猶未
成熟自在根本名未現前故緣境界及身分等計我
我所三若據下金剛凡夫此位菩薩雖巳修鍊法空
方便根本真智猶未現前故起法執攀緣思慮而障
礙於平等理故。

三建立名字差別門二初標名二初名下釋義三初
所依微細名字此從所依微細根意以立其名意之
識故名為意識二中名下所依麤現名字此從所依
麤著色根以彰其號謂依眼之識了別色故乃至依
身之識了別觸故本唯一識分離功用各別依根各
別取境分離即識體持用故分離之識根境別故三
後名下隨順境界名字此但隨境以立其名此猶麤
動未能真證但於事相而起分別故四顯示安立所
依麤見即分別修即俱生俱生煩惱無始時來虗妄
熏習內因力故恒與身俱不待邪教及邪分別任運
而轉故名俱生分別煩惱內因必具亦由現在外緣
力故非與身俱要待邪教及邪分別然後方起故名
分別由此二惑熏於本識遂令變生分別事識即心
所法助心王力令增盛故。

二從上下因緣殊勝相二初結前生後二唱本作釋
二初唱本論二作釋文三初分門二第一下隨釋五
初舉人顯示殊勝門三初標徵二一者下釋相三初
分滿俱絕人凡夫二乘因分果分未修證故說名俱
絕凡夫癡深二乘慧劣故於無明所起之識不能知
覺二有分無滿人五十因位名之為分未證果故說
名無滿從初正信即十信位發心觀察即三賢位若
證法身得少分知即是初地乃至菩薩究竟地即餘
諸地此上諸位雖修因分未得果滿尚有餘障故於
無明所起之識不能知盡三有滿無分人證窮極果
故名有滿對前有分此名無分唯佛一人鏡智徧現
能窮了故三是名下結數。

二巳說下顯示深緣決疑門二初結指分門燕本深
緣誤刻為染二言常下依門釋相二初正顯二門二
初常無常門自相本覺性不變故名之為常無非無
常及變化故說名無常二言無下無常常門此本覺
心常恒無常恒變異故名為無常無非常住及不變
故說名為常前常無常即不染而染難可了知此無
常常即染而不染難可了知是故名為顯示深緣二
是故下總結殊勝如是因緣行相殊勝故結此義唯
佛能知三自此下重釋上義此即義句不以文局從
後向前而為次第所謂心性常無念故名為不變此
句釋上無常常句以不達一法界故心不相應忽然
念起名為無明此句釋上常無常句。

三巳說下舉障示治配當門二初結指分門二隨轉
下依門釋相二初本隨治位二初隨轉對治分位門
發心為初即信成就十信唯伏故此不預其初第一
執相應染剋性即當二種異相眷屬亦通業及果報
不爾業果應非所斷信相應地即是三賢十種信心
巳成就故地論十解巳去總名信行菩薩無著論中
亦同此說二不斷相應染即相續相三賢折伏初地
能斷三分別智相應染即是智相二地至十地得究
竟離七地菩薩於無相觀仍有加行方便功用由無
相觀時有出入對後八地淳無相位故稱方便又無
相即是空智方便即後得智由此位中能以即空方
便智發起有中殊勝行故四現色不相應染此後三
種即是三細八地菩薩色相國土隨心轉變得自在
故由斯自在所以現相不能為礙五能見心不相應
染九地菩薩居法師位善知眾生心行稠林智見無
礙故心自在能離轉相六根本業不相應染等覺菩
薩金剛心中離於麤惑無垢地中一切全離由見心
性到無念故。

二根本對治分位門大力無明麤細體用俱是能成
微細之體唯佛頓斷麤著之用因位漸除三賢比觀
觀察無明諸染根本摧伏其勢令漸微劣名為學斷
入地巳去分分漸離至妙覺果一切頓盡問無明極
細云何能伏答智度論九十七說破無明者不唯一
種有遮令不起名破有得諸法實相名破又此無明
種數甚多有菩薩所破分有佛所破分有小菩薩所
破分有大菩薩所破分由此應知大力無明通諸麤
細及與伏斷二極喜下本隨治異二初直明極喜此
則徵釋根隨義別謂後得智正緣事境根本無明正
迷於事障治相違故後得斷其根本智正緣真理隨
相染法正迷於理行相相違故正智斷二如說下指
例餘地初地既爾餘地皆然雖諸地中真俗雙運障
智義別亦無相濫。

四巳說下顯應不應差別門二初結指二云何下釋
相二初相應義二初體異故相應心品即是本覺之
分義當心王念法則屬不覺之分義當心所如是二
種各有別體心品為主能導引故念法為伴能輔翼
故互相與力故曰相應二念法下相同故相應二初
正問答謂有疑云念染心淨差別不同何故說言成
相應義論釋謂由能知行相所緣境相二二同故名
曰相應問心品念法真妄和合方得成就何故今說
心品單真念法獨妄名相應耶答實由王所真妄互
有今約親勝作如是說猶如識相就勝成異二云何
下轉徵釋三初釋二同初智相同心念不離和會轉
者即是王所行相契同謂心王心所善不善等定相
隨順如是二法行相相似故名為同次緣相同所緣
境界王所定同謂心王緣色等時心所決定同緣色
等故二大本下引經證三種相同者謂即三種相應
染法知相緣相二皆同故異故成同者謂由王所體
性各異乃能成就知緣相同若體無異對何說同若
同不同者反明上義謂若心念法同則不可說知緣
相同成相應義又此一句雙結上義謂若知緣相同
體性不同名相應故又可此句別釋三種不相應染
即心不覺名為若同知相緣相無相似義名為不同
由心念是一無有知緣彼此相似望誰言同若依此
說則上云三種乃雙顯二三即三相應三不相應也
三若爾下會違文若說此三知緣相同名相應爾何
故彼經說相違轉然彼為顯三種麤染違於上轉功
德妙位非是知緣二相相違二不相下不相應義伹
反前故曰相違略不別釋故勸審觀。

五巳說下立二礙別障用門二初結指二彼煩下釋
相三初別明障礙二初煩惱礙六種染心名煩惱礙
照寂妙慧如理之智名根本智麤細染心性多散動
正能障彼寂靜性故說名為礙二彼智下智礙本末
無明名為智礙通達俗諦如量之智能觀諸法自相
共相應根運用用常寂是故說名自然業智一切無
明漠冥性故正能障彼聰明性故說名為礙今此但
依本末根依而分二礙謂所起染心不分麤細一切
皆屬煩惱礙攝能起無明不分枝本一切皆是智礙
所攝不同諸教依人法執引生二障而為名故二此
義中總示因緣此則顯示能依染心所依無明各對
所障立礙名故三二障下料揀勸觀謂有疑云障礙
二名以何為異故今釋云立二障者一向依彼能治
聖道斷除義說由是立障皆就位說謂信相應地離
淨心地離乃至如來地離立二礙者通乎二義謂斷
不斷言不斷者據其生法之作用故由煩惱礙違平
等性能生一切不平等法由智慧礙違明利性能生
一切溟冥之法是故二礙多不明其斷之位次良以
諸教具含二義謂生法次第對治次第二障唯局後
一二礙亦通前義由是障礙無相濫失又法相宗說
二障者唯是妄染決定可斷今法性宗建立二礙妄
即真故非定可斷故障與礙各別建立三從上下通
結。

論第四畢。

釋摩訶衍論記卷第四

釋摩訶衍論記卷第五
皇宋光嚴無際大師　普觀　述

三顯示生滅相二初標示此釋標立文云是心生滅
因緣相中相字生滅一門所依總體謂心生滅能依
別相謂因緣相因緣詮示生滅所待由此因緣方成
生滅其相即表麤細差別不同真如一味絕待無相
之相今生滅法由觀待故而有差別謂即理智染淨
內果等名為相然此本論於諸法中但依六染顯其
相者謂舉中間影兼初後本覺無明并其業果初後
本末定相隨故。

二唱釋二初唱本論二作釋文二初分門二言標下
隨釋五初標釋俱成示相門三初釋義二引經三合本
前中二初總釋麤重等者三相應染心念各異執見
增強故微細等者三不相應心念未分過失猶隱故
二云何下別明二初麤重中徵釋二事謂其體性及
與相應三相應染末中末故說名末末而與分別事
識相應智及不斷亦末那俱事識體同隨舉即得二
云何下微細謂此即是根本之末故單言末與三位
識而不相應二馬鳴下引經三初寄問生起二謂一
下引經成立三初初經二種謂三不相應由極微細
雖有生滅行相未顯唯由精動隱流義故故說名為
流注生等其三相應起盡行相分明顯現名相生等
二又一下中經二種相續流注其義無別但與初經
前却不次三又大下大經二種三品細識如其次第
即業轉現是前流注細生滅也徧分別識即三相應
麤染法也各別依根各別取境如鏡對面即現其像
今三麤染亦復如是故論說為分離面鏡如是等法
常恒流注及與相俱故皆說為非離生滅三如是下
以義指陳如是三經為顯生滅麤細不同各開二種
契謂相應即麤生滅不契謂即不相應義即細生滅
三如本下合本。

二巳說下率相屬當假人門二初結指標分二初人
下釋成文義三初不退凡夫謂三賢內凡以相似覺
能正了知執相應染異相夢境為所斷故二中人下
分清淨者謂即十地初淨心地能正對治不斷相應
二地乃至七地漸治智相應染八地現色九地能見
十地對治根本業中俱合麤分三後人下滿清淨者
俱合動相通因果斷等覺斷麤攝入十地妙覺斷細
屬今果位獨力唯細故全屬果。

三巳說下顯示麤細所依門二初結指標分二通者
下釋成文義三初釋義通者同也謂前麤細二種生
滅同以無明為所依故由此無明能作不相應及本
徧因故別謂各別二種生滅各具因緣故謂三不相
應染即不思議熏為因不思議變為緣三相應染即
妄想熏習為因種種境界為緣二二因緣各不同故
此依次下所引經文作如是說若據本論顯相而言
不相應染但說依因相應染法唯說依緣故名為別
二如本下合本本文中初顯前二種通所依義次所
謂下顯其二種別所依義謂由不覺為因生不相應
染境界為緣生相應染論從簡略各明一法次引楞
伽皆具二種復於三細具顯麤細兩重因緣三今此
下引經三初徵起二謂分下引文二初分流其不思
議熏之與變實通業轉舉麤兼細故但說言是現識
因次種種塵及妄想熏具足能生三相應故是事識
因二又大下大本不離染因謂即三細不相應染可
思議等次下自釋分離染因即三相應種種猛風即
六塵境能作踈緣妄想謂即現境識體從無始來妄
熏習故能為親因又六塵境能作親因起於事識妄
想即是見愛熏習能為踈緣增長事識三何法下示
義二初分流此釋經中熏變之體謂無明能熏本覺
能變如是熏變極深細故唯佛一人乃能覺了至於
等覺金剛心中亦不能解云不思議二大本下大本
此明思議及不思議位次差別乃就金剛心位以辨
等覺巳前名金剛還大覺果位名金剛上。

四巳說下本覺對治次第門二初結指二謂本下釋
成三初明次第本覺治惑法爾力用從細至麤為次
第轉是故最初對治無明乃至最後對治業果二然
此下釋行相二初正明本始二覺治惑各異本覺但
為內熏之因未遇助緣勢力微劣於諸煩惱雖未斷
除然不放捨後得始覺外緣相資遂能除斷如浣垢
衣先以甌水漬動其垢後以灰水洗滌令淨二覺治
惑亦復如是故今論說本覺斷惑不捨無明以為其
斷二若爾下轉釋初問本覺不捨無明云何成斷次
答謂由隨染本覺亦待始覺明其斷義令其染心不
能生起然由本始互相資待是故本覺斷義得成三
如本下歸本論謂無明因滅則境界緣滅由因滅故
三不相應微細心滅由緣滅故三種相應麤重心滅
本亡未喪理數然矣。

五巳說下發起問答決疑門二初結指科分二本覺
下依門釋相二初兩難閉關門二初妄斷真何續二
初敘理由斷無明三細不起即躡前因滅故不相應
心滅巳無三細六麤不起即躡前緣滅故相應心滅
二三六下申難二初真應隨妄滅謂三六種麤細染
心由依惑覺真妄合成今染因果既永不起本覺性
智豈獨存耶二然若下許滅違相續若許本覺隨染
同滅豈可得言本覺相續入無明藏至邪定聚二若
言下真續妄豈斷若言本覺真故非斷常不絕者則
三六心豈得永滅不復起耶良由本覺具通達用遇
緣則起真既非斷云何妄法而得永滅。

二自此下開通決疑門本論答釋於中有三一法說
二喻說三合說初中答曰所言滅者唯心相滅非心
體滅則雙答前兩重疑難前言滅者但是麤細染心
相滅非彼清淨覺心體滅猶如風止波澄豈令水性
亦滅何得難言云何相續又心自體雖則不滅其諸
染相真智力故永滅不起如水雖伹風緣息故波永
不起何得難言非究竟滅次如風下喻說後無明下
合說文明不釋。

二從上下總釋四法熏習二初結前生後此總釋上
生滅因緣差別之相由熏習故得有如是總別法義
相續不斷。

二演義疏文二初唱本論二作釋文二初分門二第
一下釋相五初總標綱要門三初標徵二一者下列
釋六一相待相成似有意謂由染淨一切諸法為果
則相待在因則相成虗幻非真故云似有二本無性
空非有意諸法寂滅本絕詮緣所有名字皆非實故
三相待相成顯空意謂由染淨互相觀待而得成立
相待即寂以顯其空此前三意初即緣集有故法假
所攝次則隨宜施設名假所攝後則由相觀待能所
領受而建立故受假所攝總皆屬當假觀所緣世俗
諦境隨緣施作差別相故四自然虗空無礙意於此
一意文有三節將前顯後次第釋成初則一切諸法
非有由非有故成其自然謂諸法非有本自而然非
由他力使之然故此以非有顯其自然次以自然故
作於虗空其文猶略具足應云自然故作空謂一切
法本性自然離諸相故說言作空後作空故非礙謂
由空故無有他法能為障礙故言非礙最後結成無
障礙義此中屬當空觀所緣真諦之境自然性空無
障礙故五非作非造自然意謂一切法法爾熏生非
假緣力施設方有即表法性不由造作自然熏生不
同外道說有神我空性微塵為因造作一切法故六
不守自性無住意謂一法界具二自在與一切法作
大緣起總持不失故言無住五六二意屬當中觀緣
第一義中道諦境五則雙遮以顯中道謂俱遣拂相
熏之因相生之果非因非果寂然中道故六則雙照
以顯中道謂大緣起因果歷然常修常證冥會中道
故三總標下結屬。

二巳說下立名略示門二初結指分門二所言下依
門釋相二初述釋二初牒釋真妄本覺藏智則與真
如同名表示本始相待非定異故常與虗空十德相
應所作不離能作心故由是而知雖舉一名具攝一
切無漏法故離脫體相者謂根本無明及恒沙上枝
末無明與法界相離皆可解脫故二一真下決擇本
數舉一後有并兼中有者會釋本論列名缺略論言
業識舉第一有細識其境界者舉最後有即遠傳縛
但舉初後影中傳故云兼中有又於此中但明根本
并其細染影取六麤論不說者義可知故二如本下
合本。

三巳說下通釋熏習門二初結指分門二比量下依
門釋相二初比量譬喻善巧門梵云班多伽耶娑叉
提鄔此云鬼集􂶋末耶提(􂶋字音惠)此云怖香薄福鬼神
所集林藪多諸鄙穢怖畏惡香梵檀枳多那此云仙
居陀摩鍵多此云仙香諸仙梵志棲隱林藪常有上
妙芬馥可意好香世間衣服本無香氣如有一人至
仙居林衣染好香如有一人至鬼集林衣惹惡香或
但一人至二林中則帶美惡異類氣分二法喻下法
喻合說安立門真如自性清淨明白本無漠冥垢黑
之相亦無憎愛染汙之相由彼無明而熏習故則有
垢黑染汙之相斯則體性實淨假說染相如入鬼林
衣成穢氣本上無明自性黑暗本無覺智聰明之用
亦無悲願清白之用由彼本覺而熏習故則有聰明
清白之用斯則體性實染假說淨用如入仙林衣有
芬香然本論中於真說相於妄說用從顯說故又真
如無明一心貫故性本無異伹隨緣熏幻德不同實
性本來非染非淨如衣本無香由熏成異故。

四巳說下分剖散說門二初結指標分二云何下次
第述釋四初黑品相熏有力門二初總問總答顯宗
門二初總問此問染法熏生行相作能熏時名為相
熏能熏所熏同起於果名為相生云何熏習相生不
斷二自此下總答二初總指淨妙藏者即是真如本
覺自性乃至麤熏謂即業果由此染法熏習力故離
覺合塵背本向末生死過患展轉深重難出離故二
根本下別釋三初無明所依起二初依真中初正明
欲辨無明熏生行相先明所依由依真如方得建立
妄攬真成無別妄故如依方所得有迷故次所以下
轉釋謂此真如能為諸法至極總部真實主宰由此
能於障礙染法無礙淨法為通所依如虗空界無有
隔礙即歸憑真德成立幻法故二如是下起妄謂由
無明得成立巳殊勝白在反熏真如真如被熏隨他
無明俱行俱轉同作一事無明即是能熏之因真如
即是所熏之處二法和合生起妄心謂即業識及與
事識為所辨果於境不明名不了相令智轉昏名暗
鈍用淨法力微隨熏成染喻中愛父則目無明男女
以喻種種妄心二如是下妄心生惑境前所生妄心
通於麤細今能熏妄心但取業識故言微細業識因
熏既得生巳功用殊勝還熏無明無明被熏於彼真
心迷暗轉甚業識能熏無明所熏由此因緣則能生
起轉識惑念現相妄境三如是下妄境起麤果現識
黎耶具通心境境界囂動勢力增強反熏現識成七
轉識如風激海起諸波浪則境為能熏心為所熏生
起七識為所辨果如是七識既得生巳心著於境境
牽於心發業受生無有休息合本中云令念著等念
即法執初二麤相著即人執中二麤相如賦浪也後
二如名如輪環也文雖似說四麤展轉造業受報義
實通貫由境界風擊動藏海能起念著及於業果又
此兼前無明親勝名染法因境界踈劣名染法緣中
間業識待前及後具通因緣。

二巳說下歸總作別散說門二初標指次第從後向
前逆次而釋即表諸法本來同時是故麤細無定前
後二初重下解釋行相三初境熏生二執二初述釋
境風為能熏之因藏海為所熏之處人法二執是所
辨果今此但明所辨之果其所熏處前巳說故如實
熏習者由此為緣增法執念多執實故如有熏習者
由此為緣長人執著計我有故二執既具一切煩惱
及諸業果皆悉發起如是之法悉由境界熏現識海
之所建立二如本下合本。

二中熏下識熏受二苦二釋述釋今此業識上下二
熏俱望無明為所熏處由此熏習因緣力故上熏成
轉現細苦所依下熏成事識麤苦所依如植種於地
處雖是一作用別故果報有異所謂下向生根上向
結子業識二熏義亦如是此就顯相分其二苦所依
各別其實二苦通依本末一切染法若不爾者分段
豈無識等五支變易豈不通法執耶二如本下合本
一者業識根本熏習者謂此業識有上熏之力能熏
習根本無明生起轉現與微細苦為所依故又此業
識九相之首名為根本根本即熏習體持用故然此
細苦法爾本具分段未滅苦相增盛映奪細苦有而
不覺故今但說巳離分段三乘聖人能受細苦非於
凡位不受此苦但極微細不能覺了二者增長分別
事識熏習者謂此業識有下熏之力熏於無明令其
增長分別事識與麤重苦為所依故事識之熏習屬
聲義故。

三後重下無明成二邊三初正明無明熏真具二力
用一熏成初末則是業識二熏成後末則是事識其
所熏處唯是真如其所熏生初後二識二何故下轉
釋二初徵釋具缺中初徵意云無明熏真真妄相資
無法不作何以唯成初後不說中間轉現及意豈非
所成耶次有二下釋中二意妙有真空互相顯示斯
則邊有中有中空邊空存泯不拘成真緣起由空成
就非作非造雙遮遣也由有成就不守自性雙照顯
也則當初門六意之內自然無住之二意也二後義
下證成後義言後義者謂空成就又問三染其後無
明唯邊成就義相云何引經釋中轉現末那非無明
成根本無明唯邊成故由中三法不說所成表性本
空中間空故初後亦空空性等故又彼經文但說邊
成非中成者由於空有存遣無礙故三染中後無明
熏義得成立三如本下合本根本即熏習見愛之熏
習業屬二聲如次可解。

二巳說下白品相熏有力門二初結指二云何下隨
釋二初總問總答顯宗門二初總問中將明上轉淨
法熏習故總問起二自此下總答二初標列二無始
下釋成二初總示由無始熏立本因果謂無始來內
因力故具足因位及與果德由始有熏立始因果謂
依修行外緣力故則能顯其本有因果。

二本因下別釋二初本地二初述釋由無始熏斷立
本因果今能熏有三所斷唯二謂真智如理一法果
心三為能熏根本枝末二種無明為其所斷由熏十
種枝末無明建立十地由熏一種根本無明建立妙
覺三賢位中雖具本熏無明稍劣然是此觀未能正
治微細障染是故不說一法界心者即前十種如及
真智寂照不分中實靈明故說名為一法界心又所
入法多一一心無始熏斷根本無明亦則說名一法
果心若爾前說一法界心具二自在但為所熏何故
今說亦作能熏然此本法於覺與力成諸無為熏彼
有為令其息滅於惑與力成諸有為熏彼無為令其
隱廢體為用依何非能熏前不說者所熏勝故諸法
依故是則前後不相矛盾二如本下合本謂即真如
法之三字如其次第顯示無始三類能熏前二即是
智淨相中如實修行之力後一即是法力熏習之力
由斯二力對治本末二種不覺。

二始因下始地二初述釋由本熏之力立始因果從
邪定聚徵起猒求入不定聚始覺緣資漸漸陞遷三
賢十聖乃至最後得妙覺果窮於未來應用無息二
如本下合本則令妄心起於猒求即邪定聚以此妄
心至自信巳性即十信位此位行人覺知滅相是極
過失自信身中本有真性具無量德無所缺失言猒
求因緣重習真如者然依本位真為能熏妄為所熏
今此反說熏真如者就所依處謂本覺熏妄依如理
故亦可論文雙依二力一妄心猒求力二真如熏習
力即表亦依能作熏習之真如故又此位中從其增
勝真為能熏不妨通具所熏義故知心妄動即十住
位創見法身凝然寂滅覺知動念皆虗妄故無前境
界即十行位修諸勝行對治異相法空方便了境空
故修遠離法即十向位隨修勝業迴向三處則能遠
離倒求異求種種作意故以如實知至不取不念則
入初地乃至久遠熏習力者謂從二地至于十地無
明則滅即妙覺位以無明滅故心無有起謂由根本
無明盡故業識妄心永不復起以無起故境界隨滅
六則塵風相隨因皆滅以因緣俱滅心相皆盡則麤
細染相盡滅無餘廓然清淨故云名得涅槃等如是
因果皆因修力之所顯現。

二巳說下歸總作別散說門二初結指標分二染法
下依門釋成二初妄染熏習門二初標指二意識下
釋成二初意識熏四十心者十信三賢此言意識即
末那外麤分意識屬當執取計名字相如是意識由
攬本覺根本無明二種氣分和合建立其本覺分雖
隨緣成妄然自性明白終違其暗從無始來內熏癡
分令其息滅如木中火大雖與餘大和合成木然其
性能燒從初生巳來便燒其木卒成煨燼是故謗經
毀佛猶植金剛勝種還因此種終成解脫雖假境勝
實由謗心真妄俱成由此熏力發無貪等善根俱轉
猒妄求真位位陞遷趣佛道故。

二十一下末那熏現了經說是末那識具十一義根
本無明五相五識成十一故以真熏妄行相同前麤
細勝劣遂成別異若爾既說真為能熏應非妄染對
後淨法復有何別然真性一味本無染淨由隨作用
遂成差別謂隨染緣成諸染法和合俱轉非一非異
是故以覺從妄俱名妄染如木中之火俱名木故復
有勝用持諸功德所謂六度等行三身等果一切淨
德咸依真覺以覺從德俱名真淨如空界之火非唯
在木故如是等用總別天隔不應致惑。

二巳說下淨法熏習門二初結指分門二總標下依
門釋相二初總標門二開釋下開釋門三初標指二
所言下釋成二初別明熏習二初法身自然熏習門
謂三自中體相之二熏習之義即隨染中智淨相及
清淨中因熏習鏡由此性智本來無漏熏眾生故二
所言下應化常性熏習門謂三自中自用熏義即隨
染中不思議業相及清淨中緣熏習鏡由此覺用或
現身雲或作境界令諸行者瞻相緣塵種種施為皆
成佛事窮未來際運用無替故次論云常恒熏習二
如是下總顯力用如是二門則指體相及用熏習以
相即故不相捨離或可二門通指妄心真如熏習理
亦無違極於三世徧在十方無間缺故名曰常恒謂
由常恒熏習力故令其行者起於十信生於十解建
立十行造作十向心若金剛永不退轉三賢位滿進
入十地以正體智及後得智通達真俗二諦之境融
歸一心令無障礙合本中言自信巳身有真如法即
當十信發心即屬三賢位中解行發心修行則目十
地之中如實行故三由此下結示謂由此二熏習義
故法身應化眾生本有如是義理顯然明了。

三巳說下發起問答決疑門二初結指二此決下釋
相三初陳述意旨顯斯教理罙更幽深復加散釋令
其開曉二一切下決擇義理二初總標二義二初標
立有無理謂一切眾生對望本覺皆通有無二種之
義有則皆有無則皆無如是有無皆有深理非如權
教定有定無各各別異二所以下證成有無義引佛
所說證成所立謂若門法別明則有人有覺若廢門
入法會用歸體唯有一味摩訶衍法更不說有生覺
差別又依生滅門皆有本覺依真如門皆無本覺雖
具恒沙不空性德唯如一味無有惑覺相待別故。

二若依下別釋二門二初有覺門三初生覺一多二
歸本問答三躡前遣疑前中二初徵釋同別二初正
問答二初總問一切眾生皆有本覺其所有覺為同
為異同則一覺共徧生界體無異故別則多覺各徧
生界體不同故如涅槃經二十九卷師子吼菩薩曾
申此問彼云眾生佛性為悉共有為各各有若共有
者一人得果時一切應同得若各各有不應說言諸
佛平等亦不應說佛性如空彼經佛性即此本覺亦
對眾生問其同異今此問意全同彼經二一切下別
答一切眾生唯一覺者以本覺性無差別故此論答
詞亦同彼經經答前問而有二意初立同理佛言善
男子眾生佛性不一不二諸佛平等猶如虗空一切
眾生同共有之此即建立一切眾生佛性同義遣後
同疑經云若有能修八聖道者當知是人則得明見
謂前疑問若共有者一人得果時一切應同得佛今
答彼性雖是一眾生共同然若修道則能明見故不
應難一切同得。

二若爾下轉徵釋二初生覺一多徵謂本覺唯一眾
生許多是故相從一多為難以生從覺應一非多以
覺從生應多非一二此事下等差同異釋二初立同
異謂法性各殊何能一揆覺心平等不可析之成異
眾生差別何以混之令同二不能下結一多覺心不
能異種是故唯一生性不能同種是故成多由是不
應相從致難。

二若爾下會通違教二初引違文總有四頌別明二
義前二頌明本覺後二頌明無明皆初喻後法本覺
是一正符前義承便而引非所相違伹彼無明對今
有異正當引會由前所說一切眾生差別性故不能
同種豈不違彼玄文所說無明是一同種義耶謂片
雲覆月千器同昏一惑熏心萬靈悉暗雲況無明體
是一故器喻眾生類差別故月如本覺癡所覆故。

二有二下申會釋三初立理會亦三初標舉二言自
下牒釋初自宗中顯示同一相續義者一切眾生同
一體故本覺理性平等唯一其諸事相全攬理成是
故有情命盡十方生窮三有皆唯是一後引攝中顯
示差別相續義者一切眾生體各別故由聞事體染
淨差別方於修斷勵力而進誘引攝受怠墮眾生故
說無明各有別體三彼玄下會通彼玄文論顯示同
一相續義故則說無明一體無二此起信論顯示差
別相續義故說諸眾生而有無量無邊無明從本巳
來自性差別厚薄不同是約方便引攝義故如是二
論各據一義故得彼此不相違背。

二是故下引教成二初論證差別有其二頌初喻後
法蓮葉以喻無明各別一器則喻眾生體別其所覆
月輪如在纏本覺餘器喻佛不隱月輪如出纏本覺
今起信論正同彼文顯示差別相續義故。

二復次下經明引攝二初引文二此文下釋義二初
明文立異二初聞一增懈怠中初正明謂聞眾生同
一無明巳有多人修心鍊行足可除斷而我今者何
用劬勞肯綮修斷次如見下例顯譬如多人聞一怨
敵若其併力巳能殺害何須假我親自加刑由此放
心不勤念道二為欲下說多長精進為治如上懈怠
眾生故說無明無邊無量由聞是說勤加精進求斷
方便如救頭然二以此下密意彰同經中顯文雖說
無量原佛本意但一無明是故玄文義得成立。

三若爾下廣上義二初生惑一多三初進退徵中文
有三意初謂無明體一一人斷時一切皆斷次謂若
言餘人未修故不能斷則不得言無明是一後謂若
許一斷一切皆斷則眾生界便成斷絕由無明故住
持生界永不滅失今既同盡生界便斷則成大過。

二此事下一多釋二初斥非謂前所難無明是一有
三失者其事不然二無明下立是二初立理徵起中
初立理云所有無明雖則是一能有眾生相續別故
然諸有情各各承攬九相為體緣助相貌彼此各異
斯則同中而有別義次復徵起生下答釋。

二頌曰下舉喻答釋二初偈頌頌中四句初二句喻
迷次一句二字兼悟後三字通上二義二長行二初
喻況二初喻迷一暗能徧表無明共同十室既殊表
眾生各異生惑相對一多不同故不可言生多惑多
惑一生一猶如暗一室一暗十室十不可得故二於
一下況悟一室暗盡況佛出纏九室暗存如生在夢
言於一室中人以明燈照室之中暗盡滅無餘者此
喻覺智破盡無明九室猶暗喻諸眾生未斷無明生
佛相對迷悟全殊不可說言生迷佛迷佛斷生斷猶
如一滅九滅九有一有不可說故崇祿公曰甞撿舊
本論剩三句一十三字謂明圓至無餘詳此義趣無
則明顯有涉重繁亦恐彫刻傳寫時誤按文釋者初
言空中暗盡滅者泛解前頌次言明圓顯等十三字
欲明九室暗未滅者不可相例故重牒之義亦可通
二無明下法合可解。

三是故下依義結謂諸眾生惑同身異若具修道能
斷無明或未修因無明宛存故不可言一眾生斷一
切皆斷此約生佛體別一門義耳。

二若一下生覺同別二初在纏出纏成異難二初敘
意躡前無明有斷不斷敘此疑意謂覺性是一徧於
未斷巳斷人中其未斷者覺性有障巳斷之人覺性
無障二離障下申難離障出纏為障在纏二位殊別
何以說言一體無二徧生界耶。

二本覺下一味一相無差答二初以理答三初立正
理本覺佛性具四大義與虗空等於眾生界無所不
徧於二乘界無所不至於菩薩界無所不通於如來
界無所不當又此文中徧至通當雖互變其文然實
唯二義謂廣容普徧通容攝受故他法在巳周徧普
至故自法入他當即契當具收二義二而無下遣妄
難無明中性即是在纏法界外性即是出纏若作是
見但是妄心所緣境界而非離邊真實心故三是故
下依義結二是故下引教成月生天際圓朗澄空影
現器中晦明在水眾生覺性亦復如是豈以晦明不
同遂令本月成異。

二一切下歸本問答二初正問答中初問三初敘意
次何故下申疑有三意一疑得果遲速不同二疑體
性勤惰有異三疑根器利鈍各別復云無量差別者
例指餘義後同有下結難既其本覺是一非異則諸
眾生發心時分修行事業乃至得道悉應齊等無有
差別次本覺下答由多一心無為自在造作本覺有
為自在造作無明本覺佛性從本巳來由彼無明強
劣差別無明煩惱從本巳來由彼本覺厚薄不同遂
令眾生有多差別若覺強惑薄則根利性勤疾成佛
道若覺劣惑厚則根鈍性惰遲成佛道二若言下轉
徵釋中初徵若言佛性強劣別者其事不爾以佛性
圓滿過恒沙功德無有增減故今有強劣應有增減
謂增者功德多減者功德少既爾何名平等一味若
言無明厚薄別者義亦不爾以其聖說根本無明見
一處斷今有厚薄應有多少謂厚者過失多則通諸
位斷薄者過失少則唯一地斷既爾一地頓斷之義
不能成立次如是下釋眾生本覺實無增減皆依無
明而有差別謂無明既厚覺性便劣雖性本具恒沙
功德由鄣深厚出離稍難非關功德名數減少而說
為劣無明厚者發心極難如積頑氷和風難泮由本
覺性經久內熏漸得微薄復接諸佛外緣力助雖復
發心進退難定外則慈父不捨內則本覺恒熏復經
遠時方漸調順因行圓滿現見一中法界之心根本
無明始可頓斷非由厚故斷通多位何得妄難一地
不成問多一心法有何別因造作無明厚薄不等答
法性差別理應爾故如風動地堅熟能測其所以況
諸佛境界不可造次惑於心矣。

三若如下躡前遣疑二初通顯餘門法四初徵釋滿
淨行人二初雙依二法徵謂若說無明體雖是一相
續別故有斷不斷者如諸行人斷惡修善因圓果滿
如是行者為明無明若定言明餘室中暗猶未滅故
若言無明一室中暗滅無餘故二如是下唯就無明
釋一身煩惱雖巳斷除眾生無明猶故相續如桂輪
孤朗不照鐵圍驪珠獨耀但光海內是故雖言覺了
猶在無明分位又斯行德施設權宜未能究竟真成
故說非明分位。

二若爾下徵釋清淨本覺二初徵清淨本覺法爾本
具過恒沙德非建立有非誹謗無出有空等四句言
說離增減等五邊誹謗自然清淨心言絕離如是淨
覺為明無明二如是下釋謂由如是清淨本覺雖唯
滿轉亦對分故雖唯德熏亦對幻故與彼不覺相待
建立故說名為無明邊域。

三若爾下徵釋一法界心二初徵謂即所入八本法
中一體一心名一法界或前本覺所證一心由極微
妙難可發明故約遮表方便顯示即此一心百非所
不能非千是所不能是雖名中實其性實非中與非
中雖名第一義天本來常離天與非天演水等者演
即流義言談迅疾如懸河故足依喻立談為義足則
如言蹄教跡之類審慮等者謂即審諦思慮之量手
依喻立心能取境如手拾物則如信手教手之類口
談詞喪故足斷而止心緣慮息故手亡而住如是一
心為明無明二如是下釋雖此一心因種至極方於
不二猶未圓明故說名為非明分位。

四三自下徵釋三自一心二初徵謂由彼法依門顯
故猶如輪王從輪立號今云三自及言一心假能入
門顯所入法是故說言一不能一假能入等如是三
自一心本法玄遠殊勝為明無明二如是下釋能入
所入觀待而立是故亦屬無明邊域。

二不二下別明不二法謂此不二摩訶衍法最勝圓
極在因即因在果即果在法為法在義為義染淨理
事行位心境種種法中無有對待差別相故唯是不
二摩訶衍法如是之法於明無明二中何攝釋師為
欲顯示此法甚深極玄獨尊最勝離機根故離教說
故雖有問詞而無答語又由不二摩訶衍體亦明無
明非明無明四句六句無不融攝問及答詞文義不
異表直不二無差別故。

二巳說下無覺門眾生及覺皆依一心差別義用而
建立故今此門中會異歸同泯用存體但是平等一
味法界何有能所生覺別耶。

三率此下結屬論文謂取有覺無覺二門通達本論
問答深旨俾諸疑情開決無壅。

四巳說下舉緣廣說開通問二初結指二於第下隨
釋二初總標軌則決定門二初標示二又諸下牒釋
三初法體說謂諸佛法當待因緣得成立者不同外
道自然有故本覺性種說名因者謂即正因亦名生
因正能出生諸佛法故權實別用名為緣者六度萬
行始覺等用說名緣因亦名了因助其正因令顯了
故。

二次說下譬喻說二初總明二初牒示二所言下配
合二第一下別釋四初木喻二初喻況謂阿梨囉多
掩尸者翻云龍舌此方亦有鄙穢之木以為毒虫之
所捿集二無明下法合中初一別合後四通合二第
二下火喻二初喻況此木中火與木齊生內燒其木
猶如本覺與惑俱轉內熏惑故二本覺下法合有六
故字如其次第合前七事熏習染法至滅盡者如火
在木至枯死故受熏流轉如火令木得生長故不思
議處如火在木不知處故本覺隱沒如火藏木出現
無餘如火出𦦨隨染有無雙合二事染在覺彰染亡
覺隱三第三下人喻二初喻況婆羅利多提翻有巧
方便那尸阿多羅翻無巧方便其第一人所知五事
一謂有堪出者無木非火有堪化者無生非佛二謂
用其所宜鑽之得火投教應根依學見性三謂能知
其木得火遲速觀察根宜見性先後四謂知木何分
火所住處了五蘊空性所依故五謂知火出時成就
次第先以火茸引勢後以乾葉續𦦨如證性時先以
本智合體後以方便發用其第二人無巧方便終不
得火謂其凡愚乏巧方便倒求異求終不見性二修
行下法合可知四第四下燒喻二初喻況三事一令
棄捨快利銛刺之用成於鈍物不能損害諸人物等
謂由治道力故令其鄣染捨離發潤猛利之用由無
作用不能鄣礙諸修行者即加行道能伏諸種令無
用故二令捨離枝幹花菓別異鈍相同成灰燼由治
道力令諸鄣染捨離憎愛種種異相同成寂滅一味
真理即無間道能斷諸種冥真理故三令灰燼復歸
其本同成於地由治道力令所證理會歸本心更無
別體即解脫道棄捨習氣合一心故二治道下法合
準知。

三巳說下契合說二初結指二言總下隨釋二初總
說二言別下別說二初標示二緣闕下牒釋三初緣
闕單因無力門謂雖具內火燒木正因而闕人工茸
鑽等緣終不得火眾生雖具本覺正因而闕善友始
覺等緣終不得果二因闕單緣無力門謂雖具人工
茸鑽等緣而濕木中闕火正因終不得火行人雖具
修行等緣闕於本覺正因之力終不得果然本覺內
熏無生不具今對闕緣假設無因謂若無此正因之
力縱經多劫鍊行趣求終不得道又闡提斷善長劫
未續內減熏力名缺正因縱能䇿修終不得佛邪見
纏心倒趣求故三因緣具足圓成門內外熏資因緣
具足行因果德由此圓成。

二巳說下緣相散示生解門二初結指二就總下隨
釋二初總說二初標示二言能下牒釋二初能緣此
本論言用熏習者則指能緣應化身佛即不思議業
相緣熏習鏡起用熏習現諸境界引攝根宜恒無休
息二言所下所緣所緣生界通乎三聚前應化佛為
能化主此眾生界是所化徒屬論中言外緣之力正
屬能緣以隨文便牒入所緣對彼本覺體相內熏故
此說言外緣之力。

二就別下別說二初標分屬本二所言下隨門述釋
二初有揀擇緣三初能緣所緣分際別三初標示有
揀擇者即差別義謂本覺作用應於凡小現種種形
各各不同差別即緣體持用故又地前之眾心行不
同名為差別差別之緣從於所化立其名故二能緣
下牒釋初能緣中初徵次釋顯示能緣位次分齊謂
從發心至於得果始終與物能作緣故非但至果方
作能緣次所緣中初徵次釋邪定不定二聚全收其
正定聚但取三賢以十聖位平等緣攝三如本下屬
本此人等者顯示發心所托勝緣從初發意乃至得
佛明其修因所經位次於中若見若念等下即行因
時所逢能化差別之緣有多種故或為眷屬父母諸
親示以慈愛令其發心或為給使示居卑劣翊贊道
心或作知友示為同類薰蕕行心或為怨家現違怖
相愶令入道或起四攝常令不退超間餘類故云乃
至無量行緣令其見聞悉皆得益二自此下善根巳
熟未熟別言得度者謂度生死至不退轉非必成佛
方名得度三自此下近遠各二因果別謂由遠近二
緣之中俱能增長因果二位近遠增長十地行故近
遠增長如來果故但能為緣資助於彼非差別緣所
被之宜巳入地等入後門故。

二巳說下無揀擇緣二初結指無揀擇者即平等義
謂本覺作用應諸菩薩唯現一類諸佛色身相貌無
差故名平等平等即緣體持用故又由地上是其所
被平等皆修甚深三昧平等之緣從其所被以立名
故。

二總說下隨釋二初總說三初悲願緣中初牒指諸
佛菩薩皆願度生即本發大心願力平等熏習不捨
即隨願起行慈悲平等次所謂下釋成諸佛菩薩悲
願緣力一切時處常恒熏習眾生身中無明所覆善
根氣分而得顯現常與善俱故名不捨又佛菩薩悲
願無替名常不捨二以同下實智緣中初牒指諸佛
菩薩以如實智照見自他本來同體由此智力隨其
根器現相作業皆稱性故說名實行次所謂下釋成
法報身佛名應化上根熟即應名曰隨時感處即現
名曰隨處就根為說名曰隨宜隨應而作名曰隨事
令其希欲名曰隨樂如是自在無礙之用皆隨行人
所樂而轉無不稱順真如理故八種業者示現出胎
等八種相徧於生界故曰無餘三所謂下三昧緣中
初牒指由依三昧見佛法身故說名為觀佛正法次
謂一下釋成角中毛者角即盛毛之器毛喻其數極
多諸佛出世數雖無邊不修止門何由得見是故菩
薩以三昧力見佛法身平等無別若有眾生所見異
者但唯自心妄見為異而我自身本無差別。

二巳說下別說二初結指二云何下釋相二初未入
正位中初示義十信等者即是地前四十心位并及
二乘未得等者謂雖巳得生空自在然猶未得法空
根本法空後得未能入證十地位故後如本下屬論
以意意識熏習者前說地上菩薩方有末那熏習此
何地前得有意熏然此末那熏習之義復通麤細三
細末那唯局地上智相相續亦通地前雖未正治能
折伏故故前通依三細此中但約二麤故前後文不
相違背又前說末那本覺淨分熏無明染分巳極殊
勝故在地上此說末那始覺緣熏未極殊勝故屬地
前如是熏習但依信力未證法空根本與本覺體相
應未證法空後得與本覺用相應是故此熏未入正
位問今此行者猶在地前與差別緣所被何異彼亦
化彼地前根故答彼差別緣唯化地前此平等緣通
於地上寬狹各別故不相濫若爾地前之眾位行既
同如何分成二緣所化答地前菩薩不同地上同證
實理同獲聖智巳與本覺體用相應種種施為悉皆
平等由聖教說登地上巳去名同生眾今地前菩薩
由未證實理根性欲樂各各不同有樂修三昧得見
佛者平等根收有雜修善根遇善友者差別根攝是
故當知有平等緣根未必有差別緣根即十地菩薩
有差別緣根兼具平等緣根如地前菩薩及二乘人
等。

二云何下巳入正位中初示義入地菩薩內證本智
外證後得一分智用由望果位猶未全故如是智用
與佛相應故說言等本熏力者謂即法力不假功能
自然熏真滅癡暗故後如本下屬論。

五巳說下盡不盡別門三初結指二此門下釋義有
三初則妄非真契存遣有殊則妄成過失真具淨德
以真治妄是故真妄盡不盡別二則真妄明暗二法
相違妄法黑暗不與明俱真明既生妄暗則滅故說
真妄斷不斷別三則真妄體等用同以真收妄則妄
滅真存以妄收真則真隱妄顯故說真妄盡不盡別
三如本下合本。

論第五終。

二三自屬為門之名二初結前生後此釋標立文云
能示摩訶衍自體相用故謂此三義能治他染立以
自名一切行人依此為門趣入本法則能顯示自體
相用依斯三自顯彼一心故將此名屬門之目。

二演義疏文二初唱本論二作釋文三初總標別列
二今當下示說勸思言總明者謂即總持明慧之者
燕本論云大聰明者三復次下依門釋相二初正釋
此文二指陳餘相前中二初決擇三大差別二料揀
二門具缺前中復二初明體相大義二初總標二自
此下別釋二初標指二初說下正釋二初自體大義
門二初人平等門三初釋義謂依人顯體平等無差
人有五類差別性故體唯一味平等性故此真如體
於五人中在聖不增處凡不減是法平等無高下故
亦無大小絕形量故亦無有無離斷常故亦無中邊
非內外故亦無去來離起盡故如是之體百非斯絕
本論伹言不增減者類示餘故又亦無等皆是釋成
不增減義謂非大增小減有增無減等本論伹云無
增減者具多義故從本巳下顯示自體真一之義以
從本來順同違異厭捨別異互其文耳二是故下引
成金剛體一能作五趣以喻照法行相可解三如本
下合本二云何下時不轉門自然等者謂此真性不
由他作無有起盡移轉改易故三際等下復釋上義
不動即常住不遷即不變寂滅即自然真實即決定。

二次說下自相大義門三初圓滿功德門二初牒門
顯相二何等下標數釋成二初有名數量功德二初
依論顯示此六德中一三四五治鄣建立第二徧照
了境圓明第六清涼依用顯示前四唯是清淨本覺
熏離無明以為其斷本性殊勝以為其德非由修斷
名為斷德即是無始本斷本德第五則具本始二覺
由證涅槃有二種淨謂自性淨方便淨故第六雙具
二種本覺通別作用持變異故此依顯相如是差別
據實六德皆具四覺本始通別非定異故五中四障
即無常無我苦及不淨謂由此四鄣於圓明常樂我
淨四種德故六中明鏡南北相者舉喻顯示二種本
覺南北謂即鏡之面背鏡面發明隨物現像以喻染
淨本覺自在隨緣造作物像故鏡背持暗不隨物現
以況清淨本覺守性不變非隨緣現故。

二廣大下引經會通二初舉經示數此二本經依前
六德增演其數成略中廣中十七數廣二十五法性
雖一義用別故二如是下以論對明二初問起一論
二經顯略中廣三類之數差別云何二馬鳴下答釋
二初論約總持說謂依三義伹說六德一言約義豐
總能攝持中廣數故二論依含總百本經中從此本
故三名多翳理簡略說故若爾二經增廣名數豈非
以此翳真實耶然根有上下論被利根樂於略說經
通中下故有不同二言十下經依別相明二初圓滿
經數二言二下心地經數二變謂即本覺二轉八不
中觀亦釋師造彼初因緣品中頌云不生亦不滅不
常亦不斷不一亦不異不來亦不去。

二次說下無名過量功德三初總明過量本覺性德
過於恒沙所有心言不可思議而經論中說數量者
以恒沙德不出如前略中廣三本數量故。

二如是下別顯殊勝二初依德顯勝三初顯不離謂
恒沙功德皆依一心之所建立故對於體明其德相
即諸勝德並從法界所流還為法界所攝依於此義
說二自在一心名自德相名彼以德收心自不離彼
無心非德舉心攝德彼不離自無德非心由能所依
互相周徧故皆不離二如是下顯不斷謂恒沙德性
唯中實非可遣故說言不斷亦可例前文意說云自
不斷彼彼不斷自由能所依皆常住故三如是下顯
不異一心法界所依體性恒沙功德能依義用體用
相望固無別異例前應云自不異彼彼不異自由能
所依本真一故。

二如是下依人顯勝二初三人非思議二三人下大
覺自軌則。

三如是下徧位結故謂此性德始從邪定終至如來
無有少缺本自圓成非緣所立由徧因位故名如來
藏由徧果位故亦名法身。

二巳說下問答決疑門三初結指分門二問者下依
門釋相二初問難門二初牒問微詰問難意者謂發
略問難相違故。

二所謂下引文結意二初引違文二初真如決擇此
即前文體真如義謂即心性離三假相滿三實德如
是真如離於一切差別相故二自相下自相決擇謂
此顯示真如具足有量過量差別相故二如是下結
難意前說無相此言有相前後相違故今申難此以
異門難於異門。

二巳說下答釋門二初結指二於總下正釋二初指
二門於總門者必對別言其次別門即是此下生滅
總中後重問答亦是大文第三別釋廣說門由此一
節論文對望通於多義是故不定若對二門總義即
得稱別若對大文第二問答決疑即當第三別釋廣
說是故釋師三處科指。

二答曰下明二相二初真如總二初明真遣妨二初
牒指謂牒本論指歸前門如是所明恒沙功德唯一
真如無差別故二謂雖下釋成依生滅門說其相大
具恒沙德非真如門真如門中一味一相無差別故
二自此下作緣決疑中初標示次以無下牒本後真
如下釋相唯有同同表唯一味無有異異顯離別相
問前說真如如實不空常恒不變淨法滿足釋師亦
言如如體中過於恒沙一切淨法皆悉滿足無所少
故詳彼文理與此正同何所相違而伸問答答然彼
功德絕於觀待非對所治染法而立能治淨德德過
恒沙皆同一味平等無差不同於此自相大義翻染
成淨有差別故。

二自此下生滅總二初標指兩處問詞廣略無別但
於答釋前略後廣二初重下釋成二初開問中初徵
釋問詞次謂若下釋出問意後則是下結示所疑二
自此下答說二初標示二以依下釋相二初牒指二
謂真下會釋二初會二門二初真如門由一切法悉
皆真故無有所治染法可遣由一切法皆同如故無
有能治淨法可立由絕染淨能所對治是故說言一
體無二二而此下生滅門由對所治無邊染法而立
能治無邊淨法故說本覺具恒沙德二次當下釋此
唱謂顯示淨法翻染而立故其染法者謂依業識言
轉等者謂從轉識乃至事識皆名識故云等諸識如
是染相有起盡故說為生滅門之總稱論言以者即
緣由也謂由無明及業相等相翻顯示淨功德義以
字遠流至于三字則曰以依以業以識如是等下結
示無明及業相等為其淨德所起結由故言以依以
業等故此即第一重略問略答竟。

三巳說下別釋廣說門二初結指標分此下問答即
第二重本論起自此云何示乃至自相大義文終此
中前後對望不同應知釋師指屬三處今以子段從
於大門次第解釋學者宜審。

二此云下依科解釋二初詰問二自此下直答二初
標示二以一下正釋三初自宗正理中初牒指次所
謂下釋成謂欲翻染顯淨先明染淨本體然其本體
唯一心故能依之門一心用故又即大覺自體名心
相大無邊不離體故。

二而有下非道邪行中初牒指次所謂下釋成謂由
一心具二自在亦由本覺有通達用生起本末一切
無明。

三自此下具舉對量二初標指二如上下釋成二初
真妄相翻二法喻對顯前中二初有名數量功德二
初承前問起。

二所謂下依次釋成六初對立第一德二初對染由
多一心為其所依得有無明而此無明得自所巳返
熏一心成業等識因斯建立三類染法即是本上無
明界量二明以下成淨由多一心本性寂滅洞照靈
明依此安立為智慧德亦由覺心性自明利能治不
覺暗鈍相故二自此下對立第二德二初對染謂妄
心既生定緣妄境故不能了真實法界由心發起有
分際見則不能見無分際相亦猶虵情既生但覩虵
相定不能見絲麻眾分二自此下成淨謂由真心離
妄轉見故能徧照一切法界如是智見至到周徧故
無所不至即徧法界窮盡照了故無所不盡即照法
界雙明徧照心境相應故無所不當既離能所何邊
之有三自此下對立第三德喧動顛倒則是其妄寂
靜正真說之為真翻妄顯真故立此德此後四種本
論但明所翻之染其所成淨例於前二故略不說又
下文說無名過量而總翻云心性無動有過恒沙淨
德示現亦可以彼貫通于此應云心性無動即是真
實識知義故乃至心性無動即是清涼不變自在義
故由心性無動為淨法通相是故能翻有量過量一
切染法則能成立有名無名一切淨法四自此下對
立第四德妄法雜染性自本空真心清淨性自本有
如是染淨悉由自心動不動殊相返顯示五自此下
對立第五德二種自在謂即身心或即人法如涅槃
經德王品說有八自在名為大我大我即是大涅槃
故彼經雖說八種自在然亦不出身心二種由證涅
槃大我德故則得身心二種自在六自此下對立第
六德由心動故則生諸染能於真法燒熟惱亂破壞
遷滅衰損改變令諸眾生不得自在觀待此染是則
建立清凉不變自在之義。

二自此下無名過量功德二初立過恒沙德三初標
指二所謂下釋成所治染法既有無量能治淨法亦
復無邊此中復言心性無動釋成建立淨法所由亦
是通收淨法總句一切真德皆是心性無動相故三
如本下屬本。

二自此下結成圓滿德三初標指二所謂下釋成三
初妄見成差別二而本下真德故平等三是故下遍
位顯名稱結縛在因名如來藏解脫屬果名為法身
三如本下屬本。

二染淨下法喻對顯二初寄問生起二爾時下引經
證成二初引文中頌有八句前六句明依表實顯染
淨法後二句結依喻況顯真妄理阿只多遮那尸帝
七字翻云無邊從一謂樹所生果數雖無邊而表實
相依一一齊等從猶依也一猶等也表即皮肉實謂
子核互相依從數量一等故。

二今此下釋義二初正釋表實喻二初總明謂染不
自假待實故假淨不自真賴妄故真如是染淨相對
而立離真無妄離妄無真故。

二所言下別釋二初配合表實喻中但言內外法中
唯明假實若爾法喻豈均等耶然二互相照理亦無
爽實必居中假定當外故二云何下徵釋十等一數
等者譬如一樹而生千果表實相對各成千數染淨
二法亦復如是同百同千數無增減二塵等者如將
一果末為微塵表實校量數無別故有為無為九種
種法析成細分數亦等故又或初喻有名數量二喻
無名過量三量等者如將表實分之異處稱其分兩
輕重正等染淨亦爾惑細德微鄣麤道著力用相對
輕重等故四五六七表實如次四塵同等染淨亦爾
如來藏中性色真空性空真色彌滿清淨周徧法界
此則真心所變淨色妄念攀緣浩無邊際所變塵色
亦周法界况諸染境全攬理成故隨所依廣無邊際
如是真妄二類之色同形同顯皆無別異今從譬喻
且指白色此則染淨色等之義其香味觸準此而知
八本等中表實同依樹木出者木字恐誤應作本字
本即根柢表實同故此喻染淨所依一心無別異故
九俱等者染淨雖分上下前後然性融貫實則同時
十同等者謂如餘果生淡熟甘今此不然始終一味
無變易故對前第六義不同者彼依諸味無差此約
始終不變故無相濫染淨始終一味一相由所依心
無別異故。

二復次下因加德暗喻如涅槃經聖行品說功德天
女黑暗天女姉妹二人動止必俱益損事等功德天
女隨所至處能與種種珍寶資具黑暗天女所至之
處能令其家所有種種珍寶資具一切衰耗如是二
人一常作好一常作惡一作利益一作衰損彼經喻
顯生死二法今論意取真妄相翻勢力齊等蓋同其
文而異其意。

二巳說下自用大義門二初結指勸觀二言本下依
門釋相六初本願無盡門中三初總標梵語僧那此
云誓願阿世耶云意樂謂由諸佛疇昔所修誓願弘
深意樂廣大離諸纏蓋說名清淨次謂諸下別顯中
二初發五願謂即興慈鍊行攝生起誓成果如是五
種皆依因中最初願力之所成就是故總言本願無
盡後所以下知一相以如實知同一相續者出其度
生無倦所以同體大智了知眾生與自巳身一體無
異故於長劫攝生無息後如本下合結。

二次說下離相不著門三段如初佛雖度生而無所
度能度所度無差別相故。

三次說下能所平等門三初依門顯相二初决擇三
義中初標次釋文有三對一能成所成人法平等二
能依所依體用平等三能證所證理智平等法及應
化能成之人實假如理所成之法真如名實諸法性
故虗空名假離礙義故此隨諸教通相理轉又清淨
真如名之為實常守自體真功德故染淨真如名之
為假由隨他緣假現染故待緣有多故重言之如是
人法一體無別自性法身即是所依根本之體枝末
則屬報化二身即是能依麤細之用如是體用平等
無別理智平等如文可知論從簡略但明三義因果
行位根境依正種種之法例皆平等二以一下融拂
一體初則以一遣二次乃一亦不存後則至於無遣
冥歸平等具德無二自然本性豈他力焉。

二甚深下引教證成二初通依權實問答二初妙德
宣陳差別名為異無差別名同上二異字即種種義
上二同字即一一義此則意問云何名為種種別相
一一同相二佛言下能仁演說二初彰權此明二相
觀待假偽異相即是本上無明五種有為以為體故
同相即是理智明法四種無為以為體故同異二相
如牛兩角真俗差別相待峙立而非消鍊融和一味
表是隨根權宜施設佛欲顯實先彰權義二如兩下
顯實如將兩法同歸於空空復泯絕無跡可取方成
一味平等真諦非是觀待假偽權法斯則上根了知
二相本來一味不見對待假偽別故。

二於此下唯約真實問答二初妙德宣陳躡前所說
而伸此問初問教道可說不可說耶次問證道依何
而覺知耶初約聞慧之境次約思修之境故。

二爾時下能仁演說二初會權佛自會云我昔所說
染淨相待但為引導凡夫二乘而權設故二而今下
歸實謂從淺至深次第遣拂初以二相融成一味故
曰歸同次恐執一以為實故遣曰歸空則無可取一
一相故後謂有相雖遣猶恐著空故復遣空所遣能
遣悉兼亡故說言歸絕如是顯揚非觀偽法甚深極
妙即於此中如是而說如是而覺。

三如本下配屬本論。

四次說下無相現應門二初釋義二初總示兔本無
角名為空無緣起相資名生諸角此則兔體無角如
法身絕相無中生角如依此起化又無角義寬故令
眾生擬一切角作其無解名生諸角今自性身由無
相故令其隨情見種種相二謂法下別釋二初真身
無相謂法身體唯一唯寂非一非寂心言罔及阿自
然義謂由法身心量語言既不可及常自然故二而
諸下權質應根謂有眾生見色聞聲獲利益者但業
用故二如本下合結。

五次說下隨見麤細門二初標分二初門下釋相三
初應報用差別二初應身凡夫二乘不達唯心計有
外境由依麤動分別事識妄想增強徧思外量見應
化佛而作勝劣分際解故次次門下報身十解謂即
三賢之初金剛則指因圓滿位乃至起間中間諸位
謂諸菩薩此證觀智了法唯心而依業識見報身土
既達唯心故無分際二自此下報應相差別二初標
示二所言下釋成二初酬因名報如是報相皆是出
世善根所感極樂自在故名為報諸度行熏即是始
覺不思議熏即是本覺即由始本因緣力故所感身
土勝妙無量二所言下隨根名應謂隨劣根所現麤
色即長者居士等諸異類身非安樂相故名為應三
自此下重釋前所說二初寄問生起二若三下依義
釋成二初决擇諸位差別三初三賢分見謂由此觀
分證真如所見報身猶未圓滿觀知色相唯依心現
既無分際何有去來然此猶為智相相續法執覆故
妄起分別凡聖身上勝劣差別未入十地法身位故
二若得下十地轉勝入地證真次第轉勝至等覺位
方得圓極所見報用亦復如是三若佛下佛位平等
戲論識盡始本覺融今古情亡廓然清淨諸佛如來
如智平等身用平等人法平等由是唯有一味性空
大法真智所服之衣名遮伽利娑那提者此云玉光
耀羅即帝釋莊嚴衣玉光耀者即是素白鮮潔之義
以謂佛位唯依一味白白法服覆護攝持功德法故
宮名鍵尸多陀摩者此云安樂法身所處寂靜法界
常安常樂無遷易故自性身坐獨存無二者唯佛如
來自受用身何有彼此等二相故二何故下徵釋二
身麤細中初徵次釋由能見識事業不同故所見身
勝劣有異。

六次說下問答決疑門二初標分二問者下隨釋二
初問法身自體湛然常寂思慮路絕名言道斷云何
能現報化色相既能現色不應說言法身空寂遠離
諸相。

二自此下答五初法身出現色相門自性法身為色
依止依止體義由為色體故能現色既唯一心則無
障礙此文但以色與法身相對而辨非色功德根力
覺道種種德相對真心體亦類可知則真心體非相
非用而能出現種種相用由與相用為依止故能依
所依平等無二二言顯下智身形相門佛身具攝無
邊功德諸經表示立名不同謂名虗空業報福德威
勢身等此中論意略明一二義顯餘身理亦無別今
言智者即是真心具徧照義故名智身謂智為心則
色為境舉智攝色無色非智由色與智性無二故三
言顯下法身形相門舉色攝智無智非色然此理應
說名色身今不爾者法身之名義寬通故種種別相
不離法身以別從總但名法身涅槃經云吾今此身
即是常身即是法身四言廣下廣大圓滿門言二身
者近取法智遠收報應所現色相及嚴好等徧情非
情等之五界一一各各無不通等通則廣容至則普
徧作謂造作當謂契當會猶合也凡所容徧造作契
當冥合無二文不次者表法無定或可如次別配五
界以皆稱性故無分際作用自在故無障礙能現所
現互不相妨是故純一不相雜亂合本中言隨心等
者即顯真心殊勝之用出現無邊輔翼之眾又由菩
薩感佛緣熟是故出現無量身相斯則由有無量菩
薩所以出現無量報身雖所化生有共不共有見不
見然由佛身所現業用互周徧故而不相妨如眾燈
光涉入無礙五言不下不可思議門如是深妙尊勝
業用唯佛與佛乃能覺了一切凡夫及二乘等妄想
分別所不能知。

二如是下料揀二門具缺二初問起二謂真下答釋
二初依門顯示真如門中唯各立一無雙立者謂立
體大相用皆體或立相大體用皆相若立用大體相
皆用無有對待雙立義故生滅門中體相用三由觀
待故三法齊立若無相用體是誰體若無體相用是
誰用無體無用則成空無故此門中互為緣起相資
觀待方立諸法由是三大一時成立二門之義區以
別矣。

二是故下引經證成如其次第屬前二門。

三餘種下指陳餘相。

二巳說下門自入門破異門二初結前生後二演義
疏文二初唱本論二作釋文三初依法明真妄二初
釋義四初破異執二初敘異執一法界心有其二種
謂純白一法界無盡一法界是其二門所入法故名
之為本亦廣亦大真如生滅二種之相但為二法能
入門故名之為末亦狹亦小二為欲下顯對治謂真
如門亦是所入則與本法廣大量等法為體性門為
義用體用相依不可異故云何妄執法大門小雖則
二門俱亦所入然今但顯真如一門以是論主本意
趣故二復次下離差別以真如門本無五陰色心塵
境差別相故三復次下彰平等此則除遣生滅門中
差別相盡方能趣入平等真如謂即以智推求五陰
色心等法色即色蘊心即非色屬餘四蘊六塵境界
若對六根即十二處復對六識即十八界今標六境
影兼根識即徧推求蘊處界法自體空無念不可得
復更觀察起念之心無有形量相狀差別故於方處
求之叵得所觀之法既巳成空能觀之心亦復無有
諸相皆寂即是一味平等真如四復次下分權實謂
生滅門逗機權設故名為假其真如門稱性安立故
名為實廢假從實論所宗故二如本下屬文。

二以何下舉喻顯覺念三初總徵二為欲下別釋東
方西方即是大陽出沒之所東方日出發光闢暗以
喻覺日現智除惑西方日沒發暗覆明以喻無明成
染隱淨故以東西而喻覺念三如本下合本。

三自此下得益彰順入了心無起則離心緣等三假
相謂由心緣為過重故所以徧說既無別相則成順
入而起自門俱非說念名為隨順說念亦亡則名得
入既得入巳融歸一體摩訶衍法甚深宗旨隨順之
因得入之果悉同一法無差別故。

二巳說下對治邪執正解門二初結前生後由前顯
示諸契經中一心二門及三自等正實義理令其行
者捨權歸實造詣深理猶恐凡小依之妄執實有實
空人法因果由此復說七種對治。

二演義疏文二初唱本論二作釋文二初標分二言
顯下隨釋四初根本總相門三初牒門釋此明邪執
所依根本即是人法二種我見言邪道者謂即邪定
聚中一切異生及其初學大乘諸凡夫等所起染因
說名邪道言定執者謂即著相鈍根二乘所起過失
堅確不捨說名定執如是邪執其數無量咸依我見
得生長故二是故下引經成三如本下合論文。

二次說下人見對治門準賢首疏而伸問曰此五並
於真如法計云何說為人我執耶答有二釋一云此
是初學凡夫有人我者作此執故云人我執二云由
如來藏中有二義一本覺義即當是人於上妄計故
云人執二理實義當所觀法今據初義故說人執五
種人見文中各二初明計執後示對治初中復二初
起執因緣後計執行相其對治中但明正理邪解自
除不假宗因次第破斥以彼同是法內人故五種見
中初一唯迷於果餘四通約因果前二於空謬執後
三於有倒知迷空二中初執事空以為法體後執法
體唯是空無執有三中一執性德同色心二執法性
本有染三執染淨有始終初迷不空如來藏及能攝
如來藏次迷空如來藏并隱覆如來藏後迷與行與
相如來藏。

三次說下法見對治門聲聞緣覺愚於法空皆起如
是法我妄見以彼唯斷人執心故對於菩薩俱名鈍
根今明蘊相無生滅等是故不應妄增欣怖此以大
乘法空妙理誘之令入名為對治二種法見依人以
說或依所迷令見成二謂生死可怖涅槃可欣故。

四次說下俱非絕離門前但隨文以遮謬執今彰正
理令有所歸言斷斷者以斷遣斷其照則寂言滅滅
者以滅遣滅其慮則止由寂止故無所不達更無有
法現其方寸俱非絕離其在茲焉。

釋摩訶衍論記卷第五

釋摩訶衍論記卷第六
皇宋光嚴無際大師　普觀　述

三分別發趣道相二初結前生後謂即發心趣向諸
佛所行之道謂道之相名為道相因果別故發趣即
道相體持用故又道即是相俱所趣故道相之發趣
境行異故區分揀別其義理故說名分別。

二演義疏文二初唱本論二作釋文二初標分二言
總下隨釋二初總標總說門三初趣佛隨相道三世
諸佛所誓願等是所發趣誓願因果則自利道所化
徒海則利他道一切菩薩則能發趣重言如是指前
所趣誓願海等皆悉穪可如如理故履踐修行相應
而轉於中時劫數量位地如其次第不超過故二復
次下趣佛離相道諸佛所證皆悉離念故於自利利
他等中無所住著由無住著故無趣向如是離相是
佛真軌而諸菩薩倣同先佛離相淨則於中行故名
為發趣三如本下合屬本論文。

二巳說下別釋散說門二初結指勸思二就第下依
門辨相三初三種發心分部門二初總科指二就初
下別釋成三初信成就發心門三初標分二第一下
解釋三初發趣開問總標門二顯示答釋廣說門三
發起問答決疑門初二種門合分為二初第一重二
種門二初開問門中釋義合結可知二次說下答釋
門二初總別標分以此六門答前四問初假者門答
前初問能修人故第二第三熏習修行答前第二所
修行故第四第五時量因緣答前第三得成就故第
六位勝答前第四勝進相故。

二言顯下隨門釋相二初別解二門二總明餘義前
中二初隨問次第答釋門六初顯示修行假者門雖
所化生而有無量今能修人唯攝十信前因緣中伹
依善根成就位說唯指上品此通兼正故具三品。

二自然本有熏習門眾生身中本覺藏佛即正因佛
性信等善根恒自內熏令漸增故。

三顯示修行功德門十信行人由內熏力始覺現前
止惡作善猒苦欣覺值佛親承修行功能轉殊勝故
四信心成就時量門二初標舉徵起二一者下引經
釋成三初引十五經三初引前五經初二皆說十信
成就入於十住隣近言故愛樂即信定金剛地謂即
十住於大乘位永不退轉堅若金剛故次三但明成
就自分是故不說勝進後位二六者下引中五經七
中善根父母天地舉喻以顯信心功德謂由信心能
生眾善猶如世間父母天地依此能離闡提不信邪
見株杌故說信地平坦無草八中初剎那中信圓滿
者則約最上利根者說謂從本來無明徵薄本覺殊
勝初發心時即得成就或初剎那念劫圓融雖經遠
時不離初念謂由一念即無量劫故無量劫不離一
念九中三祇大無量劫則約最下鈍根者說謂從本
來無明厚重本覺微劣經久修鍊方成就故或即密
說信該諸位故經三祇具足成立三十一下引後五
經十一中言思極樂者由信成就於大乘道繫念思
惟極愛樂故十三非遠非近等者由信舉體全是真
如遠離種種差別相故此中示法略明十對一無長
短時分相故二無增減斷常相故三無尊卑差別相
故四無因果能所相故五無起盡遷流相故六無上
下勝劣相故七離劫非劫真妄相故八離位地外降
相故九性非垢淨十本絕得失由遣如是種種別相
故結名為真實信心十四十信十信等者以信攝法
無法非信是故十信具該諸位乃至邪定一切諸法
無法非信又由此信體即真如故能周徧諸位諸法
二是名下結會差別如是諸經有極促者謂即一念
有極延者備歷三祇餘所經時短長不定亦有總不
言其時者良由眾生心品無邊是故諸經所說各異
亦由此信真妄相資妄則延促不同真則本亡時分
如是深理賢聖境界故使學者應審思擇三今此下
正明所取謂前所引十五契經此論且依瓔珞所說
五顯示發心因緣門二初示意標分二言勸下依標
解三釋初勸請因緣不定地者即目信心不動域者
則指住位二救度因緣六道有情淪沒苦海因茲發
起猛利慈悲欲拔令其得安樂故三護法因緣言以
種種方便等者若非善巧方法便宜雖欲扶持反增
其損是故護法要隨根宜相應契當若時若處無所
失缺勵力堪任令法久住由此事故發起大心匡正
隤網不令即滅前則大悲利樂群品此則大智住持
遺法。

六顯示得益位勝門中初標徵次列示後結合由十
千劫鍊信成熟得入大乘十住初心名正定聚成不
退位所具十名總成五對一離怖得樂對二種性友
分對謂信為手足智為燈炬依信發智如手執燈炬
依信游境如足涉脩途三入海居家對家者相續紹
繼義故此有多種所謂如境家行法家法性家等今
既入住分見法身入如來室著如來衣行如來道相
續不斷故說安住如來家中四離凡出障對五攝生
無礙對謂由信力故攝他從巳無量人天悉皆遵奉
隨心所作轉變自在悉無障礙故。

二巳說下舉劣顯勝生解門二初結指二言舉下隨
釋二初舉劣顯劣形相門善根微少則舉其劣小善
種子復顯其劣謂由此等善根劣故雖得遇佛興供
然猶倒求人天異求二乘微劣道果未能勝進大乘
妙行二舉勝顯勝形相門二初正釋謂求大乘深妙
法者能求心勝所求法勝故說名為舉勝顯勝二若
不下通妨中初問次答中有二義一望自境二望他
境。

二自此下總明餘義三初顯信時無定二初標示二
所謂下釋成謂除瓔珞餘十四中極遠三祇極近一
念中間延促具如前引隨緣等者因終具足不假長
時信心即熟因緣若缺縱經多劫信心不生。

二自此下釋發心因緣二初標徵二列釋中四一見
佛因緣由觀妙相知有殊因我不欣修云何能得由
是勇猛發起大心二供僧因緣謂福田冥助令發大
心故三慚愧因緣小教狹劣其可慚愧今不依彼故
發大心四隨兼因緣謂從他教而自發心故。

三自此下示不定形相二初標示二以何下釋成言
順當者謂遇好時處及好師友眾具無缺則便不退
逆違反此。

二巳說下第二重二種門二初結指二言復下牒釋
二初開問門二略說下答釋門二初舉數徵問二自
此下依義科釋二初標示二言正下隨釋三初正智
方便門言直心者離屈曲故謂以此心直緣真如由
此方便發起正智二福德具足門言深心者謂即大
願由此方便積集福智殊勝功德三安樂成就門由
大悲心拔眾生苦與眾生樂得安隱故三巳說下發
起問答決疑門二初結指分門二言前下依門釋相
二初前後相違難問門中初標徵次謂上下引釋謂
上文說本覺法身一相無二則下文中唯應但以直
心緣如不應復說深心集善後如本下合結。

二次說下開通會釋消難門二初標總別門二就譬
下依次第釋七初正答決斷彼難門三初開喻門二
初標示二言寶下釋相四初寶喻二性淨喻三垢染
喻四人眾喻本論明文唯彰懈怠釋師述釋義兼精
進由本論中影顯示故二巳說下合說門二初結指
二寶喻下正合文中亦有四段對合前文昭然可見
三巳說下法說門二初結指令思二如本下合屬歸
本。

二次說下修善行者得益門謂由行者斷惡修善善
法順真自然成就甚深三昧以三昧力故無疑畏。

三次說下修行善巧方便門二初立四門二就第下
解釋義相四初一切修行根本門二初分門二言般
下釋相二初別釋義相二初般若門謂由般若了知
諸法無生無滅本來寂滅則於生死無所住著此則
從假入空緣於真諦若不了知諸法實性妄著世間
顛倒虗妄則受種種身心大苦今既見真離妄是故
不住生死二大悲門謂由大悲觀察諸法緣會而生
業果不失則於涅槃亦無所住此則從空入假緣於
俗諦若不觀見緣生法有則便染著空寂涅槃乃墮
二乘無為深穽今觀業果不亡故起大悲攝化言大
悲者揀小悲故悲者暫救不能真救大悲永救恒不
捨離然有八異如佛性論此上二門互相資導雖知
法空大悲力故不捨眾生雖知法有般若力故不住
生死空有無礙取捨自然即中道觀緣第一義故無
住道是行根本二以隨下總示因緣由順性故則前
所修智悲二行得成無住二制伏惡業不生門此下
三門各有二段示義結緣在文可了今此門中謂依
二法制止惡業令不生故三出生善根增長門謂勤
修五行增長信心故四誓願無邊平等門謂願行相
依攝生成果故三自此下顯示殊勝中初標指次以
何下徵釋體性廣大無邊際者橫該十方故相用無
礙無始終者竪通三際故欲令行者隨順法性意樂
廣大志願弘深周於十方極于三際鍊行度生無窮
盡故。

四次說下顯示發心功德門謂住位菩薩依相似覺
此觀心中少分得見真如法身依願起行能示八相
利群品故。

五巳說下揀擇上下顯異門二初結指二言揀下釋
成二初揀異地上門中初標揀次所以下釋成微細
苦者法執分別恒流注故二揀異具縛門此位菩薩
雖帶無始有漏業果以無繫縛業因果報令其定受
唯由大願方便力故無定齊限自在受生而非麤重
業繫所攝。

六巳說下通契經文決斷門三初結指標徵二一者
下引經述釋五初文殊師利經中初引文後示義餘
之四經皆具此二十地菩薩親證真如永不退轉故
名定分前四十心信解行向雖巳成就生空自在然
由未得法空正智而於諸禪現法樂等不能自在任
運現前故名退分二本覺大悲經四處皆名為退分
者四位初首各能退捨前位障故信心即是不定聚
初能退邪定闡提障故發心始入賢位最初能退凡
夫著我障故淨心纔入聖位之初能退三界異生性
故金剛心位入果之初能退微細因地障故此則皆
依所退彰名又此四位不能無始任運現前由被四
障之所退故又此四心隨位當初行相最劣由起後
位廣大圓滿無邊勝法則便退捨最初劣法位位節
節所退捨故名為節退各彼中間名不退者信後住
前住後地前淨心之後金剛心前如是三位名為不
退各於初位治麤重障故行相殊勝故未即退捨故
理實中間亦有退義由持初心退相隱故所以不說
三大證得經安即住義謂此心中分見法身永不轉
失大乘位故四五明經非退非進由果圓成無增減
故非來非去由性常住無起盡故非出非入寂用無
礙無定散故謂離出散入定相故十住位中說果滿
者由見法身無所少故一位即是一切位故知一切
法即心性故本具慧身非他悟故五纓珞經謂第七
住心方名不退始獲大乘位不退地永不退入二乘
地故巳前諸心猶未定位故名退分三今此下會義
合本論主但依纓珞經意謂入十住菩薩名信成就
發心而會通經說住位有退者為護初學輭弱根宜
恐怖逼愶令勇猛故。

七次說下讚難發心功德門二初別顯行相下生怖
畏謂於二乘下劣道中生怖畏故上生怖畏謂於菩
薩殊勝境中生怖畏故今信成就發心位中能遠離
此二怖畏故二以信下總結因緣由知諸法本來寂
滅故離虗妄種種怖畏。

三從上下結指中初結成巳釋信成就門次自此下
指略不解自餘諸門今就本論略陳大槩則有二門
初明二種發心門二釋兩重問答門初中又二初解
行發心門二證得發心門前門文二初總舉解行歎
勝門二別奉時法歎勝門初門云何謂即以此解行
發心而望於前信滿入解今此位中行滿入向更深
發心是故說言當知轉勝次門有二初舉時顯勝門
以是菩薩從初正信即信成就位在初住謂從信滿
來至此故第一僧祇將欲滿者即世第一無間定時
齊是若干皆名第一解行發心隣初地故云將欲滿
二於真下舉法顯勝門中有二初總後別總中於真
如法深解現前謂即解勝所修離相謂即行勝別中
六度皆具此二知性無貪謂即解勝順修施度謂即
行勝餘皆傚此行相可知。

第二證得發心門文中有三初發心因緣門二發心
行相門三發心果報門初門又三初指陳位地門從
淨心地至究竟地舉其初後超間中間即攝十地二
僧祇劫皆證發心所歷分量。

二證何下決擇境智門其正體智證真如時心境冥
然平等一味不可明其心境差別今此乃說由證境
界而發心者以依轉識俱時後得而作是說此智反
觀前所證理周徧法界與一切法為其實性則能獲
得多百明門種種功德因此發生生量喜樂由是境
界發起稱性廣大願海極其時處奉佛接物名證發
心問二種細識心念未分如何乃言後得俱轉答雖
說智俱由極細故不可分其王所別異智亦識也識
亦智也是故當知轉識後得無有王所別異之相又
轉識者分別事識七轉識故王所既分後得俱起此
後得智始覺所攝豈與染識和合起耶然隨淨熏成
於德質說其俱起亦無所失。

三是菩下顯示勝用門四初攝法上首中有二初正
明請法次唯為下顯其請意二或示下隨根延促中
三初促次延皆先舉用後顯意後能示下結三而實
下實行不殊中有四等一因等二行等三證等四時
等四但隨下應機殊行。

二又是下發心行相門有三種心第一真心遠離邪
偽分別見故謂即大智二方便心徧修福慧利群生
故謂即大願三業識心依止意生微細業識發勝心
故謂即大悲表是菩薩尚有微細生滅之累不同果
位純淨功德。

三又是下發心果報門中二初總中二初因位窮終
次於色下果德彰顯十地菩薩將成正覺於彼天處
受大軄位其所示身世間無匹名最高大十地論云
現報利益受佛位故後報利益摩醯首羅智處生故
二謂以下別中二初明自利行一念相應即無間道
謂由始覺隣契本覺最近於果名相應慧無明頓盡
即解脫道根本無明獨力業相皆悉斷盡顯照諸法
故名種智次自然下顯利他德上明二種發心門竟
其次釋兩重問答門二初發起問答決疑門中有二
初開問門躡前所說種智為問初且陳疑謂有虗空
處皆有世界有世界處皆有眾生有眾生處皆有心
行如是境界分齊難知次若無下正設難謂非直外
境無邊分齊難知亦復內盡心想云何可了次答曰
下答釋門中即有三門初立理正答門祇由內盡妄
想心故能外廣知境雖無邊不出一心既證心原何
所不了真心之境離於忘念故盡想念方始能知二
以眾下舉非顯失門中初明妄見有限之境次以妄
下釋成不見所由即明有妄見故有所不見三諸佛
下舉是彰得門言離見相無不徧者無妄見故無所
不見心真等者佛心離妄體一心原無始覺之異故
名真實然此本覺在生滅門中為妄法之體故云即
是諸法之性一切妄法並是本覺佛心之相相既現
於自體之上以體顯照其相有何難了而不知也故
云自體照顯等故上文中辨佛報化之用則在眾生
心中今辨眾生妄法即在佛心之上良以心源無二
故得然也以同體智力起勝方便攝化有情故云有
大智等。

二又問下因論生論問答問二初開問門謂即躡前
自然而有不思議業而發此問初且陳疑次云何下
正設難二答曰下答釋門中有法喻合文相可解。

第七論終。

三修行信心分二初結指分門二能治下次第作釋
七初能治所治契當門二初牒門徵起二唱本釋成
二初唱本二牒釋二初區分能所中初通示次所化
下別指前因緣分但說被於五心中品從正顯故二
言契下決擇契當二初標徵二謂欲下述釋二初信
行別契二聚此分具宣四信五行令邪定聚修於四
信令不定聚修於五行謂由二聚未信未修法爾異
故二復次下信行通益二聚二人俱通修九法故。

二巳說下信心品類分部門二初結指部或作剖二
唱釋二初唱本二作釋二初標分二言直下隨釋三
初直問信心品類門二直問修行品類門三就第下
略答顯示信心門二初分門二言總下釋相三初總
答門二總問門三就第下廣答門二初標分二隨釋
四初信本令心平等門謂信真如為法根本根本之
信依境立名亦由此一信中最勝出生餘故信即根
本從用立名一切諸心謂業識等由無明力起成如
是差別諸心今皆和會令成一味平等真如無差別
理故二信佛欣有功德門謂信大覺欣求果位所有
無量勝功德故三信法精進修行門法有四種教理
行果佛依法有故諸如來咸共尊為父母師長虗空
金剛性常堅故不能敗壞不能生滅由是名為不動
軌則如是軌則有大利益心言罔及故名殊勝於諸
時處順修諸度助成覺道信法進修所存于此四信
僧令心無諍門因德欽人依人求法既聞法巳必當
求學令心和合無乖諍故。

三巳說下修行方便善巧門二初結前生後二唱本
作釋二初唱本二作釋二初標分二言總下釋相五
初總標答前所問門二通達總問所說問三略答建
立門數門六度次第謂由前前引發後後及由後後
持淨前前又前麤後細易難修習為次第故今合後
二以為一種故名五行諸論開者禪智體用所治障
染所引果利各不同故此論合者互相資發力用勝
故定慧雙運離諸障故。

四略問廣答散說門二初總別科分二第一下次第
作釋五初施門二初略問門二就廣下廣答門二初
標分二言財下釋相三初財物施二初正釋又二初
能施心無悋此依上根故言悉施本論通兼中下說
故則云隨力二何等下所施物有殊二初總標二類
二就內下別明二相中二初內財物心識施者謂即
心智令他役使運籌設䇿但成他事自更不復專用
心智也為主故問智度論說搏食可施餘食非色不
可相與何故此中亦施無色答彼對求者餒乏正甚
當面相惠伹說搏食餘食而無可與相故次外財物
在文可曉二如本下合結二隨應施隨其所應除彼
苦惱令得安穩即無畏施三教法施為說教法斷疑
除惱增慧破惡令趣果故。

二戒門二初結指科分二依門解釋四初建立戒相
標宗門謂以十善防禁殺等令不轉故二成就戒品
勝處門離喧處寂則得具戒三具足戒行不輕門謂
諸篇聚是佛所制固當尊重珍敬修習四守護不令
誹謗門護佛所制則具自利息世譏嫌則具利他巳
上四門初一即律儀戒中二即攝善戒後一攝眾生
戒又前三門並律儀戒謂初明戒相次持戒緣後護
戒心其攝善法不離二聚故略不說。

三忍門二初結指科分二依門解釋二初略忍伏我
門此門義當耐冤害忍見有違緣調伏其心不行反
報故云伏我二廣忍無我門此門雙具安受苦忍諦
察法忍由觀實相不見我人受樂不欣逢苦不戚則
於違順八種法中審察安受心不動搖故言無我榮
財潤巳曰利損耗侵陵曰衰越過誹謗曰毀越德稱
歎曰譽依實德讚曰稱依實過論曰譏逼迫侵形曰
苦心神適悅曰樂不止于八故復言等。

四進門二初結指科分二依門解釋二初通示精進
門瑜伽顯揚等論中說精進有五即是五種修行所
攝一被甲精進欲摧勍敵先被甲冑即初發心修二
加行精進加功用行極勇猛故即長時修三無下精
進增其勇銳不自輕懱令卑下故即無間修四無退
精進於善能成遭苦不屈即殷重修五無足精進堅
固欣修甚深勝果不以少善生喜足故即無餘修今
論含具如上五種於諸善事謂即被甲發心修善慮
值魔冤擐甲冑故心不懈退則雙顯示加行無退懈
則所作緩慢退則棄捨其業由加行故不慢所作由
無退故不捨其業立志堅強謂即無足志願堅固氣
槩剛強自利利他無厭足故遠離怯弱謂即無下意
解弘深趣向高大無諸下劣狹小心故二別釋精進
門二初分門二釋相二初無障門謂能自䇿勤具足
二利修因嚴果易成就故二有障門謂由先業使行
難進故示方便令其離障此被初心下品人故。

五止觀門二初結指科分二依門釋相四初總標總
釋止輪門安住一中寂靜性者攝歛其心在於一味
真如靜性不令出緣諸餘境相故名為止標陀云主
阿羅云伴止定為主觀慧為伴互相依故奢摩他者
翻為止品由定亦具觀察用故復云觀義二總標總
釋觀輪門謂即觀察因緣生滅通達徧知諸法相故
此即反上觀慧為主止定為伴相資而轉毗䟦舍那
此云觀也三略釋決擇隨順門謂即定慧二法齊運
止能息慮觀能發慧由息慮故散亂之風不可傾動
由發慧故愚癡之垢誰能障翳即由此二互相隨順
是故說言具足不離四廣釋決擇止輪門二初分門
二就第下釋相三初標列緣數二言住下辨示緣相
文有十五初中空閑處者空則離諸諠囂閑則息諸
緣務雖則內因具足亦須外處空閑闠閙不干禪那
易發靜處有三緣務有四靜處三者一謂深山巖谷
艱險永絕人跡毀譽不關利名斯隔專心在道守志
修禪是處為上二空寂處近城數里交往亦稀鍊障
安心是處為次三僧伽監獨處一房不雜餘事跏䟦
正念是處為下此依出家菩薩修禪定處若在家者
內袪貪恚外絕色聲隨處隨宜固難局定緣務四者
一生活緣經營商賈觸事牽纏棄少取多治新換故
身猶不定那得安禪二人事緣慶吊吉凶送迎賓侶
唐捐事業枉費工夫世務猶妨豈能安道三技能緣
醫藥卜筮射馭琴棊圖𦘕方書呪術工巧雖稱世俗
才能實為聖道疣贅四學問緣讀誦經論問難對詶
力弊心勞妨禪費道夫以至人息慮達士守愚君子
緘言聲聞滅智劣道猶資於寂靜深禪豈雜於喧囂
其猶風靜波澄星月炳現如提婆達多雖諷六萬像
經猶不免其獄報蓋由口雖誦經心常乖道苟能以
教照心為禪定之龜鑒者非所遮也二中謂初習禪
者得與師友同居鍊行多即不許少即無妨今據上
根故唯獨一三中東方日出表本覺靈明西方明沒
如無明昏暗今令行者觀真治妄故說居止東西兩
中南方大暑蚊蚤尤多北方極寒風雪頻數增長尋
伺習定為難古說尋伺名為覺觀動轉不定故置輪
言四中毗刃羅虫未詳其致五中乾練伽摩伊陀耶
者此云合集即蒸糊之類婆尼羅者此云散離即羮
脽之類有仙性者能資定故如參苓定志蒜薤增瞋
若此之類雖曰無情能令心識喜怒無定受食時節
用自日中過中食者無有定故或隨自心中欲受即
受以資身故不應局定然則四五二種因緣衣以蔽
形遮其寒暑食以充腹濟彼虗羸衣食既安止觀可
就兼令行者心存所表以慚愧忍辱為衣用禪悅法
喜為食然修行者根性有殊略分三品一者上根晦
迹嵓阿不涉人事編茅為席結草為衣但資甘果清
泉或復飡松餌栢專一禪寂更無餘事二者中根但
服三衣不盈不畜出聚入山被服齊整分衛乞食趣
爾支身三者下根即許檀那供衣送食仍亦不得多
求多積妨亂自行復擾信心但務資身常知止足今
論令用二種之食三色之衣通被三根事無缺失六
中結界因緣依神呪力防護定心魔鬼不入一俱盧
舍謂一牛吼量然呪文詞句有重疊一字過於十數
今多此例大唐西域求法高僧傳說釋師特精呪藏
時有弟子厥號難陀聰明博識清意斯典恐呪明散
失遂便撮集可十二千頌自成一家每於一頌之內
離合呪印之文雖復言同字同而乃義別用別自非
面傳心授而實了悟無因後陳那論師見其製作巧
殊人智思極情端撫卷歎曰嚮使此賢致意因明者
則我復何顏之有乎是知智士識巳之度量愚者暗
他之深淺矣準斯傳說則有以見今論呪法文字雖
同義用各異學者應知七中所用金寶等事此依行
人具福德力諸緣畢備其或於此力微緣缺則隨便
宜亦非局定八中言說能亂定故九中座像謂即禪
榻黃陀羅帝未詳其語十中十事前七調身第八調
息後二攝眼亦即調心虗空字輪未詳其狀意令於
眼安住輪中絕視外境禪那易發調身法者若在定
外行住施為悉應詳審身或躁動氣息隨麤由息麤
故心散難攝兼令坐時煩憒不悅常須調令緩急得
所其欲坐時先緩衣帶正身而坐半跏全跏便宜隨
意四體肢節前後搖動作七八返如按摩法次當開
口吐去穢氣當於身中臟腑筋脉有壅滯處悉隨氣
出次當閇口唇齒之門纔相附著舉舌柱齶不令䑛
𠻳復應閉目斷其外光勿令緊急然後端身猶如賁
石不得搔動舉要言之寬急適中是身調相調息法
者凡有四種謂風喘氣息風則出入有聲喘則出入
澀滯氣則出入猶麤息者出入綿綿不聲不澀不麤
不濁資神益道前三不可調調之必成患後一可調
調之易定凡欲調之則有三相一者下著安心二者
寬放身體三者於息徧於毛孔出入無礙舉要言之
不澀不滑是息調相調心法者凡有二相一者調伏
散亂不令越逸二者當令沉浮寬急得所若於坐時
心慮惛昧無所記錄頭好低垂是為沉相爾時應當
繫念鼻端住在緣中則治沉相若於坐時心好飄動
身亦不安念外異緣此是浮相則宜安心下緣臍中
制諸亂念其心則定如是要軌廣如別說十一中出
入禪定要在二時所餘時中非所應故十二中言深
智慧人以為友者此聚教授之善友故善友有三一
者外護不揀緇素但能營理供給所須於彼行人不
求過失不生觸惱將護行人安隱進道是名外護二
者同行謂量自力福智鮮微復念外緣邪魔熾盛非
得善友拯引獨力豈能孤進決須好伴更相䇿發不
眠不散日有其新切磋琢磨同心共志彼此敬慕如
視於佛是名同行三者教授能說般若是道非道內
外方便通達障礙皆能決了示教利喜是名教授今
論從勝但說教授十二中由印呪力有字輪現行者
觀察邪正不雜十四中言善林樹者由觀此樹境雅
心怡能生靜慮故名吉祥十五中言字輪服膺膺謂
𦙄臆故以字輪置方寸處以表行人修止定故三如
是下明論該攝。

二巳說下直示修行止輪門二初結指標徵二列門
解釋七初存心決定門二不著身體門此修理觀揀
餘事相五停心等諸觀行故氣息謂即數息念觀形
色則是白骨鎖觀空及四大并下心識即界分別觀
彼為對治著我之心令其分別士夫六界又上色言
具通青等四種顯色并下六界為十徧處所觀之境
如是等觀皆治凡愚麤重病行又由氣息形色心識
皆是妄緣戲論顯現今觀法性一味無差止妄還真
故言不依三不著心識門中初明不著遣除想者能
除之想亦須遣拂諸想皆寂真如自現然不同彼滅
盡三昧彼為麤動心心所法極勞慮故深生厭患欲
求止息所以厭滅別無所觀真法性故次自此下顯
因緣此則雙顯身心二門不著因緣是故說言以一
切法本無相等四不著不著門重重遣拂至無遣故
五集散會一門中初句集散次句會一六顯示正念
門外境唯心說名正念妄境既無唯心亦寂故復說
言念不可得七不離恒行門謂不但坐時修習止觀
於諸時處觀念相應無間斷故。

三巳說下修行止輪得益門謂止成得定除障不退
故。

四巳說下揀入不入分際門二初結指標分二言入
下依科解釋二初示義二初入趣意二不入意具六
種過隨有一種則不能入二如本下屬文。

五巳說下讚歎三昧殊勝門二初結指標分二依門
釋相二初體大無邊殊勝門本論有三初標立次釋
相後結名二眷屬無盡殊勝門眷屬三昧名金剛者
以表本末皆真實故。

第八論終。

四廣釋魔事對治門二初結前生後魔是梵音此云
奪命能作奪命之因緣故亦心殺者以其能害智慧
命故。

二演義疏文二初唱本二作釋文二初總別標分二
言眾下次第釋相二初略說略示總持門五初眾生
勝劣不同門三初標具缺二云何下釋行相三今此
下明本指。

二次說下能作障事假人門二初所治四境二初標
示主伴二初舉人標數二如是下指類結名二魔及
下指陳名義二初指略魔外二鬼及下造釋鬼神二
初標指二言十下釋成二初鬼三初列名字二如是
下明作用三初示差別此有十鬼前三變現非情境
界第一現色第二則現香味觸塵第三變現能作四
大四五六七第八第十現有情境此皆化現有質境
界第九能現空無境界二如是下出因由三如是下
顯障礙二用之下辨增勝如前十鬼作用差別各隨
增勝建立名字實則於境更互能現如第一稱遮毗
多提則說名為作晝境鬼餘依用立類此可知二十
五下神二初列名字二此十下明作用二初示差別
此所變現則勝前鬼謂能變作利鈍有空專散堅固
移轉等境於中覺者及覺惑境即佛菩薩相似之境
二如是下顯障礙三魔及下料揀差別二如是下能
治四相三初徵列四門二言隨下解釋四相四初無
礙自在對治此以慈順認為功德是故名為隨順隨
轉諸邪見類伏從如化者謂由行者順彼所作令其
心喜然後方便示以正法令離魔邪勝負不爭實真
道矣隨見等者一切諸見皆是本有本覺氣分由迷
真故遂成顛倒若其隨見有增損者則使本覺無漏
功德亦有大小是故不應妄生厭駭二揀擇別相對
治此以智拒想作過失不應從順故言反違三具足
俱轉對治此以慈智平等觀察順違同時得失一味
故四無念無依對治此既無念彼何所依逆順兼亡
得失俱泯故由茲四行內袪諸障外攝群邪任運修
禪永無縛累三如是下指廣合結。

三顯示所作業用門二初標列二門此初總門則屬
當文其次別門預指後段謂由魔邪兩處釋故此略
後廣總能含別作此指陳至下應悉二總相下略明
總相二初標門二第一下釋相二初現異類此文通
說現六趣形不同下文差別顯示鬼神多造四趣魔
外多作天人業用勝劣從其類故二言等下現同類
同品依正謂隨所惱行人形類現其形儀一一相似
若依若正悉同等故遼本論中正字作止理亦可通
四顯示對治行法門五因治之力得益門二合分三
初結前標後釋師於前顯示所作業用門中說有總
別總中有二一總相所作業用門如上巳釋為對下
文廣說廣示散剖門中是其別故名為總相二通達
對治行法門今當作釋即是前標四五二門學者宜
審二謂有下別釋二門初當念唯心行法門即前標
中第四門也此釋本論當念唯心成對治行二無量
下境界即滅得益門即前標中第五門也此釋本論
境界即滅終不為惱為所得益三是名下總相合結
五次說下廣說廣示散剖門二初標分此由對前業
用中總相略說故此名為別相廣說。

二就門第下釋相八初出現人相令信門二初顯示
所治二初標列二若外下釋成二初能成六門二初
徵列六門二言造下釋成六相二言造下所成三像
二初總微二且作下別釋三初造天人像六初造像
門二初造九處二初總微釋二謂若下別顯示中文
有九節各各分二初造像持明二數圓像具其所造
像即以呪力次第呪成總別九處呪有前後像則頓
成或先成總身後成支分呪文字畫此方篇韻収錄
不盡撿閱無從來者不應檀為改易二若種下造心
識中初付識持明後若此下數圓心具標竭那羅此
云心怪由呪術力於所成根似有分別動作之相假
說名心實則不分所以者何諸大菩薩尚不化心況
此諸魔能化心識譬如醫王知命將終即以妙藥及
明呪力令其終後身不分散不萎不枯威像視聽與
本不別當知此中雖有動作似彼醫王無實心識或
由呪力請其所事自在天等暫來捿托亦如大乘安
像經說共於寺舍殿塔之內造諸尊像儀相巳圓即
誦神呪奉請諸佛安止像內誦呪既畢而啟請言如
一切佛安住覩央陀天亦如佛在摩耶胎藏願佛慈
悲住此亦然準斯理例恐彼亦然故有禍福動作等
事二禱祀門二初徵起二以神下釋成三初顯其祀
意二禱祀下明其祀事謂歆享祭祀而隨所樂求三
今以下明其定要謂由禱祀經久得住故三神呪門
二初徵起二所謂下釋成三初總標二事二若為下
別明二相二初明莊嚴二若為下辨往來三今以下
結成門要謂此門中欲以樂具嚴像身分及令其像
輕舉自在依此呪門四誦經門為增威故五阿呼門
為成事故六勸請門為述意故。

二次說下造菩薩像二初標指通別二別相下唯明
別相二初造像門二初寄問生起二若為下依義釋
成二初造九處即前九段文各有二初造像持明二
數圓像具二造作下造心識中二初付識持明後數
圓心具二誦經門。

三次說下造如來像二初標指通別二造像下唯明
別相中初總指根心後別明呪句二初所加呪句二
付心別呪。

二次說下解釋能治三初別治三像三初對治天像
門二初邪正雜亂問二解釋下六門除遣答二初標
列門名二言呪下顯示治相六初呪知根壞不壞門
中初誦外道邪呪後誦內教正呪見根增損則知真
偽誦神呪相即誦前文外道造像所有呪句數量法
式如前不異餘之五門文相皆顯何故此呪不造圓
珠不繫髮抄邪正區別法應爾故又詳此行狀非必
實魔逼愶行人鍊成正道維摩詰說作魔王者多是
住不思議解脫位菩薩由此故現少差令知邪正不
雜二次說下對治因像門中有二文相明故不別開
釋三次說下對治果像門中二門準上二有外下通
治眾像二初問治方軌外道變現豈止前三亦能造
作殊形異類欲明治法故假問起二謂有下答依神
呪二初標呪徵起二謂彼下引經釋成二初文殊啟
請二於是下善逝敷陳中初標深誡聽次文殊下顯
勝宣明後若此下依明獲益末世行人福智微劣文
繁則倦事簡方行今通治妙門則正契時病妙祥請
問意在于茲欲離魔邪宜應誦習三如本下合本結
成。

二次說下出現言說亂識門二初總示自此第二門
至于第六門俱是所治其七八二門是能治二所說
下別釋三初說陀羅尼門中釋師別加能治神呪餘
門竝在後文對治次說因果二門之中文各分三初
縱奪顯說次徵釋說意後合屬本文。

三次說下得三世智惑人門二初標指徵起二所謂
下依義釋成中二初令達過未後令達現在四不離
世間縛著門外道邪論能纏縛故五心性無常生亂
門中及無性者令至闡提無種性故六令得邪定非
真門外道邪定非真實故七勸請行者離邪門此門
通治出現言說乃至邪定五種邪執由智觀察不生
取著則能對治一切障故八揀擇真偽令了門此則
別治得邪定門外道所修二十一種邪偽三昧皆是
世間見愛我慢今修真如真實三昧是出世間說言
不住見相等故是則真偽可以了知令修禪者無所
惑亂。

五巳說下讚歎三昧功德門二初結前生後二演義
疏文二初唱本論二作釋文二初分門二言總下釋
相二初總標門二散說下散說門二初標分二言總
下釋義二初總問二就別下別說三初標徵二一者
下列釋十種功德初一由定蒙加次四依加離障後
五成行不退三如其下勸修。

第九論畢。

六兩輪具缺益損門二初結前生後二演義疏文二
初唱本論二作釋文二初標門二就第下隨釋六初
示缺觀止輪失門三初舉數標徵二一者下依次釋
相由缺觀故有四過失一中嚤鍵訶尸此云氣盛凡
爐如入窯室熏極心昧二中阿那毗提此云風病三
中婆多訶彌尸此云無根三是故下結勸俱行。

二巳說下顯示修行觀輪門二初結指分門二就初
下依門釋相三初苦相觀中初標示但有二苦苦苦
相顯故論不說次言壞下釋成二初壞苦中初示行
相有為淨者世間事定等名清淨貪瞋邪見等名不
淨如是二種互相映奪苦相隨轉故言壞苦具足等
者諸無為法具眾德故相俱轉故名為具足一切世
間諸有為法戲論相故妄分別故名為妄想有為世
間如是二種互相破壞則令行人發生苦解又外器
界四大六塵日月星辰山河草木一切萬像悉皆具
足故名具足內有情界所有根識種種諸法皆是妄
想故名妄想如是內外互相陵奪發生壞苦此上二
類壞相在境苦現於心故名壞苦又此諸法互相破
壞非安樂相便名壞苦不必心緣方名為苦不同行
苦隨緣起滅非寂靜故名之為苦次若修下明觀益
二行苦者以是遷流逼迫義故二無常觀約三世說
各有法喻三不淨觀自他不一故言種種雜穢充滿
何淨之有審諦觀察則離貪欲。

三巳說下緣眾生界立願門二初結指分門二言緣
下依門釋相三初緣眾生作思惟門二建立誓願徧
布門文相皆顯。

四巳說下兩輪俱轉不離門三初承前問後二謂具
下引教遣疑三初標指經說二爾時下正引其文二
初文殊啟請二爾時下善逝敷宣二初勑聽許說二
於是下演偈開迷三初舉喻明前頌四句句各一喻
次頌四句如次釋成二若具下依法合有十三句初
三句按法總指後十句通別配合前文四喻最初一
句通貫四喻中間六句明前三喻喻各二句後三句
合前馬喻三是故下勸雙行三今此下決擇經意二
初徵起二謂為下釋成有五束為二段初三約境明
後二依心解初中有三明其止觀寂散俱行有空齊
照理事雙觀故皆說言不相捨離後中有二初約對
待相收後約融即一體三如其下勸思合結。

五次說下顯示兩輪所治門中二初止輪所治後觀
輪所治。

六次說下總結兩輪俱轉門缺則成過俱則成德。

七巳說下勸劣向勝不退門二初結前生後二演義
疏文二初唱本論二作釋文二初分門二言顯下釋
相七初顯示趣向假人門中前四心者前三種心諸
教俱同其第四心所說不定有以定心為第四有以
慧心為第四今怖劣求勝懼有退轉良由缺慧無勇
猛故應以定心居乎第四或由無定生於怖畏慧居
第四義亦可通如是四心從初唯起下品熏習未能
勝進所以欲退。

二歸依所學教法門諸佛所師所謂法也自因至果
之所游履故名大道。

三厭惡處所退信門二初標列退緣二言國下解釋
退相中初國土後勝緣初謂惡緣多故欲退後謂勝
緣少故欲退娑婆梵語正云索訶此翻堪忍謂諸菩
薩行利樂時多諸怨嫉眾苦逼惱堪耐勞倦而忍受
故因以為名法華會中諸阿羅漢各自誓願他方國
土廣說此經所以者何娑婆國中人多弊惡壞增上
慢進心面者以對境故隨請心鏡有本作清傳刻者
誤。

四如來方便殊勝門中勝妙方便具通願教謂如西
方彌陀如來本願攝受此土釋迦說教誘導皆方便
故然念佛求生實為要道昔人述釋而有三門一明
加行二彰根本三顯勝利初加行者方等經說有諸
菩薩若在家若出家具修四法則能得是念佛三昧
一不壞信心二不破精進三智慧殊勝四近善知識
復有四法成就三昧一乃至於剎那時無眾生想二
於三月內不暫睡眠三三月經行唯除便利四若於
食時布施以法不求名利無望報心又有四法一勸
他見佛二教人聽法三心無嫉妬四勸發大心復有
四法一造佛形像勤行供養二書寫是經令他讀誦
三慢法眾生教令發心四護持正法令得久住此三
昧者亦名佛立由三昧力建立諸佛炳然顯現現前
立故然諸行人修習諸行有總有別若夙植勝善現
過強緣則能具修如是諸行若德薄垢重中下之輩
則於前行四四別修皆得成就如是三昧若不爾者
經中何故於前諸行四四別說由是而知總別修習
皆得念佛三昧現前二彰根本略有二類一攝心別
念二縱意寬緣言別念者十方淨土無量無邊富樂
莊嚴莫能殫紀若非的指一方令人歸趣則心馳志
散難以欣生由是如來愍諸含識或宣妙喜或稱極
樂現寶土於蓋中融剎海於塵內方等經說若有四
眾欲求生於西方淨土先當憶想彌陀如來從此西
過百千萬億諸佛國土彼有世界名曰安樂彌陀如
來現今在彼諸大菩薩周迊圍繞處大眾中說法教
化然求生者端坐繫念專心想彼阿彌陀佛如是相
好如是威儀如是大眾如是說法一心相續次第不
亂或經一日或經一夜如是乃至七日七夜是人必
覩彌陀如來微妙相好亦聞彼佛轉妙法輪亦見彼
佛眾會圍繞如是行人雖未獲得天眼天耳一切墻
壁及與諸山不能為障又雖未得神通往詣三昧力
故而見自身在彼佛土聽聞妙法決疑請益憶念修
行命終之後得生彼土此經雖說但觀西方彌陀一
佛所獲功德與觀十方一切諸佛正等無異大灌頂
經說若有眾生繫念思惟無量壽佛與觀十方諸佛
如來功德齊等彼文意說雖即行人歸心未普但念
一佛由諸如來悲願等故皆於此人齊垂護念故令
是人獲多功德如曾參行孝眾母咸思子胥懷忠諸
侯共美事可類焉二縱意寬緣者謂諸如來望諸有
情夙世因緣有共不共或有一佛多人有緣或有多
佛一人有緣眾生望佛通別亦爾此門意者由其夙
善難可測故又令觀心極寬廣故故令徧觀十方世
界無量諸佛方等經說有諸菩薩若從他聞有佛世
尊隨何方所即向彼方志心頂禮正念不亂欲見彼
佛應念即見彼佛形像或如琉璃或純金色此經汎
說方所不標名號大灌頂經則具彰其佛名剎號文
多不錄如是菩薩觀東方時見多諸佛百佛千佛如
是乃至那由他佛不假作意自然現前南西北方四
維上下所現多佛亦復如是由三因緣得見多佛一
念佛三昧二彼佛加持三自善根熟具足如是三因
緣故即能明見彼諸如來如是觀行少時分多時分
長時分少修習多修習極修習則得圓滿佛立三昧
三顯勝利謂由行者修習如是念佛三昧後命終時
預知時至心不顛倒正念現前十方諸佛親來迎接
或復摩頂或復授手讚歎行者令心歡喜隨意往生
十方淨土即得成就無生法忍行人修習念佛觀時
若有眾毒及以兵仗一切水火惡王縣官能傷害者
無有是處設令墮落大劫火中三昧威神彼火即滅
速得圓滿六波羅蜜三明十力一切功德取要言之
三世諸佛皆因獲此念佛三昧速能成就無上菩提
功德無邊廣如經說然此論中四五六門汎令念佛
即前所謂縱意寬緣一切諸佛其第七門引經證說
專念西方阿彌陀佛以狹證寬即前所謂攝心別念
之觀行矣如是諸門文相明故略不開釋。

三巳說下申明觀結分二初結前生後二演義疏文
二初長行勸修獲益二初唱本論二作釋文二初分
門二言舉下釋相八初舉前所說總結門中有三初
示義次何故下通妨後如本下屬文初重八法總中
總故說名為本餘法即目二十四種分離別相故名
為末則此總言結前八種兼收餘法無所缺失。

二舉益勸人令修門中二初示義次屬文此門備舉
因果利益勸物今修謂依三慧定至覺道。

三顯離疑信功德門中二義如前甚深極妙廣大法
門謂即兩重所入能入名法門故兩重所入望能入
門極深妙故兩重能入皆悉各各能廣自法能大自
法能為自法作名義故行者既聞如是法門則離疑
畏等四過失則發決定等四行德本論舉中影兼初
後但云怯弱釋師具述過德各四勸進行者由能如
是離過具德故感諸佛親所授記。

四比類為對示勝門中亦二大千行善德雖極多有
作有窮故如芥少分食頃觀法功雖至鮮稱性無邊
故如界塵數以之對挍勝劣可知。

五舉受持功讚揚門中亦二初中又二初受持功勝
次若假下宣揚莫窮中文復有二初舉勝況劣次一
日下以少況多諸佛菩薩能說舌端所經劫數皆以
十方塵數為量如是皆以異口同音讚揚其人一日
一夜中間受持所得功德辯才有盡功德匪窮所以
者何以所持論稱性說故所生功德亦如法性無有
邊際故佛菩薩稱揚靡逮。

六舉誹謗過令怖門二初示謗罪報二初正示二是
故下結勸二自此下釋重因緣斷三寶種無續期者
邪見斷善而有二類一因力邪見所斷善根地獄死
時其善方起因勢尤重經久始續二緣力邪見所斷
善根地獄生時其善即續本無惡心現緣逼惱忽生
邪見由卒起故勢分疾歇善亦早續今論說言無續
期者由誹謗者害巳兼人罪重時長不能出離欲垂
警誡故作是說。

七殊勝廣說離謗門中二初示義中文復二意初明
殊勝為因果甚深之本後彰毀謗斷自他信入之原
三世諸佛皆依此法巳今當得涅槃果故三世菩薩
巳今當成清淨信故若於此法生不信心如上所明
自他因果一切頓失是故行者應當信學。

八是故下總結修行勸人門此中勸思如上所說讚
謗德過擇善從之。

二巳說下偈頌結說迴向二初結前生後二演義疏
文二初唱本論二作釋文二初分門二釋相三初攝
前所說總結門二初標門勸觀二諸佛下依義牒釋
二初通總攝前所說門二初總標徵二言諸下別解
釋三初釋諸佛二字二初解義二會違前中二初牒
文屬法謂舉人顯法以彰勝劣諸佛則舉能依之人
不二以自所依之法人由法有法作人依故舉彼人
而顯此法形於彼佛其德勝者不二是總故為能或
諸佛是別故為所成總為別所依別為總所成總別
相形勝劣斯隔舉劣顯勝故取不二如是菩薩二乘
異生所依總體咸曰不二但云諸佛從勝而說二大
本下引教證成謂由不二摩訶衍法性德周圓功能
備足具深具廣立以海名圓名通貫所餘門法今超
於彼故復言圓此法殊勝得諸佛者得成就義由法
周總則能成就一切諸佛及菩薩等然此法體本自
圓成非由修因斷障而立斯則諸佛證而不得凡愚
迷而不失由人於法微劣故爾。

二若爾下會違二初舉違文此舉攝持之文難前成
就之義由三世間攝盡諸法所謂理事因果人法依
正一切皆是三世間攝則圓圓海亦皆不離三世所
攝彼盧遮那復能攝持三世為體既爾何故前說諸
佛不能成就圓圓海耶二廬舍下伸會釋攝不攝者
此有二門初差別平等門後依持成就門初門云何
謂初器世間所依依報餘二世間能依正報眾生世
間輔翼之伴智覺世間導化之主如是依正主伴雖
各差別佛能徧統名攝三世又斯三世本來融通一
味平等常依常正無依無正即主即伴非主非伴自
在無礙不二無差不可言其能所攝異大本依後分
流用前故彼此文不相違背後門云何謂初器世間
佛能依止餘二世間佛能住持由悲智德持自他故
又斯三世器由業致生自妄分皆依無明迷真而起
非是諸佛造作建立廣略二經各依一勢故不相違
由是彼佛對三世間差則故依持故則名為攝平等
故成就故不得名攝分流依前大品依後故論說言
攝不攝故。

二釋甚深二字微妙至極曰甚幽玄匹測曰深謂由
本法該羅萬有籠駕十方眾聖心源諸佛智海言語
道斷心行處滅各對自門彰甚深稱。

三釋廣大義即十六門能顯本法與彼本法而作名
義謂由本法微妙甚深是故不能自廣自大依能入
門方能顯示自所入法廣大義故。

二巳說下顯示能說字相門二初結指二言我下釋
成二初牒屬字相二何故下徵釋因由。

二巳說下絓舒功德令廣門二初結指絓者展也二
言迴下釋成二初明迴向二初牒又示迴向二以何
下依義顯因由迴向三處即頌文中如法性字字各
當一真如即照之寂本覺即寂之照一心寂照雙流
又一心是所入本法如覺即能入門法謂欲令含識
依門入法故二如是下辨利益中而有三喻謂一塵
置地皆為厚載之功一水入海等同潤益之德小有
合空而無分量之別一多即入無礙融通論主本懷
所存于此。

三巳說下施於眾生普利門二初結指二釋成。

三激物流通分二初舉人法以總勸後約益損以別
勸前中二初舉人顯位勸喜大士釋師自指位居初
地初獲聖性具證二空能益自他故生歡喜然陳巳
所證能無矜衍乎以勗物生信不容隱匿故位前十
信根不定故喻若毛頭三賢巳去大乘位故名之為
角賢位之後有四加行謂煖頂忍世第一法明得明
增印順無間功德顯現立以生名相好莊嚴復彰華
稱釋師既越故曰巳超得入此地巳經第一僧祇大
劫故言粗滿方當第二無數大劫次第進趣故云始
入楞伽經說南天竺國中大名德比丘厥號為龍樹
得初歡喜地即其證也。

二如宜下按法覃功二初通稱本釋二初約人起行
二汝等下依行成德梵書伊字以喻三身不縱不橫
不並不別阿耨達池出四大河如大涅槃具四勝德
二我從下別歎本文二初龍宮徧窺述目甞覽百億
經故二如是下寶𠕋具攝顯今攝造義無不備。

二有善下約益損以別勸三初示持毀二初受持德
廣亦二初舉捧誦二何況下況思惟二有善下謗毀
罪深二是故下勸修學三當願下啟誓願。

釋摩訶衍論記卷第六(終)