#+TITLE: 鑑堂一禪師語錄-清-一
#+DATE: 2016-06-11 12:30:34
#+SOURCE: github.com/kanripo/KR6q0594 master 3a5141be                

* 鑑堂和尚語錄序

鑑上人者童年祝髮苦志宗傳啟當業之鼓鐘津梁
龍象闡治平之棒喝印證薪燈滿布黃金兩建祇園
之盛群薦白足還經耆臘之年別所稱申流砥柱末
代津梁者也予曾入白社之交夙聆青州之論觸處
皆成妙諦磕著便是針鋒雖未盡識微機抑亦略覲
大意涅槃數載法嗣多人輯其語言文字將欲壽諸
梨棗紀夫功德訓誨諄屬弁以秕糠此固浮屠報本
之心實浹塵外契投之意上堂法語足徵當下鉗錘
示眾小參尤見性天訣竅抹清風披明月詠歌無意
總文章聚頑石散天花偈頌忘機皆縱奪自慚門外
漢難通五覺淵微應有個中人推作三乘法棟。

康熙戊子閏三月屏山杜允貞子醇氏撰








* 鑑堂一禪師語錄目次

  
  * 序
  * 上堂
  * 秉拂
  * 示眾
  * 小參
  * 佛事
  * 偈頌


鑑堂一禪師語錄
嗣法參學門人明(滿慧)等錄

* 住常樂禪寺

康熙三十五年佛誕師受忠州合郡文武官宰紳衿
四眾等請開堂拈啟云銀箋洛陽貴管城翰墨香維
那試宣出無用再思量宣畢喝一喝云寶座軒昂威
風凜冽踏過報化佛頭一任諸人捫摸遂陞座拈香
云此瓣香枝培界海葉蔭索訶爇向爐中奉祝
當今皇帝萬歲萬萬歲皇后齊年太子千秋伏願萬方
樂利人人快睹堯天四海歡騰箇箇欣瞻舜日此瓣
香肱股聯芳鳳麟班濟爇向爐中敬為滿朝文武合
國公卿本郡宰官紳衿檀越伏願誠通帝座光映祇
林常為覺海金湯永作擎天柱礎此瓣香播植威音
前覆育空劫外爇向爐中供養傳
臨濟正宗第二十七代上竺下峰本師老和尚用酬
法乳更冀薪傳二桂派衍五花斂衣就座上首白椎
云法筵龍象眾當觀第一義師豎拄杖云倩取柳溪
竹一莖絲綸不挂釣金鱗就中若有金牙客劈筈奪
窩任縱擒問答畢乃云光臨泉石意殷勤點染溪山
色更新一雨洒花瓊玉潤九龍吐水紫金瀠皇圖鞏
固佛日長明淨瓶灼發寶鼎氤氳嚙𡄦􁻹𡄦杜魯𡄦
這些且置因齋慶讚又作麼生良久云山河社稷周
天永蘭桂祇林遍地森再結椎師下座。

檀信建會請上堂嶺畔杜鵑啼嵒前石虎嘶暮雲飛
梵閣宿鳥向林棲泥牛啣月走木馬步霞歸毘盧光
現瑞秘咒義難思山僧今到來逐段為設施且道有
何設施法法本來空鳴鴉代曉鐘梵音傳谷響火燄
覓魚蹤卓拄杖云這回不作槐安夢北斗藏身萬彙
空。

檀信追親請上堂紅霞散彩日輪西誰不還家覓宿
時八面玲瓏華藏海九重深密步雲梯地搖六震乾
元淨天雨四花坤厚持無底籃中多寶聚滿盆甘露
滑如飴既爾恁麼則一會若冤若親箇箇悉皆超度
去也良久喝一喝云日臨滄海千般慶月挂須彌萬
彙輝。

創建優曇禪院上堂卜得祇林建此基梵宮湧出與
天齊池成月現光飛燄閣拱星攢影燦輝拄杖口開
施法乳芒鞋舌吐露玄機這回撲碎莊周夢穩棹銕
航任所之復以拄杖卓三卓云千年常住常常住億
代永傳永永傳。

檀信薦亡請上堂紫霧煙籠直指西南疏星淡月影
映前川高懸赤幟冥陽生喜展演金鎞斗柄增寒慣
拈無底缽解弄沒絲絃等閒大步長安道任運優遊
越覺天喝一喝云雷震群靈醒雨潤百花鮮。

上元振宗表圓鐘會老人命秉拂這段因緣將錯就
錯偶接慈旨直下擔荷且擔荷一句又作麼生道嫩
柳堤邊一線通桑榆且喜向春溶翠屏影映江環秀
浯水鱗遊意樂從擔不盡荷難窮聊將麈尾拂春風
時節因緣隨分適月影闌干應曉鐘茲因堂頭老人
命為合郡文武官宰紳衿四眾等表揚勝會慶賀帝
誕諸仁者還識這段因緣麼良久云寒梅花放鳥聲
樂曉夜鐘鳴客夢醒。

* 示眾

示眾學在我後為弟智從師生為子故教有匠成之
德學有資秉之能所謂學問誠弟子之業講解實師
長之任也今則不然下無一言以問辯上卻百法而
提攜尤自方圓不合長短參差吾因是扼腕深惜蹙
額長噓試問就中還有息得這口氣者麼乃顧視左
右云覺自覺他唯我覺知音知後復誰知。

示眾四十年前寶光院中稟俱于師翁座下深蒙稟
習戒定圓明四十年後治平堂裡荷法于本師杖頭
每受提持鉗錘毒辣即今前後不涉定慧無拘遇閒
時則迎賓送客逢飢寒乃喫飯穿衣管甚麼麻斤矢
橛休牽惹趙犬楊驢一味洒洒脫脫萬般散散疏疏
可恨兒郎沒見識預先偷我兩聯詩。

建華嚴會示眾舉古德云德雲常在妙高峰行遶峰
頭不見蹤七日既然尋不見一朝何故卻相逢六千
乞士十心滿五百高人一信通回首夕陽坡下望白
雲青嶂萬千重試問諸仁者這箇境界與華嚴性海
同乎異耶若謂同龜哥眼裡鼓樵桐若云別蝸牛角
上眼冰雪不同不別一句又作麼生處處總成華藏
界堂堂無處不毘盧。

開山示眾豎剎巍巍接太虛天臺方廣視偏低因緣
會遇人天慶縱奪當場祖佛師運用臨機埽蹤跡尋
常揮麈絕狐疑從今不搆時腔套解下郎當無垢衣
喝一喝云布髮揮金皆我助當方土地是誰司。

* 小參

瑞林檀越對靈小參花滿春山幽梁燕語聲寂露滴
偶驚顏風拂予懷戚數載弘護殷別去復何急山僧
今到來試問這消息且道那裡是真消息以手畫○
云藹藹瑞蘭恒暢茂枝枝嫩桂滿庭芳吾今直示真
歸路彈指迥然超樂邦。

對靈小參一張故紙孰主張四面江霞映綠窗謬果
瞞因長劫苦合塵背覺受悽惶啾嗟野外空浩歎臥
草霜間徒慘傷撫案一下云咦輕擊鉗錘休錯過這
回端的睹慈光。

* 佛事

野雲老和尚起龕這慈顏髮白鬚白治平多年擎魔
捉賊來時菊芳新去日光皎潔且道即今臨行一句
又作麼生以手畫○云拄杖流輝東閣頭芒鞋踏遍
西江月。

** 入塔

松青竹翠六出飄張地脈靈通山悠水長龍窩獅窟
麟舞鳳翔至止于斯左右吉祥瑞雲覆護紫霧流芳
乃舉瓶入塔云宴坐後又作麼生滿架星辰光太極
兩輪日月映中央。

** 應三九

提攜數載別廿七期月圓月缺且悲且離嚴霜凜冽
薤露沽衣愧無陳獻採藻採芝聊供香容若存若遺
且道畢竟有何存遺爇香云常寂光中頻點首獅兒
遍界等須彌。

** 體如和尚入塔

雲飛東嶺復還西月挂松梢影落池撫掌林間親色
笑兔兒不在舊窩底和尚既歸祖室圓寂因甚道不
在舊窩乃捧瓶入塔云翠屏有意花開早綠竹無心
應遠垂。

** 勝泉禪人舉火

恁麼來恁麼去一點靈光含真氣去來莫作等閒看
山僧示汝本公據以火炬畫○云烈燄層層入太清
紅蓮灼灼無遮蔽。

** 見初大德封龕

昨日歌兮今日泣悲歡離合總歸一從教面目又新
新暫下簾籠深護密且道如何密護乃指龕云胸中
縱藏千丈冰切莫逢人露一滴。

** 起龕

玉露垂珠映夕陽梅花枝上吐清香年寒歲暮客難
免踏雪歸兮胡太忙既然如是大德即今行腳去乃
引龕云芒鞋踢碎山頭玉拄杖挑開海底金。

** 舉火

縹緲煙雲繞翠屏靈根好向紅爐生這回鍛出金剛
眼歸去來兮變假真作麼得變真假去攛下火炬云
笑指南來客在在屬丙丁。

** 收骨

只這些子含藏劫外暫借暫停無隔無礙直至而今
穩持穩載作麼得以穩載去投骨入瓶云時時靜聽
獅兒吼在在安養從心快。

** 安位

有像原無像真空未盡空恬然趺膝坐休于紙上逢
畢竟又向甚麼處相逢聻插香云爐煙馨馥馥嫩桂
藹蓁蓁。

** 入塔

蘭箭香梅萼白協吉牛眠應地脈左龍窩右象穴中
有一座更奇特是何奇特乃捧瓶入云青山恒作伴
明月永為燈。

** 性心尼下火

金風飄梧葉玉露點蒼苔本性原無住幻化安排
心大德還知麼質賦坤形體服緇衣億千繫念百八
輪持即今四大非有五蘊皆空這些又向甚麼處安
著攛火炬云蓮花國裡香浮水凡聖爐中火煉金。

** 真敬沙彌起龕

住來三載別去一朝悲歡離合無動無搖敬沙彌還
識無動搖處麼乃以手引龕云行人別新道歸燕理
舊巢。

** 下火

蘆花飛白菊蕊舒金侍我巾瓶勞力勞心即今恁麼
去山僧又向何處呼喚汝攛火炬云乘茲煙雲去觀
世得無生。

** 起骨

三日前起居食宿三日後鍛成金粟仔細看來盡幻
身惟有山青水長綠敬沙彌要會山青水綠麼以骨
投瓶云一番掉換一番新管得無拘何所束。

** 入塔

層巒疊峙兮山環委蛇旋遶兮水曲四大匪堅兮幻
化無去無來兮露布雖然如是吾建此窣堵惟恨汝
先予一籌那裡是占先處喝一喝云床窄宜先臥粥
稀顧後稠。

** 熊門韓太君對靈

緣樹陰濃紅蓮燦爛東土結正果西乾綻優曇攸焉
玉山摧且喜金甌湛木人傷悼血淚揮石女垂悲拈
香奠拈香奠勢至親接引文殊攜彼岸且道韓太君
素性溫良善心忠正欽崇四德比孟母之再來德備
十全乘涅槃而歸去太君既識歸去來又向甚麼處
安身立命拈香云輕駕銕船遊大海誠為不怕浪頭
高。

** 為省念尼起龕

他方異地異地他方縱橫無礙舉步覺場腳跟著地
月映中央且道省念尼腳跟著地又作麼生以手打
圓云來時徒看千江月去後依舊一輪陞。

** 舉火

月白風輕天清地寧爐火熾盛銕到成金把火炬打
圓相云一絲不挂三冬暖兩火成炎六月寒。

** 收靈骨

疏雨潤芙蓉西風搖翠柏冷露滴金懷蘆花沙岸白
昨日主今朝客看來總是無心得執骨云玉柱擎拈
白石磷一團和氣滿瓶生。

** 入塔

天方地圓龍虎盤旋左之鐘鼓右之源泉來脈響應
紫霧垂簾宴坐于斯省念常參以拂子打圓相云優
曇時時燦芻草日日鮮。

* 偈頌

** 行住坐臥

「　山中行踏著嶺頭片石新不用琢離成法器空王殿上獨稱尊」


「　山中住黃葉飄飄滿庭戶頑童拾得當金錢賽過他家敵國富」


「　山中坐獼猴持果菴前過擬將奪取讓小廝三二卻原是一箇」


「　山中臥月影憑闌光正大衲被蒙頭聽漏催任他花雨遍空播」


** 萬法歸一

「　象王動步絕狐跡獅子迷蹤遠聖階箇裡全拋金鎖夢眉毛挂劍笑盈腮」


** 一歸何處

「　滿空花雨點蒼苔不用移來不用裁到處逢人香引袖拋籃奪取隱天臺」


** 青州布衫

「　青青白白不相粘不著蓑衣不覺寒日用慣吞無底缽埽雲拂日大光天」


** 山居

「　雲晴古徑筍莖低象舞龍盤蹤跡奇木石點頭含祖意松杉拱手接賢知霜凝雪凍晨鐘早雨洒煙籠暮鼓遲中隱幽人疊膝坐不言不語不添衣」


又

「　溪橫綠水湧銀沙淡蕩清虛映月華兩岸蘆花飛素練一天星斗煥金蛇三賢有意開心蕊十聖無情鼓智槎謾謂吾儕慵問道相逢一盞趙州茶」


** 慶忠祖塔十首

「　卓豎凌霄勢接天黃花翠竹自相聯巍峨鞏固乾坤老一點靈光徹性淵」


「　覿面崔嵬湧翠微玲瓏無縫有誰窺屏山字水堪陳
供紅日當陽萬象輝」


「　白石磷磷勢向東煙霞示現紫金容杖頭吐出無生話芻草聯芳映碧空」


「　從空湧出鎮娑婆不染松煙不挂蘿麟鳳來棲龍象舞蒼苔石壁洵謳歌」


「　性天獨露一峰閒劫石團圓翠若蘭五蘊內空含萬象光搖碧漢徹三天」


「　傑出靈苗豎未央獅窩象窟示當陽心空誓度娑婆苦淡月疏星意更長」


「　撥開雲霧見天梯面向南山背觸西不是冤家不聚首遍栽綠竹鳳來儀」


「　光浮紫氣散天花窣堵流暉弄景霞無底籃中多舍利白雲堆裡是誰家」


「　雨露滋培野鶴棲頂天立地碧中虛有人問道西來意水滿前江月滿溪」


「　層巒級級勢沖霄露不濕兮風不搖獅子聲驚裂獸腦象王踏處狐蹤消」


* 源流頌

** 第一世南嶽懷讓禪師

「　為法忘軀特地來退參修證是誰裁絕點離塵無一物剩得春風織錦回」


** 第二世馬祖道一禪師

「　鏡破痕消別有天何勞磨拂惹塵煙一朝心佛齊拋卻月在當空水在淵」


** 第三世百丈懷海禪師

「　江漢茫茫浪鼓天鴨鳧展翅獲歸源雲程遠大忘邊表吐舌耳聾屬浪傳」


** 第四世黃檗希運禪師

「　一缽千家度緣詎知婆子快施錢原來不惜家中寶少雨多風孔酸」


** 第五世臨濟義玄禪師

「　一度遭傷一快哉腥風毒霧惱人懷三拳一掌輕相效始悔從前錯弄乖」


** 第六世興化存獎禪師

「　一株大樹蔭三枝在在花開絕向違一喝如雷驚惺後贓私依舊落河西」


** 第七世南院慧顒禪師

「　慣戰將軍不著鎧狼煙倏化祥雲靄真龍應現孰當頭浪滾濤翻齊赴海」


** 第八世風穴延沼禪師

「　不計春秋忘歲月杖林山下覓根源等閒得遘傲霜侶月皎心空體自妍」


** 第九世首山省念禪師

「　一回舉處一回新拈弄無關任縱橫滿腹含冤難說出知恩卻是報恩人」


** 第十世太子院善昭禪師

「　放則舒兮捲則歸一輪映現千江洄從教撲碎菱花面大地山河盡發輝」


** 第十一世慈明楚圓禪師

「　當陽巨鑑甚光華己事欲明筭海沙掩口辭窮齒舌冷滿腔毒氣逗龍蛇」


** 第十二世楊岐方會禪師

「　幾番曲折實堪嗟窄路相逢眼著沙一擊卒然驚惺也風光無限屬誰家」


** 第十三世白雲守端禪師

「　明珠一顆用無端幾度破兮幾度圓輸彼一籌贏百著藏刀笑裡血痕鮮」


** 第十四世五祖法演禪師

「　不是佛兮不是心木人騎馬過深村禍門擊破乾坤闊大地山河總是春」


** 第十五世圓悟佛果禪師

「　衣裡潛珠不外尋沒絃琴上合知音自從得透聲響也笑殺靈山不動尊」


** 第十六世大慧宗杲禪師

「　涼生殿閣迓熏風有句無言盡屬空葉落枝枯渾不著象王動步絕狐蹤」


** 第十七世懶菴鼎需禪師

「　學佛挂冠禮別峰優曇換卻杏花紅一朝懶唱無生調笑月吟風日鎮空」


** 第十八世本菴安永禪師

「　有無言句動疑猜檢點由來自弄乖一喝倏然肝膽碎全身放下頂門開」


** 第十九世淨慈慧翁悟明禪師

「　驅雲逐電涉山川猛虎當頭孰敢前施設門庭推老將茶瓶接嘴話應圓」


** 第二十世苦口良益禪師

「　一波纔動萬波隨瑞色常光在在輝水滿西湖秋月現全提正令顯鋒威」


** 第二十一世筏度普慈禪師

「　每向村郊訪故人五臺山畔草青青芒鞋唱價錢酬足話到投機語倍親」


** 第二十二世言道顯禪師

「　竹篦當頭解垢衣就中只許故人知從今撲碎天𩕳蓋報德酬恩不自欺」


** 第二十三世小菴行密禪師

「　無聖無靈禮拜誰應聲覿面兩相灰倏聞忽聽絕音響是是非非總一歸」


** 第二十四世二仰圓欽禪師

「　利鈍原同一舍居監收嚴密庫中虛忽觀鼠撲油瓶破慎莫逢人露一絲」


** 第二十五世無念智有禪師

「　翹日陽和到處春四維上下絕疏親一朝把手談心訣平地遺殃禍不勝」


** 第二十六世荊山懷寶禪師

「　月影雲飛映碧窗腳跟踏遍故家鄉自從合節投機後歸隱南山體用彰」


** 第二十七世銕牛德遠禪師

「　鋤草存苗意若何幾番雨露秀增多等閒卸卻英雄奮獅子蹤迷唱凱歌」


** 第二十八世朝陽月明聯池禪師

「　一輪明月在當天失腳拋頭豈偶然覷透歸根葉落旨耳聲眼色總無關」


** 第二十九世聚雲吹萬廣真禪師

「　沒絃琴上覓知音一句分明句句真滿袖香風齊現出高提祖印耀乾坤」


** 第三十世治平銕壁慧機禪師

「　幾經鍛煉意捐軀骨碎渾身事事無眼藏心宗隨賣弄夜市街頭無價珠」


** 第三十一世振宗竺峰幻敏禪師

「　閃電之機豈等閒雙麟共駕無底船珠光放出豈多讓銅銕收來不二看火裡波瀾標月指腳頭風快徹雲天乘流舞棹臨江渚字水屏山永厥傳」



　　　　　　　　　　　　秀

　　　　　　　　　　　　慶
　　　　　　　　訓　　　慧
　　　　　　　　福　　　相
　　　　　　　　滿　　　賢　　　琳
　　　捐貲門人明　徒孫真　玄孫如玉仝刊
　　　　　　　　覺　　　宣　　　明
　　　　　　　　微　　　祥
　　　　　　　　燦　　　明
　　　　　　　　　　　　性
　　　　　　　　　　　　乾

鑑堂一禪師語錄終