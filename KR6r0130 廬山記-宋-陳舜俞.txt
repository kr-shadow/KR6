#+TITLE: 廬山記-宋-陳舜俞
#+DATE: 2016-06-11 12:30:43
#+SOURCE: github.com/kanripo/KR6r0130 master e20a3b7d                

No. 2095

* 廬山記序


余昔者讀書山中。愛其泉石塔廟之　志之
不詳遺古略近。或出於愚夫野老之語。言□
辭贅。可取者無幾。將討論刪次之。未皇暇
也。後二十年。讎書祕閣得廬山記。欣然以喜。
以為夙願獲遂。而考其所載。疏略尤甚。熙寧
五年。嘉禾陳令舉舜俞謫官山前。酷嗜遊覽。
以六十日之力。盡南北高深之勝。晝行山間。
援毫折簡。旁鈔四詰。小大弗擇。夜則發書攻
之。至可傳而後已。其高下廣狹。山石水泉。與
夫浮屠老子之宮廟。逸人達士之居舍。廢興
衰盛。碑刻詩什。莫不畢載。而又作俯視之圖
紀。尋山先後之次。泓泉塊石。無使遺者。成書
凡五卷。後三年。余守吳興。令舉扁舟相過。
以余山前之人也。出􂆦見授。請鏤諸板。藏之
山間。會余蒙恩移濟南。遽與之別。令舉尋復
物故。余益以事役。犇走四方。思一旋歸。茫不
可得。輒序其譔述之勤貽。好事君子。庶幾成
令舉之志。

充祕閣校理李常序

予雅愛廬山之勝。棄官歸南。遂得　之陽游
覽既久。遇景亦多。或賦或錄。雜為　將欲
次之。而未暇也。熙寧中。會陳令舉。以言事□
於是邦山林之嗜既同。相與乘黃犢。往來山
間。歲月之積。遂得窮探極觀無所不究。令舉
乃採子所錄。及古今之所紀。耆舊之所傳。與
夫耳目之所經見。類而次之。以為記其詳。蓋
足以傳後。予材不可以應時宜。退老於林野。
令舉以制策擢上第。名聲赫赫驚世。仕不二
十歲。乃廢於筦庫。而與予共見於此記。甚可
惜也。然推古以較今。豈特一令舉為可惜哉。

江西劉渙序。


廬山記卷第一

尚書屯田員外郎嘉禾
陳舜俞令舉　撰

* 梕敘山水篇第一

案太史公曰。余南登廬山。觀禹九江。前漢郊
祀志云。乾封中。武帝浮江。自尋陽出。樅楊過
彭蠡。禮其名山大川。桑欽水經云。廬江出三
天子都。北過彭蠡縣。釋惠遠廬山略記曰。山
在江州尋陽。南濱宮亭。北對九江。九江之
南。江為小江。山去小江三十餘里。左挾彭蠡。
右傍通川。引三江之流。而據其會。山海經云。
廬江出三天子都。一日天子障故舊語。以所
濱為彭蠡。有匡俗先生者。出自殷周之際。遯
世隱時潛居其下。或云俗受道仙人。共遊此
山。遂託空崖。即巖成館。故時人謂其所止為
神仙之廬。因以名山焉。其山大嶺凡有七重。
圓基周回垂五百里。風雲之所攄。江湖之所
帶。高崖反宇。峭壁萬尋。幽岫窮巖。人獸兩絕
天將雨則有白氣先摶。而瓔珞於嶺下。及至
觸石吐雲。則倏忽而集。或大風振崖。逸響動
谷。群籟競奏。奇聲駭人。此其變化不可測者
矣。眾嶺中第三嶺極高峻。人跡之所罕經也。
昔太史公東游。登其峯而遐觀。南眺三湖。北
望九江。東西肆目。若涉天庭焉。其嶺下半里
許。有重巘。上有懸崖。傍有石室。即古仙之所
居也。其後有巖。漢董奉館於巖下。常為人治
病。法多奇神。絕於俗醫。病愈者令栽杏五株。
數年之中。蔚然成林。計奉在民間二百年。容
狀常如二十時。俄而昇舉。遂絕迹於杏林。其
北嶺西崖常有懸流。淫霪激勢相趣百餘仞中
雲氣映天。望之若山在霄露焉。其南嶺臨宮
亭湖下有神廟。即以宮亭為號。安侯世高所
感化事在敘。山北篇七嶺同會。於東共成峯
崿。其崖窮絕。莫有昇之者。有野夫見人著沙
門服。凌虛直上。既至則回身踞鞍。良久乃與
雲氣俱滅。此似得道者。當時能文之士。咸為
之異。又所止多奇觸象有異。北背重阜。前帶
雙流。所背之山左有龍形。而石塔基焉。下有
甘泉涌出。冷暖與寒暑相變。盈減經水旱而
不異。尋其源。似出於龍首也。南對高岑上有
奇木。獨絕於林表數十丈。其下似一層佛浮
圖。白鶴之所翔。玄雲之所入也。東南有香爐
山。孤峯秀起。遊氣籠其上。則氣若香煙。白雲
映其外。則昺然與眾山殊別。天將雨。其下水
氣涌起。如車馬蓋。此即龍井之所吐。其左有
翠林。青雀白猿之所憩。玄鳥之所蟄。西有石
門。其前似雙闕。壁立千餘仞。而瀑布流焉。其
中鳥獸草木之美。靈藥方物之奇。焉可得勝
名哉。略舉其異。耳劉昭注續漢志酈道元注
水經。並用惠遠語。又豫章舊志云。俗字君平。
夏禹之苗裔也。或曰字君孝。父東野王與吳
芮佐漢定天下。而亡漢封俗於酈陽。曰越廬
君。俗兄弟七人。皆好道術。遂寓精於洞庭之
山。故謂之廬山。張僧鑒尋陽記云。山南有三
宮。所謂天子都也。廬宮溪水出焉。上宮人所
不至。有三石梁。長十餘丈。閣纔盈赤。其下無
底。其中宮在別巖。悉是文石。兩邊有小圓峯。
奇特號為右障峯。石形若羊馬來道。相對下
宮。彭蠡湖際宮亭廟舊所也。山高二千三百
六十丈。周回二百五十里。其山九疊。川亦九
派。郡國志曰。廬山疊障九層。崇高萬仞。懷靈
抱異。包諸仙跡。尋陽記又云。秦始皇十七年。
東登廬山。以望九江。至上霄峯。以與霄漢相
接。因命之。峯後有刻石云。是夏禹所刻。丈赤
里數。文字不可辦。伏滔遊山序曰。廬山者江
陽之多獄。其大形也。背岷流面彭蠡。蟠根所
据。亘數百里。重嶺桀嶂。仰插雲日。俯瞰川湖
之流焉。王彪之山賦敘曰。廬山彭澤之山也。
雖非五嶽之數。穹隆嵯峨。實峻極之名山也。
孫放山賦曰。尋陽南有廬山。九江之鎮也。臨
彭蠡之澤。接平敞之原。張野記曰。天將雨。則
有白雲。或冠峯巖。或亘中嶺。俗謂之山帶。不
出三日必雨。每雨其下成潦。而上猶皎日。峯
頭有大盤石。可坐數百人。以上皆述此山也。
宋支曇諦賦云。昔哉壯麗峻極。氤氳包靈奇。
以藏器蘊絕峯乎青雲。景澄則巖岫開鏡。風
生則芳林流芬。嶺奇故神明鱗萃。略絕故人
跡自分。嚴清升山。於玄崖世高垂化於䢼亭。
應真凌雲以踞峯。眇忽翳景而入宜。咸豫聞
其清塵妙無得之稱名也。若其南面巍崛。北
背芳蔕懸霤分流以飛湍。七嶺重㟽而疊勢映
以竹柏。蔚以檉松。縈以三湖。帶以九江。嗟四
物之蘭森爽獨秀於玄冬。美二流之潺湲。津
百川之所衝。峭門百尋。峻闕千仞。香鑪吐雲
以像煙。甘泉涌霤而先潤。梁元帝序曰。夫日
月麗天皇穹。所以貞觀。川嶽帶地后土。所以
推寧。廬山者亦南國之德鎮。雖林石異勢。而
雲霞共色。長風夜作則萬流俱響。晨鼯曉吟
則百嶺齊應。東瞻洪井識曳帛之在茲。西望
石梁見捐寶之可拾。誠復慕類易悲。山中難
久。攀蘿結桂多見淹流。其餘古今賦詠不可
備載。實天下之名山也。江州在山北二十里。
本在丈江之北尋水之陽。因名尋陽。今蘄州
之蘭城即其故北咸和九年。刺史溫嶠。始自
江北移於湓城之南。義熙元年。刺史郭昶移
居江夏。八年孟懷玉還治尋陽。太清二年蕭
大心因侯景之辭欲依險固。乃移於湓口城。
仍號懷玉舊城為故州。張僧鑒尋陽記云。湓
口城灌嬰所築。漢建平中。孫權經北城。命鑿
井。適中古梵得。石函銘曰。漢六年。頴陰侯
開卜云。三百年當塞。後不百年當為應運者
所開。權欣然以為己瑞井。極深。湓江有風浪。
井水輒動。邦人因號浪井。故李白下尋陽城
泛彭蠡詩云。浪動灌嬰井。尋陽江上風。今井
在衙城內之西圃。城上有北樓。下臨湓江。憑
高眺遠。為一郡之勝。陳散騎常侍張正見湓
城詩云。匡山暖遠壑。灌壘屬中流。城花飛照
水。江月上明樓。案晉書庾亮傳云。亮在武昌。
諸佐吏殷。浩之徒。乘秋夜共登南樓。俄不覺
亮至。人將避之。亮曰。諸君少住。老子於此
處。興復不淺。便據胡床與浩等談詠竟坐。則
事在武昌之南樓也。後人以亮甞為江州刺
史。因名此曰庾樓。實非當時秋夜所登之遺
此也。是郡前世或號九江。或號尋陽。唐襄楊
氏李氏代有其也。升為奉化軍節度。皇朝開
寶四年。平江南降為軍州事。太平興國三年。
升星子鎮為縣仍隷焉。七年割星子與建昌
都昌三縣置南康軍。於是山南屬南康。山北
屬江州矣。

* 敘山北第二

由江州之南出德化門五里。至延壽院。舊名
羅漢壇。過延壽院五里。至石塘橋。有濂溪。周
郎中之隱居。周名惇頤。字茂叔。道州人。仕官
有才略。早慕高名。樂廬山之勝。因家尋陽之
別墅。于附郭自名曰濂溪。過濂溪東入寶嚴
禪院十里。北至太一觀亦十里。寶嚴舊曰雙
溪。景德三年。賜今名。院當官道。吳乾貞二
年。僧常真始基焉。常真荊南人。姓田氏。人謂
之田道者。勤身耕斸。以待四方遊者。二林僧
脩睦號楚湘。東西二林監寺譚論。大德官命
廢省庵舍。睦謂之曰。今撤子所宇則何歸乎。
田曰。本是林下人。却歸林下去。睦異其言。因
則敬待。贈之詩曰。入門空寂寂。真箇出家兒。
有行鬼不識。無心人謂癡。古巖寒柏對。流水
落花隨。欲別一何懶。相逢所恨遲。由是歷南
唐。為山中之表宇。顯德六年。元宗賜田使給
諸庵巖。無田者歲取其糧者二十六庵巖。南
柢吳章嶺五里。由嶺下北行一里。道西有雲
慶庵。舊名雲鏡。因流泉為池。多畜魴鯉。歲
已久游泳甚狃。由雲慶西一里。至寶積庵。松
竹蒙密。白雲亭在其上。北望湓江。盤石可坐
數人。鳴泉過其下。此山北僧庵之最佳者。雲
慶寶積皆在寶嚴之南。由雲慶還寶嚴亦三
里。寶嚴之東十五里。有下龍泉院。太一觀北
別有龍泉庵。此以下別之。由龍泉十里。至尊
勝庵。由尊勝庵八里。至白鹿臺。由白鹿臺十
五里。至仁壽院。由仁壽十里。至香積院。由香
積三十里。至長嶺院。長嶺者彭蠡湖之別嶼
也。凡下龍泉至香積。非在山間。然山人野客。
窮覽幽遠。皆甞至焉。水聲野色有足佳者。香
積之西二十里。有山南開先寺之場圃。曰大
富莊。過大富則遊山之南矣。寶嚴之西一里。
至龍池庵。舊名􂉄峯。由􂉄峯五里。至庵巖莊。
由庵巖莊一里。至禪智院。舊名淨居。其後有
綠野亭。由禪智五里。至大中祥符觀。舊曰太
一宮。祥符中賜今名。葛洪神仙傳曰。董真人
名奉。字君異。閩中候官人。少有道術。交趾太
守士變死已三日。奉以一丸藥與服。以水含
之。捧其頭搖捎之。食頃開目動手。顏色漸復。
半日能起坐。四日能語。遂復常。後居廬山。治
人之疾。不取貲幣。使愈者人植杏五株。數年
欝茂成林。奉乃作倉廩。宣言人。貿杏者不須
來報。但一器杏償一器稻。人有欺者。猛獸輒
逐之。所積稻復以施人。後上昇號碧虛上監。
是觀即杏林之故地也。唐昇元六年。徐知證
作真人廟記。及有保大十二年記。今存焉。氣
象蕭然。過者敬而不敢褻。沼泉游魚尤為蕃
狎。或曰。真人杏林在山。張景詩云。桃花謾說
武陵源。誤殺劉郎不得仙。爭似蓮花峯下客。
栽成紅杏上青天。今蓮花峯在觀後。觀之北
五里。有龍泉庵。初遠法師至于廬山。愛此間
曠。欲結庵焉。地無流泉。師以杖刺地。應時泉
涌浸為溪流。既而尋陽歲旱。遠師誦龍王經。
于池上。俄有龍起而上天。雨乃大足。故號龍
泉。龍泉之南十里。有妙智院。舊名行春亭。由
妙智五里。至蛇岡。高僧傳云。安世高安息國
王之太子。讓國于季父而出家。漢魏間行達
郜亭湖時湖神能分風上下。舟人敬憚。因與
同旅三十餘。舡奉牲請福神。忽降祝日。吾昔
外國。與子俱出家學道。而性多真恚。故墮神
報。今見同學。悲欣不可勝言。世高請神出
形。神乃出大蟒頭。不知尾之長。知世高向之
胡語贊唄數番。蟒悲淚如雨。須臾還隱。廟有
絹千匹并雜寶物。世高為持去。豫章造東寺
焉。後人於山西澤中。見一死蟒。頭尾數里。今
尋陽郡蛇村是也。故名其高曰蛇岡。蛇岡之
下五里。至太平觀。太一觀之西南二里。又
有國泰庵。其西上有蓮花峯。十里峯頂有蓮
花庵。由國泰五里。至報恩庵。由報恩一里。至
雲際庵。由雲際二里。至永清庵。亦名下蓮花
庵。永清之㵎北有牛道人隱居。由永清之西
一里。至雲溪庵。亦名蓮花洞。自太一觀至雲
溪。凡佛老之居八。同在蓮花峯下。由雲溪二
里。亦至太平觀。唐號九天使者。真君廟。南唐
昇元元年。賜名通玄府。本朝興國二年。賜今
名。錄異記云。唐開元十九年八月二十一日。
玄宗夢。神仙羽衛千乘萬騎集于空中。有一
人朱衣金冠乘車。而下謁帝曰。我九天採訪
巡綽人間。欲於廬山西北置下宮。木石基址
素具。但須上力耳。帝即遣中使。詣山西北。
有基址。宛然信宿。巨木數千段。自然而至。堂
殿廊宇。隨類致木。皆得足用。或云。此木九江
王所採。擬作宮殿。沈於湓浦。至是浮出。赭堊
丹黃。鑿廟北地得之。綵飾備足。既而建昌
渡。有靈官五百餘人。若衣道士服者皆言。詣
使者廟。因圖像于壁。或曰。明皇始以夢告左
右。左右不信。俄有神降于庭。綵雲乘足。儀仗
符衛甚偉。明皇命吳道子。走筆寫之。其所立
像。即依倣焉始置。廟記李泚撰。泚自稱。蘄州
黃梅縣東山衡門之下草茅臣。開元二十年。
歲次壬申正月乙巳朔二十五日己巳立。其
略曰。勅置廟使內供奉將使者真圖建立祠
廟章醮行道設醮使大弘道觀法師張平公使
持節江州諸軍事守江州刺史獨孤禎朝散大
夫行長史楊楚王行司馬皇父楚玉尋陽縣令
魏昌同護修奉焉。又有使者祥驗記。開元
二十年壬申三月八日辛亥。宣義郎行彭澤
縣尉潘觀撰述。祥驗之事五略曰。江水泛溢。
吹𣏾近山。計木纔登。水復舊一也。野竹散
材。則連岡距谷。丹紛雜色。則穴出崖生二
也。謝土之夜。風雲空潛。仙燈遠照三也。渡
彭蠡湖謁廟者數百人。舟人所得翊日皆紙
錢四也。騎從龍虎。刻削馭人。或土或木。入
廟成列。忽有汗出其面者五色。其碑歲久訛
鎪。治平三年重立。復有張靈官記。靈官名懷。
武蔡之稗將。甞有陰功及物。帝命為豐官。廟
壁之像五百人。張其一人焉。事詳本記。癸酉
歲開寶六年上元日。御史丈夫俆鉉撰。右內
史舍人集。賢學士俆鍇書。辭多不載。觀門之
左有劉越石。至道中。郡守考功員外郎孫邁。
始立碣置祠焉。昔匡俗廬于山。有少年屢詣
之。自通曰。姓劉名越。家在前山之左。邀俗過
之旦日。至山下有石。高二尺許。即予居。可
叩之。俗後如約而往至山下。四顧無居室。果
惟一石。乃叩之。石為之開。因遇神仙。洞府
之事。慧遠記云。俗受道於仙人者。蓋謂此也。
觀旁有仙鄉亭。下視樓觀。儼若洞府。遊者
皆登焉。太平觀之西南五里。有清泰庵。由
清泰一里。至廣澤院。舊名龍潭。三龍潭在
院之東南之山上五里。若歲旱。群縣必禱焉。
由廣澤下山。至太平興國寺七里。寺前之水
曰清溪。溪上上有清溪亭。寺晉武帝太元九
年置。舊名東林。唐會昌三年廢。大中三年復。
皇朝興國二年。賜今名。法師諱慧遠。俗姓
賈。雁門樓煩人。師道安於恒山。為安高弟。始
住荊州上明寺。後欲之羅浮。道由廬山。居龍
泉精舍。去東林十五里而遠。既而學侶寢眾。
同時惠永禪師已居香谷山。請結隣好。刺史
桓伊亦所欽仰。乃置寺焉。事具寺碑。開元十
九年七月十五日。前陳州刺史李邕撰并書。
會昌三年。僧雲臯始刻石焉。時裴休為江南
西道觀察使。張又新為江州刺史。實助成之。
裴題其篇末云。覽北海詞翰想見風采。張亦
作記于碑陰。大中十年四月十三日。沙門玄
觀請河東裴光遠篆額。光遠國子監太學博
士。初遠師欲徙香谷也。山神告夢曰。此處幽
靜。足以棲神。忽於後夜。雷雨震擊。明旦視
之。惟素沙匝地。兼有楩柵。文梓良木既作殿。
故名神運。牛僧孺大和四年。自武昌還。朝過
之。為書其牓神蓮□□四字。又有木數尺。南
唐元宗題曰神運水。今並存焉。會昌中。寺與
林木。並係戶部毀賣。大中興復。刺史崔黯為
捐私錢。以偈施者。搢紳從者數百人。姓名爵
里。今刊于名仍藏。當時之疏亦崔之詞也。崔
又作復寺碑。左散騎常侍柳公權書。流泉臣
寺下入虎溪。昔遠師送客過此。虎輒號鳴。故
名焉。時陶元亮居栗里山南。陸脩靜亦有道
之士。遠師甞送此二人。與語道合。不覺過
之。因相與大笑。今世傳三笑圖。蓋起於此。
神蓮殿之後。有白蓮池。昔謝靈運恃才傲物。
少所推重。一見遠公。肅然心服。乃即寺翻涅
槃經。因鑿池為臺。植白蓮池中。名其臺曰翻
經臺。今白蓮亭即其故地。遠公與慧永。慧持。
曇順。曇恒。竺道生。慧叡。道敬。道昺。曇詵。白
衣。張野。宗炳。劉遺民。張詮。周續之。雷次宗。
梵僧佛駄耶舍。十八人者。同修淨土之法。因
號白蓮社。十八賢有傳附篇末。池上昔有文
殊瑞像閣。今像亡閣廢。有文殊殿瑞像者。
晉陶侃初為廣州刺史。海濱漁人□見夜有
光艶。遂網之。得金文殊菩薩之像。旁有誌
云。昔阿育王所鑄。後商人於東海亦獲圓光。
持以就像。若彌縫焉。侃以送武昌寒溪寺。主
者僧珍常往復口。夢寺火。而像屋獨有神物
圍繞。珍馳還寺。果已焚。惟像屋並存。侃移
督江州。以像神靈。使人迎以自隨。復為風濤
所溺。時荊楚為之謠曰。陶惟劍雄。像以神標。
雲翔泥宿。邈何遙遙。可以誠致。難以力招。至
遠公剏寺。乃禱於水上。其像復出。始迎置神
運殿。後造重閣。以奉香火。故李邕寺記云。育
王贖罪。文殊降形。蹈海不沈。驅於陶侃。迫火
不熱。夢於僧珍。蓋謂此也。至會昌毀寺。二僧
負像。藏之錦繡谷之峯頂。其後寺復。訪之藏
處不獲。二僧相疑或匿之。俄見圓光瑞色現
於空裏。故至今遊人至峯頂。佛手巖天池有
見光相者。寺有晉輦。備虬龍之飾。舊號亘帝
輦。故貫休詩云。亘玄舊輦殘雲濕。耶舍孤墳
落照遲。今人題誅謂安帝輦。按晉大亨二年。
亘玄篡位廢帝。為平固王。遷于尋陽。及義師
之起。玄□奔尋陽。旌旗輿服猶備帝者之義。
於是迫平□西上奔竄之際。因留輦東林。舊
稱亘輦蓋有由也。亘安音相近。後人不察而
改之耳。經藏院在寺東廡。經之跋尾有曰。
貞元十三年寫者。經藏碑。元和七年歲次壬
辰九月兩辰朔十五日庚午。朝請郎試太常
寺協律郎李肇撰。略曰。元和四年。雲門僧
靈徹。流竄而歸棲泊此山。將去言於江南西
道觀察使武陽公韋公丹。韋之夫人蘭陵簫
氏卒。甞有服珥之資。買田荊州。收其租入。
以奉檀施。至是取之。益以己俸。即洪州抄騰
而致之。仍建堂殿。又命浮槎。寺僧義䑣以主
祕藏。會昌之厄。僧道深竊藏之石室。後寺
復。而經出然亡失者過半。僧正言稍補之。大
中十二年。武陽之子宙復世廉察。因施錢再
作堂宇。仍誌其事。故有韋丹韋宙寫真。咸通
八年。刺史苗紳有二韋寫真贊。紳宙之外孫
也。又有一人物色題曰。紀王寺僧曰。其旁
舊有具銜。江州刺史德化王楊澈也。文字剝
落不□者因粉飾而漫滅之。今寺有下平林
口田。皆其□施。故寺僧寫真列于二韋之間。
以示追奉。案唐史。澈天甞封紀王。天祐十五
年。徐知訓在楊州。為朱瑾所殺。保大年。追封
紀王。則其事迹無接於二林者。蓋後人妄加
之耳。白公草堂在寺之東北隅。元和十年。公
自太子贊善大夫。以言事忤。執政出為州司
馬。明年作草堂於香鑪峯北遺愛寺南。往來
遊處焉。公自作記。見于本集。後與遺愛寺並
廢久之。好事者慕公風跡。以東林寺北藍牆
之外作堂焉。五代襄亂。復為兵火野燒之所
毀。至道中。郡守孫考功追建之。然皆非元和
故碁也。昔公之遊東林也。觀經藏中。有遠公
諸文士倡和集。時諸長老亦請公文集。同藏
之。至大和九年。為太子賓客。始以文集六十
卷歸之。會昌中。致仕復送。後集十卷及香山
居士之像。廣明中。與遠公匡山集。並為淮南
高駢所取。吳大和六年。德化王澈常抄騰。以
補其闕。後復亡失。今所藏實景德四年詔史
館書校而賜者。匡山集亦二十卷。景福二年
甞重寫。明道中。為部使者刑部許申所借。今
廬山略記并遊石門詩序刊石于寺。皆因集
中本云。過草堂半山有二泉出石間。名曰雙
玉澗。次有上方舍利塔。佛駄跋陀羅禪師之
所立也。梵語跋陀羅。漢言覺賢。迦維羅衛國
甘露飯王之苗裔也。年十七。鳩摩羅利度之
與同學集業。眾皆一月。賢一日覽焉。其師嘆
曰。賢一夫敵三十人。入長安。與鳩摩羅什剖
析玄旨。什為之屈。至廬山。與遠公同社。先持
釋迦舍利三粒。自隨因葬山預。表以浮圖。後
宋孝武帝召。赴道場寺。譯華嚴經。唐開元十
四年。庫部郎中中書舍人江州刺史李訥作禪
師記。訥亦自稱兀兀禪師。金紫光祿大夫同
州刺史上柱國范陽縣開國男張廷珪書。開元
十七年歲在己巳七月己丑朔十五癸卯建。其
旁刻顏魯公題名百六十字。上方之北有虎
跑泉。昔遠公與社賢。每遊此峯頂。患去水甚
遠。他日虎輒跑石出泉。次五杉閣。五杉喬茂
合抱。瞰以危閣。南唐西山僧應之甞結庵于
五杉之間。保大中。為元宗□遇作五杉集。行
於世。桑門備用之書也。今子□髣髴矣。甘露
戒壇在寺之東南隅。梁太清中。襲法師講金
光明經于林間甘露浹木者三日。因於林間
作戒壇焉。世傳江南有三戒壇。此其一也。常
為僧房之菜畦。其僧夢有神。黃金介冑扼其
喉。責以穢壇墠事。僧懼甃用塼石存其遺址
焉。遠公初諡辯覺。昇元三年。諡正覺大師。興
國三年。諡圓悟大師。仍名其墳曰凝寂之塔。
塔在二林之間。其旁二杉。一在高處。圍二十
七尺。一稍在下。圍二十尺。遠公以晉義熙十
二年卒。葬此山。蓋當時所植云。乾明寺在凝
寂塔之西百餘步。舊名西林興□□□。今額
晉慧永禪師之道場也。西林道場碑。隋太常
博士渤海歐陽詢撰。無書人姓名。然筆勢清
勁。世傳即歐書也。大業十二年歲在丁丑十
月戊寅朔十五日壬辰立。略曰。先有曇現比
丘。俗姓竺氏。本偽趙良將。以匡阜靈嵒萃止
幽棲。及遷神即化藉嵒早間有息慈慧永河內
繁氏高足稱首。異香入室。猛獸馴階。紹隆主
業安禪結宇。晉光祿鄉尋陽□範締建伽藍。
命曰西林。是歲晉太和之二年也。梁□天三
年僧恩律師。隋僧智鍇法師。大業二年。慧遠
禪師。七年道睢法師。並加增葺。唐永泰元年。
顏魯公與法真律師。躋重閣觀。張僧繇畫盧
舍那佛。梁武帝蹙線繡鉢袋。亦題于歐碑之
首重閣。大業二年所建。今三者皆亡。永師義
熙十年示化。葬澗南香谷之口。興國三年。亦
諡覺寂大師。名其塔曰實智之塔。寺後高處
有香谷亭。昔永公在西林。別立茅室於嶺上。
每欲禪思。即往居焉。室中甞有芬馥之氣。因
名香谷。後人作亭其上。號香谷亭。以存其故
事。其下有水閣院。興國中錫名隆教。唐貞元
二年。齊朗律師之道場也。朗長慶二年十月
十六日示寂有碑。唐人鄭素鄉撰。太和六年
歲次壬子三月甲午朔六日己巳立。保大八
年。南唐襃國孝定公徐景運重修。藏經亦公
所施。皆有跋尾。藏之西壁。南唐人畫須菩提
自稱樵人王翰。是寺也水石之美前有德人。
亦東林之亞也。慶曆初。當塗僧宗慧大師道
真達。浮圖七級于隆教院。據香谷之形勝。寺
前過通隱橋一里。至林口市。昔竺道生葬焉。
蓋前世之深林幽谷。承平歲之闢為屋廬。以
會商旅墳□在東林猶藏其手澤。其西石磴
凡三百級。由上方而下。過滴翠巖。復三休而
至聰明泉。聰明泉乃荊州殷仲堪之訪遠公
也。相與談易於松間。仲堪辯博。遠公因指泉
曰。君之辯如此泉涌。後世因號聰明泉。昔李
衛公匡廬賦云。講精義於松間。注云。東林寺
有松數株尚存。今泉上有屋而無松。蓋其故
地云。次有佛影臺。遠公匡山集云。佛影在西
方那伽阿羅國南。古仙人石室中。以晉義凞
十八年歲在壬子五月一日。因罽賓禪師南
國律學道士共立此臺。擬像本山因跡以奇
誠雖成。由人匠而功無所加。至於歲在星紀
赤奮若貞。于太陰之墟九月三日。乃詳驗別
記銘之於石。孟江州懷玉王別駕喬之張常
侍野殷晉安隱毛黃門修之宗隱士炳孟散騎
孟司馬(二人名闕)殷主簿蔚范孝廉悅之王參軍䅣
䅣夜等。咸賦銘讚。遠公佛影銘五首載高僧
傳。劉遺民亦讚白。雲圖表暉暉影侔袖造功
出理諧事非人。運李邕記云。影□西來舍利
東化。或塔踊於地。或光屬於天。影圖者□影
也。舍利謂跋陀羅所藏者也。此臺寺僧追建
焉。是寺也最為廬山之古剎。自唐開元元和
以來。迄于保大顯德間。文士碑志遊人歌詠
題名班班有存者。今著其目于後􃏙。遠公大
中六年。諡辯覺法師。裴休書。其牓觀音殿東
壁有。大中十一年。宛陵洪鍇摹。張僧繇畫維
摩居士。其餘壁畫。亦大中廣明咸通中所寫。
雖俗筆。亦近世畫工所不能及。法華資聖院
牌。僧齊己書。又有明皇銅像。李通玄長者寫
真。皆前世故物。本朝之改寺名也。徐鉉常侍
親篆太平興國之寺六字。今皆藏焉。昔傳寺
有遠公袈裟。竺道生麈尾扇。梁武帝鉢囊。遠
公袈裟。即顏公所禮。僧伽衣今已腐朽。而有
佛駄耶舍二尊者革舄。謝靈運翻經貝名葉
五六片。餘皆亡矣。李邕碑云。羅什致其澡瓶。
巧窮雙口。姚泓奉其彫像。工極五年。事亦
具高傳。年代浸遠。宜無復存者。禪月貫休詩
云。廬楞伽畫苔漫盡。殷仲堪碑雨滴穿。貫休
天祐間人距今一百五十餘年。寺僧亦不知。
域遂在喧闠之中。康定初。郡守田瑜。俾寺僧
改葬于凝寂之左。九江錄云。通隱橋南有金
師子峯。上有三蘭若墓。峯下有索谷塘。今索
谷塘猶存。餘皆亡。通隱橋之西一里。有匡君
廟。尋陽記云。昔漢武帝南巡祠名山。問廬君
何神也。博士對曰。昔匡俗得道於此。乃賜號
大明公。唐天寶元年。詔立祠焉。西林之東五
里。有黃土庵。其旁又有看經庵。由看經一里。
至崇福庵。由崇福庵五里。至香城庵。香城旁
有觀音庵。次有東庵。由東庵稍下一里。有廣
濟庵。又半里有聖僧嵒。由聖僧嵒二里。至石
盆庵。西林之東南五里。至下化成院。由下化
成三里。至護國庵。由護國一里。亦至石盆庵。
石盆在山上。非鑱石所成。盆中清泉雖旱不
竭。石盆之上半里。至保與庵。其旁半里。有大
師庵。次上化成院。亦義熙中。遠公所立也。祥
符中。錫名普照寺。本朝陳尚書恕布衣時遊
焉。其子恭公秉政。請錫御書度僧。今有陳氏
祠堂。有保大中移寺等三碣。好事者刻。白樂
天遊大林寺詩。并前後序。坎石于屋壁。凡遊
人在二林。望上化成樓閣隱隱在雲靄中。有
若圖畫。自東林徑去猶半日之久。既至化成。
其僧必訊客曰。翌日上山與否。蓋過上化成。
山路彌險。中間往往不可假肩輿矣。直上十
里。道中過雞冠石。次四望石。次瀉油石。次香
爐峯。山南山北。皆有其形圓聳常出雲氣。改
名以象形。李白詩曰。日照香爐生紫煙。遙看
瀑布掛長川。即謂在山南者也。孟浩然詩云。
桂席數千里。好山都未逢。艤舟尋陽郭。始見
香鑪峯。即此峯也。東林寺正在其下。過香鑪
峯。至峯頂院。院傍盤石極平廣。下視空闊。無
復障蔽。張野山記云。峯頂有大石。可坐數百
人。蓋謂此也。峯下有藏經嵒。即會昌所以藏
東林之經也。有南唐廣道庵基。峯頂之南十
里。有香積庵。過香積。下視五老峯。望落星石
在水中。如覆盃。直下山二十里。則山南棲賢
之澗。東萬壽源也。路極險。人罕由之。予熙寧
四年九月。與數道人。飯于峯頂。由香積路策
杖而下。其至棲賢。則日夕矣。峯頂院之前。有
辟蛇。行者飲牛池。遠公始居山多蛇虫。行者
不知何許人。甞侍遠公。善驅蛇。蛇為之盡去。
故號辟蛇行者。常耕于峯頂。有辟蛇行者田。
塍龍髣髴可辨。今無耕者。說者曰。蓋山神云。
故至今山。雖高深。樵蘇弋獵之人。不聞罹蟲
蛇之毒。山中人言。山有一虎。亦未甞傷人。深
蹊土中。但時有行跡。人謂之遊山虎。或為遊
山之客道。此事恐涉譏嫌。亦謂之巡山虎也。
由峯頂五里。至大林。今名寶林寺。梁天監二
年。刺史簫綱所造。中廢。唐初復興。故有虞世
南撰。復寺記古有平雲庵。遠法師果園廢寺
基。辟蛇行者葬牛塚。皆在絕頂。而反平廣延
袤不知其極。昔謝靈運登絕頂望諸嶠詩之。
積峽忽復啟。平塗俄已閉。巒隴有合沓。往來
無蹤轍。晝夜蔽日月。冬夏共霜雪。正此處也。
又白樂天大林寺詩云。人間四月芳菲盡。山
寺桃花始盛開。長恨春歸。無覓處。不知轉入
此中來。且序其詩云。余與河南元集虛范陽
張允中南陽張深之廣平宋郁安定梁必范陽
張持東林寺沙門法演智滿士堅利辨道深道
建神照雲皐寂然息慈。凡十有七人。自遺愛
草堂。歷東西二林。抵化成憩峯頂。登香爐峯。
宿天林寺大林窮遠。人跡罕到。環寺多清流。
蒼石短松瘦竹。寺中唯板屋木器。其僧皆海
東入。山高地深。時節絕晚。于時孟夏如正二
月天。梨桃始華。澗草猶短。人物風候與平地
聚落不同。初到恍然。若別造一世界者。既而
周覽屋壁。見蕭郎中存魏郎中弘李補闕渤三
人姓名文句。余與集虛輩嘆且曰。此地實匡
廬間第一境。由驛路至山門。曾無半日程。自
蕭魏李今垂二百年。寂而無繼者。嗟乎名利
之誘人也。韓退之題西林寺。故蕭郎中舊堂
詩云。郎有女能傳業。伯道無兒可保家。偶到
匡山曾住處。幾行哀淚落煙霞。注云。公有女
為尼。在江州。今好事者榜其詩。於西林韓集
中無蕭郎中名。或疑是蕭頴士非也。頴士困
躓不達。正所謂蕭郎中存也。凡峯頂大林之
景。白公道之備矣。予甞九月遊二林。秋暑未
可以却扇。明日至大林。流泉成凝氷矣。又甞
三月遊焉。桃梨飄零。牡丹微開。與公所見者
略同矣。由寶林一里。至擲筆峯。其峯下臨大
壑。群峯嶻𡸖不可名狀。昔遠公製涅槃經疏。
于此疏成。故以名其峯。其間一峯名文殊臺。
即昔藏文殊像。遂亡之此山間矣。由擲筆。峯
一里。至佛手巖。以石為屋。可容百眾。旁有流
泉因石為渠。巖上巨石偃若指掌。故名佛手。
南唐元宗時。有僧行。因住此巖三十年。製華
嚴別論十卷。詔命不赴。由佛手巖三里。至天
池院。一名羅漢池。池在山頂。大旱不為之竭。
張景詩曰。若以山形此人骨。此池應合是泥
洹。人以為的句也。其西有羅漢把針巖。四祖
坐禪石。文殊亭。世傳代州五臺山文殊所居。
人之至者往往見兜羅綿雲五色圓光。光中
或有菩薩及師子諸相。此山傳有文殊之像。
舊矣。近歲自皇祐治平已來。人之所覩不減
五臺。人之記其所見於此亭者多矣。院南下
山一里。有隆禪師塔。名智隆。金州人。南唐保
大中。追諡證真禪師。圓智之塔。一名望仙臺。
又名定心石。凡此者皆可以下視。空闊萬里。
新羅巖在其下二里。巖石之間可庇風雨。亦
有幽泉。可給烹濯。昔海東僧居焉。故謂新羅
巖。其東二里。有十八賢臺。平廣可坐十餘人。
十八賢謂自慧遠法師已下十八人者。由天池
直下山十五里。同名錦繡谷。舊錄云。谷中奇
花異草不可殫述。三四月間。紅紫匝地。如被
錦繡。故以為名。今山間幽房小檻往往種瑞
香。太平觀東林寺為盛。其花紫而香烈。非群
芳之比。始野生深林草莽中。山人聞其香。尋
而得之栽培。數年則大茂。今移貿幾遍天下。
蓋出此山云。谷之水其源出于谷中曰。錦繡
源水傍有雙龍庵。次廣福庵。次尊勝庵。次寶
寧庵。寶寧之西前有石門。其源出于石門間。
東與錦繡谷之水合。西流五十里。入湓水。由
雙龍至寶寧四庵。相望皆不百步。同在兩澗
之間。靈運望石門詩曰。高峯隔半天。長崖斷
千里。雞鳴青澗中。猿嘯白雲裏。遠公記云。西
有石門。其前似雙闕。壁立千餘仞。而瀑布流
焉。又山記云。始入林渡雙闕。謂則踐其基。登
涉十餘里。乃出林表回步許。便得重崿。東望
香鑪。秀絕眾流。北眺九江。目流神覽。過此轉
覺道隘。而合力進。復數百步。方造頹嶺積石
連阜。霜崿。相乘。然後攀弱條涉峭逕。足怠體
疲。僅達孤松。其下有盤石。可坐十人。至松林
尚有十四五里。既至乃傍林際憩龜嶺。視四
嶺之內。猶觀掌焉。未至松林。又有石懸溜。其
下翛然。使人目眩。斯瀑布之源。三流之始。其
上有雙石臨虛。若將墜而未落。傍有盤屋紆
回。壁立千仞。翠林被崖。萬籟齊響。遺音在
岫。若絕而有聞。靖尋所似境窮邃器深其量
故也。已上並述石門之勝。今自保寧庵。㳂澗
東行。過小山。俗名新婦嶺。三里而近有南北
二石柱峯。鐵舡峯。懸瀑注其前。為龍潭。天將
雨。雲物未有不出焉。望其上。正十八賢臺也。
石柱峯下有庵基。近歲為澗水所壞。無居者。
蓋昔賢所遊。取道於此。以登絕頂。今人過石
柱峯無至者矣。由保寧庵五里。至福海庵。由
福海二里。至祥雲庵。祥雲晉田晃書堂。今地
名。書堂源。前有香象岡。北名阿那衝。內有阿
那寺基。舊傳山間人時聞鍾梵之聲。寺隱不
見。其旁半里。有羅漢巖。遠公山記云。有□夫
見人著沙門服。凌虛直上。回身踞鞍。良久□
與雲氣俱滅。此則得道者。亦所謂阿羅寺之
類也。山深地靈。聖賢所宅。不為過矣。祥雲之
上十里上有□□□峯頂有庵。同名雲頂。亦
廬山之一峯。特□□□也。由祥雲八里。至月
輪庵。月輪之旁。有靈□□□靈泉七里。至報
國庵。由報國一里。東南出官道□甘泉驛。又
五里至崇勝禪院。舊名觀音圓通道場。始南
唐乾德六年置。命東吳僧緣德居之賜號。道
濟禪師卒。葬于圓通之東峯。今號廣福院。去
圓通二里。以圓通之壯觀甲於山北不減。山
南之歸宗。而土田上腴。歲入倍之。石渠流水。
二百五十餘丈。水源有清音亭。然是寺也。獨
無古今一人題詠碑刻。凡乾德中所賜緣德
手詔。四道宋齊丘書簡八幅。晉王景遂書百
勝軍節度使王崇文書。及道濟所衣三事衲。
並藏于廣福。廣福以上皆隷江州云。
廬山記卷第一

一校了於字莫改本品方木也


廬山記卷第二


* 敘山南篇第三

由圓通二十里。至康王谷景德觀。舊名康王
觀。入谷中泝澗行五里。至龍泉院。又二十里。
有水簾。飛泉被巖而下者二三十派。其高不
可計。其廣七十餘尺。陸鴻漸茶經甞第其水
為天下第一。舊傳。楚康王為秦將王剪所窘。
匿於谷中。因隱焉故。號康王谷。觀之碑刻皆
言其然。考之不是也。楚康王昭以春秋魯襄
公之二十八年。及宋魯陳鄭許之君。送葬于
西門之外。諸侯之大夫皆至于墓。時楚方強。
去王剪虜負芻滅楚者。凡三百二十六年。其
間不容復有康王也。國亡而自匿於山谷。或
康王之子孫。未可知也。舊觀基在谷中。梁大
同二年。道士張法施所建。隋開皇十年。道士
丁玄真能攝伏鬼神。遷銅馬廟于谷內。而建
今觀焉。康王觀之西半里。有大明庵。由大明
庵至毘盧庵長興庵。皆二里。康王觀之南五
里。又有乾壽庵。由乾壽二里。至仁王院。由仁
王至淨慧院七里。自康王觀由官道十五里。
亦至淨慧禪院。淨慧舊名黃龍靈湯院。有湯
泉。四時沸騰。為丹黃之臭。須臾熟生物。病瘡
人浴之有愈者。黃龍山在靈湯之南。亦廬山
之別峯也。其南十里。亦有清霞觀。靈湯之東
二里。道傍有謝康樂經臺。又三里過栗里源。
有陶令醉石。陶令名潛。字元亮。或曰。字淵
明。義熙三年。為彭澤令曰。吾安能為五斗米。
折腰於鄉里小兒。乃棄去。賦歸去來。晉書南
史有傳。所居栗里兩山間有大石。仰視懸瀑。
平廣可坐十餘人。元亮自放以酒。故名醉石。
自栗里三里。至承天歸宗禪院。晉咸康六年。
寧遠將軍江州刺史王羲之。置以處梵僧那
連耶舍尊者一名達摩多羅故。有右軍墨池。
至唐寶曆初。僧智常居焉。始大興禪剎。智常
大曆中。得法於江西道一禪師。道一姓馬。僧
史謂之馬祖。智常之目重瞳。以毒藥自按摩
之。使目眥俱赤。世號赤眼歸宗。江州刺史李
勃。與常問答語。在景德傳燈錄。土木之盛山
南為冠。金輪峯上霄峯正居其後。左右盤礴。
面勢平遠。昔人卜其基曰。是山有翔鸞展翼
之勢。院東之水故名鸞溪。溪上有橋。溪西石
渠流泉二百餘丈。因水為磑。瀹圃栽蔬。規摹
氣象皆有可觀者。金輪之峯左右有石鏡。隱
現無時。光潤如鑑。熙寧五年夏。有客遊歸宗。
歸謂予言。今日在寺門上。見金輪峯石鏡。寺
僧言。有居數年未之見者。上霄峯傑然最高。
即始皇登之。謂其與霄漢相接。因名焉。陳太
僕卿劉刪詩曰。秦始瞰宇宙。漢帝上旌旃蓋
謂此也。世傳。峯半如有石室。中有文字。云是
夏禹所刻。其字大如掌。文皆隱起。外有石屏
蔽之。自上懸縋方到。春夏泉流不可辨。秋冬
方分明。昔有好事者。往摹之僅百餘言。今人
無復至者。艑底池亦在上霄峯後。尋陽記云。
吳猛乘舟。龍負而行。猛戒舟人閉目。舟人聞
曳觸林木之聲。懼而竊窺。龍遂委其舡山預。
舊傳故老真見山頂猶有敗艑。棲賢之東後有
櫓斷源。亦因猛得名。歲月已久。莫可考驗矣。
尋陽記又云。山有三石梁。長數丈。廣不盈尺。
杳然無底。吳猛與弟子緣石梁而度。見金闕
玉房。地皆五色文。石如翬卵。并有棋樹。皆高
丈餘。輕風時度。聞鍾磬之聲。見一老人。坐桂
樹下。玉杯盛甘露漿授猛。又逢數人。宛若舊
識。仍設玉膏。猛弟子輒竊一寶器。欲來示世
人。須臾雲霧晦冥。梁化如指。猛令送還。乃手
引諸徒。閉目而返。劉刪詩故云。危梁耿大壑。
瀑布曳中天。李白詩亦云。金闕前開二峯長。
銀河倒挂三石梁。神仙之事固莫知其處也。
歸宗之傍西行百餘步。有祥符觀。舊名靈溪。
九江錄云。齊永明元年。道士宋文超。依廬山
南麓而創焉。觀記云。玉笥山記云。秦亂名宦
者十有三人。棄官學道。經于廬山。內武士三
人。曰唐建威李德殳宋雲刀。欲遂棲焉。餘十
人曰。不然。初志歸于群玉洞府。豈可中道而
廢。言訖未行。一夕雷電奄。至庵舍左右。化成
二溪。溪中盤石上有玉簡天篆。曰神化靈溪。
金簡標題。真人受旨。玉洞潛栖。十人者莫知
所終。三武士遂栖于溪側。漢武帝時。賜名靈
溪觀。南唐齊王景達。重修功未就而薨。其賢
順妃實成其志。是碑也。文林郎試祕書省正
字掌宮宅表奏。宋渙奉命撰。開寶五年太歲
壬申八月戊子朔六日樹。故屋壁間有寫真。
題曰。守太師尚書令齊王食邑一萬戶。實封
三千戶。李達諡昭孝。冊封太弟。太歲癸酉二
月丙戌二十四日己酉寫。由靈溪一里。至香
泉院。吳大和六年。僧惠珍置次上塔次下塔。
皆百步相望。香泉云者。以流水過董奉之杏
林故。名二塔。即歸宗之方墳也。由下塔五里。
至隆教院。在般若峯頂。舊名般若臺。隆教之
傍有石門庵。次布水庵。次覺性庵。一名崔師
臺。皆不遠百步。覺性之上百餘步。有重巖庵。
過重巖三里。至謝景先草堂。景先以醫技游
公卿之門。丞相韓魏公。及臺閣名士。往往贈
之詩。自云所居即杏林之故地。杏林在山北。
事具太一觀。由謝氏草堂三里。至靈棲院。一
峯在其上百餘步卓然特立。亦名紫霄峯。峯
頂有鐵浮圖九級。記云。劉瑗序云。周顯德
中。有祥光現於其地。人咸異之。闕下十二
尺。得古記云。赤烏二年。有天竺沙門。以釋
迦佛舍利葬焉。案高僧傳。吳赤烏十年丁卯
歲。沙門康僧會初至建鄴。時吳國初見沙門
容服非常。有司奏。應撿察。權即召會詰曰。
佛有何靈。會曰。如來遷迹已越千年。遺骨舍
利神應無方。權以為誕謂曰。若得舍利。當為
造塔。乃潔淨室。以銅瓶加凡禮請。至三七
日。忽聞瓶中鎗然有聲。果得舍利。舉朝集觀。
五色照耀。權復以烈火試之不焚。擊之入鐵
不碎。權大嗟伏。即為造塔。以始有佛宇故。號
建初。則其前八年未有葬舍利者明矣。世俗
苟欲張大其事。因失其實。多此類也。景德
中。始易浮圖以鐵。皇祐二年重修。晉咸康中。
梵僧耶舍卒亦墳于靈棲。靈棲之下八里。有
三將軍廟。去歸宗一里。即謂秦武士唐建威
已下三人者。鄉人歲祠焉。由靈棲至重雲庵
四里。次萬歲庵。次天宮庵。皆相去百步。由天
宮至餘峯庵一里。餘峯之傍上山二十里。至
白雲峯。上有洞穴。大石如床。洞中流泉。其地
可耕。今無居者。山中行人望懸瀑。直下數百
尺。皆知其出於白雲洞也。由餘峯二里。至先
天觀。舊名崇善。梁大同二年。鄱陽太守楊友
江置。保大初。女真楊保宗重修。錫名真風。有
保大五年歲次丁未八月壬午朔二十八日己
酉。朝議郎尚書虞部員外郎武騎尉賜緋魚
袋韓熙載奉勅撰記。略曰。六宮之中。競施服
玩珠珍綵繡。計逾千萬。碑陰刻當時嬪御姓
氏十餘人。其西北半里。有柳大卿名宏。建
陽人。官於江東。樂此真境。因作室焉。由先天
至太虛簡寂觀二里。宋陸先生之隱居也。先
生名修靜。吳興東遷人。元嘉末因市藥京邑。
文帝素欽其風。作停霞寶輦。使左僕射徐湛
宣旨留之。先生固辭。遂遊江漢。後帝有大和
之難。人咸異之。大明五年。始置館廬山。泰始
三年。明帝復加詔命。仍使刺史王景文敦勸。
屢辭不獲。乃至闕設崇虛館通仙堂。以待之。
仍會儒釋之士。講道於莊嚴佛寺久之。永徽
初。啟求還山。不許。五年三月二日。即化。膚
色如生。清香不絕。後三日。廬山諸徒咸見先
生霓旌紛然來止。須臾不知所在。先生之去
也。常衣布囊。至是布囊挂於巖樹。今西澗一
峯名布囊巖。賜諡簡寂先生。始以故居為簡
寂觀。唐太極元年二月七日。勅醮於觀。有黑
龍群鶴之異。降詔褒異。仍付史館。辭多不載。
觀在白雲峯之下。其間一峯獨出而秀卓者。
曰紫霄峯。故張祜詩曰。紫霄峯下草堂仙。千
載空遺石磬懸。其北又有屏風山。丹崖紫壁。
縈繞盤礴。實山南之甲觀。其前一里。有雞籠
山。高百餘丈。峯傍有石。遠望之若鷄。一青一
赤。尋陽記曰。鷄籠山下有澗水。常深一尺。泉
涌如潮。晷刻不差。朔望尤大。其俗呼為潮泉。
今蕪沒無知者。觀門之上有朝真閣。殿前有
先生醮石。高六七尺。方廣丈餘。其向乾亥。亦
名禮斗石。殿之後有道藏石刻目錄。列于四
壁。藏中銅天尊像。耆舊云。是像也。本歸宗寺
之佛。會昌之毀寺也。為道士所得。寺雖復而
不還。故其像衣沙門服。而加冠焉。聞者哂之。
次有先生石磬。其聲清越。祠堂之西有白雲
樓。觀之在梁也。名簡寂館。司徒右長史太子
僕建昌縣開國侯吳興沈璿撰記。天監十四
年十一月立。至唐寶應中。道士吳筠又作先
生碑。上元二年歲次辛丑九月十三日建。二
碑並保大中重立。是觀也頗存陳隋至唐已
來人題詠。西澗懸瀑落於廡前。韋應物之為
刺史也。游其下。故其詩卒章曰。曠歲懷茲
賞。行春始重尋。聊將橫吹笛。一寫山水音。其
北別有瀑水。下與西澗合。白雲樓坐見此二
瀑。苦竹亘生於山谷。春筍初出。其味甘美。俗
傳廬山詩云。簡寂觀中甜苦筍。歸宗寺裏淡
鹹􃏚。言皆珍快也。觀門外有先生煉丹井。次
有連理樹。其幹合抱。其根盤罩于巨石之上。
澗中有許堅𣉜衣石。堅江南野人有道術。亦
善吟詠。卒於金陵逆旅。已而人有遇者。甞好
澣衣曝此石上。由簡寂至棲隱觀五里。古名
棲隱洞。舊傳。梁昭明太子書堂也。保大中。道
士譚紫霄。來自閩中。賜號金門羽客。始立觀
于此。譚之在閩中。號洞玄天師貞一先生。棲
隱之東五里。有古靈庵。由古靈至開先禪院
十里。舊傳。梁昭明太子之居棲隱也。又築招
隱室於此。南唐元宗居藩邸時為書堂。即位
後保大年始為伽藍。號開先。憑延已記碣見
存。本朝興國二年。賜名華藏。鶴鳴峯在其後。
元宗之徙南都也。至此院賞戀久之。故有烈
祖元宗後主之畫像。及元宗之舊榻。藏焉至
今。開先棲賢歸宗圓通四院之僧。皆以三忌
日營齋。以懷之。由官道過澗橋。上有四會亭。
次楊梅亭。當寺門有招隱橋。橋下有石井。曰
招隱泉。在陸羽茶經第六品。招隱皆古名也。
元宗始作橋焉。瀑布在其西。山南山北有瀑
布者。無慮十餘處。故貫休題廬山云。小瀑便
高三百尺。短松多是一千年。唯此水著於前
世。唐徐凝詩云。今古常如白練飛。一條界破
青山色。李白云。飛流直下三千尺。疑是銀河
落半天。即此水也。香爐峯與雙劍峯相連屬
在瀑水之傍。遷鶯谷在其東北。水源在山頂。
人未有窮之者。或曰。西入康王谷。為水簾。東
為開先之瀑布。院東大悲亭及諸堂榭。往往
隱几見之。澗中之石或含雲母。可坐可臥。可
漱可濯。澗上有石橋。橋上有漱玉亭。此山南
之絕致也。院前過溪西一里。有石碑庵。大石
在山脊。天然如大碣堅礦。不可鑱刻。由石碑
上山七里。至永泰院。其上有黃石巖。九江錄
云。古招隱寺在黃石巖下。此其是也。永泰之
上。有道人庵。次聖僧巖。次善才巖。次羅漢
巖。四庵巖相去在五里之間。瀑流之所過也。
又五里皆登絕險。乃至黃石巖。俗傳黃石公
所居非也。其崖壁皆黃色。視前三巖。特平廣
可容百餘人。永泰之前。有文殊臺。與香爐雙
劍峯相為高下。瀑布前在山下。皆仰而望之。
固為雄偉。至文殊臺。則平視之。然後知轟雷
飛練皆賦象之不足也。開先之東半山別有
小瀑。飄洒亦不下百餘尺。名曰馬尾泉。言其
小不得同名為瀑也。由開先至萬杉院二里。
本朝景德二年始建。舊有古石崖。先是僧曰
太超。即山植杉萬本。有為之言於朝者。乃賜
錢建院。仍錫土田佛像供器。及其成也。仁宗
錫御篆牓其殿。曰金仙寶殿。內翰錢易書其
門榜。有仁廟御容章懿明肅之寫真及錦衾
褥銷金服數事藏焉。皆當時所賜。太超亦號
廣智大師。是院舊名慶雲。天聖中勅改今額。
直集賢院徐奭記碣尚存。院後有流泉。泉畔
有滴翠亭。遊者必久之。萬杉之東南三里。有
凌雲庵。舊名凌雲書堂。九江錄云。劉軻書堂
在凌雲峯下。早年居此。廉使裴公美其才。薦
之上第為史官。著撰頗傳於世。自韓吏部以
下皆推之。又有薛諫議書堂。即劉弇侍御舊
居。會昌中。薛自南海書記滿秩。親經營之。
坐見二瀑布。泉石松竹特為曠絕。郡守行春。
及遊人多過之。薛諫議未見名。與二劉唐史
皆無傳。軻元和十四年。進士登第。太和初。歷
監察御史。四年轉殿中。開成中。遷祕書丞史
館修撰學士。出為洺州刺史。二林碑誌多
其手筆焉。所謂凌雲庵蓋劉薛之故基也。或
曰。何乾曜侍郎始以書堂為僧居。乾曜亦未
詳其世系。今有墳在遷鸎谷。由萬杉至真教
院三里。舊名雲峯。前所謂古石崖在其後。巉
若屏障。由真教至景德院三里。舊名高遙。由
景德至李徵古書堂一里。徵古保大中仕至
樞密左右副使。坐宋齊丘黨與賜自盡。由李
氏書堂之上四里。有香積院。香積院在五乳
峯下。由香積二里。至俱胝庵。俱胝之傍有觀
音庵。次半里許有齊雲庵。由齊雲三里。至
臥龍庵。凡廬山之所以著於天下。蓋有開先
之瀑布。見於徐凝李白之詩。康王之水見於
陸羽之茶經。至於幽深險絕。皆有水石之美
也。此庵之西蒼崖四立。怒瀑中瀉。大壑淵深。
凜然可畏。有黃石數丈。隱映連屬。在激浪中。
視者眩轉。若欲蜿蜒飛舞。故名臥龍。此山水
之特勝處也。臥龍之下五里。有青蓮院。舊名
白雲庵。南唐僧冲照號慧悟禪師。湯悅作寫
真贊。徐鉉篆石刻存焉。青蓮之傍有靈峯庵。
舊名下偃臺蘭若。由靈峯五里。至道林庵。道
林之傍。有禪靜院。舊名中興庵。禪靜於諸庵
獨無流泉。鑿井而飲。無土田賣活血丹以養。
然堂宇亦特為完潔。次有寶慶庵。次有淨隱
院。舊名寶峯庵。雙澗出其中。春雨盛時。漱湍
號怒。亦水石佳處。西澗有劉居士庵。居士名
渙。字凝之。筠州人。天聖八年。擢進士第居
官。有直氣不屑。輒棄去。卜居星渚。甞乘黃犢
往來山中。尤愛此澗。於是山僧結茅。以待
之。由道林至寶峯。三院相去皆一里。至祖教
院。舊名上偃臺。其南有盤龍庵西源庵。後有
寶輪庵。皆不遠百步。由寶林至稠木庵三里。
稠木至幽邃庵一里。由幽邃至赤眼禪師塔
一里。禪師即所謂赤眼歸宗卒。葬此山之石
人峯下。以石為像。凜然如生。建隆二年。諡至
覺禪師妙相之塔。由塔院至棲賢禪院十里。
其間三里喬林繁陰。上蔽烈日。行者過之。必
愛而休。道傍過棲賢蔬圃。畦隴廣斥亦有可
觀者。凡自五乳峯下香積院至此十有八處。
同在棲賢澗之西。耆舊謂之棲賢澗西諸庵
巖。棲賢院石人峯在其北。今名寶覺。興國中
所賜。始南齊永明七年。證議參軍張希奏。置
寺于尋陽西南二十里。唐寶曆初。刺史李渤
徙置是山。以僧智常居之。智常學者數百人。
春夏居棲賢。秋冬居歸宗。會昌中。廢寺。景福
中僧懷祐復興焉。號棲賢報國禪院。乾寧中
號護國棲賢寺。其牓催勘使將仕郎守太子
通事舍人鍾匡時書。匡時時年十六。故今人
愛而藏之。歷南唐保大中。寺益大振。存當時
制書。猶十餘本。其間一道。乾寧元年七月。賜
棲賢寺額。署禮部侍郎平章事鄭。至尚父守
侍中兼中書令使官。凡三十三人。又一道。乾
寧四年十一月。賜懷祐塔。名傳燈之塔。仍號
玄悟大師。其勅書署中書侍郎平章事崔。至
太師兼中書令使官。凡三十二人。時江西觀
察使鍾傳奉行焉。建隆初。元宗之徙南都也。
游覽久之。故有駐鸞亭。或云。澗傍石上有元
宗刻石。今淪沒不可復見。三峽澗出寺左。其
源甚遠。澗中有龍湫三四。莫知其極。方暑雨
之荐至也。山之眾壑同下轟。若雷霆。澗石大
小無慮萬計。悉填湫中。今古不見小塞。疑
下通於海矣。其傍建龍祠。歲旱則禱焉。祥符
中。閩僧文秀造石梁其上。其袤六十尺。覆
以廣廈。最為山中之雄觀。傍澗有陸羽井。次
寒泉亭。次玉淵亭。亭下龍湫。或有蟲魚出
焉。人以神物畏之。僧堂之西。有羅漢巖寶陀
巖。其南百餘步。有白雲庵。院之後有愛堂。
游者必憩焉。棲賢之前十里。有羅漢禪院。羅
漢巖在其北一里。本朝咸平三年。廣濟大師
法堅始創焉。朝廷仍錫田。以養其徒。名曰聖
惠莊。祥符三年。祖印大師僧行林繼之。始植
松覆官道十里。以達軍壁。文公楊大年作栽
松記。有鼓甚大。在法堂上。其圍二十有三尺。
擊之聲動山谷。亦鼓之出類者也。院西之水
曰玉澗。東入彭䗍湖十里。澗北祖印葬焉。故
相張士遜有塔銘。羅漢之東五里。有折桂院
莊。又五里至白鹿洞。貞元中。李渤字𤀹之。
與仲兄偕隱居焉。後徙少室。以右拾遺召不
拜。即韓文公詩所謂少室山人者。大和間仕
至太子賓客。先是寶歷中。甞為江州刺史。乃
即洞創臺榭。環以流水。雜植花木。為一時之
勝。劉夢得(禹錫)登清輝館詩云。尋陽江色潮添
滿。彭䗍秋聲雁引來。南望廬山千萬仞。共誇
新出棟梁材。清輝館在江州。亦渤所創。故禹
錫美之。南唐昇元中。因洞建學館。置田以給
諸生。學者大集。以國子監九經李善道為洞
主。以主教授保大中。以田錫徵士史虛白。虛
白北海人避地廬山。韓熙載薦其可用。元宗
召至便殿。訪以國事辭曰。漁釣之人安知邦
國大計。又醉溺殿上元宗曰。真處士也。因賜
田遣歸。仍免其租。虛白死。子孫困於租入。不
能有其田。遂易他主矣。咸平五年。勅重修。仍
塑宣聖十哲之像。今鞠為茂草。由白鹿洞三
里。至承天觀。舊名白鶴觀。九江錄云。唐弘道
元年十二月初奉勅置。在尋陽城下。神龍二
年六月三日。勅置龍興觀。因移山中。易名龍
興。大歷中。道士劉玄和何子玉居焉。張弘道
門靈驗記云。劉玄和地仙也。甞為郡守李承
薛弁。章奏皆有天曹批報。事悉符驗。觀之東
北山上有木瓜巖。劉玄和始居巖中。甞植之。
至今餘蘖猶有存者。觀中有大杉。其高百餘
尺。圍二十尺。亦當時所植。熙寧五年。朝廷作
中太一宮於京師。詔求幡竿木一百二十尺
之長者。天下差官行山林。此杉幾伐焉。由承
天觀之西至棲賢院。亦纔五里。游者往往過
從焉。棲賢院東傍澗行半里。至淨住院舊名
登雲庵。由淨住過澗至廣壽院二里而近。舊
名資聖太玄。峯在其前其傍百餘步。有金師
臺。昔東海僧道邈。姓金故名金師臺。由廣壽
入萬壽源。至萬壽院二里。由萬壽復出。南行
三里。至楞伽院。舊名下白石。其山號櫓斷源。
楞伽院有李氏山房。李名常。字公擇。少時兄
弟讀書山中。既去寺僧虛其室不居。因藏書
室中幾萬卷。蘇子瞻軾作山房藏書記。今刻
石留壁間。由楞伽東上山三里。至證道院。舊
名上白石。由證道三里。至太平興國院。舊名
臥雲庵。有峯在其後。亦名香爐峯。前有經閣。
所藏之經。朝廷祥符二年勅印經院賜焉。由
太平一里。至上五峯香林院。中道過幽澗。潺
湲清淺。特可狎玩。由香林五里。至淨居院。舊
名上庵。由淨居五里。至下五峯延福院。有南
唐所賜達觀禪師智筠手制三十道。三道元
宗所署。餘皆後主。智筠河中人。保大中住棲
賢院。開寶中詔住清涼寺。後歸五峯。初號幽
棲院。後名栖玄蘭若。祥符元年。改延福。由延
福三里。至竹林院。由竹林二里。至福源庵。舊
名靈源。由福源半里。至石泉庵。由石泉二里。
上凌霄巖明真院。凡自淨住至明真十有三
處。水石無不佳者。唯明真巖石玲瓏。或欹或
立。有洞府之狀。坐大石上。對五老峯。如賓
客。此亦山之最勝處也。由明真復下山五里。
至淨妙院。舊名德政庵。古名青牛谷。九江錄
云。昔有道士洪志。乘青牛得道於此。壇場猶
存。唐人楊衡宿青牛谷詩云。隨雲步入青牛
谷。青牛道士留我宿。可憐夜久月明中。唯有
壇邊一枝竹。蓋亦古之名迹。今為耕隴矣。由
淨妙一里。至雲臺庵。庵後有石崖。崖上有流
泉。由雲臺履小徑三里。至聖果院。舊名淨明
庵。聖果之前有解空院。舊名吉祥庵。凡德
政淨明吉祥三庵。視諸僧居。俱為完潔。解空
之西北百步。有谷源庵。庵之前路左疊石。雖
非峻卓。固自奇偉。庵後幽泉涓涓不竭。不必
湍激而後可愛也。谷源東北行二里。至證寂
院。舊名折桂庵。唐相李逢吉。舊依李渤學于
此山。逢吉去而為僧居。故名折桂。逢吉字虛
舟。長慶寶曆間。附鄭注王守澄。仕至宰相。唐
書有傳。庵僧因逢吉家集中記錄刊于石。辭
多舛誤其山名幡竿源。山上有南唐惠濟禪
師石墳。由證寂半里。至華嚴院。由華嚴東北
行三里。至永福院。舊名龍雲。道中望五老峯。
歷歷可數。高下為十餘峯矣。中有師子峯。狀
若刻削。雲物隱映。尤所肖似。庵之後頗有亂
石。西北直上有鷹嘴峯。亦在五老峯之間也。
蓋起淨住至永福院凡二十有一。同在棲賢
之澗東。耆舊謂之澗東諸庵巖云。由永福下
山入大富莊八里。由大富莊東北行至慧日
禪院十里。院在官道西。下官道傍澗而行。兩
山挾澗重複者五里。宛若洞府。舊名仙居洞。
院記云。唐乾寧中。僧如義始結庵舍。吳大和
初。僧惠從乃大構禪剎。時楊澈剌江州。頗捐
信施。仍親篆仙居永安禪院之牓。題曰。吳大
和五年歲次癸巳正月戊寅朔。奉化軍節度
使江州觀察處置等使特進檢校太尉中書令
使持節江州兼軍事江州刺史上柱國德化王
食邑三千戶楊澈篆。本朝祥符二年。改今額。
而僧寶其故篆焉。昔如義之居山也。朱朴甞
依以隷業。乾寧中。有道士許巖士。出入禁中。
為姦利。朴附之因薦。朴有經濟才。昭宗召見。
對以經義。甚悅。即日自國子博士。拜諫議大
夫平章事。議論迂闊。動為笑端。數月巖士事
敗。俱為韓建所殺。故今謂之朱朴書堂。道傍
有睡龍潭。次白龜池。次文殊臺。出白石英。堪
入藥品。中或有五色光。俗因謂之菩薩石。次
羅漢臺。次觀音泉。乃至慧日院。五巒峯在
其前。五巒峯之下有大雄庵。去慧日三里。山
勢環聳屹若城壁。亦別一奧處也。內翰錢易
記云。貞觀二年。梵僧尋山。愛其深遠有若大
雄演法之地。故名大雄。大龢中。宣宗避難。與
僧志閑甞居焉。復出官道行田間七里。至佛
殿庵。僅同田舍。佛殿一里。至興福庵。復為
完潔。由興福三里。至智林院。舊名慈雲。其前
有瑞雲巖。若崩雲。紫翠欲墮於地。馬祖大師
甞居焉。有馬祖巖馬祖泉。其北至吳章嶺三
里。過嶺則江州界也。慧日之西南十里。至大
城庵。山勢如城郭。故名大城。其北一里。過張
家山。山間數百家皆張姓。張山之西三里。至
延真觀。舊曰昭德觀。治平三年。賜今名。唐
貞元中。李女真所剏。女真名騰空。宰相李林
甫之女。李太白送李女真歸廬山詩曰。羡君
相門女。學道愛神仙。素手掬秋靄。羅衣曳紫
烟。一往屏風疊。乘鸞着玉鞭。柳渾自江州刺
史入朝。會昭德皇后薨。因言詠真洞蔡尋真
并騰空所居可錫觀名以伸追奉。德宗因以
尋其名詠真洞。而是觀也。以昭德之諡名之。
近世好事。以太白送女真歸山詩。并送內尋
騰空詩。刊石于祠壁。昭德之前西一里。有東
登雲庵。林深水遠。亦山之一佳處。棲賢澗東
亦有登雲庵。故此以東別之。昭德源在觀北。
源上有凌雲峯。峯下有淨慧院。去昭德觀一
里。唐名永昌院。祥符中改今名。院記云。秦弘
始中。德安上人自西涼來居焉。光化中。希
奉上人重修。江州刺史成紀侯李奉宗奏為
永昌院。天祐五年戊辰歲。僧齊已撰。昭德之
西出官道二十里。至尋真冲虛觀。古名詠真
洞。道書真誥述三十六洞天。詠真洞天第八
七十二福地。廬山為元辰福地。是觀也即詠
真洞天。五老峯正在其後。唐貞元年。女真蔡
尋真居之。因以為名。觀後有白龍潭。懸瀑注
焉。舊史云。漢武帝過九江。築羽章館。於屏風
疊下。臨相思澗。今五老之一峯疊石如屏障
焉。蓋其故地。今潭上有淥淨亭。尋真之下西
南二里。有普覺院。舊名長慶。由普覺西還十
里。亦至羅漢禪院。羅漢之南五里。至聖惠莊。
即咸平中。所賜廣濟者。廣濟卒亦葬焉。莊之
南二里。有大衝庵。蓋自南康軍之東北出尋
陽門一里。則有東庵院。院中有重湖閣。南望
楊欄左里。北臨宮亭湖。湖上宮亭神廟寰宇
記云。周武王十五年置。其神能分風擘流。行
旅過之。必敬祀而後得去。故曹毘詩云。分
風為二。擘流成兩。于寶搜神記云。昔吳郡太
守張公直。自守徵還道由廬山。子女觀祠。婢
指女戲妃像。其妻夜夢致聘。怖而遽發。中
流舡不行。合舡驚懼曰。愛一女而合門受禍
耶。公直不忍。遂令妻下女於江。其妻布席水
上以其亡兄女代之。公直知下兄女。怒妻曰。
吾何面於當世也。復下己女於水中。將度遙
見二女於岸側。傍有一吏曰。吾廬君主簿敬
君之義。悉還二女。尋陽記云。為安世高所度。
其神乃化形說具蛇岡。至今舟人往來猶禱
焉。神林灣在湖之西北。又自軍南出福星門。
則落星石在彭䗍湖水中。石上有落星寺。王
僧辯陳武帝破侯景於落星灣。即其地也。其
西有釣魚臺。南有流清庵。亦在水傍。落星灣
泛舟過釣魚臺一里。至明心院。舊名翠微庵。
由明心至楞伽庵五里。楞伽至善才庵五里。
善才三里至凌雲庵。凌雲三里亦至萬杉禪
院。明心之東南五里。又至東古山法輪院。法
輪北至萬杉院亦十里。又有西古山。山有興
善院。在歸宗之東十里。其東三十里。抵南
康軍。所謂東西古山非廬山也。然草木閑野
亦自可愛。善才屋宇爽塏。楞伽有流水在其
後。自南康軍入山過楞伽。則無不潺湲者矣。
凡自軍西出建昌門一里。傍官道有承天院。
院依隆阜。上有松峯亭。今名草堂。過此則
去遊開先矣。自軍北出五老門半里過望雲
亭。五里過聖惠莊。又五里過羅漢院。則去遊
棲賢矣。

右自寶嚴之南雲慶至于圓通。同隷江州。謂
之山北。老子之宇二。同名觀。佛之宇五十有
五。或曰寺曰院。曰庵巖曰蘭若。其實皆僧居
也。由康王觀至于慧日之北慈雲。同隷南康。
謂之山南。老子之宇九。佛之宇九十有三。余
始遊廬山。問山中塔廟興廢及水石之名。無
能為予言者。雖言之。往往襲謬失實。因取
九江圖經前人雜錄。稽諸本史。或親至其處。
考驗銘誌。參訂耆老。作廬山記。其湮泐蕪沒
不可復知者則闕疑焉。凡唐以前碑記因其
有歲月甲子爵里之詳故并錄之。庶或有補
史氏云。
廬山記卷第二


廬山記卷第三


* 山行易覽第四

江州出德化門五里。至延壽院(舊名羅漢壇)延壽院
五里。至石塘橋周郎中濂溪。濂溪東南十里。
至寶嚴禪院(舊名雙溪)西南十里。至祥符觀(舊名太一)寶
嚴之南三里。又有雲慶庵。雲慶一里。至寶積
庵。寶嚴之西七里。又有庵巖莊。庵巖莊一里。
至禪智院(舊名淨居)禪智五里。亦至祥符觀。觀之
北五里。至龍泉庵。龍泉十里。至妙智院(舊名行春亭)
妙智五里。至蛇岡。蛇岡之下五里。至太平觀
(舊名通玄府)祥符觀之西南二里。又有國泰庵。庵西
上蓮華峯頂十五里。至蓮華庵。國泰之南五
里。至報恩庵。報恩一里。至雲際庵。雲際一
里。至永清庵(一名下蓮華庵)其傍有道人隱居。永清
之西一里。至雲溪庵(一名下蓮華洞)雲溪一里。亦至
太平觀。觀之西五里。至東林太平興國寺。觀
之西南五里。又有清泰庵。清泰一里。至廣澤
院(舊名龍潭庵)其上五里。至三龍潭。廣澤七里。亦至
東林。東林之西百餘步。至遠公塔。塔西百餘
步。至西林乾明寺。西林之東五里。至黃土庵。
其傍有看經庵。看經一里。至崇福庵。崇福五
里。至香城庵。其傍有觀音庵東庵。東庵之下
一里。至廣濟庵。廣濟半里。至聖僧巖。聖僧巖
二里。至石盆庵。西林之東南五里。又有下化
成院。下化成三里。至護國。庵護國一里。亦至
石盆庵。石盆之上半里。至保興庵。保興半里。
至上化成普照寺。其傍有大師庵。上化成之
上十里。過香爐峯。至峯頂庵。峯頂之南十里。
有香積庵。有路下山南棲賢澗東之萬壽源
二十里而險。峯頂之西五里。至寶林寺(舊名大林)寶
林一里。至擲筆峯。又一里。至佛手巖。佛手巖
二里。至天池院。院之南一里。至隆禪師塔。塔
之下二里。至新羅庵。庵之東二里。至十八賢
臺。由天池下山十五里。同名錦繡谷。山下之
水一出錦繡谷。一出石門谷。合流入湓江。兩
水之上有雙龍庵廣福庵尊勝庵保寧庵。四
庵相望皆不百步。石門澗在保寧庵前。澗中
五里。有石柱峯鐵舡峯。峯下有二道人庵。保
寧之南五里。至福海庵。福海二里。至祥雲庵。
祥雲之上十里。至雲頂峯。峯頂有雲頂庵。祥
雲之南八里。至月輪庵。其傍有靈泉庵。靈
泉七里。至報國庵。報國五里。至圓通崇勝禪
院。其側有廣福院。圓通二十里。至康王景德
觀。自圓通已上皆隷江州。由康王觀之北入
谷中五里。至龍泉院。又二十里。至水簾。觀之
南百步。至毘盧庵。毘盧二里。至大明庵。大明
二里至長興庵。其傍又有仁王院。仁王二里。
至乾壽院。乾壽七里。至靈湯淨慧禪院。淨慧
之南十里。又有清霞觀。淨慧之東二里。過康
樂經臺又三里。至陶公醉石。醉石復出官道
三里。至歸宗承天禪院。歸宗之西百步。至
靈溪祥符觀。祥符一里。至香泉院。次上塔次
下塔。皆相去百餘步。下塔五里。至般若臺隆
教院。其傍有石門庵。次布水庵。次覺性庵
(一名崔師臺)次重巖庵。皆相去百餘步。重巖三里。至
謝山人草堂。草堂三里。至靈棲院。靈棲之上
百步。至紫霄峯頂舍利塔。靈棲之下八里。至
三將軍洞。三將軍洞之下入歸宗亦一里。靈
棲之東四里。至重雲庵。次萬歲庵。次天宮
庵。皆相去百餘步。天宮一里。至餘峯庵。餘
峯之上二十里。至白雲洞。餘峯之下二里。至
先天觀(舊名真風)其傍有柳大卿草堂。先天二里。
至太虛簡寂觀。簡寂五里。至棲隱觀。棲隱
之東五里。至古靈庵。古靈十里。至開先禪
院。開先之南一里。至石碑庵。石碑之上七里。
至黃石巖永泰院。永泰之前半里。至文殊臺。
永泰之上十里。有道人庵。聖僧巖。善才巖。羅
漢巖。黃石巖。開先之東二里。至萬杉禪院。萬
杉之東北三里。至真教院(舊名雲峯)真教三里。至景
德院(舊名高遙)景德一里。至李徵古書堂。書堂之
上四里。至五乳峯香積院。香積二里。至俱胝
庵。其傍有觀音庵。觀音半里。至齊雲庵。齊雲
三里。至臥龍庵。臥龍之下五里。至青蓮院
(舊名白雲庵)其傍有雲峯院(舊名下偃臺)雲峯五里。至道林
院。道林一里至禪靜院(舊名中興)禪靜一里。至保慶
庵。保慶一里。至淨隱院(舊名寶峯)淨隱三里。至祖
教院(舊名上偃臺)其傍有盤龍庵。西源庵。寶輪庵。皆
不百步。寶輪三里。至椆木庵。椆木三里。至
幽邃庵。幽邃一里。至赤眼塔。塔東北十里。至
棲賢寶覺禪院。南康軍出五老門五里。有大
衝庵。大衝五里。亦至羅漢禪院。羅漢十里。亦
至棲賢院。羅漢之東五里。至折桂僧莊。莊
西五里。至白鹿洞李渤書堂。白鹿洞三里。至
承天白鶴觀。白鶴五里。亦至棲賢院。棲賢
之東半里。至淨住院(舊名登雲)淨住之東二里。至
廣壽院(舊名資聖)其傍有金師臺。廣壽之北二里。
至萬壽院。萬壽之南三里。至楞伽院(舊名下白石)楞
伽之上三里。至證道院(舊名上白石)證道三里。至太
平興國院。太平一里。至上五峯香林院。香
林五里。至淨居院(舊名上庵)淨居五里。至下五峯延
福院。延福三里。至竹林院。竹林二里。至福源
庵(舊名靈源)福源半里。至石泉庵。石泉二里。至凌
霄巖明真院。明真之下五里。至淨妙院(舊名德政庵)
淨妙一里。至雲臺庵。雲臺三里。至聖果院
(舊名淨明)其前有解空院(舊名吉祥)解空之西北百步。至
谷源庵。谷源之東北二里。至證寂院(舊名析桂)證
寂半里。至華嚴院。華嚴三里。至永福院(舊名龍雲)
永福之下八里。至大富莊。大富莊之東北十
里。至慧日禪院。慧日三里。至大雄庵。大雄復
出官道七里。至佛殿庵。佛殿一里。至興福
庵。興福三里。至智林院(舊名慈雲)智林三里。則
上吳章嶺。江州界也。慧日之西南十里。至大
城庵。大城三里。至延真昭德觀。昭德之前一
里。至登雲庵。其後一里。至淨慧院。昭德之西
出官道二十里。至尋真冲虛觀。尋真二里。至
普覺院(舊名長慶)普覺之西十里。還至羅漢禪院。
又自南康落星寺泛舟過釣魚臺一里。至明
心院(舊名翠嶶)明心五里。至楞伽院。楞伽五里。至
善才庵。善才三里。至凌雲庵(舊名凌雲書堂)凌雲三
里。亦至萬杉禪院。明心之東南五里。又至東
古法輪院。法輪之北十里。亦至萬杉。又自南
康西南出十五里。至西古興善院。興善十里
亦至歸宗。凡自南康出建昌門。過承天院。則
問開先路。出五老門。過望雲亭。則問棲賢路
云。

* 十八賢傳第五

廬山豈獨水石能冠天下。由代有高賢隱居
以傳。東林寺舊有十八賢傳。不知何人所作。
文字淺近。以事驗諸前史。往往乖謬。讀者陋
之。使古人風跡用無知者。惜哉。予既作山記。
乃因舊本參質晉宋史及高僧傳。粗加刊正。
或舊所脫略。今無有可考。亦未如之何也。

** 社主遠法師

法師諱慧遠。姓賈。雁門樓煩人也。幼為書生。
年十三。隨舅令狐氏遊學許洛。尤善莊老。性
度弘偉。年二十一。欲渡江東就范宣子共契
嘉遁。中原冠亂。南路阻塞。時沙門釋道安。立
寺於太行。弘贊佛法。遂往歸之。初聞講般若
經。豁然大悟。乃歎曰。儒道九流皆糠粃耳。遂
與弟慧持投簪落髮。委命受業。心既入道。常
以大法為己任。慧解夙發。神明英越。安常歎
曰。使道流東國。其斯遠乎。二十四。便就講
說。常有客聞講實相義。疑難往復。彌用疑塞。
師為引莊子義為比類。惑者大釋。於是安之
門人獨聽不廢俗書。後隨師南遊至襄陽。安
為朱序所拘。眾皆罷去。遠乃與弟子數十人
適荊州。住上明寺。後欲往羅浮山。太元六年。
至尋陽。愛廬阜之間曠。乃立龍泉精舍。久之
沙門慧永禪師先居西林。與師有舊。欲邀同
止。乃謂刺史桓伊曰。遠公弘道。學者日集。貧
道所棲。狹不足處。奈何。時又夢山神請曰。此
山足以棲神。一夕忽有雷雨。震擊詰朝。林麓
大闢。唯素沙布地。兼有楩柟文梓良材。桓乃
即其地更立房殿。名其殿曰神運。以在永師
所居之東故。號東林。即太元十一年歲次丙
戌寺成。先有阿育王文殊之像。沈於武昌水
中。陶侃不能得。至是飄然輕舉迎還神運殿。
以修佛事。又因罽賓道人。共作佛影臺。皆有
神感。事具高僧傳。於是謹律之侶絕塵之客。
四方不期而至。彭城劉遺民。豫章雷次宗。雁
門周續之。南陽宗炳張野張詮等。凡百有二
十三人。與師同修淨土之社。乃令劉遺民著
發願文。殷仲堪之任荊州也。入山展敬。與
師松下談易。陳郡謝靈運。負才傲物。少所推
重。一見肅然心服。為鑿東西二池種白蓮。求
入淨社。師以心雜止之。范寧在豫章。師請入
社。范不能從。姚興與法師羅什皆欽風德。遠
輸施遺。桓玄震主。不覺致敬。安帝自江陵還
都。輔國何無忌勸師候覲。師稱疾不行。帝遣
使勞問。凡居山三十年。影迹不至塵俗。每送
客以虎溪為界。晉義熙十二年歲次丙辰八
月初六日順寂。春秋八十三。初感疾。散動林
下。耆德請飲豉酒米汁。皆不許。又請以蜜和
水為漿。師命律師一人。披尋律文。可否卷未
半而終。遺命露骸林下。既而弟子與尋陽官
屬。奉葬於西嶺。謝靈運銘張野序。唐會昌五
年乙丑寺廢。大中二年戊辰復。寺之復也。僧
正言乞賜旌褒。諡曰辯覺大師。昇元三年。改
諡正覺。興國三年。諡圓悟大師。仍名其墳。曰
凝寂之塔。有匡山集二十卷。傳于世。

** 彭城劉遺民

劉程之字仲思。彭城聚里人。漢楚元王之苗
裔也。歷晉世至卿相。程之少孤事母。州閭稱
孝。墳典百家靡不周覽。尤好佛理陳郡殷仲
堪桓玄等諸賢。莫不崇仰。解褐府參軍。程
之既慕遠公名德。欲白首同社。乃錄尋陽柴
桑。以為入山之資。歲滿棄去。結廬西林。蔽
以榛莽。義熙間公侯。復辟之皆不應。後易名
遺民。遠公社賢推為上客。常貽書關中。與什
肇二法師通好。揚搉經論。著念佛三昧詩。道
德名實諸詞文義之華。一時所挹。凡居山十
有二年。自正月感疾。便依念佛三昧。誦阿彌
陀佛。至六月初。果見白毫相。次見佛真影。仍
摩其頂。更作齋福。願速盡壽。又請僧讀無量
壽法華經至二十七日。僧眾咸集。遺民曰。今
逝矣。予氣盡。勿哭以相惱亂。又行香。請眾
僧。供養釋迦文佛。以謝令我知有阿彌陀佛。
今日願必迎接。少頃合掌。西向而逝。命子雍
積土為墓。勿用棺槨。當時無不高仰。即義熙
六年庚戌終。春秋五十七。

** 豫章雷次宗

雷次宗字仲倫。豫章南昌人。博學尤明詩禮。
不就徵辟。入廬山立館東林僧房之東。與遠
公同社。宋文帝元嘉十五年徵。至都立學鷄
籠山。置生員百餘人。久之復還廬山。公卿祖
道後再徵。築室鍾山西巖下。謂之招隱館。猶
秉操。不入公門。每自華林園東林。入延賢堂。
為太子諸王。講喪服經。元嘉二十五年戊子
終。春秋六十三。

** 雁門周續之

周續之字道祖。雁門廣武人。後徙豫章建昌。
年十二。詣范寧受業。通五經五緯。號十經。同
門推為顏子。劉毅命為參軍。又辟博士大尉
掾。俱不就。後入廬山。預遠公淨社。又與劉
遺民陶淵明。號尋陽三隱。續之不尚峻節。江
州刺史每相招請。亦往從之。武帝於東郭外
開館待之。乘輿降幸。問續之禮義。辯析精異。
時號為通隱。或問續之。時踐王庭何也。續之
笑曰。心馳魏闕者。以江湖為桎梏。情致兩忘
者。市朝亦巖穴耳。以昇平元年癸亥終于鍾
山。春秋六十七。

** 南陽宗炳

宗炳字少文。南陽涅陽人。祖承宜都太守父
繇之湘鄉令。炳博學善琴書圖畫。尤精玄言。
宋武帝之在荊州也。召為主簿。不起。問其
故。答曰。棲丘飲谷。三十餘年矣。入廬山築
室。與遠公同社。後兄臧為南平太守。逼與俱
還。乃於江陵三湖立宅。後辟參軍太尉掾。俱
不就。乃勅南郡長。給吏役。數致餼賚。南陽王
義季親至其室。命之角巾布衣引見。不拜。王
曰。屈先生以重祿。可乎。對曰。祿如腐草。衰
盛幾何。雅好山水。往輒忘歸。甞西陟荊巫。南
登衡岳。晚年盡圖之於室曰。吾老矣。名山不
可再覩。唯澄懷觀道。臥以遊之。撫琴動操。欲
令眾山皆響。元嘉二十四年癸未終。春秋六
十九。

** 南陽張野

張野字萊民。南陽宛人也。後徙潯陽柴桑。與
陶元亮通婚姻。學兼華竺善屬文。州舉秀才。
南中郎府功曹州治中後徵散騎常侍。俱不
就。天資孝友。田宅舊業悉推與弟。一味之甘
一庾之粟。共九族分之。衣食躬自菲薄。人不
堪其憂。不改其樂。凡所著述傳於世萬餘言。
師敬遠公。與劉雷同轍。遠公卒葬西嶺。謝靈
運為銘。野序之。稱門人焉。義熙十四年戊午
終。春秋六十九。

** 南陽張詮

張詮字秀碩。萊民之族人也。情性高逸。酷嗜
墳籍。雖耕鋤猶帶經自樂。朝廷以散騎常侍
徵。不赴。庾悅以其家貧。以尋陽令祿之。笑
曰。古人正以容膝為安。屈吾志亦何榮乎。竟
不就。入廬山。依遠公淨社。宋景平元年癸亥
終。春秋六十五。

** 西林覺寂大師

大師諱慧永。姓繁。河內人也。年十二。事沙門
竺曇現。慧悟宿習內外典籍。無不洞達。於
佛事中。習禪為樂。先與遠師同依道安於恒
山。亦約結宇羅浮。永師先止尋陽。即晉太元
之初也。刺史陶範挹其道風。宛如夙契。於是
留憩廬山。捨宅棲止。師貞素自然。清心剋己。
言常含笑。語不傷物。又別立一苑室於嶺上。
每欲禪思。輒往居焉。所居甞有香馥之氣。因
號香谷。屋中甞有一虎。人或畏者驅之上山。
人去還復馴伏。後遠師龍泉學徒漸眾。師要
同憩香谷。又感神夢之異。桓伊立寺東林。乃
號西林焉。鎮國將軍何無忌作鎮尋陽。每至
瞻禮盡其誠敬。師專意淨土之行。以晉義熙
十年甲寅。遇疾綿篤。一日忽起。斂衣合掌。求
屣欲起。如有所見。眾咸驚問答云。佛來。言
終而逝。春秋八十三。山中聞其香不絕者七
日。奉全身葬於本寺西二百步。南唐元宗重
建塔亭。尋降焚黃。追諡覺寂大師實智之塔。

** 東林普濟大師

竺道生本姓魏。鉅鹿人也。寓居彭城。家世士
族父廣。道生生而頴悟。聰哲若神。其父知非
凡器。愛而異之。後從沙門竺法汰出家。遂用
竺為氏。既踐法門。俊思奇拔。研味句義。觸類
開解。年十五。便登講坐。吐納問答。如貫珠
玉年二十。器鑒日深。義熙七年辛亥。初入廬
山。幽棲七年。以求其志。常以入道之要。慧解
為本。故鑽仰群經。斟酌雜義。萬里隨法。不憚
疲苦。乃經長安。羅什受業。關中僧眾咸謂神
悟。後還都止青霞寺。校閱真俗。研思因果。乃
云。善不受報頓悟成佛。性常有論。法身無色
論。有無淨土緣論等。籠罩舊說。妙有淵旨。而
守文之徒嫌嫉紛起。又六卷泥洹經。先至京
都。說阿闡提人皆得成佛。于時大本未傳。孤
明先發獨見忤眾。於是舊學以為邪說。擯
而遣之。師乃正容誓曰。若我所說反於經義
者。請於見身示以厲疾。若與實相不相違背。
願捨識之時。踞師子座。言竟拂衣而去。入吳
郡虎丘山。旬日之中。學徒數百人。其年夏。雷
震于青園佛殿。龍昇于天。識者默歎曰。龍既
去。生必行矣。師果辭眾。復還廬山。銷影巖
岫。後涅槃大本至于南京。果稱闡提悉有佛
性。與前所說若合符契。師既獲斯經。尋復講
說。以宋元嘉十一年甲戌冬十月。於廬山精
舍法座講說。大眾悚聽。法席將畢。忽見麈尾
紛然而墜。端坐正容。隱几而逝。顏色不異。宛
若入定。道俗嗟駭。京師諸師聞者悉皆懺悔
信伏。葬于廬山之阜。王微以生比郭林宗。乃
為立傳。述其遺德。元宗詔建堂造塔。追諡普
濟大師法施之塔。

** 釋慧持法師

慧持者。遠師之弟也。冲然有遠量。年十四學
讀書。一日所記。常敵人之十日。善文史。巧才
製。年十八出家。與兄同事道安法師。遍學眾
經。遊丑三藏。形長八尺。風神俊爽。常躡革
屣。衲衣半脛。始同居東林之淨社。廬山徒屬
往來三千。持為上首。羅什在關中。遙相欽敬。
至隆安三年。持欲觀矚峨嵋。振錫岷岫。乃辭
遠師。入蜀。遠師苦留。不可。嘆曰。人生愛聚。
汝獨樂離。持曰。若滯情愛聚者。本不應出家。
今既割愛求道。正以西方為期耳。於是悵然
而別。過荊州。殷仲堪桓玄皆加禮遇欲留。不
可。至蜀成都郫縣龍淵寺。昇持堂者。皆號登
龍門。譙縱之亂從子道福凶悖尤甚。入寺人
馬浴血。眾僧怖走。持神色盥洗無忤。道福見
之。愧悔汗流。謂左右曰。大人故與眾異。以義
熙八年壬子順寂。春秋七十二。

** 罽賓佛馱耶舍尊者

佛馱耶舍此云覺明。罽賓國大婆羅門種也。
年十三。隨師游於曠野。與虎相遇。師欲避之。
耶舍曰。此虎已飽。必不食人。俄而虎去。中道
果見餘食。師密異之。年十五。誦大乘經百萬
言。猶為沙彌。乃學五明論。世間法術多所練
習。然性簡傲。謂少堪己師。年二十七。方受具
戒。讀誦手常不釋卷。每端坐思義。猶以虛度
日景為歎。其專精如此。在沙勒與羅什甚相
尊敬。後入龜茲。法化甚盛。時羅什已為呂光
所執。什在姑臧。遣信要之。耶舍欲從之。恐為
國人所留。乃取清水一鉢。以藥投中。呪數十
言。與弟子洗足。即便夜發。比旦行數百里。國
人追之不及。問弟子曰。何所覺耶。曰唯聞疾
風之響。而眼有淚耳。耶舍又為呪水洗足乃
止。達姑臧。什公已入長安。乃請姚興迎之。別
立新省於逍遙園。與什對譯十住婆娑等論。
耶舍髭赤。時人號為赤髭論主。前後贈遺四
事供養並不受。時至分衛。一食而已。衣鉢臥
具滿屋三間。不以關心。姚興為貨之。城南
造寺。耶舍先誦曇無德律。興疑其謬。乃試
令誦羌籍藥方。可五萬言。經二日。執文覆
之。不誤一字。眾伏其強記。弘始中譯出四分
律為秦言。晉義熙八年壬子。入廬山。為遠公
預社之客。後辭還本國。自罽賓以虛空藏經
一卷附賈客。至于涼州。莫知所終。

** 罽賓佛馱跋陀羅尊者

佛馱跋陀羅。漢云覺賢。本姓釋氏。迦維羅衛
國人。甘露梵王之苗裔。覺賢三歲而喪母。五
歲而喪父。為外氏所養。從祖鳩摩婆利聞其
聰悟。乃迎還度為沙彌。年十七。與同學數人
俱以習誦為業。人一月所誦。賢一日誦之。師
歎曰。賢一日敵三十夫也。及具戒。博學群
經。多所通達。少以禪律馳名。與同社學僧伽
達多。共遊罽賓國。達多雖伏其才明。而未測
其人也。後於密室禪坐。忽見賢來。達多驚
問其意。答曰。暫至兜率。致敬彌勒。言訖便
隱。達多乃知其神。其後益見神變。乃敬心祈
問。方知其得不還果也。賢喜遊方弘化。乃度
葱嶺。歷六國。自交趾附舶。循海至青州東萊
郡。聞鳩摩羅什在長安。即往從之。什大喜。相
與共發玄旨。多所推伏。後至廬山。遠師久服
風聞。傾蓋如舊。於香谷後山。茇舍而居。自是
江東始耽禪悅。安帝義熙十四年。先有沙門。
於于闐國。得華嚴經前分三萬六千偈。未有
宣譯。乃迎師。赴道場寺為譯主。與吳郡內史
孟顗右衛將軍褚叔度沙門法業等。詮定文
旨。會通華梵。妙得經意。及先後譯出觀佛三
昧海等經論。九十五部一百十有七卷。並行
於世。以元嘉六年歸寂于建鄴。春秋七十一。
賢有釋迦舍利三粒。自隨因葬北嶺。仍建塔
焉。

** 釋慧叡法師

慧叡冀州人也。少出家。執節清峻。博學遊
方。遊歷諸國。至南天竺界。音譯詁訓。殊方異
義。無不洞曉。還憩廬山。入遠師淨社。常適京
師。止烏衣寺。講說皆思徹言表。宋彭城王義
康請入第受戒。叡曰。禮聞來學。義康大慚。
乃入寺虔禮以奉戒法。後以貂。裘奉叡。叡不
服。常坐之。王密令左右買以三十萬錢。叡曰。
雖非所服。大王所施。聊為從用耳。謝靈運篤
好佛理。殊俗之音多所達解。乃以經中諸字
并眾音證於叡。著十四音訓。敘條例。梵漢昭
然可了。使文字有據。以宋元嘉十六年己卯
順寂。春秋八十五。時稱晉有四聖。生肇融叡
其一也。

** 釋曇順法師

曇順黃龍人也。幼而出家。親承羅什之訓。舊
疑宿滯多所通達。議論精博。講釋群經。演贊
大乘。了悟玄微。色空無著。什公甞嘆曰。曇順
實奇器矣。入廬山。從遠師同修西方淨社。志
道不群。利濟為本。寧蠻校尉劉遵考。於江林
立寺。請師經始。遠師遣從之。元嘉二年己丑
歲終。春秋七十九。

** 釋曇恒法師

曇恒河東人。童孺出家。年十三講大乘經論。
深明至理。及具戒。內外典籍皆悉備通。德行
孤清。歲寒無改。棲神幽境。群鹿馴擾。誠無
我心。物情自伏。願修西方。同歸淨社。晉義熙
十四年戊午歲終。春秋七十一。

** 釋道昺法師

道昺姓陳。潁川人。幼出家。為遠公弟子。深
達經律。涉獵外書。特深莊老。德行孤峻。慧
悟夙深。所披文不復再覽。講述經典。其理直
明。晉義熙十四年戊子。豫章太守王虞入山
拜謁。嘉其風度。請為山主。紹大師之躅。眾以
道源法嗣皆宗仰而羽翼焉。元嘉十二年乙
亥終。春秋七十一。

** 釋道敬法師

道敬瑯琊王氏。從祖凝之剌江州。太元十六
年。入山出家。為遠公弟子。博覽儒書。兼明至
典。年十七。通大乘經論。所誦日過萬言。才學
幽深。時賢敬伏。每嘆戒律終身難全。願淨六
根。但稟一戒。師亦聽之。氷霜瑩然。德望尤
著。遠公歸寂入若耶山。永初元年庚申終。春
秋五十一。

** 釋曇詵法師

曇詵廣陵人。幼而出家。為遠公弟子。頗通外
學。別識山中鳥獸毛色俊鈍之性。洞曉草木
枝幹善惡甘苦之味。尤能講說。風神超朗。氣
岸凝遠。審於傳寫。持本不移。注維摩經。著窮
通論蓮社錄。建寺後五十五年。以元嘉十七
年庚辰最後終。春秋七十九。
廬山記卷第三



廬山記卷第四


* 古人留題篇第六

廬山古今人留題多矣。清言麗句既落人口。
山翁野老相傳不絕。雖深巖窮谷人跡罕至。
人之相去復數百歲。因其詞想其風。有若履
舄並遊。而几案親相與言焉。夫文章之可傳
也。如此其可忽諸。故晉宋諸賢山中詩。往往
有可見者。本朝張晦之羇遊廬山甚久。水石
佳處詩多中的。自有廬山集。承平以來人尚
風雅。朝廷之士登高臨遠。亦有風人騷客之
興。凡所遺篇什皆一時間。人歲月旦近。不患
無傳也。今錄唐已前人詩。著于篇相。貴耳而
賤目以擅去取也。

** 遊廬山慧遠

崇巖吐清氣。幽岫棲神跡。希聲奏群籟。響出
山溜滴。有客獨冥游。逕然忘所適。揮手撫雲
門。靈關安足闢。流心叩玄聽。感至理弗隔。孰
是騰九霄。不奪冲天翮。妙同趣自拘(未見全文)。

** 奉和劉遺民

理神固超絕。涉麄罕不群。孰至消煙外。曉然
與物分。冥冥玄谷裏。響集自可聞。文峯無曠
秀。交嶺有通雲。悟深婉冲思。在要開冥欣。中
巖擁微興。岫想幽聞。弱明反歸鑒。暴懷傅靈
薰。永陶津玄匠。落照俟虛斤。

** 奉和王喬之

超遊罕神遇。妙善自玄同。徹彼虛明域。曖然
塵有封。眾阜平廖廓。一岫獨凌空。霄景憑巖
落。清氣與時雍。有標造神極。有客越其峯。長
河濯茂楚。險雨列秋松。危步臨絕冥。靈壑映
萬重。風泉調遠氣。遙響多喈嗈。遐麗既悠然。
餘盼覿九江。事屬天人界。常聞清吹空。

** 奉和張野

覿嶺混太象。望崖莫由檢。器遠蘊其天。超步
不階漸。朅來越重垠。一舉拔塵染。遼朗中大
盼。逈豁遐瞻慊。乘此櫖瑩心。可以忘遺玷。曠
風被幽宅。妖塗故死減。

** 入彭蠡湖口作謝靈運

客游倦水宿。風潮難具論。洲島驟回合。圻岸
屢崩奔。乘月聽哀𤜴。浥露馥芳蓀。春晚綠野
秀。巖高白雲屯。千念集日夜萬感盈朝昏。攀
崖照石鏡。牽葉入松門。三江事多往。九派理
空存。靈物吝珍怪。異人祕精魂。金膏滅明光。
水碧輟流溫。徒作千里曲。絃絕念彌敦。

** 望石門同前

明發振雲冠。升嶠遠栖趾。高峯隔半天。長
崖斷千里。雞鳴清澗中。猿嘯白雲裏。瑤波
逐空開。霞石觸峯起。回互非一形。參差悉
相似。

** 登石門最高頂同前

晨策尋絕壁。夕息在山棲。䟽峯枕高館。對嶺
臨回溪。長林羅戶庭。積石擁階基。連巖覺路
塞。密竹使逕速。來人忘新術。去子或故蹊。活
夕流駚。噭噭夜猿啼。沈冥豈別理。守道自
不携。心契九秋幹。日玩三春荑。居常以待終。
處順故安擠。惜無同懷客。共登青雲梯。

** 登廬山鮑昭

懸裝亂水區。旅薄次山楹。千巖狀岨積。萬壑
勢迴縈。巃嵸高昔貌。紛亂襲前名。洞澗窺地
脈。竦樹隱天經。松磴一迷密。雲竇下縱橫。陰
氷實夏結。尖樹信冬榮。

** 從冠軍建平王登香爐峯江淹

廣成愛神鼎。淮南好丹經。此山具鸞鶴。往古
盡仙靈。瑤草正翕赩。玉樹信葱青。絳氣下縈
薄。白雲上杳冥。中坐瞰蜿虹。俛伏視流星。不
尋遐怪極。則知耳目驚。日落長沙渚。曾陰萬
里生。藉蘭素多意。臨風默含情。方學松柏
隱。羞逐市井名。奉承光誦末。伏思託後旌。

** 東林寺劉孝綽

月殿耀珠幡。風輪和寶鐸。朝猿響甍棟。夜水
聲惟箔(未見全篇)。

** 題簡寂觀張正見

二梁澗本絕。千仞路難通。即此神仙內。眼牓
映仙宮。鏡似臨峯月。流如飲澗虹。幽桂無斜
影。深松有勁風。唯當遠望。知在白雲中。

** 秋晚還彭澤同前

遊人及丘壑。秋氣滿平皐。路積康成帶。門疎
仲蔚蒿。山明雲色畫。天靜鳥飛高。自有東籬
菊。還持泛濁醪。

** 還彭澤山中早發同前

搖落山中曙。秋氣滿林隈。螢光映草頭。鳥影
出枝來。殘暑避日盡。斷霞逐風開。空返陶潛
縣。終無宋玉才。

** 登廬山劉􃏛

野煙出爐上山。花落鏡前。危梁取大壑。瀑布
桂中天。秦始眺宇宙。漢武上旌旃。結盧分往
籍。留艑映遐年(未見全篇)。

** 遊東林寺崔融

昨度匡山下。春鸎曉弄稀。今來溢水曲。秋雁
晚行飛。國有文皇召。人慚謫傳歸。迴行過梵
塔。歷覽遍吳畿。杏樹裁時久。蓮花刻處。南溪
雨颯颯。東峴日輝輝。瀑溜天童棒。香爐法眾
圍。煙雲隨道路。鸞鶴遠驂騑。遠上靈儀肅。生
玄談柄揮。一茲觀佛影。暫欲罷朝衣。

元和十三年二月二十九日。曾孫朝散大
夫使持節江州諸軍事守江州刺史上柱國
清河縣開國男賜紫金魚袋能再刊勒。

** 晚泊尋陽望廬山孟浩然

桂席幾千里。名山都未逢。泊舟潯陽郭。始見
香爐峯。甞讀遠公傳。永懷塵外蹤。東林精舍
近。日暮但聞鍾。

** 彭䗍湖中望廬山同前

大虛生月暈。舟子知天風。挂席候明發。渺漫
彭湖中中流見遙島。勢壓九江雄。黤默客霽
色。崢嶸當曙空。香爐初上日。瀑布噴成虹。久
欲追向子。況茲懷遠公。我來限于役。未暇息
微躬。淮海途將半。暑霜歲欲窮。寄言巖栖者。
畢趣當來同。

** 廬山謠寄廬侍御虛舟李白

我本楚狂人。鳳歌笑孔丘。手持綠玉杖。朝別
黃鶴樓。五岳尋仙不辭遠。一生好入名山遊。
廬山秀出南斗傍。屏風九疊雲錦張。影落明
湖青黛光。金闕前開二峯長。銀河倒挂三石
梁。香爐瀑布遙相望。回崖杏嶂凌蒼。蒼翠影
紅霞映朝日。鳥飛不到吳天長。登高壯觀天
地間。大江茫茫去不還。黃雲萬里動風色。白
波九道流雪山。好為廬山謠。興為廬山發。閑
窺石鏡清我心。謝公行處蒼苔沒(一本云。綠蘿開處懸明月)
早服還丹無世情。琴心三疊道初成。遙見仙
人綵雲裏。手把芙蓉朝玉京。先期污漫九垓
上。願接廬敖遊太清。

** 別東林寺僧同前

東林送客處。月出白猿啼。笑別廬山遠。何煩
過虎溪。

** 望廬山瀑布水同前

西登香爐峯。南見瀑布水。挂流三百丈。噴壑
數千尺。歘如飛電來。隱若白虹起。初驚河漢
落。半洒雲天裏。仰觀勢轉雄。壯哉造化功。
海風吹不斷。江月照還空。空中亂潀射。左右
洗青壁。飛珠散輕霞。流沫沸穹石。而我遊名
山。對之心益閑。且諧宿所好。永願辭人間。

日照香爐生紫煙。遙看瀑布挂長川。飛流直
下三千尺。疑是銀河落九天。

** 望廬山五老峯同前

廬山東南五老峯。青天削出金芙蓉。九江秀
色可攬結。吾將此地鏁雲松。

** 送李女真騰空歸廬山同前

羡君相門女。學道愛神仙。素手掬秋靄。羅衣
曳紫煙。一往屏風疊。乘鸞著玉鞭。

** 送內尋騰空同前

君尋騰空子。應到碧山家。水舂雲母碓。風掃
石南花。若戀幽居好。相邀弄紫霞。

** 瀑布
宣宗皇帝

穿雲透石不辭勞。達地方知出處高。溪澗豈
能留得住。終歸大海作波濤。

** 栗里顏真卿

張良思報漢。龔勝恥事新。狙擊苦不就。捨生
悲把紳。鳴呼陶淵明。棄業為晉臣。白以公相
後。每懷宗國屯。題詩庚子歲。自為義皇人。手
持山海經。頭戴漉酒巾。興逐孤雲遠。辯隨還
鳥泯(未見全篇)。

** 簡寂觀張祐

紫霄峯下草堂仙。千載空遺石磬懸。白氣夜
生龍在水。碧雲秋斷鶴歸天。竹房影占中庭
月。松檻聲來半壁泉。明日又為浮世恨。滿山
徒積夢依然。

** 春日觀省屬城始憩東西林精舍
韋應物

因時省風俗。布惠迨高年。建隼出尋陽。整駕
遊山川。白雪斂晴壑。群峯列遙天。嶔崎石門
狀。杳靄香爐煙。榛荒屢羂挂。遙側殆覆顛。方
臻釋氏廬。時物屢華妍。曇遠昔經始。於茲閟
幽玄。東西竹林寺。灌注寒澗泉。人事既□
泯。歲月復已綿。殿宇餘丹紺。磴閣皆欹懸。往
士亦棲息。善身絕塵緣。今我蒙朝寄。教化敷
里廛。道妙苟為得。出處理無偏。心甞同所尚。
跡豈辭纏牽。

** 題從姪緒西林精舍書齋同前

棲心始多暮。息心君獨少。慕謝始精舍。文
依僧欲觀妙。洌泉前階注。清池北窓照。果藥
雜芬敷。松筠疎舊峭。屢躋幽人境。每肆芳辰
眺。探栗玄猿窟。擷芝舟林嶠。紵衣豈寒禦。蔬
食非飢療。雖甘巷北單。豈寒青紫耀。郡有
優賢榻。朝編貢士諂。欲同朱輪載。勿憚移文
誚。

** 題鄭侍御遺愛草堂同前

居士近依僧。青山結茆屋。疎松映嵐晚。春池
含苔綠。繁華冒陽嶺。新禽響幽谷。長嘯攀喬
林。慕茲高世躅。

** 簡寂觀西澗瀑布下作同前

淙流絕壁散。靈煙翠澗深。巖際松風起。飄飄
洒塵襟。窺羅玩猿烏。解組散雲林。茶果邀
真侶。觴酌洽同心。曠歲懷茲賞。行春始重尋。
聊將橫吹笛。一寫山水音。

** 尋簡寂觀瀑布同前

躡石欹危過急澗。攀崖迢遞弄懸泉。猶將虎
竹為年累。欲付歸人絕世緣。

** 簡寂觀秦韜玉

物外靈蹤客到稀。竹房斜掩舊荊扉。丹書萬
卷題朱字。碧岫千重鎖翠微。泣露白猿携子
去。唳風玄鶴傍人歸。只應玉闕名長在。日暮
閑雲空自飛。

** 瀑布陸蟾

正源人莫測。千尺掛雲端。岳色染不得。神功
裁亦難。夏噴猿鳥凝。秋濺斗牛寒。待濟滄溟
後。翻濤更好看。

** 翻經臺包吉

野蔓高臺下。前朝記不誣。金文翻古偈。漢字
變胡書。綵線風飄斷。緗縑火燼餘。破雲開白
日。穿水照芙蕖。科斗頻更改。菴園幾遍鋤。真
門兼逸韻。兩欲慕相如。

** 題西林寺故蕭郎中舊堂韓愈

中郎有女能傳業。伯道無兒可保家。偶到匡
山曾住處。數行哀淚落煙霞。

** 瀑布徐凝

瀑泉瀑泉子丈直。雷奔入海無暫息。今古長
如白練飛。一條界破青山色。

** 訪陶公舊宅(并序)白居易

予夙慕陶淵明為人。往歲渭川閑居。甞有効
陶體詩十六首。今遊廬山。經柴桑故里。思其
人訪其宅。不能默默。又題詩云。

垢塵不污玉。靈鳳不啄羶。鳴呼陶靖節。生彼
晉宋間。心實有所守。口終不能言。永惟孤竹
子。拂衣首陽山。夷齊各一身。窮餓未為難。先
生有五男。與之同飢寒。腸中食不充。身上衣
不完。連徵竟不起。斯可謂真賢。我生君之後。
相去五百年。每讀五柳傳。目想心拳拳。昔甞
詠遺風。著為十六篇。今來訪故宅。森若在君
前。不慕樽有酒。不慕琴無絃。慕君遺榮利。老
死此丘園。柴桑古村落。栗里舊山山川。不
見籬下菊。但餘墟中煙。子孫雖聞。族氏猶
未遷。每逢姓陶人。使我心依然。

** 春遊二林寺同前

下馬西林寺。翛然進輕策。朝為公府吏。暮是
靈山客。二月匡廬氷。雪始消釋。陽叢抽茗
芽。陰竇洩泉脈。熙熙風土暖。藹藹雲嵐積。
散作萬壑春。凝為一氣碧。身閑易澹泊。官散
無牽迫。􂐷彼十八賢。古今同此適。是年准冠
起處處興兵革。智士勞思謀。戎臣若征役。獨
有不才者。山中弄泉石。

** 遊石門澗同前

石門無舊徑。披榛訪遺跡。時逢山水秋。清輝
如古昔。甞聞慧遠輩。題詩此巖壁。雲覆莓
苔封。蒼然無見覓。蕭疎野生竹。崩剝多年石。
自從東晉後。無復人遊歷。獨有秋澗聲。潺湲
空旦夕。

** 題元十八溪亭(在廬山東南五老峯之下)同前

怪君不喜仕。又不遊州里。今日到幽居。了然
知所以。宿君石溪亭。潺湲聲滿耳。飲君螺盃
酒。醉臥不能起。見君五老峯。益悔居城市。
愛君三男兒。始歎身無子。余方爐峯下。結室
為居士。山北與山南。往來從此始。

** 香爐峯下新置草堂。即事詠懷題於石

香爐峯北面。遺愛寺西邊。白石何鑿。清流
亦潺潺。有松數十株。有竹千餘竿。松張翠繖
蓋。竹倚青琅玕。其下無人居。惜哉多歲年。有
時聚猿鳥。終日空風煙。時有沈冥子。姓白字
樂天。平生無所好。見此心依然。如獲終老地。
忽乎不知還。架巖結茅宇。斸壑開茶園。何以
洗我耳。屋頭落飛泉。何以淨我眼。砌下生白
蓮。左手携一臺右手挈五絃。傲然意自足。箕
踞於其間。興酣仰天歌。歌中聊寄言。我本
野夫。誤為世網牽。時來昔捧日。老去今歸山。
倦鳥得茂樹。涸魚反清源。捨此欲焉往。人間
多險艱。

** 登香爐峯頂同前

迢迢香爐峯。心存耳目想。終身牽物役。今日
方一往。攀蘿蹋危石。手足勞俯仰。同遊三四
人。二人不敢上。上到峯之頂。目眩神怳怳。高
低有萬尋。闊狹無數交。不窮視聽界。焉識
宇宙廣。江水細如繩。湓城小於掌。紛吾何屑
屑。未能脫塵鞅。歸去思自差。低頭入蟻壤。

** 宿簡寂觀同前

巖白雲尚屯。林紅葉初隕。秋光引閑步。不
知身遠近。夕投靈洞宿。臥覺塵機泯。名利心
既忘。市朝夢亦盡。暫來尚如此。況乃終身隱。
何以療夜飢。一匙雲母粉。

** 宿西林寺同前

木落天晴山翠開。愛山騎馬入山來。心知不
及柴桑令。一宿西林使却回。

** 宿西林寺。早赴東林滿上人之會。因寄
崔二十二員外同前

謫辭魏闕鵷鸞隔。老入廬山麋鹿隨。薄暮蕭
條投寺宿。凌晨清淨與僧期。雙林我起聞鍾
後。隻日君趨入閣時。鵬鷃高低分皆定。莫勞
心力遠相思。

** 題廬山山下湯泉同前

一眼湯泉流向東。浸泥澆草煖無功。驪山溫
水因何事。流入金鋪玉甃中。

** 上香爐峯同前

倚石攀蘿歇病身。青節竹杖白紗巾。他時畫
出廬山障。便是香爐峯上人。

** 香爐峯下山居草堂初成。偶題東壁

五架三間新草堂。石衛桂柱石編牆。南簷納
日冬天暖。北戶迎風夏月凉。洒砌飛泉才有
默。拂窓斜竹未成行。來春更葦東廂屋。紙
閣蘆簾著孟光。

** 戲贈李十三判官同前

垂鞭相送醉醺醺。遙見廬山指似君。想君初
覺從軍樂。未愛香爐峯上人。

** 携諸山客。同上香爐峯。遇雨而還。沾濡
狼藉。互相笑謔。題此解嘲同前

蕭洒登山去。龍鍾遇雨回。磴危攀薜荔。石滑
踐莓苔。襪污君相謔。鞋穿我自咍。莫欺泥土
脚。曾踏玉階來。

** 讀靈徹詩同前

東林寺裏西廊下。石片鐫題數首詩。言句怪
來還教別。看名知是老湯師。

** 別草堂三絕句同前

正聽山鳥向陽眠。黃紙除書落枕前。為感君
恩須暫起。廬峯不擬住多年。

久眠披褐為居士。忽掛緋袍作使君。身出草
堂心不出廬山。未要動移文。

三間茆舍向山開。一帶山泉繞舍回。山色水
聲莫惆悵。三年官滿却歸來。

** 題別遺愛草堂。兼呈李十使君
(李方廬山常居白鹿洞)同前

曾住鑪峯下。書堂對藥臺。斬新蘿徑合。依舊
竹窓開。砌水親開決。池荷手自裁。五年方暫
至。一宿又湏回。縱未長歸得。猶勝不到來。君
家白鹿洞。聞道亦生苔。

** 草堂前新開一池。養魚種荷。日有幽趣

淙淙三峽水。浩浩萬頃陂。未如新塘上。微風
動漣漪。小萍加汎汎。初蒲正離離。紅鯉二三
寸。白蓮八九枝。遶水欲成徑。護堤方插籬已
被山中客。呼作白家池。

** 白雲期(黃名巖下作)同前

三十氣太壯。胸中多是非。六十身太老。四體
不支持。四十至五十。正是退閑時。年長識命
分。心慵少營為。見酒興猶在。登山力未衰。吾
年幸當此。且與白雲期。

** 出山吟同前

朝詠遊仙詩。暮歌來薇曲。臥雲坐白石。山中
十五宿。行隨出洞水。迴別緣巖竹。早晚重
來遊。心期瑤草緣。

** 題遠大師墳僧靈澈

古墓石稜稜寒。雲晚景凝。空悲虎溪月。不見
雁門僧。

** 東林寺寄包侍郎同前

古殿清陰山木春。池邊跂石一觀身。誰能來
此焚香坐。共作鑪峯二十人。

** 題西林寺水堂。奉寄武陽公同前

日日愛山歸已遲。閑閑空度少年時。餘身定
寄林中老。心與長松片石期。

** 簡寂觀同前

古杉古柏巖壁間。猿攀鶴巢枝枯折。五月有
氷六月寒。時見仙翁來取雪。

** 五老峯大明觀贈隱者姚係

雲觀此山北。與君携手稀。林端涉橫水。洞口
入斜暉。乍覺鸞鶴邇。忽為煙霧飛。故人清和
客。默會琴心微。丹術幸可授。青龍當來歸。悠
悠平生意。此日復相違。

** 簡寂觀孫魴

郎殿與雲連。紫宵蒼翠邊。自然應有藥。誰敢
道無仙。蘚色吞崖徑。松聲讓瀑泉。未能長息
去。豈便是前緣。

** 宿青牛谷梁鍊師仙居楊衡

隨雲步入青牛谷。青牛道士留我宿。可憐夜
久月明中。唯有壇邊一枝竹。

** 寵廬山隱者同前

風鳴雲外鍾。鶴宿千年松。相思杳不見。月出
山重重。

** 瀑布江為

廬山正南面。瀑布古來聞。萬里朝滄海。千尋
出白雲。寒聲終自遠。靈派孰為分。除却天台
後。平流莫可群。

** 簡寂觀同前

纔入玄都解欝陶。羽人相伴遍遊遨。溪橫洞
口紅塵斷。岳聳天心紫氣高。金井泉秋光
㶑灔。石壇松古韻蕭􂲫。吟餘却嘆浮生事。畫
□□□□□□。

** 簡寂觀同前

錢燼滿庭人醮罷。西峯凉影月沈沈。到來往
事碑中說。壇畔徘徊秋正深。

** 去東林曹汾

峯頭不住起孤煙。池上相留有白蓮。塵網分
明知束縛。要須騎馬別雲泉(會昌三年七月十五日題汾開成四年崔䗍下
進士後為中書舍人刑戶部侍郎忠武軍節度使)。

予自右轄出鎮鍾陵。祕監家兄不忍遠
別。函見宰坐求替。遂得同赴江西時也。
薦福大德顯公禪門上首言。歸東林。亦
獲結侶道路陪遊。每承清論。今過寺。因
留題詩一首。裴休

麟臺朝士辭書府。鳳闕禪宗出帝京。歸到雙
林親慧遠。行過五柳謁淵明。白衣居士輕班
爵。敗□高僧□□情。引得病夫無外想二
心師事□□□。

** 和舍弟寄題東林寺裴謨

元非附鳳攀龍客。本是山猿野鹿身。虛向班
行紆祖紱。爭如□□□□塵。歡同玉季為良
伴。喜奉金□□□因。今日香爐峯下過。方欣
物外有遺民。

** 簡寂觀沈彬

山藏勝境當□□。□□樓臺洞府開。白髮滿
頭誰肯到。蒼苔盈步自倫來。風帆閑事拋三
日。玉液長生念一盃。此路有心星月在。杏壇
仙侶莫相猜。

** 再到東林寺同前

十五年前還到此。池深苔蘚樹垂藤。重遊數
處心傷日。不見舊時頭白僧。花有露含長夜
月。殿無風動徹明燈。堪驚此去老又老。未有
更來能不能。

** 瀑布同前

瀉出岳中源化水。噴成瀑布世還希。雖如仙
女偷來織。不見山公採得歸。萬古色嫌明月
薄。千尋勇學白雲飛。若言真箇堪裁剪。預被
豪家買作衣。

** 望廬山同前

東過匡廬忍醉眠。雙眸盡日掛危巔。壓低吳
楚殽涵水。約破雲霞獨倚天。一面峭來無鳥
徑。數峯狂欲趁漁舡。江人莫笑偏凝望。卜隱
長思瀑布前。

** 題東林寺布衣周碏

大中天子海恩深。再使迷徒識佛心。半死
白蓮初降雲。欲成荒地又鋪金。僧開石室經
猶在。虎印溪泉跡未沈。誰謂五湖書劍客。此
生重得見東林。

再崇玄法象西天。宏閈新高碧嶂前。風送片
雲招白馬。鶴迎貧女施金錢。沙門覓佛曾諳
路。苦海悲人易得舡。三教共興談帝道。大中
年是太平年。

** 題東林寺四首禪月大師貫休

閑行閑坐思攀緣。多是東林古寺前。小瀑便
高三百尺。短松多是一千年。盧楞伽畫苔漫
畫。殷仲堪碑雨滴穿。今欲更崇蓮社去。不
知誰是古諸賢。

白旃檀花露滴滴。碧苾蒭草香濛濛。田地更
無塵一點。是何人合住其中。

玉像珠龕香陣橫。錦霞多傍石壇生。辟蛇行
者今何在。峯項唯聞鳩鳥聲。

亘玄舊輦殘雲濕。耶舍孤墳落照遲。有箇老
僧倚松樹。恐人偷取白猿兒。

** 懷西林諸道者同前

島外更誰親。諸峯即四隣。白頭寒枕石。青袖
瀾無塵。橡栗堆行逕。猿猴遶定身。儻然重結
社。願作掃壇人。

** 題東林寺荊門僧齊己

峯前林下東西寺。地角天涯來往僧。泉石靜
流閑世界。雲松寒濕晝香燈。爭如大士重修
社。合有諸賢更服膺。曾寄隣房掛瓶錫。喧聞
巖溜解春氷。

** 遠公影堂同前

白藕池邊舊影堂。劉雷風骨盡龍章。共輕天
子諸候貴。同愛吾師一法長。陶令醉多招不
得。謝公心亂入無方。何人到此思高躅。風默
苔痕滿粉牆。

** 簡寂觀同前

萬壑雲霞影。千年松檜聲。如何教下士。容易
信長生。月共虛無白。香和沅􃏜清。閑尋古
廊畫。記得列仙名。

** 落星寺同前

此星何事下穹蒼。獨為僧居化渺茫。樓閣雨
回青嶂冷。幹窓風渡白蘋香。經秋遠雁橫高
漠。䫿月寒濤響夜堂。盡日凭欄聊寫望。頓疑
身忽在瀟湘。

** 西林水閣同前

松楸連塔古。窓檻任閑開。水遶清陰裏。人從
熱處來。噪風蟬帶鶴。欹樹石兼苔。向曉東林
下。遲遲捨此迴。

** 題東林寺联句

古殿巍峨鎮碧峯。晉朝靈應顯神蹤。林間野
鳥驚寅梵。嶺上孤猿聽晚鍾(節度使時進檢校太尉平章事徐知證)
雁冷雲生曉檻。虎溪秋月照寒松(賜紫僧䖍修)香
飛寶殿籠金像。檜倚松窓覆玉容(道士李玄)蝶戀半
巖花灼灼。鹿眠深谷草茸茸(觀察推官賜紫金魚袋李)遊僧駐
錫心皆佛。老樹擎煙勢似龍(觀察推官賜緋魚袋王三)竹蔭禪
扉青靄合。嵐蒸幽逕緣苔封(司理參軍掌表奏孟拱辰)流泉
遶砌清聲遠。列巘趍門更憧憧。高吟況愛無
塵境。吟訪空關不厭重(管旬官賜紫金魚袋鍾敬倫)。

天祚二年三月十六日。偶與幕客門館僧
道閑遊联題。

** 題東林二首文通大師匡白

東林佳景一何長。蘭蕙生多地亦香。堪嘆世
人來不得。便隨雲樹老何妨。倚天蒼翠晴當
戶。落口潺湲夜遶廊。到此秖除重結社。自餘
閑事莫思量。

東林繼四絕。物象更清幽。社客去不返。鍾峯
雲也秋。松枯群狖散。溪大蠧槎流。待卜歸休
計。重來臥石樓。

人似鶴紅鹿。路上事如麻。石肥滯雨添。蒼□
水賦長松落翠。花莫道此間。無我分遺民。長在
惠持家。

** 落星寺同前

是嶽皆遊遍。南來吳楚間。偶登湖裏寺。疑到
海中山。獨樹蒨蘿濕。遙汀白鳥閑。終頃謝浮
世。高臥聽潺潺。
廬山記卷第四

一校了於字莫改


廬山記卷第五


* 古碑目第七

廬山自晉宋齊梁陳隋唐。至本朝。幾八百年。
其間廢興盛衰皆有記述。歲月浸久往往亡
失。若殷仲堪作遠公碑。天祐間猶見於貫休
之詩。今無復遺漫矣。今錄太平東林已下五
寺觀五代以前人所作碑誌爵里歲月之日。
凡四十一。辭多不載。

** 太平觀

*** 使者靈廟碑

荊州黃梅縣東山衡門之下草茅臣李泚
撰。開元二十年歲次壬申正月乙巳朔二
十五日己巳樹。

*** 使者靈驗記

宣義郎行彭澤縣尉潘觀篹。開元二十年
壬申三月八日辛亥立。治平三年重立。

*** 張靈官記

御史大夫徐鉉撰　右內史舍人集賢殿學
士徐鍇書并篆額。歲次癸酉上元日。

*** 胡則傳

太常丞集賢校理通判江州軍州事章岷撰
并書載。開寶八年胡則守江州事。

** 太一觀

*** 真人廟記

昇元六年歲在壬寅七月六日。應運匡國
佐聖功臣寧國軍節度宣州營田觀察。

處置等使特進檢校大尉兼中書令持節宣
州諸軍事宣州刺史上柱國食邑一萬戶。

韓王知證記登仕郎守宣州司戶參軍掌表
奏試祕書省校書郎賜緋魚袋孟拱辰書并
額。

又一本。

保大十二年歲在乙亥十一月。南岳朱陵
道士倪少通撰　道士鍾德載書篆。

** 東林寺

*** 慧遠法師碑銘

謝靈運撰張野序(無立名年月)

*** 宋佛馱跋陀羅禪師碑

唐開元十七年歲在己巳七月己丑朔十五
日癸卯建

*** 兀兀禪師

中書舍人趙郡李訥文　金紫光祿大夫行
同州刺史上柱國范陽縣開國男張廷珪書
江州刺史河東柳貞望樹

唐永泰丙午歲顏真卿題碑側凡一百一十
六字

*** 東林寺碑并序

前陳州刺史江夏李邕撰并書。開元十九
年七月十五日建　洪州刺史裴休題云。
覽北海之詞翰想風采。

*** 碑陰記

會昌三年。江州刺史張又新撰。大中十年
四月三十日。裴光遠篆額。

*** 東林寺遠法師影堂碑(并序)

隴西李演述　江州錄事參軍王遹篆額。
鄂州頭陀寺僧惟嵩書。貞元中初建。大中
八年七月十五日再立。

*** 唐故東林寺律大德熙怡大師碑銘(并序)

攝都團練推官守虔州司馬許堯佐撰　承
奉郎前守蔡州真陽縣令李行言書并篆
額。貞元十二年丙子歲建。大中八年七月
二十三日再立。

*** 東林寺經藏碑銘(并序)

朝請郎試太常寺協律郎李肇撰。元和七
年歲次壬辰九月丙辰朔十五日庚午建。
大中十三年七月八日。鄉貢進士馮譔再
書并篆額。

*** 唐故東林寺律大德粲公碑銘(并序)

吉州司戶參軍員外置同正員許堯佐撰。
吳郡陸蔚之書并篆額。元和癸巳歲端午
日建。大中八年七月二十二日再立。

*** 廬山東林寺故臨壇大德塔銘(并序)

元和十年冬十月劉軻撰。門弟子雲臯書。
大中八年七月十五重立。

*** 唐廬山興果寺律大德湊公塔碣銘(并序)

忠州刺史白居易篹　僧雲臯書。長慶二
年閏十月一日建。大中八年七月十五日
重立。

*** 唐故東林寺律大師石墳哀誌銘(并序)

上谷侯高篹　僧雲臯書。長慶甲辰歲五
月十三日樹。

*** 唐栖霞寺故大德玭律師碑(并序)

福建觀察支使朝議郎監察御史裏行上柱
國劉軻篹　沙門雲臯書　攝洪州都督府
士曹參軍　宣議郎前行舒州懷寧縣尉齊
餘篆額。大和四年七月十一日建。大中八
年七月二十三日再立　碑陰有曹汾詩。會
昌三年七月十三日題。

*** 東林寺白氏文集記

大和九年夏。太子賓客晉陽縣開國男大
原白居易樂天記　朝散大夫守江州刺史
上柱國趙蕃奉侍郎命建碣　僧雲臯書。

*** 唐廬山東林寺故寶稱大律師塔碑

朝議郎守祕書丞史館修撰。上柱國劉軻
撰　守江州司戶參軍員外置同正員陳去
疾書　前振武節度參謀試太常寺奉禮郎
李𨑲彥篆額　開成四年四月二十七日建。
大中八年七月二十三日再立。

*** 廬山東林寺觀音方丈記

唐大中六年壬申春二月十五日。江夏僧
元楚記　東夷溟島太玄谷冲寂野叟書。

*** 唐撫州景雲寺故律大德上弘和尚石塔碑銘
(并序)

江州司馬白居易篹　攝淮南觀察試大理
評事兼監察御史李克恭書　淮南節度參
謀監察御史裏行段全緯篆額　大中八年
七月十五日重立。

*** 復東林寺碑銘

湖南都團練觀察處置等使中大夫使持節
都督潭州諸軍事守潭州刺史金紫光祿大
夫左散騎常侍上柱國河東郡開國公食邑
二千戶柳公權書　唐大中十一年歲次丁
丑四月戊辰朔二十六日癸巳建。

*** 東林寺經藏碑陰記

朝議郎撿挍尚書上部郎中使持節撫州諸
軍事守撫州刺史兼侍御史柱國賜緋魚袋
蔡京撰　大中十四年五月二十九日建

*** 故江西道觀察使武陽公韋公寫真讚

從外姪孫攝鎮南軍節度副使朝散大夫使
持節江州諸軍事守江州刺史上柱國苗紳
撰　咸通八年四月八日書

*** 大唐廬山重建東林寺故禪大德公碑銘
(并序)

朝散大夫使持節江州諸軍事守江州刺史
柱國賜紫金魚苗紳撰。朝議郎前行國子
大學博士柱國裴光遠書并篆額　咸通九
年歲次戊子十二月庚申朔十三日壬申建

*** 廣平公舊因紀

宣歙節度掌書記將仕郎試大理評事賜緋
魚袋薛正己撰　銀青光祿大夫前守慶州
司馬兼殿中侍御史劉詢書并篆額　江西
監軍使中散大夫行內省內侍員外置同正
員上柱國賜紫金魚袋宋師錫建。光啟二
年六月二十一日

*** 廬山東林寺大師堂記

大和三年。奉化軍節度江州觀察處置等
使特進撿挍太尉兼侍中使持節江州諸軍
事守江州刺史上柱國德化王食邑三千戶
楊澈節度推官通判軍府公事朝議郎撿挍
尚書禮部員外即兼侍御史雲騎尉賜紫金
魚袋元皓節度巡官將仕郎試大理評事掌
奏賜緋魚袋倪匡明書并篆額

*** 德化王於東林寺重置白氏文集記(并序)

攝觀風幕巡吏試蘭臺郎余文貞書。大和
六年歲次甲午八月己巳朔十二日庚辰。管
內僧正講經論大德賜紫金沙門匡白記。

節度巡官刺州司公事賜紫金魚袋倪匡明
篆額

*** 彌勒菩薩上生殿記

將仕郎守江州司士參軍掌表奏試祕書省
正字楊弼撰　保大三年二月二十日翊聖
功臣江州都團練觀察處置等使金紫光祿
大夫撿挍太保守刺史京兆縣開國子食邑
五百戶杜昌業建　功德主講論大德慕莊
書

*** 上方禪師舍利塔記

朝散大夫行尚書水部員外郎武騎尉彭撰
并題額　銀青光祿大夫撿挍國子祭酒兼
監察御史上柱國伊從道書　保大十四年
丙辰十月庚申建

** 西林寺

*** 西林寺道場碑文

大隋國太常博士渤海歐陽詢撰　大業十
三年歲在丁丑十月戊寅朔十五日壬辰樹
永泰丙午歲。顏真卿題其碑額。凡一百二
十字。碑陰有大中十年五人題名。

*** 唐故廬山西林寺水閣院律大德齊朗和尚碑
(并序)

前廣文館進士鄭素卿篹。安定沙門道真
書　大和六年歲次壬子三月甲午朔六日
己巳樹　太中八年冬十一月二十七日再
立(刻在碑陰)撿挍司封郎中守江州刺史裴諷。大
中十四年四月八日。挈累同遊超華從行
(亦題碑陰)

** 簡寂觀

*** 廬山簡寂觀之碑

司徒右長史太子僕建昌縣開國侯吳興沈
旋作　梁天監十四年十一月立　唐保大
十二年歲次甲寅正月十五日重建　安定
胡惟楚書并題額

*** 有唐廬山簡寂觀熊君尊師碣

門人三洞弟子朝散大夫使持節杭州諸軍
事守杭州刺史柱國于德晦撰　范啇皓書。

*** 廬山簡寂觀重造大殿

推忠翊聖功臣安西大將軍德勝軍節度使
廬州觀察處置等使特進檢校太尉同中書
門下平章事使持節廬州諸軍事廬州刺史
御大憲上柱國清河郡開國侯食邑二千戶
張崇。順義十年丁亥正月癸丑朔記

*** 廬山簡寂觀新建石壇記

宣州觀察判官登仕郎檢校尚書虞部員外
郎賜緋魚袋陳覺撰并書

*** 簡寂先生陸君碑

中岳道士翰林供奉吳筠文并書　唐保大
五年太歲丁未六月甲寅朔三日丙辰立

*** 廬山改修簡寂靈寶并齊堂記

內知客兼鹽按司事銀青光祿大夫檢校工
部尚書兼御史大夫柱國王路奉勅撰并書
　唐保大乙卯歲二月庚子朔十五日甲寅
記

*** 廬山簡寂觀修石路記

承務郎守大理評事掌元帥表奏賜緋魚袋
徐憲述并題額。銀青光祿大夫檢校國子
祭酒兼御史中丞上柱國孫靄書。保大十
三年太歲乙卯五月戊辰朔十五日壬午記

*** 簡寂觀有大孤山賦碑

特進太尉平章事衛國公李德裕文　會昌
五年四月庚寅。江南西道都團練觀察處
置使朝議大夫洪州刺史兼御史大夫周墀
立。

*** 大唐新建廬山開元禪院碑

昭義軍節度使特進守大弟太保上柱國始
平郡開國侯食邑一千戶臣馮延已奉勅
撰　平廬軍節度使光祿大夫檢校太傅刑
部尚書上柱國上饒郡公食邑二千戶臣徐
遜奉勅書并題額　保大十二年歲次甲寅
正月丙子朔十日乙酉建

*** 李氏書堂記

巨唐保大十稔太歲壬子五月十日。銀青
光祿大夫檢校司徒使持節袁州諸軍事守
袁州刺史兼御史大夫柱國李徵古記　太
原王沂書。

* 古人題名篇第八

予遊東林。頗愛屋間有唐以來人題名。寺僧
因為予言。往歲屋室遷改。方板數百。文字昏
闇。堆積閑處。不復愛惜。凡此者幸而未至於
投削耳。嗟乎昔人嘆賢達勝士登山遠望者
多矣。皆湮沒無聞。此幾是。今得永泰已來顏
魯公下十有七人題名可見者。著之以備亡
失云。

唐永泰丙午歲。真卿以罪佐吉州。夏六月壬
戊。興殷亮韋柏尼賈鎰同次于東林寺。同則
惜熙怡二公惠秀正義二律師泉楊鷫存焉。
仰廬阜之爐峯。想遠公之遺烈。外神運殿。禮
僧伽衣。覩生法師塵尾扇。謝靈運翻涅槃經
貝多梵夾。忻慕之不足。聊寓刻于張李二公
耶舍禪師之碑側。魯郡顏真卿書記(刻石在東林寺耶舍禪師
碑側)。

唐永泰丙午歲。真卿以疎拙貶佐吉州。夏六
月癸亥。興殷亮韋柏尼賈鎰楊鷫。憩于西林
寺。有法真律師。深究清淨毘尼之學。即律祖
師志恩之上足。余內弟正義之阿闍梨也。緬
懷遠現二公之遺烈。導余躋重閣。示余以張
僧繇畫廬舍那佛像􃏝梁武帝蹙線繡鉢袋。
因寓題歐陽公所撰永公碑陰。魯公顏真卿
題(刻石在西林寺永禪師碑上)。

隴西子德譙國子伸河南虛中京兆希遠隴西
懋賞。大中十年四月十一日同遊懋賞書(刻石在西
林寺)。

大理少卿兼御史中丞賜紫金魚袋韋宙。大
中十二年。准詔嶺南宣問。七月二十乙日。再
過此藏經。舊日剏置隨寺毀廢。賴道深和尚
藏諸石室。言上人明上人以補其闕。獲覩舊
續觸緒摧􃏞。施三百千。再建堂宇。時湖南
江西皆擾亂。一辭京闕。三踐危邦。到此數刻
與言明話道。又乘軺北去。男澤侍行(刻石在東林寺)。

余今年七月。銜命按撫嶺南。中旬之初自番
禺赴闕間。洪兵大擾。乃直趨鍾陵。既至留。
一夕察其陰謀。備知情狀。明日渡章江。二十
九日憩此。與言明二上人談玄。兼訪經藏遺
趾晚晴西去六十四日。余廉問江西。仍帥襄
鄂許蔡四軍赴鎮。十一月二十七日。兵次北
田。余雖擇甲戎事。方經過松門。遲遲不能去
之。以永暇遂駐前鋒於峴。再與言公游。時明
上人已物故。悲愴久之。復跨馬前去。因書行
上。題于水堂壁。大中十二年十一月二十七
日。江南西道都團練觀察處置等使兼御史
中丞韋宙題都團練衙推將仕郎權潭州戶曹
參軍周勍觀察衙推前試太常寺奉禮郎張自
牧男安南柔遠軍判官試左內率府冑參軍升
從行。

江州刺史陳輦。乾符三年十一月八日。將離
湓浦。與處士鄧思齊。同來訪別思琮宗一二
大德。推忠翊聖功臣安西大將軍武寧平難
等軍節度廬州觀察處置等使西南面行營招
討應援使光祿大夫檢校大傅兼御史大夫上
柱國清河郡開國侯張崇奉詔征討過此。武
義元年十一月二十七日。朝議郎檢校兵部尚
書賜紫金魚袋上黨郡公食邑一千戶景迢自
京城隨侍伯父。江上歸郡。獲從家兄桂陽郡
公。訪茲絕景。時春林鬪芳。晚雨新霽。躧步忘
倦。塵心頓清。竟日方還故紀于此。昇元三年
太歲己亥三月二十三日書　西上閤門使金
紫光祿大夫檢校司徒行右武衛大將軍兼御
史大夫忠上柱國夏謙叨奉叡旨封冊雄藩。
駐泊旬餘。將更歲序。受王恩而重疊沐台
念以彌深。而又許廁王車。得遊化境。時昇元
二年正月二十八日。故留題記。

唐奉化軍節度江州營田觀察處置等使金紫
光祿大夫檢校太傅同中書門下平章事上柱
國馮翊縣開國伯食邑七百戶嚴續。以保大七
年太歲己酉孟秋。作鎮茲地。暨無射月。亦有
一日遊于二林精舍。周覽古跡而還。故紀其
年月耳。

推忠奉　保人功臣奉化軍節度江州營田觀
察處置等使光祿大夫檢校太尉使持節江州
諸軍事江州刺史驍御將軍兼御史大夫上柱
國安定縣開國伯食邑七百戶皇甫暉伏奉勅
旨。特到保大開先禪院。經過寶剎。松檜籠
煙。峯巒疊翠。周覽勝景。頗豁襟懷。時大唐
保太十一年太歲癸丑二月辛亥五日乙卯題
記。

金紫光祿大夫檢校司徒前使持節筠州諸軍
事守筠州刺史御史大夫上柱國太原縣開國
男食邑三百戶王顏解印歸京。遊諸勝境。故
記。爾時癸丑歲夏四月二十四日書。

推誠破敵功臣奉化軍節度江州營田觀察處
置等使光祿大夫檢校太尉使持節江州諸軍
事江州刺史兼御史大夫江夏縣開國伯食邑
七百戶黃延謙自赴任當郡。每仰名山。當茲
抄秋。特詣瞻敬。保大十五年九月十六日記。
推忠扞敵功臣奉化軍節度江州營田觀察處
置等使光祿大夫檢校太尉同中書門下平章
事使持節江州諸軍事江州刺史上柱國富春
郡開國侯食邑一千戶孫漢暉。於顯德五載
中秋八日命監軍使頴川陳公及寮佐等。同
謁使者真祠。地邇二林。因遊勝概。幸周覽。聊
紀歲時。
廬山記卷第五

一校了於字莫改


高山寺藏本廬山記五卷。卷二三宋槧本。
餘三卷舊鈔補。然於宋諱皆闕筆。蓋亦從
宋本出也。書中避諱諸字至高宗諱栴字
止。而光宗之嫌名敦字則不闕筆。蓋刊於
高光間也。此書我國守山閣叢書刊四庫
本但存前三篇為一卷。館臣謂佚第四五
篇。今宋槧實為篇八為卷五。第一二篇為
卷一。第三篇為卷二。第四五篇為卷三。第
六篇為卷四。第七八篇為卷五。守山閣本
不但佚第四篇以下。其分卷亦非當時之
舊矣。館臣見今本篇為一卷。遂疑佚者僅
四五兩篇。抑又誤矣。此書全本不知何時
佚去太半。館臣謂永樂大典本亦僅三篇。
則明初已。佚東邦刊本。於宋槧外。尚有
元祿十年刊本均完足。今取元祿守山二
刻。與宋本比勘。知元祿本雖完亦有譌奪。
守山閣本則譌脫彌甚。第一篇守山本奪
釋慧遠廬山記。略至略舉其異耳數十行
(元祿本未奪)第二篇影圖者以下。元祿本錯簡十
餘行(守山本不誤)而遠公記云至已上蓋述石門
之勝十餘行。又遠公上記云至謂阿羅漢
之類也三行。守山本並奪佚。第三篇守山
本奪昔東海僧邈云云十三字。又奪源由
福云云二十八字。第六篇元祿本奪落星
寺詩半葉。第七篇元祿本敘東林寺諸碑
誤錯。列東林寺經藏碑銘及大德粲公碑
銘。於慧遠法師等三碑之前。知元祿本已
不能無失矣。此本卷一闕第二葉卷四闕
第二十一及第二十八兩葉。又卷一李常
序書縫寫第三葉。則此上當有兩葉亦佚。
今卷一第二葉據元祿本補之。其他諸葉
則元祿本亦闕。怨世遂無他本可據補矣。
予夙愛此書。敘述雅贍。似水徑清苔。未見
足本。宣統紀元。客游東京。忽遘此宋槧於
德富氏成簣堂文庫。大喜過望。久念之不
去懷。去年冬乃迻書從蘇峯翁假印既得
請。乃書宋槧本之可貴者於卷尾。尚不僅
在無佚卷已也。宣統丁巳正月。永豐鄉人
羅振云書於東山寓居之四時嘉至軒。