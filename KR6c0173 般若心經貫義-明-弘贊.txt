#+TITLE: 般若心經貫義-明-弘贊
#+DATE: 2016-06-11 12:27:52
#+SOURCE: github.com/kanripo/KR6c0173 master d76bf2b9                
No. 554
心經貫義


此經。本觀自在菩薩所修之妙行。所證之究竟涅槃。
妙行即行深般若。涅槃。體具三德。所謂法身般若解
脫。般若。即照見。法身。即蘊空。解脫。即度苦。故曰照見
五蘊皆空度一切苦厄。而佛欲人之得。同菩薩之得。
故曰色不異空空不異色。復恐空色名生。不知當體
即是。故曰色即是空空即是色。其有欲得此者。直下
一念不生。體露真常。即名觀自在。其迷此者。身心熾
然。是為六道四生。如或於此未能一念相應。即當秉
起大丈夫志。截斷心意識路。不落卜度知見。以無分
別智。凝然在前。照此如幻身心。當處寂滅。即是真空。
真空獨露。是曰法身。法身無著。名為解脫。法身體離
生滅虗妄等相。故無世之根塵識。法身前後際斷。故
無三世十二因緣。法身不屬世出世間因果。故無苦
集滅道。法身本自圓成。初離能所修證。故無智亦無
得。法身離一切相。而非斷滅。故以無修而修。是依般
若波羅蜜多。以無證而證。是證究竟涅槃。以無得而
得。是得阿耨菩提。出入六根門頭。周遍法界。靈而莫
測。故曰是大神呪。靈光獨耀。故曰是大明呪。出於數
量之表。故曰是無上呪。非三賢十聖可比。故曰是無
等等呪。離名絕義。故曰揭諦揭諦。波羅揭諦。波羅僧
揭諦。菩提薩婆訶。
心經貫義(終)

* 附　大般若經受持功德

佛告善勇猛菩薩言。若諸菩薩手執如是甚深般若
波羅蜜多。方便善巧相應法教。是諸菩薩。設不現前
蒙佛授記。當知巳蒙佛授記。或復不久當蒙佛現前
授記。如是菩薩。若手執如此甚深般若波羅蜜多。當
知鄰近所求無上正等菩提。定無疑惑。速坐妙菩提
座。又速獲一切智智。乃至云。菩薩若以般若波羅蜜
多相應法教。施有情類。心無恡惜。當知不久得為法
王。於一切法。皆得自在。又菩薩現得般若波羅蜜多
精勤修學。是諸菩薩。當知不久。一切智智之所潤沃。
善能趣入一切智智。常能開顯一切智智。由斯潤洽
一切有情。分別開示無上法寶。善勇猛。如日輪出。蔽
諸光明。如是菩薩所學般若波羅蜜多出現世間。一
切外道悉皆隱沒。若諸菩薩所學般若波羅蜜多出
現世間。與有情類。作法明照。若諸菩薩出現世間。作
諸有情善根明照。與有情類作淨福田。一切有情皆
應供養。一切有情皆應歸趣。一切有情皆應稱讚。若
學般若波羅蜜多。於諸學中。最勝第一。為妙為微妙。
無上為無上。無等無等等。又能令一切學。皆到究竟
普能受持一切所學。於一切學。皆能開示摧伏一切
他論邪學。若諸菩薩能學般若波羅蜜多。則能修行
三世諸佛諸菩薩行。

又佛告憍尸迦。若善男子善
女人等。於此般若波羅蜜多。至心聽聞受持讀誦。精
勤修進。如理思惟。書寫解說。廣令流布。是善男子善
女人等。現在不為毒藥所害。刀兵所傷。火所焚燒。水
所漂溺。乃至不為四百四病之所夭歿。除先定業現
世應受。憍尸迦。是善男子善女人等。若遭官事怨賊
逼迫。至心誦念如是般若波羅蜜多。若至其所。終不
為彼譴罰。何以故。憍尸迦。如是般若波羅蜜多。威德
勢力。法令爾故。憍尸迦。是善男子善女人等。若有欲
至國王王子大臣等處。至心誦念如是般若波羅蜜
多。必為王等歡喜問訊。供養恭敬。尊重讚歎。何以故。
憍尸迦。是善男子善女人等。常於有情發起慈悲喜
捨心故。憍尸迦。是善男子善女人。常得成就如是等
類現在功德憍尸迦。若善男子善女人等。於此般若
波羅蜜多。至心聽聞。受持。讀誦。精勤修學。如理思惟。
書寫解說。廣令流布。是善男子善女人等。隨所生處。
常不遠離十善業道。若四靜慮。四無量心。四無色定。
若布施波羅蜜多。乃至十八佛不共法。若一切三摩
地門。陀羅尼門。若一切智。道相智。一切相智。不墜地
獄傍生鬼界。除願往彼成熟有情。隨所生處。常具諸
根。支體無缺。永不生在貧窮下賤。工師雜類。屠膾漁
獵。盜賊獄吏。及補羯娑。旃荼羅家。若戍達羅。貿易卑
族。隨所生處。具三十二大丈夫相。八十隨好。圓滿莊
嚴。一切有情見者歡喜。多生有佛嚴淨土中。蓮華化
生。不造眾惡。常不遠離菩薩神通。隨心所願。遊諸佛
土。從一佛國至一佛國。親近供養諸佛世尊。成熟有
情。嚴淨佛土。聽聞正法。如說修行。漸次證得一切智
智。憍尸迦。是善男子善女人等。當成就如是等類未
來功德。以是故憍尸迦。若善男子善女人等。欲得如
是現在未來殊勝功德。乃至無上正等菩提者。應常
不離一切智智心。以無所得而為方便。於此般若波
羅蜜多甚深經典。至心聽聞受持讀誦。精勤修學。如
理思惟。書寫解說。廣令流布。復以種種上妙華鬘。塗
散等香。衣服瓔珞。寶幢旛葢。諸妙珍奇。伎樂燈明。而
為供養。(天帝姓憍尸迦。名釋提桓因。此云能天主。俗稱玉帝)。

復次憍尸迦。若
善男子善女人等。於此般若波羅蜜多。至心聽聞受
持讀誦精勤修學。如理思惟。書寫解說。廣令流布。是
善男子善女人等。隨所居止國土城邑。人及非人。不
為一切災橫疾疫之所傷害。何以故。憍尸迦。是善男
子善女人等。隨所住處。為此三千大千世界。及餘十
方無邊世界。所有四大王眾天。乃至色究竟天。并諸
龍神。阿素洛等。常來守護。供養恭敬。尊重讚歎。不令
般若波羅蜜多有留難故。復次憍尸迦。若善男子善
女人等。書此般若波羅蜜多大神呪王。置清淨處。供
養恭敬。尊重讚歎。雖不聽聞受持讀誦。精勤修學。如
理思惟。亦不為他開示分別。而此住處國邑王都人
非人等。不為一切災橫疾疫之所傷害。何以故。憍尸
迦。如是般若波羅蜜多大神呪王。隨所住處。為此三
千大千世界。及餘十方無邊世界。所有四大王眾天。
乃至色究竟天。并諸龍神。阿素洛等。常來守護。供養
恭敬。尊重讚歎。不令般若波羅蜜多大神呪王。有留
難故。憍尸迦。是善男子善女人等。但書般若波羅蜜
多大神呪王。置清淨處。供養恭敬。尊重讚歎。尚獲如
是現法利益。況能聽聞。受持讀誦。精勤修學。如理思
惟。及廣為開示分別。當知是輩。功德無邊。速證菩提。
利樂一切。復次憍尸迦。若善男子善女人等。怖畏怨
家。惡獸災橫。厭禱疾疫。毒藥呪等。應書般若波羅蜜
多大神呪王。隨多少分。香囊盛貯。安寶筒中。恒隨逐
身。供養恭敬。尊重讚歎。諸怖畏事。皆自銷除。天龍神
鬼。常守護故。(阿素洛。即阿修羅)憍尸迦。若善男子善女人等。
或諸天子。及諸天女。此甚深般若波羅蜜多。一經其
耳。善根力故。定當漸次證得無上正等菩提。何以故。
憍尸迦。過去未來現在諸佛。及諸弟子。一切皆學如
是般若波羅蜜多。證得無上正等菩提。入無餘依涅
槃界。何以故。憍尸迦。如是般若波羅蜜多。普攝一切
菩提分法。若諸佛法。若菩薩法。若獨覺法。若聲聞法。
皆俱攝故。

若善男子善女人等。暫聽如是般若波
羅蜜多。聞巳書寫。讀誦受持。思惟修習。是善男子善
女人等。速出生死。證得涅槃。摩訶般若經云。若人為
佛起七寶塔。滿三千大千世界。皆高一由旬。盡壽以
香華纓珞伎樂供養。所得福德。不如有人書寫受持
是般若經。恭敬尊重讚歎。華香乃至伎樂供養。其福
甚多。時諸天。及天帝釋。白佛言。世尊。若人受持般若
波羅蜜。乃至正憶念。我等視是人即是佛。若次佛。佛
言。若人受持般若波羅蜜。乃至正憶念。書持經卷。華
香供養。是人為父母所愛。宗親知識所念。諸沙門婆
羅門所敬。十方諸佛菩薩。辟支羅漢。乃至須陀洹所
愛敬。一切世間。若天。若魔。若梵。及阿修羅等愛敬。乃
至三千大千世界中。所有諸天發菩提心者。皆來到
書持經卷所在之處。見般若經。讀誦供養。禮拜而去。
若有但書寫此經卷。於舍供養。不受不讀。不誦不說。
不正憶念。是處。若人若非人。不能得其便。若受持供
養般若。勝於供養十方諸佛。及弟子眾。復有人書般
若經卷。與他人令學。其福甚多。又人欲見十方無量
世界中現在佛法身色身。應聞受持般若。讀誦正憶
念。為人廣說。是人行般若。亦應以法相應。修念佛三
昧。若求佛道。緣覺道。聲聞道。皆應供養恭敬尊重讚
歎般若波羅蜜。若化恒河眾生。令得六通。不如書般
若令他讀誦。又以此令他讀誦般若之福。不如正憶
念般若波羅蜜。又此正憶念般若之福。不如為他說
令易解。天帝釋白佛言。菩薩但行般若波羅蜜。不行
餘波羅蜜耶。佛言。菩薩盡行六波羅蜜法。以無所得
故。行施波羅蜜。乃至行般若波羅蜜。又若菩薩不發
阿耨菩提心者。不能學六波羅蜜。乃至十八不共法。
若不學六波羅蜜。乃至十八不共法。不能得阿耨菩
提。智論釋云。視是人即佛者。法性身。住不退轉地。得
無生法忍。乃至十地。次佛者。肉身菩薩。能說般若。及
其正義。問曰。般若在佛身中。若供養一佛。則供養般
若。何以言供養十方佛。不如供養般若。答曰。供養著
心。若供養佛。取人相。人畢竟不可得。以取相故。福田
雖大。而功德薄少。供養般若者。則如所聞般若中。不
取人相。不取法相。用是心供養。故福德大。又般若。是
諸佛母。及諸佛師。諸佛得三十二相。八十種好。無量
光明神通變化。皆是般若波羅蜜力。以是等因緣。故
勝供養十方諸佛。非不敬佛。帝釋意念。若般若是究
竟法者。但行般若。何用餘法。佛答。菩薩行六波羅蜜。
以般若波羅蜜。用無所得法。和合故。此即行般若波
羅蜜。若但行般若。不行五波羅蜜。則功德不具足。不
美不妙。譬如愚人。不識飲食種具。聞醬是眾味主。便
純飲醬。失味至患。行者亦如是。欲除著心。故但行般
若。反墮邪見。不能增進善法。若與五波羅蜜和合。則
功德具足。義味調適。雖眾行和合。般若為主。若布施
等諸法離般若。則有種種差別。至般若波羅蜜中。皆
一相。無有差別。問曰。行般若波羅蜜。受誦乃至正憶
念。此事為難。書般若經卷。與他人為易。功德尚不應
等。云何言勝。答曰。獨行誦讀正憶念雖。難或以我心。
故功德小。以經卷與人者。有大悲心。作佛道因緣。無
吾我故。功德為大。復有人於大眾中。廣解其義。其福
勝前。當視其人如佛。若次佛。

如是種種讚歎受持
讀誦般若。現世他生。所獲功德善根。不可備錄。廣如
大般若經說。昔玄奘法師。往天竺。路經莫賀延磧。長
八百餘里。古曰沙河。上無飛鳥。下無走獸。復無水草。
是時顧影。唯一心但念觀音菩薩。及般若心經。初法
師在蜀。見一病人。身瘡臰穢。衣服破污。愍將向寺。施
與衣服飲食之直。病者慚愧。乃授法師心經。囑曰。凡
遇難緣。當誦之。師因常誦習。至沙河間。逢諸惡鬼。奇
狀異類。遶人前後。雖念觀音。不得全去。及誦心經。發
聲皆散。在危獲濟。實所憑焉。

* 音釋

補羯娑
(即除糞。担屍。賤類人也)。
旃荼羅家
(殺人家)。
戍達羅
(農人)。
六
波羅蜜
(一布施二持戒三忍辱四精進五禪定六般若)。