#+TITLE: 法璽印禪師語錄-清-印
#+DATE: 2016-06-11 12:30:27
#+SOURCE: github.com/kanripo/KR6q0434 master 1f9eaf1a                

** 序

<img:>














<img:>















<img:>















** 序

原夫妙明覺性雖自圓成苟非其人道不
孤立是以拈花微笑世尊指示於西陲立
雪安心達祖提撕於東土嗣後六傳分派
五葉蔚興濟洞二宗揚鑣並轡般若門中
之龍象卻車而載交臂而行烝烝皇皇於
茲為盛然而萬語千言橫說豎說祇以發
明一大事因緣而已世人妄業招引非獷
悍難馴即萎薾不振一則罔具信心一則
罕有慧力波翻雲靡散亂昏沉生死海中
頭出頭沒覓筏無門良可深憫自非佩法
王之雄符秉金剛之寶劍眼橫霞電氣薄
風雷孰能揀砂金而就冶別碔玉以登堂
教育後昆紹佛慧命也哉古來尊宿無俟
縷陳維昔笑巖大師門庭高峻少所許可
憨山老人荷笠瞻禮師問從何處來答曰
南方來師問記得來時路否答曰一過便
休師曰子甚來路分明善自護持機緣相
對授受親切法乳再傳有顓愚大師克紹
家風卓然尊宿嗣有法老和尚嵋岫挺生
受佛遺囑乘願而來參學於江楚吳越之
間驀然有得住靜於歐阜匡廬出世於豫
章北地作獅子吼覺諸有情繼臨濟三十
一世望初祖四十一傳道德崇巍於法自
在　先君子篤信佛乘銳志深入現宰官
身不廢參討歷任江右藩司簿書填委旬
宣拮据之餘於本分消息殫力精求一晤
師顏攄誠翹仰同安佛剎奕奕中興永泐
貞玟具可考而知也師據寶華王座摻縱
自由爐錘所成指不勝屈前住越山龍門
後住都城清化一條楖栗隨地舉揚四席
風猷儼然未散可謂作人天之眼目度末
世之津梁振古軼今光前耀後者矣三瀛
燥髮翹瞻長依道範幸承　先澤優游苕
署而師以重刻顓和尚語錄之故往來武
林嘉禾霅川邗水之際時獲親近每念
　先君子音容云逝將及十年緬昔良晨問
道深夜咨疑舉公案以勘淆訛侍巾缽而
聆棒喝儼色笑之相關或翰墨之互答一
彈指間遂成隔世為人子者寧禁涕泗之
沾裳乎師四會語錄今亦告成命瀛一言
弁茲全集瀛無坡公天覺之才自顧荒僿
理當遜避以俟弘通但思瓊笈珠函初經
結集法寶大成人天讚歎使　先君子而
在必當合十獻頌相視不逆附以不朽矧
小子瀛安敢自外於是援㕙穎滋隃麋焚
瓣香而敘其梗概焉述先志也。

時
大清康熙拾伍年歲在丙辰佛誕日法門弟
子三韓余三瀛盥手敬撰於苕溪
公署














* 法璽印禪師語錄目錄

  
  * 卷第一
  
  * 序
  * 同安上堂
  * 晚參
  * 卷第二
  
  * 同安上堂
  * 卷第三
  
  * 龍門上堂
  * 越山陞座
  * 卷第四
  
  * 清化上堂
  * 晚參
  * 卷第五
  
  * 小參
  * 普說
  * 示眾
  * 茶話
  * 卷第六
  
  * 法語
  * 卷第七
  
  * 勘驗機緣
  * 參見機緣
  * 卷第八
  
  * 書
  * 啟
  * 卷第九
  
  * 真讚
  * 自讚
  * 卷第十
  
  * 頌古
  * 偈
  * 詩
  * 卷第十一
  
  * 佛事
  * 卷第十二
  
  * 募疏
  * 雜著


目錄(終)
法璽印禪師語錄卷第一
嗣法門人性圓旋璣旋哲旋賢等編次

* 住江西南康府建昌縣鳳棲山同安禪寺語錄

師於壬寅冬十一月初四日入院。

山門舊基者是二十五代老古錐建立底解脫門今
日山僧到來為甚卻成荒址以拄杖劃云無門為法
門全身須拶入。

觀音殿喚作古佛卻是觀音喚作觀音卻又是古佛
且道畢竟喚作什麼遂大拜。

韋馱既是護法善神因甚手握寶杵胸例軒轅顧左
右云禮防君子。

伽藍者片荒草非你赤心片片爭有今朝山僧也不
敢辜負遂燒香。

祖堂不必攢眉特來與你伸屈。

方丈據座此室諸祖抽釘拔楔之處我不作此條段
何則不見道我欲仁斯仁至矣。

即日上堂師至座前拈疏召眾云會麼此是黃面老
漢末後一則不了底公案落在諸大護法筆尖頭上
珠回玉轉今日特向同安院裏要山僧據款結案只
得人天眾前露布去也以疏遞再煩宣過宣畢師指
法座云寶華王座孰敢先登任是出格英靈不敢正
眼覷著其中有不甘者麼一喝便陞拈香云此一瓣
香端為祝延
當今皇帝萬歲萬歲萬萬歲恭願德媲羲黃道高堯舜
此瓣香奉為滿朝文武闔國公卿為霖為雨業等伊
周此香奉為省郡尊官本邑縣主及護法縉紳士庶
等爵位高遷法門城塹此香奉為舊住請主諸山耆
德等伏願秉金剛之正智立堅固之願心大家扶起
破砂盆同證無生等法忍此一瓣香明月堂夜半傳
來紫竹林日午揭出二十年函藏蠱毒兩三番徹骨
冰霜端為雲居堂上傳臨濟正宗第三十世傘居先
師顓愚大和尚用酬法乳斂衣敷座上首白椎云法
筵龍象眾當觀第一義師喝云早是第二義了也畢
竟如何是第一義莫是山僧未出龍門是第一義耶
還是同安上堂為第一義耶兩途不涉中道絕攀眾
中莫有善觀者麼龍門首座問千年祖席今日重興
正令高提如何話會師云獅子碧天吞杲日象王綠
水噉清風進云恁麼則師象今朝關不住東風吹起
老龍來師云吸盡西江一滴水進云一滴乾枯金出
井吐灑秋蟾映玉池師云倒拈無孔笛吹出鳳遊雲
進云若然則師兒歸窟去也師云一任𨁝跳問千山
迥迥萬水滔滔二九程途即不問入門一句事如何
師便打進云黃檗也恁麼和尚也恁麼且道還有同
別也無師打云黃尚書李僕射進云恁麼則一派寒
風回萬壑同安祖席又重新師云讚嘆有分問萬法
本閒為人自鬧如何是自鬧句師云瞽目進東城進
云二十五代老古錐到來又如何接待師隨聲打云
以此接待進云棒下無生忍臨機不讓師師復打云
也是第二頭僧喝師云再喝看僧作禮師云一場鈍
置乃以拂子一拂云寶鏡當軒十方普照輝天爍地
耀古騰今者段境界猶是金鎖玄關尚未是衲僧作
略且作麼生是衲僧作略驀拈拄杖卓云直教天下
一個個頭破腦裂去汝諸人作麼生會若緇素得出
始許同沐皇風齊沾佛日苟或未然行人盡處是青
山青山更在行人外良久復云山僧道荒德薄智淺
行疏只宜雲壑栖耕不堪利生接物茲因同安祖席
虛廢已久本邑僧會雲曇老宿深憐此地振卓無由
幸大護法昆湖廖翁任本府司理奉　旨恢復翁有
詩云夜半驚回香界夢今朝還我古同安之句後曇
公西逝復祝乃徒中公謹同合邑紳衿及諸山耆宿
於越山耑請山僧主持此席爾時乃命監院眉劍獨
力撐持將經十載今幸法堂輝煌草萊頗闢又承合
省本邑及諸山等重申前請山僧事不獲巳秖得應
個時節且道時節又作麼生應遂舉當山常察禪師
僧問如何是鳳棲家風常云鳳棲無家風僧云既是
鳳棲因甚無家風師云不迎賓不待客僧云恁麼則
四海參尋當為何事師云盤飣自有傍人施師拈云
者老漢雖然擔子度人爭免隨身滯貨山僧則不然
設有問如何是鳳棲家風向他道迎賓待客因甚如
此豈不聞雲板響時歸舊座大家齊口嚼新羹結座
云諦觀法王法法王法如是下座。

即日晚參師云古人建叢林立宗旨皆有人承褫今
日山僧濫膺斯席舉揚宗乘且道甚麼人承褫眾中
有知音者麼眾無出復云一眾吝慈山僧只得自拈
自弄來來來由我好安排去去去無伊蹤跡處也不
來也不去綠水常穿澗底流碧雲時在青山住一拂
云會麼金井玉池碧眼開佛頭峰髻圓音布一擊便
行。

上堂僧問曹洞祖席臨濟重興正令全提如何舉唱
師打云一棒掀翻老古錐進云恁麼則有水皆含月
無山不帶雲師云非汝境界僧一喝便行師云用喝
作麼一僧出一喝師云未曾垂釣餌先來弄尾鍼進
云一喝即不問如何是第一句師云道甚麼如何是
第二句師云道過了也如何是第三句師云者裏用
不著僧云直下分明師云投子道底問銅頭鐵額爐
鞴重開棒喝交馳如何煆煉師云早已一身紅進云
把住則黃金失色放行則瓦礫生光還把住是放行
是師云兩頭坐斷進云臨濟初參黃檗三度喫棒因
甚到大愚脅下還拳且道得大愚力黃檗力師云一
任卜度乃云把住放行已是撒土揚沙受棒還拳未
免腔板鼓弄直饒三句齊收依然跳不出斗說什麼
人境俱奪棒喝交馳會得者話始許道有水皆含月
無山不帶雲如不會卻向第二番葛藤去也復豎杖
云見麼一卓云聞麼聞非耳聞見非眼見眼見則瞎
耳聞則聾恁麼會去方可號令人天提持佛祖并知
脅下還拳三度喫棒能收虎尾亦踞虎頭正好佛頭
峰上任往任還太子嶺頭直上直下始不負今日古
音上座領闔省檀那入山設齋請揚此事諸仁者此
事作麼生舉聻復卓云待別有消息時卻向伊吐露
喝一喝下座。

設兩序上堂龍吟霧起虎嘯風生師子盤旋象王起
步今日安名定位建立法幢以五須彌為眾頭首將
七金山作諸列職以至日月星辰森羅萬象為雲水
禪流廬阜雲居南嶽普陀提漿運水到恁麼地方能
如天普蓋似地普擎何憂乎法道不揚何懼乎宗猷
不振諸仁者且道甚麼人便能若是舉手顧左右云
孤掌不浪鳴下座。

儲將承山王居士生日請上堂問雪覆千山瓊瑤滿
地瑞景重重即不問慶生一句請師宣師云曙日發
生收地雪萬林仍是舊時容進云慶中境色如何師
云珠簾捲夜雨畫棟映朝雲進云秖如無生一句又
作麼生師云昨夜眉毛拖地白明朝依舊接天青進
云與麼則情與無情一齊慶讚去也師云且喜上座
證明乃舉云有物先天地無形本寂寥能為萬象主
不逐四時凋古人與麼道忒煞太露筋骨雖然如是
且王居士慶祝一句作麼生道以杖一劃云龜浮綠
野連雲出鶴過秦關帶雪來下座。

本里眾檀請上堂問五葉流芳即不問如何是臨濟
四喝師云著一問將來如何是一喝如金剛王寶劍
師打云未出匣時光已露如何是一喝如踞地師子
師打云石人心膽也須寒如何是一喝如探竿影草
師打云莫道屈棒有人喫如何是一喝不作一喝用
師打云纔涉古今便不中進云四喝巳蒙師指示今
日陞堂事若何師云紅日正當午端的照無私僧作
禮云如是則千峰齊下拜萬派盡朝宗師云瞻之仰
之乃云千年祖席今日重興時節既彰莫當容易二
十五代之祖庭脈運幾灰千百餘載之法幢桑田幾
變乃得沒量大人回棘荊而成瓊樓玉殿轉草萊而
為紫壁金沙至使海內衲僧續佛慧命十方檀信頓
悟已靈赫赫光明廓周沙界如是則兩輪莫勝周遍
莫遮在始在終凝然一道始可於同安扶豎宗風中
興祖道還委悉麼一卓云三教聖人同一轍薦取當
陽未發機下座。

沙彌戒請上堂僧問撥草瞻風即不問鳳棲陞座事
如何師云站立分明進云秖如戒定雙彰如何是沙
彌得力處師云今日袈裟打濕角如何是比丘轉身
處師云明朝依舊下西川如何是菩薩親切處師云
托缽出雲堂不是進云恁麼則龍門夜展千山雨鳳
棲日掛萬里天師云閒言語乃云腦蓋重著楔未許
絕背面通身慶快去也須重判斷因甚如斯只為諸
人從無始劫來被者條黑漆索子縛住腳跟不得自
由以杖一卓云若向者裏體薦八萬法門一時頓證
三壇大戒彈指圓成方識山僧袈裟打溼角依舊下
西川如或不爾縱使有得力轉身親切處若要通身
慶快也是鄭州出曹門一喝下座。

比丘戒請上堂問弘宗演教接物利生大闡毘尼即
不問重新一句事如何師云東山呈曙色萬壑悉光
輝進云光輝且置秖如向上事如何指示師云高著
眼進云雲捲千峰碧溪流萬派清去也師咄莫亂走
問龍吟虎嘯風雲會鳳翥鸞翔日月高龍虎鳳鸞即
不問浮山九帶請師宣師云草本漫勞拈出進云如
何是佛正法眼帶師云萬里晴空雲影盡千江平淡
截波流如何是佛法藏帶師云塵塵不立全機露法
法皆空一鏡收如何是事貫帶師云街前補衲連雲
繡擔水溪頭帶月歸如何是理貫帶師云自古弟者
可為長從來孝子覆爺名如何是理事縱橫帶師云
蜂採上陽花到室蝶翻幽徑草歸籬如何是屈曲垂
帶師云塗炭不穿牙珮服歸鄉且著破襴衫如何是
妙協兼帶師云聞樂相忘三月味始知垂釣在深潭
如何是金鍼雙鎖帶師云李白桃紅關不住逍遙上
苑展眉歡如何是平懷常實帶師云一片白雲起谷
口數聲黃鳥帶泉飛乃云今朝為說比丘戒請我先
陞曲彔床聊為諸人通一線浮山九帶快承當如或
未然欲行千里一步為初向下文長且聽三師七證
分付一喝下座。

菩薩戒請上堂問昔日丹霞聞受戒為什麼掩耳而
出師云美食不中飽人餐進云律中道手推比丘者
波夷提德山因什麼見僧便棒師云赤心片片進云
嫌罵比丘者波夷提臨濟因什麼見僧便喝師云片
片赤心進云清淨比丘不踏生草南泉因什麼斬貓
師云汝向何處見王老師乃云經中道眾生受佛戒
即入諸佛位位同大覺已真實諸佛子雖然如是只
能入佛未能入魔何則殊不知眾生未受佛戒亦入
諸佛位所以臨濟德山一任喚作波夷提丹霞南泉
何常不是清淨行會得此意則不負靈機禪人敦請
舉揚此事其或不爾別作商量去也遂舉中邑洪恩
禪師因仰山謝戒次恩於禪床上拍手云鳴耶鳴耶
仰乃從東過西從西過東向中間立定然後謝戒恩
云什麼處得此三昧仰云於曹溪印子脫來恩云汝
道曹溪用此三昧接什麼人仰云接一宿覺仰復問
恩云和尚在什麼處得此三昧恩云我於馬大師處
得來師云者兩個老漢敗缺也不少假如今日有人
問山僧在什麼處得此三昧便與他劈脊一棒云不
從曹溪得亦非馬師來喝一喝下座。

當陽聖生陳居士誕日請上堂當陽無量壽無成亦
無壞堅固金剛體無生亦無滅諸仁者秖如無生滅
無成壞底是個甚麼拈拄杖云莫是者個麼且喜沒
交涉既不是者個畢竟喚什麼作無生無滅彌天匝
地堂堂露慶祝華封個壽山擊禪床下座。

結制上堂問大開罏鞴鍛煉聖凡且道本分衲僧到
來作麼生煆師云你不是本分底進云鉗鎚佛祖必
須作家如何是作家師云殺人不眨眼進云恁麼則
不動干戈定太平師云看腳下僧一喝師云灼然問
祖令當行即不問作家相見事如何師打云伯牙與
子期不是閒相識乃云諸方十月十五結同安卻比
諸方別試問其中事若何因緣相值此時節時節且
置秖如今日開爐明甚麼邊事良久云滿爐添炭猶
嫌冷路上行人空守寒參。

元旦上堂旭日輝輝春風拂拂乃國運之增新山雲
靄靄野鶴眠眠正鳳棲之添瑞值此時節峰頭峰尾
列為普賢法門山北山南渝作觀音境界不許天下
英俊說舊說新豈容現前清眾論今論古驀拈杖云
惟有者個木上座不涉一義不侵舊新復卓云向者
裏領略得去可以同享太平祝延聖壽若領略不得
山僧一人慶祝去也遂起身云一片皇風扇宇宙斬
新日月照乾坤一喝下座。

解制上堂問今日解制即不問應時值節事如何師
云三更穿市過走馬出紗籠進云若不同床睡焉知
被底穿師云腳跟下好與三十問柏樹庭前譚妙法
虛空撫掌笑吟吟撫掌即不問如何是庭前譚妙法
師云石人暗點頭進云恁麼則荊棘林中展手眼紅
塵堆裏定乾坤師打云試展手眼看進云高懸祖印
空王國放去收來任縱橫師云也是德山羅漢進云
獅子吼時芳艸綠象王行處落花紅師打云閒言語
乃云同安今日解制且喜燈王出世驀然觸破紗籠
笑煞街頭李四前途有問如何切莫當陽辜負一卓
下座。

方伯斗所余公大護法上佛殿樑請上堂問建法幢
立宗旨秖如佛未出世祖未西來還有宗旨也無師
打云者是什麼所在說有說無進云如何是臨濟宗
師打云一棒一條痕如何是雲門宗師打云無你湊
泊處如何是曹洞宗師打云忌諱個甚麼如何是溈
仰宗師打云你跳得出麼如何是法眼宗師打云者
裏盡也未僧云五家宗旨蒙師指更有一問請師端
的師打云疑則別參問法席初啟寶殿重開斬新條
令即不問向上宗乘事若何師云腳跟下好與三十
棒僧喝師云落在甚麼處進云萬古碧潭空界月再
三撈摝始應知師云元來僧作禮云大眾分明記取
師云瞎問慈雲遍覆三千界法雨均沾大地人應時
值節請師速道師云龍飛千嶂碧鳳舞萬山高進云
即今宰官臨筵凡聖駢集和尚如何施設師云巍巍
寶殿聳霄漢歷歷光明遍剎塵問舉目盡皆彌勒閣
腳下無非古道場如何是敷揚句師云彈指頓超空
劫外扶起當年舊剎竿進云恁麼則宗開柳巷法振
滹沱去也師云但願春風齊著力一時吹入我門來
乃云鳳棲山壁立萬仞佛頭峰透徹雲端師子盤旋
象王蹴蹋若是沒量大人自然全身擔荷別立生涯
其或眼目動定不惟不能攀仰要且望崖而退還知
麼遂舉書云者是方伯余公見道的消息今日特向
人天眾前分明舉出舉畢山僧亦有個頌子為伊證
據掀翻華嶽忘機處劈破長空月一簾無限情塵都
不見喜君贏得舊山川一喝下座。

方伯余公為夫人張氏生辰請上堂問答不錄師乃
云須彌高兮壽量滄海深兮福祥日月照臨兮為祝
天地覆載兮悠長一喝云若不喝住打葛藤無有了
日在復拈拄杖云秖如者個還具壽量耶殊不知豎
窮三際橫遍十方亙古亙今凝然湛寂且不落功勳
一句作麼生道紫微閣畔舒千臂南極峰前照九垓
下座。

佛成道上堂六載雪山勤苦行無端夜半睹明星眼
中早巳重添屑殃及兒孫事莫論諸仁者於此會得
則不辜負東昇禪人設齋圓戒耑請山僧舉揚個事
者個且置秖如釋迦老子夜睹明星悟個什麼若定
當得出方許了明向上宗乘頓證金剛心地其或未
然只得向諸人道破遂以杖擊案云甜瓜徹蒂甜苦
瓠連根苦一喝下座。

洪州元戎海山張居士生日請上堂問師登寶座法
雨均沾正令全提如何判斷師打云你試定當看進
云此意且置秖如高峰四句請師垂示師云我者裏
一句也無如何是大地無草師云白雲橫嶺上如何
是大海無魚師云明月浸波心如何是大富無糧師
云富嫌千口少如何是大悟無道師云貧恨一身多
進云恁麼則情與無情一齊慶生去也師云且喜闍
黎道著乃云日輪正當午虛空絕點塵山河及大地
全露法王身驀拈杖云露堂堂明歷歷脫體無依赤
條條光湛湛圓融無礙頓教入泥不點塵入水不動
波七縱八橫拋三擲四到恁麼時盡大地是個大解
脫場遍虛空是個無量壽故云佛身充滿於法界普
現一切群生前隨緣赴感靡不周而恒處此菩提座
所以道有時疋馬單刀現將軍身而說將軍法有時
霞冠素服賑濟群靈而歸心大道以致隨處即主遇
緣即賓坐斷千差路超出四威儀何假鶴舞起清風
錦雲鋪杲日雖然如是且當機一句作麼生道無位
真人高迥迥何山松柏不青青下座。

上堂問今朝制期又兼演戒秖如禪戒兩忘的衲僧
到來和尚如何接待師隨聲打云無你插足處進云
如何是五家宗旨師打云者個便是如何是臨濟宗
師云青天喫棒血流紅如何是雲門宗師云眉毛瞎
卻不通風如何是曹洞宗師云夜半烏雞雪上封如
何是溈仰宗師云凡情聖解不留蹤如何是法眼宗
師云六相團圞數莫窮僧喝云禮拜去也師打云再
犯不容乃云宗師家掌握靈符道眼清正方許南面
高坐與大地人抽釘拔楔有時千尋巖下嘯月吟風
有時萬頃波中跨龍釣鱷花街柳巷哩哩囉囉林下
水邊寥寥寂寂屋後松梢帶雪皆為古佛家風庭前
梅蕊含霜盡合祖師密意者裏見得一任橫拈倒用
說是說非方可道不言而信不怒而威搜翻白拈窠
穴剪斷從上根枝苟或未諳須向同安手裏討個著
落始得只如今日幻容禪人母難之日特請山僧陞
座設齋求戒以酬罔極之恩且道為伊作何條段遂
一拂云三壇次第演伽陀萬別千差齊坐斷下座。

臘八日覺宗禪人圓戒請上堂乃云諸佛涅槃心甚
深無倫匹眾生業垢重難解亦難入且道甚麼處是
難解入底良由五欲深沉三毒纏繞勞他沒量大人
手指天地作大師子吼云天上天下唯我獨尊及乎
雪山六載夜睹明星已是第二杓惡水沒頭潑了以
至四十九年葛藤縷縷又道無法可說豈非靈龜曳
尾末後拈一枝花惹得飲光展笑始暢胸懷可謂大
人具大見大智得大用設使說遍無邊香水海廣開
重重彌勒閣撿點將來猶未是衲僧極則事且因齋
慶讚圓滿毘尼一句作麼生道三千次第重饒舌八
萬行持彈指圓一喝下座。

元旦上堂拈香祝聖畢師豎拂云靈山付囑兒孫事
今日元辰復舉揚微笑拈花端的旨相承少室繼聯
芳且喜融風𩖼𩖼溥天布化育之休更逢麗日輝輝
大地沐太平之兆者裏會得方許斬新日月特地乾
坤祝皇風于北闕迎瑞彩于南宸一人有慶法社賴
之眾中還有知得時節因緣底麼良久云楚庵西堂
遍歷諸方草鞋跟斷無端撞入同安不覺掀翻寶惜
山僧固以祖父家業兩手分付遂授衣云展開雞足
峰前路化浹娑婆遍地香楚云自愧樗才為紹續蒙
師徹骨老婆心師云正好撐天拄地進云恁麼則人
歸大國方尊貴水到瀟湘一樣清師云珍重下座。

懺華嚴經鄧應塘居士請上堂問善財五十三參末
後于彌勒樓閣彈指即開且道如何是彈指意師云
含靈猶有分越格莫能求進云秖如百千萬億彌勒
百千萬億善財那個是真底師云那個不是真底進
云文殊興雲普賢布雨如何是智行雙圓句師云道
著了僧作禮師打云也須喫棒始得乃以拄杖打○
相云如來深境界其量等虛空一切眾生入而實無
所入所以道三千剎土八萬微塵於一塵中現出千
丈盧舍那身萬德莊嚴圓融行布根塵迥絕理事雙
彰道無即有道有即無掃除凡見不立纖塵以杖左
右卓云復從者裏湧出無量菩薩僧伽無量大悲苾
芻無量金剛天等無量八部龍神左右盤繞而為華
嚴海會一擊云你諸人還聞麼又以杖打⊕相云又
從者裏湧出無量彩蓋雲無量瓔珞雲無量光明雲
無量音樂雲無量主山神無量草木神重重密護行
智齊彰而為華藏莊嚴你諸人還見麼若也聞見精
明則有情無情證等無異到恁麼時山僧向者裏還
讚揚得麼直得義天性海似帝網而交羅智照神光
如洪爐之猛燄今朝省邑護法居士等為諸人發上
上機助宣妙行且道以何為驗彈指圓成八萬門剎
那滅卻三祗劫下座。

解制上堂問九旬禁足三月安居安居即不問今朝
解制事如何師云龍吟夜月洪波秀虎嘯風生碧漢
空進云不是春風回萬象何能夜月照三陽師云汝
作麼生進云師子吼時芳草綠象王行處落花紅師
云且過一邊乃云今朝十五元宵節正值同安解制
辰試問諸人已躬事其中那個是知音龍蛇穴裏藏
身凡聖途中著見未能出格超群及至七花八裂只
得挽回火樹撥轉燈城把住放行全體獨露還委悉
麼遂豎拂云春風一段枝頭洩無古無今晝夜明一
喝下座。

方伯斗所余公大護法為拈花文佛暨諸賢聖等開
光請上堂拈香畢祖庭千古復興隆殿閣渾如靈鷲
宮座下水雲獅與象有誰微笑破羅籠還有承當者
麼問昔年鷲嶺拈花迦葉微笑今日同安舉唱未審
是同是別師云綠水時漩師子渡紅輪正照佛頭峰
進云恁麼則山河大地齊瞻仰明暗色空古佛心師
云實相圓明千里外鳳山獨露萬重雲進云秖如方
伯余翁報國酬恩一句請師速道師云同安古剎重
新建四海禪流共祝釐乃豎杖云釋迦老子在山僧
拄杖頭上堂堂獨露被諸人逼得三百六十骨節八
萬四千毛竅盡皆紫金光聚復於青蓮花目放大寶
光爍破四天下照耀恒沙國土萬億諸佛萬億菩薩
萬億聖眾萬億寶蓋各各俱承此力與釋迦老子帝
網交羅鏡光相照圓明妙體共證真常情與無情正
等無異汝諸人還見麼設若見得則知者段光明在
聖不增在凡不減世尊得之照天照地法古騰今菩
薩得之願力宏深悲智廣大羅漢得之神通莫測妙
用難量祖師得之掀翻窠臼喝破太虛諸人得之喫
飯穿衣操持日用即今方伯得之政化西江運籌帷
幄且道山僧得之畢竟如何以杖一卓云竿木隨身
逢場作戲越山頂頭擒天摟月龍門殿上鼓浪興波
同安榛蕪叢中現出瓊樓玉殿演唱無腔曲調拔除
腦後塵釘圓成千古奇緣俾後瞻依不朽讚揚且置
秖如今日方伯余公為佛開光一句作麼生道遂舉
筆點云坐斷十方光始現大家仰祝聖皇恩下座。

結制上堂問涅槃無路生死無門且道工夫從甚處
入師打云無你咬嚼處進云某甲不會師打云不會
卻相應乃舉雪峰和尚云三世諸佛向火燄上轉大
法輪雲門云火焰為三世諸佛說法三世諸佛立地
聽應庵老祖云三世諸佛為火燄說法火焰燒煞三
世諸佛師拈云者三個老漢各立邊疆赤心片片點
撿將來不妨奇特汝諸人會麼會得雪峰句眼光爍
破四天下會得雲門句舌裏有骨會得應庵句天下
和平萬國協慶不須撾鼓上堂開爐結制若透未得
直待來年十五為諸人別通消息一喝下座。

臘八上堂問祖庭復振四眾雲臻豎拂拈椎即不問
夜睹明星事若何師云豁開眉上眼射破海中天進
云菩薩戒猶護生草為甚南泉斬貓歸宗斬蛇師云
速禮懺悔進云今朝和尚陞座且道說何法師云無
法可說進云恁麼則虛設了也師云若虛設即有法
也乃云吾佛當年詣雪山倏爾夜睹明星發突然悟
得涅槃心正眼看來總是瞎諸仁者那裏是者老漢
漏逗處良久復舉昔日元叟端和尚云未到雪山腳
跟下好與三十既到雪山腳跟下好與三十夜睹明
星腳跟下好與三十師云者老漢也須喫同安三十
何故只知令行不覺殃及更有三十同安自喫何故
事因叮囑起日久見人心秪如湧輪禪人今朝圓戒
一句作麼生道一輪湧出千山秀萬象光輝瑞色呈
一喝下座。

解制上堂同安今日有三句特為諸人明指示且道
是那三句以杖打○相云舊年十月十五恁麼結把
斷要津無漏洩又以手作展勢云今年正月十五恁
麼解潑天猛浪大張開試問九旬日中更作麼生理
會復以拄杖打○相左右顧視云若到諸方切莫錯
舉擲拄杖下座。
法璽印禪師語錄卷第一

法璽印禪師語錄卷第二
嗣法門人性圓旋璣旋哲旋賢等編次

住江西南康府建昌縣鳳棲山同安禪寺語錄

方伯斗所余公送藏經入山上堂問答不錄師豎拂
子云三藏十二部一切修多羅都從山僧拂子頭上
流出汝等諸人還信得及麼遂一擊云佛以一音演
說法眾生隨類各得解汝諸人還聞麼直下若見若
聞則知一大藏教闢龍宮而不從龍宮得來剖微塵
而不假微塵流出無時不在諸人腳跟下廣布敷演
為玄為奧若不恁麼山僧未免再瀝肝膽從頭告報
一拂云釋迦四十九年三百餘會說有說無說頓說
漸說偏說圓乃至塵塵爾剎剎爾熾然說無間歇皆
為一切眾生迷失本源不能當機直捷勞他世尊多
方淘汰格外周遮故曰我此九部法隨順眾生說要
知起唯法起滅為法滅豈不是心外無法法外無心
至于末後拈花飲光微笑方乃申懷者裏說心說性
說事說理以始終頓圓五法三自性得麼一大藏教
皆是拈花之註腳耳諸仁者山僧恁麼葛藤你還知
得端倪也未個裏會得亦不負余公擔荷祖庭捐金
請藏之盛心也雖然如是敢問大眾作麼生是報國
酬恩一句一拂云四海衲僧開正眼共祝吾皇億萬
春下座。

尊勝寺寓庸中公誕辰請上堂書記問群僊昨夜離
金闕鰲首今朝渡碧波七七知非即不問五旬知命
事如何師云日照山河明歷歷雲收大地寂如如進
云秖如未生巳前將何為驗師云已生之後汝作麼
生進云黃鶴未曾沖碧漢青牛早已出函關師云有
勞讚祝問深居祖窟陶材器法令施行豈藉誰敢問
如何是衲僧行履處師豎拂子進云如何是和尚接
待處師亦豎拂子進云興化道逢人則不出出則便
為人意旨如何師云放汝三十棒進云秖如三聖道
逢人則出出則不為人又如何師云放汝三十棒進
云生前面目何須悟悟得來時也是塵師打云道甚
麼拈杖云朕垂未分前無你下口處朕垂既分後早
已七花八裂然圓明玅體本無去而無來法性融通
豈有內而有外所以道日月不能並明河海不能比
量須彌不能並峙虛空不能包藏至大而至微至剛
而至柔縱橫左右洞徹十方窺測無門隨機即應者
便是寓公本命元辰主人公隨一喝云既是窺測無
門喚甚麼作主人公者裏還註腳得麼設使佛頭峰
鳳棲嶺管教稱揚不及若向此中會得則知日照山
河闊角青牛常出谷雲收大地無毛黃鶴日沖霄一
任波中取火燄裏敲冰其或未然行人更在青山外
今公誕辰入山飯眾兼請舉揚山僧因風鼓絮為伊
據款結案一卓云能為萬象主不逐四時凋一喝下
座。

開罏上堂問諸方大開罏鞴同安共設鉗錘今有一
人牙如劍樹口似血盆當罏不避和尚又作麼生師
打云正好千鎚百鍊進云雪峰拈起雲門劈脊除此
二途請師別道師打云好事多同進云先德有言木
人結契賣虛空未審何人證據師云老僧當軒坐進
云露柱前來寫合同又作麼生師云承當也未進云
四至分明須記得不知何處有封疆師云照驗明白
乃云畫蛇添足劃地為牢此是古人屈為今時同安
者裏要且不然直教虛空粉碎大地平沉不勞脊梁
高豎挨拶疑團便與三世諸佛歷代祖師天下老和
尚同一鼻孔設若不然趙州東壁挂胡蘆諸人也須
疑著一喝下座。

元旦上堂問答不錄師云普天匝地祥雲起正是山
僧祝聖時惟願風調並雨順頓令家國樂熙怡諸兄
弟還會麼設若會得人人叨堯舜之恩個個享無為
之化其或未然山僧只得八字打開去也遂起身云
八方霢霂無為化萬國歌謠樂太平。

解制付門人松等上堂正月解制元宵節燈王法法
明皎潔古今不改舊山川直下相承聯未歇驀拈杖
云釋迦老子道我此法印為欲世間利益在所遊方
勿妄宣傳又道深固幽遠無人能到可見深之又深
秘之又秘至于果熟天香遞代承襲西天四七東土
二三分枝列派以訛傳訛故有五家門庭之別獨我
臨濟一宗赫赫然遍滿寰宇至笑巖寶祖得憨山清
翁直向先師頂𩕳一針而殃及山僧今日不敢被蓋
囊藏特對人天眾前轉相付授務必星分碁布草偃
風行撐持祖父門墻宏紹正法眼藏既然如是且五
葉流芳一句作麼生道一卓云但願春風齊著力枝
枝發艷吐輝煌下座。

弟子機蘭開文制一為師誕辰請上堂問一年一度
新森羅咸稽首且道如何是慶生句師豎拂云龜毛
拂子三千丈進云江山雖別雲月是同如何是同條
句師云腦後見腮進云蟠桃已熟優缽既開且道春
秋多少師以拂子點三下進云恁麼則崑崙突出無
量壽驚起須彌作壽山師云伶利衲僧進云者個且
置如何是第一句薦得為佛祖師師以杖左卓云匝
地溥天明歷歷朝三暮四總如如如何是第二句薦
得為人天師師右卓云幾片白雲橫谷口一輪明月
照波心進云第三句薦得作麼生是自救不了師從
中一卓云情真語露不負知音乃云吼破虛空踢破
煙巴歌曾唱出西川自從一別家山後不覺今朝耳
順年光陰瞬息倏爾蹉跎山僧與闃兄同生一處出
家一山嗣後南詢遍參天各一方且喜時節因緣略
露者段消息設若會得神光不昧萬古徽猷不變不
遷無來無去不出今日者個時節不唯不出今日者
個時節乃至盡未來際三世諸佛歷代祖師是聖是
凡或僧或俗山河大地有情無情亦出不得者個時
節若識得者時節威音無始阿逸無終事理縱橫圓
融無礙故古德云無邊剎境自他不隔于毫端十世
古今始終不離于當念諸仁者到恁麼地正好高高
峰頂立深深海底行方可道一切即一一即一切小
中現大大中現小皆承今日者個時節雖然如是猶
是建化程途邊事秖如當筵慶祝一句又作麼生一
拂云昨朝法雨連天一今日南山松檜青下座。

兩序為方伯誕辰請上堂問法幢高豎人天外宗風
此日大方傳如何是傳底意旨師云峰前豎起剎竿
子直得青天翠欲流進云恁麼則誌公當年輕漏泄
今朝一眾發真源師云且道什麼人恩力進云即今
方伯公壽誕和尚作麼生慶祝師云南山梧桐棲彩
鳳東海青波現巨鰲進云可謂福海與佛海同深壽
山等華山並峻去也師云一輪本自光寰宇萬里歌
謠道太平僧禮拜師乃云本月十四值方伯余公懸
弧之旦山僧親領禪眾于大雄寶殿熏禮梁皇法懺
本院兩序忖思祖庭湮沒人物重興特請山僧陞座
舉揚大法預祝遐齡報難報之恩酬難酬之德諸仁
者且道大法作麼生舉聻豎拂子云有物先天地遂
擲下無形本寂寥能為萬象主喝不逐四時凋甚麼
物豈不知心同虛空界示等虛空法證得虛空時無
是無非法既無是亦無非以虛空為正體以恒沙國
土為妙用以須彌山為壽山以四大海為福海恁麼
讚揚未是余公真實之地而能萬機不暇千聖不到
斬斷無始葛藤掀翻空劫露布又能護國祐民作大
佛事者便是伊真實受用處既然如此將什麼作預
祝一句還會麼指日風雲騰瑞彩長年福壽沐皇恩
下座。

結制上堂師云大啟紅爐烹佛祖鉗錘玅密聖凡無
直饒鈍鐵重加鍛藻鑑分明握用殊若恁麼猶是階
下鈍漢堪作甚麼除是英俊禪流一聞舉揚便掉臂
而去良久復舉黃龍南禪師住同安云撞鐘鐘鳴擊
鼓鼓響大眾殷勤問訊同安端然合掌者是世法那
個是佛法咄師云黃龍老漢一代宗匠猶將世法佛
法打作兩橛今日同安則不然撞鐘鐘鳴擊鼓鼓響
大眾殷勤問訊同安端然合掌以拂子一擊云世法
佛法都在裏許諸兄弟若向者裏會得不必三月安
居脊梁高豎其或未然須向古今舉揚淆訛處緇素
始得復擊下座。

解制上堂欲識佛性義當觀時節因緣時節若至其
理自彰即今時節已至眾中還有自彰者麼出來與
汝證盟問師登寶座大啟法筵鐘鼓交參如何舉唱
師云紅輪涌出千峰翠瑞氣衝開大地春進云解制
一句即不問三玄三要請師宣師云草本念將來如
何是第一玄師云春風劫外天人眼萬象光中絕正
偏如何是第二玄師云杖頭擬議穿腮過海底泥牛
吼碎煙如何是第三玄師云雲散千峰冰雪盡大雄
橋下水長川如何是第一要師一卓云棒下靈機無
作造如何是第二要師云千聖頂𩕳光晃耀如何是
第三要師云一曲長歌送返照進云玄要已蒙師指
示放行把住事如何師云非汝境界僧便喝師云落
在甚麼處僧又喝師打云轉見不堪僧拂袖歸位師
乃云去如孤雲出岫住若野鶴翹松不住不去便是
衲僧行履你諸人還會麼設若會得倒騎鐵馬走長
安未曾移步不恁麼會鞭起泥牛耕大地不動絲毫
其或總不恁麼拄杖頭邊寬世界象王鼻孔別家風
山僧只得與諸人分明道破良久復云黃面瞿曇末
後拈花全體露飲光尊者傍觀一笑逞風流致令遞
代殃及山僧今朝解制良辰元宵佳節將此佛祖源
流分付維那知藏雖然如是且續燄聯芳羅紋結角
一句作麼生道一卓云區區一段家常事珍重爾曹
各自持下座。

結制上堂豎拂子云當陽一著結舌亡鋒略展家私
聊通一線問擊鼓陞堂無別事請師直說了無生師
云劫前高著眼進云無生句子蒙師指今朝結制又
如何師以拂子打○相云總在裏許進云古人道盡
大地是個火坑向什麼處著腳師云早已焦頭爛額
僧豎拳師云者是什麼僧云萬象森羅齊稽首笑破
虛空口不開師云三十棒親領出去僧拂袖歸位二
僧並出師作射勢云一箭落雙鵰僧便問和尚傳曹
溪正宗因甚問著棒喝齊施師云認作棒喝入地獄
如箭射進云恁麼則拄杖遼天獅子吼大展宗風此
日聞師云鳳皇不是凡間物不種梧桐誓不棲僧禮
拜師乃云今日同安結制不許亂走一步秖待寶鏡
池開大地從此流泣顧左右云大鵬須展摩霄翼誰
顧崩騰六合雲下座。

解制上堂百日禪期今朝告畢其中有赤身擔荷者
出眾相見問鐘鼓交參法雷震地交參即不問如何
是法雷震地師劈頭便打進云一棒迥超千聖外此
心能有幾人知師震聲一喝僧云一句無私語千古
共敷揚便禮拜師乃云當陽獨露迥別千差坐斷情
塵不容凡聖淨裸裸赤灑灑如月白風清峭巍巍孤
迥迥似銀山鐵壁到者裏無動無靜無賓無主無問
無答無棒無喝無玄無要無縱無奪無古無今無凡
無聖直教千聖莫能窺萬機莫能測縱饒口劍唇鎗
也須亡鋒結舌諸兄弟且道者裏還轉得身也未遂
以杖一卓云闢開也在我捏住也在我變大地作黃
金攪長河為酥酪如是便有動有靜有賓有主有問
有答有棒有喝有玄有要有縱有奪有今有古有凡
有聖塵塵彰般若之光處處露法身全體一任東湧
西沒南沒北湧不動道場遍周沙界有如是作用方
可以五須彌收歸芥子向一塵內轉大法輪一為無
量無量為一放去收來自由自在到恁麼時正好接
物利生擔荷祖道其或未諳莫怪山僧壓良為賤去
也良久復舉龐居士偈云十方同聚會個個學無為
此是選佛場心空及第歸古人恁麼話也是賣水江
頭眼中著屑同安今日與他下個註腳十方同聚會
山枯水竭個個學無為缽盂安柄此是選佛場猶有
者個在心空及第歸雪上加霜諸兄弟還會麼若會
得此四轉語不惟與古人同轍亦可與諸祖聯風眾
中有善鑒者麼如無山僧自拈自弄去一喝下座。

上堂布縵天網慣打鳳麟垂直釣鉤撈漉鯤鯨若是
泥鰍曲鱔徒勞上釣即今莫有透網錦鱗試出來鼓
浪看問秪如古人道盡大地是個禪堂又作麼生結
師豎拂子云向者裏薦取進云金風吹玉管幾個是
知音師云高著眼進云恁麼則聚會群龍齊縮項養
成頭角待風雲師云蝦跳不出斗進云蹋碎寒潭月
相傳祖道光師云直須親見始得問大地為罏須彌
為炭從上佛祖向甚處安身立命師云盡在裏許進
云秖如和尚腳跟下又且如何師云突出青霄外進
云恁麼則水到渠成全意氣個中無處不超倫師云
放汝三十棒僧便喝師云腳跟下更要一頓在乃云
問似雲興答如缾瀉總與諸人了沒交涉且道畢竟
如何復舉圓悟禪師示眾云通身有眼不能見通身
有耳不能聞通身有口不能說通身有心不能鑑通
身則且置秖如無眼人來作麼生見無耳人來作麼
生聞無口人來作麼生說無心人來作麼生鑑向者
裏通得一條活路便與古佛同參同安則不然者裏
通得一條活路便好生按雲頭活捉谿尾剖萬象皮
出虛空髓到恁麼地何須三月安居紅罏鍛煉正好
與三世諸佛歷代祖師天下善知識同一鼻孔設若
未會直須壁立萬仞假使斬頭截臂山僧亦不為你
諸人道破何故為人須向損邊求一喝下座。

佛成道日上堂問古今不二乾坤合理事雙融氣運
調和尚陞堂於此日世尊悟道在今宵如何是古今
不二句師云夜夜峰頭千片白朝朝海角一輪紅如
何是理事雙融句師云歲寒松柏元無變春到梅花
自有香進云恁麼則雪山與鳳嶺毫無間隔去也師
云也須高著眼始得僧便喝師云再喝看僧作禮晦
老宿問夜半明星旨由來覆大千如何是函蓋乾坤
句師便豎起拄杖進云二五八六張把定聖凡路如
何是截斷眾流句師便放倒拄杖進云有水皆含月
無山不帶雲如何是隨波逐浪句師云且喜老兄相
隨來也進云更有一句請師拈出師云三十痛棒更
待阿誰進云千山勢倒嶽邊止萬派聲歸海上消師
云也須恁麼始得進云大眾證明師云露問龍披一
縷免金翅之患且道現前具足三壇當獲何益師云
盡在今朝一語傳進云傳後如何行履師云一狀領
過進云秖如腳跟下又作麼生師一喝僧亦喝師云
是什麼僧云大眾證明某甲禮拜去也師云胡孫入
布袋乃云今朝釋迦老子成等正覺吾觀大地一切
眾生皆具如來智慧德相但以妄想執著有不能證
得師震威一喝云者老漢白日寐語若向者裏薦得
那有道可悟有佛可成有妄想可除有眾生可度諸
比丘等設若會得則與釋迦老子同一受用諸大善
知識同一舉揚即不負微道二禪人請山僧陞座圓
頓毘尼其或未然須向三師七證亹亹為諸人道破
一喝下座。

解制開鍋眾請上堂僧出問第一義諦人天有賴去
此二途請師端的師云一杖沖開雲頂鶴千峰個個
點頭歡進云恁麼則橫身一步超三界裂破毘盧頂
額門師打云正好喫棒進云也知和尚有此機要師
打云何不領取進云無心而應無相而行遍剎海不
動道場且道還有為人處也無師云須是恁麼人始
得進云四海浪平龍臥穩九天雲盡鶴飛高師云是
誰證得進云者段家風誰不有何須挑水賣江頭師
打云學語之流乃云今日解制又值常住開鍋若以
佛法商量不必如何若何復以手約鍋勢云三世諸
佛歷代祖師四海衲僧十方雲水有情無情都向此
中得其上味又於此中轉大法輪汝諸人還會麼雖
然如是秖如拄杖子還有結解也無遂橫肩云楖栗
橫擔吞宇宙個中端的少人知一卓下座。

化士值雪歸上堂匝地普天冰雪鋪因思立雪暗嗟
吁豁開少室真消息草偃風行事事如豎拂子云者
個所在三世諸佛不能到歷代祖師不能覷何故秖
許老胡知不許老胡會者裏鑑得破覷得真不妨向
鍼鋒上走馬劍刃上翻身大地平沉出沒遊戲方許
作忤逆兒孫其或尚留觀聽背後喃喃也知你布袋
裏老鴉雖活如死到者裏畢竟如何只待雪消後自
然春到來良久復舉璣和尚一日問僧禪以何為義
眾答不契後一僧理前問請代一語璣云禪以謗為
義後雪堂拈云三世諸佛是謗西天唐土是謗天下
老和尚是謗諸人是謗山僧是謗眾中還有不謗者
麼談玄說妙河沙數爭似雙峰謗得親師云璣師遇
水安橋雪老看孔著楔雖然聲氣相符未免釘樁搖
櫓若是山僧則不然禪以滿缽為義三世諸佛歷代
祖師天下老和尚以及現前清眾無有一人不滿缽
倘一人不滿決定馳求心不歇眾中還知落處者麼
機慈上人前冬喫山僧一頓痛棒剩得個無底缽盂
直向新昌覓得個大施主為伊設齋供眾特請山僧
陞座為伊證據且因齋慶贊一句作麼生道一拂云
風流賣盡求知己始信壺中別有天下座。

開文上座領善友請上堂晦之老宿問佛鳳嶺高彤
雲現瑞獅象峰稜紫霧呈祥如何是同安境師云檐
飛錦翅棲鸞鳳進云飯餘茶罷無他思拽杖登高眺
遠山如何是境中人師云獨坐當軒驗象龍進云大
開罏鞴通身煉達者方知徹骨寒如何是人中句師
云歷歷聲音不是言晦一喝云如何是語中意師云
個裏分明猶未會進云今日齋主入山請師說法且
道以何酬謝師云普進云恁麼則大眾沾恩一齊慶
讚去也師云且喜老兄證明晦禮拜問人天普集海
眾臨筵出格句子請師拈出師云掀翻獅子窟棒破
佛頭峰進云恁麼則四海皆聞塗毒鼓人天齊聽好
圓音師云且喜闍黎念得清乃云開文大德領庵主
無瑕尼及諸善信入山飯眾兼請舉揚大道古人云
大道只在目前要且目前難睹若識大道真體不離
聲色言語又道百姓日用而不知世間幾多英靈或
貴或賤或男或女或僧或俗都于塵世埋喪光陰虛
拋信施頭出頭沒不能了明者何也蓋謂五欲牽纏
家親作祟所以二六時中被他差排去了無一時一
刻自作得主宰是為可憐憫者山僧將此一副五臟
撒在諸人面前還信得及麼果能信得亦不負諸善
信遠來同沾法會其或未能更為諸人舉一則陳爛
葛藤以為證據昔有一婆子住臺山路上凡僧過有
問臺山路向什麼處去婆云驀直去僧便行婆云好
個阿師又恁麼去也後傳至趙州州云待與勘過一
日州亦如前問婆云驀直去州便行婆云好個阿師
又恁麼去也州歸告眾云老僧為汝勘破了也師云
趙州計較短婆子舌頭長明持瓦礫暗撒珠珍則不
無撿點將來也是徐六擔板同安則不然待者婆子
道驀直去山僧便云錯他又道好個阿師又恁麼去
山僧亦云錯正好歸告眾云勘破了也且道與趙州
是同是別良久云錯錯錯下座。

佛成道日本邑襲洲劉居士請上堂師至座前以拂
子打○相者是釋迦老子睹明星一著以為劉居士
慶生了也汝等諸人作麼生會設若未會看取山僧
代者老漢大轉法輪去也一喝便陞僧出問世尊睹
明星居士逢大誕子細看來早成翳滯去此二途請
師別道師云雪山松頂千年鶴指出須彌萬壽峰進
云恁麼則長生古柏長春茂劫外靈苗劫外馨師云
非汝境界僧一喝師云試再一喝看僧作禮問大地
雪消春欲去曇花已放鳳棲峰請師不吝重拈出普
令人知最上宗師豎拄杖云會麼進云祖印高提即
且置全提正令事如何師和聲便打進云動轉施為
渾太有教學人如何履賤師云進前三步看進云謝
師指示師云莫作假雞鳴問昔日龐公夫婦入鹿門
設齋倒插髻而出今朝劉居士夫婦飯眾且道是同
是別師云同則總同別則總別進云恁麼則山如仁
者壽風若聖人心師云且喜闍黎道著乃云昨日居
士誕辰今朝世尊悟道雖然兩科不侔要且本無做
造驀豎拂子召大眾云你看看釋迦老子在山僧拂
子頭上建殊勝緣作奇特事全機大用觸處咸彰頓
漸偏圓一時畢具見聞不隔覿面相呈一道清虛聖
凡平等說甚麼妄想執著具與不具正眼觀來總未
是我祖師門下事且道畢竟如何遂豎杖一卓云者
裏會得彌綸萬有含吐十虛殺活縱橫權衡在手方
可與無量壽說無量法具無量福顯無量用始許慶
快平生提持祖道汝等諸人還緇素得麼若緇素得
出皇恩佛恩以及父母師長正與此日同成正覺其
或觸途成滯自相矛盾莫怪山僧壓良為賤去也拽
拄杖下座旋風打散便歸方丈。
法璽印禪師語錄卷第二

法璽印禪師語錄卷第三
嗣法門人性圓旋璣旋哲旋賢等編次

* 住江西南昌府靖安縣龍門山暇僧禪寺語錄

師于癸已秋八月十二日入院。

山門一喝云者道門馬大師親從出入山僧到來未
免隨他去就雖然以拄杖一卓云驢驢馬馬切忌蹋
著。

佛殿三即一一即三三一若存能所歷然以具打○
相云彼此相見不相識。

據室此乃大寂馬祖及機禪師所踞今日不肖遠孫
有甚長處喝云佛祖到來也須乞命。

即日上堂祝
聖罷次拈香云千秋埋沒今日重新十二載之繩墨滿
口砒礵三四番之斲輪通身鍼蠆爇向爐中供養前
住雲居歸老竹林傳臨濟正宗第三十世傘居先師
顓愚大和尚用酬法乳遂斂衣就座白椎竟師云獨
坐當軒誰敢單刀直入斬新條令孰能格外全提眾
中有不顧危險者出眾相見請主覺真問千年祖席
此日重興正令全提如何舉唱師打云一棒敲開龍
頂骨明珠吐出色重光進云秖如當年臨濟打克符
是同是別師云道士甕裏坐進云的旨不從人處得
蓮花步步足輪生師打云魔魅不少僧禮拜師拈拄
杖云昔日臨濟住河北建立黃檗宗旨便是者條楖
栗於人天眾前橫拈直豎敲佛打祖山僧今日拈出
觸著則性命俱喪犯著則頭腦盡裂且道利害在甚
麼處一卓云寸刃不施魔膽碎望風先已豎降旗敘
事畢秖如高振祖規刀斧不開一句作麼生道君臣
道合玄黃位不涉階梯化日長下座。

上堂欲識佛性義當觀時節因緣諸仁者作麼生是
時節因緣莫是世尊拈花迦葉微笑時節因緣耶還
是達磨面壁二祖安心馬祖一喝百丈耳聾時節因
緣耶臨濟喫黃檗痛棒向大愚脅下還拳時節因緣
耶憨山師翁參笑巖和尚一過便休先師于曹溪憨
祖頂門一鍼時節因緣耶今朝眾居士請山僧上堂
時節因緣耶既然總非畢竟明甚麼邊事眾中有善
能甄別者麼縱饒道得猶是者邊事若論那邊更那
邊三世諸佛口挂壁上到者裏學子潭老人石措手
不及翠屏峰說法臺縮項有分何故向摩挲不得處
而能定當得出方許作忤逆兒孫設或未能只成得
途路邊客且道畢竟如何黃閣簾垂關白象紫羅帳
合繫蒼龍下座。

儲將承山居士生日請上堂問如何是空手把鋤頭
師云累墜煞人如何是步行騎水牛師云離他不得
如何是人從橋上過師云照管腳跟如何是橋流水
不流師云直下覷看僧禮拜師云念言語漢乃云諸
法寂滅相不可以言宣本生無量壽豈可以數記果
能當下體驗決定釘抽腦後楔去眼中所以道即此
見聞非見聞無餘聲色可呈君個中若了原無事體
用何妨分不分如能透得此意即知寂滅相從來是
用無量壽原不離體今日王公誕辰特請高陞曲彔
床拋下無孔笛貴要諸人當體全彰方稱居士本懷
苟或佇思停機山僧只得漫成一偈略為慶祝天大
將軍壽固然龍門聊以為君宣本生父母如何睹問
取當年戲馬前下座。

雲居先老人忌日上堂問青山靄靄碧水滔滔恁麼
境界如何提唱師云竹舞千峰空劫外香焚一片玉
爐中進云空劫玉爐承師指父子相見事如何師云
珊瑚枕上兩行淚半是思君半恨君僧作女人拜師
云也是黑地穿針乃云明月堂前青山靄靄空王殿
外碧水滔滔雖則竹舞千峰香焚玉炷未免愁腸暗
結方寸咨嗟黃花泣秋露慎終追遠紅葉墜朝曦難
逢清鑒諸人還知先師去來麼本不曾生焉有滅去
來生滅好思量遂插香云以此供養。

臘八圓戒上堂問和尚踞虎頭某甲收虎尾第一句
下明宗旨如何是中間底師打云百雜碎僧喝師云
喝什麼進云兩岸猿聲啼不住扁舟已過萬重山師
云沒交涉乃云今朝拄杖子與現前新學菩薩同成
正覺且道雪山老子悟個甚麼秪悟得者一領破袈
裟末後拈花以至二十八祖傳到東震旦國而蔭被
五宗遞相繁盛可謂如花布錦枝豔芬芳山僧親承
祖印無一絲毫許移易諸人果能直下承當方知不
從人得設若擬議扁舟已過萬重山且道作麼生是
本有底袈裟以手舉云曹溪吾祖親留得分付今朝
克紹兒一喝下座。

請執事上堂霜花鋪地白紅日映東升古殿光輝耀
乾坤瑞氣清且喜象王起趾師子嚬呻階下黃花展
笑臉樹頭紅葉正相親拈拄杖一卓云者裏會得便
能一切處扶起舊案復振家聲以此為祥為瑞以此
法戰縱橫萬丈門庭今日起大家著力一齊撐會麼
不見道客來須看賊來打點盞蒿湯勝殊珍。

上堂佛身充滿於法界無你站立處普現一切群生
前者是香爐那是燭臺隨緣赴感靡不周脫空妄語
漢而恒處此菩提座普化來也諸仁者且作麼生說
個靡不周底道理試出來說看監院問拄杖子揚聲
大叫棕闌拂笑展雙眉還是釋迦祥瑞還是大悲神
通師云不是迦文祥瑞亦非大悲神通進云世尊說
法天雨四花和尚陞座錦鋪簇簇且道是同是別師
云功德天黑暗女進云恁麼則過現未來一齊供養
去也師云急須吐卻進云設若臨濟大師到來和尚
如何款待師和聲便打僧禮拜師乃云山僧月前道
過雲陽今朝回來孜孜挈挈雖則周旋往來於者裏
不曾動著一絲毫所以道不離此座而遍入道場不
動一毫而遍周沙界向個裏覷得透方可慶快平生
隨機應物即不負監院設齋請宣此事其或未然山
僧為諸人道破去也一喝下座。

元旦上堂祝
聖畢僧出問斬新日月特地乾坤時節因緣即不問今
朝陞座事如何師云黃河清澈底玉燭日流輝進云
只如此事人人本具因甚不會師云問取石頭土塊
去進云蒙師指出秦時鏡照破乾元共證盟師云正
好喫棒在僧作禮師乃云出門相見大賓峰函蓋乾
坤萬像融拽杖歸來呈舊面高陞猊座祝皇風且喜
元正啟祚萬物咸亨鐘鼓交參人天普集正值此時
祥麟彩鳳獨舞丹霄錦衣當庚運行至道眾中還有
不被時節動轉底麼設若不會山僧只得與諸人通
個消息良久復舉高峰大師云有錢難買歲朝春切
莫錯過奼女梳妝越樣新面皮厚多少唯有東村王
大姐早已看破者尿床鬼子依然滿面是埃塵也是
不會時節諸仁者山僧盡情道破了還知端的也未
以杖高豎云目前無異路不用賀新年一喝下座。

解制上堂僧問今朝上元時節村歌社舞不歇打開
祖師關捩盡把春機漏洩如何是漏洩底機師云芻
草乍開山岳動春風才放鳥啼新乃云趙州東壁挂
胡蘆百日諸人會也無不會山僧明說破顧眾云說
破個甚麼咄急薦取莫胡塗便是龍門解制符個裏
若能親會得何須更覓赤鬚胡下座。

寒溪雲庵為薦師請上堂(問答不錄)師乃云方友靜主昔
年來參入門便打○相山僧問者個是甚麼他無語
山僧云如何是你住山事主云閒挑苦菜饑煮雲羹
山僧云其中還有事也無主云待和尚問即道山僧
云問過了也主便喝山僧亦喝主復喝山僧便打云
靜主被龍門勘破了也諸仁者且道那裏是勘破處
復成一偈云三十餘年住草庵紅爐煨盡鼻頭寒如
今影裏抽身去不把閑名挂齒端下座。

端節上堂清貧贏得菖蒲綠熱鬧輸他鼉鼓遊惟有
長沙汀上淚波心滴破令人愁所以道世人皆濁我
獨清眾人皆醉我獨醒且道他有甚長處他家曾踏
上頭關千古遺聞重相憶若如是方可聽笙歌于綠
柳堤邊觀龍舟于煙波江上雄黃酒菖蒲茶無限馨
香生兩頰艾虎符善財藥亦能殺人亦能活顧眾云
還有知得時節底麼以拄杖打○相于中書令字云
急急如律令一喝。

薦亡僧上堂問亡僧遷化向什麼處去師云不是天
堂便是地獄進云者個且置腳跟下一句又作麼生
師云黑土三尺深佛眼覷不見乃云佛旨禪入送芥
納靈骨歸山請山僧說些佛法若論佛法二字久已
忘卻了也只記得疇昔之年伊問翠竹煙霞即不問
大地黃花事若何山僧云刺瞎闍黎眼伊云刺後如
何山僧云待汝死徹一番即向汝道今日伊死了因
甚不道諸兄弟生死路頭長倏忽如掣電急須抖擻
精神畢竟是個甚麼莫待黑面老子索飯錢漫言不
道。

上堂多時不說禪口裏生荊棘好笑寒山子吾心似
秋月月中丹桂噴天香指示諸人識不識若要識問
取東村王大伯乃舉六祖大師道吾有一物無背無
面無頭無尾無名無字常在動用中動用中不識諸
仁者既在動用中為甚不識龍門即不然吾有一物
有頭有尾有背有面有名有字常在萬像中萬像中
不能覆者裏會得青山疊疊黃鸝舌轉釋迦心碧水
重重鯨魚性獲祖師意月中丹桂威音那畔露真風
雲外青松選佛場中明個事到恁麼地豈敢囊藏只
得為諸人道破今辰乃萬玉葉居士為母慶生特向
人天眾前無生說生無夢說夢雖然如是且因齋慶
讚一句作麼生道花開鐵樹全提旨一線抽牽萬象
中下座。

師誕日上堂惟一堅密身一切塵中現山河大地日
月星宿莫是堅密身麼明暗色空鱗甲羽毛莫是堅
密身麼若恁麼會與堅密身了沒交涉後來臨濟大
師見人不會卻向堅密身上下個註腳汝等赤肉團
上有一無位真人在汝六根門頭放光動地未證者
證自爾印文既破以訛傳訛將此堅密身碎作七花
八裂所以安國云得之於心伊蘭作栴檀之樹失之
於旨甘露乃蒺藜之園臨濟大師可謂善學柳下惠
終不師其跡也山僧恁麼葛藤諸兄弟還知落處也
未良久云只知事逐眼前過不覺老從頭上來卓杖
下座。

結制上堂僧問今朝結制即不問如何是五家宗師
云念將來進云如何是臨濟宗師云一棒青天轟霹
靂從教海底絕煙塵如何是雲門宗師云三關險處
難迴避一字藏身不犯機如何是曹洞宗師云君臣
道合金鍼密偏正機輪玉線通如何是溈仰宗師云
子遊父嶺父引道父渡秋江子弄篙如何是法眼宗
師云迦葉眼中空六相毘盧頂上現全身進云五家
宗旨承師指作家相見事如何師云兩口俱無舌額
下各長眉進云某甲即不然師云你杜撰看進云栴
檀林裏栴檀貴獅子窟中獅子兒師云正好喫棒乃
云古人道一年一解一年一結總是者事不須多說
蹋著秤錘硬似鐵龍門亦有個句子一年一度解一
年一度結慇懃告與君一棒頭腦裂切忌眼中重著
楔。

管翁舒居士為母誕日請上堂(問答不錄)師乃云欲識未
生面當觀堅密身了得堅密身始知未生面遂豎拂
子云者個是堅密身復擲下云者個是未生面若定
當得出始知萬古青山只麼青千年碧水仍還碧秖
如今日陞座為梁氏夫人祝壽一句作麼生道繡谷
峰頭紅日杲龍門寺裏祝長年下座。

上堂今朝臘月一也須知端的雪覆千山毛骨寒火
生地爐血滴滴血滴滴誰是知音能掊析若能分析
得出即明得過去諸如來斯門已成就現在諸菩薩
今各入圓明未來修學人皆依如是住遂舉杖云不
得動著動著與他三十棒畢竟如何山僧不惜莖眉
為諸人垂手看一片袈裟撩搭起街頭十字任縱橫
一卓下座。

解制上堂問百日內若有所得頭上安頭若無所得
辜負今日畢竟如何師云問取瞎漢去進云秖如世
尊已前彌勒已後是何面目師云他無面目進云恁
麼則草鞋倒著去也師打云承虛接響漢乃云世尊
已前千聖不言彌勒已後諸祖難透何故無他下口
處直饒透得徹骨徹髓正好來喫龍門拄杖何故更
有向上一著在其或未諳仍舊墮在窠臼裏山僧不
惜唇齒向諸人開一線道家家戶戶燈逢人莫錯舉
上堂安居禁足依然逼塞彌天出穴離巢仍舊不離
當處所以道匣裏青蛇光燦爛雲中師子足洪音既
然如是因甚有出有入聻一拂云雖然有出入原本
是一家昔有僧辭雪峰去參靈雲乃問佛未出世時
如何雲豎起拂子出世後如何雲亦豎起拂子其僧
卻回雪峰云返太速乎僧云某甲問佛法不契峰云
汝問什麼僧舉前話峰云汝問我與汝道便問佛未
出世時如何峰豎起拂子出世後如何峰放下拂子
僧禮拜峰便打師拈云者兩個老漢憐兒不覺醜可
惜者僧至今猶未知醜在假如今日有問座元未出
關時如何山僧亦豎起拂子出關後如何山僧亦放
下拂子你諸人且道山僧與古人是同是別倘未知
得端倪且向牧恒座元處與諸人道破下座。

因事上堂七尺烏藤用得奇徹頭徹尾露真機掀翻
窠臼重拈出敲佛打魔恰得宜窺未透莫狐疑走向
他家傍竹籬雞棲鳳巢終是異玅高峰頂豈能窺一
喝下座。

五通作祟師以杖擊碎焚之上堂昨日說五通今朝
燒五通地方從此振事事悉昌隆眾中有知昨日今
朝意旨者麼僧問佛照也恁麼丹霞也恁麼和尚也
恁麼意旨如何師云咸教天下太平進云既是五通
因甚被火燒卻師云正是五通進云橫按鏌邪全正
令元來當斬不平人師云且喜闍黎領話僧作禮師
乃云橫按鏌邪全正令提綱當斬不平人爍地光天
生燦爛頓令邪怪絕煙塵諸仁者五通被山僧燒卻
且道山僧有甚長處以杖打􃆓相云我為法王於法
自在一喝下座。

師誕辰上堂問玉燭輝煌騰卍字紅輪光燦正東升
如何是知命意師云東山呈曙色萬壑悉光明進云
五旬一萬八千日逗到今朝是正筵且道與昔日同
別若何師云文不加點進云當陽鐵樹花開別不與
人間色相齊師云仁者自生分別乃拈杖云赤條條
本自飽滿孤迥迥幾曾饑卻有時高高峰頂棒破青
天吐紅日有時深深海底喝起泥牛耕玉浪者裏會
得自然量等虛空界示等虛空法證得虛空時無是
無非法既無是又無非扇子𨁝跳上三十三天觸著
帝釋鼻孔東海鯉魚打一棒雨似盆傾其或擬議未
免向虛空裏釘橛去也復舉大慧老人一日挂牌入
室慧問妙總尼古人不出方丈為什麼卻去庄上喫
油餈尼云和尚放玅總過方敢通個消息慧云我放
你過試道看尼云玅總亦放和尚過慧云爭奈油餈
何尼一喝便出於是聲聞四方今日無瑕尼送大衣
入山山僧也不掛牌無瑕亦不入室設若有問山僧
代無瑕云和尚不得說夢便行不但截斷古人葛藤
亦免向油餈上作活計會麼一卓云分明不在春枝
上賣盡風流人不知下座。

眉劍首座請上堂僧問遇境逢緣即不問慶生一句
請師宣師云燈燭交輝人境互換進云父母未生前
如何是和尚本來面目師云威音那畔不如我如何
是已生的本來面目師云那畔威音我不如進云臨
濟宗旨縱奪分明如何是奪人不奪境師云月印前
朝寺蒼階虛自明如何是奪境不奪人師云牧童歌
遠調方識老山深如何是人境兩俱奪師云白日西
山墜長安緊閉門如何是人境俱不奪師云聖主臨
寶殿野老盡相親進云蒙師指出秦時鏡照破無生
劫外春師云非汝境界乃云首座為我慶生兼啟山
僧說法若有法可說卻成世諦流布若無法可說未
免取笑虛設所以道不見有人境互換生滅長短動
靜無虧全身荷負眉劍首座隨侍山僧一十六載癸
巳秋命守同安院事于中經歷寒暑志興祖席道業
行業宛若冰霜累被風波毫無移易今特山僧五旬
遠來慶祝雖然如是且不涉景緣一句作麼生道愧
慚半百等閑度喫盡風霜耐歲寒下座。

九日上堂三玄三要事難分得意忘言道易親一句
明明該萬象重陽九日菊花新菊花既新還有知時
應節者麼僧問處處笙歌吹落帽家家鼓樂宴龍山
如何是值時應節句師云幾點重陽雨洗出透靈源
進云重陽佳節蒙師指展翅鶤鵬事若何師云拔萃
衝霄添瑞氣超群獨步助春風進云恁麼則許淵明
折一枝去也師云喜得上座領話僧禮拜師乃云從
上來建法幢立宗旨秖為紹隆佛種接待後昆山僧
縵網張鉤倚望撈得一個半個撐持祖道法社增輝
不意監院慎獨不遠千里山僧一見已知脫皮換骨
今日撾鼓集眾只得兩手分付且道付個什麼龍門
一派曹溪水今古滔滔話不窮獨許慎公吸一滴頓
教陸地起蒼龍下座。

結制上堂最初一句子眉下甚分明鼻孔原向下何
勞別處尋既不別處尋今日因甚牽累山僧奈你個
個仰天覓地把水求火將靈然一段光明自已埋沒
豈不知盡大地是個禪堂返去他處棲遲可謂無繩
自縛今日事不獲巳只好將錯就錯且向長連床上
豎起脊梁緊捏繩頭看是什麼道理切須逼得通身
汗下絕後再甦失腳井中摝得一個紅爛鐵錘也不
可知顧左右云喚甚麼作紅爛鐵錘眾無語師云如
鴨聞雷拽杖下座。

解制上堂百日期滿眉毛放下眾中有收因結果者
麼出來為你證據若論此事不言而信不動而彰其
靜也翕其動也闢語其大天下莫能載語其小天下
莫能破因什麼有九旬禁足三月安居蓋為諸人不
肯向已躬下討個消息如逼蛇化龍一場笑具眾中
還有不甘者麼也是茅山土地。

* 住江西南昌府奉新縣越山寶蓮禪寺語錄

師于辛卯冬十月初一日入院。

陞座拈香祝
聖罷師云山僧八月赴雲居難卻從前三次書去住任
緣酬宿債偏來越阜釣龍魚僧問越山高頂冰壺發
焰和尚向者裏釣個甚麼師云釣卻也不知進云如
何便脫去師云截斷命根乃云雲居越山本無差別
者邊那邊從來不異秖為諸人節外生枝不能脫於
網釣遂豎拂子云若向者裏會得任他絲垂千尺網
布漫天縱具尚父之手得養由之能依然是陸地尋
魚水中覓兔亦撈摝伊不著直須向空王殿裏尋出
無依道人越山頂上摩著沒相鼻孔者回方許喫山
僧拄杖今朝達公監院請住寶蓮舉揚個事正與麼
時且高歌迎瑞共樂清平一句作麼生道以杖卓云
眼耳頓開天地小萬象森羅拱北宸靠杖下座。

結制陞座師云晉公居士設齋寶蓮寺裏結制雖則
法喜禪悅正要諸人瞥地教中道其施汝者不名福
田供養汝者墮三惡道且道針鋒頭上文殊普賢勞
攘個什麼波斯照古鏡。

陞座纔見結制今日又解雪光和燦爛瑞氣湧三台
且喜青山洗出玉樹消融萬籟絕響堂中悄靜適纔
侍者道恭喜大眾都得根本智山僧劈脊一棒且道
是賞你罰你復卓云不見道庭前生瑞草好事不如
無一喝下座。
法璽印禪師語錄卷第三

法璽印禪師語錄卷第四
嗣法門人性圓旋璣旋哲旋賢等編次

* 住北京南城清化禪寺語錄

師於壬子年九月二十二日進院。

山門門戶近都深固幽遠八字打開誰是主者一喝
便進。

彌勒殿久視云坦腹者阿師為何笑不歇想是布袋
口不敢輕漏洩插香云明眼人難瞞。

佛殿巍巍挺特眾聖中尊且道今日新長老到來作
麼生相見遂展具云相隨來也。

大士殿婆心三大士威德莫能齊為什麼終日在者
裏成群作隊正眼看來也須各領三十棒。

伽藍堂十方常住賴汝維持者個破砂盆急急須扶
起何故聻靈山受囑來斯地千古難忘者片心遂插
香。

祖師堂一堂風冷澹千古意分明且道分明底是個
什麼良久云惡。

據方丈師以杖左卓云有賓有主有照有用以杖右
卓云有縱有奪有殺有活以杖橫案云三世諸佛歷
代祖師天下老和尚都向者裏納敗缺一僧纔出師
劈頭便棒云正令當行。

即日上堂師至座前以杖指云者個所在乃從上老
古錐放捨身命處廣運神通處今朝無面目的漢到
來且道作何三昧一喝便陞拈香祝
聖畢復拈香云此一瓣香最初流落諸方深坑險隘百
煉不成末後撞入雲居大冶紅爐一鎚打就今對人
天第四回拈出爇向爐中端為供養前住雲居歸老
竹林堂上傳臨濟正宗第三十世傘居先師顓愚大
和尚用酬法乳之恩遂斂衣就座盤山語石和尚白
槌云法筵龍象眾當觀第一義師云第一義諦如熱
火燧似太阿鋒觸則頭開腦裂背則膽喪魂飛眾中
有不顧性命者出來相見問敲唱同時萬里之鉤齊
放主賓互換縵天之網全彰打鳳羅龍即不問如何
是賓中主師豎起拂子如何是主中賓師垂下拂子
如何是主中主師橫按拂子如何是賓中賓師擲下
拂子進云賓主已蒙師指示聲氣相同一句又作麼
生師拈棒云照顧頂𩕳進云道泰不傳天子令時清
休唱太平歌師打云要識青山雨後看問昔日靈山
說法天雨四花今朝清化開堂有何祥瑞師云鐘鼓
聲喧海眾齊進云金風吹玉管杲日麗晴空且道澹
老法師暨諸緇素請師住院以何法酬他師卓杖云
更無別物進云玉洞橋高行者少汾河水濁飲人稀
秖如向上人來如何話會師云總教伊退步有分進
云不辭萬里來清化大振宗風在帝都師云語出自
殷勤僧禮拜師乃云靈光獨耀迥脫根塵至理無言
難容話會與麼去就未免有負傍觀今日山僧只得
別通消息驀豎拂子云還見麼擊一擊云還聞麼若
見若聞何異撒珍寶於十字街頭提折腳鐺於千峰
頂上打鳳羅龍則且置秖如祝聖開堂一句作麼生
道卓一卓云耕鑿不知由帝力萬邦齊唱太平歌敘
事畢復舉南泉老人入新院時有僧問云和尚進院
歸方丈後以何法示人泉云昨夜三更失卻牛天明
起來失卻火後大慧和尚舉云老僧昨夜也不曾失
卻牛天明也不曾失卻火有人來問徑山進院歸方
丈後以何法示人只向他道饑來喫飯困來打眠師
云者兩個漢各逞己長捉風捕影撿點將來一得一
失今日設有人問清化進院歸方丈以何法示人便
與他劈脊一棒諸仁者且道山僧與古人是同是別
遂卓杖云但逢珠玉盤中現始信真沙不博金語和
尚結座云諦觀法王法法王法如是下座。

當日晚參道無南北隨方建立法幢手眼通身到處
拈提祖令應萬物如月影寒潭赴群機如雲遊空谷
非離非即不有不無自能驅耕奪食攫霧拿雲且道
個裏有什麼長處便能如是遂舉杖云透水穿山禁
冷熱撐天拄地耐春秋復舉百丈示眾云汝等與我
開田我與汝說大義眾開田了歸請說大義丈乃展
兩手師云古人雖則一期方便真實為人爭奈太殺
郎當傍觀者哂今晚山僧告眾又且不然何故聻汝
等為我執事我為汝等說禪眾中有常住事畢來問
禪者即向他道花落鳥啼明祖意水流風動演摩訶
便歸方丈。

結制上堂今日藂林結制那肯當爐不避惟有露柱
燈籠恰好心空及第眾中莫有出來吐露消息者麼
問法不孤起遇緣即宗結制上堂如何舉示師云寒
風起處結冰花進云閉門打睡接上上機坐曲彔床
勉為中下且道清化開爐更接何等法器師云黧駑
白牯一齊收進云假如心空及第不受鉗錘者到來
又作麼生師打云拈向一邊問鐘鼓交參人天普集
向上宗乘則且置開爐句子請師宣師云烈焰烘天
燋頭爛尾進云天下衲僧都入般若堂中為什麼水
牯牛不入斯門師云頭角太崢嶸進云且道得何道
理便當如是師云不入眾流僧喝師便打乃云大開
爐鞴妙密鉗錘是聖是凡都歸鎔化三頭六臂悉在
其中鶻眼龍睛豈容擬議黧駑白牯何妨動地放光
露柱燈籠管教橫行直撞果然恁麼方許獨步大方
其或不然急須脫卻芒鞋高懸囊缽向紅爐焰裏翻
身萬仞崖前撒手既然如是且安禪結制一句作麼
生道驀豎拄杖云鉗錘既在無私手鐵額銅頭也皺
眉一卓下座。

萊臣余護法為母張氏夫人誕辰請上堂問放行也
日月爭光把住也乾坤失色一切淆訛即不問慶生
句子請師宣師云西山老鶴鳴松頂東海靈龜曳尾
行進云昔日給孤長者捨祇園果現天宮今朝余公
為母誕辰飯眾有何瑞應師云冰花連底凍石耳傍
雲生進云朝中佩玉乘車客盡是當年作福人師云
笑倒燈籠露柱問東華送福南極呈祥即不問慶壽
一句作麼生師云滿面寒風隨日至一天春景及時
來進云恁麼則青松垂玉粒碧海泛金樽師云恰似
蓬萊閬苑進云前三三與後三三師打云者是多少
進云某甲只得禮拜師云亂統禪和乃云佛真法身
猶若虛空應物現形如水中月者裏會得不惟古佛
舒光要且山河大地萬象森羅情與無情一齊俱證
無生法忍與麼告報猶是第二頭豈不見張氏夫人
自呈偈云大道本來無一字字無何用費工夫個中
消息難描畫水淨天空月滿壺今日乃萊臣護法為
母飯眾之辰山僧不妨為伊據款結案良久云常將
日月為天眼指出須彌作壽山復舉龐居士與靈昭
女云明明百草頭明明祖師意靈昭云老漢髮白齒
黃猶作者個見解龐云汝作麼生昭云明明百草頭
明明祖師意師云龐公舉處即當靈昭答處孤峻雖
則父子綱常早已互揚家醜若在清化門下正好喚
來一頓痛棒何故聻明明百草頭明明祖師意一喝
下座。

澹恆法主誕辰請上堂問蟠桃果熟三千歲優缽花
開不記年七十從心即不問不通凡聖事如何師云
威音那畔薦取進云風聲嘹嚦動生前如何是過去
心不可得師云虛室夜生白進云黃花翠竹總真如
如何是現在心不可得師云燈籠笑滿腮進云月影
浮沉蕩太虛如何是未來心不可得師云井裏蝦蟆
吞卻月進云與麼則情與無情一齊慶祝去也師云
還有泰山石在問香風迎瑞彩燭影現銀花森羅及
萬象盡是眼中沙如何是無生句師作聽勢云道什
麼進云老漢切莫粧聾好師云街頭木杓幾文錢僧
便喝師打云波斯入鬧市乃云佛子住此地即同佛
受用常在於其中經行及坐臥且道經行坐臥的是
什麼莫是威音那畔減損不得的麼莫是今世門頭
增加不得的麼莫是澹恆法主出廣長舌橫說豎說
的麼莫是山僧手裏七尺烏藤為人揀凡成聖的麼
若向者裏檢點得出則一動一靜一語一默總是諸
佛受用更說甚如來禪祖師禪有義路無義路脫體
是個無量壽風吹不動斧劈不開無黨無偏春秋不
涉則止秖如今日山僧為伊慶祝遐齡一句又作麼
生道良久揮拂云虛空劫外傳消息石女今朝產聖
僧復舉江西馬祖以禪道化人西山亮座主以教法
救世一日亮座主來參馬祖祖云見說大講得經論
是否主云不敢祖云你還將什麼講主云將心講祖
云心如工伎兒意如和伎者又怎講得亮乃抗聲云
心既講不得莫是虛空講得麼祖云卻是虛空講得
亮不肯即便出去祖招云亮座主主回首豁然大悟
師云馬大師拗直作曲平地風波亮座主氣欲吞雲
隨風倒舵不惟虛空解講經要且翻成話柄山僧今
日與澹恆法主同堂共住聲氣相符斷不作者般語
話何故聻桃花細逐楊花落黃鳥時兼白鳥飛拽杖
下座。

佛成道日劉山主誕辰請上堂問悉達冷坐六年一
夜睹明星而悟道還端的也無師云拄杖頭邊懸杲
日龜毛尾上繫清風進云三七思維無法說一乘圓
頓復何言師云夢裏家山認得真進云摩揭掩室毘
耶杜口還是為人不為人師云兩頭截斷不留中進
云三頓得隨摩竭令當陽拈出大家看師云寐語作
麼顧居士問太虛空還有相否師云有進云如何見
得師打云劈破兩邊看進云朔風已隨冰影去浮雲
片片帶春來師云閒言語問世尊未出母胎度人已
畢且道當初降生作麼師云矢上更加尖進云黃宮
降誕早已稱尊且道雪山六載夜睹明星又悟個什
麼師云虛空重釘橛進云幾番揭露揚家醜未審何
人識得渠師云賴汝一個乃云今日是釋迦老子成
道之日又是劉山主誕生之辰荷花映水松柏長青
杲日麗乎中天須彌齊於壽岳到恁麼田地非情可
測非智可稱所以道虛空可量風可繫無能盡說佛
功德復舉世尊於雪山六載一夜睹明星而悟曰奇
哉一切眾生具有如來智慧德相皆因妄想執著不
能證得師云黃面老漢大驚小怪錯認驢鞍橋作阿
爺下頷清化者裏不然夜夜明星燦爛朝朝曉日輝
煌人人鼻孔撩天個個腳跟點地為什麼大眾總不
悟去卓云家無白澤之圖亦無如是妖怪下座。

除夕上堂問幾回霜雪苦風寒恰遇今朝對日歡祖
意西來即不問迎新送舊請師宣師云五鳳樓前瑞
氣濃進云爆竹一聲除臘去梅花幾點送春來師云
莫將聲色成窠臼進云燈籠露柱皆證無生未審和
尚證個什麼師打云一棒一條痕進云恁麼則人人
知吉慶個個盡酬恩師云山門合掌佛殿和南乃云
一歲光陰駒過隙往來寒暑任懽呼雖然身世榮枯
事個裏依然絕有無舉措施為真受用著衣喫飯自
工夫萬別千差明的旨喚龜作鱉豈模糊撞倒燈籠
露柱報道庭際梅敷北禪可笑設家宴無端烹宰不
相辜清化從來澹薄茶湯勉力空疏且正當除夕一
句作麼生道良久云今日大年三十到家家門首換
桃符一喝下座。

元旦上堂拈香祝　聖畢問香煙靄靄瑞氣重重佛
法當陽如何指示師云蒼松翠柏淡煙籠進云昨宵
是舊歲今日是新年且道佛法還有新舊也無師云
春風回萬壑煦日麗千村進云恁麼則山川蒙至化
草木賴恩光師云腳跟下好與三十棒進云風雨去
來天本淨霧雲收盡日長明師云且喜沒交涉乃舉
香巖和尚云去年貧未是貧今年貧始是貧去年貧
猶有卓錐之地今年貧連錐也無洞山和尚云去年
富未是富今年富始是富去年富唯有一領墨黲布
衫今年富添得一條百衲山水袈裟歲朝抖擻呈禪
眾實謂風流出當家師云二尊宿一人稱貧一人道
富長者長無端短者短無度雖然各顯家風未免世
諦流布拈拄杖云清化者裏也不稱貧也不道富任
是年新月新家風到底如舊遂高聲召大眾眾回首
師云昨日不同今日節今年卻是去年春卓一卓喝
一喝下座。

解制上堂問九旬把住即不問今日放行事若何師
云擎頭帶角出風雲進云眾檀越皆以上元勝會為
解制之端且道宗乘中還得相應也未師云梵音聲
裏徹雲霄進云萬里山河承帝力謳歌此日祝長年
師云須彌岌崿海水沸騰乃云九旬把住今日放行
杲日懸空春風匝地喬松轉翠多年丹鳳舞池邊嫩
柳垂青無限錦鱗浮水面銀花火樹處處皆然黃閣
紫宸明明透露六街聲動地鐵馬響簷前諸人眼見
耳聞必竟作何體段拈拄杖一卓云拄杖子騎佛殿
出山門週遊華藏世界海跨須彌入藕絲孔裏轉大
法輪諸仁者還有知山僧為人落處麼良久云一把
柳絲收不得和煙搭在玉欄杆擲拂子下座。

退院日值旃檀佛開光上堂來自秋風來去自秋風
去來去總秋風為何成兩義你諸人還會麼會得時
節已至其理自彰頂門上放大寶光眉睫間現諸妙
相塵塵爾剎剎爾到處稱尊隨方自在到與麼地喚
丈六金身作一莖草也得喚一莖草作丈六金身也
得所以道法身遊遍娑婆界今古誰人識得渠復舉
世尊在忉利天為母說法優填國王思佛命匠刻旃
檀像及至世尊下來像亦出迎師云世尊布縵天網
下透海鉤引波濤於陸地之中釣鯤鯨於須彌之上
若非優填國王當時也大難承順何故童僕尚能多
意氣主人應是不尋常喝一喝下座。

法璽印禪師語錄卷第四

法璽印禪師語錄卷第五
嗣法門人性圓旋璣旋哲旋賢等編次

* 小參

十方同聚會個個學無為此是選佛場心空及第歸
且作麼生是心空及第歸底意以拂子打○相云秋
月滿大地山河光皎潔翠屏峰上白雲輕招賢橋下
碧水急諸道流若委悉管教參學事了畢龐居士於
馬大師一言之下將歷劫家私一時蕩盡便道有男
不婚有女不嫁大家團圞頭共說無生話師云者漢
雖是道得清楚未免俗氣不除若是山僧不作恁麼
見解何故聻有男要婚有女要嫁但勤耕與織說甚
無生話大眾且道孰優孰劣若撿點得出方許把手
入龍門點撿不出退後三步看。

有物先天地無形本寂寥能為萬象主不逐四時凋
諸兄弟作麼生是不逐四時凋底意旨以杖擲下。

拈拄杖卓云聲前一句千聖不傳聲後一言諸祖莫
測正當恁麼時諸人如何理會眾無語師擲杖云劄
師過龍丘值伯震葉居士為母圓經請師云經不屬
圓不屬不圓圓則截他頭角不圓則減他聲價豈不
見聲前薦得猶落今時色裏承當迷頭認影所以道
若以色見我以音聲求我是人行邪道不能見如來
既不以色見聲求諸人作麼生會山僧不惜口業今
日為汝註破乃拈拄杖卓一卓云有見有聞皆是妄
無聲無色總歸非個中有隻金剛眼十聖三賢總莫
知果能如是則翠竹之聲塞兩耳亦非分外紅桃之
色刺雙眸甚是平常倚天長劍凜凜威光仆地金鍼
聲聲劄透恁麼時正好與蔡氏打開八字兩手分付
且結角羅文歸功一句作麼生道菩提玅法遍莊嚴
隨所住處常安樂。

握竹篦云把住也是者個放行也是者個山僧今晚
拈來不妨塞卻你底鼻孔封卻你底口門進不得出
不得左不得右不得到者裏果能撒手懸崖分身萬
像方於此事少分相應更有向上一著尚遠在。

舉竹篦云者是山僧七日已前為諸人把住的復擲
下云者是山僧七日已後為汝諸人放行的且道不
落把住放行的是什麼水中月鏡中像不可以語言
形豈可以默照會直須山盡水窮自然有個出路還
會麼喝一喝云甕裏何曾走卻鱉。

悅眾問百鳥成群棲鳳嶺千峰疊翠色斕斑如何是
同安境師云門前一湖水屋後萬重山如何是境中
人師云有工唯種竹無暇不栽花如何是人中意師
云瞻之仰之人境已蒙師指示起七一句作麼生師
劈脊打云切忌在者裏薦取乃云諸兄弟者個消息
甚是容易設若會得則門前一湖水屋後萬重山作
境會也得不作境會也得儻或躊躇我也知你是金
州路上客。

拈竹篦作○相云山是山水是水復劃破云山不是
山水不是水乃擊案云山仍舊山水仍舊水就中有
個漢見得徹向者裏掀翻窠臼剷削條章縱饒臨濟
德山只得吞聲飲氣若也尚滯狐疑敢保盡形壽無
有倒斷日在既然如是山僧索性為你諸人道破卓
杖云曙色未分人盡望及乎天曉也尋常一擊便行
燈宵十五日諸方悉解制龍門印長老不敢違先式
且作麼生是先式以拄杖打􃆉相云放復云若到諸
方切忌錯舉。

舉千巖和尚偈云六月山深日正長道人行處不尋
常團團圍繞青松下殿角無風也自涼師云者老漢
大似向松陰處著到山僧則不然夏木森森日正長
道人行處極平常任他市巷煩笳管熱鬧場中也自
涼諸仁者者裏著得隻眼紅塵堆裏遊戲依然滿地
繁霜碧巖深處打眠仍舊普天杲日到恁麼地始知
佛祖魔王無下手處閻羅鬼判覷著無門以杖一畫
云截斷葛藤。

中秋無風動絕雲行皎潔冰輪永夜清歷歷孤明光
上下丹青有筆畫難成驀喚云寒山子來也便歸方
丈。

大雪紛紛落膽寒彤雲簇簇鎖千山漫言野衲輸他
貴澹薄家風甚是安諸兄弟如何是澹薄家風拂云
挑菜連雲煮和羹帶柏香一飽憨憨臥無事可商量
權將玉燭鋪銀案寬酌先春笑謝郎。

新出紅爐金彈子簉破闍黎鐵面皮一度拈來重舉
示頓教佛祖也愁眉良久云達磨老祖昨夜在山僧
枕子邊道者一著子本無迷悟迥絕生死亙古亙今
全體獨露只為諸人一向攜燈覓火無有了期今日
同安結制也是平地生端諸仁者老祖與麼告報還
有領略者麼若是伶俐衲僧不妨了達設或未然山
僧更與你重重饒舌去也乃豎拄杖云脊梁豎起如
生鐵不破疑團不放休。

如來禪祖師禪俱皆坐斷金剛圈栗棘蓬一齊拋出
只教諸人吞吐不得搖掇不開無路可通無門可入
四面八方銀山鐵壁忽撞著個無手漢驀向腦後一
推豁然漆桶生光頂門具眼始得雲從龍風從虎七
縱八橫無拘無礙諸仁者雖然恁麼猶是者邊底事
秖如威音那畔更那畔一句要你諸人七日後腳跟
點地始不怪山僧今日饒舌。

今朝解制聚首九旬同安始終如一諸人去住自由
今有新令舉示諸人東去西去的一重山過一重山
腳跟下痛與三十缽囊高掛的饑時喫飯倦時眠腳
跟下痛與三十諸仁者今日同安因甚如此良久云
為人須向損邊行。

師至柩前以杖作○相云者是待贈高門余氏孺人
生前面目死後儀容清淨圓明靈通不昧若向者裏
薦得千了百當若少有恣疑未免錯過去也復舉文
殊問庵提遮女云生以何為義女云生以不生生為
生義殊云如何是不生生為生義女云若能明知地
水火風四緣未嘗自得有所和合而能隨其所宜是
為生義殊云死以何為義女云死以不死死為死義
殊云如何是死以不死死為死義女云若能明知地
水火風四緣未嘗自得有所離散而能隨其所宜是
為死義庵提遮女問文殊曰明知生是不生之理為
什麼卻被生死之所流轉文殊云其力未充師云文
殊與庵提遮女太煞郎當直饒道個監院房典作房
亦是釘樁搖櫓今日有問山僧明知生是不生之理
為什麼卻被生死之所流轉只向他道崑山有玉瑩
如雪萬古聲光無減增。

舉竹篦云寶鏡當軒狐妖膽喪靈鋒吼匣魔佛魂飛
觸著則腦裂覷著則眼瞎且道利害在甚麼處良久
一擊云兵隨令轉將聽符行乃度與西堂便歸方丈
師踞座良久云古人道有一物明歷歷上拄天下拄
地常在動用中動用中收不得且道是什麼物驀豎
拄杖云腳跟下薦取。

今朝解七大眾雲集試驗本參都盧黑漆舌若生苔
唇猶著棘進退無門銅墻鐵壁特為諸人聊通呼吸
且道呼吸作麼生通以拄杖一卓云一齊拶碎疑團
便是心空及第。

今日檀那應供歸來打鼓起參不言東土西竺豈說
前三後三隨緣放曠任意逍遙聖諦凡情了無計議
自然三千七百葛藤了然透徹何故聻風雨交加泥
路滑依然不溼個中衫。

巍巍堂堂澄澄湛湛當下迥絕承當豈容從頭計算
要知此事從來周遍十方無餘無欠總為諸人捨近
從遠棄易求難將己分一段真常置之不能受用把
古人閒言淡話蘊記胸中被人三追四奪依舊黑漫
漫地若恁麼縱饒打七打三結冬結夏也是虛度光
陰終無實得同安今日特為諸人別通一線乃拈拄
杖云有意無心俱是妄清風明月不須沽。

舉竹篦云釋迦老子說法利生的也是者個迦葉阿
難傳持法眼的也是者個西天東土奕葉相承的也
是者個南嶽青原石頭馬祖光前啟後的也是者個
從上老古錐向人天會裏舉揚的也是者個天下老
和尚在城市山林拈弄的也是者個今日山僧開爐
結制鍛鍊的也是者個且道者個是什麼遂擊一擊
擲下竹篦歸方丈。

豎竹篦云若論此事從無向背不假推移本沒週遮
何勞運轉直饒掣開心佛羅籠打破聖凡關鎖猶是
途路邊事且作麼生是到家一句擲下竹篦云自有
雙睛懸額角了無一物獻尊堂。

佛法至妙妙在明心心若洞明前後際斷超三祇於
剎那之頃證心印於彈指之間且喚什麼作心印以
拄杖一卓云莫將閒學解埋沒祖師機。

為雲陽元清關主開關師至關前云山僧有一問你
道得長老未來時早已相見了也若道不得對面千
里只如未閉關已前你在那裏立腳主一喝師云閉
後又在什麼處安身主云睡覺師云何不再喝主擬
議師云破也破也復以杖擊云不須彈指開樓閣透
過祖師個一重。

為靈嶽書記隱關嶽問玄關玉鎖佛祖頂𩕳乞師一
言以為龜鑑師云坐斷千差時頂門須具眼進曰秖
如坐斷的人向什處行履師云一日打眠三五度也
消不得許多閒嶽便喝師云退身三步看乃云今朝
正值臘月八睹星悟道事方恰腳下有個靈俐郎一
關高掩寶王剎有時上無攀仰有時閒行週匝且道
內不放出外不放入時百尺竿頭一句作麼生道乃
卓拄杖云待伊心肯處是我命通時。

問諸行無常是生滅法如何是生以不生生為生義
師云拄杖頭邊安世界毫端尾上定乾坤進曰生滅
滅已寂滅為樂如何是死以不死死為死義師云天
上泥人騎木馬人間露柱擊崑崙進曰只如不生不
滅又作麼生師打云正好喫棒進曰今朝設壇修梵
如何是接引一句師云薜蘿緣古樹進曰恁麼即證
無生地能超極樂天師云被你道著乃以拄杖高豎
云烏藤七尺絕甄別祖意西來齊漏洩威音那畔不
曾生今世門頭那有滅滅不滅有奇特萬象森羅一
印中劈破虛空成兩橛南斗瓓珊北斗橫東山突兀
西山缺就中有個鐵崑崙一任東拋與西擲若向者
裏會得始知我　河廳李護法恭請山僧為母劉氏
太夫人對靈說法的意是什麼意良久卓杖云生死
涅槃齊坐斷孤明炯炯照三千。

* 普說

兩序到方丈為請說些禪病山僧云禪有什麼病蓋
為參底人自病耳然世間一切法現現成成眼是能
司見耳是能司聞鼻是能知香臭舌是能知苦澀身
是能為動轉意是能曉思惟以至蠢動含靈草木昆
蟲無不是現成你教山僧說個什麼雖然事無一向
若不如是則辜負眾等秖得無實法中說些實法絕
理事處言些理事乃豎拂子云會麼達磨西來教外
別傳不立文字直指人心見性成佛之旨總是者些
子所以者些子能會得便會萬物為一體古今為一
源超凡情絕聖域皆不出乎此又如臨濟雲門曹洞
溈仰法眼啟肇宗旨各立門庭機無不備法無不周
一切施為動靜罔不自適竭其樞要亦是者些子因
甚日用之間接物之際不能毀方瓦合卻又觸途成
滯秖因人到者裏未能向腳跟下細細窮研腦後追
覓所以百事施行皆拂亂其所為也及乎腳下覷破
腦後打開又把者點靜見死死守住如病鳥棲蘆困
魚止水已見法執全不殞亡一切施為亦復如是者
等人如是行履如是知解爭麼透得佛祖差別公案
達得佛祖從上根源若不遇大手眼宗匠替他把古
人淆訛處指得實落差別處點得分明不然騎牛終
不肯落地下船又怕登涯者個病如何消得去正所
謂劍為不平離寶匣藥因救病出金瓶所以高峰大
師道若要開鑿人天眼目發揚佛祖宗猷更將自已
與選佛場鎔作一塊颺在百千萬億世界之外然後
轉身移步向威音那邊更那邊打一遭卻來西峰者
裏喫棒又如大慧老人云悟了若不遇人十個有五
雙杜撰至後決不能為人你看者兩個老漢的話教
汝透徹宗猷諳過眼目轉身移步向威音那邊更那
邊打一遭一切款案自然明白一切差別悉有師承
自爾許伊開鑿人天抑揚後學不是教汝徒將僻見
把古人血脈斷肢裂節杜撰扭捏雖縱自己僻見秖
謂之他受用終不謂之自受用又有一等一發可笑
全不會古人落處學了幾句儱侗語終日芒鞋緊峭
看驗知識某是文字禪某是一橛禪撞見一個明眼
宗匠向他咽喉下一捏者裏便去不得即將平日聽
記底便來抵塞殊不知明眼看來真一場笑具悲哉
恁麼參學他日黑面老子正打你者個能喝能棒打
圓相拂袖行底到恁麼時反道佛法無靈驗嗟嗟去
聖時遙人心不古若是有血氣底者樣殘羹餿飯誓
不沾唇畢竟要見得真透得徹未得牛時定要覓已
得了牛必要下果能如是自然終始相貫本末齊收
一切款案無不了了可謂一句通百句千句一時通
一機透千機百機一時透若決江河沛然莫之能禦
也山僧恁麼說話總要把彊橛打成一塊血脈凝作
一團然後淆訛處絕淆訛差別處無差別始稱真正
獨脫之地你諸人還會麼驀豎拂子云者裏會得纔
知者些子有如是施為有如是受用殺活縱擒橫遍
十方無不是者些子復豎拂子云只如者些子你若
認著也被拂子穿卻不認著也被拂子穿卻總不恁
麼也被拂子穿卻總恁麼也被拂子穿卻你諸人畢
竟如何試道看眾無語擲下拂子便歸方丈。

* 示眾

芒鞋緊峭到山庭六出飄飄冷腳跟借問君家何所
思滿頭白髮扣龍門古人立雪齊腰為求大法山僧
者裏無禪道佛法可學日用平常更無餘事寒則煨
品字饑則歠粥羹既然如是且道波禪冒雪衝寒還
是為扶宗教耶周顧人情耶若是人情卻同世諦若
扶宗教又落軌轍去此二途若定當得出便知波禪
未出雲陽早已眉毛相見其或未然今日與龍門猶
隔千里在拽杖便行。

師豎拂子云諸公今日入山求出世道山僧直下拈
出若會得不消鼻上加繩無勞腳跟繫索諸公因什
麼又尋枝摘葉納寶言貧只為不能向雲籠嶽頂處
打眠霧鎖巖阿裏放足所以父母之傍萬機擾擾妻
兒之處百念紛紛以至桃園杏圃被他流轉酒肆婬
坊隨境去就者裏作得主去有何生死可超有何法
名可安雖然如是諸公畢竟作麼生理會一拂云只
箇靈符懸肘後劫河生死任浮沉。

參禪貴要英靈子一舉話頭心便死白雲只在嶺頭
生日月麗天走不止咦白鳩樹頭鳴意在麻畬裏參
虛度光陰可歎惜今朝不覺是除夕無端彈落半邊
牙只恐閻家來催逼諸兄弟莫放逸二六時中當警
策一捱一拶急向前猶如一人萬人敵取得中軍個
一人自然干戈從此息方是天下太平時何用鍾馗
貼在壁一聲爆竹頂門開去住縱橫始自適如此不
負本來人纔許兒孫稱忤逆。

風清月白澗響松鳴驀面相逢吾不知其誰家之子
到恁麼地須是個人方可體會大道若是荒草中跳
出一個半個未免悚悚惶惶競競業業成個什麼邊
事若要擔荷大法輔弼宗教必須脫皮換骨絕後再
甦此事不在長連床上不在知識口邊畢竟在甚麼
處以杖打○相云向者裏薦取。

今朝六月二十六方丈新成生多福八部龍天擁護
居我來便登曲󵌁木遂趺座云新方丈已進曲󵌁木
已登若要聽取新令也須諸人別具眼目復以拄杖
橫案云隔墻見角隔山見煙知牛識火已遲八刻同
安者裏不惟勘辯龍蛇并本山二十五代老古錐也
須當下俯首聽令始不負方伯余翁文宗王翁建立
方丈的大方手眼顧左右云且道如何是不相辜負
的意良久擊禪床云一擊虛空轟霹靂銅頭鐵額盡
攢眉便入寢室。

舉黃龍南禪師云有五種不易一化者不易二施者
不易三生變成熟不易四端座受供不易更有一種
不易是什麼良久云聻師云同安家風又且不然即
有五種不難一化者不難二施者不難三生變成熟
不難四端座受供不難更有一種不難是什麼良久
云東寮西寮前寮後寮都是一隊瞌睡漢諸仁者只
如黃龍道不易同安道不難畢竟淆訛在什麼處你
諸人若撿點得出則黃龍南同安印總在你諸人腳
跟下若撿點不出也須仔細著拽杖便行。

方丈上梁師以拄杖指梁云者具大材緯地經天遮
龍蓋象孤迥迥能為萬象之主赤條條堪作眾聖之
尊巍巍乎豎窮三際蕩蕩乎橫遍十方高聳青霄頻
摩碧漢光吞日月體露真常一道圓明古今烜赫直
教千峰齊稽首萬派盡朝宗號令人天匡維佛祖定
四海之權衡作諸方之榜樣只如者段境界還是從
什麼人所得以杖高拱云恭惟斗所余翁文衡王翁
二大護法捐俸於同安祖庭修建鳳棲方丈卜取今
辰上樑獻彩諸仁者且道人天濟濟法樂闐闐上樑
句子作麼宣說遂擊樑云一齊著力撐霄漢萬古輝
煌振大都。

為燕京慈雲寺大悲閣上梁師以拄杖指梁云者具
良材還須大用建法幢為梁棟勢接雲霄招賢聖貯
象龍光騰日月縱橫自在耀古騰今至貴至尊為祥
為瑞恭惟闔京宰官居士暨住持容輝禪師等卜取
吉日良辰請山僧舉揚上梁一案且道山僧到來有
何三昧遂進前擊梁云高陞雲漢垂千古永祝吾
皇億萬年。

* 茶話

昨日晉公來書中有死心魯直燒灰公案越山今晚
特特舉似要你諸人塞死心口出山谷氣顧眾云有
麼僧作禮云請和尚舉師舉畢僧一喝便行師把住
云不許喝畢竟如何相見僧取帽云今夜天寒請和
尚戴師云不是者般儱侗畢竟還我落處來僧擬議
師連打云三生六十劫未許夢見在復云新長老黃
學士是一隊沒面孔漢至今猶未相見在何故者俗
漢只會吞酒豔飾則纔放下腳跟被者老漢一捏直
得眼􃆔眵若論端的未問已前早已相見了也既問
之後轉沒交涉當時山僧若在傍即時扭下禪床劈
面一摑管取個老漢退步有分山僧恁麼道你諸人
還知落處也未眾無語師云也是勾闌裏泥瓦。

拈龍門請書云者是第三回催符子越山者裏不敢
囊藏要與諸人共知共見辭不獲已大似生按牛頭
試問諸人還是允許不允許者裏親疏得相應方可
推倒山門扶起露柱不然山僧斷案去也一卓云秋
風橋下露花月楖栗堂中驗作家。

蒼松鶴點色象分明收不盡綠野祥雲話難窮天然
真趣諸仁者既然如是且道還有能窮其話也無覺
真斗公落髮此地請白雲天衢和尚弘宣戒律末後
以衣缽付囑云龍門祖席馬祖開山非草莽之地將
來必有真善知識踞此說法汝當守護如護自心切
勿狼籍也公承諦囑遍歷諸方參罷歸山數十餘年
其中風波險難甘苦挫磨不可計算如生鐵橛相似
搖掇不動蓋謂祖庭是重不忘衢翁末後之囑所以
不敢移易其志也癸巳年間聞山僧開法越山公領
眾房頭三上越頂迎請山僧主持此席公即退居永
寧與鹿豕共住可謂善繼人之志善述人之事者也
今值公七旬入山設供山僧亦不免為伊圖空寫月
饒舌一上偈曰滿頭白雪垂肩覆一道青眉夾眼飛
七十從心理事化今朝舉示大家知。
法璽印禪師語錄卷第五

法璽印禪師語錄卷第六
嗣法門人性圓旋璣旋哲旋賢等編次

* 法語

** 囑生一禪人

住靜厭喧避靜太華未足為儔躲市逃
林崑崙到此難比此一座山裹包宇宙青翠古今煙
雲罩不住雨露不能侵到此之際果能直下承當嵯
峨突兀始許四面不通風嶽岫層巒方得兩輪不能
照到恁麼地钁頭邊剷去無不是清風沒底籃盛來
都總皆明月所以僧問雲居僧家什麼事雲居回他
一個居山好者老總不出此意今獅子巖前生一靜
主將一幅沒點畫的菼藤蘄山僧與他一個居山好
山僧素識此公閒挑苦菜饑煮雲羹深藏巖谷潛伏
幽林故茲將雲居的公案通一偈以囑之。

「　突兀嵯峨幾十秋逃林避市許君遊雲居留得居山好寄與生公一钁頭」


** 示續生禪人

出家大道說一遍住菴要住深山院珍
重切莫錯用心行住坐臥無致倦無位真人在其中
明人有眼也難見喫飯穿衣不相離今古從來無改
變六根門頭總是渠聖與凡夫俱一串秖緣分段有
參差象罔所以通一線德山棒斷野狐魂臨濟喝破
虛空面青山綠水祖師心蜂房蟻穴空王殿門外時
傾萬斛珠信手拈來甚相便若能撥轉目前機方為
石頭親法眷明明吐露不隱藏孰肯當陽去相薦會
得春秋接續生牢關始許君家占。

** 示慈悟禪人

居山夫居山者衲僧得力事也如雲棲
壑似鳥休林各有天然之玅勉強不得假借不得所
以古人云一池荷葉衣無盡數樹松花食有餘剛被
世人知住處又移茅屋入深居且道什麼人證得慈
悟禪人一日入室求示山僧問曰正睡著時還作得
主麼伊云一念不生全體現長伸兩腳到天明山僧
曰者個消息那裏得來伊云說破傍人笑即此二語
可為贍老本錢只要說行俱到耳若使出世人天未
免畏影走日所以山僧囑云獨自居山好。

** 示素菴維那

佛祖慧命重越丘山不是其人難堪委
授最初必要尋師訪友歷盡辛酸念念只妨已躬大
事不明只將曠劫以來愛根種子習氣無明掃除清
淨影也沒些自然祖師關捩子一朝打破師資酬唱
鍼芥投機如電若雷天下人莫能掩其耳目也素菴
維那遍參後特特來祖庭共住喜其數載內外辛勤
且入室機緣超脫大有法門氣概儻得猛力加鞭則
佛祖慧命亦可相續矣囑囑。

** 示微密值歲

數十年來山水藝一朝喪卻同安隊興
崇祖席念頭真陸水劬勞無怨戾拖泥帶水作常行
運瓦搬磚為日伎纔涉江兮又涉湖深則礪兮淺則
揭有時衝寒冒暑來有時戴月披星去個般心力為
誰忙無非欲了死生計禪人欲脫死生關就中便是
無生地識得竹篦無觸背了得凡情即聖諦山花簇
簇燦心宗百鳥喈喈宣玅偈吾人動靜與行藏盡合
祖師西來意。

** 付慈耶上座

上座楚中人也秉我顓先師戒法嗣後
遍歷諸方熟精名相歸住邵陵演玅法音眾皆稱服
值丁未謁雲居先師塔頭先過同安祖席與山僧相
見揭其所證於本分事猶在依稀恍怫間不能出脫
窠臼故於己酉冬重來同安向如來藏裏著意搜尋
不知者一著子三乘十二分教也註破不得忽於禪
堂裏法座傍呵呵大笑云禪也教也諸佛不曾悟眾
生不曾迷從來蜜甜檗苦鵠白鳥玄風不待月而涼
火不待目而熱一一現成頭頭顯露山僧知上座得
此消息特將先老人傳來的破油靴向人天眾前踢
出與上座作個毘盧帽戴向華王座上拈搥豎拂撒
土揚沙令彼一切聖凡分疏不下此時正好向同安
院裏噓一噓充滿法界逼塞虛空方不負同安之囑
先師施戒之恩也偈曰佛祖傳來非法法付君持去
法非非一時非法傳天下始見同安共傘居。

** 示雪忍副寺

雪忍大德真實行人祝髮於清遠禪師
受具於山僧座下曾在龍門職諸副寺服勞奉養役
重任麤及乎山僧開法同安亦復如前行徑先走武
昌倩鑄洪鐘次入豫章募化大鍋種種所作皆屬最
勝行門盡成不朽佛事即此可謂祖庭中有力人也
山僧今欲北行為送斗所余公深葬並掃笑巖祖塔
無堪遺囑但望二六時中名自名心自心無起無倒
不變不遷到老還須者個話語提挈一番則生死關
頭更有一種奇特受用者個受用總要一切處多為
忍耐久熟自成何故煩惱來生死來也用自心忍耐
佛祖來魔王來也用自心忍耐如是種種忍耐直忍
得一些影子也沒有方得天堂地獄人道鬼途四樂
八苦一齊鎖殞到與麼地不異二祖立雪安心覓也
覓不得自然得大解脫此時正好衣缽隨身應受人
天供養問著掀起兩莖眉便道我與諸佛一數。

** 示天穎悅眾

參學人須具眼怕殺殷勤切勿懶散泥
裏去水裏去生鐵秤錘被虫蛀朝也行暮也行巖前
石虎著人驚直饒高揖釋迦不拜彌勒拗卻德山棒
掩住臨濟喝旃檀藂中不得住腳荊棘林裏撩起便
行把太虛空捏𢷗成團將須彌山一擊粉碎驚不瞬
目喚不回頭方與此事少分相應然雖如是必要舉
一明三目機銖兩能於亂草堆頭撥得金鍼河沙數
內尋得玉屑豎去橫來無有絲毫擬議具如是手段
方可撐我臨濟門庭天穎悅眾遊遍諸方踏翻海嶽
來我同安禪堂安居一載見氣志超群可為法器山
僧特書此卷以證將來儻子直下承當一肩擔荷則
我傘居門下又有一遮風抵雨的漢子賣弄天下人
去在。

** 示善揆副寺

未會佛法通身是膽會得佛法氣息全
無會與不會總是衲僧家一場敗缺善揆副寺於祖
庭有年服勞無限每每冒雨衝風奔南走北佛法二
字拋在九霄雲外怕殺商量何故聻花從春裏發草
向暮間生長的任他長短的任他短大則塞乎天地
之間小則逼於身心之內寒時寒殺闍黎熱時熱殺
闍黎毀也毀不得譽也譽不得若有一點造作安排
便是蛇吞鱉鼻虎囓大蟲古云絲毫繫念三途業因
瞥爾情生萬劫羈鎖山僧恁麼告報不知又作麼生
若作玄妙會去且喜沒交涉若作平常會去喫棒有
分直饒坐在無事甲裏未免沉沒深坑要於此中得
個出身路徑許伊向毘盧頂上撒屙紅塵堆裏垂手
且道是什麼作略獅子舌尖流出月象王口裏放來
雲。

** 示一念副寺

禪人親近山僧出力修造祖庭晝夜不
辭勞苦水陸並行燥溼皆到此中實是真如玅道無
上菩提知子二六時中承當有分若于此中起心動
念將謂別有工夫早是節外生枝懸空釘橛了也雖
然如是也要是個離鉤脫網的漢子乃可一念萬年
不念生死涅槃惟念種田博飯不念超佛越祖惟念
塞壑填溝不念文字語言惟念勤行苦行不念倉裏
積穀園內灌蔬只求大眾安祥絕無做嘴打面便為
慶快者個境界要是過量人不是至親切忌草草。

** 示石香悅眾

向上一著父子不傳要在透頂透底脫
卸羅籠自力承當毫無隔越方許向萬里無寸草處
插足目前無闍黎處藏身有佛處不得住無佛處急
走過不被佛祖羅籠人天揀擇到與麼地自有人請
你著破襴衫舞三台上冠冕祖父門庭喚諸佛菩薩
作奴兒婢子去在勉之勉之。

** 示石雲悅眾

住山臨濟門庭壁立萬仞須是勇猛丈
夫許他攀躋設使精神稍倦色力不加未免墮谿落
澗終難造極登峰假如凝神定志踴躍一番脫卻婆
娑衫子穿著無底芒鞋仗清風而作翅借明月以為
依自然一舉到頂絕沒絲毫阻滯當此之時千山俯
伏萬水洄漩四海鳳龍九州獅象悉屬家奴飛禽走
獸魚鱉黿鼉總為擁護到恁麼地正好持鈯斧子砍
曹山樹提折腳鐺煮雲蒸飯此中一段真實受用子
亦不可不知耳。

** 示宗旭副寺

離心意識參絕凡聖路學參須真參悟
須實悟真參實悟之人為法忘身臨大事而有以擇
臨大難而不可奪所以楊岐百世傳聞神鼎千秋不
昧皆是真參實悟之模範也如宗旭禪人為同安副
寺數載殷勤雖不及古人亦可謂真實之人也今山
僧北行有末後示訓之語為你將來作藂林之輔佐
示曰離心意識參絕凡聖路學未出母胎時早已名
大覺灼然恁麼會仍歸有卜度一涉於絲微垂手無
所托汝問事如何釋迦也難捉也難捉三間茅屋不
可居九路僧房非著落。

** 囑巖碧知浴

頭目髓腦身外物花香鳥語案中人若
能會得三玄旨正偏坐斷絕疏親所以道語帶玄而
無路舌頭談而不談昔日山僧在越山頂上每日空
手把鋤頭得一大受用事三十年來未曾舉著今朝
巖碧知浴亦是其人不妨為伊點出昔年典座今知
浴一度恩兮一度讎是釜是瓶都帶累端端的的有
來由。

** 示勉習禪人

快勉旃快勉旃時時當習釋迦言雖然
佛法無多子也要真經有一篇敏矣參禪還習教殷
勤習教更參禪三乘法內堪知委十二部中頗貫穿
兔子獲來終棄陷魚兒歸去自忘筌不因今日愚癡
漢那識當年大覺僊風過喬松言外意雲藏古洞句
中玄菩提莫謂因人學應解菩提本自圓。

** 示盞飯一信禪人

寒暑無迴避春秋日往來二時家
常辦缺一不成才雖然如是粒粒不囓著一信禪人
可謂飯中無布缽盂斷柄山僧不得辜負於你你亦
不得辜負山僧偈曰冒雨衝風不記年肩挑日月每
盤旋有時踏斷芒鞋後始信功圓別有天。

** 示純慈鐘頭

純鋼鑄就生鐵打成一片慈心古今無
對禪人自入同安以來數年間妄緣俱削佛法潛滋
歲月勤勞寒喧不懼唯知日背楞嚴玅法夜扣幽冥
洪鐘自以精進為基直造純清絕點如日照世如月
照夜孤迥迥赤灑灑絕承當沒可把五陰六入十二
處十八界二十五有圓通更須彌報如來慈益精進
方不負出家一番也珍重珍重。

** 囑慧力性侍者

達磨老祖荷西天佛祖心印特來東
土建立宗猷蓋因此土多有大乘法器故耳祖初遇
梁王王不契入魏地少林面壁九載偶有斷臂二祖
始得其傳故非法器不傳也嗣後至六祖而分為兩
枝一青原一南嶽嶽得馬祖祖得百丈丈得黃檗原
得石頭頭得藥山山得雲巖此二派之下又分為五
宗五宗之上諸大老又豈非法器也山僧承臨濟三
十一世望初祖四十一傳雖不敢言其法器而承上
接下之系又豈外也慧侍者於同安室中左右有年
辛亥春同二三子侍山僧北上掃笑祖塔是冬結制
清化此子於般若堂中得個入處可為宗門法器將
來與從上諸祖眉毛撕結未可期也山僧豈不厚望
也耶子當珍重。

** 示見誠總戎劉居士

余丁酉出山訪博菴黎居士掛
錫於清虛禪院時有諸公入院問道昨見誠劉公有
辦道氣象和尚作麼生起發山僧問他曾皈依什麼
人來彼對言昔年曾皈依於白嶽法師山僧問他白
嶽法師曾說個甚麼彼曰叫某甲持經念佛山僧詰
曰作麼生持念了得伊生死去彼久坐作禮求示山
僧曰今日不暇明日來為伊說彼辭去次日復來昨
蒙和尚許某甲話山僧曰不知許個什麼話彼曰如
何了得生死山僧言若要說個了生死的話秖怕伊
信不及若信得及山僧秖得忍著牙疼按下雲頭去
也若論此事如射箭相似必定心正弓滿然後中鵠
儻心不正弓不滿總有畫布棲皮十發九失又在臨
發之時凝睛端手把者個紅心看得端端的的自然
一箭無不了當然此時方識盡大地是一個紅心盡
大地是一隻箭盡大地是居士全身盡大地是居士
法身有何生可縛何死可纏所以古人道我有一隻
箭從來不假煉射去滿十方落處無人見伊既諦信
此事要把生死於二六時中時時提起刻刻參詳勿
生懈怠如救頭然如是做去自有個撞著的時節方
識得落處無人見的消息纔稱得勇猛丈夫不辜父
母恩德不負明師皈依亦不負山僧今日之啟示伊
當勉之彼聞通身汗垂作禮辭去諸公以為何如。

** 示未明黃文學

道義之交非信不能全終始窮道之
路非功不能達本源故學道之士必先立其信樹其
功然後路可窮而道可達交可孚而義可全始繼物
我一如彼此無異居安資深左右逢源矣居士既留
心此事但令自疑自悟自證自明向無下手處下手
無著眼處著眼自然頓破疑團豁開心眼洞見十方
事事無礙方識得杏壇三千總是一個靈山十萬絕
無兩人始不負古聖之垂言山僧之舉示居士當自
強之。

** 示祝男道俗程居士

至誠之道智者不增愚者不減
如太虛空若當天日浩浩肫肫寂然不動無你用心
處無你體會處一起用心體會雲籠皎月霧鎖蒼山
正所謂擬涉唇吻即犯鋒鋩也然靈源之體本自天
然無容雕琢近有一等人雖行之而不能著習矣而
不能察秖將本子上湊合些須口頭邊撈摝幾句問
他一個實落處如作文成詩一般摸索將來弄兩句
合頭語在人前稱個強手當作他一個落處有何交
涉如是行履欲得大法無有是處必須把他家糟粕
洗得潔潔白白向寒巖深窟之下月冷藤蘿之前任
他鹿鳴猿啼鳥語花開耳不聞眼不見如枯木死灰
相似到冷冰冰地將者個無相的影子疑來疑去疑
到山窮水盡轉不得氣時一覷覷破然後紙上文章
口邊言語全無用處方知實際理地不立一塵今世
門頭不舍一法然後侍父母共妻兒以至迎賓送客
喫飯穿衣一切動用中表裏精麤與至道符合到恁
麼地無明妄想皆是大用大機市井山林悉可放身
放命道俗宜深究之。

** 囑御六張居士

若論此事本來現成說個提持早已
埋沒了也那堪東語西話牽扯葛藤只貴自己用心
真切悟處自然透頂透底昔山谷居士參晦堂和尚
因聞木樨花香打失鼻孔後于黔南道上始知大善
知識老婆心切恩踰父母此是千古之下富貴不能
籠罩一個參禪的樣子御六居士信向此事殊為真
切自來同安茶裏飯裏未嘗斯須忘卻遂於本參話
頭上得個下落每於入室當機莫不清楚不惟有龐
老之遺風亦且有超方之作用是以臨別求索一言
故山僧援筆書此直教與山谷居士同一聲名庶不
負居士一番用心也囑囑。

** 囑公玉趙居士

世尊於人天會上將正法眼藏涅槃
玅心付囑摩訶迦葉迦葉得之稱尊道貴惹得西天
四七東土二三南嶽青原石頭馬祖降旗大展露布
高懸四海魚龍望風歸向不期至臨濟被三聖向瞎
驢邊滅卻自此人人拍掌個個攢眉手眼通身救之
不暇直待笑巖門下憨山師翁曲垂方便時抑時揚
向多處添些子少處減些子猶且無人承當末後得
我顓愚先師赤身擔荷將金剛圈栗棘蓬向人天眾
前一齊拋出是以山僧因斯帶累三十年來覓一個
俗漢了不可得今日都內撞著個趙大郎與山僧眉
毛撕結聲氣相求左右逢源羅籠不住特以從上不
了因緣遂付之偈曰從來佛法無多子只要當人認
得真半月松梢君自掛何煩祖令不重新。

** 示夌子吳居士

向上一著千聖不傳貴乎直下承當
不容絲毫擬議果能如是則有為法無為法覿體全
彰如來禪祖師禪一齊透過雲門乾屎橛拈向一邊
洞山麻三斤了無交涉白雲流水總是同參翠竹黃
花無非伴侶到與麼地隨方灑落在處逍遙任卷任
舒無拘無束或向柳巷花街歌風嘯月或從水邊林
下撫几揮琴或與朝堂卿相議政談仁或同里巷高
賢賡詩獻賦動靜閒忙語默居止莫不是自己常情
獨露大用現前不費絲毫勉強自然與佛祖同機聖
賢合轍其或不爾正好向毘盧頂上未生已前週匝
一回方可頂門具眼腦後見腮眼裏聞聲耳中見色
無方無向別行一路去也今有夌子吳居士江西浮
梁人早入儒門深遊聖學視五湖歸一握指大地為
一心昨于都城慈雲得接山僧更增信向一日焚香
皈依欲乞山僧一語以決生平大事山僧無可為言
特援筆書此以證將來之望耳。

** 示世勳龔居士

本來玅體洞澈圓明不涉功勳豈通
凡聖兩儀未判之前毫無欠缺一氣纔分之後點沒
加添明明天地中隱隱乾坤內非人非境非物非心
能變能遷能收能放有時高高峰頂立有時深深海
底行有時鍼鋒上走馬有時芥孔裏藏身有時通身
無影像有時遍界露全軀觀之即色聽之即聲嗅之
即香嘗之即味觸之即覺思之即明若向眼耳鼻舌
身意上求之依舊識他不得古德云吾有一物上拄
天下拄地常在動用中動用中收不得是以山僧今
日特為舉似龔居士不妨閒空時用心斟究看他是
青是白是綠是黃審得停當那時將佛祖聖賢一串
穿卻更可與我臨濟門下作個護法的樣子勉之勉
之。

** 囑余門張氏夫人

夫道之一字難言也明明日用中
展轉收不得了了六根門出入見不得隱隱乾坤內
上下覓不得昭昭今古間去取劃不得是得也非得
也非得之得是名實得天地得之不以為大蟭螟得
之不以為小日月得之不以為明山川得之不以為
久羽毛賴以飛翥鱗足賴以遊行有形之物藉以為
體無形之物恃以為靈在聖不增在凡不減人人本
具個個不無奈因自己志性偏枯妄生執著卻被無
明煩惱人我貢高使得七顛八倒以致苦海波中頭
出頭沒勞我大覺金仙離兜率入皇宮登雪山陞寶
座說法四十九年談經三百餘會費盡多少機關豈
知一點也用不得須知此事要在截斷凡情不通聖
解搏熱火燧如案上冰輪步太阿鋒似街前坦道所
以各各當人于一切處得大自在得大受用得大解
脫得大安樂到與麼地于其中間覓生亦不可得覓
死亦不可得覓染亦不可得覓淨亦不可得覓名亦
不可得覓號亦不可得覓四大五蘊世出世間一切
法亦不可得此不可得亦不可得譬為虛空體非諸
相不拒諸相發揮一莖艸作丈六金身將丈六金身
作一莖艸七縱八橫千變萬化左之右之無施不可
豈不光明俊偉者哉斗所余護法昔任江西籓司信
向法門捐脩祖剎於山僧處得明已躬大事今其夫
人張氏亦留心此道求決生死工夫山僧亦為開導
授以本參話頭不久之間得個下落故山僧不敢負
其來機仍書此卷法名旋徹以作千秋之懸記佛祖
之道源也珍重。



法璽印禪師語錄卷第六


　(湖州府烏程縣正堂信官高　歸安縣正堂
　信官何仝心捐刻
　法璽印禪師語錄卷一之六計字參萬八千
　三百十三個該銀貳拾貳兩九錢九分仰祈
佛力福被人民闔衙俱沾般若之光大地悉受
　菩提之潤謹意
　康熙十五年四月　　日楞嚴藏經坊附板)

法璽印禪師語錄卷第七
嗣法門人性圓旋璣旋哲旋賢等編次

* 勘驗機緣

僧問昨日吞鉤今朝脫釣師隨聲云脫後如何僧云
通身灑落師云如何是你灑落處僧云要雲即雲欲
雨即雨師云試為山僧興雲布雨看僧便喝師云者
弄虛漢直打出方丈。

問僧云父母未生前你在什麼處僧云十字街頭師
云不是僧便行師云卻被語言轉去。

問參底什麼話僧云正睡時主人公師云即今瞠著
眼那個是你主人公僧云不暇與和尚說夢師云不
是不是僧喝師云我者裏不許亂喝僧復喝師直打
出。

問不是心不是佛不是物是個什麼僧喝云某甲是
心是佛是物師打云囓人屎橛不是好狗出去。

問德山托缽巖頭密啟其意那裏是他密啟處僧云
到者裏口挂壁上師云恁麼三生六十劫未夢見在
僧擬進語師便喝出。

問參底話頭速道僧豎一指師豎三指僧擬議師云
弄精魂漢。

僧作禮師云不得辜負山僧僧云爭敢辜負師云假
若有人問你作麼生僧云待問即道師云即今問也
僧無語師打云早已辜負了也。

問僧參底是甚話僧云無夢無想主人公在什麼處
師云即今聻僧云昨日燈籠知縮項今朝露柱笑伸
腰師云縮項伸腰即且從秖如枕子落地意旨如何
僧云且喜今朝捉敗師云捉敗後如何僧云依舊雙
眉橫額上師云莫是思惟得底麼僧拂袖便出師云
到有些氣息。

問僧不是心不是佛不是物是個甚麼僧云總不出
裏許師云你因什麼不在僧云叫某甲向什麼處去
師便打僧云屈棒屈棒師云有人喫在僧擬議師打
云龍頭蛇尾漢。

師問那個是你本來面目僧云眉橫鼻直師云死了
燒了向什麼處去僧轉身立師云如何是威音那畔
更那畔事僧云黑漆漆師云黑漆漆是個甚麼僧云
逼塞虛空師云秖如逼塞虛空汝向那處著腳僧擬
議師喝出。

僧參師云因甚早不歸來親覲山僧僧云時刻不離
和尚師云為什麼不見僧便喝師云好好問你惡發
作麼僧無語師直打出。

問不是心不是佛不是物是個甚麼僧云樹高千丈
葉落歸根師云一口氣不來根向那裏歸僧云青山
雲裏現露地白牛迴師云向你道不是心佛物又道
露地白牛迴僧無語師喝出。

師問父母未生前你在那裏僧云蒲團禪板師云者
是大家底那個是上座的僧云蕩蕩清風法界寒師
云蕩蕩清風法界寒是什麼語僧擬議師連打云亂
統漢。

師落堂問僧參什麼話頭僧云竹篦子師豎竹篦云
你喚作甚麼僧云覿面拈來無多子鷓鴣啼在百花
枝師云觸也有了背也有了不觸不背作麼生道僧
云從來不被舌頭瞞師云得何長處僧無語師喝出
問無夢無想無見無聞那個是你主人公僧云行住
坐臥師咄云驢前馬後漢僧云個中無別人師云何
不向百尺竿頭道一句來僧云入地獄如箭射師云
苦哉佛陀耶僧禮拜師一踏。

師問百尺竿頭如何進步僧云徹底掀翻師豎竹篦
云者箇聻僧面赤師云猶欠一點在便打出。

問僧云向下一句速道速道僧云和尚何不向上問
師云者裏無你插嘴處一僧云萬里一條鐵師云者
還是向上語向下語僧無語師云脫空妄語漢。

問僧如何是那畔事僧云不是山不是水師云如何
是者邊事僧云是山是水師云如何是全體大用僧
叉手近前云今日親蒙和尚師云放汝三十棒。

問僧你參甚麼話頭僧云某甲忘卻了也師豎杖云
者個你還記得麼僧云和尚莫瞞人好師休去。

問僧云觸背兩忘事若何僧云鼻孔從來搭上唇師
云即今在什麼處僧云被首座師打破了也師云是
何道理僧云血流滿地師休去。

師落堂同眾經行僧問正睡著畢竟在什麼處師推
僧云你還討個什麼僧于言下有省。

問僧那個是你本來面目僧云東山雲西山雨師云
雲雨且置你即今在什麼處僧一喝師直打出。

問僧你一口氣不來向什麼處安身立命僧云巖前
千丈雲師云畢竟如何僧云揭開紅日眼坐斷白雲
峰師云且過一邊。

師問僧生死到來作麼生迴避僧云俱在缽盂裏討
消息師云你喚什麼作缽盂僧作捧缽勢師打云弄
精魂漢。

* 參見機緣

僧參師云從什麼處來僧云安義師云既是安義又
到者裏作麼僧云親近和尚師云將什麼親近僧彈
指師打云正好喫棒。

僧參師云那裏來僧云廬山師云在彼多少時僧云
隨喜過師打○相云者裏過得麼僧無語師打云廬
山易過鳳嶺難登僧喝師打云徒勞𨁝跳。

居士參問昔日馬大師示龐公云一口吸盡西江水
方與你道今日弟子到來和尚如何垂示師便打士
云未審與馬大師是同是別師又打云你試檢點看
士云掀翻海嶽求知己今日同安遇作家師云腳跟
下再與一頓。

師托缽洪州方伯斗所余公過訪問祖師西來大意
能了生死可得聞乎師云大護法曾問過幾知識來
公云即今請問和尚師舉茶盃云者是什麼公云不
會師云不會更親切公云望和尚別開方便師遂開
示向上數語公出席作禮。

師一日與余公茶坐忽聞風雨驟臨人各驚畏公笑
曰者個不是別人師云者話從什麼處得來公云不
從外得師云畢竟從什麼處得公云請和尚道看師
舉茶盃云向下文長付在來日至別時師把住云正
恁麼時主人公在什麼處公云請問和尚畢竟在什
麼處師放開云有勞大駕。

師一日與余公坐次公便舉惜取眉毛好的公案問
曰昨日看此則公案大有疑情請和尚決之師云者
位居士也是釘樁搖櫓當時山僧若在便與他道請
和尚下禪床後即道公云下了便罷又道個什麼師
與公大笑。

師應少宰雪堂熊翁齋罷經行雪拈拄杖云者條拄
杖恁麼直師云直且止古人云喚作拄杖則觸不喚
作拄杖則背不觸不背道道看雪云且喜在弟子手
裏師云意旨如何雪云撐天拄地師云珍重珍重。

師一日同御六張居士茶坐舉夢晤余翁士云和尚
即今是醒是夢師舉茶甌云者是夢不是夢士云不
會師云不唯居士三世諸佛也如是。

師一晚又與張居士同遊鳳棲嶺師指云象王峰頂
好一輪月士云好一輪月師指殿云喚作余翁得麼
士云得師云喚作山僧得麼士云得得師云既得無
外也士有省至茶坐師復問適來說話還有疑處麼
士云自從得見同安後直至如今更不疑師休去。

師一日與余公茶次師云近來大護法與昔日不同
公云略知滋味師拈蜜薑云薑畢竟辣蜜畢竟甜公
云也不敢妄生分別師休去。

僧參師問那裏戒僧云本是清淨衲子有什麼戒師
云我問你是那裏戒僧云道過了也師云你莫作機
鋒會麼僧云和尚還作機鋒會那師云不作機鋒會
放你三十棒僧一喝師云喝作什麼僧云轉見不堪
師云你者一喝未有主在僧復喝師連棒打云噇酒
糟漢。

僧參師問那裏來僧云下路師云還在什麼處住腳
僧云到處隨喜師云選佛場為什麼不到僧一喝師
云落在什麼處僧云遍大地師云放你三十棒僧云
某甲過在什麼處師云無你措足處。

問上座甚處來僧云洞山師云者裏相去多少僧云
無別師云既無別來作什麼僧無語師云虛生浪死
漢。

僧問臨濟三玄三要一齊殞亡還通得消息麼師打
云百里聽蚊聲僧無語師云著什死來由。

僧問招賢橋渡盡往來人因什麼自度不得師云從
來沒肚腸。

師一日方伯余公茶次公云弟子曾問寶峰山子大
師擊鼓上堂當為何事山云負命者上鉤弟子云四
大本空五蘊非有鉤向甚處釣山云墮也弟子一笑
云草賊大敗山無語今請和尚代一語圓成前話師
云若恁麼正好劈頭一棒公欣然云果然臨濟道出
常情師云此語亦不受。

問御六居士近看什麼內典士云雲棲淨土集師云
古人念佛一聲漱口三日是何意旨士云家無二主
師與余公笑云可謂得淨土旨矣。

建昌贊府許公茶次師問大護法於治政之外曾將
己分事究竟否士云不知師云王法佛法同一體也
復以裴休見黃檗公案示之士云只是不知根本師
云大護法從貴省現大人相到者裏為國為民豈不
是根本士云不識師云不識最親切士欣然。

僧送放光石師指云者是我川中的你甚處得來僧
云信手拈著師云因甚在山僧手裏僧無語師云美
則美只是不放光僧云正好放光師云光聻。

僧參師云速道僧云不敢道師云為甚不道僧以臥
具打○相師以手作拂勢僧便喝師云者一喝未有
主在僧擬議師直打出。

一日問侍者牛過窗櫺話四蹄俱過為甚尾巴過不
得者云毫厘有差天地懸隔師云那裏是差處者罔
措復問傍僧你作麼生僧云只因腳下紅線未斷師
云前有僧恁麼道被山僧打出去僧面赤師云總未
在。

僧參那裏來僧云廬山開先師拈杖云開先還有者
個麼僧云有師云既有到者裏作什麼僧無語師便
打。

僧參師問云禪師從川中來麼僧云是師云曾見幾
員知識僧云昭覺雙桂師云雙桂破兄有多少法嗣
僧云八十七人師云你第幾僧云不在數師云相聞
都是喫酒肉底是否云是師云還有不喫者麼僧云
都喫師云你喫麼僧云喫師云因什又道不在數僧
無語師云撩虛漢。

僧參師問一向那裏住僧云崆峒師云崆峒為你說
什麼僧云庭前柏樹子師云是何消息僧無語師云
好株庭柏折倒了也便打。

又問傍僧上座那裏來僧云黃檗師云何往僧云隨
方去師云亂走作什麼僧云處處稱尊師云見個甚
麼便恁麼道僧云請師高著眼師云未在僧喝師便
打至晚茶次師云上午一喝山僧未肯在僧云明眼
難瞞師云古人一喝具三玄三要你作麼生會僧面
赤師向侍者云者僧未夢見在掇去果棹。

僧送高峰錄師問者老漢上座在那裏參見他僧云
無處不見師云背後底聻僧無語師打云撩虛漢。

僧參師云那裏住僧云獨丘師云因甚不在彼住僧
云某甲不知安身立命處師云即今在什麼處僧便
作禮云會也會也師云作麼會僧擬議師打云無主
孤魂。

僧問如何是常住真性師云山僧者裏無者閑家具
僧云不會師云你問常住真性那僧無語師云出去。

問僧死生到來如何抵敵僧喝師云畢竟如何僧云
敵他作麼師打云虛生浪死漢。

僧問如何是和尚本來面目師云鼻孔搭上唇僧湧
躍禮拜師云你見個什麼便禮拜僧作打勢師云莫
亂做出去。

僧參請問和尚如何是古佛師云過去久矣僧云杲
日當天紅焰暖不須彈指到家中師云閒言語。

問僧那裏來僧云寶峰師云來時馬大師向你道甚
麼僧云道佛法師云趙州道佛之一字吾不喜聞你
作麼生僧擬議師打云妄語漢喝出。

僧參師問那裏來僧云洞山師豎拂子云洞山還有
者個麼僧擬議師顧侍者云此僧未是那裏來與我
推出去者纔推師便打者云為什麼打某甲師云盜
牛者去拔樁者承。

僧參師問甚處來僧云百丈師云近聞百丈和尚五
旬是否僧云是師云大雄峰將什麼與他慶誕僧云
千峰下拜師云因什麼釋迦峰不點頭僧擬議師云
蝦蟆禪出去。

僧參不作禮師云莫禮莫禮僧擬作禮師打云執癡
漢出去。

僧問如何是和尚家風師打云菜根香飽無餘事拄
杖當堂斷是非僧云如何是常住真性師復卓杖云
會麼僧云不會師云兩問俱失。
法璽印禪師語錄卷第七

法璽印禪師語錄卷第八
嗣法門人性圓旋璣旋哲旋賢等編次

* 書

** 復眉居宋侍御

居士來諭云亟求開示見我本來此語是權耶實耶
想居士以末季庸流之為愍念故乃舉此語耳果然
如是貧道曾記得雪巖問高峰云日間浩浩時作得
主麼峰云作得巖云有夢有想時作得主麼峰云作
得巖云正睡著時無夢無想無見無聞主人公畢竟
在什麼處峰於此不會若是轉問貧道無夢想見聞
時主人公在什麼處只向道鼻息大如雷天明不覺
曉居士於此瞥地翻身徹見本來眉目不妨向塵勞
堆裏指引迷人冠冕場中點開正眼何藉一瓢一杖
埋沒於雲山煙水間也謹復不盡。

** 復蕭大有居士

疇昔之日接居士手教中言非不知即心即佛(云云)。

即心即佛昔馬大師接人令人剷盡道理法執相忘
方脫盡汗衫全體獨露今時學道人多向意識中卜
度所以宿習旋滅旋生居士若明此事不須別求旨
訣秖要把玄妙知見去得乾淨之乎者也去得乾淨
只將一個話頭於二六時中挨拶不去必要挨拶發
不得疑必要發疑然後到水窮山盡地步忽撞著無
面目主人方得呵呵大笑云元來鼻頭下垂眉橫眼
上到那時方見貧道只是者個模樣并焉師即心即
佛非心非佛亦了然也居士當黽勉之復謝。

** 復汝鍾閔老居士

暇與二三子趺坐道及居士賢喬梓久為法門金湯
正讚服間忽翰下捧讀如雲佈中天都在覆蔭之下
可見聲同耳門氣同鼻孔皆從無意而意到也承云
每念大力開山先師一席儼然未散至曷勝汗下之
語是大居士不忘先師南浦道中說法之時視與越
山為不別矣然貧道鄙人也終日抱守孤峰目視雲
漢不能為此山作一事又不能為先師接一人有居
山之名而無居山之實雖賴護獎不知將來得不辜
負否準擬旋山奉迎兩相傾倒忝在同門諒不我卻
是復。

** 謝文宗博庵黎居士撰十方碑文

昨晚舟中得大護法所撰龍門碑文挑燈三讀真百
世祖席之鐵案不特為龍門十方遠計亦更為發起
雲居寶峰兩剎之淵源非大護法如椽之筆曷能如
斯也贈大雲詩可謂絕暢非為山僧床頭楖栗亦是
大護法殺活縱奪之機此子得之一生受用舟中搖
蕩暫復不盡并謝。

又

客歲趨謁秖聆大教即知居士不獨覷破孔老面目
而達磨直指之意亦有超越處矣貧道叨嗣祖位道
德荒疏宜雲壑中棲耕博飯不敢效諸方是非隊裏
接物利生望光密覆令湖海參歸是大護法不忘懸
記共開選佛之場也伏惟慈照不宣。

** 謝渭綸屠翁邑主立僧戶

承立僧戶貧道歸山不啻祖庭感賴抑且僧俗兩分
非大護法垂手參贊何以得機緣湊合之於此雖叨
馬祖之靈實賴大護法之力也然今莊蒞於堂堂萬
民之上巍巍靖邑之中萬機頓赴而不撓其神千難
殊對而不干其慮非得杏壇之真趣靈山之宗猷安
能如斯耶適聞大護法已旋貴治敬遣二侍者代候
并呈歸戶四柱冊二本乞印照歸戶一案況此案亦
當大護法之主宰亦是極美一事如力行即感聲無
盡方外之交甚釋道懷耳欽謝。

** 答孝廉晉公閔居士

山中寂寞兀坐懸巖目視雲霄神情虛闊接教細讀
末法中得居士深於宗門用心可謂有力之士不然
何能全身擔荷來諭云日在寶雲閱宗鏡諸錄心中
稍有明亮如人在蘆溝望皇殿只見紅與金色日光
映成一片至其中千門萬戶不敢自欺此是真實譬
喻居士於諸經錄中得見此段境界山僧實未曾見
但見古人有云我幾十年看經教是運糞出諸人看
的是運糞入如古人受用只要剷得乾乾淨淨居士
雖看起許多物事涌在虛空不過喻言而已胸中必
無是物所以山僧常示眾云諸仁者到者裏來了明
大事要將從前記的三教九流諸子百家吐得盡盡
無餘方與越山相見設若不然也須吐卻始得此是
山僧垂語昔有僧問古德曰學人不識佛乞師指示
德云我言恐你不信僧曰和尚垂言焉敢不信德曰
即你便是僧曰如何保任德曰一翳在眼空花亂墜
後有尊宿判云古德答此僧所問如百二十斤重擔
此僧一肩荷負驀直便去更不回頭可謂有力者也
居士在越山一言之下擔荷佛祖慧命亦可謂是有
力之士也直復不宣。

** 復管翁舒居士

未出匡廬已知居士才傾蘇黃詞壓班馬虛心內典
存誠外護貧道欲見無由馳神久矣何幸曩辱魚箋
嘉譽過當意居士誤信虛聲儻入山親見只相視一
笑耳即龍門請言一案昔年棄雲居登越嶺已向無
煙火處把茅蓋頭不蓄一粒米不栽一莖菜以塞饑
瘡詎知居士及諸大護法并諸山耆宿本寺眾僧三
請貧道入院原為復理祖席其餘田山瑣瑣悉是第
二頭非今之急務也所謂急務者人心匪古世道滔
滔不於砥柱中救人心術而營營他求者豈真為生
死者所為耶此復。

** 與仲遷葉文學

正月賀新禪人持居士後來一書雖未得此事清楚
實有進步穩當非摹寫得的貧道隨讀隨喜與牧座
元相視笑云待他面來貧道再與一拶始不負幾回
曲引也牧云和尚賣弄不少待他作麼即揮案一下
便行貧道視侍者云不將漁父引怎得見波濤一并
書上居士勿以半塗坐住必要到家方是自由處何
如。

** 與方伯斗所余護法

山僧自行道二十年來每晤宰官居士留心於法門
中者頗多而耑求立證者初見有博庵雪堂二居士
也今睹大護法秉心堅固問道真誠一聞舉揚便信
知有此段大事直下生疑即欲立證佛祖頂𩕳不求
伴侶如此學般若之勇猛則不異於古人之勇猛也
然佛祖大道本無言說不立功勳貴乎直下承當不
容絲毫擬議若有絲毫擬議與道相殊故曰人人本
具個個不無皆因妄想執著不能現前以致沉滯輪
迴迷淪三界故山僧初於法雲律堂一會輒知大護
法乃祖願重來終不以有為功行住腳所以山僧覿
面提持發明生死大事亟欲以言下知歸一了百當
直不得巳曲引正睡著話頭作一敲門瓦礫大護法
亦便穩於胸中力有朝參暮請之決志也雖然若向
百尺竿頭進步鋒鋩矢上加尖朝夕不相離閒忙打
不失單提一念直到水窮山盡無下手處方可如枕
子墮地頓息塵情得大慶快親證佛祖頂𩕳別無伴
侶此即不惟出一頭地且續傳燈於萬古自可期矣
是以山僧先將三代祖像拄杖一條授與大護法懸
記末後因緣始不負龐老之遺風靈山之骨肉也近
有新得幸通一二以慰道懷北望五雲臨池翹首。

又

蒙賜鐘資感佩不盡然此段公案幽明兩利頓證圓
通永鎮祖庭之物也中興碑記詞章簡備字句精妍
真乃佛心祖意不惟起祖庭之湮沒而且有深惜天
下黎民之重困切切也將來謀石與博翁之記並刻
以垂萬古不朽之案也謝謝。

又

承貴役遠送碑石座不到山僧詢得來路甚遠且無
損壞及細觀文色光潤其體堅固山僧不覺眉尖鼓
舞可以傳二大手筆也此不惟祖庭增輝誠千萬古
不磨之蹟若非大護法全體妙用安能成就其速乎
不盡餘情謹此附謝。

又

昨領盛饌至今齒頰猶津也但座中承問女子出定
公案一眾知識舉皆默然者何也正是滿盤托出大
用全彰故山僧又恐大護法全在定中著腳不得本
分相應故返問一動一靜是出耶是入耶若向此中
見得則知釋迦老子文殊罔明皆弄精魂舉該喫棒
然雖如是也要重徵不妨將昨日問頭今朝還我。

又

出定公案答以白箋機用甚是但不知尊意落處還
作甚麼邊會若作有言點畫未見若作無言白紙猶
存有無不作終難決斷故山僧即碎其箋請大護法
再向其中下一轉語。

又

向讀來教知大護法造道精勤已到活潑潑地物物
頭頭舉皆是道不被理之所轉但不被事之所轉有
道可道猶未是大解脫的境界要到自如如地物物
頭頭舉非是道不被理之所轉若不被理之所轉而
無道可道亦非大解脫境界然大解脫境界言語形
容不到師資受授不能只貴自家親證不落規模如
人飲水冷暖自知古云毫釐有差天地懸隔矣餘不
盡筆諒之諒之。

又

近來法門當盛魔異多端聞大護法見道親切作用
愈奇誠言道無難易總在當人擔荷為重嘗聞弘道
為難非難也護法為難非難也然得正知見具擇法
眼分皂白識是非誠為難也如大護法初未明佛法
之時能信然參究及至已明之後又能確爾行持砥
柱法門搖掇不動不被他人籠罩不肯自已瞞頇不
以忙閒為隔直得透頂窮源深入閫奧即無盡大年
輩又何獨善其聲哉然以此觀大護法亦可謂難行
能行若體若用若放若收舉皆兼得之矣欽服欽服
今因薰風南來涼生鳳嶺特脩尺素問候起居伏冀
順時自玉。

** 與制臺玉翁張護法

前法雲寓杖蒙大護法下顧津津隆施疊疊惟恃福
果所歸不敢嘵嘵言謝也別歸鳳嶺而神情無時不
馳況炎威正熾恨不能常依檀樾大樹而分餘蔭耳
蒙垂扁額已挂中堂華嚴經十五啟諷此不惟林泉
增色祖剎重輝即福果所歸亦可以恩覃九有矣儻
非鈞座作佛祖金湯群生庇蔭安可得哉驅穎遣人
代躬鳴謝臨楮翹首。

** 與糧憲允升程護法

久慕高聲未遑接教前一識荊恍如舊契詢非過量
人不能以一莖草建立梵剎將世諦而為佛法就宦
海以作金湯得如是一段孤高自不被物累之所牽
制矣然大護法素窮聖道自與佛道相應不妨更向
紅塵堆裏別出一頭則自然頭頭合轍物物同源便
與蘇黃續其舊案也嘗聞好善者不棄于芻蕘樂成
者能加功于終簣山僧故敢走筆伏惟大護法向日
用中究竟何物果然親見一回即是塵寰中別出一
路也承惠所修藏閣今擇八月朔三上梁望賜尊銜
登上俾得垂鎮萬古又本月望日已啟華嚴法寶仗
佛力而佇見玉燕投懷崇高爵位謹此奉聞乞為垂
鑑。

** 與文宗印周王護法

同安殿堂少叨就緒初擬方丈猶隱荊棘叢中即若
銅鉈之于荒草忽蒙大護法垂惠一旦鼎新不惟山
僧有所依止即十方雲水亦得拶入使將來知識奕
葉相傳名為法窟此段因緣謂非千秋不朽之公案
乎向聞大駕高遷故山僧特走灌城以作陽關話會
不期值公冗蝟臨未敢頻聆咳唾又且山中修造催
忙不能久居客舍以致匆別歸山未得候送于南浦
也又前聞法旆肯降鳳棲增輝泉石今特遣侍者奉
迎萬惟撥冗拱俟不宣。

** 與靖安邑侯陳護法

大護法陽春布德民賡褲襦之歌山僧雖處鳳棲僻
谷遠承樾蔭久矣欲走雙溪竊領唾咳奈時當聖制
不能造謁琴堂歉也何甚茲啟有貴治龍門寺山僧
開法有年有數畝山糧為資僧恆產因圓頂方袍不
便公門出入故有僧戶之立承前任屠公倡之于先
牛公繼之于後法門金湯永垂不朽近聞大護法軫
念窮黎不均之嘆慨然平圖此種功德萬民感誦龍
門僧戶想自固圉不令四海禪流違公混俗禪席藉
振國賦可足是所望耳伏望留神餘容再布。

** 與少宰雪堂熊居士

山僧幾番策杖南州眠雲飲月侶鳳儔麟若于同安
無深補浴獨大護法有格外之提撕向先師塔銘中
極力揄揚今古賴以不朽斯一奇也蒲月入省又得
盤桓從上佛祖未了公案擔荷傳燈于千古斯再奇
也同安鼎建大殿實出意外余翁發心尤仗弘文接
引忽然頓破無相三昧此亦罕覯之緣斯三奇也是
三奇非昔靈山付囑不能為之倡更非破慳囊者不
能為之和不惟山僧得申出世之懷即後代之瞻仰
者如穆清風矣承賜厚貺雖已拜登感愧交集同安
大殿中秋後一日豎柱十八日上梁特遣侍者恭迎
大駕相約方伯余翁諸位上憲同降鳳棲則土面彌
陀重添金色也恭候不宣。

** 與文宗博菴黎居士

素荷格外垂青真我法門中了元坡翁一派兼承屢
屢留心於上藍祖席知山僧馬師腳下兒孫當奉命
唯唯愧山僧道德荒疏難以入廛垂手矧江右之名
藍惟此一剎為最又蒙張制臺護法煥然一新必將
來之知識有在山僧未敢擅斯念也蒲月出山原為
先師塔頭未了之案不覺機緣時至偶值余公儵有
鼎建同安之命此非大護法平日久相讚助奚能有
斯之奇遇也大殿擬本月望日上梁特請文輿入山
盟證則山靈增色雲水騰懽望杏瞻蒲掃榻以俟。

又

春承德飽牛屋齒頰至今猶香也謝謝別時正當公
冗未敢罄露心悰山僧原出龍門入鳳嶺欲為先師
雪屈大轉法輪見其階級成坎坷法堂為草莽自愧
才疏行薄不能廣結法緣止擬一瓶一缽坐草眠雲
以度餘生之日夕耳不期前歲杖抵灌城祖光忽現
得方伯余翁與法相契鍼芥投機慨有復興之念續
得制臺張翁司馬熊翁二文接引故得遠近檀那都
聲樂助業已殿室告成又得藏經垂鎮儘可聚眾安
禪得無餘欠矣但思家有遺譜國有傳文無是則不
足以繼遠啟後茲同安祖庭乃廿五祖之遺蹟當斯
百廢既舉之時宜有中興碑文方能懸記末後是備
沼毛敢乞大方流布俾得佛日長輝名藍再振想大
護法以佛祖為心必不以金玉而靳筆也臨風翹企。

** 與給諫約生熊翁居士

向叨飛穎命主同安數載以來目視雲霄冰霜自守
山僧每愧才疏行淺不能繼述先風援拔祖庭淹沒
今幸方伯余翁與山僧有夙生契合發心捐俸起造
大雄寶殿并諸堂閣稍以荊棘之場復為龍象之地
此非大護法首帥之名烏得有如是之機緣乎近聞
門下樂隱林泉倦為世法單于內典留心是以山僧
特遣侍者持箋請駕入山度歲不妨與西來祖結出
世之盟又是一番奇特也再求顓先師雲居塔院緣
起待面詳白臨楮不勝掃室拱候。

** 與旅菴曾居士

向入洪都深叨厚惠謝謝山僧自別歸山為了雲水
之債不暇隻字問安有疏道愛多矣值前薰風南來
聞法體貴恙未甚大寧山僧每于寤寐思維不遑安
處但幸大護法嘗炙曹溪憨祖入道甚深必以煩惱
場為休歇處是非成壞皆能看破如幻縱使身有老
病知必有安閒之法得無妨礙耳昔聞憨祖居諸阨
難猶若尋常此蓋轉苦為樂轉有為無苦樂雙泯有
無不立誠謂住煩惱而不亂居禪定而不寂此非以
大地為身心三界為解脫者耶今大護法誠能以病
苦為樂緣又以身心世界渾然一體則有進于先人
遠矣今遣訊候台禧伏冀自玉。

** 與埽庵譚先生

久聞門下法門砥柱象教金湯海內一麟古今之奇
特也印恨緣疏未得親領大教嘗于龍門惆悵中忽
得雪老人道行碑續得曹溪憨翁肉祖年譜沐誦之
餘倍舒眉宇不啻唇吻荔枝親炙門下之左右耳且
集成我祖法道更知尊見超庸赤身擔荷祖佛家私
若非天龍特降乘願而來何由得先祖之腹心行狀
也時即合爪朝南稱謝不盡印雖侍師有年根性微
弱識見靡長數年間濫主宗門伴隨龍象自越山龍
門同安各剎略撐祖父門庭未能大舒法約幾思買
棹高門聽述先風聊增鈍置因建同安祖剎土木工
興行　不果今幸獅聲道兄來謁隨遣侍者持箋代
候併附刻俚言伏冀垂青斧正率瀆尊嚴臨風翹首。

** 與御六張居士

章門一別忽見星週然山川雖異道契即鄰此心無
時而不在浮雲落日間共相委悉誠謂千里同風真
俗不二也想居士邇來德業與日俱升浩氣必以彌
天誠心定能貫日坐斷十方三際踏翻窠臼透脫羅
籠隨方得妙任意優游放去收來無不合乎古人之
途轍也但能向無凡聖處不善惡中豁開頂門正眼
弘舒腦後眉紋將佛祖之真趣旨歸一齊仆落更有
一番令人不可測度不可勝數之受用耳令親翁建
立同安祖席擔荷佛祖慧命轉荊棘以作菩提灑醍
醐而蘇枯槁不惟鳳棲土石得放光動地即天下知
識亦有吐舌驚懷此誠世出世間無不羡奇特也昨
聞法旆南旋本應親瞻台祉又恐煩動興居是遣管
墨問安兼請車騎入山過夏商量祖父風規始不負
昔入同安之室也掃庭以俟。

** 請慧山元白尊宿歸寶峰

客歲冬曾奉一書想蒙披照寶峰雲居兩剎已得其
詳矣但寶峰方丈自吾兄去江南之後誠為法堂前
草深一丈弟每遠眺珠峰涌翠爭榮似有待其新令
又兼江楚衲子靖邑檀那聞風望影如渴鹿覓瀛步
之久矣望吾兄棒喝重振於泐潭照用覆彰於法座
令合邑檀那合寺大眾護守祖庭之有功也臨楮神
馳不勝翹企。

又

寒梅綻玉枯木回春正老法兄和尚闡宗風之際開
壽域之時某應親臨法座禮祝長年奈為同安祖席
業識縈纏力難從願今備微儀耑使代賀以表寸私
容俟誕辰合自遙空稽首某乃法門鈍置有負先人
若非法兄道德芳榮聲名洋溢不能起振先風規模
後裔老人塔院二案功程尚未全完明夏二十週期
煩仗錫降歐峰指點大成想以道統為心不辭倦耳
餘盡晦弟口宣臨楮不勝神馳。

** 復慧峰山牧恆首座

讀來書并陞座法語知位任堂頭其宗旨猶有來矣
然雲居先師一脈至我門庭孤峻非過量人不能肩
荷汝能以一肩擔荷真不忘越山龍門一點血脈既
為一方瞻望宜道德成人祖令成物益宜空乏其身
綱維梵剎始可以宗門光顯四眾雲來不負笑巖纘
續拈花之舊服憨翁繼承柳巷之單傳明月堂中彈
古調始稱聲聲不墜空王殿裏傳知音方言曲曲轉
新此是汝之應作亦是山僧眉下之所致望也珍重
是復。

** 與匡山獅聲大師

未接教時先請當事之目云我法門之波無甚大波
也此是訛言終歸寢息及讀佳句云頓使癡頑陷此
機令人深服其策然非大人先見萬不能符合至此
矣鳳棲祖剎湮沒多秋今承合省宰官護法共展初
心一旦捐金鼎復方得土面彌陀灰頭羅漢煥然一
新歷代祖師少伸悲屈此非老法兄智力遙加慈光
遠庇何得有是速乎昨聞江陵遠行之速弟恨不能
拜送江干冬日隆寒伏冀途中自玉。

** 與紫竹林妙明和尚

相別愈久相隔益遙第老法兄光明日照我土區區
千里在眉睫間矣每一念及能無悵然蒙愛不忘遠
惠德音兼賜先師頂像俾得瓣香瞻禮儼然如在感
謝感謝弟恨薄劣有愧先人塔上因緣與眾兄弟勉
強數載尚未拮据今幸大護法余翁助其餘力儘冬
或得告完但石工浩繁難為收拾想老兄亦不無心
處此矣弟因修葺祖庭日興夜寐搬運土木之勞沐
雨櫛風無暫停息因是病中膏盲盧扁束手恨不負
荊親聆慈誨今幸風便聊附寸柬代躬問訊俟明春
大誕耑賀華筵幸惟慈照不宣。

** 與聲隱和尚

久仰座下道風大振猊座之傍人天圍繞足見老人
後昆稱兄獨步幾欲買棹走候稍伸渴懷因妄膺法
席修復同安祖庭荊棘瓦礫之場多端累聚茲雖少
有就緒猶多未竣之羈是以有懷而足不前也雲居
老人之塔向蒙協力贊襄十有八九然尚未稱圓滿
今必須二百餘金方可如意茲以慈晦二大師為此
來楚想老法兄追憶老人必須共出手眼使得早合
其尖足見始終之誼矣便中附詢道履不贅。

** 與超宗和尚

自壬寅春蒙法駕為先老人塔事遠來足見水源木
本之思矣第同安一別六易星霜懷老法兄秖有神
馳楚江耳幸今秋慈公到山得以細詢起居少舒渴
懷且聞以萬松常住竟付高門自得退居靜室可謂
有大作用矣況此時年高德長正好弘法利生與其
屏息于深山何若闡宗風于五臺耳且此地原係老
人先開之叢席豈忍其冰冷草深乎弟數年濫廁老
人之門多受同安之苦今雖藉庇將及告成而尚未
能全畢以致塔工未竣不及分身承老兄雅意諄諄
愧難從命也若欲塔功圓滿煩望大力指揮匡襄結
案語云九級浮屠必合其尖老兄又豈肯以末後一
著讓與他人乎餘衷不盡幸諒之。

* 啟

** 請新任邑侯藿思李護法遊山

伏以天將良令帝命人龍善政剛敷歌褲之聲已遍
雄才特用伐荊之譽先揚宓琴靜聽於嵒阿王舄遠
飛於郊外象龍俛仰雲水懽騰恭惟閣下有生柱石
象教金湯名遊李杜之班學入蘇黃之列三台遠映
陰陽燮理已司百里方從秉賦循良既露公門若水
唯觀鸞鳳之翔曠野如霜不見雞豚之擾四境如蔭
拂翠兩岐麥蕙垂青風披玉尺以加隆月映冰壺而
益暢切思政成化洽必為問俗觀風唯茲同安古剎
稽時開創唐朝歷代祖師以相傳合郡公侯而再建
屆茲春光明媚黃鸝鳴向缽盂峰當斯日色和融白
鶴棲歸錫杖嶺印也世外愚僧山中幻質三際斷而
秖可供衲子之道僕五蘊空而不足為學士之禪床
雅慕緇衣每思授璨於適館心懷明德恒竊飲醇於
內交敬挑野菜以當嘉殽敢煮洞泉而充美醞用扳
盛駕重賡解帶之機虔迓榮旌復聽秤僧之話俾草
木賴光而榮茂庶山川借色以光輝伏冀命駕于公
餘乞賜寵臨于何日平蹊俯俟炳燭翹瞻謹啟。

** 請舊任邑侯馬護法遊山

伏以淳風既播甘棠之蔽芾常青雅化高臻霜柏之
悠長耐操旌旗遄行於幽谷益切欽衷餘光過照於
遐陬倍叨盛庇恭惟臺下生民雅望名世高儀誠徼
三異之奇歌至感二邦之愛頌推心赤子慈仁久布
於荒郊加意青衿文彩廣留於花縣桑麻遍野允稱
杜父之雲仍桃李成蹊信譽岑君之風韻威鳳屈栖
於黃棘驪龍偶借於滄江預卜豸史屏開佇看烏臺
日轉衲荒郊薄德末法微流頻蒙護法之干城每荷
回春之玉律知酬有自望駕無從是蔡某日敬潔薄
蔬少伸不腆顧茲一器之寡非報二天之虔自忘飲
食之微欲睹浚明之範伏冀少舒尊重初遊鳳嶺以
無辭特賜寵臨即踏佛峰而弗倦俾依台側而賡解
慍之章叨立下風以貢昇平之兆掃逕焚香睠焉鵠
俟僧等不勝忭忻之至。

** 請糧廳許護法

恭惟臺下天榜題名朕宮擇牧自富五車於學海人
歌萬丈於文峰先翥蓬蒿知是搏鵬而示鷃旨栖荊
棘識為威鳳以指鸇弼憲才猷大經綸於國裕司儲
德政懋會計於持衡上應天倉下裨地部聲傳蓮社
澤及文林持國典以聽載功勳執燈傳而俟徼名姓
計期豸史指日烏臺印鳳嶺微軀獅峰末品寡識生
前著子徒輕今世門頭意望高賢把臂談心消永日
誠思達士指空畫月作禪宗由是特採山芹用烹嵒
水淨掃有痕之古路潔拭無染之案臺謹卜某日之
佳辰虔迓命來之盛駕伏冀統同新令福星一路以
迂臨會集舊侯多士同時而出震庶僧聆教尤得萃
拔夫山林俾佛瞻光益得類出乎僧相雲水翹瞻無
任瞻仰。

** 補祝方伯李護法

伏以涵養蒼生應是靈山有願光騰萬里定因帝闕
流恩德許頻依心容再借恭惟護法儲精紫閣毓秀
洪都拯淪溺於僧門屆今天開壽域救瘡痍於民體
時當神裨福疆野老歡謳華封快祝寒巖僻谷盡逢
和煦之光塞北江南總賴氤氳之氣樂收桃核來譜
大椿之年喜貢霞盃往唱冥靈之歲印乃宗門鈍置
慧種蕉芽濫維祖席糞箕敢效龍牌焚祝缽囊懸磬
無效殷勤少備芹儀聊申曝敬萬冀麾存足施光寵。

** 復眾鄉紳護法

伏以東山日麗孤光皎潔映修江南國風清古氣優
游騰鳳嶺名寄千秋之外真俗咸歡心存兩間之中
高低並美園林傲骨泉石馳神野鶴知歸山雞解舞
恭唯眾大護法閣下朝廷榜樣社稷規模遙瞻氣概
若彌天直睹精誠如貫日嘗掛金絛輝里巷大啟家
聲久留玉帶振山門弘揚祖道玉衡平舉知衲子之
重輕寶鏡高懸識世人之憂戚文光遠引信哉世外
階梯翰墨遙頒允矣塵中號令雲水欽崇象龍俛仰
某也僧中鈍置法內遺流自慚薄德不守山林自愧
緣疏難圓梵宇寧甘險隘遠從浪裏浮沉寧受辛酸
固向塵中奔走都城雖有住處就裏還同無住之時
旅底雖無歸思個中已定有歸之日偶得瑤函展讀
意欲拽杖忙行無奈春景迷途敢待秋風薦爽回南
促膝藉明月以致謝尊前望北談空假寒霜而曲躬
座側先對來者略附報章伏冀照原無滋遠慮。

** 復孝廉文學

恭惟臺下廟廊儲幹社稷英材待時為盛世經綸指
日作中流柱石身居學海猶存偏愛於僧門志決文
林尚布餘光於法社筆花與山花齊燦佛祖增光劍
氣等雲氣同生象龍啟色護叢林如眼目泉石驩騰
保僧眾若身心雲流會合頌緇衣而時宜梓里披彩
服以日映楓宸金玉聲高璇璣韻美鄉鄰注念遐邇
知歸山僧法門樗櫟蓮社愚頑不能耐守山林妄欲
奔波城市泥沾杖缽真為識者所嘲穢染袈裟更被
愚人所笑忽接高賢華札讀之即欲南行奈因金佛
工殘思之不能北脫只得先遣來人復命預上報章
以便秋後野衲還山恭宣謝忱同安祖席煩賴維持
始終樂有恃怙清化禪林自能解脫首尾不致奄留
遙對修江可勝翹企。

法璽印禪師語錄卷第八

法璽印禪師語錄卷第九
嗣法門人性圓旋璣旋哲旋賢等編次

* 真讚

** 觀音大士全身心經

「　八萬四千毛孔孔孔流出波羅密門三百六十骨節節節皆具金剛正眼我聞悲智未發生如月行空無淨穢通身羅列雁行斜一畫一毫真教體眾生迷妄有遲速菩薩圓通終不二四威儀內玅莊嚴一絲一縷勝三昧我今稽首願無畏一切佛事永成就」


** 大士雲中騎獸(王霄寰居士請)

「　衣衫黼黻髮鬢蓬鬆乘雲駕霧馭獸騰空童子鸚哥俛仰淨瓶楊柳隨從心每普週法界身常陟降穹窿離去洛伽界內不居紫竹林中示現人間天上闡揚法爾神通猗歟大士太殺形容若逢識者笑爾顛風」


** 魚籃觀音

「　大士忙忙應現無方酒行肉市真圓道場淨瓶倒瀉白玉毫光乘斯光者即證真常更有一般奇特處惹得魚兒跳上筐」


「　蒲團兀坐乍放癡憨胸中若有思救世更多般不如稱時歸海上青蘿一幅覆花冠」


「　稜稜怪石蓮花捧足手抱孩兒眼睛突出明月當空絕纖翳翠竹清風彈一曲都盧一味賣風流個中一點全體露」


「　贏得山中猊兀坐笑微微不去魚行肉市誰憐竹翠鸚肥甘露水常滿母陀羅臂洩天機善財侍巾瓶踏破煙霞捧落暉人間那識山家趣別有清風兩鬢飛」


** 三大士出山像(隱嵒知客請)

「　三個老古錐何不歸山去縱有婆子心未免墮思慮快快聽我言切莫久蹲踞娑婆世界人個個知落處坐臥與打眠不偏亦不易你若再癡心法中總不恕
三十痛棒頭莫道無毀譽」


又

「　者三老也甚奇居山一般頭腦出世各樣行持有教人從耳根而圓通全提有教人從差別而大智可期有教人從根本萬行同歸輔法化興雲布雨度眾生隨高就低欲問道場何處五臺南海峨嵋」


** 羅漢

「　老老大大古古怪怪萬仞峰前兀然自在阿翁名姓不知誰忘卻身心與世界」


又

「　懸崖下打坐片石上施為合掌無容放下啟目實難收回微笑露頭面袈裟半掩圍者個不本分的阿師在者裏成群作隊好與一頓痛棒趁去天台免得你弄鬼捏怪咄是何言耶」


** 金剛經塔(竹浪禪人請)

「　文足頂字滿盤銀鉤鐵畫著眼看有玅有玄心鏡闇無縫無罅露光寒七層險級藏身易四相空時下手難者軸箋奇特煞一理明明分二法若還號曰金剛經卻又安名設利塔儱侗安排疑誤人畢竟如何方得恰試問觀音下一言展開竹浪通身匝」


** 初祖達磨

「　者凍奴齒疏臉黑目凸耳長西竺愁眉航海泛東乾屈氣遇梁王暗度秋江歸少室九年冷坐絕商量不是雪庭斷臂幾乎家喪人亡咄雖是一花香滿地爭免砒礵毒大唐」


又

「　梁王不契折蘆自適拄杖倒拈問著劈脊咦只段風流那個識」


又

「　番人穿珠襖文字從教掃折伏邪宗歸正宗明辨世
珠非法寶梁王問道重如輕二祖安心是多少五葉流芳誑嚇人隻履鹵歸新羅鷂者般醜態似淆訛珍重時人莫草草」


** 中興曹溪國師憨山師翁(同安兩序請)

「　我師翁世稀有豎拂子於皇宮膺帝王之敕綬建法幢於曹溪為眾生之引誘開爐鞴煆煉四海聖凡掌權柄勘驗人天賢否請教即從始至終傾懸河之口問宗即拔楔抽釘具惡辣之手論道德如高如厚觀學識若山若斗心空及第則雲去水來無不翕受唇吻珠璣則文臣武士俱親左右動容貌猶麟趾呈祥出辭氣如獅王作吼有時披御服顯法道之尊榮有時著垢衣揚佛祖之家醜象龍親炙而自西自東狐犴聞風而南奔北走宗風嗣續笑巖翁家當流傳傘居叟同安不肖孫極言讚莫能窮只得虎拜稽首」


又

「　憨山和尚太殺無狀牢山觸怒天子曹溪撥轉向上始得宗門大振寰中兒孫個個如龍如象咦惟有同安忤逆孫瞎卻師翁正法眼藏」


** 雲居顓愚先師(同安兩序請)

「　未中曹溪憨祖惡毒先受臺山印翁醋醬天台灰頭土面廬阜愈見囊藏祝融峰下生死幾回雙清機邊建立榜樣住青原回廬陵之米價主雲居轉月堂之山向倣中峰擬一葉之輕舟覓船子睹江上之蕩漾豎一拂弘宗於清涼天界末後竹林一喝驚殺諸方宗匠如是生平非臨濟三十世顓愚老漢那得腳下兒孫大法弘揚」


又(可立禪師請)

「　鬚髮如松面冷心熱坐斷葛藤豎脊如鐵拂子高懸其上烏藤不犯扭捏噫者段家私付與誰可立禪師親骨血」


又(龍門兩序請)

「　心空四海眼蓋乾坤佛祖位中留不住死生浪裏任浮淪六十八歲受人天之供養三十餘載續將墜之宗門密持一拂兮雲水騰奔不棒不喝兮獅象頻蹲更有一種不負人德不肖難以述情且道如何是老人不負處一掌一握血」


又(雲居塔院請)

「　冰霜戒行雲鶴形蹤立圓通之法派紹臨濟之正宗接王臣而不出方丈鍛凡聖而不設紅爐擊塗毒鼓拋栗棘蓬吞者皆喪聞者皆聾示寂震威一喝截斷萬派泓淙法身寶塔永鎮歐峰大小阿師誰知者老漢暗藏春色明露秋風」


又

「　厚重如山嚴冷似鐵提佛祖不露秋毫驗龍蛇慣多饒舌紹臨濟之門庭破魔王之窟穴毒手惟一雙捏人性命絕我昔曾遭惡辣鎚至今怨入骨髓徹六座東南大道場天界獲得一麟歇叮嚀切莫亂承當傘居要旨須辨別」


** 題方伯余翁斗所護法像(留同安祖堂)

「　此老形貌端莊就中德業難量為朝廷之砥柱作佛祖之金湯居敬行簡潔已如霜施仁發政視民如傷不用蒲鞭笞杖自然百姓綱常了生脫死而凡聖俱忘提宗喝道而體用雙彰掃卻者邊那畔直教個裏昂藏建叢林清已俸猶非牽強開善門訪知識別有所長任從打破諸方關鎖究竟難違鳳嶺封疆到如今只得把聲名於廟廊之上將全身於同安之堂噫嘻似者等不惟盟府載千秋勳績亦且傳燈有萬世揄揚」


** 題谷暘笪居士像

「　者老孤卓卓的三十年來法戰寰中彈指之間直超
義諦脫卻無底芒鞋兀坐青松怪石剩得餘情琴書分付兒童收拾真乃本色道人可謂即世出世今日狹路相逢撞著同安鐵楖任你額上有睛到底也難迴避居家可為萬代規模出世可作法門標致嗄誰知我臨濟門下也有者個居士」


** 題牧公項居士像

「　瓶山有大士家住蠡湖東秉慧根而出宦海披法服以警樊籠鍛紅爐之鈍鐵釣巨壑之鱗龍棒則聖凡齊喪喝則緇素俱聾聲名惡辣捉麈談宗跨金明而荷斷橋之法脈起臨濟以效維摩之德風諸方費盡長篇短什儒門欽慕讚莫能窮同安只道個秀州牧道者元來不外乎斯中」


** 為澄空闍黎題畫

「　山中多隱亭樹下有畫閣瀑布落千峰白雲起萬壑天涯水際寬日月虛空博萬象與森羅天然不造作途中跨馬醉仙翁儘眺家鄉都忘卻一段西來意現成不須取覓更卜度別有青峰插霄漢猶待飛來雲與鶴覓我留題在上方展去收來莫錯過」


** 題淨空禪宿

「　此翁白髮時垂頸一片袈裟常搭鉤煮雲月于匡山頂上坐蒲團於十字街頭濟物無論高下為眾不計春秋末後高隱秖園一句彌陀盡收從前皮膚俱脫盡今日孤存紙上遊」


** 題漏澤新元和尚像

「　個模樣孰為尊神奇貌古意和溫拈椎豎拂明宗旨打鳳羅龍壯法門獨坐繩床兮氣度存弘揚祖道兮作用惇萬丈懸崖兮一手捫千尺碧潭兮一口吞常拋金彈兮慣打鐵崑崙欲識宗風嗣續兮孔聞之子萬如孫」


** 題敬泉李居士

「　粗浮易見細密難窮其性若雷霆其意若春風忘身如棄涕唾為眾不誇已功有時一乘之上有時九流之中坐片石對琴鶴青松看飛雲伴落霞孤鴻咦者般行履好似沒規則的仙翁」


** 題道育比丘尼像

「　婆子氣性似出格丈夫之類也難齊不喜梳妝穿繡服卻來披剃挂伽黎本無恩愛何勞斷少有情塵非正規雖如是漫思惟子母團圞共一儀一朝摩著孃生鼻便是當󵊮末山尼」


** 題智徹比丘尼像

「　持戒似冰霜見性如秋月動靜四威儀世緣都休歇歇不歇有奇特或問祖意自鹵來提起貫珠當頭截始信當年玅總尼如今復名尼智徹」


** 題以忠徐居士小影

「　頂上紫霞冠身披片雲服著箇無底鞋握柄龜毛拂動止儼然唱道師細觀規模少拘東端端七尺軀落落有僊骨試問傍邊是阿誰渠道忠公老格局」


** 題相吳郭居士像

「　者居士多古朴居塵離塵在俗出俗正衣冠而坐石臺斂神情而依空谷手內恆持蜜蠟珠無心常念彌陀佛疏林夕照徑無苔瓦灶風吹茶易熟不涉春秋意自殊踏翻生死無拘束坐忘身世不知歸自有山童歌短曲問來由將何復太古遺風維摩後族」


** 題凌子吳公

「　知此老本非常為愛園林別廟廊萬疊峰巒雲外賞幾多經史腹中藏遠名利傲羲皇洗耳溪邊作報章自解難辭車馬客飄然物外坐高崗入我室坐吾床猶將個事作商量有時覷破生前面不異張公入率堂」


** 題聵翁吳居士

「　荷曹洞宗得臨濟句撥開玄要三關坐斷君臣五位不同俗子論真乘要與泥人談妙義較禪源龐陸堪侔觀學海歐蘇可例入那伽而天地渾忘頌圓通而正偏俱備如斯一段清高可謂即世出世」


* 自讚(方伯余公請)

「　此老曹谿真孫傘居嫡子棄雲居如涕唾住越山若砒礵拈一枝拂向龍門院裏輕輕一拂只得海內魚鱉蝦蟹蚌蛤蛟蠡藏身處也沒有佛祖魔王大驚小怪似者等不本分的老凍儂只好在偏方僻地坐斷天下人舌頭怎得同安高豎法幢掀開諸祖舊面還有人識得麼咳西江獨許余方伯眉橫鼻直氣同垂」


又(眉劍首座請)

「　者個藞苴鬚髮髼鬆受宗鏡戒得雲居髓乞他談宗無外無裏請他言教沒函沒底禪也不參佛也不禮終日遊山窮年玩水不識時文未諳古史出入行藏絕無規矩如是行持不知羞恥問是阿誰咦憨山之孫傘居之子」


又(大雲西堂請)

「　者漢灑灑落落飄飄蕩蕩請教截斷葛藤問宗劈脊便棒舉曹溪之宗猷提雲居之法網常常兀坐此石處處道風孤廠別有一段精神喚作一條拄杖分付傳去西川永作佛祖榜樣」


又(楚庵西堂請)

「　者漢生平多骨氣一身擔荷無欺敵放源歸海浪滔天寰中獨步而遊戲等閒道個赤鬚鬍三千七百南山刈打鳳羅龍老不休誑凡欺聖粗心極年來大座古同安腳下兒孫都波累楚鹵堂不波累一錠金還一錠金古今授受無窮已」


又(靈嶽書記請)

「　吾之之像真個古怪任是僧繇也描不得今日撞著
個同聲同氣的阿兒以須彌為筆四海為墨向虛空裏圖污一上被老僧一喝殃及伊持去作宗門萬古之標格」


又(海門侍者請)

「　者川寮孤硬得好有時高高峰頂立卻在十字街頭全身放倒有時深深海底行卻在千峰頂上透露頭腦有時披赤絳而綱宗齊掌有時豎麈尾而佛魔俱掃縱奪殺活不容擬討設若額上有睛肘後有符的衲僧到來也難分他白早到恁麼地非推倒巫山踏翻海島怎得為人天之師宗門之寶」


又(眉浪禪人請)

「　者老禿愛孤獨眼裏無筋心中有毒為俗要住城隍出家最喜山谷一味清高不求濁富提宗旨如臨濟德山續慧命于東土西竺離師早出世速動四海之長波揚五家之宗族常思未報佛祖恩只以先師朔望一鹽晨昏一粥」


又(慧然闍黎請)

「　髮長不髡鬚莽不剃心毒砒礵身柔泥絮有時群行囂囂足恃有時燕坐綽綽無倚拄杖倒拈敲骨打髓其表如智其裏若愚如斯行藏恁麼舉止今朝舉似慧然公遺笑千秋未必已咄」


又(道隆禪人請)

「　喫得十󵊮苦佛祖也不讓毘盧頂上屙蟭螟眼中放有時罵諸方有時揮鐵棒待伊眼空識得渠元來卻是同安院裏沒肚腸的法璽和尚」


又(普觀禪人請)

「　者漢到處烘烘烈烈行坐規規矩矩逢人十分回互問法不容道理大似德山臨濟棒喝如電如雨喫著通身白汗流再見不須重豎指恁麼形狀正好貶到千佛寺裏鎮山門子子孫孫傳不已」


又(一心禪人請)

「　者禿翁沒道理手提白棒甚來由逢人敲骨并打髓只要賣自已的風流不管教壞了人家男女謾道是法中之王玉中之璽明哲到來恐為所恥雖然志量寬弘未免人間嫌喜越山龍門兩道場傘居家風獨撐起同安赤手見中興毒鼓高撾聞者死咦汝正是吾吾豈是汝不須三呼喚汝名無為真佛在那裏聻」


又(元長侍者請)

「　形藏不與世相同盡日單提向上宗有問西來端的旨一枝白塵笑春風」

法璽印禪師語錄卷第九

法璽印禪師語錄卷第十
嗣法門人性圓旋璣旋哲旋賢等編次

* 頌古

「世尊初生。」

【一出孃胎慌腳手忙將霄壤指周全無端陸地波濤
起惹得千秋禍業傳。】

「夜睹明星。」

【夜半山頭開得口早已失卻一雙睛桃源不如收拾
去免得漁郎來問津。】

「女子出定。」

【欲出不能出出得亦非出罔明與文殊兩兩遭一跌。】

「百丈野狐(二首)。」

【不落與不昧一鼓兩頭擂收郤鼓桑子二人袖手退。

一昧一落一墮一脫者般話會一齊掃卻。】

「國師塔樣。」

【古塔呈君君不識全圖捧出龍睛失兒孫雖是覆重
拈鄭虔依然難把筆。】

「德山托缽。」

【等閒托出未聲前引起傍人論正偏不是他家賢父
子幾乎百世把名淹。】

「牛過窗櫺。」

【頭過尾不過將月繫蘿藤月落藤枯後目前絕疏親。】

「南泉斬貓。」

【一治一亂自古相換拈起青霜是非已判咦若要家
家歡鼓樂太平不出將軍斷。】

「九峰丹青。」

【堂堂誌公真阿誰寫得親僧繇卻能繪也是曲作伸。】

「溈山牯牛。」

【一國無兩主邦家始太平溈山僧某甲錯會去安名。】

「芭蕉拄杖。」

【有即與無即奪裒寡益多轉轉交錯撞著一個沒頭
人笑得唇皮俱脫落。】

「韶山是非。」

【不到是非有句無秋江月落鴈歸蘆放開一線雖言
有依舊佳人一個夫。】

「大隨覆龜。」

【皮裏骨骨裏皮眼珠換卻莫言迷草鞋皮骨一齊泯
卻被盲人返笑伊。】

「定上座問臨濟話。」

【傍觀者清上局者迷占得腹裏去了邊皮不是奕秋
回一著幾乎輸卻一盤碁。】

「香巖上樹(二首)。」

【平田萬里沒遮欄須信壺中別有長若向樹頭去卜
度黃連草內索甘糖。

如人上樹強安譬喻伐去樹兒了無證據。】

「憲宗迎佛舍利。」

【百辟皆賀覿面俱錯韓愈端立眼橫鼻直問道如何
是佛光管教致得口門窄雖然陛下問分明依舊吾
王眼打失。】

「乾屎橛。」

【雲門乾屎橛千古不曾缺拈出與當陽諸佛不能測。】

「青州布衫。」

【青州布衫子無外亦無裏一秤稱將來都是自家的。】

* 付法偈(三十二首)

** 與雲陽迥波隆首座

「　雲居末後震威喝霹靂當陽那個知今日許君親吐舌從教頓起馬師機」


** 與同安眉劍圓首座

「　吾佛傳來正法眼當󵊮迦葉得親聞家私盡底重拈出今對人天付與君」


** 與龍門慎獨璣首座

「　龍門一派曹溪水今古滔滔話不窮獨許慎公吸一滴頓教陸地起飛龍」


** 與慧峰牧恆依首座

「　明月堂中彈古調空王殿裏傳知音惟君記得吾宗旨赤手拈來印汝心」


** 與獅峰生一真靜主

「　獨踞獅峰吞宇宙懸崖返擲展威風此回跳出金毛隊吼吼群狐盡失蹤」


** 與大雲佛西堂

「　一喝家風振古今時人那個可傳心看來黃檗口中舌獨許雲公解縱擒」


** 與靈嶽賢侍者

「　臨濟一條楖栗棒殺活從來都不讓而今分付克家兒魔佛眾生俱膽喪」


** 與楚庵哲西堂

「　佛祖傳來正法眼無端滅向瞎驢邊叮嚀好去千峰外振起吾宗舊要玄」


** 與劍門定監院

「　殺活一條生楖栗付與吾兒待時節橫拈倒用接群英繼起先宗真骨血」


** 與松固乘維那

「　馬師一喝吼如雷千古聞聲喪膽威獨許吾兒親徹骨一肩慧命付全提」


** 與吼雲悟知浴

「　高高峰頂留不住海底深深縱步馳我祖門庭千古任主賓玄要在君持」


** 與海門元侍者

「　三呼三應值生冤折盡烏藤不記年驀地一回開眼界海門深處釣金鰱臨濟命根元不斷一條紅線手
中牽」


** 與入素白知藏

「　洛陽橋下放驢歸不負當年顯大機楖栗一條傳慧命人天千古仰雄威」


** 與芝庵信知藏

「　一喝兩喝三四喝振起家聲眉宇豁佛祖魔王喪膽魂白日青天星斗脫電掃雷轟已是遲神龍角虎都教奪如來慧命要人持分付吾兒一手掇」


** 與孤明慧上座

「　棒開魔佛分賓主喝破虛空定要玄自此人天堆裏去直教拄杖遍三千」


** 與鏡林以維那

「　佛佛授受祖祖相傳黃檗三頓臨濟徽猷唯有吾兒多迥別一椎擊落萬峰頭」


** 與大拙慰維那

「　臨濟傳來生鐵棒三界郎當沒處放分付拙公親手持佛祖魔王俱膽喪」


** 與鑑源知藏

「　達磨遺下一隻履直至而今提未起分付鑑公信腳穿從君倒走三千里三千里滄海深深踏到底」


** 與巨濟源侍者

「　顓師曾用一柄傘不論晴陰并早晚分付吾兒亦若持遮蓋人天無擇揀無擇揀萬象森羅齊具眼」


** 與隱巖智知客

「　靈山拈出一枝花此日正當香得妙分付隱公代舉揚必要人天齊發笑齊發笑三腳驢兒滿地跳」


** 與絕學侍者

「　學無學是真學絕往絕來筲箕木杓休言樣子不值錢要識其中金不博五車三藏本非真一念萬年猶是縛我祖西來口不開單將此事付無學」


** 與裕芳維那

「　今古鳳􂎮選佛場中興玄要起聯芳烏藤直下親分付百萬人天任舉揚」


** 與山雨恩上座

「　佛祖當年第一機拈花微笑待人知今朝舉似山雨去好向人天勘嫡兒勘嫡兒有威慈臨濟門庭從此振傘居風月代相持」


** 與肯堂心知藏

「　柳巷程途過便休端州破衲不須留夜來明月堂前句獨許君家擅唱酬」


** 與月江定上座

「　傘居風月遍江天歷盡春秋未許傳今日同安親舉出與君持去傲雲巔」


** 與孝廉晉公閔居士(別號冶庵)

「　烏藤七尺逞風流臨濟拈來解放收分付冶公擔荷去好將佛祖結深讎」


** 與少宰雪堂熊居士

「　迦文大法付王臣歷代傳燈六十人珍重西江熊雪老好將臨濟令重新」


** 與方伯斗所余居士(別號道庵)

「　佛祖傳來正法眼至今大地莫能藏同安堂上重拈出付與余翁代舉揚」


** 與御六張居士

「　傘居遺下破油靴三十年來不染沙今日同安親舉出御公穿去驗龍蛇」


** 與兵憲旅菴曾居士

「　航海鹵來老達磨平將陸地起風波心空及第誰堪委獨許曾公到恁麼」


** 與濟臨郡侯廖居士(號柴坡)

「　公堂舉掌勢難裁直下承當一笑回碓嘴生花香滿
院蝦蟆𨁝跳上三台」


** 與別駕萊臣余居士

「　一枝白拂付萊公直下承當氣宇雄驗盡諸方猶不歇可稱獨步占寰中」


** 囑密悟監院

「　相隨兩剎同甘苦十二春秋未變遷個事雖然瞞不得不如傳戒待龍天」


** 囑聞旋侍者

「　記得南陽三喚意今朝特地囑吾兒他年石馬回途後別有聲名天下知」


** 囑斷山監院

「　三載披星何所事欲窮千里展眉愁直須踏斷雲山面始信江天共一秋」


** 囑鏡初知客

「　曾作溈山水牯牛耕翻大地未曾休而今吼得虛空碎好向深林臥碧秋」


** 囑國一侍者出山

「　同安堂上獅兒跳出金毛隊裏一吼當陽震地天群狐驚得奔千里」


** 囑松齡悅眾

「　佛頭峰上騎獅子馬祖堂前弄象王恁麼男兒行腳去歸來正好細商量」


** 囑元長侍者歸匡山侍師

「　掀翻窠臼透羅籠送子歸山侍父翁直待獅峰重點首一聲吼出起宗風」


** 囑旋珠熊二道人

「　天然婆子丈夫才無中有路出塵埃踢倒少林西祖意頭頭成現不須裁」


** 囑靈機大德

「　十載殷勤護祖庭嚴霜烈日不相侵從今不改初心
地他日歸來付好音」


** 囑龍門知客

「　昔日道人彌陀誦今朝知客誦彌陀直教誦得無生句始會將磚作鏡磨」


** 囑龍門侍者

「　坐臥經行分付汝時時要識主人翁將來受用無他囑規矩不離二六中」


** 囑龍門監院

「　山前一片閒田地分付吾曹騎水牛騎得牛兒步步實自然秋到有全收」


** 囑龍門副寺

「　善法堂前柏樹子趙州拈處意浮沉若從枝上討消息早負當初一片心」


** 囑趙共玉居士

「　歷代祖翁提向上兒孫盡被成虛誑而今珍重趙玉公切忌逢人莫錯唱」


** 囑鼎生蔡居士

「　血心片片惟知巳祖道殷勤過量人頓把修江為玉帶鳳棲千古鎮常春」


** 囑雲石俞居士

「　龐翁昔日追群侶裴宰當年問聖僧從上諸君無底案分付俞公一手撐」


** 囑子賢周居士

「　當年臨濟三遭棒今日拈來舉似君活捉生擒龍象聚紅塵堆裏著功勳」


** 癸巳春受同安寓庸公請

「　剎竿欲復老煙霞扶起還須出大家珍重當󵊮曾付託佛頭峰上一枝花」


** 受龍門覺真化宇慧然請

「　不惜老年登越嶺為懷祖席久虛沉者回揭出空王
印印破龍門一點心」


** 囑毓林義尼

「　威音那畔一著獨許林尼透脫驀然縱步這邊不負法門重託」


** 示道睿知客

「　井井無窮道睿深滔滔寫出劫前音他年若得承源底與汝相將踏上林」


** 示曇現禪人

「　春秋不落香盈地雨露無沾亦秀芽透得不萌枝上意始知處處現曇花」


** 示智修禪人

「　春風正值拂春枝步徑臨川得意時識取智光原本具方知更不假修持」


** 示高鑑禪人

「　野鴨翩翩飛過去鼻頭扭得痛相當若能腳下親高鑑哭笑方知自舉揚」


** 示截流禪人

「　鎮海明珠光燦爛須知不向外邊求當頭一截根源斷修水文江總逆流」


** 示東昇禪人居山

「　茅庵深隱煮砂鍋教汝居山事若何就裏一枝無柄钁祖翁田地要耕過」


** 示大冶知眾

「　紅爐焰上雪花飛佛祖輸他一段機會得真金不博意任伊百擊有便宜」


** 示六和悅眾

「　隨師秉拂度洪都末後牢關會也無若要老僧開示句秋風撥轉洞庭湖」


** 示荷庵庫頭

「　草庵止宿是誰知山水相忘直不疑但看百花香笑
處綠楊依舊點牛蹄」


** 示孤輝大德

「　一輪皎潔無伴普天匝地難藏不與萬法為侶時時揭露常光」


** 示明達殿主

「　日課兩堂常不絕香燈人境幾經年直待鼓槌拋卻後許兒曲枕傍雲眠」


** 示隱素大德

「　人皆不識我名我亦不知人姓隨山隨水安居自是一生孤硬」


** 示晦機孫

「　八萬四千諸法門清淨毘尼為第一開遮殺活是拈花切忌缽盂重安柄珍重晦機賢長孫傘居門戶當承褫」


** 示履素孫

「　維揚法窟九蓮開遠自台庵一脈來但望時時思祖德他年跨灶識賢才」


** 示遠詣孫

「　遠溯曹溪月影深須知形跡不相侵但能親詣臺山路自有霞光燭汝心」


** 示密清值歲

「　宗乘向上欲何通運水搬柴顯個中普請牌兒將掛出滿堂雲水笑相逢」


** 示道安禪人

「　匾檐頭邊明個事腳跟翻轉舊家風超然一段天真趣正好扶笻侍老翁」


又

「　目前百草祖師意屋後青松古佛心就裏明明無隔越何須更去覓知音」


** 示道徹大德

「　泥牛昨夜潛蹤跡直至于今未舉鞭借問其中消息路大千沙界一同年」


** 示自若大德

「　一片袈裟洗卻後半肩雲水去還來莫道同安無新令鐵牛步步踏蒼苔」


** 示玄生大德

「　依我龍門共鳳棲久遠身心實罕稀今日老人親囑累因緣秖待在歸時」


** 示樂如禪人

「　禪人一見鳳棲老膽大心麤氣亦雄記得鉤頭無限恨他年指點赤飛龍」


** 示接代德音副寺

「　金剛般若自心彰法法頭頭佛道場日用但能如是住天然德業有威光」


** 示接代若木書記

「　文章筆下自如事一貫吾門莫是麼書記秖須知接代一身及第兩登科」


** 示接代慧明侍者

「　汝師指過淨瓶來應是非常濟世才此話不消多節目無陰陽地有花開」


** 示翠巖侄

「　傘居有一無私句欲望吾兒代和音他日果然不負約同安堂上見新吟」


** 示子玉禪人遍參

「　蕩蕩春風遍界寒劫前無句可盤桓而今且向諸方去他日歸來倒剎竿」


** 示啟愚迪參頭

「　寶鏡堂開露祖機參天翠柏總成詩當年趙老親拈出今日同安特舉之劫外靈根盤大地春前老榦覆清暉婆娑一段西來意付與人天遠依」


** 示道遠侍者行腳

「　但看溪邊桃與竹春風幾度迎新綠明明舉示遠禪人何必迢遙去追逐」


** 示見誰禪人

「　記得當年入室時天公始涉不疑誰雖然瑚器堪成用更覓貧人衣內珠」


** 示證初大德

「　住山志氣要超群鐵臂銅肩敵萬軍坐斷白雲頭自點方知佛是麻三觔」


** 示覺定禪人受戒

「　金襴應量親收得今日拈來舉似君珍重時時常記取莫教辜負嶺南雲」


** 重遊越山示峰元禪人

「　昔年留下破襴衫此日重披勘聖凡纔到祖堂鐘鼓震不須豎拂口喃喃」


** 示佛珠戒子

「　戒珠光照三千界分付闍黎善護持不許囊藏與被蓋更須露出兩莖眉」


** 示達性沙彌

「　沙彌初入鳳􂎮峰一見超然意氣濃若是吾家真種草他年擔荷祖師宗」


** 示不倚禪姪

「　霹靂光中顯祖威無毛鐵鷂頂門飛等閒覷破通天句紫竹心空及第歸」


** 示歸源禪人

「　大地山河歸一鑑個中消息許誰通忽然觸著毫毛豎始信床頭杖化龍」


** 示公延禪姪

「　當󵊮曾問鹵來意直指雲中佛頂峰他日一聲高喚出心空及第振家風」


** 示湧輪禪人

「　黃梅夜半傳消息明月堂前續正宗今日拈來聊舉似莫教辜負鳳􂎮峰」


** 示紫嵒米頭

「　墜腰石𨁝跳鐵碓觜開花舂熟籮中米自是有篩家」


** 示日紅知殿出山

「　從容托缽長街去米到廬陵價不違楖栗高懸中有待天涯行盡莫忘歸」


** 示慧照孫

「　處處青山呈舊面家家明月露新容果然得到個田地堪作吾孫振濟宗」


** 示應塘鄧居士懺經

「　性海華嚴末後句法王座上為君明他年解得其中意管取毘盧頂上行」


** 示幼全李居士懺經

「　不惜芒鞋來祖室當陽一句無端的要識華嚴劫外光九九從來八十一」


** 示素白居士

「　馬師口似虛空大龐老女兒不娶嫁咦嘻而今達道人還須痛快棒頭下」


** 示堪輿斗南劉居士

「　溪山踏遍老歸心太極如如不用尋識得水窮山盡處釋迦峰上話知音」


** 示君直居士

「　與君相對話真風覿面全提應不窮再得耳聾三日後白花影裏更添紅」


** 示東泉黃居士

「　唇舌生鋒大有奇腳跟下事賴君知果然萬里無青草荊棘林中許自持」


** 示龍江孫居士

「　秘旨高深未易推喜君玄要自堪期果能直下無差別臨濟宗綱待汝持」


** 贈岱宗禪宿

「　放出溈山水牯牛千峰萬壑盡良疇等閒不逐東西岸驀鼻牽歸臥碧秋」


** 贈慈雲法姪歸楚

「　邵陵此去千餘里不著芒鞋便到家記得龍門末後句當陽切忌向人誇」


** 贈慈圓法姪歸楚

「　相逢難得投鍼芥鍼芥相投豈易遭珍重萬松林裏去無風正好起波濤」


** 贈西意和尚

「　坐斷雲山得自由侍師三十老春秋恩深相對難迴避倒卓爺頭報大讎」


** 贈淨方和尚

「　湖北湖南道不孤風流賣盡老頑夫傘居一段陳公案每向人天驗釋儒」


** 贈西生和尚

「　傘居密室多麟子獨許吾兄力荷先處處喜登獅子座廣長舌相續單傳」


** 贈大觀禪師

「　雲居吸滴明湖水噴去能滋大地枯今得龍門覿面喝金波銀浪起江湖」


** 贈入密浪法姪

「　釋老當年呈醜拙飲光密地賣風流君今已入南山室何事煙波不下鉤」


** 贈山樗法姪

「　濟宗門戶孰能開須是獅兒出窟來哮吼一聲天外去從教大地絕狐猜」


** 贈獅眼禪師

「　越嶺峰頭踢彩毬翻身白下幾經秋鳳棲一度重相見只為當年陷虎椆」


** 贈雲庵煥章禪人

「　拳室洞開日月芒鞋踏破乾坤者般受用誰有獨許白雲共分」


** 贈芥庵悟生禪人

「　芥納須彌不大毫吞巨海無餘個中機用誰得應是覺公遺居」


** 贈久隱禪師

「　十二巫峰齊踏斷天童堂上芥鍼投得來一塵揮魔佛鄉里同安見也愁」


** 贈耀寰葉居士

「　認著本來原是佛還須更透祖師關果然覷破真眉目土塊石頭俱點顏」


** 贈相中王居士

「　記得貓兒話有因一刀兩斷絕疏親趙州昔日來遲也留與王公驗後人」


** 寄超宗和尚

「　萬松衣缽傳人去一杖迢迢入遠山兩眼不須空宇宙自然說法化塵寰」


** 寄酬文宗博庵黎護法譔龍門十方碑文

「　龍門碑記十方居選佛場開驗瞎驢錫杖峰頭懸慧日光輝祖席有題書」


** 寄公弼涂居士刻寶峰伊庵禪師語錄

「　隔山巳得相逢句鐵馬嘶風處處聞扶起泐潭未了案傳燈何代不知君」


** 寄孝廉白常熊居士

「　當年希運招裴相今日龍門醒白常不是一聲高喚出祖庭焉得復生光」


** 祝爾絃王文學

「　時登花甲重開運，古柏煙消色更鮮。寶鏡池邊千葉柳，拈來奉祝萬斯年。」


** 祝清泉元白尊宿

「　天童大法泐潭開，一滴清泉遍界洄。蕩漾鐵船風月秀，千峰稽首到華臺。」


** 祝覺宗闍黎

「　缽底清波泛大千，西江個個頌耆天。本來壽域無今古，一任春秋體自然。」


** 祝冰鑑和尚

「　不記春秋弘祖道，東乾西竺悉中行。法幢重振龍蛇動，今古人天仰太平。」


** 祝徹庵道弟

「　不避寒暄扣祖帷，傘居消息要深知。而今鐵樹花枝綻，好把無生詠紫芝。」


** 祝宜庵禪師

「　唐福山中弘大法，栽松道者復重來。古今面目難窺見，獨許宜公善自裁。」


** 祝湛明禪友

「　繡谷風高香世界，清心明月映雙溪。都盧總是生前句，信口吟來作壽題。」


** 祝戒如禪友

「　白雲深處青松寺，不逐寒暄太古心。分付華西三祝客，無勞那畔乞威音。」


** 請凌白大師歸老人塔上

「　家聲遙振楚山墟，滅卻先師者瞎驢。記得乳峰親切處，倒騎獅子上雲居。」


** 為余門性淳女開關

「　打開無縫黃金鎖，八面玲瓏理事融。更有一般超脫處，晴天高捲玉簾櫳。」


* 詩

** 七言絕

*** 山居(五首)

「　一個茆庵一個僧，住行缽底米無升。夜來撥出無煙火，直教寒山烈焰騰。」


「　最喜家常無一物，更深夢得淨因窟。人情不但是空華，一切有為如電拂。」


「　住久深山多寂寞，全身坐斷白雲涯。資生只倚黃虀飯，供客還將趙老茶。」


「　幾度傷思兩鬢霜，懶將名利混諸方。青山影裏尖頭屋，火種刀耕道自香。」


「　折腳鐺兒為活計，鋤頭鍬子作生涯。山前一片黃茆地，翻轉春來好種麻。」


*** 遊山

「　盤桓直上五峰頭，曲徑寥寥古洞幽。巖下啼猿聲細細，不知埋沒幾春秋。」


又

「　踏遍崚𡾓趣未窮，雲生谷口帶微濃。枯藤拄杖猶多健，任轉千峰與萬峰。」


*** 詠梅花

「　不畏嚴寒帶雪開，枝枝綻玉破香腮。春風何事傳山下，惹得騎驢客上來。」


*** 喜雲曇禪宿復同安祖庭

「　悠悠古剎同安寺，流落塵寰百八秋。一點靈機埋不住，輕輕點著即回頭。」


*** 經行

「　長空寥廓一孤僧，夜夜峰頭月下行。行到水窮山盡處，歸來打破煮雲鐺。」


*** 夜坐望月

「　寒嵒深處月來遲，兀坐危危意若癡。偶見疏林通一隙，移歸窗下讀殘詩。」


*** 酬獅聲大師過訪

「　不棄虛堂意語投，媿無一物可相酬。家中幸有無煙火，爛煮秋風供上流。」


*** 伊菴古雪二禪師過訪

「　兀坐茆齋正寂寥，苔深誰唱白雲謠。喜同品字煨香芋，且向寒爐把火挑。」


*** 輓石頭庵沖懷老宿

「　遙憶春光對坐時，和聲共讀落花詩。千紅萬紫歸何處？留得山山動遠思。」


*** 贈退庵同參

「　記得茅堂曾與話，青山綠水共投機。而今再得通消息，萬象森羅聽指揮。」


又

「　龍門住處雖云遠，修水同安路不多。丕祖堂前扶舊案，大家齊步唱哩囉。」


*** 示本幻侍者行腳

「　五載爐頭話正歡，芒鞋又到腳跟寒。寥寥此去無忘卻，法乳溪邊度釣竿。」


*** 春日坐小園偶成

「　春風拂盡老煙霞，坐對青天喫苦茶。識得東君言外意，墻頭初放一枝花。」


*** 祝汝鐘閔居士

「　雲居一見已安心，老大風流貫古今。不二門開隨出入，重重獅象壽儒林。」


*** 弔匡山羅漢坪絲外大師

「　不見床頭楖栗木，惟餘崖上半間雲。椎胸痛哭臨行句，正眼圓明獨讓君。」


又

「　憶昔雲居同入室，月明簾外解翻身。而今鐵笛一聲去，喚轉山河大地春。」


*** 輓優曇師兄

「　同條生不同條死，始是吾門骨肉親，今日相逢難見面，邗江千古仰殷勤。」


*** 弔汝鍾閔翁護法(有引)

居士皈依先師顓老人，承當個事，每設壇禮圓通
懺，以報佛恩第。山僧由越山龍門同安三剎皆賴
身心護持，前冬聞公僊逝，即欲赴弔，奈因祖庭土
木工羈，迄今兩載，方得臨柩。特作俚言三首，以竭
道懷想。公寂光中有以知我也，。

「　雄名己久，播朱門德業，文章萬古存，怪殺西風攜袖去，徒遺書劍在乾坤。」


「　二十年來忝法，交吾宗所繫，謾言匏老瓠，莫謂浮江漢，更有新瓢托下梢。」


「　君脫衣冠乘化風，我聞血淚浸虛空，奠香不及依時候，想必靈光鑒異同。」


*** 詠雪獅子

「　蹲踞無畏吐寒光，玉影孤蹤孰敢當？莫向臺山求大智，尋常騎出有兒郎。」


*** 春

「　澹雲靄靄動遊人，多少花街興紫宸，滿目春風關不住，一枝點出故園春。」


*** 夏

「　薰風一陣綠荷香，驚醒漁郎午夢長。喚起兒童烹苦茗，閒來拽杖步陰涼。」


*** 秋

「　雨滴梧桐聲颯颯，風翻丹桂影層層。夜深木枕涼無比，留得陰樓待月登。」


*** 冬

「　紙被圍床深夜坐，不知爐內火生煙。饒他隔岸霜鐘報，只是蒙頭熟打眠。」


** 五言律

*** 雲居接給諫熊青翁居士

「　一入真如寺，山林展笑容。風生人面冷，露結草頭濃。去道吟秋月，回途對遠峰。孤身瓢笠客，也得近高蹤。」


*** 訪伯彩袁居士書房

「　記得盤桓處，依依若對容。兩行疏影竹，一帶密陰松。坐石忘今世，看雲話古宗。懷君心意切，持杖上孤峰。」


*** 禮東林遠祖塔

「　芳聲傳國外，別業到于今。寺老青松骨，池寒白社心。一輪峰頂瑩，三笑虎溪深。不是回天力，誰堪和祖音？」


*** 詠金竹坪平頂松

「　傲盡風霜遠，叢中獨占奇。疏枝幽鳥託，老態碧雲欺。月孕苔痕古，嵒吞鶴影癡。濤聲潑在頂，驚起臥龍知。」


*** 遊越山

「　特出高霄漢，群山落下風。洪崖肩可拍，百丈氣原通。夜月穿湖底，曉雲起谷中。空王居頂上，八面自玲瓏。」


*** 與管生舒翁居士遊雙林古寺偶韻

「　偶言東晉寺，攜我過林中。苔掩唐時路，山藏宋日風。堂虛思忍老，名勝藉權公。不仗郢人手，焉能展大雄？」


** 七言律

*** 山居(五首)

「　芒鞋踏著好居山，扠把黃茆宇宙間。紫芋爛煨隨性飽，衲衣破綻任情閒。疏雲秖合棲嵒谷，皓月無分照市闤。土面灰頭無俗累，孤峰獨坐聽潺湲。」


「　孤峰寄跡冷蕭蕭，懶向人前數寂寥。山有淺溪藏古月，林多修竹挂新瓢。鐺中慣煮連根菜，爨下時焚帶葉樵。僻谷了無塵世事，任他湖海浪生潮。」


「　一個茆庵居物外，無心拾得未輕輸。飄飄毳衲人同少，寂寂柴門道不孤。坐斷千峰雲作伴，烹殘萬壑月為沽。家囊雖是貧如洗，拄杖還堪出入扶。」


「　茆庵半結五峰腰，千尺飛泉度短橋。風撼巖松驚鶴夢，谿分蘿月引猿咷。流雲遶榻經三匝，過客參堂只一宵。地僻山高塵世遠，誰同掬水飲終朝。」


「　卜得嶙峋儘有奇，市廛名利不相推。巖深洞古雲來密，徑小峰高客過遲。白晝臨風趺亂草，黃昏帶月續殘詩。山中受用誰堪語，只許山中人自知。」


*** 再訪獅子峰獅聲偃峰二禪師

「　寥廓柴扉不設關，峰頭獨步任留還。苔深路滑雲先到，松老枝疏鶴易攀。花綻碧嵒春意別，風生翠壑晚情閒。幾回拽杖同君晤，高眺鄱陽水一灣。」


*** 雲居覓隱者

「　寥寥一杖出簾櫳，小徑高低煙水濛。野鶴衝開北障，山猿攀動嶺南風。尋源直透千峰上，覓友橫穿碧澗中。因愛行觀耽閣久，入門不覺月升東。」


*** 舟泊大同有感

「　輕舟一宿大同城，漁火爭開兩岸明。夜靜蘆深鷗入夢，天高雲斂鴈歸聲。秋山古樹添詩思，晚浦新潮長道情。來去幾多江上客，不知白髮鬢邊生。」


*** 吉州禮隆慶祖塔有感

「　登臨祖塔日初斜，草色離離未可誇。蹤跡蕭然閒世外，聲名久已落天涯。山高不識崑崙勢，寺老今歸豪貴家。怪煞千秋龍象地，誰能還我舊煙霞？」


*** 禮天龍祖塔有感

「　路滿寒霜竹滿扉，殘碑剝落草初回。法堂破案塵埃靜，祖殿深苔足跡稀。月照蘿龕清且冷，雲來松澗住還飛。何期特地從新令，千古雄名一日歸。」


*** 送玄微禪師入楚

「　未久盤桓楚地行，遠風高掛一帆輕。因思黃鶴樓前句，卻憶青鷹夢裏盟。兩岸春莎同我淡，一船夜月為君明。應知此去無堪贈，先賦齊安赤壁名。」


*** 登崖頭寺坐月有感兼勉煥章禪人

「　巖頭萬仞碧崢嶸，月挂藤蘿徹夜明。疊疊泉聲超世遠，重重雲影接天生。誰開老寺垂今古，何代閒田任種耕。分付煙霞塵外客，調羹莫負昔人名。」


*** 贈制臺玉翁張居士

「　數年威鎮西江地，文敕煙塵盡掃收。寶劍弗施魔巳伏，征鞍未跨帝先酬。名垂日月輝千古，道重乾坤育萬流。記得靈峰曾有約，何妨弘護祖徽猷。」


*** 贈臬司蘇居士

「　法堂兀坐笑相逢，促膝猶臨鷲嶺風。凜凜冰霜生六月，炎炎暑色寄三冬。毫揮黃峽漩流水，覆育青天轉落紅。扶豎宗猷須仗力，蘇翁原是舊蘇翁。」


*** 贈臬司補念秦居士

「　昔年馬祖出龐公，今日何殊鼻孔同？南浦三秋懸古月，西江千里播清風。紅塵堆裏頻垂手，紫閣臺前獨點胸。收放縱擒惟掌握，聖名凡號豈能容？」


*** 贈巡憲伯衡周居士

「　江漢澄清惠澤新，襜帷駐處自生春。蓮花君子能鍾愛，草履山僧似飲醇。經緯縱橫聯上下，珠璣錯落燦星辰。文章事業成雙絕，名覆金甌第一人。」


*** 贈文宗印周王居士

「　乾坤大道選文場，鳳閣龍樓翰墨香。筆落明珠光萬丈，胸藏碧玉映三岡。絃彈覿面言前調，樂奏聲聞劫外鏘。媿我何能躋佛印，喜君德不讓蘇黃。」


*** 祝寓庸請主兼懷祖庭事蹟

「　公生無祝逮華封，舊案拈來表寸衷。崇勝昔年施血戰，同安此際襲宗風。群花既洽迴天力，百草奚忘貫日功。父子身心援祖道，勳名誰敢不流通？」


*** 過清涼臺達道禪師不遇

「　孤峰特出遠塵寰，小徑新廬晝不關。白瀑泉懸青嶂
裏，紅桃花綻碧嵒間。昔󵊮共讀風前韻，今日惟看雲外山。滿目畫圖收未去，且留明月道人還。」


*** 寄東林主人喚鐵禪宿

「　曾過東林經一宿，虛堂無壁傍雲眠。六朝白社池心冷，千佛青燈夜月懸。鼓罷鐘沉今復響，經殘道寂此重傳。若非天外孤笻至，誰向芳郊覓隱賢？」


*** 雪朝和伊庵禪師韻

「　寒床昨夜睡來遲，早起童呼竟不知。乞食鳥歸驚曉夢，尋香客到供春枝，敲冰嬴得盧仝碗，撥火輸開溈老眉。獨坐茅廬思舊識，六花片片問阿誰？」


*** 和文宗博庵黎居士韻為上藍記事

「　冒暑扶笻問大夫，相逢底意莫能呼。維摩奧室青獅座，𣆀老新堂舊馬駒。欲向城邊弘古道，宜須源上洽居儒。翻思昔日推車案，何事階前丈艸蕪？」


*** 和少宰雪堂熊居士

「　十載雲農不出門，茲來為惜祖燈昏。若非流水新浮瓣，那識桃花別有村？佛老一圍蘇子帶，顓翁三世笑嵒孫。筆中透盡玄中句，頂上青天足底坤。」


*** 贈給諫約生熊居士

「　雲居一別十餘春，笑指相逢兩鬢銀。五位正偏俱截斷，三乘玄要悉堪親。光垂祖剎千年舊，恩普禪林百世新。今日特來呈塔樣，請君拈出話當人。」


*** 贈邑侯渭綸屠居士

「　寶印高提繡谷峰，權衡有道自心空。雲生雙舄凌煙上，鳳舞丹霄玉殿中。性海澄渟施舜德，法城穩疊布堯風。生生化育如天地，更好威音一著通。」


*** 和孝廉晉公閔居士入龍門韻

「　道荒德薄負蒼天，相對今朝愧昔年。越嶺雲旗曾法戰，龍門爐焰許凌煙。床頭纔得支郎杖，堂上重開馬祖筵。獨喜此番春正遇，一枝繁蔭劫初前。」


*** 復宿雲居明月堂見羅漢垣有感兼懷季納熊
居士

「　深懷疇昔干城護，今日重來明月堂。鶴返故林思故主，蝶歸花苑採花香。薰風涼閣傳新令，碧水流雲遶舊場。十載歐峰頭面冷，秖存周匝一垣墻。」


*** 喜方伯斗所余居士建法雲律堂并贈

「　拽杖迢迢睹法雲，莖茆頭現紫金身。若非古佛舒千臂，那許閒僧遶萬楯？浩浩塵中能作主，堂堂化外自來賓。相逢不覺投鍼芥，祖道垂秋又復新。」


*** 賀南康郡侯昆湖廖居士來任

「　幾年畏壘憶君心，此日重逢五馬臨。柳拂金章歌晝永，花迎紫綬宴春深。匡山草木懷元晦，修水煙霞識趙衿。記得當初驚夢句，還于鐘鼓續長吟。」


*** 賀建昌邑侯藿思李護法

「　文星此際下車來，梅雪爭春萬戶開。畿甸遠遊飛舄上，海昏寬賴繭絲裁。琴堂久望陳君績，草野遙瞻宓子才。三異賡歌民奏日，還留玉帶鳳棲臺。」


*** 懷掃庵譚翁居士

「　高聲久已播東南，自恨無緣覿面談。雙徑峰前心法露，淨慈池畔道光含。三朝肉祖由言著，萬古宗猷仗力擔。異地同風應寄紙，那堪短杓海中探？」


*** 和蘇庵劉居士

「　為憐師道入山孤，覓火挑燈夜不紆。莫謂青原無嫡裔，須知龐老有良駒。輸君環珮名金闕，贏我玻璃注酪酥。不負當年親記莂，同安依舊會宗圖。」


*** 次東巖和尚韻

「　何緣拽杖祖庭遊？相對虛堂話更幽。愧挽真風驚世子，喜來紅日樂嵒丘。鴉飛鵲噪春山好，草色花香道脈悠。消息許誰通一線？斷翁顓老續先猷。」


*** 壽紫竹林妙明和尚

「　法輪常自轉青筠，黼黻人天萬古新。南度煙霞開斗柄，西池風月透欄楯。杖頭花現優曇色，缽底香浮上苑春。柳巷遺來親指掌，惟兄盡露五湖濱。」


*** 懷西生大師

「　記得飛笻過考盤，疏窗猶恨雪霜寒。一朝插草揆先哲，十載支薪壯遠觀。寶鏡池深通吉水，廬陵米價探修瀾。不忘鳳嶺臨風句，佇望同扶舊剎竿。」


*** 懷西意和尚

「　一展慈光已七年，春秋荏苒若無遷。夢遊歐阜雲同賞，話別文江月滿弦。柳巷綱宗惟大播，傘居消息幸多傳。不辭飛錫來先塔，鳳嶺猶歌別有天。」


*** 次晦山和尚過訪韻

「　聲名久已出塵蒙，覿面雄談動象龍。果是天童傳少室，不虛歐阜起雙峰。三生共飲曹溪水，一席同聞鳳嶺鐘。寶鏡池邊纔揖別，洞門依舊白雲封。」


*** 酬雲巖元潔和尚過訪話舊

「　一見鴻川水逆漩，遺懷二十有餘󵊮。弁山風入龍門浪，古洞雲浮鳳嶺天。賦質同時邀劫外，談心共譜約生前。徐陳此日重相遇，莫使聲名世後傳。」


*** 禮五乳憨山師翁衣缽塔

「　幾年懷渴謁師翁，纔得登山展積衷。明月照時心鏡露，白雲飛處鼎煙濛。七賢侍座開生面，五老排門繼古風。今日小孫來九頓，願教血脈布寰中。」


*** 酬諸子賀進新方丈韻

「　方丈新成列祖基，中興法道在斯時。多󵊮種竹留丹鳳，一夏攜瓶灌紫芝。荷眾自慚德業晚，酬機猶恨語言遲。只今負愧單傳旨，不仗群英復待誰？」


*** 入京謁雷臣余山主

「　萬里長江一葦航，山川迢遞悉商量。櫓聲晝入三台夢，帆影時懸五鳳纕。玉露點成丹桂彩，金風操動綠
荷香。我來不借山陰興，護法堂前別有光。」


*** 謁元臣余山主

「　有賴先人玉帶垂，遠乘輕艦入邦畿。秋風拽動河邊柳，曉日披開洞口芝。遙望北城青氣靄，翹瞻南岸白雲低。孤舟萬里情難狀，聊以心歌一解頤。」


*** 入都蒙萊臣余山主先視作此奉謁

「　疇昔文輿轉玉寰，餘光常燭鳳棲山。因時買棹乘炎氣，指日扶笻對笑顏。忽感雲堂先過視，莽排心曲不遑刪。到來自愧無堪獻，幸借秋風點翠斑。」


*** 謁翰林學士子靜李居士

「　雲外風飄翰墨來，故園秋色影三台。時登玉闕珠璣露，日陟金階錦繡催。德重普天知大體，聲高舉世沐鴻才。餘光尚續傳燈焰，西蜀遺錢豈復猜。」


*** 贈嘉興郡侯遵度王居士之任

「　時光遠燭
　帝城邊，榮發臺隍五馬連。紫綬低垂楊柳岸，金章微拂芰荷天。威宣巖壑風聲著，令布滄浪月影懸。煙雨樓前歌晝永，還思世外有餘篇。」


*** 離鄉

「　自出川江數十載，逢人從不問家音。遨遊四海垂鉤釣，放浪千山種玉金。每共長松歌短調，常同麋鹿喜登臨。餘情盡付鄉關外，只有單傳一點心。」


*** 參禪歌

「　參禪好，參禪好，脫卻夏天衫，更披冬月襖。豎起鐵脊梁，塵埃都教掃。三更紅日正當空，千峰萬峰齊靠倒。禾山打鼓，囫圇吞棗，雪峰輥毬，拋磚引寶。呵呵呵，倒騎鐵馬出同安，秋水秋山何時老？」


*** 四威儀

「　山中行，清風竹杖輕；撞著賊，且喜一身貧。」


「　山中住，家風無別慮；養顛狗，放出捉狐兔。」


「　山中坐，白雲來幾朵；問如何，蒲團齊坐破。」


「　山中臥，兩腳長伸著；絕親疏，一些過。」


法璽印禪師語錄卷第十

法璽印禪師語錄卷第十一
嗣法門人性圓旋璣旋哲旋賢等編次

* 佛事

** 掃北京笑巖寶祖法身塔

久視云關子嶺上印，破虛空面門，烈焰爐中焚卻，本
生父母以金剛變相三昧酬答。聖僧將如來最上一
乘開通後學，主賓互換，照用齊行，縱奪隨宜，殺活自
在，坐孤峰而不見雲霞之色，居十字而杳聞風月之
聲。繼法脈于將危，續宗風于未墜。聲名洋溢，付囑聯
芳，法統津梁，宗門關楗。雖然，若非龍池幻翁、曹溪憨
翁法派兩源流通，海內爭得臨濟一枝遍滿天下？今
日不肖遠孫來叩塔前，無堪報德，以大地為爐，日月
為炬，白雲為香，青山為供，列于我祖之前。且道還來
鑒納也未？良久，顧眾云：「寶塔玲瓏無背面，兒孫千載
仰高風。」展具大拜。

** 掃五乳憨山國師衣缽塔

師視幀云：「格外箴規，當陽正眼。操三玄甲而疏曹溪
之脈，整萬古綱而續柳巷之風。胸藏雲六合，筆奮海
千尋。世稱臨濟一宗遍滿寰宇，若非師翁宏願法道，
焉有今朝法孫印？仰攀碩德，繼續芳猷，中興同安祖
席，提持向上宗乘。此日特過五乳峰頭，潦溪毛之供，
致祭於中興曹溪憨翁國師之靈，酬昔淵沿，欽承玅
旨。」顧左右云：「還有未知源流者麼？」拈香云：「一炷兜樓
觸鼻孔，從教法乳振聯芳。」

** 曹溪中興憨山國師忌辰獻供

師至像前久視，云：「轟霹靂舌，擊塗毒鼓，聞者俱聾，見
者悉瞽。此是師翁家常，未是忌辰極則事。銜天子恩，
受士師法，刺目不逃，傷膚不撓，辛酸聲滿乾坤，苦澀
名傳天下。此是師翁家常，未是忌辰極則事。復曹溪
真面，舉笑巖的旨，拈白尾，驗龍蛇，提烏藤，驅凡聖，只
教親炙沾恩，聞風受益。此是師翁家常，亦未是忌辰
極則事。今日同安法孫既知報德酬恩，忌辰極則一
事，作麼生舉聻近案？」燒香云：「修江水接曹溪水，同安
門對海潮門。」遂展具拜。

** 掃雲居顓愚先老和尚塔

師拈香云：「折臨濟棒，鎖曹溪水。闡青原不為聖諦興，
雲居有路隔山竹。林禪流雨，集五臺衲子。雲臻猶未
是，我先師後事。客歲仲秋四日，與同門昆季敬卜得
一片無陰陽地，恭遷法身，惟願如日如雲，蓋天蓋地
去也。今日不肖忝居同安祖席，聊備信香，於人天眾
前，專伸供養。」顧左右云：「且道先師來未？」良久云：「燒一
分紙著。」遂大拜。

** 為雲居先老和尚圓塔頂

「巍巍聳秀，象王峰上現全身。面面玲瓏，太虛空裏逞
饒舌。見聞有賴祖庭，增光傘居之家風，遮天蓋地。曹
溪之正脈源遠流長，鳳子麟孫因斯出現，大機大用
在處全彰，非我先師大和尚不能全提向上，赫奕古
今。所以一時恒河沙數天龍八部，金剛地神晝夜圍
遶，至於盡未來際，無有了日。正恁麼時圓頂一句作
麼生道？」良久云：「昂藏壁立雲端外，萬水千山列下風。」

** 雲居顓愚老人十忌日

師拈香云沉檀一瓣，纔拈起，不覺眉尖淚兩行：「記得
老人臨囑句，當陽一喝起聯芳。」遂插香云：「諸仁者，還
知老人大人相麼？向香煙未起處看。」便拜。

** 弔雲門雪嶠和尚(時祭於匡山師子峰)

「不才聞得，青獅吼笠子，腰包幾欲友，恨殺雲居。」雲：「又
深彌，封彌處，難通走，今朝棄我而西行，四海嬰兒失
乳母，痛腸血淚染雲衣，顰蹙雙眉哭破口。末法時，正
法朽，獅子絕行多狐狗。憶吾師，作家手，施為動靜甚
平常，語句辭章不捏扭。仔細思，世少有，正好峰頭棒
破天，何緣休世不肯久？今策杖，非其偶，青錢粉蝶滿
林飛，仙掌盈盈當作酒。何時覆到古雲門？香焚一片
重稽首。」

** 雲居顓愚先老和尚二十週

師至塔前拈香，云：「吾師還記得麼？於丙戌五月六日
午時入般涅槃，示寂滅定，帶累腳下兒孫。年年此日，
歲歲今朝，繼往開來，惟瞻惟仰。茲者二十週辰，遠承
藩司，余翁謹修清供，列於我師塔前。不肖知時識節，
奠一盃茶，燒一炷香，要薰我師鼻孔，怎奈雲生山色，
月轉溪聲，皆是我師法身，不敢世諦流布。」遂彈指三
下，顧左右云：「已開寂滅定，現諸威儀，來格來歆，伏惟
尚饗。」

** 掃同安佛頭峰第二代常察禪師塔

「千峰連嶽秀萬嶂，不知春孤崖倚石。坐不下，白雲心。
諸仁者還知此翁人境句子麼？千有年來不惟常住，
此山且日炙風吹，消磨不得。所以孤迥迥，峭巍巍，亙
古亙今，無雜無壞。雖然如是，苔封荊蔓久矣。今日揭
出雲霄，只要大家共見。正恁麼時，且道掃塔一句作
麼生？」拈拄杖卓一卓，云：「卓破虛空人境別，家風振起
鳳棲山。」

** 掃同安政公禪師塔

「祖庭湮沒久，一塔鎮孤村。熱骨雲侵冷，翻成鐵面門。
者是古今不昧的榜樣，至今法席重興，宗風復振。今
日山僧燒一炷香，供一盃茶，願與我師共鎮祖庭。」遂
展具拜，云：「一段慈腸和月冷，幾回熱唾帶雲開。」

** 掃龍門第二代大機用禪師塔

師登塔，以拄杖指云：「者座宰堵波，埋沒已千載。今朝
特地新，面目不曾改。諸仁者，且道機禪師不曾改的
面目即今在什麼處相逢？難見面，見面不相識。」遂焚
香作禮。

** 掃龍門戒杲空明和尚塔

師遶塔一匝，云：「此塔古今不昧，日月恆照，揭出當陽，
聖凡一笑，清供謹拈，重彰體貌。大眾且道此老在什
麼處？」良久云：「白雲時遶青山外，綠水常流碧澗中。便
是此翁真面目，令人代代仰清風。」遂拜。

** 設寶峰𠁼庵禪師供

師指像云：「天童後裔，笑巖遠孫。施馬祖大用大機，行
臨濟三玄三要。到此正好陶鎔，後學何緣短笛橫歸，
致使空山頹裂，藏海枯乾。正印今日得，得為兄錢燒，
蝴蝶茶，點蜻蠅。」顧左右云：「且道者漢面目即今還窺
得麼？」良久云：「爍迦羅眼，猶難見，狹根魔子，豈能知？到
者裏非但汝窺之無分，總使伊聞之猶難。直須星攢
碧落，月浸丹墀，翡翠簾垂，燭香人靜。如此會得，纔許
黃口小兒搭齒粘唇。其或未然，向山僧與者漢相見
中薦取。」遂拈香泣云：「一瓣爐中煙篆冷，寶珠峰下瀉
春潮。」

** 寒食掃大機禪師塔

師云：「一回打掃一回新，時吐煙霞繫故人。織錦春花
連古壁，破天雲浪捲紅塵。青青翠竹歌玄調，朵朵奇
峰展笑嚬。信手拈來堪作供，願吾機祖鑒微忱。」遂燒
香作禮。

** 寒食掃戒杲和尚塔

師以拄杖指塔云：「者座古塔，山僧疇昔已為諸人指
出，分明今日重新舉示，是什麼意？特為未見者見，未
聞者聞。明初戒杲禪師重興祖席，復理宗猷，居此寒
巖深谷之中，被無恥輩把他一片青山埋沒將盡，所
以山僧今日復理風境。且道風境作麼生理？」遂拈香
云：「清明三月菜花黃，雲轉寒崖道骨香。嶺後松濤吼
落日，令人千載仰聲光。」

** 為龍雲寺聞嚴耆宿起龕(值古雲)

師云：「淵公聞老宿深居幽谷，傲雪欺霜，固守一片嵒
頭道場。自知老病休歇，於廿四日撩起便行，徒眾特
請山僧舉揚末後一事。」顧眾云：「且道末後起龕一事
作麼生舉？」喝一喝云：「一輪迸出千竿竹，三瀑衝開九
疊雲。」以拄杖指龕云：「起。」

** 舉火

師以火炬打○相，云：「者個便是超生越死的大解脫
門，未聞嚴先灶裏寒冰結，已聞嚴後井中炭更紅。於
此薦得，方識四無遮攔，得大自在。設若不能，山僧為
汝髑髏點出眼睛去也。」攛炬云：「幾莖不落春秋木，撲
地燒成朵朵蓮。」

** 為獅子庵藏一禪師封龕

師就龕云：「聞報藏公歸去也，蕭蕭自在冷如風。雖然
青嶂雲歸後，猶待山僧一句封。且道作麼生是一句
封？」以拄杖指龕云：「千山萬壑雲，者片可藏一。」

** 為聖傳鐸副寺舉火

師云：「聖傳副寺三載，同志當初越山，一擊粉碎，惜乎
今朝蝶隨花去。且道甚麼處去？」以炬攛下云：「烈焰長
空無背面，圓明何處不清光？」

** 為德光靜主舉火

師云：「德光，德光，揭露當陽柳巷從，君舞蹈孤峰，任汝
徜徉。」打○相云：「會得者裏，許你格外承當，其或未知，
還要山僧指出短長。」以炬攛下云：「渾身拶出金剛燄，
一朵優曇處處香。」

** 為戒生闍黎舉火

師以火炬打○相云；「來時恁麼來，去時恁麼去，來去
本天然，切莫犯迴避。且道如何得不犯迴避去？」喝一
喝云：「煙霞直透青霄外，一道靈光耀古今。」

** 為慧光火頭舉火

師舉炬云：「性火真空，性空真火，狹路相逢，定無處躲，
不是冤家不聚頭，通身化作劫前火。」顧眾云：「慧光火
頭，到者裏還有轉身處麼？」遂攛炬云：「清風一陣長空
掃，紅日團圞正當午。」

** 奠顯微元法子

師至靈前云：「圓明妙體，本無去來。自性天真，不屬生
死。慟惟新寂，法子顯微元。侍者一生孤硬，生鐵鑄成
龍門。三載巾瓶一朝打失鼻孔，同安室裏鍼芥投機，
遂以濟北家風，兩手分付。豈期鹵風忽起，北斗頓橫，
以致法門凋殘，慧命莫續。今子道友曉也上座，秉道
義之交，念同參之託，於數百里外送子靈骨歸山，老
人不覺五內盡枯，聊以祖庭丈左。酌金井水，調野菜
羹，奠于我子之前，以表師資法愛，來格來歆，惟茲尚
饗。」

** 奠梅若法子

師至位前，良久云：「梅若維那少󵊮英俊，秉出世心，擔
佛祖任，操德業，廢寢忘餐，守律儀如冰似雪。山僧以
惡辣鉗鎚為伊徹骨徹髓，擬為法門利器，誰知格外
閒人傷哉？惜哉？兩相辜負。諸仁者，且道今日還有不
辜負處也無？」顧左右云：「以此為驗。」

** 為雲曇禪宿入塔

師向塔前云：「心肝鐵石，作用超方，復祖庭而不畏死
生，掌諸山而多般權設，只因輔正驅邪，以致喪身失
命。同安今日全賴恩光道風遠播，所以山僧自愧無
酬，只得將斯吉土，卜此良辰，為伊入祖塔之傍，以作
千秋遺蹟。雖然，且入塔一句作麼生道？」托骨入塔，云：
「鐵壁銀山無出入，白雲流水有聲名。」

** 為眾高僧入塔

「一點墨水，兩處成龍。空谷傳聲，彼此相應。也有為生
死不畏寒暄，也有為叢林不惜身命。到如今山僧為
他捏聚成團，挽回一鏡，直教世諦空華，塵緣脫盡。且
道如何是脫盡的事？」以手數靈骨入塔，云：「一眾同歸
無縫塔，從教生殺不春秋。」

** 為旵堂法子起龕

師以杖指云：「龍門升堂，同安入室。泥牛海底來，木馬
雲中去。透祖師關，無蓋無函。秉如來命，自尊自貴。到
恁麼地正好紹隆佛種，何期一旦鹵歸，四五年懇切
誰知？三十載苦心何在？雖然，也是世諦門中，若實際
裏地何曾損壞纖毫？只如不損壞的是個什麼？一夜
雨風頭腦裂，千山血淚瀉霜寒。」遂命舁出。

** 弔季納熊居士

「夙世利根，金剛悲願，護法雲居三十󵊮，聲傳海內，恢
復同安，千萬古名馥諸方。訓子孫以聖賢，待緇素無
彼此。坐塵寰中，出塵寰外，不被諸緣所轉，唯愁大法
未明，如此正好與法門打成一片。豈其劫外風生，橫
吹鐵笛，山僧聞之痛淚落腹，五內憔然。今日乘一葉
輕舟，特到柩前燒一瓣香，奠一盃茶，不敢言報德酬
恩，聊以進平生道契。雖然如是，更有與君不了一句
又作麼生道？」顧左右云：「痛淚不同流世諦，惟君悲願
復重來。」

** 為退菴禪師起龕

師云：「動也，定也，昨夜泥牛吞卻月。定也，動也，今朝紅
日上東山。只得東湧鹵沒，北達南通，一段孤光，死生
不易，恭惟示寂。退庵禪師守毘尼，皎若冰霜，具法眼，
明同古德。處僧處俗，渾如太古淳風，應世應緣，成就
空華佛事，正好一方主化。何期鐵笛橫吹，致使龍象
無依，法門清澹。今汝弟靈機大德啟合縣檀那命山
僧為伊作茶毘佛事，今日不敢他辭，只得打開玉鎖，
撥轉玄關，為伊判決去也。」以杖擊龕云：「少時道破命
出。」

** 為退庵禪師兼舊過空生禪宿舉火

師云：「者個師徒恁麼奇特，生時不同生，死時不同死，
生死雖不同，就中無彼此。所以道，『青山白雲父，白雲
青山兒。白雲任往來，青山總不知。』既然如是，今日為
什麼又向者裏聚頭撞腦，覿面相逢？將末後一段因
緣要山僧為伊了卻。且道即今更作麼生施設？」以炬
打○相，云：「舉起劫前三昧火，倒騎木馬上雲霄。」擲下
便行。

** 為破衲禪人舉火

師云：「破衲禪人叢林實行聞風滅火，為法亡身，看伊
者段真心可作千古標致，奈何不解藏身，以致徒空
喪命。山僧今日只得教伊就火焰中尋一條出路，諸
仁者，且道作麼生是伊出路聻？」以炬打○相，云：「會麼？
設爾未然，不免重下註腳。」遂擲炬，云：「無底底中重破
底，有枷枷上再加枷。命根截斷終非斷，烈焰騰空布
雨花。」

** 為待贈高門余氏孺人火

師云：「昨日山僧出山，為弔高公之媳，余公之女，不意
二公擇此良辰，命山僧為伊指出生前面目，末後因
緣。今對眾前，且道如何結案？」以炬舉起云：「性火真空
性空真火。狹路相逢，定沒處躲。」復擲下云：「烈焰光中
朵朵華，天堂佛國親垂手。」

** 為智微禪德火

師云：「汝本真實人，所行真實行，迢迢千里來，唯求末
後事，且道末後事作麼生為汝結案？」以炬打􃆉相，云：
「四大本空如泡影，圓明一點露長空。」遂擲下便行。

** 為廣福初開禪宿起龕

師云：「生也，死也，若青山之白雲。來也，去也，似當天之
杲日。本無心于出沒，豈有相於去來？一道凝然，亙古
不昧。恭惟禪德生世八十一年，戒臘四十餘夏，受毘
尼于傘居之室，養道緣于約翁之庵，一句彌陀直透
安養國中，雙融性相，不離今世門頭。不期世幻已盡，
撒手還家。今朝吉日良辰，為伊作一期佛事。」拈杖擊
龕，云：「舉起初開那一步，臨行重蹋上頭關。」

** 舉火

師云：「其生也本自天然，其死也無迴避處。白雲片片
起千峰，黃鳥聲聲啼不住。既然去住自由，因甚留者
殼漏子以待山僧？冤有頭，債有主，烈焰光中獨出手。」
遂攛下。

** 弔方伯斗所余翁大護法對靈燒香

「三十年來求大道，同安始悟劫前人，君今撒手恁麼
去，那個聞知不慟心？恭惟誥封光祿大夫斗所余公，
別號道庵大護法，現宰官身，悟無上道，為朝廷之砥
柱，作法門之金湯，建叢林於城市山中，宣王化於普
天匝地，恭寬信敏，道德存身，教子有方，規繩合則，一
貫純風，慈心三昧。甲辰五月山僧托缽洪都，掛錫法
雲，忽蒙先顧，片語相投，直下皈心，中興祖席，直教四
海俱聞，緇素共仰，正好輔揚大化，接益後來。殊期宦
緣巳盡，撒手離塵。但恨當時未與同安通個消息，使
山僧五內盡裂，以致佛法垂秋。今日特對靈前拈一
瓣香，奠一盃茶，以酬數載莫逆道交，并報建立祖庭
厚德。報德酬恩即且置，拈香設供作麼生道？」良久云：
「覿面相逢呈舊案，今時原是昔時人。」

** 為法雲律主雪眉和尚起龕

師云：「迦文入滅於雙林，雪眉抽身於法雲。無底草鞋
踏破巫山十二重，無舌頭人吸盡西江千萬傾。吞栗
棘蓬於天童密老，受三聚戒於華山昧師。嗣後道化
南州，與方伯余公共同大願，酬倡稱時，建立藂林，十
方雲集，致使四眾咸皈，三緣具足。倏爾化緣已盡，便
與余公先後一揆。山僧同化江右共一檀主，只得有
條攀條，無條攀例，即今起龕一句還委悉麼？」卓杖云：
「請出那伽常大定，為祥為瑞現霞冠。」

** 入塔

師云：「孤光獨露，耀古騰今，聲出青霄，名垂後世。恭惟
法駕開方便門，說清淨法，化導群迷，成就四眾。末後
忍俊不禁，道個『老僧不曾生，今亦何曾死，生死與涅
槃，霜花結石耳。』可謂臨行灑落，不滯繩規。所以留下
者段公案，秖待同安長老為他掃蹤滅跡。古德云：『湘
之南，潭之北，中有黃金充一國。』今日雪眉和尚亦有
個無縫塔子，且道山僧作麼生與他結案？」以杖指云：
「地為函，天為蓋，中有虛空遍法界。函蓋乾坤沒些些，
鐵壁銀山絕光彩。」一卓云：「封好。」

** 為余護法起棺

師至棺前，云：「來自遼陽，去於江右，北斗藏身，無聲無
臭。恭惟皇清誥封光祿大夫江西布政司斗所余公
大護法，居宰官位而恩澤弘深，透祖師關而道風遠
播，上為朝廷股肱，下與士庶分憂。時時鼓揚法化，處
處建立藂林，二十餘󵊮不辭鞅掌之任。有時向王法
堂上因邪打正，有時於燕居閒處凡聖不分，有時向
紅塵堆裏撒土揚沙，有時於金紫行中添花布錦。到
恁麼地正好放去收來，縱橫祖道，豈料西風倏爾，撩
起便行。今朝持服孝男雷臣居士等特請山僧，於端
表堂中重為舉揚，舉揚則且置，秖如起棺臨行一步
作麼生道？還委悉麼？」遂近前，以手舉扛，云：「藩侯自北
到江吳，九載恩垂道俗孚。疆外小城留不住，迎歸帝
里壯皇圖。」復云：「起。」

** 為少宰雪堂熊翁誥封夫人葉氏燒香

師云：「古謂：『諸行無常，是生滅法，生滅滅已，寂滅為樂。』
生滅且置，秖如誥命夫人寂滅受用，畢竟如何？」打○
相，云：「常光一段無今古，自在天中坐寶蓮。」遂燒香。

** 為雪堂熊公大護法燒香

師至靈前云：「劫前鐵樹正芬芳，不落春秋不覆藏。枝
葉疏疏撐宇宙，花開果熟落天香。恭惟大護法，朝廷
柱石，佛法金湯了多生，向上之機悟性中解脫之法，
隨緣不變，常住世間，不變隨緣，性相不二。記得昔󵊮
在螺髻墩上，時公拈山僧杖云：『者條拄杖得恁麼直？』
山僧云：『直且置，只如古人道，喚作拄杖則觸，不喚則
背，不觸不背更作麼生？』公云：『且喜今日在弟子手中。』
山僧徵云：『意旨如何？』公云：『撐天拄地。』山僧云：『珍重。』公
便作禮。嗣後遂以臨濟一宗兩手分付，不意拋卻世
緣，橫吹鐵笛。山僧直抵柩前，拈一炷香，奠一盃茶，以
酬護法之德。還委悉麼？一片栴檀纔舉起，滿腔徹底
骨毛寒。仰勞大眾􁻛經化楮。」

** 為汝鍾閔老居士燒香

「生本不生，死亦不死。一道圓明，古今不已。恭惟閔老
居士光吞日月，氣裂山川風，聲遠播於尼山，名實低
回於鷲嶺。駕慈航出宦海，了知自性本空。披繡服，禮
圓通，親見觀音自在，非迷非悟，出脫凡情，是證是修，
打翻聖諦。」以拂子打○相，云：「居士前歲告殂，山僧今
日作弔，且道其中還有先後也未？」拈香顧眾，云：「從來
春信無高下，一任花枝自短長。」

** 舉朗目禪人火

「杲日中天江北蓼，花飛爛熳眉頭慘。露階前，野鶴慟
凄聲，此時此景，正是公末後一段好境界，正好操持
前志，何期撒手長行？今公親眷堅請山僧，為公了卻
末後公案，且作麼生了？」以炬打○相，復喝云：「舉起自
家三昧火，痛鞭木馬帶風嘶。」遂擲下。

** 同門絲外禪師起龕

「圓明寂照，本無去而無來，玅性融通，示有生而有滅。
恭惟絲大師住世五十四載，法臘三十有二，同出傘
居之門，共入雲居之室。既爾天各一方，參商南北，秖
望龍天推出，扶持濟上之風。何期世緣拋擲，鬧裡抽
身，小弟聞訃，五內痛裂。就於同安烹迸花之清泉，煮
寶鏡之蘋藻，聊盡同門之法愛也。兼聞遺命匆匆遠
來，將萬派為茗，千峰作供。切勿常寂光中，展眉大笑，
請兄向第二峰頭少現火光三昧。」以杖擊龕，云：「不移
一絲全體露，敵勝還他獅子兒。」復云：「起。」

** 舉火

「昨日雲雨濛濛，今朝碧天皜皜。雖然時節因緣，臨行
方得恰好。」遂拈炬打○相，云：「者便是大師現底三昧。
所以古人道，『三世諸佛于火燄中說法，三世諸佛立
地聽汝。』諸人還委悉麼？其或未然，山僧為諸人別通
消息去也。」攛下云：「烈焰光中垂隻手，大千世界現全
身。」

** 為老比丘下火

拈炬云：「好山好水，徒然過荒草，沒頭全身，墮八十年
來總未知，臨行乞我火一朵。今朝覿面重說破，說破
個甚麼？」一喝云：「杲日當空添烈焰，圓明一點去來博。」
遂擲下。

** 慧中比丘尼舉龕

「劫前個段無生理，今日拈來獨讓他，放下腳跟，撩便
去了，知生死是空華。者比丘尼生緣八十有六，出家
三十餘春，解脫一切法塵，成就無上玅樂，可謂明如
玉露，皎若冰霜。今諸道侶恭請山僧，少作一時佛事。」
遂以杖擊，云：「擊碎雲龕無處著，高移一步出凡倫。」

** 下火

舉炬云：「會麼？者是汝現前三昧，耀古騰今，無堪敵者，
雖然，也須山僧為汝道破。」遂一喝云：「高著眼，吾今助
汝，一星星到處圓明，光爍爍攛下。」

** 為優曇頤公老宿起龕

「高高峰頂立，深深海底行。木馬騰空走，玉象出崑崙。
恭惟圓寂優曇師兄頤公老宿，得根本智于顓愚老
人，受具足戒於密雲和尚，編參知識，踏斷差別路頭，
諮詢名山露布，頭陀苦行，末上邗江，拮搆禪室，四十
年來把住要津，不通情竇，直至幻緣將謝之時，等閑
道個『門前柳色垂青眼，檻外諸峰笑點頭。』即此二語，
不唯繼續圓通二代，即我傘居先師父子不傳的極
則處，亦被師兄一時漏逗了也。弟自燕京回南，特過
此燒瓣香，以盡同門之愛，不期乃徒旋恩旋義，暨諸
眷屬等於西南角上卜得一片無陰陽地，欲建無縫
塔子，今當吉日良時，請作起龕佛事，是以忍俊不禁。
葛藤至此，不免常寂光中，軒渠一笑，一笑且置，只如
起龕一句作麼生道？」遂進前以杖擊龕，云：「桃花處處
笑相迎，高移一步春風送。」

** 入塔

以拄杖指云：「盡十方虛空，盡十方世界，總是師兄者
一座埣堵波。自古及今，函蓋乾坤，不通呼吸，無雜無
壞，無始無終，到恁麼地正好與萬象森羅，情與無情，
一齊證入無生國裏，端拱無為，自由自在。雖然如是，
猶有一點罅縫，待小弟蓋覆去在。且道作麼生蓋覆？」
以拄杖作拽勢，云：「一方頑石拽將來，猶待家人親手
擲。」復卓云：「恰。」

** 為嘉興郡侯遵度王公大護法燒香

「無去無來，靈光獨耀，不生不滅，本體恆存。恭惟中憲
大夫王護法悲願不忘，現宰官身而說法，雄才特用，
懸金斗印以衡。行驅五馬於黃堂，御六龍於赤絳，諸
山各剎總沐鋾鎔，田叟漁翁俱叨化育。山僧初晤于
燕都，再逢于檇李，幾度盤桓，無非中道，正好撫國安
民。忽唱還鄉曲子，嗟夫，西來大意未盡商量，刻藏因
緣委諸檀度，此非護法有棄於山僧，蓋為山僧無緣
於湊就，茲居旅底無表寸私，特向尊前瓣香作供，只
如來格來歆一句作麼生道插香？」云：「信手拈來焚寶
鼎，氤氳端的透朱陵。」

同安挂鐘板，師拈椎云：「人天號令，祖師繩規，今日重
提，風行草偃，直教一箇箇皮穿腦裂，膽喪魂驚，不守
自家窮活計，豈容先聖舊儀軌？雖然如是，且坐斷見
聞一句作麼生道？」遂擊鐘板云：「一撥靈機天地隕，千
差別處絕纖塵。」。


法璽印禪師語錄卷第十一

法璽印禪師語錄卷第十二
嗣法門人性圓旋璣旋哲旋賢等編次

* 募疏

** 募修丕禪師并高僧普同三塔疏

豫章海昏之有同安者，唐朝古剎也。自同安和尚開
山，而常察禪師居第二代，三代得丕禪師宗風大振，
至今曹洞龍象遍天下，悉皆丕祖之腳下兒孫。由是
列祖代振法席，指難數屈。山僧於壬寅年濫廁祖位，
見道場在荊棘叢中，慨有興復之志。茲喜殿宇佛像
漸已就緒，每當鶴唳天霜，鶯啼春老之際，拽杖撥草，
尋獲常察禪師之塔，猶存佛頭峰頂。若開山并丕祖
高僧普同諸塔，雖存有基址，而狐窠兔穴，風吹雨浸，
將有所不忍聞，不忍見者夫？蛙虫朝遷暮返，弗忘其
本，烏羽返哺，猶知報恩，豈忝在法門如秦人視越之
肥瘠乎？或檀信長者，或曹洞後昆，聞風翕然，揮金助
砌，當同阿育王造塔湧出，震旦大放光明，普天匝地，
沾恩去也。勉旃望之。

** 化油疏

同安一室黑漆如如，自古日不能輝，從來月未可照，
有無一片虛實成團。雖然天曉不露，何妨夜半正明？
今告四方檀越，八表金湯，拈來投子油瓶，一任諸方
定價，舉出揚岐燈盞，發揮百寶光明。燈草藉以吐燄，
琉璃因而普徹，到恁麼時，太乙僊畢竟開眼，然燈佛
自然眉舞。

** 化茶疏

冬風喚而不回，春陽發而點出。優游乎雲霞堆裏，茂
盛乎雨露場中。收歸沒底籃間，快樂無煙火上。直教
露者露而藏者藏，囊者囊而橐者橐。十方檀那有能
信手拈來，投於寶鏡清泉，烹於溈山巨釜，則盧仝碗
自浮香，趙州瓶自發潤，不惟同安僧眾兩腋生風，亦
且天台羅漢團圞沽味。設或有問：「如何若何？」山僧只
對他道：「喫茶去。」

** 募鍋偈

南泉打破鍋，至今無人補，乞箇沒錢人，大家相與輔。
同安則不然，偏覓有錢主，虀羹與粥飯，禪悅在此釜。

** 慧明庵募化藥師禪期修建大佛殿

靖邑有水曰雙溪，溯流而上四十里許。有庵名慧明，
然慧明之名非無由也。蓋此地上達曹溪，下通廬峊，
其中往來參詢衲子，決明己事，接續佛祖慧命。源頭
者未有不過此也。余癸巳秋應龍門請，經此一宿，至
深夜經行，偶見四面峰頭煙雲吐秀，瑞色衝霄，語侍
者曰：「不久於此必建梵剎。」迨至今春陽回，大地萬物
咸新，余與諸子乘時化道雙溪，以效中峰，故事仍宿
慧明，其主人持一冊告曰：「某欲建立叢林，接納雲水，
請和尚一語，導引大檀。」余深媿無文，不能動大方長
者，聊舉一則陳爛葛藤，以報諸君子。昔世尊與眾遊
行次，以手指地云：「者一片地好建立梵剎。」帝釋信手
拈一莖艸，插於地云：「建梵剎已竟。」世尊微笑。諸居士，
者兩古人雖則隨處建立，不費纖毫，檢點將來，不無
敗缺，怎似我融通。上座，要諸居士大家拋出玉粒金
磚，各向慧明無陰陽地上建立瓊樓玉殿，涌出丈六
金身，到者裏支無底鍋，炊無米飯，接待往來，千飽萬
足，與諸居士同獲真實功德，同證佛祖光明，達士高
人不可不信，謹疏。

** 谷雲峰化修主殿敘

道人動止如孤雲野鶴，去住自由，本無定向。所以古
德云：「未有常行而不住，未有常住而不行。」試看古人
一言半句，意要衲僧如雲如鶴，騰於霄漢之外，隱於
洞壑之中。或出或沒，了無所舉，世未有出格超越如
此也。惟我韞公動止澹然，有古人之氣色，不以時鬧
動轉。自嗣海門洞宗之後，乘一葉逆流，止於潯陽能
仁白雲祖席。後入匡山，結茅於天池之上。聞余主靖
邑祖席以杖笠遠來見訪，余因邑中，於棲雲相接，候
事畢同入龍門室中兩月，意有劈道尋石，門理聰翁
舊隱，以便與龍門往來。偶有梅溪湯氏家明德居士，
領眾檀越，請插茅於後山，額名谷雲，囑余代告十方，
同扶露柱，共補虛堂，余于是為敘。

** 為北京慈雲寺募化大悲閣緣疏

蓋因果之道杳渺難窮，世多惑于罔信者，惟功驗之
理，顯然易見，人皆共得而趨之。何則吾佛從，無量劫
中，以其身心並捨，財法兼施，故感依正二報，廣大無
涯，天上人間不堪比擬。故菩薩復以深重願行，逐類
現身，隨方應跡，設慈悲法，破其慳貪，發其喜捨，使天
下後世之人各各皆得由斯而入也。然而修道者果
能效菩薩之行願乎？效之則入道之緣有在矣。東城
盔甲廠慈雲寺乃都內七大名藍之一也，有住持容
輝上座志氣高上，戒德精嚴，篤於撐持，勤於接待，真
法門之良榦也。山僧從豫章開法二十餘年，亦因修
造為慮，昨來京門，忝邀東堂掛搭一日，容公商之曰：
「某有一未了之案，敢請決之乎？」山僧詢其故，則曰：「此
一片地曾為注水之場，萬曆間得翠峰和尚之所創
立也。當清之時，有吾太祖了空自三韓而來，單瓢隻
杖，苦行年深，方得道場，丕振復得吾祖心，如擔荷守
成百廢俱興。大悲閣未造，基址尚存，不能就緒。由是
心祖臨寂之時，呼某入室，囑之曰：『此閣乃吾生平未
了之願，儻子得而述之，則吾寂光中知子矣。』」山僧一
聞此舉，不勝踴躍，曰：「此閣者，乃衲僧修道之所，眾信
崇福之門，有益於一方，留光於不朽，敢不愈加讚助
乎？」山僧雖不能文，亦可以此繼述之志，書告王公卿
相，長者大檀，若男若女，或俗或僧，總祈大開寶藏，共
成有相之功。信手拈來，同入無為之化，俾平地上湧
出玉殿瓊樓，虛空中突出金容寶相。金粟如來放光
現瑞，大悲菩薩介福儲祥，功德齊彰，果因不昧，想見
者聞者亦必有以頓發興起之念也夫？

** 江西黃檗山募請書本藏經緣疏

豫章新昌黃檗山唐代敕賜報恩光孝禪寺，乃希運
祖師之道場也。因元明之後，渝為荒岑，復得宗源，老
宿祖位重來，四十餘年勞心苦志，不憚寒暄燥溼，始
獲插艸栽松，重新殿宇佛真堂􃆕靡不莊嚴。見請亦
庵和尚說法斯間，弘揚向上，但思祖席具興，唯缺藏
經一事。夫藏經者，乃叢林之大觀，人天之要，具不可
缺也。缺之不足以知先德，不足以啟後人，不足以明
大道，不足以解玄微。及其往古型儀，歷來修證，又奚
足以稽之哉？縱能悟徹根源，未免管窺佛法，有負世
尊四十九年，三百餘會塵說剎說，為人徹頭徹尾之
婆心也。此為繼往開來，承音接響之務，可不急乎？故
宗源老宿每欲計此，未得其人。幸有孫允吉公者，發
堅固心，行廣大行，叩浙省嘉郡泥首，振鈴三越歲，乃
感檀度施若干冊，以全藏較之，十有二耳，余為先師
重刻錄，附藏寓嘉禾之。天寧見公往來酬酢，唯以藏
經為事，因為代書數語，遍告王公宰輔諸上善人，然
而大藏真詮，非祖庭莫能持載，十方金玉，非勝事莫
能動搖。黃檗乃天下之祖庭檀越，乃僧眾之恃怙，有
祖庭無佛法，山不鍾靈。有僧眾無檀那，人無起色。今
公此舉可為最勝，莫缺之端，誰云妄求奢誕之事，想
能施之人，所施之法？定是同歸未遂之事，既遂之心，
必為兼得之矣。伏願指日告成，功德無量。

* 雜著

** 曹谿憨山師翁墨蹟跋

嘗聞吾祖憨山老人，五十餘年說法於南北兩地，往
往多於金紫行中。其與宰官居士往來交接者，不知
幾何人也。究承傳受益契法，盟心久約，不忘始終一
致者，不甚多見。初聞有伯玉汪公每以詩文勗望，不
虛矢志之因。續聞有右武丁公每於軍戎崇敬，不輕
患難之為。再聞有牧齋錢公掃庵譚公巾瓶從事，不
忘法道之隆。雖則知其大概，不知其審也。何也？山僧
開法二十餘年，已來總居江右，未免地廣人稀，聞師
翁者多，見師翁者少，及乎得師翁手書壘積者，萬無
一矣。不期昨來嘉禾，得接牧公項居士，乃金明介之
法嗣，襄毅公之後裔，入道殊深，弘法既久，布網垂鉤，
大有生活之手，真紅塵中特出之金毛也。山僧正嘆
服不知其何異焉，忽晤其叔寄庵居士，徑於書笈中
取一軸，見示曰：「先君楚東歷官，粵東別駕，與憨大師
往來相契，話道因緣，幸存其蹟，和尚其一游目乎？」山
僧得之欣然，讀之不暇，遂袖歸舊寓，細賞其由，始知
楚東先生乃吾憨祖腹心中人也，第知楚先生，知憨
祖寄居士，知山僧，則又知牧公，知金明皆祖先垂庇，
非項府信響法門有自哉，因此源源故為之跋，時乙
卯八月日也。

** 為瑞慶庵開山碑記

山不在高，有仙則名。水不在深，有龍則靈。言其本業
有成，可以隨緣得化也。古人建叢林，立宗旨，轟霹靂
於晴空，鼓波濤于陸地，亦皆以道德為本。故在君則
安天下之民，在臣則攝天下之政。仕之用以敷治，居
之用以滋身。聖賢用以設教，佛祖用以度迷。鬼神不
能窺，人物不能量，如斯玅道可不進之乎？而無為公
生地武邑，曉世空華，發無師之智，欲求出世之方，棄
愛緣如敝屣，樂善法如醍醐。走建昌雲居顓愚老人
祝髮，按圓通法派，取諱音問，號無為。數年精進，持誦
勤行苦行，知有向上大事，便能直下追尋，為般若中
勇夫也。受方融大師具戒，有志觀方，游泳諸祖道場，
參禮諸大知識。得是非不落之機，入見聞不涉之理。
釘抽楔去，實往空歸，復思崖居穴處，木食荷衣，是返
本里止，宿下高泉。得瑞卿葉居士盡底盤桓，延至梅
園結茆三載，惟居士植眾德本，種廣福田，不忘靈山
之委囑，遂就址營庵，命名瑞慶。俾世生傳續千古，留
雲四眾有依皈之處，鄉黨得焚祝之場，記其楹前堂
後，殿樓舍立，於西東記其像，釋迦為中，應真為護。大
士寶光列於左右，饔餐不繼，衣缽無充，仍施田糧若
干，為僧恆產鐺，實藉以無虞，房廊足以容眾。公來索
記，余語坐問焉，公曰：「遠郭七十里景，定癸丁奇，巒踞
其上，曲水遶其前。」余曰：「此季約之蕭齋，維摩之石室，
公得而居之，則吾圓通法派可衍，公之本業又可崇
矣。」因是援筆記之，以證將來之緣起也。

** 同安規約

夫出家者離親別族，未盡天倫，禮佛投師，求其向上。
既知生死事大，必當辦道為先，為法忘軀，莫辭勤苦。
古人數十年居林下，勞其筋骨，餓其體膚，以致發明
此事，增益不能，方許提綱唱道，黼黻宗猷，據位稱師，
臨眾馭物。故山僧豎法幢，開爐韝，以鍛聖凡，下惡鉗
錘，不拘唇吻，為諸人以了不了之因緣，以明未明之
公案。間有冒違約束，不準規繩，九旬不滿，即欲抽單
出堂，一載未終，便來告假他往，此輩原無志於參求，
豈有心于決擇？俾之同堂，則如濁水汙其清流，與之
共住，則如嘉苗亂其稂莠，斯乃法門所惡，山僧特為
嚴革耳。諸人既不遠千里萬里，冒暑衝風來到同安，
入堂結制，切勿懈怠。從前時光虛度，必當搬磚運瓦，
念念如救頭燃，心心無有間斷，向已分中用工綿密，
自然透頂透底，好與山僧眉毛廝結，揭露家風，如水
合水，似空印空，何憂乎法道不興？何懼乎門庭不振？
微細規條，枚舉於左。

** 清化規約

夫出世之事應以參禪學道為本，遠名利如涕唾，輕
富貴若浮雲。動則不知有營求世界，靜則不知有寂
守身心。形同槁木死灰，影合鏡花水月，彼即此即，人
離我離，渾無固必之心，絕沒和混之意。一味勞形苦
志，忍冷耽饑，學聖齊賢，成佛作祖，提宗唱道，了達真
乘，方不負國王水土之恩，父母養育之德，師長訓誨
之功，已分勤劬之力。設或意縱情隨，苟求安樂，誠恐
他日閻羅老子扣算飯錢，那時無有脫身之計，悔不
及矣。間有一等手持匏器，背負囊箱，東茶西飯，混擾
時光，決擇之心全無，參求之念烏有，可惜一生虛度，
無所實歸，恤念將來，良可太息。是以山僧初來都中，
慌居此院，飲用稀微，奈何時節到來，不敢違背。今亦
延留清眾，結制安居，為汝諸人決明向上。雖則有屈
高賢，亦可聊資道統，煩望在此同居之人，內外悉宜
守分參請遵其首座，規矩聽其維那，和雅觀其悅眾，
進退任其知賓，營作由其知眾，飲食從其湯頭，不可
仍前散憚放逸，自恣交頭接耳，說短道長，笑罵高聲，
驚群動眾。如有此等，輕則跪香巡寮，重則責罰出院。
二六時中務宜各抱本參，用誠追究，動靜閒忙毋令
散失，日就月將，自然透脫。此時正好向鍼鋒上走馬，
鬧市裏拋磚，收放自由，全無隔礙。果能如是，不惟清化
與你們寒暄，共操握手同行，即將從上祖父家私，兩
手分付可矣。珍重，珍重。




法璽印禪師語錄卷第十二終

　(湖州府安吉州正堂信官年　長興縣正堂
　信官韓　德清縣正堂信官侯　武康縣正
　堂信官馮　孝豐縣正堂信官羅仝心捐刻
　法璽印禪師語錄卷七之十二計字參萬柒
　百八十七字該銀貳拾貳兩五錢五分
　
佛力被人民闔衙齊沾般若之光大地總受
　菩提之潤謹意
　康熙十五年四月　　日楞嚴藏經坊附板
　　　　　　　　　　　　浙禾夏維寧梓)