#+TITLE: 十不二門義-唐-道邃
#+DATE: 2016-06-11 12:28:07
#+SOURCE: github.com/kanripo/KR6d0159 master 6b58e272                
No. 925
十不二門義


然此迹門談其因果及以自他使一代教門融通入
妙故凡諸義釋皆約四教及以五味意在開教悉入
醍醐觀心乃是教行樞機仍且略點寄在諸說或存
或沒非部正意故縱有施設詫事附法或辨十觀列
名而巳所明理境智行位法能化所化意有能詮詮
中咸妙為辨詮內始末自他故具演十妙搜括一化
出世大意罄無不盡故不可不了十妙大經故撮十
妙為觀法大體若解迹妙本妙非遙應知但是離合
異耳因果義一自他何殊故下文云本迹雖殊不思
議一況體宗用只是自他因果法故況復教相只是
分別前之四章使前四章與諸文永異若曉斯旨則
教有歸一期縱橫不出一念三千世間即空假中理
境乃至利益咸爾則止觀十乘成今自行因果起教
一章成今化他能所則彼此照著法華行成使功不
唐捐所詮可識故更以十門收攝十妙何者為實施
權則不二而二開權顯實則二而不二法既教部咸
開成妙故此十門不二為目一々門下以六即檢之
本文巳廣引誠證此下伹直申一理使一部經旨晈
在目前一者色心不二門二者內外不二門三者修
性不二門四者因果不二門五者染淨不二門六者
依正不二門七者自他不二門八者三業不二門九
者權實不二門十者受潤不二門。

是中第一從境妙
立名第二第三從智行立名第四從位法立名第五
第六第七從感應神通立名第八第九從說法立名
第十從眷屬利益立名一色心不二門者且十如境
乃至無諦一々皆有總別二意總在一念別分色心
何者初十如中相唯在色性唯在心體力作緣義兼
心色因果唯心報唯約色十二因緣苦業兩兼惑唯
在心四諦則三兼色心滅唯在心二諦三諦皆俗具
色心真中唯心一實及無准此可見既知別巳攝別
入總一切諸法無非心性一性無性三千宛然當知
心之色心即心名變々名為造々謂體同是則非色
非心而色而心唯色唯心良由於此故知但識一念
遍見巳他々生他佛尚與心同況巳心生佛寧乖一
念故彼彼境法差而不差二者內外不二門者凡所
觀境不出內外々謂託彼依正色心即空即中空中
妙故心色體絕唯一實性無空假中色心宛然豁同
真淨無復眾生七方便異不見國土淨穢差品而帝
網依正終曰炳然所言內者先了外色心一念無念
唯內體三千即空假中是則外法全為心性心性無
外攝無不周十方諸佛法界有情性體無殊一切咸
遍誰云內外色心巳他此即用向色心不二門成。

三
修性不二門者性德只是界如一念此內界如三法
具足性雖本爾藉智曰修由修照性由性發修在性
則全修成性起修則全性成修性無所移修常宛爾
修又二種順修逆修順謂了性為行逆謂背性成迷
々了二心々雖不二逆順二性々事恒殊可由事不
移心則令迷修成了故須一期迷了照性成修見性
修心二修俱泯又曉順修對性有離有合離謂修性
各三合謂修二性一修二各三共發性三是則修雖
具九九只是三為對性明修故合修為二々與一性
如水為波二亦無二亦如波水應知性指三鄣是故
具三修從性成々三法爾達無修性唯一妙乘無所
分別法界洞朗此由內外不二門成。

四因果不二門
者眾生心因既具三軌此因成果名三涅槃因果無
殊始終理一若爾因德巳具何不住因但由迷因各
自謂實若了迷性實唯住因故久研此因因顯名果
只緣因果理一用此一理為因理顯無復果名豈可
仍存因號因果既泯理性自亡只由亡智親疎致使
迷成厚薄迷厚薄故強分三惑義開六即名智淺深
故知夢勤加功空名惑絕幻因既滿鏡像果圓空像
雖即義同而空虗像々實々故稱理本有空虗故迷
轉性成是則不二而二立因果殊二而不二始終體
一若謂因異果因亦非因曉果從因々方尅果所以
三千在理同名無明三千果成咸稱常樂三千無改
無明即明三身並常俱體俱用此以修性不二門成。

五染淨不二門者若識無始即法性為無明故可了
今即無明為性法法性之無明遍造諸法名之為染
無明之法性遍應眾緣號之為淨濁水清水波濕無
殊清濁雖由緣而濁成本有濁雖本有而全體是清
以二波理通舉體是用故三千因果俱名緣起迷悟
緣起不離剎々那々性常緣起理一々理之內而分
淨穢別則六穢四淨通則十通淨穢故知剎那染體
悉淨三千未顯驗體仍迷故相似位成六根遍照々
分十界各具灼然豈六根淨人謂十定十分真垂迹
十界亦然乃由果成等彼百界故須初心而遮而照
々故三千恒具遮故法爾空中終曰雙亡終曰雙照
不動此念遍應無方隨感而施淨穢斯泯忘淨穢故
以空以中仍由空中轉染為淨由了染淨空中自亡
此以因果不二門成。

六依正不二門者巳證遮那一
體不二良由無始一念三千以三千中生陰二千為
正國土一千屬依依正既居一々心々豈分能所雖
無能所依正宛然是則理性名字觀行巳有不二正
依之相故使自他因果相攝但眾生在理果雖未弁
一切莫非遮那妙境然應復了諸佛法體非遍而遍
眾生理性非局而𡱈始終不改大小無妨因果理同
依正何別故淨穢之土勝劣之身塵身與法身量同
塵國與寂光無異是則一々塵剎一切剎一々塵身
一切身廣狹勝劣難思議淨穢方所無窮盡若非三
千空假中安能成茲自在用如是方知生佛等彼此
事理㸦相收此以染淨不二門成。

七自他不二門者
隨機利他事乃憑本々謂一性具足自他方至果位
自即益他如理性三德三諦三千自行唯在空中利
他三千赴物々機無量不出三千能應雖多不出十
界々界轉現不出一念土々互生不出寂光眾生由
理具三千故能感諸佛由三千理滿故能應々遍機
遍欣赴不差不然豈能如鏡現像鏡有現像之理形
有生像之性若一形對不能現像則鏡理有窮形事
未通若與鏡隔則容有是理無有形對而不像者若
鏡未現像由塵所遮去塵由人磨像非關磨者以喻
觀法大旨可知應知理雖自他具足必藉緣了為利
他功復由緣了與性一合方能稱性施設萬端則不
起自性化無方所此由依正不二門成。

八三業不二
門者於化他門事分三密隨順物理得名不同心輪
鑒機二輪設化現身說法未曾毫差在身分於真應
在法分於權實二身若異何故乃云即是法身二說
若乖何故乃云皆成佛道若唯法身應無垂世若唯
佛道誰施三乘身尚無身說必非說身口平等等彼
意輪心色一如不謀而化常冥至極稱物施為豈非
百界一心界々無非三業界尚一念三業豈殊果用
無虧因必稱果若信方知三密本有百界三業俱空
假中故使稱宜遍赴為果一々應色一々言音無不
百界三業具足化復作化斯之謂歟故一念凡心巳
有理性三密相海一塵報色同在本理毗盧遮那方
乃名為三無差別此以自他不二門成。

九權實不二
門者平等大慧常鑒法界亦由理性九權一實々復
九界權亦復然權實相冥百界一念不可分別任運
常然至果乃由契本一理非權非實而權而實此即
如前心輪自在致令身口赴權實機三業一念無乖
權實不動而施豈應隔異對說即以權實立稱在身
則以真應為名三業理同權實冥合此以三業不二
門成。

十受潤不二門者物理本來性具權實無始薰
習或實或權々實由薰理恒平等遇時成習行願所
資若無本因薰亦徒設遇薰自異非由性殊性雖無
殊必藉幻發幻機幻感幻應幻赴能應所化並非權
實然由生具非權非實成權實機佛亦果具非權非
實為權實應物機契應身土無偏同常寂光無非法
界故知三千同在心地與佛心地三千不殊四微體
同故權實益等此以權實不二門成。

是故十門々門
通入色心乃至受潤咸然故使十妙始終理一如境
本具三依理生解故名為智々解導行々解契理三
法相符不異而異而假立淺深設位簡濫三法只是
證彼理三下之五章三法起用三法既是一念三千
既空假中成故有用若了一念十方三世諸佛之法
本迹非遙故重述十門令觀行可識首題既爾覧別
為總符文可知。

十不二門義(終)


點本云元久元年六月二十八日依朱點本移點
畢　沙門心性(云云)

  
  * 傳教大師將來台州錄云十不二門義一卷
  * 同越州錄云十不二科文一卷
  * 智證大師將來目錄云十不二門義一卷(妙樂)
  * 諸師製作書目錄云十不二門義一卷(妙樂大師)
  * 諸宗書籍目錄(延喜十四年玄日大法師奉勅撰)云十不二門義止觀和尚述
  * 大師撰述目錄(修禪和尚所記)云十不二義集(一卷十二紙)

* 考異

十不二門義
示珠指作法華十妙不二門註十
不二門作法華本迹十不二門指要鈔文心解及
明藏本並作十不二門顯妙解作法華玄記十不
二門○今謂義同四種四諦義七種二諦義三諦
義四悉檀義十法界義等之義義字不可無也。

然此
近刻本點然字讀シカルニ或シカモ古
本不讀然字然此二合訓コノ者與今本同○今
案然此合訓例猶論語如示諸斯(文)其斯之謂(文)
廣韻龍龕手鑑並云然語助也又如也是也(文)又
案禮記云穆公召縣子而問然曰(文)注云然之言
焉也(文)嘉應元年清原氏點本禮記問字讀トフ
テ而於然字傍細注不讀。

皎
註十文心顯妙明本永正書寫本並作皎寬
喜書寫本示珠弘安板釋籤貞治書寫釋籤元和
活板科本釋籤惠心僧都點板本科籤寬永書寫
科籤並與今本同。

心色
註十顯妙明本並作色心寬喜本示珠宋
藏釋籤弘籤貞籤科籤諸本並與今同。

及無
顯妙無字下加諦字。

體同
註十指要文心顯妙明本日遠記宋籤並
作體用寬喜本永正本示珠猪熊鈔惠海談日朝
記弘籤貞籤科籤諸本並與今同○今謂下有尚
與心同因果理同四微體同之語文義一轍也作
用之訛可知。

巳他
註十指要文心顯妙明本宋籤並他字下
加生佛二字寬喜本示珠日朝弘籤貞籤科籤諸
本並與今同○今謂巳即心法三千他者生佛三
千於遍見字其義自見何煩添字為。

即空即中妙故心色
註十指要文心明本宋籤
並作即空假中即空假中妙故色心寬喜本永本
示珠猪熊日朝弘籤貞籤科籤諸本並與今同○
今謂下有法爾空中以空以中乃至唯在空中之
語皆以空中對假而說妄加假字者義不穩也。

終曰炳焉
註十指要文心顯妙明本宋籤並日
作自寬喜本示珠猪熊弘籤貞籤科籤諸本並與
今同○今謂以下終日雙亡終日雙照對見此文
不見差品即雙亡也終日炳焉義當雙照日字之
允可見○近刻本日形長作古本曰形方作與今
同○今案陀羅尼對譯嚩曰哩字作方形但明藏
經曰作長形耳凡唐巳上書曰<img:>二字俱作方形
是故古書遇二字或相疑之尚書云即命曰記功
(文)毛詩云豈不曰戒(文)並陸氏釋文云<img:>音越一
音人實反(文)又案說文云<img:>以口一象形<img:>古文
象形(文)篇韻貫珠集云六書之法一<img:>象形象物
之形作字日月之字是也<img:><img:>(文)口作方形則曰
形須然者又說文云<img:>从口乙聲亦象口氣出也
凡<img:>之屬皆以<img:>(文)書家者流說云曰者口左隅
相連<img:>者缺隅不連以分兩字云云毛晉校刊說
文揩字曰<img:>如書家說。

智<img:>修
註十指要文心顯妙明本宋籤並作智
起修寬喜本智作知而傍書智示珠智作知猪熊
惠海日朝弘籤貞籤科籤諸本並與今同○今謂
修性即為理智故云由修照性若作起修則下發
修語煩重也。

一期
示珠期作其寬喜本作其而傍書期自餘
諸本與今同。

二修
註十指要並作二心。

曉
註十作了。

波水
寬喜本註十並作波為水。

知夢
示珠註十指要顯妙明本宋籤並作如夢
寬喜本弘籤貞籤科籤諸本並與今同。

空名
註十作空冥。

像々實々
一本作像實々々其餘諸本作像實
像實○今案古卷本毛詩作嗟々嘆々之不足故
詠々歌々之不足故(文)振々君子歸々哉々(文)十
三經本作嗟歎之嗟歎之(乃至)永歌之永歌之(文)歸
哉歸哉(文)善相公奉菅家書政事要略作努々力
々本朝文粹作努力努力敺陽侚書幸々甚々弘
法大師書所々望々莫々責々古書存者皆一例
也。

性成
註十指要文心顯妙明本並作成性宋籤
作應成性寬喜本示珠猪熊弘籤貞籤科籤諸本
並與今同。

因異果
寬喜本作因果異而傍書異果。

三身並
註十指要文心顯妙明本並身作千寬
喜本示珠宋籤弘籤貞籤科籤諸本並與今同○
今謂此門初舉三軌三涅槃至此結之若結三軌
以陰生土則不親也守護章云實教三身俱體俱
用可見不許三身俱體俱用者同麤食者執見矣。

法性之(乃至)明之
註十指要文心顯妙明本宋籤
並二之字下有與字○今謂古文之法詳曰之與
略曰與曰之其義是同例如七之與八或為七與
八或為七之八也。

號
註十作名。

雖由
註十顯妙並作雖即由。

正依
寬喜本示珠註十文心顯妙並作依正宋
籤弘籤貞籤科籤諸本與今同。

能應
註十作能化。

與鏡
文心元和科籤並作形與鏡。

像非
示珠宋籤並作像現非註十文心顯妙明
本並作現像非寬喜本作像現非而現字墨抹弘
籤貞籤科籤諸本並與今同。

化無
示珠宋籤並作應無。

界一心
示珠心作念。

若信
註十指要文心顯妙科籤諸本並信字下
加因果二字寬喜本示珠弘籤貞籤並與今同。

本有
示珠註十指要顯妙明本宋籤並作有本
寬喜本文心弘籤貞籤科籤諸本並與今同。

斯之
寬永科籤之作以。

亦由
一古本由字無寬喜本有由而墨抹。

念不
註十作念亦不。

則以
一古本則字無示珠文心顯妙明本宋籤
並則作即。

或實或權
註十文心明本並作或權或實寬喜
本示珠顯妙宋籤弘籤貞籤科籤諸本並與今問
○今謂上文心色正依此之實權例之諸經人天
天人互用孝經感應曰應感其他如呂律陰陽西
東小大等或依言便或約義便上下互用之類不
尠。

理恒
明本恒作常。

幻赴
註十脫。

生具
文心作性具。

契應
註十文心顯妙明本並作應契。

故權
示珠註十文心顯妙並脫故字。

本具
註十文心顯妙明本宋籤並作本來具。

三法既
註十脫三法。

既空
示珠註十文心明本並作即空寬喜本顯
妙弘籤貞籤科籤諸本並與今同。

覽
文心顯妙會本指要並作攬寬喜本示珠註
十明藏指要明本永正本弘籤貞籤科籤諸本並
與今同○上曰攝別入總今謂攝覽二字俱訓為
取文選文賦云覽營魂以探賾濵連珠云覽影偶
質不能解獨(文)攬又訓觀羲之蘭亭帖云後之攬
者亦將有感斯文(文)覽攬音同義通猶成城解懈
頻嚬章慞諸字音義俱通也陸氏經典釋文云音
堪互用義可並行(文)蓋謂此類也。
* No. 925-A

右十不二門義以大原如來藏中古板本所翻刻
也此本傳為以根本大師手書所鏤板者字樣之
古雅筆勢之飛動與山家本法華經及開結二經
無差毫末則真大師手迹而存今千歲之後者可
謂無價寶珠也哉如其訓點及元久等數字葢後
人以朱所加也又有一本尾記云以慈覺大師之
點點之訓點亦出於祖師可尚也猪熊抄云本朝
古本者山家將來本也對䆳滿(二師)而稟承之本故
雖一字不可有謬也良大師航海之行意在求善
本教乘故瑯瑘道䆳座主勾當書寫台州陸淳剌
史印記目錄此書儼然載其目錄又延喜年間勅
撰目錄亦載此書也可見山家本者本朝初傳之
古本而為第一善本也若宋僧知禮於指要鈔叨
議本朝教乘者葢依不知本朝有此善本矣況示
珠指之作在宋雍熈三年丙戍則後於延曆將來
者百八十年後於延喜目錄者七十餘年也既有
先傳之善本何據後人之杜撰指要所云不亦妄
乎今刻此善本更對挍諸本彼此照著使是非皎
凡宋本竄改不止此書別作古本宋本明本優劣
辨詳之庶幾學者開擇法之眼正得道之針云爾。