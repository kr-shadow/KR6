#+TITLE: 不空羂索毘盧遮那佛大灌頂光真言-唐-不空
#+DATE: 2018-05-12 10:23:48
#+SOURCE: github.com/kanripo/KR6j0191 master b65c15fd                

No. 1002
不空羂索毘盧遮那佛大灌頂光
真言一卷

　　　(出不空羂索經二十八卷)

開府儀同三司特進試鴻臚卿
肅國公食邑三千戶賜紫贈司空諡大鑒正號大廣智大興善寺三藏沙門不空奉　詔譯

唵阿謨伽尾嚧左曩摩賀母捺

囉二合麼抳鉢納麼二合入嚩二合攞

鉢囉二合󰹺哆野吽


毘盧遮那如來。為授母陀羅尼印三昧耶神
通法品。而最為第一。若有過去一切十惡五
逆四重諸罪。燼然除滅。若有眾生。隨處得
聞此大灌頂光真言。二三七遍經耳根者。
即得除滅一切罪障。若諸眾生具造十惡五
逆四重諸罪。猶如微塵滿斯世界。身壞命終
墮諸惡道。以是真言加持土沙一百八遍。尸
陀林中散亡者尸骸上。或散墓上。遇皆散
之。彼所亡者。若地獄中若餓鬼中。若修羅中
若傍生中。以一切不空如來不空毘盧遮那
如來真實本願大灌頂光真言神通威力加
持沙土之力。應時即得光明及身除諸罪
報捨所苦身。往於西方極樂國土。蓮華化生
乃至菩提更不墮落。復有眾生連年累月。痿
黃疾惱苦楚萬端。是病人者先世業報。以是
真言於病者前。一二三日每日高聲誦此真
言一千八十遍。則得除滅宿業病障。若為鬼
嬈魂識悶亂失音不語。持真言者加持手一
百八遍。摩捫頭面。以手按於心上額上。加持
一千八十遍。則得除差。摩訶迦羅神作病惱
者。亦能治遣。若諸鬼神魍魎之病。加持五色
線索。一百八結。繫其病者腰臂項上。則便
除差。若諸瘧病。加持白線索一百八結。繫頭
項上。及加持衣著。即令除差。若加持石菖
蒲一千八十遍。含之與他相對談論。則勝他
伏。若以胡椒多誐囉香。青木香小柏檀黃。
囉娑惹娜(唐言小栢汁)等數末。治水丸如棗。加持
十萬遍。便當陰乾。若患一切鬼神病種種瘧
病。或毒藥中或失音者。當以藥和水研之。
加持一百八遍。數點兩眼額上心上。當怒加
持。則便除差。作病鬼神若不放捨。即當頭
破如阿梨樹枝。若諸毒蟲蛇蝎螫者。以藥塗
眼即便除差。

又法以新米𡅄羅。澡浴清淨著淨衣服已。以
藥和水研。加持一百八遍點米𡅄羅眼中。奮
怒加持一千八十遍。則便起坐所問皆答。
欲放者。加持白芥子水二十一遍。散米𡅄羅
上。即便如舊。若為貴人相請喚者。以藥點眼
當往見之。則相賓敬。
不空羂索毘盧遮那佛大灌頂光真言一卷