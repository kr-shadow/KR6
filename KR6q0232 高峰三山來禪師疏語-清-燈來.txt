#+TITLE: 高峰三山來禪師疏語-清-燈來
#+DATE: 2018-05-12 10:25:02
#+SOURCE: github.com/kanripo/KR6q0232 master 6ae30f62                

* 高峰三山來禪師疏語目次

  
  * 卷上
  
  * 元旦表
  * 上元表
  * 中元表
  * 下元表
  * 慶佛誕表
  * 佛成道表
  * 結制進表
  * 解制謝表(二)
  * 解制意(二)
  * 懺期表
  * 諷華嚴經表(二)
  * 諷法華經表
  * 禮梁皇懺表
  * 然天燭意
  * 建盂蘭會意(二)
  * 建盂蘭會表
  * 諷藥師經表
  * 諷金剛經表
  * 進彌陀佛表
  * 慶觀音誕表
  * 進地藏表
  * 卷中
  
  * 文昌表
  * 祝聖帝表
  * 韋馱表
  * 瑜伽表
  * 修因表
  * 酬願表
  * 填還寄庫表
  * 燃天燭表
  * 祈禱平安意
  * 懺經意
  * 悔過修因意
  * 賑濟孤意
  * 利幽意
  * 彌陀會意
  * 薦師弟意
  * 禳虎意
  * 祈雨意(二)
  * 薦師弟意
  * 表盤米意
  * 禳蟲蝗意
  * 請水意
  * 寄名禳關意
  * 釋子修因表
  * 卷下
  
  * 朔望祝延
  * (增修)祝韋馱
  * (增修)祝伽藍
  * (增修)祝祖師
  * (增修)祝監齋
  * (補)囑孤魂
  * (補)元旦
  * (補)上元
  * (補)中元
  * (補)下元
  * (補)祝佛誕
  * (補)佛成道
  * (補)祝堂頭誕期
  * (補)祝檀信誕期
  * (增補)掛鐘板語
  * (增補)摘鐘板語
  * (附補)檀信祈福白意
  * 寄名禳關意
  * 寄名脫白意
  * 檀信諷經白意
  * 檀信諷經畢白意






















三山來禪師疏語卷上
嗣法門人性統編

* 表

** 賀元旦表(代)

伏以元運初回識造化之伊始鴻鈞聿轉當氣數之
維新天道漸啟夫亨嘉人事繼祥於貞善因時慶祝
即日依皈信官某誠懽誠忭稽首頓首上言竊惟叨
荷君恩忝承貴胤一生宦海苦歲月之遷流半世邊
疆覺韶華之邁往疲筋力於戎馬年復一年老顏色
於風塵歲仍多歲隙駒易過倦鳥思歸幸樹幟在父
母之邦寧兵爰以報國特披忱於僧伽之域集眾兼
為安禪且偷忙裡之閒用植因中之果欣逢元旦虔
祝聖人海晏河清金甌之永奠鍾銘鼎勒期銅柱
以長標伏願仰仗佛慈頻霑帝澤宜家宜國綏邦土
而貽子孫乃壽乃康享天年而增歲曆時時建無遮
之佛事處處開最勝之道場再冀雨順風調民安物
阜瞻重熙之日康衢擊壞永稱正月春王歌大有之
年鼓腹含哺長頌萬年天子恪將藿悃莫罄葵私某
無任瞻天仰聖踴躍懽忭之至謹奉表稱賀以聞。

** 慶天官表

伏以福星朗耀欣瞻大帝紫微元祚方開快睹春王
正旦火樹輝煌午夜銀花燦爛中天景福維新祥光
普燭某等誠懽誠忭稽首頓首上言竊惟韶華淹忽
歲月遷流半世虛生驕心類狂猿野馬百年易老幻
質同陽焰空花知形氣之匪堅愧紛馳而未已四恩
鮮報三業罔清茲蓋恭遇上元一品賜福天官紫微
大帝陛下聖仁莫測帝德難名普生意於人間四海
樂陽春之有腳覃殊恩於天上萬方仰造化之無心
值三五而秉權統百千而會極某等喜逢聖誕敬竭
凡私酌水獻花敢云愚忱可達焚香炳炬尚期帝鑒
能通伏冀衷存錫祉德著敷榮憫多罪之躬不惜慈
膏遍洽廣無私之化頻傾聖澤下流樂利無窮懽歌
莫既某等無任瞻天仰聖踴躍懽忭之至謹奉表稱
賀以聞。

** 慶地官表

伏以金風乍轉咸驚肅殺之威玉露初回共發悽愉
之嘆幸聖神生於此際喜赦宥布在人寰合眾懽騰
群生慶祝某等誠懽誠忭稽首頓首上言竊惟凡情
擾擾俗業營營室有六窗獼猴日縱其出入藤懸二
鼠鳥兔時任其往來積罪垢於無邊惹塵緣而莫解
愛河汩沒苦海沉淪茲蓋恭過中元二品赦罪地官
清虛大帝陛下金精毓質西極乘權值萬物剝落之
時留造化生成之德蚩蚩赤子憫日用誤犯科條蠢
蠢黎民念愆尤弘施方便恩逾覆載澤重栽培欣逢
降誕之辰敬效聖人之祝香焚玉篆繚繞徑透夫瓊
宮燭炳金蛇掩映潛通乎玉宇伏願網開三面鑑徹
一心放天上之金雞丹詔從口中銜出飛人間之彩
鳳綸音自帝里宣來佩至德於無疆頌鴻慈而罔替
某等無任瞻天仰聖踴躍懽忭之至謹奉表稱賀以
間。

** 慶水官表

伏以槐楠甫改氣化之運維新霜雪頻仍本源之思
欲動胡焉冬臨大冶倏爾春際小陽慶自此生厄由
斯解某等誠懽誠忭稽首頓首上言竊惟生當末世
時值衰微造業障於干戈林中恒不知而不覺集愆
尤於塵沙劫內迺無重而無輕思寡過之未能圖自
新以無日衾影抱愧屋漏懷慚茲蓋恭遇下元三品
解厄水官洞陰大帝陛下恩波浩蕩膏澤滂流滋化
育以均調切吉凶而同患皇矣上帝憫世界之驚濤
而將育冬官大哉聖人解斯民之困厄而搏轉秋令
乘茲聖誕特竭凡衷采藻采蘋敬抒誠於片念傾葵
傾藿虔表愫於微茫伏願天顏伊邇聖智匪遙鑒此
區區不彼舞松之祝納茲款款薄言上壽之章手足
懽騰中心慶躍某等無任瞻天仰聖踴躍懽忭之至
謹奉表稱賀以聞。

** 慶佛誕表

伏以梅雨洗新蟬斷續咽聲繞舍衛槐風穿御柳參
差線影絡皇宮祥光並象輦飛來瑞氣隨龍涎噴出
篤生胤子特產聖人某等誠懽誠忭稽首頓首上言
竊惟塵世茫茫娑婆渺渺凡夫博地一場醉夢誰呼
業習彌天萬丈迷雲孰掃不有能仁之慧力疇為界
地之醫王幸悲願以弘深喜端嚴而具足時當初夏
生值令辰茲蓋恭遇釋迦如來金蓮座下四生慈父
三界大師歷劫修因㘞地一聲驚天壤一朝現相周
行七步動乾坤為天上天下之獨尊迺世出世間之
罕匹某等自慚骨俗徒愧胎凡於世為遙未躬逢乎
聖誕其生也晚尤念切夫良期這妙好而無由思莊
嚴之若睹伏願白毫舒采紫臂垂光荷葉蕩青錢彷
彿慈雲籠玉闕蒲鞭搖緣水依稀瑞色映金盆觸景
物而歌颺仰化身之周遍長留儀範永作依皈某等
無任瞻天仰聖踊躍懽忭之至謹奉表稱賀以聞。

** 佛成道表

伏以瑞雪輕飄色映靈峰千片玉寒梅競放香傳鷲
嶺一枝春行苦周於六年道成臨乎夜半機關迥異
消息非常某等誠懽誠忭稽首頓首上言竊惟生纏
三毒念著六塵即佛即心不識心何從作佛非迷非
悟未經悟到底還迷良由修習之徒為故爾程功之
罔效爰追先覺聿考前蹤鵲宿頂門羨瞿曇巢旋螺
髻蘆穿膝上誇悉達跌作跏趺日冥目而忘機忽舒
眉而破夢緣從攸始跡豈無由茲蓋恭遇釋迦如來
金蓮座下三祗煉性屢劫修真十九踰城雪山數去
重三歲三更悟道殘腊凡來又四朝見如來德相宛
然覺眾生妄想依舊敲翻漆桶宜致嘆於奇哉打破
泥關爰證身於佛矣伏願慈光普浹悲智恒敷幾點
明星俾人人而快睹一雙正眼令日日而常開永續
宗源咸承法印某等無任瞻天仰聖踴躍懽忭之至
謹奉表稱賀以聞。

** 結制進表(代)

伏以月值小陽淑氣潛回暖谷年逢大有人心漸樂
亨衢當剝而初復之時迺善以達天之際欲窺佛旨
須演宗風信官某誠惶誠恐稽首頓首上言竊惟至
道難名因強名而名道禪宗莫解期可解而解禪打
破虛空應向爐邊出隻手呼回夢覺還從座上撥雙
眉非存接引之婆心孰示周行之正路儀型不遠期
制宜遵茲蓋恭叩釋迦如來金蓮座下娑婆教主雪
嶺能仁說法四十九年未識從前啟口談經三百餘
會仍於末後拈花寓意在於淵微垂端超乎色相法
本非法言亦無言某馳逐風塵奔勞戎馬日無寧晷
鮮能習淨以安心事每倉忙那得偷閑而學道雖聞
明心見性之理罔諳參玄了悟之方幸曇華再綻於
磐城故制日敬開於法苑乘茲孟冬之月爰結百二
之期伏願教鐸高懸盡提醒夫聾瞶玄音獨唱永震
響於叢林奉龍象而懽騰布藿葵而虔達道場勝利
佛事周隆某無任瞻天仰聖激切屏營之至謹奉表
稱進以聞。

** 解制表(代)

伏以雪點紅爐偕東風而解凍金鎔大冶並春色以
增輝噓橐籥於渾淪妙鈞陶於造化時臨大壯期值
滿圓信官某誠惶誠恐稽首頓首上言竊惟靈山啟
教拈花猶笑黃頭少室傳心立雪惟承碧眼顯西來
之大意殃及兒孫建東土之法幢追夫祖禰緣隨例
而舉例為有條而攀條高著鉗鎚弘開爐鞴茲蓋恭
叩釋迦如來金蓮座下三祗證果百億化身生出母
胎便爾周行七步道成夜半豈云兀坐六年因自度
而度人以先覺而覺後本來面目應知箇箇都存生
死關頭直令人人皆破某雖栽祗樹未綻心花幸磐
石成選佛之場就曇華播菩提之種期周百二兩堂
雲鶴共飛騰化被三千無數象龍隨蹴踏擬梯航之
得渡聆鞀鐸而徒聞臨解制而建道場即法筵而行
佛事伏願佛慈昭被聖力匡扶寶杵降魔百萬人天
咸拱伏婆心護教恒沙國土盡依皈永修最勝之因
長培無漏之果宗風大展法席弘張某等無任瞻天
仰聖激切屏營之至謹奉表稱謝以聞。

** 解制表

伏以東風回暖谷拆開蘭箭生香煦日照高林映帶
梅花增麗萬彙咸資大冶三陽聿轉鈞陶泰運欣逢
善緣喜植某等誠惶誠恐稽首頓首上言竊惟生當
叔季時值凋殘饑饉兵戈幾度頻仍幾度惱關山并
里一番涉歷一番悲聽流移於南北東西隨荏苒乎
秋冬春夏寸因未布片善圖修敬竭葵忱皈投蓮座
茲蓋恭叩釋迦如來金蓮座下三身同體兩足稱尊
廣設慈航渡群流齊登彼岸弘施寶筏攜庶類共越
愛河大哉聖德難量至矣悲心莫罄某等形猶幻泡
質似空花日息營為蝸角蠅頭幾戰浮生夢浪鼠肝
蟲臂經謀覺寤寐以懷慚顧衾影而抱愧所幸五雲
法席時時導出迷途惟期半世塵勞漸漸脫歸實際
乘茲解制略積微勛炳炬焚檀堙雲堆裡豁開雙目
陳松獻石野壑場顛倒瀉一心禮法懺而雪我夙愆
仗黎光而破茲黑業伏願道成向上化浹無言昭察
淵微鑒觀詳於五內憑臨鎖屑葑菲達乎三尊佛事
慶附嘉筵道場隨彰勝利接鄰俱福比里咸安某等
無任瞻天仰聖激切屏營之至謹奉表稱謝以聞。

** 解制意

伏以罏鞴弘開鑠破個中消息鉗錘高舉敲翻就裡
機關喜法席之頻張慶道場之克備某等言念荊棘
橫身塵勞度日大夢誰能覺仰憑現世醫王昏衢孰
與開但仗當前導士晨鐘暮鼓鏗鏘得自何來玉振
金聲條理終歸實際豈謂玄音無至道須知妙義絕
言詮某等奉鞀鐸於五雲植善因於千載葵衷可獻
聊將蘋藻之供蓮座惟依少襲馨香之味清風生於
座下甘露酒自棒頭雖歉承當卻饒利益伏願常輝
慧日永布慈雲期終制不終儼規繩於處處制解期
不解綿功候於年年龍象頻興水雲並集兩堂欣躍
四眾懽騰眾等無任激切屏營之至謹意。

** 解制意

伏以嚴霜欲斷淑氣噓回暖谷春瑞雪將殘東風吹
破梅花面喜紅爐之火正熱迺大冶之金初成制日
告圓嘉功宜表某竊念愧承鷲嶺叨續曹溪撫杖履
追隨之徒下番毒手處耕鑒熙皞之域放個婆心故
爾干木隨身不吝鉗錘在握募同檀信廠建禪期草
賊一群且教閉門作活隙駒九十豈云畫地為牢幸
三月已周圓率兩堂而懺解是僧是俗惟祈罪性皆
空乃聖乃神但冀慈光普映方境寧靖佛事興隆某
無任惶悚之至謹意。

** 懺期修薦表

伏以淑氣初回早見嶺梅綻玉東風聿轉漸看堤柳
舒金正天運泰壯之時迺人心豫謙之候崇修應恪
禴薦惟虔某等誠惶誠恐稽首頓首上言竊惟生當
叔季世值凌夷南北東西落落關山驚跋涉秋冬春
夏茫茫歲月信遷流雖叨兵火孑出之遺黎猶是塵
勞羈縻之醉客寸因未而片善無聞念水木以心傷
思友于而墮淚瞻依罔自報答何由敬竭葵衷皈投
運座茲蓋恭叩釋迦如來金蓮座下傑出靈苗天然
貴胤薰修經累劫踴身早越愛河悲願度群生垂手
先從苦海某等形同幻泡質類空花見網情絲幾欲
剪除斷去名韁利鎖不由絆縛將來幸比屋接於五
雲愧素餐供夫三載乘茲制解略積微勳翻貝葉薦
我宗親啟琅函祐予孫子酬居恒之信願雪過現之
愆尤伏願寶筏弘施慈航善駕若存若沒統濟拔於
無底籃中乃俗乃真盡潛調於沒絃琴上寤寐欣茲
異遘昕夕慶厥奇逢緇素咸安冥陽俱利某等無任
瞻天仰聖激切屏營之至謹奉表稱進以聞。

** 諷華嚴經表

伏以金篦刮翳篇篇玉屑等空花黃葉止啼箇箇金
錢充寶藏寧謂依經解義何妨借路還家敬諷華嚴
弘宣佛事某誠惶誠恐稽首頓首上言竊惟忝承佛
胤愧續宗綱干木隨身幾度逢場作戲鉗錘在手一
番就地開爐期攝化以無言乃婆心之未了爰搜秘
典普作皈依借此慈航度同儔免臨流而濡足資彼
寶筏攜庶類冀望岸而回頭虔竭愚忱上干聖造茲
蓋恭叩釋迦如來金蓮座下聖智天成慈悲性篤錫
成三段教列小大之乘疊剖五支機分頓漸之路四
十九年無一字由來字字超宗三百餘會匪言詮其
實言言契理眾等性根各異利鈍不同仁見謂仁智
見謂智統希樓閣門開遮不言遮表不言表豈俟別
峰相見伏願遍參知識廣歷由城踏普賢之道場法
旨宣時流酥酪遊毘盧之性海玄音播處湧醍醐無
論有情無情不拘出世入世真靈不昧妙體全彰某
等無任瞻天仰聖激切屏營之至謹奉表稱進以聞。

** 諷華嚴表

伏以菊謝籬金雁影排空行作字冰生池玉蛩聲聒
砌韻成文雜梵唄以鏗鏘逐檀煙而縹緲衷因事表
法以時宣某誠惶誠恐稽首頓首上言竊惟人生幻
夢塵世空花傀儡場頭徒作千般播弄猢猻室裡那
能一覺安眠幾回夢悸魂搖倏爾心寒膽裂故鄉離
落猶是黃口兒童異域飄零將成白頭老叟愆尤易
積善德鮮聞敬廠微勳演揚秘典茲蓋恭叩釋迦如
來金蓮座下勤修證道方便度人憫赤子之無知簡
其功不簡其過憐嬰兒之有覺許之懺更許之修幸
大法備於華嚴而皈依投於寶藏由域一百一徬徨
躑躅於今朝知識五十三彷彿參尋於此日伏願遙
舒紺目大放白毫炳炬焚檀寶鼎銀床敷猊座獻花
酌水金瓶玉觶映蓮臺俾迷途出自須臾使覺路開
於當下冰消夙障駢集新禧某等無任瞻天仰聖激
切屏營之至謹奉表稱進以聞。

** 諷法華表

伏以一乘妙道星河朗映中天七軸靈章鞀鐸高懸
午夜提醒群生幻夢爍開庶類昏衢於教為懽而遵
迺實某等誠惶誠恐稽首頓首上言竊惟生秉俗骨
體賦凡胎值佛無緣未獲親承雨化窮經有志鮮能
力究鴻文徒荏苒以逾年但蹉跎而度日箇中消息
既已罕聞就裡機關何從得覷捫心覺愧顧影知慚
茲蓋恭叩釋迦如來金蓮座下道超今古法利人天
為眾生瞻岵之慈尊憫窮兒早令堂前認父作斯民
接引之導士悲火宅快教門外抽身三車任彼乘來
一寶勿令迷去指從分內出自胸中伏願靈山儼在
鷲嶺無忘佛口如佛心誨我深於憐我法音宜法旨
度人甚若教人第居佛事場頭皆被光明會下縱云
罪何罪不消匪曰功亦功可錄從此識皈依之有自
於焉見攝受之無差三有同資四恩普報某等無任
瞻天仰聖激切屏營之至謹奉表稱進以聞。

** 禮梁皇表

伏以運轉乾坤梅蕊開時心蕊綻時逢泰壯雪花盡
處罪花凋喜天道之維和幸人心之樂善功自新舉
典由舊章某等誠惶誠恐稽首頓首上言竊惟身沉
苦海心汩愛河三毒縈纏那識解粘去縛六根造作
惟甘帶鎖披枷每日用飲食而不知致動靜起居之
罔覺積愆有自寡過未能爰滌丹衷敬陳紺殿茲蓋
恭叩釋迦如來金蓮座下身以類化道自修成名擁
至尊十號具彰難比量果圓正覺一乘頓悟沒遮攔
自度而度人兼出世而入世某等皆屬血氣俱有
心知木本水源孝思彌勤於宗祖蘭芽桂萼志事切
啟夫兒孫第愧報稱之無能且恐創垂之未當仰資
秘密俯盡皈依佛禮千尊覘慈容之有格函開十軸
驗法力之無疆伏願慧光普照悲智常明即幻即真
且效梁皇之往事非夢非覺權敷寶誌之靈文從此
識罪性之本空不在外不在內不在中間於焉念因
緣而不偶也無前也無後也無今際愆尤俱釋障業
齊蠲某等無任瞻天仰聖激切屏營之至謹奉表稱
進以聞。

** 然天燭意

伏以佛慈廣被聿闇遷善之門聖澤弘敷爰啟修因
之路仗慈光而遍照資慧炬以長明有感必通無求
不應某言念久處昏衢常居暗室明明覺路不知登
躋何從落落光天未解仰瞻奚自甘作迷途之醉客
徒成黑業之苦人敬表惟虔特申白意伏願白毫舒
采紺目垂青納此區區葵藿有心皆可供鑒茲款款
葑菲無物不堪陳既傾奉於無量諸天冀照臨於光
明會上隨衷降格應事呈祥某無任激切悚惶之至
謹意。

** 建盂蘭會意

伏以恩重三年孝孺動百年之慕身生十月時序起
七月之思凜霜露而懷親乘懽喜而叩佛營盆攄素
集會傾誠某等忝入緇流未酬俗德哀哀父母誰無
鞠育之劬勞杳杳宗親寧忘本源之水木無奈時當
雜亂奉祀莫講於春秋兼以地阻關山廬墓空懷於
夢寐追思有志報答無由值茲中元之期實乃赦罪
之候欣逢帝誕喜荷佛慈禮懺諷經度親資於寶筏
焚檀炳炬破暗出彼昏衢施法食而利益冥途演咒
章而賑濟苦伏願官以帝尊佛從僧祝赦則赦冤
親之罪不但生我二人喜則喜真俗之倫豈止自恣
弟子時辰善吉佛事周圓莫罄葵私仰希蓮茹某等
無任踴躍懽忭之至謹意。

** 建盂蘭會意

伏以白帝乘權廣布金秋之令地官降誕弘開赦宥
之條觸西風而怵惕凜玉露以悲傷水木思深孝慈
念切某等言念身居幻海事絆塵勞世局紛紜苦馳
求之不暇人生擾攘奈奔逐以難窮三業鮮清四恩
未報值茲中元勝會共建盂蘭道場仰叩如來慶延
聖帝超宗薦祖用酬罔極之恩濟苦拔孤願解幽冥
之厄啟琅函而潛培覺性宣寶懺以密滌愆尤慧炬
照昏衢黑路灼開遊正路瑜伽賑苦爽冥途裂破達
通途各負葵衷統皈蓮座伏願慈光攝受帝德降臨
度三世之冤親同登極樂拔四洲之滯魄並證菩提
方境咸安冥陽普利某等無任踴躍懽忭之至謹意。

** 建盂蘭表

伏以梧葉飄黃山寺梵鍾雲外冷蘆花吐白汀洲漁
火雨中寒每觸景於風霜覺傷心於水木事因報本
制效營盆某等誠惶誠恐稽首頓首上言竊惟統為
人子各有天倫三尺微軀父兮鞠而母兮育百年孝
養終未慎而遠未追況當亂離之時兼值關山之隔
愁雲慘霧徒傷東奔西逃冷艸荒煙莫問南墦北郭
追思有自薦悼無由茲蓋恭叩如來金蓮座下名稱
大孝德備能仁說法利雙親嚴慈俱生於天上開權
資萬有接引普濟於人間逢茲中元之期結作盂蘭
之會迺僧迺俗乘懽喜而建道場無冤無親仗聖神
而赦罪過蘋藻可采般般信手拈來葵藿宜將一一
隨心獻出供十方之龍象盡一日之盆餐伏願潛資
道力默荷滋培甘露踴醍醐頓使焦腸立潤河沙變
法食能令枵腹頻充苦爽盡卻饑虛宗親咸獲飽滿
凡衷可格聖澤常流某等無任瞻天仰聖激切屏營
之至謹奉表稱進以聞。

** 藥師表

伏以人心隨剝復創舊即以圖新佛力妙提檇消災
因之延壽感慈悲之無量期悃曲之能伸建作道場
揚為佛事某誠惶誠恐稽首頓首上言竊惟多纏業
障未滌愆尤六根六塵逐因緣而搆十手十目聽
楷視於幽微每積垢而不知致罹面罔覺悔巳
晚懺猶謂運茲蓋恭叩藥師如來金蓮座下菩薩發
願大覺證身相現琉璃四八莊嚴恒具足道兼明行
十三誓願總圓成拔諸苦於網羅畫眾生而安立其
仰同岵峙蠢似嬰兒稱號聞名一一聲中如覿面歌
功頌德時時念上若依慈爰掛續命之縷用點光明
之炬照開黑業紹起長年伏願弘誓常存悲心不退
件件拈來都是藥允矣濟世醫王般般指處盡皆師
大哉接人導士俾自迷而得悟使絕後以再甦果滿
菩提願符微妙某等無任瞻天仰聖激切屏營之至
謹奉表稱進以聞。

** 金剛表

伏以煩惱礦堅破除必須於智慧人我山峻摧折乃
證夫金剛消息本自難窮機關由來叵測幻而仍幻
冀亦非真某誠惶誠恐稽首頓首上言竊惟塵情維
繫世網羈縻於道無聞擬說法名為說法而心未悟
思如來意見如來徒添項下之枷未拔腦門之楔事
事憑為實據般般視作堅牢迷卻心珠昧茲秘典茲
蓋恭叩釋迦如來金蓮座下身似虛空法如筏喻著
衣持缽偶焉舍衛城頭洗足收衣倏爾蓮花座上演
楊妙法言言破相為宗漏洩玄機字字歸根匪實其
鮮明四句豈諳全經色見聲求面目依稀還錯過電
光泡影形容彷彿俱差池布施妄比於河沙莊嚴罔
侔夫身相伏願清予夙障啟我靈根識四大之本空
鏡裡花兮水裡月知三心之莫得夢中事也影中形
名以難名壞而不壞某等無任瞻天仰聖激切屏營
之至謹奉表稱進以聞。

** 彌陀表

伏以方絕東西心淨便成西域國無苦樂身嚴即是
樂邦接引憑大覺之慈尊薰修在中懷之篤摯蓮開
九品光徹三途某等誠惶誠恐稽首頓首上言竊惟
體受凡胎心縻世網茫茫苦海不知飄落何從渺渺
愛河一任沉淪莫曉既頭出而頭沒且數往而數來
苦失足於穢泥思化生於淨土勤於寤寐出自肫誠
茲蓋恭叩彌陀如來金蓮座下白毫宛轉紺目澄清
悲願度眾生每向娑婆垂隻手慈衷矜庶類時從界
地著番心大哉弘誓之難量允矣深思之莫報某等
專持名號注想容顏妙好莊嚴天上天下難比況哀
憐攝受人非人等悉歸依觀掌上之明珠隨心花而
燦爛睹頂間之毫相逐素影以舒徐仗作導師依為
慈父伏願提攜赤子撫育嬰兒莫教墮入塵勞寶網
光中常化現直令登於彼岸金繩界上聽逍遙聲聲
念處盡彌陀步步行時皆極樂冤親總利真俗咸孚
某等無任瞻天仰聖激切屏營之至謹奉表稱進以
聞。

** 觀音聖誕表

伏以玄鳥新分雨洗淡紅桃萼嫩黃鸝乍囀風搖淺
碧柳絲輕當時序之芳辰值聖人之佳誕懽騰莫既
慶祝何窮某等誠懽誠忭稽首頓首上言竊惟形氣
雖同根莖各異芸芸庶類都乘二氣生來挺挺至人
獨自群倫拔出良由薰修於屢劫故爾示現於一朝
篤鍾非常誕生不偶茲蓋恭遇觀音大士猊座下三
摩證道自在安身紫竹林中一線爐煙遶鸚鵡普陀
嵒畔滿瓶甘露澍楊枝稱大悲而大慈兼救苦而救
難某等顓愚賦性傀儡成形汩沒愛纏多積三生之
罪障感孚至德冀成萬種之提攜逢茲聖誕之期特
盡凡忱之祝伏願曲垂慈照廣運悲心救苦尋聲統
眾生總歸於寸地分身應化如片月普映於千江百
千手目百千光萬億神通萬億顯時時覿面在在聞
名某等無任瞻天仰聖踴躍懽忭之至謹奉表稱賀
以聞。

** 地藏表

伏以苦趣沉淪超昇必資於聖力冥途浩渺
賴於慈航非仗悲願之弘深疇作提攜之方便銜恩
有自報答無由某等誠惶誠恐稽首頓首上言竊惟
冥陽異道苦樂殊途積罪業於生前行不著兮習不
察受波吒於沒後晝無息也夜無停縱追悔而無能
但嬰當之莫脫如斯苦楚誰實致之若爾冤仇孰為
解矣茲蓋恭叩幽冥教主本尊地藏王菩薩猊座下
如來上首菩薩應身手掌明珠萬道毫光烜地府肩
擔錫杖一莖寶樹度慈親仰弘誓於無窮知慈衷之
未罄某等鮮修善業多作罪因憶生我之劬勞昊天
罔極思撫予之鞠育滄海難量愧溫清未效於枕衾
乃定省猶疏於晚旦罕將菽水遺恨終天誠恐堂上
之雙親過為兒孫之計反因庭前之稚子致添父母
之愆冥冥不忍低徊暗暗難堪打算伏願孝通人已
德被存亡念人人有報本之心各利宗親登彼岸俾
個個得出離於苦咸消罪業等河沙盡度眾生悉空
地獄某等無任瞻天仰聖激切屏營之至謹奉表稱
進以聞。


三山來禪師疏語錄卷上終

三山來禪師疏語卷中
嗣法門人性統編

* 表

** 文昌表

伏以麟趾呈祥喜家聲之克振螽斯衍慶貴世德之
作求烈謨擬式為顯承志事每期其繼述於心切切
而念皇皇某誠惶誠恐稽首頓首上言竊惟綱常為
先人倫首重參天贊地化育並資夫三才父乾母坤
生成兼統乎六子既生生而不息乃世世以無憂胡
為乎嘆嗣續之艱難長不存而少育吁嗟矣冀箕
裘之有托紹厥祖而承厥宗寤寐關情晨昏繫念茲
蓋恭叩梓潼帝君弘仁大帝陛下九天開化七曲司
衡握桂籍嗣籍之權無私侔於造化當作父作師之
任至德播於人間雖陰騭之在天實鑒臨之惟聖某
多生積垢半世招尤不識不知方寸或鄰於刻薄而
微而顯恒居恐墮於傷殘痛膝下之寥寥誰是斑衣
而戲彩悲庭前之落落且無菽水以承懽敬竭悃誠
虔申禱祝伏願慈衷默祐聖志潛孚錄其功略其過
閶闔門中彩鳳駕祥雲飛出燕我子詒我孫閶閬庭
裡石麟隨吉夢迎來綿綿快血食之悠長赫赫永明
之
屏營之至謹奉表。

** 祝聖帝袟

以正氣參天萬古綱常懸日月英風蓋地千秋
鎮河山丕亦漢室之長城允矣劉家之砫石丹心
死赤函如生某誠懽誠忭稽首頓首上言竊惟世
寧皆空人生總幻所不朽者止此忠臣義士之名孰
為留焉惟茲闢地開天之業果精誠之可貫自壯烈
之能傳慨彼狼心狗行之徒多作賣國欺君之事肝
腸莫問行徑難看未有謀智兼全貞威克備如聖帝
者也茲蓋恭遇關聖帝君座下英雄特出豪傑挺生
義結桃園羨難兄而難弟鼎分蜀國稱是君而是臣
都俞吁咈於一堂令共友恭以萬世勇且聖聖且神
德無以加侯而王王而帝尊莫能及值茲降靈之候
用表慶祝之私煙塵掃不開歲歲今朝仍飲馬餘氛
洗未淨年年此日又磨刀某迺武無聞於文未諳我
心匪鐵追金石之孤忠能無懷想君志難忘痛輿圖
之割裂願借蕩平伏冀心常捧日力再回天偃月青
龍百二十觔休放下胭脂赤兔千里一日更乘來長
為今古之式憑永作乾坤之攸賴士民瞻仰夷夏欽
崇某等無任瞻天仰聖踴躍懽忭之至謹奉表稱賀
以聞。

** 祝韋馱表

伏以護法為心凜凜肝腸堅似鐵降魔在手雄雄力
量重如山披甲冑於渾身冠金鍪於元首今古瞻仰
真俗欽崇某誠惶誠恐稽首頓首上言竊惟法化難
窮佛佛出而佛佛顯僧伽無量人人進而人人修何
山清淨以安禪須借光明之昭被慨自輓近之代多
見法弱魔強因思像季之時孰能摧邪輔正非憑聖
力莫仗維持茲蓋恭叩護法韋馱尊天普眼菩薩座
下威靈千古應感三洲示現童身修成一百七十世
莊嚴寶杵拿定八萬四千觔永為法苑之干城長作
叢林之山斗伏願慈心不退悲智常流寧坐最後之
道場硬骨兩莖卓立何妨億萬劫不忘從前之願力
癡心一片皈依無論百千尊既為將為相為菩薩且
護佛護法護僧眾神通叵測功德無邊某無任瞻天
仰聖激切屏營之至謹奉表稱進以聞。

** 瑜伽表

伏以冥報罔窮類類辛酸億萬種幽途不爽重重地
獄百千般念孤田之無依仗仁慈之濟拔大施法食
普作津梁某等誠惶誠恐稽首頓首上言竊惟理出
大同事非少異貧賤富貴生來自有端由善惡是非
死去豈無應報蓋即因而即果乃無誤而無差昔莫
過於三途罪難逃於百劫魂飛膽裂荒林驚埜吹之
聲鬼泣神號幽遂動冥愁之慘不由方便胡自出離
茲蓋恭叩釋迦如來金蓮座下師稱調御善解世間
清淨法身洵哉一塵不染慈悲度眾普矣萬類齊資
奈彼披枷帶鎖之徒盡陷銅城鐵網之內遇觀音之
現相焦面呈形幸如來之垂慈阿難啟教瑜伽事演
佛事爰彰某身負愆尤心存利益虔結無遮之會敬
開濟之場伏願惠澤滂流光明遍照河沙變從七
粒滿地飛玉液瓊漿秘密唱於一言虛空響金聲木
鐸咒力不容思議觀想莫可測量法絕見聞功沾存
沒某等無任瞻天仰聖激切屏營之至謹奉表稱進
以聞。

** 修因表

伏以輕風敲翠竹聲傳法苑響琳瑯瑞雪落寒梅香
蓮華壇生馥郁喜天心見於七日幸淑氣回自一陽
理宜降康事祈戩穀某等誠惶誠恐稽首頓首上言
竊惟生逢末運世際衰微寄跡蓬廬恒念四恩之難
報勞形傳舍每苦三業之未除顧影自慚撫躬多懼
敬陳愚悃干冒聖顏茲蓋恭叩釋迦如來金蓮座下
慈悲攝受功德弘深開方便之門無論有情無情齊
歸化育闢接引之路不拘出世入世咸荷帡幪寶筏
常施梯航日設某寸誠雖結片善無聞擾擾塵勞冀
清涼而歇足茫茫苦海期彼岸以回頭乘茲陽復之
辰特效伊蒲之供舞松拈柏設儀戒以作津梁炳炬
焚檀普法施而為甘露敢謂蓮栽石上惟祈花落雨
中伏願聖照無私誠孚有格祐偕老之伉儷再見銅
狄摩挲祈雲仍之箕裘更逢玉階轉影宗親普度罪
障齊消某等無任瞻天仰聖激切屏營之至謹奉表
稱進以聞。

** 酬願表

伏以律協夾鍾春運隆時景運朗機臨大壯雪花盡
處罪花凋葵忱期以達天藿悃宜於奉聖用酬夙願
虔致丹衷某誠惶誠恐稽首頓首上言竊惟生值亂
離時當鼎革南遷北逐苦徙倚之未寧東去西來覺
紛馳之難已歷韶華而易邁積歲月以滋愆罔報四
恩徒增三業間因時而舉念或緣事而傾誠信願良
多酬恩未暇茲蓋恭叩釋迦如來金蓮座下尊隆十
號果滿三祗方便為航聽隨呼而隨應慈悲作筏任
或往而或來行人靡滯於深頭接引直登於彼岸許
修因而植福喜懺罪以崇功某每切依皈常勤呼籲
化凶為吉冥中默仗栽培轉禍成祥暗裡潛蒙燭照
欲伸表答特進凡儀伏願攝受無邊鑒臨不昧一念
了而念念俱了期菲供之可將一事周而事事皆周
冀精誠之畢達起居盡利內外咸安某無任瞻天仰
聖激切屏營之至謹奉表稱謝以聞。

** 植福修因填還寄庫表

伏以臨值二陽知復機之既轉乾生三晝識泰運以
將還正小往而大來宜理存而欲去葵衷自靖藿悃
可通某誠惶誠恐稽首頓首上言竊惟叨生塵世愧
處寰區幸兵燹以無憂喜太平之得睹天高地厚仰
覆載於何窮日照月臨被光明於無量親恩未報君
德罔酬兼日用而積愆矧夢魂而多疚以此自惕用
是思修茲蓋恭叩釋迦如來金蓮座下其人稱聖於
法為王搭梯設航痛娑婆飄零之無息呈橈舞棹嗟
苦海流蕩以何窮作方便而指迷使皈依而襲福但
慳貪之可破般般都教行來就因果之當崇種種隨
伊做去某誠孚一念慮感三生恐過現未之愆尤無
從洗雪依上中下之儀制建作道場禮浮屠儼金容
之如在寄冥簧期寶藏以長存宣御製而諷靈章設
瑜伽而然諸品預修先勤佛事夙債償於填還伏願
非實作實雖虛不虛鑒厥微芒數樹松花猶可獻采
茲葑菲一爐柏子尚堪焚佑偕老之室家庇合庭之
長稚蓮眸永盻蟻志恒依某無任瞻天仰聖激切屏
營之至謹奉表稱進以聞。

** 酬天悔過表

伏以月值小陽淑氣轉坤維之軸年逢大有天行表
乾健之功宜謝地而酬天用抒誠以作事縷衷在善
積悃惟殷某誠惶誠恐稽首頓首上言竊惟叨生末
世愧處凡塵時息起居恒兢兢而自勵日用飲食每
擾擾以徒勞雖幸耕鑿之無憂或多愆尤之易積四
恩未報三業鮮清敬竭葵私仰于蓮座茲蓋恭叩釋
迦如來金蓮座下慈心度世聖智憫人鑒厥幽微有
願期於畢達昭於屋漏無衷不在降臨某因落塵情
故纏俗業積年累月豎宅興工或震土府於方隅位
中或傷物命於鑊鋤底下蜎飛蠕動未遂超昇南北
東西無由安鎮今則崇修佛事建設法筵仗法寶以
安寧設瑜伽而濟度炳然慧炬照長夜之昏衢焚爇
明香除穢邦之積臭伏願蓮眸遠矚玉臂長垂提攜
六道眾生共登菩提岸畔接引四生庶類同入般若
船中使人物以咸資俾冤親而普利善餘慶益事獲
平安某無任瞻天仰聖激切屏營之至謹奉表稱進
以聞。

** 平安意

伏以青陽司令嘉會近於未明緣埜分芳亨途達乎
景福當天行流轉之候乃人心齋袚之時念篤精勤
事修祈禱某等言念身居幻海質類浮􃅃起滅不停
野馬馳於三際動止莫遏狂猿跳在六窗愆尤懼咎
於陰陽洗滌未經夫旦晚撫膺抱愧顧影懷慚共竭
凡忱同希聖鑒上借資於佛力希加被於衡茅建作
道場爰成佛事雖曰流行有數瘟疫或乘於維時然
而搏捖在心轉移必因乎當念圖功而微福期寡
過以消災伏願感而遂通求則斯應降歲時之豐泰
十日雨五日風錫比里以清和老者安少者育豺狼
不踞於當路虎豹無待於驅除四境康寧人方靜
某等無任激切悚惶之至謹意。

** 懺經意

伏以苦海無邊貝葉翻時成筏渡昏衢有路琅􂂈啟
處耀光明正當煩而思厭之時實乃人能合天之際
癸衷可格蓮座祈通某言念生值亂離時逢衰替少
離鄉井望關山而霧慘雲愁長列陣行披甲冑而腸
迴膽裂非謂功成於百戰豈知垢重於千途清夜羞
慚居恒愧悔幸佛慈之廣大爰開寡過之門盡片念
之戰兢方擇自新之路諷經禮懺以其實不以其文
雪罪消愆慎於來勿追於往伏願慈光遍照慧日長
舒憫蠢蠢之愚忱曲垂洞鑒納區區之肫念俯察淵
微俾夙業以冰消賜新禧而駢集某無任激切悚惶
之至謹意。

** 悔過修因意

伏以理欲殊途幾希嚴於清夜天人異路關捩轉自
淵微慎獨迺能褆躬崇修爰以襲祉凡衷俯竭慧日
高懸某言念生當叔季世值凌夷險阻倍嘗聽流離
於東西南北艱難歷試經挫折於水火兵戈隨日月
之升沉苦韶華而征邁鮮修善業未布功勳忽履薄
而臨深爰呼天而籲地懺悔莫及禱祝無由仰憑救
世之醫王為作接引之導士狂心乍歇即從夢覺呼
回妄念稍停便自洪波渡出漸漸使歸正路徐徐令
脫迷途福可修也任其修罪宜雪兮隨之雪伏願綱
開三面鏡徹一輪照我肺肝幽獨無微而不鑒寬予
手足居恒有過而皆除聿迓嘉祥頓消夙業某無任
激切悚惶之至謹意。

** 賑濟意

伏以品類無涯德惠必先於利濟幽冥難罄沉淪首
賴於提攜蓋有善業無聞之倫墮諸苦趣豈無慈衷
盡度之念結作道場虔布津梁耑行賑濟某言念四
生異質六道殊途福則生天既翛然而獨步罪迺為
鬼復墜矣而難超渺渺落在鐵城茫茫陷於苦海出
頭何日脫體無期幸仗我佛之慈悲爰作利幽之佛
事無遮會上灑甘露之瓊漿施食壇中飽醍醐之上
味密言重宣處變七粒為河沙觀想乍起時憑一心
而周到伏冀佛光普攝法力咸資南北東西總樂邦
遠者來而近者悅鰥寡孤獨皆充滿渴則飲而饑則
餐乘此勝因執為公據某無任激切懇到之至謹意。

** 利幽意

伏以苦爽無邊仗法施而普濟神通難量入鬼趣而
咸資啟教有原利生莫罄某言念人生塵世每多負
疚而積愆身落冥途鮮不隨因而感果痛幽關之渺
渺悲泉路以茫茫倍喫千酸深耽饑渴非憑賑濟何
自出離茲蓋恭叩啟教大士而然鬼王案下焦顏現
相菩薩化身示最苦之形容代眾生變饑嬴之狀施
拯危之方便告尊者興動忍之懷因仰籲於慈尊故
俯憐乎孤田法昭燄口教演瑜伽虔集緇流敬遵巨
典作利幽之佛事魍魎魑魅統借提攜建無遮之道
場水陸飛沉同希濟度攪長河為酥酪變大地作黃
金飽此饑虛烊銅熱鐵成甘露解彼凍苦枷鎖杻械
盡珍裳感咒力之難思賴聖功之叵測恩沾庶類澤
被三途某無任激切懇到之至謹意。

** 彌陀會意

伏以性生不二有生總會於無生好善攸同樂善欣
從於行善值天理初還之候乃人心向上之時思返
本而歸元故合裏而作事某等言念凡塵擾攘世事
紛紜心非無心縱有心而心匪在佛口徒有口非無
口而口不依真恒出俗諦之常談多為扳緣之妄想
造諸罪業鮮所依歸茲乘朔望良辰敬結彌陀勝會
初念中念以至究竟念念念從觀想生來千聲萬聲
迄於無邊聲聲聲自真誠唱出莊嚴相好宛轉目前
寶網金繩依稀腳底伏願無忘悲願普度眾生處處
是西方無論東方南方北方總成極樂花花皆九品
不拘上品中品下品盡入蓮池接引登最勝道場見
佛悟無生面目寸衷畢達一志咸孚某等無任(云云)。

** 薦師弟意

伏以慈雲普覆十方普仗鴻慈法雨頻傾萬類頻資
善法合冥陽而盡利統緇素以咸孚敬竭孝忱用申
薦拔某言念亡師弟某生同襁褓長共祗園塤箎韻
自天成既一唱而一和恭友篤從道誼任或疾而或
徐故吾之生也先弟而生何弟之去也預吾而去半
生勞碌雖頓脫夫利鎖名韁畢世奔馳尚沉浮於愛
河苦海惟恐塵愆之百結猶幸法服之三加得承清
淨於福田宜資安養於樂國建茲法會仗作津梁伏
願九品托化片念往生一句阿彌陀極樂國中垂接
引十稱南無佛恒沙界內借提攜出穢邦而遊淨邦
離此岸而登彼岸顯微俱格存沒齊資某無任激切
懇到之至謹意。

** 建虎醮意

伏以天心乍復玄穹默眷蒼黎人事初回摶捖潛通
造化蓋以否極將泰之際適迺殺而轉生之時有求
必攄無感不應某等言念生逢末季運值凌夷東奔
西馳苦兵戈之載道南來北去兼饑饉之頻仍幾番
雨暗而雲愁無數猿啼而鶴唳幸烽煙之告息乃黃
茂之有年人漸還家民方安堵當路之豺狼既剪在
山之虎豹仍多赤子林林涉丘原而足濡黎民總總
睹荊棘而魂驚虔告神祗敬修齋醮伏願護茲邦域
保此孑遺斂負嵎之爪牙善搏無煩於馮婦遣偪人
之猛獸驅遠不待於姬公逐逐全消耽耽寢息庶幾
樂土樂土重賡得所之詩更幸其亡其亡再頌苞桑
之易一方安靜四境無憂某等無任激切懇到之至
謹意。

** 表盤米意

伏以一粒為餐橫吞日月江河滿半抄作供爛煮乾
坤草木香菩薩白掌上呼來鴉雀從飯時噪出誠歸
片念緣屬千家某等言念虛生塵世枉度歲華鑿井
耕田日用茫茫無可據饑餐渴飲晨昏擾擾竟徒然
愧善業之無聞覺愆尤之易積幸僧開接引故米供
盤陀雲水頻仍不棄滄溟之一滴象龍俱集敢辭湖
海之餘波值三載而周圓就道場而表懺伏願因齋
慶讚即物明宗洗卻趙州盂休從缽外安柄識得廬
陵價須知米裡有蟲人人齒上帶餘馨個個口邊無
白醭饔飧不罄早暮咸資某等無任激切懇到之至
謹意。

** 祈雨意

伏以慈雲東蔭有情法界盡沾恩膏雨西流無量蒼
生咸待澤有求必應何感不通某等言念八口之家
在食一歲之望惟秋畢順箕調始愜謀生之計水耕
火耨期逢大有之年嗟石燕之未翔嘆商羊之不舞
雨金雨粟卓爾徬徨呼癸呼庚無端反側始濛濛而
還烈烈方滌滌而轉炎炎雖曰甘露頻傾究竟殊方
頓隔出而作入而息知人事之多愆南山雲北山雨
豈天道之不穀挽回宜急禱祝惟虔伏願惠澤天浮
殊恩帝降洒楊枝之水遍大地以布黃金泛八德之
池普率土而敷白玉品物亨而雨暘若物華稔而黃
茂豐四境康寧一方安泰某等無任激切肫懇之至
謹意。

** 薦師弟意

伏以死生異路痛骨肉以分離來去同原知性天而
吻合雖僧伽不礙於來去奈手足難忘乎生死爰設
道場持修薦拔某言念辭親割愛椿萱之德未酬辦
道修真友于之情徒切既心傷於秋霜春露觸時序
而思高堂復念動於流水落花睹景物而悲棠棣茲
者亡僧某同胞共氣忽破連理之枝塤唱箎隨頓拆
鴈行之陣覺至情之難沒資法力以超昇值此四九
之期用禮三昧之懺伏願慈悲攝受方便提攜接苦
海之沉靈登於覺海脫冥途之滯魄證入真途庶幾
報我親資我弟仰賴佛慈於以了予衷畢予願總承
法化幽明俱利存沒咸安某無任激切肫懇之至謹
意。

** 祈雨意

伏以洪水初平憂勤尤廑於聖慮井田既制溝洫更
嚴於農疇惟稼穡之作甘故耕耘為急務天時既順
人事皆康某等言念日用勞生饔飧繫念胼手胝足
將云東作而西成負犁荷鋤止冀春耕而秋穫知助
長之非得思秀實之可期茲者旱魃為殃天行失序
平田萬頃苦極目而如焚緣野千畦嘆嘉禾之俱稿
五日風十日雨徒望切於雲霓九年耕三年食空計
盈於倉廩昭蘇無日待露為勞茲蓋恭叩玉帝陛下
作宰玄穹應身金闕咸亨品物掌風雨露雷之權粒
我蒸民司百穀草木之命本好生而惡殺匪惠迪而
降殃良由族姓之積愆以致上天之來罰焦枯云極
禱祝以虔伏願普降滂沱弘施霈澤靈文轉處慈雲
與密雲並垂貝葉時時雨同法雨齊落點點皆甘
露須臾應協鳴鳩在在洒珠霖頃刻翔飛舞烏解倒
懸之至望回涸鮒之餘生萬姓俱沾四方胥慶某等
無任激切肫懇之至謹意。

** 禳蟲蝗意

伏以麥秀兩岐覘靈長之有道蝗離四境識令尹之
無私射隼因害於嘉禾田禽為妨於農事保茲稼穡
念此艱難某等竊惟穀以養生食為滋命嗷嗷八口
俱取給於西成亟亟三時尤致勤於束作不恤耕雲
而種月惟期鼓腹而舍哺詎知物本無情在天心以
生物始信災由自致因人事而降災南北東西遍野
驚蟲蝗之蟻聚青黃赤白一方嘆蝡動之雲屯瞻彼
田疇誰能堪此乃予族姓莫可如何爰建祈禳之道
場特修挽回之佛事雖曰采蘋采藻可無資於稻粱
其實作羹作湯斷難免於朝夕伏願彼蒼眷顧上帝
降臨蠢矣黎民既知非而悔過嗟哉物害令默化而
潛消而耕而耘仰足事而俯足育其秀其實倉以積
而筐以盈誇貫朽之粟紅免展轉於溝壑室無懸磬
人樂有年某等無任激切肫懇之至謹意。

** 避亂砦居請水意

伏以井養無窮濬銀波於岳瀆川流不息噴玉浪於
江河民非此而不生物借茲以能濟於卦為坎其令
在冬某等言念世局艱難兵戈搶攘孤忠自矢期全
骨肉於危途同患相關意保黔黎於梓里朝籌夕畫
百計千方觸目日警於狼煙傷心時謀乎聚處高飛
驚曲木不得已卜嵒石以圖安晚旦切憂勤無奈何
望泉流而待澤惟心亟亟厥念皇皇茲蓋恭叩本境
龍王案下神通莫測功德難量呼吸迅雷霆風伯雨
師惟號令須臾成搏擊波臣海若共追隨一怒致九
年之憂片慈普萬方之潤伏願山澤通氣風水成功
混混源泉每羡盈坷而後進茫茫晝夜咸嘆逝者之
如斯任汲取於渴飲饑飧隨分給於爐煙灶火四境
齊沾千家俱利某等無任激切肫懇之至謹意。

** 寄名禳關意

伏以夭壽不二盡性乃能事天禍福難期修身所以
立命賴有關捩之可轉豈無誠悃之能通誼厲至情
興遵舊例某言念身當國事念切生民值軍務旁午
之秋擔地方撫綏之任未酬先德圖啟後昆幸弓冶
克紹乎箕裘期顯承長光夫繼述嚶咿赤子恐關厄
之相侵黃口兒童慮星辰之不遂誰為怙恃莫罄撫
摩茲以三索之男投禮至尊之座庭前戲彩斑衣宛
似緇衣膝下承懽圓頂猶如摩頂實我子非我子因
無名而寄名雖非僧呼為僧就假相而變相伏願慈
光廕悲願昭蘇至德栽培壽域弘開於紫極金輪
運轉福星朗耀於中天欣桃實之敷榮喜椒花之應
瑞長誇彩鳳永羡石麟某無任激切肫懇之至謹意。

** 釋子修因表

伏以法雨滂沱沾濡無岐於二諦慈雲靉靆氤氳總
出乎三尊蒙茲廕覆之餘滌此塵緣之垢惟虔頂禮
致敬依皈弟子某誠惶誠恐稽首頓首上言竊惟四
生異質六道殊途為俗為真血氣鈞陶於大造即因
即果生成涵濡於寸腔一念分善惡之關片衷別聖
凡之路貴在夢中能覺期於迷處得醒勿棄有為俱
成無漏茲蓋恭叩釋迦如來金蓮座下在人稱聖於
法為王歷劫熏修為難為而忍難忍因時接引智度
智而愚度愚坐現在之道場昭證盟之功德某愧圓
僧相忝入緇流割愛辭親冀誕登於彼岸隳名點利
鮮克證夫菩提既大道之罔聞且寸因之未布徒滋
戰栗益凜冰淵翻貝葉之靈文憶我如來不啻耳提
而面命演琅函之秘典共予族姓猶同戶誦而家絃
伏願知為先知覺彼後覺精誠可格沉淪不惜提攜
肫摯能通罪過聽其懺袚蠲除過世現世未世之業
且及千生報答生我臨我成我之恩兼乎兩大筏無
不濟慈乃均沾某無任瞻天仰聖激切屏營之至謹
奉表稱進以聞。




三山來禪師疏語卷中

三山來禪師疏語卷下
嗣法門人性統編

* 祝延增補

** 朔望祝延

(讚)寶鼎爇名香普遍十方虔誠奉獻法中王端為皇
王祝聖壽地久天長。

南無香雲蓋菩(三稱)。

藥師如來藥師如來皇帝萬歲藥師如來。

大圓滿覺應跡西乾心包太虛量周沙界佛之聖德
難盡讚揚(入鄉貰)住居傳靈山道脈幾十幾世婆伽沙
門(某)率監院(某)恭遇(某)年(某)月(某)日(朔)旦之辰雲集
闔堂禪眾登臨紺殿諷演咒章端為祝延
今上皇帝聖躬萬歲萬歲再嵩呼萬萬歲東宮殿下
睿算千秋文武官僚高增祿位伏願堯風永扇舜日
長明八方歌有道之君四海樂無虞之化邊邦寧靖
不聞鐵馬金戈年歲豐隆時見和風甘雨人人安堵
物物含生更冀宗派常流祖燈不滅輝揚大地揭佛
日於中天澤沛遐荒濬禪河於下土兩堂龍象道業
增崇一帶檀那信心堅密法門光顯魔障潛消仰勞
大眾同念金剛無量壽護國人王菩薩摩訶薩摩訶
般若波羅蜜(接薩怛由楞嚴咒)。

** (增修)祝韋馱(諷天女咒三遍)

南無護法韋馱尊天菩薩(三稱)。

威靈叵測密行難思示現童身脩成一百七十世莊
嚴寶杵拿定八萬四千觔受遺囑而輔正除邪廣神
通而安僧護法仰希洞鑒俯賜昭垂(入鄉貫同前)雲集闔
堂禪眾登臨寶所諷演紀章耑伸祈禱。

南無三洲感應護法韋馱尊天菩薩侍從天等切念
末法僧行道力衰微障業潛滋類浮雲之蔽日根塵
暗糾似野馬以奔埃正眼未開妄情多熾惟冀菩薩
普眼鑒觀慈衷默祐蠲除夙障箇箇遊普賢行門啟
迪靈根人人悟毘盧性海俗真利益賓主安和。

(讚)韋馱天將菩薩化身三洲感應誓弘深寶杵鎮魔
軍功德難名祈禱赴凡情。

南無普眼菩薩摩訶薩摩訶般若波羅蜜。

** (增修)祝伽藍(諷功德寶山神咒二遍)

南無伽藍聖眾菩薩(三稱)。

冥威凜凜聖德巍巍長為護法之神永作伽藍之主
無微不格有感必通爰集禪流耑伸禱告當山上地
一十八位護法伽藍神王菩薩願力弘深悲心廣大
靈山受囑同來護法安僧華藏期登不厭積功累德
仰冀真宰普降鴻慈感有力之檀那化緣廣布去無
端之橫擾法席常寧內外咸安障魔頓息。

(讚)伽藍聖眾護法為心光明正大破群陰非橫總無
侵四眾同欽萬古鎮叢林。

南無常擁護菩薩摩訶薩摩訶般若波羅蜜。

** (增修)祝祖師(諷心經一遍)

南無歷代祖師菩薩(三稱)。

圓明性海消生死起滅之波大寂定門絕今古去來
之路慈航倒駕祖印高提敬集雲仍焚檀仰祝西天
東土歷代祖師四七高僧竺國曾經直指二三祖禰
支那得荷單傳一個破沙盆齊齊扶起半條斷貫索
歷歷穿來鼻孔都直一般面目更非兩樣全拋心印
普駕慈舟伏願宗派長流真風永扇千江片月冰輪
朗映於無邊萬室一燈薪火輝揚於不盡共立腰間
紅雪長開指上青蓮。

(讚)西來祖脈直指單傳一花開遍五枝聯授受絕言
詮應禱隨緣如月印江天。

南無度人師菩薩摩訶薩摩訶薩般若波羅蜜。

** (增修)祝監齋(諷準提咒二遍)

南無監齋使者菩薩(三稱)。

法筵廣布神功默運雲廚妙供頻陳聖力潛培香積
薦三尊而無缺飯萬眾以咸調虔集禪流特伸告親
監齋使者大聖緊那羅王菩薩潔清惟志饒益為心
供應僧伽一日缽盂兩度濕化行檀度二時粥飯萬
家緣珍饈廣勝於祇園法喜長資於禪悅聖凡普供
早暮咸資。

(讚)監齋使者轄鎮香廚焦頭爛額悉皆無六味化醍
醐聖力劻扶法會協中孚。

南無燄慧地菩薩摩訶薩摩訶般若波羅蜜。

** (補)囑孤魂(諷心經一遍)

南無悲臻大士菩薩(三稱)。

荒丘月冷野壑雲橫滯魄未脫於寒林冥魂尚沉夫
苦爽超昇罔自濟拔何由咨爾甶子孤魂聽予叮嚀
告囑蓋聞心佛眾生等無差別詎知人天鬼趣卻有
殊途良由累世之沉淪未解一乘之玅道生迷三毒
恒汩沒於苦海愛河死喫千酸自陷溺於銅城鐵網
利名安在恩怨胡存乘茲禪制之期速發菩提之願
多生幻夢都隨玉板敲回歷劫空花統自金鐘擊碎
諸佛名字常歷耳根最上道場遍經腳底從此悟無
生面目於焉登極樂蓮邦同作皈依各須諦聽。

(讚)孤魂甶子無主無依三途六道苦凄凄正法未聞
知靜聽玄機頓脫苦泥犁。

南無生天界菩薩摩訶薩摩訶般若波羅蜜。

** (補)元旦

藥師如來藥師如來皇帝萬歲藥師如來。

元和初啟歲曆維新雲堂傳爆竹之聲雪嶺破梅花
之面隹辰堪羨聖德宜揚(入鄉貫同前)伏願乾綱獨握泰
運弘開仁風廣播於寰中化日長舒於宇內當陽出
治法行健以同天繼位臨民資乾元而首物人人稱
萬年天子歲歲紀正月春王更冀德被祗園道尊佛
化不征不擾使野人樂泉石之安為友為師偕道者
講無為之學禪風大暢治化彌隆仰勞(云云)。

** (補)上元

藥師如來藥師如來皇帝萬歲藥師如來。

福星朗耀元運弘開銀花燦爛於中天火樹輝煌於
午夜祥光普映景福頻彰(入鄉貫同前)伏願位隆乾極德
配離明體元善以長人四海樂陽春之有腳洽重熙
而昭化萬邦仰光被於無窮乃知賜福不止於天官
故爾懽騰宜伸於隹節更冀齋心奉佛潔志明宗求
酬價於師僧襆頭自頂門整起示積錢於輔弼明珠
從掌上輪來庶重道在乎一人而薰修遍於四野叢
林寢盛法席常安仰勞大眾(云云)。

** (補)中元

藥師如來藥師如來皇帝萬歲藥師如來。

金風乍轉木葉初騰碧梧驚墜於寒林玉露漸摧夫
衰草因時懷感觸物興思(入鄉貫同前)伏願聖文克著神
武維揚萬方凜不殺之威六宇奉無刑之化湯仁解
綱允矣再見今朝舜德好生洵哉重逢此日懽歌騰
於垂姓絲綸降白九天更冀衷等佛慈量同空納弘
開蓮社年年飛野鶴孤雲席廣精藍在在聞晨鐘暮
鼓俾鉗錘設處使先知而覺後知庶鞀鐸懸時令後
覺而承先覺八方風動四野雲從仰勞大眾(云云)。

** (補)下元

藥師如來藥師如來皇帝萬歲藥師如來。

槐楠甫改霜雪頻仍倏爾春動小陽胡焉冬臨大冶
厄由斯解慶自此生(入鄉貫同前)伏願恩波浩蕩膏澤滂
流巳溺巳饑每切吉凶而同患欲立欲達恒資化育
以均調庶樂利在於域中而聖明尊乎天上痌瘝俱
釋雲日齊瞻更冀德邁冬官令傳北陸紅爐火熟毋
論江以南江以北許令猊座常敷白雪風飄不拘山
之西山之東聽其獅音大震利備檀施行力功銘鹿
苑雞園雲水增輝林泉生色仰勞大眾(云云)。

** (補)祝佛誕

釋迦如來釋迦如來皇帝萬歲釋迦如來。

朱明司令赤帝乘權澤品物以光流彙群儀而嘉會
時當聖誕禮合颺言(入鄉貫同前)伏願弘仁普洽至德咸
孚乘六龍以御天秉一中而作則齊而治治而平繕
修本於一巳庶則富富則教撫綏暨乎萬邦更冀道
合無言德純不顯獨稱尊於人間天上宛同維衛之
降靈或問道於林下水邊多布祗園而攝化方隅鎮
靜雲鶴無憂仰勞大眾(云云)。

** (補)佛成道

釋迦如來釋迦如來皇帝萬歲釋迦如來。

寒梅驚放瑞雪橫飄枝頭喜見天心嶺畔潛通造化
陽回年臘運轉餘冬(入鄉貫同前)伏願治隆朝野道合君
臣主聖臣良千載仰都會之盛民安國泰四方樂平
治之休盡率土而興讓興仁舉普天而修善修福更
冀佛心常在悲願不忘苦行無煩六年睹星止須半
夜雲丘野寺都盧視作雪山破衲單瓢俱爾看如悉
達個個發奇哉三嘆人人開正眼一雙大衍禪風洞
明宗旨仰勞大眾(云云)。

** (補)祝堂頭和尚誕期

藥師如來藥師如來皇帝萬歲藥師如來。

檀煙縹緲燭影爃煌床頭殘夢初回殿角曉鐘剛罷
兩堂鴛列一眾葵傾(入鄉貫監院名)伏願功高位育念切安
懷等日月之照臨方隅向化同乾坤之覆載民物含
膏盡曲成而無遺統範圍以不過再冀堂頭和尚菩
薩應世祖佛承宗以常住之身昭無住之體展無生
之面示有生之倫桃有榮椒有榮三世宗親悉懽會
於東公西母山無量海無量十方龍象恒瞻祝乎北
斗南辰壽福彌天光明映日仰勞大眾(云云)。

** (補)祝檀信誕期

藥師如來藥師如來皇帝萬歲藥師如來。

碧桃染醉仙李凝香山前濬菊水之波殿上遶松陰
之色光聯北斗瑞靄南辰(入鄉貫同前)伏願衷孚九有德
合三無群倫推首出之尊萬國仰咸寧之化正以義
育以仁處處秉溫秋肅瞻如雲就如日人人歌帝
德皇風既不愆不泄不忘自而又而康而壽更冀誕
生檀越時烹在髓嘆椒三

留給孤長者長住人間一眾懽瞻三生
大眾(云云)。

** (增補)掛鐘板語

執事至板位前喝一喝云金鐘韻響玉板聲傳震開
那畔機關透出個中消息鬼神莫覷佛祖難窺從今
揭示堂前用表叢林軌則伏願希音遠播清籟時宣
俾令聽者聞者聲聲得自何來更使敲者擊者下下
尋知落處分明不昧到處圓通復喝一喝。

(讚)法筵肇起選佛場開金鐘玉板響如雷元韻自天
來聲遍九垓內外絕塵埃。

南無功德林菩薩摩訶薩摩訶般若波羅蜜。

** (增補)摘鐘板語

執事至板位前合掌問訊云這二老煩他多時金鐘
玉振高懸佛事門頭響寂聲沉歸結威音
成始成終幸爾期周圓且教一齊教不如
放下一句合作麼生堂前不必多拈弄但許知音側
耳聽。

(讚)聲沉響寂暗裡傳希終絕言
詮敲擊捐手到長。

南無圓滿藏菩薩摩訶薩摩訶般若波羅蜜。

** (增補)檀信祈禍白意

容瞻玅相座列華壇銀床燭走金蛇玉鼎香飛白鶴
葵心傾赤紺目垂青(入鄉貫某)竊念勞形傳舍寄跡蘧廬
苦三業之未除念四恩之罔報名韁利鎖幾回打斷
難開苦海愛河卓爾踴身欲渡爰遵佛化敬竭凡私
伏願廣設慈航弘施寶筏接引舒金臂平生沉溺借
提攜鑑察展蓮眸此目肫誠憑洞矚貝葉翻而新禧
頻集琅函啟而夙障永清撥開一路迷雲傾出滿空
花雨某無任激切懇到之至謹意。

** (附)寄名禳關意

聖德含弘萬靈咸資於化育法門廣大二諦總借夫
栽培但屬皈依之倫俱荷生成之澤敬竭凡悃于
真聰某言念多生積垢現世招愆血食關心冀創垂
之有托箕裘係念期繼述以重光幸得孺子之擎懽
竊恐關星之未順今將某子寄入空門同圓頂而方
亦更名而異服伏願慈衷昭被悲智鑒觀憫黃口
之嬰兒長效庭前戲彩祐嚶啞之孩赤永為膝下斑
衣福星朗耀於中天壽城弘開於紫極椒花協瑞桃
實敷榮某無任激切肫懇之至謹意。

** (附)寄名脫白意

真俗同原為歸真而顯俗佛生不二因仗佛而護生
庶類咸被慈光群倫總依悲念靈通感應德洽中孚
某言念塵情擾擾世事紜紜無奈何哉日紛馳於俗
累最喫緊者時係念於箕裘曾以索之男投禮至
尊之座叨蒙庇祐巳度沖齡值茲稍長之年漸當成
立之候炳然寶炬敬設齋筵傾葵赤而達蓮臺冀青
眸之永盻竭凡衷而薦葑菲期紺目以遙觀昔緣無
名而寄名今則告白而脫白伏願金雞放赦彩鳳啣
丹一面網開捨釋子還為我子三生緣熟保嬰兒長
作吾兒慶瓜瓞之綿延仰栽培於高厚晨昏稱意早
夜快心某無任激切肫懇之至謹意。

** (附)檀信諷經白意

萬德嚴身示皈依之有相三乘演教見濟度之無窮
竭凡忱而仰叩佛慈滌塵襟而敬宣法化求則斯應
感而遂通某為因某事就於某處諷誦某經幾部以
此微因上千聖造伏願慈衷降格聖智昭臨鑒此
誠燭肺肝而如見納茲懇款俾心緒以潛通隨信
之敷陳冀慈悲而攝受為祥為慶釋過釋愆某無任
激切屏營之至謹意。

** (附)檀信諷經畢白意

貝葉靈文字字宣時花雨落琅函秘典行行演處法
雲垂既雪罪而消愆且增榮而錫祉資為寶筏統作
皈依某為因某事就於某處諷誦某經幾部茲當告
竟再叩蓮臺伏願白毫舒采紺目垂青簡片念之真
誠昭格因乎禱祝鑒寸衷之肫摯福祐賜以禎祥傳
長稚以咸安合庭除而胥慶事祈戩穀理應降康某
無任激切屏營之至謹意。