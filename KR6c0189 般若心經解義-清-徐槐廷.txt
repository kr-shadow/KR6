#+TITLE: 般若心經解義-清-徐槐廷
#+DATE: 2018-05-12 10:22:43
#+SOURCE: github.com/kanripo/KR6c0189 master 572a8d42                
No. 570
般若心經解義

【註　般若。華言智慧。即人之本性。超情離見。湛寂
圓明之稱。般若體用清淨。如如圓滿。細分有三。一
實相般若。無相之相。名為實相。即經云不生不滅
是也。二觀照般若。離相之照。名為觀照。經云行深
照見是也。實相即所照真理。觀照即能照妙慧。實
相是體。觀照是用。三文字般若。即言說章句。能詮
般若者是。波羅蜜多。此云到彼岸。對苦海言之也。
多字作梵音語助詞。有智慧者。照破煩惱。不溺情
波。生死超然。妙契本有。即憑此般若之真體妙用。
以超登彼岸也。心是般若心。乃諸佛之性體。以般
若到彼岸。不外自識此心。經者徑也。是修行之徑
路也。題兼華梵兩言。顯標宗旨。

論　此經總為世人耽著現前幻境。造種種業。迷
真喪本。萬劫墮落。輾轉受苦。總無出期。佛在覺中。
哀憫慘切。冀人因言悟道。以脫離苦海。特說此觀
照妙法。揭醒心無罣礙大自在之真境。六百卷般
若義蘊。都該括於二百六十字之內。大意秉六如
之觀智。掃五蘊之空華。表生佛之一如。達真如之
實相。括金剛經之奧旨。而歸簡易者。此經是也。】

「觀自在菩薩。行深般若波羅蜜多時。照見五蘊皆空。
度一切苦厄。」

【註　觀。即下照見。自在。即下心無罣礙。自其聞聲
赴感而言。稱觀世音。自其不見一法之體而言。曰
觀自在。菩薩。華言覺有情。謂能以此自在觀智自
覺。并覺一切有情眾生也。行。功行也。亦修行也。深。
窮微極妙也。般若。兼實相觀照說。波羅蜜多。即是
到彼岸。謂觀照般若。契合實相。乃全體究竟之義。
時。謂功行圓滿之時。照者。般若之靈光。體也。見者。
無相之慧眼。用也。即上文所云觀也。蘊。藏也。以其
伏藏陰覆。纏縛人心。故名蘊。五蘊。即下文色受想
行識也。色謂幻色。受謂領納。想謂妄想。行謂遷流
造作。識謂明了分別。識即心主。受想行。是心所發
也。凡人一身。不出色心二法。色蘊惟一。心蘊有受
想行識四種。眾生受生死苦。俱從五蘊。不得解脫
來。菩薩行深般若。證知五蘊各無自性。徹底是個
真空也。度。度脫也。逼迫為苦。被困為厄。菩薩照五
蘊空寂。離生死海。復憫眾生顛倒妄想。受諸苦惱。
故說此般若法門。令其修習。離苦得樂也。

論　此序能行般若之大菩薩。自度度人。以為修
行之標準也。四句為全經之綱。佛說此經。專以度
眾生苦厄為心。五蘊為萬苦根株。眾生未能空此。
故縈纏苦厄。如蠶作繭。於百沸湯中。頭出頭沒。絲
無斷日。菩薩既斷蘊絲。故得空色兩融。智悲俱運。
不但能自出苦海。又能救度眾生。同出苦海。究其
神通。祇此慧覺虗含。洞徹源底。照見五蘊皆空而
巳。六字是全經要旨。最重。不照見。則妄念起滅。生
死無休。是名煩惱海無一得自在也。能照見。則一
真常湛。萬法圓融。是名真空界無一不自在也。菩
薩自心清淨圓融。略無罣礙。故能自度度人。此經
誠療眾苦之靈丹。渡迷津之寶筏也。

講　阿難說。我教有觀自在菩薩者。功行最深。具
大智慧。造到彼岸之時。照見自已之五蘊。與眾生
之五蘊。皆屬空虗。於已則修無上菩提。於人則多
方接引。俾一切苦惱之厄。盡歸解脫。】

「舍利子。色不異空。空不異色。色即是空。空即是色。受
想行識。亦復如是。」

【註　舍利子。即舍利弗尊者。聲聞乘中。智慧第一。
在如來十大弟子之列。佛故呼而告之。色即四大
幻色。空乃般若真空。色不異空。是破凡夫有見。執
色為實色也。空不異色。是破二乘耽枯。墮空為偏
空也。知幻色非色。真空不空。故曰不異。舍空別無
色。而色即空。舍色別無空。而空即色。故曰即是。色
空雖對舉。本意惟歸於空。五蘊先言色者。以色是
堅固妄想。凝結成象。最易執著。若於此勘破。其餘
四蘊。胥冰消矣。亦復如是。例上色蘊。亦作如是觀
也。

論　此明空理。即觀照般若也。眾生由迷真空。而
受幻色。菩薩修般若觀慧。照了幻色即是真空。幻
色如泡影露電。當其出現。何嘗無像。一剎那頃。變
滅歸空。色不異空也。真空如圓明大鏡。當其虗懸。
何嘗有物。一有照見。隨成形色。空不異色也。變色
為空。色即是空也。隨空見色。空即是色也。不異即
是。總言色與空。無二見處。

講　弟子舍利子。正是欲脫離苦厄者。菩薩呼其
名而告之曰。舍利子。爾知世間有形者為色。無形
者為空。不知色乃夢幻泡影。不異夫空也。空乃一
真顯露。不異夫色也。色不即是空乎。空不即是色
乎。夫因色而有受。因受而有想。因想而有行。行之
不得。則識於心而不忘。五者相因而見者也。今色
既是空。則受想行識亦復如是矣。】

「舍利子。是諸法空相。不生不滅。不垢不淨。不增不減。」

【註　是字。直指之詞。諸法。涵下根塵處界諦緣度
等。空相。乃真空妙相。即般若實相。即真如自性也。
以其如如不動。非有非非有。故曰空相。六不字。就
此本空釋出真體。緣至為生。緣散為滅。五濁惡境
為垢。無為偏空為淨。真理漸圓為增。惑障漸消為
減。惟此真空之體。原自無生。何復有滅。自來不垢。
淨亦強名。在聖不增。處凡不減。

論　此顯空體。即實相般若也。上文巳明五蘊皆
空之理。隱然顯出一箇真空相。恐人第認作觀照
工夫。而未知真空實相。所以就諸法中。指點出空
相來。言法證於空。離妄即真。真性歷劫不毀。故不
生不滅。真性本來不染。故不垢不淨。真性不著一
物。故不增不減。不生。故無生死相。不滅。故無涅槃
相。不垢。故無煩惱相。不淨。故無菩薩相。不增。故無
結業相。不減。故無解脫相。

講　舍利子。是真性常清常淨。毫無法相可名。不
誠為諸法中之空相乎。言乎其妙。則常存不敝。不
生不滅也。湛然清虗。不垢不淨也。自然恰好。不增
不減也。】

「是故空中無色。無受想行識。無眼耳鼻舌身意。無色
聲香味觸法。無眼界。乃至無意識界。無無明。亦無無
明盡。乃至無老死。亦無老死盡。無苦集滅道。無智亦
無得。」

【註　是故。承上文而言。空中者。是前不生不滅等
真空之中也。十三無字。根上六不字來。是故空中
一頓。以下一氣貫到無智無得句。色受想行識為
五蘊。眼耳鼻舌身意為六根。色聲香味觸法為六
塵。以其汙人之心。故曰塵。根塵和合。為十二處。言
各有處所也。亦云十二入。從見為眼識。從聞為耳
識。從臭為鼻識。從嘗為舌識。從染為身識。從分別
為意識。合六根六塵六識。為十八界。界謂限域也。
舉首末二界。超略中間。故用乃至二字。省文耳。無
明至老死。為十二因緣。性智本明。由妄念瞥起。俄
成晦昧。故名無明。因無明鼓動。而妄念遷流。故無
明緣行。因行而造業。識了別境界。為來生種子。故
行緣識。此三支。乃前世所作之因也。幻形方謝。神
識即馳。投托母胎。具受想行識等名。及形質之色。
故識緣名色。既有名色。胎中遂具六根。有入塵之
用。故名色緣六入。既有六入。出胎便與六塵相接。
故六入緣觸。既有覺觸。便有苦樂在。心下領略。故
觸緣受。以上四支。乃現在所受之果也。心既領受。
便貪種種淫欲事。故受緣愛。既有貪愛。便馳求不
息。於境生取著心。故愛緣取。由愛而取。著意馳求。
便造種種之業。故取緣有。此三支。乃現在所作之
因也。由諸有結為三界生因。來世復於四生六道
中受生。既有生。則必有生有死。由此輪回。無了期
矣。此二支。乃來世當受之果也。此十二因緣。該三
世因果。亦舉首末而略中間。故亦云乃至。始無明。
終老死。次第而生。即一大苦蘊生。是為流轉門。無
明盡。至老死盡。以次而滅。即一大苦蘊滅。是為還
滅門。此是緣覺人所觀之境。苦集滅道為四諦。苦
即生死苦果。集是惑業苦因。二者世間法也。滅即
涅槃樂果。道即道品樂因。二者出世間法也。此是
聲聞小乘人所觀之境。智乃圓照之妙心。即是般
若。得乃所證寂滅之理。即是彼岸。真空之中。無五
蘊。自無十二處。亦無十八界。是斷凡情。由是空十
二因緣。無緣覺法也。觀四諦清淨。無聲聞法也。智
得俱空。并無菩薩法也。是斷聖解。合之總為斷惑。
總是釋五蘊皆空。自初地至大乘。皆當了此蘊空
法。以復真體也。

論　此明空體之離諸相。正見般若之深也。上文
只是顯真空自相。而未明真空無相。若不一一深
明。則實相非相。不得現前。所以歷言之。直到無智
無得。然後深般若無遺蘊。而彼岸始得究竟也。蘊
處界種種名色。皆依妄念而有。真性中本無有念。
誰辨根塵。所以菩薩既識真空面目。便知空中諸
法相。一切俱離。蘊界處入。流轉苦集。此就世間諸
法推廣言之。以見真空中之無所有也。還滅滅道。
智得俱無。此就出世間諸法推深言之。以見真空
中之無所有也。智照若不到這裏。如何得凡聖俱
忘。心識路絕。但是空中境界。却不易到。果然到這
裏。則色不異空。直至無智無得。只作一句看。如千
潭一月印。一時現前。若一句是一個地位。則真空
實相圓頓之理。如何融會。

講　是故真空之中。既無色受想行識。則六根俱
淨。無眼耳鼻舌身意也。六塵不擾。無色聲香味觸
法也。六根之累。以眼界為先。今眼界既空。則萬緣
悉泯。而意識胥忘。將見由定而靜。由靜而慧。無無
明。亦無無明盡也。由久而固。由固而貞。無老死。亦
無老死盡也。煩惱之苦果。作業之苦因。涅槃之樂
果。修持之樂因。一時俱盡。則真空未嘗無智慧之
可名。即到彼岸亦屬虗假。而又何所得哉。】

「以無所得故。菩提薩埵。依般若波羅蜜多故。心無罣
礙。無罣礙故。無有恐怖。遠離顛倒夢想。究竟涅槃。三
世諸佛。依般若波羅蜜多。故得阿耨多羅三藐三菩
提。」

【註　以者。由也。故者。因也。無所得。雖近疊無得二
字。亦即遠束前七空字。六不字。十三無字來。以生
下佛菩薩。皆用之為因也。了得人空曰菩提。了得
法空曰薩埵。即菩薩也。菩提薩埵。能依之人也。般
若波羅蜜多。所依之法也。至此揭出心字。所謂結
歸自心也。有所繫縛曰罣。有所阻滯曰礙。恐怖。畏
懼也。顛倒。失真也。夢乃想之果。想乃夢之因。涅槃。
此云圓寂。德無不備稱圓。障無不盡稱寂。一得永
得曰究竟。心無罣礙。行成也。無恐怖夢想。斷障也。
究竟涅槃。得果也。三世。謂過去現在未來諸佛也。
阿。無也。耨多羅。上也。三。正也。藐。等也。菩提。覺也。謂
無上正等正覺。佛果之極稱也。諸佛不言斷苦因
者。以初證涅槃時。諸苦久巳斷也。

論　此舉佛菩薩之行。以明般若之能度苦厄也。
上文從空中無色起。直推到智得俱無。正見真空
中一無所得。所以提出一句。作上文空觀結底。作
下文證果根原。蘊界處入緣諦智得。種種都是罣
礙人心的法相。惟般若照見真空。到無所得處。則
寂靜一真。毫無罣礙。何等自在。既無罣礙。則業性
都忘。安有一法與我為緣為對。無罣礙三字。是真
空現前光景。到得真空現前。便是圓頓法門。更不
用別樣修為節次。所以又疊一句。便直接個無有
恐怖。他色蘊巳空。不見有心外之色。恐怖箇甚麼。
受想行識心蘊巳空。不見有心內之心。有甚夢想
顛倒。直下便到涅槃究竟地位。只是依此般若耳。
不特菩薩為然。即三世諸佛。亦只依此般若波羅
蜜多。並無別法。兩依字。要人識得把柄。全在這裏。
正是把金針度人處。

講　空中無蘊界。以至無智得者。良以本無所得
故也。了此無得。即深般若。所以菩提薩埵。以般若
波羅蜜多。為修行之法。守其六根。絕其六塵。故心
無牽罣滯礙。自無生死之恐怖。遠離夫夢想之顛
倒。至於不生不死而後巳。不伹菩薩為然也。即三
世諸佛。欲得無上菩提。亦無有不依般若波羅蜜
多者。】

「故知般若波羅蜜多。是大神呪。是大明呪。是無上呪。
是無等等呪。能除一切苦。真實不虗。」

【註　故字。承上佛菩薩所依之證果來。呪。密語也。
除障不虗為神。智鑒無昧為明。更無加過為無上。
獨絕無倫為無等。惟神能破煩惱。惟明能破癡愚。
惟無上令因行滿。惟無等令果德圓。重言等者。謂
無等而又能等物。法法全該。平等不二。正應三藐
二字。所言呪者。非別有呪。即此般若便是。然既曰
般若。而又名呪者。極言神速之效也。苦。謂生苦。老
苦。病苦。死苦。愛別離苦。怨憎會苦。求不得苦。五取
蘊苦也。真實不虗。緊根度苦說。是大神呪四句。根
色不異空至無智無得。就意義深廣處說。以觀人
之修持。能除一切苦二句。根涅槃菩提二段。就用
功切近處說。以勸人之信受。

論　此極贊般若功用之廣大也。承上文言諸佛
菩薩。皆依此般若而證極果。故知般若波羅蜜多。
不是語言文字可求。不是思量分別可及。單以經
言。未足以形其神妙光明。未足以顯其高上等倫。
佛法中機用之最秘密。最靈應者。莫如呪。般若波
羅蜜多。其即呪而巳矣。呪乃佛法密語。有轉變罔
測之力。人莫知其機。物莫知其故。故以之讚般若
也。此承上文顯說般若。而結讚為密。以下承本文
顯中具密。而正說密呪。以通結之也。

講　是知般若波羅蜜多。是變化不測之密語。是
神光普照之密語。是至極無加之密語。是獨絕無
倫之密語。所云能除一切苦。斯言誠真實不虗矣。】

「故說般若波羅蜜多呪。即說呪曰。

揭諦揭諦。波羅揭
諦。波羅僧揭諦。菩提薩婆訶」

【註　揭諦。揭出妙諦以度人也。重言之。自度度他
也。波羅。此云彼岸。欲到彼岸。必賴此妙諦也。僧。眾
也。謂令眾生共登彼岸也。言菩提者。到何等彼岸。
謂大菩提處也。言薩婆訶者。此云速疾。以此般若
而得菩提。乃迅速而無阻滯也。

論　此揭般若密義。示人奉持。速證菩提而登彼
岸也。承上文言。惟般若有如是功用。則般若即呪
矣。然不說呪。不能顯般若離言絕相之妙。故既說
經以示其修。又說呪以顯其妙。呪是諸佛秘語。非
因位所解。但當誦持。除障增福。不可強釋。深求其
致。只是密說此般若無所得心耳。人能以心持。勿
以口持。專一持。勿雜念持。持到無所得地位。默契
此蘊空般若無所得心。令人生大智慧。無得而得。
秘密之道。莫加於此。

講　更有密呪。汝可時時誦之。可以生智慧。可以
到彼岸矣。總之密呪雖修行之徑路。而持行不外
乎此心。人能空其五蘊。則以觀照而得實相。豈有
不得無上菩提哉。

總解　此經賢首以為釋迦牟尼佛說。尋珠云。此
經觀自在菩薩所說也。施護本云。世尊在靈鷲山
中。入甚深光明。宣說正法三魔提竟。舍利子白觀
自在菩薩言。若有人欲修學甚深般若法門者。當
云何修學。而觀自在菩薩。遂說此經。此經乃世尊
所說。大部般若之精要。故知菩薩之說。即世尊之
語也。是經凡分七段。觀自在至一切苦厄。是指能
行般若之菩薩。以為標準也。舍利子色不異空。至
亦復如是。是明空理。即觀照般若也。是諸法空相
至不增不減。是明空體。即實相般若也。是故空中
至無智無得。是明空體之離諸相。正見般若之深
也。以無所得至三菩提。是舉佛菩薩之行。以明般
若之功能也。故知般若以下。是極贊般若功用妙
密也。末乃說密呪以結之。大意。以般若為真性。涅
槃為理境。觀照為功夫。自在為證得。若廣為演說。
何但八部六百卷。今將精要。約為二百六十八字。
大旨不外照見五蘊皆空六字。而其妙諦又只是
心無罣礙一句。退藏於密。愈簡愈該。非佛流出妙
明心。廣長舌。後來聲聞弟子。能有此結集耶。要之
真空不幻。妙法無名。是在持經者。以信心生實相
而巳。】

「般若波羅蜜多心經(終)」
* No. 570-A
 䟦

余少習舉業。歷名場。既而奔走四方。利鎻名繮。無能
解脫。辛亥歲出宰粵東。正值海內多事。莽戎蜂聚。萑
盜鴟張。日事誅鋤。傷心慘目。歎塵緣之未淨。恨苦海
之甚深。煩惱糾纏。悲痛曷既。因思度困濟厄。　佛教
宏深。拔生死於火坑。扇清涼於煩暑。莫如金剛一經。
取而讀之。始猶枘鑿。繼彚數十家註解。反復研究。便
覺塵氛盡滌。心境曠如。第昔賢所註。頭緒紛繁。未能
一覽即了。爰不揣鄙陋。將經文前後。提其綱領。序其
節次。條理貫串。脈絡分明。取各註精華。闡大乘宗旨。
名曰解義。是取須菩提言解　佛所說義也。蓋巳五
易稿矣。嗟余𩯭染霜華。途愁日暮。浮沈宦海。未能遽
離。仗　佛祖之慈悲。冀苦纏之度脫。心持半偈。萬念
皆空。非敢謂能種善根。庶幾罪業消除。免墮惡道云
爾。

咸豐七年歲次丁巳嘉平月淨如居士徐槐廷謹識