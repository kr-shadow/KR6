#+TITLE: 華嚴略疏卷第一--悟緣
#+DATE: 2018-05-12 10:25:50
#+SOURCE: github.com/kanripo/KR6v0087 master 6df86693                


* 華嚴略疏卷第一

整理者　悟緣


〔題解〕


《華嚴略疏》，佛經註疏。作者不詳。原著卷數不詳。

本文獻註疏《晉譯華嚴經》，未為我國歷代大藏經所收，
保存在敦煌遺書中。現知存有兩件：一、北敦01053號（辰
53號，縮微膠卷號：80），首殘尾存，尾題：「華嚴略疏卷
第一」。尾有題記：「比丘法淵供養流通。」卷中有朱筆校
改字。所疏自《晉譯華嚴經》的「世間淨眼品第一」（首殘）
至「賢首品第八」。二、斯2694號，首尾俱全，首題：「華
嚴略疏卷第三」，尾題：「略疏卷第三」。尾有題記：「淵
許。」疏銓《晉譯華嚴經》之「十地品第二十二」。兩件遺
書筆跡相同，內容呼應，題記相關，原屬同一部註疏當無疑
問。

本文獻主要提挈《晉譯華嚴》的要點，解釋名相，亦含
有分析科判的內容。從總體看，較為簡明扼要，故謂「略疏」。
但註疏精要，且多依《十地經論》為證，應為地論宗義學高
僧所撰。

本略疏書法簡古，屬南北朝寫本。題記不避唐高祖李淵
之諱；北敦01053號文內又有「盧舍那者，周名清淨圓滿
智」之語，故該略疏的撰寫年代應在北周明帝建國（557）
起至北周武帝建德三年（574）廢佛前。關於本略疏的作者，
因《新編諸宗教藏總錄》、《東域傳燈目錄》、《諸宗章疏錄》
等諸經錄均載有：《華嚴略疏》，四卷，北齊鄴下大覺寺慧光
撰。《續高僧傳》卷二十一《慧光傳》亦載他曾撰《華嚴經
疏》，稱「疏其奧旨而弘演導」。且據現存《華嚴經》之諸
章疏對古來諸疏之科判的介紹，唯有慧光疏之科判與本《略
疏》相符，故曾有研究者認為本略疏系慧光所撰。但本略疏
與署名為「大覺寺沙門惠（慧）光述」的日本寬文時代古抄
《花嚴經義記》卷第一（載《大正藏》第85卷）完全不類，
且慧光（467－537）是北齊僧人，年代略早。故也有研究者
認為本略疏或為北周著名地論師雲華寺釋僧猛（508－590）
所撰。就篇幅而言，本略疏卷三疏釋至「十地品」，文字約
相當於《晉譯華嚴經》的二分之一弱。因此，本略疏原著卷
數可能為六卷左右，與慧光疏也有差距。

自敦煌出土後，日本《大正藏》將斯2694號收入第85
卷。周叔迦於1960年在《現代佛學》上發表北敦01053號
的錄文並附跋文，於錄文中對殘缺的文字及原文的錯誤多有
補正，在跋文中則對該文獻之內容、科判、作者多所研究。

《藏外佛教文獻》第八輯先發表卷一的整理本，卷三的
整理本因故推遲發表。

卷一的底校本如下：

底本：北敦01053號；

校本：甲本：周叔迦錄文，載《現代佛學》1960
年第8期。





* 〔錄文〕


□…□法界境□…□平等。上二直云所為平
等，「無量」已下，正明為□□堅固乘佛智乘為本
故也。

障有二種：初云「離煩惱障」；「其心清淨」者，
離於智障。

煩惱障者有三：四住異心之惑者而浮薄如皮，
礙於真用，故云皮障也。二者膚障，恆沙之惑，曀
理轉深，未盡理原，故云膚障也。三者骨障，無明
住地，大惑之本。曀理深極，故云骨障。

「諸節使山皆已摧滅」者，使乃塵沙，或云有
十，亦可有三，皆能驅馳使人，名為「使」也。五
地已還，斷害伴使，不俱生煩惱，與心為伴也。六
地、七地斷於粗使，是即心之惑俱生煩惱也。八地
已上，斷於細使，俱生煩惱上品也。若依毗曇中，
就三界四諦，明九十八使。欲界見諦，有三十二：
苦諦下有十使，集諦有七，滅諦下有七，道諦下有
八。修道中有四使，合有三十六使。色界見諦下有
二十八，苦諦下有九，集諦下有六，滅諦下有六，
道諦下有七。修道中有三，合有三十一使。無色界
見諦下有二十八，苦諦下有九，集諦下有六，滅諦
下有六，道諦下有七。修道中有三，合有三十一使。
總三界五行為九十八使也。見苦斷二十八，見集斷
十九，見滅斷十九，見道斷二十二。

若廣辯其解惑位之高下，但諸大乘經，群籍無
量；對機布教，根教千徒，階位萬品，難可備盡耳。

「覩佛姿顏」已下，總釋上三覩應佛也。

「所以者何」者，所以有此三種得益者何？由
如來大悲，曠劫善攝眾生，稟化來久。故能平等行
成，應物無方，斷障遣使，入佛願海，如《涅槃經》。
何以故？如來恩重。三千雖多，恩重難報，義無異
也。

「各隨本行，皆得出要」者，要有五種：一入
住位，出外凡之要；二入初地，出我見之要；三入
六地，出有相之要；四入八地，出無相之要；五入
佛地位，出生滅之要。「要」者，其也。要其遠近，
悉由如來惠光明故。若欲橫對，要乃千徒耳。

「乘解脫力入如來海」者，有二義：一由具前
三德，名乘解脫力；二者據眾要為言，乘無垢解力
入如來智海。故云「於佛法門，悉得自在」也。

列名嘆德既在於上，從「善海摩醯首羅天」已
下，訖「海惠」，第二明獻供也。中有二種意：一料
簡有供、無供之別；二料簡偈中嘆佛數有增減。

初明有供、無供之別者，自下一十八眾，皆有
所賷，隱而不列；餘有二十眾者，明獻供也。而供
有二種，所謂財、法。財有內、外，法有理、教。
此十大天王皆就所得法門說偈嘆佛。即用嘆佛顯
理，利益眾生，稱悅聖意，故稱「供」也。如食怡
悅神性，保安器度故也。

第二明偈中嘆佛數有增減者，自下與偈誦前所
得法門，明義對機，廣略有別。初首羅二十行，果
實十九偈，遍淨二十二，光音二十偈，大梵十六行，
自在二十偈，化樂二十二，兜率十六偈，夜摩十六
行，帝釋二十偈，日天二十二，月天十六偈，持國
二十行，鳩槃二十偈，博叉二十行，毗沙十六偈，
力士二十行，普賢二十偈，海惠十九行，諸王不說
偈。偈既多少不同，頌上法門亦有廣略。或一偈頌
上一法門，或有二偈頌上一法門，或有三偈頌上一
法門。雖初一王說偈，皆通頌諸王法門義也。

獻法供者，非直以偈為是，上長行十法門中，
各皆解佛功德，證佛所證，乘佛所乘，其德與普賢
不異。今但云各嘆所得法門者，欲彰法門無邊，證
人無限，是故各互舉一相，豈無總持三世平等解也。

如總嘆中以具總顯：「首羅天於法界虛空寂靜
方便光明法門而得自在」。「法界」者，一切萬法色
心無作，善惡無記，若有若無，一切所為智知，皆
為法界也。「虛空寂靜」者，實智也；「方便光明」
者，方便行也。於空有中生，智用自在，名「法門」
也。「法門」者，宜以總容別，以總為門。今此唯
以教能詮理，理能通解，解能通人，故為門也。自
下諸門皆爾。

人法雖眾，觀獻法供，並以嘆佛應實二身及以
往因三輪益物為宗。所以而名嘆佛為獻者，食以怡
悅人情，保安器度為義。此感恩重，嘆佛古今因果
理趣，遠悅聖心，保安法身器量，復令眾生得見聞
之益，即是供也。前嘆眾德時，從人向天；此嘆佛
德，從天向人。此中亦應有財供，經家略故不顯。
准下諸會，皆具財法，或欲倚互彰名耳。

就中十九番說偈：初首羅、果實、光音、毗沙，
此四皆初嘆法身，後二嘆因也。其餘遍淨、化樂一
十五天等，或顯因在先，果在於後；或在初偈中三、
四乃至七、八前顯其因行，後還嘆果也。首羅中初
十八行嘆果，後二行嘆往因。初十八行中，前二行
嘆法身，次十六行嘆應身。形教及淨土，有所除得。

自下力士、普賢，雖疏中處分，依經二偈頌，
上一章門，與上諸王無異也。力士得示現如來無量
色像法門。外護內，毗偈有二十行。初有六行，嘆
佛身業；次有七行，嘆口業；次有七行，眾生見聞
形教之益，興供養也。普賢是此會稟說之主，成就
十二種不可思議法門。初二為總，前句外化，後句
自行。下十法門，釋前二義。「所謂出生」，初對
一句，釋初外化也；「詣諸佛所」，釋前能入自行
也。「菩薩諸地」已下第二對，初句自行，示現已
下釋外化也。「持諸佛土」已下第三對，初句釋自
行，「一切眾中」已下釋外化。「於一念中」已下
第四對，初句自行；「分別」者，外化也。「其身」
以下第五對，初句自行；「一切」已下外化也。是
十法門，皆具三業自利之物。五中，初具、不具相
對，次因、果相對，三境、智相對，四一念以下劫
與諸根依正相對，五身、智相對也。普賢偈有二十
行，初一行嘆佛依正，次半行嘆僧寶充滿，次半行
嘆法寶利物不思議，次九行重嘆佛寶，次三行重嘆
法寶，次二行重嘆僧寶，最後四行結佛、法二寶，
略不結僧寶。

就海惠中有二：初長行，二說偈。長行中有三：
初列佛坐莊嚴具，二列座中大眾，三明獻供。第二
座中有三句：一者總列大眾，二從「其名曰」已下
別列十名，三從「如是」已下還總結。「設諸供養」
已下，第三供獻也。供有二種，初明財供不可稱結；
「彼菩薩」已下九句，即是第二獻法供，亦名列得
道之眾，亦名嘆德。皆嘆自分三業行願，自利之德。
略不顯利他也。故第九句云，是名「供養諸佛」也。
嘆德九句中有三分德：一始分德，二住分德，三滿
分德。「清靜」者，自分德；「於佛」者，他分德；
「悉入」者，教益也。此三為始。「又得」已下，
住分功德。「又得不可思議照明法門」，自分功德；
「正住」已下，共分功德。「三世智地」已下，滿
分功德。「具足」已下，滿分中初句；「無量功德」
已下，滿中第二句；「常行」已下滿中第三句。「悉
已具足」已下，總結前九句也。「大力法愛」者，
八地已上無功用行成，無相之愛，愛而不著也。常
行法界，照萬有也。「畢竟空性」者，照空也。空
有解滿，故云具足也。

偈有十九行，直作嘆佛三業，平等益物。初一
行，嘆意業平等，次十二行，嘆身業平等，後六行，
嘆口業平等。皆以利物為宗，即明三輪也。上來至
此，同聞二義，成上生下。既在於上，即是證信序
竟。

動地已下，第二明發起序也，亦名如來序，亦
名經前序。經前何以而來？可有二意：一有機病，
二由大慈。雖有機病，如來無慈，則不動地；諸王
大眾則不興其念請，大眾不集。何得顯其果因行之
義也。以佛慈悲，神力動地；𢝷動眾情，故
有念請，眾集酬答。廣顯果因行利物也。

就中有三：一總列動數，二列數相，三列獻供。
總中復有其三：初顯能動，二「蓮華」已下列所動，
三「六種」已下總列動數也。「所謂」已下別列數
相：謂動、涌、震、吼、起、覺。一中有三：起、
等起、等遍起，乃至於覺。一中有三，三六以為十
八。

「又令一切」已下，第三明獻供也。就中有二：
初明財供，二「從此世界中」已下列得道人。亦名
列法供也。以其證道稱聖意故，名為獻供。財供有
二：一明此方供養，二「一切十方」已下列他方供
養。「各隨其力」者，隨感多少也。

法供養中，復有其二：初十句明此方法供，二
「十方一切」已下明他方法供。前此方之中，直作
五對十句：初靜亂相對，二忻厭相對，三怯勇相對，
四證不證相對，五度未度相對。此等十句，皆嘆自
利行願，隱於利他也。



** 盧舍那佛品第二


盧舍那者，周名清靜圓滿智，與釋迦一佛而異
名。寄化主以彰品目，故曰盧舍那佛品。又云：毗
廬為法，盧舍為報，釋迦為應也。

自下明其正說。此品料簡有二：一望宗遠生起；
二科文解義。遠則有六，科文有三。六義者：一機
法相對，二樂病相當，三意旨相順，四二教相成，
五伏本大解，六悲心故起。二科文解義者，就中有
三周說法：從初已下至「名號」已來，一周略明因
果以勸於時；第二從「名號」已下訖於「十忍」，
第二周廣明因果，以勸於時。第三從「僧祗品」已
下訖於「離世閒品」已下，明結勸修成，顯前二宗，
以益經時。若取法界，重顯因果，許萬舉勸流通。
初番中廣果而略因，第二「名號」廣因而略果，第
三「心王」已下因果俱廣。許是倚互彰義也。

法界重舉者，不異前釋，亦可得名廣略四周說
法，為於利鈍耳。如《大涅槃》，通取陳如三周，因
果無異也。自有異體因果，自有自體因果。然既云
自體，寧有因果勝者？但體用互興，無義不攝，德
無不積，故因果殊致。與如佛性涅槃是自體因果，
緣修方便，顯真實體，為異體因果。如金鑛爐冶，
榖禾水土，皆有同異也。然所以先果後因者，勸於
行人忻果行因故也。下廣明因者，勸於行人因圓則
果滿也。若依品初科釋，由是果未竟，「淨行」已
下，始顯因門；「心王」已下，重顯果門；「性起」
已下，顯果正因；「法界」已下，流通也。

就此品中有三分：一從初訖「清淨法輪」已來，
名序分；二從「爾時普賢菩薩承佛神力」已下，明
正說真應圓果，以不思議為宗；三從「乃往過去」
已下，顯證流通也，亦云顯圓果之因也。

初序分之中，凡有六番長行及偈，皆是發起義
也。初長行及偈，明大眾念請；第二長行及偈，直
明放光，意在召眾；第三長行及偈，正明集眾；第
四長行及偈，放眉間光，顯現普賢於十方三業示於
大眾，堪是此會稟資之者；第五長行及偈，明奮迅
菩薩領嘆如來於十方界三輪益物也。第六長行及
偈，明普賢入定受加之義也。

若准下諸會，皆有六義：一處所，二獻供，三
集眾，四放光，五說偈，六入定。此中序分應有六
義，與下相似而文小異者，以此念請一長行及偈，
故有八番經文。其八者何？一上道場，即是其處也；
二上顯財法，即是獻供也；三者動地；四明念請；
五者放光；六者集眾；七者說偈；八者入定。此品
通序，如《十地》無異。此道場、獻供、動地等，
即與盧舍一品為通序，與下九會為序。而九會之中，
復別有序、正、流通。如論釋初地八分，前六為序；
近與初地為序，遂通九地為序。而九地之中，復別
為序、正、流通也。「名號品」中，文不具六者，
處等不異於此也；「不思議」已下，不具六者，顯
前略後也。

然此之念請，由上動地、獻供而起。起之所以，
備如前釋。就中有三：一從初已下，明其念請；二
「唯願」已下，請決之辭；三音中說十八行偈，嘆
佛功德。

就前念請之中，問有三十二句。大問有四：初
之九句，問真極圓果；次九句，問應化法身；次十
一句，問應化所被；後三句，問因行也。

初問「佛地」者，總問佛果一切功德安立如地
也。亦可廣生物善如佛地。妙法唯佛所知，故云「境
界」也。大陀羅尼之極，故云「持」。順益理周為
「行」。「無畏」、「三昧」、「自在」已下，為
佛勝等也。「示現菩提」已下，應道八相也。六根
者，應身也。「光明音聲」者，聲光益物也。諸「佛
智海」已下，就應化所及為問也。「佛智海」者，
舉智以明所知也。「世界」者，眾生所依也。「眾
生海」者，語等正報也。「法界方便海」者，巧化
之極也。「佛海」者，舉主以明所化也。「波羅蜜
海」者，化周彼岸也。「法門海」者，軌誥無方，
皆為通化，故名法門。現八相等為「化身海」，亦
可魔㝹魔身也。「名號」、「壽量」海者，如
此名號品、壽命品說，真果圓妙，眾聖所歸，故先
問焉。

有真必應，故次問應。有應必有所化，故次問
化之所及也。此果真應，必有其因，故次問行也。
因雖無量，略問於二。言「一切菩薩所修海」者，
據滿足因也；「發大乘心」者，據初心也。初心是
難，故別問焉。亦以圓果由於因備，因備由於初心，
故問然也。

下答中，先答真中九句，十世界海已下答應九
句，即並答所被十句也。「最後乃往」已下，答因
三句也。然則一部之始終皆答上疑。但後雖有諸菩
薩重問，大旨多同於此。是以訖經，多是答前後問
也。雖處異眾殊，而見聞是同；共為一部，故得通
答。亦可為於利根一周答。上根領解，中下之流由
自未悟，是故諸菩薩等更須重問。問辭無別，答亦
如前。如似涅槃，再周明常，亦復無妨。總別問答，
並通任情也。所以供養具中復說偈問者，明上諸菩
薩疑問情殷，故能感瑞。令供具之中，出自然音而
請也。亦以疑念之門，唯可如來玄鋻；自餘諸眾，
何容得知。故令供具表上疑問，普令大眾渴仰聖答
也。

偈有十八行。前六偈嘆請，後十二行頌前大眾
疑念之事。偈中亦問三十二事，但與長行疑問中前
後廣略，名句小異，宗無二也。

從「即於面門」已下，八中第五。長行及偈，
放光召集他方眾也。中有二分：初明放光召眾；二
從「佛神力」已下，說偈嘆佛。

初中四句：一云知初心；二光出所從；三列光
之數相，有十種也。四列他方見此面門及齒間者，
明教有總別也。所以面門及齒間者，表明多以言教
為佛事也。如來佛事者，多以面門放光；《涅槃》口
光者，止章斷句也。

偈有十九行，中有二義：初十偈明讚佛德，後
九偈勸勅聽也。

從「爾時蓮華藏世界」已下，第六長行及偈，
明他方眾集也。前直放光，遍照十方；此明因光新
眾集也。就中有二：初長行列十方新眾因光來集；
二光中說二十偈嘆德。

初眾集中有二：初明別列十方眾集；二「各有
十億」已下，總結眾集也，亦名嘆德也。就一方中
有八句：一列世界海名，二列佛剎名，三顯佛號，
四列菩薩，五為佛光開覺，六明菩薩眷屬，七明獻
供，八隨方就坐。十方皆爾也。

就第二結嘆之中復有二：一從「如是」已下總
結嘆眾集，並列財法供養眷屬等；二明佛益物之方，
「九種教化」已下是也。初化功之中總結上別：先
列塵數世界海，次列菩薩，次列妙雲，次列淨光，
次列菩提，次列其道，次列眾生。此之八句，皆云
塵數也。即是嘆德不可思議事。

取九種法門教化者，始從凡夫，終於十地，是
所化眾生也。自下有九種化宜，六種對治，深淺難
測，且復約位為九耳。就中大判為三：初三法門化
地前，化內外凡夫也；次三法門化初地已上、七地
已還，三忍位人也；後三法門，化八地已上、終於
十地，二忍位人也。初三中，一法門在外凡之始，
邪定聚人也；第二法門外凡之終，不定聚人也；第
三法門內凡之位，三賢菩薩，正定聚人也。次三法
門者，初一法門位在三地已還，信忍行人也；第二
法門位在六地已還，順忍行人也；第三法門位在七
地，無生忍下品也。後三法門者，初一位在八地，
第二位在九地，第三位在十地也。教門對機，理自
萬差，寧可復顯，且寄大況，約之為九可以。是以
具收也。

上云九種，是化儀方軌。自下六種對治，是第
二受化者蒙利也。初功德能對治外凡眾生也。第二
功德能對治內凡夫人也。此之二句，總九句中初三
化門，地前內外凡夫為二也。第三功能者對治六地
已還，為聲聞也。第四功能對治七地，為緣覺也。
此二功能收前三忍菩薩，約之為二也。第五功能者
對治八地、九地無生忍中上也。第六功能者對治十
地大寂忍下品也。與佛同照，故云盧舍那佛願性海
中也。此二收上後三化門，以為二也。

若以實三乘者，迴心在於初住，解時種種對治，
釋異於前。初治在外凡，第二在內凡，第三、第四
並在內凡。此對治並在十住位中，亦可配在住行向
也。第五對治在初地已上，終於七地。第六對治八
地以上，終於十地。作此解時，無機不收，無藥不
授，何妨迴小在於三堅也。若依此解，前釋初略而
後廣也：前作二對治為略，地上分四為廣也。今解，
地前作四對治名前廣，地上作二名後略也。雖復六
句廣略不同，以解惑往判，大宗有二：以下下之智，
斷上上之惑；以上上之智，除下下之惑。若論其起，
始微終著，善惡具有。論其斷也，始粗終細，亦通
善惡耳。且據始終起盡而辯，中間對治縛脫，不可
具論。縛解之意，略顯於上也。

第二光中說偈，偈有廿行。中有二義：初有一
十二偈，明功行滿足；次有八行，明神力普遍微塵
毛孔中也。

從「爾時世尊欲令一切菩薩大眾」已下，即是
序中第七顯現普賢身相，堪為此會稟說之人也。依
下諸會，即是序中第七，說偈嘆佛也。中間雖有二
菩薩說三長行，即上處偈也。最後四天下一長行者，
結眾集也。

初中有二：一長行，二說偈。長行中有五句：
一明所為；二明放光，即是光之體相；三光所及處；
四現一大蓮華；五現一大菩薩。若依此品，上已有
放光集眾竟，此中更放眉間光者，欲加示普賢，顯
中道義也。顯現普賢收光足下者，表明至極之道，
可傳於下也。第二說偈嘆佛，偈有六行，皆嘆如來
二身，於十方界中現不思議益物也。

從「爾時師子炎光奮迅音」已下，明說偈嘆佛
也，亦云領於十方三業益物也。依下諸會，即是偈
讚之中第二番說偈也。偈有十七行：前三，五言；
後十四，七言也。五七雖殊，並嘆如來十方界說普
賢行三業利物耳。

從「爾時普賢於如來前坐蓮華藏師子坐」已下，
第八普賢入定也。就中有二：初長行，後二十行偈
頌。

長行有二：一明入定，入三昧分是也；二釋入
定，即加分是也。

初入定中有二：一入定並列三昧名如來淨藏；
二列三昧照境，乃至一切佛剎亦同於此。

就加分中有三：初加之相。「所謂」已下加之
所為；「與……智」已下正三業加；「普賢菩薩入
此三昧」已下，顯十如來示現三業，此將加相也。
二，「所謂」已下有十句，明加之所為，亦名入定
所為也。第三「與……智」已下，正明加分也。就
前加相之中，內外因緣，有二子句：初云三業加相
「盧舍本願」第一句，通前三業皆是外援句也。又
「汝」已下第二句，內因也。內外因緣有二句也。
若不取三業時，但有內外二句也。就加所為中有十
句：前四句外化，次四句自行，後兩句通化方軌。
就正加之中應有三業，略無初口業也。第二意加之
中有十一句：前五句加世智，次二句加第一義諦智，
後四加化眾生智也。「摩頂」已下第三身加也。

第二偈頌中有二十行：初十一偈嘆普賢三業遍
一切處益物；後九偈請說法也。

如是四天已下第三結上也。

從「爾時普賢」已下，是大段第二正說文也，
亦是品中第二，二正說。有二種釋。一者直作六分：
第一舉十智明圓極妙果，以不思議為宗；第二應用
處所，寄應以顯真也；三名號無邊；四明說法無邊；
五光覺土田，眾生無邊；六明住復顯理。此並是果
道也。

復有一解，猶是正宗之說。一往有二：一者五
句領問辭，二者答上問也。五句者：一領依報，二
領正報，三依正合領，四領根性。此四是領上十句
所被及因中三也。五云「三世諸佛」者，領上二九
十八句真應問。告言已，答問也。就中有二：一明
十智，略顯真果。即遠答上問真中九句，亦云舉□顯
用也。二就十世界海已下，廣明應用處所，寄土以
顯應也。應用義邊，即答上應中九句及所被十句處
所也。

「乃往」已下，答因中三句。「十世界海」者，
寄土顯應，寄應顯真，亦云舉用顯體也。就答初真
中有七：一明照境十智，以表真身也；第二出定；
三明列得道人；四列地動；五列獻供；六如來毛頭
光明說偈十四行，並嘆三業遍一切處；七普賢說二
十行偈重顯前旨。依下論釋：上云序分，入定為三
昧分，三業為加分。「普告菩薩大眾」已下即是本
分。前定後偈中已有請分。初明真中有十句智，皆
從境為名。成敗是境；智是真解；假言相相對，豈
有境智也。寄言以顯無言，寄對以彰無對。十句消
文如疏。如是皆不可思議者，非下情所測，故云「承
佛神力」；舉十智可以知萬，故云具足演說。亦得
云道具足，在下十世界海顯。依下諸會，皆初嘆人
法。此始舉真智者，標果行因也，即是顯真耳。

從彼三昧起者，上已出定告眾，嘆說十智竟。
此云始起者，以真智理深，重入故出也，亦可經說
之前後也。

「時彼」已下，第三列得道之人。中有二：初
總別三昧海，列此方得道人；「一切世界」已下列
他方得道人。如來毛頭說十四偈者，嘆普賢三業無邊
十方益物也。文言「本願底」者，如盧舍那本所願
時，三聚大戒盡虛空遍法界，故云願底。普賢身相
猶如虛空遍法界，故云願底。「普賢身相，猶如虛
空」者，等法性也。「依於如如，不依佛國」者，
上如理如，下如智如，言智會理如，智體亦如。明
法身依於真如之智，智是妙本也。「不依佛國」，
國是化跡也。「依於如如」者，嘆真身也。「現身
無量」者，嘆應身也。真身二種：一依虛空，二依
真如也。普賢偈應在前，但諸佛偈隔，故在後。

第七普賢說偈二十行，重顯前旨：初十行嘆如
來三業益物，後十行普賢自嘆三業利物，除損得益
也。

從「世界海有十種事」訖品末，是答佛果中第
二明法身應用處也。上宣應以顯真，此說處以表應，
皆階汲以明義也。今辯至足圓果而說世界海者，但
理藉言顯，非藉應跡無以顯本，故就世界海中說應
用之處，以明應身有宣化之益。既明應身圓被，即
亦顯真極之妙，非處無以明應，非應無以表實，故
須假處以通應，藉應以顯真。即遠答應中九句，所
被十句，因中三句，合二十二句問也。亦可道乃往
以下答因中三句。就中有五：一舉數，二列名，三
解義，四釋成世界義，五七十偈已下總結十世界義
也。

中有生起十世界義也。說世界者，如娑婆、阿
彌陀等。起具者，成也；具八因緣，故起。應知感佛
神力故，眾生業行所成也。三住者，謂依約業為因，
聖力金剛大龍等為緣也。四形者，方圓等也。五體
者，謂金銀土石等。六莊嚴者，謂一寶、二寶乃至
無量寶也。七清淨者，謂善知識生波羅蜜等也。八
佛出世界者，謂現三輪壽命長短應化隨所宜等。九
劫者，謂佛剎住可數劫等。十壞者，緣盡三災等。
此十總攝，一切世界海皆同。若一一別說，則塵沙
因緣，但說其八。論說壞者，說通始終，壞據先後，
故不論也。又復始十智，初云如來智、成敗智，彼
以顯故不重說；亦可先後際斷，表始終相盡，故不
說也。中間八事，顯其依報，明法身亦於中化也。
自下諸偈，皆頌前長行也。起具二十行，住三十半，
形十七行半，體有十行，莊嚴二十行，清淨十八偈，
出世二十行，劫世不顯偈。依果者，果依於因，故
云依果。二、人身為正，田宅為依，依正果而有餘
報，故云依果也。

從「爾時普賢欲分別開示」已下，第四釋成世
界義。就中有二：一直先告眾，顯本所行；二從風
輪已下，正釋成世界義。

初中有四子句：一直告大眾，二總顯往時，三
別顯往時，四顯時中供佛，修菩薩行，成此世界也。
但解一蓮華藏世界成義，一切皆爾；且寄一蓮華世
界海，以明盧舍那佛本修菩薩行時，終阿僧秪微塵
數劫之所莊嚴也。餘疏云：十種風輪者，寄表因中
十地行也。始云初住，終於十住。地寄風輪者，表
先際無住行為本也。就此成中有八義，以釋成世界
海之由：第一先明風輪持世界，二金剛圍山，三金
剛圍山中地，四地中有香水海，五明海有諸河為眷
屬，六河中間平地，七明香水上有不可思議性住。
八□…□。

就中初不可說香水海中，取一據中者，名樂光
明，廣辯佛剎義。就中初十三番，顯塵數佛剎，成
世界性。次有八番，明世界性，成香水海。所以但
就一香水辯十三佛剎者，為明一世界性中有眾多佛
剎也。但解上方，則九方同然。此明積性以成海，
積剎以成性也。自此以下八番偈，皆頌前長行，並
顯成世界雜事。就中但除第五，十七偈；第六，四
偈。自外六番，各二十偈也。

然積剎成性，積性成海，多以十為一數。下經
積十三剎至性，八性至海，此亦有有次第也。以三
千世界為一佛剎。於一方積十佛剎，末為微塵，一
塵一佛剎，十方皆爾。積爾所塵數，以剎為世界性
也。故下香水海云：從剎至剎塵數也。乃至積性成
海，皆爾。此是蓮華藏世界海義也。積性成海者，
數如積剎成性，十方皆爾。若數三千者，從一四天
下乃至千百億四天下為一三千，成一剎也。積性成
海義如上。自有小剎小海，非一定也。據大位解，
有相成剎，性海義也，此是豎明世界。「名號」以
下傍明世界，餘九方亦然。是佛菩薩常轉法輪處。

從說偈已下，第五重結前四義：初四十行頌上
起其因緣，世界海及住世界海也；次有十行頌上體
及莊嚴清淨三種世界海義也；次六行頌形，次二行
頌上劫及壞世界二海義也；次五行頌上佛出；後七
偈頌上說世界也。今乃領壞在前，顯說在後者，欲
表先後不定。萬法皆爾，可遣斷常之患也。

從「乃往……過去」已下，品中第三，明引證
流通。又云：果不自有，由因而尅。即遠答上問。
又彰慈悲心，遠益於二世，故流通文興也。何故名
顯證者，廣引往普賢菩薩修行時處，行成果就，故
名顯也。就中有二：一明修行時處；二從「彼世界
過百歲已有佛出世」已下，明遇佛蒙利。

初時處中有三：一列時節久近，二列世界海，
三列世界性名體相莊嚴。其中須彌、寶地、眾山、
香水、山林、樓閣、香云及八部城中道場等，皆莊
嚴世界性體也。「彼世界」已下，第二見佛蒙利也，
就中有二周值佛。就初中有四周長行及偈。初長行
及八偈明莊嚴童子過佛蒙利，聲及四人；第二長行
及九偈明愛見父王與聞法，勅國臣民嚴辦欲往；第
三長行及九偈明愛見父王聞法，勅臣民八部詣佛聽
法；第四長行及九偈列得道五人並如來述成也。

初中有四：一種列佛出世，二別列佛名光明益
物，三愛見大王已下列所度之眾，四童子得益仰嘆
如來也。第二長行及偈中有二：一普告國人，二嚴
辦行具。第三長行及偈中有四：一王與人天大眾往
詣佛所，二列修多羅名字多少，三聞法得益，四偈
中勸修勸學。第四長行及偈中有二：一列大眾得道，
二如來讚嘆述成授記。第二周見佛中有二：初直見
佛得三昧門，第二周聞法得三昧門。「三百重」者，
表三大阿僧祗劫行行也。



** 名號品第三


名以定形，字以稱德，號曰影響。今從化主為
名，故曰「名號品」。

「佛在」已下，有二種釋。

一家解時，果中作六分經文：一、以不思議妙
智為宗；二、寄土顯應；此二如上。三、既有應身
名號，是故名號品興。既有人名，理須說法。故次
第四「四諦品」興也。教不虛設，必有所被土境眾
生，故第五「光覺品」興。生解有由，理須往復。
故次第六「明難」興也。

又復一解：從此已下，第二廣明因果，上略此
廣也。與《大涅槃》純陀哀嘆，對形言方便，略明
果也。「心王」已下，如大眾問品以下，廣明果也。
就初顯果之中，始一品明身業益物；次「四諦」一
品明口業益物；「光覺」一品明意業也。亦名勸解
三輪，理須往復顯理，故「明難」一品，往復顯理，
使解堅固。

初中有二：一明其序；二「承佛神力」已下，
正說名號。序中有六：一列住處，二嘆佛德，三嘆
他方來眾德，四作念問，五者召眾，六文殊受加嘆
大眾，即是入定分也。如是等六句，序中義也。嘆
佛德十句中，前四嘆真身，後六嘆應，亦可通嘆真
應也。菩薩嘆德中有三章門：謂法、機、對治。後
三句重釋三門。疑問之中大問作四十二句：果有十
句，行有九句，隨喜已下十句，重問果十句，為四
十二大問也。子問一百二十九問：初十句問果；次
九十句問行因也；隨喜為一句；不斷如來性兩句，
通下能除所除八句，為十句；下重問果有十四；中
間離出六情根為六句；是則為一百二十九句別問
也。最後為總也，亦得作一百三十句問：中有料簡，
在行品初也。四十二問，初十句總答，餘別答也。
即以「神力」以下，第五集新眾也。中有三：一懸知
物念，二現神力，三列眾集。眾集中一方有八句：
一列方所，二列近遠，三列世界名，四列佛號，五
列菩薩，六列眷屬，七供養供敬，八各坐已方。從
「文殊師利」已下，第六文殊受加也。

從「諸佛子」已下，品中第二正說也。就中有
二：一總答上問，先領上問，辭九句，果通領恩也。
「何以故」已下釋土及化主不同故，是以「名
號」、「說法」、「光覺」乃至萬行皆不同也。中
有三何以故：初一釋十方不同，二釋三千，三釋四
天下。中有五番：初一四天下作本，二善護十方者
是三千世界，三密訓十方者是世界性也，四無量十
大數者是十蓮華藏世界海也，五總結也。就第三世
界性中：東方密訓，南方最勇，西方離垢，北方真
實境界，東北方呵尼，東南方饒益，西南方尠少，
西北方知足，下方無求，上方解脫音，亦名離揣食。
第四世界海中直東方有十：一無量，二不可數，三
不思議，四不可稱，五無等，六無邊，七無分齊，
八不可說，九如虛空，十等法界。東方既爾，餘九
亦然。皆是盧舍那佛所化眾生處，亦是蓮華藏世界
一佛土也。此則答前問果，果中九句佛剎等也。上
盧舍那品中豎解世界就成時，語傍義不顯。此中傍
解世界說時，豎語不顯。上下二處，皆解蓮華藏世
界起具因緣，為倚互彰名生解故也。第五總結也。
其中雖就四天下十方密訓十大數而積剎成性，積性
成海，彼言猶狹六說而已耳。



** 四諦品第四


有作、無作，有為二、無為二，四也。教行及
理得云身，次口，􅶺意業也。五門境智之別，
並有所以耳。

此品答上五句外，亦佛所說法，示佛剎體二句
也。就中唯有三周：一三千，二密訓十方，三如虛
空等法界。盡大數，略不顯四天下也。與上「名號
品」相似，三周廣略說法，皆云隨機而說，不可盡
也。然苦集二諦，性相是染；滅道二諦，性相是淨
也。



** 光覺品


此品來意，上明身口示現，此明意業也。又來
上二玄談，未若即事。自此已下十周放光，因光睹
相，示現三輪，並佛號、剎土，說法嘆佛，根器眾
生。此則所化根器眾生覺悟開現也。「名號」是教
生，「四諦」是法藥，此是根器。猶明果義未盡，
亦可答上佛剎等十句中外化功德勢力，

示隨佛剎起，示成正覺三句也。相輪光者，表
從下向上。上眉間放光，表上可傳下，亦可慈心接
下也。光天十周，感故十也。一四天上，即見二十
八天地方及等法界四天，四天上皆尓。十周者：一
娑婆根本坐也。十百千，萬百萬，億十億百億，此
十周放光也。外猶有一億那由他，十億那由他，百
億那由他，千億那由他，萬億那由他，十萬億那由
他，百萬億那由他，一千萬億那由他，十千萬億那
由他，百千萬億那由他。第三大數者：一世界性，
二世界海，三世界輪，四世界圓，五世界分別，六
世界旋，七世界轉，八世界蓮華，九世界須彌，十
世界相。一無量，二不可數，三不思議，四不可稱，
五無等，六無邊，七無分齊，八不可說，九如虛空，
十等法界。此四番大數。第一大數中，依前初大數
法數耳。初一周長行中有四句：一列東方一切世界，
二明以此類彼，三彼同於此，四列一菩薩佛世界及
佛號，即是第四句中分作三句也。下之九周所列，
乃可寬狹不同。其中塵數世界，各各所列，與此不
異也。

十周長行及偈相似。偈如有異，此十周說偈皆
嘆佛功德為宗旨也。前五周各十偈。第六，十七偈。
後四周各二十偈。十周中：初一明文殊勸解，亡相
莫作，存執而知；二明如來患盡德備，勸眾識知；
三如來知萬法如幻而俯應六道；四用而常寂；五勸
修勸學；六著相者不見佛，忘相者見佛；七嘆佛法
無為，勸眾識知；八法身方便，巧會有無；九大慈
覆普，拔眾生苦；十平等大惠，而應接群有，無來
去相。行者應知。



** 明難品第六


上雖明理解，解未堅固。要假往復，故此品興。
就中有十周長行及偈：前三就眾生業報，後七寄化
主為言；最後長行總結前二。

初一嘆心外有神，非能造萬物？答以緣假相
續，無性體空，雙破斷常。二問若無眾生，不應有
十隨教化？答以相續故有，無體故空。三問四大造
善惡苦樂？答以思造業，無性故空，實法不定，空
無造也。四問會空理一，不應用眾。答以根不同別，
故有眾也。五問真因是一，不應施者報別？答以用
心不等，故別也。六問教行觀別，不應須二？答以
教行相藉，故須二也。七問若聞法斷惑者，何故聞
而不斷？答以依教勤修乃斷。八問嘆智為勝，不應
須九及五四等也？答以對相置故須。

十行偈中，分作五分：初一行勅聽，次一行不
見一佛不藉多行成者，次一行眾根不同，次三行對
患故須，次四行功用相成故須九也。問：若唯一乘，
不假諸法？答：以器故，次須第九。九問中初二行
顯一佛唯一道，下八行去眾根不同，故不一也。十
問佛境界，有十一句：初云境界、二國、三所入、
四所度、五隨順智、六隨順法、七分別智、八問識
佛境界、九問分別知佛境界、十問照用，十一問境
界。廣前之十句皆境界，略而不著。初偈答第一佛
境界義，第十一亦通去也。下之九句，次第而答，
文無隔越。最後即是第三長行，總結前二。眾生化
主果分訖。



** 淨行品第七


此品猶屬人中第二會，說六品中前是方便，此
二是行成也。此品來意者，有三：一遠答上問，二
明尅果之因，三教行相資。答問因果，可以意得釋。
第三教行相資者，上化主法門，光照世界、根器、
眾生，並往復顯理生解，依興淨行及身口業，故此
品與焉。然上放相輪光明，為此一段眾生開覺始行，
似為外凡邪定及不定聚人也。或於想信之耳。足下
放光明，為於下著凡夫人也；下昇天品放足指光明，
表漸進位，上昇義也。此品始生善根，遠諮佛果。

義復有三：一明相資：以相無相、漏無漏、乃
至凡之與聖，皆是相資相發。故經云，一念之善，
直向菩提，不受世報；故經云，一念之善，受一切
常佛之果，不受生滅之果也。二明階級次第者：五
忍、十四忍、三賢、十聖是也。三明順而通，莫問
凡聖願行，自利利他，一切萬善，並通順極，故名
順通也。而一人善惡等分者，先受善報，惡理在後，
故以真金、牒花、曰霜等喻，是其事也。

然就此中長行及偈觀起，始終一轍，亦從凡至
聖，立行一周也。就中有三：一問，二答，三經。
長行問中有十一句問，一一問中皆含多問無量行
相。十一句中，始九句問三業，得一切勝妙功德；
二次九句，淨生報勝也；三次九句，問生報上惠勝；
四次八句，問發惠之緣；五次十句，問惠之所除；
六次十句，七覺三空問，能體也；七次十句，問六
度四攝，能除行相；八次十句，十力者，明能除功
用，亦名得果也；九次十句，問八部恭敬；十次九
句，問善菩薩蔭護釋上恭敬；最後第十一有七句，
問導首陰護□德□。善不妄發，起必照樂；惡不虛
起，生必感苦。因果相當，故曰是處。若由罪尅慶，
因善照總，因果理差，名非是處也；生因辨報，故
云處也。力義可知。解所達到為至，亦可因至於果
處也。通物為道，前至因處，此至果處為異也。答
中有二：初長行十句略，後偈廣顯。長行中初句因，
後句果。第二尊導者，除佛為第二也；亦可除四依
已外為第二也。

偈中有一百四十行：前一十一行顯在家菩薩行
願；下一百二十九行是出家菩薩行願；亦可名世間
也。此之一位，皆據始行為言；故從足下光明，表
始行之人也。



** 賢首品第八


賢首者，以行人目品，故云「賢首品」也。經
記云：賢首剎來，故云賢首也。上「淨行品」似如
蹹法相而會遍學。亦有二行，利他行少，自利行徧
彰。此中次第觀行，解心成就，遍會法相，利他行
多，自利行少。菩薩以他業為己業，亦是倚互彰名
也。如「聖行品」初修戒定惠，初自利，後利他。
初淺後深，始末一周，佛事滿足。梵行十功德亦爾。
初微終著，初自利，後利他。論心三業，並屬一眾
生也。觀此經意，似是初行，如「聖行品」初發心，
憑三寶亦如《瓔珞》、《仁王》，始從發心，終於灌頂
之無異也。而此應在「淨行品」論。賢首，辯者。
以此二品，並有菩薩始終行成也，亦可倚互而說。

有解：菩薩不同二乘凡夫，迭觀興行，一發即
一切萬行並習。故經云：一地攝一切地，發心畢竟，
二無別。乃至量與羅漢等，及量同惠先後際等，三
日月、八日月、十五日月，並普照無異也。

就此品，偈有七百一十九行，分文有二：初長
行及二偈，文殊問賢首菩薩行相義。二從「賢首答」
已下，正說十三法師及十四忍行相義。

就賢首答中復分為二：初正說三賢十聖願行
義，二從「無畏大士」已下，明受持流通分也。

就初復分為二：初有十三行，明地前三賢菩薩
行願。第二從「深心淨信不可壞」已下，有六百七
十八行，明初地已上行願義也。

前中有三：初二勅聽，次五行總嘆發心功德不
可說。五行各別有為也。始偈明菩薩發心堅固；二
偈說之難盡；三以少況多；四說難究竟，前就一佛，
此就多佛也；五說其少分也。次有六行，明發心因
緣，內心為因，三寶為緣也。就中初一總，第二所
欣，第三所背，第四所除，第五所為，第六所得也。
就第二地上之中，初十八行偈以信□…□初地行相
也，次十行明二地也。次三地、四地、五地、六地、
七地，各有八行偈顯其行相。次有十六偈，明八地
行相。次十五偈明九地行相。「法身功德智慧具」
已下有五百七十九行，廣總明第十地行相所為。或
是外凡、內凡，而自下乃顯十地行相者，欲令始學
遠標勝行，以勵其懷。

又解：如「淨行品」初具顯竟，此中亦始從發
心終於十地，亦是始終行。就中科文自行外化，或
以三輪益物，實相具辯，以為四分：初十九行□，
自行彌滿法界；二從「或有佛剎」已下二十四行，
明外化義也；三從「若欲供養」已下有三十四行，
重明自行，前總此別也；四從「欲安一切眾生類」
已下，訖「不思議劫住」，有五百二偈，廣明大士定
道之力，於十方界三輪化眾生也。中復有二：初□
三百四十四行，廣顯大士三業行願，種種教化；二
從「一切諸佛皆共說」已下，有一百五十八行，明
以下況上。何況菩薩無漏道力寧可思量，何往不周
也。

亦可以近通遠。初中有三：初八十三行明以定
道力，欲十方界三業利物徧成於口業；次「安隱眾
生勝三昧」已下，一百九十行，明以定道力就光明
三業以益物，徧成於身業；三「十方世界有緣」已
下，有七十一行，明以定道力，就三業自在，於十
方世界以益物徧成於意業。

尋文三業位別，不違詮旨。亦可云：初就對治
以益物，二就光明以益物，三就自在以益物。三皆
以定為體，以三為用，即是體用之意也。前三周□
自行外化者，亦不離於體用。第二光中有三：初二
行總，次百五十七行□…□。「如是等比光明門」
已下三十一行，明結勸也。三從「十□□□□□□」
已下，七十一行，明定道之力。三業或以神變光明
□…□生所，或以菩薩心靜，一切善惡淨心，海中
□…□行總，次六十七行別，後兩行結勸也。別中
自□…□方中自在，次就入等中自在，「童子身」
已下□…□天文諸塵空有色心等中自在。以下況
上。中□…□無礙行也。「無畏大士」已下廿六行，
明顯發流通也。

華嚴略疏卷第一


〔錄文完〕