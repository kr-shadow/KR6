#+TITLE: 淨土十要-明-成時
#+DATE: 2018-05-12 10:24:42
#+SOURCE: github.com/kanripo/KR6p0067 master 4e5a50b4                

* No. 1164-A
 靈峰蕅益大師選定淨土十要重刻序
(此序西蜀潘存評點)

淨土法門者何。法界緣起也。何謂法界。吾人現前一
念之心。不唯非塊然。亦復非倐爾。纔有能起。即屬所
緣。非能緣者。不得巳強名之曰無相。然虗空兔角亦
受無相之名。而虗空有表顯相。兔角有斷無相。非真
無相。又不得巳強名此無相曰真。唯其無相而真。故
十方三世依正色心自他凡聖等法。皆在我現前一
念無相真心中炳然齊現。而皆以自心為體。非別有
物心無相而真。從心所現一切諸法莫不無相而真。
是故於中隨拈一毫末。一一皆具十方三世依正色
心自他凡聖等法而無餘欠。乃至一欬一掉一名一
字罔非自心之全體大用。而欬掉名字之外更無一
法可得。此所謂法界也。何謂法界緣起。聖凡皆此法
界。非麤妙。無減增。不涉生死。不干迷悟。而悟順法界
故出生二種涅槃。迷逆法界故妄現二種生死。迷逆
生死。法界宛然。無奈眾生從未悟故終不能了。諸佛
菩薩愍之。從一真法界起種種因緣。世出世間事類
無算。一介螻螘萬聖互援。神力既同慈心亦等。而眾
生迷逆妄故受化不齊。於諸佛菩薩平等光中。有有
緣無緣及緣中淺深久近之異。緣分差等化辨從違。
若或無緣徒勞引領。此所謂法界緣起也。是故建化
門中只論繫珠一義。如法華妙典廣談宿因。先聖以
四釋闡明(因緣釋．約教釋．本迹釋．觀心釋)而必以因緣居首。由緣匪
一故教網弛張。由教無方故恩德貫徹(指本迹)。由恩不
可窮盡故得消歸自巳領納家珍(指觀心)。故知因緣即
第一義。從上列祖極重時節因緣。良以無法與人亦
無語句。情種熟處假說心傳。儻其不然。契理而不契
機。有句盡成非量。空花界裏無自立宗。華嚴大經王
於三藏。末後一著歸重願王。夫眾生情愛牽連幻成。
世界妄執緣影遂立。前塵觸之則生死浩然。究竟皆
歸於業海。然而業繫之內尚且天經地義萬邦作孚。
況諸佛菩薩悲智無涯色心俱寂。本真如以起用。稱
法性以垂機。觸之則生死銷亡。究竟皆同歸祕藏大
事。該乎九界深恩施(音異)於塵年。無不從此法界流。無
不還歸此法界。此與六環業繫為何如而可反恣睽
違不從標準。是旨也。精研藏教備考羣宗。由忍土而
遐攬十虗。從末流而曠觀三際。則求生淨土一法誠
法界第一緣起矣。說者謂阿彌願勝駕越諸方。然諸
佛願等子等心等。法性海中那容優劣。而千經萬論
極口指歸樂邦。十方廣長同聲勸讚光壽者何哉。緣
在故耳。緣何謂在。信也。何謂不在。不信也。信不在處
惡業障之。如夜行者滅火而趨險道。如破浪者卷帆
而鼓橫橈。事同背馳寧止紆曲。又諸佛四土。上三土
容有橫義。至同居土大都有豎無橫。唯極樂同居橫
具四土。是故有情以凡夫而例一生補處國土。即緣
生而顯稱性五塵佛身。因應化而見法身真常說法。
從眾鳥而聞梵音深遠。以要言之。法法圓融塵塵究
竟。教海無一名相可筌蹄。法門無一因果可比擬。然
此等希有十方罕聞。而唯在極樂者何哉。緣深故耳。
緣何謂深。信深也。何謂淺。信淺也。信根淺處恒情域
之。如朝廷之有資格高才皓齒而不遷。如麟鳳之於
走飛羽道毛羣而一類。何由大方闊步豁破無明。又
諸佛度生皆窮累劫。從凡階聖不退為難。今求生極
樂但七日竭誠十念傾注。雖陷惡逆悉記往生。纔得
往生便圓踞三不退地。且見阿彌即見十方諸佛。生
極樂即生一切剎海。乃至阿彌一光極樂一塵。悉能
於中頓證十方三世依正色心自他凡聖等法。而不
出剎那際三昧。夫諸佛度生如彼難。阿彌度生如此
易者何哉。緣久故耳。緣何謂久。信久也。何謂近。信近
也。信緣近處時分限之。如捨調弓而引彆弣。如放馴
𩣝而服野駼。戰勝之功當在異日。如上所論專重有
緣。緣深則境界難思。非等覺十地所能測。緣久則神
力迅速。非三祇百劫所可倫。要之阿彌非有加於吾
心也。吾心一念離絕故聖凡無在。吾心萬法頓融故
四土無在。吾心不屬時劫故十世剎那無在。吾心不
屬方隅故微塵剎海無在。吾何歉乎哉。特仗增上因
緣一顯發之耳。曾有久習神呪者一夜重魘。見獰物
持之置巨石下。其人怖急憶誦素所習呪。遂見獰物
倒散裂石而醒。設素未習呪或習未純熟。緣種不深。
斯時也欲不寱死得乎。然夢中真言復是何物。倒獰
裂石誰實使之。皆即我現前一念之心也。自心神呪
喚醒自心魘人。淨土法門亦如是。自心之阿彌還度
自心之生死。故知因緣之義甚深甚深。抑聞魘之重
者不許持光照。照即死。不許抱令起。抱多失心。唯就
闇中俾熟識者大呼其名。連聲呼之無不解者。淨土
法門亦如是。劫濁盛時眾生魘重。毋以持名雜叅話。
毋以麤心習勝觀雜叅話。則濁智騰波定起邪見。所
謂照之即死者也。習勝觀則非其境界。定起魔事。所
謂抱多失心者也。唯以現前一念無明業識之心。令
其專稱阿彌陀佛名號。無間一心未有不親證親到
者。法門至此愈卑而愈不勝。仰愈淺而愈不可俯。自
呼自應自魘自醒。一心之本元頓彰。法界之體用全
揭。無庸鑽仰。秖麼修行。儻未悟透根源。寧可顓蒙合
妙。夫顓蒙念佛。至矣極矣無復加矣。但恐法門之戲
論難忘。生死之天懷不切。或執牟尼而視同瓦礫。或
以指爪而撮摩虗空。或抉瞖而與眼以明。或傳經而
苦舌之鳺。如此則揚之與抑總莫暢乎本懷。而信之
與疑皆不成乎三昧。間有大智。知進知退知存知亡。
而未遘至人未獲圓悟。未窮極致未學要詮。欲升永
明之堂。入楚石之室。居五濁之世。闡難信之宗。殊非
聊爾。嗚呼至人幽矣。圓悟皇哉。若無要詮誰與窮極。
昔　靈峰老人以正法眼選定淨土十要一書。剞劂
未全。乙未以後梨棗四散。迄丁未年焚失數種。成時
竊念像季久轉。唯此一門契理契機。而淨土諸書唯
此諸要盡美盡善。爰加點評稍事節略。又倣慈雲懺
儀二門合行之例。會幽谿二要為一要。而自以觀經
初門．彌陀行儀二種謬附之。其序首要解尊經也。要
之要也。次慈雲重行也。次新附二種亦行經也。三者
而後則天台紫閣師子林鄞江西齋幽谿以迄於袁。
皆以時也。又天台以論主冠本宗。袁以白衣殿。不盡
以時也。訂訖倡募流通。而大心緇白共成焉。修捨沙
門成時合掌稽首重為告曰。淨土持名之法有三大
要焉。一者。六字弘名念念之間欣厭具足。如出幽獄
奔託王家。步步之間欣厭具足。是故萬緣之唾不食。
眾苦之忍莫回。高置身於蓮華。便訂盟於芬利。蛆蠅
糞壤可煞驚慙。二者。叅禪必不可無淨土。為防退墮
寧不寒心。淨土必不可入禪機。意見稍乘二門俱破。
若夫餘宗。在昔之時不必改絃。伹加善巧迴向。在今
之世秖可助行。必須淨業專修。冷煖自知何容強諍。
三者。一句彌陀非大徹不能全提。而最愚亦無少欠。
儻有些子分別便成大法魔殃。只貴一心受持寧羨
依稀解悟。乞兒若見小利急須吐棄無餘。棒打石人
頭嚗嚗論實事。巳上三要頗切今時。儻能真實指迷。
我願捨身供養。十方三世共聞此言。戊申端陽日相
似菩薩近住男成時稽首書于華陽度雲精舍之雲
氣樓。

* 靈峰蕅益大師選定淨土十要總目
古歙後學　成時　評點節略

  
  * 卷第一(總序　總目　述　序)
  
  * 佛說阿彌陀經要解
  * 卷第二(述)
  
  * 往生淨土懺願儀
  * 往生淨土決疑行願二門
  * 卷第三(述)
  
  * 觀無量壽佛經初心三昧門
  * 受持佛說阿彌陀經行願儀
  * 卷第四(述　舊序　舊後序)
  
  * 淨土十疑論
  * 卷第五(述)
  
  * 念佛三昧寶王論(三卷)
  * 卷第六(述　偈引)
  
  * 淨土或問
  * 卷第七(述　舊序)
  
  * 寶王三昧念佛直指(二卷)
  * 卷第八(述　贊)
  
  * 西齋淨土詩(三卷)
  * 卷第九(述)
  
  * 淨土生無生論
  * 淨土法語
  * 卷第十(述　舊序　原序)
  
  * 西方合論(十卷)

淨土十要總目
靈峰蕅益大師選定淨土十要卷第一

述曰。佛法之妙莫要於淨土。淨土之妙莫要於
持名。持名之妙莫要於小本阿彌陀經。小本之
妙莫要於靈峰要解。儻未讀要解。或讀未精詳。
或精詳未貫徹。便謂於小本無不知無不信無
不悟入。可乎。既於本經有未盡。一行三昧如何
修行。既未善持名。淨土玄關如何優入。既未階
淨信淨願。十方三世佛祖大道如何荷擔。然則
要解之有關於十方三世佛祖大道也甚矣。今
定十要以要解為上首。厥義有三。一祖佛經以
小本為淨土諸經之最要故。二重持名以末法
修行總以持名為行本故。三立本經之大宗以
今解精徹確正堪為要中之要。故讀十要者請
以要解為主。以餘九為伴。能令邪解莫入。能令
意見不容。能令心宗圓明。能令美善雙盡。夫然
後不愧為真學佛者。夫然後不自誤誤人。夫然
後必生淨土。夫然後可學一切佛法。夫然後知
十方三世佛祖之大道舉不外乎此矣。
* No. 1164-1a
 佛說阿彌陀經要解重刻序

淨土深旨濫始於觀經之觀佛。匯澤於小本之持
名。二經蓋不思議無上心要也。釋妙觀者。有天台
聖祖大宗稱經發明要矣。釋小本者。振古於斯諸
美畢備。以言心要似有待焉。歲在丁亥。　靈峰大
師述成要解。如燈照色而非光華。以義定名而非
擬議。不過道屋裏事而聆者若驚。不外布帛菽粟
之譚而未曾有諸凡橫豎四土事理一心罔弗。精
義入神。要歸允當。使學者了然知生信發願以起
妙行無縟焉矣。爾小本得是疏便覺一行三昧。橫
吞萬派而卓立孤標。事出非常而道在伊邇。深固
幽遠之藏一旦盡開。吾聞善善之家機理雙契。是
故矢必應弦藥必應病。今要解逗末世機。能提深
警徹悟之人。俾其法界圓昭。盡杜虗解邪僻之習。
又能使中下之輩信而有勇。至於正譌訂誤纖巨
不遺。渾然德音方正不割。誠諸祖所密印。諸佛所
共加。以為劫外優曇掌中摩勒匪阿也。癸巳歲。大
師在歙浦演說釋義。分科間有不同。尤覺聞所未
聞信所未信。華陽學人性且錄出。名歙浦本。今重
梓十要。遂以此本授鋟。謹序而識之。
時戊申端陽
後三日也古歙學人成時和南書
* No. 1164-1
 佛說阿彌陀經要解
三藏法師　鳩摩羅什　譯
西有沙門　智旭　解

原夫諸佛憫念羣迷隨機施化。雖歸元無二而方
便多門。然於一切方便中求其至直捷至圓頓者。
莫若念佛求生淨土。又於一切念佛法門中求其
至簡易至穩當者。莫若信願專持名號。是故淨土
三經竝行。古人獨以彌陀經為日課。豈非持名一
法普被三根。攝事理無遺。統宗教無外。尤不可思
議也哉。註疏代不乏人。世湮所存無幾。雲棲疏鈔
廣大精微。幽谿圓中鈔高深洪博。如二曜中天有
目皆覩。特以文富義繁邊涯莫測。致初機淺識信
願難階。故弗揣庸愚再述要解。不敢與二翁競異。
亦不敢與二翁強同也。將釋經文五重玄義。

** 第一釋名
此經以能說所說人為名。佛者。此土能
說之教主。即釋迦牟尼。乘大悲願力。生五濁惡世。
以先覺覺後覺。無法不知無法不見者也。說者悅
所懷也。佛以度生為懷。眾生成佛機熟。為說難信
法。令究竟脫。故悅也。阿彌陀。所說彼土之導師。以
四十八願接信願念佛眾生生極樂世界。永階不
退者也。梵語阿彌陀。此云無量壽。亦云無量光。要
之功德智慧神通道力依正莊嚴說法化度一一
無量也。一切金口通名為經。對上五字是通別合
為題也。教行理三各論通別。廣如台藏所明。

** 第二辨體
大乘經皆以實相為正體。吾人現前一
念心性。不在內不在外不在中間。非過去非現在
非未來。非青黃赤白長短方圓。非香非味非觸非
法。覓之了不可得而不可言其無。具造百界千如
而不可言其有。離一切緣慮分別語言文字相。而
緣慮分別語言文字非離此別有自性。要之離一
切相即一切法。離故無相。即故無不相。不得巳強
名實相。實相之體非寂非照。而復寂而恒照照而
恒寂。照而寂強名常寂光土。寂而照強名清淨法
身。又照寂強名法身。寂照強名報身。又性德寂照
名法身。修德寂照名報身。又修德照寂名受用身。
修德寂照名應化身。寂照不二。性修不二。身土不
二。無非實相。實相無二亦無不二。是故舉體作依
作正作法作報作自作他。乃至能說所說能度所
度能信所信能願所願能持所持能生所生能讚
所讚。無非實相正印之所印也。

** 第三明宗
宗是修行要徑會體樞機而萬行之綱
領也。提綱則眾目張。挈領則襟袖至。故體後應須
辨宗。此經以信願持名為修行之宗要。非信不足
啟願。非願不足導行。非持名妙行不足滿所願而
證所信。經中先陳依正以生信。次勸發願以導行。
次示持名以徑登不退。信則信自信他信因信果
信事信理。願則厭離娑婆次求極樂。行則執持名
號一心不亂。信自者。信我現前一念之心。本非肉
團亦非緣影。豎無初後橫絕邊涯。終日隨緣終日
不變。十方虗空微塵國土元我一念心中所現物。
我雖昏迷倒惑。苟一念迴心。決定得生自心本具
極樂。更無疑慮。是名信自。信他者。信釋迦如來決
無誑語。彌陀世尊決無虗願。六方諸佛廣長舌決
無二言。隨順諸佛真實教誨。決志求生。更無疑惑。
是名信他。信因者。深信散亂稱名猶為成佛種子。
況一心不亂安得不生淨土。是名信因。信果者。深
信淨土諸善聚會皆從念佛三昧得生。如種瓜得
瓜種豆得豆。亦如影必隨形響必應聲。決無虗棄。
是名信果。信事者。深信只今現前一念不可盡故。
依心所現十方世界亦不可盡。實有極樂國在十
萬億土外。最極清淨莊嚴。不同莊生寓言。是名信
事。信理者。深信十萬億土實不出我今現前介爾
一念心外。以吾現前一念心性實無外故。又深信
西方依正主伴皆吾現前一念心中所現影。全事
即理全妄即真。全修即性全他即自。我心徧故。佛
心亦徧。一切眾生心性亦徧。譬一室千燈。光光互
徧重重交攝不相妨礙。是名信理。如此信巳則娑
婆即自心所感之薉。而自心薉理應厭離。極樂即
自心所感之淨。而自心淨理應欣求。厭薉須捨至
究竟方無可捨。欣淨須取至究竟方無可取。故妙
宗云。取捨若極與不取捨亦非異轍。設不從事取
捨但尚不取不捨。即是執理廢事。既廢於事。理亦
不圓。若達全事即理。則取亦即理捨亦即理。一取
一捨無非法界。故次信而明願也。言執持名號一
心不亂者。名以召德。德不可思議。故名號亦不可
思議。名號功德不可思議。故使散稱為佛種。執持
登不退也。然諸經示淨土行萬別千差。如觀像觀
想禮拜供養五悔六念等。一一行成皆生淨土。唯
持名一法收機最廣下手最易。故釋迦慈尊無問
自說。特向大智舍利弗拈出。可謂方便中第一方
便。了義中無上了義。圓頓中最極圓頓。故云明珠
投於濁水。濁水不得不清。佛號投於亂心。亂心不
得不佛也。信願持名以為一乘真因。四種淨土以
為一乘妙果。舉因則果必隨之。故以信願持名為
經正宗。其四種淨土之相。詳在妙宗鈔及梵網玄
義。茲不具述。俟後釋依正文中當略示耳。

** 第四明力用
此經以往生不退為力用。往生有四
土。各論九品。且略明得生四土之相。若執持名號
未斷見思。隨其或散或定。於同居土分三輩九品。
若持至事一心不亂。見思任運先落。則生方便有
餘淨土。若至理一心不亂。豁破無明一品乃至四
十一品。則生實報莊嚴淨土。亦分證常寂光土。若
無明斷盡。則是上上實報究竟寂光也。不退有四
義。一念不退。破無明。顯佛性。徑生實報。分證寂光。
二行不退。見思既落。塵沙亦破。生方便土。進趨極
果。三位不退。帶業往生。在同居土。蓮華托質。永離
退緣。四畢竟不退。不論至心散心有心無心或解
不解。但彌陀名號或六方佛名。此經名字一經於
耳。假使千萬劫後畢竟因斯度脫。如聞塗毒鼓遠
近皆喪。食少金剛決定不消也。復次秪帶業生同
居淨證位不退者。皆與補處俱。亦皆一生必補佛
位。夫上善一處是生同居。即巳橫生上三土。一生
補佛是位不退。即巳圓證三不退。如斯力用乃千
經萬論所未曾有。較彼頓悟正因僅為出塵階漸。
生生不退始可期於佛階者。不可同日語矣。宗教
之士如何勿思。

** 第五教相
此大乘菩薩藏攝。又是無問自說徹底
大慈之所加持。能令末法多障有情依斯徑登不
退。故當來經法滅盡。特留此經住世百年廣度含
識。阿伽陀藥萬病總持。絕待圓融不可思議。華嚴
奧藏法華祕髓。一切諸佛之心要。菩薩萬行之司
南。皆不出於此矣。欲廣歎述窮劫莫盡。智者自當
知之。

△入文為三。初序分。二正宗分。三流通分。此三名
初善中善後善。序如首。五官具存。正宗如身。臟腑
無闕。流通如手足。運行不滯。故智者釋法華初一
品皆為序。後十一品半皆為流通。又一時迹本二
門各分三段。則法師等五品皆為迹門流通。蓋序
必提一經之綱。流通則法施不壅。關係非小。後人
不達。見經文稍涉義理便判入正宗。致序及流通
僅存故套。安所稱初語亦善後語亦善也哉。
初序
分二。初通序。二別序。初中二。初標法會時處。二引
大眾同聞。今初。

「如是我聞。一時佛在舍衛國祇樹給孤獨園。」

【如是標信順。我聞標師承。一時標機感。佛標教主。
舍衛等標說經處也。實相妙理古今不變名如。依
實相理念佛求生淨土決定無非曰是。實相非我
非無我。阿難不壞假名故仍稱我。耳根發耳識親
聆圓音。如空印空。名聞。時無實法。以師資道合說
聽周足名一時。自覺覺他覺行圓滿人天大師名
佛。舍衛此云聞物。中印度大國之名。波斯匿王所
都也。匿王太子名祇陀。此云戰勝。匿王大臣名須
達多。此云給孤獨。給孤長者布金買太子園供佛
及僧。祇陀感歎施餘未布少地。故竝名祇樹給孤
獨園也。】
△二引大眾同聞三。初聲聞眾。二菩薩眾。
三天人眾。聲聞居首者。出世相故。常隨從故。佛法
賴僧傳故。菩薩居中者。相不定故。不常隨故。表中
道義故。天人列後者。世間相故。凡聖品雜故。外護
職故。
初聲聞眾又三。初明類標數。二表位歎德。三
列上首名。今初。

「與大比丘僧千二百五十人俱。」

【大比丘。受具足戒出家人也。比丘。梵語含三義。一
乞士。隻鉢資身無所蓄藏專求出要。二破惡。正慧
觀察破煩惱惡不墮愛見。三怖魔。發心受戒羯磨
成就魔即怖也。僧者具云僧伽。此翻和合眾。同證
無為解脫名理和。身同住．口無諍．意同悅．見同解．
戒同修．利同均名事和也。千二百五十人者。三葉
波師資共千人。身子．目連師資二百人。耶舍子等
五十人。皆佛成道先得度脫。感佛深恩常隨從也。】

△二表位歎德。

「皆是大阿羅漢(之位。其德為)眾所知識。」

【阿羅漢亦含三義。一應供。即乞士果。二殺賊。即破
惡果。三無生。即怖魔果。復有慧解脫．俱解脫．無疑
解脫三種不同。今是無疑解脫。故名大。又本是法
身大士。示作聲聞證此淨土不思議法。故名大也。
從佛轉輪廣利人天。故為眾所知識。】
△三列上首
名。

「長老舍利弗(此云身子)．摩訶目犍連(大釆菽氏)．摩訶迦葉(大飲光)．
摩訶迦旃延(大文飾)．摩訶拘絺羅(大膝)．離婆多(星宿)．周利槃
陀伽(繼道)．難陀(喜)．阿難陀(慶喜)．羅睺羅(覆障)．憍梵波提(牛呞)．賓
頭盧頗羅墮(不動利根)．迦留陀夷(黑光)．摩訶劫賓那(房宿)．薄拘
羅(善容)．阿㝹樓䭾(無貧)。如是等諸大弟子。」

【德臘俱尊故名長老。身子尊者。聲聞眾中智慧第
一。目連尊者。神通第一。飲光尊者。身有金光。傳佛
心印為初祖。頭陀行第一。文飾尊者。婆羅門種。論
議第一。大膝尊者。答問第一。星宿尊者。無倒亂第
一。繼道尊者。因根鈍。僅持一偈。辯才無盡。義持第
一。喜尊者。佛之親弟。儀容第一。慶喜尊者。佛之堂
弟。復為侍者。多聞第一。覆障尊者。佛之太子。密行
第一。牛呞尊者。宿世惡口感此餘報。受天供養第
一。不動尊者。久住世間應末世供。福田第一。黑光
尊者。為佛使者。教化第一。房宿尊者。知星宿第一。
善容尊者。壽命第一。無貧尊者。亦佛堂弟。天眼第
一。此等常隨眾本法身大士。示作聲聞。為影響眾。
今聞淨土攝受功德。得第一義悉檀之益。增道損
生。自淨佛土。復名當機眾矣。】
△二菩薩眾。

「并諸菩薩摩訶薩。文殊師利(此云妙德)法王子．阿逸多(此云
無能勝。彌勒菩薩之名)菩薩．乾陀訶提(此云不休息)菩薩．常精進菩
薩。與如是等諸大菩薩。」

【菩薩摩訶薩。此云大道心成就有情。乃悲智雙運
自他兼利之稱。佛為法王。文殊紹佛家業名法王
子。菩薩眾中智慧第一。非勇猛實智不能證解淨
土法門。故居初。彌勒當來成佛。現居等覺。以究竟
嚴淨佛國為要務。故次列。不休息者。曠劫修行不
暫停故。常精進者。自利利他無疲倦故。此等深位
菩薩必皆求生淨土。以不離見佛。不離聞法。不離
親近供養眾僧。乃能速疾圓滿菩提故。】
△三天人
眾。

「及釋提桓因等無量諸天大眾俱。」

【釋提桓因。此云能為主。即忉利天王。等者。下等四
王。上等夜摩．兜率．化樂．他化．色．無色無量諸天也。
大眾俱。謂十方天人八部修羅人非人等無不與
會。無非淨土法門所攝之機也。通序竟。】

△二別序。發起序也。淨土妙門不可思議。無人能
問。佛自倡依正名字為發起。又佛智鑒機無謬。見
此大眾應聞淨土妙門而獲四益。故不俟問便自
發起。如梵網下卷自倡立號云。我今盧舍那等。智
者判作發起序。例可知也。

「爾時。佛告長老舍利弗。從是(娑婆世界)西方。過十萬億佛
土。有世界名曰極樂。其土有佛號阿彌陀。今現在說
法。」

【淨土法門三根普攝。絕待圓融不可思議。圓收圓
超一切法門。甚深難信。故特告大智慧者。非第一
智慧不能直下無疑也。西方者。橫亘直西。標示現
處也。十萬億者。千萬曰億。今積億至十萬也。佛土
者。三千大千世界通為一佛所化。且以此土言之。
一須彌山東西南北各一洲。同一日月所照。一鐵
圍山所遶。名一四天下。千四天下名小千世界。千
小千名中千世界。千中千名大千世界。過如此佛
土十萬億之西是極樂世界也。問。何故極樂在西
方。答。此非善問。假使極樂在東。汝又問何故在東。
豈非戲論。況自十一萬億佛土視之。又在東矣。何
足致疑。有世界名曰極樂。序依報國土之名也。豎
約三際以辨時劫。橫約十方以定疆隅。故稱世界。
極樂國。梵語須摩提。亦云安養．安樂．清泰等。乃永
離眾苦第一安隱之謂。如下廣釋。然佛土有四。各
分淨薉。凡聖同居土。五濁重者薉。五濁輕者淨。方
便有餘土。析空拙度證入者薉。體空巧度證入者
淨。實報無障礙土。次第三觀證入者薉。一心三觀
證入者淨。常寂光土。分證者薉。究竟滿證者淨。今
云極樂世界。正指同居淨土。亦即橫具上三淨土
也(此論修德不論性德。性德則一切微塵法爾。具足四種淨薉佛土。今約信願行三。彌陀名號不
思議故。能令凡夫所感同居極樂最極清淨也。此則十方佛土所無。極樂同居獨擅。方是極樂淨土宗旨。
下明義處皆然)。有佛號阿彌陀。序正報教主之名也。翻譯
如下廣釋。佛有三身。各論單複。法身單指所證理
性。報身單指能證功德智慧。化身單指所現相好
色像。法身複者自性清淨法身．離垢妙極法身。報
身複者自受用報身．他受用報身。化身複者示生
化身．應現化身。又佛界化身．隨類化身。雖辨單複
三身。實非一非三而三而一。不縱橫。不竝別。離過
絕非。不可思議。今云阿彌陀佛。正指同居土中示
生化身。仍復即報即法也。復次世界及佛皆言有
者。具四義。的標實境。令欣求故。誠語指示令專一
故。簡非乾城陽𦦨。非權現曲示。非緣影虗妄。非保
真偏但破魔邪權小故(非權。破華嚴合論之譌。非邪。破末世積迷之習。此二
料簡尤大有關係)。圓彰性具令深證故。今現在說法者。簡
上依正二有。非過去巳滅。非未來未成。正應發願
往生。親覲聽法速成正覺也。復次二有現在。勸信
序也。世界名極樂。勸願序也。佛號阿彌陀。勸持名
妙行序也。復次彌陀序佛。說法序法。現在海會序
僧。佛法僧同一實有序體。從此起信願行序宗。信
願行成必得往生見佛聞法序用。唯一佛界為所
緣境不雜餘事序教相也。言略意周矣。初序分竟。】

△二正宗分三。初廣陳彼土依正妙果以啟信。二
特勸眾生應求往生以發願。三正示行者執持名
號以立行。信願持名一經要旨。信願為慧行。持名
為行行。得生與否全由信願之有無。品位高下全
由持名之深淺。故慧行為前導。行行為正修。如目
足竝運也。初文為二。初依報妙。二正報妙。初又二。
初徵釋。二廣釋。初又二。初徵。二釋。今初。

「舍利弗。彼土何名為極樂。」

△二釋二。初約能受用釋。二約所受用釋。今初。

「其國眾生無有眾苦但受諸樂。故名極樂。」

【眾生是能受用人。等覺以還皆可名。今且約人民
言。以下下例上上也。娑婆苦樂雜。其實苦是苦苦。
偪身心故。樂是壞苦。不久住故。非苦非樂是行苦。
性遷流故。彼土永離三苦。不同此土對苦之樂。乃
名極樂。一往分別同居。五濁輕。無分段八苦。但受
不病不老自在遊行天食天衣諸善聚會等樂。方
便。體觀巧。無沈空滯寂之苦。但受遊戲神通等樂。
實報。心觀圓。無隔別不融之苦。但受無礙不思議
樂。寂光。究竟等。無法身滲漏真常流注之苦。但受
稱性圓滿究竟樂。然同居眾生以持名善根福德
同佛。故圓淨四土圓受諸樂也。復次。極樂最勝不
在上三土而在同居。良以上之則十方同居遜其
殊特。下又可與此土較量。所以凡夫優入而從容。
橫超而度越。佛說苦樂意在於此。】
△二約所受用
釋(此亦轉釋上無有眾苦但受諸樂之故。下廣釋一科亦然)。

「又舍利弗。極樂國土。七重欄楯(以嚴際畔)。七重羅網(以嚴空界)。
七重行樹(以嚴露地)。皆是四寶周帀圍繞。是故彼國名為
極樂。」

【七重。表七科道品。四寶。表常樂我淨四德。周帀圍
繞者。佛菩薩等無量住處也。皆四寶則自功德深。
周帀繞則他賢聖徧。此極樂真因緣也。此等莊嚴
同居淨土。是增上善業所感。亦圓五品觀所感。以
緣生勝妙五塵為體。方便淨土是即空觀智所感。
亦相似三觀所感。以妙真諦無漏五塵為體。實報
淨土是妙假觀智所感。亦分證三觀所感。以妙俗
諦無盡五塵為體。常寂光土是即中觀智所感。亦
究竟三觀所感。以妙中諦稱性五塵為體。欲令易
解作此分別。實四土莊嚴無非因緣生法。無不即
空假中。所以極樂同居淨境。真俗圓融不可限量。
下皆倣此。問。寂光唯理性。何得有此莊嚴。答。一一
莊嚴全體理性。一一理性具足莊嚴。方是諸佛究
竟依果。若寂光不具勝妙五塵。何異偏真法性。】
△
二廣釋二。初別釋所受。二合釋能受所受。初又二。
初釋生處。二結示佛力。今初。

「又舍利弗。極樂國土有七寶池。八功德水充滿其中。
池底純以金沙布地。四邊階道金銀．瑠璃．玻瓈合成。
上有樓閣亦以金銀．瑠璃．玻瓈．硨磲．赤珠．瑪瑙而嚴
飾之。池中蓮華大如車輪。青色青光。黃色黃光。赤色
赤光。白色白光。微妙香潔。」

【上明住處。今明生處。寶池金銀等所成。不同此方
土石也。八功德者。一澄清。異此方渾濁。二清冷。異
寒熱。三甘美。異醎淡劣味。四輕輭。異沈重。五潤澤。
異宿腐褪色。六安和。異急暴。七除饑渴。異生冷。八
長養諸根。異損壞諸根及沴戾增病沒溺等也。充
滿其中。異枯竭汎濫。底純金沙。異汙泥。階道四寶。
異磚石。陛級名階。坦途名道。重屋名樓。岑樓名閣。
七寶樓閣。異此方土木丹青也。樓閣是住處及法
會處。但得寶池蓮胞開敷。便可登四岸。入法會。見
佛聞法也。華輪者。輪王金輪大四十里。且舉最小
者言。若據觀經及無量壽會。大小實不可量。由同
居淨土身相不等故也。青色名優鉢羅。黃色名拘
勿頭。赤色名鉢頭摩。白色名芬陀利。由生身有光
故蓮胞亦有光。然極樂蓮華光色無量。此亦略言
耳。微妙香潔略歎蓮華四德。質而非形曰微。無礙
曰妙。非形則非塵。故潔也。蓮胞如此。生身可知。】
△
二結示佛力。

「舍利弗。極樂國土成就如是功德莊嚴。」

【明上住處生處種種莊嚴。皆阿彌陀佛大願大行
稱性功德之所成就。故能徧嚴四種淨土。普攝十
方三世一切凡聖令往生也。復次。佛以大願作眾
生多善根之因。以大行作眾生多福德之緣。令信
願持名者念念成就如是功德。而皆是巳成。非今
非當。此則以阿彌種種莊嚴作增上本質。帶起眾
生自心種種莊嚴。全佛即生。全他即自。故曰成就
如是功德莊嚴。】
△二合釋能受所受又二。初約五
根五塵明受用。次約耳根聲塵明受用。初又二。初
正明。二結示。今初。

「又舍利弗。彼佛國土。(空中)常作天樂。(下是)黃金為地。(中間)晝
夜六時雨天曼陀羅華(上嚴空界下嚴金地)。其土眾生常以清
旦各以衣裓盛眾妙華供養他方十萬億佛。即以食
時還到本國飯食經行。」

【樂是聲塵。地是色塵。華是色香二塵。食是味塵。盛
華散華經行是觸塵。眾生五根對五塵可知。常作
者即六時也。黃金為地者。七寶所嚴地界。體是黃
金也。日分初中後名晝三時。夜分初中後名夜三
時。故云晝夜六時。然彼土依正各有光明。不假日
月。安分晝夜。且順此方假說分際耳。曼陀羅此云
適意。又云白華。衣裓是盛華器。眾妙華明非曼陀
羅一種。應如妙經四華。表四因位。供養他方佛表
真因會趨極果。果德無不徧也。且據娑婆言十萬
億佛。意顯生極樂巳還供釋迦．彌勒皆不難耳。若
阿彌神力所加。何遠不到哉。食時即清旦。故云即。
以明其神足不可思議。不離彼土常徧十方。不假
逾時回還也。此文顯極樂一聲一塵一剎那乃至
跨步彈指悉與十方三寶貫徹無礙。又顯在娑婆
則濁重惡障。與極樂不隔而隔。生極樂則功德甚
深。與娑婆隔而不隔也。飯食經行者。念食食至。不
假安排。食畢鉢去。不勞舉拭。但經行金地。華樂娛
樂。任運進修而巳。】
△二結示。

「舍利弗。極樂國土成就如是功德莊嚴。」

△二約耳根聲塵明受用。以此方耳根最利故。別
就法音廣明其實。極樂攝法界機。五塵一一圓妙。
出生一切法門也。又二。初別明。二總結。初中二。初
化有情聲。二化無情聲。初又二。初鳥音法利。二徵
釋略顯。今初。

「復次舍利弗。彼國常有種種奇妙雜色之鳥。白鶴．孔
雀．鸚鵡．舍利．迦陵頻伽共命之鳥。是諸眾鳥。晝夜六
時出和雅音。其音演暢五根．五力．七菩提分．八聖道分
如是等法。其土眾生聞是音巳。皆悉念佛．念法．念僧。」

【種種奇妙雜色。言多且美也。下略出六種。舍利。舊
云鶖鷺。琦禪師云是春鶯。或然。迦陵頻伽。此云妙
音。未出㲉時音超眾鳥。共命。一身兩頭。識別報同。
此二種西域雪山等處有之。皆寄此間愛賞者言
其似而巳。六時出音則知淨土不以鳥棲為夜。良
以蓮華托生之身本無昏睡不假夜臥也。五根等
者。三十七道品也。所謂四念處。一身念處。二受念
處。三心念處。四法念處。四正勤。一巳生惡法令斷。
二未生惡法不令生。三未生善法令生。四巳生善
法令增長。四如意足。一欲如意足。二進如意足。三
心如意足。四思惟如意足。五根者。信正道及助道
法名信根。行正道及諸助道善法勤求不息名精
進根。念正道及諸助道善法更無他念名念根。攝
心在正道及諸助道善法中相應不散名定根。為
正道及諸助道善法觀於苦等四諦名慧根。五力
者。信根增長能破疑惑破諸邪信及破煩惱名信
力。精進根增長破種種身心懈怠成辦出世大事
名精進力。念根增長破諸邪念成就一切出世正
念功德名念力。定根增長能破亂想發諸事理禪
定名定力。慧根增長能遮通別諸惑發真無漏名
慧力。七菩提分亦名七覺分。智慧觀諸法時善能
簡別真偽不謬取諸虗偽法名擇法覺分。精進修
諸道法時善能覺了不謬行於無益苦行常勤心
在真法中行名精進覺分。若心得法喜善能覺了
此喜不依顛倒之法而喜住真法喜名喜覺分。若
斷除諸見煩惱之時善能覺了除諸虗偽不損真
正善根名除覺分。若捨所見念著境時善能覺了
所捨之境虗偽不實永不追憶名捨覺分。若發諸
禪定之時善能覺了諸禪虗假不生愛見妄想名
定覺分。若修出世道時善能覺了常使定慧均平。
或心沈沒當念用擇法精進喜三覺分以察起之。
或心浮動當念用除捨定三覺分以攝持之。調和
適中名念覺分。八聖道分亦名八正道分。修無漏
行觀見四諦分明名正見。以無漏心相應思惟動
發覺知籌量為令增長入大涅槃名正思惟。以無
漏慧除四邪命攝諸口業住一切正語中名正語。
以無漏慧除身一切邪業住清淨正身業中名正
業。以無漏慧通除三業中五種邪命住清淨正命
中名正命(五邪命皆為利養。一詐現異相奇特。二自說功德。三占相吉凶為人說法。四高
聲現威令人敬畏。五說所得供養以動人心)。以無漏慧相應勤精進修
涅槃道名正精進。以無漏慧相應念正道及助道
法名正念。以無漏慧相應入定名正定。此等道品
依生滅四諦而修即藏教道品。依無生四諦而修
即通教道品。依無量四諦而修即別教道品。依無
作四諦而修即圓教道品。藏道品名半字法門。淨
土濁輕似不必用。為小種先熟者或暫用之。通道
品名大乘初門。三乘共稟。同居淨土多說之。別道
品名獨菩薩法。同居方便淨土多說之。圓道品名
無上佛法。有利根者於四淨土皆得聞也。如是等
法者。等前念處．正勤．如意足等。餘四攝．六度．十力．
無畏無量法門也。三十七品收法雖盡而機緣不
等。作種種開合名義不同。隨所欲聞無不演暢。故
令聞者念三寶發菩提心伏滅煩惱也。灼見慈威
不可思議故念佛。法喜入心法味充足故念法。同
聞共稟一心修證故念僧。能念即是三觀。所念三
寶有別相一體及四教意義三諦權實之不同。如
上料簡道品應知。】
△二徵釋略顯。

「舍利弗。汝勿謂此鳥實是罪報所生。所以者何。彼佛
國土無三惡道。舍利弗。其佛國土尚無惡道之名。何
況有實。是諸眾鳥皆是阿彌陀佛欲令法音宣流變
化所作。」

【徵釋可知。問。白鶴等非惡道名耶。答。既非罪報。則
一一名字皆詮如來究竟功德。所謂究竟。白鶴等
無非性德美稱。豈惡名哉。問。化作眾鳥何義。答。有
四悉檀因緣。凡情喜此諸鳥。順情而化。令歡喜故。
鳥尚說法令聞生善故。不於鳥起下劣想。對治分
別心故。鳥即彌陀。令悟法身平等。無不具無不造
故。此中顯微風樹網等音及一切依正假實。當體
即是阿彌陀佛三身四德。毫無差別也。】
△二化無
情聲。

「舍利弗。彼佛國土微風吹動。諸寶行樹及寶羅網出
微妙音。譬如百千種樂同時俱作。聞是音者自然皆
生念佛．念法．念僧之心。」

【情與無情同宣妙法。四教道品無量法門同時演
說隨類各解。能令聞者念三寶也。念三寶是從悉
檀獲益。凡夫創聞大踴徧身。是歡喜益與三寶氣
分交接。必能發菩提心。是生善益。由此伏滅煩惱。
是破惡益。證悟一體三寶是入理益也。初別明竟。】

△二總結。

「舍利弗。其佛國土成就如是功德莊嚴。」

【重重結示。令深信一切莊嚴皆導師願行所成。種
智所現。皆吾人淨業所感。唯識所變。佛心生心互
為影質。如眾燈明各徧似一。全理成事全事即理。
全性起修全修在性。亦可深長思矣。奈何離此淨
土別譚唯心淨土。甘墮鼠即鳥空之誚也哉。初依
報妙竟。】
△二正報妙二。初徵釋名號。二別釋主伴。
初中二。初徵。二釋。今初。

「舍利弗。於汝意云何。彼佛何故號阿彌陀。」

【此經的示持名妙行。故特徵釋名號。欲人深信萬
德洪名不可思議。一心執持無復疑貳也。】
△二釋
二。初約光明釋。二約壽命釋。阿彌陀。正翻無量。本
不可說。本師以光壽二義收盡一切無量。光則橫
徧十方。壽則豎窮三際。橫豎交徹即法界體。舉此
體作彌陀身土。亦即舉此體作彌陀名號。是故彌
陀名號即眾生本覺理性。持名即始覽合本。始本
不二。生佛不二。故一念相應一念佛。念念相應念
念佛也。今初。

「舍利弗。彼佛光明無量。照十方國無所障礙。是故號
為阿彌陀。」

【心性寂而常照故為光明。今徹證心性無量之體。
故光明無量也。諸佛皆徹性體。皆照十方。皆可名
無量光。而因中願力不同。隨因緣立別名。彌陀為
法藏比丘。發四十八願。有光明恒照十方之願。今
果成如願也。法身光明無分際。報身光明稱真性。
此則佛佛道同。應身光明有照一由旬者。十百千
由旬者。一世界十百千世界者。唯阿彌普照。故別
名無量光。然三身不一不異。為令眾生得四益故
作此分別耳。當知無障礙。約人民言。由眾生與佛
緣深。故佛光到處一切世間無不圓見也。】
△二約
壽命釋。

「又舍利弗。彼佛壽命及其人民。(壽命皆)無量無邊阿僧
祇劫。故名阿彌陀。」

【心性照而常寂故為壽命。今徹證心性無量之體
故壽命無量也。法身壽命無始無終。報身壽命有
始無終。此亦佛佛道同。皆可名無量壽。應身隨願
隨機延促不等。法藏願王有佛及人壽命皆無量
之願。今果成如願。別名無量壽也。阿僧祇．無邊無
量皆算數名。實有量之無量。然三身不一異。應身
亦可即。是無量之無量矣。及者超略之辭。謂等覺
以還。其者同體之辭。謂佛壽命即人民壽命。當知
光壽名號皆本眾生建立。以生佛平等。能令持名
者照與光融。壽同佛寂也。復次。由無量光義。故眾
生生極樂即生十方。見阿彌陀佛即見十方諸佛。
能自度即普利一切。由無量壽義。故極樂人民即
是一生補處。皆定此生成佛不至異生。當知離却
現前一念無量光壽之心。何處有阿彌陀佛名號。
而離却阿彌陀佛名號。何由徹證現前一念無量
光壽之心。願深思之。願深思之。】
△二別釋主伴二。
初別釋。二結示。初又二。初主。二伴。今初。此亦釋別
序中今現在說法句。

「舍利弗。阿彌陀佛成佛巳來。於今十劫。」

【此明極樂世界教主成就也。然法身無成不成。不
應論劫。報身因圓果滿名成。應身為物示生名成。
皆可論劫。又法身因修德顯亦可論成論劫。報身
別無新得。應身如月印川。亦無成不成。不應論劫。
但諸佛成道各有本迹。本地竝不可測。且約極樂
示成之迹而言。即是三身一成一切成。亦是非成
非不成而論成也。又佛壽無量。今僅十劫。則現在
說法時正未央。普勸三世眾生速求往生。同佛壽
命一生成辦也。又下文無數聲聞．菩薩及與補處。
皆十劫所成就。正顯十方三世往生不退者多且
易也。】
△二伴。

「又舍利弗。彼佛有無量無邊聲聞弟子。皆阿羅漢。非
是算數之所能知。諸菩薩眾亦復如是。」

【他方定性二乘不得生彼。若先習小行。臨終迴向
菩提發大誓願者。生彼國巳。佛順機說法。令斷見
思。故名羅漢。如別教七住斷見思之類。非實聲聞
也。蓋藏．通二教不聞他方佛名。今聞彌陀名號。信
願往生。總屬別．圓二教所攝機矣。】
△二結示。

「舍利弗。彼佛國土成就如是功德莊嚴。」

【佛及聲聞．菩薩竝是彌陀因中願行所成。亦是果
上一成一切成。是則佛．菩薩．聲聞各各非自非他
自他不二。故云成就如是功德莊嚴。能令信願持
名者念念亦如是成就也。初廣陳彼土依正妙果
以啟信竟。】
△二特勸眾生應求往生以發願二。初
揭示無上因緣。二特勸淨土殊勝。謂帶業往生橫
出三界。同居橫具四土。開顯四教法輪。眾生圓淨
四土。圓見三身。圓證三不退。人民皆一生成佛。如
是等勝異超絕。全在此二科點示。須諦研之。今初。

「又舍利弗。極樂國土眾生(纔)生(彼土)者。皆是(三種)阿鞞䟦
致。其(三不退)中多有一生補處。其數甚多。非是算數所
能知之。伹可以無量無邊阿僧祇說。」

【阿鞞䟦致。此云不退。一位不退。入聖流不墮凡地。
二行不退。恒度生不墮二乘地。三念不退。心心流
入薩婆若海。若約此土藏初果。通見地。別七住。圓
初信。名位不退。通菩薩別十行。圓十信。名行不退。
別初地。圓初住。名念不退。今淨土五逆十惡。十念
成就。帶業往生。居下下品者。皆得三不退。然據教
道。若是凡夫則非初果等。若是二乘則非菩薩等。
若是異生則非同生性等。又念不退非復異生。行
不退非僅見道。位不退非是人民。躐等則成大妄。
進步則捨故稱。唯極樂同居一切俱非一切俱是。
十方佛土無此名相。無此階位。無此法門。非心性
之極致。持名之奇勳。彌陀之大願。何以有此一生
補處者。此一生補佛位。如彌勒．觀音等。極樂人民
普皆一生成佛。人人必實證補處。故其中多有此
等上善。不可數知也。復次。釋迦一代時教。唯華嚴
明一生圓滿。而一生圓滿之因。則末後普賢行願
品中十大願王導歸安養。且以此勸進華藏海眾。
嗟乎凡夫例登補處。奇倡極談不可測度。華嚴所
稟却在此經。而天下古今信尠疑多。辭繁義蝕。余
唯有剖心瀝血而巳。】
△二特勸。

「舍利弗。(如上無上大事因緣)眾生(幸得)聞者。應當發願。願生彼國。
所以者何。得與如是(不可算數一生補處)諸上善人俱會一處。」

【前羅漢．菩薩但可云善人。唯補處居因位之極。故
云上。其數甚多。故云諸也。俱會一處。猶言凡聖同
居。尋常由實聖過去有漏業。權聖大慈悲願。故凡
夫得與聖人同居。至實聖灰身。權聖機盡。便升沈
碩異苦樂懸殊。乃暫同。非究竟同也。又天壤之間
見聞者少。幸獲見聞。親近步趨者少。又佛世聖人
縱多如珍如瑞。不能徧滿國土如眾星微塵。又居
雖同。而所作所辦則迴不同。今同以無漏不思議
業感生。俱會一處為師友。如壎如篪。同盡無明。同
登妙覺。是則下凡眾生於念不退中超盡四十一
因位。若謂是凡夫却不歷異生必補佛職。與觀音．
勢至無別。若謂是一生補處。却可名凡夫。不可名
等覺菩薩。此皆教網所不能收。剎網所不能例。當
知吾人大事因緣。同居一關最難透脫。唯極樂同
居超出十方同居之外。了此方能深信彌陀願力。
信佛力方能深信名號功德。信持名方能深信吾
人心性本不可思議也。具此深信方能發於大願。
文中應當二字即指深信。深信發願即無上菩提。
合此信願的為淨土指南。由此而執持名號乃為
正行。若信願堅固。臨終十念。一念亦決得生。若無
信願。縱將名號持至風吹不入雨打不濕。如銀牆
鐵壁相似。亦無得生之理。修淨業者不可不知也。
大本阿彌陀經亦以發菩提願為要。正與此同。】
△
三正示行者執持名號以立行二。初正示無上因
果。二重勸。今初。

「舍利弗。不可以少善根福德因緣得生彼國。舍利弗。
若有善男子善女人聞說阿彌陀佛。執持名號。若一
日。若二日。若三日。若四日。若五日。若六日。若七日。一
心不亂。其人臨命終時。阿彌陀佛與諸聖眾現在其
前。是人終時心不顛倒。即得往生阿彌陀佛極樂國
土。」

【菩提正道名善根。即親因。種種助道施戒禪等名
福德。即助緣。聲聞．獨覺菩提善根少。人天有漏福
業福德少。皆不可生淨土。唯以信願執持名號。則
一一聲悉具多善根福德。散心稱名福善亦不可
量。況一心不亂哉。故使感應道交。文成印壞。彌陀
聖眾不來而來。親垂接引行人心識。不往而往。托
質寶蓮也。善男女者。不論在家出家貴賤老少六
趣四生。但聞佛名即多劫善根成熟。五逆十惡皆
名善也。阿彌陀佛是萬德洪名。以名召德罄無不
盡。故即以執持名號為正行。不必更涉觀想參究
等行。至簡易至直捷也。聞而信。信而願。乃肎執持。
不信不願與不聞等。雖為遠因。不名聞慧。執持則
念念憶佛名號。故是思慧。然有事持理持。事持者。
信有西方阿彌陀佛。而未達是心作佛是心是佛。
伹以決志願求生。故如子憶母無時暫忘。理持者。
信西方阿彌陀佛是我心具是我心造。即以自心
所具所造洪名為繫心之境令不暫忘也。一日至
七日者。尅期辨事也。利根一日即不亂。鈍根七日
方不亂。中根二三四五六日不定。又利根能七日
不亂。鈍根僅一日不亂。中根六五四三二日不定。
一心亦二種。不論事持理持。持至伏除煩惱乃至
見思先盡。皆事一心。不論事持理持。持至心開見
本性佛。皆理一心。事一心不為見思所亂。理一心
不為二邊所亂。即修慧也。不為見思亂。故感變化
身。佛及諸聖眾現前。心不復起娑婆界中三有顛
倒。往生同居．方便二種極樂世界。不為二邊亂。故
感受用身佛及諸聖眾現前。心不復起生死涅槃
二見顛倒。往生實報．寂光二種極樂世界。當知執
持名號既簡易直捷。仍至頓至圓。以念念即佛故
不勞觀想。不必參究。當下圓明。無餘無欠。上上根
不能踰其閫。下下根亦可臻其域。其所感佛。所生
土。往往勝進亦不一概。可謂橫該八教。豎徹五時。
所以徹底悲心無問自說。且深歎其難信也。問。觀
經專明作觀。何謂不勞觀想。答。此義即出觀經。彼
經因勝觀非凡夫心力所及。故於第十三別開劣
像之觀。而障重者猶不能念彼佛。故於第十六大
開稱名之門。今經因末世障重者多。故專主第十
六觀。當知人根雖鈍。而丈六八尺之像身。無量壽
佛之名字。未嘗不心作心是。故觀劣者不勞勝觀。
而稱名者竝不勞觀想也。問。天奇．毒峰諸祖皆主
參念佛者是誰。何謂不必參究。答。此義即出天奇
諸祖。前祖因念佛人不契釋迦徹底悲心。故傍不
甘。直下詰問。一猛提醒。何止長夜復旦。我輩至今
日猶不肎死心念佛。苦欲執敲門瓦子向屋裏打
親生爺孃。則於諸祖成惡逆。非善順也。進問。此在
肎心者則可。未肎者何得相應。曰。噫正唯未肎。所
以要儞肎心相應。汝等正信未開。如生牛皮不可
屈折。當知有目者固無日下然燈之理。而無目者
亦何必於日中苦覓燈炬。大勢至法王子云。不假
方便自得心開。此一行三昧中大火聚語也。敢有
觸者寧不被燒。問。臨終佛現。寧保非魔。答。修心人
不作佛觀而佛忽現。非本所期故名魔事。念佛見
佛巳是相應。況臨終非致魔時。何須疑慮。問。七日
不亂。平時耶。臨終耶。答。平時也。問。七日不亂之後。
復起惑造業。亦得生耶。答。果得一心不亂之人。無
更起惑造業之事。問。大本十念。寶王一念。平時耶。
臨終耶。答。十念通二時。晨朝十念屬平時。十念得
生與觀經十聲稱名同屬臨終時。一念則但約臨
終時。問。十念一念竝得生。何須七日。答。若無平時
七日工夫。安有臨終十念一念。縱下下品逆惡之
人。竝是夙因成熟。故感臨終遇善友。聞便信願。此
事萬中無一。豈可僥倖。淨土或問斥此最詳。今人
不可不讀。問。西方去此十萬億土。何得即生。答。十
萬億土不出我現前一念心性之外。以心性本無
外故。又仗自心之佛力接引。何難即生。如鏡中照
數十層山水樓閣。層數宛然。實無遠近。一照俱了。
見無先後。從是西方過十萬億佛土。有世界名曰
極樂。亦如是。其土有佛號阿彌陀。今現在說法。亦
如是。其人臨命終時。阿彌陀佛與諸聖眾現在其
前。是人終時心不顛倒。即得往生阿彌陀佛極樂
國土。亦如是。當知字字皆海印三昧。大圓鏡智之
靈文也。問。持名判行行。則是助行。何名正行。答。依
一心說信願行。非先後非定三。蓋無願行不名真
信。無行信不名真願。無信願不名真行。今全由信
願持名。故信願行三聲聲圓具。所以名多善根福
德因緣。觀經稱佛名故。念念中除八十億劫生死
之罪。此之謂也。若福善不多。安能除罪如此之大。
問。臨終猛切能除多罪。平日至心稱名亦除罪否。
答。如日出羣闇消。稱洪名萬罪滅。問。散心稱名亦
除罪否。答。名號功德不思議。寧不除罪。但不定往
生。以悠悠散善難敵無始積罪故。當知積罪假使
有體相者。盡虗空界不能容受。雖百年晝夜彌陀
十萬。一一聲滅八十億劫生死。然所滅罪如爪上
土。未滅罪如大地土。唯念至一心不亂。則如健人
突圍而出。非復三軍能制耳。然稱名便為成佛種
子。如金剛終不可壞。佛世一老人求出家。五百聖
眾皆謂無善根。佛言。此人無量劫前為虎偪。失聲
稱南無佛。今此善根成熟。值我得道。非二乘道眼
所知也。由此觀之。法華明過去佛所散亂稱名皆
巳成佛。豈不信哉。伏願緇素智愚於此簡易直捷
無上圓頓法門。勿視為難而輒生退諉。勿視為易
而漫不䇿勤。勿視為淺而妄致藐輕。勿視為深而
弗敢承任。蓋所持之名號真實不可思議。能持之
心性亦真實不可思議。持一聲則一聲不可思議。
持十百千萬無量無數聲。聲聲皆不可思議也。】
△
二重勸。

「舍利弗。我見是利。故說此言。若有眾生聞是說者。應
當發願生彼國土。」

【我見者。佛眼所見。究盡明了也。是利者。橫出五濁。
圓淨四土。直至不退位。盡是為不可思議功德之
利也。復次。是利約命終時心不顛倒而言。蓋薉土
自力修行。生死關頭最難得力。無論頑修狂慧懡
㦬無功。即悟門深遠操履潛確之人。儻分毫習氣
未除。未免隨強偏墜。永明祖師所謂十人九蹉路。
陰境若現前。瞥爾隨他去。此誠可寒心者也。初果
昧於出胎。菩薩昏於隔陰。者裏豈容強作主宰僥
倖瞞盰。唯有信願持名仗他力故。佛慈悲願定不
唐捐。彌陀聖眾現前慰導。故得無倒自在往生。佛
見眾生臨終倒亂之苦。特為保任此事。所以殷勤
再勸發願。以願能導行故也。問。佛既心作心是。何
不竟言自佛。而必以他佛為勝。何也。答。此之法門
全在了他即自。若諱言他佛。則是他見未忘。若偏
重自佛。却成我見顛倒。又悉檀四益。後三益事不
孤起。儻不從世界深發慶信。則欣厭二益尚不能
生。何況悟入理佛。唯即事持。達理持。所以彌陀聖
眾現前即是本性明顯。往生彼土見佛聞法即是
成就慧身不由他悟。法門深妙破盡一切戲論。斬
盡一切意見。唯馬鳴．龍樹．智者．永明之流徹底擔
荷得去。其餘世智辯聰通儒禪客。盡思度量愈推
愈遠。又不若愚夫婦老實念佛者為能潛通佛智
暗合道妙也。我見是利故說此言。分明以佛眼佛
音印定此事。豈可違抗不善順入也哉。二正宗分
竟。】

△三流通分。信願持名一法。圓收圓超一切法門。
豎與一切法門渾同。橫與一切法門迥異(諸經論中亦有
橫義。乃隨斷惑淺深即於同居見上三土。是則約證名橫。約斷仍豎也)。既無問自說。
誰堪倡募流通。唯佛與佛乃能究盡諸法實相。此
經唯佛境界。唯佛佛可與流通耳。文為二。初普勸。
二結勸。初中三。初勸信流通。二勸願流通。三勸行
流通。初中二。初略引標題。二徵釋經題。初中六。初
東方(至)六上方。唐譯十方。今略攝故。今初。

「舍利弗。如我今者讚歎阿彌陀佛不可思議功德之
利。東方亦有阿閦鞞佛．須彌相佛．大須彌佛．須彌光
佛．妙音佛如是等恒河沙數諸佛。各於其國出廣長
舌相。徧覆三千大千世界。說誠實言。汝等眾生當信
是稱讚不可思議功德。一切諸佛所護念經。」

【不可思議略有五意。一橫超三界不俟斷惑。二即
西方橫具四土非由漸證。三但持名號不假禪觀
諸方便。四一七為期不藉多劫多生多年月。五持
一佛名即為諸佛護念。不異持一切佛名。此皆導
師大願行之所成就。故曰阿彌陀佛不可思議功
德之利。又行人信願持名。全攝佛功德成自功德。
故亦曰阿彌陀佛不可思議功德之利。下又曰。諸
佛不可思議功德。我不可思議功德是。諸佛釋迦
皆以阿彌為自也。阿閦鞞。此云無動佛。有無量德
應有無量名隨機而立。或取因或取果。或性或相。
或行願等。雖舉一隅仍具四悉。隨一一名顯所詮
德。劫壽說之不能悉也。東方虗空不可盡。世界亦
不可盡。世界不可盡。住世諸佛亦不可盡。略舉恒
河沙耳。此等諸佛各出廣長舌勸信此經。而眾生
猶不生信。頑冥極矣。常人三世不妄語。舌能至鼻
藏頭。果佛三大僧祇劫不妄語。舌薄廣長可覆面。
今證大乘淨土妙門。所以徧覆大千。表理誠稱真
事實非謬也。標出經題流通之本。什師順此方好
略譯。今題巧合持名妙行。奘師譯云。稱讚淨土攝
受經。文有詳略。義無增減。】
△二南方。

「舍利弗。南方世界有日月燈佛．名聞光佛．大𦦨肩佛．
須彌燈佛．無量精進佛如是等恒河沙數諸佛。各於
其國出廣長舌相。徧覆三千大千世界。說誠實言。汝
等眾生當信是稱讚不可思議功德。一切諸佛所護
念經。」

△三西方。

「舍利弗。西方世界有無量壽佛．無量相佛．無量幢佛．
大光佛．大明佛．寶相佛．淨光佛如是等恒河沙數諸
佛。各於其國出廣長舌相。徧覆三千大千世界。說誠
實言。汝等眾生當信是稱讚不可思議功德。一切諸
佛所護念經。」

【無量壽佛與彌陀同名。十方各方面同名諸佛無
量也。然即是導師。亦可為度眾生不妨轉讚釋迦
如來所說。】
△四北方。

「舍利弗。北方世界有𦦨肩佛．最勝音佛．難沮佛．日生
佛．網明佛如是等恒河沙數諸佛。各於其國出廣長
舌相。徧覆三千大千世界。說誠實言。汝等眾生當信
是稱讚不可思議功德。一切諸佛所護念經。」

△五下方。

「舍利弗。下方世界有師子佛．名聞佛．名光佛．達磨佛．
法幢佛．持法佛如是等恒河沙數諸佛。各於其國出
廣長舌相。徧覆三千三千世界。說誠實言。汝等眾生
當信是稱讚不可思議功德。一切諸佛所護念經。」

【此界水輪金輪風輪之下復有下界非非想天等。
乃至重重無盡也。達磨。此云法。】
△六上方。

「舍利弗。上方世界有梵音佛．宿王佛．香上佛．香光佛．
大𦦨肩佛．雜色寶華嚴身佛．娑羅樹王佛．寶華德佛．
見一切義佛．如須彌山佛如是等恒河沙數諸佛。各
於其國出廣長舌相。徧覆三千大千世界。說誠實言。
汝等眾生當信是稱讚不可思議功德。一切諸佛所
護念經。」

【此界非非想天之上。復有上界風輪金輪及三界
等重重無盡也。問。諸方必有淨土。何偏讚西方。答
此亦非善問。假使讚阿閦佛國。汝又疑偏東方。展
轉戲論。問。何不徧緣法界。答。有三義。令初機易標
心故。阿彌本願勝故。佛與此土眾生偏有緣故。蓋
佛度生。生受化。其間難易淺深總在於緣。緣之所
在恩德弘深。種種教啟能令歡喜信入。能令觸動
宿種。能令魔障難遮。能令體性開發。諸佛本從法
身垂迹固結緣種。若世出世悉不可思議。尊隆於
教乘。舉揚於海會。沁入於苦海。慈契於寂光。所以
萬德欽承。羣靈拱極。當知佛種從緣起。緣即法界。
一念一切念。一生一切生。一香一華一聲一色乃
至受懺授記摩頂垂手。十方三世莫不徧融。故此
增上緣因名法界緣起。此正所謂徧緣法界者也。
淺位人便可決志專求。深位人亦不必捨西方而
別求華藏。若謂西方是權華藏是實。西方小華藏
大者。全墮眾生徧計執情。以不達權實一體大小
無性故也。】
△二徵釋經題。

「舍利弗。於汝意云何(稱讚功德之名上來巳詳言矣)。何故名為一切
諸佛所護念經(耶)。舍利弗。若有善男子善女人。聞是
經受持者。及聞諸佛名者。是諸善男子善女人皆為
一切諸佛之所護念。皆得不退轉於阿耨多羅三藐
三菩提。是故舍利弗。汝等皆當信受我語及諸佛所
說。」

【此經獨詮無上心要諸佛名字。竝詮無上圓滿究
竟萬德。故聞者皆為諸佛護念。又聞經受持即執
持名號。阿彌名號諸佛所護念故。問。但聞諸佛名
而未持經。亦得護念不退耶。答。此義有局有通。占
察謂雜亂垢心雖誦我名而不為聞。以不能生決
定信解。但獲世間善報。不得廣大深妙利益。若到
一行三昧。則成廣大微妙行心。名得相似無生法
忍。乃為得聞十方佛名。此亦應爾。故須聞巳執持
至一心不亂方為聞諸佛名。蒙諸佛護念。此局義
也。通義者。諸佛慈悲不可思議。名號功德亦不可
思議。故一聞佛名。不論有心無心。若信若否。皆成
緣種。況佛度生等怨親。無疲倦。苟聞名必護念。何
疑焉。然據金剛三論。根熟菩薩為佛護念。位在別
地圓住。蓋約自力必入同生性乃可護念。今仗他
力故相似位即蒙護念。乃至相似以還亦皆有通
護念之義。下至一聞佛名。於同體法性有資發力。
亦得遠因。終不退也。阿耨多羅。此云無上。三藐三
菩提。此云正等正覺。即大乘果覺也。圓三不退乃
一生成佛異名。故勸身子等皆當信受。聞名功德
如此。釋迦及十方諸佛同所宣說。可不信乎。初勸
信流通竟。】
△二勸願流通。

「舍利弗。若有人巳發願。今發願。當發願。欲生阿彌陀
佛國者。是諸人等皆得不退轉於阿耨多羅三藐三
菩提。於彼國土若巳生。若今生。若當生。是故舍利弗。
諸善男子善女人若有信者。應當發願生彼國土。」

【巳願巳生。今願今生。當願當生。正顯依信所發之
願無虗也。非信不能發願。非願信亦不生。故云若
有信者應當發願。又願者信之劵。行之樞。尤為要
務。舉願則信行在其中。所以殷勤三勸也。復次。願
生彼國即欣厭二門。厭離娑婆與依苦集二諦所
發二種弘誓相應。欣求極樂與依道滅二諦所發
二種弘誓相應。故得不退轉於大菩提道。問。今發
願但可云當生。何名今生。答。此亦二義。一約一期
名今。現生發願持名。臨終定生淨土。二約剎那名
今。一念相應一念生。念念相應念念生。妙因妙果
不離一心。如秤兩頭低昂時等。何俟娑婆報盡方
育珍池。只今信願持名。蓮蕚光榮金臺影現。便非
娑婆界內人矣。極圓極頓。難議難思。唯有大智方
能諦信。】
△三勸行流通二。初諸佛轉讚。二教主結
歎。今初。

「舍利弗。如我今者稱讚諸佛不可思議功德。彼諸佛
等亦稱讚我不可思議功德。而作是言。釋迦牟尼佛
能為甚難希有之事。能於娑婆國土五濁惡世。劫濁．
見濁．煩惱濁．眾生濁．命濁中。得阿耨多羅三藐三菩
提。為諸眾生說是一切世間難信之法。」

【諸佛功德智慧雖皆平等。而施化則有難易。淨土
成菩提易。濁世難。為淨土眾生說法易。為濁世眾
生難。為濁世眾生說漸法猶易。說頓法難。為濁世
眾生說餘頓法猶易。說淨土橫超頓法尤難。為濁
世眾生說淨土橫超頓修頓證妙觀巳自不易。說
此無藉劬勞修證。但持名號徑登不退。奇特勝妙
超出思議第一方便。更為難中之難。故十方諸佛
無不推我釋迦偏為勇猛也。劫濁者。濁法聚會之
時。劫濁中非帶業橫出之行必不能度。見濁者。五
利使邪見增盛。謂身見．邊見．見取．戒取及諸邪見。
昏昧汩沒。故名為濁。見濁中非不假方便之行必
不能度。煩惱濁者。五鈍使煩惑增盛。謂貪．瞋．癡．慢．
疑煩動惱亂。故名為濁。煩惱濁中非即凡心是佛
心之行必不能度。眾生濁者。見煩惱所感麤弊五
陰和合假名眾生。色心竝皆陋劣。故名濁。眾生濁
中非欣厭之行必不能度。命濁者。因果竝劣。壽命
短促。乃至不滿百歲。故名濁。命濁中非不費時劫
不勞勤苦之行必不能度。復次。秪此信願莊嚴。一
聲阿彌陀佛。轉劫濁為清淨海會。轉見濁為無量
光。轉煩惱濁為常寂光。轉眾生濁為蓮花化生。轉
命濁為無量壽。故一聲阿彌陀佛即釋迦本師於
五濁惡世所得之阿耨多羅三藐三菩提法。今以
此果覺全體授與濁惡眾生。乃諸佛所行境界。唯
佛與佛能究盡。非九界自力所能信解也。諸眾生
別指五濁惡人。一切世間通指四土器世間九界
有情世間也。】

△二教主結歎。前勸信流通是諸佛付囑。此本師
付囑。囑語略別從通。但云一切世間。猶前諸佛所
云汝等眾生。當知文殊．迦葉等皆在所囑也。

「舍利弗。當知我於五濁惡世行此難事。得阿耨多羅
三藐三菩提。為一切世間說此難信之法。是為甚難。」

【信願持名一行。不涉施為圓轉五濁。唯信乃入。非
思議所行境界。設非本師來入惡世示得菩提。以
大智大悲見此行此說此。眾生何由稟此也哉。然
吾人處劫濁中。決定為時所囿。為苦所偪。處見濁
中決定為邪智所纏。處煩惱濁中決定為貪欲所
陷惡業所螫。處眾生濁中決定安於臭薉而不能
洞覺。甘於劣弱而不能奮飛。處命濁中決定為無
常所吞。石火電光措手不及。若不深知其甚難。將
謂更有別法可出五濁烽㶿宅裏。戲論紛然。唯深
知其甚難。方肎死盡偷心寶此一行。此本師所以
極口說其難甚而深囑。我等當知也。初普勸竟。】
△
二結勸。

「佛說此經巳舍利弗及諸比丘一切世間天人阿修
羅等聞佛所說歡喜信受作禮而去。」

【法門不可思議。難信難知無一人能發問者。佛智
鑒機。知眾生成佛緣熟。無問自說。令得四益。如時
雨化歡喜。從世界悉檀得益。毫無疑惑名信。領納
不忘名受。從為人對治得益。投身歸命契入法界
緣起。名作禮。從第一義得益。然一一益中互具四
益。姑作如此分別耳。上是自行四益。一往不退。報
恩流通。名為而去。盡未來際化他四益無盡也。】

經云。末法億億人修行。罕一得道。唯依念佛得度。
嗚呼。今正是其時矣。捨此不思議法門。其何能淑。
旭出家時。宗乘自負。藐視教典。妄謂持名曲為中
下。後因大病。發意西歸。復研妙宗．圓中二鈔及雲
棲疏鈔等書。始知念佛三昧實無上寶王。方肎死
心執持名號。萬牛莫挽也。吾友去病久事淨業。欲
令此經大旨辭不繁而炳著。請余為述要解。余欲
普與法界有情同生極樂。理不可却。舉筆於丁亥
九月二十有七。脫藁於十月初五。凡九日告成。所
願一句一字咸作資糧。一見一聞同階不退。信疑
皆植道種。讚謗等歸解脫。仰唯諸佛菩薩攝受證
明。同學友人隨喜加被。
西有道人蕅益智旭閣筆
故䟦。時年四十有九。

佛說阿彌陀經要解
* No. 1164-1b
 原䟦

經云。三界唯心萬法唯識。古人云。念自性彌陀。生
唯心淨土。合觀之。是心作佛是心是佛。心外無佛
佛外無心之義明矣。後人不達。捨西方極樂別言
唯心淨土。捨萬德慈尊別言自性彌陀。不幾心外
有佛佛外有心耶。　靈峰大師深悟心性無外之
體。特為此經拈出要解。一展讀時。信願持名人可
自操其劵。不唯言簡意周。且使希有甚難之宗如
聲鼓鐸。盡開經藏。無復匵藏。誠古今所未有也。名
曰要解。其斯為無上心要矣乎。
古吳淨業弟子正
知去病氏謹識
* No. 1164-1c
 歙浦講錄䟦

此本係性旦癸巳歲在歙浦栖雲院所聽錄者。於
時隨允．持循．蒼暉．晟堅．密時諸公之後獲聞法要。
覺老人此翻心膽盡吐。蓋祕密之藏會當大啟於
今時。非偶然也。因退而紀之。甲午冬老人病中口
授數處令改正。此本遂稱允當。及老人西逝。性旦
以病拙藪逋。薄福多障。無緣流通闡播。聊識其後。
以誌不忘云。庚子夏華陽學人性旦拭涕跋。
淨土十要卷第一

靈峰蕅益大師選定土十要卷第二

述曰。聞夫有行無教必有墮阬落壍之虞。有教
無行還同說食數寶之誚。是故教即行也。行即
教也。教行無乖至理乃顯。故教行理三皆名為
經。三經具足是為佛說。反是則波旬說。非佛說
也。今稟斯義。謹奉慈雲懺主遵式所製往生淨
土懺願儀及決疑行願二門。繼彌陀要解而列。
行者得要之後。更能於此盡心焉。則不思議經
王不唯無剩語。亦復非義塗。而微妙要詮不在
佛。不在知識。却在當人自巳矣。隨自巳教行所
詣分契理之淺深。隨契理淺深立果位之差別。
而此差別果位。要皆圓證三不退。一生同趣薩
婆若海。是故差即無差。位次即非位次。誰謂一
行三昧之外別有法身向上事哉。此行最廣大。
餘行則局。此行最神速。餘行則殢(殢。替膩二音。困滯也)。此
行最不思議。餘行則可擬。其斯以為三昧寶王
也歟。行願儀。世傳為大淨土懺。二門中行法。世
傳為小淨土懺。及晨朝十念。繫緣眾福二行。皆
修淨業者必不可離。聲者作之於前。明者述之
於後。我等如何肎自棄也。
* No. 1164-2
 往生淨土懺願儀

(沙門遵式輒釆大本無量壽經及稱讚淨土等諸大乘經。集此方法流布諸後。普結淨緣)。

原其諸佛憫物迷盲。設多方便而引取之。唯安養
淨業直捷可修。諸大乘經皆啟斯要。比丘四眾及
善男女。根缺具者。欲速破無明諸闇。欲求滅五逆
十惡犯禁重罪及餘輕過。欲復大小戒律。現前得
念佛三昧及具足一切菩薩諸波羅密門。欲臨終
離諸怖畏身心安快喜悅如歸。光照室宅異香音
樂阿彌陀佛觀音勢至現在其前。送紫金臺授手
接引。五道橫截九品長騖。謝去熱惱安息清凉。初
離塵勞便至不退。不歷長劫即得無生。欲修少法
感妙報。十方佛俱時稱讚現前授記。一念供養無
央數佛即還本國與彌陀坐食。觀音議論勢至行
步。洞視徹聞身量無際。飛空自在宿命了了。徧見
五道如鏡面像。念念證入無盡三昧。如是稱述不
可窮盡。應當修習此之勝法。如所說者皆實不虗。
十方諸佛出廣長舌稱美此事以示不妄。我等云
何敢不信佛。今取淨土眾經立此行法。若欲廣知
尋經補益。且為十科說之。

** 第一嚴淨道場

選閑靜堂室去舊土。於淨處取無瓦石新土用填
其地。以香和塗極令清淨。上懸新寶蓋。蓋中懸五
雜旛。徧室懸諸繒綵旛華(別無戲具之供)。取好莊嚴。安佛
像西坐東向。觀音侍左。勢至侍右。像前列眾好華
及蓮華等。若安九往生像最好。無亦無妨。餘嚴事
隨力安之(須如法雅重)。周設薦席。慮地卑溼(無𣰽毺之文。以佛頂
經遮止故也)。行人須新淨衣。如無浣染身中上者。浴後
披著方入道場。從門頰左右出入。鞋履齊整不得
雜亂。其所往時須換故衣。浴沐後著淨衣(沐是浴後洗頭
面頸臂)。日日如是。當自傾竭種種供養三寶。若不盡
其所有。行法不專必無感降。絕無巳物方可外求
(或果無巳物。又果無可求。則乏種種供養亦無過)。十人巳還。多則不可。宜
六齋日建首。

** 第二方便法

入道場身心散亂。須預行方便。當七日營別房。不
得與道場同處。無別屋亦許共室。日夜調習案試
及誦五悔等文極精熟通。染浣紉縫及中辦事。餘
治生雜務即時併息。但念不久生淨土。一心求懺
無留難。各自剋期。不惜身命。定取淨業即時成就。
不得一念思憶五塵。訶去愛欲。勤息恚癡。行人各
有無始惡習。速求捨離不為。正懺障礙。當觀察何
習偏重。訶棄調停取令平復。勿使行法唐喪其功。

** 第三正修意

大集七七日。鼓音王大彌陀十日十夜。十六觀小
彌陀七日七夜。取此三等為期。決不可減。正修意
者。天親論信心修五念門成就者。畢竟得生安樂
國見阿彌陀佛。一禮拜門。二讚歎門。三作願門。四
觀察門。五迴向門。迴向者。謂禮拜等所集功德善
根巧方便迴向。得三種順菩提門。一無染清淨心。
不為自心求諸樂故。二安清淨心。以拔一切眾生
苦故。三樂清淨心。令一切眾生得大菩提。以攝取
眾生生彼國故。全用論文為今正意。但加懺悔滅
往生障。為順佛慈速度生故。當一心一意滿七七
日。乃至七日晝夜六時禮十方佛及彌陀世尊。若
坐若行皆勿散亂。不得如彈指頃念世五欲及接
對外人語論戲笑。託事延緩放逸睡眠。當瞬息俯
仰繫念不斷為求往生一心精進。問。行法既多。云
何一心。答。有理有事。謂道場涉事。皆是無性不生
不滅。法界一相如法界緣。名理一心。禮佛時不念
餘事伹專禮佛。誦經行道亦如是。名事一心也。

** 第四燒香散華(亦名三業供養巳淨三業。入道場拈香訖。當正立作如是
思惟)

(我為眾生發菩提心。願求淨土故。總禮三寶。廣修供養。三寶受供。必當念我。隨我請求。證知我願。　先當倡云)。

一切恭敬。

  
  * 一心頂禮十方法界常住佛(總禮未須隨方想念。拜下作如是想云。巳身及十方諸佛。實相理體本無能所。故無能禮所禮。想無能所。名法界海。願諸眾生同見同入)
  * 一心頂禮十方法界常住法(想同上)
  * 一心頂禮十方法界常住僧(想時改諸佛為賢聖)
(禮巳互跪捧華。首者白)。

「　是諸眾等
　各各互跪
　嚴持香華
　如法供養」


(各散華。和云)供養十方法界三寶(各執手爐。廣運供養。想云)。

「　我此香華徧十方
　以為微妙光明臺
　諸天音樂天寶香
　諸天餚饍天寶衣
　不可思議妙法塵
　一一塵出一切塵
　一一塵出一切法
　旋轉無礙互莊嚴
　徧至十方三寶前
　十方法界三寶前
　悉有我身修供養
　一一皆悉徧法界
　彼彼無雜無障礙
　盡未來際作佛事
　普熏法界諸眾生
　蒙熏皆發菩提心
　同入無生證佛智」


(想巳復發是言)。

「　願此香華雲
　徧滿十方界
　供養一切佛
　尊法諸菩薩
　無量聲聞眾
　以起光明臺
　過於無邊界
　無邊佛土中
　受用作佛事
　普熏諸眾生
　皆發菩提心」


(起云)。

供養巳。一切恭敬。
(拜如前總禮作想。下讚歎五悔三歸共九拜。皆如前作想)。

** 第五請禮法(如上供養畢。添香互跪執爐。端意勤重徧請三寶入道場。不可
輕率延屈至尊。三業併切一心奉請。若不爾者虛請無益。想一一如來隨其方面。領諸眷屬入
我道場。如住目前。畟塞虛空。不得剎那起於雜念。初入時迎請。餘時不用。倡云)

  
  * 一心奉請南無本師釋迦牟尼佛(釋迦是我等師。說諸大乘令我修淨土業。當運心感此恩德)
(下去例為三請。每一請時執爐拜下想云)。

「　我三業性如虗空
　釋迦如來亦如是
　不起真際為眾生
　與眾俱來受供養」


  
  * 一心奉請南無過去久遠劫中定光佛．光遠佛．龍音佛等五十三佛(法藏未出世前。次第有此諸佛。五十四是世自在王。偈同前。但改名同下)
  * 一心奉請南無過去久滅世自在王佛(即法藏本師依彼佛所發四十八願。請時皆須知之。此上五十四佛出大本無量壽佛經)
  * 一心奉請南無十方現在不動佛等盡十方河沙淨土一切諸佛(諸佛出廣長舌稱讚極樂。須請求護念。出稱讚淨土經。應想從彼十方來)
  * 一心奉請南無往世七佛未來賢劫千佛三世一切諸佛
  * 一心奉請南無極樂世界阿彌陀佛(是懺願主。應想領無邊眷屬至我道場攝受護念。各各雨淚決定請來正坐道場。餘佛菩薩悉是證明。此最後請者。準普賢懺法)
  * 一心奉請南無大乘四十八願無量壽經．稱讚經等。及彼淨土所有經法。十方一切尊經。十二部真淨法寶(想淨土法時。徧想佛菩薩水鳥樂樹皆說妙法。隨我請來顯現道場。如彼淨土無異)
(想云)

「　法性如空無所見
　三處法寶難思議
　我今三業如法請
　俱時顯現受供養」


  
  * 一心奉請南無文殊師利菩薩．普賢菩薩．無能勝菩薩．不休息菩薩等一切菩薩摩訶薩(偈同請佛。但改諸大菩薩。亦如是請時想文殊普賢等皆在淨土。如願王經說○此中一切二字該十方三世)
  * 一心奉請南無極樂世界觀世音菩薩摩訶薩(想菩薩坐蓮華臺侍佛左。威德光明悉皆無量。偈改觀音菩薩)
  * 一心奉請南無極樂世界大勢至菩薩摩訶薩(想菩薩華臺侍右。如觀音不異。偈改勢至菩薩)
  * 一心奉請南無過去阿僧祇劫法藏比丘菩薩摩訶
薩(即彌陀因身。修行四十八大願。攝化眾生。當極念此恩德。偈改法藏比丘)
  * 一心奉請南無極樂世界新發道意無生不退一生補處諸大菩薩摩訶薩
  * 一心奉請南無此土舍利弗等一切聲聞緣覺得道賢聖僧(想徧法界請賢聖僧○一切二字亦該十方三世。下禮拜中亦同)
  * 一心奉請此土梵釋四王．一切天眾．摩羅天主．龍鬼諸王．閻羅五道．主善罰惡守護正法護伽藍神一切賢聖(例皆三請來此守護。唯除叩拜)

上所奉請彌陀世尊。觀世音菩薩。大勢至菩薩。清淨
海眾一切賢聖。唯願不捨大慈大悲。他心道眼無礙
見聞。身通自在降來道場。安住法座光明徧照。攝取
我等哀憐覆護。令得成就菩提願行。釋迦文佛．定光
佛等世自在王佛十方三世一切正覺。及文殊師利
菩薩．普賢菩薩三乘聖眾。唯願悉來慈悲攝護。諸天
魔梵龍鬼等眾護法諸神一切賢聖悉到道場。安慰
堅守同成淨行(三說)。

** 第六讚歎法(當起立恭敬合掌想。正對彌陀及一一佛前說偈讚願云)

「　色如閻浮金
　面如淨滿月
　身光智慧明
　所照無邊際
　降伏魔冤眾
　善化諸人天
　乘彼八正船
　能度難度者
　聞名得不退
　是故應頂禮」


(禮起復云)。

以此歎佛功德。修行大乘無上善根。奉福上界。天龍
八部大梵天王三十三天閻羅五道六齋八王行病
鬼王各及眷屬此土神祇僧伽藍內護正法者。又為
國王帝主土境萬民師僧父母善惡知識造寺檀越
十方信施。廣及法界眾生。願藉此善根平等熏修功
德智慧二種莊嚴。臨命終時俱生樂國。

** 第七禮佛法(次禮佛時須想一切諸佛是我慈父。能令我生諸佛淨土故)

  
  * 一心敬禮本師釋迦牟尼佛(此下要義悉如禮請中說。想云)

「　能禮所禮性空寂
　感應道交難思議
　我此道場如帝珠
　釋迦如來影現中
　我身影現如來前
　頭面接足歸命禮」


  
  * 一心敬禮過去久遠劫中定光佛．光遠佛．龍音佛等五十三佛(當想身如幻化自見。對佛作禮。偈改五十三佛影現中。下去倣此改名)
  * 一心敬禮過去久滅世自在王佛
  * 一心敬禮東方不動佛等盡東方河沙淨土一切諸佛
  * 一心敬禮東南方最上廣大雲雷音王佛等盡東南方河沙淨土一切諸佛
  * 一心敬禮南方日月光佛等盡南方河沙淨土一切諸佛
  * 一心敬禮西南方最上日光名稱功德佛等盡西南方河沙淨土一切諸佛
  * 一心敬禮西方放光佛等盡西方河沙淨土一切諸佛
  * 一心敬禮西北方無量功德火王光明佛等盡西北方河沙淨土一切諸佛
  * 一心敬禮北方無量光嚴通達覺慧佛等盡北方河沙淨土一切諸佛
  * 一心敬禮東北方無數百千俱胝廣慧佛等盡東北方河沙淨土一切諸佛
  * 一心敬禮上方梵音佛等盡上方河沙淨土一切諸佛
  * 一心敬禮下方示現一切妙法正理常放火王勝德光明佛等盡下方河沙淨土一切諸佛
  * 一心敬禮往古來今三世諸佛七佛世尊賢劫千佛
  * 一心敬禮極樂世界阿彌陀佛(應三禮。改偈云。為求徃生接足禮)
  * 一心敬禮極樂世界佛菩薩等所說經法。乃至水鳥樂樹一切法音清淨法藏(偈云)

「　真空法性如虛空
　常住法寶難思議
　我身影現法寶前
　一一皆悉歸命禮」


  
  * 一心敬禮大乘四十八願無量壽經．稱讚經等十方
一切尊經十二部真淨法藏(偈如前)
  * 一心敬禮極樂世界觀世音菩薩摩訶薩(偈同禮佛。但改菩薩)
  * 一心敬禮極樂世界大勢至菩薩摩訶薩
  * 一心敬禮過去阿僧祗劫法藏比丘菩薩摩訶薩
  * 一心敬禮極樂世界一生補處諸大菩薩摩訶薩
  * 一心敬禮極樂世界無生不退諸大菩薩摩訶薩
  * 一心敬禮極樂世界新發道意菩薩及十方來生淨土一切菩薩摩訶薩
  * 一心敬禮文殊師利菩薩．普賢菩薩．彌勒菩薩．常精進菩薩等盡十方一切諸大菩薩摩訶薩
  * 一心敬禮大智舍利弗．阿難持法者諸大聲聞緣覺一切得道賢聖僧(想偈巳。不起於地運下懺悔)

** 第八懺願法(總有五法。今舉初後故明懺願)

*** 一明懺悔(悔有事理應竝運。事則竭三業不惜身命。流血雨淚披露罪根
不敢覆諱。理則觀罪實相。能懺所懺皆悉寂滅如餘廣說。知事理巳。等心普為一切懺悔。
想云)

(我及眾生。無始常為三業六根重罪所障。不見諸佛
不知出要。但順生死不知妙理。我今雖知。猶與一切
眾生同為一切重罪所障。今對彌陀十方佛前普為
眾生歸命懺悔。唯願加護令障消滅。　想巳云)。

普為法界一切眾生。悉願斷除三障。至誠懺悔。
(執爐叩下。
運逆順十心。始背真逐妄名順十心。今背妄向真名
逆十心。有事有理應細思之。從初至撥無因果是順。
下是逆。至正陳懺悔時亦
須扶此逆順之意。想云)。

(我與眾生無始來今。由愛見故內計我人。　外加惡
友。　不隨喜他一毫之善。　唯徧三業廣造重罪。
　事雖不廣惡心徧布。　晝夜相續無有間斷。　覆諱
過失不欲人知。　不畏惡道　無慚無愧。　撥無因
果。　故於今日深信因果。　生重慚愧　生大怖畏。
　發露懺悔　斷相續心。　發菩提心斷惡修善。
　勤䇿三業翻昔重過。　隨喜凡聖一毫之善。　念十
方佛有大福慧。能救拔我及諸眾生。從二死海置三
德岸。　從無始來不知諸法本性空寂。廣造眾惡。今
知空寂。為求菩提為眾生故。廣修諸善徧斷眾惡。唯
願十方諸佛彌陀世尊慈悲攝受。聽我懺悔。
想巳云)。

我弟子(某甲)至心懺悔。十方諸佛真實見知。我及眾
生本性清淨。諸佛住處名常寂光。徧在剎那及一切
法。而我不了妄計我人。於平等法中而起分別。於清
淨心中而生染著。以是顛倒五欲因緣。生死循環經
歷三界。坐此相續不念出期。而復於中造極惡業。四
重五逆及一闡提。非毀大乘謗破三寶。謗無諸佛斷
學般若。用十方僧物。用佛塔物。汙梵行人。習近惡法。
於破戒者更相讚護。三乘道人種種毀罵。內覆過失
外現威儀。常以五邪招納四事。不淨說法。非律教人。
因佛出家反破佛法。違逆師長如法教誨。恣行貪恚
無慚恥心。以是因緣諸惡業力。命終當墮阿鼻地獄。
猛火熾然受無量苦。千萬億劫無解脫期。今始覺知
生大慚愧生大怖畏。　十方世尊阿彌陀佛。久巳於
我生大悲心。無數劫來為度我故。修菩薩道不惜身
命。今巳得佛大悲滿足。真實能為一切救護。今我造
惡必墮三塗。願起哀憐受我懺悔。重罪得滅諸惡消
除。乃至娑婆生因永盡。諸佛淨土如願往生。當命終
時悉無障礙。(起云)。

懺悔巳。歸命禮阿彌陀佛及一切三寶。
(三叩於地。三處作禮。一彌
陀世尊。二淨土三寶。三十方三寶。應三說懺悔等文。若時促一說無妨。下四悔準此)。

*** 二明勸請(想對十方一切佛前長跪勸請。請有二義。一請說法。二請久住。
世意亦在說法。十方諸佛以道眼力。知我勸請。唯願久住轉正法輪。所在生處常能勸請)

我弟子(某甲)至心勸請。十方所有世間燈。最初成就
菩提者。我今一切皆勸請。轉於無上妙法輪。諸佛若
欲示涅槃。我悉至誠而勸請。唯願久住剎塵劫。利樂
一切諸眾生。

勸請巳。歸命禮阿彌陀佛及一切三寶。

*** 三明髓喜(十方凡聖一毫之善。我亦隨喜。善根福德能令見者生喜。我隨
彼喜)

我弟子(某甲)至心隨喜。十方一切諸眾生。二乘有學
及無學。一切如來與菩薩。所有功德皆隨喜。

隨喜巳。歸命禮阿彌陀佛一切三寶。

*** 四明迴向(無始至今一毫之善𢌞向三有。故今悔之誓求菩提)

我弟子(某甲)至心迴向。所有禮讚供養福。請佛住世
轉法輪。隨喜懺悔諸善根。迴向眾生及佛道。

迴向巳。歸命禮阿彌陀佛及一切三寶。

*** 五明發願(大體須滅罪除障。扶四弘誓。隨喜菩提。求生淨土想。的對彌陀
餘佛菩薩證明)

我弟子(某甲)至心發願。願共修淨行人三業所生一
切諸善莊嚴淨願。福智現前。願得　彌陀世尊．觀音．
勢至慈悲攝受。為我現身。放淨光明照燭我等。諸根
寂靜二障消除。樂修淨行身心潤澤。念念不失淨土
善根。及於夢中常見彼國眾妙莊嚴。慰悅我心令生
精進。願得臨命終時預知時至。盡除障礙慧念增明。
身無病苦心不顛倒。面奉　彌陀及諸眷屬。歡喜快
樂。於一剎那即得往生極樂世界。到巳自見生蓮華
中。蒙佛授記。得授記巳。自在化身微塵佛剎。隨順眾
生而為利益。能令佛剎塵數眾生發菩提心。俱時離
苦皆共往生　阿彌陀佛極樂世界。如是行願念念
現前。盡未來時相續不斷。身語意業常作佛事。(發願乃往
生正行。須具足。三說不同。前四悔隨時廣略)。

發願巳。歸命禮阿彌陀佛及一切三寶。

** 第九旋遶誦經法(各整衣服立定少頃。想三寶賢聖畟塞道場。各坐法
座見身。一一遶法座安詳而轉。然後稱念云)

  
  * 南無佛
  * 南無法
  * 南無僧
  * 南無釋迦牟尼佛
  * 南無世自在王佛
  * 南無阿彌陀佛
  * 南無觀世音菩薩
  * 南無大勢至菩薩
  * 南無文殊師利菩薩
  * 南無普賢菩薩
  * 南無清淨大海眾菩薩摩訶薩
(如是三稱。誦阿彌陀經或十六觀經。誦畢
復三稱。當稱誦時。聲名句文空無所得。猶空鳥跡豈可取著。身語意三如影響燄。雖皆不實感應俱在。自
見其身各旋法座。或多或少經畢為期。次云)。

  
  * 自歸於佛　當願眾生　體解大道　發無上心
  * 自歸於法　當願眾生　深入經藏　智慧如海
  * 自歸於僧　當願眾生　統理大眾　一切無礙
  * 和南聖眾
(首者跪云)。

「　白眾等聽說
　經中如來偈
　何不力為善
　念道之自然
　宜各勤精進
　努力自求之
　必得超絕去
　往生安養國
　橫截五惡道
　惡趣自然閉
　升道無窮極
　易往而無人
　何不棄世事
　勤行求道德
　各得極長生
　壽樂無窮極」


** 第十坐禪法

當於一處繩牀西向。易觀想故。表正向故。跏趺端
坐。項脊相對。不昂不傴。調和氣息。定住其心。然觀
門雖多。今從要易想。略示二種。仍逐所宜。未必併
用。有於餘觀熟者任便。伹不離淨土皆應修習。所
言二種。一扶普觀意想。即時所修。計功合生極樂
世界。便起心生於彼想。於蓮華中結加趺坐。作華
合想。作華開想。華開時五百色光來照身想。作眼
目開想。見佛菩薩及國土想。即於佛前坐聽妙法
及聞一切音聲。皆說所樂聞法。所聞要與十二部
經合。作此想大須堅固令心不散。心想明了如眼
所見。經久乃起。二直想。阿彌丈六金軀坐華上。專
繫眉間白毫。毫長一丈五尺。周圍五寸。八稜中空。
右旋宛轉在眉中間。瑩淨明徹不可具說。顯映金
顏分齊分明。停心住想堅固勿移。然復應觀所見
若成未成。皆想念因緣。無實性相。一如鏡中面像。
如水中月影。如夢如幻。雖空而亦可見。二皆心性
所現。所有即是心。心不自知心。心不自見心。心有
想即癡。無想即泥洹。心有心無皆名有想。盡名為
癡。不見法性。三因緣生法。即空假中不一異。非縱
橫。不可思議。心想寂靜則能成就念佛三昧。久而
乃起。廣如別說。問。念佛三昧久習方成。十日七日
如何卒學。答。若過去曾習。及今生預修。至懺時薄
修即得。若近懺方學。此必難成。然須依此繫心為
坐禪觀境。經云。成不成皆滅無量罪。生諸佛前。又
聞白毫名字滅無量罪。何況繫念。勿生疑怖。自謂
無分。彼佛有宿願力。令修者皆得成般舟。依三力
成就。佛威力。三昧力。巳功德力。觀經聞無量壽佛
及二菩薩名。能滅無量生死。況憶念乎。坐巳起。隨
意佛事。要修觀更坐無妨。若不慣坐。乃行道稱念。
亦得夢中見阿彌陀佛。具如經說。

往生淨土懺願儀
* No. 1164-2a
 自䟦

此法自撰集於今凡二改治。前本越僧契凝巳刊
廣行。其後序首云。余自濫沾祖教是也。聖位既廣。
比見行者拜起易勞。懺悔禪法皆事攻削。今之廣
略既允似。可傳行後賢。無惑其二三焉。刊詳刪補。
何嫌精措。

時大中祥符八年太歲乙卯三月日後序
* No. 1164-3
 往生淨土決疑行願二門
宋耆山沙門　遵式　述

維安養實剎。大覺攸贊。三輩高升。夕孕金華。列宿
猶慚於海滴。晨遊玉沼。世鐙強喻於河沙。良以十
方爰來四生利往。雖騰光而普示。終稽首而偏求。
故其竺國皇州自今觀古。彼則鉅賢至聖咸舒藻
以為盟(文殊．普賢．天親．龍樹等或別譯願文或著在經論)。此則覺德鴻儒
盡摛毫而作誓(且從晉世東林淨社劉．雷等十八賢。泊百二十三人同誓。遺民屬詞。
其後冠蓋之士．德望之僧．潔志之俗富於編簡)自茲迴向綿續倡和相尋。
誠道德之通衢。常樂之直濟也。伹世多創染割截。
未識方隅。忽遇問津。靡慚濫吹。或攘臂排為小教。
或大笑斥作權乘。以其言既反經。人惑常典。遂輒
述往生淨土決疑行願二門。詞愧不文。理存或當。
菽麥視而且辨。涇渭挹而永分。剪伊蘭之臭林。植
栴檀之香𠏉。信行願原始要終。不數千言備舉矣。

  
  * 第一決疑門(一疑師。二疑法。三疑自)
  * 第二行願門(一禮懺門。二十念門。三繫緣門。四眾福門)

** 第一決疑門者
疑為信障。世間小善尚不能成。況
菩提大道乎。或曰。智者有十疑論。何須此文。然略
由三意。一者上為王臣幾務稍暇難尋廣文。今舉
大綱略出行相。易披覽易修行故。二者十疑隨事
釋難。唯第二三略附理立。且事無盡疑亦叵窮。今
直明一理為諸法源。指源則流可識矣。三者正對
說者反經乖理自損損他。故於疑法中簡小取大。
明白權實。使來者不惑至道。安和尚往生論六卷．
懷感法師羣疑論七卷．道綽禪師安樂集三卷．慈
敏三藏淨土慈悲集三卷．源信禪師淨土集二卷。
古今諸師製疏解經。宗經造論。隨情釋難。伽陀讚
揚。同歸而各見。尋究良難。今以三疑收盡。文出天
台止觀。非敢臆說。
*** 一疑師者
師有二。邪外倒惑
化人非所承也。正法之師復有凡聖因果。凡及因
位容有未了。猶清辯謂彌勒未是徧知。俟龍華道
後問津也。今示西方令迴向者。唯果佛聖師釋迦
及十方諸佛出廣長舌說誠實言讚勸往生。更何
所惑。
*** 二疑法者
佛法有小乘不了義。大乘了義。
大乘復有了不了義。今淨土唯大乘了義中了義
也。且小乘經部無一字勸生他方淨土。天親論女
人及二乘種不生此。即明據也。問。小彌陀經等皆
說彼國有聲聞。鼓音王經佛母名殊勝妙顏。亦復
有女人。答。佛母恐指初降生時。成正覺巳。國土隨
淨。必無女人。或轉男如龍女。或命終如悉達母。聲
聞如觀經疏及十疑論和會。今明大乘復有三種。
一。三乘通教。門雖通大類狎二乘。又當教菩薩。雖
化他淨佛國土。化畢還同二乘歸於永滅。淨土深
理非彼所知。非了義也。二。大乘別教。明獨菩薩法。
雖談實理。道後方證。因果不融。淨土則理外修成。
萬法乃不由心具。雖塵劫修道廣遊佛剎。指彼淨
土因果伹是體外方便。斯亦未了。三。佛乘圓教。詮
旨圓融。因果頓足。經曰。十方諦求。更無餘乘。唯一
佛乘。是則大乘中大乘。了義中了義。十方淨薉卷
懷同在於剎那。一念色心羅列徧收於法界。竝天
真本具。非緣起新成。一念既然。一塵亦爾。故能一
一塵中一切剎。一一心中一切心。一一心塵復互
周。重重無盡無障礙。一時頓現非隱顯。一切圓成
無勝劣。若神珠頓含眾寶。猶帝網交映千光。我心
既然。生佛體等。如此方了。迴神億剎實生自巳心
中。孕質九蓮豈逃剎那際內。苟事理攸隔。淨薉相
妨。安令五逆凡夫十念便登實土。三乘賢輩迴心
即達金池也哉。信此圓談。事無不達。昧斯至理。觸
類皆迷。華嚴云。心如工畵師。造種種五陰。一切世
間中。無不從心造(造通二種。一理具。十界依正一念頓足。二變起。全理緣起。知無
不為)。如心佛亦爾。如佛眾生然。心佛及眾生。是三無
差別(由三無差。方感應道交。悲願相攝。共變各變因果方成。若但一理無差。不曉諸法互具。未
善圓旨)。起信論所言法者。謂眾生心(直指凡心)。是心即攝
一切世間(六凡法界)出世間法(四聖法界也。攝義亦二。一理具。二事造。竝攝十
界。十界之內。身土淨薉何法不在)。依此示摩訶衍義(摩訶衍。大乘也。若非此心
安堪乘運)十六觀。諸佛是法界身。入一切眾生心想中。
乃至是心作佛。是心是佛。般舟三昧。佛是我心。是
我心見佛。是我心作佛等。談斯旨者。大乘卷中粲
然可舉。至若法華妙部。如來親記往生。華嚴頓談。
普賢躳陳迴向。是知彌陀因地。觀此理而大誓普
收。釋迦果成。稱此理而廣舌深讚。十方三世莫不
咸然。問。妙理圓極。世人盡須觀行始生耶。答。不然。
今但直決疑情。令知淨土百寶莊嚴九品因果。竝
在眾生介爾心中。理性具足。方明往生事用隨願
自然。是則旁羅十方不離當念。往來法界正協唯
心。免信常流執此非彼。其九品生相各有行類。上
輩三品須解須行。故云汝行大乘解第一義。學者
見賢思齊。企金座而高升。當妙觀之是託。若中下
六品生因。只精持禁戒行世仁慈。至下下品本是
惡逆。十念精誠便生彼國。但知有淨土。盡可迴心
也(世人縱云淨土出大乘。不能如上約教甄簡。寧逃混濫。未足決疑)。
*** 三疑自者

博地凡夫世緣纏蓋。云何此身生淨土。入賢聖海
同正定聚。釋曰。若了如上法性虗通。及信彌陀本
願攝受。但勤功福。寧俟問津。況十念得生。唯除五
逆及謗正法。又定心十念。逆謗亦生。正願志求。夫
復何惑。

** 第二正修行願門者
略開四門。一禮懺。二十念。三
繫緣。四眾福。修行整足唯須此四。先禮佛淨除業
障身心皎潔。如淨良田。次十念定心成行立願要
期植往生正因。如下種子。次繫心愛護長養滋發
芽莖。如霪膏雨。次眾福助令繁茂使速成華果。如
灌肥膩。具修此四最上最勝。或少暇隨修三二一
者皆生彼國。以四門各有行願。皆是正因故也。亦
可六齋日修懺。日日中修十念。以十念是淨因。要
切必不可廢。後二門任力所能。若不然者。但隨所
欲任意行之。

*** 禮懺門者
日日早晨於常供道場中。冠帶服飾端
莊謹肅。佛像前手自燒香。合掌定心作是云。

  
  * 一切恭敬。一心頂禮常住三寶(存心徧禮十方三世一切佛法僧寶。拜起兩膝著地。手執香爐燒眾名香。云)

「　願此香煙雲
　徧滿十方界
　無邊佛土中
　無量香莊嚴
　具足菩薩道
　成就如來香」


(冥心少頃。徧運香雲。供養三寶。普熏眾生。咸生淨土。想巳置爐。起作一禮。禮巳合掌曲躳。懇切想面對彌
陀及一切佛而讚歎曰)。

「　如來妙色身
　世間無與等
　無比不思議
　是故今頂禮
　如來色無盡
　智慧亦復然
　一切法常住
　是故我歸依
　大智大願力
　普度於羣生
　令捨熱惱身
　生彼清涼國
　我今淨三業
　歸依及禮讚
　願共諸眾生
　同生安樂剎」

(讚願巳。即便禮佛。一一存心專對云)。

  
  * 一心頂禮常寂光淨土阿彌陀如來清淨妙法身徧法界諸佛
  * 一心頂禮實報莊嚴土阿彌陀如來微塵相海身徧
法界諸佛
  * 一心頂禮方便聖居土阿彌陀如來解脫相嚴身徧法果諸佛
  * 一心頂禮西方安樂土阿彌陀如來大乘根界身徧法界諸佛
  * 一心頂禮西方安樂土阿彌陀如來十方化往身徧法界諸佛
  * 一心頂禮西方安樂土教行理三經極依正宣揚徧法界尊法(靈峰大師注云。此禮舊本無。今依幽谿師添入。使三寶具足)
  * 一心頂禮西方安樂土觀世音菩薩萬億紫金身徧法界菩薩摩訶薩
  * 一心頂禮西方安樂土大勢至菩薩無邊光智身徧法界菩薩摩訶薩
  * 一心頂禮西方安樂土清淨大海眾滿分二嚴身徧法界聖眾
(禮巳。即兩膝跪地。執手爐燒香。至誠而倡是言)。

我今普為四恩三有法界眾生悉願斷除三障歸命
懺悔。
(起禮復跪。執手爐云)。

至心懺悔􂅡。我弟子(某甲)及法界眾生。從無始世來
無明所覆顛倒迷惑。而由六根三業習不善法。廣造
十惡及五無間一切眾罪。無量無邊說不可盡。十方
諸佛常在世間。法音不絕妙香充塞法味盈空。放淨
光明照觸一切。常住妙理徧滿虗空。我無始來六根
內盲三業昏闇。不見不聞不覺不知。以是因緣長流
生死經歷惡道。百千萬劫永無出期。經云。毗盧遮那
徧一切處。其佛所住名常寂光。是故當知一切諸法
無非佛法。而我不了隨無明流。是則於菩提中見不
清淨。於解脫中而起纏縛。今始覺悟。今始改悔。奉對
􂅡諸佛彌陀世尊發露懺悔。當令我與法界眾生三
業六根無始所作現作當作自作教他見聞隨喜。若
憶不憶。若識不識。若疑不疑。若覆若露。一切重罪畢
竟清淨。我懺悔巳。六根三業淨無瑕累。所修善根悉
亦清淨。皆悉迴向莊嚴淨土。普與眾生同生安養。願
􂅡阿彌陀佛常來護持。令我善根現前增進不失淨
因。臨命終時身心正念視聽分明。面奉􂅡彌陀與諸
聖眾。手執華臺接引於我。一剎那頃生在佛前。具菩
薩道廣度眾生同成種智。(應三說。若時促及事迫。一說亦得。起云)。

懺悔發願巳。歸命禮阿彌陀佛及一切三寶(一拜)。

(次旋遶。法或三帀或七帀乃至多帀。如是稱念隨意隨帀不拘遍數。稱云)。

南無阿彌陀佛　南無觀世音菩薩　南無大勢至
菩薩　南無清淨大海眾菩薩摩訶薩。

  
  * 自歸於佛　當願眾生　體解大道　發無上心(拜)
  * 自歸於法　當願眾生　深入經藏　智慧如海(拜)
  * 自歸於僧　當願眾生　統理大眾　一切無礙(拜)
  * 和南聖眾
(次至別座誦彌陀經或觀經。若不誦得經。一心稱名。量時而止。更𢌞向結撮亦得)。

*** 十念門者
每晨服飾巳。面西正立。合掌連聲稱阿
彌陀佛。盡一氣為一念。如是十氣為十念。隨氣長
短不限佛數。氣極為度。聲不高低不緩急。調停得
中。十氣連屬。令心不散。專精為功。名十念者。是藉
氣束心也。作此念巳。發願迴向云。

我弟子(某甲)一心歸命極樂世界阿彌陀佛。願以淨
光照我。慈誓攝我。我今正念稱如來名。經十念頃。為
菩提道。求生淨土。佛昔本誓。若有眾生欲生我國。至
心信樂乃至十念。若不生者不取正覺。唯除五逆。誹
謗正法。我今自憶。此生巳來不造逆罪。不謗大乘。願
此十念得入如來大誓海中。乘佛慈力。眾罪消滅。淨
因增長。若臨欲命終。自知時至。身不病苦。心無貪戀。
心不倒散。如入禪定。佛及聖眾。手執金臺來迎接我。
如一念頃生極樂國。華開見佛。即聞佛乘頓開佛慧。
廣度眾生滿菩提願。
(作巳便止不必拜。要盡此生不得一日暫廢。唯將不廢。自要其
心得生彼國)。

*** 繫緣門者
凡公臨私養歷涉緣務。雖造次常不忘
佛及憶淨土。如切事繫心。雖種種作務不妨密憶。
前事念佛亦如是。若失念數數攝還。久久成性任
運常憶。楞嚴經譬如有人。一專為憶(譬佛念眾生)。一人
專忘(譬眾生念佛)。如是二人若逢不逢。或見非見。二人
相憶二憶念深。如是乃至從生至生。同於形影不
相乖異。十方如來憐念眾生。如母憶子。若子逃逝
雖憶何為。子若憶母如母憶時。母子歷生不相違
遠。若眾生心憶佛念佛。現前當來必定見佛。去佛
不遠。不假方便自得心開。如染香人身有香氣。如
此繫心任運。常遮一切惡念。設欲作惡。憶佛之故
惡不能成。縱隨惡作惡業時。心常下耎。如身有香
自然離臭。又復覺心微起惡念。即便憶佛。以佛力
故惡念自息。如人遇難。求彼彊援必得免脫。又見
他受苦。以念佛心憐愍於彼。願其離苦。若斷刑獄。
以念佛故生憫念心。願生淨土誓相救濟。凡歷一
切境界若善若惡。由心憶佛。皆心念作願。故普賢
願王云。作一切惡皆不成就。若作善業皆悉和合。
即此意爾。如是相續念佛在心。能辦一切淨因功
德。恐煩披覽不復具說。誠哉此門為益最大。

*** 眾福門者
普賢觀。國王大臣欲懺重罪。當行五事。
一正心不謗三寶。不障出家。不為梵行人作惡留
難(於持戒四眾勿行汙染)。二孝養父母。奉事師長。三正法治
國。不邪枉人民。四六齋日敕境內力所及處令行
不殺(嚴禁漁捕及誡姦鬬。六齋日者。白月初八。四王使者巡世。十四。四王太子巡。十五。四王親
巡。黑月廿三．廿九．三十巡世準上。若四王親下。諸天星宿鬼神俱時隨從。遇脩福齋戒者諸天相慶。即注
祿添算。護持福業令其成就)。五深信因果。信一實道。知佛不滅。
此與十六觀三福大同。但普賢正為王臣。故引用
此。亦是三世諸佛淨業正因。若出家四眾應具依
觀經三福為行。隨作一福。若心念。若口言。作意迴
向。方成淨因。

此四法門是念佛三昧往生正因。必須繫日修習。
方可自期定生淨土。經云。行此三昧。現得見阿彌
陀佛及二菩薩。若聞佛及二菩薩名。除無量劫生
死之罪。何況憶念。此是人中芬陀利華。觀音．勢至
為其勝友。當坐道場。生諸佛家。此人現世。彼佛遣
無數化佛化觀音．勢至及娑婆二十五菩薩晝夜
擁護。行住坐臥一切時處不令惡鬼得便。不受一
切災難。常為國王大臣一切人民之所宗奉。所得
功德一念之間不可算數。如佛之辯不能稱揚。除
彼不肖人。孰聞不信受。

往生淨土決疑行願二門
* No. 1164-3a
 舊䟦

慈雲大師既集往生淨土懺願儀。復為在家人述
決疑行願二門。然出家人亦可修此行願。幽溪大
師暮年奉行願為日課。臨終趺坐以指書空。作妙
法蓮華經五字而化。法門之妙於斯驗矣。
丁亥仲
冬淨土弟子正知謹識
淨土十要卷第二

(菩薩戒弟子劉學志捐資合刻
往生淨土懺願儀
決疑行願二門。願求慧性開明。戒品堅固。嚴淨三界
弘範。證入一相總持。普與眾生同生淨土)。

靈峰大師選定淨土十要卷第三(附)

述曰。淨要一書。皆歷代善知識吹大法螺擊大
法鼓。摧邪顯正之大閑也。靈峰銓衡一字不濫。
成時何物敢浪參耶。竊以十六觀經淨土勝典。
以非凡夫境界屬想。無從論者。非妄勸修持。便
概杜措意。然妄修則墮落阬壍。概杜則壅塞源
流。進退兩乖均失佛旨。不知經為利鈍二性平
分勝劣兩門。利者修前十二觀。感三輩生。鈍者
唯修第十三一觀。亦分三輩九品。是則人雖鈍
觀雖劣。而作是一心之宗。如來夙願之力原無
鈍劣。故名此為雜想觀者。指雜亂垢心即是阿
彌陀佛不思議身土也。敬宗此義述觀經初心
三昧門。既無妄修之虞。又免概杜之過。覺韋提
哀請。再啟今時。而王宮法流重通末運。關係匪
小。避忌未遑。又以小本彌陀。字字是行人真歸。
字字是行人妙觀。歸觀會一即是行經。謬輯受
持行儀。自作往生左劵。同學修之。僉謂有四利
焉。持名行人二障均重。一行三昧未可要期。今
即持名具破二障因緣。令其速成一心不亂。一
利也。人多謂大本是廣文。觀經是深境。不知小
本文雖約而義甚廣。境雖近而觀甚深。深廣秪
在一心。以此弘通寶王。庶幾允可。二利也。淨土
依正皆不思議境。慈雲懺法略於觀境。且宗唐
譯。未盡秦本之致。今宗秦本。專就觀境。具修事
理二行。身居忍土而瞻依禮覲。如巳生樂邦。法
巧趣幽。人懷悅慕。塵塵皆趣阿彌法身真體。將
見往生。品位必高。而花開見佛亦易。三利也。六
方諸佛恩德無涯。護念保綏神力莫測。二大士
及海眾皆我現在加持。臨終救濟。當來教授之
師。今悉併切投誠。革除慢易。使無障礙而有感
通。無忝受持之軌。四利也。四利匪虗。并出請益。
巳上二種初門。續觀經巳斷之慧命。行儀立持
名妙行之準繩。皆前古未揚。實叔季甘露述而
非作。附入淨要。或者其有當乎。本擬寄西方合
論前以行。而二皆行經。與大小懷法同一部類。
遂竊附慈雲後為第三冊。兼申法門旨趣略闡
芻言。而語涉游揚倍增醜拙。前修同學其尚愍
而教之也哉。成時和南識。
* No. 1164-4
 觀無量壽佛經初心三昧門
古歙後學沙門　成時　依經錄輯

觀經境勝。卒難受持。經謂。若欲至心生西方者。先
當觀於一丈六像在池水上(先當二字對前勝觀而言。非對後二侍)。
如先所說。無量壽佛身量無邊。非凡夫心力所及。
然彼如來夙願力故。有意想者必得成就。則知捨
勝觀劣。正是佛力所加。縱根鈍。修必成。像觀若成。
具相亦現。故鈔謂觀佛入門要術也。又經前明勝
相毫量千六百五十萬里。疏僅取一丈五尺。蓋勝
劣佛觀皆發軔白毫。故疏勝相毫量豫取後劣相
文而釋。良以忍界末流。縱大機勝種。皆當創歸池
像。決無頓契一切色身相者。韋提希等於前見佛。
經中盛明佛加。非通塗修證教意。復次。雖觀劣身
亦圓符勝觀。鈔云。境有勝劣。觀皆頓照。即空假中
勝身心作心是。丈六非作是耶。經云。阿彌陀佛神
通如意。於十方國變現自在。或現大身滿虗空中。
或現小身丈六八尺。明示人大身小身無先無後。
非所及非所不及也。依第十三雜想觀。述初心三
昧門。下筆故序。

(行者面西。如三昧法治室。但供觀經一卷。專令心想現像。稱阿彌陀佛出入。入時投地默白云)。

(南無釋迦牟尼佛。無憂惱處我當徃生。不樂閻浮提濁惡世也。此濁惡處。地獄．餓鬼．畜生盈滿。多不善聚。願我
未來不聞惡聲。不見惡人。○白巳起。於問訊時復想云。釋迦牟尼佛。身紫金色。坐百寶蓮華。佛頂有金臺。狀如
須彌。極樂世界及十方淨土主伴悉於中現。　想巳。次互跪拈香。復想云)。

(阿彌陀佛從金臺出。住立空中。觀音侍左。勢至侍右。皆熾盛金色。佛相八尺。大士不及八尺。○起。至心倡和云)。

一切恭敬。一心頂禮十方常住三寶(想云)。

(三寶三德如虗空。眾生三障亦如是。是故平等普歸敬。願速同入法界海。○應歸命三處三寶。謂導師．本師及
金臺中十方諸佛。下除別禮。餘通禮。供養讚歎懺悔三歸共六拜。同此運想。同用上偈。想巳起。主者白云)。

「　是諸眾等
　各各互跪
　嚴持香華
　如法供養」


(眾散華和云)供養十方法界三寶(執爐。想我此香華徧十方云云。想巳復云)。

「　願此香華雲
　徧滿十方界
　供養無量壽
　金臺百寶蓮
　如是佛世尊
　佛法及佛子
　普熏諸眾生
　皆發菩提心」

(起倡和云)。

供養巳。一切恭敬(拜起。置爐合掌正立。讚云)。

諸佛如來是法界身。入一切眾生心想中。心想佛時
是心即是三十二相八十隨形好。諸佛正徧知海從
心想生。是故一心繫念諦觀。多陀阿伽度阿羅訶三
藐三佛陀(拜。心想生之上徧緣三三寶。是故下偏緣阿彌陀佛。次起立。復云)。

以此歎佛功德。修行淨業正因。奉感(拈香)釋梵護世諸
天。普雨天華持供養者。又感(問訊)南無逆順起教五百
思惟主伴娑羅闍世．月光耆婆．天授惡友。及步虗以
來好持是語無忘失者。咸降密室大慈受熏。願一切
世間增長增損大興末法息諍揚宗。禪教律三會歸
秘藏。(次拈香云)。

  
  * 一心頂禮身紫金色坐百寶蓮華本師釋迦牟尼佛(想云。
能禮所禮性空寂。感應道交難思議。我此道場如帝珠。釋迦如來影現中。我身影現如來前。頭面接足歸命禮)
  * 一心頂禮佛頂妙高臺中十方無量諸佛淨業正因過去未來現在三世諸佛(前偈改釋迦為諸佛。此中應想無量主伴。次拈香云)
  * 一心頂禮住立空中觀世音．大勢至二大士侍立左右無量壽佛(應極感切求哀救接。偈改阿彌陀佛影現中。想偈巳。次即就地默想云。室內淨池涌三金蓮。佛同二侍下立華上埀手接引。復對佛前涌一金華。自身住其上對佛作禮)
  * 一心頂禮西方極樂世界在池水上住寶蓮華現八尺身形真金色圓光映徹圓光中無量化佛菩薩阿彌陀佛(圓光化佛及寶蓮華。悉從八尺像身而觀)
  * 一心頂禮西方極樂世界在池水上阿彌陀佛
  * 一心頂禮西方極樂世界在池水上住寶蓮華阿彌陀佛
  * 一心頂禮西方極樂世界在池水上住寶蓮華現八尺身阿彌陀佛(丈六之文姑且莫禮。令八尺之觀成就)
  * 一心頂禮西方極樂世界在池水上住寶蓮華現八尺身形真金色阿彌陀佛
  * 一心頂禮西方極樂世界在池水上住寶蓮華現八尺身形真金色圓光映徹阿彌陀佛
  * 一心頂禮西方極樂世界在池水上住寶蓮華現八尺身形真金色圓光映徹圓光中無量化佛菩薩阿彌陀佛(次拈香云)
  * 一心頂禮西方極樂世界在池水上身同眾生觀世音菩薩大勢至菩薩摩訶薩(偈改二大菩薩影現中。我身影現菩薩前)
  * 一心頂禮西方極樂世界在池水上天冠立佛觀世音菩薩摩訶薩(偈改二大為觀音)
  * 一心頂禮西方極樂世界在池水上肉髻寶瓶大勢至菩薩摩訶薩(偈改二大為勢至)
  * 一心頂禮西方極樂世界在池水上於一切處身同眾生助佛普化觀世音菩薩大勢至菩薩摩訶薩(前身同眾生謂同凡夫。人中之身七尺有零。此身同眾生。謂一切處身。乃九法界身也。次拈香云)
  * 一心頂禮觀無量壽佛經(想云)(真空法性如虗空。常住法寶難思議。我皆影現法寶前。一心如法歸命禮)
  * 一心頂禮淨除業障得生佛前經(偈如上下同)
  * 一心頂禮第十三雜想觀及十方三世一切尊經(若非此章則忍界末流妙觀絕分。故應頂禮。又此中重在順扶觀道。故法寶結歸末位。次長跪叩云)

南無極樂世界阿彌陀佛無憂惱處。我當往生。不樂
閻浮提濁惡世也。此濁惡處。地獄．餓鬼．畜生盈滿。多
不善聚。願我未來不聞惡聲不見惡人。􂅡今向世尊
五體投地求哀懺悔。我等愚人多造惡法。無有慚愧。
毀犯五戒八戒及具足戒。偷僧祇物。現前僧物。不淨
說法。以諸惡業而自莊嚴。乃至五逆十惡具諸不善。
應墮惡道受苦無窮。􂅡唯願觀世音及大勢至以大
悲音聲為我廣說諸法實相。除滅罪法。令我聞巳發
菩提心。應時即見極樂世界廣長之相。得見佛身及
二菩薩。豁然大悟逮無生忍。臨命終時。􂅡阿彌陀佛
授手迎接。不離金臺徧十方界。於諸佛前次第受記。
還至本國覲百寶蓮。廣為多眾宣說佛語。僧那大悲
盡未來際。(三說。次起云)。

懺悔發願巳。歸命禮三寶。
(拜。次起拈香執爐如三昧法。至心行道。想降蓮華行
池水面。舉足下足蓮華出沒。三像肩背及天衣痕等。一一諦想極令明了。稱云)。

南無阿彌陀佛　南無觀世音菩薩　南無大勢至
菩薩摩訶薩(七稱或多稱。次誦雜觀章七遍或多遍。次復如上三稱。想歸本位華上。結三歸)。

  
  * 自歸於佛　當願眾生　體解大道　發無上心
  * 自歸於法　當願眾生　深入經藏　智慧如海
  * 自歸於僧　當願眾生　統理大眾　一切無礙
  * 和南聖眾

次習坐即觀立佛白毫。毫中空。周圍二寸五分。外
八稜。右旋宛轉在眉間。瑩淨明徹顯映金顏。分齊
分明。復起。舒毫下垂。長不及華臺一尺。顯映金軀
及與華足。耀琉璃水照觸自身。此觀久久堅住。
或
將前行儀端坐想禮一遍亦妙。
問。所禮佛位何故
重繁。答。為鍊觀道。令開目閉目了了現前。當知習
觀不出總別二法。初則總不如別。以總略別詳故。
久則別不如總。以別漸總頓故。問。入壇巳白釋迦。
懺時何又白彌陀。答。欣厭綿切方得往生故。意業
白本師。又口業白導師。文以重而表專。能白之業
所白之佛以不重而無過。問。何故亦觀白毫。答。勝
劣兩觀皆以白毫為初步。所以智者於勝相毫中
詳劣相毫狀。疏意正在此章。後世慈雲懺主等皆
扶此觀以妙契經旨故。又末世根鈍雖劣觀或有
難習之者。故將本觀事境詳在行儀。令行者不覺
其難而自純熟其白毫觀。以經中前文義通。故專
令坐時修習。且恐不善觀白毫者。又令坐中默然
想禮行儀。既甫行行儀想禮。尤易成就是法也。動
靜綿拶事理互研。儀觀等熏通別巧鍛(白毫為通本觀為別)。
以斯應末世。庶可稱善順機宜也歟。其一心三觀
詳在妙宗。茲不贅。

觀無量壽佛經初心三昧門
* No. 1164-5
 受持佛說阿彌陀經行願儀
古歙後學沙門　成時　依經錄輯

(行者西向治室。稱阿彌陀佛出入。入時想云)。

(佛告舍利弗。聞是經受持者。及聞諸佛名者。皆為一切諸佛之所護念。皆得不退轉於阿耨多羅三藐三菩提。
是故舍利弗。汝等皆當信受我語及諸佛所說。○想巳。即想對本師導師十方一切三寶至心倡和云)。

一切恭敬。一心頂禮十方常住三寶(想云)。

「　三寶三德如虗空
　眾生三障亦如是
　是故平等普歸敬
　願速同入法界海」


(次起。主者白云)。

「　是諸眾等
　各各互跪
　嚴持香華
　如法供養」


(眾散華和云)供養十方法界三寶(執爐。想我此香華徧十方云云。想巳復云)。

「　願此香華雲
　徧滿十方界
　供養一切佛
　世間難信法
　及諸上善人
　普熏諸眾生
　皆發菩提心」

(法寶僧寶語局義通。次起云)。

供養巳一切恭敬(拜。用前總觀偈。下讚歎懺悔三歸拜處皆用上偈。次起置爐。讚云)。

「　身光不思議
　徧照於十方
　無量光如來
　西方大慈父
　壽命不思議
　無邊阿僧祇
　無量壽如來
　西方大導首
　國土純清淨
　功德所莊嚴
　一切諸羣生
　悉登不退地
　十方恒沙佛
　共讚於此邦
　故我與眾生
　願生極樂國」

(拜。想巳。次起拈香云)。

  
  * 一心頂禮娑婆世界五濁惡世本師釋迦牟尼佛(想身及眾生業重生惡世。本師大慈入惡世中說難信之法。應極愍傷感此恩德。想云)

「　能禮所禮性空寂
　感應道交難思議
　我此道場如帝珠
　釋迦如來影現中
　我身影現如來前
　為求往生接足禮」


  
  * 一心頂禮東方世界阿閦鞞佛．須彌相佛．大須彌佛．須彌光佛．妙音佛如是等恒河沙數諸佛(下偈皆同上。但逐位改名號。想諸佛出廣長舌覆大千界。說誠實語勸發徃生。應極信受不散疑貳。下六拜悉同)
  * 一心頂禮南方世界日月燈佛．名聞光佛．大𦦨肩佛．須彌燈佛．無量精進佛如是等恒河沙數諸佛
  * 一心頂禮西方世界無量壽佛．無量相佛．無量幢佛．大光佛．大明佛．寶相佛．淨光佛如是等恒河沙數諸佛
  * 一心頂禮北方世界𦦨肩佛．最勝音佛．難沮佛．日生佛．網明佛如是等恒河沙數諸佛
  * 一心頂禮四維世界最上廣大雲雷音王佛．最上日光名稱功德佛．無量功德火王光明佛．無數百千俱胝廣慧佛如是等恒河沙數諸佛(略準唐譯及淨土懺。總補一禮)
  * 一心頂禮下方世界師子佛．名聞佛．名光佛．達磨佛．法幢佛．持法佛如是等恒河沙數諸佛
  * 一心頂禮上方世界梵音佛．宿王佛．香上佛．香光佛．大𦦨肩佛．雜色寶華嚴身佛．娑羅樹王佛．寶華德佛．見一切義佛．如須彌山佛如是等恒河沙數諸佛
  * 一心頂禮西方極樂世界清旦所供十萬億佛及一切時中所供十方三世一切諸佛(想西方一切眾生豎窮橫徧而作佛事。如是重重無盡功德。我皆隨喜等修供養。次拈香云)
  * 一心頂禮西方極樂世界壽命無量無邊阿僧祇劫阿彌陀佛(一往作即報即法之想。我及眾生心性照而常寂。本與彌陀契同一體)
  * 一心頂禮西方極樂世界光明無量照十方國阿彌陀佛(一徃作即法即報之想。普與眾生拔九界苦。得佛界樂等蒙光照)
  * 一心頂禮西方極樂世界臨命終時現前導引阿彌陀佛(一徃作即真即應之想。願一切處乃至臨終。分明覩見親聆法音。倍應雨淚哀切。又拈香云)
  * 一心頂禮佛說阿彌陀經(此一切世間難信之法。今得信受。應極敬重。想云)

「　真空法性如虗空
　常住法寶難思議
　我皆影現法寶前
　一心如法歸命禮」


(下二拜同)。

  
  * 一心頂禮稱讚不可思議功德一切諸佛所護念經
  * 一心頂禮西方極樂世界阿彌陀佛所說及十方三世一切尊經(想導師本師及諸佛法寶炳現道場)
  * 一心頂禮西方極樂世界光明眾寶無量真淨色塵(應預觀成。令禮想時頓現。下五塵皆阿彌陀佛從我淨心中變化所作。一一即導師全體法性。想云)

「　如來法身如虗空
　化事住世難思議
　我皆影現化事前
　一心如法歸命禮」


(下四拜偈同上)。

  
  * 一心頂禮西方極樂世界和雅微妙無量真淨聲塵(想天樂眾鳥行樹羅網無量妙音。及佛菩薩等所有一切法音。悉現道場)
  * 一心頂禮西方極樂世界身雲華雨無量真淨香塵(想依報正報一切眾香悉現道場)
  * 一心頂禮西方極樂世界飯食禪法無量真淨味塵(想今道場如在西方飯食行坐念佛念法念僧時不異)
  * 一心頂禮西方極樂世界德水微風無量真淨觸塵(想今道場如在西方澡浴經行盛華衣食禪觸等時不異。次拈香云)
  * 一心頂禮西方極樂世界同佛授手觀世音菩薩．大勢至菩薩及諸聖眾菩薩摩訶薩(願一切時及臨命終分明覩見)
  * 一心頂禮西方極樂世界諸上善人一生補處菩薩摩訶薩(想無量無邊阿僧祇等覺大士同時安慰授手)
  * 一心頂禮西方極樂世界無量無邊諸大菩薩摩訶薩
  * 一心頂禮西方極樂世界阿鞞䟦致同佛壽命十方往生菩薩摩訶薩
  * 一心頂禮西方極樂世界無量無邊聲聞弟子諸大菩薩摩訶薩(雖證小果。實似位菩薩)
  * 一心頂禮極樂世界欄楯行樹中諸菩薩摩訶薩(想無量欄楯行樹炳現道場。我同在其中頂禮受法。巳下悉同此意)
  * 一心頂禮極樂世界寶池蓮華中諸菩薩摩訶薩
  * 一心頂禮極樂世界階道樓閣中諸菩薩摩訶薩
  * 一心頂禮極樂世界黃金地上娛天華樂諸菩薩摩訶薩
  * 一心頂禮極樂世界盛眾妙華廣修佛事諸菩薩摩訶薩
  * 一心頂禮極樂世界飯食經行諸菩薩摩訶薩
  * 一心頂禮極樂世界聞音正念諸菩薩摩訶薩
  * 一心頂禮極樂世界無有眾苦但受諸樂一切菩薩摩訶薩
  * 一心頂禮文殊師利法王子．阿逸多菩薩．乾陀訶提菩薩．常精進菩薩如是等諸大菩薩及十方三世一切菩薩摩訶薩(諸菩薩同受佛語同生西方同垂接引。下同)
  * 一心頂禮舍利弗尊者．迦葉尊者．阿難陀尊者如是
等諸大弟子及十方三世一切聖僧(想偈巳。復想云)

(我及眾生無始常為三業六根重罪所障。不見諸佛
不知出要。但順生死不知妙理。我今雖知猶與一切
眾生同。為一切重罪所障。今對彌陀十方佛前。普為
眾生歸命懺悔。唯願加護令障消滅。○想巳跪云)。

普為法界一切眾生。悉願斷除三障歸命懺悔。(叩想云)。

(我與眾生無始來今。由愛見故。內計我人　外加惡
友。　不隨喜他一毫之善。　唯徧三業廣造重罪。
　事雖不廣惡心徧布。　晝夜相續無有間斷。　覆諱
過失不欲人知。　不畏惡道。　無慙無愧。　撥無因
果。　故於今日深信因果。　生重慙愧。　生大怖畏。
　發露懺悔。　斷相續心。　發菩提心斷惡修善。
　勤策三業飜昔重過。　隨喜凡聖一毫之善。　念十
方佛有大福慧。能救拔我及諸眾生。從二死海置三
德岸。　從無始來不知諸法本性空寂。廣造眾惡。今
知空寂為求菩提。為眾生故廣修諸善徧斷眾惡。唯
願十方諸佛彌陀世尊慈悲攝受聽我懺悔。　想巳
仍跪於地。復叩云)。

至心懺悔。我弟子(某甲)及法界眾生。從無始世來無
明所覆顛倒迷惑。而由六根三業習不善法。廣造十
惡及五無間一切眾罪。無量無邊說不可盡。十方諸
佛常在世間。依正莊嚴法音不絕。妙香充塞法味盈
空。放淨光明照觸一切。常住妙理徧滿虗空。我無始
來六根內盲三業昏闇。不見不聞不覺不知。以是因
緣長流生死經歷惡道。百千萬劫永無出期。經云。毗
盧遮那徧一切處。其佛所住名常寂光。是故當知一
切諸法無非佛法。而我不了隨無明流。是則於菩提
中見不清淨。於解脫中而起纏縛。今始覺悟今始改
悔。奉對􂅡諸佛彌陀世尊發露懺悔。當令我與法界
眾生。三業六根無始所作。現作當作自作教他見聞
隨喜。若憶不憶。若識不識。若疑不疑。若覆若露。一切
重罪畢竟清淨。我懺悔巳。六根三業淨無瑕累。所修
善根悉亦清淨。皆悉迴向莊嚴淨土。普與眾生同生
安養。􂅡願阿彌陀佛常來護持。令我善根現前增進
不失淨因。臨捨命時身心正念視聽分明。􂅡面奉彌
陀與諸聖眾。手執華臺接引於我。一剎那頃生在佛
前。具菩薩道廣度眾生同成種智。(應三說。次起倡和云)。

懺悔發願巳。歸命禮阿彌陀佛及一切三寶。
(想導師處中為
我作懺悔主。一切三寶同為證明。想偈巳。次起立執爐。想上三寶畟塞道場。我身語意如影響燄。若一若
多無雜無障。旋繞法座安詳而轉。稱云)。

  
  * 南無十方佛(悉稱讚淨土者)
  * 南無十方法(一切世間難信之法即法界海。十方法門無不從此法界流。無不還歸此法界)
  * 南無十方僧(此土西方十方一切僧寶悉趨向淨土者)
  * 南無本師釋迦牟尼佛
  * 南無極樂世界阿彌陀佛
  * 南無一切諸佛所護念經
  * 南無觀世音菩薩
  * 南無大勢至菩薩摩訶薩(三稱。誦彌陀經誦畢復三稱。稱誦時隨文入觀歷歷分明。然名句文猶空鳥跡不可思議。故能徧十方界而作佛事。次歸位置爐云)

  
  * 自歸於佛
  * 當願眾生
  * 體解大道
  * 發無上心
  * 自歸於法
  * 當願眾生
  * 深入經藏
  * 智慧如海
  * 自歸於僧
  * 當願眾生
  * 統理大眾
  * 一切無礙
  * 和南聖眾(次別處西向如法端坐。執持名號一心不亂。其觀道略引要解於下)

經云。不可以少善根福德因緣得生彼國(菩提正道名善
根。即親因。種種助道施戒禪等名福德。即助緣。聲聞．獨覺菩提名少善根。人天有漏福業名少福德。唯以
信願持名。則一一聲悉具多善因福緣也)。若有善男子善女人聞說阿
彌陀佛(聞慧)。執持名號(思慧)。若一日若二日若三日若
四日若五日若六日若七日。一心不亂(修慧)。其人臨
命終時。阿彌陀佛與諸聖眾現在其前。是人終時
心不顛倒。即得往生阿彌陀佛極樂國土。要解云。
阿彌陀佛是萬德洪名。以名召德罄無不盡。故即
以執持名號為正行。不必更涉觀想參究等行。至
簡易至直捷也。聞而信信而願乃肎執持。不信不
願與不聞等。雖為遠因不名聞慧。執持則念念憶
佛名號。故是思慧。然有事持理持。事持者。信有西
方阿彌陀佛。而未達是心作佛是心是佛。但以決
志願求生。故如子憶母無時暫忘。理持者。信西方
阿彌陀佛是我心具是我心造。即以自心所具所
造洪名為繫心之境。令不暫忘也。利根一日。鈍根
七日。中根二三四五六日。而得不亂(此初學要期法。亦是隨樂
剋期之法)。又利根七日。鈍根一日。中根六五四三二日。
而能不亂(此久學鍊習法。上二種若七日未辦。乃至多七。一一七中咸分利鈍。此長期剋
辦之法)。一心亦二種。不論事持理持。持至伏除煩惱
乃至見思先盡。皆事一心。又不論事持理持。持至
心開見本性佛。皆理一心(一心是所顯。非所生。蓋不論雜亂垢心。從來是
一心。本不可亂。但迷強不顯耳)。事一心不為見思所亂。理一心不
為二邊所亂。即修慧也。不為見思亂故。感變化身
佛及諸聖眾現前。心不復起娑婆界中三有顛倒。
往生同居．方便二種極樂世界。不為二邊亂故。感
受用身佛及諸聖眾現前。心不復起生死涅槃二
見顛倒。往生實報．寂光二種極樂世界。當知執持
名號既簡易直捷。仍至頓至圓。以念念即佛故不
勞觀想。不必參究。當下圓明無餘無欠。上上根不
能踰其閫。下下根亦可臻其閾。可謂橫該八教豎
徹五時。所以徹底悲心無問自說。且深歎其難信
也。蓋所持之名號真實不可思議。能持之心性亦
真實不可思議。持一聲。一聲不可思議。持十百千
萬無量無數聲。聲聲皆不可思議也。餘如要解所
明。須悉研之。

受持佛說阿彌陀經行願儀
* No. 1164-5a
 二行合䟦

余向於觀經妙典蘊四疑焉。機收三輩九品逆惡
不遮。而境細觀深唯收勝種。一疑也。經既有先當
觀之。觀文解亦判為初入門之要術。而觀道郤在
第十有三。二疑也。利人日觀成就。僅齊下品下生。
亦是凡夫。諸觀中細境廣高。凡夫如何注想。三疑
也。利人巳成十二勝想。復令作於雜想。何異壓良
為賤。雖為曲解終未恰然。且本觀經文。何又專屬
心劣凡夫。四疑也。　堅師初門一出頓釋四疑。而
修此初門勝觀決可成就。然後妙典不付空言。如
昏夜中落日重出。興成破闇有大功勳。至於彌陀
行儀。只就小本具足若觀若行。隨文入觀是真受
持。隨觀歸誠是真信受。述而不作厥旨愈彰。末世
弘經罕有其匹。因手錄二行為䟦其後云。
戊申夏
同邑弟子胡淨睿謹識
淨土十要卷第三

(菩薩戒弟子劉學志捐資合刻
觀無量壽佛經．初心三昧門及
彌陀經受持行願儀。為薦亡室楊氏．李氏。早生安養。
廣度眾生。同登不退)。

靈峰蕅益大師選定淨土十要卷第四

述曰。列次淨土十要。以教經居初。以行經居次
二次三。皆尊經以明道也。若夫作論通經闡揚
淨土。則當以天台智者大師十疑論奉為頍弁。
厥義有三。一。智者乃釋迦後身人。是大聖故。二。
陳隋之世接踵遠祖。時亦在先故。三。此十問答
統淨宗一切疑問。振菩提大道之綱。斷疑生信
厥功最巨。故雖後世種種異見像季未生其間。
破立未能盡應末法邪僻之病。而綱宗所被何
疑不遣。故次教行二經。列當論部之首。
* No. 1164-6a
 淨土十疑論序

宋無為子楊傑云。愛不重不生娑婆。念不一不生極
樂。娑婆穢土也。極樂淨土也。娑婆之壽有量。彼土則
無量矣。娑婆備諸苦。彼土則無苦矣。娑婆隨業輪轉
生死。彼土則永證無生法忍。若願度生任意自在。不
為業縛矣。淨穢壽量苦樂生死如是差別。而眾生冥
然不如。可不哀哉。阿彌陀佛。淨土攝受之主也。釋迦
如來。指導淨土之師也。觀音．勢至。助佛揚化者也。是
以一代教典處處叮嚀勸往生也。阿彌乘大願船。泛
生死海。不著此岸不留彼岸不止中流。唯以濟度為
佛事。經云。聞阿彌陀佛。執持名號。一日至七日。一心
不亂。臨命終時。佛與聖眾現在其前。是人心不顛倒
即得往生。又經云。十方眾生聞我名。憶念我國。植諸
德本。至心迴向。不果遂者不取正覺。祇洹精舍無常
院。令病者面西作往生淨土想。蓋彌陀光明徧照法
界。念佛眾生攝取不捨。聖凡一體機感相應。諸佛心
內眾生塵塵極樂。眾生心中淨土念念彌陀。吾以是
觀之。智慧者易生。能斷疑故。禪定者易生。不散亂故。
持戒者易生。遠諸染故。布施者易生。不我有故。忍辱
者易生。不瞋恚故。精進者易生。不退轉故。不造善不
作惡者易生。念能一故。諸惡巳作業報巳現者易生。
實慚懼故。雖有眾善。若無誠心深心迴向發願心者。
則不得上上品生矣。噫彌陀甚易持。淨土甚易往。眾
生不能持不能往。佛如眾生何。夫造惡業入苦趣。念
彌陀生極樂。皆佛言也。世人憂墮獄而疑往生。不亦
惑哉。晉遠法師與高士劉遺民等結社廬山。蓋致精
於此。爾後七百年。僧俗修持感應非一。見於傳記豈
誣也哉。然贊輔彌陀教觀。其書山積。唯智者十疑論
最為首冠。引聖言。決羣惑。萬年闇室。日至頓有餘光。
千里水程。舟具不勞自力。非法藏後身不能也。傑於
都下獲斯文。讀示所知無不生信。自遭酷罰感寤益
深。將廣其傳。因為序引。
* No. 1164-6
 淨土十疑論
隋　天台　智者大師　說

** 第一疑

問。諸佛菩薩以大悲為業。秪應願生三界。於
五濁三塗中救苦。因何求生淨土自安其生。捨離眾
生無大慈悲。專為自利障菩提道。答。菩薩有二種。久
行菩薩道得無生忍者。實當所責。未得忍巳還及初
發心凡夫。要須常不離佛忍力成就。方堪處三界於
惡世中救苦眾生。智度論具縛凡夫有大悲心。願生
惡世救苦眾生。無有是處。何以故。惡世界煩惱強。無
忍力。隨境轉。聲色所縛自墮三塗。焉能救眾生。假令
得生人中。聖道難得。或因施戒修福得作國王大臣
富貴自在。縱遇善知識不肎信用。貪迷放逸廣造眾
罪。乘此惡業一入三塗。經無量劫從地獄出受貧賤
身。若不逢善知識。還墮地獄。如此輪迴至於今日。人
皆如是。此名難行道也。故維摩經自疾不能救而能
救疾人。智度論如二人各有親眷為水所溺。一人情
急直入水救。無方便力彼此俱沒。一人有方便。取筏
乘之悉皆得脫。新發意菩薩亦復如是。未得忍力不
能救生。為此當須近佛得無生忍巳。方能救生如得
船者。又論云。嬰兒不得離母。離母或墮阬井渴乳而
死。鳥子翅羽未成。依樹傅枝不能遠去。翅翮成就方
能飛空自在無礙。凡夫無力。唯得專念阿彌陀佛使
成三昧。以業成故。臨終斂念得生決定不疑。見彌陀
佛證無生忍巳。還來三界。乘無生忍船救苦眾生。廣
施佛事任意自在。故論云。遊戲地獄行者。生彼國得
無生忍巳。還入生死教化地獄受苦眾生。以是因緣
求生淨土願識其教。十住婆沙論名易行道也。

** 第二疑

問諸法體空本來無生平等寂滅。今乃捨此
求彼豈不乖理。經云。淨土先淨其心。心淨即佛土淨。
此云何通。答。釋有二義。一總答。二別答。總答者。若言
求生西方彌陀淨土是捨此求彼。不中理者。汝執住
此不求西方。是捨彼著此。此還成病。不中理也。又轉
計亦不求生彼亦不求生此者。則斷滅見。金剛般若
云。汝若作是念發阿耨菩提者。說諸法斷滅。莫作是
念。發菩提心者於法不說斷滅相。二別答者。夫不生
不滅者。於生緣中諸法和合不守自性。求於生體亦
不可得。此生生時無所從來。故名不生。諸法散時不
守自性。言我散滅。此散滅時去無所至。故言不滅。非
謂因緣生外別有不生不滅。亦非不求生淨土喚作
無生。中論因緣所生法。我說即是空。亦名為假名。亦
名中道義。又。諸法不自生。亦不從他生。不共不無因。
是故知無生。維摩經雖知諸佛國。及與眾生空。而常
修淨土。教化諸羣生。又云。造立宮室。若依空地隨意
無礙。若依虗空終不能成。諸佛說法常依二諦。不壞
假名而說諸法實相。智者熾然求生淨土。達生體不
可得即真無生。此謂心淨即佛土淨。愚者為生所縛。
聞生即作生解。聞無生即作無生解。不知生即無生
無生即生。不達此理橫相是非。瞋他求生淨土。幾許
誣哉。此是謗法罪人邪見外道也。

** 第三疑

問。十方一切淨土。法性平等功德亦等。行者
普念一切功德。生一切淨土。今偏求一佛淨土。與平
等性乖。答。一切諸佛土皆平等。但眾生根鈍濁亂者
多。若不繫一境。三昧難成。專念阿彌陀佛即是一相
三昧。以心專至。得生彼國。隨願往生經。普廣菩薩問。
十方悉有淨土。何故偏讚西方。佛告普廣。閻浮提眾
生心多濁亂。偏讚一佛淨土。使專心一境即得往生。
若總念一切佛。境寬則心散漫。三昧難成。故不得生。
又求一佛功德與一切佛功德無異。以同一佛法性
故。為此念阿彌陀佛即念一切佛。生一淨土即生一
切淨土。華嚴經。一切諸佛身。即是一佛身。一心一智
慧。力無畏亦然。又云。譬如淨滿月。普應一切水。影像
雖無量。本月未曾二。如是無礙智。成就等正覺。應現
一切剎。佛身無有二。智者以譬喻得解。能達一切月
影即一月影。一月影即一切月影。月體無二故。一佛
即一切佛。一切佛即一佛。法身無二故。熾然念一佛。
說即是念一切佛也。

** 第四疑

問。十方佛土。隨念一土隨得往生。何偏念彌
陀佛。答。凡夫無智。不敢自專。專用佛語。釋迦一代說
法。處處聖教唯勸眾生念阿彌陀佛。求生西方極樂
世界。如無量壽經．觀經．往生論。數十餘部殷勤指授。
故偏念也。又彌陀別有大悲四十八願接引眾生。又
觀經。阿彌陀佛有八萬四千相。一一相有八萬四千
好。一一好放八萬四千光明。徧照法界。念佛眾生攝
取不捨。若有念者。機感相應決定得生。又阿彌陀經．
大無量壽經．鼓音王陀羅尼經等云。釋迦佛說經時。
皆有十方恒沙諸佛舒舌相覆大千世界。證成一切
眾生念阿彌陀佛。乘佛大悲本願力故。決定得生極
樂世界。當知阿彌陀佛與此世界偏有因緣。無量壽
經。法滅之時特駐此經百年。在世接引眾生往生彼
國。故知阿彌陀佛與此世界極惡眾生偏有因緣。其
餘淨土雖一兩經略勸。不如彌陀佛國。處處經論殷
勤勸往也。

** 第五疑

問。具縛凡夫惡業厚重。一切煩惱一毫未斷。
西方淨土出過三界。具縛云何得生。答。有二種緣。一
自力。二他力。自力者。此世界修道。實未得生淨土。瓔
珞經。凡夫未識三寶。不知善惡因之與果。初發菩提
心以信為本。住在佛家。以戒為本。受菩薩戒。身身相
續戒行不闕。經一二三劫至初發心住。如是修行十
信．十波羅密等無量行願。相續無間滿一萬劫。至第
六正心住。若更增進至第七不退住。即種性位。此約
自力。卒未得生淨土。他力者。若信阿彌陀佛大悲願
力攝取念佛眾生。即能發菩提心。行念佛三昧。厭離
三界身。起行施戒修福。於一一行中迴願生彼彌陀
淨土。乘佛願力。機感相應即得往生。故十住婆沙論
云。此世界有難行道．易行道。難行者。五濁惡世於無
量佛時求阿鞞䟦致甚難可得。此難。無數塵沙說不
可盡。略陳有五。一外道相眩亂菩薩法。二無賴惡人
破他勝德。三顛倒善果能壞梵行。四聲聞自利障於
大慈。五唯有自力無他力持。如跛人步行一日數里
極大辛苦。謂自力也。易行者。謂信佛語教念佛三昧。
願生淨土。乘彌陀佛願力攝持。決定往生不疑。如水
行藉船須臾千里。謂他力也。劣夫從轉輪王一日夜
行四天下。非自力輪王力也。若言有漏凡夫不得生
淨土。亦可有漏凡夫不得見佛身。然念佛三昧竝無
漏善根所起有漏凡夫。隨分得見佛麤相。菩薩見微
細相。淨土亦爾。雖是無漏善根所起。有漏凡夫發無
上菩提心。求生淨土。常念佛故。伏滅煩惱。得生淨土。
隨分得見麤相。菩薩見微妙相。此何所疑。華嚴經。一
切諸佛剎。平等普嚴淨。眾生業行異。所見各不同。即
其義也。

** 第六疑

問。設令具縛凡夫得生彼國。邪見三毒等常
起。云何生彼即得不退。答。彼有五因緣不退。一阿彌
陀佛大悲願力攝持。故得不退。二佛光常照。故菩提
心常增進不退。三水鳥樹林風聲樂響皆說苦空。聞
者常起念佛念法念僧之心。故不退。四彼國純諸菩
薩以為良友無惡緣境。外無神鬼魔邪。內無三毒等。
煩惱畢竟不起。故不退。五生彼即壽命永劫。共菩薩
佛齊。故不退也。在此惡世日月短促。經阿僧祇劫復
不起煩惱。長時修道。云何不得無生忍也。此理顯然。
不須疑也。

** 第七疑

問。彌勒菩薩一生補處。上品十善得生彼處。
見彌勒菩薩隨從下生。三會之中自然而得聖果。何
須求生西方。答。求生兜率。一日聞道見佛。勢欲相似。
若細比較。大有優劣。且論二種。一者縱持十善恐不
得生。彌勒上生經。行眾三昧。深入正定。方始得生。更
無方便接引之義。不如阿彌陀佛本願力．光明力。但
有念佛眾生攝取不捨。又釋迦說九品教門方便接
引。殷勤發遣生彼淨土。但眾生能念彌陀佛者。機感
相應必得生也。如世間慕人．能受慕者。機會相投必
成其事。二者兜率天宮是欲界。退位者多。無水鳥樹
林風聲樂響使聞者悉念佛發菩提心伏滅煩惱。又
有女人長諸天愛著五欲之心。又天女微妙諸天耽
玩不能自勉。不如彌陀淨土水鳥樹林風聲樂響。眾
生聞者皆念佛發菩提心伏滅煩惱。又無女人二乘
純一大乘清淨良伴。為此煩惱惡業畢竟不起。遂至
無生之位。如此比較優劣顯然。釋迦佛時見佛不得
聖果者如恒沙。彌勒出世亦爾。大有不得聖果者。未
如彌陀淨土。生彼國巳悉得無生法忍。未有一人退
落三界為生死業縛也。西國傳有三菩薩。一無著。二
世親。三師子覺。三人契志生兜率願見彌勒。若先亡
得見。誓來相報。師子覺亡。一去不來。後世親臨終。無
著語云。汝見彌勒即來相報。世親去巳三年始來。云
至彼聽彌勒菩薩一坐說法旋繞即來。彼天日長。此
處巳經三年。師子覺為受天樂五欲自娛。在外眷屬。
從去巳來總不見彌勒。諸小菩薩生彼尚著五欲。何
況凡夫。為此願生西方定得不退。不求生兜率也。

** 第八疑

問。眾生無始以來造無量業。今生一形不逢
善知識。又復無惡不造。云何臨終十念成就即得往
生。出過三界結業之事。答。眾生善惡業種多少強弱
竝不得知。但能臨終依善知識十念成者。皆是宿善
業強。始得遇善知識成就十念。若惡業多者。善知識
尚不可逢。何論十念成就。又汝以無始惡業為重。臨
終十念為輕者。今三種較量。輕重不定。不在時節久
近多少。一在心。二在緣。三在決定。在心者。造罪時從
自虗妄顛倒生。念佛者從善知識聞說阿彌陀佛真
實功德名號生。一虗一實豈得相比。如萬年闇室日
光暫至而闇頓滅。豈以久來之闇不肎滅耶。在緣者。
造罪時從虗妄癡闇心緣虗妄境界顛倒生。念佛心
從聞佛清淨真實功德名號緣無上菩提心生。一真
一偽豈得相比。如被毒箭。箭深毒磣。傷肌破骨。一聞
滅除藥鼓。箭出毒除。豈以箭深毒磣不肎出也。決定
者。造罪時以有間心有後心也。念佛時以無間心無
後心。遂即捨命。善心猛利。是以即生。如十圍之索千
夫不制。童子揮劒須臾兩分。又如千年積柴。一豆火
焚少時即盡。又如有人一生修十善應生天。臨終起
一念決定邪見。即墮阿鼻地獄。惡業虗妄以猛利故。
能排一生善業令墮惡道。況臨終猛心念佛真實無
間善業不能排無始惡業得生淨土。又云。一念念佛
滅八十億劫生死之罪。為念佛時心猛利。故伏滅惡
業決定得生。不須疑也。古判十念成就作別時意。攝
論。由唯發願全無有行。雜集論。願生安樂即得生。聞
無垢佛名即得菩提。竝是別時之因。全無有行。若將
臨終無間十念猛利善行是別時意者。幾許誤哉。行
者深思此理。自牢其心。莫信異見自墜陷也。

** 第九疑

問西方去此十萬億佛剎。凡夫劣弱。云何可
到。又往生論云。女人及根缺．二乘種不生。答。為對凡
夫肉眼生死心量說去此十萬億佛剎但。使眾生淨
土業成者。臨終在定之心即淨土受生之心。動念即
是生淨土時。為此觀經云。彌陀佛國去此不遠。又業
力不可思議。一念即得生彼。不須愁遠。又如人夢身
在牀而心意識徧至他方一切世界。如平生不異。生
淨土亦爾。動念即至。不須疑也。女人．根缺．二乘種不
生者。韋提夫人是請生淨土主。及五百侍女悉生彼
國。伹此處女人及盲聾瘖啞人。心念彌陀佛。生彼國
巳。更不受女身。亦不受根缺身。二乘人但迴心願生
淨土。至彼更無二乘執心。故云女人及根缺．二乘種
不生。非謂此處女人及根缺人不得生也。無量壽經
四十八願云。設我得佛。十方世界一切女人稱我名
號。厭惡女身。捨命之後更受女身者。不取正覺。況生
彼國更受女身。根缺亦爾。

** 第十疑

問。決定求生西方。未知作何行業。以何為種
子得生彼國。又俗人皆有妻子不。斷淫欲。得生彼否。
答。欲決定生西方者。具二種行定得生彼。一厭離行。
二欣願行。厭離行者。凡夫無始巳來為五欲纏縛。輪
迴五道備受眾苦。不起心厭離五欲。未有出期。為此
常觀此身膿血屎尿一切惡露不淨臭薉。涅槃經。如
是身城。愚癡羅剎止住其中。誰有智者當樂此身。又
經云。此身眾苦所集。一切皆不淨。扼縛癰瘡等。根本
無義利。至諸天身皆亦如是。行者若行若坐若睡若
覺。常觀此身唯苦無樂。深生厭離。縱妻房不能頓斷。
漸漸生厭。作七種不淨觀。一觀此婬欲身從貪愛煩
惱生。是種子不淨。二父母交會時赤白和合。是受生
不淨。三胎中在生臟下熟臟上。是住處不淨。四在胎
唯食母血。是食噉不淨。五日月滿足頭向產門膿血
俱出臭薉狼籍。是初生不淨。六薄皮覆上其內膿血
徧一切處。是舉體不淨。七乃至死後胮脹爛壞骨肉
縱橫狐狼食噉。是究竟不淨。自身既爾他身亦然。所
愛境界男女身等。深生厭離常觀不淨。能如此觀者
婬欲煩惱漸漸減少。又十想等觀。廣如經說。又發願
願我永離三界雜食臭薉膿血不淨耽荒五欲男女
等身。願得淨土法性生身。此為厭離行。欣願行復二
種。一先明求往生之意。二觀彼淨土莊嚴等事欣心
願求。明往生意者。所以求生淨土。為欲救拔一切眾
生苦。即自思忖。我今無力。若在惡世。煩惱境強自為
業縛。淪弱三塗動經劫數。如此輪轉無始來未曾休
息。何時得救苦眾生。為此求生淨土。親近諸佛。若證
無生忍。方能於惡世救苦眾生。故往生論發菩提心
者正是願作佛心。願佛心則是度眾生心。度生心則
是攝眾生生佛國心。又願生淨土須具二行。一須遠
離三種障菩提門法。二須得三種順菩提門法。何為
(遠離)三種障菩提法。一依智慧門。不求自樂。遠離我心
貪著自身故。二依慈悲門。拔一切眾生苦。遠離無安
眾生心故。三依方便門。憐愍一切眾生。欲與其樂。遠
離恭敬供養自身心故。若能遠三種菩提障。則得三
種順菩提法。一無染清淨心。不為自身求諸樂故。菩
提是無染清淨處。若為自身求樂。即染身心障菩提
門。故無染清淨心是順菩提門。二安清淨心。為拔眾
生苦。故菩提是安隱一切眾生清淨處。若不作心拔
一切眾生令離生死苦。即違菩提門。故安清淨心是
順菩提門。三樂清淨心。欲令一切眾生得大菩提涅
槃故。菩提涅槃是畢竟常樂處。若不作心令一切眾
生得畢竟常樂。即遮菩提門。此菩提因何而得。要因
生淨土。常不離佛。得無生忍巳。於生死國中救苦眾
生。悲智內融。定而常用。自在無礙即菩提心。此是願
生之意。二明欣心願求者。希心起想。緣彌陀佛。若法
身若報身等金色光明八萬四千相。一一相八萬四
千好。一一好放八萬四千光明。常照法界。攝取念佛
眾生。又觀彼土七寶莊嚴。妙樂等備。如無量壽經．觀
經十六觀等。常行念佛三昧及施戒修等一切善行。
悉以迴施一切眾生。同生彼國。決定得生。此欣願門
也。

淨土十疑論
* No. 1164-6b
 後序

宋左宣義郎陳瓘云。人心無常。法亦無定。心法萬差。
其本在此。信此則徧信華嚴。所以說十信。疑此則徧
疑。智者所以說十疑。出疑入信。一入永入。不離於此
得究竟處。淨土者。究竟處也。此處有說法之主。名無
量壽。此佛說法未嘗間斷。疑障其耳聾而不聞。疑障
其心昧而不覺。不聞不覺安住惡習。讚歎不念。隨喜
麤心。妄指蓮胞以為虗誕。不念此分段身從何而得
自何而來。胎獄薉濁真實安在。信憑業識自隔真際。
於一幻境非彼執此。生生不靈永絕聖路。釋迦如來
起大慈愍。於生死中為大船師。載以法船令趨彼岸。
然而彌陀之岸本無彼此。釋迦之船實非往來。譬如
一燈分照八鏡。鏡有東西光影無二。彌陀說法徧光
影中。而釋迦方便獨指西鏡。故巳到彼岸者乃可以
忘彼此。未入法界者何自而泯東西。於此法中若未
究竟。勿滯方隅勿分彼此。但當正念諦信而巳。此二
聖之意而智者之所以信也。信者萬善之母。疑者眾
惡之根。能順其母。能耡其根。障緣眾生。聾可復聞。昧
可復覺。未出生死得出生死。未生淨土得生淨土。順
釋迦之誨。往面彌陀。隨彌陀之願。來助釋迦。在此而
徧歷十方。即西而普入諸鏡。自二聖建立以來。如是
之人如河沙數。云何不信。云何而疑。能自信巳。又令
未信無不信者。此智者之所以為悲也。明智大師中
立印此論冠以次。公之序。予申廣其說以助其傳。

淨土十要卷第四

(報恩三昧院比丘法朗。捐貲刻此
淨土十疑論。伏願法界眾生斷疑生信。同登不退之
階。慧淨福圓。成就寶王三昧。盡未來際利樂有情)。

靈峰蕅益大師選定淨土十要卷第五

述曰。昔雲棲宏祖在日。深慕飛錫法師寶王論
及妙叶禪師念佛直指二書。往往博諏未獲遘
止。神廟末年古吳萬融老宿某。偶於亂楮中獲
一遺編。蓋二書合刻也。磨滅之餘僅存墨影。韓
朝集居士正知與靈峰旭老人後先梓而行之。
及老人流通淨要時。遂將二書雙珏竝薦。而直
指前序略載此緣。且若深惜其未入宏祖之慧
照也。今刻十要。奉寶王次十疑之後。其論所云
念未來佛即信願二種資糧。故最為得要云。
* No. 1164-7
 念佛三昧寶王論(卷上)
唐紫閣山草堂寺沙門　飛錫　撰

客有高信至吾禪居前禮致問曰。成道捷徑。法華三
昧不輕之行。念佛三昧般舟之宗。僉為無上深妙禪
門。願聞其致。對曰。希高扣寂。未有若君之問者也。子
將涉無生之龍津。欲圖南以鵬舉。吾不敏。嘗試論之。
略開二十門以明斯旨。

  
  * 上卷七門(念未來佛)
  
  * 念未來佛速成三昧門(一)
  * 嬖女羣盜皆不可輕門(二)
  * 持戒破戒但生佛想門(三)
  * 現處湯獄不妨受記門(四)
  * 觀空無我擇善而從門(五)
  * 無善可擇無惡可棄門(六)
  * 一切眾生肉不可食門(七)
  * 中卷六門(念現在佛)
  
  * 念現在佛專注一境門(八)
  * 此生他生一念十念門(九)
  * 是心是佛是心作佛門(十)
  * 高聲念佛面向西方門(十一)
  * 夢覺一心以明三昧門(十二)
  * 念三身佛破三種障門(十三)
  * 下卷七門(通念三世無不是佛)
  
  * 念過去佛因果相同門(十四)
  * 無心念佛理事雙修門(十五)
  * 了心境界妄想不生門(十六)
  * 諸佛解脫心行中求門(十七)
  * 三業供養真實表敬門(十八)
  * 無相獻華信毀交報門(十九)
  * 萬善同歸皆成三昧門(二十)

** 念未來佛速成三昧門第一(速成念阿彌陀佛一行三昧)

心之二也。生於羣妄。羣妄雖虗。惑者猶滯。滯之不釋。
聖以之憂。(今夫)玄韻暢而無說(皆不可得是以)法身空而具相
(無不是佛)。相之不明說之不圓。(則具相)一味之旨(無說)絕言之
路詎可知其所歸歟。夫帝網未張千瓔焉覿(不念過現佛豈
知未來佛)。宏綱忽舉萬目齊開(既念過現佛則知未來無不是佛矣)。浴大海
者巳用於百川。念佛名者必成於(一相之)三昧。一言以
蔽。其在茲焉。亦猶清珠下於濁水。濁水不得不清。佛
想投於亂心。亂心不得不佛(何眾生非佛耶)。而世人念過去
釋迦。想現在彌陀。獨未聞念未來諸佛。何耶。蓋不了
如來對眾生之麤說諸佛之妙。遂隔生於佛外。淨名
有齅薝蔔不齅餘香。花有著身不著身者。此抑揚大
乘也。抑小則置鉢茫然。揚大則(大小)同遊(於)不二。法華
決了聲聞法。是諸經之王。(則)一切(香皆)薝蔔(大小俱)不著
之旨明矣。苟非其人。以諸佛為至尊也。眾生為至卑
也。高下出焉。羣妄興矣。敬傲立焉。一真隱矣。夫如是
必草芥萬有。錙銖天下。慢幢巳設高倨稜層。目送飛
鴻心游青漢。不可屈也。維摩經。一切見敬為供養中
最。楞伽經。如來藏自性清淨轉三十二相入一切眾
生心中。如大無價寶珠垢衣所纏。又城中最下乞人
與難勝如來等無有異。所以圓念三世佛。普觀十方
尊。理趣般若云。一切有情皆如來藏。普賢菩薩自體
徧故。夫貧女懷王。米在穅𥢶。鏡然可觀。豈可罹八慢
之責哉。人皆侮未來玉毫。不敢侮過現金色。起罪之
源在當來佛上。非巳今佛上也。眾生苟非。當佛焉在。
若知母因子貴米以穅全。有叶法華不輕之心。則念
佛三昧不速而成矣。法華念佛元是一門。如芝术之
藥。列仙之子。昔各天涯都無仙號。人服其藥羽化雲
行。故藥受仙標。人得仙譽。人藥異也。其仙一也。若無
聖人誰與道遊。法無佛悟豈令自悟。法非佛不悟。念
佛三昧生焉。佛非法不明。法華三昧起矣。一仙兩稱
俱得仙名。念佛法華同名佛慧。佛慧既同則不輕般
舟無上深妙禪於茲悟矣。

** 嬖女羣盜皆不可輕門第二

問。嬖女羣盜惡之至者。安得敬如佛歟。對。如佛所演。
有對待門．決了門。對女子虗偽。說如來至真。佛可尊
崇。女可厭離。厭離有二。一訶欲。二放心。菩薩訶色欲
經。女色者世間枷鎖。凡夫戀著不能自拔。世間重患
凡夫困之至死不免。世間衰禍凡夫遭之無厄不至。
行者既捨。若復顧念。是為從獄得出還復思入。從狂
得止而復樂之。從病得瘥復思得病。智者知其愚而
顛。蹶死無日矣。凡夫重女。甘為僕使。終身馳驟為之
辛苦。雖鐵鑕千刃鋒鏑交至不以為患。行者若能棄
之不顧。則破枷脫鎻惡狂厭病。離於衰禍既安且吉。
得出牢獄永無患難。女人之相。言如蜜。心如毒。停泉
澄波蛟龍居之。金山寶窟師子處之。此害不可近也。
室家不和婦人之由。毀宗敗族婦人之酷。實為陰賊
滅人慧明。亦如獵圍鮮得出生。譬如高羅。羣鳥落之
不能奮飛。又如密網。眾魚投之刳腸爼肌。亦如闇阬。
無目投之如蛾赴火奔競求之。是以智者知而遠之
不受其賊。惡而薉之不為此物之所惑也。大寶積經。
鋒刃刀山毒箭諸苦。女人能集眾多苦事。假以香華
為嚴好。愚人於此妄貪求。如海疲鳥迷於彼岸。死必
當墮阿鼻地獄。現見眾苦皆來集身。善友乖離天宮
永失。寧投鐵獄馳走刀山眠臥炎爐不親女色。如鳥
為求食不知避網羅。貪愛於女人被害亦如是。譬如
水中魚。游泳網者前。便為他所執。豈非自傷損。女若
捕魚人。諂誑猶如網。男子同於魚。被網亦如是。次放
心者。大寶積經。若人一心專精自守。貪欲心發即應
覺知。方便散除還令寂靜。云何散除。應作是念。此是
空。此是不淨。求此欲心生處滅處。從何所來去至何
所。是中誰染。誰受染者。誰為染法。如是觀時。不見能
染。不見所染。不見染事。以不見故則無有取。以不取
故則無有捨。以不捨故則無有愛。不捨不愛名離欲
寂靜涅槃。又恣入塵勞生死而亦不患貪恚癡等。是
謂放心。巳上明對待門竟。決了門者。若究竟離諸妄。
無染於虗空。則過現佛非未來佛也。夫求無價寶必
下於滄溟。釆智慧寶必求於煩惱。五逆相即解脫相。
魔界如即佛界如。若聆佛音而喜。聞魔聲而恚。非覺
於諸法者。北轅適越安得與之論道哉。昔列仙鹿蹄
呪令國旱。嬖女誘而得之。女者耶輸也。未來成佛。號
具足千萬光相如來。阿那律昔為盜首。入寺盜佛額
珠。箭挑佛燈令光不滅。阿那律此翻無滅。良在茲焉。
當來作佛。號普明如來。未來兩佛猶如皎日。

** 持戒破戒但生佛想門第三

問。梵網經。若人受佛戒。即入諸佛位。而緇服之流佩
明月之戒。懸瓔珞之珠。參位三尊。範圍七眾。苟非精
持。動行顛沛。斯人也慢之何過焉。捶之何罪焉。對。如
來三昧海經。為父王說昔四比丘犯律為恥。將無所
怙。忽聞空中曰。汝謂無救。不然也。空王如來雖涅槃。
形像尚在。汝可入塔一觀寶像眉間白毫。比丘隨之
泣淚言曰。佛像尚爾。況真容乎。舉身投地如大(如字)山
崩。今於四方皆成正覺。東阿閦佛。南寶相佛。西無量
壽佛。北微妙聲佛。四破戒比丘。一觀寶像僉為世雄。
念佛之人豈得自惑惑他歟。大集經。若諸王臣打罵
出家持戒破戒。罪同出百億佛身血。若見被袈裟者。
無論持犯但生佛想。佛想者念佛三昧也。斯金口明
不輕之深旨。安得不懼哉。經云。寧為心師。不師於心。
見慳貪人作施想。見破戒人作持戒想。夫然則不為
六蔽境界所纏。成六度彼岸觀門焉。若分別心。自取
冥罰。能翻此見。念佛三昧如川之流矣。

** 現處湯獄不妨受記門第四

問。如現處湯獄嬰鬼趣。菩提難發。河清未期。安得同
於佛歟。對。釆良藥者非華堂所出。集法藥者非無為
自出。首楞嚴說四種記。一未發心記。二初發心記。三
密與授記。四現前授記。今現處鬼獄。佛記當來必發
大志。遇真善友。行菩薩行。還成正覺。即是未發心記
也。佛說四種記時。迦葉白佛。我等從今當於一切眾
生生世尊想。若生輕心則為自傷。佛言。善哉快論。人
皆不應稱量眾生。唯有如來乃能量爾。我敕諸聲聞
及餘菩薩。於諸眾生應生佛想。華嚴普賢行願品。破
百萬障門亦用此想。夫宅寶未開不妨寶在宅內。頞
珠鬬沒何妨珠隱頞中。若不念眾生為當來佛。必以
六塵為寇賊。則防魔軍(適)自壞其壁壘。(自)存敵國。(使)
常起於怨仇。金革所以未寧。鼙鼓於焉尚振。安得高
枕於其間哉。能悟色聲為佛。則眾生皆當來佛。必不
立心前之境也。或想自身為本尊也。瑜伽真言深妙
觀門不謀而會。問。湯獄之子殊未發心。如來法王宥
過與記。原夫未悟。從何得醒耶。對。長江之源濫乎一
觴。大迷之本存乎二見。若念外立無念。生外立無生。
則生死異於涅槃也。萬佛洪音莫能訓矣。若了念而
無念生而不生。煩惱即菩提也。一相莊嚴斯能悟矣。
亦猶巖上羣蜂巳房純蜜。井中七寶何廢稱珍。皆本
有之非適今也。吾放其心。徧一切所緣之處。皆見如
來道從恚等生。於是乎在。如來藏經。我以佛眼觀一
切眾生貪欲恚癡。諸煩惱中有如來智．如來眼．如來
身。結加趺坐儼然不動。乃至德相備足如我無異。以
九喻廣說一切眾生有如來藏。寶性論頌釋萎華中
諸佛。糞薉中真金。地中珍寶藏。諸果子中芽。朽故弊
壞衣纏裹真金像。貧賤醜陋女懷轉輪聖王。焦黑泥
模中有上妙寶像。眾生貪瞋癡妄想煩惱等塵勞諸
境中皆有如來藏。下至阿鼻獄皆有如來身。真如清
淨法名為如來體。以此文證。湯獄之記頓覺明焉。問。
至人用心攀緣永絕。今放心徧緣。教何在焉。對。教說
起心徧緣六塵三業。仍發妙願入佛境界。一一緣起
不離如來名為悉見。此是圓見非由眼也。涅槃經。聲
聞天眼為肉眼。學大乘者肉眼為佛眼。曉了巳身有
佛性故。勝天王經。菩薩摩訶薩以方便力行般若波
羅蜜。於一切法心緣自在。緣一切色願得佛色。無所
得故。緣眾聲願得如來微妙音聲。緣眾香願得如來
清淨戒香。緣諸味願得如來味中第一大丈夫相。緣
諸觸願得如來柔輭手掌。緣諸法願得如來寂靜之
心。緣身願得佛身。緣口願得佛口。緣意願得如來平
等之意。菩薩摩訶薩行般若波羅密。無一心一行空
過不向薩婆若者。徧緣諸法而能不著。觀見諸法無
不趣向菩提之道。菩薩修習諸行皆因外緣而得成
立。又如大地住在水上。若鑿池井即得水用。其不鑿
者無由見之。如是聖智境界徧一切法。若有勤修般
若方便則便得之。其不修者云何能得。

** 觀空無我擇善而從門第五

問。即凡而聖。為無我也。三教無我理既不殊。其義焉
在。對。三教名未始異。理未始同。夫子四絕中無我者。
謙光義也。道無我者。長而不宰也。佛無我者。觀五蘊
空也。二教都不明五蘊。孰辨其四諦。六度萬行賢聖
階級蔑然無聞。修心之士擇善而從可也。蓋不善無
益於至真。無記雙亡於善惡。妨亂佛法何莫由斯。故
聖人簡之而不取也。念佛三昧。善之最上。萬行元首。
故曰三昧王焉。

** 無善可擇無惡可棄門第六

問。若擇善而從。何不擇諸佛之善。棄眾生之惡耶。對。
不易來問。自成我答。何者擇善而從。蓋即惡而善。即
妄而真也。苟能念未來之佛。叶不輕之行。天地一指。
萬物一馬。眾生皆佛。此土常淨。異鶖子之土石沙礫。
同梵王之珍寶莊嚴。擇善之至矣。無惡可棄矣。法華
明絕待。妙云。眾生見劫盡。大火所燒然。我此土安隱。
天人常充滿。園林諸堂閣。種種寶莊嚴。勝天王經。佛
所住處實無薉土。眾生薄福而見不淨。夫然則烈三
昧之猛𦦨。不居於纖妄蚊蚋(謂不復存纖妄之見)。鏗十念之洪
鐘。不間於散亂稱佛。明矣(謂散不異定。此四句約色心二法明眾生皆佛)。念
彌陀通三世既爾。念諸佛菩薩亦然。起信論。依方故
轉。方實不轉。是則悟一方。羣方自正。念一佛。諸佛現
前。此為大乘法門要義也。

** 一切眾生肉不可食門第七

問。肉者人之所食。而念佛之家絕之。何耶。對。尸毗救
鴿。上稱方平。王禽異。保命一也。安得故食其肉用資
敗軀而不知懼哉。苟悟為未來諸佛。孰肎飛白刃自
取其斃歟。楞伽偈。為利殺眾生。以財網諸肉。二俱是
惡業。死墮叫喚獄。以斯聖旨。若不施(如字)此財。網屠自
息矣。且龍樹不輕鴿雀。高僧不跨蟲蟻。或問其故。答
曰。斯之與吾同在生死。彼或先成正覺。安可妄輕耶。
輕尚不可。豈得食其血肉哉。寶性論引如來藏經。眾
生者即第一義諦。即如來藏。即法身。即菩提。吾謂犬
唯逐塊不知逐人。塊終不息。唯念過現不念未來。慢
終不息。若師子逐人其塊自息。聞夫敬慢之道一以
貫之。移敬就慢。均父母於平人。逆之甚也。移慢就敬。
均平人於父母。孝之大也。故梵網經。六道眾生皆我
父母。孝名為戒。良在茲焉。觀六道為當來佛者。父母
之談猶近耳。若能等沙彌之救蟻。促壽更延。同流水
之濟魚。天華雨𧂐。革曠劫眾生之見。念未來善逝之
身。糞薉知有真金。重雲信有明月。則食肉昏霧生死
煙霾。慧風埽之於三昧長空矣。梵網經。我是巳成佛。
汝是當成佛。常作如是信。戒品巳具足。豈得不念之
哉。問。肉不可食信矣。五辛如何。對。大佛頂經。是五種
辛。熟食發淫。生噉增恚。縱能宣說十二部經。十方天
仙嫌其臭薉咸皆遠離。諸餓鬼等因彼食次。䑛其脣
吻常與鬼住。福德日消長無利益。是人修三摩地。菩
薩天仙十方善神不來守護。大力魔王得其方便。修
菩提者永斷五辛。是為第一增進修行漸次。斯金口
也。不亦誠哉。酒固不待言矣。百喻經。貧人在路得一
囊金。錢數未周錢主忽至。盡奪去。其人悔不疾去。懊
惱苦極。遇佛法者不勤方便修行。而好多聞。忽爾命
終墮三惡道。如彼愚人還為主奪。偈曰。今日營此事。
明日營彼事(此不但是世法。即汎汎營福慧業。無一相三昧妙觀以為錦密之修。皆所謂今
日三明日四。如隔日瘧也)。樂著不觀苦。不覺死賊至。匆匆營眾務。
凡人無不爾(汎汎營福慧業。終歸世諦流布無益真修。凡人亦無不爾也)。如彼數
錢人。其事亦如是。巳上七門。是念未來佛以通三世
也。

寶王論上

* 念佛三昧寶王論(卷中)

** 念現在佛專注一境門第八

問。專西方。念一佛。以通三世。希霑九品。踐不退地。不
亦可乎。對。十住婆沙論并龍樹菩薩造釋華嚴經論。
菩薩道有難行行。如陸地行舟。有易行行。如水路乘
舟。阿彌陀佛本願之力。若人聞名稱念。自歸彼國。如
舟得水又遇便風。一舉千里。釋迦如來父王眷屬六
萬釋種皆生極樂。蓋佛與此界眾生緣深也。專注一
境。圓通三世。不亦良哉。問。往生彼國。有為虗偽。風多
浪鼓。曷若不馳想於外。但攝心於內。協無為之旨乎。
對。有為雖偽。捨之則道業不成。無為雖實。取之則慧
心不朗。經云。厭離有為功德是為魔業。樂著無為功
德亦為魔業。又聖賢攝心謂之內。凡夫馳想謂之外。
苟以馳外為亂住內為定。復是內外所馳。非念佛三
昧攝心之意也。注維摩經什師云。外國一女。身金色。
有長者子達暮多羅以千兩金邀入竹林。文殊變白
衣士。寶衣嚴好。女人見之貪心內發。文殊言。欲得衣
者當發菩提心。女曰何為菩提心。言汝身是。云何是。
曰。菩提性空。汝身亦空。女於迦葉佛所多植善本。廣
修智慧。聞說即得無生法忍。將示欲之過。還與長者
子入林。自現身死䏺脹爛臭。長者子大怖。往詣佛所。
佛為說法。亦得法忍。如自觀身實相。觀佛亦然。是則
一切有為即無為矣。一切內外非內外矣。在有未嘗
有。居無未嘗無。何患佛有相心有念哉。

** 此生他生一念十念門第九

問。人生石火電光。一念蹉跎悔無所及。修道之人尚
不親心。況親於身。況身外歟。常恐出息不還屬於後
世。狂風飃蓬茫茫何之。願示一生之計。對淨土之會。
功業之大者。二乘澄神虗無耽空怖相。不念眾生故
無淨土。而大乘有之。悲華經。阿彌陀佛昔為轉輪王。
名無諍念。千子具足。於寶藏佛所發菩提心。取西方
極樂淨土。諸經中知名佛．菩薩．聲聞等皆昔之千子
也。太子不瞬。觀音也。次摩尼。勢至也。次王眾。文殊也。
次能伽奴。即金剛智慧光明菩薩。次無畏。即蓮華尊
如來。次菴婆羅。即虗空光明菩薩。次善臂。即師子香
菩薩。次泯圖。即普賢也。次密蘇。阿閦佛也。密蘇發心
巳來。行時步步心心數法。常念諸佛今登正覺生妙
樂剎焉。吾謂經行廣陌徒步幽林固當如密蘇之見。
即鳴珂入仗動珮朝天。肅肅羽儀駸駸車馬。又安得
不用心於步步間哉。夫含齒戴髮死生交際。未有無
出入息者。世人多以寶玉木槵等為數珠。吾以出入
息為念珠焉。稱佛名號隨之於息。有大恃怙。安懼一
息不還即屬後世者哉。余行住坐臥常用此珠。縱昏
寐含佛而寢。覺即續之。必於夢中得見彼佛。如鑽燧
煙飛。火之前相。夢之不巳三昧成焉。面覩玉毫。親蒙
授記。萬無一失也。子宜勉之。又問。一念十念往生淨
土。何者為正。對。一念往生。住不退地。此為正也。如佛
說謗佛毀經打僧罵尊。五逆四重皆一念惡業成。墮
無間獄如箭射。今念佛生淨土亦一念善業成。登極
樂土如臂屈前。一念五陰滅後。一念五陰生。如蠟印
印泥印壞文成。不須兩念。愛酪沙彌生一念愛心。後
生酪中作蟲。大薩婆長者妻坐對明鏡自愛其身。海
風破船生故屍中作蟲。斯皆一念也。大無量壽經明
一念念佛皆得往生。觀經十念為遘疾尫羸力微心
劣。故十稱以助其一念。若心盛不昧。一念生焉。猶植
絲髮其茂百圍也。

** 是心是佛是心作佛門第十

問。經明是心是佛。是心作佛。何用遠稱彌陀。存想極
樂。自外而求耶。對。子所引經。觀經也。正明念阿彌陀
佛。以念佛故。彼佛從想生。故云是心是佛。安得竊取
彌陀之觀。反噬彌陀之心。若都不念佛而是心是佛。
亦應不想惡而是心是惡。彼既不然。此亦焉可。況極
樂國彌陀至尊。十萬億之須彌山王不與眼根為障
礙(者以)恒河沙之光明相好由佛願力而想成(故也。由佛願力
者。謂佛身是佛自願力所成。而想成者謂彼佛自願力所成之身。由我現前心想顯現)。屈臂即
得往生。寧計彼方之遠近也。問。魔光佛光。自觀他觀。
邪正混雜。願一一示之。對。依想而現曰自曰正。不依
想現曰他曰邪。謂本想白毫。白毫不現。未想紺目。紺
目現。乖其本心。況諸想歟。又魔火有影耀眼。佛光無
影耀眼。楞伽云。照耀如盛火。光明悉徧至。熾𦦨不壞
目。又真光令念佛人身心澄渟。清淨偽光令念佛人
躁動恍惚。涅槃經。澄渟清淨即真解脫。又問。至人無
思而今用想。豈不謬哉。對。大威德陀羅尼經。超過有
結。應發欲心想無欲事。今例之。欲修念佛。應發想心
想無想事。方等賢護經。惡欲想女夢見女。善欲想佛
夢見佛。二想名同善惡天隔。不可聞想一槩厭之。若
果厭之必生無想天。若執無想謗想佛者。永入十方
無擇之囹圄。豈有天宮之望乎。況外道天非解脫路。
涅槃經。隨聞毒鼓。遠近俱死。此亦如是。隨其撥想。遠
近俱墮。經云。或時離地一尺二尺。往返遊行斯之謂
矣。夫覆舟載舟。水也。因倒因起。地也。想妄即眾生。想
真即諸佛。離想之外更用何焉。般舟云。心起想即癡。
無想即涅槃。當知存所想之佛。能想之心。及避想佛
以惡取空為無想者。皆癡也。今了佛從想生。無佛無
想何癡之有。此觀空三昧。無邪見也。夫至人冥真體
寂。虗空其懷。萬法竝照。心未嘗有。是則真智無緣可
名無念。俗智有緣想念以生。又想不異空。空不異想。
第一義中道也。此顯法身矣。空即是想。俗諦也。恒沙
萬德皆依俗諦。此顯報身矣。想即是空。真諦也。破二
十五有。得二十五三昧。常空常化。和光利物。此顯化
身矣。是則以三觀觀三諦。證三德成三身。乃至十種
三法有何不可。而欲擯清淨之想。取無想之想耶。楞
伽．密嚴皆曰。寧起有見如須彌。不起空見如芥子。謂
信有因果。存想念佛。生極樂淨土。撥無因果謗於念
佛。墮阿鼻獄也。吁可畏哉。

** 高聲念佛面向西方門第十一

問。方等經修無上深妙禪定。令繼想白毫兼稱佛號。
以祈勝定。然默念泉澄。三昧自至。何必聲喧里巷。響
震山林。然後為道哉。對。聲亦無爽。夫辟散之要。要存
於聲。聲之不厲。心竊無定。有五義焉。拔茅連茹乘䇿
其後。畢命一對長謝百憂。一也。聲光所及萬禍冰消。
功德叢林千山松茂。二也。金容熒煌以散彩。寶華淅
瀝而雨空。若指諸掌。皆聲致焉。三也。如牽木石重而
不前。洪音發號飄然輕舉。四也。與魔軍戰。旗鼓相望。
用聲律於戎軒。以定破於強敵。五也。喧靜兩全。止觀
雙運。叶夫佛意。不亦可乎。念佛三昧序云。功高易
進。念佛為先。夫玄音之扣。塵累每銷。滯情融朗。非天
下之至妙。其孰能與於此。華嚴經。寧受無量苦。得聞
佛音聲。不受一切樂。而不聞佛名。然則佛聲遠震。開
善萌芽。猶春雷之動百草。安得輕誣哉。問。十方淨土
皆有如來。面之西向何滯甚耶。對。方等經作如是說。
非人師意。豈可謗於方等歟。癡人見觀音十一面。難
云。何不安十二面。及隨其語。又難。何不安十一面。將
東難西。其謬若此。勝天王經明如來八十種好。中有
隨好光明功德。名一切向不背他。是知佛不可背。常
面向於一切眾生。行人一向一切向。無彼此之殊。向
背之異。智者大師爰自撫塵。終於耳順。臥必合掌。坐
必面西。往生之際令讀四十八願九品觀章。光明滿
山。天樂遰奏。面西之義不亦弘哉。問。般舟之義在何
耶。對。梵語般舟。此云現前。謂思惟不巳佛現定中。九
十日常行者。助般舟之緣。非正釋其義也。問。近代巳
來誰登養國。既無相報。焉知所詣。對。晉廬山遠法師
從佛陀跋陀羅三藏授念佛三昧。與弟慧持．高僧慧
永。朝賢貴士隱逸清信。宗炳．張野．劉遺民．雷次宗．周
續之．闕公則等一百二十三人。鑿山銘誓俱生淨土。
闕公則願生而來報。後同誓友人夜在東京白馬寺
為公則追忌轉經。於時林殿皆作金色。空中有聲曰。
我闕公則也。祈生極樂。今果矣。故來相報。言訖不現。
支道林讚曰。大哉闕公。歆虗納靈。神化西域。跡驗東
京。徘徊霄虗。流響耀形。豈欽一贊。示以匪冥。虞孝敬
贊曰。猗歟公則。先甘法味。知我者希。其道乃貴。金光
夜朗。玉顏朝晬。不捨有緣。言告其類。

** 夢覺一心以明三昧門第十二

問。佛說一切法如夢。未知所念之佛。所生淨土。亦如
夢否。若非如夢。則佛在心外。若如夢者。夢中得金覺
無所獲。誠恐虗念終歸一妄。對。修念佛三昧之人。究
竟因念佛而生淨土。如習天眼法。先想珠火等光。想
之不巳。實發天眼。孰曰妄焉。華嚴經。心佛及眾生。是
三無差別。心迷如夢。九法界眾生是矣。心悟如覺。諸
佛法界是也。迷悟秪在於一心。夢覺曾無於兩轍。經
謂。了妄本自真。則見盧舍那。縱夢妄亦何爽哉。

** 念三身佛破三種障門第十三

問。佛有三身。如何憶念。對。佛三身。非一異。法身如月。
報身如月光。化身如水中月影。不可言一。萬水之月
常差。不可言多。虗空之月常一。如伊字三點。摩醯三
目。縱橫竝別皆不可議。經云。或現小身丈六八尺。皆
眾生心水中佛也。佛尚無形。豈有二哉。淨國薉土亦
自彼耳。又佛身從止觀生。止觀不均。其障必起。念佛
之人修止心沈。昏闇障起。障化身佛。須以觀心䇿之。
念白毫火。破昏闇障也。修觀心浮。無惡不造。障報身
佛。還修於止。止一切惡。念諸佛昔因恒沙功德智慧
圓滿酬因曰報。破惡念障也。若二邊障動詭狀殊形。
萬相紛綸兩賊強耎。障法身佛。以中道第一義空破
之。偈曰。無色無形相。無根無住處。不生不滅故。敬禮
無所觀。所觀之理如毗嵐猛風吹散重雲。顯明法身
清淨寶月。破偪惱障也。應病與藥不其然歟(自注。此智者所
解。未曾見諸師有此妙釋)。我既化人。人亦化物。物我俱成。三昧彌
興。眾生無盡。三昧不絕也。巳上六門是念現在阿彌
陀佛。以通三世之意。廣如安樂集．十疑論．咸法師釋
羣疑論．往生傳．稠禪師法寶義論所解。亦如飛錫先
撰無上深妙禪門傳集法寶一卷廣明。

寶王論中

* 念佛三昧寶王論(卷下)

** 念過去佛因果相同門第十四

問。所念之佛窮玄極聖。尊號如來。而能念人尚在凡
位。安得竊同正覺哉。對。三昧海經。所念之佛。如出胎
師子王。喻佛果也。能念佛人。如在胎師子王。喻佛子
也。威神相繼佛何異焉。法鼓經。消毒王藥塗鼓。以桴
擊之。能令毒箭聲下跳出。平復如故。若聞釋迦牟尼
佛名及聞信方廣比丘名。能令身中三毒之箭聲下
跳出。釋迦即過去佛。果也。比丘即方廣人。因也。滅罪
相同其義一也。法華三昧師資傳五卷中說。隋南嶽
思大禪師有弟子大善。時衡陽內史鄭僧杲。素非深
信。嘗會出獵。圍鹿數十頭。謂縣令陳正業曰。公常稱
大善禪師有慈悲力。其如此鹿何。正業即率左右數
人齊稱南無大善禪師一聲。羣鹿飛空而出。與觀音
神力復何異哉。若不侮聖人之言。則念佛三昧殄魔
息災。猶金之在冶矣。

** 無心念佛理事雙修門第十五

問。專面一方而圓念三世。謹聞幽義矣。然有念則有
生滅。安得與勝天王以無所念心而修念佛之旨同
焉。對。無念之說。人多泣岐。不細精研猶恐迷徑。今以
理事門辯之。理門者謂真無念。即此念而本無。何者。
佛從念生。心即是佛。如刀不自割。指不自觸。佛不自
佛。心不自心。安得佛外立心。心外立佛。佛既不有。心
豈有哉。世人謂念佛有念也。吾則謂念佛無念也。又
念即是空焉得有。非念滅空焉得無。念性自空焉得
生滅。又無所念心者因無所住也。而修念佛者而生
其心也。無所念心者從無住本也。而修念佛者立一
切法也。無所念心者念即是空也。而修念佛者空即
是念也。此明中道雙寂雙照。照而常寂無所念心矣。
寂而常照而修念佛焉。如來寂照三摩地。念佛三昧
究竟之位也。故此三昧能生首楞嚴王師子吼定。菩
薩念佛三昧經破相偈曰。念佛真金色。安住無著心。
觀法何名佛。攝心恒相續。金色非如來。四陰亦如是。
離色非如來。想色應當知。此是佛世尊。最勝寂靜處。
善能滅一切。外道諸邪見。如龍王降雨。澤及於一切。
此經明六度萬行。未有一法不是念佛三昧也。上明
即是之理。次明即理之事。大品經。佛為鈍根人說諸
法空寂。以其動生執見也。為利根人說諸佛相好。如
其蓮不染塵也。須菩提解空第一。得記。號名相如來。
苟五塵得其便。方逃遁未暇。安敢盤遊名相之苑歟。
既達名相。故獲佛記也。夫佛生於心。般舟無念而巳。
至境出於我法華。不速而自來。無所念心者絕諸亂
想也。而修念佛者善想一佛也。文殊般若經。若人學
射。久習則巧。後雖無心。箭發皆中。若入一行三昧。隨
佛方所。專稱名字。念念相續。即於念中見三世佛。如
習射既熟。無心皆中。非無念而何。是以方等曰。矻矻
念。勿休息。佛當現也。坐禪三昧經。菩薩坐禪不念一
切。唯念一佛。如清冷海中金須彌山。乃至功德法身
亦如是念。故知不得以不念為無念。楞伽用楔出楔。
今則以念止念。念之熟。不謀而成。不用力也。劒客舞
劒。揮之青雲。背鞘承之。未嘗或失。庖丁解牛。投刃皆
虗。音合桑林之舞。此念之熟也。起信論。若知雖說無
有能說可說。雖念亦無能念可念。名為隨順。若離於
念名為得入。得入者無念之位。此位竟於妙覺。蓋了
心初生之相也。初相者。念即無念。非菩薩十地所知。
今人未階十信。儻不依馬鳴。從說入於無說。從念入
於無念。吾恐慕崇臺而輕累土。倒裳索領其可得哉。
大佛頂明念佛三昧云。若眾生心憶佛念佛。現前當
來必定見佛。去佛不遠。不假方便。自得心開。使眾生
心為有念。則去佛甚遠。何謂不假方便耶。

** 了心境界妄想不生門第十六

問。不了心及緣。則有二妄想。今存所念之佛。能念之
心。豈非二耶。對。楞伽經。了心及境界。妄想即不生。不
生心者即種種遠離能相所相。今念千輪．卐字．紺目．
白毫。皆吾自心無佛可得。緣既不有。心豈有哉。能相
之念。所相之佛。本自遠離。安得住於二妄想耶。前聖
所知轉相傳授。妄想無性於茲悟矣。觀佛實相。觀身
亦然。遇境皆真。無心不佛。中道徧於一切。豈存所緣
之佛歟。又解云。鼻有墨點。對鏡惡墨。但揩於鏡。其可
得耶。好惡(二皆如字)是非對之前境。不了自心但尤於境。
其可得耶。洗分別之鼻墨。則一鏡圓淨矣。萬境咸真
矣。執石成寶矣。眾生即佛矣。齊向居士致書慧可禪
師曰。影由形起。響逐聲來。弄影勞形。不知形是影本。
揚聲止響。不識聲是響根。除煩惱而求涅槃者。喻避
形而覓影。離眾生而求佛性者。喻默聲而尋響。故知
迷悟一途。愚智非別。無名作名。因其名是非生矣。無
理作理。因其理諍論起矣。幻化非真。誰是誰非。虗妄
無實。何空何有。將知得無所得。失無所失矣。可禪師
答曰。說此真法皆如。實契真幽。理竟不殊。本迷摩尼
謂瓦礫。豁然自覺是真珠。無明智慧等無異。當知萬
法即皆如。破此二見之徒輩。申辭措意作斯書。觀身
與佛無差別。何須更覓彼無餘。此二上士依達摩大
師稱法行。用心皆念中道第一義法身佛也。必不離
念存於無念。離生立於無生。若離而別立者。斯不了
煩惱即涅槃。眾生即諸佛。安得悟彼瓦礫如真珠哉。
既離之不可。即念佛真無念也。即往生真無生也。其
義煥然。若秋天澄霽明月出雲矣。豈同愚人觀指而
不觀月哉。

** 諸佛解脫心行中求門第十七

問。維摩經。諸佛解脫當於一切眾生心行中求。然則
何不求於自心乃求於外佛耶。對。一向說非心外有
法。非法外有心。極樂世界彌陀世尊即汝自心。不離
眾生本切心想中。正是維摩之旨。又眾生心行行於
三境。一行善境。念佛三昧善中之善天中之天。二行
不善境。謂三毒諸惡。三行無記境。其心不住。善惡不
緣。若論理性。理徧前三。語其順理。唯留至善。經云。取
我是垢。不取我是淨。謂不了法性體無慳貪。違於法
性而不行施。縱施住施不能捨施。非垢如何。若能了
知隨順法性行檀波羅密。無慳施相善順於理。非淨
如何。不善無記乖於法性。不可與至善聯鑣也。佛告
勝天王。菩薩摩訶薩學般若波羅密。行禪波羅密。當
觀此心行於何境。若行善境則勤修習。譬如蓮花不
停水滴。一不善法不得暫住。是則順理。善心行於善
境。熾然念佛。解脫在心行中。如斯解脫。迷之則滯於
浩劫。悟之則證如反掌。習禪明鏡允茲在茲。如來考
彼羣定。以念佛三昧為禪中王。餘有對待者皆匹夫
之定耳。然寶王三昧不住尊相卑相．邪相正相．生死
涅槃．煩惱菩提．靜亂。乃至成正覺度眾生坐道場無
所得。如是等相皆悉不住。尚遣中道。豈住邊徼哉。諸
法無行經偈云。譬如人於夢中。得佛道度眾生。此無
道無眾生。佛法性亦復然。坐道場無所得。若不得則
不有。明無明同一相。知如是為世尊。眾生性即菩提。
菩提性即眾生。菩薩眾亦不二。知如是為世尊。

** 三業供養真實表敬門第十八

問。三昧觀門巳聞奇倡。三業供養。佛在滅後。獻福何
多。對。供養法界海者。萬行之中能淨三業皆供養也。
況思真境而非供養哉。理趣曰。觀一切法若常若無
常。皆不可得。於諸如來廣設供養。又如來在世。嚴薦
表誠。華雲香海徧微塵剎猶恨其少。故焚金色之臂。
獻淨明之塔。金身火𦦨洞照十方。則喜見菩薩是矣。
今人但推於自心。或遙指華樹。乖奉獻之儀。何慢之
深也。佛雖示滅而實不滅。如丁蘭刻木於堂。溫凊如
在。名光青史。人到於今稱之。夫如來在世。金山晃耀
嚴相赫然。誰有覩之不發道意。世雄晦迹月隱重山。
不奉真儀伹傳貝葉。對之形像發無上意。能獻一華
如是亦難。涅槃云。乃至獻一華。則生不動國。是則一
香一華一燈一樂及以飲食。盡心樂得奉薦三世諸
佛者。乃淨土妙因成聖元始。安得輕易其事。若聽無
稽之言。獻心華。點心燈。焚心香。禮心佛。何異騁猿猴
之巧。守梅林之望歟。及令彼衣心衣。飯心飯。則困拒
不巳。何獨以六度萬行排於空見之心哉。指心望空
之言。其過若此。不可不慎也。瑜伽觀行亦約事門表
相。不一向推心。常嚴薦香。六時無廢也。

** 無相獻花信毀交報門第十九

問。華者事也。理何在焉。信之與毀。交報若何。對。華即
理也。昔王子名無所畏。持蓮上寶藏佛。佛言。汝以蓮
華印於虗空。今與汝名虗空印。當來成佛。世界名蓮
華。佛號蓮華尊。華能印空則華非華。華非華故華即
世界。華即佛也。大方廣總持經說比丘淨命住於正
見。持華供養。比丘法行住於邪見。坐得四禪。常說空
宗般若最勝。謗淨命法師受華供養。坐此一言。六萬
世無舌。乃至成佛猶居五濁。彼何人。釋迦是也。佛言。
少聞之人。於我法中作二說者。命終墮獄多百千劫。
若唯修般若波羅密得菩提者。迦尸迦王行菩薩行。
捨所愛身頭目髓腦。此王豈無智慧。六波羅密應具
足修。執一非餘是為魔業。安得以惡取空僭易於般
若真無相哉。無舌之報自貽伊咎。如來自引昔非。欲
眾生不覆車於前轍耳。一華若此。一切土木形像竹
帛諸經剃髮僧尼住持三寶戒定慧學。無論福田及
非福田。悉可敬之。皆入三業供養法界海中。法華偈。
若人於塔廟。寶像及畫像。以華香幡蓋。敬心而供養。
乃至一小音。皆巳成佛道。

** 萬善同歸皆成三昧門第二十

問。施燈長明。生日月宮。華香幡蓋與燈未異。實生天
之福也。而皆成佛。何哉。對。帝王行幸萬乘千官。步卒
巳來皆帶御字。若犯天仗死在斯須。鑾輅還宮散卒
歸墅。苟稱御字亦死在斯須。步卒同而生死異。蓋緣
起殊也。華蓋香燈不遇法華經王命之天仗實亦報
在天宮。今逢三昧寶王猶當扈從。乃至獻一華皆巳
成佛道。斯則佛種從緣起。理教然耳。鳥向須彌皆同
一色。川朝巨海無復異名。故大寶積經文殊普門會。
會天龍八部地獄畜生色聲香等一切法皆三昧者。
亦猶毛容巨海芥納須彌。雖毛芥之神乎亦神者。神
之爾。則知解目行足。解正即行正。解邪即行邪。魔佛
淺深俱憑於解。一行既爾萬行皆然。法華三昧即念
佛三昧也。如來名此勝定為三昧寶王。為光明藏。為
除罪珠。邪見燈。迷者導。為王子金印。貧夫寶藏。空三
昧。聖三昧陀羅尼。真思惟。最勝觀。如意珠。佛性。法性。
僧性。無盡藏。勝方便。大慧光明。消惡觀法。三昧等。故
知教行理果八萬四千波羅密門。皆念佛三昧之異
名也。夫如是則獻一華徧奉三世塵剎。念一佛體通
未來世雄。如大地為的。豈有箭發不中者哉。不然則
違思益經畏空捨空行空索空之誚耳。客曰。醫去留
藥。商行寄金。前賢所藏非其人不可。弟子昧道懵學。
輒窺三昧之門。每希一實之倡。如上奧旨。法之寶印。
動寂雙照。理事圓融。舉心咸真。觸類而長。一稱南無
皆成佛道。散華彈指盡超菩提。經王所在而自尊。目
瞖金錍而抉膜。二十義門未嘗聞諸。欣澡雪輕眾生
之愆。得優游寶莊嚴之土。何者幸也。願不易此身。獲
醍醐之妙記。悟當來諸佛即眾生是焉。遂稽首多寶
塔。對蓮華僧。吾與之普觀十方。圓念三世。長跪叉手
而說頌曰。

「　一心憶念過去佛
　亦憶未來諸世尊
　現世一切人中雄
　亦學於其所說法
　無有一佛在過去
　亦無現世及當來
　唯此清淨微妙禪
　彼不可言證能說」


念佛三昧寶王論
* No. 1164-7a
 舊䟦

比丘正知。向見　雲棲大師淨土代言有唐朝寶
王論列在。名存書不存。中心甚慕之。生年三十。萬
融師得此古本相贈。喜出望外。梓板於姑蘇慧慶
寺。丙戌重梓於祖堂幽栖寺。伏願法界有情同生
極樂世界。
淨土十要卷第五

(沙門知循　性泰各出資壹兩。覺明　傳輝　圓
其　性真（為薦師）各出資伍錢。　華志　嚴德　嚴
福各出資貳錢。　華岳出資壹錢。共刻此
寶王論。伏願　二十妙門永照末法。見者聞者慧悟
開明。自他竝圓二利之休。解行俱蒙四悉之益。普與
法界等入珍池　（又海崑五錢。澄貳錢陸分　性）)。

靈峰蕅益大師選定淨土十要卷第六

述曰。吾觀古今法運盛衰之故。而後知禪淨共
為隆替者也。人唯未悟。故不了生死利害。豈有
悟而猶輕一生不退者乎。人唯未悟。故不了諸
佛甚深境界。豈有悟而猶見等流俗者乎。永明
諸老料揀禪淨。如道自家屋裏事。由其徹悟自
宗故耳。末世禪道大壞。食唾者多。於是淨土一
宗異見茁長。由唐至宋荊棘叢生。天如為中峰
最勝子。故能繼永明諸老力扶淨土之衰。今觀
或問一書。較諸天台紫閣其間。邪幟徧樹。見網
交羅。作者推陷廓清。其劬勞亦未免倍甚。蓋禪
淨俱衰使然。讀者亦可以觀時變矣。然諸老匡
扶淨土。實救本宗。或問開章謂。永明深有功於
宗教。此等語偷心未盡者未肎遽以為然。然使
宗教上流能參破第一則淆譌公案。能講透第
一箇差別名相。超然於凡外權小路岐。一去不
復更入。又能普於十方。為諸迷者徧破徧透徧
超。而謂宗教之能事不畢於此。吾不信也。序次
十要。由十疑．寶王而至或問。深有感於法運盛
衰之故。因為弄引請益後賢。
* No. 1164-8a
 評點淨土或問感賦(有小引)

余讀淨土或問。有懷於天如老人深有功於宗教
一語。遂謬為評點。時度夏華陽度雲精舍。谿樓山
影雲物靜好。漫賦古興一篇。賦成三歎而感之。謹
錄於首。聊當題詞。

「　窻外青山如列屏
　山下清流朱絃聲
　窻中有人拭几塵
　熟讀天如六字經
　世人皆悟向上竅
　又能悟得心王妙
　須彌芥子都𨁝跳
　露柱燈籠齊廝閙
　獨有一箇佛名號
　千悟萬悟悟不到
　天如兩眼爍如火
　淆譌公案直下剖
　不從門外循牆走
　恰恰自家屋裏坐
　愚夫愚婦閑活計
　恰恰自家屋裏事
　恒沙沙數諸通明
　恰恰自家屋裏人
　空中迅鳥跡如畵
　恰恰自家屋裏話
　窻外青山如鏡裏
　山下清流鏡中水
　鏡中有人逐雲起
　寶王三昧應如是
　奇哉一句阿彌陀
　勘破宗教諸禪和
　就中也有無奈何
　曾聽邊城霜月歌」


戊申仲夏白月孟齋日。私淑後學成時題於度雲
菴雲氣樓之谿窻左个。
* No. 1164-8b
 淨土或問序

參禪。余所不去。念佛。亦非去者。禪主見性。佛念離塵。
竊謂念佛一門實為禪教共履之通途。亦士庶同遊
之捷徑。可不信哉。世之學者。參禪有禪病。作佛有佛
魔。秪緣去聖時遠。源流異別。比比有之。孰能遏絕。而
元之天如則禪師。宗說俱通。人天規則。可謂劍離寶
匣為斬不平。藥出金瓶以瘳沉痾。遂於無疑中巧設
疑情。無問處而興問目。目之曰淨土或問。共二十六
則。所謂拔本塞源窮諸識念者也。若其信得及。淨念
相繼。觸目西方。歸心淨土。奚以為文哉。如或執妄謬
解。妍醜不分。白日迷途。適越之北者。取為司南。茲有
門弟子洪慈。募眾流行。非獨與世之脩淨業者共。亦
足為不信者之一勸耳。
三宗講主守愚悟勤識
* No. 1164-8
 師子林天如和尚淨土或問
小師　善遇　編

天如老人宴默於臥雲之室。有排闥而入者。禪上人
也。命之坐。坐久。夕陽在窻。篆煙將滅。上人整衣起立
從容問曰。竊聞永明壽和尚。稟單傳之學於韶國師。
為法眼的孫。座下數千指。機辯才智雷厲風飛。海內
禪林推為大匠。奈何自修淨土且以教人。復撰西方
等文廣傳於世。及四料揀偈曰。有禪無淨土。十人九
蹉路。無禪有淨土。萬修萬人去。主張淨土。無少寬容。
無乃自屈其禪而過讚淨土耶。此疑非小。為我辯之。
答曰。大哉問也。永明深有功於宗教者也。惜舉其綱。
發明未盡。未能盡遣禪者之疑也。余忝學禪。未諳淨
土。然涉獵諸書。稍知其槩。本易行易入之方。亦難說
難信之法。釋迦預知末法眾生少能信向。故引諸佛
廣長舌以破其疑。復自言。我於五濁惡世行此說此。
是為甚難。此皆苦口丁寧勸人信向矣。且大悲世尊
金口所宣莫不信受。獨於淨土間有疑者。何哉。良由
淨土教門至廣至大。淨土修法至簡至易。所謂廣大
者一切機根攝收都盡。上至一生補處亦生淨土。下
至五逆十惡。臨終念佛悔過。歸心淨土者。悉往生也。
所謂簡易者。無艱難勞苦之行。無迷誤差別之緣。但
持彌陀名號。由此離娑婆。生極樂。不退轉直至成佛
也。其廣大如彼。其簡易如此。故雖智者不能無疑焉。
汝如知此。則知永明之讚深有意焉。非過也。

問。禪宗悟達之士既見性成佛。肎復求淨土之生乎。

答。悟達之士。政願求生。古云。不生淨土。何土可生。汝
但未悟。使汝悟則淨土之趨萬牛不能挽矣(上二答皆略。詳
在下第三答)。

問。學者但患大事不明。大事既明。當不避死生廣度
生靈。今厭苦趨樂。非吾所願也。

答。見卵求夜。何太早
計也。汝將謂一悟之後習漏永除便不退轉耶。更無
徧學佛法修行證果等事耶。便可上齊諸佛入生入
死不受障緣所撓耶。審如是諸大菩薩。修六度萬行
動經恒河沙劫者。反愧於汝矣。教有聲聞出胎之昧。
菩薩隔陰之昏。況近時薄解淺悟。自救不了者乎。縱
悟處深遠。見地高明。行解相應。奈何未登不退。力用
未充。居濁惡化剛強。先聖未許。如未完不固之舟。濟
多人於惡海。自他俱溺。其理必然。故往生論。欲遊戲
地獄門者。必生彼土。得無生忍巳。還入生死。救苦眾
生。以此因緣求生淨土。先聖云。未得不退轉位。不可
混俗度生。未得無生法忍。要須常不離佛。嬰兒常不
離母。弱羽只可傅枝。今釋迦巳滅。彌勒未生。四惡苦
趣因果牽纏。外道邪魔是非扇亂。女色淫聲之相惑。
惡緣薉濁之交侵。無現佛可依。又境緣所撓。初心悟
達之人尠有不遭其敗者。世尊殷勤指歸極樂。良有
以也。蓋彼彌陀現在說法。樂土境緣種種清淨。儻依
彼佛忍力易成。高證佛階。親蒙授記。然後出化眾生。
去來無礙。以是之故。上根利器急願託生。況中下之
輩初得發明者乎。豈不見觀佛三昧經。文殊得念佛
三昧。常生淨土。世尊復曰。汝當往生極樂世界。華嚴
經。普賢勸進善財童子海會大眾。十大願王導歸極
樂。其偈云。願我臨欲命終時。盡除一切諸障礙。面見
彼佛阿彌陀。即得往生安樂剎。乃至蒙彼如來授記
巳。化身無數百俱胝。智力廣大徧十方。普利一切眾
生界。楞伽記云。大名德比丘。厥號為龍樹。世間中顯
我。無上大乘法。得初歡喜地。往生安樂國。又起信論。
馬鳴有求生之願。無量壽論。天親有願往之心。大寶
積經。記淨飯王及七萬釋種同生安養。觀經。韋提夫
人及五百侍女同覲彌陀。且淨飯．韋提等皆現得無
生法忍。西竺似此之流不可勝數。東土如廬山遠公
合社高人。天台賢首諸宗尊者。曰僧曰俗同生淨土
者又可勝數耶。只如文殊．普賢大菩薩也。善財海眾
徧參知識。悟同諸聖者也。馬鳴．龍樹等菩薩也。亦禪
宗以為大祖師也。此諸聖人所悟所證。比今悟達之
士何如。彼尚願生樂國親近彌陀。而汝一悟之後更
不求生。則龍樹．馬鳴．普賢．文殊等反不汝若。何不自
揣其心。自量其力。所修所證誠過二菩薩二禪祖乎。
所參知識。所悟佛性。過善財海眾乎。所得無生法忍。
受佛印證。過淨飯．韋提乎。飯王。佛之父也。七萬釋種。
佛親屬也。淨土之生儻無利益。佛忍自誤其父與親
屬乎。向謂得無生忍。可許混俗。今王屬得忍。尚記往
生。則如來保護之意豈不深且遠乎。多見今之禪者。
不究如來之了義。不知達磨之玄機。空腹高心。習為
狂妄。見修淨土則笑曰。彼學愚夫愚婦之為。何鄙哉。
余嘗論其非鄙愚夫婦。乃鄙文殊．普賢．龍樹．馬鳴等
也。非特迷正道。失善根。喪慧身。亡佛種。且成謗法之
業。鄙聖之殃。佛祖視為可哀憐者。於是永明和尚剖
出心肝。主張淨土。既自修又化世。臨終預知時至。種
種殊勝相現。舍利鱗砌於身。撫州一僧經年繞其塔。
人問故。僧曰。因病入冥。見殿左畵僧一㡧。閻王禮拜
殷勤。主吏曰。此永明壽禪師也。修行精進。生極樂上
品。夫永明悟達磨直指之禪。又致身極樂上品。以此
解禪者之執情。為末法勸信。余謂其深有功於宗教
者此也。豈特永明為然。死心新禪師勸修淨土文云。
彌陀甚易念。淨土甚易生。又云。參禪人最好念佛。根
機或鈍。恐今生未能大悟。且假彌陀願力接引往生。
又云。汝若念佛不生淨土。老僧當墮拔舌地獄。真歇
了禪師淨土說云。洞下一宗皆悟密修。其故何哉。良
以念佛法門徑路修行。正按大藏。接上上器。傍引中
下之機。又云。宗門大匠巳悟不空不有之法。秉志孜
孜於淨業者。得非淨業見佛尤簡易於宗門乎。又云。
乃佛乃祖在教在禪。皆修淨業同歸一源。入得此門
無量法門悉皆證入。至如天衣懷．圓照本．慈受深．南
嶽思．法照淨靄．淨慈大通．天台懷玉．梁道珍．唐道綽．
毗陵法真．姑蘇守訥．北磵簡．天目禮等諸大老。皆禪
門宗匠。其密修顯化。發揚淨土之旨不約而同。豈特
諸老為然。嘗聞老宿曰。合五家宗派。盡天下禪僧。悟
與未悟。無一不歸淨土。百丈海禪師。馬祖的子。天下
叢林。從古至今無一事敢違其法。看他為病僧念誦。
舉揚一偈。稱讚彌陀。復同聲念佛百千聲回向云。諸
緣未盡。早遂輕安。大命難逃。徑歸安養。又津送亡僧
云。神超淨域。業謝塵勞。蓮開上品之花。佛授一生之
記。茶毗之際但引聲高倡南無西方極樂世界大慈
大悲阿彌陀佛。如是十倡十和。回向云。上來稱揚十
念。贊助往生。此非淨土之指歸乎。百丈以來皆依此
法。然則禪僧無不歸淨土者。豈不然乎。余觀老宿之
言。誠有據而不容辯矣。因悟百丈立法之意。亦豈無
據而然耶。汝在叢林津送不知幾矣。此等回向十念
口倡耳聽又不知幾矣。汝既不會祖師意。又不發省
覺心。妄謂悟達不願往生。則天下禪者之執。莫汝若
矣。

問。嘗聞惟心淨土。本性彌陀之說。竊喜之。及觀經論
所謂淨土者。十萬億土外之極樂也。彌陀者。極樂國
中之教主也。彼我條然。遠在惟心本性之外。果何謂
耶。

答。汝言局矣。不識汝心廣大而明妙者矣。楞嚴云。
身洎山河虗空大地。咸是妙明真心中物。又云。諸法
所生。唯心所現。安有土而不心者哉。淨土唯心。心外
無土。如大海之現羣漚。無漚能外海也。唯心淨土。土
外無心。猶眾塵之依大地。無塵不名地也。當知惟此
一心具四種土。一凡聖同居。二方便有餘。三實報無
障礙。四常寂光。一凡聖同居土。分薉淨同居。薉土娑
婆之類是也。其中凡居即四趣人天也。聖居二。一實
聖。即四果辟支。通教六地。別十住。圓十信後心。通惑
雖盡。報身猶在。皆名實也。二權聖。謂方便．實報．寂光
土中菩薩及佛。為利有緣。應生同居。皆是權也。同居
淨土者。且如極樂雖無六趣。而有凡夫假名人天。經
云。犯重罪者。臨終懺悔念佛。即得往生。故知具惑染
亦得居也。聖居權實。類前可知。以無惡趣。故名為淨。
二方便有餘土者。二乘三種菩薩。證方便道者所居。
謂修二觀。斷通惑。盡塵沙別惑。無明未斷。捨分段身
而生界外。受法性身。即有變易。名有餘者。無明未斷
也。釋論。三界外有淨土。聲聞．辟支佛生其中。受法性
身。非分段生也。三實報無障礙土者。純法身菩薩所
居。破無明。顯法性。得真實果。而無明未盡。潤無漏業。
受法性報身。亦名果報國。仁王經。三賢十聖住果報
是也。以觀實相。發真無漏。所得果報。故名為實。修因
無定。色心無礙。故名無障礙。華嚴因陀羅網世界是
也。四常寂光土者。妙覺極智所照如如法界之理。名
之為國。亦名法性身。但真如佛性。非身非土而說身
土。離身無土。離土無身。名身土者。一法二義。普賢觀。
毗盧遮那住處名常寂光是也。前二土是應。應佛所
居。第三亦應亦報。報佛所居。第四但是真淨。非應非
報。法身所居。常即法身。寂即解脫。光即般若。如世伊
三點。不縱橫。竝別名秘密藏。諸佛如來所遊居處。真
常究竟。極為淨土。由上三身四土而觀之。十方微塵
國土唯吾心之土也。三世恒沙諸佛唯吾心之佛也。
無土不依吾心建立。無佛不由吾性發現。豈十萬億
外之極樂獨非唯心之淨土乎。極樂國中之教主。獨
非本性之彌陀乎。又唯此一心。具含十界。身土融通。
重重無礙。又心佛眾生三無差別。生佛互現。念念交
參。所以云。諸佛心內眾生塵塵極樂。眾生心中諸佛
念念彌陀。又云。十方淨薉卷懷同在於剎那。一念色
心羅列徧收於法界。竝天真本具。非緣起新成。一念
既然。一塵亦爾。故能一一塵中一切剎。一一心中一
切心。一一心塵復互周。重重無盡無障礙。一時頓現
非隱顯。一切圓成非勝劣。如此則遷神億剎實生自
巳心中。孕質九蓮豈逃剎那際內。又云。極樂徧在一
切處。舉一全收。如帝釋殿上千珠寶網。千珠光影入
一珠。一珠光影徧千珠。雖珠珠互徧。此珠不可為彼。
彼珠不可為此。參而不雜。離而不分。一一徧彰。亦無
所在。極樂淨土即千珠之一。十萬億國亦各千珠之
一。三乘人天下至地獄鬼畜修羅。無非千珠之一。阿
彌陀佛亦千珠直示一珠。見一佛即見十方諸佛。亦
見十方九界眾生微塵剎海。十世古今一印頓圓。無
餘法矣。如此則不唯極樂諸剎。諸塵塵塵皆唯心之
極樂也。一塵一佛。佛佛皆本性之彌陀也。上皆佛祖
聖賢遞相發揚之明訓。復何疑哉。

問。既淨薉融通。塵塵極樂。何娑婆獨薉耶。

答。凡夫業
惑。即淨而薉。佛眼所觀。即薉皆淨。豈釋迦報境果薉
哉。

問。含攝無餘。吾信唯心之大矣。圓融無礙。吾信唯心
之妙矣。奈何尚滯迷情。未離薉業。唯心之土何由淨
耶。

答。心垢土垢。心淨土淨。維摩經。欲得淨土。當淨其
心。隨其心淨。則佛土淨。淨其心者。捨淨土之修。他何
能焉。

問。淨土修法。其詳可得聞乎。

答。淨土無修。修因迷有。
法無高下。高下由根。根有多殊。修分多類。攝其多類。
總有三門。一曰觀想。二曰憶念。三曰眾行。皆依極樂
彌陀為之主也。觀想者。觀經謂。諸佛是法界身。入一
切眾生心想中。是故心想佛時。是心即是三十二相
八十隨形好。是心作佛。是心是佛。諸佛正徧知海從
心想生。應當一心繫念。諦觀彼佛。天台疏曰。法界身
者。報佛法性身也。眾生心淨。法身自在。故云入。如白
日昇天。影現百川。明佛身自在。能隨物現也。又法界
身是佛身。無所不徧。法界為體。得此觀佛三昧。解入
相應。故云入心想也。是心作佛者。佛本是無。心淨故
有。是心是佛者。聞佛本是無。心淨故有。便謂條然。故
云。即是始學名作。終成即是。妙宗鈔曰。欲想佛身。當
明觀體。體是本覺。起成能觀。本覺乃諸佛法界之身。
佛無別所證。全證眾生本性也。若始覺有功。本覺乃
顯。故云。法身從心想生。又彌陀與一切佛。一身一智。
應用亦然。彌陀身顯即諸佛身。諸佛相明即彌陀體。
故泛明諸佛以為彌陀觀體。從法界身下。約感應道
交釋。從又法界身下。約解入相應釋。融心解云。若無
初釋。則觀非觀佛。若無次釋。則生佛體殊。二釋相成。
是今觀法。鈔又曰。今之心觀。非直於陰心觀本性佛。
乃託他佛顯乎本性。故先明應佛入我想心。次明佛
身全是本覺。故應佛顯知本性。明託外義。成唯心觀。
立若論作。是即不思議三觀也。以若破若立名作。空
假二觀也。不破不立名是。中道觀也。全是而作。則三
諦俱破。俱立全作而是。則三諦俱非破立。即中之空
假名作。能破三惑。能立三法。故感他佛三身圓應。能
成我心三身。當果即空假之中名是。則全惑即智。全
障即德。故心是應佛。心是果佛。故知作是一心。修此
三觀。乃諸觀之總體。一經之妙宗也。又曰。此觀能令
四佛土淨。如是方為此經宗致。良由觀妙能破三惑。
不獨淨於同居。隨其惑斷淺深。自然感得有餘等三
土。韋提本欲捨薉取淨。佛示觀法。捨薉必盡。顯淨無
遺。其惑未破而生同居者。託勝增修。三淨可待。且教
云。五濁輕重。同居淨薉。而圓觀輕濁所感同居。依正
最淨。比餘善感土。其相天殊也。二憶念者。或緣相好。
或持名號。皆名憶念。而有理有事。華嚴解脫長者云。
欲見安樂世界無量壽如來。隨意即見。我能了知一
切如來國土莊嚴神通等事。無所從來亦無所去。無
有處所亦無住處。亦如巳身無來無去無行住處。然
彼如來不來至此。我不往彼。知一切佛及與我心皆
如夢故。如夢所見。從分別生。見一切佛從自心起。又
知自心如器中水。諸法如水中影。自心如幻術。一切
佛如幻。所作自心諸佛菩薩悉皆如響。譬如空谷隨
聲發響。悟解自心隨念見佛。我如是知。如是憶念。所
見諸佛皆由自心。貞元疏曰。無所從來下。正辨唯心
即心。無心便入真如。了彼相虗。唯心現故。既了唯心。
了心即佛。故隨所念無非佛矣。般舟經教修佛立三
昧。專念彌陀。如夢見金寶親屬相與娛樂等。永明曰。
此喻唯心所作。即有而空。如幻非實。則心佛兩忘而
不無幻相。則不壞心佛。空有無礙。即無去來。不妨普
見。見即無見。常契中道。彌陀經執持名號至一心不
亂。淨覺曰。一心不亂。有理事。若達此念佛心。四性不
生。是理一心。若用心存念。念念不間。名事一心。真歇
曰。事一心。人皆可行。由持名號心不亂故。如龍得水
似虎靠山。若理一心。亦非他法。但將阿彌陀佛四字。
二六時中直下念去。了知能念之心。本不有念不無
念。不亦有亦無念。不非有非無念。能念既爾。所念亦
然。又諸經所說。或一生繫念。三月繫念。晨朝十念。七
七日念。十日十夜六時中念。一日一夜不斷專念。加
以深信之力。淨願之力。佛加被力。皆生極樂。下至逆
惡凡夫臨終十念亦得生也。三眾行者。華嚴發十大
願。謂禮敬諸佛．稱讚如來．廣修供養．懺悔業障．隨喜
功德．請轉法輪．請佛住世．常隨佛學．恒順眾生．普皆
回向。一一願皆云虗空界盡。眾生界盡。眾生業盡。眾
生煩惱盡。我願乃盡。而虗空眾生業煩惱不可盡。故
我此願王無有窮盡。念念相續無有間斷。身語意業
無有疲厭。至臨命終時最後剎那。一切諸根悉皆散
壞。一切威勢悉皆退失。輔相大臣宮殿內外。象馬車
乘珍寶伏藏。無復相隨。唯此願王不相捨離。於一切
時引導其前。一剎那間往生極樂世界。即見阿彌陀
佛。其人自見生蓮華中。蒙佛授記巳。經無數劫。普於
十方世界以智慧力隨眾生心而為利益。乃至能於
煩惱大苦海中拔濟眾生。令其出離。皆得往生極樂
世界。大寶積發十種心。一於諸眾生起於大慈無損
害心。二起於大悲無逼惱心。三於佛正法不惜身命
樂守護心。四於一切法發生勝忍無執著心。五不貪
利養恭敬尊重淨意樂心。六求佛種智於一切時無
忘失心。七於諸眾生尊重恭敬無下劣心。八不著世
論於菩提分生決定心。九種諸善根無有雜染清淨
之心。十於諸如來捨離諸相起隨念心。此十心隨成
一心。欲生極樂世界。若不得生。無有是處。觀經修三
福。一孝養父母。奉事師長。慈心不殺。修十善業。二受
持三歸。具足眾戒。不犯威儀。三發菩提心。深信因果。
讀誦大乘。勸進行者。此三種業過。去未來現在諸佛
淨業正因。又大本三輩發菩提心。及諸經論所明誦
經持呪建塔造像禮拜讚頌齋戒燒香散花懸繒幡
蓋。凡一行一事資之以信願回向之力。無不生也。然
願行大小不等。理事不同。其所感依正。所見之佛。所
聞之法。應必懸異也。

問。善財童子一生取辦。乃不生華藏而勸生極樂。何
耶。

答。華嚴疏有此問。彼答云。有緣故。情一故。不離華
藏故。即本師故。又曰。普賢為善財海眾結歸極樂者。
蓋為圓宗入文殊智。修普賢行。福慧事理皆稱法界。
此大心人雖妙悟本明頓同諸聖。然力用未充。未及
如來普利眾生。所以依淨土近彌陀直至成佛。意在
此也。

問。觀想．憶念二門。修各不等。其所感相同耶異耶。

答。
皆不同也。永明曰。九品往生。事非一等。或遊化國。見
佛應身。或生報土。見佛真體。或一夕登上地。或經劫
證小乘。或利鈍根。或定散意。或道悟遲速而機不同。
或花開早晚而時有異。慈雲曰。九品猶略分。細分應
無量。

問。極樂只是同居。何謂或生報土見佛真體。

答。將謂
同居之外別有實報耶。當知三土不離同居。特身境
受用遞遞不同耳。荊溪云。直觀此土。四土具足。如華
嚴海會不離逝多林。而諸大聲聞不知不見。即此類
也。

問。此土四土具足。只消就此展轉修行。

答。奈薉業難
除。欲除薉修淨。勢須彼國求生。四明云。此土濁重。十
信方出苦輪。彼土境勝。九品悉階不退。豈不聞大通
佛世受教之徒。經塵點劫尚在聲聞地。皆因退轉故
涉長時。身子證六心。猶退落五道。況悠悠者乎。蓋由
此土多值退緣。故云。魚子菴羅華。因多結果少。若生
極樂藉彼勝緣。博地凡夫便階下退。是故求生也。

問。同居淨土其類甚多。今指極樂又偏讚其境勝緣
勝。何耶。

答。正為境緣故偏指也。經云。彼國無眾苦。但
受諸樂。今以娑婆對比之。此血肉形軀有生皆苦。彼
蓮華化生無生苦也。此時序代謝衰老日侵。彼寒暑
不選無老苦也。此四大難調多生病患。彼化體微妙
無病苦也。此七十者稀無常迅速。彼壽命無量無死
苦也。此親情愛戀有愛必離。彼無父母妻子無愛別
離苦也。此仇敵怨讐有冤必會。彼上善聚會無冤憎
會苦也。此困苦饑寒貪求不足。彼衣食珍寶皆受現
成。此醜薉形骸根多缺陋。彼端嚴相貌皆有光明。此
輪轉生死。彼永證無生。此有四趣苦。彼無三惡名。此
丘陵坑坎荊棘為林土石諸山薉惡充滿。彼黃金為
地寶樹參天樓聳七珍花敷四色。此雙林巳滅龍華
未來。彼無量壽尊現在說法。此觀音．勢至徒仰嘉名。
彼無邊上人親為勝友。此羣魔外道惱亂正行。彼佛
化一統魔外絕蹤。此媚色妖婬迷惑行者。彼正報清
淨實無女人。此惡獸魑魅交扇邪聲。彼水鳥樹林咸
宣妙法。二土較量境緣迥別。而樂邦之勝未易悉舉
也。境勝可攝眾生取淨之情。緣勝可助生者修行之
力。圓三不退由此階焉。較餘淨居升沉之異矣。

問。十方如來皆可親近。獨推彌陀。何耶。

答。其故有三。
一誓願深重。二娑婆有緣。三化道相關。彌陀因中發
種種廣大誓願。略曰。若我成佛。眾生願生我國。或聞
我名。修諸善本稱我名號。乃至十念若不生者。誓不
取正覺。既生我國。若有退轉不決定成佛者。誓不取
正覺。故華嚴鈔曰。彌陀願重偏接娑婆眾生也。

釋迦
在時。聞佛教歸向彌陀固巳多矣。末世眾生無問僧
俗男女貴賤貧富。無不信向。未聞佛教者亦會稱名。
頑愚暴惡無信之徒。或遭厄難危險之處。或發贊歎
怨嗟之聲。不覺信口便叫阿彌陀佛。兒女戲弄之際。
聚沙團泥圖墻畫壁便作彌陀佛像。甚至學行未穩
學語未成者。自然能倡阿彌陀佛。此皆不勸而發。不
教而能。無量壽經云。吾說此經。令見無量壽佛及其
國土。所當為者皆可求之。無得以我滅後復生疑惑。
當來經道滅盡。我以慈愍特留此經百歲。眾生值此
者。隨意所願皆可得度。又經云。此經滅後。佛法全無。
但留阿彌陀佛四字名號救度眾生。其有不信而謗
毀者。當墮地獄具受眾苦。故天台云。彼佛於此惡世
偏有緣耳。

兩土聖人示居淨薉。以折攝二門調伏眾
生。此以薉以苦以促以多魔惱而折之。俾知厭。彼以
淨以樂以延以不退轉而攝之。俾知欣。既厭且欣。化
道行矣。又釋迦三乘授道之外度未盡者。度在彌陀。
故諸大乘經丁寧反覆勸往者。蓋化道之相關也。

問。欣厭取捨得無愛憎能所之過乎。

答。此非世間愛
憎能所。乃十方如來轉凡成聖之通法也。非厭捨何
以轉凡。非欣取何以成聖。凡夫預聖位。聖位至等覺。
等而上之。無非欣厭。極乎妙覺取捨始亡。故云取捨
若極與不取捨無有異也。況淨土之法只一化機。此
指其往。萬派聲消。彼受其來。潮音倡起。故厭捨契乎
真空。欣取建乎妙假。正欣厭而情泯。無取捨而行興。
合乎圓中。花開見佛。然則愛憎能所過云乎哉。

問。往生不乖於無生乎。

答。天台云。熾然求生淨土。達
生體不可得。即真無生。此謂心淨故佛土淨。愚者為
生所縛。聞生即作生解。聞無生即作無生解。不知生
即無生。無生即生。長蘆曰。以生為生。常見也。以無生
為無生。斷見也。生而無生無生生。第一義也。余復約
性相義釋之。妙真如性本自無生。因緣和合乃有生
相。以其性能現相。故無生即生。以其相由性現。故生
即無生。知此則知淨土之生。唯心所生。理何乖焉。

問。往生之說其旨昭然。今之學者不能曉了。皆疑遠
隔十萬億國。臨終恐難得到。

答。說了許多心外無土
土外無心猶道不曉。此無他。只是妄認自心在色身
之內方寸之間。不知心量無相元自廣大。且十方虗
空恒沙世界無量無邊。我之心量一一周徧。如此看
來萬國在我心中甚近。何遠之有。命終生我心中甚
易。何難之有。十疑論。十萬億剎對凡夫肉眼生死心
量說耳。但眾生淨土業成者。臨終在定之心即淨土
受生之心。動念即是生淨土時。為此觀經云。彌陀佛
國去此不遠。又業力不可思議。一念即生。不須愁遠。
如人夢身在牀而心意識徧至他方。生淨土亦爾。不
須疑也。經云。一彈指頃即得往生。又謂屈伸臂頃。又
言頃刻之間。故自信錄。十萬億剎頃刻至者。自心本
妙耳。此等重重喻說。只言生自巳廣大心中。甚近而
甚易者也。譬如此方到天竺十萬餘里。一路多經國
土。有人曾聞他說記憶在心。後坐臥間忽動一念思
量彼國。思千里便到千里。思萬里便到萬里。思量天
竺便到天竺。生淨土便是這箇道理。不修淨業要到
極難。淨業若成要到極易。但辦肎心決不相賺。

問。不修淨業要到極難。何故逆惡凡夫臨終亦生。

答。
觀經下品下生作不善業五逆十惡。如此愚人應墮
惡道。經歷多劫受苦無窮。臨命終時遇善知識。種種
安慰為說妙法教令念佛。此人苦逼不遑念佛。善友
告言。汝不能者應稱無量壽佛。如是至心令聲不絕。
具足十稱南無阿彌陀佛。於念念中除八十億劫生
死之罪。見金蓮華猶如日輪住其人前。如一念頃往
生極樂世界。滿十二大劫蓮華方開。觀音．勢至以大
悲音聲廣說諸法實相除滅罪法。聞巳歡喜即發菩
提之心。觀經疏以念佛除滅罪障故。即以念佛為勝
緣也。更以疏論參而明之。一者。少時心力能勝終身
造惡。心雖少時。其力猛利。是心勇決名為大心。以捨
身事急故。如人入陣不惜身命。名健人者。二者。此或
戒緩乘急。臨終勸念定心易成。縱現世不修三昧。亦
是宿種今熟。以宿善業強故。臨終得遇知識。十念功
成也。三者。念佛之時必重悔悟。故永明曰。善惡無定。
因緣體空。迹有升沉。事有優劣。真金一兩勝百兩疊
華。爝火微光爇萬仞積草。

問。五濁惡世人皆有罪。縱未造五逆。其餘罪業孰能
無之。苟未懺悔消滅。臨終念佛能往生乎。

答。亦得生
也。此全藉彌陀不思議之大願力也。那先經。百枚大
石置船上。藉船力石不沒水。若無船。小石亦沒。船喻
佛力。石喻惡業。故有帶業往生之說。具惑染者得生
同居淨也。僧雄俊并汾州人。屠牛為業。臨終見羣牛
逼觸苦痛切巳。張鍾馗殺雞為業。臨終見神人驅羣
雞啄破兩目流血盈牀。稱佛名號俱生淨土。此非佛
力而何。復以喻明。如人犯法應入官囚。投託國王承
王宣召。官不能拘。復達帝京。西資鈔云。得生淨土是
假他力。彌陀願攝。釋迦勸贊。諸佛護念。如渡大海既
得巨舟。仍有良導。加以便風。必速到彼岸也。若不肎
登舟。遲留惡國。誰之過歟。

問。帶業而生。能不退乎。

答。皆不退也。經云。生者悉住
正定之聚。又生者皆是阿鞞跋致。十疑論。五因緣不
退。一。阿彌陀佛大悲願力攝持。二。佛光常照菩提心
常增長。三。水鳥樹林風聲樂響皆說苦空。聞者常起
念佛念法念僧之心。四。純諸菩薩以為良友。無惡緣
境。外無鬼神邪魔。內無三毒等煩惱畢竟不起。又常
親近供養十方諸佛菩薩。五。壽命永劫共菩薩佛等。
故不退也。

問。一生造惡臨終念佛。帶業得生又無退轉。然則我
且做世事。待臨終念佛可乎。

答。苦哉。賺自巳又賺天
下僧俗男女。皆此言也。逆惡凡夫臨終念佛。是宿有
善根。故遇知識而得念佛。此等僥倖萬中無一。羣疑
論。有十種人臨終不得念佛。一。善友未必相遇。無勸
念理。二。業苦纏身。不遑念佛。三。偏風失語。四。狂亂失
心。五。遭水火。六。遇豺狼。七。惡友壞彼信心。八。昏迷致
死。九。陣亡。十。墜高巖。此皆尋常聞見。不論僧俗人皆
有之。宿業所招現業所感。忽爾現前不容迴避。忽然
遭著一種。便做手脚不得也。知識活佛救不得也。便
隨業向三塗八難中受苦。要聞佛名不聞了也。直饒
無此惡緣。好病而死。未免風刀解體。四大分離。如生
龜脫筒。痛苦逼迫。怕怖慞惶。念佛不得也。更饒無病
而死。世緣未了。世念未休。貪生怖死擾亂胷懷。又兼
家私未明。後事未辦。妻啼子哭。百種憂煎。念佛不得
也。更饒未死以前。只些少病痛在身。未免忍疼忍苦
叫喚呻吟。問藥求醫祈禱懺悔。雜念紛飛。念佛不得
也。更饒未病以前。只是年紀老大衰相現出。困頓龍
鍾愁歎憂惱。向箇衰老身上左安右排。念佛不得也。
更饒未老以前政是少壯。稍或狂心未歇。俗務相關
東攀西緣。胡思亂想。業識茫茫。念佛不得也。更饒清
閑自在有志修行。稍於世相照不破放不下把不定
坐不斷。些子境界現前。一箇主人隨他顛倒。念佛不
得也。你看老病之時。少壯清閑之日。稍有一事挂心。
早是念佛不得。況臨終時哉。更道且做世事。你真癡
人說癡話。敢保錯用心也。且世事如夢那有實效。那
一件替得生死。縱饒造伽藍增常住。攀名位結官豪。
將謂多做好事。殊不知犯了不體道本廣造伽藍等
戒。有為之功多諸過咎。天堂未就地獄先成。生死未
明皆成苦本。眼光落地受苦之時。方知平生所作盡
是添枷添鎖。鑊湯下增柴炭。劒樹上助刀鎗。袈裟下
失却人身。萬劫難復。鐵漢聞之也須淚落。祖師如此
苦口。曾許且待臨終念佛乎。死心禪師道。世人財寶
如山。妻妾滿前。日夜歡樂。爭奈前程窄。暗裏催符到。
行不容滯。閻羅老不順情。無常王何面目。且據諸人
眼裏耳裏。前街後巷親情眷屬朋友兄弟強壯後生。
死却多少。世人多云老來念佛。好教你知。黃泉路上
無老少。古人云。莫待老來方念佛。孤墳多是少年人。
又云。自從早年索妻養兒經營家計。受盡萬千辛苦。
三寸氣斷一旦皆休。若孝順兒孫。春三秋九做椀羮
飯。哭幾聲。猶是記憶爺孃。若不肖子。父母骨頭未冷。
作撻財產恣意作樂。以此較之。著甚麼急。古德云。富
家翁。忙似箭。米生蟲。錢爛貫。把秤稱。點燈算。傀儡索。
莫教斷。死心如此苦口。曾許且待臨終念佛乎。人生
能有幾時電光。眨眼便過。趂未老未病。抖身心。撥世
事。得一日光景念一日佛名。得一時工夫修一時淨
業。由他命終。我之盤纏預辦。前程穩當了也。若不如
此。後悔難追。

問。人心易進易退。一聞警䇿勇猛精勤。忽逢障難便
轉念頭。都道淨業是身後事。目前無所利濟。亦無怪
其然耶。

答。汝見未廣也。受持佛名獲十勝利。一。晝夜
一切諸天大力神將河沙眷屬隱形守護。二。二十五
大菩薩如觀世音等。及一切菩薩常隨守護。三。諸佛
晝夜護念。彌陀常放光明攝受。四。一切惡鬼不能害。
毒蛇毒龍毒藥悉不能中。五。火水冤賊刀箭牢獄枷
鎖橫死悉皆不受。六。先業消滅。冤命解脫。更無執對。
七。夜夢正直。或見彌陀勝妙色像。八。心常歡喜。顏色
光澤。氣力充盛。所作吉利。九。常為一切世間人民恭
敬供養歡喜禮拜。如敬佛。十。命終無怖畏。正念現前。
得見彌陀聖眾持金蓮華接引往生。盡未來際受勝
妙樂。如上十利。經文具載。佛口所宣。現生來世皆有
利益。但當精進不用懷疑。

問。抖身心。撥世事。必境緣順身意安閑者可行。儻世
事不容撥棄。何以教之。

答。若是痛念無常。用心真切
者。不論苦樂順逆靜鬧閑忙。一任公私幹辦迎賓待
客。萬緣交擾八面應酬。與他念佛兩不相妨。不見道。
朝也阿彌陀。暮也阿彌陀。假饒忙似箭。不離阿彌陀。
又云。竹密不妨流水過。山高豈礙白雲飛。其有世緣
重。力量輕者。亦須忙裏偷閑鬧中取靜。每日念三萬
一萬三千一千聲定為課。不容一日放過。又冗極頃
刻無閑者。每晨必須十念。積久功成。亦不虗棄。念佛
之外念經禮佛懺悔發願種種結緣作福。隨力修諸
善功以助之。一毫之善皆回向西方。如此用功。非惟
決定往生。亦增高品位矣。

問。泛言念佛未有其方。且十念迴向之法亦未喻。幸
詳示之。

答。念佛者。或專緣三十二相。繫心得定。開目
閉目常得見佛。或但稱名號執持不散。亦於現身而
得見佛。此間現見多是稱佛名號為上。稱佛之法。須
制心不令散亂。念念相續。繫緣佛號。以心緣歷字字
分明。稱名無管多少。竝須一心一意心心相續。如此
方得一念滅八十億劫生死之罪。若不然者。滅罪良
難。十念者。每晨面西正立合掌。連稱阿彌陀佛。盡一
氣為一念。如是十氣為十念。隨氣長短不限佛數。氣
極為度。聲不高低不緩急。調停得中。十氣連屬。令心
不散。專精為功。名十念者。是藉氣束心也。盡此一生
不得一日暫廢。念畢即云。我弟子(某)一心皈命極樂
世界阿彌陀佛。願以淨光照我。慈誓攝我。我今正念
稱如來名經十念頃。為菩提道。求生淨土。佛昔本誓。
若有眾生欲生我國。至心信樂。乃至十念。若不生者
不取正覺。唯除五逆誹謗正法。我今自憶此生巳來
不造逆罪不謗大乘。願此十念得入如來大誓海中。
承佛慈力。眾罪消滅。淨因增長。若臨欲命終。自知時
至。身不病苦。心無貪戀。心不倒散。如入禪定。佛及聖
眾手持金臺來迎接我。如一念頃生極樂國。華開見
佛。即聞佛乘。頓開佛慧。廣度眾生滿菩提願。念巳便
止。此先德垂訓切要之方。盛傳久矣。當遵行之。

問。我輩世外。當何以加其功焉。

答。前不云乎。修有多
類。攝成三門。如是三門。門門可入。或單或兼。隨意所
取。

問。圓觀之修。唯心之念。似上器之行門。華嚴十願。寶
積十心。亦大根之功用。根器不對。功行難成。今吾自
揣。觀吾自好惟專持名號。加禮拜懺悔而巳。師為如
何。

答。善哉。汝知量矣。汝合善導專修無間之說矣。專
修者。謂眾生障重。境細心麤。識颺神飛。觀難成就。大
聖悲憐。直勸專稱名號。稱名易故。相續即生。念念相
續。畢命為期。十即十生。百即百生。何故。無外雜緣得
正念故。與佛本願相應故。不違教故。順佛語故。若修
雜業求生。百希一二。千希三四。由雜緣亂動失正念
故。與佛本願不相應故。教相違故。不順佛語故。繫念
不相續故。心不相續報佛恩故。雖有業行常與名利
相應故。樂近雜緣自障障他生淨土故。無間修者。身
專禮阿彌陀佛。口專稱阿彌陀佛。意專想阿彌陀佛。
又貪瞋癡來。隨犯隨懺。不令隔日隔夜隔時。常使清
淨無間也。善導和尚。天竺傳稱為彌陀化身。今觀其
說。要緊在念念相續。永明云。直須一心歸命。盡報精
修。坐臥之間常面西向。當行道禮敬之際。念佛發願
之時。懇苦翹誠無諸異念。如就刑戮。若在狴牢。怨賊
所追。水火所逼。一心求救。願脫苦輪。速證無生。廣度
含識。紹隆三寶。誓報四恩。如斯至誠方不虗棄。如或
言行不稱。信願輕微。無念念相續之心。有數數間斷
之意。恃其懈怠臨終望生。伹為業障所遮。恐難值其
善友。風火逼迫。正念不成。何以故。如今是因。臨終是
果。應須因實果則不虗。聲和則響順。形直則影端也。

問。念念相續豈非所願。奈定力未成。念頭無主。或舊
學未忘。或邪思亂起。或境緣相觸照顧不牢。或情想
紛飛遏捺不住。不覺念頭東走西走。眨得眼來千里
萬里。又或惹著一毫世事。便五日十日半月一月擺
脫不去。豈特間斷而巳。言之可慚。思之可慟。又何以
治之。

答。嗚呼。此學者通病也。當間斷時。若不痛鞭則
專修．無間永無成就。古人有三痛䇿。一報恩。二決志。
三求驗。報恩者。既修淨土當念報恩。只如父母養育
豈非重恩。師長作成豈非重德。你最初出家便要報
重恩。後來行脚又要報重德。離鄉別井二三十年。父
母師長艱難困苦總不顧。老病又不看。死也不歸。如
今或在三途受苦。望你救他度他。你却念念間斷。淨
土不成。淨土不成自救不了。既不能相救。是忘恩負
義大不孝人。經云。不孝之罪當墮地獄。然則一念間
斷便是地獄業也。又且不蠶而衣。不耕而食。僧房臥
具受用現成。祖師道。施主妻子分上減刻。將來道眼
未明。滴水寸絲也須牽犁拽杷償他始得。你却念念
間斷淨土不成。淨土不成酬償有分。然則一念間斷
便是畜生業也。決志者。若學專修志須決定。你一生
參禪。禪既不悟。及乎看教。教又不明。弄到如今念頭
未死。又要說幾句禪。又要說幾句教。要寫幾箇字。做
幾首詩。情挂兩頭。念分四路。祖師道。毫釐繫念。三塗
業因。瞥爾情生。萬劫羈鎖。你却志無決定。情念多端。
因此多端。間斷正念。然則一念間斷。便是三塗羈鎖
業也。又護戒根志不決定。或因身口念念馳求。教中
道。寧以洋銅灌口熱鐵纏身。不以破戒身口受人飲
食衣服。你却因戒不嚴。邪心妄動。因此妄動間斷專
修。然則一念間斷。何止熱鐵洋銅業也。又斷憎愛志
不決定。虗名浮利自照不破。名利屬我便生貪愛。名
利屬他便生憎妬。古人云。貪名貪利同趨鬼類。逐愛
逐憎同入火阬。你却因此愛憎間斷淨土。然則一念
間斷便是餓鬼火阬業也。取驗者。既學專修。當求靈
驗。你今髮白面皺死相現前。知道臨終更有幾日。須
在目前便要見佛。廬山遠法師三度蒙佛摩頂。懷
感法師稱佛便得見佛。少康法師倡佛一聲。一佛從
口出。如貫珠焉。此等靈驗萬萬千千。你若心無間斷。
見佛不難。間斷心生。決不見佛。既不見佛。與佛無緣
難生淨土。淨土不生必墮惡道。然則一念間斷便是
三塗惡道業也。如上三䇿當自痛鞭。使念不離佛。佛
不離念。感應道交現前見佛。既見樂邦佛。即見十方
佛。即見自性天真佛。即得大用現前。然後推其悲願。
廣化一切。此名淨土禪。亦名禪淨土也。永明謂。有禪
有淨土。猶如戴角虎。現世為人師。來生作佛祖。豈不
驗於此哉。於是禪上人者既喜且驚。矍然久之。如有
所失。天如老人復告之曰。禪與淨土。了即俱了。心外
無法。莫錯會好。上人稽顙再拜曰。吾多幸矣。今知所
歸矣。謝而退。

淨土或問
* No. 1164-8c
 䟦

天如則公以不求生淨土為未悟。悟則淨土之生
萬牛莫挽。破的語精卓明快。且種種邪疑肺肝盡
燭。種種照燭吐出肺肝。皆由徹悟故耳。埽盡門庭
知見。闊步大方。此瞎驢隊中人也。小師善遇集祖
別錄。不廢此冊。沙門時評點明妙。傾出一栲栳明
珠。西蜀潘存錄而跋之。皆非小緣也。戊申夏。

淨土十要卷第六

(弟子張廷爵為亡父京傑。弟廷祿。弟婦王氏。刻
淨土或問。資薦冥福。願惑業清淨。苦果消除。速生樂
邦。蒙佛救拔。又願現在母曹氏并自身等。早發菩提
之心。深培福壽之本。究竟普與眾生同生極樂世界)。

靈峰蕅益大師選定淨土十要卷第七

述曰。聞夫法外之異見易除。法內之異見難滌。
慈氏所謂謗菩薩藏。說相似法也。淨土法門。如
大小權實諸疑。皆自外來者也。胥徒入境望為
敵國。壁壘雖堅而亦可攻。唯認自性彌陀唯心
淨土者。以虗妄識神為自性。以胸中緣影當唯
心。癡守迷情。妄撥身土。此自內發者也。以法謗
法。真似難明。襲我旌旟而來。人皆認賊為巳。在
昔像季。此說尚未熾然。末法漸深。毒氣漸磣。古
今師匠未有認定此病以為時證而專治之者
也。妙喜者人。痛呵默照邪禪。埽清黑山鬼窟。妙
叶禪師著念佛直指。暴斥土外立心之謬。二師
所治者同一病。所投者同一藥。所顯示者同一
不思議心性。而淨土尤難。良以自性二語乃諸
祖誠言。天下古今所共據。奸生肘腋多易忽難
圖舉國皆狂。每一呼眾譁。余讀十疑．或問以迄
直指。深歎運愈移。人根愈陋。時日降。見網日張。
所幸至人出興。恰應時節蕭。牆禍起。幹蠱誕生。
十方廣長無處不徧。諸佛恩德其在茲乎。謹奉
直指次天如禪師或問而流通焉。至於此書顯
晦之緣。詳在別序。
* No. 1164-9a
 重刻寶王三昧念佛直指序

念佛三昧所以名為寶王者。如摩尼珠。普雨一切諸
三昧寶。如轉輪王普統一切諸三昧王。蓋是至圓至
頓之法門也。始自華嚴。終至法華。一代時教無不讚
揚此寶王三昧。始自文殊．普賢。乃至永明．楚石。一切
菩薩聖祖無不修證弘通此寶王三昧。而世之昧者。
猶以為自性彌陀非即樂邦教主。惟心淨土不在十
萬億西。妄認六塵緣影為自心相。全不知十方法界
一一無非即心自性也。可不哀哉。元末明初。鄞江有
大善知識。厥名妙叶。深憫邪見。述為念佛直指二十
二篇。世久失傳。故雲棲老人每欲見之而不可得。神
廟年間。古吳萬融禪伯偶于亂書中得此遺帙。與唐
飛錫法師所撰寶王論同為一編。皆雲棲老人所未
見也。韓朝集居士先刻寶王論板置于雲棲。予續刻
此直指。板留于佛日。客歲幻寓長干。有車蔤蕃居士
秉受歸戒。聽講唯識心要及南岳大乘止觀。遂專心
修淨土行。今夏禁足九旬執持名號。因念今時狂妄
之徒薄視念佛法門。以大悲心手。輯古今淨土法語
一冊。名曰念佛須知。分為信解．發願．修行．證驗四門。
盖信願行三乃生西之要筏。而證驗則舉果以勸因
也。節錄甫成。適予應祖堂請。重到長干。遂虗心乞予
讐較可否。予曰。居士之志則善矣。但淨土法語從古
迄今充楹積棟。曷擇其簡切精到者而流通之。不尤
易取信乎。以予觀居士命名立科之旨。則叶師直指
最為相似。何以言之。彼第一極樂依正。第二斥妄顯
真。第三訶謬解。乃至第八示折攝。皆居士所謂信解
門也。第九勸修。即居士所謂發願門也。第十勸戒殺
乃至第十八羅顯眾義。皆居士所謂修行門也。第十
九一願四義謂戒解行向。是重申以願攝信行也。戒
亦是行。解即是信。向仍是願。一願便具四義。四義乃
滿一願。明信願行本非條別。願居於中而統前後。厥
義彰矣。第二十示滅罪義。第二十一示列祖行。皆居
士所謂證驗門也。第二十二正示迴向普勸往生。例
同經論有流通分。從始至終雅合居士之旨若此。居
士何不捨巳從人。樂取於人以為善乎。於是居士踴
躍歡喜。再拜稽首而謝曰。某乃知妙叶大師先得我
心之所同然。又能發我之所未發也。今得奉此遺編。
誓當刊布流通。用薦先人早生淨土。又願普與法界
有情決定信入此門永不退轉。請更序厥緣以為同
志者告。噫。如車居士亦可謂勇於自利利他者矣。讀
是書者慎勿負此苦心也哉。

庚寅冬十有一月之吉古吳蕅益道人智旭識於
祖堂幽栖寺之大悲壇右
* No. 1164-9b
 刻寶王三昧念佛直指序
蕅益道人　智旭　著

夫念佛三昧名為如來勝異方便。凡聖均收。利鈍悉
被。以一念頓歸佛海。可謂至圓至頓第一了義者也。
而世之迷義徇名者。見有五逆眾惡十念往生之說。
反以為專攝凡劣伹化鈍根。可謂昧佛妙旨。謗讟深
經矣。予因慨末世行人多疑多障。難悟難開。于此深
妙法門。非著事而忘理。必執理而撥事。著事者猶堪
作下品生因。執理者竟淪于惡取空見。蓋至此而直
指之道翻成斷滅深坑。非藉金錍誰抉翳膜。爰有妙
叶導師。法紹宗乘教興蓮社。應永明角虎之記。暢寶
王三昧之談。境觀並彰。纖疑悉破。闡惟心之致。依正
宛然。示自性之源。感應不忒。俾達者以理融事而理
非事外。愚者亦因事入理而事挾理功。誠除惑之前
茅。生西之左劵也。顧二百餘年幾成廢典。流通機塞。
蓮大師尚欲見而未能。而願力不磨。韓居士乃從萬
融禪師處遘得之。予既獲借讀。如飫醒醐。悲劫濁之
方殷。喜津梁之有在。急謀付梓以廣厥傳。普願見聞
隨喜。種樂土之圓因。讀誦思惟。證寶王之法印。轉相
曉悟。共脫沉淪。庶不負此希有良緣也巳。

右序編錄乎淨信堂初集。今鈔出冠于篇首也。

* 寶王三昧念佛直指總目

  
  * 卷上
  
  * 極樂依正第一
  * 斥妄顯真第二
  * 訶謬解第三
  * 正明心佛觀慧第四
  * 道場尊像念佛正觀第五
  * 闢斷空邪說第六
  * 開示禪佛不二法門第七
  * 示諸佛二土折攝法門第八
  * 勸修第九
  * 卷下
  
  * 勸戒殺第十
  * 勸持眾戒第十一
  * 勉起精進力第十二
  * 正行第十三
  * 別明客途所修三昧第十四
  * 三昧儀式第十五
  * 揚佛下化之力第十六
  * 十大礙行第十七
  * 羅顯眾義第十八
  * 獨示一願四義之門第十九
  * 示念佛滅罪義門第二十
  * 略示列祖行門第二十一
  * 正示迴向普勸往生第二十二
  * 附真妄心勝劣圖說
  * 附破妄念佛說
* No. 1164-9
 寶王三昧念佛直指(卷上)
四明鄞江沙門　妙叶　集

念佛三昧者。三昧中最上三昧也。倡於廬山。流於
天下。歷代所修。往生非一。若禪若教。無不尊崇。是
聖是凡。悉皆景仰。但末代淺根。因藥致病。極樂淨
土不求於西方。而求之分別緣影。多流此見。內懷
痛傷。嗟彼唐喪其功。雖修無感。乃以淨土諸經及
各宗疏鈔。採其奧旨述以成編。以寶王三昧念佛
直指定其名焉。

** 極樂依正第一

無上正徧知覺。普應機宜。說法三百餘會。皆令羣有
同證真常。求其機宜相感。生佛緣深。至簡至易而功
高徑捷者。無越求生淨土一門也。首因法藏比丘無
量劫前為大國王。聞世自在王佛說法。棄國出家。佛
為廣說佛剎莊嚴。即發四八大願。願成佛時國無三
途．三毒．八苦．八難．九惱．十纏等一切障礙。生者皆住
正定。乃至十念得生。若不爾者不取正覺。時地動雨
華。空樂自鳴。佛與其記。從是多劫依願修行。今巳成
佛十劫。功德．神通．光明．力．無畏等超過十方佛。號阿
彌陀。國從娑婆西過十萬億土。名曰極樂。以大願神
力說法。攝取十方念佛眾生。得不退轉。剎那尚莫勝
數。何況歷劫生者有何限極。微塵所不能喻。國土莊
嚴亦超十方。諸池皆七寶成。有大池其量盈廣。正住
其中。底布金沙。邊鋪階道。上有樓閣千層萬疊。廣博
妙好光明赫奕。池內八功德水。香美清徹盈溢充滿。
為十四支。於無量嚴具中尋流上下。聲演無量法門。
水中六十億七寶蓮團圓正等。三輩九品行列次第。
香潔微妙映蔽其國。寶地平正。上有七重欄楯行樹。
寶幢臺榭旛蓋珠纓。各各無量殊特妙好。周迴間列
莊嚴其國。雨諸天衣香花繒樂。繽紛散漫徧虗空界。
如是嚴具。皆金．銀．瑠璃．毗楞伽．甄叔迦等金剛摩尼
如意珠王不思議寶所成。眾寶各放無量百千萬億
光王互映大千世界。其光交羅不相障礙。極虗空際
不可窮盡。如是一一光明莊嚴。與天樂香花珍禽鈴
網。其聲雅正鏗鏘應節。流出無量微妙之音。其音徧
滿不間不斷。悉演說苦．空．無我諸波羅蜜。歎菩提道。
讚佛法僧。或說念處．正勤．根．力．覺．道諸菩薩行。諦．緣．
願．度．力．無畏等十八不共。大慈大悲大喜大捨不可
思議無量法門。其所說法。三世十方依正色心融通
無礙。眾生聞巳。念念隨其所樂。速證三乘勝行。一切
道品無量解脫。凡夫聞此尚無一念倦心。云何更有
退轉。又無女人。蓮華化生。不處胎胞。妙服美味。能成
法喜。從其所欲悉隨念至。無寒暑晝夜生老病死。無
土石諸山三途惡道。往來虗空經行樹下。欲作佛事
示現神通悉從心念。又復壽命無極。如是種種故名
極樂。彌陀世尊功德光明。威神相好各八萬四千。如
紫金山處大蓮華。莊嚴赫奕超過虗空。大海彌盧所
不能及。眉間白毫功德增勝。如日舒光眾明悉絕。光
中化佛．菩薩．聲聞各放光明。遠照塵剎攝受眾生。彼
二大士亦復如是。一生補處其數甚多。文殊．普賢諸
大菩薩皆住彼國。悉為良友。以佛為師。親近慈容。聞
第一義。念念中供養十方三寶。成就一切法門。遊戲
神通淨佛國土。三途六道舒光破暗。救苦眾生塵剎
分身。墮機化導念念圓滿普賢行願。同證菩提。同佛
所住。當知彼佛過去行願無邊。莊嚴無盡。是故大願
圓滿。寶土斯成。依正莊嚴。悉皆具足。假使十方各百
恒沙微塵剎數菩薩．聲聞大辯稱揚。盡未來時不可
窮極。若聞是說。至心信樂。欲生彼者。應圓發三心。具
足眾戒不犯威儀。直心正向觀彼國土及如來身。或
取一相一境乃至眉間白毫。遠離虗妄。或一念至十
念。或一日至七日。如壯士屈伸臂頃即得往生。其直
信有彼土有彼如來。不生疑惑。一心不亂執持名號
者。不出所期亦得生彼。阿彌陀佛引生離苦。過彼慈
親。於先劫中巳立大誓。無苦不忍。無行不臻。無願不
立。無法不說。為度我故方便百千。今正是時。目睛不
瞬。垂臂待我巳歷十劫。念念不捨甚於剖心。其心激
切入生死中。地嶽猛火不辭勞倦。我若迴心向佛。正
慰所懷。不逾當念便得往生。何必經十念然後得生。

** 斥妄顯真第二(附真妄心境圖說并破妄念佛說)

欲生彼國出離生死。當識求生彼土真妄之心。且如
是極樂世界為在境。為在心。在心。但有虗想無土可
生。在境。雖有生處又復失心。若心境二俱求生。則我
寧生兩處。若心境是一。一心求生。則今心境宛爾。四
句既不可求。或謂處處皆是西方。或謂心淨則是。或
云不離這個。若此皆名邪見。而余因不得以默矣。彼
謂極樂在心。住我身中。豈世尊不知而說西方十萬
億土之外耶。又豈不指說內心而伹說外境耶。今西
方極樂世界。阿彌陀佛現在說法。實境宛然。正即是
我真心。真心如大海不增不減。而汝妄謂為境。緣影
心如海一漚。生滅全妄。而汝妄謂為心。緣影心無體。
不可求生。極樂雖在西方。即我真心。真心無性。即彼
名體以顯我心。名體本空。亦即我心而示其相。心境
一體。生佛同源。求彼佛即求自心。非外求也。究自心
須求彼佛。豈他惑哉。如是則取捨忻厭熾然著相。豈
復外心。心能具故。圓裹一切依正境界色心淨薉生
佛因果三世十方含攝無外。同一受用。求一外相了
不可得。當如是而求。豈可求之妄心也。如是願求。佛
所印可。與世之不識本心愚癡無智。西方極樂之佛
向肉團緣影中求。謂是唯心淨土本性彌陀者。實遼
遠矣。極樂土。彌陀身。非同眾生陰體。身心生滅佛亦
生滅。佛生滅故三昧不成。縱求生滅佛。生生滅土。不
成正行。以輪迴心生輪迴見。彼圓覺性亦同輪轉。即
此義也。若求西方十萬億土外極樂彌陀之佛。以稱
性妙觀如實觀之。如來本覺相好顯現。眾生始覺真
心發明。始本相冥。生佛互感。三昧乃成。正行斯立。不
生滅土始可生也。此心徧一切處尚不間於地獄。何
止極樂。但苦處順性求離。樂品順性求生。依修多羅
教求離苦得樂。而實不出吾之心性。故名惟心淨土
本性彌陀。妄心無體焉得為惟心本性耶。向緣影妄
心求者。以色身及山河大地十方剎海為外境也。向
不動真心求者。即十方剎海大地山河為內心也。知
即內心任意於中捨薉取。淨厭東忻西。自心實有大
願果佛。能接引故。求無不得。若為外境。則打作兩橛。
纔動念便乖法體。不得自心。但有性具因佛。無力用
故。雖求無得。又妄心伹是虗妄緣影。惑為色身之內
無土可生。真心含育一切塵剎。本具極樂依正。求之
必生。妄心捨外趣內。真心即外為內。妄心心境宛然。
真心即心即境。妄心生滅無據。真心不動不搖。妄心
在因無果始終生滅。真心因果一致性修交徹。真妄
心求。其別若是。論時何啻日劫相倍。論處何但天地
懸殊。論體真則裹十虗。妄則居身內。論用真則截娑
婆直出生死。妄則煑砂飯經劫難成。行人發菩提心
求生淨土。妄求真佛良可痛傷。如認賊為子。其家財
寶必被消滅。四明大師有指妄即真觀佛觀心之談。
不撥極樂依正實境。奈何後世邪見蜂起魔侶熾然。
滅正法眼。斷佛種性。妄計緣影不肎西求。閭巷之人
未聞正說。以此邪見密相傳授。倘真為生死。必以正
說為是。若障重者當更審緣影妄心境界。云何妄心
無體。妄認住我色身之內。身住世界。世界住空。虗空
廣大徧含塵剎。如是則空大界小心劣於身。一念轉
微不可舉示。不可求而求。豈不甚惑。既了此義。則知
空性無邊不出我大覺清淨心中。況諸世界在虗空
耶。況色身在世界耶。況妄心在色身耶。妄微身著。界
大空圓。不出我心。我心廣大。十方三世及一切眾生
色身妄念。欲求一法在心外了不可得。經云。認悟中
迷昏擾擾相以為心性。一迷為心。決定惑為色身之
內。不知色身外洎山河虗空大地咸是妙明真心中
物。如澄清百千大海棄之。唯認一浮漚體目為全潮。
窮盡瀛渤即是迷中倍人。又云。妙覺明心徧十方界。
含育如來十方國土。清淨寶嚴妙覺王剎。又云。十方
虗空生汝心內。猶如片雲點太清裏。況諸世界在虗
空耶。既十方空剎依正色心是我本有。我今求生本
有之土。見本有之佛。正是翻破無始無明。不隨顛倒。
彼佛為我顯現時。即我本有心佛顯現。我心顯時。即
彼佛顯。我心彼佛之心。彼佛我心之佛。一體無二。性
本圓融。何可捨西方極樂內心之佛。妄計別有惟心
佛也。或曰妄心豈不亦具依正之法。答。妄心設具依
正。豈不亦具極樂。若極樂如娑婆之實境可求。可說
心具。若無實境但是虗想。有何實焉而謂心具。當知
即境之心名真。離境之心名妄。真妄雖同。即離為異。
即得離失。其旨明矣。

*** 附真妄心境圖說

(左大方相喻大覺不生滅心。心不可喻。姑以方相擬
之。太圓相喻十方無邊虗空。十小方相喻十方各微
塵數世界。心字喻胷中所蘊之六塵緣影。此妄影在
我身內。身在世界。界在空。空在大覺心中。故知東薉
西淨。實境兩形。遠隔十萬億國。佛祖云。惟心淨土本
性彌陀者。正在含裏十虗大覺心中。若謂在妄想緣
影中。可謂惑甚。楞嚴。百千大海棄之。認一浮漚目為
全潮。此是迷中倍人。即此義也。又空生大覺中。如海
一漚發。有漏微塵國皆依空所生。是則淨薉等
土不離真心。了遠即近。求即無求。自合理趣)。

真妄心境圖

<img:>

*** 又附破妄念佛說(一名直指心要)

大雄氏觀娑婆有生老病死業繫諸苦。教人念阿彌
陀佛求生極樂國土。去聖逾遠。人世澆漓。錯解諸法
在心。便認胷中六塵緣影。謂樂土在內不求生彼。此
六緣影皆屬前塵。本無自體。前塵若無。此心即滅。云
何有土在此內耶。或謂悟道便為佛土在心。既見性。
豈有反執緣影之理。魔外惡賊亦超此見。世無此見
最下劣矣。汝欲悟真實本心者。當觀所認六塵緣影
之心。本在汝胸。胸住於身。身居國土。土及一切淨薉
剎海悉在虗空。虗空無際。十界依正一切在中。此空
雖大。我不動真實本心非大極大。彼空在我真心。如
小片雲點太清裏。云何淨薉剎海不在本心中耶。然
則佛說諸法在心者。非在胸中妄想緣影心內。乃在
現前一念本真心內也。此心離知覺。超聞見。永斷一
切生滅增減之相。非始非今。本真如。含眾妙。乃十界
迷悟之本。不可得而議其廣大者。既一切身土皆在
大覺真心。與佛同證。則知極樂．娑婆等實境。乃全我
心任意於中捨東取西厭薉忻淨熾然著相而求。皆
不離我心也。故極樂彌陀相好現時即自心顯。自心
顯時即彼佛現。我心彼佛心。彼佛我心佛。一體無二。
故云惟心淨土本性彌陀。非謂西方無土無佛不須
求生。但在汝生滅緣影之中。名為惟心本性也。求彼
佛即求自心。求自心須求彼佛。云何今時破法散僧
閑道遊儒與泛參禪理者。不知即境即心求不礙真
之理。反於不二法中分內分外辨境辨心。教人捨外
取內背境向心。使憎愛轉多分別更甚。一分其境。便
以極樂為外。教人不必求生。一分其心。便妄指六塵
緣影虗偽妄想為心。謂極樂在內。又思此心無質。本
無一切因果善惡修證之法。從是恣意妄涉世緣。教
人不須禮佛燒香然燈誦經懺願等。謂之著相。其上
者使縛心不動如頑石相似。壞亂禪法。甚者更令放
曠自如。殺盜婬業悉是空華。無妨於道。因此邪見直
向阿鼻最下一層而住。直待此見悔時彼獄隨壞。又
於身外依境。雖見實有不敢說無。亦皆指為外物。打
作兩橛。不能心境一如。惟著衣喫飯。因貪口體。不敢
叱之為外。而於天堂地獄及樂土塵剎。雖曾聞名。因
不見故。直說為無。反言快樂便是天堂。苦楚便是地
獄。其見卑哉。如來說為可憐愍者。是以我心實與佛
心同一理。故彌陀顧力威德光明在我心中。承我心
愚癡之力作一切佛事。無時不引導於我。我心亦於
彌陀願心之內。修念佛求生一切善行。無行不具含
佛德。了彼佛德成我三昧。故知彌陀願力始發心終
究竟。無一法不直趣我心以。我心即佛心。故我亦於
無始至今盡未來際修一切三昧。無一法不攝歸佛
海成本來佛。以佛心即我心故。如是依正色心因果
淨薉雖同一心。而實不妨一一自分各住其位。以一
心故。雖淨薉不同。所求不出於真心。以自分故。雖一
心而必捨薉取淨也。捨薉取淨則感應道交。見彼本
性彌陀。了悟一心則淨薉自分。可悟惟心淨土。如是
而修。如一滴投海便同一味。方知大海即自巳也。豈
有一行虗棄不成功德者哉。村愚夫婦雖不識理。以
信實有彼土。故於命終時反得往生。畏有陷空之人
因認緣影為心。謂無外土。故雖修道行還受生死。是
故凡求生者。當深心起勝願行。或稱名持呪。或旋繞
禮拜燒香散華。六時懺悔。盡撥世緣。一心專注觀白
毫相。心不懈廢。命終便生。更能孝養父母。奉事師長。
慈心不殺。修十善業。受持三歸。具足眾戒。不犯威儀。
深信因果。不謗大乘。勸進行者。修如此法亦生彼也。
如此念念求生。正是無念無求無生。何故。即精修是
無修。非不修是無修也。人命無常。轉息來世。塵事連
環。鉤鎖不斷。若不能於塵勞鬱結及得志歇手不得
處一割割斷。起願立行盡力一跳。焉得應念生彼。我
今作禮奉勸佛子。當一心而行也(自注。因大方李居士作勸念佛國。請
著語。故述。洪武乙亥九月廿日)。

** 呵謬解第三(堪為前祖吐氣)

念佛三昧。境界甚深卒難究竟。古今師授互有不同。
至於天台其說大備。慈恩．賢首各引其長。企我禪宗
亦極明顯。後學淺陋莫得指歸。異見多途尋門未得。
將六祖壇經說淨土處。暗地摶量隨語生解。便謂本
無淨土不必求生。不知大師所說義符經旨。縱隨其
語亦不說無淨土。淨土既有。生理昭然。何故。初機執
指為月。大師云。東方人心淨即無罪。西方人心不淨
亦有𠍴。東方人造罪念佛求生西方。西方人造罪念
佛求生何國。此極言當淨其心不可造罪。豈西方果
有造罪不淨之人耶。如云。心淨凡夫即佛。心不淨佛
即凡夫。豈真有不淨之佛復為凡夫耶。故又言。淨土
遠近但隨眾生善根不同。而佛土焉有遠近之異。要
眾生永斷十惡八邪。具修十善八正。若悟則能行慈
悲喜捨。能淨平直等善。即是觀音．勢至．釋迦．彌陀。若
迷則分別人我邪心虗妄塵勞。即是須彌海水龍鬼
地獄。今詳師意。隨其心淨即佛土淨。豈不稱可佛心。
但聖人說法遮表不同。遮詮一切非。表詮一切是。同
出佛口。義無有殊。若果不必捨薉取淨。伹淨其心亦
當淨心而巳。不必斷惡修善。既於人斷惡行善。必於
土捨薉取淨。其義益明。故佛說遮詮正顯表詮令求
生。說表詮正依遮詮知無生。曹溪令人因心先淨則
報境自淨。不令求生。遮詮也。廬山令入佛報境淨則
因心自淨。教必求生。表詮也。說法非前非後。二義未
嘗相離。奈何纔聞遮詮謂是。便謂表詮為非。自生退
障。良可憫傷。釋尊一代聖教諸部歷談。蓋欲應機使
無猶豫。像季扶宗樹教。豈無抑揚之時。正當圓攝無
餘。豈可妄生二見。又大師云。心平何勞持戒。行直何
用修禪。若依此語。不必持戒修禪矣。不知心平則不
殺他自利分男女相。真實戒行皆在其中。豈全不持
戒與劫殺人等而云心平。是知何勞持。正顯大戒也。
禪翻靜慮。或翻正定。或翻一行三昧。豈有行直之人
慮不靜。定不正。行不一者。是知何用修。正顯深禪也。
師恐後學著法泥跡。於戒體中說何勞持戒。禪境中
說何用修禪。例此則知於淨土法中說不必求生。後
學轉泥。謂實不必求生。愚之甚也。蓋大師所說。反勸
也。諸祖所談。順讚也。非順無以啟進修之路。非反無
以示愓厲之嚴。反勸順讚悉應時機。無有實法。苟隨
古人語。不求古人心。醍醐上味為世所珍。遇斯等人
翻成毒藥矣。師稱圓妙三諦。有生說無生。無證說修
證。二邊叵得。中道不存。合教乘圓頓法門。坦然明白。
而謂禪宗於淨土旨趣有所未盡可乎。若夫河西綽
公．長安善導．信源禪師．智覺慈覺豈非繼其後者。皆
能遠稟遺音力弘斯道。道珍懷玉行業厥彰。圓照諸
師其驗益著。餘風尚在。更奚惑焉。

** 正明心佛觀慧第四(此淨宗根本法輪。持名者亦須於此悟入理持)

念佛三昧自昔至今有自來矣。獨天台三觀理冠羣
經。超乎眾說。三觀者。一念即空即假即中也。空則一
切皆空。假則一切皆假。中則一切皆中。俱破俱立俱
非。破立圓融絕待。四明大師發揚其旨。以圓妙三觀
釋十六觀。初觀落日。先標送想之方。初心行人雖了
根塵皆法界。而心想羸劣。勝境難現。如來設異方便。
即落日為想。令起觀中之日。圓人妙解。知能想心本
具一切依正。今以具日之心。緣於即心之日。令本性
日顯現其前。以法界心。緣法界境。起法界日。既皆法
界。豈不即空假中。又根境空寂。則心日無礙。緣起假
立故。累想日生。心日皆法界故。當體顯現。日觀既成。
三觀同在。非一三而一三。不可思議。日觀既爾。餘觀
例然。又經題觀無量壽佛者。舉正報以收依果。述化
主以包徒眾。則但觀彼佛也。觀佛從一相好入。但觀
眉間白毫極令明了。八萬四千相好自然當現。見無
量壽佛即見十方諸佛。是為徧觀一切色身相。毫相
如五須彌。疏中令觀劣應毫相。示初心可觀故。慈雲
法師令直想阿彌陀佛丈六金軀坐於華上。專繫眉
間白毫一相。毫長一丈五尺。周圍五寸。外有八稜。中
表俱空。右旋宛轉在眉中間。瑩淨明徹不可具說。顯
映金顏分齊分明。作此想時堅固勿移。此想若成三
昧現前矣。經謂。諸佛是法界身。入一切眾生心想中。
心想佛時是心即是三十二相八十隨形好。是心作
佛。是心是佛。諸佛正徧知海從心想生。是故應當諦
觀彼佛。夫法界身始本相冥。能起應用。然非生能感。
佛豈能應。能感如水。能應如日。是故始覺合本。猶白
日昇天應入淨想。如影現百川感應道交。為入眾生
心想。又佛身無所不徧。以法界為體。若得此觀佛三
昧。則觀解心契入佛體。佛體入觀解心。斯乃始覺解
於本覺。是故本覺入於始覺。解入相應。為入眾生心
想也。當知今觀非直於陰心觀本性佛。乃託他佛以
顯本性。是故先明應佛入我想心。次明佛身全是本
覺。故應佛顯。知本性明。託外義成。惟心觀立。二義相
成。是今觀法。又經云。是心作佛是心是佛者。此明性
修不二之旨。作佛二義。一者淨心能感他方應佛。謂
諸佛法身本無色相。由眾生淨心。依於業識。熏佛法
身。故見佛勝應色相。二者三昧能成自巳果佛。謂眾
生以淨心想。成就觀佛三昧。使自巳終成作佛。此二
義。初作他佛。次作巳佛。當知果佛從證非是自然。即
是而作。全性成修。顯非性德自然是佛也。是佛二義。
一者心即應佛。前言佛本無相。心感故有。則心佛有
無條然永異。今泯此見。故即眾生心全是應佛。以離
心外更無佛故。二者心即果佛。以眾生心中巳有如
來結加趺坐。豈待當來方成果佛。此二義。初是應佛。
次是果佛。當知果佛本具。非從緣成。即作而是。全修
成性。顯非修德因緣成佛也。空破假立。皆名為作。不
破不立。名之為是。全是而作。三諦俱破俱立。全作而
是。三諦俱非破立。即中之空假名作。則能破三惑立
三法。故感他佛三身圓應。能成我心三身當果。即空
假之中名是。則全惑即智。全障即德。故心是應佛。心
是果佛。故知作是一心修者。乃不思議三觀也。或曰。
何不惟以事想。乃顯慧觀。使初心難入。答。觀慧事想
乃至微善。但得一心。皆生淨土。而矗妙不同。良以圓
解全異小乘。小昧惟心。佛從外有。大乘知我一心具
諸佛性。觀彌陀依正為緣。熏乎心性。心性所具極樂
依正。由熏發生。心具而生。豈離心性。全心是佛。全佛
是心。終日觀心。終日觀佛。又應了知。法界圓融不思
議體。作我一念之心。亦復舉體作生作佛作依作正
作根作境。至一極微無非法界全體。而作故趣。舉一
即是圓融法界全分。既全法界。有何一物不具諸法。
又果佛圓明之體。是凡夫本具性德。故此觀門託彼
安養依正。用微妙觀。專就彌陀顯真佛體。須知依正
同居一心。心性周徧。無法不造。無法不具。若一法從
心外生。不名大乘觀也。又經云。丈六八尺像者。隨順
下凡。使觀小見大也。矗妙異想悉從性而起修。小大
殊形。咸自本而垂迹。能觀性初無差別。所觀境寧可
度量。圓頓之談一音普被。示次第而非漸。順根器而
非偏。竝啟觀門。全彰實相。像教之源豈不在茲。

** 道場尊像念佛正觀第五

夫觀極樂依正心境理一。道場聖像莊嚴供具。即與
極樂依正一體。而觀行人雖未離娑婆。如巳生淨土。
於命終時莫不感應。且懺悔行事至一香一華。豈不
即彼三諦之理。若不以此諦理事事正念觀察。則大
乘圓頓之道不能開顯。如佛土無量莊嚴。皆彼佛因
行所感。道場莊嚴等無差別皆佛所感。亦即嚴具為
妙身相。依正互融顯法界理。豈可視為土木所成境
耶。故知心境身土同一受用自在無礙。經云。波羅蜜
生一切寶蓋。於一切境界清淨解生。一切華帳。無生
法忍生。一切衣。入金剛法無礙心生。一切鈴網。解一
切法如幻心生。一切堅固香。周徧佛境界如來座心
生。一切寶眾妙座。供養佛不懈心生。一切寶幢。解諸
法如夢。歡喜心生一切佛所住處寶宮殿。無著善根
生一切寶蓮華雲等。因是義故。香華燈燭旛蓋一切
供具乃至衣服臥具飲食醫藥及一微塵。無非三昧。
無非法門。皆能發人妙解悟心證聖。亦即一切生佛
之身境智無礙。亦能與我同行為真法侶。發妙悟。俱
生彼國。經云。禪定持心常一緣。智慧了境同三昧。能
作此觀則根境一致。何但我之三業為能修也。如地
獄苦具刀杖劒火。以彼惡因所使。皆能搖動為蛇為
狗為蟲為鳥。穿骨入髓作諸苦事。況道場嚴具不皆
解脫共成三昧。又況所奉尊像恭敬供養。盡心竭志
如父如母。豈不能令我速生安養。且如一佛二菩薩
像。神通願力同佛真身。扣則靈。求則應。有何差別。豈
可作土木膠漆金彩之見。不作西方極樂大願相好
真佛觀耶。若像不真。則心不一。三昧難成。失之甚矣。
蓋佛慈普徧。於無二身隨機應現。示真示化。或示形
像。我眼障深。一法中見異。於佛真身而謂像耳。此像
豈實像哉。如三輩接引之佛。隨其品位勝劣不同。我
所見像實亦當我所見。豈佛慈不普示我以像。然見
有不同。皆即彌陀一體。華嚴會上大菩薩眾。見佛廣
大無量天冠莊嚴舍那之身。三乘見是王宮降生老
比丘。我等凡夫故應見是土木所成。昔人刻木為母。
人有借覓能形喜慍。世孝所感尚能若是。古今造像
徵驗不一。光明瑞應乃至舍利水火不壞。載之傳記
不可具陳。經云。佛清淨身徧一切處。一切諸法無非
佛法。何特此像而非佛乎。問。離一切相即為佛。佛身
尚非。何況此像。答。若一切非佛。即一切是佛。何非佛
耶。若知此義則悟尊像不離願海。具大神力能攝能
受。所有一切力．無畏．不共．大慈大悲．常樂我淨．相好
光明與彌陀全身等無差別。而我於中懺悔行事。當
如乞人得近帝王。常懷慚戰畏愛兼抱。渴仰攝受冀
求出離。況復歷劫難遇。今既遭逢。豈可輕易使勝行
不進自作障難耶。又念彼佛哀憫我故。垂示像身。受
我懺悔。一切重罪定得消滅。必生淨土心得歡喜。忽
如天廓地清。獲得法眼。彼極樂國可如目覩。故知真
像一致之說。非不甚深。學者宜盡其誠。莫生異解。

** 闢斷空邪說第六

一代聖教一本於因緣正教。雖百非超脫之句。豈離
因緣法哉。今時有一等斷人善根極惡闡提。不識佛
祖破執除疑解粘去縛之談。隨他脚跟。妄謂除此心
外諸行皆空。無佛無法。非善非惡。錯認妄識是真。謂
此心外無法可得。遂即撥無因果。排斥罪福。言諸佛
菩薩形像是土塊木頭。一大藏教是揩不淨故紙。一
切善行功德謂言著相一路。談他之短。顯巳之長。或
存所參話頭。又謂不可固執。索性使人內外空索索
豁達地了。即乃潛行諸惡。反謂於道無礙。自賺賺他。
此等見解其類甚多。教律既不可容。一概濫入吾宗。
必是波旬昔恨未消。遣來同我形服。壞我道法而無
遺餘。嗚呼痛哉。經云。諸佛說空法。為度於有故。若復
著於空。諸佛所不化。又云。寧可說有如須彌山。不可
說無如芥子許。縱證小乘空見。是大乘菩薩所棄。況
佛即有顯空。空不離有。得名真空。今人說空。離有方
空。空成斷見。如陷阬穽永不可出。永嘉云。棄有著空
病亦然。還如避溺而投火也。善星妄說法空。寶蓮私
行婬欲。皆生陷泥犁。後人不戒。復蹈其轍。盲引盲眾。
師及弟子自甘沒溺。可悲甚矣。子聞父過猶尚不忍。
況我釋子負出世恩。反於形象法言恣意輕毀。此人
必向五無間獄大熱猛𦦨中。各各自受今日謬解之
報。豈虗語哉。縱德山．丹霞亦如文殊仗劒。一時為人
破執耳。豈以此作話杷教授耶。佛法久住。全賴經像。
形服威儀。善行乘法而巳。捨是何據而得久住哉。佛
說經像敬之不至尚獲大罪。況更輕毀。罪逆可知。又
佛說法空。欲人體空斷惡。奈何不識佛意。而反滯空
退善。豈不顛倒。又諸不善尚說無礙。不知善法何礙
而欲不修。又將素食人比之牛羊。說法人叱為虗解。
不知慧解如目。道行如足。無足雖見而不能行。無目
雖行而不能見。以不見故必墮阬壍。以不行故奚到
寶所。文殊解深。為諸佛之師。普賢行大。作羣生之父。
禪宗南嶽尚以不無修證為悟道入門之要旨。今人
邪見若是之深。豈不速陷極苦之處。楞嚴云。自謂巳
足。忽有無端大我慢起心中。尚輕十方如來。何況下
位聲聞．緣覺。又云。忽然歸向永滅。撥無因果。一向入
空。空心現前。乃至心生長斷滅解。不禮塔廟。摧毀經
像。謂檀越言。此是金銅或是土木。經是樹葉或是疊
華。肉身真常不自恭敬。却崇土木。實為顛倒。其深信
者從其毀碎。疑悞眾生入無間獄。失於正受當從淪
墜。世尊於妄說法空。及未得謂得。未證謂證者。預巳
授其入獄之記。今人豈能逃佛所記哉。

** 禪佛不二法門第七

念佛法門統法界羣機而無外者也。實文殊．普賢所
證大人境界。與華嚴．法華同部。味屬醍醐。永明謂。無
禪有淨土。萬修萬人去。但得見彌陀。何愁不開悟。誠
向上又向上一路也。今人因不遂志。乃噫云。我生平
都罷了。參禪非所望。不如且念佛。於是反怠其身。曾
未深省。儻遇些些得志。無量惡作依舊現前。念佛如
此。何益之有。彼謂。參禪妙而難。如造萬間大廈。念佛
麤且易。如作一隙草窟。見地若此。饑遇王膳認作草
茹。如意珠王視為魚目。可不哀哉。不知禪佛二門。發
行雖異到家是同。參禪拈來即是。不著佛求。若自不
具正知見。又不遇正知見人。縱不退轉。多入魔道。無
佛力救護故也。念佛一切不取。惟念彼佛。縱無正解
及師友開發。但直信有佛身土。發志即生。縱滯邪小
亦還於正。有彌陀願力救護故也。是名發行有異。若
論法門深淺。參禪即念佛。念佛即參禪。禪非佛不得
往生。佛非禪不得觀慧。念佛參禪豈有二致。若知此
義。當乘得志。一刀割斷。猛發大心。力行斯道。於世所
有妻子寶貨頭目髓腦乃至身命。不自悋惜。決志求
生。豈可不得巳以最上法門作草窟魚目小道。苟且
而修。可惜甚矣。若能從公。放下生大乘寶所之見。辦
決定不退轉心。隨風順流更加櫓棹。何幸如之。問。佛
是乾屎橛。及一棒打殺。與念佛尊敬戀慕如何同耶。
答。洪名六字。端拱太平。稍涉思惟。未免勞他多口阿
師種種淘汰。只如阿彌陀佛身為土。土為身。身土無
礙。心境圓通。或彼或此同一受用。乃至蘊．入．界．處一
切諸法。直至無上菩提。一切時一切處無障無礙。非
縛非脫。縱橫逆順皆即彌陀清淨色身。尚不間於婬
怒癡是梵行。塵勞儔是法侶。何特乾屎橛耶。此既是
佛。何須淨地上挖肉做瘡。起度生想。於無生滅平等
法中倡生倡滅。弄千般。惱一切。使平地上死人無數。
咦。到者裏。切忌錯會。錯會則喫我手中痛棒有分。若
謂此是曹溪門下搕𢶍堆頭觸著得底。且未夢見在。
問。恐不容如此計較。答。亦不外此計較。汝莫謂計較
有心。計較無心。我幾曾計較來。問。早是計較了。答我
適來說什麼底。問者不會。良久又問。一切是佛。糞箕
苕箒皆可酬。何以乾屎橛答耶。答。一切是佛。門窻戶
闥皆可問。何取佛問耶。故知問者太高。答欲破執耳。
豈可謂語有不同。妄認禪佛異行哉。問。念佛法門如
此。如何得相應去。答。一聲佛一聲相應。聲聲佛聲聲
相應。古宿如上淘汰。更有何不了耶。但肎發行。何慮
不成。如空谷間有聲皆答。聲大大鳴。聲細細響。樂國
以三輩九品攝受眾生。隨根而導。無遺機矣。能勤精
進。必不唐捐。以是義故。豈特禪佛不二。舉釋迦一代
化道。不出念佛一法門矣。奉勸後賢。莫生異見。

** 諸佛折攝法門第八

行人聞上依正之境。了知此土實苦。彼土實樂。雖觀
慧法門圓融微妙。而直見二土儼然皆即實境。非如
淺信謂彼土心有則有心無則無。光影幻化虗妄不
實。若具此智。不為邪解偏見諸惡知識之所回轉。則
當正觀二土苦樂淨薉。於其境上生二種心。以為方
便。非此二心不能生彼。一於娑婆厭離。順釋迦所說
折門。二於極樂忻樂。順彌陀所示攝門。以此二門精
進修行念佛三昧。必定成就。何謂折門。娑婆苦。無一
樂。三塗日夜燒然不可堪忍。修羅忿戰。人處何安。根
塵八苦交煎。因果四生昇墜。時有寒暑。境是沙泥。晝
夜推遷無常不住。又受身臭薉。男女異形。所需衣食
艱難麤惡。壽命不永。眾苦相生。縱生天宮。報盡還歸
極苦。又不知樂即是苦。親正是冤。顛倒攀緣。不求出
路。從業致業。展轉不休。如是苦惱不可具陳。故當厭
離也。何謂攝門。極樂寶地寶池無三惡道。莊嚴妙過
十方。無寒暑晝夜推遷。無生老病死結業。純男無女。
蓮華化生。衣食自然。能成法喜。壽命無量。身光莫窮。
聞法音則應念知歸。覩相好而剎那悟道。如是種種
快樂無量。故當忻樂也。若能日夜不休隨順佛教。於
此土聲色諸境作地獄想。苦海想。火宅想。諸寶物作
苦具想。飲食衣服如膿血鐵皮想。諸眷屬作夜叉羅
剎噉人鬼想。於彼佛願力國土莊嚴。念念稱彼理趣。
生安隱想。寶所想。家業想。解脫處想。彌陀如來菩薩
僧眾如慈父想。慈母想。生接引想。津梁想。怖畏急難
稱名即應速來救護想。應念出離想。若於折門厭離
不深。則娑婆業繫不脫。若於攝門忻樂不切。則極樂
勝境難躋。無發行初步。雖了觀慧之旨。但成虗解。縱
欲生彼。以不忻厭無因可得。若修此二門不識觀慧。
但事想故位非上輩。若能熾然忻厭圓修。觀慧既生
而復上品矣。或曰。諸緣放下。心與理會。境與神融。自
然合法。何必忻厭取捨若是。答。若謂諸緣放下是道。
只起一念放下心便與道反遠。鵝湖云。莫秪忘情與
死心。此個難醫病最深。若還默默恣如愚。知君未解
做工夫。且放下者。放下世間業緣耳。豈放下精進體
道之心哉。坐在無事甲裏。豈得心會境融與道合耶。
若知不放下是放下。熾然忻厭取捨即不忻厭取捨。
修無修。念無念。則名無功用行。無作妙心。奚難速證
中道之理。又修故離斷。無修離常。斷常既離。則異乎
所問而直生安樂世界。以二大士為同修。與彌陀相
對。何法不可問。何行不可學。何疑不除。何求不得。則
此忻厭豈不是成無上覺之大因行哉。

** 勸修第九

夫淨薉同心。生佛一理。諸法本等奚假勸修。其奈迷
心作境。淨薉斯分。對待相成。縛脫迥異。纏縛多劫不
易覺知。故須勤勸苦海眾生求生極樂世界。行人既
深知淨薉苦樂真實不謬。便當如農趨利止之不得。
然農為一歲饑寒。日夜不休。經年不倦。行者超歷劫
之苦。何止一歲饑寒。登九品之安。何止一年溫飽。折
攝二門如金玉。砂石雖三尺。孺子必棄石求金。不勸
自取。此土苦。彼土樂。此生死沉溺。彼自在解脫。亦皆
孺子所能辨者。亦必捨薉求淨如救頭然。聞教便行
奚待更勸。苦樂二土是佛所說。諦信不疑修則自得。
今人見𦳊尿則搐鼻攢眉。嫌其臭薉欲速去。見錦綺
則舒顏展笑。貪其瑩潔欲速得。暫時美惡幻境尚不
能一忍而憎愛熾然。長劫極樂極苦而不速生忻厭。
愚之甚。惑之深矣。又此界釋迦巳滅。彌勒未生。賢聖
隱伏。眾生奔波苦海。猶失父之兒。若不以極樂願王
為歸。誰為救護。神仙未離空地尚不易至三品。十善
之因生三界天。自劣至優各歷多劫尤難如願。成小
敗廣如海如滴。中間或遇邪惡魔黨。永退永失。敢言
得出三界望四果四向。況歷信．住．行．向諸地而超此
耶。若修念佛法門。凡地不出。一生橫截三界五道。蒙
佛接引得生安養。華開見佛聞法悟道。不離當念。闊
步大方。供養一切三寶。教化一切眾生。彌勒生時再
來此地。所有歷劫父母妻子兄弟姊妹冤親等境。諭
以道品。告以昔因。皆令證果。則其行願豈不廣大耶。
如是功德。一念失修便屬後世。豈宜自緩。況世事千
端連環不斷。心則念念不住。身則在在無休。役我升
沉。障我本性。歷劫至今曾未休息。無常遷變不可久
留。縱壽百年不逾彈指。今日明日難保其存。忽然眼
光落地。不覺剎那異生。隨其業因受形別類。披毛戴
角著地飛空。今日見解都忘恍惚。三塗六趣飄零多
劫不自知歸。縱彌勒出生而我生處何定。尚不聞父
母三寶名字。況經教圓談。雖受異身保惜深重。因業
致業從冥入冥。懼死貪生不異今日。若非即於當念
之間。效彼先覺丈夫猛發大心。立決定志。奮揚舉鼎
拔山之力。一截截斷。安能行業昭著光動人天。羣有
蒙恩諸佛護念。閉三惡趣。開總持門。不待娑婆報滿
便得往生者也。若待處所穩便。衣食豐饒充足。香華
事事稱意。思前算後卜彼良時。報盡恩冤。圓成善事。
然後發行。虗空界窮。無此日矣。

寶王三昧念佛直指上

* 寶王三昧念佛直指(卷下)

** 勸戒殺第十

圓覺序曰。血氣之屬必有知。凡有知者必同體。以是
觀之。蜎飛蠕動與十方佛圓覺妙心同一真淨。生佛
既同。人雖至靈豈不亦等。共稟五行之質。同生天地
之間。如虗鼠危燕之類。應乾象。肖日月。反能司人災
福。焉得不及人也。彼所以異於人者。因無始妄想惡
業所牽。不覺不知改頭換面。人但業對未至耳。豈真
優於彼哉。彼有報盡當為人者。為天者。我障不識。忽
爾人業報盡。反不反彼。奚謂是我食啖而定不及我
乎。況昔同彼類。互為父母兄弟妻子姊妹諸親眷屬。
今殺食之。即殺食先親也。佛言。一切眾生皆有佛性。
以未來必成佛故。若殺之。是殺未來佛也。可不懼乎。
嗟今傷殺之人。不識先因。為親之時多生違逆。從親
起冤從冤結恨。冤恨連讐世世不失。相生相殺展轉
不巳。故梵網經禁自殺乃至教他．方便．讚歎．誓呪等
殺。及因緣法業皆制永斷。此誠誡也。且彼物類性具
先知。避不擇時。逃不擇處。天地寬闊儘可自養。今不
能自生。兩恰相值。必入人手者。蓋先因不可逃耳。彼
既不可逃。我當思痛戒。經云。假使百千劫。所作業不
亡。因緣會遇時。果報還自受。故世尊示頭痛金鎗之
報。使人知佛尚爾。何況於人。世人平生友善。一言忤。
一物負。尚結冤至死。況加白刃食其肉。可忘深恨乎。
世典不合圍。不揜羣。釣不網。不射宿。及聞聲不食。正
與三藏教許食三淨頗同。雖不如大乘方等盡止殺
業。亦止殺之漸也。止殺之漸尚有德及禽獸之譽。且
枯骨無知。心猶不忍。況有命血肉同靈之物。可殺食
耶。老子曰。馳騁田獵令人心發狂。又射飛逐走。發蟄
驚栖。縱暴殺傷。非理烹宰。空中司命輕重悉記。使彼
生則減紀。招不如意。死則墮獄。備受眾苦。所有刀山
劒樹斬剉煎煑抽腸拔肺剝皮啖肉切骨削髓繳首
挑眼焚脚燒手。諸大地獄靡不經歷。拂石塵沙無可
喻其壽命。報盡復墮餓鬼於如是劫。又墮畜生。於畜
生中必殺一酬一。殺心若重一報千萬乃至無盡。方
與相殺之人如前相值。殺食償債錙銖無差。如先有
微善得生人中。尚世世貧窮孤苦多病短命癲癎失
志盲聾瘖瘂疥癲癰疽膿血諸衰。百千等苦以自莊
嚴。眾怨境界畢集其身。親族棄捨不可堪忍。此皆殺
業既深故受如是極苦也。又異類亦有仁心。理不可
殺。羔跪乳。烏返哺。有行孝之禮。犬護主。豸不屈。有忠
直之能。蜂蟻君臣。鴛鴦夫婦。鴈行兄弟。嚶鳴友朋。觀
彼羣生與人何異。人反不能推同體之慈。殺彼養巳。
可謂靈乎。世俗延賓及行時祭。豈無蘋藻瓜果得全
齋戒。昔有屠子不肎殺。父以刀羊并子閉密室。謂不
殺羊當殺汝。其子即自殺。緣是生天。於多劫中受天
快樂。是知不殺之人既生善處必善其身。世世得長
壽之報。又必能以德遠及子孫。今佛法欲滅。多有為
佛弟子不能體佛慈悲。飲啖自若。見素食人反謗其
心太毒。百般綺語訐露其過。此等惡人。天神見而怒
之。其如世人得彼類巳反謂之條直也。子產得其所
哉。齊王無傷仁術。戴記殺獸不孝。況釋氏四眾乎。楞
嚴云。以人食羊。羊死為人。人死為羊。汝償我命。我償
汝債。以是因緣。經百千劫常在生死。生生死死互來
相啖。惡業俱生窮未來際。又偈云。若欲殺生者。應作
自身觀。自身不可殺。物命無兩般。有邪人謂眾生妄
生妄死。罪福本空。殺之無報。何不道我亦妄求妄食。
舌味本空。食之無益。既有貪心。豈無報境。以上所述
乃審巳例彼。平等不殺。仁人合行之道。修念佛三昧
正欲清淨三業。解冤結。生淨土。豈可不斷殺食。於臨
終時自障乎。大藏廣有教旨。三教莫不皆然。片紙豈
能備引。願聞斯義趣。體道好生。同躋仁壽。俱盡天年。
免諸冤結。更能如法化人。充聖人慈濟之道。使彼巳
悉證慈心。必同造蓮華之域成正覺矣。

** 勸持眾戒第十一(皆淨業正因)

問。諸惡悉宜戒。何語之略也。答。經有具足眾戒之說。
奚獨戒殺先。令斷殺庶可具眾戒耳。戒德不修。憑何
立行。器貯醍醐。先滌不淨。修三昧亦如是。眾戒清淨
乃可得成。縱宿業深厚不能頓斷。當方便制抑。自勸
自心省身悔過。修四念處。了知世間樂少苦多。無常
敗壞不久磨滅。一切諸法皆不清淨。設諸方便而使
必斷。豈可隨念失宰。又世問伎能雜術乃至一切善
惡能分念者。設不屏去。何能一心三昧。不一往生。何
由眾生。無明業識徧周法界。苟起一念世心。便被如
是等塵勞魔黨牽拽將去。全身陷沒求出無期。魚雖
逸。一絲可繫。害非不大也。心念尚爾。況身行哉。修三
昧如箭取的。不待報盡便欲跳出稠林決生淨土。豈
可失戒攀緣志行因循使更入惡道。若聞之不戒。臨
終無驗。莫謂佛力無感應也。

** 勉起精進力第十二

精進者。不為世間八風所退。不為身心異見大小病
緣而怠其行也。行人欲入三昧。於中或被一切強輭
二魔內外惑亂。當堅強其志。重加精進。如金剛幢不
可摧毀。如須彌盧不可搖動。如大海眾毒莫壞。假使
佛云汝不得生。即當答言。我先受釋迦佛記。一切眾
生皆當發願願生彼國。尚不間於十惡五逆。我不造
五逆。數過十念。必當得生。佛豈自誑肎違本願。況十
方諸佛示廣長舌證明斯事。故必求生不退轉也。是
為行人金剛延幢勇健之力。佛記尚不退其初志。況
天魔惡黨水火盜賊強邪境界及妻妾情愛而能動
我行願哉。或曰。世人修而不得生。何耶。答。見異而行
不莊也。然則虗喪其功耶。答。亦必承彌陀願力。今世
不生二世必生。二世不生三世必生。一念歸向當來
定得往生。是名皆不退轉。但枉受多劫輪迴之苦。故
須一生取決。豈可自二其志墮在他世往生者乎。若
宿業所使。願行有虧。當一心誦拔一切輕重業障得
生淨土陀羅尼。持一遍即滅身中一切五逆十惡等
罪。持十萬即得不廢忘菩提心。持二十萬即感菩提
芽生。持三十萬阿彌陀佛常住其頂決生淨土。此呪
世本音聲句讀多訛。近代三藏法師沙羅巴所譯最
詳要。故宜誦之為正行直指。呪曰。

奈麻辣怛納　特囉耶也　奈麻阿哩也　阿彌打
䟦也　怛達哿怛也　阿羅喝帝　三迷三不達也
　怛的也撻　唵　阿彌哩帝　阿彌哩打　嗢巴
偉　阿彌哩打　三巴偉　阿彌哩打　葛哩比
　阿彌哩打　薛帝　阿彌哩打　帝際　阿彌哩打
　韋羯蘭帝　阿彌哩打　韋羯蘭帝　哿彌你
　阿彌哩打　哿哿奈　羯哩帝葛哩　阿彌哩打
　頓度比　蘇哇哩　薩哩哇　阿勒撻　薩怛你
　薩哩哇　哿哩麻　吉哩舍　吉哩也　葛哩　莎
喝(與奈同音)

亦名無量壽如來根本真言。誦得大精進。速生淨土。

** 正行第十三

上皆圓妙求生之方。未為正行。行者發志必使入於
道場。先觀我及盡虗空界一切眾生。常在生死大海
歷劫不休。飄零沉溺於六道中。無歸無救。若不令其
普脫。何名正行。於是等觀冤親之境。起大悲心如虗
空量廣大普覆。又念我身瘡疣冤業苦聚。若不以此
布施眾生等修三昧令彼解脫。則違佛教誡。違我本
願。眾生受苦甚可悲愍。我今發心如師王出窟。不求
伴侶不求護助。嚬呻哮吼摧伏一切。定不為弊魔惡
黨退轉。如是大心既立。然後審古賢念佛正行。擇自
然寂靜非曾薉染之地。所費盡巳所有乃可匃人。如
法建立道場極令嚴淨。供事畢備皆令瑩淨微妙。無
始所有一切善根普為眾生回向淨土莊嚴行願。若
不如是回向生因。奚得於是。三心圓發五體投誠。觀
佛相好胡跪合掌。運心普緣無邊剎海一切眾生及
我此身。自昔至今流浪不返深為可痛。涕淚悲泣求
佛垂慈。不覺身如大(如字)山崩。歸命三寶。手擎香華。想
徧法界敬禮投誠。剖腹洗腸發露過罪。晝夜六時克
期練行。或障深未感。至死為期。於中不得剎那念世
五欲。如是若不往生。佛是大妄語者。故此三昧其神
若是。諸佛所讚。諸聖同遵。三昧儀軌惟慈雲得中。宜
熟味之。此是第一上行。境界甚深。學者於中當竭其
力不可舍此趨彼也。若根機不等。勝行難全。亦必處
於淨室。使內外肅清。隨意立行禮佛懺悔。日定幾陳。
精進一心誓不中悔。或專誦經。或專持呪。或但執持
名號。若得見好相即知罪滅緣深。經謂不可以少善
根福德因緣得生彼國。聞說阿彌陀佛。執持名號一
日乃至七日一心不亂即得往生。故知執持名號即
是多善根多福德之因緣也。又有未能盡斷世緣亦
修世善。於極樂國諦信不疑。念念戀慕。不忘於前行
門隨意修習。四威儀內以此為歸。觸境達彼淵源。臨
事力行方便。臨命終時必生彼也。然諸行不同。法力
本等。但存心緩速。故佛應遲疾。學者不可不知。又有
慈雲十念法門。每晨盥漱。靜處面西修行。此往生初
因。必不可失。或曰。如何用心得不散亂。答。能運身口
之念。毋論其散。但不間斷。自能一心。亦可即名一心。
惟行之不休為度。固不必憂散亂矣。如母喪愛子。龍
失命珠。不期心一而自一。豈制之令一也。心不可制。
實在行人勤怠耳。

** 客途所修三昧第十四

有客作禮而問曰。余生晚。機鈍寡聞。自昔至今竛竮
湖海。處靜進功。量力未得。若即旅次不假道場。六時
三業皆可奉行。伏願弘慈曲垂方便。答世。人欲修三
昧必百事具足然後發行。今子之志拔乎類矣。念佛
三昧普攝羣機。四威儀中皆為道用。子若力行。最初
當立不欺心。藏德露玭。慎毋矜耀。從脚跟下便內外
穩當。熟讀淨土經呪懺法極令通利。習所行威儀使
端莊雅重。乃如前說起真信心。運大悲智。普為眾生。
如理觀察二土淨薉。苦樂兩報實可厭忻。清淨身心
隨分淨服。於六齋日具蕞爾香華供三寶前。拜跪稽
顙。立廣大願。在處生世以此為歸。更不中悔。是日為
始至形壽盡。每日六時修行此法。香燈有無毋固必
矣。問。三昧一心。人事萬緒。如何修行不相妨礙。答。如
鳥入籠。身在籠。心憶園林。兩不妨礙。籠繫身不能繫
彼求出之心。事拘身不能拘我願往之志。三界如籠。
此身如鳥。求出即願往園林。乃淨土也。故知妄緣萬
緒不礙真心。日三夜三若有像處。或自有像隨身。當
口誦身禮。或默誦身禮。如無佛像或對經卷。或面西
遙禮。或除東向隨方修禮。若在道登舟及治身動用
之事不可撥置。則佛事世事同運。念此世務本為養
身。我身行道。世務即與三昧同體。問。心無二用。如何
二事同運。答。一心不妨眼見耳聞身作心憶。應用無
盡何止二事。便就動用中一心誦小彌陀經一卷。或
上品。或楞嚴勢至章。及誦淨土呪或三或七至百多
遍。又稱佛號或三五百至千。為入懺佛事。回向巳方
入懺。隨其文義節段。想我身恭對淨土佛前。或形像
佛前。跪拜瞻繞一一明了。不使昏亂。禮畢觀白毫相
等。量時而止。如前誦經呪佛號回向。此想禮與前道
場行法同。但身禮異耳。其音隨人境好惡而輕重之。
當令聲默相半沉大雅重。俾兩肩隱聞。切不可與人
多語。先於佛前燒香一炷。或拈物為香。至時但運想
耳。餘時宜獨坐獨行。遠離喧雜及聚首閑談戲謔侮
弄哂笑歌歎吟詠筆硯。使人忘失正念等事。夜中人
定境寂。用功正宜不同。生死事大豈隨懈怠而恣睡
眠。縱寒暑之極。慎勿脫衣。法服數珠宜置近處。手巾
淨水不離坐隅。或有所需皆應預備。又應觀彼信根
厚薄。不惱他人。不使人厭。於此無礙。則當微出其聲
如琴如瑟。細而沉重。大而不雌。使天神歡喜。鬼畜聞
聲。其功彌深。或在船及他家卑隈處。皆當察境察人。
一心精進方便宛轉以竭其行。切不可於中起人之
過彰人之惡。又不可盡人之歡傾人之美。時閑處便
而有他事異人為礙者。亦當擇僻處端坐面西合掌
至膺。聲嘿隨宜。如前想禮。又作務時一句一拜未圓。
事訖。身閑當身禮圓滿。佛前禮時忽有他事急為。一
句一拜未圓。當隨作處想禮圓滿。切不可入懺未多
而重起懺。又想禮蓋不得巳。不可暇時亦想禮。又不
可想禮於作務時而閑時反虗擲也。淺信人不可遽
然勸修。深信人不可不密啟之使其自肎。又不可使
功歸巳。如春育物不見其功。依道場修。順中易行。從
客中修。逆中易行。逆中易行其功益著。問。想與身同
否。答。意為身口之主。主既注想。焉得不及身口。如運
香華身心徧至。豈不亦但念想。問。若爾。可不運身口
耶。答。意業雖勝。若全身口。名三業圓修。問。六時之外
如何用心。答。觀佛相好．持呪．誦經．稱名．頂禮等行。念
念不捨克期往生。如行路。人步緊到速。步緩到遲。當
如是用心也。若身心力弱不能具修六時。但克定每
日若干時。雖不厭加多。亦不可一時增減而改其所
立之行。問。若爾。道場所修為不必耶。答。如人墮海求
船未得。忽遇橫木執之達岸。豈可有船必求其木。況
客中去住隨主厭忻。得無罣礙。可不進功。如上為客
途所修三昧。境界甚深。四三昧中名非行非坐三昧。
亦名隨順四威儀三昧。正被大機。小智小根隨分受
益。余觀世人聞易即作易想。妄謂得證。聞難即生退
屈。盡失其志。信心切者又入邪見。密相傳授。以悞多
人。其傳授之法千形萬狀。有不可聞者。皆能羅罩人
心。非行漸張。師徒俱陷。豈能若爾正心下問之切也。
此既可修。則一切奔馳世務流蕩四方。邸店市鄽百
工伎藝。奴婢黃門受人驅役。及被牢獄者。未有不可
修時。況出家四眾。在家四民。有居有暇。所欲皆具。得
自在者寧不進其行也。客名行一。字志西。自言讀智
覺禪師萬善同歸集甚熟。後遊廬山見遠公遺跡。因
發願念佛云。

** 三昧儀式第十五

道場法則如慈雲尊者懺儀等文。此不再具。必使身
心靜定。期於懺內障盡行圓。起首前三日或七日。香
華淨水等供不宜不謹。有佛天先降森嚴此處。辟除
魔事薉惡等障。使行人三昧成就。故於道場當作淨
土想。解脫處想。寶所想。定得往生。無輕視之。又當觀
世間無窮之苦。如得避冤永不再入。不可將平日難
割捨事蘊之於心。存其餘念與懺時作障。使勝行不
進虗喪其功。恐難再會。儀云。不得剎那念世五欲。

行者十人巳還。多則不許。須審其人。平日行止無大
麤過。信根淳厚離諸卒暴。音聲和雅儀軌端莊。受人
約束。為生死故不生悔惱。肎存謙下不貪名利。若無
是人。四三亦善。一巳尤妙。不可失察。使敗壞軌則惱
亂清修。於中尊德重行熟者一人。或別請久為師範
者作方等道場之主。一眾觀儀聽其舉揚作大依止。
或現逆順毋見過失。其人亦可審巳謙辭。或赴或止。
禮誦儀式拜跪坐立。合掌旋繞一一端莊雅重。收視
隔聽攝境歸心。未達者當問先覺。慎勿自恃其力。使
身心搖動或欹或倚。

隔宿沐浴盥漱換服履等。使道具如儀。懺首領眾入
道場。除內護二人餘不許入。各周旋燒香依位三禮。
以祈感降。禮畢環繞立定。主懺出眾白文一篇。祈三
寶加護證明。俾無體障。必生淨土。就舉過去正法明。
讚念大悲呪．如意輪呪．毗盧灌頂呪各七遍。主懺舉
呪即執水盂爐上請熏。約半卷許方傳與右邊之人。
次砂次香次華亦然。如是右旋展轉三帀三呪畢。復
舉大悲呪周圍灑淨各處。先明燈。最前挑燈照路。次
執盂灑水。次捧盤撒砂。次提罏行香。後隨處散華。從
佛座後右繞三帀。使砂水邊皆徧。次從道場外及施
生所禪悅堂亦繞轉一帀。次淨厨。次東淨浴室脫著
處晏息處閑處及要路。凡行人經過處或繞彼屋。皆
熏灑一帀。名為結界。界如金剛城牆。又撒砂結地界。
灑水結方隅界。行香結空界。散華莊嚴法界也。如上
一切法。用是大悲聖主及神呪加持故。砂水到處為
佛寶土。魔冤不能入。邪外不能壞。而三昧可成也。界
相慎不可破。破界大為不祥。且使一眾道行難成多
障。界相有內外。內界相即道場四方際畔。外界相即
屋際外八方砂水到處。內人至外。界裏止。越外為破。
外人至內。界外止。越內名破。辦事人手指衣裾等入
內界簾幕一分許。葷薉惡人入外界片時。皆為破界。
當重建道場。乃遠破界之相。可不畏哉。

其有身心之力不及。欲修五時。當止日中。四時又止
夜中。三時再止日後。二時惟在早晚。立定不易。但增
不減。縱病緣官事亦當想念。豈可隨勤怠興廢朝立
暮改。使正行不純。修此道者再三審實我能行不。如
浮身渡水。察水遠近不致疲絕乃渡之。行人亦爾。觀
自勤怠。觀法廣略乃取之。不當趂一時立。即時而廢。
又不可別有誦持心不專注。如人發箭心一則中。行
純心一應念得生。於一念中所獲功德豈易量哉。

** 揚佛下化之力第十六

巳上所述是眾生上求之心。而世尊下化願力過於
眾生上求。百千萬倍不得為喻。經謂。阿彌陀佛慈悲
光明徧照法界。普作救護不令墜墮。慈悲願力徧周
法界。普作攝受不令漏失。陰入界身徧同法界。普令
了悟不令退轉。是故十方一切眾生皆我彌陀願力
所持。世世不捨。以是義故。於我佛大願之中。一稱其
名能滅八十億劫生死重罪。彌陀常在世間救苦眾
生。眾生能念豈不速應。母救兒難何待兒求。惟不逃
逝必得受救。縱五逆具造。十惡滿心。命終阿鼻相現
之人。若一念改悔。十稱其名。皆能變地獄為淨土而
得往生。問。入地獄之人蒙佛救脫。如經所明。因緣不
少。然有終不能救者何也。答。屠肆之內聚生而殺日
夜不休。有能止其殺者。有終不能止其殺者。獄無能
救正復如是。又如人知經義合佛妙心。而身三口四
等惡承宿習故不能滅除。故命終時不遇善友提獎
念佛。直入地獄。雖受諸苦善因不滅。於諸苦事觸境
知心。既知是心亦知生佛一體。以一體故即知正是
如來微妙清淨之身。由能覺了生佛一故。正受苦時
悉如夢事。了彼苦相即是菩提。此心淳熟無錯謬故。
又能促多劫極苦之報一時輕受。其人雖受眾苦得
無苦相。反起代受苦心。以此妙解合佛心故。昔曾所
供養佛名像。所歸敬佛經卷。所信解佛及念彌陀機
感相投之佛。如我解境還現如是。廣大如虗空量。威
德熾盛光明至彼地獄最上之頂。垂肩彈指慈音告
敕。於其支體放大光明。其音隨光直至地獄淵源之
底。所有鐵城鐵門鐵網銅柱乃至刀山劒樹鑊湯罏
炭一切苦具。承光照者無不摧碎。如影如風了無踪
跡。一切鬼吏獄卒銅狗鐵蛇鐵嘴諸蟲鳥等。承光照
故如菩薩相。慈視愛念。其人忽得本心。增益善念。見
彼光明。又聞告敕如深井底仰望雲漢。舉眼上視見
佛勝身。踴躍歡喜頭面頂禮。悔過自責與同苦者發
菩提心。隨光直上至佛所巳。摩頂授記接足作禮。聽
佛說法應念悟道。即能淨佛國土同佛生處。如大菩
薩成無上道教化眾生難可窮極。如惡逆人罹官入
獄。一惡為因眾過俱生。展轉累妻子父母親戚知識
人等同受苦果。善人出獄亦復如是。令同苦者展轉
生善。悉承佛力皆生樂處。若非佛光。報盡自出者於
惡道生。自重至微。展轉歷無量不思議劫。方至人中
猶貧窮下賤癃殘百疾受諸大苦。又因求不得苦。惡
念轉甚還墮地獄。盲入棘林何由能脫。若承光照威
力則能轉重輕受。轉長短受。轉多少受。一出地獄便
生佛土。又能感佛恩德。耑念罪苦眾生。悲誓深重。經
云。彌陀如來悲心激切。乃至於無間獄大火輪中代
諸眾生受諸苦惱。方便救脫令生安養。又云。於彼佛
身刀斫香塗。以慈力故不二攝受。下化眾生激切之
心於茲可見。況種種身同眾生界。於諸時處作化事
者實難可測。若不諦信。未可謂知法者。或謂眾生全
體是佛。誰是能救所救。只向他道。汝欠悟在。

** 十大礙行第十七

詳夫一心平等。體性無虧。雖纏綿於業識之中。靡不
有出塵之志。方欲究道。魔境先彰。一事虧心。萬善俱
失。成小敗廣。得者還稀。況乎物欲交傾。死生遷變。遞
相倣效。易地皆然。使如來三大阿僧祇劫不惜身命
所得法門。因茲障礙退其心故。一旦在我而滅。可不
痛傷。既為釋迦之子。不以力爭。坐令法界羣有永失
慧目。甚於割切身肉也。今依經立十種大礙之行。名
十不求行。或不得巳障礙現前。眾魔諸惡不能侵。悉
如金火同爐。火雖欺金金必成器。十大礙行者。一念
身不求無病。二處世不求無難。三究心不求無障。四
立行不求無魔。五謀事不求易成。六交情不求益我。
七於人不求順適。八施德不求望報。九見利不求霑
分。十被抑不求申明。此十攝一切礙。惟上智堪任。中
下之人不敢希冀。若照察覺悟。省身體道。持之不
失。則能入諸魔界不為羣魔沮傷。循諸色聲不為色
聲惑亂。乃至憎愛利名之境。人我得失之場。我心先
居礙中。彼礙豈能為礙。礙若無礙。道行可以直進。若
非以礙為通。則於非礙反成為礙。何以故。身無病則
貪欲乃生。世無難則驕奢必起。心無障則所學躐等。
行無魔則誓願不堅。事易成則志存輕慢。情益我則
虧失道義。人順適則內必自矜德。望報則意有所圖。
利霑分則癡心必動。抑申明則人我未忘。十無礙道
能生是過。及成一切不吉祥事。何以故。貪欲生必破
戒退道。驕奢起必欺壓一切。學躐等必未得謂得。願
不堅必未證謂證。志輕慢必稱我有能。虧道義必見
人之非。內自矜必執我之是。意有圖必華名欲揚。癡
心動必惡利毀巳。存人我必怨恨滋生。是十種過從
凡妄生。皆名邪見。展轉生起無量惡法徧虗空界。必
令眾生墮於地獄。豈可於此不生敬慎。若能體茲礙
境。知病性空。病不能惱。體難本妄。難亦奚傷。解障無
根。即障自寂。究魔無根。魔何能嬈。成事隨業。事不由
能。察情有因。情乃依緣。悟人處世。人但酬報。明德無
性。德亦非實。世利本空。利莫妄求。忍抑為謙。抑何傷
我。是故大聖化人以病苦為良藥。以患難為解脫。以
障礙為逍遙。以羣魔為法侶。以事難為安樂。以弊交
為資糧。以逆人為園林。以市德為棄屣。以疎利為富
貴。以受抑為行門。如是則居礙反通。求通反礙。於此
障礙皆成妙境。得之與失自不能知。人奚於中強生
取捨。如來於障礙中得菩提道。半偈之羅剎。仙人之
歌利。瓦石來擊之比丘。木盂為孕之嬖女。及鴦屈提
婆之徒皆來作逆。而佛悉與其記。化令成佛。豈不以
彼逆為吾之順。以彼毀為吾之成也。況時薄世惡人
事異常。於學道人豈無障礙。若不先居於礙。莫能排
遣。使法王大寶因茲而失。可不惜諸。

** 羅顯眾義第十八

念佛三昧名一行者。世出世間諸助道行。悉為淨土
而修。無別岐路。如眾流入海同得海名。萬善同歸得
名一行。是故一切念處．正勤．根．力．覺．道．四弘六度皆
淨土行。乃至彈指之善及散心念佛。一稱名一舉手。
禮誦瞻仰。一香一水一華一燈一供養具。或一念至
十念。或一施一戒一忍禪定智慧。一切善根回向極
樂。願力持故。雖有遲疾。皆得往生。如滴水寄海。雖經
多劫不壞不失不異不竭。以小善根回向極樂。雖經
異生善根不失亦不壞竭。惟除外道種性及因心未
起。善行未立。身心未屈。先期感應者不可同語也。是
故三昧解脫行願總持無量法門。惟念佛一門圓攝
無外。悉皆具足。如大海吞納眾流性無增減。如如意
珠滿一切願體無虧損。故又名為三昧寶王。世尊以
此三昧徧告眾會大根之士。若文殊等。三乘八部無
不傾心。法流東土。廬山闡揚。天下之望咸美其教。自
佛至今聖賢之人。高僧巨儒或自行而勸人。或著文
而作誓。重法如寶輕身若塵。挺身立行力修此道者。
列宿塵沙莫況其多也。信不決人尚生邊地。況正行
者哉。縱欲別修道品。但假自力有退轉著魔之患。此
仗佛力。修則必成。無復魔業。永不退轉。又此三昧非
但遠魔。一切縣官口舌是非患難水火盜賊惡人凶
事乃至虎狼蟲獸鬼魅妖精不吉祥事不能侵害。亦
不為一切疫痢傷寒癰疥下賤眼耳鼻舌諸病所惱。
願行無虧皆能排遣。惟名聞利養甜愛軟賊及嗔心
嗔火。雖有佛力不能救焉。行人當深加精進以攘却
之。一念因循必為所奪。然軟魔但害淺信貪怠失念
之人。其精進者如剛火。得水反堅。焉敢小近而睥睨
也。此身天人護助。臨終正念往生。天樂盈空異香滿
室。光明照體寶座現前。彌陀臂迎菩薩手接。預知時
至。正念不謬諸障忽空。沐浴加趺。會眾說法叉手告
別。或更勉人進道。書偈擲筆合掌而逝。臨終之後舉
體如生。齒骨數珠燒之不壞。光𦦨異常五色鮮明。祥
物於空盤旋不散。煙所至處舍利流珠。此耳目所常
有者也。非平日履踐明白精進力感焉能若是。嗟今
之人修而無效。蓋信根淺薄。因地不真。未會立行先
欲人知。內則自矜。外欲顯曜。使人恭敬冀有所得。甚
至妄言得覩淨境或見小境及夢中善相。未識是非
先欲明說。此等卑下必為魔惑。願行退失隨生死趣。
可不慎哉。雖有道場儀式。或被人知。蓋不得巳。豈可
特露其迹。使觀行傾敗哉。還當審諦密實自行。內懷
慚愧勿露其德。中有宿障欲滅。微見好相。如不蘊德
聞人之耳。其行必覆。遠公三覩聖相。平日未嘗言也。
但除臨終時耳。至禱至禱。又此三昧體性雖圓。宜盡
微細條章。革諸猥弊。乃至小罪猶懷大懼。解隨大乘。
行依小學。乃能合此三昧。小不自小。小隨解圓。圓不
離小。小即是大。小大解行一理無分。即超世見經云。
孝養父母。奉事師長。慈心不殺。修十善業。受持三歸。
具足眾戒。不犯威儀。發菩提心。深信因果。不謗大乘。
勸進行者。上每句是一法行。古人各有法訓一章。又
復當護人心。勿使誇嫌。動用自若。誦大乘經解第一
義。親近善友請問先覺。不執巳見不引巳長。志存忍
辱行當依經。聽聞正法。不毀僧尼。息世雜善。不貪名
利。遠離邪惡。處事必忠。將過歸巳。深誡綺語。一心不
亂。視人如佛。捐棄伎能惟求往生。身必清淨。如是等
無量善行悉宜修習。能助正道。更能割世染心。於憎
愛境無諸留難。凝心如一。必生淨土。其功甚大。不可
盡述。密修斯行高而不名。得生彼者何知其幾。彼有
名傳記之人。如大海之滴耳。

人依教誡尚能利益無
量冤業眾生。況父母師長法門眷屬兄弟姊妹。及平
日解我患難提挈我者不得其利。但修此行恩無不
報。阿彌陀佛及二大士境界甚深。於苦海中難得親
近。難得憶念。能憶念者必解脫。故經云。但聞佛名二
菩薩名。除無量劫生死之罪。何況憶念。此是人中芬
陀利華。觀音．勢至為其勝友。當坐道場。生諸佛家。是
故十方如來示大舌輪殷勤勸勵。娑婆教主告誡叮
嚀其辭激切。五濁眾生必修此道乃得度世。蓋彼五
濁身心俱苦。以苦為命猶水火聚。而佛特於苦處行
悲最深。世尊自成正覺至入涅槃。其音不二。有識之
流須銘肌骨。彌陀願力代不乏人。聖倡之前。賢繼於
後。廓然徧十方三世。霈然充六道四生。天神嚮化鬼
物順之。載諸行事具諸典章。盈溢乎海藏龍宮。徧布
乎人間天上。皆我彌陀願力致然也。佛言。最後惡世
我法滅時。惟此教典多留百年以度羣有。然則此法
豈非我等殿後之至訓也。飛禽八八墮在愚癡。隨人
稱名蓮生舌上。可以人而不如鳥乎。

余生末世後五
百歲。人根淺薄。疑惑不信。異見邪解各執不同。正行
之人多被惑亂。傷感盈懷。是故集我禪教淨土諸文。
取其極深至要之義述作此說。類以成編流布世間。
斥邪顯正。普願法界眾生於此說中。一見開解了悟
真心。知彌陀依正還在西方。達西方依正不離本性。
但含識者皆悉深階。更願先覺不悋慈悲。見未悟人
如法教導。前人若昧。隨根應病剖析幽微更為宣說。
彼若一念信解。行願必成。往生可期。功莫稱述。縱異
執牢固信樂不深。一句染神亦成緣種。展轉利益無
盡無窮。若能不師於心。不欺不妄。隨此正教誨人不
倦者。縱自不行即為巳行。縱自未學即為巳學。何以
故。法界一相無自他故。昔有人二次傾巳。有建會勸
人念佛。命終往生其事昭著。能發慈悲之心。示攝受
之相。及能利彼勸人念者。所得弘多。法王所使但不
可執謂定不必自修耳。法門如海豈能盡言。聊記所
聞為世勸發。

** 一願四義之門第十九

此三昧說既詳且明。還可一句一言而盡。一言。願也。
一句。戒解行向也。一部之義不出戒解行向。戒解行
向必從願起。行人既修三昧。若不持戒。雖有信心。為
世間惡緣雜染侵奪。塵勞難遣毀壞法身。令解入邪
不得往生。經云。若一日夜持沙彌戒。持具足戒。即得
往生。故必當持戒也。戒根清淨。若不以深慧妙解知
淨薉兩土東西敵立真實不謬。即此淨薉兩土全具
我心不離當念。從何法修可得生彼。經云。讀誦大乘
解第一義乃得往生。故必當正解也。慧解既正。必依
解立行。六時行道三業無虧。直進不退決期生彼。經
云。修行六念迴向發願。一日至七日即得往生。故必
當立行也。如是戒解行等所生功德。及一切時處與
無始來大小善根。一一迴向淨土。臨終乃得決生。經
云。迴向願求生極樂國。如辦事於家。歸家得用。故必
當發迴向也。此一句義攝一切善法。如四時成實穀
果。失一不成。此四法門亦復如是。若失其一。三昧不
成。當四義具修乃滿一願也。問。匹夫匹婦一言四義
懵然無知。惟一心稱名或專勤禮拜皆得往生。何也。
答。既信有二土。發行稱名迴向求生。豈更破乎佛戒。
四義既具。遂得往生。成其初願。豈無知者哉。問。若爾。
但當一心。諸行自具。答。知四義而一心者。基地堅牢
永無退轉。若一心具四義者。忽遇魔惡邪黨多退轉
也。問。淨土之書作者多矣。今更有作。願聞其要。答。世
去人逝。所解異端。雖決甲疑復增乙病。乙病既復丙
疾又生。展轉多岐流於岐見。又今人之辟古所未聞。
古人之偏今人莫至。去聖既遠。故當依古辨明今疑。
如滿室之藥。若不診疾擇其對者用之。非但弗瘳。命
亦難保。經中一義萬解(如字)萬明。何厭乎言之再聞。何
憚乎言之未聞也。

** 示念佛滅罪義門第二十

問。稱佛一聲能滅八十億劫生死重罪。今觀世人未
有不一稱名者。依舊業識茫茫如落湯螃蟹。滅罪之
義何在。答。此佛真實之說。必不我欺。世尊成道經塵
點劫。我造結業同佛至今久遠無異。假使稱佛名聲
聲不絕。盡一生以及他生。滅罪劫數雖多。若比如是
極大久遠塵點之劫。正如指上土比大地土。耳炬火
雖熱。消大地雪豈盡融泮。況與佛同為凡夫之前。劫
數轉倍煩惱無始。發心在近。可不思之。夫一日七日
一心不亂即得往生。及臨命終時一心不亂。稱佛一
聲滅八十億劫生死重罪。乃至極惡逆人臨終獄火
相現。十念生淨土者。蓋仗我稱佛名號威神一隙之
功。承佛速疾救護大願之力。如壯士正戰墮圍。得一
勇夫與之強弓銳刀良馬善䇿。即便踴身突圍而出。
戰勝獲功偃宼施恩。歸奉其主永享豐樂。故云稱佛
一聲滅八十億劫生死重罪。非今日三明朝四。且猶
且豫。或見些兒聲色境界全無把捉。與不曾念一般。
欲因滅罪便不障生淨土。其可得乎。故知散心念者。
及雖志誠未離妄想者。被如是劫外之罪所障。若竭
志者既滅爾所劫罪。由勇疾力。餘劫罪不為障。便得
成就往生淨土。佛力廣大徧覆一切時處。能攝小善
入佛大願。使同一味。一切劫罪皆得消滅。何止八十
億耶。如是功德實難可測。大乘圓頓橫超直截之旨
於斯可見。十疑論。十圍之索千夫莫制。童子揮刃須
臾兩分。此喻纔念滅罪即生者也。又佛世有人於無
量劫前採薪。為虎逼上樹。忽失聲稱南無佛。賢劫之
中得度會道。此明念佛於後世得生者也。又稱佛屬
口。惟論其功。念佛在心。乃彰其德。論功則在我不倦。
彰德乃見佛現前。二義不同。優劣可見。

** 略示列祖行門第二十一

法門廣大徧攝羣機。易進功高眾行莫及。鷲峰初演
大器所歸。震旦流輝三乘共證。法化益盛振古絕今。
東晉遠祖匡廬倡教。繼時和者百二十三人。祖師三
覩聖相如願往生。朝士劉遺民作文立誓。見佛摩頂
衣覆其體。又與同志闕公則等。於命終時悉從其行。
晉翰林張抗但持大悲呪十萬遍。宋江陵僧曇鑒以
平日毫芒之善悉回淨土。南齊揚都僧慧進願誦法
華為淨土行。抗見淨土在西屋間良久而化。鑒覩彌
陀以水灑面曰。滌汝塵垢。清汝心念。汝之身口俱致
嚴淨。又覩瓶中生花。定起與寺僧話別。進因誦經致
病。願造法華百部填所誦。造畢病愈。忽聞空中讚善。
隨即往生。後魏壁谷僧曇鸞棄仙學佛。臨終令弟子
高聲念佛向西叩頭而亡。空中天樂從西而去。隋僧
道喻以旃檀造三尺彌陀像發願求生。後死而復甦。
冥中親覩瑞應見。佛謂云。明星現時吾來接引。及期
果逝。唐京師善導和尚。台州懷玉．汾州芳果二師。真
州自覺。睦州少康及并州惟岸等。皆不離大乘。建誓
立願。靈驗昭著感動天人。法雲普覆含攝無窮。陳隋
天台智者國師。洎傳法列祖法智．慈雲等。國初永明
智覺禪師．長蘆慈覺禪師。此大聖師。行超人天。德臨
三有。揭昏衢之慧日。破苦處之導者。皆以此三昧為
自利利他傑世化人之道。化儀既畢皆生上品。又唐
長安尼淨真誦金剛經十萬遍。將終五月內十度見
佛。兩度神遊極樂。唐房翥勸一人念佛。感動幽冥。長
安李知遙五會念佛。見空中神僧來接。得生淨土。上
黨姚婆念佛立化。并州溫靜文妻修行如願。又張鍾
馗．張善和皆為殺業。獄相巳現。十念便歸。石晉鳳翔
僧智通．宋明州僧可久。觀智者遺文。一心修習。神遊
淨土。見標名華座者。出定之後悉如其言。宋金太公．
黃打鐵．吳瓊。初皆為惡業。改悔精修。於往生時悉有
瑞應。荊王夫人．觀音縣君馮氏夫人。雖在女流。其德
反著。此勝法門凡有心者皆可修行。奚間緇白男女
老幼愚智異流極惡最逆闡提之輩。今依傳記聊述
所聞。至若四海八極古往今來耳目不接。所聞未廣
歷時既久。亡失者多。豈能盡述。

** 迴向普勸第二十二

祥夫邪見之源由於師友之教。雖夙業所召豈免自
心見惑哉。惑既不離我心。報必難逃苦趣。一染於識。
萬化莫回。寶王三昧念佛直指由是而作也。余立斯
志。緣娑婆業繫之大苦。念極樂依正之逍遙。淨薉交
參生佛互顯。無量義海聚之於心。我以如上功德及
未來際觀集發心求生淨土一切善根。如法性理展
轉無窮。自果從因徧周塵剎。為行為願。回施眾生一
切圓成同生淨土。又願承茲念力。十方剎海并娑婆
一切眾生。若同若別依正色心一時趣入樂邦教主
無量光明一毫端中。皆為樂國。變現自在。遊戲神通。
如佛所住。永無遺餘。我願方滿。重復一心攝我。無始
至今盡未來際。若大若小三業所修一切善根。皆現
在前。普與眾生於極樂國一心回向。仰祈諸佛神力。
彌陀願力。及二大士功德之力。願此法門。願此善根。
徧我六根及諸支體。令我六根境智自在。滿虗空界
皆為色身。悉能宣說如是法門。以此根身即於一切
眾生之前。盡未來際不生疲厭。供養恭敬如事世尊。
五體投地。胡跪合掌。志心勸以偈曰。

「　極樂世界最清淨
　莊嚴微妙超世間
　彌陀願力同虗空
　相好光明亦如是
　念念不離眾生界
　普度我等生其邦
　我等自甘生死中
　歷劫沉淪莫超越
　彼佛垂臂待巳久
　咨嗟彈指誠殷勤
　光明欲發蓮華開
　今正是時願生彼
　身欲無常時欲過
　眾苦交煎應當離
　願速念佛同修行
　盡此報身生極樂」


又願此法門常在世間。如佛法身。作不請友。利樂一
切同生安養。天龍八部常來護持。於此法門不容毀
滅。如法性理永遠流通與佛常住。

寶王三昧念佛直指
* No. 1164-9c
 附真妄心境圖說

真妄心境勝劣之圖

(此方相喻真心大方廣)。

<img:>

此圖所引乃上卷第二篇斥妄顯真之說中來。恐
人觀彼猶有昧者。故作此圖再述其旨。使後學易
曉云。

此一大方相喻大覺不生滅之真心也。心量不可
為喻。今姑以方相擬之。此一圓相喻十方無邊虗
空也。此十箇小方相喻十方各微塵數世界也。此
人身中心字喻汝今胸中所蘊六塵緣影之妄心
也。此妄影心在我身中。身在世界。世界在空。空在
大覺本然真心之中。故知此東穢西淨二土實境。
兩形遠隔十萬億國土之外。豈在汝今虗妄緣影
心中。佛祖有云。惟心淨土本性彌陀者。正在此。以
方相為喻能含裹十虗大覺不生滅真心中。若謂
在汝即今妄想緣影心中。可謂惑甚。楞嚴云。譬如
百千澄清大海棄之。惟認一浮漚體。目為全潮。窮
盡瀛渤。此是迷中倍人。即此義也。又云。十方虗空
生汝心內。如片雲點空。況世界在空。豈能離我本
然真心也。又云。空生大覺中。如海一漚發。有漏微
塵國。皆依空所生。如是則淨穢等土不離真心。又
何礙於著相求生耶。若能了遠即近。求即無求。自
合理趣此真妄二心。古人廣有妙釋。不能具引。行
者可不鑑乎。
* No. 1164-9d
 附破妄念佛說(一名直指心要)

念佛三昧者。大雄氏觀此娑婆有生老病死等業繫
諸苦。教人念彼阿彌陀佛求生極樂國土之法也。以
彼佛身及彼國土清淨無比。莊嚴第一。依正極妙。故
得名焉。彼佛眾會所有大心菩薩聞。佛言教得生彼
者。何止萬億。自是法流天下。東土西國。自始至今。如
教生者轉多。不可以微塵恒沙比其數量也。去聖逾
遠。人世澆漓。不知西方極樂實境見存。乃錯解諸法
在心一句以為玄妙。便妄認胸中六塵緣影昏擾擾
相為心。謂樂土在內。不求生彼。顛倒甚矣。此六塵緣
影皆屬前塵。本無自體。前塵若無。此心即滅。云何更
有彼土在此心內耶。汝又謂。心本在胸。心小在胸。焉
可著此廣大佛土耶。縱謂悟道便為佛土在心者。只
可名為見性悟道。焉可謂之淨土在心。若人作此見
者。實名邪見。縱是天魔惡賊外道種性亦超此見。世
間無有。此見最下劣矣。可憐憫哉。汝今若欲悟真實
本然心者。先當觀汝所認六塵緣影之心本在汝胸。
胸住於身。身居國土。此土及一切淨穢剎海悉在虗
空之內。此虗空界無際無外。十界依正一切在中。廣
大難思。此空雖大。我之天然不動真實本心非大極
大。又能圓裹如上最大虗空。彼空在我真心尚如小
片之雲忽點太清之裏。云何娑婆極樂一切淨穢剎
海而不在我本然心中耶。然則佛說諸法在心者。實
非在汝胸中妄想緣影心內也。乃在現前一念本真
之心內也。此真實心。遠離知覺。超諸聞見。永斷一切
生滅增減之相。非始非今。性本真如。具含眾妙。乃十
界迷悟之本實。不可得而思議其廣大者。既一切身
土皆在汝今大覺不動真心之中。與佛同證。則知極
樂娑婆等土雖是實境。乃全我心。既全我心。我今任
意於中捨東取西。厭穢忻淨。惡娑婆求極樂。乃至憎
生愛佛。恣意熾然。著相而求。皆不離我心也。如是而
求。不離心故。故彼極樂彌陀相好現時即自心顯。自
心顯時即彼佛現。又我心即是彼佛之心。彼佛即是
我心之佛。一體無二。故云惟心淨土本性彌陀。非謂
西方無土無佛不須求生。但在汝生滅緣影之中名
為惟心本性也。又云。求彼佛即求自心。求自心須求
彼佛。義意甚明。云何今時有等破法散僧間道遊儒
與泛參禪理者。不知即境即心求不礙真之理。反於
不二法中分內分外辨境辨心。又教人捨外取內背
境向心。使憎愛轉多分別更甚而深違理趣也。一分
其境便以極樂為外。教人不必求生。一分其心便妄
指六塵緣影虗偽妄想為心。謂極樂在內。因思此心
無質又謂本無一切因果善惡修證之法。從是恣意
妄涉世緣。教人不須禮佛燒香然燈誦經懺願等。種
種善行。謂之著相。其上者又使彼縛心不動如頑石
相似。壞亂禪法。甚者更令其放曠自如。言殺盜婬業
悉是空華無妨於道。因此邪見墮落生死。直向阿鼻
獄底最下一層而住。罪甚屠酤。直待此見悔時彼獄
亦隨而壞方乃得出。又於身外田屋山河大地所作
之境。雖見實有不敢說無。亦皆指為心外之物打作
兩橛。不能得成片段使心境一如。惟於著衣喫飯。因
貪口體之重。不敢叱之為外。而於天堂地獄及極樂
土等塵剎。雖曾聞名。因不見故直說為無。反言某人
某處快樂便是天堂。某人某處苦楚便是地獄。曾不
知彼真心非幻。而亦實具天堂地獄剎海也。以此教
人不必求生。愚之甚矣。嗚呼。汝既不識不生滅真心
含裹太虗。妄認身內方寸緣影為心。以賊為子。不求
於佛。其見卑哉。經云。譬如百千澄清大海棄之。惟認
一浮漚體。目為全潮。窮盡瀛渤。如來說為可哀憐者。
正此輩也。是以我心實與佛心同一理故。故我彌陀
願力威德光明在我心中。承我心愚癡之力作一切
佛事。無時不引導於我。我心亦於彌陀願力大心之
內。修諸念佛求生一切善行。無一善行而不具含佛
德。了彼佛德成我三昧。故知彌陀願力始於發心終
於究竟。無一法而不直趣我心。以我心即佛心故。我
心亦於無始至今盡未來際修一切三昧。無一法而
不攝歸佛海成本來佛。以佛心即我心故。如是依正
色心因果淨穢雖同一心。而實不妨一一自分各住
其位於一心內也。以一心故。雖淨穢不同。所求不出
於真心。以自分故。雖一心而必捨穢取淨也。捨穢取
淨則感應道交。見彼本性彌陀。了悟一心則淨穢自
分可悟惟心。淨土如是而修。譬如一滴投海便同一
味。方知大海即自巳也。豈有一行虗棄不成功德者
哉。今彼三家村裏愚夫愚婦雖不識理。以信實有彼
土故。於命終時反得往生。彼畏有陷空之人。因認緣
影為心。謂無外土。故雖修道行還受生死。如是則知
彌陀光明威德願力常在世間化事不息。尚欲攝取
逃逝專忘眾生。況憶念佛者豈不生也。又彼國土既
勝。其求生者亦必當深心起勝願行。或單稱名號專
持一呪及但旋繞禮拜乃至燒香散華六時懺悔。盡
撥世緣一心專注。觀佛形容與白毫相。不不懈廢命
終定生。更能孝養父母。奉事師長。慈心不殺。修十善
業。受持三歸。具足眾戒。不犯威儀。深信因果。不謗大
乘。勸進行者。修如此法亦生彼也。若得生彼。非止得
生。又能了知。如上著實努力念念求生之時。正是無
念無求無生之理。何以故。即精修是無修。非謂不修
是無修也。若果謂一切放下善惡無著坦蕩無礙為
無修者。又何異斷見外道。非愚癡而何。豈不聞古人
以色相反為無相。以深修乃為無修。以彼例此。法法
皆爾。可不審之。今念人命無常轉息來世。又況塵事
連環如鈎鎖不斷。若不能於是事縈心塵勞鬱結時。
及正當得志歇手不得處。一割割斷。起願立行。盡力
一跳。焉得應念生彼。是故我今作禮。奉勸佛子皆當
一心精進而行也。

此說因吾卿大方李公居士作勸念佛圖請著語。
於中故述此云。
時
洪武乙亥九月二十日書附
* No. 1164-9e
 舊䟦

淨直向讀雲捿大師法語。便知有淨土法門。然猶
謂淨業與禪正如春蘭秋菊不妨各擅其美。未知
淨業即是無上深妙禪也。自丁亥冬登祖堂禮蕅
益大師。聞禪淨不二之談。謂不惟不可分。亦且無
待合。雖慕之而竊疑之。今讀此念佛直指。方信蕅
師實非臆說。兼信永明大師四料簡語直不我欺。
故力募眾緣刻印流通。而眾友亦各歡喜樂助。當
知阿彌陀佛弘誓願力貫徹于人心久矣。刻既成。
敬䟦數語以識法喜。
辛卯中秋望日淨業弟子車
淨直書于四蓮居時年六十
淨土十要卷第七

(弟子邢時俊捐資刻此
念佛直指。奉薦先考邢艮。先妣潘氏。伏願承斯勝利
淨滌娑婆故業。早生極樂珍池。發菩提心。蒙
佛記莂。普與眾生同歸寂常覺海)。

靈峰蕅益大師選定淨土十要卷第八

述曰。靈峰老人有懷於淨土要典隨緣會取次
流通。癸巳後尚名九要。成時白老人云。西齋詩
千古絕倡。請以十要行。庶可稱觀止矣。老人撫
掌稱善。甲午成時從金陵入山。老人曰。西齋湯
頭而今亦有忌味。為作甲乙𪐴矣。成時竊訝。老
人笑而示曰。者話最忌涉理。淨土塵塵不思議。
說淨土須遮他本不思議。儻涉理稍未圓。一輩
愚人遂謂別有。成時聞之瞠乎大駭。因思中峰
懷淨土詩非不入妙。然可置之禪宗。不可置諸
淨土。淺人愛其提掇。恐有欲立反破之弊。西齋
一味闡揚不思議身土。而奇才妙悟字字與不
思議之白毫赤珠相當。如蘭亭字少陵詩人不
能學。然後知別提掇者皆偏也。愛偏鋒者皆淺
也。此話甚難說得。西齋公案話乃大行。乙未老
人西逝。丁未余適金陵。見九要板燬散。爰有重
刻之舉。謹奉靈峰西齋詩選本編為第八簡。刻
老人所製贊於簡端。顏全書為十要。原詩三卷
而中下兩卷於七言氣格稍不稱。致使文人有
英氣者未免錯過希粟之談。細翫之天。然五言
本色也。遂以五言行。識其緣起如右。
* No. 1164-10a
 靈峰蕅益大師西齋淨土詩贊

「　稽首楚石大導師
　即是阿彌陀正覺(末法能如此高提祖印者甚難甚難)
　以茲微妙勝伽陀
　令我讀誦當參學(此為後來讀此詩者指示榜樣。即二有參入妙三觀令四悉冷然)
　一讀二讀塵念消
　三讀四讀染情薄
　讀至十百千萬遍
　此身巳向蓮花托
　亦願後來讀誦者
　同予畢竟生極樂(畢竟亦有事理。事則決定趣向。理則不在別處)
　還攝無邊念佛人
　永破事理分張惡(此楚石大師賦懷淨土宗旨。亦是靈峰老人選詩本旨)
　同居淨故四俱淨
　圓融直捷超方略(二句和盤托出。却深固幽遠無人能到)」


成時曰。事理分張。惡者謂捨西方功德莊嚴之阿
彌陀佛而別計自性彌陀。捨西方功德莊嚴之極
樂世界而別取唯心淨土。此則事理乖張成大邪
見。自他俱賊隳正法輪。的是惡見惡業。當來必受
十方阿鼻大惡報也。同居淨故四俱淨者。謂西方
極樂世界超勝十方一切淨土。然其故不在上三
淨土而在同居。良以博地凡夫圓證三不退。下品
人民與一生補處之上善人俱會一處。正報既爾
依報亦然。緣生勝妙五塵與妙中諦稱性五塵非
一非異非遠非近。所以橫豎俱超橫豎俱即。最為
不可思義。信則當下便是。擬議則乖。乖則賢智不
可以為道。是則愚夫愚婦與知與能。故曰圓融直
捷超方略也。
* No. 1164-10
 西齋淨土詩(卷一)
四明沙門梵琦著西有沙門智旭點定

** 懷淨土詩(并序○七十七首)

詩云。伐柯伐柯。其則不遠。說者曰。睨而視之猶以
為遠。信斯言也。阿彌陀佛三十二相．八十種好。神
通光明華池寶座瓊樓玉宇皆我自心發之。心不
見心。無相可得。昔天衣懷禪師親見明覺。盡佛祖
不傳之妙。常修淨土。垂問學者曰。若捨薉取淨則
是取捨之情。若言無淨土又違佛語。當云何修。自
答云。生則決定生。去則實不去。余謝事閑居作懷
淨土詩。勸同袍之士及同社之人。凡有心者悉令
念佛。夫何遠之有。

我佛真身不可量。大人陪從有輝光。食時竝是天肴
饍。行處無非聖道場。庭下碧流微吐韻。殿前瑤草細
吹香。十方一等莊嚴剎。終說西方出異方(此世界悉檀中之第
一義也)。

萬劫修行相好身。身光知是幾由旬。消磨歲月無窮
壽。含裏虗空不老春(此是主。下是伴)。四色蕅花香氣遠(諸天所居)。
諸天童子性情真。況兼善友皆招我。來作逍遙快樂
人。

要觀無量壽慈容。只在而今心想中。坐斷死生來去
路。包含地水火風空。頂分肉髻光千道。座壓蓮華錦
一叢(心容如此)。處處登臨寶樓閣。真珠璀璨玉玲瓏(根心容來)。
每為娑婆苦所縈。誰聞淨土不求生。天人皆是大乘
器。草木亦稱三寶名。處處園林如繡出。重重樓閣似
生成(所聞淨土如此)。諸賢莫怪歸來晚。見說芙蕖始發榮(結歸
誰不求生)。

却望(二字貫下六句)金蓮寶界遙。樓臺一一倚雲霄。黃鶯韻
美春長在。玉樹枝柔歲不凋。流水有聲隨岸轉。好花
無數逐風飄。野人自選歸來日。何待諸賢折簡招(豪傑
之士)。

此邦瀟灑樂無厭。遙羨(二字貴到底)諸人智養恬。座用真
珠為映飾。臺將妙寶作莊嚴。純金細礫鋪渠底。軟玉
新梢出樹尖。眉相古今描不盡。晚來天際月纖纖(上皆
智養恬也)。

參差寶搆倚層虗。縱有丹青畫不如(為甚不如)。林影交飛
金孔雀。水光倒浸玉芙蕖。分明池上佛身現。宛轉眉
間毫相舒。百億三千大千界。盡令方寸攝無餘(果然描不
成畫不就)。

放下身心佛現前(提起下七句皆佛現前也)。尋常盈耳法音宣。風
柯但奏無生曲。日觀長開不夜天。行趂玉階雲冉冉。
坐依珠樹月娟娟。凡夫到此皆成聖。不歷僧祗道果
圓。

妙明覺體即如來。暫借蓮花養聖胎。瑞相且分三十
二。流光何止百千垓(垓借作數目字用)。莊嚴寶具相隨到。細
軟天衣不假裁(皆不離覺體)。上品上生生死絕。塵塵剎剎
紫金臺。

未歸極樂尚閻浮。漂泊風塵更幾秋(自痛餘生)。殘夢頻驚
蕉葉雨。故鄉只在蕅華洲(念佛三昧)。屈伸臂頃無多地。高
占人羣最上頭(兩聯皆串)。二大士心憐老病。何妨𢹂手上
層樓。

紙畫木雕泥塑成。現成真佛甚分明(此圓妙觀智。即地暖波清也)。
皈依不是他家事。福德還從自巳生。萬樹花開因地
暖。千江月現為波清。朝參暮禮常如此。在處皆通極
樂城。

念佛功深罪自除(惑業淨)。身歸極樂國中居(苦果亡)。叢林
草木璚瑤接。大地山河錦繡舒(承極樂國中來映上身字謂苦果亡而法
身現)。香界來從移步後(應第一句)。寶蓮結自放華初(應第二句)。玉
毫炳煥黃金面。天上人間總不如。

天人莫不證神通。一一黃金色相同。散眾妙花為佛
事。盡塵沙界起香風。身光觸體成柔軟。樂具流音說
苦空(天人所聞)。却倚雕欄望寶樹。無邊佛國在其中(天人所見)。
經行地上盡奇珍。異草靈苗步步春。國界初無三惡
道。莊嚴自有眾天人。長空落日如懸鼓。大聖無時不
現身。從曠劫來今始悟(悟其常徧)。故鄉曾不隔纖塵。

滿目池臺錦繡橫。祥光瑞靄滅還生。了無酒色離煩
惱。雖有天魔絕鬬爭。渴飲醴泉多舞鳳。高棲璚樹足
流鶯。待吾託質蓮花後。却向琉璃地上行(觀證前六句滌盡影
響之見)。

池上蕅花花上人。佛光來照紫金身。更聞妙法除心
垢。盡救迷情出苦輪。舉步徧遊塵點國。利生終滿涅
槃因。娑婆界上光陰短。極樂知經幾劫春(上六事一一盡未來
際)。

淨土真為不死鄉。雲霞影裏望殘陽。珠樓玉殿空為
體。翠樹金花密作行。款款好風搖菡萏。依依流水帶
鴛鴦(四句皆殘陽中所望)。分明記得無生曲。便請知音和一場
(趙州說的)。

一箇浮泡夢幻身。如何只是縱貪瞋。好尋徑直修行
路。休學愚癡放逸人。護戒還合冰雪淨。操心要與聖
賢親(淨土真因)。明明指出西飛日。有識還令達本真。

幾回夢到法王家。來去分明路不差。出水珠幢如日
月。排空寶蓋似雲霞。鴛鴦對浴金池水。鸚鵡雙銜玉
樹花(皆夢中景)。睡美不知誰喚醒。一爐香散夕陽斜。

風滿瑤臺水滿池。花開菡萏一枝枝。細聽鳧鴈鴛鴦
語。正是身心解脫時(不是文字阿師)。瓔珞自然成寶玉。袈裟
全不假機絲。如來相好瞻無盡。所得明門誓憶持(花開
見佛)。

遙指家鄉落日邊。一條歸路直如弦(看他徹悟人語)。空中韻
奏般般樂。水上花開朵朵蓮。雜樹枝莖成百寶。羣居
服食勝諸天(皆歸家真受用)。吾師有願當垂接。不枉翹勤五
十年。

一朵蓮含一聖胎(託質)。一生功就一花開(花開)。稱身瓔珞
隨心現(蓮花化生之身)。盈器酥酡逐念來(化身所受正昧)。金殿有光
吞日月。玉樓無地著塵埃(化身所履道場)。法王為我談真諦。
直得虗空笑滿腮(道場中所聞所證如此。又云何處得者一落索來)。

珠王宮殿玉園林。坐臥經行地是金。舍利時時宣妙
響。頻伽歷歷奏仙音。返聞頓悟無生理。常住周圓不
動心(上一根反元。下六根齊脫)。觸目皆清淨土來。從曠劫到如
今。

曾於淨土結因緣。二六時中現在前(六時總)。每到黃昏
增善念(後日分別)。遙隨白日下長天。如來寶手親摩頂。大
士金軀擬拍肩。不借胞胎成幻質。吾家自有玉池蓮。
蓮臺得坐最高層。我許凡夫願力能。頃刻人心翻作
佛。斯須水觀化為冰(能字注解)。玉抽瑪瑙階前樹。金帀琉
璃地上繩(即作佛化冰也)。無限天花滿衣裓。十方佛國任飛
騰。

濁惡眾生也可憐。菩提道果幾時圓。總云國土隨心
淨。爭奈形神被業牽。正劒揮來藤落樹。迷雲散盡日
流天。虗空畢竟無遮障。淨土滔滔在目前。

一國巍巍一寶王。無朝無暮起祥光(振起下六句)。尼拘律
樹真金果。優鉢羅花軟玉房。見體自明非日月。知春
長在不冰霜。又遊佛剎歸來也(收放一時)。贏得天葩滿袖
香。

將參法會禮金仙(徃生)。漸逐香風出寶蓮(花開)。紅肉髻光
流不盡。紫金身相照無邊(見佛)。重重樹網垂平地。一一
花臺接遠天(見極樂世界廣長之相)。諸佛界中希有事。了如明
鏡現吾前(見十方世界○此指樹網花臺中所見)。

土淨令人道果圓。娑婆性習一時遷。魚離密網遊滄
海。鴈避虗弓入遠天(喻習不起映結句)。來往輪迴從此息。死
生煩惱莫能纏(遷習功能)。無心即是真清泰。有染如何望
寶蓮。

無限風光賦詠難(口門窄)。樂邦初不厭遊觀(眼界寬○下兩聯皆
不厭遊觀之旨)。十虗捲入秋毫末。一粟藏來天地寬。瑪瑙殿
中金釘鈸(應第四句謂殿中釘鈸藏千界也)。珊瑚樓上玉闌干(應第三句
謂樓上欄干捲十虗也)。妙音(即頻伽鳥)歷歷聞人耳。何處飛鳴五色
鸞。

金銀宮闕彩雲端。念佛人居眼界寬。寶樹交加非一
色。靈禽倡和有千般。酥酡自注琉璃椀。甘露長凝翡
翠盤。不似雪山多藥味。眾生無福變成酸。

不向娑婆界上行。要來安養國中生(振起願力二字)。此非念
佛工夫到。安得超凡願力成(以行填願)。香霧入天浮蓋影。
暖風吹樹作琴聲。分明識得真如意。肎認摩尼作水
晶。

釋迦設教在娑婆。無奈眾生濁惡何(非異方便不可)。欲向涅
槃開秘藏。須從淨土指彌陀(異中之異)。白雲半掩青山色。
紅日初生碧海波。曠大劫來曾未悟。東西誰道沒淆
譌(結歸起句。讀此可悟大師末後一喝。儱侗者應奪魄矣)。

麤境現前猶未識。法身向上幾曾知。可憐轉腦回頭
處。錯認拈香擇火時。口耳相傳六箇字。聖凡不隔一
條絲(拈出法身向上事)。堂堂日用天真佛(出口入耳)。火急回光也
是遲(切忌回頭轉腦)。

念念念時無所念(念體本來如此)。廓如雲散月流天。此人造
罪令除罪。與佛無緣作有緣。仙樂送歸清泰國。好風
吹上紫金蓮(念念念時)。遙聞妙偈琅琅說。不是聲塵到耳
邊(無所念)。

日夜思歸未得歸。天涯客子夢魂飛。覺來何處鴈聲
過。望斷故鄉書信稀(斬盡娑婆根蒂)。幾度開窻看落月。一生
倚檻送斜暉。黃金沼內如船蕅。想見花開數十圍。

曾聞白鶴是仙禽。日日飛來送好音。便欲寄書諸善
友。定應知我一生心。長思樂土終歸去。肎執蓮臺遠
訪臨(二句所寄書也)。百歲真成彈指頃。娑婆只恐世緣深(西來
意)。

一寸光陰一寸金。勸君念佛早迴心。直饒鳳閣龍樓
貴。難免雞皮鶴髮侵(遲則不堪)。鼎內香煙初未散。空中法
駕巳遙臨(早則當下)。塵塵剎剎雖清淨。獨有彌陀願力深。
咫尺金容白玉毫。單稱名號豈徒勞(單傳直指)。晨持萬遍
烏輪上。夜課千聲兔魄高。歲閱炎凉終不倦。天真父
子會相遭。如何說得娑婆苦。苦事紛紛等蝟毛(昧天真)。
故鄉別早話歸遲。何待君言我自知。客路竛竮無一
好。人生惆悵不多時。蒼顏歷歷悲明鏡。白髮𣯶𣯶愧
黑絲(二句再寫遲字)。載讀南屏安養賦。屋梁落月現丰姿。

娑婆苦海汎慈舟。此岸能超彼岸不(問親)。直指迷源須
念佛(答確)。橫波徑度免隨流。千生萬劫長安泰。五趣三
塗盡罷休。縱使身沾下下品。也勝豪貴王閻浮(盡偷心免
俗氣)。

人生百歲七旬稀。往事回觀盡覺非。每哭同流何處
去。閑拋淨土不思歸(倒串)。香雲瑪瑙階前結。靈鳥珊瑚
樹裏飛。從證法身無病惱。況餐禪悅永忘饑。

人間苦樂事縱橫。達者須尋徑路行。福報天宮猶有
死(應第一句)。神棲佛國永無生(應第二句)。風前鸚鵡琴三疊。水
上芙蓉錦一絣(無生聲色)。作計欲歸歸未遂。他鄉又見物
華更。

說著無常事事輕。饑餐渴飲懶經營。一心不退思安
養。萬善同修憶永明。淨洗念珠重換線。堅持佛號莫
停聲。妄緣盡逐空花落(根起句來)。閑向風前月下行(結歸正行)。

馬鳴龍樹是吾師。念佛參禪駕竝馳(如何說竝馳的道理)。五色
雲橫日沒處。一枝花拆眼開時(看他串對處方知竝馳宗旨)。玉音
了了流仙偈。金釆煌煌發令姿(收歸上科)。曠劫相逢真父
子。欲將何物報恩慈(半邊漢將謂有多少奇特○此首應與後吾身念佛又修禪參
看)。

即心即佛斷千差。名教名禪共一家。果證無邊身相
好。光流不可說河沙。餘方妙麗終難竝。本願精深豈
易誇(果然同居第一)。大抵熏修須及早。臨終免被業緣遮(鳥鳴
哀)。

一自飃蓬贍部南。倚樓長歎月纖纖。遙知法會諸天
繞。正想華臺百寶嚴(欣極)。此界猶如魚少水。微生只似
燕巢檐(厭極)。同居善友應懷我(結歸項聯)。巳築浮圖欠合尖。
少年頃刻老還衰。須信無常日夜催。九十六家邪智
慧。百千萬劫受輪迴。不存寶界花池想。爭得刀山劒
樹摧(深為邪智者告)。但自淨心生願樂。此中賢聖許追陪(邪倒
不能壞)。

西行三十二河沙。彼國莊嚴是我家。但用一真為種
子。全將七寶作蓮花(體用串)。娑婆極厭今生苦。懈慢無
令後世差(勤怠串)。寶月頓從心水現。如今光影正交加。
勞生能有幾光陰。健只須臾病又侵。常恐浮雲蔽西
日。須營淨舍學東林。可憐世上愚癡輩。不及花間智
慧禽(悲愍懶憤)。寶樹亦能談妙法。何妨坐聽罷參尋。

佛自凡夫到果頭。親曾歷劫用功修。淨邦豈是天然
得。大道初非物外求(串對)。先悟色空離欲海。後嚴福慧
汎慈舟。今來古往皆如此(應起句)。度盡眾生願未休(以佛
為師)。

亂世人如蝨在褌。炎炎火宅避無門。早知佛國相期
處。別有仙家不死村。身相短長同父子(非同蠛蝨)。蓮花開
合表晨昏(言無晨昏應第四句)。赤真珠樹黃金屋。每夜飛來入
夢魂。

見說西方住處佳。凭高極目興無涯。世情每逐炎涼
改。人事多因治亂乖。白骨可憐縈野草(應第四句)。金臺誰
得挂庭槐(應第三句)。勸君早結宗雷社。坐看雲端寶仗排。
琉璃地列紫金幢。蜚翠樓開白玉窻。文字可誇才不
稱。肉身未到意先降。能言(四無礙辯)孔雀知多少。善語(初善
中善後善)頻伽定幾雙。清夢正貪歸路直(從是西方)。夜闌無奈
鼓逢逢(逢。叶符方切。音房)。

剎海森羅一念包(振起下七句)。於中不斷聖賢交。傾身送
想浮雲外。極目斜陽挂樹梢。瀲灩金波隨岸轉。參差
寶葉任風敲。諸天歎我駸駸老。早晚雞棲彩鳳巢(諸天
慰語)。

讚佛言詞貴直陳。攢花簇錦枉尖新(麗句禪機愧死)。自然潤
澤盈身器。無數光明湧舌輪。稱性莊嚴依報土(上三句指
三輪不思議化。下句總承上三輪機局巧異)。隨機勸發信心人(上皆直讚也。大宗匠
拈動教義。直是家常茶飯而巳)。願求功德池中水。盡滌娑婆界上塵
(以陳情結)。

莫將胎獄比花池。早向池中占一枝。却坐大蓮成佛
子(承第二句。)何煩慈母浴嬰兒(承第一句)。口餐法喜真餚饍。心
得明門妙總持(串對)。般若臺前回定日。令人長憶鴈門
師。

百億劫中生死罪。纔稱名號盡消除(若不了者請看注脚)。迷時
妄想同春夢(點雪)。我佛真身等太虗(洪爐○倒串)。宮殿水晶
千柱帀。園林雲錦萬花舒(皆洪爐也)。癡心不是分高下(向道
皆洪爐也)。上上金臺始可居(九品亦約權實開顯妙極確極)。

八表同遊只等閑。須臾飛去又飛還。玉樓冉冉紅雲
裏。珠樹亭亭紫霧間(元來只在者裏)。不立君王唯有佛。平鋪
世界斷無山。天人一樣黃金色。盡未來時但少顏(豎窮
橫徧首尾相映)。

須摩提國讚何窮。不與他方佛境同(全提○此約十方同居而論詳
在下兩聯)。百味酸甜長滿鉢。一身輕健任遊空。初心便獲
無生忍(圓三不退)。具縛能教宿命通(任運而知。不比小乘作意○此二句。下通
凡地。上通聖地。一切教網無此名相。一切佛剎無此階差。的確不與他方佛國同也)。今古往生
留傳記。盡塵沙界扇真風(箇箇全提)。

五濁煎熬道未成。羣賢修習誓非輕(珍重)。光中每出彌
陀影。夢裏親書普慧名(二句根誓字來。行者深重誓願。入佛菩薩大誓海中。故精
通肳合也)。繡佛雖齋防退失(應道未成)。火車巳現急求生(應煎熬)。
臨風莫灑楊朱淚。就我西方徑路行(結歸羣賢修習)。

水若澄清月始臨。金鎔佛影現吾心。春風不易回枯
木(惑障)。磁石應難受曲鍼(業障)。未得往生(報障)緣障重。必期
成就用功深(機局巧妙)。譬如九轉丹砂力。一點能令鐵化
金。

幽居悄悄栢森森。不遣紅塵染素襟。一佛號收無量
佛(解妙行妙)。後心功在最初心(因妙果妙)。雲開白月毫光滿。雨
過青山髻色深。當念休生差別解。聲聲遠唳盡玄音。

曾聞金鼎煉硃砂。一服飛驚玉帝家。輕風似舉飄柳
絮。美顏如日映桃花。況修淨業身心妙(獅非狐類)。兼得慈
尊願力加(如日照晝)。此是長生無比法。仙經十卷不須誇
(神鸞遺響)。

朝朝暮暮道心中。歲歲年年佛事同。一往進修安樂
界(應第一句)。六時朝禮法王宮(應第二句)。方袍不厭香煙黑。坐
具何妨手汗紅(承一徃六時四字來。明信願行三數十年家風不改也)。如此出
家今有幾。灼然認得主人公(癡人猶自不肎。又云隨黃蘗脚跟。食大顛口唾。
尋常粥飯僧耳)。

池中蓮蕚大如車。據實猶為小小華。聖眾略言千萬
億。佛身知是幾恒沙(隱言大華)。我聞妙德同慈氏。誰道彌
陀異釋迦。南北東西清淨土。盡歸方寸玉無瑕。

紅蓮常映白蓮開。只有金蓮不易栽。念念若能離溷
濁。生生從此脫胞胎(積薉不易捨)。且依彼國嚴新果。却徧
他方發舊荄(法界緣起不易信)。事與種蓮無少異。根苗元向
淤泥來。

蓮宮只在舍西頭。易往無人著意修。三聖共成悲願
海。一身孤倚夕陽樓(著意)。秋階易落梧桐葉。夜壑難藏
舴艋舟(速速著意)。幸有玉池鳧鴈在。相呼相喚去來休(結歸
三聖)。

千經萬論不虗標。共指西方路一條。念念刮磨心垢
淨。時時防護道芽焦。棲蓮靜覺身安穩(應第三句)。得果轟
傳地動搖(應第四句)。謾費工夫推甲子。娑婆大劫只崇朝。
家在西頭白玉京。老來難遣故鄉情。每瞻雲際初三
月。先注花間第一名。密密疎疎琪樹影。來來往往水
禽聲。紅樓紫殿春長好。縱有丹青畫不成。

近有人從淨土來。池心一朵玉蓮開。正當蕚上標名
字。巳向身前結聖胎。極樂逍遙長不死。閻浮偪迫最
堪哀。法王特地垂慈愍。同坐黃金百尺臺。

吾身(方袍圓頂)念佛又修禪。自喜方袍頂相圓(下何故單承念佛不
承參禪。參)。曾向多生修福果。始依九品結香緣(絕不似禪和口氣)。
名書某甲深花裏。夢在長庚落月邊(兩聯一順串一倒串)。濁惡
凡夫清淨佛。雙珠黑白共絲穿(且道此是佛耶禪耶。參)。

念極心開見佛時。自然身到碧蓮池(乞兒見小利者急須飄此)。火
輪罪淨千千劫(閉眼也著)。瓊樹光分萬萬枝(開眼也著)。善友深
談終不厭(廣長舌)。靈禽妙語實難思(四六句)。功成果滿須
臾事。尚謂奔流閃電遲(鈍烏逆風飛者急須讀此)。

無邊大士與聲聞。海眾何妨逐品分(無為差別)。一會聖賢
長在定。十方來去總乘雲(差別無為)。談玄樹上摩尼水。念
佛林間共命羣。坐臥經行無罣礙。天花隨處落繽紛。
佛袈裟下失人身。重得人身有幾人。萬行不如修白
業。一心何苦戀紅塵。法王立誓丘山重。迷子思歸涕
淚頻。若解返觀觀自性。明珠百八總家珍(晝夜一百八)。

西望紅霞白日輪。仰觀寶座紫金身。一方土淨方方
淨。十念心真念念真。生極樂城終不退(驢前馬後漢)。盡虗
空界了無塵(撒沙坌土)。向來苦海浮還沒。何幸今為彼岸
人。

娑婆生者極愚癡。眾苦縈纏不解思。在世更無清淨
業。臨終那有出離時(須要思量到此廼可)。百千經裏尋常勸(血滴
滿地。又云而今鼓歇鐘沉久矣)。萬億人中一二知(上六句乃行者所緣境也。正為此等
求生西方)。珍重大仙金色臂。早來𢹂我入華池(大事因緣)。

** 評點定懷淨土詩䟦

右靈峰老人選詩七十七首。其圈點皆在平實切
要處點睛。其詩家名句文身妙處概不汙一絲墨
痕。此大人作略。堪使行者喫緊得力。無復問橋之
誤者也。讀誦之士須具擇法眼以觀之。至於成時
評語亦在宗旨上討警䇿。無非欲讀者以深信大
願而起妙行耳。不無小補。故不敢廢。成時稽首謹
識。

西齋淨土詩(卷一)

* 西齋淨土詩(卷二)

** 列名淨土詩一百八首

予幼時便修十念。願登淨土。倐忽三紀。未嘗廢忘。
閑居西齋。試筆一百八篇。勸人念佛。蓋釋子分內
事也。凡僧俗之流於山城船邨所居之地。春夏秋
冬之境。自十歲至百二十。惟佛是念。必令心心無
少間斷。則淨土可登矣。教中謂隨其心淨則佛土
淨。何疑哉。

*** 僧

念佛正家風。方袍與佛同。見聞俱是善。根界盡
成空。出入玄門裏。游行淨域中。此心無量壽。隨處現
神通。

*** 儒

亦考性根源。先王典籍存。易初惟一畫。庸後不
多言。必向禪門悟。須從慧業論。彌陀真面目。落月掛
金盆。

*** 道

清淨佛因緣。無中出妙玄。不知誰氏子。何異小
乘禪。念佛終成佛。求仙暫得仙。煉金金絕鑛。變海海
為田。

*** 俗

紅塵俗士家。念佛最堪誇。石上珊瑚樹。泥中菡
萏花。萬殊歸一理。三寶破羣邪。火宅拋離去。牛兒不
駕車。

*** 尼

嚬呻亦是尼。童子禮為師。盡有光明在。何曾頃
刻離。雲階行道處。竹几坐禪時。莫遣袈裟下。塵緣犯
一絲。

*** 童

身心似水清。濁欲壞真情。初教彌陀號。終歸淨
土生。褪殘紅結實。銷半黑添明。又有蓬麻喻。何妨晚
節成。

*** 男

難得是男兒。人中幾箇知。惡因來世苦。佛號用
心持。大士皆吾友。如來即我師。智從何處滿。座上剎
那時。

*** 女

念佛莫因循。當來男子身。障除添福德。心淨斷
埃塵。蓮舌生甘露。高臺會眾真。拈珠成正覺。無垢界
中人。

*** 禪

只是自明心。何煩向外尋。西方真極樂。大士古
觀音。慧日三千界。慈光百萬尋。修行須念佛。也要用
功深。

*** 教

禪心兩不差。赤白總蓮花。佛祖無文字。兒童算
海沙。淨邦明似鑑。得道數如麻。散在羣經裏。華嚴與
法華。

*** 律

標為淨土因。冰雪照天人。即似鳥雙翼。猶如車
二輪。本緣從佛起。功德在心真。不復經霜死。蓮花是
此人。

*** 密

何曾有異途。差別總毗盧。突出金剛杵。化為如
意珠。游方皆見佛。縮地不須符。極樂紅蓮沼。娑婆劫
海枯。

*** (雲宗)

雲宗是道流。耕食自為謀。可學神光悟。宜從善
導修。為田忙過了。回首去來休。一片黃金地。經營定
有秋。

*** (瑜珈)

弟子在行持。何嘗不奉師。古今多不譯。深遠實
難思。玉偈重宣處。金鈴獨響時。全身無量壽。大似不
曾知。

*** (女冠)

長憶呂純陽。深通十二章。女冠勤念佛。仙藥更
求方。總勝蓬萊島。惟聞菡萏香。具嚴三十二。容貌佛
威光。

*** (外宗)

城門闢四方。南北盡朝王。不出心清淨。皆為佛
道場。瓶盤金共造。枝葉樹同芳。徧友諸知識。工夫不
可量。

*** 文

龍舒淨土文。念佛甚精勤。博學通今古。雄談飽
見聞。爭容邪語惑。更把定香熏。心佛無多字。傾腸說
與君。

*** 武

武人勇猛多。念佛離娑婆。直透涅槃路。能除生
死魔。淨邦安世界。苦海息風波。築拜當時事。歸來奏
凱歌。

*** 醫

佛號大醫王。人歸不死鄉。拈來皆妙藥。托出盡
奇方。橘內乾坤大。壺中歲月長。病緣無起處。熱惱自
清涼。

*** 卜

仗佛作蓍龜。須臾不可離。蓮花從口出。日影向
西馳。座上安身處。林中聽法時。君平休更卜。世出世
間師。

*** 士

未可笑兜鍪。無常老病不。臨民須念佛。入海要
乘舟。儘有黃金殿。非無白玉樓。覺皇談妙法。沙界一
毫收。

*** 農

田園徧十方。耕耨莫教荒。得火水中異。栽花石
上香。鐵牛號落月。芻狗臥斜陽。念佛功成後。繰絲穀
滿場。

*** 工

念佛智逾明。方圓物物精。璚林心畵出。淨土願
彫成。寶座流光聚。虗空奏樂聲。揮斤師弟子。去堊任
非輕。

*** 商

商人念佛功。家舍與途中。為利心行善。貪財事
埽空。彩雲擎落日。花雨散香風。不被無常罩。金臺禮
覺雄。

*** 琴

學道似調琴。高低在自心。促時絃又斷。停處韻
還沉。萬籟山當戶。俱消月滿林。子期勤念佛。此必是
知音。

*** 棊

黑白未分時。神仙也不知。著中論勝負。奩畔辨
雄雌。有限成虗擲。無窮費苦思。此生超淨土。柯爛到
家遲。

*** 書

能書遺教經。自勝百蘭亭。伹倩人書壁。休躭酒
滿瓶。陣雲垂大地。池水注滄溟。滿寫彌陀號。娑婆作
典型。

*** 畵

丹青世所傳。佛像與神仙。著意描山水。留心在
聖賢。伯時工畵馬。靈運喜栽蓮。變相能揮筆。華池總
現前。

*** 漁

絲綸放下休。不岸不中流。大海蓮華國。眾生藕
葉舟。夕陽紅似火。新月曲如鉤。念佛皆真境。煙橫古
渡頭。

*** 樵

撒手向懸崖。藤枯是爛柴。山河歸自巳。風月付
平懷。擔有千鈞重。脚無一線乖。如斯真念佛。不必預
安排。

*** 耕

帀地古田疇。泥人駕鐵牛。著鞭無早晚。下種度
春秋。成熟皆吾分。歸來免外求。但將耕稼比。那有絕
糧憂。

*** 牧

牛兒養未馴。苗稼易生瞋。且把繩頭掣。從教鼻
息勻。夕陽千嶂晚。芳草四郊春。悟此天真佛。柴門月
色新。

*** 吏

須存念佛心。塵土喪光陰。點出光明藏。翻為福
德林。垂簾人寂寂。隱几夜沉沉。總是修行地。楊公不
受金。

*** 卒

驅馳不少停。念佛暗持經。選佛標黃甲。居塵混
白丁。月籠門外鎖。風動閣前鈴。便作蓮池想。神遊似
夢醒。

*** 巫

念佛有何疑。神衫取次披。淨邦菩薩子。上品丈
夫兒。鬼面從翻改。胡言任設施。當陽收酒盞。顯示佛
容儀。

*** 匠

棺木好回頭。人曾不死休。神奇為臭腐。幻質等
浮漚。久視誰偏在。無還佛也愁。阿彌陀寶號。樂國是
良謀。

*** 屠

心是度生心。宗門理趣深。受身增惡報。趨死作
哀吟。放下同成佛。拈來盡化金。千差一句子。誰屋沒
觀音。

*** 酤

酤人過失多。作緊念彌陀。流入苦空海。變成香
水河。紅塵俱埽蕩。黑業頓消磨。管取遊清泰。心空一
剎那。

*** 織

念如紡織時。經緯豈虗施。大地絣成絹。虗空撚
作絲。雲藏無縫襖。花綻不萌枝。掉臂還鄉去。蓮開白
玉池。

*** 染

何曾離染坊。佛說正琅琅。碧綠隨深淺。綾羅任
短長。般般呈彩色。種種放毫光。本性清無滓。金蓮徧
界香。

*** 奴

人奴業所牽。念佛要精專。翁即彌陀是。身為淨
土緣。滿腔流法水。隨念發池蓮。靄靄香雲裏。琅琅玉
偈宣。

*** 婢

侍婢莫愚癡。光陰有幾時。人身容易老。難得更
須知。自怨裙釵賤。人嫌齒髮衰。去來勤念佛。五障一
朝離。

*** 娼

娼人到處家。戀酒更迷花。念佛除貪妒。回心息
怨嗟。水渠清似鏡。蓮沼大如車。脫體為男子。無令一
念差。

*** 囚

無過殺盜淫。犴獄口呻吟。敲打能稱佛。掀翻莫
變心。從教神鬼嘯。自有聖賢臨。結果蓮臺上。彌陀不
外尋。

*** 金

精金出冶時。妙手用鉗鎚。銖兩曾無損。瓶盤各
有宜。祥光何閃爍。美韻實希奇。便作彌陀想。真身不
暫離。

*** 銀

器皿打銀成。拈來覿面呈。普賢同境界。香象比
光明。巧製蓮花樣。終歸極樂城。烏梅揩白雪。淨業在
專精。

*** 珠

正好念彌陀。名隨一顆過。線來真佛現。穿去積
功多。甘露生㗋舌。狂心謝綺羅。低頭如意寶。無奈喜
歡何。

*** 玉

工夫不偶然。且要用心堅。可誦彌陀號。須資淨
土緣。往生游寶界。開眼見金仙。泣血荊山事。光陰枉
棄捐。

*** 雕

雕欒屬巧人。花草儼如春。君看優填像。誰揮匠
石斤。功圓當此日。願滿在今身。八德池邊去。芙蓉不
染塵。

*** 鑄

揚誇孔鑄顏。範合剎那間。模瀉渾相似。鎔成只
等閑。自今專憶念。從此斷輪環。爐鞴翻身去。花高不
可攀。

*** 塑

摶沙弄土獃。出我掌中來。面目由心作。規模放
手開。不停持佛號。無間結蓮胎。起倒皆因地。花中產
玉孩。

*** 粧

形骸金碧光。雕塑十分粧。自喜工奇妙。能令佛
讚揚。山河并日月。赤白與青黃。但得金臺好。功成任
選將。

*** 縫

念佛更奇哉。金刀巧剪裁。海從鍼孔沸。雲入線
蹊來。蓋覆真空體。鋪張雜寶臺。工夫無間斷。花合便
花開。

*** 繡

鍼線繡衣裳。彌陀念不妨。枝頭棲孔雀。葉底睡
鴛鴦。院落青春好。屏風白晝長。身心成一片。佛國任
翱翔。

*** (梳剃)

梳剃甚風標。名低試手高。良田輸薄藝。秋水見
銛刀。讚佛無疑惑。持名勿憚勞。頓除煩惱髮。光裏覩
明毫。

*** (糶糴)

心平糶糴家。便是好生涯。斗斛荒無減。錢刀熟
有加。樂邦歸路直。微利染緣差。坐臥彌陀號。蓮臺本
不賒。

*** (伶官)

事業太風流。能消萬種愁。王孫歌綺席。公子醉
璚樓。忽過青難步。相尋白滿頭。能宣無我法。不必向
他求。

*** (司庖)

不悞佛僧齋。精勤與願諧。蕈薑微點綴。盤筯巧
安排。清淨除葷血。豐饒備海淮。彌陀須猛省。自此陟
瑤階。

*** 山

念佛最幽深。澄潭鳥囀林。樂邦真境界。終日好
身心。競吐枝頭玉。爭垂葉底金。壽光塵剎現。何礙向
西尋。

*** 城

紅塵沒馬高。念佛匪徒勞。爍破昏衢燭。揮開愛
網刀。凡夫登覺地。長者誘兒曹。不得真公據。娑婆枉
一遭。

*** 船

念佛水為鄰。長街短巷塵。慈容如月滿。聖號把
珠輪。蓉浦收帆速。楊堤撥櫂頻。碧琉璃世界。圓證紫
金身。

*** 村

偏於念佛宜。茅舍竹為籬。簡淡全然別。純誠更
不疑。樂邦清淨境。須築久長基。便是金剛座。毗嵐八
面吹。

*** 春

林梢送落暉。日日勸人歸。禽叫聲流血。客聞淚
滴衣。古今留不住。來往疾如飛。換却空腔子。蓮臺願
不違。

*** 夏

入夏綻新荷。令人感慨多。幽花滿衣袖。好鳥囀
庭柯。碧落西沉日。滄江東逝波。皆歸大圓鏡。但莫戀
娑婆。

*** 秋

天宇展新秋。纖纖月一鉤。主人全體現。國土此
心周。峰雨堆青髻。海波拭紺眸。思惟親見得。西去任
遨遊。

*** 冬

景物報君知。全彰淨土時。千山皆玉樹。萬壑盡
瑤池。埽蕩空無翳。分明不待思。天寒應念我。歲晚涕
漣洏。

*** 行

見佛在吾前。光超日月天。重重眸子淨。疊疊髻
螺旋。垂露珠瓔滿。空雲傘蓋圓。鴉鳴松柏裏。心印是
伊傳。

*** 住

還同珠走盤。佛相若為觀。月滿三千界。風清十
二闌。返聞聞不及。離見見尤難。大士應微笑。平人被
熱瞞。

*** 坐

人心湛不搖。念佛暮連朝。境界閑中現。光陰鬧
裏消。象龍皆法侶。鳧鴈各仙標。五十年歸計。紅抽碧
玉條。

*** 臥

林間夢到家。都是白蓮花。廣讚三乘法。橫分五
色霞。寶衣香慘淡。珠樹影交加。恰恰晨鐘動。䦨干河
漢斜。

*** 苦

無量苦縈纏。須歸極樂天。敝逢珍御服。枵值綺
羅筵。華座三時禮。明門一念圓。光輝超日月。甲子記
流年。

*** 樂

教人放逸增。淨號口常稱。佛土隨心現。蓮臺作
念登。猶如空印月。恰似火消冰。巳住難思地。當來始
化昇。

*** 逆

逆境勿求離。分明更是誰。全身無量壽。一等不
思議。正念空諸妄。狂心任百為。目前荊棘過。紅映碧
琉璃。

*** 順

順我意低昂。觀時反不祥。佛名休放逸。隨去便
乖張。外合虗空體。中流日月光。豈閒修種得。正見作
梯航。

*** 喜

陣陣喜風吹。相牽未肎離。休教心放逸。便是佛
慈悲。蝶舞花供吹。鶯歌柳展眉。無憂妙三昧。安得不
熙怡。

*** 怒

初因氣不平。逆境界中生。放下渾無事。思惟便
有爭。善人同聚會。菩薩共修行。著得貪嗔漢。柔和養
性情。

*** 衰

不覺淚沾巾。冤家作巳親。但隨憎愛轉。未出死
生輪。淨土離煩惱。長年脫苦辛。北邙山下路。鬼哭正
愁人。

*** 榮

富貴暫時間。須彌一座山。未聞登鬼錄。有藥駐
童顏。佛國容歸。去閻王肎放還。瓊樓多少景。不死任
躋攀。

*** 賢

諸賢世所欽。念佛到如今。社裏白太傅。山中蘇
翰林。無多真世味。未滿是官齡。淨土人何限。遺編仔
細尋。

*** 愚

須臾不可離。即是佛根基。耳目聰明外。乾坤混
沌時。樂邦無別念。聖號勿他持。却笑惺惺漢。彌陀總
不知。

*** 好

大有好行藏。仁慈語不傷。化成金世界。流出玉
毫光。佛授菩授記。風飄菡萏香。坐眠皆淨域。何處覓
西方。

*** 醜

形醜此心真。華臺寶樹鄰。西施蒙不潔。嫫母體
無塵。落日如懸鼓。西方有美人。莊嚴三十二。出世丈
夫身。

*** 貧

身貧道不貧。念佛勸他人。但用不貪寶。難忘無
價珍。國中長劫壽。界內暫時春。勿謂西方遠。猶如臂
屈伸。

*** 富

雖云念佛難。衣食此身安。自可排金鼎。猶宜像
紫檀。速於千里馬。勝似九還丹。淨土收功日。乾坤掌
上觀。

*** 貴

聞法易心開。皆從念佛來。三千金世界。百萬玉
樓臺。具足菩提種。莊嚴解脫胎。信根生定慧。圓滿法
王財。

*** 賤

從來作罪輕。念佛易專精。印向無心壞。文從有
想成。寶華鋪地帀。天樂滿空鳴。脫換何瀟灑。金臺上
品生。

*** 閑

獨坐面西方。輪珠念不忘。佛令心地淨。舌作藕
花香。日到銜山處。金浮滿室光。此時無別想。親見鼓
音王。

*** 忙

偷閑亦在人。誰滿百年春。畢竟無時了。交煎逐
日新。功名惟念佛。道業勿憂貧。鐵樹花開也。如來轉
法輪。

*** 老

念佛是常規。休尋別路岐。眼開無異見。身去有
光儀。淨土全由我。心王更問誰。名標蓮萼上。參聖不
須疑。

*** 少

莫道尚青春。無常不貸人。花開逢驢雨。索斷值
奔輪。綠鬢堪留意。紅顏正健身。後生須念佛。老鈍少
精神。

*** (致仕)

場中興巳䦨。致仕挂衣冠。不及歸家好。何愁作
佛難。路岐休洒淚。日月任跳丸。一顆珠相似。光明白
玉盤。

*** (隱淪)

大小貴身安。都盧沒兩般。清泉居亦易。鬧市住
何難。得處無多子。狂來有若干。心心心是佛。默坐靜
中觀。

*** (患難)

患難要扶持。彌陀作本師。毒蛇橫路處。長劒逼
身時。念佛休嫌早。回光莫待遲。雖云十萬億。舉意佛
先知。

*** (疾病)

明明為有身。疾病不饒人。妄想無非妄。真仙未
是真。熱來風扇火。拋去骨纏筋。念佛離生死。閻浮化
作塵。

*** (流移)

何處不堪傷。東西失本鄉。偶存窮性命。難復舊
田莊。旦暮歸依佛。身心極樂方。自然超薉濁。金殿玉
為堂。

*** (危亡)

危亡淚便流。生死幾時休。鐵樹花曾見。金輪位
可留。同成虗妄體。正是結交頭。本性彌陀佛。人間總
自由。

*** (十歲)

雖云身幼小。念佛作資糧。尚恐青梅落。休誇白
日長。沮洳成巨浸。培塿至高岡。八歲稱龍女。巍巍坐
道場。

*** (二十歲)

男兒當弱冠。百歲二分過。念佛非為早。行慈不
厭多。氣剛須檢束。欲盜漸消磨。貴賤須降伏。身中煩
惱魔。

*** (三十歲)

吾師成道歲。念佛效如來。忽覩明星現。方知正
眼開。鳥吟花自笑。山畵水如苔。拄地真男子。回光亦
俊哉。

*** (四十歲)

無聞古所悲。念佛是便宜。明鏡三分老。花枝一
片飛。法輪生寶樹。功德溢金池。甲子如流電。寬為淨
土期。

*** (五十歲)

駸駸作老翁。眼暗耳將聾。念佛修身後。臨行出
暗中。展開雙眼碧。飛下一輪紅。皎潔無餘想。金山滿
太空。

*** (六十歲)

龍鍾半百過。只好念彌陀。易盡風中燭。難回水
上波。萏胎頻夢想。瑚樹好枝柯。不作西歸計。霜毛滿
鏡何。

*** (七十歲)

高年自古稀。念佛待西歸。黑業除離盡。紅輪去
似飛。便當遊淨剎。何用製新衣。了了瞻毫相。精誠破
鐵圍。

*** (八十歲)

康強有幾人。念佛最為親。白髮渾成雪。澄空只
見塵。磻溪逢聖主。淨土近能仁。總在光明裏。毫端萬
億身。

*** (九十歲)

安排理去裝。未審到何方。不老不死國。無邊無
量光。五雲垂作帳。七樹列成行。大士諸尊者。同居樂
未央。

*** (一百歲)

光陰到盡頭。界內片時留。快念彌陀號。同乘般
若舟。產時分九品。光處豁雙眸。老死無拘絆。縱橫得
自由。

*** (百一十歲)

百年逾可敬。念佛作前程。賽剎空無礙。瑤池夢
亦清。樹林皆演說。瓔珞有光明。地上黃金屋。人心變
化成。

*** (百二十歲)

百年逾上壽。修後念彌陀。身住涅槃界。岸非生
死河。是心心即佛。問我我如何。徑直西方去。山僧口
太多。

西齋淨土詩(卷二)

* 西齋淨土詩(卷三)

** 十六觀二十二首

*** (日觀)

觀門名日觀。落日向西懸。了了同金鼓。團團挂
碧天。去來心不昧。舒合眼常緣。與佛無差別。彌陀即
現前。

*** (水觀)

觀門名水觀。冰後作琉璃。照耀珠無數。分明事
不疑。萬千樓月朗。八種樂風吹。無我如何說。全心更
是誰。

*** (地觀)

地觀觀前地。觀來了了知。須臾無不念。造次亦
當思。略見莊嚴國。唯除飯食時。無邊生死盡。淨土復
何疑。

*** (樹觀)

觀門名樹觀。寶樹列成行。盡覆真珠網。交輝七
寶光。億童花裏住。千界果中藏。自種栽培得。撐天拄
地長。

*** (池觀)

觀名池水觀。皆是七珍成。如意珠中出。黃金㵎
底明。蓮花微妙響。寶鳥讚揚聲。到此分涓滴。塵勞盡
洗清。

*** (總觀)

寶樓名總觀。五百億崢嶸。日夜諸天樂。宣揚三
寶名。聖皆心本具。方不遠初成。忍界人雖惡。功深定
往生。

*** (華座觀)

觀名華座觀。七寶地蓮花。華葉乃無數。萬千非
強誇。寶珠雖似幻。面像未嘗差。大道離真偽。通人辯
正邪。

*** (像觀)

觀門名像觀。生不異如來。金色相好具。蓮花心
眼開。鴛鳧談妙法。觀勢列華臺。聞與真乘合。休將妄
想猜。

*** (真身觀)

真身觀彼佛。高廣世難量。海目籠千界。山毫照
十方。士多為近侍。形化出圓光。心是慈悲體。彌陀見
法王。

*** (觀音觀)

項輝觀自在。肉髻紫金身。冠立一化佛。印成千
輻輪。眾隨光不夜。華布色長春。久失慈悲父。臨風泣
涕頻。

*** (勢至觀)

天冠大勢至。五百寶華新。肉髻尤殊妙。金瓶絕
比倫。莊嚴行布滿。國界坐搖頻。一佛二菩薩。眾生數
等身。

*** (普觀)

觀門名普觀。趺坐大華中。照體光如日。開眸聖
滿空。鳥林談法妙。言義與經同。彼此誰云隔。精誠一
念通。

*** (雜觀)

池上先觀佛。端嚴丈六軀。觀音華座近。勢至寶
光舒。小相流塵剎。全身滿太虗。十方皆自在。無欠亦
無餘。

** 上品觀

*** (上品上生)

觀門三品列。輩輩逐根差。具足心無間。兼修行
不差。上生安養國。金地法王家。便得無生忍。寧憂作
佛賖。

*** (上品中生)

中生尤直截。因果信無疑。口誦諸經典。身趣七
寶池。聖臨居止處。臺接命終時。見佛親稱讚。何嫌受
記遲。

*** (上品下生)

下生人易行。中輩不多爭。無上道心發。金蓮花
內生。如來諸相好。妙法眾音聲。三劫登初地。不勞彈
指成。

** 中品觀

*** (中品上生)

觀門三品列。輩輩巧安排。定滿眾生意。兼持八
戒齋。逆愆無過患。惡趣出沉埋。即證阿羅漢。遊行白
玉階。

*** (中品中生)

中生持戒法。具足一朝昏。檢點心無悔。來迎佛
有恩。金光登淨域。蓮萼讚慈尊。預果從中證。真心徹
本源。

*** (中品下生)

下生男與女。孝養具仁慈。知識說淨土。比丘真
汝師。寶蓮開合處。健臂屈伸時。觀勢親開導。無生不
厭遲。

** 下品觀

*** (下品上生)

觀門三品列。輩輩為君評。造惡愚無媿。垂慈友
勸生。剎那心地領。十二部經名。口誦彌陀號。西來化
佛迎。

*** (下品中生)

中生多犯戒。惡業自莊嚴。罪處神魂亂。終時氣
勢熸。佛乘天蕩蕩。消獄火炎炎。佛眾來迎汝。華池得
例霑。

*** (下品下生)

下生須猛省。不善苦無窮。若聽高賢語。當離惡
趣中。魂飛心散亂。佛號罪消鎔。蓮爍如初日。西昇極
樂宮。

** 化生讚八首

*** (白鶴)

白鶴豈凡曹。玄裳格調高。仙人謾騏驥。海野啄
腥臊。不隔雲天路。何慙腹背毛。有聞無我法。因此斷
塵勞。

*** (舍利)

舍利是春鶯。修眉漆點睛。黃金塗作翅。碧玉扣
為聲。上下七珍樹。低昂三寶名。返聞聞自性。勞奏女
媧笙。

*** (孔雀)

孔雀淨無塵。如來一化身。尾開金殿曉。華動玉
樓春。都護聲休雜。彌陀語最真。靈禽知妙理。界上枉
為人。

*** (鸚鵡)

鸚鵡信能言。茶毗舌竟存。自來多慧解。從本共
根源。謾照寒潭影。空懷舊國冤。何由如此鳥。樂國任
騰騫。

*** (頻伽)

六十種音聲。何由刻畫成。嚬呻空外吼。繚繞樹
間鳴。盡遣羣雌伏。須教眾鳥驚。心珠聞妙響。廓徹耳
輪清。

*** (共命)

首殊一體同。共命佛園中。不異人頭面。皆宣法
苦空。娑羅朝飲露。菡萏晝吟風。互用根塵處。緣差性
自通。

*** (水鳥)

鳧鴈彩鴛鴦。同時讚吉祥。綠汀分箇箇。丹浦列
行行。樹裏逍遙境。花間富貴鄉。寶池親拭目。如意大
珠王。

*** (樹林)

淨土繫吾心。重重覆樹林。互成微妙色。同倡涅
槃音。地下皆霜劍。人間盡棘鍼。坐思無限樂。樓閣未
登臨。

** 析善導和尚念佛偈八首(原偈。漸漸鷄皮鶴髮。看看行步龍鍾。
假饒金玉滿堂。難免衰殘老病。任你千般快樂。無常終是到來。唯有徑路修行。但念阿彌
陀佛)

漸漸鷄皮鶴髮。精神未免枯竭。可憐老眼昏花。恰似
浮雲籠月。妄想隨時出生。貪心何日休歇。不如及早
念佛。苦海從今超越。

看看行步龍鍾。首腹猶如簸舂。涉遠奈何力倦。登高
徒自情濃。出門途路千里。拄杖雲山萬重。不如及早
念佛。速瞻寶座慈容。

假饒金玉滿堂。珠翠綺羅豔粧。花下時時歌舞。樽前
日日盃觴。尋思無限活計。畢竟難逃死王。不如及早
念佛。臨終定往西方。

難免衰殘老病。休誇氣力強盛。朱顏能得幾時。白髮
忽然滿鏡。有限光陰盡來。無常殺鬼催併。不如及早
念佛。悟取彌陀自性。

任你千般快樂。饒君萬種方略。何由永固此身。謾說
長生妙藥。非久形神脫離。爭容傾刻停泊。不如及早
念佛。淨土方為安樂。

無常終是到來。三界眾生可哀。如入寶山相似。自甘
空手而回。彌陀全體呈露。淨土隨方展開。不如及早
念佛。轉身得坐蓮臺。

唯有徑路修行。實從自心發生。不離如今正念。頓除
歷劫無明。癡人尚自執著。濁染何由廓清。不如及早
念佛。菩提道果圓成。

但念阿彌陀佛。此心念念是佛。佛外更無別心。心外
更無別佛。吹開萬里白雲。湧出一轉紅日。寶樹華池
現前。語言文字難述。

** 懷淨土百韻詩

欲生安養國。承事鼓音王。合掌須西向。低頭禮彼方。
觀門誠易入。儀軌信難量。佛願尤深廣。人心要久長。
嬰兒思乳母。遠客望家鄉。鄭重迎新月。殷勤送夕陽。
分明蒙接引。造次莫遺忘。飲啄齋稱首。熏修䇿最良。
五辛全斬斷。十惡永隄防。勿用求名利。毋勞論否臧。
布裘遮幻質。藜糝塞空腸。擺撥多生債。枝梧九漏囊。
精神纔嬾慢。喜怒便搶攘。水滴俄盈器。江流始濫觴。
積來功行滿。趂取色身強。室置千華座。爐焚百種香。
新衣經獻著。美饌待呈甞。莫點殘油炬。宣煎浴像湯。
形骸同土木。戒檢若冰霜。想念離諸妄。跏趺在一牀。
剎那登淨域。方寸發幽光。骨肉都融化。乾坤極杳茫。
太虗函表裏。佛剎據中央。蓮吐葳蕤萼。波翻瀲灩塘。
鮮飇須動蕩。綵仗恣搖颺。燦爛黃金殿。參差白玉堂。
樓隨四寶合。臺備七珍粧。鏡面鋪階砌。荷心結洞房。
珊瑚裁作檻。碼碯製為梁。田地瑠璃展。園林錦繡張。
內皆陳綺席。外盡繞銀牆。覆有玲瓏網。平無突兀岡。
璚林連處處。琪樹列行行。果大甜如蜜。音清妙似簧。
喬柯元自對。茂棄正相當。一一吟鸚鵡。雙雙集鳳凰。
瑤池無晝夜。珠水自宮商。渠瑩金沙底。風輕寶岸旁。
高低敷菡萏。深淺戲鴛鴦。異形吞羣鳥。奇葩掩眾芳。
千枝分赤白。萬朵間青黃。暫挹身根爽。微通鼻觀涼。
頻伽前皷舞。共命後飛翔。竟日鶯調舌。冲霄鶴引吭。
悟空寧有我。知苦悉無常。大士談玄理。聲聞會寶坊。
經宣十二部。偈演百千章。直指菩提徑。俱浮般若航。
挽回尋劍客。喚醒失頭狂。九品標麤妙。三乘互抑揚。
鍊深終絕鑛。簸淨豈存糠。示現真彌勒。咨參妙吉祥。
聖賢雲靉靆。天樂日鏗鏘。俊偉純童子。伊優絕女郎。
語言工問答。進退巧趨蹌。火齊恒流𦦨。摩尼益耀芒。
不須懸日月。何處限封疆。食是天餚饍。餐非世稻梁。
挂肩如意服。擎鉢自然漿。脫體殊清淨。含暉更焜煌。
袈裟籠瑞靄。瓔珞襯仙裳。徧往微塵國。周遊正覺場。
慈顏容禮覲。供具任持將。側聽能仁教。還令所得亡。
及歸彈指頃。翻笑取塗忙。每受經行樂。誰云坐臥妨。
普天除鬭諍。帀地息災殃。南北威靈被。東西德化彰。
幾番經劫燒。四海變耕桑。此界無虧損。斯人但壽昌。
戶丁休點注。年甲罷推詳。滿耳唯聞法。充饑不假糧。
永懷恩入髓。且免毒侵瘡。試說娑婆苦。爭禁涕淚滂。
內宗誰復解。邪見轉堪傷。忍被貪嗔縛。甘投利欲阬。
君臣森虎豹。父子劇豺狼。儘愛錢堆屋。仍思米溢倉。
山中接雉兔。野外牧牛羊。奪命他生報。銜冤累世償。
太平逢盜賊。離亂遇刀鎗。好飲躭盃酒。迷情戀市娼。
心猿拋罥索。意馬放垂韁。逸志摧中路。英魂赴北邙。
干戈消禮樂。揖讓去陶唐。戰伐愁邊鄙。焚煙徹上蒼。
連村遭殺戮暴骨滿城隍鬼哭天陰雨人悲國夭殤
歲凶多餓死。棺貴少埋藏。瓦礫堆禪剎。荊榛出教庠。
征徭兼賦稅。禾黍減豐穰。念佛緣猶阻。尋經事亦荒。
素襟龍奮迅。高步鵠騰驤。載顧同羣鴈。毋為獨跳獐。
聖胎吾巳就。法侶爾相望。寶地同瀟灑。金臺共頡頏。
翹勤山岌嶪。積德海汪洋。嚝劫功彌著。纖毫過即禳。
三心期遠到。十念整遙裝。必欲超魔界。從今奉覺皇。
(應起句欲字)。

** 娑婆苦漁家傲十六首

聽說娑婆無量苦。能令智者增憂怖。壽命百年如曉
露。君須悟。一般生死無窮富。　綠髮紅顏留不住。英
雄盡向何方去。回首北邙山下路。斜陽暮。千千萬萬
寒鴉度。

聽說娑婆無量苦。風前陡覺雙眉豎。貪欲如狼瞋猛
虎。魔軍主。張弓架箭癡男女。　日月往來寒又暑。乾
坤開合晴還雨。白骨茫茫銷作土。嗟今古。何人踏著
無生路。

聽說娑婆無量苦。千思萬算勞腸肚。地水火風爭勝
負。何牢固。到頭盡化微塵去。　一顆心珠離染污。聲
前色後常披露。打破髑髏無覓處。除非悟。如來金口
親分付。

聽說娑婆無量苦。死王總作輪回主。六賊操刀為伴
侶。同居住。何曾頃刻拋離去。　功德天和黑暗女。兩
人最是難相聚。有智主人俱不取。依吾語。從今更莫
登門戶。

聽說娑婆無量苦。篋中四大蚖蛇聚。重者好沉輕好
舉。相凌侮。況兼合宅空無主。　早覺參差梁與柱。風
飃雨打難撐拄。畢竟由他傾壞去。教人懼。不如覓箇
安身處。

聽說娑婆無量苦。人皆染色貪樽爼。玉鏤笙簫金貼
鼓。長歌舞。梨園子弟邯鄲女。　冬衣紫貂春白苧。涼
亭暖閣消寒暑。一旦神魂歸地府。應難取。空教淚點
多如雨。

聽說娑婆無量苦。為君一一分明舉。風俗淫邪人跋
扈。多囹圄。命終未免沉冥府。　檢點惡名看罪簿。因
茲惹起閻羅怒。爐炭鑊湯燒又煑。爭容汝。自家作業
非人與。

聽說娑婆無量苦。高誇富足慙貧窶。無食無衣無棟
宇。懸空釜。舉頭又見紅輪午。　只有磵邊芹可煑。黃
昏坐聽饑腸語。多粟多金多子女。同歡聚。看來總是
前生注。

聽說娑婆無量苦。家家未免為商賈。出入江山多險
阻。非吾土。磨牙噬肉遭人虎。　魂魄欲歸迷去所。煙
橫北嶺雲南塢。一望連天皆莾鹵。知何許。荒村颯颯
風吹雨。

聽說娑婆無量苦。人當亂世投軍旅。宼至不分男與
女。摧腰膂。鳴蟬竟斷螳螂斧。　縱有才能超卒伍。幾
人衣錦還鄉土。燕頷虎頭封萬戶。虗相悞。奈何李廣
逢奇數。

聽說娑婆無量苦。凶兵解散還屯聚。昨日為齊今日
楚。更奴擄。乾坤畢竟歸神武。　趙括才疎空自許。強
秦用間欺其主。四十萬軍生入土。悲前古。至今鬼哭
長平下。

聽說娑婆無量苦。星分海角船居戶。東望扶桑朝日
吐。迷洲渚。砲車雲起青天雨。　卸却雲帆停却櫓。打
頭風急鯨魚舞。衮衮潮聲喧萬鼓。愁肝腑。遭逢患難
誰依怙。

聽說娑婆無量苦。茶鹽阬冶倉場務。損折課程遭箠
楚。賠官府。傾家賣產輸兒女。　口體將何充粒縷。飄
蓬未有棲遲所。苛政酷於蛇與虎。爭容訴。勸君莫犯
電霆怒。

聽說娑婆無量苦。如今業債前來負。賊劫貨財身被
擄。逢狼虎。挑生呪死兼巫蠱。　奴婢辛勤依惡主。黑
瘡白癩聾和瞽。醜惡愚癡相與處。誰憐汝。發心歸命
慈悲父。

聽說娑婆無量苦。橫遭獄訟拘官府。大杖擊身瘡未
愈。重鞭楚。血流滿地青蠅聚。　牒訴紛紛皆妄語。無
人敢打登聞鼓。天上羣仙司下土。能輕舉。何時一降
幽囚所。

聽說娑婆無量苦。三農望斷梅天雨。車水種苗苗不
舉。難禁暑。被風扇作荒茅聚。　久旱掘泉唯見土。海
潮又入蒹葭浦。南北東西皆斥鹵。枯禾黍。官糧更要
徵民尸。

** 西方樂漁家傲十六首

聽說西方無量樂。三賢十聖同依託。稽首彌陀圓滿
覺。長參學。川流赴海塵成嶽。　佛性在躳如玉璞。須
憑巧匠勤雕琢。凡聖皆由心所作。難描邈。華堂寶座
珠瓔珞。

聽說西方無量樂。莊嚴七寶為樓閣。瑪瑙珊瑚兼琥
珀。光堪摘。金繩界道何輝赫。　寶樹靈禽皆化作。滿
池鳧鴈鴛鴦鶴。鸚鵡頻伽并孔雀。爭鳴躍。更看朵朵
金蓮拆。

聽說西方無量樂。琉璃田地金城郭。翡翠鮮明珠磊
落。蓮披蕚。幾多青赤并黃白。　大士聲聞隨所適。天
華爛熳霑衣裓。各各化身千百億。神通力。須臾游徧
微塵國。

聽說西方無量樂。法王治化消諸惡。天上人間元不
隔。相參錯。聖凡平等同圓覺。　長見寶花空際落。朝
朝暮暮聞音樂。衣食自然非造作。香臺閣。徧周國界
常寬廓。

聽說西方無量樂。凡夫淺智難圖度。隨有願求無不
獲。何勞索。珠衣綺饌黃金宅。　地似掌平尤廣博。八
功德水非穿鑿。白藕花中胎可托。三生約。如今豈可
輕拋却。

聽說西方無量樂。君王便是如來作。不立三光并五
嶽。除溝壑。紅霞紫霧長籠絡。　四八儀容金閃爍。鉢
中美味隨斟酌。發願往生真上䇿。堪呵責。死生路上
飄蓬客。

聽說西方無量樂。風林水鳥聲交作。法句時時相警
覺。貪嗔薄。能教有學成無學。　不染六塵離五濁。如
蟬脫去無明㲉。肎受涅槃生死縛。空撈摸。語言文字
皆糟粕。

聽說西方無量樂。一聞妙道忘知覺。胸次不留元字
脚。真標格。光明徧界紅輪赫。　鵬翅展開滄海窄。誰
能更問籬邊雀。多少凡毛并聖角。都拈却。塵塵剎剎
歸無著。

聽說西方無量樂。長生不假神仙藥。胎就眼開花正
拆。心彰灼。永為自在逍遙客。　來度眾生離火宅。命
終免被閻王責。露地牛兒如雪白。無鞭索。黃金地上
從跳躍。

聽說西方無量樂。娑婆巳悔從前錯。佛號自呼還自
諾。思量著。唯心淨土誰云隔。　一貫由來雙五百。嬰
兒謾把空拳嚇。擬議不來遭一摑。諸禪客。凡情聖解
曾銷鑠。

聽說西方無量樂。四方上下天垂幕。不比娑婆田地
惡。無垠堮。純將一片琉璃作。　能埽愛河波浪涸。盡
翻苦樹枝條落。智𦦨爭容蚊蚋泊。神超卓。徑登廣大
毗盧閣。

聽說西方無量樂。且教影與形商略。收拾神情歸澹
泊。重磨削。觚圓更復雕為朴。　世事休休還莫莫。誰
將天爵并人爵。一念未生誰善惡。俄然覺。紫鱗掣斷
黃金索。

聽說西方無量樂。未曾聞見須揚搉。異寶奇珍光間
錯。同棲泊。如來大士并緣覺。　諸上善人皆許諾。談
空說苦相酬酢。百鷙羣中隨一鶚。翔寥廓。從茲永斷
凡夫惡。

聽說西方無量樂。樂邦是我心開拓。根缺女人皆不
著。誰強弱。一人一朵金蓮蕚。　行樹七重珠網絡。寶
橫風韻金鈴鐸。天上樂音相間作。須誠慤。返聞自性
同先覺。

聽說西方無量樂。娑婆自恨身飄泊。注想存心連晦
朔。歸皇覺。金臺接引休忘約。　架廈區區同燕雀。成
橋渺渺隨烏鵲。早晚無常來逼迫。難推却。西游快展
摩霄翮。

聽說西方無量樂。彌陀聖主垂恩澤。洗我禪心清且
白。難尋跡。月光倒射寒潭碧。　舊債新冤都解釋。通
身變作黃金色。一念須臾圓萬德。真奇特。十方佛授
如來職。

西齋淨土詩
* No. 1164-10b
 題䟦一律

「　日日當陽話夕陽
　金桴擊鼓響逢逢(叶房)
　覺翁解惑欣重解
　則老揚宗幸載揚
　法界千花開佛國
　無生一曲演珠玉
　臨行喝死支離客
　振古威名壓野狂」


戊申七月。私淑弟子古歙成時稽首賦。時年五十
有一。
淨土十要卷第八

(弟子程思訓出資參兩　胡淨睿　吳淨廸　王淨
喻　許忠信　程淨初　程傳超　吳令琪　畢真
聖　洪真慕　戴士驤各壹兩。共刻
西齋淨土詩。伏願各各自身與法界眾生。淨土妙境念
念現前。淨土法音時時盈耳。此生福慧增崇。當來往
生得記　（又江等光貳錢運壹錢參分　朱昌）)。

靈峰蕅益大師選定淨土十要卷第九

述曰。靈峰老人云。昔人列蓮宗七祖太局。只如
天台教主坐不背西。臥必合掌。其發明淨土如
堂堂之陣。正正之旗。無敢與敵。又如法眼冢孫
晝夜彌陀十萬聲。萬善莊嚴安養。其發明淨土。
如大將軍令出如山無敢動者。非皆蓮宗列祖
乎。天台幽溪無盡師。奉慈雲行願為日課。講自
所述生無生論。每一登座。天樂臨虗。臨終畫空
書妙經題屹然而化。以為蓮宗嫡裔何媿焉。淨
要中收幽溪兩作。今會為一要。近代諸師。公其
絕倡矣。
* No. 1164-11
 淨土生無生論
天台山幽溪沙門　傳燈和南　撰

稽首能仁圓滿智。無量壽覺大導師。所說安養大乘
經。了義了義至圓頓。妙德普賢觀自在。勢至清淨大
海眾。馬鳴龍樹及天親。此土廬山蓮社祖。天台智者
并法智。古往今來弘法師。我今歸命禮三寶。求乞冥
加發神識。敬採經論秘密旨。闡明淨土生無生。普使
將來悟此門。斷疑生信階不退。　將造論。立十門。一
一真法界門。二身土緣起門。三心土相即門。四生佛
不二門。五法界為念門。六境觀相吞門。七三觀法爾
門。八感應任運門。九彼此恒一門。十現未互在門。

** 初一真法界門

一真法性中。具足十法界。依正本融通。生佛非殊致。
論曰。一真法界即眾生本有心性。心性具無量德。受
無量名。云何具無量德。謂性體．性量．性具。性體者。此
心性離四句絕百非。體性堅凝清淨無染。不生不滅
常住無壞。性量者。此心性豎窮三世橫徧十方。世界
有邊虗空無邊。虗空有邊心性無邊。現在有邊過未
無邊。過未有邊心性無邊。無盡無盡無量無量。性具
者。此心性具十法界。謂佛法界．菩薩法界．緣覺法界．
聲聞法界．天法界．修羅法界．人法界．畜生法界．餓鬼
法界．地獄法界。此是假名。復有正報。謂佛五陰乃至
地獄五陰。此是實法。復有依報。謂佛國土乃至地獄
國土。令易解故作三分別。得意為言。即性具是性體
性量。性體離過絕非即。性具十界離過絕非。性體堅
凝清淨無染不生不滅常住不壞。性具十界亦然。性
量豎窮橫徧無盡無盡無量無量。性具十界亦然。正
報五陰同性體性量。清淨周徧依報國土亦然。此之
三法亦名三諦。性體即中諦。性量即真諦。性具即俗
諦。楞嚴云。如來藏妙明元心。非心非空。非地水火風。
非眼耳鼻舌身意。非色聲香味觸法。非眼界乃至非
意識界。非無明乃至非老死。非無明盡乃至非老死
盡。非苦集滅道。非智非得。非檀那乃至非般剌若。非
怛答阿羯。非阿羅訶。非三藐三菩。非常樂我淨。此即
性量無相。是為真諦。如來藏元明心妙。即心即空。即
地水火風。即六凡。即二乘。乃至即如來常樂我淨。此
即性具十界。是為俗諦。如來藏妙明心元。離即離非。
是即非即。此即性體統攝。是為中諦。又云如來藏性
色真空。性空真色清淨本然周徧法界。地水火風空
見識莫不如是。地水火風空見識即性具也。清淨本
然即性體也。周徧法界即性量也。又地水火風空清
淨本然周徧法界。即依報國土性體性量也。見識清
淨本然周徧法界。即正報五陰性體性量也。云何受
無量名。此心性或名空如來藏。或名真如佛性。或名
菴摩羅識。或名大圓鏡智。或名菩提涅槃。性體性量
名空如來藏。即性具十界五陰國土名空如來藏。乃
至性體性量名菩提涅槃。即性具十界五陰國土名
菩提涅槃。故曰一真法性中具足十法界。依正本融
通。生佛非殊致。問。一真法界為初心是後心是。若初
心是應無七名。若後心是應無九界。初後俱墮。立義
不成。答。此正顯初心。是以初心是。方有後心是。如果
地依正融通色心不二。垂形九界方便度生。悉由證
此因心所具。故曰諸佛果地融通。伹證眾生理本。故
得稱性施設無謀而應。不然何異小乘外道作意神
通。故法智大師云。六即之義不專在佛。一切假實三
乘人天。下至蛣蜣地獄色心。皆須六即辯其初後。所
謂理蛣蜣乃至究竟蛣蜣以論十界。皆理性故。無非
法界。一不可改。故名字去。不唯顯佛。九亦同彰。至於
果成。十皆究竟。又後心是方顯初心是。由後心果地
全證眾生理本。故果地七種名目悉是眾生性德美
稱。伹眾生在迷。性稱不顯。剋論性德。豈可言無。初後
俱善。立義成矣。

** 二身土緣起門

一真法界性。不變能隨緣。三身及四土。悉由心變起。

論曰。一真法界性。即前文所明性體性量性具也。教
中說真如不變隨緣隨緣不變者。正由性體性量即
性具故。晉譯華嚴云。能隨染淨緣。具造十法界。謂真
如性中所具九法界。能隨染緣造事中九法界。真如
性中所具佛法界。能隨淨緣造事中佛法界。性若不
具。何所稱能。竝由理具。方有事用。此之謂也。是知事
中十法界。三身四土。悉由真如隨緣變造。既曰真如
不變隨緣隨緣不變。則事中染淨身土當體即真。無
絲毫可加損者。楞嚴。見(八識見分)與見緣(八識相分。見相二分皆依他起
性)并所想相(此不了依他而起徧計)。如虗空華。本無所有。此見
及緣。元是菩提妙淨明體是也。若然則娑婆極樂此
世眾生當生九品。彌陀巳成吾心當果。悉由心性之
所變造。心具而造豈分能所。即心是佛即佛是心。即
心是土即土是心。即心是果即果是心。能造因緣及
所造法。當處皆是心性。故明此宗而求生樂土者。乃
生與無生兩冥之至道也。

** 三心土相即門

西方安樂土。去此十萬億。與我介爾心。初無彼此異。
論曰。彌陀經。從是西方過十萬億佛土。有世界名曰
極樂。百億日月須彌大海及鐵圍山名一佛土。一土
巳自廣大況億佛土。乎況十萬億乎。是則極樂去此
甚遠。博地凡夫念佛求生彈指即到者。由生吾心所
具之佛土也。凡夫念佛剎那之心至微至劣故稱介
爾。十萬億土居凡夫介爾之心。即心是土即土是心。
故曰初無彼此異。問。介爾之心居於方寸。何能包許
遠佛土。答。介爾之心。昧者謂內。達人大觀。真妄無在。
蓋此妄心全性而起。性無在心亦無在。性如大海心
似浮漚。全海為漚漚還帀海。蓋真如不變隨緣。而隨
緣端即不變。既隨緣不變。豈以真妄而分大小哉。

** 四生佛不二門

阿彌與凡夫。迷悟雖有殊。佛心眾生心。究竟無有二。
論曰。阿彌陀佛果人也。成就三身．四智．十力．四無所
畏．十八不共等功德。凡夫因人也。具無量恒沙煩惱。
造無量恒沙業繫。當受無量恒沙生死。迷悟之相譬
彼雲泥。而言究竟無二者。謂據相則不二而二。約性
則二而不二。蓋諸佛乃悟眾生心內諸佛。眾生乃迷
諸佛心內眾生。悟者悟眾生本具性體性量性具也。
迷者迷諸佛所證性體性量性具也。心性之妙豈受
其迷。迷而不迷斯言有在。故眾生本有性體即諸佛
所證法身。性量即報身。性具即應身。四智．十力．四無
所畏．十八不共等功德會合可知。古德云。諸佛心內
眾生塵塵極樂。眾生心內諸佛念念證真。故彌陀即
我心。我心即彌陀。未舉念時早巳成就。纔舉心念即
便圓成。感應道交為有此理。故念佛人功不唐捐。

** 五法界為念門

法界圓融體。作我一念心。故我念佛心。全體是法界。

論曰。行者稱佛名。作佛觀行。主伴依正餘觀。修三種
淨業。一心不亂。散心稱名。以至見思浩浩恒沙煩惱。
凡此有心皆由真如不變隨緣而作。全體即法界。故
法智大師云。法界圓融不思議體。作我一念之心。亦
復舉體作生作佛作依作正。若然者。餘心尚是。況念
佛心乎。是故念佛之時。此心便是圓融清淨寶覺。以
此妙心念彼阿彌。則彼三身何身不念。求彼四土何
土不生。但隨功行淺深。品位高下耳。問。餘心是法界。
何必念佛。答。餘心是而逆。念佛是而順。以順翻逆。故
須念佛。非法界有異也。

** 六境觀相吞門

十六等諸境。事理兩種觀。彼此互相吞。如因陀羅網。

論曰。境觀相吞者。事事無礙也。事事所以無礙者。由
法界圓融不思議體作我一念之心。亦復舉體作生
作佛作依作正。既皆全體而作。有何一法不即法界。
故曰一塵法界不小。剎海法界不大。多亦法界。少亦
法界。是以西方十六諸境。吾心事理二觀。一一無非
法界全體。如帝釋宮中因陀羅網。雖彼此各是一珠
而影入眾珠。雖影入眾珠而東西照用有別。境觀亦
然。以境為事則觀為理。理能包事是為觀吞境。以觀
為事則境為理。理能包事是為境吞觀。若觀若境。或
一為事餘為理。或一為理餘為事。彼此互各相吞。故
如因陀羅網。若然者。我作觀時。西方依正巳在我觀
內。我今身心巳在依正之中。了此而求生安養。可謂
鴈過長空影沉寒水。鴈絕遺蹤之意。水無留影之心。

** 七三觀法爾門

能觀為三觀。所觀即三諦。全性以起修。故稱為法爾。
論曰。三諦者真俗中也。三觀者空假中也。忘情絕解
莫尚乎真。隨緣應用莫尚乎俗。融通空有莫尚乎中。
虗靈不昧。吾心自空也。物來斯應。吾心自有也。空有
相即。吾心自中也。此性也。非修也。三諦也。非三觀也。
修之者稱性照了也。體達此心空洞無物謂之空。照
了此性具足萬法謂之假。融通二邊不一不異謂之
中。然則即虗靈而應物也。即應物而虗靈也。空即假
中也。假即空中也。中即空假也。是稱性而修也。絕待
而照也。不思議之三觀也。首楞大定之司南也。別論
如此。若總論者。或以吾心虗靈為空。以所觀萬物為
假。以心境不二為中。物吾心之物也。何假而不空。心
萬物之心也。何空而不假。即心即物即物即心。何中
而不空假。是以觀極樂依正。以吾心一觀之三觀。照
彼一境之三諦。無不可者。以吾三觀之一心。照彼三
諦之一境。亦無不可者。虎溪大師云。境為妙假。觀為
空。境觀雙忘即是中。忘照何嘗有先後。一心融絕了
無蹤。尚何三觀之不法爾乎。

** 八感應任運門

我心感諸佛。彌陀即懸應。天性自相關。如磁石吸鍼。

論曰。諸佛眾生同一覺源。迷悟雖殊理常平等。故曰
諸佛是眾生心內諸佛。眾生是諸佛心內眾生。迹此
而言。諸佛眾生心精無時而不通㳷。但諸佛無時不
欲度生。眾生念念與之迷背。故云一人專憶一人專
忘。若逢不逢若見非見。然眾生心憶佛念佛。現前當
來必定見佛。去佛不遠。正由一理平等天性相關。故
得任運拔苦與樂。況無量壽佛因中所發四十八願。
誓取極樂攝受有情。今道果久成僧那久滿。凡百眾
生弗憂佛不來應。但當深信憶念數數發願願生西
方。如磁石與鍼任運吸取。然磁能吸鐵不能吸銅。鍼
能合磁不能合玉。猶佛能度有緣不能度無緣。眾生
易感彌陀不易感諸佛。豈非生佛誓願相關者乎。求
生淨土者。信願行缺一不可。

** 九彼此恒一門

若人臨終時。能不失正念。或見光見華。巳受寶池生。

論曰。往生傳。張抗為翰林學士。課大悲呪十萬遍願
生西方。一日寢疾唯念佛號。忽謂家人曰。西方淨土
秪在堂屋西邊。阿彌陀佛坐蓮花上。翁兒在花池金
沙上禮拜嬉戲。良久念佛而化。翁兒。抗之孫也。蓋西
方極樂世界乃吾心之一土耳。娑婆世界亦吾心之
一土耳。約土有十萬億彼此之異。約心而觀原無遠
近。眾生自受生來。為五陰區局真性。不契心源。念佛
之人果報成熟。將捨現陰趣生陰時。淨土蓮華忽然
在前。唯心境界非有去來彼此之相。故楞嚴云。臨命
終時未捨暖觸。一生善惡俱時頓現。純想即飛必生
天上。若飛心中兼福兼慧。及與淨願自然心開。見十
方佛一切淨土隨願往生。法智師云。垂終自見坐金
蓮。身巳是彼國生陰。亦此意也。

** 十現未互在門

行者今念佛。功德不唐捐。因中巳有果。如蓮華開敷。
論曰。圓頓教人頓悟心性無修而修。修彼樂邦。性中
所具極樂。由修顯發。而此心性豎貫三際。橫裹十虗。
佛法生法正法依法因法果法一念圓成。是以念佛
名為全性起修。全修在性。全性起修雖名為因。全修
在性因中有果。以所具因法與所具果法同居一性。
心性融通無法不攝。如蓮花開敷花中有果。況此心
常住。無生滅去來。即今念佛之心便是當來華池受
生時。故初發心人。極樂寶池巳萌蓮種。若精進不退。
日益生長華漸開敷。隨其功德大小煒燁。其或懈退
悔雜日漸憔顇。若能自新華復鮮麗。其或不然。芽焦
種敗。且此蓮華。人誰種植。現未互在。斯言有歸也。

淨土生無生論
* No. 1164-11a
 舊䟦

幽溪大師以性具圓理闡淨土法門。著為生無生
論。初開演於新昌石城寺。每一登座天樂盈空。大
眾同聞。事非虗誑。誠五濁之大津梁。登九蓮之勝
方便也。比丘正知識。
* No. 1164-11b
 䟦

此論以現前一念心無法不具為本(初門)。具則必造
(二門)。故佛土佛身皆即我心(三門四門)。今即以此本不可
思議之一念念佛(五門)。而西方依正圓妙三觀生佛
感應。曠劫誓願因緣。總不出我現前念佛之一念
(六門七門八門)。如是則十方彼此。三世因果。凡小偏邪。種
種諸疑可以悉斷矣(九門十門)。後學成時識。
* No. 1164-12
 幽溪無盡法師淨土法語
門人　正知　較

夫修行法門。如來對證之良藥也。藥隨病廣。數逾恒
沙。求其至捷逕最簡要者莫如念佛求生淨土。可謂
疾成覺道之秘訣也。蓋出離生死仗三種力。一自力。
二他力。三本有功德力。若惟務悟明心地。裂無明網。
出愛欲河。成佛作祖。謂之自力。是為沒量好漢真大
丈夫。佛世及正法中諸大菩薩．聲聞及諸大祖師是
其人也。像末之世根器謭劣。有雖修而不悟。悟而不
精。內照似脫對境仍迷。縱使不迷猶然坏器。菩薩有
隔陰之昏。初果有入胎之昧。方之博地安免隨流。此
自力之無功。出塵之不效。一錯百錯實可寒心。是以
諸佛菩薩曲垂方便。有仗他之法門焉。此之法門經
論亦夥。求其苦口叮嚀極言稱歎。列祖弘通人心崇
奉。惟極樂世界念佛一門為究竟。言言闡淨土之惟
心。句句演彌陀之本性。悟此者達生心與佛心平等。
心土與佛土無差。修此者獲妙觀與妙境相符。自力
與他力兼濟。況本有功德之力無始性具者因此全
彰。曠劫積累者藉之頓發。故得娑婆報滿。淨土現前。
蓮華化生。不迷生陰。一入永入更不退轉。故生者皆
是阿鞞䟦致。其數甚多。比在娑婆入道。塵境麤強險
難惡塗無處不有者固不侔矣。然而說之匪難行之
為難。行之匪難心要為難。此昔人所誡。我輩當遵。楊
次公云。愛不重不生娑婆。念不一不生極樂。夫念佛
以一其心懇切持名專志不亂尚矣。然或忘而不能
念。念而不能一。無他。情愛之所牽也。夫輕愛以袪其
妄。斬斷情根脫離愛網尚矣。然或念而不能忘。忘而
不能盡。無他。心之不能一也。娑婆有一愛之不輕。則
臨終為此愛所牽。矧多愛乎。極樂有一念之不一。則
臨終為此念所轉。矧多念乎。夫愛有輕焉重焉厚焉
薄焉正報焉依報焉。歷舉其目則父母妻子昆弟朋
友功名富貴文章詩賦道術技藝衣服飲食屋室田
園林泉花卉珍寶玩物不可枚盡。大而重於泰山。小
而輕於鴻毛。有一物之不忘愛也。有一念之不遺愛
也。有一愛存於懷則念不一。有一念不歸於一則不
得生。嗚呼。愛不重不生娑婆。念不一不生極樂。此兩
語刮瞖眼之金錍。治膏肓之聖藥。凡有志於求生極
樂者。宜書於屋壁。銘於肌膚。時時莊誦。念念提撕。於
娑婆之愛日求其輕。極樂之念日求其一。輕之又輕
之以漸階乎無。一之又一之以漸鄰乎極。果能如此。
雖未脫薉邦。不是娑婆之久客。未生寶所。巳是極樂
之嘉賓。臨終正念現前。往生極樂必矣。或問。輕愛有
道乎。曰。輕愛莫要乎一念。一念有道乎。曰。一念莫要
乎輕愛。或者筦爾謂曰。師言首鼠兩端。俾學者何從。
曰。非兩端也。欲明一念之所以也。蓋念不一。由散心
異緣使然。散心異緣由逐境紛馳使然。娑婆有一境
則眾生有一心。眾生有一心則娑婆有一境。聚緣內
搖趣外奔逸。心境交馳愛若塵沙。故欲輕其愛者莫
若杜其境。眾境皆空萬緣都寂。萬緣都寂一念自成。
一念若成則愛緣俱盡矣。故曰欲一其念莫若輕其
愛。欲輕其愛莫若一其念。愛之與念勢不兩立。若明
暗之相背也。曰。杜境有道乎。曰。余所謂杜境者。非屏
除萬有也。亦非閉目不觀也。即境以了其虗。會本以
空其末也。萬法本自不有。有之者情。故情在物在。情
空物空。萬法空而本性現。本性現而情念息。自然而
然。非加勉強。楞嚴所謂。見與見緣并所想相。如虗空
花本無所有。此見及緣元是菩提妙淨明體。云何於
中有是非是。是以欲杜其境。莫若體物虗。體物虗則
情自絕。情絕則愛不生。而惟心現念一成。故圓覺云。
知幻即離。不作方便。離幻即覺。亦非漸次。一去一留。
不容轉側。功效之速。有若桴鼓。學道之士於此宜盡
心焉。又曰。輕愛與一念同乎異乎。對曰。能輕娑婆之
愛。未必能一極樂之念。能一極樂之念。必能輕娑婆
之愛。此約無志有志間說也。實則愛非念一不忘。念
非忘愛不一。兩者工夫初無間然。又曰。輕愛既聞命
矣。一念奈何。對曰。一念之道有三。曰信曰行曰願。不
疑謂之信。苟有疑焉。心不得一矣。是以求生極樂以
敦信為始。必須偏讀大乘。廣學祖教。凡是發明淨土
之書。皆須一一參求。悟極樂原是我惟心之淨土。不
是他土。了彌陀原是我本性之真佛。非是他佛。大要
有二。悟妙有徧周徧具。以為欣淨之本。悟真空圓離
圓脫。以為捨薉之原。第二修行者敦信如目視。修行
如足行。信而不行猶有目無足。行而不信猶有足無
目。是故信解既備應當念佛修行。如目足兼備能到
凉池。行門有二。一正。二助。正行復二。一稱名。二觀想。
稱名如小本彌陀經。七日持名一心不亂。有事一心
理一心。若口稱佛名繫心在緣。聲聲相續心心不亂。
設心緣外境攝之令還。此須生決定心斷後際念。撥
棄世事放下緣心。使念心漸漸增長。從漸至久自少
至多。一日二日乃至七日。畢竟要成一心不亂而後
巳。此事一心也。苟得此巳則極樂之淨因成就。垂終
之正念必然。身無病苦不受惡纏。預知時至身心歡
喜。吉祥而逝坐脫立亡。親見彌陀垂光接引。得生淨
土必矣。理一心亦無他。但於事一心中念念了達。能
念之心。所念之佛。三際平等十方互融。非空非有非
自非他。無去無來不生不滅。現前一念之心便是未
來淨土之際。念而不念無念而念。無生而生生而無
生。於無可念中熾然而念。於無生中熾然求生。是為
事一心中明理一心也。二觀想者。具如觀無量壽佛
經。境有十六。觀佛最要。當觀阿彌陀佛丈六之身。作
紫磨黃金色像。立華池上。作垂手接引狀。身有三十
二種大人相。相有八十種隨形好。作此想者亦有事
理。事則以心繫佛以佛繫心。初觀足下安平如奩底。
次觀具千輻輪相。如是次第逆緣至頂中肉髻。復從
肉髻順緣至足底。了了分明無分散意。理一心者。經
云。諸佛如來是法界身。入一切眾生心想中。是故心
想佛時是心即是三十二相八十種好。是心作佛。是
心是佛。諸佛正徧知海從心想生。是故汝等應當繫
念彼佛。此義具明微妙三觀。如觀經疏．妙宗鈔中說。
然此二種正行當相須而進。凡行住睡臥時則一心
稱名。凡趺坐時則心心作觀。行倦則趺坐以觀佛。坐
出則經行以稱名。苟於四威儀中修之不間。往生西
方必矣。二助行。亦有二。一世間之行。如孝順父母。行
世仁慈。慈心不殺。具諸戒律。一切利益之事若能回
向西方。無非助道之行。二出世之行。如六度萬行種
種功德。讀誦大乘。修諸懺法。亦須以回向心而助修
之。無非淨土行也。更有一種微妙助行。當歷緣境處
處用心。如見眷屬當作西方法眷想。以淨土法門而
開導之。令輕愛以一其念。永作將來無生眷屬。若生
恩愛時。當念淨土眷屬無有情愛。何當得生淨土遠
離此愛。若生瞋恚時。當念淨土眷屬無有觸惱。何當
往生淨土得離此瞋。若受苦時。當念淨土無有眾苦
但受諸樂。若受樂時。當念淨土之樂無央無待。凡歷
緣境皆以此意而推廣之。則一切時處無非淨土之
助行也。第三願者。夫淨土舟航要以信為柁。行為篙
櫓檣纜。願為風帆。無柁則無所指南。無篙櫓檣纜則
不能運行。無風帆則不能破浪疾到。故次行以明願
也。第願有通別。有廣狹。有徧局。通如古德所立回向
發願文。別則各隨巳意。廣謂四弘上求下化。狹謂量
力決志往生。局如課誦有時隨眾同發。徧則時時發
願處處標心。但須體合四弘。不得師心妄立。大率所
發之願別勝於通。通恐隨人語轉。別則自巳標心。然
隨通文而生決志。雖通而別。若於別文而生濫漫。別
亦成通。又廣勝於狹。廣則發心大。剋果勝。狹則悲願
淺。獲果劣。又徧勝於局。局則數數間斷。徧則念念圓
成。如此三法可以期生淨土速覬彌陀。一切淨土法
門。舉不外乎是矣。

淨土法語
淨土十要卷第九

(弟子戴學修出資參兩（薦母定蓮）　吳書達貳兩（薦夫陳黼箴）
　劉氏　陳氏各壹兩　劉學願五錢刻此
淨土生無生論及
淨土法語。伏願□歿雙超。自他竝利者)。

靈峰蕅益大師選定淨土十要卷第十

述曰。世有兩般人於淨土法門必不能入。禪者
執悟門。矜自力。視念佛不啻依草附木搖尾乞
憐。儒者咀名理。豔清言。視念佛不啻臭腐殘餿
食唾欲歐。此兩者一如長眙深瞫而不見䀹毛。
一如覔龍肝鳳髓而厭棄本分茶湯也。何從接
而入哉。儻冀其入。須向此人眼底盤踞鴟蹲揚
聲大呼。使其睒䁑失據。或俟枵腹垂涎時進以
簞食豆羮。使其饞𩞉厭足。然非尋常禪者儒者
及念佛者可能也。禪能滅却正法眼藏。灼見永
明楚石用處。儒能裂斷文字縛。徹悟君子之道。
果造端乎夫婦之知。能然後從而發揮淨土。庶
可死兩般人偷心耳。袁宏道身為橫埽千軍之
儒英。又為跳踉井幹之禪擘。乃能百尺竿頭得
一退步。合西方言教而論斷之。使上兩般人不
能不屈驕折傲。俯從而窺。纔一俯窺。心膽俱寒
肺腑盡奪。匪仗阿彌神力未易有此也。嗟乎壇
經之警䇿既杳。世徒聞破斥安養之譚。龍谿之
宗說雙亡。世徒有尋僧說禪之號。西方豐蔀日
斗俱蔽矣。合論出於淨宗弊極之年。闡教救時
於今為烈。靈峰收為一要。卷當第十。志殿也。
* No. 1164-13a
 評點西方合論序

唯大徹大悟人始可與談念佛三昧。否則百姓之與
知與能猶遠勝。仁者見之謂之仁。智者見之謂之智
也。達磨西來事出非常。有大利必有大害。嗚呼。先輩
幸得大利。今徒有大害而巳。誰能以悟道為先鋒。以
念佛為後勁。穩趨無上覺路者耶。袁中郎少年穎悟。
坐斷一時禪宿舌頭。不知者以為慧業文人也。後復
深入法界歸心樂國。述為西方合論十卷。字字從真
實悟門流出。故絕無一字蹈襲。又無一字杜撰。雖台
宗堂奧尚未詣極。而透徹禪機融貫方山清凉教理
無餘矣。或疑佛祖宗教名納老宿未易徧通。何少年
科第五欲未除乃克臻此。不知多生熏習非偶然也。
傳聞三袁是宋三蘇後身。噫中郎果是東坡。佛法乃
大進矣。予每謂明朝功業士遠不及漢唐。宋理學則
大過之。陽明一人直續孔顏心脈。佛門居士唐梁肅．
宋陳瓘．明袁宏道。蓋未可軒輊也。忠肅初年偶疑金
剛為泥人揩背語。遂為禪者所笑。試讀彼三千有門
頌。可復笑乎。中郎少年風流灑落。亦為緇素所忽。試
讀彼西方合論。可復忽乎。嗚呼。今人不具看書眼。何
怪乎以耳為目也哉。特集吳門所刻標註并為評點
以表彰之。重謀付梓用廣流通。普使法界有情從此
諦信念佛法門。至圓至頓高超一切禪教律。統攝一
切禪教律。不復有泣岐之歎也。辛卯夏四月北天目
蕅益沙門智旭拜述。

曾有緇素共閱此序。一人大拂。一人把玩不置。數
人傾服。余謂數人曰。大徹悟人與與知與能之百
姓相去幾何。皆擬議。余又問。設使未悟以何為先
鋒。復擬議。余為指大拂者曰。此公若解傾服。定不
類公等。又為指把玩者曰。此公得其毛。公等不屬
於毛。時數公互相顧笑。而拂玩兩公默然。然則具
擇法眼誠難乎哉。附記於此(弟子成時)。
* No. 1164-13b
 西方合論原序(此序亦靈峰大師評點)

香光子避囂山剎修淨業。一禪人闊視高步過舍而
譚。見案上淨土合論。閱未終篇。抗聲曰。此之法門原
用接引中下。中下根智慧輕微。業力深重。以憶佛念
佛獲生淨土。如石附舟可以到岸。吾輩洞了本源。此
心是佛。何處覓佛。此心是土。何處見土。實際理中覓
生佛去來生死三世相。無一毛頭可得。纔說成佛巳
是剩語。何得更有分淨分薉捨此生彼之事。伹應於
此悟去。作一自在閑人。淫怒癡皆平等道場如如不
動。何乃舍巳佛拜金銅。且謂悟與未悟皆宜修習。無
事生事。吾所不曉。香光聞而太息曰。若所言止圖口
角圓滑。不知一舉足將墜火阬也。生死無常轉盻即
至。如何熟記宗門見成相似語以為究竟。都云我巳
成佛不必念佛。若約理言。一蚤一蝨皆具如來清淨
覺體。諸佛成正覺。眾生墮三塗。本體未嘗增減。生死
涅槃等是妄見。無諸佛無眾生。於此證入亦無能證
之人所證之法。泯絕心量超越情有。大地無寸土。佛
之一字向何處安。至於進修法門。於無修證中修證。
無差等中差等。千差萬別。雖位至等覺尚不知如來
舉足下足處。從上祖師所以呵佛斥教一切皆遮者。
因人滯教相隨語生解。不悟言外之本體。漫執語中
之方便。一向說心說性說空說幻。頓漸因果無不曉
通。及問本命元辰便將經論抵對。除却現成言語。依
舊茫然。所謂數他家錢巳無亞分。或有真實修行之
士。佛性不明辛苦行持。如盲無導。止獲人天之果。不
生如來之家。諸祖知其弊端。遂用毒手剗言語。塞解
路。拶情識。令其苦參密究。逆生滅流。生滅情忘取捨
念寂。始識親生父母歷劫衣珠。却來看論看經。一如
道家中事。然後如說修進。以佛知見淨治情緣。拜空
花如來。修水月梵行。登陽𦦨階級。度谷響眾生。不取
寂證是謂佛種(悟後正好看經。正好修行。可見悟道是初步。看經修行是悟後功夫。不同
流俗以看經修行為淺近。悟道為深遠。成顛倒見)。正如杲日當空行大王路。
不同長夜趨走攀棘墮荊。豈謂一悟以來即同極果。
岑大蟲謂。果上涅槃。天下善知識未證。以功未齊於
諸聖。但明見佛性。亦得名善知識也。弘辨禪師曰。頓
明自性。與佛同儔。然有無始染習。故假對治令順性
起用。如人喫飯不一口便飽。溈山曰。初心從緣頓悟
自理。猶有無始曠劫習氣未能頓淨。須教渠淨除現
業流識。即修也。不可別有法修行趣向(看經修行皆所以淨除習
氣。皆菲別法)。夫諸祖為人壁立萬仞。火聚觸即燒。刀林動
便創。未曾開口巳隔千山。至機緣之外平實商量。未
嘗絕階級。遮修行。傳燈鐵中分明詳悉。大慧．中峰言
教尤為緊切。血誠勉旃。惟恐空解著人墮落魔事。何
曾悟後不假修行。後世不識教意。不達祖機。取喝佛
罵祖破膽險句為行持。昔人為經論所障。是雜食米
麥不能運化。後人飽記禪宗語句。排因撥果越分過
頭。是取大黃巴豆為茶飯也。自悞悞人弊豈有極。是
以纔入此門便輕十方如來。莫不云無佛可成。無行
可修。見人念佛則曰自性是佛。見修淨土則曰即心
是淨。言參禪尊之九天。言念佛蹂之九地。全不思參
禪念佛總之為了生死。同是出苦海之寶筏。越界有
之橋梁。事同一家。何勝何劣。參門所悟亦有淺深。念
佛所修亦有高下。如何執定參者即是上器。念者便
為下根。達磨西來巳云。二百年後明道者多行道少。
說理者多通理少。今傳燈錄中如麻似粟。同云入悟
其實迥分。至如般若緣深靈根夙植。伽陵破卵香象
截流。見根宗於片言。顯威用於一喝。一聞千悟得大
總持。或有懷出世之心。具丈夫之志。舍塵情。究大事。
不怙小解。惟求實知。甞膽臥薪飲冰吞蘖。三四十年
後或遇明師痛與鍼劄。偷心死盡心華始開。此後又
須潛行密修銷融餘習。法見尚捨況非法耶。趙州除
粥飯是雜用心。湧泉四十年尚有走作。香林四十年
打成一片。業業兢兢如護頭目。直至煙消灰滅自然
一念不起。業不能拘。生死之間隨意自在。詰其所證
恐亦未能超於上品上生之上。何以明之。龍樹菩薩
宗門鼻祖也。大智慧大辯才住持佛法。世尊遙為授
記。不過曰證初歡喜地往生安樂國而巳。而觀經上
品上生剎那亦證初地。今宗門諸大祖師。縱見離蓋
纏。語出窠臼。豈能即過龍樹。龍樹悟無生無相之宗。
具不墮階級之見。而生於安養。與上上輩所證正等。
則禪人所證豈能獨超。良以上下生解第一義還同
禪門之悟深。信因果還同禪門之修止。念佛往生別
耳。吾以為悟修之士。既不能取無餘涅槃同如來。又
不肎取有餘涅槃同二乘。必入普賢行願之海。若非
捨一身受一身濟度眾生。則從一剎至一剎供養諸
佛。既見諸佛還同往生。究竟與上上生止在鴈行伯
仲之間。何以高視祖師。輕言淨侶。其或悟門巳入休
歇太匆。智不入微道難勝習。一念不盡即生死之根。
業風所牽復入胎獄。如五祖戒為蘇子青。草堂作魯
公。隔陰之後隨緣流轉。道無長而有消。業有加而無
減。縱般若緣深不落三塗。而出房入房亦太辛苦。還
視中下往生輩。巳天地不足喻其否泰矣。況後世宗
風日下。人根日漓。發心既多不真。功夫又不純一。偶
於佛祖機鋒知識涎沫悟得本來成佛處。當下即是
處。意識行不到語言說不及處。一切不可得。不可得
亦不可得處。將古人語句和會無不相似。即云馳求
巳歇。我是無事道人。識得煩惱如幻則恣情以肆煩
惱。識得修行本空輒任意以壞修行。謂檀本空也。反
舍檀取慳。忍本空也。反聽隨寘忍。言戒則曰本無持
犯何必輕犯重持。言禪則曰本無定亂何必捨亂取
定。聽情順意踏有譚空。既云法尚應捨。何為復取非
法。既云真亦不求。胡為舍之求妄。既云修觀習定皆
屬有為之功。何獨貪利求名偏合無為之道。愛憎毀
譽之火纔觸即高。生老病死之風微吹巳動。爭人爭
我說是說非。甚至以火性為氣魄。以我慢為承當。以
譎詐為機用。以誑語為方便。以放恣為游戲。以薉言
為解黏。讚歎破律無行之人。侮弄繩趨尺步之士。偏
顯理路故窮玄極妙莫之踪由。盡剗行門故縱意任
心無復規矩。口言往生是小乘法。令人修習巳乃宴
然。或至經年不拜一佛。不禮一懺。不轉一經。反看世
間不必有之書。行道人不宜行之事。使後生小子惟
尋見解。專逞聰明。纔有所知即為一超直入。輕狂傲
慢貢高恣睢。口無擇言身無擇行。成羣作隊舞弄猖
狂。父既報讐子遂行劫。寫烏成馬展轉差譌。不念世
間情欲無涯隄之尚溢。如何日以圓滑之語共破因
果之門。決其防藩。導以必流。自悞悞人。安免淪墜。若
不為魔所攝。定當永陷三塗。劍樹刀山報其前慝。披
毛戴角酬還宿殃。莫云悟達之人業不能繫。夫業不
能繫。非謂有而不有。正以無而自無。生既隨境即趨
死。安得不隨業攸往。眼前一念瞋相即怪蟒之形。一
念貪相即餓鬼之種。無形之因念甚小。有形之果報
甚奢。情念介然識田持之。千萬劫簸終不遺失。如一
比丘以智慧故身有光明。以妄語故口流蛆蟲。一言
之微得此惡果。雖有光智終不能消。今煩惱無明熾
然不斷。欲以相似見解冀消惡業而出三塗。無有是
處。嚮使此等不得少以為足。常如說以修行。終不自
言巳悟即心是佛。豈可復同中下念佛求生了達生
本無生。不妨熾然求生。即心是土。蓮邦不屬心外。不
釋禮拜。不舍念誦。智力行力雙轂竝驅。方當踞上品
蓮臺。坐空中寶閣。香積朝飯滿月夕遊。回視胎生人
民彳亍寶地。不聞法語。不見法身。象馬難羣。雞鳳非
類。何況人天小果甕中蚊虻者哉。而乃枵腹高心著
空破有。卒以偏執之妄解。攖非常之苦報。不與阿彌
作子。却為閻羅之囚。不屑淨眾傳鑣。却受阿旁之指。
棄寶林而行劒樹。舍梵音而聽叫號。尚不能與世間
無知無見行少善少德生於人天者儔。毫𨤲有差天
地懸隔。可不哀歟。然則宗門中人。上未必能超上品。
而下之巳墮三途。故知此道險難未易遊履。成則為
佛。敗則為魔。王賊判於指彈。卿烹別於目瞤。苦樂之
分宜早擇矣。今代悟門一脉不絕如綫。鼓鐘之下寂
寥無人。止有二三冠纓路途端直。然既為俗士。不同
釋子戒律縛身。方寘身大火之中。浸心煩惱之海。雖
戒營幹世事內。依稀得一入門。而道力甚淺。業力甚
深。極粗莫如淫殺之業猶不能折身不行。何況其細。
生死邊際安能脫然。徒見豪奢如于頔。奸惡如呂惠
卿．夏竦。躁進如張天覺。風流豔冶如白樂天．蘇子瞻
等。皆列傳燈。摩肩列祖。便謂一切無礙別有源流。不
知彼等諸人雖具正見。若謂從此不受分段。業不能
牽。吾未敢許。方當長夜受報未有了期。故知念佛一
門於白衣尤為喫緊。業力重。仰仗佛力獲免長淪。如
負債藏於王宮。得不抵索。既生佛土。生平悟解皆不
唐捐。生死催人。出息難保。早尋歸路。免致亂忙。縱使
志在參禪。不妨兼以念佛。世間作官作家猶云不礙。
況早晚禮拜念誦身心宴如者乎。且借念佛警綿。可
提參禪之怠。借參門洞徹。可堅淨土之歸。適兩相資
最為穩實。如此不信真同下愚。石頭居士。少志參禪
根性猛利。十年內洞有所入。機鋒迅利珠語走盤。尋
常與人論及此事。下筆傾湫。不蹈祖師陳言。直從胸
臆流出。活虎生龍無一死語。遂謂了悟無所事事。雖
世情減少不入塵勞。然弄月嘲風登山玩水。文酒苑
騷雅場嬾慢。疎狂未免縱意。如前之病未能全脫。所
幸生死心切。不終陷溺。痛念觸途成滯。見境生心。浮
解實情未能相勝。始約偏空之見。涉入普賢之門。又
思行門端的莫如念佛。而權引中下之疑未之盡破。
後博觀經論。始知此門原攝一乘。悟與未悟皆宜修
習。於是採金口所宣。菩薩所闡。諸大善知識所揮。附
以巳意。千波兢起。萬派橫流。詰其匯歸。皆同濫始。其
論以不思議第一義為宗。以悟為導。以十二時中持
佛名號一心不亂念念相續為行。以六度萬行為助
因。以深信因果為入門。甫成而同參發心持戒念佛
者五人。共欲流通。以解宗教之惑。香光根微識劣。久
為空見所酖。肆志縱情有若狂象。去年沉湎之夜。親
遊鬲子地獄烈火洞然。見所熟譚空破戒亡僧。形容
尫羸跛足而過。哭聲震地殆不忍聞。及寤身毛為豎。
遂亦發心歸依淨土。後讀此論。宿疑冰釋。所以今日
不憚苦言。病夫知醫。浪子憐客。汝宜盡剗舊日知見。
虗心誦習。自當有入。生死事大。莫久遲。疑於是禪人
悲淚交集。自云。若不遇子。幾以空見賺過一生。子生
我矣。懇案集作禮而去。
時
萬曆庚子仲春廿三日也。袁宗道伯修甫書於白
蘇齋。
* No. 1164-13
 西方合論
荷葉菴石頭道人　袁宏道　撰述
上生居士　袁中道　參定
古郢門人　張五教　筆受
雙徑沙門　如奇　標旨
蕅益沙門　智旭　評點

夫滯相迷心有為過出。著空破有莽蕩禍生。達摩救
執相之者。說罪福皆虗。永明破狂慧之徒。言萬善總
是。滅火者水。水過有沉溺之災。生物者日。日盛為枯
焦之本。如來教法亦復如是。五葉以來單傳斯盛。迨
於今日狂濫遂滋。謬引惟心。同無為之外道。執言皆
是。趨五欲之魔城。不思阿難未得盡通。頭陀擯斥。摩
達微牽結使。尊者呵譏。蟬翅薄習寶所斯遠。丘山崇
垢淨樂何從。楞伽傳自達磨。悟修竝重。黃梅流通般
若。空有雙圓。未聞一乘綱宗呵叱淨戒。五燈嫡子貪
戀世緣。昔道士著鬼。田父以湯沃醒。士以辟鬼符為
謝。聞者笑之。今之學者。貪瞋邪見熾然如火。欲為人
解縛。何其惑也。余十年學道墮此狂病。後因觸機薄
有省發。遂簡塵勞歸心淨土。禮誦之暇取龍樹．天台．
長者．永明等論細心披讀。忽爾疑豁。既深信淨土。復
悟諸大菩薩差別之行。如貧兒得伏藏金。喜不自釋。
愚菴和尚．平倩居士謀余裒集西方諸論。乃宗古德
要語勒成一書。命曰西方合論。始於己亥十月廿三
日。成於十二月廿二日。既寡檢閱。多所脫漏。唯欲方
便初心。尚期就正有道。略稽往哲。分敘十門。

  
  * 第一剎土門
  * 第二緣起門
  * 第三部類門
  * 第四教相門
  * 第五理諦門
  * 第六稱性門
  * 第七往生門
  * 第八見網門
  * 第九修持門
  * 第十釋異門

** 第一剎土門

夫一真法界身土交參。十佛剎海淨薉無別。秪因眾
生行業有殊。諸佛化現亦異。或權或實或偏或圓。或
暫或常或漸或頓。一月千江波波具涵淨月。萬燈一
室光光各顯全燈。理即一諦。相有千差。若非廣引靈
文。眾生何所取則。爰取諸教。略敘十門。

  
  * 一毗盧遮那淨土
  * 二惟心淨土
  * 三恒真淨土
  * 四變現淨土
  * 五寄報淨土
  * 六分身淨土
  * 七依他淨土
  * 八諸方淨土
  * 九一心四種淨土
  * 十攝受十方有情不思議淨土

*** 一毗盧遮那淨土者

即諸佛本報國土十蓮華藏世
界海。　一華藏最下世界皆有十佛世界微塵數廣
大剎清淨莊嚴。一一廣大剎復有十佛世界微塵數
小剎圍遶倍倍增廣。一一華藏世界皆滿虗空互相
徹入。淨薉總含重重無盡。如法而論。一毛一塵各皆
具此無盡法界。佛及眾生無二無別。或曰此眾生實
報莊嚴不同權教推淨土於他方。是為實教。或曰眾
生雖具此實報。爭奈真如無性不能自證。非假方便
由權入實。眾生豈有證毗盧之日也。答。約諸佛化儀
則可。實相土中無此戲論。毗盧遮那此云徧一切處。
徧一切處即無量壽表義。豈有勝劣。如來說阿彌在
西方。亦如大雲經阿彌陀佛言釋迦在娑婆也。夫釋
迦為主。則釋迦徧一切。而阿彌為所徧之一處。阿彌
為主。則阿彌徧一切。而釋迦為所徧之一處。如一人
之身自呼為自。他呼為他。故自自時不妨為一切人
之他。他他時不妨為一切人之自。以是義故自他不
成。自他不成。自亦徧一切處。他亦徧一切處。豈定有
他方可執。是故西方毗盧非自他故。何以故。毗盧無
不徧故。若言權。言方便。即有不徧。不徧者毗盧之義
不成(可見西方即毗盧淨土。毗盧是實則西方決非權矣)。

*** 二惟心淨土者

直下自證當體無心即是淨土。維摩
經。直心是菩薩淨土。菩薩成佛。不諂眾生來生其國。
深心是菩薩淨土。菩薩成佛。具足功德眾生來生其
國。大乘心是菩薩淨土。菩薩成佛大乘眾生來生其
國。乃至欲得淨土當淨其心。隨其心淨則佛土淨。夫
心是即土之心。土是即心之土。心淨土淨法爾如故。
此語豈非西方註脚。多有執心之士。卑西方法門為
單接鈍根者。由心外見土故也。夫念即是心。念佛豈
非心淨。心本含土。蓮邦豈在心外。故知約相非乖惟
心。稱心實礙普度矣。

*** 三恒真淨土者

即靈山會上所指淨土。引三乘權教
菩薩令知此土即薉恒淨。諸眾信而未見。夫薉性本
寂。俗相恒空。故菩薩居薉恒寂。入俗常空。正顯淨義。
但眾生執海難清。識繩易縛。言業本空則恣情作業。
言行無體即肆意冥行。犯永嘉所呵。墮善星所墜。以
致生遭王難。死為魔眷者。往往而是。嗟夫使盡大地
皆菩薩。斯言誠為利益。儻菩薩少而凡夫多。則斯言
之利天下也少。而害天下多矣(誰敢以恒真淨土之言為利少害多。非大
悟者不能有此膽識)。

*** 四變現淨土者

法華三變淨土。移人天於他方。維摩
足指按地。即時大千世界若百千珍寶嚴飾。此是如
來暫令顯現。亦是法爾。然智如鶖子尚且如盲。劣根
眾生無由獲見。且人天置諸方外。全無接引之緣。神
力暫現還無。詎是恒常之土。豈若安養淨邦塵劫常
住。阿彌慈父十惡不遺者哉。國土勝劣居然可知。

*** 五寄報淨土者

四禪地中摩醯首羅天。如來於彼成
等正覺。起信論。菩薩功德成滿。於色究竟處示一切
世間最高大身。藏和尚謂別十地寄報。十王第十地
寄。當此。天王即於彼示成菩提。然彼天雖三災不到。
未若蓮邦直出三界。以在色究竟故。

*** 六分身淨土者

涅槃經。度三十二恒沙佛土。有世界
名無勝。我於彼出現。為化眾生於此界轉法輪。又佛
謂央崛。我住無生際而汝不覺知。東方有佛往問之。
彼佛言。釋迦即是我身。大意謂彼淨土是佛實報。此
是分身。雖彰一佛報境。未具攝化之義。佛分上即有。
眾生分上即無。未為殊勝。

*** 七依他淨土者

梵網經。我今盧舍那。方坐蓮華臺。周
帀千花上。復現千釋迦。一花百億國。一國一釋迦等
者。以初地化百剎有百葉之花。二地化千剎則有千
葉。三地萬葉。四地億葉。次第倍增。依他受用身。分示
報境。入地乃見。非如蓮池會上。十念眾生頓見淨佛
國土。

*** 八諸方淨土者

如東方藥師。南方日月燈。上方香積。
佛佛各有淨土。皆是實報莊嚴。或佛神力顯現。或菩
薩詣彼供養。緣彼佛未言攝生。故眾生無緣生彼。即
妙喜世界雖有往生者。未聞無動有普引之言。且有
須彌諸山及鬼神婦女。嚴淨不如安養也。又瑠璃世
界釋迦亦勸往生。然藥師經正旨為助生極樂。勸人
息滅惑業成就念佛三昧。還同折門教意。非比阿彌
如來純以念佛攝一切人往生彼土也。

*** 九一心四種淨土者

一凡聖同居土。分淨薉二類。薉
土之中凡聖各二。凡二者。一惡眾生。即四趣也。二善
眾生。即人天也。聖二者。一實聖。即四果．辟支．通教六
地．別十住．圓十信．後心。通惑雖盡報身猶在。皆名實
也。二權聖。謂方便．實報．寂光土中法身菩薩及妙覺。
佛為利有緣應生同居。皆是權也。是等與四趣共住。
故名薉土。淨土者。如妙喜國。雖有鐵圍男女之類。以
無四惡趣故名淨也。二方便有餘土(下方便等三土各分淨薉。唯西
方極樂橫具四土而四土皆淨。所以最妙。尚宜細細發揮)。謂二乘三種菩薩破見
思惑。證方便道。捨分段身而生界外。故曰方便。而塵
沙別惑無明未斷。故曰有餘。釋論。出三界外有淨土。
聲聞．辟支佛出生其中。受法性身。非分段也。三實報
無障礙土。純諸法身菩薩所居。盡塵沙惑。分破無明。
得真實果。而無明未盡。潤無漏業。受法性報身。亦名
果報國。仁王經。三賢十聖住果報。以觀實相。發真無
漏。感報殊勝。故名實。色心不二。毛剎相容。故名無障
礙。華嚴因陀羅網世界是也。四常寂光土。妙覺極智
所照如如法界。名之為國。亦名法性身。但一真如佛
性。非身非土而說身土。離身無土離土無身。諸佛如
來所遊居處。妙宗曰。經論言寂光無相者。謂巳盡染
礙之相。非如太虗空無一物。良由三惑究竟清淨。則
依正色心究竟顯明。大經曰。因滅是色獲得常色。受
想行識亦復如是。仁王稱為法性五陰。是為極果。巳
上四土名義迥別。雖一切淨薉佛土各具此四。只在
一心而境界不同。非異成異。是故同居是退地。方便
是亦退亦不退地。謂退墮二乘。不退墮凡夫。實報是
不退地。寂光是非退非不退地。但有豎出義。無橫具
義。故最初同居一關。無不思議因果可論也。

*** 十攝受十方有情不思議淨土者

即阿彌陀佛西方
極樂淨土。其中大功德海。大悲智海。大願力海。若具
說者假使盡十方諸佛．菩薩．聲聞．辟支。下至蜎飛蝡
動草木瓦礫鄰虗微塵之類。一一具無量口。口一一
具無量舌。舌一一出無量聲。常說倍說熾然說無間
說。經百萬億塵沙阿僧祇劫亦不能盡。且約五義釋
之。一謂阿彌身中有無量眾生。眾生身中有無量阿
彌。國土亦然。是故一眾生念阿彌。一阿彌見。眾眾生
念阿彌。眾阿彌見。眾生念念阿彌。即念念阿彌見。若
眾生身中無阿彌者。阿彌不見。如陽燧中能得火不
能得水。故阿彌身中無眾生者。阿彌亦不見。如胎中
兒與母俱不與石女俱故。是故身含身。身含身身。土
含土。土含土土。身土交含。重重無盡。是身土不思議
義。二謂若離性言土。土即心外。是幻化故。幻化即斷
滅相。眾生不生。若即性言土。性是有形是一定故一
定即無變易。眾生亦不生。即性即相。非性非相。存非
非亡。存即即壞。是性相不思議義。三謂即念佛即見
佛。即成佛即度生。一時具足。如人三十至四十歲無
間斷相。若離三十至四十者。中間即有分限。而我此
身無分限故。若由三十至四十者。中間即有相續。而
我此身乃至相續不可得。故念佛因果亦復如是。是
因果不思議義。四謂若阿彌因念而來。此眾生因憶
佛而生。彼即有去來。有去來即有程途。有程途即有
險易。般舟三昧曰。不於是間終。生彼間佛剎。佛無所
從來。我亦無所至。先德云。生則決定生。去則實不去。
如天鼓鳴。遠近齊聞。非去來故。如水中月。東行則東。
西行則西。非去來故。是去來不思議義。五謂如澄潭
山影。如春暘百草。如眾生業力。如日月光相。如胎中
根。如身中我。如齒堅舌柔。如眉橫髮長。是畢竟不可
思議不思議義。所以十方諸佛吐心吐膽。亦只道得
希有難信而巳。雖大千舌相詎能分疏其萬一哉。孔
子曰。夫婦之愚可與知。及其至也。聖不知。至哉言也。
無量法門一以貫之矣。

** 第二緣起門

夫樂鮑肆者不念檀栴。非實不念。以不厭故。乍使引
之晤室。爇栴炙沉。不終日而悲其昔之薉。厭離之不
早也。夫生死臭薉愈於鮑肆。眾生貪嗜倍彼蠅蚋。諸
佛為鬻香長者。愍一輩人天沒溺濁海。是故阿彌導
師廣開香嚴之肆。釋迦慈父確指淨域之門。盡大地
無非貧兒。一佛號便為資本。莫離十念足驗誠言。塞
鼻臆腥久當自厭。今約西方起教。略分十義。

  
  * 一一大事
  * 二宿因深
  * 三顯果德
  * 四依因性
  * 五順眾生
  * 六薉相空
  * 七勝方便
  * 八導二乘
  * 九堅忍力
  * 十示真法

*** 一一大事者

眾生處五濁世。如囚處獄。等不等罸。未
有一得免者。以入獄者皆罪人。處人天六道者。皆業
報分段之身故也。然人入獄無刻不求出離。良由獄
之煎苦難忍難堪。棘牆外更有許大安樂世界。此之
苦樂但入獄者無不知也。今眾生以煩惱為家。以生
死為囿。繫心衣冠之囚長。適情金玉之桁楊。豈知大
鐵圍山是我棘牆。三界法場之外各有家鄉田地也。
諸佛憫此。酸心痛骨為分別淨薉。指以脫歸路程。而
歲久拋業之人了無歸處。又大建宅舍以安之。一則
往來獄門為治道途。一則長伺獄外修飾旅館。如是
之恩何由可報。嗟夫燭長夜。揭覆盆。諸佛不惜垂手。
眾生何苦戀戀也。經云。如來為一大事出現於世。大
事者即此事也。眾生反戀毛頭許事。以小易大。甘心
瘦死。何哉(奇曰。囚以饑寒死曰瘦)。

*** 二宿因深者

一正因。即三世諸佛與諸有情自清淨
體。如萬象依空。山川依地。穀依種子。花果依仁。若無
此因。佛果不成。一切悲智純依此因而得建立。長者
論。如來藏身。諸佛智海。莫不居中。若不見法身。一切
福智大慈大悲總屬生滅。法身者即正因是。二正願。
如本經。法藏比丘於自在王如來所發四十八大願。
一願不成不取菩提。此依自性無量悲智。發如是不
可思議願力。非心外見有眾生發願欲度。以眾生非
心外故。三正行。如本經。法藏發願巳。如是安住種種
功德。修如是菩薩行。經無數億那由他百千劫。又一
向出生菩薩經。阿彌昔為太子。聞此妙法。七千歲脅
不至席。不念愛欲財寶。不問他事。常獨處。止意不傾
動。復化八千億萬那由他人得不退轉。此自性行持。
自性精進。非有作功德。雖歷億劫不離一念。以微妙
法門離一切行一切劫故。是謂正因正願正行。如伊
三點缺一不成。非作得非不作得。先德云。根深果茂。
源遠流長。宿因既深。教起亦大。然乎哉。

*** 三顯果德者

華嚴普賢行願品。諸佛如來因眾生而
起大悲。因大悲生菩提心。因菩提心成等正覺。如曠
野有大樹王。若根得水枝葉華果悉皆繁茂。生死曠
野菩提樹王亦如是。一切眾生而為樹根。諸佛菩薩
而為華果。以大悲水饒益眾生。則能成就諸佛菩薩
智慧華果。是故諸佛取佛果者依於眾生。若無眾生
佛果不成。如漢祖以救民故有百戰。以百戰故登寶
位。登寶位故百姓樂業。若無百姓即無如上等事。究
而論之。凡行一德一事一利一名者。無眾生皆悉不
成。是故我無眾生即不成我。眾生是依我即正。眾生
是正我即依。人我平等依正無礙。是法爾故。法爾即
自然果德故。向外建立不成果義(縱迷心性向外建立。亦不在心性外。
以心性無外故)。

*** 四依因性者

一切眾生皆有如是淨性。譬一精金冶
為釵釧溺器。金性是一。溺器者。具薉非金薉故。生佛
亦然。同一淨性。但以釵釧溺器而有差別。非是性異。
是故博地凡夫十念即生者。以本淨故。阿彌陀佛欲
攝受是眾生即攝受者。以眾生本淨故。如鏡中之光
非不磨得。非從磨得。生淨土者。非是行願及與念力
所能成就。何以故。念行如鑪錘等。但能銷金。無別有
金生故。

*** 五順眾生者

樂兒童者以竹馬。樂老耄者以笻鳩。眾
生所重惟寶玉衣食。故有自然七寶樓閣妙麗衣服
飲食等事。辟火宅諸兒。非羊鹿等車決不肎出。出巳
純與大車。如來順眾生情說阿彌寶土。眾生生巳各
各自見細妙淨相無可比喻。方知琉璃硨磲猶如瓦
礫。如達官貴人向田舍兒說王宮精麗。姑就彼極珍
異者為擬向。非情量所及。如對生盲說色。無所用其
方比矣。

*** 六薉相空者

智論。有一子喜在不淨中戲。聚土為穀。
以草木為鳥獸。人有奪者。瞋恚啼哭。其父思惟。此事
易離。小大自休。眾生愛著不淨臭身及種種五欲。信
等五根成就時即能捨離。何以故。若小兒所著是真
物。雖至百歲著之轉深。若眾生所著物實有者。雖得
五根亦不能捨。以諸法空誑不實。眾生所著即易為
訓化。如人少悅色。壯營官。老嗜利。若實可好者。不應
年變月易。以變易故。伹是情妄。如夢中人喚之即醒。
若夢實者雖喚無益。以俱非實。是故佛為一切眾生
說淨土法門。

*** 七勝方便者

此方便非自力亦非他力。自性海中具
有如是自在功德。一切現成。是故一句聖號無復煩
詞。十念功成頓超多劫。如萬竅怒號力在扶搖。因竅
顯故。幽谷洞明功在晨曦。因谷見故。一綫蟻孔能穿
連山之堤。是水力因蟻透故。一葉葦席能運萬斛之
舟。是風力因葦張故。總皆法界性海。無作無為不思
議力所現。非自非他。自他具足。故有如是殊勝方便。
是謂捷中之捷。徑中之徑。舍此不修。是真愚癡(千古不易
之論)。

*** 八導二乘者

二乘避境趨寂。證假涅槃。不得如來法
身。受業惑苦。一者無明住地。不得至見煩惱垢濁習
氣臰薉究竟滅盡淨波羅蜜果。二者因無明住地有
虗妄行未除滅故。不得至見無作無行我波羅蜜果。
三者因微細虗妄起無漏業。意生諸陰未除盡故。不
得至見極滅遠離樂波羅蜜果。四者變易生死斷續
流注。不得至見極無變易常波羅蜜果。以是四種業
惑未證真理。如來憫之。教令回斷滅心。修淨土行。令
知即空不斷。即有不常。乘大乘智。入涅槃海。

*** 九堅忍力者

龍樹曰。菩薩學般若波羅蜜。常欲不離
諸佛。何故。未入菩薩位。未得阿鞞䟦致受記莂。若離
佛便壞諸善根。沒在煩惱。自不能度。安能度人。如人
乘船中流壞敗。欲度他人反自沒水。如少湯投大氷
池。雖消少處反更成氷。以少功德。無方便力。欲化眾
生。雖少利益反更墜落。聲聞．辟支雖有涅槃利益。無
一切智。故不能教導。菩薩如象沒泥。非象不能出。菩
薩若入非道。唯佛能救。同大道故。復次。菩薩作是念。
我未得佛眼。如盲無異。若不為佛所導。則無所趣。錯
入餘道。設聞佛法。異處行者未知教化時節。行法多
少。復次。菩薩見佛或眼見心清淨。若聞所說心則樂
法。得大智慧。隨法修行而得解脫。如是等值佛無量
益利。豈不一心常欲見佛。如嬰兒不應離母。行道不
離糧食。大熱不離凉風冷水。大寒不離火。度深水不
離船。病人不離良醫。菩薩不離諸佛過於上事。父母
親屬知識人天王等皆不能如佛益利。佛益利諸菩
薩離諸苦處。住世尊之地。問云。何得不離諸佛。答。眾
生有無量劫罪因緣。雖行福德。智慧薄少。雖行智慧。
福德薄少。菩薩求佛道要行生忍．法忍。行生忍故一
切眾生中發慈悲心。滅無量劫罪。得無量福德。行法
忍故。破諸法無。明得無量智慧。二行和合。須世世不
離諸佛。復次。菩薩常愛樂念佛。故捨身受身恒得值
佛。如眾生習欲重。受婬鳥身。瞋恚多。生毒蟲中。菩薩
不貴轉輪聖王人天福樂。伹念諸佛。故隨心所重而
受身形。復次。菩薩常善修念佛三昧因緣。故所生常
值諸佛。所以天如禪師或問謂。悟達之士政願求生。
汝伹未悟。悟則淨土之趨萬牛莫挽者。此也。又云。汝
將謂一悟之後習漏永除便不退轉耶。更無徧學佛
法修行證果等事耶。便上齊諸佛入生入死不受障
緣所撓耶。審如是諸大菩薩。修六度萬行。經恒沙劫
者。是皆媿汝。教有聲聞出胎之昧。菩薩隔陰之昏。況
近時薄解淺悟。自救不了者乎。縱悟處深遠。行解相
應。奈何未登不退。力用未充。居濁惡。化剛強。先聖未
許。如未完不固之舟。濟多人於惡海。自他俱溺。其理
必然。故往生論。欲遊戲地獄門者。必生彼土。得無生
忍巳。還入生死救苦眾生。以此因緣求生淨土。先聖
云。未得不退轉位。不可混俗度生。未得無生法忍。要
須常不離佛。譬如弱羽只可傅枝。今釋迦巳滅彌勒
未去。四惡趣苦因果牽纏。外道邪魔是非扇亂。女色
淫聲之相惑。惡緣薉觸之交侵。無現佛可依。又境緣
所撓。初心悟達之人尠不遭其敗者。所以世尊殷勤
指歸極樂。良有以也。蓋彼彌陀現在說法。樂土境緣
種種清淨。儻依彼佛。忍力易成。高證佛階。親蒙授記。
然後出化眾生。去來無礙。多見今之禪者不究如來
之了義。不知達磨之玄機。空腹高心習為狂妄。見修
淨土則笑曰彼學愚夫愚婦之為。余嘗論其非鄙愚
夫婦。乃鄙文殊．普賢．龍樹．馬鳴等也。非特自迷正道。
失善根。喪慧身。亡佛種。且成謗法之業。鄙聖之殃。佛
祖視為可哀憐者。於是永明和上深憐痛哀。剖出心
肝。主張淨土。既自修又化世。臨終種種殊勝相現。徑
生極樂上品。夫永明悟達磨直指之禪。又致身極樂
上品。以此解禪者之執情。為末法勸信。余謂其深有
功於宗教者此也。真歇了禪師云。洞下一宗。皆務密
修。其故何哉。良以念佛法門徑路修行。正按大藏。接
上上器。傍引中下之機。又云。宗門大匠巳悟不空不
有之法。秉志孜孜於淨業者。非淨業見佛尤簡易於
宗門乎。又云。乃佛乃祖在教在禪。皆修淨業。同歸一
源。入得此門。無量法門悉皆能入。至如天衣懷．圓照
本．北磵簡．天目禮等諸大老。皆禪門宗匠。究其密修
顯化。發揚淨土之旨。不約而同。廣如彼文。不能盡錄。
是故當知。禪宗密修不離淨土。初心頓悟未出童真。
入此者方為堅固不退之門。

*** 十示真法者

一切法門言空言有未為究竟。此念佛
三昧即念而淨淨非是無。即淨而念念非是有。達淨
無依即是念體。了念本離即是淨用。是故非淨外有
念能念於淨。淨外有念念即有所。所非淨故。非念外
有淨能淨於念。念外有淨淨即有二。二非淨故。當知
諸佛順寂滅心而嚴淨土。念淨土當入一切寂滅門。
諸佛順常樂我淨心而嚴淨土。念淨土當入一切常
樂我淨門。諸佛順平等眾生心而嚴淨土。念淨土當
入一切平等眾生門。諸佛順大悲智業而嚴淨土。念
淨土當入一切大悲智業門。諸佛順無作無為不可
思議業而嚴淨土。念淨土當入一切無作無為不可
思議門。諸佛順塵勞煩惱性而嚴淨土。念淨土當入
一切塵勞煩惱門。諸佛順微塵芥子相而嚴淨土。念
淨土當入一切微塵芥子門。以上諸大法門。但一聲
阿彌陀佛皆悉證入。亦無能證所證之相。若不爾者
則是有餘之淨。念佛三昧即不如是。

** 第三部類門

夫如來說教廣有多門。或偶拈一題。或因緣舉出。唯
念佛一門頻形讚歎。如高巒之峙平原。躍空而出。金
星之晃沙磧。映日即明。法門殊勝未有逾此者也。今
約諸經言西方大事者。一槩收入。分經緯二義。經非
專談安養者不收。緯則泛舉念佛者亦入。登蔥山而
樵玉首採羊脂。泛溟海而斮香忍捐牛首。聞所未聞。
望於來哲。

  
  * 一經中之經
  * 二經中之緯
  * 三緯中之經
  * 四緯中之緯

*** 一經中之經者

無量平等清淨覺經．無量壽經．阿彌
陀經．無量壽莊嚴經．大寶積第十八無量壽如來會。
五同一經。前四譯稍不精。六大阿彌陀經。龍舒居士
將前四譯和會者。然寶積一會旨富詞法。不知龍舒
何以不見。又佛說阿彌陀經．稱讚淨土佛攝受經。二
同一經。而初簡淨。又觀無量壽經言十六觀。修持法
門備載此經。上三種經專為西方起教。如天中天。人
中王。不必排抑太虗空。一尚不得豈有二哉。經中妙
義具見餘門。

*** 二經中之緯者

鼓音聲王經。持阿彌陀佛名。臨命終
時。佛與聖眾接引往生。又後出阿彌陀偈經。共五十
六句。二經亦專言淨土。言義較前甚略。又鼓音重持
呪。偈經伽陀部。皆非教本故。

*** 三緯中之經者

華嚴經。普賢菩薩發十大願。臨命終
時一切諸根散壞。一切威勢退失。惟此願王不相捨
離。於一切時引導其前。一剎那間往生極樂世界。即
見阿彌陀佛。其人自見生蓮華中。蒙佛授記。經無數
劫。普於十方不可說不可說世界。以智慧力隨眾生
心而為利益。乃至能於煩惱大苦海中拔濟眾生。令
其得生極樂世界。又解脫長者云。我欲見安樂世界
無量壽如來。隨意即見。如是十方如來欲見即見。我
能了知如來國土莊嚴神通等事。無所從來亦無所
去。無有行處亦無住處。亦如巳身無來無去無行住
處。法華經。聞是經典如說修行。命終即往。阿彌陀佛
大菩薩眾圍繞住處。生蓮華中寶座之上。得菩薩神
通無生法忍。眼根清淨。見七百萬二千億那由他恒
河沙等諸佛如來。楞嚴經。大勢至白佛。超日月光佛
教我念佛三昧。譬如有人。一專為憶。一人專忘。如是
二人。若逢不逢。或見非見。二人相憶。二憶念深。如是
乃至從生至生。同於形影。不相乖異。十方如來憐念
眾生。如母憶子。若子逃逝。雖憶何為。子若憶母如母
憶時。母子歷生不相違遠。若眾生心憶佛念佛。現前
當來必定見佛。去佛不遠。不假方。便自得心開。如染
香人身有香氣。此則名為香光莊嚴。我本因地以念
佛心入無生忍。今於此界攝念佛人歸於淨土。佛問
圓通我無選擇。都攝六根淨念相繼。得三摩地斯為
第一。寶積經。佛告父王一。切眾生皆即是佛。汝今當
念西方世界阿彌陀佛。常勤精進。當得佛道。王言。眾
生云何是佛。佛言。一切法無生。無動搖。無取捨。無相
貌。無自性。可於此法中安住其心。勿信於他。爾時父
王與七萬釋種信解歡喜悟無生忍。佛現微笑而說
偈曰。釋種決定智。是故於佛法。決信心安住。人中命
終巳。得生安樂國。面奉阿彌陀。無畏成菩提。又佛告
彌勒發十種心住生極樂。一於眾生起大慈無損害
心。二起大悲無逼惱心。三於佛正法不惜身命樂守
護心。四於一切法發生勝忍無執著心。五不貪利養
恭敬尊重淨意樂心。六求佛種智一切時無忘失心。
七於眾生尊重恭敬無下劣心。八不著世論於菩提
分生決定心。九種諸善根無有雜染清淨之心。十於
諸如來捨離諸相起隨念心。此十心隨成一心。欲生
彼佛世界。若不得生無有是處。般舟三昧經。若沙門
白衣所聞西方阿彌陀佛剎。常念彼方佛。不得缺戒。
一心念。若一日晝夜。若七日七夜。過七日巳見阿彌
陀佛。覺不見夢。見之如夢中所見。不知晝夜。不知內
外。不在冥故不見。不蔽礙故不見。菩薩心當作是念。
時諸佛國境界名大山須彌山。其有幽冥之處悉為
開闢。目亦不蔽。心亦不礙。是菩薩摩訶薩不持天眼
徹視。不持天耳徹聽。不持神足到於佛剎。不是生彼
剎乃見便於是間坐。見阿彌陀佛。聞所說經悉受得。
從三昧中能具足。為人說之。觀佛三昧經。文殊自敘
宿因。謂得念佛三昧。當生淨土。世尊復記之曰。汝當
往生極樂世界。大集經賢護品。求無上菩提應修念
佛禪三昧。若人稱念彌陀佛號。曰無上深妙禪。至心
想像。見佛時即是不生不滅法。十住斷結經。有四億
眾自知死此生彼。牽連不斷。欲為之源。樂生無欲國
土。佛言。西方去此無數國土。有佛名無量壽。其土清
淨無淫怒癡。蓮花化生不由父母。汝當生彼。如來不
思議境界經。菩薩了知諸佛及一切法。皆惟心量。得
隨順忍。或入初地。捨身速生妙喜世界。或生極樂淨
土。隨願往生經。佛國無量。專求極樂者。以因勝。十念
為因故。以緣勝。四十八願普度眾生故。稱揚諸佛功
德經。聞無量壽如來名。一心信樂。其人命終。佛與諸
比丘住其前。魔不能壞彼正覺心。又持諷誦念。此人
當得無量之福。永離三途。命終往生彼剎。大雲經。善
男子。西方安樂土。佛號無量壽。告一菩薩。娑婆世界
釋迦牟尼佛為薄福鈍根眾生說大雲經。汝可往彼
至心聽受。彼菩薩欲來。汝觀彼土諸菩薩身。滿足五
萬六千由旬。是菩薩名無邊光。通達方便善能教導。
入楞伽經。善逝滅度後。南天竺國中大名德比丘厥
號為龍樹。能破有無宗。世間中顯我無上大乘法。得
初歡喜地。往生安樂國。大悲經。有比丘祈婆伽。修習
無量最勝善根。命終生西方無量壽佛國。以後成佛。
號無垢光如來。

*** 四緯中之緯者

華嚴毗盧遮那品。大威光童子得念
佛三昧名無邊海藏門。光明覺品。爾時光明過千世
界一切處。文殊菩薩各於佛所同時說言。一切威儀
中。常念佛功德。晝夜無間斷。如是業應作。賢首品。見
有臨終勸念佛。又示尊像令瞻敬。俾於佛所深歸仰。
是故得成此光明。十無盡藏品。第八念藏。此念有十
種。寂靜念。清淨念。不濁念。明徹念。離塵念。離種種念。
離垢念。光耀念。可愛樂念。無能障礙念。兜率偈讚品。
以佛為境界。專念而不捨。此人得見佛。其數與心等。
十回向品。第十回向。以法施迴向。願得憶念與法界
等無量無邊世界未來現在一切諸佛。十地品中。從
初至末地地皆云。一切所作不離念佛。佛不思議法
品。如來十種佛事。謂若有眾生專心憶念則得現前。
心不調順則為說法等。入法界品。德雲比丘得憶念
一切諸佛境界智慧光明普見法門。所謂智光普照
念佛門。常見一切佛土種種宮殿嚴淨故。令一切眾
生念佛門。隨眾生心樂皆令見佛得清淨故。令安住
力念佛門。令入如來十力中故。令安住法念佛門。見
無量佛聽法故。照曜諸方念佛門。悉見一切諸世界
中等無差別諸佛海故。入不可見處念佛門。悉見一
切微細境中諸佛自在神通事故。住諸劫念佛門。一
切劫中常見如來諸所施為無暫捨故。住一切時念
佛門。於一切時常見如來親近同住不捨離故。住一
切剎念佛門。一切土咸見佛身超過一切無與等故。
住一切世念佛門。隨自心樂普見三世如來故。住一
切境念佛門。普於一切境界中見諸如來次第現故。
住寂滅念佛門。於一念中見一切剎一切佛示涅槃
故。住遠離念佛門。於一念中見一切佛從其所住而
出去故。住廣大念佛門。常觀察一一佛身充徧一切
諸法界故。住微細念佛門。於一毛端有不可說如來
出現悉至其所而承事故。住莊嚴念佛門。於一念中
見一切剎皆有諸佛成等正覺現神變故。住能事念
佛門。見一切佛出現世間放智慧光轉法輪故。住自
在心念佛門。知隨自心樂一切諸佛現其像故。住自
業念佛門。知隨眾生所積集業現其影像令覺悟故。
住神變念佛門。見佛所坐廣大蓮華周徧法界而開
敷故。住虗空念佛門。觀察如來所有身雲莊嚴法界
虗空界故。法華經。若有因緣。獨入他家。一心念佛。乞
食無侶。一心念佛。又若人散亂心入於塔廟中。一稱
南無佛皆巳成佛道。淨名經。直心是菩薩淨土。菩薩
成佛。不諂眾生來生其國。深心是菩薩淨土。菩薩成
佛。具足功德眾生來生其國。大乘心是菩薩淨土。菩
薩成佛。大乘眾生來生其國。布施是淨土。一切能捨
眾生來生。持戒是淨土。行十善道滿願眾生來生。忍
辱是淨土。三十二相莊嚴眾生來生。精進是淨土。勤
修一切功德眾生來生。禪定是淨土。攝心不亂眾生
來生。智慧是淨土。正定眾生來生。四無量心是淨土。
成就慈悲喜捨眾生來生。四攝法是淨土。解脫所攝
眾生來生。方便是淨土。於一切法方便無礙眾生來
生。三十七品是淨土。念處正勤神足根力覺道眾生
來生。迴向心是淨土。菩薩成佛。得一切具足功德國
土。說除八難是淨土。菩薩成佛。國土無有三惡八難。
自守戒行不譏彼缺是淨土。菩薩成佛。國土無有犯
禁之名。十善是菩薩淨土。菩薩成佛。命不中夭大富
梵行所言誠諦嘗以軟語眷屬不離善和諍訟言必
饒益不嫉不恚正見眾生來生其國。菩薩隨其直心
則能發行。隨其發行則得深心。隨其深心則意調伏。
隨意調伏則如說行。隨如說行則能迴向。隨其迴向
則有方便。隨其方便則成就眾生。隨成就眾生則佛
土淨。隨佛土淨則說法淨。隨說法淨則智慧淨。隨智
慧淨則其心淨。隨其心淨則一切功德淨。菩薩欲得
淨土。當淨其心。隨其心淨則佛土淨。又菩薩成就八
法。於此世界行無瘡疣。生於淨土。何等為八。饒益眾
生不望報。代一切眾生受諸苦惱。所作功德盡施之。
等心眾生謙下無閡。於諸菩薩視如佛。所未聞經聞
不疑。不與聲聞違背。不嫉彼供不高巳利而於中調
伏其心。常省巳過不訟彼短。恒以一心求諸功德。涅
槃經。菩薩六念。念佛第一。又繫念思惟因緣力故得
斷煩惱。大悲經。一稱佛名。以是善根入涅槃界不可
窮盡。大般若經。佛告曼殊室利。菩薩能正修一相莊
嚴三昧。疾證菩提。應離喧雜。不思眾生相。專念一如
來。審取名字。善想容儀。即為普觀三世諸佛。即得諸
佛一切智慧。坐禪三昧經。菩薩坐禪。不念一切。惟念
一佛。即得三昧。增一阿含經。四事供養閻浮提一切
眾生。若有稱佛名如􂗑乳頃。功德過上不可思議。文
殊般若經。欲入一行三昧。應處空閑捨諸亂意。不取
相貌繫心一佛。專稱名字。隨彼方所。端身正向。能於
一佛念念相續。即是念中能見過去未來見在諸佛。
念一佛功德與念無量佛無二。阿難聞法猶住量數。
若得一行三昧。諸經法門一一分別皆悉了知。晝夜
宣說智慧辯才終不斷絕。阿難多聞辯才百千等分
不及一。大集經。若人專念一方佛。或行或坐。至七七
日現身見佛即得往生。法華三昧觀經。眾生一稱南
無佛者皆作佛。惟一大乘無二三。一切法一相一門。
所謂無生無滅畢竟空相。習如是觀。五欲自斷。五蓋
自除。五根增長。即得禪定。那先經。人生造惡。臨終念
佛。得生佛國。如大石置船得不沒。惡因念佛不入泥
犁。其小石沒者。如作惡不知念佛。便入泥犁。總前經
緯。作頌曰。

「　如來金口言
　讚歎西方土
　如入長安城
　無別天子都
　普賢佛長子
　文殊七佛師
　授記及迴向
　是果位往生
　釋種得法忍
　善財證佛果
　面奉阿彌陀
　是菩薩往生
　龍樹破有無
　祈婆最勝根
　皆得佛授記
　是禪師往生
　聞佛心信樂
　誦念與持諷
　大石置船上
　是下劣往生
　阿難世多聞
　佛子中第一
　不如念一佛
　頓了諸經法
　云何義解家
　得輕易念佛
　諸正念法門
　經中皆悉載
　但一大乘法
　無二亦無三
　奉勸悟達士
　趂時歇狂解
　一心念阿彌
　蓮華念念生
　此是常寂光
　非報非方便
　作是觀為正
　勿妄生分別
　禪教律三乘
　同歸淨土海
　一切法皆入
　是無上普門
　教海義無量
　甕觀拾少許
　一臠徧鼎味
　是中有全藏」


** 第四教相門

夫一大藏教如器銜空。空無相體。器有方圓。器盡空
除。教忘教滅。是故隨緣普應則涅槃真如一器也。稱
智自在則名相專持一空也。藥無定方。定方以病。豈
玉屑珊瑚槩治四百四病哉。病除藥貴。便溺即是醍
醐。異證同方。參苓化為酖毒。何況無上醫王治三乘
出世之藥。療人天凡小等瘡者哉。先德約教。或一或
多。名相雖別理趣是同。道人不揣固陋。竊附先哲。分
別諸句。用彰一乘。使知淨土法門攝一代時教。毋為
儱侗禪宗輕狂義學誑惑云爾。

  
  * 一假有教(原名純有)
  * 二趨寂教
  * 三有餘教
  * 四無餘教
  * 五頓悟教
  * 六圓極教
(純有
即人天乘。趨寂等五即小．始．終．頓．圓也。若論判教。須
約化儀四教．化法四教．通別五時方可全收一代所
說法門。今僅依五教尚可商惜。中郎四十餘歲巳棄
世。未入台宗之室也。又純有不能出世。不得立教。秪
可附在三
藏教耳)。

*** 一假有教者

凡夫耽愛。染造黑業。如來悲憫。為說地
獄苦．餓鬼苦．畜生苦．無福德著我所苦。欲生人天。當
修善根。佛初為提胃說世間因果。五百賈人同受五
戒。先懺五逆十惡謗法等罪。是為有教。觀經修三福。
首言孝父母．奉師長．慈心不殺．修十善業。無量壽經
極言五惡．五痛．五燒之苦。教化羣生令持五善。二經
為求往生遮諸不善。非忻人天小果。修持同證果別。
楞嚴．華嚴諸方等經亦兼帶之。不名為有。觀經鈔曰。
圓頓行者豈違小乘出家之式三皈眾戒威儀等事。
又曰。得前前不得後後。得後後必得前前。何故。諸佛
無不以十善得度故。華嚴經。十不善業道是地獄．畜
生．餓鬼受生因。十善業道是人天乃至有頂處受生
因。又上品十善業道以智慧修習。心狹劣。怖三界。闕
大悲。從他聞聲而了解。故成聲聞乘。若修治清淨。不
從他教。大悲方便不具足。悟解甚深因緣法。故成獨
覺乘。若修治清淨。心廣無量。具足悲愍。方便所攝。發
生大願。不捨眾生。希求諸佛大智。淨治菩薩諸地。淨
修一切諸度。故成菩薩廣大行。又上上品十善業道
一切種清淨故。乃至證十力無畏故。一切佛法皆得
成就。是故我今等行十善。應令一切具足清淨。乃至
菩薩如是積集善根。成就善根。增長善根。思惟善根。
繫念善根。分別善根。愛樂善根。修習善根。安住善根。
以此善根所得依果修菩薩行。於念念中見無量佛。
如其所應承事供養。又云。雖無所作而恒住善根。又
雖知諸法無所依。而說依善法出離。奉勸悟達之士。
猛省永嘉豁達之言。早尋白社不請之友。勿輕戒律。
無作業之佛。勿貪虗名。有對證之鬼。蓮邦不遠。請即
加鞭。

*** 二趨寂教者

小乘寂滅趨向涅槃。嚴土利他不生喜
樂。與淨土大乘之教正反。然無量壽及觀經皆有須
陀洹乃至阿羅漢。先德謂。小乘定性不生。若先發大
心熏成種子。退心小乘。垂終回小向大則得生。以退
大既久。習小功深。彼佛稱習說小。且令證果。然不住
小位。還起大心進行彌速。或五劫或十劫得成初地。
如是階級猶是殊勝。是故不同。

*** 三有餘教者

了二空真理。修萬行。趣大乘佛果。唯不
許闡提二乘成佛。謂闡提無性。二乘定性。決不可成。
未盡大乘真理。故名有餘。此經五逆二乘種不生。教
義似同。然五逆不生。以謗法故。是無信心。非無性。觀
經。毀戒眾生臨終惡現。聞讚佛功德。地獄猛火化清
涼風。五逆十惡具足十。念見金蓮如日輪。剎那頃得
往生。此自性不思議功德。仗不思議佛力顯現。若不
具佛力。如頑石豈能透月。當知念能顯性。如是往生
是性力。故如日能顯空。空非因日。是故一切眾生皆
成佛。不同有餘之教。

*** 四無餘教者

一切眾生平等一性。悉當成佛。為大乘
極則之教。唯一自心為教體。故云無餘。淨土法門依
正信願等法。究極皆歸一心。故言一心不亂即得往
生。又大本。三輩生者皆云發無上菩提心。菩提心佛
性是。華嚴曰。菩提心如種子。生一切佛法故。如良田
長眾生白淨法故。如大地持一切世間故。如淨水洗
一切煩惱垢故。如大風普於世間無所礙故。如盛火
燒一切諸見薪故。廣在彼經。當知菩提心是鐵砲中
利藥。念佛是藥線。華嚴初發心時便成正覺即是此
義。菩薩五位加行亦藥中引線耳。無量妙行詎有加
一行三昧者哉。

*** 五頓悟教者

長者論。一念不生即名為佛。不從地位
漸次。故為頓教。思益經。得諸法正性者。不從一地至
一地。楞伽經。十地則為初。初則為八地。乃至無所有。
何次。當知頓者謂階級。即非階級。如空中鳥跡。速而
無痕。由此出生一切階級而俱非階級。故頓教者教
之綱領。亦名教外別傳。本不可名別傳。尤不可別立
一教。若可別名別立。早巳落階級矣。然名別傳立頓
教者。如棋譜中譜活眼法耳。觀經鈔曰。經於化法。以
圓為頓。何故。無生忍位別在初地。圓在初住。別教凡
夫經無數劫方至此位。唯有圓教即生可入。韋提及
侍女竝是凡夫。即身得忍。判為頓者是圓頓故。此經
五逆十惡持名即生。皆得不退。正合頓義。所謂是心
作佛。是心是佛。直指心宗更無迂迴。且如阿彌一聲
是非俱剗。何等直截。古人謂之頭則公案。鑊湯波底
豈貯寒冰。烈火𦦨中詎容寸草。達磨復起不易吾言。
更或踟蹰萬年千里。

*** 六圓極教者

慈恩謂先德判經論有四宗。第四顯實
宗。涅槃．法華．華嚴等顯真實中道義。捨化城而歸寶
所。故知彌陀經乃第四宗也。又謂以教准宗。宗有其
八。一我法俱有宗。此乃外道。列於正宗為不可曉。乃
至八應理圓實宗。如華嚴及彌陀經是第八宗收。真
歇了禪師等以帝網千珠發明淨土圓融之義。諸書
具載。近有以華嚴配此經。謂圓全攝此。此分攝圓。得
圓少分。但圓義無全無分。如月在川。川川皆有全月。
乃至瓶池寸水亦是全月。無分月故。如風在樹。樹樹
皆有全風。乃至寸葉莖草亦是全風。無分風故。若圓
有分。圓即有段。若分非全。圓即不徧。分全雙乖。圓義
不成。今約蓮宗圓極。分五種義。一剎海相含義。一切
諸佛報化國土互相攝入。全他全此而無留礙。若計
不相入者。此即情見。情見非實。如室中含空。其中若
人若畜若鬼若蟲若凡若瓶若架之類。皆依空建立。
空屬人時。則鬼畜蟲几瓶架所依之空一切攝入人
中。空屬畜時。則人鬼蟲几瓶架所依之空一切攝入
畜中。乃至鬼蟲几瓶架等一一皆然。參而不雜。離亦
不分。非入非不入。是故經云。國土光淨徧無與等。徹
照無量無數不可思議世界。如明鏡中現其形像。當
知一切淨方濁土交光相入。如千燈一室。故二三世
一時義。眾生情見執有時分。過見未來等事。實相中
無時體可得。何故。若計晦明是時。晦明是業相。如病
眼見眚非定相故。若計老少是時。老少是幻質。如敝
網裹風非定質故。云何是中而有實義。今約延促相
入以明時體。一促中有延。如人假寐。夢經城邑聚落
及見故人。悲笑分明經歷時月。醒問幾時數千錢耳。
其人自思。假寐無幾。云何經歷許事。了了記憶。非病
非醉。展轉追惟終不可解。二延中有促。如人暴死數
日忽起語人曰。門外羅剎捉我欲啖。裂袖得脫。家人
曰。為汝燒銀燭巳數十枝了也。其人異曰。適從門外
一掣臂耳。何遽越幾晝夜耶。以是二喻進退互觀。畢
竟無有三世可得。是故經云。觀彼久遠猶若今日。經
須臾間歷事諸佛徧十方界。是謂三世無間。三世無
間者時體不可得故。三無情作佛義。權教中有情有
佛性。無情無佛性。一切草木器界不能成道轉法輪。
此執情強計。屬意即有。屬物即無。不了諸法皆住法
位。何以故。意是色故。是空根故。是往古來今故。是無
情故。一無一切無故。青黃是意故。風鳴谷響是意故。
草木瓦礫是意故。是有情故。一有一切有故。故知情
可說自亦可說物。不應言誰無誰有。夫筋骨血肉亦
無情慮。是眾生耶非眾生耶。夢中見山見水見木見
石亦是無情。是情想攝耶非情想攝耶。是中尚無是
我非我。云何更計有情無情。是故經中道場寶樹能
淨諸根。風枝水響咸宣妙法。無一物非佛身。無一物
不轉法輪。豈情見妄知所能計度。四依正無礙義。依
是器界。正是身根。凡情橫計有依有正。是義非實。何
以故。若言虗空是依者。如人張口則虗空入。乃至毛
孔骨節心腹之內皆有虗空。是依耶是正耶。若言地
水火風是依者。如涎液入器為水。髮焦為土。兩手相
觸成火。噓氣為風。是依耶是正耶。是故經中無量寶
華。一一華出三十六億那由他百千光明。一一光明
出三十六億那由他百千佛。普為十方說一切法。以
佛力故現有寶華。以寶華故復現諸佛。是故當知盡
一剎是佛身。剎剎皆然。無一身非佛剎。身身皆然。非
佛神力變現。唯一真法界智為依正故。五充徧不動
義。眾生妄計佛身即有去來。而實佛身無去無來亦
無不去不來。辟如鳥飛空中一日千里。空非隨鳥。鳥
不離空。是故經言。阿彌陀佛常在西方。又言至一切
行人之所。涅槃經。佛言。波羅柰城有優婆夷。割髀肉
為􂓴送病比丘。優婆夷患瘡苦惱。即發聲言南無佛
陀南無佛陀。我在舍衛城聞其音聲。起大慈心。是女
尋見我持良藥塗其瘡上還合如本。我即為說種種
法。聞法歡喜。發菩提心。我實不往波羅柰持藥塗優
婆夷瘡。慈善根力令彼女人見如是事。調達多服酥
頭痛腹滿受大苦惱。發如是言。南無佛陀南無佛陀。
我在優禪尼城聞其音聲即生慈心。調達尋見我至
其所摩鹽湯令服。服巳平復。我實不往調達所摩頭
腹授湯令服。慈善根力令調達見如是事。憍薩羅國
有五百賊。王捕挑目逐著黑林受大苦惱。各作是言。
南無佛陀南無佛陀。啼哭號咷。我在祇桓精舍聞其
音聲即生慈心。時凉風吹香山。種種香藥滿其眼眶。
尋還得眼。諸賊開眼即見如來立其前而為說法。賊
聞法巳發菩提心。我實不作風吹香山藥住其人前
而為說法。慈善根力令彼羣賊見如是事。如上之法
豈容思議。皆是一真法界。不得言自心感見。亦不得
言心佛和合。以佛地中離自離他離和合故。是故入
此門者莫同凡夫情見分別計度。如清凉云。阿彌陀
佛即本師盧舍那。猶屬情量。何以故。十方世界惟一
智境。無別佛故。

(奇問。慈善根力者。法性無人我。眾生受苦。皆如來性中境相耶。答。此說止得正因佛性。正因寧獨如來。眾
生亦爾。教中言。十地以上菩薩。一呼其名即蒙利益。以分別業盡故。杜順和尚一履懸門。十年無人竊去。
自云多生不作盜業。宋鄭槖駝者人一見其面輒得禍近。時某妃子貧甚。凡手所觸物尋即廢去。不能自
存。非多生業力之故歟。佛善根力。合得如是報)。

** 第五理諦門

夫即性即相。非有非空。理事之門。不妨遮表之詮互
用。言無者。水月鏡花不同龜毛兔角。言有者。風行雲
起不同石礙金堅。是故若滯名著相即有漏凡夫。若
撥果排因即空見外道。夢中佛國咸願往生。泡影聖
賢誓同瞻仰。說真說相似完膚加瘡。道有道無類洪
罏點雪。爰約真諦。分別四門。

  
  * 一即相即心門
  * 二即心即相門
  * 三非心非相門
  * 四離即離非門

*** 一即相即心門者

淨土境觀要門曰。心包太虗。量周
沙界。是故極樂國土寶樹寶地寶池。彌陀海眾正報
之身三十二相等。皆我心本具。皆我心造作。不從他
得。不向外來。了此方可論即心觀佛。觀經。諸佛如來
是法界身。入一切眾生心想中。天台作二釋。一約感
應道交釋。二約解入相應釋。若無初釋則觀非觀佛。
若無次釋則心外有佛。至釋是心作佛。是心是佛。從
修觀邊為心作。從本具邊為心是。又曰。觀心觀佛皆
屬妄境。意在了妄即真。不須破妄顯真。故荊溪云。唯
心之言豈惟真心。煩惱心徧。不知煩惱心徧安知生
死色徧。色何以徧。色即心故。若爾。不須攝佛歸心方
名約心。觀佛如此。非但深得佛意。亦乃逈出常情。宗
鏡錄曰。自心徧一切處。若見他佛即是自佛。不壞自
他之境。惟是一心。眾生如像上之模。若除模。既見自
佛亦見他佛。何者。見他佛即是自佛。以自鑄出故。亦
不壞他佛。以於彼本質上變起他佛之形。是自相分
故。又曰。自心感現佛身來迎。佛身常寂無有去來。眾
生識心託本佛功德勝力。有來有去。如面鏡像。似夢
施為。鏡中之形非內非外。夢裏之質非有非無。但是
自心。非關佛化。故知淨業純熟目睹佛身。惡果將成
心現地獄。如福德執礫成金。貧人變金成礫。礫非金
而金現。金非礫而礫生。金生但是心生。礫現唯從心
現。轉變是我。金礫何從。正法念處經。善巧畵師取種
種彩色。取白作白。取赤作赤。取黃作黃。取鴿作鴿。取
黑作黑。心業畵師緣白取白於天人成白色。欲等漏
垢所不染汙。取赤彩色於天人作赤色。所謂愛聲味
觸香色。取黃彩色於畜生道作黃色。遞互飲血噉肉
貪欲嗔癡更相害故。取鴿彩色攀緣觀察。於餓鬼道
作鴿色。身猶火燒林樹饑渴所惱種種苦逼。取黑彩
色於地獄作黑色。以黑業故有黑鐵壁被燃被縛得
黑色身。乃至心業畵師善治禪彩攀緣明淨。如彼畵
師善治彩色畵作好色。皆是自心非他所作。心業畵
師以純淨色畵作淨土亦復如是。般舟三昧。菩薩得
是三昧。便於是間坐見阿彌陀佛。如毗耶有婬女名
婆利。舍衛婬女名曼那。王舍婬女名槃那。有三人各
聞。晝夜專念心著不捨。夢與從事。覺巳心念。彼不來
我不往而事得辦。一切法皆如是耶。往告䟦陀惒菩
薩。答言。諸法實爾。皆從念生。如是種種為三人說。得
不退轉地。菩薩於是間聞阿彌陀佛。數數念。用是念
故見阿彌陀佛。如人念鄉里。夢歸故鄉。見家室親屬
共語。覺為知識說之。菩薩如所向方聞佛名。常念所
向方。欲見佛。菩薩一切見。如比丘觀死人骨著前。有
觀青時。觀白時。觀赤時。觀黑時。其骨無持來者。亦無
骨。亦無所從來。是意所作。菩薩如是。欲見何方佛即
見。持佛威神力。持佛三昧力。持佛功德力。用是三事
得見佛。如年少人端正姝好。以淨器盛好麻油及淨
水。或新磨鏡。或無瑕水精自照。以明淨故自見其影。
影不從中出。不從外入。菩薩以善清淨心隨意即見
諸佛。見巳歡喜。作是念。佛從何來。我身不去。即時便
知佛無所從來。我亦無所去。復作是念。三界所有皆
心所作。何以故。隨心所念悉皆得見。以心見佛。以心
作佛。心即是佛。心即我身。心不自知亦不自見。若取
心相悉皆無智。心亦虗誑從無明出。因是心相即入
諸法實相。當知心外見佛即成魔境。以心外無一法
可得故(以心性無外故。以一切十方三世諸法皆不在心外故。若達心外無法則魔界即佛界。以
一如無二如故)。

*** 二即心即相門者

謂諸法畢竟空故有諸法。若諸法
有決定性則一切不立。般若經。諸法不空。無道無果。
法句經。菩薩於畢竟空中熾然建立。華嚴經。菩薩摩
訶薩了達身及眾生本來寂滅。而勤修福智無有厭
足。於諸境界永離貪欲。而常樂瞻奉諸佛色。知佛國
土皆如虗空。而常莊嚴佛剎。以是義故菩薩樂修。淨
土羣疑論。問。佛土皆空。眾生如第五大。何得取著有
相。捨此生彼。答。佛說法不離二諦。成就一切法而離
諸法相。成就一切者。世諦諸法也。離諸法者。第一義
諦無相也。雖知諸佛國及與眾生空。常修淨土行。教
化諸羣生。汝但見圓成實教破徧計所執畢竟空無。
而不信依他起性因緣之教。即是不信因果。說諸法
斷滅為邪見外道。十疑論。不生不滅者於生緣中諸
法和合不守自性。求於生體亦不可得。此生生時無
所從來。故名不生。諸法散時不守自性。此散滅時去
無所至。故言不滅。非因緣生滅外別有不生不滅。亦
非不求生淨土喚作無生。偈云。因緣所生法。我說即
是空。亦名為假名。亦名中道義。又。諸法不自生。亦不
從他生。不共不無因。是故說無生。智者熾然求生淨
土。達生體不可得即真無生。此謂心淨故佛土淨。愚
者為生所縛。聞生即作生解。聞無生即作無生解。不
知生即無生無生即生。不達此理橫相是非。瞋他求
生淨土。幾許誣哉。長蘆曰。以生為生者常見也。以無
生為無生者斷見也。生而無生無生生者第一義諦
也。永明曰。即相之性。用不離體。即性之相。體不離用。
讚性即是護相。毀相祗是毀性。天如曰。性能現相。無
生即生。相由性現。生即無生。是則無聲聲中風枝水
響。非色色裏寶樹欄干。豈同灰飛煙滅之頑空與撥
無因果之魔屬哉。

*** 三非心非相門者

婆沙論。新發意菩薩念實相佛。得
上勢力。不貪著色身。法身亦不著。善知一切法。永寂
如虗空。實性論。佛非可見法。眼識不得見。法非可說
事。非耳識所聞。僧名無為。不可身心供養禮拜讚歎。
摩訶般若經。菩薩摩訶薩念佛。不以色受想行識念。
以諸法自性空故。不應以三十二相．八十隨形好念。
不應以戒．定．慧．解脫．解脫知見念。不應以十力．四無
所畏．四無礙智．十八不共法而念。是諸法自性空故。
自性空則無所念。無所念是為念佛。智度論。於過去
諸佛取相分別回向。不名回向。有相是一邊。無相是
一邊。離是二邊行中道。是諸佛實相。若不取相數回
向。是為不顛倒。佛藏經。以是畢竟空無所有法念佛。
念佛者離諸想。諸想不生。心無分別。無名字。無障礙。
無欲無得。不起覺觀。隨所念起一切諸想皆是邪見。
隨無所有。無覺無觀無生無滅。通達是者名為念佛。
如是念中無貪無著無逆無順無名無想。舍利弗。無
想無語乃名念佛。是中乃至無微細小念。何況麤身
口意業。無身口意業處。無取無攝。無諍無訟。無念無
分別。空寂無性。滅諸覺觀。是名念佛。若人成就如是
念者。欲轉四天下地隨意能轉。亦能降伏百千億魔。
況弊無明從虗誑緣起。無決定相。是法如是。無想無
戲論。無生無滅。不可說不可分別。無暗無明。魔若魔
民所不能測。但以世俗言說有所教化而作是言。汝
念佛時草取小想。莫生戲論。莫有分別。何以故。是法
皆空。無有體性。不可念。一相所謂無相。是名真實念
佛。又止觀明念佛三昧。佛不用心得。不用身得。不用
心得。佛色。不用色得佛心。心者佛無心。色者佛無色。
故不用色心得三菩提。佛色巳盡乃至識巳盡。佛所
說盡者。癡人不知。智者曉了。不用身口得佛。不用智
慧得佛。何故。智慧索不可得。自索我了不可得。亦無
所見。一切法本無所有。壞本絕本。如是念者。名實相
念佛門。亦名絕待門。

*** 四離即離非門者

永明謂。若言內力是自性。若言他
力成他性。若云機感相投是共性。若云非因非緣即
無因性。皆滯閡執。未入圓成。當知佛力難思。玄通罕
測。如阿迦叔樹。女人摩觸花為之出。是樹無覺觸非
無覺觸。菩薩摩訶薩不思議念觸亦如是。如象齒因
雷生花。是齒無聞。花云何生。若雷能生花。諸物應有。
菩薩摩訶薩不思議聲塵亦如是。如勇士疑石為虎。
箭至沒鏃。箭非尅石。石非受矢。菩薩摩訶薩不思議
精進亦如是。如人宿空舍。有鬼擔死人來。復一鬼爭
之。鬼言此中有人。問是誰擔來。人言前鬼擔來。後鬼
大瞋。捉此人手拔斷。前鬼取死人臂附之。如是臂脚
頭脅舉身皆易。二鬼共食拭口而去。其人思惟。我身
被鬼食盡。此身盡是他肉。一切時作他身想。五欲亦
不貪。是他身不應供養。妻子亦不染。是他身不應有
染。種種苦辱皆順受。是他身無復憍慢。後忽自計。若
是他不應有我。若非他他身現在。是中非他非非他。
非我非非我。我亦不可得。他亦不可得。從本巳來恒
自如是。即知一切法是我非我皆為妄計。菩薩摩訶
薩不思議觀力見佛自他亦如是。如貧人商丘開信
富者。言入火不燒。入水不溺。投高不折。隨諸誑語皆
得實寶物。而貧人無他術。故菩薩摩訶薩不思議貪
獲佛寶王亦如是。如空谷隨聲發響。此響不從空。不
從谷。不從聲來。從空來。空應有響。從谷來。應時時響。
從聲來。呼平地此響亦傳。乃至非和合來。非因緣來。
非自然來。菩薩摩訶薩不思議聲相非來非去亦如
是。如幻人幻長者所愛馬入瓶中。瓶不加大而馬拂
尾如常。長者為設食。馬繫柱如故。菩薩摩訶薩不思
議幻法變現佛剎亦如是。如阿宅迦藥一兩。變千兩
銅成真金。非千兩銅能變此藥。菩薩摩訶薩不思議
丹點薉成淨亦如是。如安繕那藥塗目。行人中人所
不見。菩薩摩訶薩不思議藥力於念念生中得無生
身亦如是。如無能勝香塗鼓。發聲一切敵軍皆退散。
又轉輪王有香名海藏。若燒一丸。王及四軍皆騰虗
空。菩薩摩訶薩不思議正念香伏魔軍越三界亦如
是。當知念佛三昧不可思議。如普賢毛孔。摩耶夫人
腹。淨明丈室具足優婆夷小器。何以故。一切法皆不
可思議故。若有毛頭許可思議者即非法界性海。如
上言心言境。有相無相。皆入此不思議解脫。即知一
切分別念佛皆為戲論。

** 第六稱性門

夫一切賢聖稱性而行。法性無邊行海叵量。或剎那
際行滿三祇。或恒沙劫未成一念。飛空鳥跡辨地位
之疆隅。淚日風花明過現之影像。無脛而走。舍阿彌
以何之。不疾而速。識西方之非遠。譬五色至玄而亡。
萬流以海為極者也。今約諸行入一行。略示五門。

  
  * 一信心行
  * 二止觀行
  * 三六度行
  * 四悲願行
  * 五稱法門

*** 一信心行者

經云。信為道元功德母。一切諸行信為
正因。乃至菩提果滿亦只完此信根。如穀子墮地迨
於成實不異初種。如稚筍參天暨至叢葉本是原竿。
初心菩薩無不依信力成就者。蓮宗尤仗信為根本。
一信阿彌陀佛不動智．根本智與巳無異。如大虗空
日映則明。雲來則翳。虗空本無是故。又雲日即虗空
故。二信阿彌陀佛那由他劫難行難忍種種修習之
事。我亦能行。何以故。無始漂溺三途生苦死苦。披毛
帶角鐵牀銅柱。一切無益之苦皆能受之。況今菩薩
萬行濟眾生事豈不能為。三信阿彌陀佛無量智慧
無量神通及成就無量願力等事。我亦當得。如來自
性方便具有如是不思議事。我與如來同一自體清
淨性故。四信阿彌陀佛不去不來。我亦不去不來。西
方此土不隔毫端。欲見即見。何以故。一切諸佛皆以
法性為身土故。五信阿彌陀佛修行歷劫直至證果
不移剎那。我亦不移剎那位齊諸佛。何以故。時分者
是業。法界海中業不可得故。如是信解是入道初心。
信一切諸佛淨土之行。

*** 二止觀行者

如圓覺．楞嚴．華嚴諸方等經。古今學者
廣設觀門。唯台宗三觀最為直捷。示一心之筌蹄。撮
諸法之要領。修行徑路無踰於此。西方十六觀。一一
具此三義。妙宗鈔曰。性中三德體。是諸佛三身。即此
三德三身。是我一心三觀。若不然者。則觀外有佛。境
不即心。何名圓宗絕待之觀。亦可彌陀三身以為法
身。我之三觀以為般若。觀成見佛即是解脫。舉一具
三。如新伊字。觀佛既爾。觀諸依正理非異塗。廣如疏
鈔不能具述。知此則知念佛一聲具足三觀。了能念
之心。非肉團。非緣影。是空觀。了所念之佛。若依若正。
各各主伴圓融。豎窮橫徧。是假觀。了能所絕待。雙亡
雙照。是中觀。又能念即一心三觀。所念即一境三諦。
能所不二即諦。觀不二三諦即法身。三觀即般若。諦
觀不二。念佛相應即解脫。舉一即三。如新伊字。是則
念佛一聲能淨四土。如拈一微塵變大地作黃金。是
謂法界圓融不可思議觀門。

*** 三六度行者

起信論。知法性體離慳貪。隨順行檀波
羅密。知法性無染離五欲過。隨順行戒波羅密。知法
性無苦離瞋惱。隨順行忍波羅密。知法性無身心相
離懈怠。隨順行進波羅密。知法性常定體無亂故。隨
順行禪波羅密。知法性體明離無明。隨順行般若波
羅密。智度論。菩薩觀一切法畢竟空。不生慳貪。畢竟
空中無慳貪。慳貪根本斷故。乃至般若波羅密畢竟
空。常不生癡心。又菩薩雖不見施。以清淨空心施。作
是念。是施無所有。眾生須故與。如小兒以土為金。長
者不見是金。隨意與。無所與。餘五法亦如是。是謂菩
薩行於六度。修淨土者不越一行具此六義。念念離。
行於施。念念淨。行於戒。念念寂。行於忍。念念續。行於
進。念念一。行於定。念念佛。行於智。當知離淨寂續一。
必有事相隨緣而起。而皆從念佛流出。正助不二。事
理不二。是故念佛一行能該諸行。以念佛是一心法
門。心外無諸行故。若廢諸行即是廢心。

*** 四悲願行者

諸佛菩薩性海無盡。供養無盡。戒施無
盡。乃至饒益無盡。如普賢十大願王。虗空界眾生界
無盡。我願無盡。身語意業無有疲厭。一切諸佛無不
成就。如是願王證涅槃果。故天親菩薩淨土五念門
以禮拜．讚歎．作願．觀察四種為成就入功德門。回向
一切煩惱眾生拔世間苦為成就出功德門。菩薩修
五念門速得阿耨菩提。難曰。淨名經。觀眾生如夢。所
見巳寤等。發願利生。將無眼見空華耶。答。智度論引
佛云。無佛者破著佛想。不言取無佛相。當知無眾生
者破眾生想。不言取無眾生相。故淨名謂菩薩作是
觀巳。自言我當為眾生說無眾生法。即真實慈也。又
般若經。菩薩深入大悲。如慈父見子為無所值物故
死甚憐之此兒虗誑死。諸佛亦如是。知諸法空。畢竟
不可得。眾生不知於空法。染著著因緣。故墮大地獄。
是故深入大悲。是則諸佛慈悲。正以眾生空故。眾生
誑入生死故。豈有反息悲願之理。故知菩薩種種度
生是深達無眾生義。若見有眾生即有我。慈悲心劣。
豈能行如是二種饒益之行。先德云。未居究竟。全是
自利。妙覺佛後。普賢方是利他之行。佛告比丘。功德
果報甚深。無有如我知恩分者。我本以欲心無厭得
佛。今雖更無功德可得。我欲亦不休。當知行海無邊。
非丈竿尺木所能探其底裏。癡兒見人指門前竿云
在天半。即計量言。從地至天止兩竿許。佛法戲論亦
復如是。

*** 五稱法行者

法界海無量無邊。行海亦無量無邊。虗
空著彩粉墨徒勞。法界無方轍跡安用。是故菩薩一
切行皆稱自性。非有非無。非行非不行。稱法自在。非
初心得。非後心得。今當略出其相。一菩薩度一切眾
生究竟無餘涅槃。而生界不減。如登場傀儡悲笑宛
然。唯一土泥空無所有。二菩薩行五無間而無惱恚。
至地獄無罪垢。至畜生無無明憍慢等過。如女子離
魂乃至生子而身常在母前。三菩薩自身入定他身
起。一身入定多身起。有情身入定無情身起。如猛虎
起屍跪拜作舞。唯虎所欲而屍無知。四菩薩於一小
眾生身中轉大法輪。燃大法炬。震大法雷。魔宮摧毀。
大地震動。度無量無邊眾生。而此小眾生不覺不知。
如天帝樂人逃入小女子鼻孔而女不覺知。五菩薩
欲久住世即以念頃衍無量無數百千億那由他劫。
欲少住世即以無量無數百千億那由他劫縮為念
頃。如小兒看燈中走馬。計其多寡首尾了不可得。若
證如是不思議行者。一念中三世諸佛淨土攝入無
餘。是謂菩薩莊嚴淨土之行。以無思智照之。可見非
情量所能猜度。何以故。自性超一切量故。

** 第七往生門

夫究竟涅槃唯除如來。二乘破有執空。假名寂滅。菩
薩發真無漏。分破無明。何況劣根淺解大海一滴。輒
逞狂慧斷無後有。以恣情為遊戲。以修行為纏縳。自
殺殺他。何異酖毒。佛世一比丘得四禪。生增上慢。謂
得羅漢。命欲盡時。見四禪中陰相現。便生邪見。謂無
涅槃。佛欺我。惡邪生故。四禪中陰滅。泥犁中陰生。即
墮阿鼻。坐禪持戒之流。一念妄證遂沉黑獄。而今禪
人得少為足。蕩心逸軌。其惡報又當如何也。古云。不
生淨土何土可生。三祇途遠。餘門多有退墮。古今聖
流皆主此門。今略示六種以定指南。

  
  * 一切菩薩生人中者
  * 二菩薩生兜率天者
  * 三菩薩生長壽天者
  * 四菩薩生三界外者
  * 五菩薩初發心時生如來家者
  * 六菩薩三祇行滿生十方世界利益一切眾生者

*** 一菩薩生人中者

般若經。有菩薩。人中命終還生人
中。除阿毗䟦致。是菩薩根鈍不能疾與般若波羅密
相應。諸陀羅尼門三昧門不能疾現在前。夫人中火
宅百苦相纏。唯大菩薩處之則無染累。如鵝入水水
不令濕。諸小菩薩非深種善根。尺進丈退。何由得諸
三昧。舍利弗六十劫行菩薩道。有人乞眼。出一眼與
之。乞者嚊唾棄地脚蹹。弗思惟言。如此弊人難可度
也。不如自調早脫生死。思惟是巳退迴小乘。又飛行
仙人以王夫人手觸。神通頓失。迦文往因以歡喜丸
媚藥䁥就婬女。賢聖猶爾何況初心。豈若一念阿彌
三昧疾現。寄質蓮邦永離貪欲者哉。智度論。菩薩以
不見現在佛故心鈍。即知菩薩常當近佛。以近佛利
根疾得般若故。

*** 二菩薩生兜率天者

一生補處皆生兜率。菩薩欲隨
下生亦生彼處。十疑論。兜率欲界退位者多。天女微
妙。諸天耽玩。自不能捨。不如阿彌淨土。純一大乘清
淨良伴。煩惱惡業畢竟不起。遂致無生之位。如師子
覺生彼。為受天樂。從去巳來總不見彌勒。諸小菩薩
尚著五欲。何況凡夫。又彌勒上生經。入正定始得生。
更無方便接引之義。是則兜率內院尚不求生。何況
欲界諸天妙欲之藪。豈有需飲而入焦石。避溺而沉
海底者哉。

*** 三菩薩生長壽等天者

智度論。菩薩無方便入初禪。
乃至行六波羅密無方便。謂入初禪時不念眾生。住
時起時不念眾生。但著禪味。不能與初禪和合。行般
若波羅密慈悲心薄故。功德薄少。為初禪果報所牽。
生非有想非無想處。壽八萬大劫。或言無色定通名
長壽天。以無形不可化。不任得道。常是凡夫處。或說
無想天名長壽。是外道天。必從深墜。或說從初禪至
第四禪。除淨居天。皆名長壽。以著味邪見善心難生。
故佛言。天上命終。生人中者如甲頭土。墮地獄者如
地上土。非本發菩提心。曾於禪中集諸福德。不得還
生人中聞佛法。若最初發心求生淨土。常得聞法。直
至不退。豈有是過。

*** 四菩薩生三界外者

二乘三種菩薩折伏現行煩惱。
捨分段而生界外。悲智狹劣。若不迴心行六度等行。
畢竟不入大乘智海。此非所論。般若經。有菩薩摩訶
薩得六神通。不生欲界色無色界。從一佛國至一佛
國。供養恭敬尊重讚歎。諸佛所至處無聲聞。辟支乃
至無二乘之名。其壽無量。龍樹釋曰。生身菩薩不斷
結使。或離欲得五神通。法身菩薩斷結使得六通。不
生三界。所至世界皆一乘清淨。壽無量阿僧祇劫。菩
薩生彼為樂集諸佛功德故。當知六通得生甚為希
有。凡夫往生者以佛力故。又念力不可思議。以念念
中具六神通故。

*** 五菩薩初發心時生如來家者

頓示本智初心創發
十住位即與佛同。如華嚴經。一類菩薩經百千億那
由他劫行六波羅密。不生佛家。猶是假名菩薩。以雖
見佛性。未彰智業。長者決疑論。從禪定顯得根本空
智慧門。初生如來智慧之家。名住佛所住。以此見道。
無古今中邊等見。歷五位鍊習氣。長慈悲。名修道。故
言發心便成正覺。方可修道。如善財云。我巳發菩提
心。云何學菩薩行。修菩薩道。若不得正覺之體。諸行
竝是無常。皆是人天有生死業報也。又云。經此發心
相應。得以正智。於分段身修觀行。兼修善業。來生入
變易身。以今生分段身是過去作業。今身以智修觀
行業。來生得神通變化生也。宗鏡錄。初心成佛。非不
具諸功德。如普莊嚴童子。一生聞善熏習。二生成解
行。三生得入果海。同一緣起而此三生只在一念。如
遠行到在初步。然初步之到非無後步。童子得入果
海。非不久植善根。問。既久修。何言一念得耶。答。久修
在三乘。教從三乘入一乘。即是一念始足。經云。初發
心便成正覺。譬眾川入海。纔入一滴即稱周。大海無
始無終。餘百川之極深。不及入大海之一滴。如三乘
中修多劫。不及一乘之一念。又時劫不定。一念即無
量劫。如十玄門時處無礙。又大乘明一念成佛有二。
一會緣以入。實性無多少。故明一念成佛。二行行纔
滿。取最後念為一念成佛。如人遠行以後步為到。若
一乘明一念成佛者。如大乘取後一念成佛。即入一
乘。以後即初。初念即是成。因果相即同時相應故。然
一念成者。未具究竟。如人始出門。比久遊他土者。同
在空中。遠近有別。是故十信．十住等五位各言成佛。
而復辨其淺深。須善思之。若二大士言。即知禪門悟
達之士不得廢一切行。銷磨無始結習也。夫居此濁
惡。進一退萬。若不近佛。垢膩交集。行何由成。如善財
初發心悟道時。德雲比丘教以憶念一切諸佛法門。
及入彌勒閣後。普賢菩薩為發十大願王導生極樂。
此一切如來入道榜樣。華嚴一真法界不同餘教。是
經不信。即真闡提。雖使釋迦讚歎。普賢勸進。彌勒作
證。亦未如何也巳。

*** 六菩薩三祇行滿生十方世界利益一切眾生者

菩
薩功德成滿。自然有不思議業。能現十方利益眾生。
馬鳴起信論。菩薩種性根等。發心等。所證等。無有超
過之法。以一切菩薩皆經三阿僧祇劫故。龍樹智度
論。釋迦從過去迦文至尸棄佛為初祇。從尸棄至然
燈佛授記時為二祇。從然燈至毗婆尸佛為三祇。婆
沙論。三阿僧祇劫修六度行。百劫種相好因。然後獲
五分法身。唯識謂地前歷一僧祗。初地滿二僧祇。八
地至等覺是三僧祇。然後獲究竟法身。難曰。合論不
離一念歷阿僧祇。何得執定永劫乖第一義。答。長者
但言三祇本空。時體不可得。非是無時。如人眼耳鼻
舌身現在。說六根本無。不是廢却六根言無也。小兒
見水中月。愛著欲取。智者教言。是可見不可捉。伹破
可取。不破可見。諸佛菩薩三世行業。雖一切不可得
而非無行。且龍樹．馬鳴二大菩薩皆禪門傳衣之祖。
豈肎自誑誑他誤賺後來。當知生死事大。非一知半
行所能躐出。然三祇行。行非近佛不可。智度論。有菩
薩利根心堅。未發心前久集無量福德智慧。得遇佛
聞大乘法。發菩提心。即時行六波羅密。入菩薩位。得
阿鞞䟦致。所以者何。從佛聞法故。如遠行。或乘羊或
乘馬或神通而去。羊車久久乃到。馬差速。乘神通者
發意頃便到。彼菩薩亦如是。從佛聞法發菩提時即
入菩薩位。有菩薩初雖心好。後雜諸惡。時時生念。我
求佛道以諸功德迴向菩提。是人久久無量阿僧祇
劫或至或不至。先世福德因緣薄而復鈍根心不堅
固。如乘羊者。有人前世少有福德。利根發心漸漸行
六波羅密。若三若十若百阿僧祇劫。得阿耨多羅三
藐三菩提。如乘馬者。是知成佛以智行為根本。智行
以近佛為所依。是故悟達之士決當求生淨土。如法
修行免致退墮。俟忍力堅固。入世利生方為究竟佛
果故。

** 第八見網門

夫一切迷情依諸見起。履之則為稠林。溺之則為熱
海。如蠶作繭。住處為受縛之因。似蛾赴燈。光明作喪
生之本。先達云。行起解絕。將趨聖室先入普賢之門。
欲修正因首割邪見之網。今約諸家負墮。略分十則。
無法可捨。是見必訶。拋家蕩子慣憐羈旅之人。落第
寒生備識窮途之苦。幸順佛言。莫依魔教。

  
  * 一斷滅墮
  * 二怯劣墮
  * 三隨語墮
  * 四狂恣墮
  * 五支離墮
  * 六癡空墮
  * 七隨緣墮
  * 八唯心墮
  * 九頓悟墮
  * 十圓實墮(唯心頓悟圓實皆名為墮。非真見理。那有此膽識)

*** 一斷滅墮者

諸儒滯現在身。疑未來斷滅。新發意學
人執空相。疑一切斷滅。此等尚不信有後世。云何信
往生及淨土等事。今為略釋。一釋諸儒。楞嚴經。佛告
匿王。汝傷面皺。面必皺於童年。今觀恒河與童時觀
河之見有童耄否。王言不也。佛言。汝面雖皺。而此見
精性未曾皺。皺者為變。不皺非變。變者受滅。彼不變
者元無生滅。云何於中受汝生死而言此身死後全
滅。智度論。問。人死但見其滅。不見更有出者受後身。
答。若身滅便無云。何有先世所習憂喜怖畏等。小兒
啼笑無人教而憂喜續生。犢生趣乳。豬羊之生便知
牝牡之合。皆先習故。子同父母而好醜貧富聰明闇
鈍不同。若無先世因緣不應有異。又世間有法可聞。
有法可嗅。有法可味。有法可觸。有法可知。而此等法
皆不可見。然有生有死之法亦可知亦可見。可見者
汝肉眼不見。天眼了了見。如見人從一房出。入一房。
見人捨此身至後身亦如是。汝與畜生同。見何能見。
可知者。如人死生雖無來去。而煩惱不盡故身情意
相續更生身情意。身情意造業不至後世。而由是因
緣更生受後世果報。如乳中著毒。乳變為酪。酪變為
酥。乳非酪酥。酪酥非乳。乳酪雖變而皆有毒。身亦如
是。今世五眾因緣更生後世五眾行業。相續不異。故
而受果報。如冬木未有華葉果實。時節會則次第而
出。復次有知宿命者如夢覺。憶所經由。又一切聖人
內外經書皆說後世。復次瞋恚嫉妒疑悔內惱。身則
枯悴顏色不悅。若淨信業因緣。心清淨。身得輕輭顏
色和悅。當知必有後世。但眾生肉眼。智慧薄。生邪疑。
是以雖修福事。所作淺薄。如醫師為王療病。王為起
宅而醫不知。歸見之乃悔不加意治王。復次。聖人說
現在事實可信。說後世事亦可信。如夜行險道。導師
授手。知可信故。則便隨逐。以上比智聖語皆有後世。
汝肉眼比智薄。又不信聖語。云何得知身後。如宣聖
言費隱則言鬼神德盛。明明說武周達孝在識鬼神
之情狀。事死如事生處。而考亭先生曲為解說。歸之
二氣。何敢於誣先聖疑後來耶。稗官野史不足論。如
彭生為豕。伯有為厲。劉聰為遮須。國王蔣濟之子乞
官於泰山令。則正史也。玄鳥生商。帝武肇周。正經也。
雀化蛤。田鼠化鴽。鷹化鳩。正令也。一微塵。識所知。幾
何擬欲。蛙嫌海量。螢掩日光。侮聖褻天。當得何罪。不
過謂非人所經歷及道理不可信者即不足憑。日月
度數。五星往來。非人所經歷也。何以推測皆驗。天何
為高。地何為卑。風起雲行。春生秋殺。有何道理。胎中
之根無知而轉。字母之乳無因而出。有何道理。至於
一毛一塵一草一木。若有毫頭許道理。幸為指出。以
常見故則常之。而此常見乃復無理如此。是故不應
以不見而疑往生。二釋學人執空相者。論曰。學人聞
說空。於生死業因緣中生疑。謂一切法畢竟空。無來
無去。無出無入。云何死而有生。現在眼前之法尚不
應有。況死後復生餘處。不知諸法畢竟空而亦不斷
滅。生死相續亦不是常。無量阿僧祇劫業因緣雖過
去亦能生果報而不滅。是為微妙難知。若諸法都空。
佛不應說往生。何有智者前後相違。但為除諸法中
愛著邪見顛倒。說畢竟空。不為破後身。又為遮罪業
因緣。故說種種往生。佛法不著有不著無。不著亦有
無。不著非有無。亦不著不著。如是則不容難。如以刀
斫空則無所傷。是為畢竟空相。畢竟空不遮生死業
因緣。是故說往生。此疑甚淺。以世人此見最多。故首
破之。是求往生之第一障難故。

*** 二怯劣墮者

有三。一疑結習濃厚。凡夫伹知業力。不
知業性空。若業性實者。盡虗空界無容受處。如黑雲
障空風至則滅。若雲實者吹亦不去。虗空喻性。黑雲
喻業。念佛喻風。又業性即法性。烏芻瑟摩聞多婬人
成猛火聚。却後徧觀四支百骸諸冷煖氣。神光內凝。
化多婬心。成智慧火。夫同一熱惱。方其婬成大火聚。
及其離成大寶𦦨。若婬性實者。云何是中而得三昧。
是故迷成則處胎獄。念成則入蓮胞。以胎性即化性。
非從外來。如濁水中清非外來故。二疑念力輕微。眾
生信有形之行業。大不信無形之念力。尤大念力是
行業根。一切事業非念不成。如人造罪。無心者重得
輕報。有心者反是。以念力重故。如無記時。耳提面囑
亦不記。若心在者。一入耳根雖終身不忘。以念力堅
故。蘇軾曰。佛以大圓覺。充滿十方界。我以顛倒想。出
沒生死中。云何以一念。得往生淨土。我造無始業。本
從一念生。既從一念生。還從一念滅。生滅滅盡處。則
我與佛同。如投水海中。如風中鼓橐。雖有大聖智。亦
不能分別。淨土決云。念頭所係最急。如水必赴海。火
必炎上。刃必傷。毒必殺。無空過者。念佛之念亦如是。
如婬男子婬念堅故。化為猛𦦨延燒神廟。月光童子
觀水窺屋。唯見清水。僧清辯與無想外道論議。外道
化為石以證巳見。清辯書於石上。明日亦有答辭。是
等皆念力堅猛無因變化。云何念佛而佛不現。當知
念力是一切法中之王。如摩訶那伽大力勇士。怒時
額必生瘡。瘡若未合閻浮提人無與敵也。三疑億萬
剎遠。凡夫執定十萬億剎。意謂快馬疾帆日不千里。
云何剎那得生彼處。不思國土遠近從分段身計度
生。從肉眼生。此往生者為分段身耶。為是周徧含容
之心耶。若分段身者。身是頑質。云何得生。若心生者。
心周沙界。淨土原在心中。焉有往來。如人在長安思
鄉。或閩或滇隨念即至。豈有程途。又如夢時身在牀
而徧至他方。無功居士曰。極樂去十萬億剎。凡夫命
終頃刻至者。蓋自心本妙耳。楞嚴云。一切浮塵諸幻
化相。當處出生隨處滅盡。因緣和合虗妄有生。因緣
別離虗妄名滅。以此推之。當命終時。染濁緣離。故娑
婆當處幻滅。清淨緣合。故極樂當處幻生。此滅彼生
間不容髮。何頃刻之可論。余鄉有客能致乩仙。仙即
其親也。後赴京師有所卜。虞地遠不能赴。書符宣詞。
少頃即至。此是業繫尚如是疾。況不思議念力。仗阿
彌陀本願功德。順水張帆有何障難。念佛之人當遣
此三疑。若不遣者。真結習濃厚。真念力輕微。真十萬
程遠。如出門而扄其鑰。是不欲出。非無門過。

*** 三隨語墮者

六祖言。東方人造罪。念佛求生西方。西
方人造罪。念佛求生何國。龐居士云。事上說佛國。此
去十萬里。大海渺無邊。動即黑風起。因此遂有一輩
無知傳虗接響。謂淨土不足修。自障障他深可憐憫。
若論宗門提倡。尚不有佛。何況佛國。為破相明心。是
非俱剗。吹毛利刃執則手傷。栗棘金剛吞則噎咽。宗
語此等甚多。若執之。釋迦老子真以飼雲門狗乎。又
佛是乾𦳊橛。果爾則糞車溷廁應當禮拜供養。疏鈔
曰。西方十萬億土。壇經言十萬八千者。錯以天竺為
極樂也。六祖未閱藏。聞西方以為西竺者有之。然教
中明言極樂。三毒不生。得不退轉。今言西方造罪求
生何土。此相打無好拳也。秪圖著痛。豈料皮頑。然宗
門一期之語。要不足辯。學人果能頓悟頓修解行相
應如六祖。投金漢水遊戲生死如龐公。雖不求生亦
何害於生哉(六祖龐老亦何害生西方千古至言)。

*** 四狂恣墮者

有等魔民專逞狂慧。不肎持戒修行。妄
引經論相似語言。如煩惱即菩提。婬怒癡即梵行之
類。隨語生解。隨解發毒。果如彼說。迦文悟道應親寶
女。阿難婬舍何須提獎。六祖初隨獵人尚未受戒。何
苦但食肉邊菜也。經云。尚無不殺不盜不婬。何況更
有殺盜婬事。豈有聞人呵甘松沉水。便謂應住溷圊
者乎。昔達磨達有辯慧。師子尊者稱其悟解。至傳法
則授婆舍斯多。達心恨。獨行渡水。有女子浣。露其脛。
達念白皙乃爾者。忽在旁曰。今日之心可授祖位乎。
達攝念禮足求哀。即一婬戒。餘行可例。般若經。罪不
罪不可得故。應具足尸波羅密。釋云。罪不罪不可得
者。非邪見粗心言不可得。菩薩深入諸法相。慧眼觀
故不可得。罪無故不罪亦不可得。若著無罪。見破戒
罪人則輕慢。見持戒善人則愛敬。如是持戒名起罪
因緣。不名具足。故知住戒尚破何況棄毀。戒執亦戒
始名持戒。諸大經言。梵行不可得等。皆此義。永明曰。
帶習尚被境牽。現行豈逃緣縛。猶醉象無鉤。癡猿得
樹。奔波乍擁。生鳥被籠。是故菩薩稟戒為師常懷大
懼。又曰。末代宗門學大乘人多輕戒律。所以大涅槃
扶律談常。乘戒俱急。號為續常住命寶。何以故。若無
此教。但取口解脫。全不修行。則乘戒俱失。故乘謂悟
第一義。戒謂止一切黑業。祖師分四料簡。一戒急乘
緩。戒急生人天中。如箭射空力盡還墜。乘緩雖聞大
法如聾若啞。二乘急戒緩。戒緩生惡趣中。乘急常聞
大法。華嚴會上八部鬼神是也。三乘戒俱急。生人天
常聞大法。四乘戒俱緩。墮惡道永不聞法。是故乘戒
如車二輪。廢一不可。龍樹曰。破戒之人如清凉池。有
毒蛇不中澡浴。其家如塚。人所不到。失諸功德。如枯
樹。如田被雹。不可依仰。如大病人人不欲近。如吐食
不可更噉。祖師如是苦口呵責。曾許人破戒不。千日
學解不如一日持戒。何得貪悟道之虗名。受泥犁之
實禍。欺巳誑人。枉遭王難。夫狂吠人無所不破。今獨
言戒者。以邪見惡火首燒戒寶故。又戒是淨業之基。
一切白法由戒生故。

*** 五支離墮者

多有法師涉獵教典記注章句。執法身
假名。析名相分齊。東緝西補。竟月窮年畵面毗盧。排
場法界。貢高我慢。得少為優。聞人念佛則曰此攝妄
想之一法。或云教海義深。爾輩鈍根。念此亦可。或云
此三藏中為某藏攝。或云此屬何教。似坊上小兒鬬
曲。以多為勝。各爭巳見。無實行履。長爪梵志以論議
摧伏諸師。搪揬蹴蹋無能制者。後至佛所白佛。我一
切法不受。佛問。是見受不。答亦不受。佛言。汝不受一
切法。是見亦不受。則無所受。與眾人無異。何由貢高
而生憍慢。梵不得答。當知饑兒過屠門大嚼。止益饞
心無救枵腹。曩有一靈俐座主。示余所得教中奧義。
名流注疏多肆評駁。余問是敵得生死不。傲然曰有
何生死可敵。余曰。是即是。但恐閻羅殿前無譯字生。
不會座主語言三味也。此亦大中講席之病。奉勸少
年開士長。篇短章牽藤引蔓。口誦心憶眼瞇腦昏。究
其效驗不過上幾迴座。講幾期經。受幾箇瞎眼禮拜。
若無真實功行。唯添業逋。何若一聲阿彌直登不退。
事不迨半。功乃百千。曇謨最講涅槃．華嚴。領眾千人。
閻羅呵云。講經懷彼我。以驕凌物。比丘中第一麤行。
即押付司。可為明戒。然有義解高流。因參教典悟西
方不思議大事。以此自利利他。轉益未來。燃長夜炬。
功德無量。又何必懲噎廢食見蹶停驂也哉。

*** 六癡空墮者

學道稍窺法空。聞人念佛即曰。法離名
字。若狥假名轉益虗妄。文言尚空何況名號。答。法句
經。汝觀諸佛名字。若是有。說食與人應充饑。若無。定
光如來不授我記。如無授者。我不應得佛。當知名字
其巳久如。以我如故。備顯諸法名字性空。不在有無。
華嚴經。諸法不分別自性。不分別音聲。而自性不捨
名字不滅。羣疑論。若言名字無用。不能詮法體。亦應
喚水火來。故知筌蹄不空。魚兔斯得。稱斯弘名。生實
淨土。何得言虗。天台智者曰。行人執其癡空。不與修
多羅合。言心是法身。應觸處平等。何故經像生敬。紙
木生慢。答。我以凡夫位中觀如是相耳。為欲開顯此
實相。恭敬經像令慧不縛。使無量人崇善去惡。令方
便不縛。豈與汝同耶。上都儀曰。皈命三寶。要指方立
相住心取境。不明無相離念。凡夫繫心尚不得。況離
相耶。如無術通人居空造舍也。法華經。汝證一切智。
十力等佛法。具三十二相。乃是真實滅。南泉大師曰。
微妙淨法身。具相三十二。秪不許分劑心量。若無是
心。一切行處乃至彈指合掌皆是正因。百丈和尚曰。
行道禮拜慈悲喜捨。沙門本事宛依佛敕。秪不許執
著。淨土指歸曰。圓頓行人語默動靜皆遵聖教。盡合
佛心。若以念佛生心動念成妄想者。息心無念亦成
妄想。楞嚴云。縱滅一切見聞覺知。內守幽閑。猶為法
塵分別影事。若以念佛著有為患者。執空之人其患
尤甚。永嘉云。豁達空。撥因果。漭漭蕩蕩招殃禍。若以
外求他佛為未達者。內執巳心不達尤甚。長沙云。學
道之人不識真。只為從來認識神。無量劫來生死本。
癡人喚作本來人。若以別求淨土為偏見者。執目前
為淨土其失尤甚。楞嚴經。落魔道者都指現前為佛
國。別無淨居及金色相好。言眼耳鼻舌為淨土。男女
二根即菩提。弟子與師俱陷王難。迷惑無知墮無間
獄。若以執有修證為權說者。執無修證墮落外道其
禍尤甚。楞嚴曰。自謂巳足則有大我慢。魔入其心腑。
謂三祇劫一念能越。尚輕十方如來。何況聲聞緣覺。
不禮塔廟摧毀經像。謂檀越言。此是金銅土木樹葉
疊華。肉身真常不自恭敬。却崇土木實為顛倒。疑誤
眾生入無間獄。是故當知執空破相皆是魔屬。智度
論。田舍人不識鹽。見人以鹽著食令諸味美。便鈔鹽
滿食醎苦傷口。人言癡人。當籌多少和之令美。云何
純食。無智人聞空解脫門斷諸善根亦如是。思之思
之。任爾一切空生死空。爭奈閻羅大王空不得。

*** 七隨緣墮者

有一等愚鄙邪人。取古人隨緣消舊業。
任運著衣裳。但順天真。萬行自圓等語。遂謂舉足下
足誰非淨業。何用種種作為。曾有人問。即心是佛。豈
假修行。先德云。祇為是故。所以修行。如鐵無金。雖經
鍛鍊不成金用。涅槃經。眾生皆有念心慧心發心勤
精進心信心定心。如是等法雖念念滅。猶故相似相
續不斷。故名修道。如燈雖念念滅而有光明除破暗
冥。食雖念念滅能令饑者飽滿。藥雖念念滅亦能愈
病。日月光明雖念念滅能增長草木樹林。寶積經。若
無正修。猫兔亦應成佛。牛頭融大師曰。若言修生則
造作非真。若言本有則萬行虗設。長者論。若一槩皆
平則無心修道應須䇿修以至無修。慈愍三藏錄。若
言世尊說諸有為定如空華。如何敕諸弟子修六度
萬行妙因證菩提涅槃之果。豈有智者讚乾闥婆城。
勸人以兔角為梯而登陟乎。故有漏修習是實是正。
彼達磨之對梁武。雪峰玄沙之對閩王。為貪著有漏
因病發圭。何得以一期之言廢佛道業。且不住相戒
施等者。謂有而不住耳。有而不住故作而無作。今以
本無為不住。如下里乞兒向人言吾不以富貴驕人。
豈非夢語。又執言無作者。將槁心枯體。如像塑耶。抑
猶酬酢應對如常人耶。若酬酢應對應非無作。若言
不乖無作則觀佛禮念本自天真。豈應獨乖。二義不
成。成大妄語。是故當知隨緣任運非是無作。若無作
是隨緣者。蚓壤蛙泥亦是隨緣。何不成佛。錯認祖機。
執礫為玉。與市井兒所宗之無為教何以異哉。

*** 八唯心墮者

有人謂自性淨土即俗恒真。七寶瓦礫
一道平等。荊棘即為瓊樹。雞鶩總是珍禽。稱理而說
但淨自心。何須分別。答。汝言心淨土淨不須分別者。
引汝入廁能久住不。入死屍場薉氣熏灼不掩鼻不。
與疥癩膿血人能同應器牀褥不。若不能者。此即厭
五濁相。若居尚淨室。遊宜淨侶者。此即忻淨土相。忻
厭熾然。何謂平等。縱能忍薉濁不求遠離。則蜣蜋鴉
犬亦能親此種種物。豈皆得道。脫汝淨薉俱離。依然
取捨於唯心義。亦不相應。是故當知。諸佛以唯心故
忻厭出生。以唯心故說名平等。以唯心故莊嚴佛土。
若不唯心豈能隨念。若非平等凡夫無分。薉尚不捨
何獨捨淨。捨既是心。取亦何乖。皆由不了佛旨致斯
妄執。但識唯心。疑義斯遣。

*** 九頓悟墮者

今世禪人皆云一超直入不落功勳。尚
不求作佛。何況往生。答。汝捨身之後將灰斷永滅耶。
抑尚受後有耶。若受後有。為生淨土耶。生三界耶。若
居三界即不如淨土。若淨土者即同往生。先德云。善
知識明見佛性。與佛同儔。若論其功。未齊諸聖。須從
今日步步資熏。又云。未悟而修。非真修也。唯頓悟漸
修既合佛乘不違圓旨。彼頓悟頓修者。亦是多生漸
修今生頓熟。此在當人時中自驗。若所言如行。所行
如言。量窮法界之邊。心合虗空之理。八風不動。三受
寂然。種現雙銷。根隨俱盡。譬諸無病不應服藥。如或
現行未斷。習氣又濃。寓目生情。觸塵成滯。雖了無生
之義。其力未充。不可執云煩惱性空。修成顛倒。夫煩
惱性空能令受業。業果無性亦作苦因。苦痛雖虗秪
麼難忍。如遭重病病亦全空。何求醫人徧服藥餌。祖
師云。將虗空之心。合虗空之理。亦無虗空之量。始得
報不相酬。汾陽無業禪師云。如今解禪解道如恒河
沙。說佛說心有千萬億。纖塵不盡未免輪迴。絲念不
忘盡從淪墜。如斯之類不能自識業果。妄言自利利
他。自許上流竝他先德。但言觸目無非佛事。舉足盡
是道場。原其所習不如五戒十善凡夫。觀其發言嫌
他三乘十地菩薩。醍醐上味為世所珍。遇斯等人翻
成毒藥。假使才竝馬鳴。解齊龍樹。只是一生兩生不
失人身。臨命終時聖凡情量不盡。纖塵思念未忘。隨
念受生輕重五陰。向驢胎馬腹托質。鑊湯爐炭煑燒。
從前記持憶想見解一時失却。依舊再為螻蟻。從頭
又作蚊虻。雖是善因而招惡果。圓悟和尚曰。生死之
際。處之良不易。唯大達超證之士一徑截斷則無難。
此雖由自巳根力。亦假方便。於常時些小境界轉得
行。打得徹。踐履將去。養得純熟。緣謝之時自無怖畏。
古德坐脫立亡。行化倒蛻。能得勇健。皆平昔淘汰得
淨。香林四十年得成片。湧泉四十年尚走作。石霜勸
人休歇去。古廟香爐去。永嘉體即無生。了本無速。蓋
兢兢業業。念茲在茲。方得無礙自在。捨生之後隨自
意趣。後報悉以理遣不由業牽。所謂透脫生死者耶。
當知諸大師密密履踐。秪是圖箇生死好處。路雖不
同期於終淨一也。有狂僧自負見地。余問。汝信得出
家身在長安不。曰惡得不信。汝或夢見父母兄弟。夢
為稚子嬉戲。是時知身在客不。曰不知。余曰。論汝信
得出家與行脚見道明白當不過此。然纔到枕上。返
僧為俗易客為家巳自不知。況生死長夜。靠些子見
地能保其不顛倒也。僧悚然。

*** 十圓實墮者

謂華藏世界一剎一塵具含無量國土。
本無淨薉。焉有往來。故長者言。西方淨土是權非實。
以情存取捨。非法界如如之體。答。若約真論。華藏亦
是權立。何獨西方。論言。理智無邊名普。知隨根益曰
賢。是普賢菩薩亦權也。文殊師利是自心善簡擇妙
慧。覺首目首等是隨信心中理智現前。是亦權也。又
謂尼父顏淵等皆是表法。本無是人。是一切皆權也。
今試定量文殊．普賢及此方賢聖。若言權則現有其
人。及遺言往行。若言實則是長者誑凡滅聖。犯大妄
語。於此辨得。西方亦入剎塵。剎塵亦含西方。豈有權
實。論云。蓮華藏體是法身隨行無依住智體之所報
得。宮殿總大悲含有之所報得。樓閣是智照觀根順
悲濟物之所報得。其地金剛平等自性法身之所報
得。摩尼莊嚴法身戒體隨行報得。金剛輪圍山大悲
戒防護之業之所報得。眾華莊嚴萬行利生開敷之
所報得。寶樹建行利生覆蔭含識之所報得。但業不
相應者同居不見。猶神鬼與人同處人不能見。若爾
則所謂華藏世界與汝所見之剎塵同耶異耶。若同。
目連鶖子視聽尚隔。若異。何名一真。僧靈幹志奉華
嚴。作華嚴觀及彌勒天宮觀疾甚。目睛上視。童真問
之。答曰。至兜率宮而天樂非久終墮輪迴。蓮華藏是
所圖也。須臾復曰。見大水徧滿。花如車輪。而坐其上。
所願足矣。言終而逝。此與西方往生為同為別。當知
漏巵勺海。螢火焚山。徒益疲勞。諸有智者不應如是
分別。

** 第九修持門

夫積劫情塵多生愛海。似蝕劒之苔花。若吞珠之泥
繡。無礪不吐去垢方明。欲得心空除非薉滅。悟者常
須覺觀。迷人勤加鍊磨。其或愛鎖貪枷。亦當慟年惜
月。孔子曰。困而不學民斯為下。今欲一生超僧祇之
果。十念攝億萬之程。豈麤見浮思結心塵口所能超
越。不𢬵一忍。空累多生。如法而修。免墮魔罥。

  
  * 一淨悟門
  * 二淨信門
  * 三淨觀門
  * 四淨念門
  * 五淨懺門
  * 六淨願門
  * 七淨戒門
  * 八淨處門
  * 九淨侶門
  * 十不定淨門

*** 一淨悟者

欲生淨土。當如法了悟。悟是迷途導師。如
入暗當燃燈。炬是淨國圖引。如行遠當識郵程。是諸
行領首。如衝堅當隨將帥。一者悟能了知即薉恒淨。
不捨淨故。二聞淨佛國土不可思議不怯弱故。三知
畢竟空中因果不失。止一切惡不更作故。四知彼土
不去不來。此亦不去不來故。五悟佛身徧虗空。眾生
身亦徧虗空。如地獄業力。一人亦滿多人亦滿故。六
聞阿僧祇劫無量諸行。如說彈指頃事。不驚怖故。七
修十善三福不住人天故。八如覺憶夢事。不作有無
解故。九如眼見故鄉。信不信不可得故。十知法無我
順性利生。直至成佛無疲厭故。菩薩入此門成就白
法。隨意得生。故觀經。上品深解義趣。於第一義心不
驚動。疏云。第一義謂諸法實相。言語道斷心行處滅。
又安心不動名之為念。鈔曰。第一義理。悉不為二邊
所動。通名為念。西域如韋提．善財．龍樹等。以入地往
生。此方如遠公．智者．永明等。以證悟往生。經論廣載
不能具錄。論中或有言生彼求悟。此為中下人說。至
言悟自巳佛不必求生。此為十地菩薩以上說。若云
悟第一義而結使未斷者亦不求生。則龍樹．永明等
為揑目生花無事多事矣。

*** 二淨信者

智度論。有信清淨。能入佛法。無信不能入。
如牛皮未柔不可屈折。又經說信為手。入寶山自在
能取。無手不能取。昔王仲回問無為子。如何念佛得
無間斷。曰。一信之後更不再疑。即是不間斷。回欣躍
而去。未幾得生。還來致謝。是故若未能頓悟。當深植
信根。不驚不動。一信金口誠言決定當生。二信自心
廣大具有如是清淨功德。三信因果如形影決定相
隨。四信此身形識及一切世界如陽𦦨空花無所有。
五信五濁惡世寒熱苦惱薉相熏炙不容一刻居住。
六信一切法唯心如憶梅舌酸。七信念力不可思議
如業力。八信蓮胞不可思議如胞胎。九信佛無量身
無量壽無量光不可思議。如蟻子身蜉蝣歲螢火光。
十信此身決定當死。若具如是信根。舉足下足無非
念佛。故知信之一字通上中下。若無甚深信力。如無
羽之鳥定不得飛。

*** 三淨觀者

眾生無始垢薉徧一切法。如麵入沙金在
鑛。修淨業者當加種種觀行。磨鍊習氣為白法之壇
壝。作往生之津梁。一淨觀。觀佛相好如十六觀經說。
二不淨觀。觀身心不淨器世界不淨生厭離。三無定
觀。觀一切法無定。如一美色。婬人為樂。妒婦為苦。觀
行人觀之。種種惡露異類如土木。四和合觀。觀身及
世界并見聞覺知。如積木為屋。積土為壘。積雜彩為
畵。無實體。五對治觀。觀自身何結最重。當用何法對
治。如藥草等於此病為藥。餘病非藥。如是觀察對治。
六慚悔觀。觀一切眾生無量劫來互為父母兄弟姊
妹男女。遞相婬毒曾不覺知。如梟獍殺父母。牛羊鴿
雀配其親。彼不自知。諸佛菩薩見於我等亦如是。當
生大愧恨。七念念觀。觀一切時中幾許憶念佛心。幾
許利生心。幾許垢淨沉掉心。八平等觀。觀一切色一
色無好醜。一切聲一聲無譽毀。一切受一受無恩讐。
一切義一義無淺深。九微細觀。觀佛念法念起於何
來。去於何往。十法界觀。觀一毛一塵皆具無量淨佛
國土。行者以第一淨觀為主。餘九為伴。如石中覓珠。
若不破石無緣得珠。

*** 四淨念者

一行三昧惟在決定。若不得念即有散漫。
三昧不成。一攝心念。一切處攝念不忘。縱昏寐亦繫
念而寢。不隔念。不異念。二勇猛念。如好色人聞婬女
所在。燐途虎窟必往不怯。三深心念。如海深廣必窮
其底。覺路遙遙不竟不休。四觀想念。念念中見三十
二相．八十隨形好。五息心念。息一切名心宦心慾心
世間心貪戀心貢高心遮護心人我是非心念佛。六
悲啼念。每一想佛。身毛豎。五內裂。如憶少背慈母。及
多慧亡兒。七發憤念。如落第孤寒負才寂寞。每念及
殆不欲生。八一切念。見聞覺知及毛孔骨髓無一處
不念佛。九參究念。念佛一聲不能曉了佛與念之分
劑。十實相念。了此一念從本以來不是有心不是無
心。不是亦有無心。不是非有無心。是為上品念佛門。
如是念者現生必得見佛。

*** 五淨懺者

經云。前心起罪如雲覆空。後心滅罪如炬
破暗。又云。百年垢衣可於一日浣令鮮淨。是故欲除
重障。當勤懺悔。一內懺。懺心意識不淨因。二外懺。懺
一切色聲等不淨法。三事懺。懺十八界．二十五有．八
萬四千塵勞結使障。學阿僧祇劫見佛利生諸行業。
四理懺。懺入道以來所得狂解。所學經論。所聞奧義。
作止任滅等病。障佛無漏智。五過去懺。懺無始世界
所作黑業。如今生縱不婬盜不謗法妄語。伹所求不
如意即盜業未盡。但值不隨意眷屬即婬業未盡。但
言出人疑信相半即謗法妄語業未盡。於一切果中
察一切因。當知前生無惡不造。一一當懺悔。六未來
懺。一切惡法即今便止。盡未來世永不相續。七現在
懺。懺現世所有生老病死種種苦業。種種煩惱業。舉
足下足業。起口動心業。一切微細不可稱量業。八剎
那懺。一念中九十剎那。一剎那九百生滅。一生滅一
懺。九究竟懺。等覺位一分無明猶如微煙。誓究竟淨。
十法界懺。法性無我無人無今無古。普為十方三世
一切眾生平等懺悔。若能如是真實懺者。一切障礙
悉得消滅。不離道場得見諸佛。

*** 六淨願者

智度論。菩薩見諸佛世界無量嚴淨。發種
種願。有世界無眾苦。乃至無三惡名。菩薩見巳發願
言。我作佛時世界亦如是。有世界七寶莊嚴。晝夜清
淨光明。有世界眾生皆行十善。有大智慧。衣被飲食
應念而至。有世界純諸菩薩。如佛色身光明徹照。乃
至無聲聞辟支佛名亦無女人。皆行深妙佛道。遊至
十方教化一切。如是種種嚴淨願皆得之。故名願受
無量諸佛世界。問。行業清淨自得淨報。如田家得穀
豈復待願。答。作福無願。無所標立。如銷金隨師作。金
無定也。佛說有人不知禪法。修少施福戒福。聞人中
富樂及欲天色天心願樂者。命終各生其中。菩薩亦
如是。修淨世界願然後得之。以是故知因願受勝果。
復次莊嚴佛界事甚大。獨行功德不能成。要須願力。
如牛能挽車。要須御者。淨世界願亦如是。福德如牛。
願如御者。問。不作願不得福耶。答。無願得。不如有願
得。願能助福。常念所行福德增長。以是義故。淨佛國
土當發大願。一不為福田故願。願為一切眾生蔭生
淨土故。二不為眷屬故願。願治一切如來家生淨土
故。三不為病苦故願。願醫一切世間無明等瘡生淨
土故。四不為轉輪王故願。願轉諸佛法輪作大法王
生淨土故。五不為欲界故願。願離一切微妙五欲生
淨土故。六不為色界故願。願離一切禪著生淨土故。
七不為無色界故願。願盡種種微細流注證無量相
好身生淨土故。八不為聲聞．辟支故願。願以福智饒
益一切生淨土故。九不為若干世界眾生故願。願代
無央數世界眾生苦拔一切世界眾生生淨土故。十
不為若干阿僧祗劫眾生故願。願代無數阿僧祇劫
眾生苦拔一切劫眾生生淨土故。如是發大願。最後
剎那定如普賢願中所說。當知願為截苦海之舟航。
導極樂之明師故。

*** 七淨戒者

一切淨法以戒為址。如作舍求平地。畵先
治素。練戒亦如是。為諸善法首。入淨國之初門。若不
持戒。決定障生淨土。如惡露敝女欲事帝釋。無有是
處。一慳貪戒。行財命二施及與法施無愛惜。二毀禁
戒。五戒律儀戒乃至無漏戒滿足持。三瞋恚戒。以忍
調心調身口。遇惡口刀杖但自思惟業因緣法。作償
負想。導師想。風寒冷熱想。四放逸戒。謂生死險道無
放身處。如人持滿鉢油行懸纜上。不得左右顧視及
生第二念。五散亂戒。攝諸根。息諸緣影。如護風燈。如
防生鳥。六愚癡戒。以智慧破諸迷悶。如作務常借日
光。若長夜諸作皆廢。如登覧當開目。若盲及睡眠。山
河大地與無等。七憍慢戒。不以才辯貢高。以悟解貢
高。以諍論貢高。乃至一切所得如鏡面垢。不以此垢
驕彼垢。八覆藏戒。我心中一切處。諸佛一切處。菩薩
一切處。神明無可覆。如日中逃影無可逃。九無益戒。
遠離一切戲事。一切詩文。一切塵緣。一切口解脫等。
十不住戒。謂持戒為生淨土。饒益眾生。不求聞譽及
人天二乘果。菩薩如是行於淨戒。則能攝諸眾生生
於淨土。眾生雖至冥頑。莫不欽仰戒德故。

*** 八淨處者

有志出塵。當捨惡處。若不捨者。是厭離未
極。厭未極。是忻淨土未極。龍樹曰。菩薩心不貴轉輪
聖王人天福樂。但念諸佛。是故隨心所重而生佛土。
今小適意處尚不能捨。何況輪王。是縛足欲行。繫翅
求飛也。一繁華喧闐處當遠。二歌樓酒肆處當遠。三
熱𦦨熏約處當遠。四論除目及朝事處當遠。五恩愛
纏縛及熟歷處當遠。六詩壇文社鬬章摘句處當遠。
七譏剌古今較長競短處當遠。八講無義味道學處
當遠。九義解鬬名相矜小智處當遠。十宗乘狂解妄
談頓悟輕視戒律處當遠。是等撓道。與魔不異。若離
是處。道業當辦。

*** 九淨侶者

真機非友不發。惡法非友不止。如車二輪
去一則蹶。世間文字諸戲論法。尚須同心印正。何況
無上大道。因緣經曰。風由栴檀薝蔔林來有妙香。若
經糞薉死屍其風便臰。如淨衣當置香篋。若處臰衣
亦臰。友亦如是。當嚴別淨薉。一山林閑適之友當近。
能止躁心。二嚴持戒律之友當近。能淡諸慾。三智慧
廣大之友當近。能出迷津。四總持文字之友當近。能
決疑難。五寂寞枯槁之友當近。能恬進取。六謙卑忍
辱之友當近。能消我慢。七直心忠告之友當近。能抑
諸過。八勇猛精進之友當近。能速道果。九輕財好施
之友當近。能破大慳。十仁慈覆物不惜身命之友當
近。能摧人我等執。反上當屏人獨處自辦道業。以像
設為師。經論為侶。其他遊戲之徒寧絕勿通。園無佳
花莫植。臭草無益賞心。徒增厭薉。

*** 十不定淨者

眾生根器利鈍不同。如上諸法。上根利
器方得具足。如來有異方便。開九品之門。分上中下
修習。今略開十種。一解義諦未全伏惑。或不深解但
能誦讀諸經。二但依語生信。或因他生信。或遇貧窮
折辱生信。三或觀金像。或隨意觀一相。四晨朝十念
乃至百念千念。五但懺麤重習氣及十不善業。六為
怖生死發願往生。或遇苦難發願往生。但不得作人
天及諸福德願。七但持八戒五戒。乃至但戒殺盜婬
妄。八一切喧場不能卒離。伹時時生厭離心。九諸世
法中人不能即斷。但不隨順。十或但臨終十念。如上
諸法能至心受一法者。皆得往生。唯不得疑信相參。
若有疑者。諸行悉不成就。如人夜中獨趨道路。不得
生疑。聞法疑者不如不聞。彼無聞者但不聞法。非有
障難。此則自作障難故。

** 第十釋異門

夫西方大旨經中自明。淨土要門諸論具釋。如天親．
智者．海東．越溪等皆抉發幽微。舉揚宗趣。近則雲棲
和尚小本疏鈔條分類析。諸師所發巳無餘蘊。但諸
經隨時立教。逗根說義。時有差別。致生學者疑畏。今
略拈出。博採諸論。附以管見。會歸一處。以便參攷。

  
  * 一剎土遠近釋
  * 二身城大小釋
  * 三壽量多少釋
  * 四花輪大小釋
  * 五日月有無釋
  * 六二乘有無釋
  * 七婦女有無釋
  * 八發心大小釋
  * 九疑城胎生釋
  * 十五逆往生釋

*** 一剎土遠近者

大小彌陀經。西方去此十萬億剎。觀
經。阿彌陀佛去此不遠。二說誰正。釋以遠近無定。故
凡言某方者。某方至某方幾城幾剎。是從色身建立。
身相虗故。所計方向道里亦皆不實。滇人言燕遠。是
從滇計。燕實無遠。齊人言燕近。是從齊計。燕實無近。
如十步之地。蟻即遠。象即近。不應言遠。是實是地不
當從蟻計故。亦不應言近。是實是地不當從象計故。
又十步亦非實。是地既不從蟻象。亦不當從人計故。
蟻象人響。三根可知。智度論。隨世俗故說有方。方實
不可得。問。經說日初出處是東方。答。不然。須彌山在
四洲之中。日繞須彌照四天下。北俱蘆日中即東勝
神日出。俱蘆於勝神則是東方。東勝神日中即南贍
部日出。勝神於贍部則是東方。如是展轉。一切方皆
東皆南皆西皆北。而方實無初始之處。問。且說此國
中方相非無初東。答。若此國中日初東出。必北有斷
處乃可為初。斷則無常不能徧運。是故但有方名而
無實。是則方所尚不可得。豈有程途。然亦不廢方所
程途。何故。以但有名。亦可隨情說故。

*** 二身城大小者

聲王經。阿彌陀佛與聲聞俱。其城縱
廣十千由旬。觀經。佛身高六十萬億那由他恒河沙
由旬。眉間白毫如五須彌山。眼如四大海水。不應身
城懸絕如是。海東疏釋。彼佛有眾多城。隨眾大小。城
亦大小。大城示大身。小城現小身。十千由旬是與聲
聞俱住之城。佛身相當而住。觀經身高大。其城亦隨
廣大。先德云。淨光莊嚴土唯演頓眾。香土純菩薩。故
二土佛但現高大之身。若安養土。頓漸俱談。聲聞菩
薩共為僧故。佛示生身法身。三十二相通乎生法。大
小共見。若八萬相局在法身。大乘賢聖得見也。是故
應以藏塵尊特相得四悉檀益者。應以八萬尊特相
得四益者。應以三十二尊特相得四益者。佛各為現
三種尊特身。如毗盧遮那。聲聞視聽隔於對顏。不妨
菩薩更見大身。何故。佛身隨所被機大小。如日光隨
隙大小。而是日光無大小故。

*** 三壽量多少者

經云。彼佛壽命無量無邊阿僧祇劫。
又云彼佛般泥洹。觀世音菩薩作佛。既當入滅即是
有量。釋。阿彌壽量元是有量之無量。故曰無量無邊。
阿僧祇劫。是舉其數也。先德云。藏通補處。彰佛有量。
別圓補處。顯佛無量。以十方三世一切如來同一法
身一智慧。菩薩機忘。如來應息。名補佛處。實異藏通。
前佛定滅後佛定生。故金光明四佛降室疏云。若見
四佛同尊特身。一身一智慧即是常身。弟子唯一乘
眾。若見四佛佛身不同。即是應化。弟子三乘眾多。故
知全法界身非生非滅。豈得豎分當現。橫論彼此。既
非生滅。無量義成。且淨佛剎中。塵剎水樹皆是佛身。
經云。是諸眾鳥皆阿彌變化所作。若佛壽量有盡者。
道場國土及諸水鳥音聲亦應有盡。若有盡者不應
有補。若無盡者不廣言滅。如虗空分齊。非有分齊非
無分齊。以不思議智照之可得。

*** 四花輪大小者

小本。池中蓮華大如車輪。觀經。一一
池中有六十億七寶蓮華。團圓正等十二由旬。大本。
池中蓮華或一由旬乃至百千由旬。夫人世車輪大
不逾丈。輪王千輻縱廣不過一由旬。何得相懸乃爾。
釋。花輪大小亦如身城。以眾生機有大小。故身城水
樹現有大小。蓮華亦然。如初地見佛百葉花。二地見
千葉。三地萬葉。四地億葉等。以自受用身有大小故。
見花亦爾。如此方阿育王舍利塔。眾生見者有無大
小顏色處所動定光明及與異相無量差別。同一肉
眼所見尚異。何況菩薩．聲聞．人天等功用懸絕。所感
花輪焉得不殊。如剎利貴種。飛樓傑閣徧滿城邑。寒
微煢子敝茅土窟。乃至不得。是自福德所招故。寶池
花相應亦如是。

*** 五日月有無者

諸本或言日月處空。或言處空而不
運轉。或不言有無。或直言無有。又經。彼佛光明普照
佛剎無量無數。不可思議。映蔽日月。諸聲聞眾皆有
身光能照一尋。菩薩光照極百千尋。二菩薩光明常
照三千大千世界。如是雖有日月如爝火之處太陽。
豈有光照。若日月不能照者應無晝夜。何故經言晝
夜六時及清旦食時等事。釋。此亦權說。借此晝夜喻
彼時分。且晝夜往來者。是眾生心明暗傾奪感有此
相。淨佛國土不應有此。忉利而上尚不假日月。何況
極樂。縱令有者亦是彼化國眾生色空見未盡。現有
如是日月相。當知極樂同居聖凡。境量絕異餘佛土。
以是橫超淨土故。

*** 六二乘有無者

問。天親菩薩無量壽偈曰。大乘善根
界。等無譏嫌名。乃至不聞二乘名。何況有實。然諸經
皆言國土聲聞不可稱量。何也。釋。先德云。二乘生者
皆是臨終回小向大。以習小功深。聞佛所說暫證小
果。漸次增進至菩薩位。非是住小。是故說無二乘有
二義。一決定二乘不生。是實無故。二不住二乘。實是
菩薩故。如二人同一官位。一人實受一人兼攝。實受
者是本職。兼攝者非本職。是故淨土不得言有二乘。
以實是菩薩故。

*** 七婦女有無者

聲王經。阿彌陀佛亦有父母。何得言
無女人。釋。本尊成佛。國土始嚴。未入妙時。相則不定。
證妙覺巳。母或轉現。或示滅度。皆不可知。然海東疏
曰。聲王說佛母者。是變化女。非實報女。又雖有父母
而非胎生。或說聲王經有父母是顯彼佛所住薉土。
是義不然。當知彼經所說提婆達多及魔王等。悉於
淨士變化所作。不因有此便非淨土。如化畜生非薉
土故。

*** 八發心大小者

魏譯。三輩之中皆有發菩提心。觀經
下品直言十念。諸經互異。何也。釋。諸經皆發大菩提
心以為因。若無大因。雖復經耳亦生疑難。何得頓聞
頓信。故知下品十念是宿植大因。後生退墮。臨終遇
善知識。如旱苗得雨。萌芽頓發。若無因者。知識尚不
得遇。何況信受。聰慧貴遊之士有愈聞愈不信者。即
知一聞頓念非是小緣。且此人感佛深恩。多發悲願
度惡眾生。不應以一生作惡便謂此人無大因也。經
云。世間人民得聞彌陀名號。慈心喜悅。毛髮聳然。淚
即出者。皆是累世嘗行佛道。或他方佛所嘗為菩薩。
是故不論顓愚黠慧。凡至心念佛者皆。是多劫深植
善根。發大菩提心故。當知所謂善根。不專言利慧。若
復無根。如種焦穀豈有芽出。世間奕棋小事。無知賤
流頓學頓精。智士終身居於末品。即知是因。小技無
因尚不得入。何況大法。是故若有信是希有難信之
法者。是人即是大心菩薩(十惡五逆若信此淨土法門。即不思議人。決得成佛。
自負大徹大悟。若謗此淨土法門。即最下賤人。決定墮落)。

*** 九疑城胎生者

元魏譯。眾生(未悟自心)墮於疑悔而積集
善根。(以此善根)希求佛智．普徧智．不思議智．無等智．威德
智．廣大智。於自善根(以未悟故)不能生(真實之)信。由聞佛名
起(求生淨土之)信心故。於五百歲處花胎中。猶如苑觀宮
殿之想。不見佛不聞法。是名胎生。魏譯。不了佛智猶
信罪福。修習善本願生其國。是故胎生。按上二譯。以
不信自性不了佛智名胎生。嘗考宋譯。謂念佛人修
善求生人天者為胎生。非極樂國中有胎生。王氏本。
以不信佛剎不信罪福暫信暫不信為胎生。異前譯
中聞名起信及修習善本二種往生。釋。淨土略言九
品。廣言千萬品。不能盡是。故後二譯皆為實語。就中
元魏譯旨趣尤奧。以不信自善根故。依他起信。即是
疑城。信自善根者。即頓了自心。不從他得。以入悟方
能脫疑。未悟而修。終隔疑胎。胎以裹蔽為義。未悟之
人諸障未徹。合得是報。此等當在中下．下上品攝。何
故。下品後二種。經六劫十二劫方得花開。此但五百
歲故。若王本則信佛猛利。未若最後二種。又所生在
其剎邊地。不應五百歲得見佛故。

*** 十五逆往生者

大經。往生除造五無間惡業。誹謗正
法及諸聖人。觀經。五逆十惡。臨終十念皆得往生。何
也。釋。大經揀五逆者。以誹謗故。入淨土以信為導。誹
謗是信之賊。如水無所不容。但不容火。以火自不能
容故。如風無所不入。但不入石。以石自不堪入故。誹
謗之人。燒正法如猛𦦨。障佛智如鐵壁。是故法海慧
風無因得受。是以觀經揀誹謗不揀五逆者。文異義
同。以五逆雖至惡。尚無決定不信之見。不應揀故。然
有大心之人。始或不信。後因啟發猛省前失。如韓昌
黎始斥佛骨。後依大顛。張無盡初詆佛書。欲著無佛
論。後觀淨名經大有省發。卒為宗門龍象。尤是法中
希有之事。是故儒林英特或有謬聽先入。誤謗佛法。
但速圖改悔即是盛事。不應以謗為障難故。

西方合論
* No. 1164-13c
 舊䟦

淨土玄門失闡久矣。雲棲大師重揭義天。海內共
仰而曹魯川輩猶妄執方山合論。謬爭權實。蓋由
未透圓宗。徒取圓融廣大語聲故也。西方合論一
出。判之為圓實墮。然後知淨土諸經的與華嚴．法
華不分優劣。可破千古羣疑矣。伏願見聞此論者。
廣破邪疑。直開正信。揭淨土之心燈。照塵劫而無
盡。
辛卯秋業弟子明善敬䟦
* No. 1164-13d
 附紀夢(出珂雪齋外集)
公安鳧隱　袁中道　紀

萬曆甲寅十月十五日課畢趺坐。形神靜爽。忽瞑去。
如得定。俄魂出屋上。月正明。不覺飄然輕舉。疾如飛
鳥。雲中二童子駛呼予曰。逐我來。蓋西行也。下視山
澤平疇城邑村落。若垤土杯水蜂衙蟻穴。少墜薉不
可聞。極力上振乃否。俄二童子下至地曰。住。予隨下。
見坦道如繩。平如掌。眎其地非沙石。光耀滑膩。逐路
有渠。文石為砌。寬十餘丈許。中五色蓮芬香非常。渠
上樹枝葉晃耀。好鳥和鳴。間有金橋界渠欄楯交羅。
樹內樓閣整麗無比。樓中人清美研好宛若仙。皆睨
予笑。童子行。予追不及。大呼曰。可於金橋少待。童子
如言。始及之。共倚橋上寶欄少息。予揖問。卿何人。此
何處。幸為我言。曰。予靈和先生侍者也。先生與卿有
所晤言。予曰先生何人。曰即令兄中郎先生。相見自
為卿言。可疾往。復取道至一處。樹千餘株。葉翠羽花
金瓣。樹下池水汩汩。池上白玉扇。一童先入。一童導
過樓閣二十餘重。金色晃耀。靈花異草拂檐楹。至一
樓下。一人下迎。神似中郎。而顏如玉。衣若雲霞。長丈
餘。見而喜曰。弟至矣。𢹂上樓設拜。有四五天人來共
坐。中郎曰。此西方邊地也。信解未成。戒寶未全者多
生此。亦名懈慢國。上方有化佛樓臺。前有大池。可百
由旬。中有妙蓮。眾生托體。滿則散處樓臺。與有緣淨
友相聚。以無淫聲美色。勝解易成。不久進為淨土中
人。予私念。如此尚是邊地耶。問兄生何處。中郎曰。我
淨願雖深。情染未除。初生此少時。今居淨域矣。終以
乘急戒緩。僅地居。不得與大士升虗空寶閣。尚需進
修耳。幸宿生智慧猛利。又曾作西方論。讚歎如來不
可思議度生之力。感得飛行自在游諸剎土。諸佛說
法皆得往聽。此實為勝。拉予行。冉冉上升。倐忽千萬
里。至一處。隨中郎下。無日月。無晝夜。光耀無障蔽。皆
以琉璃為地。內外映徹。以黃金繩雜廁間錯。界以七
寶。分劑分明。樹皆栴檀吉祥。行行相值。莖莖相望。數
萬千重。一一葉出眾妙花。作異寶色。下為寶池。波揚
無量自然妙聲。其底沙純以金剛。池中眾寶蓮葉五
色光。池上隱隱。危樓迥帶。閣道傍出。棟宇相承。憲閣
交映。階墀軒楹種種滿足。皆有無量樂器演諸法音。
大小彌陀經所載十不得其杪忽耳。仰而睇之。空中
樓閣皆如雲氣。中郎曰。汝所見。淨土地行眾生光景
也。過此為法身大士住處。甚美妙千倍萬倍於此。神
通亦百倍千倍於此。吾以慧力游其間。不得住也。過
此為十地等覺所居。吾亦不得而知。過此為妙覺所
居。惟佛與佛乃能知之。語罷復至一處。無牆垣。有欄
楯。院宇光耀非常。不知何物為之。覺黃金白玉皆如
土色。共坐下一樓下少談。中郎曰。吾不圖樂之至此
極也。使吾生時嚴持戒律。尚不止此。大都乘戒俱急
生品最高。次戒急生最穩。若有乘無戒。多為業力所
牽。流入八部鬼神眾去。予親見同人矣。弟般若氣分
頗深。戒定力甚少。夫悟理不能生戒定。亦狂慧也。歸
五濁。趂強健。實悟實修。兼淨願勤行方便。憐憫一切。
不久自有良晤。一入他途可怖可畏。如不能持戒。有
龍樹六齋法見存。遵而行之。殺戒尤急。寄語同學。未
有日啟鸞刀口貪滋味而能生清泰者也。雖說法如
雲如雨。何益於事。我與汝空王劫時世為兄弟。乃至
六道莫不皆然。幸我巳得善地。恐汝墮落。方便神力
攝汝至此。淨薉相隔不得久留。予更問。伯修諸人生
處。曰生處皆佳。汝後自知。忽凌空而逝。予起步池上
如墮。一駭而醒。通身汗下。時殘燈在篝。明月照窻。更
四漏矣。
* No. 1164-13e
 舊䟦

成時曰。此金陵馬太昭居士錄出。余為評點附入。
試觀其中字字與教乘相合。至警䇿處尤非施設
言辭者所能。如親觸寒威身毛起粟。尚何有疑於
咏觱發歌栗烈者乎。且世世生生於六道中為兄
弟。此豈人情所欲自道者耶。真語實語允可流通。

甲午夏成時識

淨土十要卷第十(終)