#+TITLE: 楞嚴經圓通疏-元-惟則
#+DATE: 2016-06-11 12:29:09
#+SOURCE: github.com/kanripo/KR6j0689 master 13987c45                

* No. 281-A
 大佛頂首楞嚴經圓通疏序

天台遙禮楞嚴願早至此土。既而迫於西邁則曰楞
嚴吾不得而見之矣。當有宰官菩薩以文章翻譯。復
有肉身比丘以吾教釋經。而房相國遂應宰官之記。
凡以青白之文赤青之章。染西線而爛然者皆得附
於宰官。而釋經比丘若圓若岳似副天台之望又斥
山外雜傳。果此土之菩薩非耶。迨交光之撥三觀。舜
徵之混五燈。儀卿之贊聾莫。澄印之遇異人。宰官乎。
比丘乎。法師乎。禪師乎。禪則天台之天如。有會解矣。
中峯命木林和尚取魏靜復小本手付天如。而曰楞
嚴一經禪者多取以為準的。吾徵心辨見略見指點
須成會解發明全經。刪改多年。金聲玉振。山家無盡
燈師證其能集大成行焉名圓通疏。非惟經之圓通
庶幾進十人於二十五圓通之品。蓋身為金城身為
湯池千秋不壞。而又於時味理行間崇赤城之堞亘
錢池之坊。細書密旨經緯縱橫。斯殆菩薩所示。第二
十六圓通者乎。或者曰顗師西望而拜。目不及見此
經。而肉比丘輙云見佛談經紏諸師之雜亂。斯特往
生淨國之祥耳。見靈山未散之會者何人。追隨南嶽
於西竺者何人。先身後身親依佛窟。得旋談妙。久隣
聖階。中品既生而肉身之五現牀帷之頓空。人見其
從觀音而來乃未見觀音而證耳根之圓通猶勤西
望哉。表密義之難逢。導高足之深詣。天台之記良騐
百年之數巳過。夫安知雜亂之非波旬語耶。波旬未
破全藉呪心。人但知佛頂經。不知灌頂部經者。呪之
序分。呪者經之正宗。本圓修佛乘也。青衿宿儒裂法
而獨苾禪那。始拔魔登伽也。白衣女子混十人而將
犯淫戒。終陳五陰魔也。大力鬼王增六時而重加精
苦。此師所以建壇表法從俗從宜。雖金口瑕疵。必出
於三七日所見之佛。觀鏡光高下應照見數千年巳
老之魔。是以首出玄義湯若士常重其文句之清匪
錯匪亂。後出壇儀僧孺弟重其剏制之善書額書銘。
愧肉眼之宰官。護肉身之菩薩。懸應其記固千載之
一時矣。予往夢中峯作六夢記。中峯贊台教比四時
之夏。屬天如揚盛德之光。或司徒百縣雩祀衍期水
潦失時燈師調劑焉。於是天台天目兼山並峙。不圖
雪謗書傳願超清磐而獨出。如此疏者將苕城若培
而高龍池若󳳤而深。進中峯父子於圓通不增二菩
薩哉。至其剞厥則手眼神通磨勘則夙夜精敏。道林
卓峯何以加諸。如來見之當懸記月光說法後此經
此疏不先眾經而滅。由攝流通諸人歸無量壽土經
等無量壽故。

旹
皇明天啟元年季夏之哉生明受
菩薩戒天台宣灑虞淳熈和南謹序
* No. 281-B
 楞嚴經圓通疏序

余生平有三不幸而獲三大幸焉。生為楚人而乏楚
才。一不幸也。宦途多鈍置。二不幸也。以直道交人而
橫遭誣謗。三不幸也。然而因之獲聞西來大教。於西
教獲秉天台大師之宗。因台宗而悟明首楞嚴經旨。
豈非三不幸中而獲三大幸歟。余始於是經之未悟
也。側聞先達。搆以心師。發為八難。今悟之矣。而翻然
更為八易。此又不幸中之大幸也。試厓略言之。即以
是而為圓通疏序。諒亦師所印可者也。此經始祕中
印。累葉帝胄珍為鎮國重寶。慮傳持外國。防衛甚嚴。
而般刺密帝三藏入內道場。用薄素細騰。剖臂而寘
諸股中。潛持得出。非傳來之難乎。因即附南海估舶。
得達五羊。將出之共房融宰相翻譯。而苦為脂血所
凝。賴房妻黠慧。以銅盆盛水。浸而舒解。就之抄錄。非
翻譯之難乎。當時密帝正急於流通。實未及奏請。而
朝廷責違其制。乃畏而持經遁去。房雖奏入亦不及
頒行。後因神秀禪師入內道場。傳寫歸於度門。慧振
法師訪度門。得之經始傳焉。非流通之難乎。自唐天
寶十年西京惟慤法師始作疏解。相沿至今凡十數
名家。孰不謂深契佛心得骨得髓。至於關鍵大意修
性境觀。展卷則滿目陳言。反照則修途罔指。非疏解
之難乎。昔天台大師甞西望此經一十八載。既而入
滅期迫。不獲寓目。乃預讖譯入懸記。釋者謂當有菩
薩宰官以文章翻譯。復有肉身比丘以吾教判此經
歸於中道。余遍觀諸疏。皆無足以應聖讖。惟今大師
之圓通疏獨可當之。非應讖之難乎。夫經之流通貴
在得旨。得旨又貴在建壇修進。此經自入支那海內。
未聞有建壇之者。惟今大師于幽溪蘭若依經建立
莫不中規中矩。非建壇之難乎。然而建壇方是事相
莊嚴。進修又貴在見道修道。師自乙卯始歲歲引眾
修持。莫不解行相資目足雙運。非進修之難乎。又建
壇雖則為難。得地誠為不易。必在名山。離諸垢染。波
旬不得其便。斯可如意修為。否則障難孔多。未必成
就。非得地之難乎。昔也八難。今為八易。然而非後四
而莫成前四。而後四又觸在吾師。微師悟入修證何
以作我導師。若師者可謂應大師之聖讖。傳古佛之
心宗。即肉身而悟法身。即肉眼而具天眼。剖微塵而
出經卷。朗金錍而刮翳膜。發古今之所未發。決釋迦
之所祕密。可以稱楞嚴之中興。可以滿大師之久望。
而今而後讀是疏而開解修證者。斯可以稱見道而
後修道。修道而後證果矣。余廣陵鹺使千里。迎師坐
夏。衙齋耳提。密授示明珠於衣陰。見見為先。賜華屋
於旅亭。聞聞居首。非惟得其門而入堂奧。抑亦識解
寶而雨珍󴒽。遂得飽飫醍醐住持圓覺。富有多寶藏。
作長者之子。貴為法王裔。愍貧乞之兒。豈非遇千生
罕遇之人。聞萬劫難逢之法歟。所願人人悟入各各
宣傳。俾大法不雍滯於一隅。至道獲流通於永劫。則
報恩之心庶少酬於萬一也。
時
皇明萬曆泰昌天啟
三聖繼體郊天之歲。歲星在上章涒灘畢相月哉生
魄
欽差疏理兩淮江廣河南等處鹽法道山東按察司
廉使宗天台教觀菩薩戒幽溪宣灑滄孺居士蘄
州袁世振槃談撰
* No. 281-C
 大佛頂首楞嚴經圓通疏序

夫性覺妙明本覺明妙。清淨本然而周徧法界。隨眾
生心而應所知量不生不滅無去無來。非空非有而
離即離非。即俗即真而是即非即。其惟如來藏性歟。
於性覺必明中而妄為明覺。向澄清大海內而棄海
認漚。因而為三細六麤。因而為眾生業果。生生死死
死死生生。揑見聞幻翳以作華因。邀三界空華而結
空果。其惟九法界眾生歟。我以不滅不生合如來藏
而如來藏惟妙覺明圓照法界。是故於中一為無量
無量為一小中現大大中現小。於一毛端現寶王剎
坐微塵裏轉大法輪。其惟釋迦如來歟。以大權而啟
無上之教。示墮婬室之中厭小慧以求成佛之因。得
示莊嚴之路垂範千載弘益萬方。其惟慶喜尊者歟。
直示常住真心總標二種根本。破七處妄心無所而
三處詰妄體元無。示十重真見有歸而一道顯元常
清淨。圓開二種微妙三諦。俾當機頓獲法身。直指一
乘寂滅道場使眾會咸悟實相。圓解開而後修圓行。
常心顯而方事圓修。二決定門重伸取捨之方。三無
漏學再決修行之漸。入道之要而獨選乎耳門。破障
之功而兼誦乎神呪。可謂顯與密而兼修正與助而
雙運。遂得菩提之路親到涅槃之家。舉要言之教理
智斷而無不皆圓。行位因果而無不皆妙。其惟首楞
嚴經歟。或憐孱弱析重以分科。或哀短脛派深而作
疏。或擊蒙而為標月之指。或探玄而為指要之宗。其
惟諸師之疏解歟。合殊途而歸一致滙大海以合眾
流。同一鹹味。失其本名。其惟天如師之會解歟。第大
成雖集玄意尚弢。當機首請三法漫不究其所因。如
來示以根本了不原其所自。顯十見性主賓之理何
彰。破二見妄遠離之言奚在。次第不次第二種三諦
圓融與行布不分。修成不修成平等法身眾生與諸
佛罔辯。見道而後修道。見道有所未諦則修道何施。
修道而後證果。修道有所未獲則證道安望。此為大
定之本。此為萬行之源。雍而不通滯而不決。又何貴
乎智者之西望梵僧之懸讖密諦之持來房相之筆
受乎。燈。夙生慶幸獲遇真詮。索隱研幾積多寒暑。既
仰承乎本講之面命。復資乎壇法之圓修。參同止觀
法門會通圓覺了義。隨文釋義既不忍廢於諸師之
雅言。立體標宗竟獨挈乎一巳之心印。筆以成疏名
曰圓通。剞劂流通用酬法乳。大矣哉首楞嚴之為經
也。無法不具無教不收。狂心若歇歇即菩提勝淨妙
明不從人得謂之華嚴圓頓可也。墮婬室無殊乎孩
提弱喪徵心目何異乎哆跢嘙和謂之阿含漸初可
也。四教並談而三根普潤一道直入而四門等開謂
之方等漸中可也。廣辯三科備明七大以空慧水蕩
二執情謂之般若漸末可也。開示悟入佛之知見疑
惑消除心悟實相謂之法華非漸非頓可也。始明常
住真心終歸三德祕藏四種律儀。珍重扶植三無漏
學懇切宣揚謂之涅槃扶律談常可也。部類既不專
乎四時法門復兼通乎漸頓。收通歸別以別攝通。誠
方等實相之真詮圓頓生酥之教相也。嗚呼悟此理
者清淨法身可即生而獲。修此法者般若妙智可直
下以圓。解脫德由之而念念增明涅槃果因之而心
心成就。可謂明心見性之妙門成佛作祖之祕典也。
然而慧因定發定藉戒成。三無漏學事無躐等。仰冀
後賢於此法門而無惑者。內既資乎聞熏聞修之理
觀外必藉乎佛力呪力之事修。宿習既驅現行不作。
便可飽餐甘露以延年不致過傷醍醐而早夭。以此
而續佛慧命以此而廣佛化儀。使人人悟心地之無
生各各證菩提之不妄。庶不負如來頻煩告誡之恩
當機慇懃啟請之德云爾。

旹
皇明萬曆纔四十有七年歲次巳未中安居日天台
山幽溪沙門傳燈述于楞嚴壇之東方不瞬堂

* 圓通疏引用并曾所經目古今書疏

  
  * 古師
  
  * 孤山法師(諱智圓)　經疏　谷響鈔
  * 吳興法師(諱仁岳)　說題　集解　熏聞記
  * 法界菴主(諱可觀)　補註
  * 雲間法師　補遺
  * 長水法師(諱子璿)　義疏　經註
  * 栢庭法師(諱善月)　玄覽
  * 桐洲法師(諱思坦)　集註
  * 資中法師(諱弘沇)　經疏
  * 擕李法師(諱洪敏)　證真鈔
  * 真際法師(諱崇節)　刪補疏
  * 道欽法師(稟長水璿公之學而著是書)　手鑑
  * 荊公王丞相(諱安石)　經解　補遺　纂註　釋要
  * 覺範禪師(諱德洪)　合論
  * 天如禪師(諱惟則)　會解(現所承用)
  * 福唐法師(諱咸輝)　義海(排長水泐潭吳興三師註入經)
  * 今師
  
  * 魯山講主(諱普泰)　管見
  * 妙峯法師(諱真覺)　百問
  * 幻居法師(諱真界)　纂註
  * 月川法師(諱鎮澄)　別眼　正觀疏
  * 曾儀部(諱鳳儀字金簡)　宗通
  * 憨山法師(諱德清)　鏡懸　通議
  * 中川法師(諱界澄)　經疏
  * 交光法師(諱真鑑)　正脉
  * 蓮池法師(諱袾宏)　摸象

* 圓通疏凡例(八條)

  
  * 是疏乃合會解而為之。元無有科。今欲加之似與舊解相反。欲巳之復於經文章段無所發明。故用細字傍經而書謂之旁科。猶今人之旁註也。若不厭精細不妨從傍翫味。若以之為冗繁則竟讀經文而是科可略。取舍隨宜。亦一時之方便也。
  * 今疏既以旁科而段乎經。即應經隨科列。但會解舊有所分章段。況解隨經置業有定式。不可更為之分割。故經有宜前四反在於後。科有宜後而反置於前。讀者請以意得可也。
  * 經文比解與疏。大而高書一字者所以尊金口也。會解讓經一字而大書。今疏與解相並而細書者所以尊古人也。意欲讀是經者經明而解可略。解明而疏亦可略。用之則行舍之則藏。亦無適而非可也。
  * 會解中不無臧否。所以不敢妄有增損者。念古人草創間關天如師會解時巳沙汰其大半。今若更損之。似令後學全不知古人之用心處矣。
  * 古師之釋會解中猶有收之未盡者。然於經義實有所發明。今更為取之而亦用細書者不敢澆漓於會解之乳味也。著某師曰者知非蹈竊也。間有與巳解間錯而入者文義有所連屬也。
  * 會解臧否處難可以一巳之意而妄為雌黃。若其間於時味或有相妨。理行或有乖戾然後明正其
非是。舍此之外亦惟任之。
  * 是疏但取古師而不及今師者非曰是古而非今也。以諸師著述亦各自成一家言。苟盡取之則卷帙繁多。少取之又啟人嫌隙。是故巳之。
  * 是疏亦有與今師交論處者。所以為本宗堅金城為會解深湯池也。若夫本家之長江一曲異宗之美玉纖瑕。如公論何。如家法何。亦不妨或者之陽秋。其若吹毛求玼陽排陰取。明明三尺其肯遜諸。
* No. 281-D
 大佛頂首楞嚴經會解敘
師子林沙門　惟則

首楞嚴經者諸佛之慧命眾生之達道教網之宏
綱禪門之要關也。世尊成道以來五時設化無非
為一大事因緣。求其總攝化機直指心體發宣真
勝義性簡定真實圓通使人轉物同如來彈指超
無學者無尚楞嚴矣。釋其名則一切事究竟堅固
即所謂徹法底源無動無壞而如來密因菩薩萬
行靡不資始乎此而歸極乎此耳。考其所詮則談
圓理以明真性開圓行以示真修。其性也體用雙
彰。其修也果因一契。原始要終了義之說也。良由
諸修行人背真向妄不成無上菩提。或愛念小乘
得少為足。或欲漏不除畜聞成過。故阿難以多聞
邪染為緣浚發大教。而世尊首告之曰一切眾生
生死相續皆由不知常住真心性淨明體。用諸妄
想此想不真故有輪轉。又曰有三摩提名大佛頂
首楞嚴王具足萬行十方如來一門超出妙莊嚴
路。斯一經理行之大本也歟。由是破七處攀緣別
二種根本。因見顯心因心顯見。雖心見互顯而正
顯在心。如以盲人矚暗喻見非眼。屈指飛光驗見
不動。印觀河之非變比垂手之無遺。辯於八還擇
於諸物。非舒非縮無是無非。使悟淨圓真心妄為
色空及聞見耳。既悟妄為尚疑混濫。故又破自然
因緣示見見之非見。合別業同分指見妄之所生。
且以一人例多人以一國例諸國總顯器界根身
同一妄耳。自淺而深自狹而廣。雖多方顯妄而所
顯惟真。故又舉陰入處界。廣及七大融會入於如
來藏性。使悟物我同根是非一體妄無自性。全體
即真。凡十界依正之相皆循業發現而巳。既悟即
真尚迷循發。故又答山河大地之難深窮生起之
由。譬虗空不拒諸相發揮。顯真妙覺明圓照法界。
一多互應。小大相容。即體即用非俗非真。至於離
即離非是即非即則藏心妙性不涉名言矣。復引
照鏡狂走喻妄無因。結責多聞勸修無漏。通而言
之皆圓理也。理解雖圓非行莫證故又明二決定
義。初審因地發心伏斷無明為修行之要。次審煩
惱根本意擇圓根為發行之由。於是定六根優劣
令一門深入。擊鐘驗常。綰巾示結。陳二十五聖所
證法門。敕選耳根為初心方便。而又教以攝心軌
則安立道場。遂聞四重律儀頂光神呪。通而言之
皆圓行也。乃至由三增進成就五十五位真菩提
路。雖談證位未盡行因。下而戒業習於七趣情想
防禪定於五陰魔邪無非行門之事。必期於圓滿
菩提歸無所得始得名為究竟堅固之證也。然則
依究竟堅固之理立究竟堅固之行。修究竟堅固
之行證究竟堅固之理。楞嚴教旨大抵如是。是知
教行理三悉號楞嚴。了義之說莫此加矣。科經者
合理行為正宗。離正宗為五分。一見道。二修道。三
證果。四結經。五助道。謂見道而後修道修道而後
證果此常途之序固爾。究論上根修證如發明藏
性之後謂不歷僧祇獲法身。請入華屋之前謂疑
惑銷除心悟實相之類。又豈局於常哉。大哉教乎。
夫欲發真歸元明心見性者於此宜盡心焉。然是
經無教不收無機不攝。或言偏意圓。或名同體異。
昧劣之士有所不達。弘經者思所以達之從而為
之解。自唐而宋解者凡十餘家。始余見長水璿師
孤山圓師泐潭月師溫陵環師之說。又閱吳興岳
師之集。併得興福慤資中沇真際節擕李敏。諸師
之意無不大同。惟所見或各從一長乃不能不小
異。遂使行者泣岐莫辯良導。則不達之患不在彼
而在乎此矣。今余會諸家要解以通大途。異不公
乎眾者節之。異而互通者互存之。互為激揚者審
其的據而取之。間有隱略乖隔處則又附巳意目
為補註若合殊流同歸於海故謂之會解。噫。道本
無言非言不顯佛不得巳而言矣。言有不達道無
以明則諸師之言亦不容其巳也。言既多而不同
去道轉遠則會解者又豈容其自巳哉。解既會矣
庶幾覽者因會解以知人之言因人言以知佛之
言。佛言知矣究竟堅固者得矣。曰行曰理曰教曰
禪曰達道曰慧命皆剩語矣。況所謂解與會哉。
時
至正二年壬午佛成道日。廬陵沙門惟則述于姑
蘇城中之師子林。
* No. 281-E

昔天台智者大師聞西域有是經夙夜西望願
見而未及見也。唐武后長安末般剌密帝三藏
始持梵本自南海至廣州。會宰相房融知南銓
在廣請就制止寺譯出而筆受之。中宗神龍元
年乙巳五月念三日經成謄寫入奏。適朝廷多
故未遑頒行。有神秀禪師入內道場見所奏本
傳寫歸荊州度門寺。時慧振法師訪度門而得
之經始傳。天寶十年西京興福寺惟慤法師復
於故相房融家得其筆受之本始作疏解而廣
傳之。繼是則有長水孤山吳興諸公遞相發明
而解益詳矣。然學者或困於詳而莫能徧探。今
師子林天如禪師會解一出則不待徧探而眾
美具在。不勞辯覈而群疑自消。誦習之便。莫便
於是矣。愚與師遊從既久。自其搜括諸家參酌
去取凡三年而會解成。皆愚所目擊。蓋亦頗知
其深有功于是經者也。茲因募眾梓以流通。乃
復記經來之歲月云。
臨川沙門克立題。

* 會解所引教禪諸師名目(年代未詳姑據所聞而刻)

  
  * 與福法師諱惟慤
  * 資中法師諱弘沇
  * 真際法師諱崇節
  * 擕李法師諱洪敏
  * 長水法師諱子璿
  * 孤山法師諱智圓
  * 吳興法師諱仁岳
  * 泐潭禪師諱曉月
  * 溫陵法師諱戒環
No. 281
大佛頂如來密因修證了義諸菩薩
萬行首楞嚴經卷第一

(一名中印度那爛陀大道場經於灌頂部錄出別行)。
師子林沙門　惟則　會解
天台山沙門　傳燈圓通疏

【【觧】溫陵曰如來果體其體本然何假密因。菩薩道用
其用無作孰為萬行。無因無行無修無證無了不
了。大小名相一切不立此真首楞嚴究竟堅固者
也。特以眾生如來隱於藏心非密因不顯。眾生菩
薩淪於七趣非萬行不修。覺皇於是示之以大法
使不迷於小道而默得乎無外之體。喻之以佛頂
使不滯於相見而妙及乎無上之致。指如來密因
使明本妙心知三世諸佛皆依此為初因。明修證
了義使悟究竟法知一切聖人皆依此而證果。乃
至具足菩薩萬行。一切事法無不究竟至於實相
堅固不壞。故名大佛頂如來密因修證了義諸菩
薩萬行首楞嚴經。經即能詮之文而巳。詮猶筌也。
知經為筌則從而釋之者皆筌也。非魚也。學者慎
勿執筌為魚。然後首楞真經可得矣。天如補註曰。
梵語首楞嚴乃大定之總名也。此翻一切事究竟
堅固。古師云未修此定一切事法宛爾差殊為法
所縛。得此定時山河大地明暗色空一切事法當
處寂滅即是常住心性。故云究竟堅固。如法華云
是法住法位世間相常住。韶國師云心外無法滿
目青山亦此義也。上略釋經題竟。若其翻譯筆受
等來歷。及分門科判之類。諸師既有明文茲不繁
引。

【疏】天台曰此經以人法為名。佛所知見常住真心
為體。佛能知見了了見於佛性為宗。破九法界妄
知見顯佛法界真知見為力用。圓頓生酥為教相。
初人法為名者。人有果人因人如來菩薩是也。法
有果法因法大佛頂密因萬行是也。修證了義首
楞嚴則總該因果。初人法為名者。此經題目首標
大佛頂而異說多途。或有單從法釋。如義海師云
大即法身佛即般若頂即解脫。作此解說在理或
當未愜人情。以逐字分釋破句讀故。或單從喻說。
如溫陵師所謂喻之以佛頂使不滯於相見。作如
此說雖謂善巧不合經文。以經文不云猶如佛頂
故。又有單以頂法解說。如覺範等諸師謂此經尊
無上頂法故。善則善矣終帶牽強。今直作事釋。以
事該理還攝得諸家一偏之義。蓋大佛頂如來者
本指世尊頂中所現化佛也。阿難方遭邪染心雖
明了而力不自由。於義為著相故遭繫縛。下文云
阿難縱強記不免落邪思是也。如來設救頂中化
佛說呪。於義為無為故能解脫。下文云何須待我
佛頂神呪令汝解脫是也。阿難見佛頂禮悲泣啟
請十方如來得成菩提妙奢摩他三摩禪那最初
方便。此實覩勝以興懷仰果以求因。故阿難所宗
者解脫。即對病之妙藥救苦之良津莫尊於頂中
化佛。如來得成菩提豈非題稱如來密因乎。故如
來者於三德為解脫。言大佛者即釋迦報智微妙
色身也。蓋佛是覺義於三德為般若。特言大者謂
即法身之報也。能獲法身故在佛名大佛在菩薩
名大菩薩在人名大人初無間然者。故此首題建
言即稱為大。蓋示阿難解脫之本也。何則。以解脫
由般若而證般若又由法身而成。故慕解脫者莫
先於修般若。修般若者莫先於悟法身。故此經前
之三卷無非明眾生本有法身邊事。其曰則汝法
身終成斷滅其誰修證無生法忍厥旨顯然。故阿
難敘悟特云不歷僧祇獲法身非示解脫之本乎。
四卷至六卷無非明般若邊事。七卷至十卷無非
明解脫邊事。蓋般若屬於修解脫屬乎證故也。但
三法相即經亦映帶而說。如二卷云於奢摩他微
密觀照心猶未了。五卷云空性圓明成法解脫。解
脫法巳俱空不生。非法身兼般若。般若兼解脫言
之乎。至於論切要工夫則又三法必俱。如曰見見
之時見非是見。見猶離見見不能及。第一見字般
若也。第二見字法身也。見猶離見見不能及解脫
也。又曰隨拔一根脫粘內伏。則諸暗相永不能昏。
隨拔一根般若也。內伏法身也。永不能昏解脫也。
又曰入流亡所。入般若也。流法身也。亡所解脫也。
故此大字為一經之主意。其曰百千澄清大海見
性周圓遍十方國不動周圓妙真如性清淨本然
周遍法界各各自知心遍十方。皆從此大字上演
出。蓋此經所宗者祕藏。涅槃經云安置諸子祕密
藏中我亦不久自入其中不其是乎。故大佛者的
指說經教主也。頂釋迦無見頂相也。如來頂中所
現化佛也。大即法身佛即般若頂即解脫如來則
解脫之中極勝解脫。如此解說則義海之義成。不
滯於相見而獨尊乎頂法則二師之義亦足。此固
不涉譬喻而文義俱符亦可謂釋題之一快事也。
言密因者即阿難恨多聞而厭繫縛仰解脫以請
修方。雖屬乎修此修即性。照性成修此之謂歟。故
經初二兩卷約眼以辯性。普門大士約耳以明修。
特言密者不過對迷以言。若約悟者全密是顯。如
見性十義堂堂獨露。法身妙性舍此而誰。今借喻
釋字令義易顯密如蜂蜜之蜜。蜜味至甘藏之於
華。人獨見華而忽其蜜。惟彼黠蜂緣華而歃。蜜名
甘露人得而食之愈病延年。如帝釋天園生樹產
甘露。諸天同食皆獲不死長生。眾生六受用根亦
復如是。浮塵根相顯露如華。識精元明其猶甘露。
能悟乎此即獲無生。大集經云憐愍為莖智慧葉
三昧為鬚解脫敷菩薩蜂王食甘露我今敬禮佛
蓮華。亦得證此意也。言修證者一往而言修時非
證證不關修。再往而求今之密因全是佛性。照此
名修無別有修。是則修時即證證時即修。圓覺經
云一切眾生皆證圓覺此之謂也。又證者證驗證
明。如無生常住之理即眾生六受用根或不動或
無遷等皆可即事證驗證明故。若如溫陵師之釋
修證與題相違者二。如來本以修證為首楞嚴。溫
陵乃以無修無證為真首楞嚴。經意本以即修證
而無修證為首楞嚴。如因果名目決定相應。如妄
性無體非有所依。將欲復真欲真巳非真真如性
皆其義意。溫陵乃以有修有證為非真首楞嚴。既
非圓旨今所不用。經顯此義是大乘中之大乘圓
頓中之圓頓。所謂宣勝義中真勝義性故云了義。
言諸菩薩萬行者。上雖曰如來密因要知即眾生
密因。蓋迷之為眾生證之即如來無別如來也。例
今迷此為眾生修之即菩薩無別菩薩也。上密因
乃萬行之正體今萬行乃密因之助用。體用互具
正助兼備。蓋此密因是首楞嚴定。舉一全該無俟
別修。雖或別修亦未嘗出定。所謂不動寂體現諸
威儀。而經云有三摩提具足萬行豈假別修哉。首
楞嚴兩譯不同。一譯徤相分別則義屬乎行。一譯
一切事究竟堅固則義屬乎理。併是兩者以言說
而詮辯之則義屬乎教。古師所謂教行理三悉號
楞嚴。信而有徵矣。以此而求則一題總號一部別
詮教理智斷行位因果無非究竟堅固者也。又此
經題一十九字究其旨歸不無傍正要之皆為密
因而設。謂以性顯修以果顯因以教顯行以人顯
法以助顯正。以性顯修者大即法身佛即般若頂
即解脫。用此三性以顯三修。法身即禪那般若即
奢摩解脫即三摩。全性起修全修在性大佛頂密
因也。以果顯因者。法身如來即禪那報身如來即
奢摩應身如來即三摩。因超果海果徹因源如來
密因也。以教顯行者。非了義之教不詮了義之理。
非了義之理不起了義之行。教行理三悉號楞嚴
了義密因也。以人顯法者。彰此密因是圓頓菩薩
所修。所謂我亦從中證非惟觀世音諸菩薩密因
也。以助顯正者。若能正修密因即能具足萬行萬
行密因也。首楞嚴正歎密因是究竟大定總謂之
首楞嚴密因。故此一十九字是傍正相顯賓主互
嚴。覽別為總一經大旨於是乎盡故曰大佛頂云
云。巳上是別題經是通號。梵語修多羅此稱契經。
謂上契佛理下契物機。又訓法訓常是貫是攝。常
則道軌諸佛法則德模萬靈。攝謂集斯奧義貫謂
持理不失。由如來金口所宣故稱經也。覺範師引
說文曰織有經集絲為之經常而緯變。夫經之所
為經而巳緯以成之則經所不能言也。故孔子貴
神而明之存乎其人。

第二佛所知見常住真心為體者凡有四意。一是
經之張本。經初發軫即云一切眾生皆由不知常
住真心故。二是經之盛談。如屈指飛光驗見不動。
觀河之見童耄無遷。訖第四卷皆明常住真心故。
三以智驗諦。體是如來妙智究盡之法既云我以
不滅不生合如來藏。能究盡者既是常住。所究盡
者安得不常。四以宗驗體。蓋體是宗之所歸宗常
體亦宜常。經云若於因地以生滅之心為本修因
而求不生不滅之果無有是處。因果之宗既須常
住。所歸之體安得不常。又當機發行之由具圓通
常三義。彌須以常住真心為體也。

第三佛能知見了了見於佛性為宗者。蓋用此為
宗非惟攝法周備文義亦復顯然。如經初首告之
曰不知常住真心蓋以不知顯知。徵心之初惟心
與目今何所在。當機請云發妙明心開我道眼如
來許云獲妙微密性淨明心得清淨眼。四卷云用
世語言入佛知見。請入華屋云得陀羅尼入佛知
見。如來答云修菩薩乘入佛知見。五卷云知見立
知即無明本。知見無見斯即涅槃。復次知見乃是
略舉備必六根。故云生死結根安樂妙常同是六
根更非他物。然根必對境對必發識。故經云十方
如來於十八界一一修行皆得菩提。此皆顯詮佛
之知見也。言攝法周備者。如知見既備六根則耳
根在其中矣。既曰知見無見斯即涅槃。此則六根
通須首楞大定為本方成佛之知見。佛命文殊選
擇耳根者。蓋入道雖有多門初心豈能遍入故令
但於一門深入。入一無妄彼六知根一時清淨。然
於所入之門又必有要。苟得其要則與不圓根日
劫相倍。此方眾生惟耳根最利。故文殊順機選此
耳根圓通為入佛之知見之要門。非謂圓通但只
耳根而巳。此與摩訶止觀初心修觀必先內心。故
於三科揀却界入。復於五陰又除前四。的取識陰
為所觀境。如去丈就尺去尺就寸。伐樹得根灸病
得穴。千枝百病自然消殞大同小異耳。言了了見
於佛性者。一經所詮常住真心。如見性十義耳根
三法皆眾生本有佛性。在於根門莫不了了分明
見了了分明聞。能體會乎此是為佛能知見了了
見於佛性無別佛知見可顯也。

第四破九界妄知見顯佛法界真知見為力用者。
此經破顯力用至大。破妄極至等覺顯真直齊妙
覺。又復應知非謂別有等妙可破可顯。直指眾生
日用見聞之際。一塵不立便名破妄極至等覺。見
性昭然便名顯真直齊妙覺。以眾生成佛時秪乾
盡此現前見聞上情識。秪顯此見聞上佛性故也。
如云見見之時見非是見。秪一見見即見佛性即
破無明力用豈不大乎。然此猶就宗之力用言之。
若用之力用要顯佛說此經功用極大。能破眾生
如此疑情。能顯眾生如此佛性能使眾生悟佛性
修行破妄顯真至極者如此與宗俱大也。

第五圓頓生酥為教相者。此經說在方等。方等四
教並談此經純談佛性。狂心若歇歇即菩提。故約
教判為圓頓約味判屬生酥。巳如前茅與玄義中
所說。茲不重辯。
○會解云若其翻譯筆受等來歷
及分門科判之類諸師既有明文茲不繁引。則知
天如師亦不廢於科判等說。今仍順古師備釋翻
譯筆受來歷及隨經科判云。】

「一名中印度那爛陀大道場經於灌頂部錄出別行」

【【疏】長水曰此別目也。印度月名具云印特伽此云
月邦。以此大國形諸小國如星中月。彼有五印此
當中也。即一境之都名。一境之中有多國別。最尊
大者號摩竭提此云大體以總攝故。或云不害皆
義翻也。那爛陀此云施無厭即龍名也。西域記云
菴摩羅國有池池中有龍名施無厭。寺近彼池故
以標號大道場者沙門體心修道之地也。佛滅度
後六帝緝興。遐竦紺宇園林普合都建一門主客
萬僧住持增峻。印度名寺莫先於此故名曰大。灌
頂部者彼有五部此當其一毗盧為主。既標部處
尋驗可憑。無謂近翻疑非正說。】

「大唐神龍元年龍集乙巳五月巳卯朔二十三日辛
丑」

【【疏】長水曰長安三年則天罷政中宗嗣位。是歲改
為神龍元年。龍集者。龍星亦曰歲星歲行一次也。
集居也。乙巳即所舍之次。朔穌也。月死復穌。穌生
也。】

「中天竺沙門般刺密諦於廣州制止道場譯」

【【疏】長水曰天竺亦云乾竺乾豆身毒印度等。沙門
云勤息取生善滅惡之稱。般剌密諦此云到彼岸。
譯者以有才智通四方語。名曰象胥之學。四方各
有其名。今取北方掌語者也。】

「烏萇國沙門彌伽釋迦譯語」

【【疏】長水曰國名未詳。彌伽釋迦此云能降伏。翻梵
為華故云譯語。其中證義應有別錄。餘如翻譯時
年中說。】

「菩薩戒弟子前正諫大夫同中書門下平章事清河
房融筆授」

【【疏】長水曰雖為宰官而授大乘戒者。經云欲受國
王位時乃至百官受位時應先受菩薩戒。一切鬼
神救護王身百官之身也。資於師長以父兄之道
事之故云弟子。正諫者今之諫議也。舉賢達能大
扶進人故曰大夫。中書門下二省之名。平和章明
國政之事曰平章事。筆授或云筆受。謂以此方文
體筆其所授梵本。緝綴潤色令順物情不失正理
也。初密帝割膊藏經至融所苦血浸。融妻以水清
之方得就筆。

天台曰隨經科判準常為三。初序分始於如是我
聞終於歸來佛所。第二正宗分始於阿難見佛終
於不戀三界此後皆屬第三流通分也。】

「○(初序分二初通序六初指法體)如是。

○(二顯能聞)我聞。

○(三明機感)一時。

○(四稱化主)佛。

○(五述住處)在室羅筏城祇桓精
舍。

○(六引同聞三初聲聞五初明類)與大比丘眾。

○(二示數)千二百五十人俱。」

【【觧】溫陵曰如是之法我從佛聞。此集者因佛立言
證法有所授而巳不必他說。一時之語亦因佛立。
諸經通用故不定指也。孤山曰室羅筏或云舍衛
新翻豐德。以國豐四德。一貨財。二欲境。三多聞。四
解脫。祇具云祇陀正云逝多此翻戰勝太子之名
也。生時父王與外國戰勝因立美號。即須達為之
買園造立精舍以施佛者。桓即林也。比丘含三義。
乞士破惡怖魔也。長水曰千二百五十人者。初度
陳如等五人。次度三迦葉兄弟兼徒一千。次度舍
利弗目犍連各兼徒一百。次度耶舍長者等五十
人。經舉大數故減五人。此眾並先事外道勤苦累
劫一無所證。纔遇佛即得上果。故感佛恩常隨佛
化為常隨眾也。天如補註曰會解之例不以人品
年代先後為次第。蓋於諸家之解互有去取。但以
所取之解隨經文先後而插入焉。解之同者不重
取。貴在一路貫通如出一人之口而巳。

【疏】天台曰不必他說者如自古釋經有六成就四
阿難離合等說。皆護法菩薩之所建立馬鳴龍樹
之所宗尚。蓋通序文通其義亦通而意在於別。環
師解經多從要略故其言如此。然以略該廣可也。
若以略斥廣此惡乎可。學者當兩存之庶不倍乎
聖經。今一往順長水所解伸通其義。如是者若兼
我聞合釋即指法之辭也。如是之法我從佛聞。佛
地論云謂結集時眾共請言如汝所聞當如是說。
傳法菩薩便許可言如是當說如我所聞。離釋如
是者信成就也。智度論云佛法大海信為能入智
為能度。信者言是事如是不信者言是事不如是。
肇公亦云信順之辭也。信則所言之理順順則師
資之道成。故萬行中以信為首故云如是。又契理
契機曰如永離過非曰是。如理而說如理而信故
言如是。若約今經如來藏心體性不動曰如。真實
義故曰是。又一切諸法本無生滅皆如來藏故名
為如。離一切相即一切法故稱為是。更有餘義繁
而不論。我聞者聞成就也。我即阿難自指五蘊假
者。然一切法佛說無我。今稱我者我有四種。一凡
夫徧計。二外道宗計。三諸聖隨世假立賓主。四法
身真我。經指後二非邪慢心而有所說故無過矣。
聞謂耳根發識聽受。雖因耳處廢別從總故稱我
聞。無相宗說我既無我聞亦無聞。從緣生故不壞
假名即不聞聞也。若約法性此經旨趣傳法菩薩
以我無我不二之真我根境非一異之妙耳聞真
俗無礙之法門。一時者時成就也。師資合會說聽
究竟總言一時。一者揀異餘時。時者隨世假立。如
來說經有無量時不能別舉。一言略周但云一時。
涅槃經云一時在恒河岸等。又諸方時分延促不
定故但言一時。若約法義釋者即說聽之時心境
泯理智融凡聖如本始會。此諸二法皆一之時。不
標春夏秋冬日月歲時。但是佛說法時。佛者主成
就也。具云佛陀此云覺者。謂覺了真妄性相之者
即究竟覺也。論云以覺心源故名究竟覺。未覺心
源故非究竟覺。然具三義。一自覺。覺知自心本無
生滅。二覺他。覺一切法無不是如。三覺滿。二覺理
圓稱之為滿。佛地論中具有十義。謂具一切智一
切種智出煩惱障及所知障覺了一切諸法性相
能自開覺亦能開覺一切有情如睡夢覺如蓮華
開故稱為佛。在室羅筏城祇桓精舍者處成就也。
處有二種。一所化處即筏城。二所住處即祇園。具
云室羅筏悉底此云豐德。或云聞物或云好道。此
乃城名非是國號。以其城中多財物好欲境饒多
聞豐解脫。道德名稱五天共聞故。或云聞者城。昔
有老僊於此修道。後有少僊從其受學。厥號聞者。
老僊歿後少僊於此建城而住故以名焉。國都號
憍薩羅。但以就勝易彰。故舉城號。祇桓者具云祇
陀或云逝多制多此云戰勝即太子名。林主是彼
故云勝林。桓即林也。精舍者即沙門精行所舍處
也。謂須達買園置舍太子捨樹造門二人共建以
延佛僧。與大比丘眾者眾成就也。與者并兼共及
也。佛與阿難及大比丘等證非虗謬。梵云摩訶此
具三義謂大多勝也。器量尊重天王大人之所恭
敬故云大。徧知內外經書故云多。勝出九十五種
外道故言勝。比丘名含三義乞士怖魔破惡。謂出
家者上於諸佛求法以內資令慧命增長下於檀
越離邪正命乞食以外資令色身無損故云乞士。
又出家者最初發出家心或發菩提心或至成佛
皆令魔怖失人眾故名為怖魔。又能破斷身口七
支九十八使業煩惱故稱為破惡。四人巳上能作
說恣羯磨法故名為眾。】

「○(三顯位)皆是無漏大阿羅漢。

○(四歎德二初自行)佛子住持善超諸有。

○(二化他二初現在助佛揚化)能
於國土成就威儀從佛轉輪妙堪遺囑嚴淨毗尼弘
範三界。

○(二未來垂應益物)應身無量度脫眾生拔濟未來越諸塵累。」

【【觧】孤山曰無漏者內冥中道不漏落二邊也。準涅
槃四依品十地菩薩名阿羅漢。溫陵曰華嚴歎眾
住一切菩薩智所住境護持諸佛正法之輪所謂
佛子住持也。法華歎眾盡諸有結心得自在所謂
善超諸有也。能於國土成就威儀者。隨剎現身正
容悟物也。從佛轉輪妙堪遺囑者。道能助化德足
利生也。而又嚴毗尼而作範示應身而度生。意非
利彼一時直欲拔濟未來使皆超諸有塵累耳。此
阿難同列之德也。凡經序眾皆隨緣起。此經以阿
難起教示墮婬室。疑若未能住持佛法善超諸有。
虧威儀汙戒律不堪遺囑度生拔濟未來。故因歎
同列之德以顯阿難示迹實無虧汙意在拔濟也。

【疏】天台曰。二師釋歎德􂌄之太高者。以孤山判歸
法華溫陵判歸般若法華兩間故也。不知如是等
六事名經前序居一經之首故。亦名經後序結集
家後安故。今正意在經前。豈以未聞楞嚴而遽歎
功德超勝如此。即法華稱最圓頓而未經開顯敘
眾亦從小釋。楞嚴輙以過之恐無此理。今既判歸
方等則無漏者內冥真諦不漏落三界也。羅漢三
種一慧解脫二俱解脫三無疑解脫。今揀非慧俱
故稱為大。以大乘言之菩薩稱佛真子二乘猶子
而巳。住一切智所住境護持諸佛正法之輪所謂
佛子住持也。法華嘆眾盡諸有結心得自在所謂
善超諸有也。能於國土成就威儀者。隨物現通正
容悟物也。餘如舊說。若應身無量度脫眾生亦須
約小乘無漏神通而釋。惟其如此具德方堪受別
請而事遠游行等慈而不擇微賤能轉邪而不為
邪轉。如其未然無有蹈大人之跡而不顛倒錯亂
若阿難者。經家敘意不在茲乎。是則歎德出當機
一籌足矣。經前之序胡必拘拘以涅槃華嚴為較
哉。】

「○(五累名)其名曰大智舍利弗摩訶目犍連摩訶拘絺羅富
樓那彌多羅尼子須菩提優波尼沙陀等而為上首。

○(二緣覺眾　三菩薩眾列在別序)復有無量辟支無學并其初心同來佛所。」

【【觧】長水曰舍利此云鶖也。弗即子也。其母名舍利。
以其眼黑白分明轉動流利如之故連母為名。目
犍連姓也此云釆菽氏。名拘律陀此云無節樹。摩
訶拘絺羅此云大膝乃舍利弗之舅。常論勝姊。姊
懷鶖子。論即不勝。知懷智人寄辯母口。遂往南天
學十八經無暇剪爪號長爪梵志。學畢還家而甥
巳為佛弟子。起大憍慢往佛所奪之。佛令立論義
墮負媿得法眼淨成阿羅漢獲四辯才。富樓那父
名此云滿。彌多羅尼母名此云慈。今連父母名召
云滿慈子。須菩提云空生。生時庫藏皆空占者云
既善且吉故亦云善現善吉。優波尼沙陀此云塵
性空。孤山曰諸經列名不同。尚年臘則先陳如。尚
聲德則先鶖子。今從尚德之例也。長水曰辟支具
云辟支迦羅。此云獨覺亦云緣覺。獨但自悟緣依
教悟。獨覺自分二類。其利根者曰麟喻。喻麟之獨
出無佛世。觀物變易。自覺無生。其鈍根者曰部行
亦出無佛世。部黨而行師徒訓化也。緣覺依佛教
觀十二緣作流轉還滅二種觀法者也。資中曰此
是部行遇佛迴向者。吳興曰并其初心正似師徒
共集實部行也。

【疏】天台曰二序分文通序巳竟下屬別序。論此經
亦具三乘及以俗眾。第二乘內眾常隨侍佛。王臣
等外眾出沒不定。菩薩居兩間輔弼揚化而隱顯
無恒。發起緣由既屬休夏自恣。菩薩隨機化導必
自遠方而來。王臣設齋延佛要須隨佛而至。經家
欲避重複故於別序而插入焉。】

「○(一別序二初發起遠由二初夏終演法)屬諸比丘休夏自恣十方菩薩諮決心疑欽奉慈
嚴將求密義即時如來敷坐宴安為諸會中宣示深
奧法筵清眾得未曾有迦陵僊音徧十方界恒沙菩
薩來聚道場文殊師利而為上首。」

【【觧】孤山曰自恣律開三日七月十四十五十六也。
溫陵曰自有愆失恣任僧舉曰自恣。九旬禁足。莫
由覲佛。故於休夏咨決心疑。自恣決疑皆所以考
九旬德業也。欽奉如來而稱慈嚴者。慈以恩言嚴
以威言。宣示深奧所以為楞嚴發起。如法華以無
量義為發起也。迦陵頻伽僊禽也。其音和雅佛音
如之。文殊此云妙德。表根本智楞嚴會上為擇法
眼。故居上首也。

【疏】天台曰深奧為此經發起者即菩薩所求密義
也。楞嚴所說妙在密因。開佛知見莫尚乎此。是則
菩薩與佛砧槌相扣。於楞嚴未舉齒先巳聊通一
線。又此一段經文應通別兩屬文殊師利而為上
首屬通序列眾。屬諸比丘休夏自恣一段屬別序。
蓋此經所說最嚴者戒律戒律所重者休夏自恣。
欲敘菩薩咨決心疑而集。不得不以休夏自恣而
為發端。則恒沙菩薩來聚道場者為咨決心疑而
集也。古師知此經以阿難邪染為緣浚發大教不
知邪染之緣正根于此。經家意明阿難大小威儀
俱失兩門作略俱無。而欲行大人事且曰方行等
慈不擇微賤。摩登伽女所以得乘其間矣。何謂大
小威儀俱失。休夏自恣此小乘之威儀也而阿難
方受別請。咨決心疑此大乘之威儀也而阿難方
遠遊不還。何謂兩門作略俱無。藏乘極果猶諄諄
乎結制。小乘初心當謹謹乎伴侶。而阿難方破夏
而獨行。大乘菩薩如文殊雖三處度夏至休夏未
甞不住佛所而咨決心疑。阿難果何人斯而獨異
乎是耶。故經家暗紏阿難之失而有此五焉。一破
夏遠遊。二獨受別請。三不來自恣。四不咨決心疑。
五強學大人作略。要知正為末世比丘與白衣居
士學虗頭禪無真實慧虧威儀蔑戒律。強學大人
作用其過有甚於誤墮婬舍將毀戒體者設豈阿
難之實然乎。】

「○(二王臣營齋二初佛應王宮)時波斯匿王為其父王諱日營齋請佛宮掖自迎
如來廣設珍羞無上妙味兼復親延諸大菩薩。」

【【觧】孤山曰波斯匿此云勝軍。溫陵曰匿王舍衛國
王也。宮掖王之內庭也。於內庭延佛敬之至也。

【疏】中川曰仁王經波斯匿名月光德行十地也。諱日
者。曲禮云卒哭而諱。謂諸候既葬七月有祭於庭
廟謂之卒哭。乃命於中宮捨故而諱新。無敢稱名。
故匿王以其日設齋恭延聖眾所以資先王之靈
也。又諱日亦云忌日。祭義云忌日必哀稱諱如見
親。宮掖者按唐志及宋元宮殿錄掖皆為掖垣掖
門而非內庭。蓋云宮城也。若按班固西都賦云後
宮則有掖庭椒房。呂向註曰掖庭宮名在天子左
右如肘掖也。】

「○(二僧應臣舍二初敕文殊領眾)城中復有長者居士同時飯僧佇佛來應佛敕文
殊分領菩薩及阿羅漢應諸齋主。

○(二闡阿難他行)惟有阿難先受
別請遠遊未還不遑僧次。

○(二發起近由四初獨還無供)既無上座及阿闍黎途
中獨歸其日無供。

○(二乞食遭攝二初乞食運懷三初俯運等慈)即時阿難執持應器於所遊城
次第循乞心中初求最後檀越以為齋主無問淨穢
剎利尊姓及旃陀羅方行等慈不擇微賤發意圓成
一切眾生無量功德。」

【【觧】溫陵曰此敘其悞墮婬室之由也。律制僧遠出
侶須三人一上座一軌範師所以嚴行止防悞失
也。鉢曰應器。最後檀越謂未飯僧者。平等之慈於
巳等心而化使彼等心而施。於食等者於法亦等。
所以能成無量功德。若摩登者即穢而微賤。阿難
既無揀擇所以誤墮也。剎帝利王族。旃陀羅云殺
者即屠膾婬酒之家。

【疏】熏聞云飯僧者謂以食請僧飯之。四分律明請
僧有二種謂僧次請別請也。雖律開別請而諸文
中多斥別請偏讚僧次。十誦律云別請佛及五百
羅漢不如僧次請一似像極惡比丘。成論云僧次
請僧如飲海水即飲眾流也。梵網經中亦作此說。
天竺以積財巨億為長者。守道居正為居士。阿闍
黎有五種一出家。二受戒。三教授。四受經。五依止。
受戒及依止多巳十夏者為之。餘皆多巳五夏者
為之。】

「○(二仰遵訶戒)阿難巳知如來世尊訶須菩提及大迦葉為阿羅
漢心不均平欽仰如來開闡無遮度諸疑謗。

○(三威儀如法)經彼
城隍徐步郭門嚴整威儀肅恭齋法。」

【【觧】溫陵曰此敘平等行慈之意也。須菩提捨貧從
富大迦葉捨富從貧。一謂富者易施。一為貧者植
因。如來訶之欲其心無遮限而息不均之疑謗。故
阿難欽仰以肅恭齋法。齋法者。齊整嚴重次第行
乞之謂也。或局維摩經謂非如來訶責。安知如來
不訶獨淨名訶哉。

【疏】中川曰分衛經明一切賢聖欲濟貧苦故入聚
落。當乞食時乃至入無城想見無人想。阿難嚴整
威儀肅恭齋法即此謂也。】

「○(二經歷遭攝)爾時阿難因乞食次經歷婬室遭大幻術摩登伽
女以娑毗迦羅先梵天呪攝入婬席婬躬撫摩將毀
戒體。」

【【觧】長水曰摩登伽義翻本性。下經云性比丘尼是
也。溫陵曰摩登伽妓女也。娑毗迦羅此云黃髮外
道。所傳幻呪名先梵天實妖術耳。婬躬撫摩將毀
戒體者。以身逼近將毀淨戒之體也。後云心清淨
故尚未淪溺則將毀而巳。

【疏】栢庭曰夫是經之設特以阿難摩登一緣。蓋其
意有二。一以後世其過徧甚。宜先示教以為之防。
一以有慧無定為未足恃。雖果位猶且不免。以為
未全道力之戒故權設迹以救世焉。非謂聖賢實
蹈其過也。而經云將毀戒體亦權為之辭焉。

天台曰戒體即無作戒體也。謂授戒之時三白四
結身口承受心不異緣。一作之後更不復作。戒疏
所謂不起則巳起則性無作假色是也。今之將毀
即四根本中第一婬戒。言將毀者非謂當機將欲
毀之。蓋謂摩登之婬躬撫摩將欲毀伊之戒體也。
後云八萬行中但毀一戒。心清淨故尚未淪溺。以
當機初果巳斷邪婬不入欲流故不淪溺。】

「○(三如來慈救三初在王宮密知)如來知彼婬術所加。

○(二歸精舍演法二初齋罷歸園)齋畢旋歸王及大臣長者
居士俱來隨佛願聞法要。

○(二現通演呪)于時世尊頂放百寶無
畏光明光中出生千葉寶蓮有佛化身結跏趺坐宣
說神呪。

○(三敕將呪往護)敕文殊師利將呪往護惡呪消滅。

○(四護歸佛所)提獎
阿難及摩登伽歸來佛所。」

【【觧】資中曰如來常儀受請齋畢皆為說法。今既速
歸必有所為故王臣大眾隨而來也。溫陵曰頂門
為無上果。光有百寶色謂之無畏者。能攝魔外物
無以勝也。世尊不自說呪而於頂光化佛說者。示
此呪乃無為心佛無上心法也。孤山曰登伽得益
而經家不敘者下文顯故。然約實行則機熟得道
之時。由阿難牽以欲鈎故使後入佛智也。若是大
權則同阿難。發起斯教以益群機耳。

【疏】天台曰如來知彼婬術所加。正明佛界機興感
應道交也。知之一字。即如來鑒機之智寂而常照
無緣慈悲也。婬術所加正明得機。此之機感有乎
冥顯。婬術所加人天機顯。未即起數佛界機冥。如
地隱好堅人無知者。惟佛天眼乃能知之。然此知
字與下知常之知。各各自知心遍十方之知同是
一體。王及大臣等。俱來隨佛願聞法要者。明此大
機不為一巳獨得滅度而發。即佛之大應亦不為
一人開佛知見而興。歸園演呪雖為析邪拔苦之
方。實是攝機與樂之漸。殷勤啟請十方如來楞嚴
大定慕果以求因仰勝以興懷不由之而致乎。故
此一節。為一經之深脉。全題之都召也。佛敕文殊
將呪往護等者。論區區惡呪焉用牛刀。如師子搏
獸亦盡其力而巳。然有二因緣焉。一以摩登婬俗
之舍目連雖具大神通所不得往。一以阿難佛界
之機富那等雖善巧說法所不得預。惟文殊為實
智之母權智之父。泯是非一境智鑒機宜知順逆
具大體大用將欲因之而開佛知見故偏遣之。

【觧】天如補註曰一經大分準常為三。一序分。二正
宗分。三流通分。序分齊此。下文為正宗分。蓋阿難
返省前非啟請妙奢摩他等政是正宗之發端也。
環師於正宗一分又科為五。初見道分始於此而
止於第四卷中。二修道分始於第四卷中而止於
第七卷。三證果分始於第七卷末而止於第八卷
中四結經分在證果分後。五助道分始於第八卷
中。而止於第十卷末。正宗文竟遂入流通而卷終
焉。

【疏】天台曰準桐洲集解正宗分科為六與溫陵所
判大同。初依常住真心以開圓解即見道分也。二
依常住真心以起圓行即修道分也。三依正助兩
行以分圓位即證果分也。四承三法既備問名受
持即結經分也。五因釋餘疑廣辯七趣即助道分
也。六無問自說預明禪境與之小異。蓋彼合禪境
為助道此開助道為禪境爾。正宗文竟遂入流通
焉。今依集解惟開圓解起圓行多有更治。蓋前經
三卷酬當機三止之請。雖曰開解行隨解進。常心
雖圓而三諦宛爾。隨聞入觀妙行斯立。第開解有
兩翻問答。初對慶喜明破妄顯真約不次而次說
三諦酬三止以開圓解。始於初卷終第三卷。次對
滿慈明從真起妄約次而不次說三諦酬三止以
開圓解。始於第四卷終請入華屋之前。初次第中
始于阿難見佛頂禮悲泣至無得疲怠妙菩提路
約真諦酬奢摩。始敷演大陀羅尼至意識界約俗
諦酬三摩。始開示中道了義至說偈讚佛約中諦
酬禪那。經敘阿難。即解即行即證一期酬三止之
請巳竟。次答滿慈不過釋餘疑以盡三諦之妙。洎
乎請入華屋去又不過重為末世眾生。曲施方便
以開行門爾。】

「○(二正宗分六初依常住真心以開圓解二初對慶喜明破妄顯真約不次而次說三諦酬三止以開圓解三初阿難悔請)阿難見佛頂禮悲泣恨無始來一向多聞未全道
力殷勤啟請十方如來得成菩提妙奢摩他三摩禪
那最初方便。

○(二大眾願聞)於時復有恒沙菩薩及諸十方大阿
羅漢辟支佛等俱願樂聞退坐默然承受聖旨。」

【【觧】天如補註曰奢摩他等三名乃楞嚴大定之名
也。昔孤山甞用天台三止配之。一曰體真止止於
真諦。二曰方便隨緣止止於俗諦。三曰息二邊分
別止止於中道第一義諦。以止屬於定故也。今復
釋而明之。奢摩他者寂靜之義也。三摩者觀照之
義也。禪那者寂照不二之義也。義立三名體惟一
法。舉一具三言三即一三一互融故謂之妙。如是
妙修方曰楞嚴大定。此乃一經之要旨趣理之玄
門。阿難昧之是以遭難。至是始以多聞小慧為恨
而以楞嚴大定為請。然如來下文所示別無其方。
始則決擇真妄次則真妄和融乃至會通藏性深
窮萬法直至第四卷中。皆是發明究竟之圓理而
巳。蓋此圓理乃大定之本也。吳興曰最初方便者。
阿難所請有通有別。通謂奢摩他等。是諸佛成道
之法也。別謂最初方便即當機發行之由也。應知
下文從破心見以去酬其通請。如佛告阿難有三
摩提名大佛頂首楞嚴王具足萬行十方如來一
門超出妙莊嚴路汝今諦聽等。至辯諸聖圓通本
根酬其別請。如佛告大眾吾今問汝最初發心悟
十八界誰為圓通。從何方便入三摩地等。舉要言
之。惟觀音所觀耳根圓通是此經最初方便。舊有
多說今無取焉。

【疏】天台曰阿難持法藏人示跡恒為魔嬈。此獨悲
泣者蓋淚出痛膓有所含恨而發。非恨佛救之不
疾也登伽邪染之所困也。恨無始來一向多聞未
全道力耳。苟全道力也摩登柰我何哉。道言體也
力言用也。有道而後有力有體而後有用。如來巳
成菩提故能從體起用說呪伏魔。阿難方證初果
未全道力故為魔力所轉。遠追其咎過在多聞。多
聞能為道助今為道障者。永嘉所謂分別名相不
知休入海算沙徒自困也。小慧巳自為障矧一向
乎。矧無始乎。法華經云我與阿難同於空王佛所
發菩提心我常勤精進故成道果阿難惟樂多聞
故未得無漏。則無始來一向多聞誠矣。夫人之居
恒孰能內疚。惟其臨難方事悔責。既以多聞小慧
自咎宜以首楞大定為請故經敘殷勤啟請云云。
經文照應有道而後有力。道體屬果有因而後有
果。菩提翻道阿難仰果以求因是故請三。蓋菩提
有真性實智方便三種之異。故於因行亦請其三。
一一主對函蓋相應。昔孤山法師。甞用天台三止
配之此說甚符經旨。今用圓覺三法釋成。經云若
諸菩薩悟淨圓覺。以淨覺心取靜為行。靜即真也。
取靜即體之之義也。此與今文屈指飛光驗見不
動。觀河之見童耄無遷。吾不見時何不見吾不見
之處。見見之時見非是見等義同皆體真意也。又
云若諸菩薩悟淨圓覺。以淨覺心知覺心性及以
根塵皆因幻化。即起諸幻以除幻者。變化諸幻而
開幻眾。此與今文推陰入處界非因緣自然義同
皆方便隨緣止意也。又云若諸菩薩悟淨圓覺。以
淨覺心不取幻化及諸靜相。了知身心皆為罣礙。
無知覺明不依諸礙。永得超過礙無礙境。受用世
界及與身心相在塵域。如器中鍠聲出於外。即中
道也。不取幻化及諸靜相即息二邊分別也。此與
今文觀七大性色真空性空真色清淨本然周遍
法界義同。皆息二邊意也。孤山又曰雖以大定為
請然如來下文所示別無其方始則決擇真妄次
則真妄和融乃至會通藏性深窮萬法直至第四
卷中皆是發明圓理而巳。蓋此圓理乃大定之本
也。蓋止不自止由觀理以成止。修不自修由見性
以起修。如來答之以開解當機照之以成觀。故圓
覺三觀一一皆云悟淨圓淨以淨覺心與此甚相
契合。天台所謂全性起修全修在性是也。最初方
便者。古今議論是否無定。如長水所說有二方便。
一信解真正為本起因。如圓覺普賢下五章約教
門明解為教方便。則經初四卷皆其事也。一此方
當機發行之由。即文殊所選耳根圓通為行方便。
則經六卷是也。若吳興惟是後說。以耳根圓通為
最初方便。余則并存之復足一以為三。乃通指初
心所修首楞大定為最初方便。即此經與圓覺所
說初心皆可修之是也。以對夫首楞三昧經十地
所修者為最後真修。故此經十住位云以真方便
發此十心。非初心所修大定為最初方便乎。然余
後之一種但是前之二種。前之二種合而修之但
成後之一種。蓋行非解不導解非行不進。目足雙
假。斯可以成真家之方便。是則余後一種祇是長
水中之二種。豈非二解長水所得居多乎。雖然如
來所答要必以解而濟乎行。若阿難所請但在行
而不在解。則吳興所說亦不違乎經旨。第解行證
三為經家之常途。惟此經與餘經者異。蓋此經所
詮者祕藏而開解意在法身。修行意在般若。證果
意在解脫。以阿難仰解脫而請般若得成菩提妙
定是也。如來答中先以法身之解者。示般若之照
非法身而不圓。解脫之果非法身而不滿。故慕解
脫者莫先於修般若。修般若者莫先於悟法身。能
悟法身則修般若證解脫如取物而持左劵。故善
照法身者即般若即解脫。一舉而兩得。天台云直
法身非法身法身必具般若解脫。即今經三諦而
一諦也。又云直般若非般若般若必具法身解脫。
即今經三止而一止也。又云直解脫非解脫解脫必
具法身般若。即今經三涅槃而一涅槃也。以是而
知。今此三止即三般若。直通十地及以等妙。無謂
止觀但被初機而巳。故纓珞經云等覺照寂妙覺
寂照。寂照非止觀乎。交光正脉懸解中大非天如
會解。謂如來所答前四卷皆明奢摩他性定道理。
只言性而未言修。會解硬配三止甚違經旨。不知
會解此文但云前之四卷皆是發明圓理。蓋此圓
理乃大定之本何曾硬配三觀。余所深服天如者
無論餘文。只此數言可以定一經修性解行之大
旨。後世所說豈能過之。然則謂其未盡經旨可也。
斥其盡非故不可也。巳如前茅廣破。細翫彼文自
知大途。】

「○(三如來演說二初酬請開示以發圓解三初約真諦明破妄顯真以酬奢摩二初約七處妄計破妄心無所密示真心五初審問發心二初問)佛告阿難汝我同氣情均天倫當初發心於我法
中見何勝相頓捨世間深重恩愛。

○(二答)阿難白佛我見
如來三十二相勝妙殊絕形體映徹猶如琉璃常自
思惟此相非是欲愛所生何以故欲氣麤濁腥臊交
遘膿血雜亂不能發生勝淨妙明紫金光聚是以渴
仰從佛剃落。」

【【觧】溫陵曰阿難此云慶喜斛飯王之子。如來成道
夜生。淨飯既聞太子成道斛飯又奏宮中生男。舉
國欣慶因名慶喜。是佛堂弟。故云同氣。同氣共本
也。天倫兄弟也。吳興曰阿難既厭多聞。而欣妙定。
如來欲談是義。先詰妄緣。故問發心見相之由。為
止散入寂之本。迷解之要並在於茲。孤山曰見相
實有。生滅宛然。緣此發心安趨常果。故下經云若
於因地。以生滅心為本修因而求佛乘。不生不滅。
無有是處。天如補註曰阿難見相乃緣塵分別之
見。其所發心即妄想攀緣之心。後文七徵八辯重
重逐破者此也。

【疏】天台曰如來問阿難發心見相之由先敘俗中
至親故曰情均天倫。次敘法中至親故曰於我法
中。意問俗親則以恩愛為深重。今捨深重而趣乎
法必有勝於父母妻子恩愛之深重者。特不知見
何勝相頓捨世間深重恩愛也。阿難所答。則以相
好從清淨之所生。恩愛從麤濁之所得。一昇一降
自不為倫由是頓捨世間恩愛。亦可謂挹流而得
源。聞香而得根矣。然而孤山云見相實有。生滅宛
然。緣此發心安趣常果者。此原阿難分別事識生
起之因從六塵而有。如黠師子先除塊本。雖似破
相。原是破識。而交光輙斥之云盡將破識之旨轉
為破相之宗。此不徒吹毛求疵抑且不知妄本矣。
然不能無失者。不可以阿難一人之非而槩非佛
之相好。如般若云若以色見我以音聲求我。是人
行邪道不能見如來。相好果何過哉。過在以色以
聲求之也。若天如分明指出為分別之見攀緣之
心作下文重重徵破之本。可謂提綱挈領深見旨
歸而交光特掩人之善。亦獨何哉。】

「○(二直示常心)佛言善哉阿難汝等當知一切眾生從無始來生
死相續皆由不知常住真心性淨明體用諸妄想此
想不真故有輪轉。」

【【觧】孤山曰常住真心。即下文如來藏心圓融三諦
也。用諸妄想謂九界眾生不達此三本惟一念於
是六趣見其俗。二乘見其真。菩薩見其中。皆由不
了圓融。妄生取著。故致輪轉二種生死。

【疏】天台曰善哉阿難者如來將示第一義諦先以
大慈哀憫之辭與而進之也。常住真心即圓融三
諦之體。要而言之下文所顯真心真見所謂則汝
今者識精元明能生諸緣緣所遺者是也。用諸妄
想要而言之下文所破妄心妄見所謂則汝今者
用攀緣心為自性者是也。為下文開圓解作張本。
不知正為顯知為下文開圓行作張本。蓋能知此
體則用諸真如。不知此體則用諸妄想。一經大體
大用盡於此也。若論文意生起。阿難既忻妙定如
來前文問以發心者。蓋萬行以發心為之始。發心
正凡所修行無不皆正。阿難既答緣相發心。如來
繼此而示之以常心者。蓋發心以開解為之本。開
解妙則心無不真。故天台家所立十乘觀法以觀
不思議境為之始以真正發心為之次然後示之
以善巧安心止觀。與此甚相符合。如來之意。謂阿
難所請三止既以如來得成菩提者為言。不可謂
之不善巧。所發之心既緣如來相好而起亦不可
謂之不正。特未知其真乎不真乎。果真乎。即當進
之以真。則妙奢摩他不數言而足。果不真乎。即當
首破其妄然後進之以真。但如來大慈不欲人蹈
之於妄。不欲人蹈妄不若先聊示之以真。使上根
利智一言之下心地開通。則楞嚴妙定亦不煩數
言而足豈不偉哉。故如來嗣發心而告之曰善哉
阿難(云云)。此不知字。與下第三卷阿難聞法領悟
中。各各自知心遍十方知字相照應。此中不知。是
知見立知即無明本之知。下文之知。是知見無見
斯即涅槃之知。所謂正遍知也。須知此經明阿難
觀境發心立行有兩番。初番觀境既執心在內在
外不知妄心無所無體。心既妄矣則發心立行無
非是妄。次番既示以妙境而各各開悟。然後說偈
讚佛。而云妙湛總持不動尊等(云云)。又繼之以發
四弘誓願而云願今得果成寶王還度如是恒沙
眾。發願既竟釋疑既畢。請入華屋重開行門則若
觀境若發心若止觀至於破法遍識通塞等十乘
莫不皆正矣。噫。智者所立十乘。豈果有意求合於
此經。蓋契理契機之教不求合而自無不合有如
此也。】

「○(三勸進直心二初勸令直答)汝今欲研無上菩提真發明性應當直心酬我所
問。

○(二引佛明益)十方如來同一道故出離生死皆以直心心言
直故如是乃至終始地位中間永無諸委曲相。」

【【疏】長水曰諸佛同道脫苦得樂皆由直心者此有
二種。一發言無虗假。二向理之心無別岐路。今此
經意須具二焉。始令發言無妄終成向理心絕。方
為十方道同。孤山曰言者心之聲。由心直故所言
直。三諦真常。名心直。了義頓說。名言直。由此心言
乃能趣道。】

「○(四勘定直否二初問將何見樂二初問)阿難我今問汝當汝發心緣於如來三十二相將
何所見誰為愛樂。

○(次答)阿難白佛言世尊如是愛樂用
我心目由目觀見如來勝相心生愛樂故我發心願
捨生死。」

【【觧】泐潭曰此正陳妄體也。目即眼根。心即意識。根
識虗妄猶如空華。若執有體。能見能樂。豈惟迷於
法空亦起我人見愛。故後文云六為賊媒。自劫家
寶。無始虗習住地無明皆由根識更非他物。想相
為塵識情為垢。生死輪轉莫不由斯。故下推徵令
知虗妄。

【疏】天台曰觀諸師之釋遽欲於見相發心以正阿
難之妄。不知如來大慈辭不逼迫且放過一著。又
且方便真實開示。常住真心。要使阿難依常心以
進乎解。依圓解以發乎心。依圓誓以造乎行。則首
楞大定不俟多辭而入矣。蓋發心自有多種。如止
觀說有見種種相好而發心者。有聞種種法而發
心者。乃至第十(云云)。見相又有四種。有見父母生
身而發心者。有見勝應而發心者。有見報身而發
心者。有見法身而發心者。今阿難所見即父母生
身。然四教雖有不同莫不同以一父母生身為境。
解圓則圓解偏則偏。故如來先標常心以為張本
然後誨敕阿難。當以直心酬我所問。使阿難果能
依常住而發心一以直心酬佛所問。如栢庭所謂
我以心見見佛惟心。我心遍於佛身。佛身現我心
內。心不自知心佛不自見佛。心有想則痴。無想則
泥洹。是真見佛。如般舟所云者。又能了知如來之
身。前際不來後際不去今亦不住。不觀色不觀色
如不觀色性等。如維摩經所謂者。是則依於佛慧
不以二相見於如來。惟依心現不離真如。能如是
見如是答者。則七處徵心八還辯見之說無從生
起亦何有於是經。惟阿難將發起是教。特閟其妙
解姑以緣心酬其所問。則曰如是愛樂用我心目。
安能契本有常住真心哉。】

「○(二問心目所在二初問四初法)佛告阿難如汝所說真所愛樂因於心目若不識
知心目所在則不能得降伏塵勞。

○(二譬)譬如國王為賊
所侵發兵討除是兵要當知賊所在。

○(三合)使汝流轉心
目為咎。

○(四問)吾今問汝唯心與目今何所在。」

【【觧】孤山曰王譬真心賊譬妄想真為妄轉如國被
賊侵。發兵討除。喻修大定。汝合國王心目合賊。

【疏】天台曰此喻設得極好。總喻得下文七翻破心
無所。三處破心無體。蓋有賊。必有所居巢穴。初攻
其內則逃遁於外。次攻其外則遁於潛根。以至攻
其中間則漫散四方而無所著。至攻無所著則巢
傾穴破以為流賊。夫賊至於流。則絕之必矣。故下
三處破心無體皆所以設正設奇降伏塵勞之良
䇿。至於因見顯心因心顯見去。此又撫字之嘉謨
用文之仁聖也。】

「○(二答)阿難白佛言世尊一切世間十種異生同將識心
居在身內縱觀如來青蓮華眼亦在佛面我今觀此
浮根四塵秪在我面如是識心實居身內。」

【【觧】溫陵曰謂心在內目在外自眾生至如來。阿難
皆然文互見也。異生有十二類除土木空散。非心
眼倫也。天如補註曰浮根四塵。言眼也。詳見第四
卷中。

【疏】熏聞云青蓮華眼。天竺有青蓮華其葉修而復
廣青白分明。有大人目相故以為喻。

天台曰阿難是多聞人佛有所問而言不亂答。故
內則審定其所見外則引同乎眾人。識心在內既
均乎有情。佛屬有情。理豈不然。故曰一切世間十
種異生同將識心居在身內。眼根在面既同乎善
逝生侔佛相。事非頓異。故曰縱觀如來青蓮華眼
亦在佛面。引同巳成然後結歸自巳云我今觀此
浮根四塵秪在我面。如是識心實居身內。要知阿
難尊者其猶慣竊偷兒。豈肯一鞫成招。釋迦世尊
其猶法家老吏須假三翻成案。初問發心乃以見
相為答。夫發心出家。孰不因相。遽正其妄誠心未
服。次問將何所見誰為愛樂。答云用我心目。凡厥
有生無問聖凡孰不因眼而見因心而知。遽正其
妄誠心亦未肯服。惟問心目何在。則答之云心在
身內眼在其面。阿難到此情盡辭窮贓物畢露。而
一力成招。如來下文七翻重重逐破。得以藉口矣。】

「○(三廣破心眼二初正破妄心之所二初立例三初定內外)佛告阿難汝今現坐如來講堂觀祇陀林今何所
在世尊此大重閣清淨講堂在給孤園今祇陀林實
在堂外。

○(二定先後)阿難汝今堂中先何所見世尊我在堂中
先見如來次觀大眾如是外望方矚林園。

○(三定因由)阿難汝
矚林園因何所見世尊此大講堂戶牖開豁故我在
堂得遠瞻見。」

【【觧】溫陵曰定內外境欲明在內之心當次第見。定
先後見欲破在內之心不先見內。汝矚等。皆且引
事辯定下乃牒破。

【疏】天台曰阿難所計心在內而眼在面。如來則先
破在內之心七處之文是也。若破在面之眼則寄
在顯示見性之先而說。今疏則約阿難雙計心眼
以為之科云初正破妄心之所。二寄破妄見之所。
及至下文則又順頓示見性常住妙明之義而更
為追破見性是心非眼。以二文破顯各有傍正故
也。】

「○(次正破二初慰許)爾時世尊在大眾中舒金色臂摩阿難頂告示阿
難及諸大眾有三摩提名大佛頂首楞嚴王具足萬
行十方如來一門超出妙莊嚴路汝今諦聽阿難頂
禮伏受慈旨。」

【【觧】溫陵曰三摩提亦云三摩地亦云三昧。此云正
定。首楞三昧千聖共由故曰一門。妙莊嚴海由此
而至故謂之路。孤山曰阿難向以三名為請。今如
來但舉三摩提者。圓融三止舉一即三。故下文奢
摩他路。其意亦爾。

【疏】天台曰此段經文有謂倒置合移於問發心之
前。此說非也。蓋此經以破妄顯真為力用。前問發
心等為破妄作序。示常心為顯真作序。但顯真為
傍破妄為正。妄賊巳露方事逐破。故知七徵為妙
定之正文。如來于此許說誡聽。文不為倒。先摩頂
者。以七處所徵皆當機尋常所守。今將逐破恐其
怖畏失守故安慰之。又將開示無上頂法故摩頂
以表之。有三摩提等者舉全題以示也。三摩即密
因。大佛頂題之始。首楞嚴王題之終。具足萬行備
舉中間。一門超出即修證也。不言菩薩以如來該
之前以三止釋密因義得于此。門之與路皆三摩
也。蓋總指一經所說三止大定最尊無上能徤相
分別至堅至固。但修此法而自具萬行。三世諸佛
莫不由斯以成正覺也。故知七處雖曰破妄密巳
顯真。所謂妄賊既除。真王得顯。無生之理于此見
矣。】

「○(次正說為二初破正計在內二初正破二初立例按定)佛告阿難如汝所言身在講堂戶牖開豁遠矚林
園亦有眾生在此堂中不見如來見堂外者阿難答
言世尊在堂不見如來能見林泉無有是處。

○(次循例正破二初牒執)阿難
汝亦如是汝之心靈一切明了若汝現前所明了心
實在身內。

○(二例破二初雙難二初無內見二初立)爾時先合了知內身。

○(二破)頗有眾生先見
身中後觀外物。

○(二無內知二初立二初縱無內見)縱不能見心肝脾胃。

○(二應有內知)爪生髮長
筋轉脉搖誠合明了。

○(二破)如何不知。

○(二反責)必不內知云何
知外。

○(二結破)是故應知汝言覺了能知之心住在身內無
有是處。」

【【觧】溫陵曰心在身內。合見身中。頗猶可也。引眾以
問決不能也。心胃內藏縱不能知。爪脉外浮云何
不曉。既不內知。果非在內矣。天如補註曰前文雙
呈心目所在。今乃先破妄心。雖曰破妄心。而但言
此心無有處所却不顯言此心是妄。要引阿難處
處推呈令其情盡而理窮也。由是直至七處徵心
之後始告之曰此非汝心等。然則七處逐破者且
破妄心無所在也。

【疏】孤山曰欲破執心在內故汎指其人以例之按
定阿難之答也。身喻內心堂喻人身。林喻外物。

天台曰心在內此當機之正計也。一切凡夫莫不
皆然。經云決定惑為色身之內是也。若後之六徵
乃是轉計非本心也。故今總科為二。初破正計在
內次破轉計六處庶令讀者知其大途。】

「○(二破轉計六處六初破在外三初轉計三初因破轉計)阿難稽首而白佛言我聞如來如是法音悟知我
心實居身外。

○(二立喻例顯二初喻例)所以者何譬如燈光然於室中是燈
必能先照室內從其室門後及庭際。

○(二合法)一切眾生不
見身中獨見身外亦如燈光居在室外不能照室。

○
(三結意請政)是義必明將無所惑同佛了義得無妄耶。

○(二正破二初立例按定)佛告阿
難是諸比丘適來從我室羅筏城循乞摶食歸祇陀
林我巳宿齋汝觀比丘一人食時諸人飽不阿難答
言不也世尊何以故是諸比丘雖阿羅漢軀命不同
云何一人能令眾飽。」

【【觧】溫陵曰因破非內復生妄計。謂心在外彼食不
能飽此則外心不能知身矣。宿。預也。食有四種。摶。
即段也。有形段可摶取。揀非思食識食等也。孤山
曰前云受請。今言從我乞食者。提奬阿難。在赴請
日。為彼演法。事應隔宵。故指即日循乞為例。我巳
宿齋者。即我一人巳飽也。

【疏】孤山又云齋乃經宿方食故曰宿齋。谷響云謂
待明相。故加宿之一字。足顯齋義。纂謂今日明相
現時方可得食。】

「○(二循例破執二初牒執)佛告阿難若汝覺了知見之心實在身外。

○(二例破三初以理定其相外)身心
相外自不相干則心所知身不能覺覺在身際心不
能知。

○(二約見驗其相知)我今示汝兜羅綿手汝眼見時心分別不阿
難答言如是世尊。

○(三約相知難其在外)佛告阿難若相知者云何在外。

○(三結破)是故應知汝言覺了能知之心住在身外無有是
處。」

【【觧】溫陵曰身心相外下。辯其非外也。我今示汝下
驗非外也。兜羅此云細香。其綿色如霜佛手柔軟
如之。】

「○(二破潛根三初轉計二初領破轉計)阿難白佛言世尊如佛所言不見內故不居身內
身心相知不相離故不在身外我今思惟知在一處。

○(二因徵廣敘二初佛徵其處)佛言處今何在。

○(二敘義立例二初正敘立)阿難言此了知心既不知內而
能見外如我思忖潛伏根裡猶如有人取琉璃椀合
其兩眼雖有物合而不留礙彼根隨見隨即分別。

○
(二翻前難)然我覺了能知之心不見內者為在根故分明矚外
無障礙者潛根內故。」

【【觧】長水曰琉璃喻根眼喻於心。眼根色淨。不礙於
心同琉璃椀不礙於眼。隨照一境心隨根知。】

「○(二逐破二初立例按定)佛告阿難如汝所言潛根內者猶如琉璃彼人當
以琉璃籠眼當見山河見琉璃不如是世尊是人當
以琉璃籠眼實見琉璃。

○(二循例破執二初牒執)佛告阿難汝心若同琉璃
合者。

○(二例破)當見山河何不見眼若見眼者眼即同境不
得成隨若不能見云何說言此了知心潛在根內如
琉璃合。

○(三結破)是故應知汝言覺了能知之心潛伏根裡
如琉璃合無有是處。」

【【觧】真際曰此責阿難有法喻不齊之過。喻見琉璃
法不見根。縱許見根根即是境。若是境者不得言
隨。以前文云彼根隨見隨即分別故。溫陵曰事理
俱違非潛根矣。】

「○(三破內外三初轉計二初陳執)阿難白佛言世尊我今又作如是思惟是眾生身
腑臟在中竅穴居外有藏則暗有竅則明今我對佛
開眼見明名為見外閉眼見暗名為見內。

○(二請裁)是義云
何。」

【【觧】吳興曰初計心在身內佛以不見腑臟為破。次
計在外復招身心相離之難。又計潛根且乖琉璃
籠眼之喻。今立內外欲免前三之過也。何者良以
有藏則暗。故見暗時即名為內何必須見內之物
耶。有竅則明。故見明時即名為外豈應更責外不
相干耶。內外若成自顯此心不在一處亦異潛根
也。然則雖云見外所執心體還成在內。以開眼見
明不同燈在室外故。泐潭曰白虎通云五臟即肝
心肺腎脾。六腑者即五臟之宮府也。胃為脾之府
膀胱為腎之府三焦為命之府膽為肝之府大小
腸為心府肺府也。溫陵曰復計心在內故以見暗
為見腑臟也下約三節破之。】

「○(二逐破二初約外見破二初明眼對非內二初明在前非內)佛告阿難汝當閉眼見暗之時此暗境界為與眼
對為不對眼若與眼對暗在眼前云何成內。

○(次顯成內有過)若成
內者居暗室中無日月燈此室暗中皆汝焦腑。

○(二明不對非見)若
不對者云何成見。」

【【觧】溫陵曰汝當下問之若與下難之若不下結也。】

「○(二約內對破二初牒執)若離外見內對所成。

○(二逐破二初正破二初例難)合眼見暗名為身中開眼
見明何不見面。

○(二結責)若不見面內對不成。」

【【觧】溫陵曰眼前之境名外見身內之境名內對。前
以對眼為外不得成內。今縱離外見而成內對即
是眼能返觀。且合能返觀身中則開應返觀巳面。
若不爾者義不成矣。】

「○(二縱破三初見面則心應在空)見面若成此了知心及與眼根乃在虗空何成在
內。

○(二在空則自他相混二初在空非自過)若在虗空自非汝體。

○(次我見同汝過)即應如來今見汝面亦
是汝身。

○(三在空則眼非身覺二初直破眼覺非身)汝眼巳知身合非覺。

○(二轉計兩覺有異)必汝執言身眼兩
覺應有二知即汝一身應成兩佛。

○(三結破)是故應知汝言
見暗名見內者無有是處。」

【【觧】溫陵曰展轉辯明無返觀理也。汝眼巳知身合
非覺者。既在虗空自非汝體也。若執兩皆有知則
成兩體矣。吳興曰是故應知下不言見明為外者
略也。又見外為成見內今從正計結也。

【疏】補遺云次破外二。初縱。經云見面若成且縱汝
成於見面之義。恐他計云雖不灼然見面既心識
在眼根中巳與面作對即是見面外對之義故今
且縱此計也。何以知其然邪。准下破文既云此了
知心及與眼根乃在虗空。意云若作此計須是心
眼在空可也。若附在面外對不成也。次奪又三。一
約心眼在空奪。若欲立見面外對之義須是心眼
在空方許此義。既無是理見面不成。故曰此了知
心等也。言何成在內者。由阿難雖計通內外心體
實在於內。由竅明故由內外見故心亦有在外之
義。今既心眼在空則向云在內義亦墮矣。二約心
眼同他奪。若計在空巳非巳有全同他體矣。則是
現今如來見汝之面即是汝身之眼矣故曰若在
虗空等也。三約一身無兩覺奪。若心眼離身身合
非覺知。若欲身眼各自覺知應有兩心至成佛時
須有兩人成佛。此意且就凡迷一人無成兩佛縱
奪其執不可以悟中果地一佛徧應恒沙謬解也。】

「○(四破隨合三初轉計二初依經起執)阿難言我常聞佛開示四眾由心生故種種法生
由法生故種種心生我今思惟即思惟體實我心性
隨所合處心則隨有。

○(二翻前四計)亦非內外中間三處。」

【【觧】孤山曰心生法生境從心起也。法生心生心逐
境遷也。溫陵曰以心法相生則隨境思惟即是心
體心法合處即為心在。】

「○(二逐破二初牒執)佛告阿難汝今說言由法生故種種心生隨所合
處心隨有者。

○(二例破二初直明無體)是心無體則無所合若無有體而能
合者則十九界因七塵合是義不然若有體者如汝
以手自挃其體汝所知心為復內出為從外入若復
內出還見身中若從外來先合見面。」

【【觧】溫陵曰以即思惟體為心特浮想耳故難其體
之有無也。設若無體則空有其名云何隨合。如十
九界七塵特空名耳。設若有體。當何所在。令挃身
而驗明體實無在也挃猶觸也。】

「○(二委難有體二初約內外出入破二初救)阿難言見是其眼心知非眼為見非義。

○(二破)佛言若
眼能見汝在室中門能見不則諸巳死尚有眼存應
皆見物若見物者云何名死。」

【【觧】溫陵曰阿難言下解上難也。謂心但能知不可
言見。曾不悟能見在心徒眼不見也。佛言下。舉門
喻能見在心舉死明徒眼不見。】

「○(二約一多徧局破二初定)阿難又汝覺了能知之心若必有體為復一體為
有多體今在汝身為復徧體為不徧體。

○(二破)若一體者
則汝以手挃一支時四支應覺若咸覺者挃應無在
若挃有所則汝一體自不能成若多體者則成多人
何體為汝若徧體者同前所挃若不徧者當汝觸頭
亦觸其足頭有所覺足應無知今汝不然。

○(三結破)是故應
知隨所合處心則隨有無有是處。」

【【觧】溫陵曰當知真心非一非多非徧不徧四義既
非則不可謂隨所合處心隨有也。

【疏】天台曰約一多體局破先定中初二句言心未
言身。故但云又汝覺了能知之心。次二句身心合
言。故云今在汝身為復徧體為不徧體。次破中則
四句皆約身相依而破。然雖有四句但成三義。以
一體與徧體破義同故。】

「○(五破中間三初轉計二初敘經起執)阿難白佛言世尊我亦聞佛與文殊等諸法王子
談實相時世尊亦言心不在內亦不在外如我思惟
內無所見外不相知。

○(二翻前所難)內無知故在內不成身心相
知在外非義今相知故復內無見當在中間。」

【【觧】溫陵曰以為在內則不見腑臟。以為在外則身
不相知。二義不成當在根境之中。長水曰外不相
知合云外又相知恐字之誤也。】

「○(二逐破二初約身處破二初按定)佛言汝言中間中必不迷非無所在今汝推中中
何為在為復在處為當在身。

○(二推破二初破在身)若在身者在邊非中
在中同內。

○(二破在處)若在處者為有所表為無所表無表同
無表則無定何以故如人以表表為中時東看則西
南觀成北表體既混心應雜亂。」

【【觧】溫陵曰此且各就根境辯定中位。身即根處即
境也。若在身者下謂身有中邊二義。在邊則不得
為中。在中則同前在內應見內矣。若在處者下亦
辯中位無定也。表者標物以表顯也。混亂則無所
取中矣。】

「○(二約根境破二初救)阿難言我所說中非此二種如世尊言眼色為緣
生於眼識眼有分別色塵無知識生其中則為心在。

○(二破二初先定)佛言汝心若在根塵之中此之心體為復兼二為
不兼二。

○(二破二初破兼)若兼二者物體雜亂物非體知成敵兩立
云何為中。

○(二破不兼)兼二不成非知不知即無體性中何為
相。

○(三結破)是故應知當在中間無有是處。」

【【觧】溫陵曰若兼二者下破兼二不得為中也。物根
塵也。體心體也。物非體知者物不同體之有知則
根塵與心兩立無中位矣。兼二不成下破不兼不
得為中也。不兼根則非知。不兼塵則非不知。二義
既非中云何定。天如補註曰環師解物非體知則
曰根塵無知心體有知。及解非知不知則又以根
為有知語似未順。今應仍以知屬心體不知屬根
塵。蓋謂若不兼二則非心又非根塵即無體性矣
中何相哉。物非體知古人有以體知為根者非也。
蓋佛明言此之心體故。

【疏】天台曰溫陵解體字前非後是。天如則反以是
者為非。不知自有心體之體根體之體。佛言此之
心體從能破邊隨自意語。根體之體從所破邊隨
他意語。以阿難執云眼有分別故且就所執而破
之。適時之語須識大途。】

「○(六破無著三初轉計二初依經起執)阿難白佛言世尊我昔見佛與大目連須菩提富
樓那舍利弗四大弟子共轉法輪常言覺知分別心
性既不在內亦不在外不在中間俱無所在一切無
著名之為心。

○(二問佛可不)則我無著名為心不。」

【【觧】泐潭曰既非內外中間即知心無所著。而不知
佛意破妄無體令識本真。如云三際求心心不有
心不有故妄元無。妄心無處即菩提生死涅槃本
平等不了此意謬引佛言妄立無著。】

「○(二逐破二初牒執按定)佛告阿難汝言覺知分別心性俱無在者世間虗
空水陸飛行諸所物象名為一切汝不著者為在為
無。

○(二雙破有無二初正破一初無則喪體)無則同於龜毛兔角云何不著。

○(二有則乖名)有不著者不
可名無。」

【【觧】天如補註曰七徵之文皆且破其妄心無所依
處。阿難前云隨所合處心即隨有佛即難其心體
是有是無是一是多是徧不徧。雖似破其隨有之
心然既令其挃身以驗則意在破其隨所合處也。
今指一切無著名之為心。佛乃難其世間虗空水
陸飛行一切物象為在為無等者亦是就其所依
之處破也。溫陵曰為在為無問汝心不著而彼物
象為存在耶為空無耶。若彼空無則同龜毛。云何
可著而說不著。若有不著者則為有物故曰不可
名無此皆牒難下乃結破。】

「○(二重責)無相則無非無則相相有則在云何無著。

○(三結破)是故
應知一切無著名覺知心無有是處。」

【【觧】溫陵曰物果無相則同龜毛。物果非無即自有
相。知相有則心有在云何得為無著也。吳興曰夫
相不自有由心在故有。心不自無由相盡故無。是
以有相而言無著者理不可也。孤山曰總此七翻
似破四性。在內潛根見內似自性。在外似他性。中
間似共性。隨合無著似無因性。故龍樹云諸法不
自生亦不從他生不共不無因是故說無生。是知
如來七翻逐破使介爾妄心無逃避處。妄賊既除
真王得顯。無生之理於茲見矣。利根上智巳合潛
悟。但為中下之輩更廣說耳。天如補註曰虗妄浮
心緣塵而有。本無實體亦無定所。上文七翻破其
妄所意在顯真。而阿難未悟故於下文重請開示。
世尊乃復放光現端示以二種根本。次則舉拳驗
見重詰其心。引其復認能推然後咄而告之。乃至
令其微細揣摩離塵無體等。始是破其妄心無實
體也。

【疏】苕溪云若四性未破此覺了心世而非諦破性
執巳乃名世諦。世諦虗假猶存於相。若破此相方
名真諦亦曰第一義諦。故天台智者大師云世諦
破性真諦破假。假破即相空性破即性空。由是言
之經文七翻義含二空也。長水曰凡情所計雖復
萬差。因依之處不過此七。欲推妄體先破所依。其
猶城陷則賊亡巢傾則卵覆。徵雖有七處則成五。
第五第七無別處故。隨合無著似破能依正意在
所。見內同破在內隨合同破無著。

天台曰如來上文先示以二種心一常住心一妄
想心意令領其上者。而阿難不能顧名思常住真
心之義是以無住而為其住竟墮其次者以為之
答。曰心在內在外潛根以至無著。不知此七皆有
住處。住成心所住豈所謂常住真心哉。然妄心無
體隨所住以顯其體。初在內所執甚局。次在外差
寬。三潛根又局。四內外又寬。五隨合六中間則隨
境而遍。七無著秪不著於前六則其體亦寬。皆
不過以宅方實寸有一物身中往來者以之為心。
此即輪迴本生死根。而曰用諸妄想此想不真故
有輪轉非此之故乎。又前四自計後三引經。前第
一舊計後三轉計。雖有四計正意惟在於內。而第
二在外不過計窮乍竄非本心也。潛根見暗等適
足為在內作解紛耳。後三引經乃巧慧分別又以
寓根塵者為言。故隨合中間皆約根塵而說。即無
著而云一切亦其事也。是又兼內外以盡生平之
學問耳。圓覺文殊章云永斷無明方成佛道。云何
無明妄認四大為自身相六塵緣影為自心相。至
普眼章令依如來奢摩他行。先約四大檢身了身
無身相。次約六塵推心了心無心相。今經先約七
處徵心無所次約三義破心無體。與圓覺次義同
皆奢摩他之流例也。故知二經大意相合。第當機
之執當時雖破。今之毛道凡夫氷礙猶存。然七徵
之處最堅銳難攻者在乎首尾。蓋在內久為世人
所守而無著又為佛學初機所宗。能熟向下經文
自然隨文通達。其若不然多成謗法之咎。若斯人
者余見之矣。今試立問答曉之不無奢摩他之一
助云。問曰心之在內生佛咸然。儒釋共宗何言非
是。不專在內可爾。而言決非在內殊違先達之格
言。如子程子曰放之則彌六合卷之則退藏於密。
彌六合則顯此心無所而不遍。藏於密則顯此心
在內者昭然。又法界頌曰若人欲識真空理身內
真如還遍外。既曰身內真如外亦顯遍此心在內
而能遍外也。況以事驗我今身心分別有實。彼物
無別分辯我身。今不見內者譬猶燈焉。光明固洞
燭於十方。焦炷不妨漆然於其內。不以焦炷不明
而無破暗之用。如是則事理俱不相違法喻兩無
過咎也。況諸佛祖雖曰成道。莫非體內而用外本
一而末諸。不起寂定而現諸威儀。一放心光而六
門洞達。心之在內又明矣。答曰子但求諸末而忘
諸本知乎一而未知乎二也。何者。蓋有真心焉妄
心焉有帶妄以明真焉有純真而無妄焉有從真
而應妄焉。曷為真心即起信論所稱本覺是也。論
云所言覺義者謂心體離念。離念相者等虗空界
無所不遍。法界一相即是如來常住法身。依此法
身說名本覺。亦即此經性覺妙明本覺明妙清淨
本然周遍法界等也。如是真心無有情器之異亦
無內外之分。曷為妄心。如經所謂性覺必明妄為
明覺因明立所所既妄立生汝妄能無同異中熾
然成異。情器斯立內外由分。一念識心攬赤白色
色雜妄想想相為身。聚緣內搖趣外奔逸。昏擾擾
相以為心性。一迷為心決定惑為色身之內者是
也。曷為帶妄以明真。蓋佛祖設教多依迷而破迷
因倒而因起。如曰身內真如還遍外乃一時解縛
之言不足指為究竟之說。若曰妄性無體非有所
依。如虗空華本無所有。此見及緣元是菩提妙淨
明體。如指漚而即海乃帶妄以明真。曷為純真而
無妄。即如來所證法身體性心彌法界身褁虗空。
此身即心此心即身。隨其心遍而此身亦遍。無身
土之異無情器之分無生滅去來無內外明暗。卷
舒之蠃所不能測。命令之氣所不能拘。至於實報
莊嚴之身稱實感報無有障礙。雖分身土實非情
器。四句圓離百非具遣。此二種身方與真心契本
覺齊。今經首破七處識心意令返妄以歸真循末
而反本。證此法身究竟本覺也。若夫如來應身者
雖應同萬物而有身莫非依體以起用。即用而即
體法報之體既絕情量。應身之用豈類凡庸。雖有
六根不過寄根明發而暗不能昏。是則焦炷之喻
可譬妄而不可譬真。光明之用可喻佛而不可喻
妄以眾生執在內之心尚不能照內而焉能照外。
以是而言惑妄心在內可也。而真心遍諸內亦可
也。惑在內則彼主我客而自照力微故不能見內。
遍諸內者則我主彼客而洞照無餘。但妄無自性
全體即真。而人者自一迷為心決定惑為色身之
內。彼即妄全真之心豈受汝迷哉。故凝伸日久者
則長夜不昏。習定得力者而達旦不昧。況五陰皆
空而歸無所得者明如杲日之行空無幽不燭。靜
若澄潭之鑒物有像斯涵。其可以內外大小羣器
而局彼太虗之量哉。或又問曰內外等六固為虗
妄浮心所依之處。凡夫執之成見如來破斥可爾。
若末言無著亦可為見道之言離繫之漸。金剛般
若云應無所住而生其心。無住即無著也。四果阿
羅漢稱為無著大沙門。正以其心無著而登大果。
佛亦破之何耶。答曰據名求義萬無一得。以義定
名。萬無一失。蓋金剛之言無住者以菩薩先達萬
法本空我心無相能所一如待對斯絕。所未盡者
特情念未空爾。佛欲菩薩行深般若者忘情而會
道悟理而行檀。故曰不住色布施不住聲香味觸
法布施應無所住而生其心。如活機闕一撥便轉。
所謂入理般若名為住。以無住法而住般若波羅
蜜中。無著四沙門亦深得乎此。須菩提宜其久入
無住。佛令無住而生心是欲進其技爾。若阿難尊
者之示同凡夫執著之心既有能依之體復有所
依之處。一蒙佛所徵逐即多方逃避。直逼拶到無
逃避處乃妄引佛言以宗無著豈所謂真無著哉。
佛今且約所破未破其能。故曰汝不著者為在為
無。蓋凡言著與不著因於物也。若果無物則同龜
毛兔角之無本自無之云何而言不著。若有物在
早巳著矣又不可名無著也。此文破意應有二義。
一傍破所宗無體。故下釋成云無相則無。一正破
所宗不成故釋成云非無即相相有則在云何無
著。然此奢摩他路之前陣不論有物無物著與不
著有體無體無非是妄悉所不許。以未達此心無
所故無體故未真見道故。要知此經以真見道而
為其本。果真見道則同十方諸佛與諸大菩薩於
其自住三摩地中見與見緣并所想相如虗空華
本無所有。此見及緣元是菩提妙淨明體。云何於
中有是非是則無著二字向何處安。】

「○(三約二種根本破妄心無體顯示真心二初悔過)爾時阿難在大眾中即從座起偏袒右肩右膝著
地合掌恭敬而白佛言我是如來最小之弟蒙佛慈
愛雖今出家猶恃憍憐所以多聞未得無漏不能折
伏娑毗羅呪為彼所轉溺於婬舍當由不知真際所
詣。

○(二請法)惟願世尊大慈哀愍開示我等奢摩他路令諸
闡提隳彌戾車作是語巳五體投地及諸大眾傾渴
翹佇欽聞示誨。」

【【觧】溫陵曰因前徵發乃知迷妄。而責躬請教求詣
真際。真際者真心實際也。奢摩他路乃所以詣真
際也。長水曰闡提即撥無之人。隳壞也。彌戾車惡
見也。

【疏】天台曰當機悔過展轉追咎而有七重。溺淫舍
過由不能伏邪。不能伏邪過由有漏。有漏過由多
聞。多聞過由恃佛憍憐。恃佛憍憐過由為佛最小
堂弟。此六猶其小者最其大者當由不知真際所
詣。苟知所詣早巳證入餘皆無足恃者娑毗羅呪
柰我何哉。真際之家以奢摩他為能詣故請世尊
為我開示。言令諸闡提隳彌戾車者。蓋撥無根於
惡見。惡見根於妄想。妄想根於不知妄心體虗。故
能達體虗即是得奢摩他路令諸闡提隳彌戾車
也。】

「○(二現瑞開示二初現瑞表法)爾時世尊從其面門放種種光其光晃耀如百千
日普佛世界六種震動如是十方微塵國土一時開
現佛之威神令諸世界合成一界有世界中所有一
切諸大菩薩皆住本國合掌承聽。」

【【觧】溫陵曰將顯本明故先現此瑞。言面門放種種
光即口眼耳鼻眉間之光並放。示此本明於諸根
門無所不現也。以無所不現故齊彰並照如百千
日。普佛世界即法界也。六震者表破六識無明感
結妄境也。微塵國土一時開現者。本明洞照妄塵
不隔也。十方世界合成一界者智境圓現情量不
礙也。菩薩聽眾皆住本國者。心量本周心聞本洞
也。了茲光瑞則菩提涅槃元清淨體得矣。天如補
註曰六種震動者即動踊震起吼擊也。搖颺不安
曰動。􂊏壠凹凸曰踊。隱隱有聲曰震。自下升高曰
起。砰磕發嚮曰吼。打摶警物曰擊。然各有三直動
名動。四天下動名徧動。盡大千動名等徧動。餘五
例此。

【疏】天台曰此經放光現瑞至多此當其首是為總
瑞。蓋將開示奢摩他路先以形似也。形似也頓。上
根利智目擊而道存。聲似也漸。中下之機耳提而
方悟。今經形聲雙似頓漸兼施。無法不融無機不
攝。今先以形似文有三節。初六根瑞為下文顯真
見作張本。次諸法瑞為陰入處界七大顯如來藏
作張本。又次遠聞瑞為圓通本根作張本。表本明
開發時。一切見是真見一切法是佛法不勞施設
一一現成了此光瑞楞嚴大旨思過半矣。】

「○(二正為開示二初標釋二種根本二初指迷總斥)佛告阿難一切眾生從無始來種種顛倒業種自
然如惡叉聚諸修行人不能得成無上菩提乃至別
成聲聞緣覺及成外道諸天魔王及魔眷屬皆由不
知二種根本錯亂修習猶如煑沙欲成嘉饌縱經塵
劫終不能得。

○(二設徵別示)云何二種阿難一者無始生死根本
則汝今者與諸眾生用攀緣心為自性者二者無始
菩提涅槃元清淨體則汝今者識精元明能生諸緣
緣所遺者由諸眾生遺此本明雖終日行而不自覺
枉入諸趣。」

【【觧】溫陵曰眾生業種成聚行人不成正果皆由不
知二本錯亂修習故須決擇也。業種者顛倒妄惑
也。惡叉果一枝三子生必同科。喻惑業苦三生必
同聚也。攀緣心即前七處妄認者。清淨體即今正
與決擇者。不染煩惱名菩提不涉生死名涅槃。不
染不涉故號元清淨體。識精陀那性識也。元明本
覺妙明也。根身器界一切緣法依此而生。而人者
認緣失真故曰緣所遺者。由遺此故無明不覺枉
入諸趣。言元體元明又言本明者。自本而出曰元
直指當體曰本。

【疏】天台曰示以二種根本者令當機知所去取也。
一有不知悉皆倒置。豈不以所當去者而取之所
當取者而去之。今之行者一皆倒置。此學佛道者
之大患故如來于是告之。能緣之心為攀所攀之
境為緣。凡夫則攀緣乎六塵。外道天魔則攀緣乎
邪見頑空。二乘則攀緣乎偏空。菩薩則攀緣乎緣
假。迭論不無勝劣入道須分倒正。前云別成聲聞
緣覺外道天魔蓋係乎此。元清淨體體亦根本變
其文耳。識精即第八識。元明即第九識。諸緣的指
分別事識。上文用攀緣心為自性者是也。要而言
之見情聞精至於心精皆真妄混融金砂未辯。剖
之判之存乎其人。下文見見非見以例聞聞非聞
則為菩提為涅槃。若緣塵分別則為煩惱為生死
是則生死涅槃備于日用見聞之際可不知所選
擇哉。】

「○(二的示二種根本二初約妄心無體示生死根本三初劈頭斥奪二初舉拳審定)阿難汝今欲知奢摩他路願出生死今復問汝即
時如來舉金色臂屈五輪指語阿難言汝今見不阿
難言見佛言汝何所見阿難言我見如來舉臂屈指
為光明拳曜我心目佛言汝將誰見阿難言我與大
眾同將眼見。

○(二據目徵心三初徵其心體)佛告阿難汝今答我如來屈指為光
明拳曜汝心目汝目可見以何為心當我拳曜。

○(二答以能推)阿
難言如來現今徵心所在。而我以心推窮尋逐即能
推者我將為心。」

【【觧】溫陵曰金拳舉處直下要識本明。塵相未除依
舊認賊為子。

【疏】天台曰如來大慈欲示阿難奢摩他路。既先以
形似於面門放種種光。次以聲似又示二種根本。
然後舉拳審定徵其心體如溫陵師所謂金拳舉
處直下要識本明。柰阿難塵相未除依舊認賊為
子故如來愍其太迷叱以醒之。】

「○(三顯示惟妄二初斥非)佛言咄阿難此非汝心。

○(二驚問)阿難矍然避座合掌起
立白佛此非我心當名何等。」

【【觧】孤山曰佛言咄者嗟其迷重故叱以語之。矍驚
愕貌。】

「○(二方便物色)佛告阿難此是前塵虗妄相想惑汝真性由汝無
始至于今生認賊為子失汝元常故受輪轉。

○(三窮細蒐羅四初疑請二初驚疑二初明起善惡由心)阿難
白佛言世尊我佛寵弟心愛佛故今我出家我心何
獨供養如來乃至徧歷恒沙國土承事諸佛及善知
識發大勇猛行諸一切難行法事皆用此心縱令謗
法永退善根亦因此心。

○(二顯無心同土木)若此發明不是心者我乃
無心同諸土木離此覺知更無所有。

○(三結彼我皆驚疑)云何如來說
此非心我實驚怖兼此大眾無不疑惑。

○(二致請)惟垂大悲
開示未悟。」

【【觧】吳興曰阿難以對境覺知異乎土木封為我心。
此則正當人執之相。忽聞訶斥故以無情為難。而
不知真我無我靈知無知。妙淨明心何所不在。斯
由大權起教豈慶喜之實然乎。】

「○(二開示二初經家敘意)爾時世尊開示阿難及諸大眾欲令心入無生法
忍於獅子座摩阿難頂而告之言。

○(二如來正示二初示真妄二初明真體由妄二初正明真體)如來常說諸法
所生惟心所現一切因果世界微塵因心成體。

○(二舉妄沅真二初舉妄事)阿
難若諸世界一切所有其中乃至草葉縷結詰其根
元咸有體性縱令虗空亦有名貌。

○(二況真體)何況清淨妙淨
明心性一切心而自無體。」

【【觧】溫陵曰因其怖謂無心故舉常所說引物以證
示有真心使知所措也。心入無生法忍者。令悟實
相不生滅心也。三界惟心萬法惟識故曰諸法所
生惟心所現。一切因果指十界正報也。世界微塵
指十界依報也。既無不因心成體。安得謂之無心
同土木哉。以本自無染曰清淨染而不染曰妙淨。
孤山曰諸法所生惟心所現者。因心本具隨緣能
造。故所造法。全能造心。依正既是一心一心實無
能所。譬如水具波性方能造波。全所造波即能造
水故觀所造惟見本具。此則實相真心法爾具足
諸法諸法法爾性本無生。故雖本具有而不有共
而不雜離亦不分。雖一一徧亦無所在。性一切心
者。即常住真心能為九界妄心之本性也。

【疏】天台曰無生法約生佛無殊之性而言之也。忍
約地位而言之也。入約修證而言之也。經從初卷
至第四卷明常住真心皆無生法義。奢摩他等即
修入之法。下明菩提路即證之之位。首悟此法不
見有一法可生。亦不見一法可滅。了一切事法無
不究竟堅固。依而修行照了乎此。終極證入究竟
乎此一經之正脉也。】

「○(二示妄心無體二初明離塵無體)若汝執恡分別覺觀所了知性必為心者此心即
應離諸一切色香味觸諸塵事業別有全性。

○(二顯起念全塵)如汝
今者承聽我法此則因聲而有分別縱滅一切見聞
覺知內守幽閑猶為法塵分別影事。」

【【觧】溫陵曰此依六塵辯無自性也。分別覺觀即能
推心也。此心離塵無性不應執以為真。覺知滅則
意幽閑。然彼幽閑者猶是法塵影事亦無自性也。
真際曰諸塵事業即色等六塵皆有牽心為緣業
用。】

「○(二敕揣摩二初敘意總勸)我非勑汝執為非心但汝於心微細揣摩。

○(二正教揣摩二初縱離塵有體則真)若離
前塵有分別性即真汝心。

○(二奪離塵無體則妄二初示妄無體)若分別性離塵無體斯
則前塵分別影事。

○(二執妄成失)塵非常住若變滅時此心則同
龜毛兔角則汝法身同於斷滅其誰修證無生法
忍。」

【【觧】天如補註曰我非勑汝執為非心等者暫縱之
辭也。蓋上巳破其執恡分別覺觀非真心矣。恐其
固執而未悟乃復暫縱之曰我非勑汝所執定非
真心。汝且試將此心微細揣摩以自驗其真邪妄
邪。孤山曰但汝下勸其揣摩分別之心為當離塵
有體為復離塵無體。若此妄心離塵有體則容是
真心。既離塵無體非妄而何。應知即真汝心亦暫
縱之語非顯真也。蓋六塵如形分別如影。影由形
有故無自體。心因塵有豈有體邪。

【疏】天台曰此經明言法身者三。此中及二卷如來
清淨法身三卷阿難自敘不歷僧祇頓獲法身。若
夫法身之義則處處宣說。要知常住即法身無生
忍亦即法身例奢摩他等亦即法身。是則以法身
修法身圓證乎法身。涅槃經云安置諸子祕密藏
中我亦不久自入其中。義見此經蓋昭昭矣。】

「○(三默領)即時阿難與諸大眾默然自失。」

【【疏】天台曰破妄無體文有三段。初擘頭斥奪即咄
而告之云此非汝心。如獅子吼狐兔褫魄。次方便
物色即此是前塵虗妄相想等如發其隱微醜態
畢露。三窮細蒐羅。即若汝執恡云云。如梟其元戎
首領俱喪。故阿難與諸大眾默然自失。】

「○(四結過)佛告阿難世間一切諸修學人現前雖成九次第
定不得漏盡成阿羅漢皆由執此生死妄想誤為真
實是故汝今雖得多聞不成聖果。」

【【觧】長水曰四禪四空及滅受想名為九定。從一禪
入一禪次第而修。然修此定能成無漏。今言不得
成阿羅漢者此明不得大乘阿羅漢也。滅受想亦
云二乘滅盡定。天如補註曰上文破妄心此下破
妄見。以至會見歸心漸顯真性也。原夫妄心本無
自性依真發現全體即真。所謂破無所破無明即
明。真無別真一念即是。如鏡現像全像是鏡。此乃
今經之圓旨也。世尊前云一切眾生不知常住真
心用諸妄想。今云執此生死妄想誤為真實。然則
妄想果非真心邪。當知法無得失迷悟在人。若根
利惑薄者了達妄想之體直下便是真心。是猶因
像悟鏡則無像而不是於鏡。因鏡悟像則無鏡而
不具於像也。今阿難示同於迷大似不識鏡體却
認去來之像而執以為鏡不亦誤哉。故假重重破
斥。掃蕩執情。使其是非明白然後始可會妄全真
也。會通之文備見於第二第三卷中。

【疏】張無盡曰九次第定即第九卷四禪天人。四空
天有二岐路。若不能發明智慧即不得成阿羅漢。
經文明白不必廣引他教。

天台曰兩家之說俱不害經旨。第徐六擔板各
見一邊爾。蓋前示第二根本則汝今者識精元明
能生諸緣緣所遺者。此雖示智斷根本其實兼明
二種生死根本。所生諸緣即第六識為界內生死
根本。能生識精即第八識為界外生死根本。若言
不得無明漏盡成大阿羅漢則執識精妄想悞為
真實。若言不得見思漏盡成小阿羅漢則執六識
妄想悞為真實。然雖通兩意後意為正。以前文正
對當機發明六識無體故也。】

「○(二約真見有體示智斷根本二初追破見性是心非眼二初領旨哀請二初領旨悔過)阿難聞巳重復悲淚五體投地長跪合掌而白佛
言自我從佛發心出家恃佛威佛常自思惟無勞我
修將謂如來惠我三昧不知身心本不相代失我本
心雖身出家心不入道譬如窮子捨父逃逝今日乃
知雖有多聞若不修行與不聞等如人說食終不能
飽世尊我等今者二障所纏良由不知寂常心性。

○
(二哀請開示)惟願如來哀愍窮露發妙明心開我道眼。」

【【觧】資中曰煩惱所知名為二障。煩惱障謂根本及
隨也。所知障亦云智障障一切種智故。吳興曰前
破妄心但離麤執故今請云發妙明心也。將破妄
見欲顯真見故復請云開我道眼也。又則眼見必
由識心故心眼雙舉。扣佛音教其旨甚微。問何故
先破妄心後破妄見。答應有三義。一者心為迷妄
之元復是人執之本須先破之。二者心屬王數通
乎三性故在前破。見惟眼識但屬無記故在後破。
三者所破妄心且離緣塵分別想相而未能知心
性常住。今破妄見則引盲人矚暗等以彰見性不
滅乃至舉。手飛光皆顯性無搖動。當知如來從麤
至細自淺而深開示阿難奢摩他路也。

【疏】天台曰本覺如父始覺如子。捨父逃逝則本始
俱失。思父還家則始本俱得。不知寂常心性是無
本覺。多聞不修是無始覺。始覺得立全本覺功。故
反妄歸真以知常始。知常以發妙心開道眼始。彼
二障者如浮雲翳太清其能蔽妙心障道眼乎。然
妙心道眼元非二物。下文盲人矚暗是心非眼。是
知顯見即是顯心。以至屈指飛光驗見不動皆發
妙心開道眼之事。即下妙微密微密觀照與夫首
題密因亦無非發妙心開道眼事也。】

「○(二正為開示二初現瑞許說二初現瑞)即時如來從胷卍字涌出寶光其光晃昱有百千
色十方微塵普佛世界一時周徧徧灌十方所有寶
剎諸如來頂旋至阿難及諸大眾。」

【【觧】溫陵曰將明真見而從胷卍字放寶光者。表由
寶明妙心發正知見也。佛胸有卍字。表吉祥萬德
所集。其光晃然明昱然盛有百千色。亦表妙心照
用具足萬德也。光徧佛界者示清淨本然也。徧灌
佛頂者表極果所同也。旋及大眾者示群靈共有
也。此即妙心道眼之真光在聖不增處凡不減但
隨量應現耳。】

「○(二許說)告阿難言吾今為汝建大法幢亦令十方一切眾
生獲妙微密性淨明心得清淨眼。」

【【觧】溫陵曰幢表摧邪立正也。下明妙心淨眼使摧
伏邪異得正知見是謂建大法幢。異邪既摧知見
既正則妙心可獲淨眼可得矣。生佛等有而不可
測知曰妙微密。垢不能染暗不能昏曰性淨明。見
離眚病廓然照了曰清淨眼。】

「○(二破執辯性二初定其常情四初問因)阿難汝先答我見光明拳此拳光明因何所有云
何成拳汝將誰見。

○(二答由)阿難言由佛全體閻浮檀金赩
如寶山清淨所生故有光明我實眼觀五輪指端屈
握示人故有拳相。

○(三類定)佛告阿難如來今日實言告汝
諸有智者要以譬喻而得開悟阿難譬如我拳若無
我手不成我拳若無汝眼不成汝見以汝眼根例我
拳理其義均不。

○(四例執)阿難言唯然世尊既無我眼不成
我見以我眼根例如來拳事義相類。」

【【觧】溫陵曰閻浮檀樹果汁入水沙石成金。赩赤焰
也。眼根例拳事義不類而阿難示同未悟故答言
類。】

「○(二奪其妄執三初斥非縱奪)佛告阿難汝言相類是義不然。

○(二點示不齊)何以故如無手
人拳畢竟滅彼無眼者非見全無。

○(三正明見性二初引盲覩黑顯見性常二初引盲覩黑)所以者何汝試
於途詢問盲人汝何所見彼諸盲人必來答汝我今
眼前惟見黑暗更無他矚。

○(二顯見性常)以是義觀前塵自暗見
何虧捐。」

【【觧】溫陵曰見暗即見矣。是知盲非無見特無眼耳。

【疏】天台曰此前塵義與前此是前塵虗妄相想不
同。前言五塵今言浮塵眼根用能所八法合成均
是前塵。失其眼根是為前塵自暗。下還於前塵見
種種色亦然。】

「○(二因疑舉類顯心非眼二初覩黑非見疑)阿難言諸盲眼前唯覩黑暗云何成見。

○(二處暗類同釋二初反質類同二初舉處暗反質)佛告阿
難諸盲無眼唯觀黑暗與有眼人處於暗室二黑有
別為無有別。

○(二約類同順答)如是世尊此暗中人與彼群盲二黑
校量曾無有異。

○(二約同並釋二初並釋同二初並難顯同)阿難若無眼人全見前黑忽得眼
光還於前塵見種種色名眼見者彼暗中人全見前
黑忽獲燈光亦於前塵見種種色應名燈見若燈見
者燈能有見自不名燈又則燈觀何關汝事。

○(二結成眼見)是故
當知燈能顯色如是見者是眼非燈。

○(二結歸見性)眼能顯色如
是見性是心非眼。」

【【觧】溫陵曰若燈見者下牒上結明見不由眼也。資
中曰心為其主餘是助緣。既知見性屬心漸明真
見矣。

【疏】天台曰此經以常住真心為張本。一經解行悉
從此中流出。故下文顯見性常住與夫三科七大
從真起妄會妄歸真莫非發揮此一段道理。故如
來先示之以盲人矚暗是心非眼。然後以次而臻
乎底蘊。實舉千鈞重𣇄之一臂發萬石巨弩之一
機於斯會得則奢摩他路不舉步而悟故鄉也。】

「○(二頓示見性常住妙明十初示見性主空不動義二初默請)阿難雖復得聞是言與諸大眾口巳默然心未開
悟猶冀如來慈音宣示合掌清心佇佛悲誨。」

【【觧】真際曰大眾默然佇誨良由真妄未明。若認見
境之心前來巳奪若謂本真之見豈假根塵。口既
默然心希開悟。】

「○(二正示三初徵名驗解三初問)爾時世尊舒兜羅綿網相光手開五輪指誨敕阿
難及諸大眾我初成道於鹿園中為阿若多五比丘
等及汝四眾言一切眾生不成菩提及阿羅漢皆由
客塵煩惱所誤汝等當時因何開悟今成聖果。」

【【觧】長水曰五比丘者初佛入山修道王命父族三
人一阿濕婆二䟦提三摩訶男拘利母族二人一
憍陳如二十力迦棄隨而衛之。後合捨佛去在鹿
苑修異道。佛得果巳乃往為三轉四諦法輪。問言
解不。陳那先答巳解巳知。故佛命名。阿若多者解
也。憍陳那姓也。此云火器。其先事火因以命族也。
資中曰客塵煩惱即見思二惑非無始無明也。吳
興曰此中所問且約昔時小乘所悟耳。意令答出
客塵是動主空不動。欲將動以譬妄不動喻真。下
文屈指飛光義亦如是。或曰此教既經開顯故今
問答客塵二字即是根本無明者非也。

【疏】天台曰如來示常住真心必假乎同類而說者
此寄人以明圓融之法也。蓋常住真心雖不當有
無而有無自爾。故初寄憍陳如次寄匿王又次寄
文殊。示此法在真則真妙在俗則俗妙在中則中
妙。初無間然也。或疑此明奢摩他當寂靜義而遽
云假中恐不然者不知人雖三異而寂靜不殊。況
圓融三諦舉一即三。作如是說斯會經旨適足以
彰其妙。】

「○(二答二初總述)時憍陳那起立白佛我今長老於大眾中獨得解
名因悟客塵二字成果。

○(二別陳二初解客義)世尊譬如行客投寄旅亭
或宿或食食宿事畢俶裝前途不遑安住若實主人
自無攸往如是思惟不住名客住明主人以不住者
名為客義。

○(二解塵義)又如新霽清晹升天光入隙中發明空
中諸有塵相塵質搖動虗空寂然如是思惟澄寂名
空搖動名塵以搖動者名為塵義。

○(三印可)佛言如是。」

【【觧】吳興曰小乘客塵。喻見思生滅。主空喻真諦寂
然。真諦理一以喻從法則主之與空不可分二。見
思或異則客之與塵應有二義。何則客義麤故喻
迷事之惑。塵義細故喻迷理之惑。

【疏】天台曰前文約妄心以破妄性則客塵之義具
而未彰。此去約見性以顯真心則主空之義辯而
方的。然主空之理雖一而非多。第言不頓彰須藉
下文十科而辯。是則屈指飛光驗見不動觀河之
見童耄無遷去皆主空所喻之法。阿難愈疑而愈
精如來愈談而愈妙。即客塵之義始則屈指飛光
以為客次則頭有搖動以為塵。又次恒河之水以
為客身中貿遷以為塵。以至見見非見四義成就
以為客。見不能及以為塵。顯見性則從疎以洎親。
辯客塵則自麤以至細。誠奢摩他路了義之劇談
也。古今註疏但謂客塵主空盡此一節不知如來
文外巧思以總冠別請翫佛意自見旨歸。】

「○(二現相證成三初開合寶掌三初現相審定)即時如來於大眾中屈五輪指屈巳復開開巳又
屈謂阿難言汝今何見阿難言我見如來百寶輪掌
眾中開合。

○(二徵其所解二初顯性非開合)佛告阿難汝見我手眾中開合為是我
手有開有合為復汝見有開有合阿難言世尊寶手
眾中開合我見如來手自開合非我見性有開有合。

○(二顯性非動靜)佛言誰動誰靜阿難言佛手不住而我見性尚無
有靜誰為無住。

○(三證其所見)佛言如是。

○(二左右飛光三初現相審定)如來於是從輪掌中
飛一寶光在阿難右即時阿難迴首右盻又放一光
在阿難左阿難又則迴首左盻。

○(二徵其所解二初顯頭自搖動)佛告阿難汝頭今
日因何搖動阿難言我見如來出妙寶光來我左右
故左右觀頭自搖動。

○(二顯性非搖動)阿難汝盻佛光左右動頭為
汝頭動為復見動世尊我頭自動而我見性尚無有
止誰為搖動。

○(三證其所見)佛言如是。」

【【觧】長水曰前明手有開合見無動靜對外境以辯
也次於內身自分動靜動中有不動也。】

「○(三結會責失二初結會二初牒其所答)於時如來普告大眾若復眾生以搖動者名之為
塵以不住者名之為客。

○(二印其所是)汝觀阿難頭自搖動見無
所動又汝觀我手自開合見無舒卷。

○(二斥失二初責逐末忘本)云何汝今以
動為身以動為境從始洎終念念生滅遺失真性顛
倒行事。」

【【觧】天如補註曰只一身境所計不同。凡夫則計其
身境以為實有是於無常而計常也。二乘雖知身
境無常而尚未悟其真常之理是於真常而計無
常也。故佛因普告大眾而總責之。語意淺深隨機
各解。吳興曰此因阿難。謂身境有動見性不動。寄
斥大眾迷真常而見無常也。智論明無常有二種
謂相續法壞及念念生滅。今云從始泊終蓋言從
生至死即相續法壞也。既失真性唯造妄業故曰
顛倒行事。】

「○(二責棄本循末)性心失真認物為巳輪迴是中自取流轉。」

【【觧】吳興曰前云顛倒行事但是為物所轉正斥能
迷之心。今言認物為巳又斥認所迷之境為我我
所也。如圓覺云妄認四大為自身相。六塵緣影為
自心相。若如是則塵勞之境何由可出邪。故曰輪
迴是中自取流轉。巳上經文雖明見性不動。然猶
未論此見亦妄離見乃真。資中曰此寄麤相密談
真見。分別顯了並在後文。

【疏】天台曰如來將示阿難見性克體不動之義乃
以客塵主空之義問憍陳如。客塵喻生滅之法也。
主空喻不生滅常住真心也。陳如之答既巳了然。
即此可以親示阿難客塵主空之義。是故經云即
時如來云云。阿難所答我見如來手自開合即客
義也。非我見性有開有合即主義也。我頭自動塵
義也。而我見性尚無有止誰為搖動空義也。當機
領解既巳親切。於是如來普告大眾云云。蓋曰汝
觀阿難頭自搖動豈非塵乎。見無所動豈非空乎。
如來手自開合豈非客乎。阿難見無舒卷豈非主
乎。是則主之與空不生滅之義阿難既然人固有
之。誠宜即此非動而體悟真常。云何汝今以動為
身。以動為境從始洎終念念生滅遺失真性顛倒
行事乎。且有動之身非真身也。有動之境非真境
也。今人者以之為身以之為境。所謂性心失真認
物為巳。輪迴是中。自取流轉矣。此中及下文觀河
之見童耄無遷悉是明見性不生滅義。然下文雖
約六十年觀河之見驗其不遷。而於直指之義猶
似大緩。不若此中屈指飛光驗見不動。乃目前對
􂌄之事而常住深旨易為領略。學人於此切宜目
驗。弗效貧人數他財寶。古師云此寄麤相密談真
見。分別顯了並在下文。此言似太容易智者勘之。】
大佛頂如來密因修證了義諸菩薩萬行首楞嚴經
卷第一

大佛頂如來密因修證了義諸菩薩萬行首楞嚴經
卷第二
師子林沙門　惟則　會解
天台山沙門　傳燈圓通疏

「○(二示見性主空無遷義二初請二初慶喜密請)爾時阿難及諸大眾聞佛示誨身心泰然念無始
來失却本心妄認緣塵分別影事今日開悟如失乳
兒忽遇慈母合掌禮佛願聞如來顯出身心真妄虗
實現前生滅與不生滅二發明性。

○(二匿王顯問)時波斯匿王起
立白佛我昔未承諸佛誨敕見迦旃延毗羅胝子咸
言此身死後斷滅名為涅槃我雖值佛今猶狐疑云
何發揮證知此心不生滅地今此大眾諸有漏者咸
皆願聞。」

【【觧】溫陵曰前責以動為身以動為境則身心真妄
未辨虗實。又責念念生滅遺失真性則生滅者亦
未能辨。故願顯出二義。而因匿王發起者明不生
滅性在纏皆具。孤山曰外道有六師。一富蘭那迦
葉。所說諸法皆不生不滅。二末伽黎拘賖黎子。說
眾生雖有苦樂無有因緣。自然而爾。三刪闍多毗
羅胝子。說於眾生任運時熟得道。如縷丸所投極
則停住。又言八萬刼滿自然得道。四阿耆多翅舍
欽婆羅。說於眾生當受苦報今以苦行拔髮熏鼻
麤衣代之。謂後受涅槃樂也。五迦羅鳩陀迦旃延。
說於諸法亦有亦無。六尼犍陀若提子。所說皆由
業定。無可改無逃避處。準今經所說。則有三人皆
執斷見。故匿王引旃延毗羅而問。後如來舉末伽
而斥。然則第一第四第六必執常見乎。

【疏】天台曰經家敘當機心念失心妄認。領前破妄
心無體也。今日開悟。領前顯真見有在也。失却本
心。合前捨父逃逝。忽遇慈母。喻今始覺還家。父母
雖分二體。本覺豈有二殊。若不分而分。則父喻本
覺權理母喻本覺實理。維摩所謂實智菩薩母。方
便以為父也。所以更母為喻者。謂一向雖則多聞
未得無漏。如失乳等。今為顯不生滅性。斯受真法
之乳。故喻之若此。然又願聞顯出身心真妄等者。
良由真性雖一而德量難思。如來所示義既未了。
即阿難所悟理亦未精。蓋人之身心。有真焉妄焉。
虗焉實焉。生滅與不生滅焉。相即之言。談之雖易。
相即之理。悟之實難。故願如來一一顯出。如披沙
若盡則金體自純也。寂音謂如來此中示阿難真
見破二種無明。文有九段。初四段敘動靜。敘斷常。
敘倒正。敘彼我。令破根本無明。喻如生盲。神醫以
金錍刮去其膜。發其光明。次五段。敘大小。敘前後。
敘堅執。敘成壞。令破現行無明。喻如夜行。導師執
炬。破其疑闇親證無惑。此等見解。非區區義學所
能到。第根本現行之說未易分別。存而弗論可也。
余嘗以十義以節其文。與其大類。但麤細稍殊耳。
巳存諸科欲辨大同故茲重出。】

「○(二演說二初開示二初明身有遷變四初明肉身從壞)佛告大王汝身現在今復問汝汝此肉身為同金
剛常住不朽為復變壞世尊我今此身終從變滅。

○
(二明未滅無知)佛言大王汝未曾滅云何知滅世尊我此無常變壞
之身雖未曾滅我觀現前念念遷謝新新不住如火
成灰漸漸消殞殞亡不息決知此身當從滅盡。」

【【觧】長水曰佛舉此問欲顯生滅中有不生滅。如前
頭自搖動見無所動。吳興曰前示阿難見無搖動。
後示匿王性無生滅。一往似同義須甄別。何則。阿
難以身境為動此相猶麤。謂見性不動且據目前
對揚而說。今佛問匿王肉身變壞。乃至答云剎那
剎那不得停住其相甚微。洎談見性自童至耄不
遷不變。由是而知所破生滅則麤細有殊。所顯見
性則遠近成異。聖人引物入如來藏其致漸深。讀
者詳此。】

「○(三明盛哀兩異)佛言如是大王汝今生齡巳從衰老顏貌何如童
子之時世尊我昔孩孺膚腠潤澤年至長成血氣充
滿而今頺齡迫於衰耄形色枯悴精神昏昧髮白面
皺逮將不久如何見比充盛之時。」

【【觧】孤山曰佛問兩時。答出三時。謂孩孺長成衰耄
也。孩纔成體也。孺需人以養者。皮表曰膚。文理曰
腠。耄昏忘也。然八十曰耄。時匿王方六十二蓋通
言昏忘耳。】

「○(四明變化密移)佛言大王汝之形容應不頓朽王言世尊變化密
移我誠不覺寒暑遷流漸至於此何以故我年二十
雖號年少顏貌巳老初十歲時三十之年又衰二十
於今六十又過于二觀五十時宛然強壯世尊我見
密移雖此殂落其間流易且限十年若復令我微細
思惟其變寧惟一紀二紀實為年變豈惟年變亦兼
月化何直月化兼又日遷沉思諦觀剎那剎郡念念
之間不得停住故知我身終從變滅。」

【【觧】孤山曰殂落猶遷謝也。尚書以殂落為死。非今
經義。溫陵曰且限十年以寬數麤觀也。自促細觀
實念念不停矣。】

「○(二明性無生滅三初佛問真性)佛告大王汝見變化遷改不停悟知汝滅亦於滅
時汝知身中有不滅耶。

○(二王答不知)波斯匿王合掌白佛我實
不知。

○(二如來開示二初垂許)佛言我今示汝不生滅性。

○(二正示二初約見河歷示)大王汝年幾時
見恒河水王言我生三歲慈母携我謁耆婆天經過
此流爾時即知是恒河水佛言大王如汝所說二十
之時衰於十歲乃至六十日月歲時念念遷變則汝
三歲見此河時至年十三其水云何王言如三歲時
宛然無異乃至于今年六十二亦無有異佛言汝今
自傷髮白面皺其面必定皺於童年則汝今時觀此
恒河與昔童時觀河之見有童耄不王言不也世尊。」

【【觧】溫陵曰耆婆此云長壽天神。携子謁之求長壽
也。孤山曰既知見境不易。可喻真性無遷。大聖動
樹訓風舉扇類月。故令先識見無童耄然後直示
性無生滅也。泐潭曰無異之語甚好思量。一往麤
浮再思有旨。】

「○(二結真性斥疑二初示真性無變)佛言大王汝面雖皺而此見精性未曾皺皺者為
變不皺非變變者受滅彼不變者元無生滅云何於
中受汝生死。

○(二斥引邪致疑)而猶引彼末伽黎等都言此身死後
全滅。

○(二領悟)王聞是言信知身後捨生趣生與諸大眾踊
躍歡喜得未曾有。」

【【觧】溫陵曰末伽黎。即迦旃毗羅之徒。既無生死。即
汝真常。不應惑彼斷滅異論也。孤山曰見精即見
性也。皺者為變則顯生死無常。不皺非變則顯涅
槃常住。生死涅槃。雖分兩派。克論體性。豈有二殊。
言偏意圓變即非變。若然者。豈但破匿王引外之
見抑亦酧阿難二發之請也。長水曰。敘其淺悟。但
云捨生趣生詳彼深意。必知滅元不滅隨宜領解。
未即顯言也。

【疏】天台曰如來為匿王顯見性客塵主空之義。以
恒河無異為客。肇公所謂江河兢注而不流也。以
身中貿遷為塵。宣泥所謂予與回也交臂而非故
也。然觀其用心最為深細。如曰沉思諦觀剎那剎
那念念之間不得停住。可謂善悟乎無常者也。如
來則為即身心虗妄生滅顯出真實不生滅性以
酬匿王之顯問阿難之密請。第言不頓彰。厥序有
三。始則寄以恒河之水。次則進以觀河見精。又次
則影以見精之性。如曰此見精性未曾皺。雖有三
說而正意在性。匿王顯領麤者故但云捨生趣生。
論其密悟。必得其精。欲同如來與當機引物入如
來藏。未即顯言也。第變即非變。性相相即之義亦
難言也。往古諸師。畏其性相乖角遽欲於此即之。
故立論紛紛。不知如來引物。其進有序。先直顯性。
而後即相。蓋性本也。相末也。巳悟性本。胡患乎末。
如經云。變者受滅。彼不變者元無生滅。世相如是。
厥旨顯然。故此中文義且就下凡直顯性本。至下
文云。見與見緣并所想相如虗空華本無所有。此
見及緣元是菩提妙淨明體。方是明其性相相即。
是亦明其相本無相。故曰如虗空華本無所有。惟
其無相。而性相斯即。故曰此見及緣元是菩提妙
淨明體。相如空華。雖變滅而元無變滅。性如晴空
好眼。雖華翳而本無華翳。情虗理實。風靜波恬。性
相兼美於是乎在。】

「○(三示見性主空無遺義二初躡前致問)阿難即從座起禮佛合掌長跪白佛世尊若此見
聞必不生滅云何世尊名我等輩遺失真性顛倒行
事願興慈悲洗我塵垢。」

【【疏】天台曰此科則以色心諸緣及心所使諸所緣
法。乃至昏擾擾相為客塵。寶明妙性。取喻如百千
澄清大海者為主空。認悟中迷。則以主作客。所謂
迷中倍人也。

【觧】溫陵曰因王問答。反動疑塵。以謂性有生滅可
說遺失既無生滅云何能遺。】

「○(二正為開示三初示倒正決通近疑以明遺失二初現相驗其倒正二初垂手明以正為倒)即時如來垂金色臂輪手下指示阿難言汝今見
我母陀羅手為正為倒阿難言世間眾生以此為倒
而我不知誰正誰倒。」

【【觧】溫陵曰此明諸佛眾生同一體性固無遺失特
依倒見言遺失也。如臂順垂為正反以為倒。逆竪
為倒反以為正。是失真也。母陀羅云印手。即三十
二相之一。】

「○(二竪手明以倒為正)佛告阿難若世間人以此為倒即世間人將何為
正阿難言如來竪臂兜羅綿手上指於空則名為正。

○(二指相斥其顛倒二初指相斥其以正為倒)佛即竪臂告阿難言若此顛倒首尾相換諸世間
人一倍瞻視。

○(二顯法示其倒正名稱)則知汝身與諸如來清淨法身比類
發明如來之身名正徧知汝等之身號性顛倒。」

【【觧】補註曰首尾相換謂其錯認正倒如以首為尾
以尾為首。諸世間人一皆如此倒見也。倍與背同
即倒義也。瞻視即見也。佛初以手問阿難正倒。而
阿難皆推。世人之見以為之答。佛乃就阿難之意
而告之曰諸世間人既皆倒見。故以正為倒以倒
為正矣。今阿難之見豈同世間人哉。必能以正為
正以倒為倒。如此則當知汝身佛身比類發明。如
來之身名正徧知。汝等之身號性顛倒矣。長水曰
正徧知者離倒名正。窮盡法界名徧。凡夫二乘無
此名號者。性顛倒故。

【疏】天台曰溫陵以垂手為正竪手為倒者是。正脉
反是者非。蓋人身雖受質於地稟氣於天。而陰中
有陽。陽中有陰。故質猶法天象而下垂。髮毛手足
五臟六腑莫非其事。此以垂而順身者正。竪而逆
身者倒明矣。然而首本居上而尾本在下。今阿難
以垂為倒以竪為正豈不與世間人一倍以首作
尾以尾作首而瞻視乎。如來既引喻示倒正畢。然
後又以如來身阿難身比類發明。正偏知與性顛
倒歷然可辯。豈非本無遺失因汝顛倒而謂之遺
失乎。此因譬喻明白。而合法易明者如此。而正脉
疏不明手順天象下垂為正。乃費許多工夫氣力。
謂無一定異說多途是以合法亦費許多言說。】

「○(二示顛倒所在遠釋性心失真三初徵其倒處)隨汝諦觀汝身佛身稱顛倒者名字何處號為顛
倒。

○(二不知所在)于時阿難與諸大眾瞪矒瞻佛目睛不瞬不知
身心顛倒所在。」

【【觧】補註曰既知汝等之身號性顛倒。且此顛倒名
字。何從而得邪。意斥阿難認悟中迷。即是顛倒所
在時眾未達於是瞢然。】

「○(三興慈廣示二初興慈遍告)佛興慈悲哀愍阿難及諸大眾發海潮音徧告同
會。

○(二示以倒源二初示其本真二初徵經)諸善男子我常說言色心諸緣及心所使諸所
緣法唯心所現。

○(二示義)汝身汝心皆是妙明真精妙心中
所現物。

○(二責其迷妄)云何汝等遺失本妙圓妙明心寶明妙性
認悟中迷。」

【【觧】溫陵曰。色總舉五根六塵也。心總舉六識八識
也。諸緣即根識所緣諸法也。心所使即善惡業行
靜作思想。諸所緣法廣舉山河大地明暗色空真
妄性相邪正因果。悉無自體唯心所現。如鏡中像
全體是鏡。然則汝今幻妄身心皆是妙明心鏡所
現全體是心。直不即幻妄而悟妙體反乃遺本妙
而執幻妄。是認悟中之迷。此即顛倒所在也。妙心
則一而稱謂多異者。依法隨用之異也。此明心所
現物如鏡故稱妙明真精也。又明迷本逐末故稱
本妙明心。所謂本妙者本來自妙不假修為也。心
之與性乃體用互稱也。心則從妙起明圓融照了
如鏡之光故曰圓妙明心。性則即明而妙凝然湛
寂如鏡之體故曰寶明妙性。】

「○(三原始要終發明倒正之所由三初約迷示其始終)晦昧為空空晦暗中結暗為色色雜妄想想相為
身聚緣內搖趣外奔逸昏擾擾相以為心性一迷為
心決定惑為色身之內。

○(二約悟示其大小)不知色身外洎山河虗空
大地咸是妙明真心中物譬如澄清百千大海棄之
唯認一浮漚體目為全潮窮盡瀛渤。

○(三斥失結成顛倒)汝等即是迷
中倍人如我垂手等無差別如來說為可憐愍者。」

【【觧】孤山曰晦昧為空者。迷性明故而成無明由此
無明變成頑空。即下經云迷妄有虗空也。空晦暗
中結暗為色者。所變頑空與能變無明二法和合
變起四大為山河依報外色。即想澄成國土也。以
四大色雜妄想心變起眾生正報內色。故曰色雜
妄想想相為身。想謂妄心。相謂妄色。色心和合五
陰備矣。即知覺乃眾生也。溫陵曰正原迷倒之由
也。聚緣內搖等者。妄有緣氣於中積聚。內則隨想
搖蕩。外則逐境奔逸。此特雜妄緣塵昏擾之相而
人以為自心體性得非迷哉。既一迷此則決定以
心為在幻質之內。曾不知妙明真心範圍天地包
含萬象。乃認之於蕞爾身中。何異棄彼無邊剎海
認一浮漚以為全潮之體溟渤之量哉。補註曰。全
潮者徧海而涌也。背真逐妄如棄海認漚。執妄為
真如認漚為海。既棄海認漚早是迷矣。復認漚為
海又一迷也。是謂迷中倍人。其迷如此則與以正
為倒以倒為正者無以異也。故引垂手之事結之。

【疏】天台曰。前斥失云以動為身以動為境從始洎
終念念生滅遺失真性顛倒行事。性心失真認物
為巳。輪迴是中自取流轉。其義固非易。其說亦至
長非如來莫能原其始。而要其終。以明生滅不生
滅之所以。故阿難因王問答以動疑塵。冀如來有
以決之。初舉臂明倒正。此先決近疑以明遺失。是
則性本無倒正而倒正在人。如來悟之以稱正。以
之示匿王者是也。眾生迷之以名倒。以之斥阿難
者是也。遺失真性不在茲乎。次隨汝諦觀去。明顛
倒之因釋性心失真認物為巳之所以。蓋眾生始
也迷巳為物。終也認物為巳。曷為物。色心諸緣及
心所使諸所緣法。前所謂以之為身以之為境者
是也。曷為巳。本妙圓妙明心寶明妙性。下所謂色
身外洎山河虗空大地咸是妙明真心者是也。是
知迷之則全巳為物。悟之則全物為巳。全物為巳
是迷中悟。全巳為物是悟中迷。此即顛倒所在。本
無流轉而自取流轉不在茲乎。然物虗也。巳實也。
故學道者貴達乎物虗。能達乎物虗巳之實性得
矣。迹此而往迷虗也而悟實也。玄而同之。昔本無
迷。今亦無悟。迷悟兩忘。斯可以言道。晦昧為空去。
此原始要終明倒正之由也。晦昧迷之始。昏擾擾
相迷之終。晦昧昏也。擾擾動也。始但云昏不云動
者。若下富那問章。明依報生起之所由云。覺明空
昧相待成搖。則昏動具明。以彼讀此。但影略爾。是
則眾生生死顛倒無他。一以昏動為之本。即悟之
始終亦無他。一以明靜止觀為之本。蓋明靜體也。
昏動止觀用也。眾生無始強覺忽生。緣靜以為昏。
因明以為動。下文云。因明立所所既妄立生汝妄
能是也。既因之以為倒。須因之以為起。昏則照之。
照之而明生矣。動則寂之。寂之而靜復矣。方其迷
而昏動也。決定惑為色身之內。既不勝其小。及其
悟而明靜也。色身山河虗空大地咸是妙明真心
中物。又不勝其大。觀過以知功。則一經旨歸莫大
於止觀。故如來于此揭而示之。使學者有以自得
也。又決定或為色身之內。是迷法身。昏相。是迷般
若。擾相。是迷解脫。如來于此經揭三法以示之。藥
病相對宛然可見阿難首請三止其有由矣。】

「○(四示見性主空無還義二初示緣心可還是客非主二初陳請二初感泣領旨)阿難承佛悲救深誨垂泣叉手而白佛言我雖承
佛如是妙音悟妙明心元所圓滿常住心地。

○(二陳其未悟)而我
悟佛現說法音現以緣心允所瞻仰徒獲此心未敢
認為本元心地願佛哀愍宣示圓音拔我疑根歸無
上道。」

【【疏】天台曰此科則以緣心允所瞻仰為塵。以八種
可還者為客。以妙淨見性不可還者為主空。此亦
一往約麤細分之。若現文則以緣塵為客。如曰譬
如有客投寄旅亭等云云。然觀佛意。正欲借可還
者以顯不還。以喻代喻。初無定謂也。

【觧】溫陵曰因聞法音。悟妙明心本來圓滿了無遺
失故曰常住心地。然情猶鹵莾。見未精明。尚以能
聞緣心為所悟本性。此固常情疑混根於心而難
拔者。故願佛與拔之。吳興曰前破妄心巳責因聲
分別之性。今阿難重以緣心為問者欲顯真性無
能所之相也。既於緣心巳離麤執。是故但言未敢
認為本元心地。豈同前云若此發明不是心者我
乃無心同諸土木邪。所以下文指月喻等。略簡所
緣之法能緣之心。真體可見矣。

【疏】天台曰。如是妙音者。近且指顯見性巳來能詮
之法也。向雖聞常住真心。實未知為何物。今蒙開
示始悟妙明心元所圓滿者為常住心地也。】

「○(二演說三初斥迷正示三初法)佛告阿難汝等尚以緣心聽法此法亦緣非得法
性。

○(二喻)如人以手指月示人彼人因指當應看月若復
觀指以為月體此人豈惟亡失月輪亦亡其指何以
故以所標指為明月故豈惟亡指亦復不識明之與
暗何以故即以指體為月明性明暗二性無所了故。

○(三合)汝亦如是。」

【【觧】真際曰以能緣心緣佛法音認為自性非自性
也以此法音但是所緣聲教故。孤山曰人喻如來。
手指喻聲教。月喻真理。示人喻化眾生也。教詮真
理理是眾生之心。聞教自合觀心。離指方能識月。
吳興曰此指月喻。雖遣所標之指。正簡能緣之心。
以阿難云現以緣心𠃔所瞻仰故。由是經文惟破
分別之性良有以也。

【疏】天台曰。此簡緣心以顯見性。無能所也。蓋如來
上文所說心性廣大。約理以示也。今當機所問現
以緣心允所瞻仰者。約情為執也。理固宜無能所。
奈迷情何。如來為簡迷情。令其直入悟理。所謂聞
教觀心。離指得月。能緣之心若忘。所悟之性自顯。
前文巳破分別。此復重簡者。前迷理以執情。今知
理而理必忘情求為簡去以入忘緣之觀爾。】

「○(二約性縱奪二初縱三初法)若以分別我說法音為汝心者此心自應離分別
音有分別性。

○(二喻)譬如有客寄宿旅亭暫止便去終不
常住而掌亭人都無所去名為亭主。

○(三合)此亦如是若
真汝心則無所去。

○(二奪二初奪其離塵無性)云何離聲無分別性斯則豈惟
聲分別心分別我容離諸色相無分別性。

○(二奪其悟屬邪宗)如是乃
至分別都無非色非空拘舍離等昧為冥諦。」

【【觧】溫陵曰斯則下躡阿難之意廣明也。聲分別心
指聲上緣心。即悟佛法音者也。分別我容謂色上
緣心。即𠃔所瞻仰者也。蓋言非但聲分別心離聲
無性。色分別心離色相外亦無其性。如是乃至等
即兼舉六塵緣影皆無自性也。一切皆無故非色。
對緣妄有故非空。既非色空冥然莫辯。於是外道
昧為冥諦。拘舍離即末伽黎異稱也。

【疏】天台曰前云諸修行人不成無上菩提。乃至別
成聲聞緣覺。天魔外道皆由不知二種根本錯亂
修習。至破妄心無體竟乃結過云。皆由執此生死
妄想誤為真實不成聖果。結凡夫與二乘過也。今
云拘舍離等昧為冥諦。結天魔外道過也。】

「○(三責成可還)離諸法緣無分別性則汝心性各有所還云何為
主。」

【【觧】溫陵曰此結前起後也。】

「○(二示見性無還是主非客二初承責咨請)阿難言若我心性各有所還則如來說妙明元心
云何無還惟垂哀愍為我宣說。」

【【觧】吳興曰此問心性云何無還。向下別指見精為
不還者。蓋前文巳說如是見性是心非眼故。然其
見精真妄猶雜。所以廣約緣塵簡出真性。披沙若
盡金體自純。】

「○(二示以無還三初簡示許說)佛告阿難且汝見我見精明元此見雖非妙精明
心如第二月非是月影汝應諦聽今當示汝無所還
地。」

【【觧】孤山曰見精明元即同匿王觀河之見。雖異緣
塵而猶是妄。妄依真起故曰明元。此見雖非下簡
妄異真也。如第二月非是月影者。真月喻妙精明
心。第二月喻見精明元。水中影喻緣塵分別。吳興
曰阿難所問妙明元心云何無還。而佛以見精為
答者。以真心無朕發悟良難故託見精方便開示。
此雖屬妄切近於真。如第二月取譬非遠。應知此
見亦是前來緣塵之見。但緣塵分別之性則破云
有還。緣塵能見之性則示云不還。如下文云汝今
徧觀此會聖眾其目周視但如鏡中無別分析。此
即見精也。即第二月也。即能見之性不還者也。又
云汝識於中次第標指此是文殊等。此即緣塵分
別者也。補註曰。第二月固非真月。然因揑目而成
其實一體。非若水月之端有二相。例見精明元雖
非妙精明心而此見元自妙心而出。故岳師所謂
切近於真取譬非遠者此也。】

「○(二正辨境見二初明境可還二初示八境二初顯境)阿難此大講堂洞開東方日輪升天則有明曜中
夜黑月雲霧晦暝則復昏暗戶牖之隙則復見通墻
宇之間則復觀壅分別之處則復見緣頑虗之中徧
是空性鬱𡋯之象則紆昏塵澄霽歛氛又觀清淨。」

【【觧】真際曰欲示無還之性先指可還之相。此八但
是舉要而巳。吳興曰此八緣中七緣皆就能映色
根論之。惟分別緣則於七境而起分別。是故經文
列在中間蓋通上下也。補註曰。岳師前云緣塵分
別之性則破云有還者。義見乎此。】

「○(二明還)阿難汝咸看此諸變化相吾今各還本所因處云
何本因阿難此諸變化明還日輪何以故無日不明
明因屬日是故還日暗還黑月通還戶牖壅還墻宇
緣還分別頑虗還空鬱𡋯還塵清明還霽。

○(二明該攝)則諸世
間一切所有不出斯類。

○(二明見無還三初標)汝見八種見精明性當欲
誰還。

○(二釋)何以故若還於明則不明時無復見暗雖明
暗等種種差別見無差別。

○(三結)諸可還者自然非汝不
汝還者非汝而誰。

○(三指心責迷)則知汝心本妙明淨汝自迷悶
喪本受輪於生死中常被漂溺是故如來名可憐愍。」

【【觧】吳興曰見性不還猶喻二月。此見屬妄將亦須
還。惟有真月所喻真性誠不還耳。下文云但一月
真中間自無是月非月。又云見見之時見非是見。
豈非此見亦可還乎。問此還何所。答還無明也。由
無明故而有能見。無明若破此見即還。起信論云。
若離業識則無見相。厥旨顯然。

【疏】天台曰。吳興引起信。證見性屬妄將亦須還。此
說似是而非。蓋見雖可還性不可還。性苟可還烏
足稱性。不知此中前後所明見性正如來直指菩
提涅槃元清淨體之所在。所謂識精元明也。識精
無地。遍寓六根。見精聞精等皆其傳舍。能於是而
反見乎性。即稱元明。苟於是而起乎分別。即稱諸
緣。即前文云能生諸緣緣所遺者。或曰。下文云我
雖識此見性無還云何得知是我真性。以此而言。
此中見性須還。下顯真見方稱無還。此說何如。曰
非也。以見性之義非一語可了。阿難託此以盡如
來了義之談爾。且無還所辨見性與下周遍所辨
之見一乎異乎。既同一見性清淨所矚。無容作兩
樣解說。下結責云則知汝心本妙明淨。又云性汝
不真取我求實。以彼視此。愈見旨歸。然則吳興當
云見精當還可也云見性可還則不可也。】

「○(五示見性主空廣大周徧義二初疑請)阿難言我雖識此見性無還云何得知是我真性。」

【【疏】天台曰。此科以萬境不齊者為客。以聖凡見量
差別者為塵。以見性廣大圓滿。雖差別而不妨乎
無差。雖無差而不妨乎差別者為主空。

【觧】吳興曰此問意者如云雖識二月何謂真月。】

「○(二答釋三初示分量明無差而差義)佛告阿難吾今問汝今汝未得無漏清淨承佛神
力見於初禪得無障礙而阿那律見閻浮提如觀掌
中菴摩羅果諸菩薩等見百千界十方如來窮盡微
塵清淨國土無所不矚眾生洞視不過分寸。」

【【觧】孤山曰那律見三千大千世界如觀掌果。此云
閻浮且從近示耳。吳興曰菴摩羅云難分別。其果
似桃非桃似柰非柰故。溫陵曰此泛敘見用而有
五。一聲聞。二羅漢。三菩薩。四如來。五眾生。意明四
聖六凡見量雖異見性不殊。皆可即諸物象而決
擇之也。長水曰不過分寸者隔紙膜不見外物。隔
皮膚不見五臟也。

【疏】天台曰環師明見用云一聲聞二羅漢。不知聲
聞即羅漢也應云一須陀洹二羅漢方無所失。】

「○(二示廣大明差而無差義二初明物境差別二初聊指前塵)阿難且吾與汝觀四天王所住宮殿中間徧覽水
陸空行雖有昏明種種形像無非前塵分別留礙。

○
(二歷塵簡見二初總敕)汝應於此分別自他今吾將汝擇於見中誰是我體
誰為物象。

○(二歷簡)阿難極汝見源從日月宮是物非汝至
七金山周徧諦觀雖種種光亦物非汝漸漸更觀雲
騰鳥飛風動塵起樹木山川草芥人畜咸物非汝。」

【【觧】溫陵曰極汝見源令窮力諦觀也。上極日月下
極輪圍中極萬物令一一詳擇也。】

「○(三顯見性無殊)阿難是諸近遠諸有物性雖復差殊同汝見精清
淨所矚則諸物類自有差別見性無殊此精妙明誠
汝見性。」

【【觧】吳興曰阿難所疑雖識見性而未知真性。如來
所答豈不顯真。但由見性似在於內。真性必周於
外。佛欲示之。故指一切物象皆是見精所矚。矚既
斯徧性何攸局。此寄見性之徧以顯真性之徧也。
然則肉眼所見物象森羅。佛眼所觀真空冥寂。猶
恐阿難認此見性既周外物仍謂外物同我能見。
故下文破之。

【疏】天台曰前無差而差約聖凡見量說。今差而無
差約萬物不齊辯。聖凡雖異真性無異。物類雖殊
見性不殊。皆可即量而觀依物而悟。古德云萬境
雖殊妙心理等此之謂也。】

「○(六示見性主空遺物獨立義三初約機應對辯二初隨情以巳同人許見即物三初標情)若見是物。

○(二許同)則汝亦可見吾之見。

○(三示同)若同見者名
為見吾。

○(二示正法以人同巳奪見非物三初指遺物獨立處)吾不見時何不見吾不見之處。」

【【觧】真際曰若汝認見為物。吾見亦同是物汝應可
見。溫陵曰同見者依物之迹也。不見者離物之體
也。若謂吾汝同見一物是見吾之見。特迹而巳。吾
當離物不見之時其體何在。既無處可見定非是
物矣。

【疏】天台曰。此釋當機之伏疑也。恐阿難見性不精
以主作客。故先標情云。若見是物。汝主是客。則吾
主亦同是客。故曰則汝亦可見吾之見。若依物之
迹主客相對而同見。可曰見吾。設吾不見時。乃離
物之體無賓之主。不依物。不依根。堂堂獨立。汝於
何地而見吾哉。故曰吾不見時何不見吾不見之
處。此段則以物為客。以見為塵。揀去客塵。則主空
之理顯。】

「○(二破非吾不見相)若見不見自然非彼不見之相。」

【【觧】溫陵曰縱使妄意謂能見吾不見者。終自非是
彼不見相。補註曰彼不見之相本自無相。豈汝所
能見哉。】

「○(三示同吾不見地)若不見吾不見之地自然非物云何非汝。」

【【觧】長水曰此之文意展轉結歸應有五重。經文存
三而隱二意。若具論者合云。若不見吾不見之地
亦不見吾見處。既不見吾見處吾見自然非物。吾
見若非是物汝見亦非是物。汝見既非是物云何
非汝真見。

【疏】栢庭云。至哉吾不見處。正是如來遺物忘我獨
立之地。使阿難知之亦則到此獨立境界。安有真
性而不悟哉。故曰自然非物。不必更加二重。加則
贅矣。天台曰。如來有三語。一隨自意語。說自證境
界。吾不見時是也。二隨他意語。說眾生境界。前文
所示見精是也。三隨自他意語。說自他共有境界。
何不見吾不見之處是也。吾不見時。巳直指真見。
何不見吾不見之處。此又如來親手提携阿難同
入如來藏也。】

「○(二約物我結過)又則汝今見物之時汝既見物物亦見汝體性紛
雜則汝與我并諸世間不成安立。」

【【觧】溫陵曰又約物我雜亂辨見非物也。若見是物
則物應有見。而有情無情體性錯亂不可分辨。故
曰不成安立。則見非是物又可明也。諸世間謂眾
生及器通指有情無情也。】

「○(三結當機真性)阿難若汝見時是汝非我見性周徧非汝而誰云
何自疑汝之真性性汝不真取我求實。」

【【觧】真際曰見性雖同各自受用。一室千燈光豈有
別。而彼此自照各不相離。溫陵曰牒上以顯真性
也。見性周徧即汝真性。何疑不真而求質於我耶。
此結答云何得知是我真性之問也。孤山曰性汝
不真等。謂真性在汝而自不能知其真。翻取我言
以求其實迷之甚也責之深也。】

「○(七示見性主空無舒卷義二初疑問)阿難白佛言世尊若此見性必我非餘我與如來
觀四天王勝藏寶殿居日月宮此見周圓徧娑婆國
退歸精舍秪見伽藍清心戶堂但瞻簷廡世尊此見
如是其體本來周徧一界今在室中惟滿一室為復
此見縮大為小為當墻宇夾令斷絕我今不知斯義
所在願垂弘慈為我敷演。」

【【疏】天台曰。此科以器界方圓大小為客。以有舒有
縮為塵。以無大無小無舒無縮為主空。

【觧】孤山曰既觀初天則惟見一四天下。言娑婆者
舉其通名耳非指大千也。補註曰。前文泛敘見用。
意顯真性本來周徧特聖凡見量之不齊耳。今阿
難以所視廣狹而疑見體舒縮故有斯問。】

「○(二答釋二初正破二初總破)佛告阿難一切世間大小內外諸所事業各屬前
塵不應說言見有舒縮。

○(二別破二初譬顯)譬如方器中見方空吾復
問汝此方器中所見方空為復定方為不定方若定
方者別安圓器空不應圓若不定者在方器中應無
方空汝言不知斯義所在義性如是云何為在阿難
若復欲令入無方圓但除器方空體無方不應說言
更除虗空方相所在。」

【【觧】溫陵曰一切世間則根身器界之類。大小內外
則一界一室之類。諸所事業則舒縮夾絕之類。此
總舉萬法皆屬前塵。與吾靈覺自不相涉。是故前
塵大小見無舒縮。譬如下器喻前塵。空喻見體也。
孤山曰方圓因器不在虗空。大小由塵何關見性。
是故責言云何為在。空性無動寧有出入。因器去
留強云出入。故云若復欲令入無方圓等。空體無
方喻見性無二也。以虗空無方圓可除況見性無
大小可還。惟言方者義攝於圓佛語之略耳。溫陵
曰離塵觀性自得本真不勞功用。】

「○(二反難二初以挽難縮)若如汝問入室之時縮見令小仰觀日時汝豈挽
見齊於日面。

○(二以續難斷)若築墻宇能夾見斷穿為小竇寧無
續迹是義不然。」

【【觧】溫陵曰既非可挽定非可縮。既非可續定非可
斷義既不然無用情計。】

「○(二會通二初迷有前塵)一切眾生從無始來迷巳為物失於本心為物所
轉故於是中觀大觀小。

○(二悟惟自性)若能轉物則同如來身心
圓明不動道場於一毛端徧能含受十方國土。」

【【觧】補註曰。前云認物為巳。今云迷巳為物。前乃就
妄擇真且言物與巳異。故斥自身皆謂之物。今將
以真融妄應知萬物皆巳。萬物皆巳而迷以為物。
故失本心為物所轉而見內外之殊大小之異也。
吳興曰為物所轉則物為能轉心為所轉以心逐
境遷故。若能下心為能轉物為所轉以境隨智亡
故。楞伽云未達境惟心起種種分別。達境惟心巳
分別即不生。上二句為物所轉也。下二句若能轉
物也。則同如來者。肇師云會萬物以成巳者其惟
聖人乎。毛含國土者此明無量為一。蓋攝事成理
非從體起用也。大品云一切法趣一法斯之謂也。
若下文理事雙顯體用備陳。方有一為無量之言
塵中轉法之義。彼詳此略。意不徒然。近古諸師並
作用解。惟真際云既滅前塵形量不立。一切即一
性乃圓成。斯亦節公之知言矣。

【疏】天台曰上文委曲敷􂌄故假譬喻方便。今則打
破迷關直捷開示故云迷巳為物。蓋曰吾所開示
見性者巳也。非物也。汝所難問世間大小事業者
物也。非巳也。迷時全巳為物。悟時全物為巳。方其
迷巳為物失於本心則為物所轉。故於是中觀大
觀小。觀大作大會觀小作小會。非為物所轉而何
哉。即汝阿難所問者是也。若能悟物為巳得於本
心。是能轉物則同如來。身心圓明不動道場。於一
毛端徧能含受十方國土。蓋物雖有大小吾不以
為大小。觀諸巳而巳矣。能觀諸巳則大小事物皆
巳。即巳之小小非小。小等乎法界。即巳之大大非
大。大等乎塵毛。於一毛端現寶王剎非轉物同佛
之驗乎。禪宗六祖云心迷法華轉心悟轉法華。且
約語言文字說也。今經云為物所轉故於是中觀
大觀小。若能轉物即同如來。則盡大地是一部楞
嚴經。山河國土草芥人畜莫非無相文字。心悟轉
楞嚴是能真轉法輪者也。】

「○(八示見性主空絕是非義二初疑問)阿難白佛言世尊若此見精必我妙性今此妙性
現在我前見必我真我今身心復是何物而今身心
分別有實彼見無別分辨我身若實我心令我今見
見性實我而身非我何殊如來先所難言物能見我
惟垂大慈開發未悟。」

【【疏】天台曰此科以見性非色空為客。即色空為塵。
離即離非為主空。

【觧】孤山曰向云迷巳為物失於本心故為物轉。若
能轉物則同如來。是則所見山河皆我妙性。故云
今此妙性現在我前。此領旨也。見必我真下阿難
尚存能所。謂所見既是真性則我能見復是何物。
若謂身無見性而今分別非虗。若言現前是見則
彼之外物別無心智反辨我身。若彼外物實是我
心現今能見。則成外物是我內身非我。溫陵曰物
能見我謂見在物而不在身。是物能見我矣。】

「○(二答釋二初斫破二途三初如來破執二初牒疑總非)佛告阿難今汝所言見在汝前是義非實。

○(二立理別破二初約離絕是見二初推前境反問二初總敘)若實
汝前汝實見者則此見精既有方所非無指示。

○(二別推二初指前境)且
今與汝坐祇陀林徧觀林渠及與殿堂上至日月前
對恒河汝今於我師子座前舉手指陳是種種相陰
者是林明者是日礙者是壁通者是空如是乃至草
樹纖毫大小雖殊但可有形無不指著。

○(二令推尋三初令指見精)若必其見
現在汝前汝應以手確實指陳何者是見。

○(二歷境逐破)阿難當
知若空是見既巳成見何者是空若物是見既巳成
見何者為物。

○(三敕令答示)汝可微細披剝萬象析出精明淨妙
見元指陳示我同彼諸物分明無惑。

○(二迷無是仰答二初仰答二初明前境惟物)阿難言我今
於此重閣講堂遠洎恒河上觀日月舉手所指縱目
所觀指皆是物無是見者。

○(二明不能出見)世尊如佛所說況我有
漏初學聲聞乃至菩薩亦不能於萬物象前剖出精
見離一切物別有自性。

○(二印成)佛言如是如是。」

【【觧】溫陵曰物無是見。故雖大聖不能即物剖辨。意
須離物矣。長水曰如是如是者印其不能分出見
性也。】

「○(二約即絕非見二初牒前答反問二初牒答)佛復告阿難如汝所言無有精見離一切物別有
自性則汝所指是物之中無是見者。

○(二反問)今復告汝汝
與如來坐祇陀林更觀林苑乃至日月種種象殊必
無見精受汝所指汝又發明此諸物中何者非見。

○
(二述無非仰答二初仰答)阿難言我實徧見此祇陀林不知是中何者非見何
以故若樹非見云何見樹若樹即見復云何樹如是
乃至若空非見云何見空若空即見復云何空我又
思惟是萬象中微細發明無非見者。

○(二印成)佛言如是如
是。」

【【觧】溫陵曰若樹非見何能見樹。若即是見樹當名
見云何名樹。然前斷為無是見者既不中理故復
思惟無非見者。二義無定佛皆許者以色空等象
如虗空華本無所有不可定指也。故下文云此諸
物象與此見精元是菩提妙淨明體。云何於中有
是非是。】

「○(二大眾茫然)於是大眾非無學者聞佛此言茫然不知是義終
始一時惶悚失其所守。」

【【疏】天台曰經家特言非無學者。無學之人巳證徧
真則色空巳盡豈於是而執乎是非。所不及者此
見及緣元是菩提妙淨明體爾。大乘小乘漸頓徧
圓於是乎分。】

「○(三世尊安慰)如來知其魂慮變慴心生憐愍安慰阿難及諸大
眾諸善男子無上法王是真實語如所如說不誑不
妄非末伽黎四種不死矯亂論義汝諦思惟無沗哀
慕。」

【【觧】真際曰向執心境各別見相歷然。今蒙一異推
之是非不決。心無所措於是茫然。吳興曰終始者
終則見性非物。始則見性是物。又始則妙性現在
我前。終則究竟指歸何所。溫陵曰魂慮變慴即惶
悚失守也。真語等者謂上答二義乃稱真之語非
矯論也。末伽外道四種矯亂見于第十卷。沗辱也。
資中曰如來有五語。真語實語如語不誑語不異
語。無偽曰真。稱理曰實。不變曰如。心境相應曰不
誑。懸見未然曰不異。補註曰如所如說者。上如稱
義下如即真如謂稱所證真如以說也。】

「○(二會通一理二初騰二疑哀請二初述意敘儀)是時文殊師利法王子愍諸四眾在大眾中即從
座起頂禮佛足合掌恭敬而白佛言世尊此諸大眾
不悟如來發明二種精見色空是非是義。

○(二騰疑請說)世尊若
此前緣色空等象若是見者應有所指若非見者應
無所矚而今不知是義所歸故有驚怖非是疇昔善
根輕尠惟願如來大慈發明此諸物象與此見精元
是何物於其中間無是非是。」

【【觧】溫陵曰佛意為顯見與見緣如虗空華於中本
無是非是義。然此非有學小智所及故大眾茫然
失守而必須文殊請明也。二種者精明見元及前
緣色空是非二義也。若此前緣下牒前罔措之意
請明也。

【疏】天台曰無上菩提須為深種善根者說。如其不
然鮮有不墮顛倒錯亂生疑毀謗。若阿難之惶悚
失守又則不然。蓋為如來所示其意甚深。尚非無
學徧空境界。況阿難初果有學能出此是非乎。文
殊為通其情冀如來有以決之故其辭也如此。】

「○(二明一理會通二初示妙體絕待二初正明絕待)佛告文殊及諸大眾十方如來及大菩薩於其自
住三摩地中見與見緣并所想相如虗空華本無所
有此見及緣元是菩提妙淨明體云何於中有是非
是。」

【【觧】溫陵曰自住三摩地即自性首楞正定也。聖人
住是定中。了見萬法惟一圓融清淨寶覺曾無非
是。此正答所問也。見根也。見緣境也。所想相識也。
根境識三攝盡萬法。夫能了諸緣元一寶覺無是
非是。則從前真妄虗實倒心緣影疑異分別之情
豁然而蕩矣。

【疏】天台曰此示阿難忘緣絕待妙觀之體也。以凡
夫境界言之有內身外境正報依報情與無情一
切境界能所歷然。無怪乎阿難云若此見精必我
妙性今此妙性現在我前等種種能所之疑難云。
如來開示先且就凡情上令阿難約見與物辨其
是非。初謂物即是見既不可也。次謂物非是見又
不可也。惟是非兩者之間如來皆印答之而初無
定謂。直待初學大眾惶悚失守文殊請決然後告
之以自性首楞嚴定中所見境界。自真空言之則
見與見緣并所想相如虗空華本無所有。自妙有
言之則此見及緣元是菩提妙淨明體。又何有是
非容於其間哉。故曰云何於中有是非是。下文所
謂但一月真中間自無是月非月。學者果能依是
而住於一切事法直以空華而等視之。則菩提妙
淨明體卓然獨立能所雙忘。與佛菩薩相去豈河
漢哉。前云若能轉物則同如來。功夫畢竟至此而
後巳。圓覺云知是空華即無輪轉。又曰知幻即離
不作方便離幻即覺亦無漸次。此之謂也。蓋幻之
與覺勢不並立。方其迷覺為幻也不知是幻則惟
幻無覺。及其知幻也何幻之有故惟覺無幻。自然
而然不加勉強而後成菩提也。昔一老宿問僧如
何是是法住法位世間相常住。僧曰萬象之中獨
露身。老宿又問曰撥萬象不撥萬象。僧曰不撥。宿
曰依然兩個。此正所謂見精是色空雖出乎非猶
未免乎是。直須同如來自住首楞嚴定中境界然
後是非兩脫可以悟是法住法位世間相常住之
旨也。】

「○(二引例釋成二初指人引例二初指人問)文殊吾今問汝如汝文殊更有文殊是文殊者為
無文殊。」

【【觧】吳興曰問意有三。如汝文殊一也。更有文殊是
文殊者二也。為無文殊三也。】

「○(二領意答)如是世尊我真文殊無是文殊何以故若有是者
則二文殊然我今日非無文殊於中實無是非二相。」

【【觧】吳興曰我真文殊。答第一義例立菩提妙淨明
體也。無是文殊。答第二義例破色空是見也。何以
故下釋我上義。然我今日非無文殊。答第三義例
破色空非見也。於中實無是非二相總結破意。夫
真無是非。是非由妄。若謂色空是真見者。斯乃從
妄辨真。對於無妄之真則成二義。故曰若有是者
則二文殊。又若謂色空非真見者。其如妄境全體
是真。故曰然我今日非無文殊。實而言之。真性本
來無是非是。】

「○(二說法釋成二初釋成前例)佛言此見妙明與諸空塵亦復如是本是妙明無
上菩提淨圓真心妄為色空及與聞見。

○(二更以喻顯)如第二月
誰為是月又誰非月文殊但一月真中間自無是月
非月。」

【【觧】吳興曰前第二月別喻見精明元。今通喻色空
及與聞見者由佛為阿難巳約諸法徧示真性故。
大眾惶悚正迷諸法是非是義故。文殊對揚既無
二相。復舉月喻以遣忘情。且第二月。適言是月揑
目所成故。適言非月影不離真故。皆言誰者責問
之辭揑影若亡是非何在。】

「○(二明迷悟得失)是以汝今觀見與塵種種發明名為妄想不能於
中出是非是由是真精妙覺明性故能令汝出指非
指。」

【【觧】溫陵曰見與塵指妄根妄境也。觀見塵而發明
終沉妄想不出是非。由真精而發明可出是非得
無分別。出指非指言是非雙泯也。吳興曰物為所
指。見非可指。真性俱離故云出指非指。

【疏】天台曰文殊前章為眾請問云此諸大眾不悟
如來發明二種精見色空是非是義。故今結答云
是以汝今觀見與塵種種發明名為妄想不能於
中出是非是。又云世尊若此前緣色空等象若是
見者應有所指若非見者應無所矚。故今結答云
由是真精妙覺明性故能令汝出指非指。】

「○(九示見性主空離即離非義四初明見性離自然二初疑請二初明濫外違昔二初濫外計)阿難白佛言世尊誠如法王所說覺緣徧十方界
湛然常住性非生滅與先梵志娑毗迦羅所談冥諦
及投灰等諸外道種說有真我徧滿十方有何差別。」

【【疏】天台曰此科以計自然為客。計因緣為塵。此約
理內理外而分之也。若約麤細言之則以計因緣
者為客。計自然者為塵。以離一切相即一切法者
為主空。

【觧】吳興曰覺謂菩提。緣即色空聞見等。如前文云
此見及緣元是菩提妙淨明體。溫陵曰覺緣即覺
性徧緣無乎不在者也。然黃髮之流亦說真我徧
界。及所立冥諦謂真性冥冥體非生滅則與佛說
何異。蓋外道不見性真但依賴耶妄計混濫真說。
故此問難冀佛甄別也。外道通稱梵志。投灰苦行
外道也。

【疏】天台曰覺緣領菩提妙淨明體。遍十方界領顯
見性廣大。湛然常住性非生滅領顯見性不動不
遷。阿難猶未忘緣故稱覺緣。惟其未忘是以還挾
外計為疑。】

「○(二違昔經)世尊亦曾於楞伽山為大慧等敷演斯義彼外道
等常說自然我說因緣非彼境界我今觀此覺性自
然非生非滅遠離一切虗妄顛倒似非因緣。

○(二請開示顯真)與彼
自然云何開示不入群邪獲真實心妙覺明性。」

【【觧】真際曰楞伽山名。此云不可往。惟得通者能到。
溫陵曰先引佛說起疑也。楞伽會上為大慧菩薩
說因緣義。以破外道自然之執。非彼境界者非同
外道所見也。楞伽雖說因緣破彼妄執。今觀覺性
有真自然體遠離倒妄則似非因緣矣。吳興曰向
云我今觀此覺性自然。今云與彼自然云何開示。
蓋言今之自然似非昔之因緣。則與外道自然云
何分別邪。】

「○(二開示二初斥疑總示)佛告阿難我今如是開示方便真實告汝汝猶未
悟惑為自然阿難若必自然自須甄明有自然體。

○
(二歷境別破二初定)汝且觀此妙明見中以何為自此見為復以明為自
以暗為自以空為自以塞為自。

○(二破)阿難若明為自應
不見暗若復以空為自體者應不見塞如是乃至諸
暗等相以為自者則於明時見性斷滅云何見明。」

【【觧】溫陵曰釋非自然也。自然謂自體本然也。自體
本然則不隨境變今皆隨變非自然矣。】

「○(二明見性離因緣二初翻前轉計)阿難言必此妙見性非自然我今發明是因緣生
心猶未明諮詢如來是義云何合因緣性。」

【【觧】孤山曰始疑妙性同外自然。既聞逐破。則謂如
佛昔說正因緣義但未知妙性云何符合耳。】

「○(二歷境破執二初破因二初定)佛言汝言因緣吾復問汝汝今因見見性現前此
見為復因明有見因暗有見因空有見因塞有見。

○
(二破)阿難若因明有應不見暗如因暗有應不見明如是
乃至因空因塞同於明暗。

○(二破緣二初定)復次阿難此見又復緣
明有見緣暗有見緣空有見緣塞有見。

○(二破)阿難若緣
空有應不見塞若緣塞有應不見空如是乃至緣明
緣暗同於空塞。」

【【觧】溫陵曰釋非因緣也。假物為因。循物為緣。既無
定趣非因緣矣。真際曰因親緣疎故分二門。】

「○(三雙示離即離非)當知如是精覺妙明非因非緣亦非自然非不自
然無非不非無是非是離一切相即一切法。」

【【觧】溫陵曰疊佛徧計直示精覺也。因緣自然是非
等相皆是妄情徧計分別。精覺妙明本無是事故
曰離一切相。徧計既離則圓成實體觸處現前故
曰即一切法。祖師所謂但離妄緣即如如佛。又云
是非巳去了是非裏薦取。此離一切相即一切法
之意也。吳興曰非因緣下不言非不因緣者。以此
中正破因緣故且置之。無非不非無是非是者此
顯覺性本無非與不非。亦無是與非是。上句謂因
緣。下句謂自然。離則顯真非俗。即乃觸境惟心。亡
然存然不可得而名焉。

【疏】天台曰夫法性之與萬法猶形聲之有影響。世
間凡夫與外道見道不諦。悉於影響以事卜度。以
偽濫真言滿天下梗塞大道甚矣。若菩提妙淨明
體者實含生本有天然之性德也。其於影響賴耶
濫之。阿難深鑑此失故挾如來昔日所說為問冀
為破之以歸正轍。然亦難言之也。何則謂之自然
恐濫外道。謂非自然有妨正理。故即破即立雙輪
並驅曰亦非自然非不自然。亦非自然破也。非不
自然立也。此中正破自然傍破因緣。故於自然而
致意言之以例因緣。亦應云非因非緣非不因緣。
果真能見道則是非俱遣。故又曰無非不非無是
非是。古德云情可破而法不可破。情可破故離一
切相。法不可破故即一切法。所謂存然亡然不可
得而名焉斯見乎道。】

「○(四結責滯著名相)汝今云何於中措心以諸世間戲論名相而得分
別如以手掌撮摩虗空秪益自勞虗空云何隨汝執
捉。」

【【觧】溫陵曰結上文而責滯情也。精覺不可措心如
虗空不可措手。】

「○(十示見性主空見見非見義四初引昔致疑)阿難白佛言世尊必妙覺性非因非緣世尊云何
常與比丘宣說見性具四種緣所謂因空因明因心
因眼是義云何。

○(二對理微破二初申昔)佛言阿難我說世間諸因緣相非
第一義。」

【【疏】天台曰此科以明暗塞空為客。見精為塵。清淨
實相為主空。辯析至此主無不圓而空無不極即
客塵之惑亦既盡矣。或問曰若此中主空客塵巳
盡則下三摩禪那所辯復是何物。對曰此前則惟
約見性一根而辯。若三摩則廣約六入十二處十
八界以辯。雖約三科正意惟在根識。而六塵如來
藏其義猶疎。至下禪那則廣約七大以辯。如前五
大則備顯六塵本如來藏。後二大則備顯根識本
如來藏。若一一細論皆有主空客塵之義。蓋客塵
本喻見思。而此見思有界內界外之殊。是則三惑
皆喻客塵。界內見思為真諦上客塵。塵沙為俗諦
上客塵。無明為中諦上客塵。皆為奢摩他三摩禪
那所觀所破。但此中三諦是不次而次。如云元是
菩提妙淨明體其可以空理而斷之乎。不動周圓
妙真如性其可以幻有擬之乎。秪如見精為陀那
微細識即是根本無明。見見之時見非是見則巳
脫出無明。狂心若歇歇即菩提不其是乎。

【觧】溫陵曰緣生之法因空而有。因明而顯。因心而
知。因眼而見。是乃世間名相。於第一義皆為戲論。

【疏】天台曰惟識宗明眼識具九緣。一空二明三根
四境五作意六分別七染淨八根本九種子。今明
見性所依淨色根故但言四緣。蓋於外合境為空
明。但言因空因明因根。於內合五緣為因心。於五
緣中仍須除去作意分別并種子。但取七識染淨
八識根本。以未起眼識故不言種子。及作意分別
也。】

「○(二正破四初雙微)阿難吾復問汝諸世間人說我能見云何名見云
何不見。

○(二分答)阿難言世人因於日月燈光見種種相名
之為見若復無此三種光明則不能見。

○(三對破二初正難)阿難若無
明時名不見者應不見暗若必見暗此但無明云何
無見。

○(二例並)阿難若在暗時不見明故名為不見今在明
時不見暗相還名不見如是二相俱名不見。

○(四結責)若復
二相自相陵奪非汝見性於中暫無如是則知二俱
名見云何不見。」

【【觧】吳興曰若必見暗等。與初卷盲人覩暗見性是
同所破有異。前顯見性是心且破眼根能見。今顯
見性非明廣破因緣能見。破緣既廣顯性實深。由
是下文談見見非見。】

「○(三正示見見二初顯體非前塵)是故阿難汝今當知見明之時見非是明見暗之
時見非是暗見空之時見非是空見塞之時見非是
塞。」

【【觧】補註曰此明離緣之見即見精也。向於八還文
中且指見精為不還者今於下文則遣之矣。】

「○(二示三德圓彰)四義成就汝復應知見見之時見非是見見猶離
見見不能及云何復說因緣自然及和合相。

○(四訶勸遠結)汝等
聲聞狹劣無識不能通達清淨實相吾今誨汝當善
思惟無得疲怠妙菩提路。」

【【觧】溫陵曰四義成就等。結上起下也。吳興曰準前
文云見明之時見非是明等。皆以能見見於所見
能非是所也。例今見見之時義亦如是。即以前之
能見復為今之所見。蓋言真見見於見精之時。真
既無妄故曰見非是見也。問見精屬妄。何以真見
復見於妄乎。答夫見精者映色之性也。見雖屬妄
其性元真。當知見見之時無別所見只是見於見
中之性耳。然則若未見性性在見中同名見精。若
能見性性脫於見方名見見。補註曰今圖簡便易
曉且借見精作一眚字配成四句云。見眚之時見
非是眚。見猶離眚眚不能及。上二句與後經覺所
覺眚覺非眚中同義。下二句義連云何復說等文。
蓋謂真見尚離於見精。故見精有所不能及。何況
因緣自然和合等說而能及之哉。汝等下責而勉
之之辭也。清淨實相即真見也。又即前之精覺妙
明也。前舉精覺妙明既巳盡拂因緣自然之計。且
以戲論分別如手摩空等語責之矣。而阿難滯情
未解。再引世尊常說因緣以為問難。由是重拂因
緣發明真見。乃復責而勉之可謂詳且明矣。然阿
難終於慧目未開覺心未淨。故又起後章之問也。

【疏】天台曰此中文意幽遠理致精微關涉一經大
旨。今先約遠意示。次約近意釋。然後正明當文兼
指後意。先遠意者。如來於首卷示以二種根本。一
者生死根本用攀緣心為自性者。二者菩提涅槃
元清淨體識精元明能生諸緣緣所遺者。是二法
混居於六根之中。惟見性洞然使阿難易為領略。
故始於是心非眼至於見見非見一就見性而辨。
故自其性無動搖童耄無遷等言之示以菩提妙
淨明體即清淨實相也。自其吾不見時見見之時
言之示以奢摩他路亦名妙菩提路也。故見見之
時一節工夫有修性之分。蓋約其所見言之清淨
實相也。約其能見言之妙菩提路也。何但此中至
於同別二種妄見三科七大或明假或明中或由
之為寂為照為寂照雙忘。莫不辨二種根本所在。
一經樞機莫要乎此。誠直指人心見性成佛之要
門也。次近意者。上文先示真空則云見與見緣并
所想相如虗空華本無所有。次示妙有則略去想
相但云此見及緣元是菩提妙淨明體。蓋見與見
緣元無過咎其為過者在乎想相。是以經自初卷
來。破能破所重簡緣心一為想相。而拂想相既無
真體可顯。故知想相正如翳眼。翳眼苟無狂華自
息。則見精元歸淨眼華處元是晴空。故曰元是菩
提妙淨明體云何於中有是非是。但此非易悟。悟
亦難精。故阿難復假因緣為辭冀如來精切開示。
如來則先就其淺者為辨。然後次第方便示以甚
深境界。初以見精為能脫明暗塞空為所脫。次以
見性為能脫見精為所脫。如是重重脫去而菩提
妙淨明體清淨實相堂堂獨露矣。正明當文兼指
後意者。見見二字古今諸師議論不一。古師如吳
興云真見見於見精之時真既無妄故曰見非是
見。今師如交光云上一見字即見精中本體真見。
下一見字即見精中所帶一分無明妄見云云。余
謂兩說皆鹵莾。知解文而巳。若曰直詣恐不其然。
須知下一見字元是見精。雖是無明全妄是真。下
文所謂同是覺明無漏妙心和合妄生和合妄死
是也。佛示阿難見見者。亦下文所謂若能遠離諸
和合緣也。蓋若不能見見則為和合無明只名見
精。若能見見則遠離無明和合則為真見。要將昔
日之見精翻為今日之真見。則下見字的是真見。
但取其性不取其精。所謂清淨實相也。上見字正
是工夫。所謂妙菩提路也。是則上見字屬修下見
字屬性。此正如來酧奢摩他真諦理境觀雙融絕
待忘緣所在。而正脉懸解謂此中但明性定不涉
乎修不亦莾乎。又此一節影互三德而說。一法身
即清淨實相。下一見字是也。二般若即妙菩提路。
上一見字是也。三解脫即見非是見見猶離見見
不能及是也。可謂般若之照深法身之體極而解
脫之源盡也。】

「○(二約俗諦明破妄顯真以酧三摩二初牒前說疑請)阿難白佛言世尊如佛世尊為我等輩宣說因緣
及與自然諸和合相與不和合心猶未開而今更聞
見見非見重增迷悶伏願弘慈施大慧目開示我等
覺心明淨作是語巳悲淚頂禮承受聖旨。

○(二約二義酬答二初約二種見妄明真妄和合成生死因以釋見見令遠離和合及不和合二初約二見開示二初呵誡許宣)爾時世
尊憐愍阿難及諸大眾將欲敷演大陀羅尼諸三摩
提妙修行路告阿難言汝雖強記但益多聞於奢摩
他微密觀照心猶未了汝今諦聽吾當為汝分別開
示亦令將來諸有漏者獲菩提果。」

【【觧】孤山曰陀羅尼此云總持。即慧性也。三摩提此
云正受。即定性也。定慧均平故云妙修行。是趣果
之要故喻以道路。奢摩他三止也。微密觀照三觀
也。經家所敘則先慧而後定。如來所告則先定而
後慧。用顯圓融止觀體無二也。吳興曰阿難所迷
心境轉細。如來所示觀照愈深。故曰微密。

【疏】天台曰。古師分經如資中科自徵心以來。齊下
文及諸群塞亦復如是廣破人執。自陰入處界等
文去廣破法執。孤山科前段別破心見。此下總破
諸法。其餘諸師莫不大同。余不其然。自首卷齊無
得疲怠妙菩提路答奢摩他寂靜義。自此以去答
三摩觀照義。與諸師異者有兩說焉。一以此經自
首卷至九卷章章之內莫不因阿難富那等隨扣
而發。惟明五十重陰境是如來無問自說。若依諸
師分經。則汝猶未明去是無問自說一不可也。一
以首章凡請三法如來所說雖不彰言孰奢摩他
孰三摩禪那。若依圓覺經三義分文歷然有序。如
此文初阿難請佛重開慧目。而經家敘云如來將
欲敷演大陀羅尼諸三摩提告阿難言於奢摩他
微密觀照心猶未了。既曰三摩觀照。非答次義何
哉。況下明七大文初而阿難請云惟願如來為說
中道了義無戲論法。非請禪那中道何哉。若依諸
師分經聯翩混濫三法無序二不可也。第經文綺
互兼帶前義而說。故有見見非見重增迷悶之問。
而如來有此實見見之答。其實二種分別妄見進
退合明。例閻浮提等同是覺明無漏妙心見聞覺
知虗妄病緣和合妄生虗妄病緣和合妄死。與下
陰入處界因緣和合虗妄有生因緣別離虗妄名
滅等。同一氣分。如來著一汝猶未明之言。鉤鎖連
環說去正由乎此。但陀羅尼總持之法與圓覺經
有大陀羅尼同而復異。蓋彼以圓覺為奢摩他三
法之總持。此以方便隨緣止遍歷萬法為總持。故
曰大陀羅尼諸三摩提妙修行路。而下文如來誨
責阿難乃云於奢摩他微密觀照心猶未了者。蓋
欲示以即定之慧。猶纓絡所謂從空出假也。所以
前文奢摩他惟約一根而辨。非以捨博從約者為
奢摩乎。次明二種根本以漸推廣歷三科而辨。非
以約該博為三摩乎。次明七大各各清淨本然周
遍法界隨眾生心應所知量。非以博約雙融為禪
那乎。然陀羅尼雖曰與圓覺。異彼以總為總。此以
別為總。彌顯三法皆稱總持。蓋總能該別則圓覺
三義愈彰別能該總則圓通三法彌顯。】

「○(二推因正說二初示因由別名)阿難一切眾生輪迴世間由二顛倒分別見妄當
處發生當業輪轉云何二見一者眾生別業妄見二
者眾生同分妄見。」

【【觧】溫陵曰二倒見妄即同別二見也。由此見妄循
造妄業故云當處發生。隨業受報人天諸趣故云
當業輪轉。補註曰別業者一人妄見也。同分者多
人妄見也。故後文先引別業且喻阿難一人眼根
之妄。次連同分廣喻十方眾生根本器界同一妄
耳。

【疏】天台曰。二種分別見妄惑也。當處發生即惑而
發業也。當業輪轉即業而招苦果也。此言業惑苦
三如影隨形略無差忒。】

「○(二約二見廣解二初正明二初別業三初指人)云何名為別業妄見阿難如世間人目有赤眚夜
見燈光別有圓影五色重疊。」

【【觧】孤山曰目喻本具真智。燈喻本具真理。赤眚喻
妄心圓影喻妄境。境謂五陰故云五色重疊。】

「○(二正破二初破即)於意云何此夜燈明所現圓光為是燈色為當見
色阿難此若燈色則非眚人何不同見而此圓影惟
眚之觀若是見色見巳成色則彼眚人見圓影者名
為何等。」

【【觧】補註曰五色圓影既非燈色。又非見色。惟彼見
者目眚所成。喻五陰妄境皆是眾生妄心所成也。
惟眚之觀謂獨有眚者見之也。名為何等謂若是
見色見巳成色則彼眚人見圓影者不得名為見
矣色即影也。】

「○(二破離)復次阿難若此圓影離燈別有則合傍觀屏帳几
筵有圓影出離見別有應非眼矚云何眚人目見圓
影。」

【【觧】溫陵曰上即燈見既無實體。此離燈見又無定
處足知其妄矣。】

「○(三結顯三初結示)是故當知色實存燈見病為影影見俱眚見眚非
病終不應言是燈是見於是中有非燈非見。

○(二例顯)如第
二月非體非影何以故第二之觀揑所成故諸有智
者不應說言此揑根元是形非形離見非見。

○(三貼合)此亦
如是目眚所成今欲名誰是燈是見何況分別非燈
非見。」

【【觧】補註曰前分兩節難破圓影。一即燈見。二離燈
見。至此牒結以顯其妄也。第二月等。又復以喻明
喻重疊結顯使知妄本無體不應窮詰也。孤山曰
色實在燈理體本真也。見病為影妄心成境也。影
見俱眚心境皆妄也。見眚非病謂有智眚人知因
目眚終不執言圓影實有。故雖有眚不為見病也。
譬圓初心無明雖在而達無明本自不有。則無妄
境可得也。吳興曰詳夫目眚見燈之喻。諸師並用
法相配之。未必然也。今一往且順圓師所解。應知
如來舉此推破性執者正欲引例阿難目觀山河
等皆是妄見。義在下文其昭昭矣。是形非形離見
非見。上句雙是形與非形。下句雙離見與非見。文
略而互顯也。是燈是見。謂圓影由燈見而有即因
緣義也。非燈非見。謂圓影離燈見而有即自然義
也。前文巳破此重責之。故曰今欲名誰等。

【疏】天台曰色實在燈喻真理本具法性五陰即前
見緣元是菩提妙淨明體也。見病為影喻生死五
陰由妄想建立。影見俱眚喻眾生見有內身外境
一皆無始妄病所成。即前見與見緣并所想相如
虗空華本無所有也。見眚非病喻見見之時見非
是見。如有智眚人終無見病。即前此見元是菩提
妙淨明體也。終不應言是燈是見於是中有非燈
非見。即前云何於中有是非是也。故知三處經文
互相照映。解一千從無容迷悶矣。】

「○(二同分)云何名為同分妄見阿難此閻浮提除大海水中
間平陸有三千洲正中大洲東西括量大國凡有二
千三百其餘小洲在諸海中其間或有三兩百國或
一或二至于三十四十五十阿難若復此中有一小
洲秪有兩國惟有一國人同感惡緣則彼小洲當土
眾生覩諸一切不祥境界或見二日或見兩月其中
乃至暈適珮玦彗孛飛流負耳虹蜺種種惡相但此
國見彼國眾生本所不見亦復不聞。」

【【觧】溫陵曰不祥氣現惟災地見之。乃同業妄感。彼
無災地不聞不見。暈適珮玦日月之災象也。彗孛
飛流星辰之災象也。負耳虹蜺陰陽之災象也。惡
氣環日曰暈。日食曰適。所謂適見于日月之災也。
珮玦謂妖氣近日如環珮之狀。星芒徧指曰彗如
彗帚也。芒氣四出曰孛孛孛然也。絕迹而去曰飛。
光迹相連曰流。陰陽之氣或背日如負。旁日如耳。
或明而為虹。暗而為蜺。

【疏】天台曰寂音引春秋傳云魯哀公六年楚有雲
如赤鳥夾日以飛三日。楚子使問諸周太史。周太
史曰其當王身乎。杜預注曰日為人君妖氣守之
故以為王身。雲在楚上惟楚見之故禍不及他國。
又魯昭公二十六年冬十一月齊有彗星。齊候使
禳之。晏子曰無益也。只取誣焉。天道不陷不貳其
命。若之何禳。且天道之有彗也以除穢也。君無穢
也又何禳焉。若德之穢禳之何損。杜預注曰出齊
之分野也。不出魯故魯不見。以是驗有一小洲秪
有兩國惟一國人同感惡緣則彼小洲當土眾生
覩諸一切不祥境界明矣。】

「○(二例合二初總標)阿難吾今為汝以此二事進退合明。」

【【疏】天台曰經文先明別業妄見。次明同分妄見。然
後許以二事進退合明。合明中有二。先單以別業
妄見例阿難一人妄見。次方進退合明統例一切
眾生妄見。乃以別例別以同例同也。先單例中發
明見見非是道理以酧前問。次統例中結成自明
見性來之所以欲其遠離識精元明真妄和合之
相滅分別見妄以成菩提涅槃元清淨體也。故下
文云二種同是無始見病所生。初別業妄見雖曰
如世間人目有赤眚乃比如非譬如也。直以赤眚
人見圓影者為別業妄見。若作譬喻解說何故世
尊自稱為別業妄見耶。】

「○(二別示二初以別業合阿難二初指別二初示妄)阿難如彼眾生別業妄見矚燈光中所現圓影雖
現似境終彼見者目眚所成眚即見勞非色所造。

○
(二顯真)然見眚者終無見咎。」

【【觧】溫陵曰圓影無實則似境而巳。乃見勞目眚所
成非燈色所造也。】

「○(二例合二初正例合二初單合二初示惟妄無真)例汝今日以目觀見山河國土及諸眾生皆是無
始見病所成。

○(二顯全真起妄)見與見緣似現前境元我覺明見所
緣眚。

○(二雙簡)覺見即眚本覺明心覺緣非眚覺所覺眚覺
非眚中此實見見云何復名覺聞知見。」

【【觧】吳興曰無始見病如目眚也。以法言之則阿賴
耶識能見相分。以惑言之正屬無明。補註曰以眼
根及山河等境俱例圓影。然則所指見病即無明
也。無明即覺明也。上舉圓影無實乃目眚所成。例
今根境無實乃無始無明所成。見與見緣下牒顯
而詳釋也。見即根。見緣即境。此根與境雖似現前
實有而元非實有。元我覺明見所緣眚之所成耳。
見所緣三字釋成覺明也。此一見字即能見分。謂
此覺明能見其所緣者即眚也。覺見即眚等謂有
覺有見即為眚病。惟吾本覺明心能覺諸緣者非
眚也盖本覺如好眼。覺明如眚病。根境如燈影耳。】

「○(二總結酬二初結斤)是故汝今見我及汝并諸世間十類眾生皆即見
眚非見眚者。

○(二顯酬)彼見真精性非眚者故不名見。」

【【觧】補註曰覺所覺下牒上覺緣非眚之意釋前見
見非見之疑也。所覺即覺明等也。今吾覺其所覺
是眚。而吾真覺非墮眚中。此實見見之時見非是
見也。真見如是。云何復以覺聞知見眚中之事而
名之哉。是故下重明眚事。彼見一重結見非是見
也。吳興曰云何復名覺聞知見者顯其離妄亦責
其未悟也。然佛所說二種顛倒分別見妄者。由前
阿難云世尊為我宣說因緣及與自然心猶未開。
是故廣示別業同分所見之相皆是虗妄。此即重
破因緣自然二種之執也。又阿難云而今更聞見
見非見重增迷悶。故今再示覺非眚中此實見見
也。閱此文者。當曉大途。

【疏】天台曰如來上文所示阿難見性雖託能見見
精而辨其實的指見精之性。恐阿難未了。故于前
文進深一步復有見見之示。然則向所示見性是
心非眼。性無搖動性無童耄若周徧若吾不見時
等。一就見見而辯。以例聞聞嗅嗅莫不皆然。阿難
于此猶未能了。故一聞此說重增迷悶。以謂方今
正與決者若無遷若廣大若清淨者真見也。此領
旨矣。且復如來更益之以見見非見此吾所未曉
也。故願佛弘慈施大慧目有以見見庶幾開示覺
心明淨。如來則示之以二種分別見妄然後以二
事進退合明。先退別例同云例汝今日以目觀見
山河國土及諸眾生皆是無始見病所成。以此相
例其義既明。然後正釋同分妄見云見與見緣似
現前境。此指眾生能見乎所見者雖無似有故曰
似現前境。次證出病之根元云元我覺明見所緣
眚。蓋言同分妄見之所有元我無明生乎能見見
其所見。悉如別業妄見因目眚而有五色重疊也。
然則有覺有見無非即眚。此指上文見精即所見
之見也。本覺明心覺緣非眚者此指上能見之見
即是全本覺明心起乎始覺全性起修。始本一合
能見乎所見。故曰覺緣。如有智眚人不墮於眚中。
故曰非眚。是則以能覺覺其所覺是眚而吾能覺
之覺不墮眚中。故曰覺所覺眚覺非眚中。見見之
義其實如此一味純真都非眾生覺聞知見境界。
故曰云何復名覺聞知見。若然者凡有眚病者可
名見等。故曰是故汝今見我及汝并諸世間十類
眾生皆即見眚非見眚者。無眚病者豈可以覺聞
知見名之。故曰彼見真精性非眚者故不名見。所
釋見見非見既巳明白。然後進退合明以一人例
一國以一國例大千如經云云。蓋知別業之為妄
而同分之妄可以例知。知同分之為妄而見精之
為妄可以例知。知見精之為妄而見見者不妄可
以例知。】

「○(二以同分合一切二初以別業例同各顯二初例一人別業)阿難如彼眾生同分妄見例彼妄見別業一人一
病目人同彼一國。

○(二例多人妄見)彼見圓彰眚妄所生此眾同分
所現不祥同見業中瘴惡所起俱是無始見妄所生。」

【【觧】溫陵曰引別業例同分。引眚妄例瘴惡。以明妄
業雖異妄本不殊故曰俱是無始見妄所生。吳興
曰上文云吾今為汝以此二事進退合明。義見於
此。如彼眾生等進同例別也。一病目人等退別例
同也。問何故作此例邪。答由別業中引目眚為喻
顯妄則易。以因眚見影人皆知虗故。同分中引瘴
惡為喻顯妄則難。以因瘴覩相事皆如實故。佛意
欲彰同分之妄悉如別業之妄。故有進退合明之
說。然目眚瘴惡所喻之法要顯阿難一人及閻浮
提乃至十方眾生妄見咸爾。又同業中瘴惡之妄
猶易可知。諸有漏國及諸眾生虗妄病緣其實難
信。是故經文從狹至廣以易例難。展轉相濟也如
此。】

「○(二以起妄歸真合顯二初以起妄正合)例閻浮提三千洲中兼四大海娑婆世界并洎十
方諸有漏國及諸眾生同是覺明無漏妙心見聞覺
知虗妄病緣和合妄生和合妄死。」

【【觧】溫陵曰上以一人例一國。此以一國例大千。合
顯器界根身無非見病和合妄起也。覺明無漏妙
心即依真起妄者。吳興曰真妄和合故有生死。偏
言妄者真如在迷故。】

「○(二以歸真顯示)若能遠離諸和合緣及不和合則復滅除諸生死
因圓滿菩提不生滅性清淨本心本覺常住。」

【【觧】吳興曰不和合者有似自然。下文所破其義碩
異。

【疏】天台曰學者看經要得其綱領取其精微。如雲
長公提刀入百萬軍中直取上將頭。若裨將散卒
雖日殺百千萬億徒使刀鈍何益其事。即如此文。
例閻浮提等及諸眾生同是覺明無漏妙心見聞
覺知虗妄病緣和合妄生和合妄死一節。而解者
曰覺明無漏妙心即依真起妄者。又曰真妄和合
故有生死。偏言妄者真如在迷故。如此解說豈不
依文穩貼。至下文若能遠離諸和合緣及不和合
則復滅除諸生死因等。便爾輕輕放過。都不究其
大綱血脉從何處發來。又何益乎巳躬下事。須知
此結成上文見見非見極喫緊處。蓋前示二種根
本。第二識精元明能生諸緣者即今文覺明無漏
妙心見聞覺知也。覺明即識精。無漏妙心即元明。
此二法遍寄於見聞覺知之中。謂之虗妄病緣。雖
曰虗妄莫不依真而有從妄而成故曰和合妄生
和合妄死。此皆直就眾生日用見聞處指出生死
涅槃二種根本。言若能遠離諸和合緣及不和合
則復滅諸生死因圓滿菩提不生滅性等者。蓋若
憑此六根見明見暗見空見塞以起緣塵分別即
謂之和合妄生和合妄死。若即此六根見見非見
聞聞非聞是為遠離諸和合緣及不和合則復滅
除諸生死因。生死之因既滅則菩提不生滅性清
淨本心本覺常住者直下圓滿矣。下文云使汝輪
轉生死菩提涅槃同是六根更非他物非此之謂
乎。】

「○(二約餘疑責破二初責迷)阿難汝雖先悟本覺妙明性非因緣非自然性而
猶未明如是覺元非和合生及不和合。」

【【觧】補註曰阿難前云因緣自然諸和合相與不和
合心猶未開。如來乃就同別二見文中。重破因緣
自然二種之執。意謂阿難之心必巳悟矣。但和合
等義疑猶未明。故此下因辯覺元而重與明之。先
悟者巳悟也。】

「○(二徵破二初破和合疑二初牒疑)阿難吾今復以前塵問汝汝今猶以一切世間妄
想和合諸因緣性而自疑惑證菩提心和合起者。

○
(二正破二初破和二初正破明和二初定)則汝今者妙淨見精為與明和為與暗和為與通和
為與塞和。」

【【觧】吳興曰菩提心者覺性也。上文云而猶未明如
是覺元非和合生等。古人以佛果菩提解者謬矣。
溫陵曰則汝下意謂設有所和即涉妄塵而不名
妙淨矣。】

「○(二破四初相雜何緣)若明和者且汝觀明當明現前何處雜見見相可
辯雜何形像。

○(二即離俱過)若非見者云何見明若即見者云何
見見。

○(三名徧非和)必見圓滿何處和明若明圓滿不合見和。

○
(四和失自性)見必異明雜則失彼性明名字雜失明性和明非義。

○(二例破餘境)彼暗與通及諸群塞亦復如是。」

【【觧】資中曰明屬前相。見屬內心。齊何處所而論其
雜。見之與相目擊可分。明見相雜作何形像。溫陵
曰若非下謂明若非見不能見明。此疑若相雜也。
明若即見誰為能見。又非雜矣。此章皆明浮塵幻
相一無實體不容窮詰。必見下謂惟見與明體必
圓滿不合相和。蓋和則間雜不圓滿矣。見必異明
下。牒上結成非和也。孤山曰性謂見性。見被明雜
豈得名見。明被見雜豈得名明。和雜既失明性兩
名。則知謂見和明不成義理故云和明非義。彼暗
與通下知非與明和則餘皆非也。】

「○(二破合二初定)復次阿難又汝今者妙淨見精為與明合為與暗
合為與通合為與塞合。

○(二破二初正破明合二初正破)若明合者至於暗時明相
巳滅此見即不與諸暗合云何見暗。

○(二轉破)若見暗時不
與暗合與明合者應非見明既不見明云何明合了
明非暗。

○(二例破餘境)彼暗與通及諸群塞亦復如是。」

【【觧】資中曰上明和義如水和土。今明合義如蓋合
函。溫陵曰和則雜而不辯。合則附而不離。合則不
離。故明相滅時見亦隨滅不復合暗。若不合暗而
能見暗則與明合時應非見明。然既不見明云何
言與明合云何了明非暗邪。合義不成則菩提心
非和合起矣。】

「○(二破非和合疑二初陳辭)阿難白佛言世尊如我思惟此妙覺元與諸緣塵
及心念慮非和合耶。」

【【觧】真際曰若和合不成即非和合。形對必然故也。
此計真妄二法了不相觸。吳興曰中論破計不出
四性。謂自他共無因也。初破自然即無因也。次破
因緣即自他共也。如以明暗空塞推於因緣正約
他性。又阿難所執空明心眼四種因緣。空明即他。
心眼即自。又佛說同別二種見境。見亦自也。境亦
他也。既有自他必含共性。但由共性難破。是故更
作和合而說。然則非和合義亦從自他開出。為防
末習委曲搜揚耳。問此與前七處推心四性何別。
答七處四性都未涉真。但破第六識心分別較計。
今自然等。皆依覺性破妄顯真。微密觀照於茲見
矣。】

「○(二破執二初牒執)佛言汝今又言覺非和合。

○(二正破二初破非和二初定)吾復問汝此妙見精
非和合者為非明和為非暗和為非通和為非塞和。

○(二破二初正破非明二初有畔指問)若非明和則見與明必有邊畔汝且諦觀何處是
明何處是見在見在明自何為畔。

○(二顯不和非畔)阿難若明際中
必無見者則不相及自不知其明相所在畔云何成。

○(二例破餘境)彼暗與通及諸群塞亦復如是。」

【【觧】溫陵曰若非下謂和則同而無畔。非和則異故
必有畔。且求畔不得非非和矣。阿難下謂相及乃
有畔畔義不成非非和矣。】

「○(二破非合二初定)又妙見精非和合者為非明合為非暗合為非通
合為非塞合。

○(二破二初正破非明)若非明合則見與明性相乖角如耳
與明了不相觸見且不知明相所在云何甄明合非
合理。

○(二例破餘境)彼暗與通及諸群塞亦復如是。」

【【觧】吳興曰非和約體不相入。故以際畔推之。非合
約性自差別。故以乖角破之。溫陵曰以為非合則
根境乖背。既不知明亦不顯見。二體既無從何甄
別合與非合之理邪。資中曰自徵心辯見以來。齊
此廣破人執。此下陰入處界等文破法執也。

【疏】天台曰自然者外道之邪計也。因緣者如來用
破自然之法藥也。和合者分別世相之隨他意語
也。此三種皆世相中有。悟出世間者雖小乘人亦
無之矣。況前文巳示世相悉如空華。直指當人妙
淨明體。宜其自然因緣和合一齊剗却。今復重拈
和合非和合為破者不過防轉計以淨掃凡情耳。
至下三科七大中一一皆云非因緣自然者蓋云
以世相言之實因緣和合而有生因緣別離而有
滅。殊不知即因緣非因緣。故一一約四性推破因
緣之相。復慮因緣既破又計自然故兼及言之。蓋
依世間正理而有生實非自然。約世間之性推又
非因緣故三科中皆云虗妄本非因緣非自然性。】

「○(二約三科諸法明真妄體虗即涅槃果以答三摩令遠離自然及與因緣二初總示本真二初略示)阿難汝猶未明一切浮塵諸幻化相當處出生隨
處滅盡幻妄稱相其性真為妙覺明體。

○(二廣示)如是乃至
五陰六入從十二處至十八界因緣和合虗妄有生
因緣別離虗妄名滅殊不能知生滅去來本如來藏
常住妙明不動周圓妙真如性性真常中求於去來
迷悟生死了無所得。」

【【觧】溫陵曰明暗通塞合非合理皆所謂浮塵幻相。
和合妄起和合妄滅故當處出生隨處滅盡。本無
有生亦無和合則幻妄稱相而巳。幻無自性依真
而立。如華起空全體即空如泡生水全體即水故
曰其性真為妙覺明體。近取諸身遠取諸物莫不
皆然故曰如是乃至等也。如來藏者當人法身妙
性也。依果而稱曰如來。含攝眾德曰藏。未嘗去來
曰常住。暗不能昏曰妙明。不隨生滅曰不動。無不
徧足曰周圓。妙萬物而至神性一切而不異曰妙
真如性。能見是性則迷悟生死了不可得矣。問真
常之性人人本具。既無去來生死柰何今之實有
邪。答不真常則有。真常則不有。譬之空水。目病則
華風擊前泡豈其真常哉。若晴明澄湛乃謂真常。
於明湛中靜求華泡夫何所得。能審乎此前不疑
聖言。惟務了幻妄而復真常也。孤山曰五陰等諸
經皆列三科謂陰處界。以對愚根樂各有三故。而
今有四。更加六入只是破十二處中內六處耳。隨
機增減何必定三。此並色心開合之殊。廣上浮塵
諸幻化相也。

【疏】天台曰浮塵即陽焰。莊子所謂野馬塵埃是也。
陽焰幻化此舉十種深喻之二。以例諸法悉如鏡
像水月空華如夢乾城有而不自有不可見而見。
以明如幻三摩提觀照之旨。當處出生隨處滅盡
者此明陰入處界生滅之法敵體相破即生滅而
無生滅。楞伽所謂初生即有滅不為愚者說是也。
幻妄稱相其性真為妙覺明體者蓋性相二法如
水火不同器眾生妄相當情真性則隱諸佛一證
性真妄相隨滅。此約別教言之也。今經圓頓理又
不然。相自無相體若空華。惟一性真更無他法。既
幻妄以稱相其性真為妙覺明體誠矣。如是乃至
五陰六入從十二處至十八界者。上總明性相。此
下確實指陳。以總例別莫不因緣和合虗妄而有
生因緣別離虗妄而名滅。因緣有二。一如上文和
合妄生和合妄死此約真妄為因緣也。一明諸法
皆從十二緣起故有生十二緣息故有滅此單約
妄法為因緣也。眾生徒知因緣生滅之相殊不能
知即生滅無生滅即去來無去來本如來藏常住
妙明不動周圓妙真如性而巳。觀相元妄尚無可
指陳。況觀性元真性真常中求於去來迷悟生死
豈可得乎。下文明陰入處界令阿難以因緣等四
性一一求之。是皆於性真常中求不可得也。圓覺
則曰若諸菩薩悟淨圓覺。以淨覺心知覺心性及
以根塵皆因幻化。即起諸幻以除幻者。變化諸幻
而開幻眾。起幻除幻此以幻觀破幻法也。變化諸
幻以開幻眾此明菩薩觀假自化及人也。然二種
根本為一經之樞機。例陰入處界莫非識精元明
之所在。能生諸緣則為生死為煩惱。變化諸幻而
開幻眾則為菩提為涅槃。以至七大莫不皆爾。此
又不可不知也。】

「○(二別破諸幻四初破五陰幻二初總徵)阿難云何五陰本如來藏妙真如性。」

【【觧】長水曰梵語塞犍陀此云蘊。古翻為陰。蘊謂積
聚。陰謂蓋覆。積聚有為蓋覆真性。

【疏】天台曰法性五陰體本真常。不真常者。生滅去
來生死為之蔽。因緣自然為之悞也。如來欲為開
迷而即悟。先且破有以歸空。空華之相既無瞪目
之勞自息。悟尚無得何因立迷。是所謂性真常中
求於去來迷悟生死了無所得。故曰本如來藏妙
真如性。】

「○(二別示五初色陰二初立喻顯法)阿難譬如有人以清淨目觀晴明空惟一晴虗迥
無所有其人無故不動目睛瞪以發勞則於虗空別
見狂華復有一切狂亂非相色陰當知亦復如是。」

【【觧】孤山曰淨目況本具真智。晴空況本具真理。惟
一晴虗即理智一如也。逈無所有絕九界妄色也。
其人喻眾生也。背真合妄故曰無故。不動目睛妄
心取著也。瞪以發勞妄惑潤業也。於妙性中現九
界色故曰於空見狂華等。溫陵曰狂華喻色陰。狂
相喻色境。皆妄感也。

【疏】天台曰前文言見與見緣并所想相如虗空華
本無所有。來至今文其義方顯。以別業妄見目有
赤眚。夜見燈明五色重疊。既曰有眚雖虗而實。今
云以清明目觀晴明空迥無所有。其人無故不動
目精瞪以發勞。則於虗空別見狂是華。則目本無
翳空亦無華。不過一時勞目妄有所見。而諸佛菩
薩正如以清明目觀晴明空惟一晴虗迥無所有。
方曰如虗空華本無所有者特不過隨他意語以
示真空爾。而學佛道者直當於一切法以空華而
等視之庶不為物所轉也。言以清明目觀晴明空
惟一晴虗迥無所有。即下文性覺妙明本覺明妙。
孤山所謂理智一如絕九界妄色也。其人無故者。
即下文山河大地無狀忽生演若達多無狀狂走
也。不動目睛瞪以發勞者。妄為明覺也。則於虗空
別見狂華者。因明立所所既妄立生汝妄能無同
異中熾然成異等也。言別見者。華因勞目而見清
明眼則無之矣以喻眾生則有諸佛即無。】

「○(二寄喻破執二初喻陰相無生二初正示)阿難是諸狂華非從空來非從目出。

○(二反破)如是阿難
若空來者既從空來還從空入若有出入即非虗空
空若非空自不容其華相起滅如阿難體不容阿難
若目出者既從目出還從目入即此華性從目出故
當合有見若有見者去既華空旋合見眼若無見者
出既翳空旋當翳眼又見華時目應無翳云何晴空
號清明眼。」

【【觧】溫陵曰若有出入則有實體故非虗空。非空則
實故如阿難體更無所容。此辯狂華不因空生也。
若華從目出則得目之性故因有見。今旋時既不
見眼又不翳眼非目出矣。又若華從目出則華在
空時目應無翳。云何見華目尚有翳。必見晴空無
華方號清明眼邪。此辯狂華不因目出也。

【疏】天台曰次破非從目出中先約二義定其所宗。
初二句定有出入。後二句定華性有見。次破中二
節。初約華性出入有見破。故曰若有見者去既華
空旋合見眼。次約華性出入無見破有二。初約無
見旋時翳眼破。故曰若無見者出既翳空旋當翳
眼。二約無見正出無翳破。故曰又見華時目應無
翳。言云何晴空號清明眼者承此而隨破也。蓋無
翳之眼清明眼也。清明之眼合見晴明之空。今以
見有華者反為清明眼。且云何尋常必見晴空者
方號清明眼耶。】

「○(二結虗妄離計)是故當知色陰虗妄本非因緣非自然性。」

【【觧】溫陵曰既了幻華無因。當知色陰虗妄本非因
緣自然即如來藏妙真如性。餘四例此。資中曰若
知華相即空。則顯色陰本如來藏。

【疏】天台曰非因緣自然者不出四性。文以目出為
自生空出為他生二法合生即其生。三性同是因
緣生不屬因緣。即計自然。是故文中只作二推巳
攝得四二。天台法華三昧約四句推心。為因心故
心即推法性屬自生。為不因心故心即推無明屬
他生。為亦因心亦不因心故心即推法性無明屬
自他共生。為非因心非不因心故心即推離法性
無明自他屬無因而有生。今文清明目即喻法性。
晴明空即喻無明。晴空雖無狂華。對目巳成能所。
所謂元明照生所所立照性忘。瞪目之事狂華之
因不由之而生乎。】

「○(二受陰二初立喻顯法)阿難譬如有人手足宴安百骸調適忽如忘生性
無違順其人無故以二手掌於空相摩於二手中妄
生澀滑冷熱諸相受陰當知亦復如是。」

【【觧】溫陵曰觸情於境納境於心曰受。宴安調適性
無違順喻藏性本無諸受也。二手空摩妄生澀滑
喻妄觸引起諸受也。忘生如圓覺所謂忽忘我身。
言調適之至也。】

「○(二寄喻破執二初喻陰相無生二初正示)阿難是諸幻觸不從空來不從掌出。

○(二反破)如是阿難
若空來者既能觸掌何不觸身不應虗空選擇來觸
若從掌出應非待合又掌出故合則掌知離則觸入
臂腕骨髓應亦覺知入時蹤迹必有覺心知出知入
自有一物身中往來何待合知要名為觸。

○(二結虗妄離計)是故當
知受陰虗妄本非因緣非自然性。」

【【觧】溫陵曰空體常徧不應有擇。掌當自出不應有
待。又若從掌出出必有入。然合而出時掌雖有知。
離而入時臂且不覺。既無定實全一虗妄耳。

【疏】天台曰如來藏性本無諸受。今有之者乃無故
發生。如觸之為法必託境生。徒有一身自不成觸。
今以二手於空相磨於一體中而妄生澀滑。豈有
故哉。喻如來藏性遍周法界。情境皆如。待對斯絕。
眾生自無始來強覺忽生妄生人我根境斯分。於
藏性中幻受損益。如來欲明不受而受受而不受
以歸正受。故今即喻而推離情以檢。不從空來不
屬他生明矣。不從掌出不屬自生明矣。離推既非
合推不可。既非因緣亦非自然。三摩觀照於焉得
顯。】

「○(三想陰二初立喻顯法)阿難譬如有人談說酢梅口中水出思踏懸崖足
心酸澀想陰當知亦復如是。」

【【觧】溫陵曰想無實相由心成相。說梅思崖無實相
也口水足酸由心成相也。凡想如之。】

「○(二寄喻破執二初喻陰相無生二初正示)阿難如是酢說不從梅生非從口入。

○(三反破)如是阿難
若梅生者梅合自談何待人說若從口入自合口聞
何須待耳若獨耳聞此水何不耳中而出想踏懸崖
與說相類。

○(二結虗妄離計)是故當知想陰虗妄本非因緣非自然
性。」

【【觧】溫陵曰人談梅而口水梅不能談則計梅出者
妄也。耳聞梅而心想口不能聞則計口入者妄也。
耳聞梅而耳無水則計說計聞皆妄也。補註曰談
梅口水者因聞他人說梅而吾口水出。思崖足酸
者吾自思耳。真際曰與說相類者。應云如是思踏
非懸崖來非足心入。若從崖來崖合自想何待人
思。若從足入足合自思何待心想。若獨心思何故
足心覺有酸澀。

【疏】天台曰夫五根六塵皆名色陰。根塵相觸而有
受生。落謝餘塵斯生乎想。此所從來故矣。今談說
酢梅想其酸而水出。思踏懸崖想其危而足酸。想
而後受豈其故哉。惟無故而為其想故其想此空。
今以口入為自為因梅生為他為緣。展轉推窮了
不可得因緣尚無自然安在。雙非二邊真常獨露。】

「○(四行陰二初立喻顯法)阿難譬如瀑流波浪相續前際後際不相踰越行
陰當知亦復如是。」

【【觧】溫陵曰妙湛妄動隨境轉徙。念念遷謝新新不
停。故名行陰而譬瀑流也。以念念生滅後不至前
故曰不相踰越。】

「○(二寄喻破執二初喻陰相無生二初正示)阿難如是流性不因空生不因水有亦非水性非
離空水。

○(二反破)如是阿難若因空生則諸十方無盡虗空
成無盡流世界自然俱受淪溺若因水有則此瀑流
性應非水有所有相今應現在若即水性則澄清時
應非水體若離空水空非有外水外無流。

○(二結虗妄離計)是故當
知行陰虗妄本非因緣非自然性。」

【【觧】溫陵曰牒釋。流性不因空水非即非離以明行
陰無實體也。有所有相謂流應離水別有體相也。
空非有外水流其間。水外無流流終依水。則非離
空水矣。資中曰若因水有下謂若因其水別有流
性。因果性別則瀑流性不應是水。能有是水。所有
是流。二相若殊俱應現在。

【疏】天台曰前之三陰皆即身而取象。其喻也親。今
行陰則取象乎空水。其喻似疎。曰非疎也。展轉以
廣當機之懷爾。蓋五根六塵其該甚博。尚周法界
豈外空水。故後四陰皆遍乎色。如爪生髮長筋轉
脉搖密密推移而曾無覺悟。果成華落樹老藤枯
運運遷謝而無可見知。即如瀑流亦無非行陰遷
流之相。今以水及水性為自為因。以空為他為緣。
二法合為共為緣生。以離空水為無因為自然。展
轉推窮以顯藏性。且以波喻妄而以濕喻真。波水
依空隨空周遍而不住空。此其中固有即遷流而
不遷流者在乎。】

「○(五識陰二初立喻顯法)阿難譬如有人取頻伽缾塞其兩孔滿中擎空千
里遠行用餉他國識陰當知亦復如是。」

【【觧】􂢆李曰頻伽好聲鳥也。缾形象之。孤山曰瓶喻
妄業。空喻妄識。業牽識走如瓶擎空行。捨身受身
喻以遠行現陰如此國中陰生陰悉如他國。】

「○(二寄喻破執二初喻陰相無生二初正示)阿難如是虗空非彼方來非此方入。

○(二反破)如是阿難
若彼方來則本瓶中既貯空去於本瓶地應少虗空
若此方入開孔倒缾應見空出。

○(二結虗妄離計)是故當知識陰虗
妄本非因緣非自然性。」

【【觧】孤山曰虗空非從彼方來入此方。若缾盛空從
彼入此。何故彼方不見空少。此方不見空出。溫陵
曰性空真覺周徧法界。一迷為識故如缾中之空
耳。內外一空喻性識一體。其塞兩孔喻妄分同異
也。空無來往不可擎餉喻性無生滅亦無捨受。今
言擎餉者比迷性為識妄隨流轉之狀也。身心萬
法即如來藏妙真如性。道嫌揀擇。理忘情謂。凡有
言說皆為戲論。擬心動念盡涉迷倒。大覺將與覺
之。故此卷之初權且明正倒辯緣影擇見精示真
量。一就其迷倒情計為之拂心眼之塵翳洗肺膓
之垢濁。使心境洒落真妄兩忘然後融會入如來
藏。遂知根塵處界法法無非妙真如性。此第二及
第三卷大旨也。

【疏】天台曰十方虗空喻圓成實性。頻伽缾塞其兩
孔喻依他起性。滿中擎空千里遠行用餉他國喻
徧計執性。夫性識真空性空真識清淨本然周遍
法界。自晦昧以為頑空。復結暗以為依色。妄想摶
色聚以為身。性中相知。用中相背。何異取頻伽瓶
塞其兩孔乎。而人者一迷為心决定惑為色身之
內。何異滿中擎空千里遠行用餉他國乎。缾有去
來而空無出入喻身有捨受而識無生滅。可以了
依他妄有徧計本空。惟是一識圓成實性。昔賢以
麻喻圓成繩喻依他蛇喻徧計。此喻雖親又不若
空喻貼體。若約因明論明宗因喻者。則以識陰為
前陳有法。以如來藏性為宗。以非因緣自然為因。
以瓶空無往來出入為喻　　四陰例有此義。】

大佛頂如來密因修證了義諸菩薩萬行首楞嚴經
卷第二

大佛頂如來密因修證了義諸菩薩萬行首楞嚴經
卷第三
師子林沙門　惟則　會解
天台山沙門　傳燈圓通疏

「○(二破六入幻二初總徵)復次阿難云何六入本如來藏妙真如性。」

【【觧】長水曰梵語鉢羅吠奢此云入。亦云處。境入之
處也。亦是識生處故。然根境二法俱識生處。今分
六根別破故惟以根為入也。】

「○(二別示六初眼入二初立二初喻依真起妄)阿難即彼目睛瞪發勞者兼目與勞同是菩提瞪
發勞相。」

【【觧】吳興曰前色陰中譬如目睛瞪以發勞則於虗
空別見狂華等相。蓋以目喻真以勞喻妄以華喻
色。今指前喻故云即彼目睛等。兼目與勞下斯取
前文能喻之根便為此中所喻之法。以彼勞目正
是眼入虗妄之相故。當知眼入乃至意入皆如空
華。故六入文並云同是菩提瞪發勞相。問何不直
就根塵推破見性而須指前勞目之事乎。答夫根
塵徧迷悟必從要。故指凡夫易解之妄事。用開阿
難未了之執情。向下塞耳聞聲畜鼻覺觸例亦如
是。

【疏】吳興又云應知前文空華徧喻九界五根之色。
此中空華但喻九界眼入之相。前寬此狹不可混
同。天台曰前明色陰約喻而辯。故以淨目況本具
真智狂華喻九界妄色。今明眼根則捨喻從法。復
欲借喻為法故云即彼目睛等。又恐人執前淨目
為真故即破云同是瞪發勞相。而言菩提等者。是
亦照映前第二根本識精元明能生諸緣緣所遺
者而說。第此瞪相。有本有末。本言無始。末言方今。
故知若能同前見見則終日不異菩提。其若不然
一惟勞相而巳。以例六根無非如此。若下處界即
無此言。非以逐末者深乎。故下文亦但云令汝寂
靜安樂妙常同是六根更非他物。】

「○(二明離塵無體)因于明暗二種妄塵發見居中吸此塵象名為見
性此見離彼明暗二塵畢竟無體。

○(二破二初明入相無生二初正示)如是阿難當知
是見非明暗來非於根出不於空生。

○(二反破)何以故若從
明來暗即隨滅應非見暗若從暗來明即隨滅應無
見明若從根生必無明暗如是見精本無自性若於
空出前矚塵象歸當見根又空自觀何關汝入。

○(二結了妄即真)是
故當知眼入虗妄本非因緣非自然性。」

【【觧】溫陵曰因塵發見因根吸塵故名眼入。然離塵
無體足知虗妄。乃至云非明暗來非根出等。既無
所從則非因緣自然。本如來藏妙真如性矣。天如
補註曰按環師科經此有三科。即彼目睛下依真
起妄。因于明暗下辯妄無實。是故當知下了妄即
真。蓋謂妄無自性全體即真也。餘五例此。

【疏】天台曰言吸此塵象名為見性者。此吸字與磁
石吸針義同。磁石本為鐵母故稱慈母石。直以氣
分相同天性不異故磁獨吸針不吸餘物。今文六
根亦復如是。直是氣分相同故眼獨吸色結色為
根而不能吸乎聲等。若六根互用則根塵一體而
照用寂然又何所言吸。因于明暗二種妄塵發見
居中者下文所謂由塵發知也。吸此塵象名為見
性者因根有相也。此見離彼明暗二塵畢竟無體
者相見無性同於交蘆也。但下文兼于破塵今獨
破根為異耳。破不於空生中應云若於空出應當
見根。今云前矚塵象歸當見根。要知破外破空還
成破內破根。故下結云又空自觀何關汝入。夫虗
者實之對而妄者真之偶。蓋言真則實而妄則虗。
亦可得云實則真而虗則妄也。眼入虗妄猶若翳
眼狂華計因緣自然而有生者非矣。藏性真實猶
如晴空淨目不動周圓妙真如性彰馬。一真一實
狂華豈能為礙。一虗一妄晴空本自廓如。中論約
四性推無生故曰諸法不自生亦不從他生不共
不無因是故說無生。今六入結文雖但約因緣自
然俱非。顯本如來藏妙真如性其實四性圓具。如
曰非明暗來即非他生非於根出即非自生。若根
塵合生不可即非共生。不於空生即非無因生。若
以自他共為因緣無因生為自然。是則雖曰結二
巳成結四。豈非經論推檢義同乎。或問中論推四
性秪成空觀。今既科為三摩合是出假云何亦推
無生。答三止三觀有初心後心二修不同。後心菩
薩修假觀者。誠宜從空出假知病識藥應病與藥
令得服行。今論初心所修三止。體真止秪是會異
歸同。方便止秪是以同歷異。所以稱為方便隨緣
止者。正以善巧方便隨陰入處界一一推檢令心
止於所止。所謂動止心常一則能見般若是也。若
以圓覺三摩釋此宛若符契。】

「○(二耳入二初立二初喻依真起妄)阿難譬如有人以兩手指急塞其耳耳根勞故頭
中作聲兼耳與勞同是菩提瞪發勞相。」

【【觧】吳興曰譬如者此以假設其事曉訓令悟故云
譬如。非取比況之義也。下文亦爾。

【疏】天台曰眼入有譬可借故借譬以明。餘五無譬
可借故設譬以顯。莫不以近喻遠藉妄顯真。如耳
本無聲乃以兩手指急塞其耳令勞而作聲。譬真
本無妄因妄為明覺因明立所而成妄。要知今日
事。須信本來人。知妄無因不真何待。言兼耳與勞
同是菩提瞪發勞相者。諸不特頭中作聲為勞。即
因之有聞亦勞相也。若能聲聞二者俱捐。便是菩
提妙淨明體。】

「○(二明離塵無體)因于動靜二種妄塵發聞居中吸此塵象名聽聞
性此聞離彼動靜二塵畢竟無體。

○(二破二初明入相無生二初正示)如是阿難當知
是聞非動靜來非於根出不於空生。

○(二反破)何以故若從
靜來動即隨滅應非聞動若從動來靜即隨滅應無
覺靜若從根生必無動靜如是聞體本無自性若於
空出有聞成性即非虗空又空自聞何關汝入。

○(二結了妄即真)是
故當知耳入虗妄本非因緣非自然性。」

【【觧】孤山曰耳聞動靜猶目見明暗也。諸經所說對
聲有聞。緣明有見。今文了義靜亦名聞。暗亦名見。
鼻聞通塞意知生滅例亦如是。】

「○(三鼻入二初立二初喻依真起妄)阿難譬如有人急畜其鼻畜久成勞則於鼻中聞
有冷觸因觸分別通塞虗實如是乃至諸香臭氣兼
鼻與勞同是菩提瞪發勞相。

○(二明離塵無體)因于通塞二種妄塵
發聞居中吸此塵象名嗅聞性此聞離彼通塞二塵
畢竟無體。

○(二破二初明入相無生二初正示)當知是聞非通塞來非於根出不於空
生。

○(二反破)何以故若從通來塞則聞滅云何知塞如因塞
有通則無聞云何發明香臭等觸若從根生必無通
塞如是聞機本無自性若從空出是聞自當迴齅汝
鼻空自有聞何關汝入。

○(二結了妄即真)是故當知鼻入虗妄本非
因緣非自然性。」

【【觧】溫陵曰畜縮氣也。冷因畜有不畜本無。鼻入之
妄皆如是也。吳興曰機者弩牙也。根有發聞之義
故取譬之。

【疏】天台曰。鼻以聞香為用以通塞虗實為門。通而
虗則聞塞而實則不聞。聞與不聞自是鼻根有通
有塞。非汝聞性於中暫無。然鼻之為用全假乎息。
故出則取香而入則嗅香。而息之出入又必假浮
塵肉鼻以為之依。是以經文欲明取嗅之用故先
云譬如有人急畜其鼻等。蓋畜者縮也吸也。呼則
熱而吸則冷此醫經之常談。今藉之以顯勝義嗅
用之先依。而交光乃云冷觸本是身入所對之塵。
此因畜鼻之勞。無別香臭但有冷觸。姑借之以例
諸香臭氣同一妄耳。此又法相不明也。】

「○(四舌入二初立二初喻依真起妄)阿難譬如有人以舌䑛吻熟䑛令勞其人若病則
有苦味無病之人微有甜觸由甜與苦顯此舌根不
動之時淡性常在兼舌與勞同是菩提瞪發勞相。

○
(二明離塵無體)因甜苦淡二種妄塵發知居中吸此塵象名知味性
此知味性離彼甜苦及淡二塵畢竟無體。

○(二破二初明入相無生二初正示)如是阿
難當知如是甞苦淡知非甜苦來非因淡有又非根
出不於空生。

○(二反破)何以故若甜苦來淡則知滅云何知
淡若從淡出甜即知亡復云何知甜苦二相若從舌
生必無甜淡及與苦塵斯知味根本無自性若於空
出虗空自味非汝口知又空自知何關汝入。

○(二結了妄即真)是故
當知舌入虗妄本非因緣非自然性。」

【【疏】補遺曰虗空自味至何關汝舌此四句似乎相
濫。應知上二句明味塵。下二句明舌入。

天台曰六入文雖曰破根實約塵破。蓋離彼六塵
畢竟無體。如眼因明暗耳因動靜鼻因通塞舌因
甜淡身因離合意因生滅是也。但六浮塵用有不
同。如眼有開閉舌有動靜意有開合餘三則無之。
今舌入云由甜與苦顯此舌根不動之時淡性常
在。即其事也。而云因甜苦淡二塵者。正言舌根動
靜時。所對之塵也。若動則遍甞乎五味又何獨於
甜苦。此約假設事以明病則苦而否則甜對其不
動。故言之如此。若例推餘塵色何啻乎萬殊。聲何
啻乎千差。以至生之法又不止於恒河沙數之多。
經云二者蓋指其大都爾。】

「○(五身入二初立二初喻依真起妄)阿難譬如有人以一冷手觸於熱手若冷勢多熱
者從冷若熱功勝冷者成熱如是以此合覺之觸顯
於離知涉勢若成因于勞觸兼身與勞同是菩提瞪
發勞相。

○(二明離塵無體)因于離合二種妄塵發覺居中吸此塵象
名知覺性此知覺體離彼離合違順二塵畢竟無體。

○(二破二初明入相無生二初正示)如是阿難當知是覺非離合來非違順有不於根
出又非空生。

○(二反破)何以故若合時來離當巳滅云何覺
離違順二相亦復如是若從根出必無離合違順四
相則汝身知元無自性必於空出空自知覺何關汝
入。

○(二結了妄即真)是故當知身入虗妄本非因緣非自然性。」

【【觧】溫陵曰身入主觸。然觸無自性。猶如二手冷熱
相涉兩無定勢。足知其妄也。手不自觸因合覺觸
故曰合覺之觸。合不自合因離知合故曰顯於離
知。涉勢若成等者。謂以熱涉冷使冷成熱。亦則勞
觸而巳。

【疏】孤山曰以此合覺之觸顯於離知者。明離合俱
覺猶動靜俱聞明暗俱見也。

吳興曰非離合來。此破共生以離亦對塵故。非違
順有破他生。不於根出破自生。又非空生即破無
因生也。】

「○(六意入二初立二初明依真起妄)阿難譬如有人勞倦則眠睡熟便寤覽塵斯憶失
憶為忘是其顛倒生住異滅吸習中歸不相踰越稱
意知根兼意與勞同是菩提瞪發勞相。」

【【觧】吳興曰寤則覽塵斯憶。睡則失憶為忘。又睡中
有夢寤中有忘皆是覽塵失憶之相。憶之則生忘
之則滅故下文云因于生滅二種妄塵也。以妄對
真即是顛倒。此二妄塵復為生住異滅四種細相。
吸習此相中歸意根。四相剎那前後不雜故曰不
相踰越。

【疏】釋要云意根是第七識。梵語訖利瑟吒耶末那
此云染汙意。恒審思量名之為意。相宗所說但能
緣內計第八見分為內我。若小乘但說一切諸法
皆從六識建立不說七八二識。然心亦多種。相宗
說七識為心根。是不可見法。非同色法可見勝義
也。若肉團心即形如蓮華上有七葉即浮塵根也。
然今經不論色與不色。盡是菩提性中無明勞相。
皆同空華。無體可得。即是藏性故也。

天台曰六入所破雖正在勝義而勝義所依。又在
浮塵。如不動目睛瞪以發勞。耳根勞故頭中作聲。
急畜其鼻畜久成勞。以舌䑛吻熟䑛成勞。涉勢若
成因于勞觸。勞倦則眠睡熟便寤。皆其事也。故六
浮塵根皆屬身根。如下云寤寐二相隨身開合是
也。故知勞倦則眠睡熟便寤者意根所依浮塵之
體也。攬塵斯憶失憶為忘者意根之用也。受寤受
寐覽之失之正意根之正體也。憶之則生失之則
滅又寤之為生寐之為滅兩間名住前後名異是
為顛倒生住異滅。意根之相惟是而巳。而言顛倒
者。與二卷以首作尾以尾作首顛倒義同。蓋生等
四相因憶忘而立。憶忘又隨寤寐而生。寤寐二相
自是隨身開合。與意何關。則意之為體安在哉。意
本無意。而迷亦無迷。而人者認悟中迷是顛倒所
在也。能如下文一一推檢。因緣自然了不可得。所
謂迷中悟所謂迷悟兩忘之道得矣。】

「○(二明離塵無體)因于生滅二種妄塵集知居中吸撮內塵見聞逆
流流不及地名覺知性此覺知性離彼寤寐生滅二
塵畢竟無體。」

【【觧】孤山曰前舉四相此惟二者。以生攝住以滅收
異。而且以憶者為生忘者為滅。內塵法塵也。見聞
逆流者。以憶故則能逆緣落謝五塵即覽塵斯憶
也。流不及地者。以忘故則成緣於思不及處即失
憶為忘也。又解眼等五根但緣現境。惟意知根能
緣過去。乃是流入五根不及之地。雖通兩釋。前義
為正。

【疏】熏聞曰落謝五塵阿毗曇名無表色。亦云不可
見無對色。】

「○(二破二初明入相無生二初正示)如是阿難當知如是覺知之根非寤寐來非生滅
有不於根出亦非空生。

○(二反破)何以故若從寤來寐即隨
滅將何為寐必生時有滅即同無令誰受滅若從滅
有生即滅無誰知生者若從根出寤寐二相隨身開
合離斯二體此覺知者同於空華畢竟無性若從空
生自是空知何關汝入。

○(二結了妄即真)是故當知意入虗妄本非
因緣非自然性。」

【【觧】資中曰列子云其寤也形開其寐也形交。交即
合也。寤寐二相自是形之開合。汝覺知性則無別
體故云同於空華。天如補註曰將何為寐。令誰受
滅。為受二字當作知字。寤寐當互破但文略耳。

【疏】熏聞曰非寤寐來破共生。非生滅有破他生。不
於根出破自生。空生破無因生。

天台曰補註謂將何為寐。令誰受滅。□□為受二
字當作知字。余謂若改字其義反晦。況既為寐不
復有知。不若為字其義為順。蓋曰既隨寤滅將何
人為寐者乎。既隨生滅令誰人受滅者乎。寤寐二
相隨身開合者此指肉團心也。蓋六浮塵與夫勝
義合而歸之皆屬身根。下文云意如幽室見。正以
浮塵肉團狀如暗室三毛七孔形似窻牖為勝義
攸託。開則勝義寤。合則勝義寐。故曰寤寐二相隨
身開合。然則離寤寐無覺知離開合無寤寐離身
又無開合之可得。身之開合特是浮塵與意何涉。
是則因根而有覺知自本無體豈非同於空華畢
竟無性乎。】

「○(三破十二處二初總徵)復次阿難云何十二處本如來藏妙真如性。」

【【觧】孤山曰前六入破六根。雖以塵對辯而正意在
根。今十二處雖根塵互破正破在塵。後十八界雖
根境識三相對推破而正意惟在六識也。吳興曰
初五陰中以喻比法用破執情。次六入中指假設
事顯其妄相。今十二處乃至七大即於現前見聞
之境及近所目擊者示其藏性。是則經文從疎洎
親去假就實。善巧開發之意了然可別矣。

【疏】天台曰竊謂佛說三科皆以識為之主。如曰六
根非以根之本能生識之末有六乎。曰十二處非
以識所依之處有十二乎。曰十八界非以為識之
因界有十二乎。故人之生死大患莫先乎識。識存
則諸法存。識空則諸法空。所以天台以六識為所
觀境破之立之一惟乎此。有曰譬如伐樹得根灸
病得穴千枝百病自然消殞。可謂善得乎宗要者
也。】

「○(二別破六初眼色處三初舉事微起)阿難汝且觀此祇陀樹林及諸泉池於意云何此
等為是色生眼見眼生色相。

○(二牒執摧破二初破眼生色相)阿難若復眼根生色
相者見空非色色性應銷銷則顯發一切都無色相
既無誰明空質空亦如是。

○(二破色生眼見)若復色塵生眼見者觀
空非色見即銷亡亡則都無誰明空色。

○(三了妄即真)是故當知
見與色空俱無處所即色與見二處虗妄本非因緣
非自然性。」

【【觧】溫陵曰眼能生色則眼為色性。然見空之時既
無色相則色性應銷。眼中之色性既銷則顯發一
切都無色相矣。且色空二法對待而顯。色相既無
何以顯空故曰誰明空質。然則計眼生色處者妄
也。空亦如是者因色例空亦無定處也。若復色塵
下謂色能生見則觀空之時見無所生故曰銷亡。
亡即無見誰明空色。然則計色生眼處者妄也。

【疏】天台曰誰明空質溫陵之說非。應用桐江集註
云誰明空質責其失也。若謂色銷根滅其誰明見
空之體質乎此說為是。】

「○(二耳聲處三初舉事徵起)阿難汝更聽此祇陀園中食辦擊鼓眾集撞鐘鐘
鼓音聲前後相續於意云何此等為是聲來耳邊耳
往聲處。

○(二牒執摧破二初破聲來耳邊)阿難若復此聲來於耳邊如我乞食室羅
筏城在祇陀林則無有我此聲必來阿難耳處目連
迦葉應不俱聞何況其中一千二百五十沙門一聞
鐘聲同來食處。

○(二破耳往聲處)若復汝耳往彼聲邊如我歸住祇
陀林中在室羅城則無有我汝聞鼓聲其耳巳往擊
皷之處鐘聲齊出應不俱聞何況其中象馬牛羊種
種音響若無來往亦復無聞。

○(三了妄即真)是故當知聽與音聲
俱無處所即聽與聲二處虗妄本非因緣非自然性。」

【【觧】溫陵曰如我入城祇林無我喻聲來耳邊則餘
處無聲。然千眾皆聞則聲處無實矣。若復汝耳下
謂如我歸林城中無我喻耳往聲處則餘處無耳。
然異音皆聞則耳處無實矣。孤山曰若無來往下
謂聲不來耳耳不往聲聞義不立。

【疏】天台曰觀諸文皆約眾生尋常見聞所依者以
破虗妄故不可約真心為之反難。如其用之則以
下文所顯圓通性十方俱擊鼓十處一齊聞此則
圓真實為辭。則塞人悟門所謂一句驀頭語也。要
知四科所明佛有二意。一推無生以成圓解此正
意也。一約四句推檢以成圓行此以性影互乎修
傍意也圓覺修幻觀化幻眾正是此意。】

「○(三鼻香處三初舉事徵起)阿難汝又齅此爐中栴檀此香若復然於一銖室
羅筏城四十里內同時聞氣於意云何此香為復生
栴檀木生於汝鼻為生於空。

○(二牒執摧破三初破鼻生)阿難若復此香生於
汝鼻稱鼻所生當從鼻出鼻非栴檀云何鼻中有栴
檀氣稱汝聞香當於鼻入鼻中出香說聞非義。

○(二破空生)若
生於空空性常恒香應常在何藉爐中爇此枯木。

○
(三破木生)若生於木則此香質因爇成煙若鼻得聞合蒙煙氣
其烟騰空未及遙遠四十里內云何巳聞。

○(三了妄即真)是故當
知香鼻與聞俱無處所即齅與香二處虗妄本非因
緣非自然性。」

【【觧】溫陵曰鼻非旃檀非鼻生也。藉爇而有非空生
也。香質木也。烟非木也。離木離烟又遠四十里聞
香。豈木生哉。既非鼻非空非木無實處矣。擕李曰
此中義理稍難成立。且鼻舌身三者是合中知也。
設四十里內聞香亦是香有殊勝之力。其氣遠騰。
彼合知處久久方聞。而言不待鼻蒙烟氣等。甚與
教相及現量相違。若約互用自在壞法相說又非
此意。今此釋者。恐取聖人根力強利能速疾遠聞。
不取凡常鈍劣者說。理實必須氣通於鼻方得成
聞。經中一往據麤顯邊似不到鼻。故作斯破。吳興
曰敏師一往之說其實然也。若爾但是香有殊勝
之力不須更取聖人根力強利也。如法華經云此
香六銖價直娑婆世界。不亦勝乎。

【疏】天台曰張華博物志云漢武帝時西國遣使獻
香四枚大如鷄卵。漢制香不滿斤不得受使。後長
安染疫。使者奏請焚香燒一枚四十里民間疫病
皆愈。香有殊勝之力明矣。律曆志云二十四銖為
一兩今云一銖得四分一厘六毫六絲六忽。】

「○(四舌味處三初舉事徵起)阿難汝常二時眾中持鉢其間或遇酥酪醍醐名
為上味於意云何此味為復生於空中生於舌中為
生食中。

○(二牒執摧破三初破舌生)阿難若復此味生於汝舌在汝口中只有
一舌其舌爾時巳成酥味遇黑石蜜應不推移若不
變移不名知味若變移者舌非多體云何多味一舌
之知。

○(二破食生)若生於食食非有識云何自知又食自知即
同他食何預於汝名味之知。

○(三破空生)若生於空汝噉虗空
當作何味必其虗空若作鹹味既鹹汝舌亦鹹汝面
則此界人同於海魚既常受鹹了不知淡若不識淡
亦不覺鹹必無所知云何名味。

○(三了妄即真)是故當知味舌與
嘗俱無處所即嘗與味二俱虗妄本非因緣非自然
性。」

【【觧】溫陵曰生於汝舌下謂舌無定味又非多體則
味不生於舌矣。石蜜沙糖也。堅如沙石。若生於食
下謂食不自知因舌知味。縱食能知則知不在汝
便同他食。汝無所預何名知味。理既不然則味不
生於食矣。若生於空下謂虗空無味則味不生於
空矣。】

「○(五身觸處三初舉事徵起)阿難汝常晨朝以手摩頭於意云何此摩所知誰
為能觸能為在手為復在頭。

○(二牒執摧破三初破在手)若在汝手頭則無知
云何成觸。

○(二破在頭)若在於頭手則無用云何名觸若各各
有則汝阿難應有二身。

○(三破頭手一)若頭與手一觸所生則手
與頭當為一體者一體者觸則無成若二體者觸誰
為在在能非所在所非能不應虗空與汝成觸。

○(三了妄即真)是
故當知覺觸與身俱無處所即身與觸二俱虗妄本
非因緣非自然性。」

【【觧】溫陵曰觸因根境能所相感。而獨依根明者示
萬法一體由妄分能所故有妄觸。若在手在頭初
無定處。即身與觸處皆虗妄矣。若各各有下二者
合辯身觸二處皆無實矣。觸則無成者謂觸須二
物一則不成。非所非能。言皆無實處。

【疏】天台曰約餘根塵推空較難。惟身與觸檢空極
易。如畢陵之毒剌傷足䟦陀之忽悟水因皆其事
也。只如今文所明身觸厥意極玄。蓋餘處必以內
外為辯。身觸則竟舉汝常晨朝以手摩頭之事以
為辯端。夫手吾手也。頭吾頭也。能果何在乎。喻人
之以刃刺人能剌乎此正在此也而不能乎彼。以
一身一覺用之有待故也。今夫觸也亦然。能在手
而不在頭。在頭而不在手。果不相在則在手而頭
無所知在頭而手無所用。果相在則應有二身。又
不然也。設謂頭手一觸所生則手頭當為一體。既
一體而無能所觸云何成。身觸二法厥玄若是。人
之定計而強分能所可乎。然此雖在法而不在喻。
亦可借喻以況乎法。根塵萬有惟一真如。無同異
中強分能所理極相類。結了妄即真中而言覺觸
者正顯觸無別觸全以覺而為觸也。】

「○(意六法處三初舉事徵起)阿難汝常意中所緣善惡無記三性生成法則此
法為復即心所生為當離心別有方所。

○(二摧牒執破二初破即心)阿難若即
心者法則非塵非心所緣云何成處。」

【【觧】溫陵曰善惡緣慮心也。無記昏住心也。意緣不
出此三而吸撮內塵成所緣法故曰生成法則。若
即心者下。謂法若即心則不屬塵。既非所緣何成
意處。

【疏】天台曰意根為能緣。善惡無記三性為所緣意
中所緣等者雖標所以彰能實棄能以顯所也。生
成法則者。法法塵也。則矩度也。如伏羲以八卦而
矩度萬物皆不加勉強乃天然矩度。法塵亦然。意
之所緣何啻恒沙。善惡無記三性攝盡。乃生成之
法則。非度外之強名也。論處應約意法對辯單約
法者亦顯意無別意。全以緣法而為意。法亦無別
法全以能緣之意而有法。是則辯法即當辯意。下
云法則與心俱無處所。豈非辯雖單而結仍雙乎。】

「○(二破離心)若離於心別有方所則法自性為知非知知則名
心異汝非塵同他心量即汝即心云何汝心更二於
汝若非知者此塵既非色聲香味離合冷暖及虗空
相當於何在今於色空都無表示不應人間更有空
外心非所緣處從誰立。

○(三了即牒真)是故當知法則與心俱無
處所則意與法二俱虗妄本非因緣非自然性。」

【【觧】溫陵曰法塵非相因意知顯。故問為知非知。知
則屬心。然體異於汝又且非塵故同他心量。設若
非知。然此法塵既非色等特由知發。今既非知處
當何在。既色空之內無所表顯。不應存於色空之
外。況空又非有外也。則心緣意處終無實矣。孤山
曰即汝即心者防轉計也。云何下難也。汝心惟一
云何有二。根塵俱知是二心也。離合冷暖者觸塵
也。】

「○(四破十八界二初總徵)復次阿難云何十八界本如來藏妙真如性。」

【【觧】溫陵曰根塵識三各六。分內外中為界。孤山曰
界者因也種族也。

【疏】天台曰因界者因之為界也。如經云此識為復
因眼所生以眼為界因色所生以色為界。然則雖
曰十八義惟成六以云此識故也。前孤山云十八
界雖根境識三相對推破而正意惟在六識厥旨
顯然。若以族釋界則根塵識三各有種族十八之
義仍顯。孤山又曰本如來藏者妄執既破藏性即
立。故此一經原始要終而皆即破即立。雖或偏破
而未嘗不立。雖或偏立而未嘗不破。文有出沒旨
常圓備。破即空也立即假也破立相即即中也。三
諦三觀何文不爾。讀者行者勤而照之。】

「○(二別破六初眼識界三初指說徵起)阿難如汝所明眼色緣為生於眼議此識為復因
眼所生以眼為界因色所生以色為界。」

【【觧】吳興曰如汝所明者。小乘所解因緣生法。皆是
實有不了即空。今據彼詰之用破其執也。他皆放
此。

【疏】天台曰眼色為緣生於眼識為因緣生法四教
皆用何必定是小乘。謂阿難所明皆是實法不了
即空亦無贓據。應指前七徵文阿難自引常聞云
如佛所言眼色為緣生於眼識為如汝所明語自
明顯。】

「○(二牒執摧破二初破以眼為界)阿難若因眼生既無色空無可分別縱有汝識欲
將何用汝見又非青黃赤白無所表示從何立界。

○
(二破以色為界)若因色生空無色時汝識應滅云何識知是虗空性
若色變時汝亦識其色相遷變汝識不遷界從何立
從變則變界相自無不變則恒既從色生應不識知
虗空所在若兼二種眼色共生合則中離離則兩合
體性雜亂云何成界。

○(三了妄即真)是故當知眼色為緣生眼識
界三處都無則眼與色及色界三本非因緣非自然
性。」

【【觧】溫陵曰若獨因眼不有色空則識無所緣見無
所表界無所立非因眼矣。若因色生當隨色滅。色
滅空現當不識知矣。若亦識知。則是色相遷變汝
識獨存。獨則無鄰界從何立非因色矣。從變下牒
難。變則無體故界相自無。若不隨變則識性常一。
當一於色應不識空。理又不然非從色生矣。若眼
色兼合共生識界。當半有知半無知故曰中離。若
中離者。半合根半合境故曰兩合。二義推窮皆不
成界。既不因色。亦不兼二。諸妄併除藏性自顯。餘
五例此孤山曰體性雜亂謂根境兩屬乖種族也。】

「○(二耳聲識界三初指說徵起)阿難又汝所明耳聲為緣生於耳識此識為復因
耳所生以耳為界因聲所生以聲為界。

○(二牒執摧破二初破以耳為界)阿難若因
耳生動靜二相既不現前根不成知必無所知知尚
無成識何形貌若取耳聞無動靜故聞無所成云何
耳形雜色觸塵名為識界則耳識界復從誰立。」

【【觧】長水曰若因耳生等破勝義根也。若無前境根
自無知。若實無知更有何識。若取耳聞等破浮塵
根也。設取浮塵之耳容有聞者。若無動靜亦不成
聞。云何將此可見浮塵雜色觸法為識界耶。則耳
下雙質二根也。溫陵曰雜色觸塵謂耳形雜物色
觸聲塵而巳。

【疏】天台曰前若從耳生既單云耳故是破勝義根。
次若取耳聞既雙稱耳聞合是約聞精破。下云何
耳形。方是約浮塵根破。長水俱作浮塵根破義釋
不精矣以云若無動靜亦不成聞故。】

「○(二破以聲為界)若生於聲識因聲有則不關聞無聞則亡聲相所
在識從聲生許聲因聞而有聲相聞應聞識不聞非
界聞則同聲識巳被聞誰知聞識若無知者終如草
木不應聲聞雜成中界界無中位則內外相復從何
成。

○(三了妄即真)是故當知耳聲為緣生耳識界三處都無則耳
與聲及聲界三本非因緣非自然性。」

【【觧】長水曰聲能生識何假於聞。若無於聞聲亦不
有。縱謂識從聲生又許因根有相。則聞聲時即是
聞識。若不聞識則非界義。若聞於識識則同聲。既
能了之識作所聞之境。誰為能知知此聞識。溫陵
曰若無知者下謂能聞而無知則如草木矣亦不
可也。不應聲聞等謂依根依境單論既非。不應二
者合成識界而為中位。中位既無邊界何立。

【疏】天台曰上云聞應聞識。下云聞則同聲。只一執
聲生識反復難成二物。初則能生之聲成識。次則
所生之識同聲。既有二過則識從聲生許聲因聞
而有聲相墮矣。】

「○(三鼻香識界三初指說徵起)阿難又汝所明鼻香為緣生於鼻識此識為復因
鼻所生以鼻為界因香所生以香為界。

○(二牒執摧破二初立徵)阿難若因
鼻生則汝心中以何為鼻為取肉形雙爪之相為取
齅知動搖之性。

○(一摧破二初破以鼻為界二初約浮根塵破)若取肉形肉質乃身身知即觸名
身非鼻名觸即塵鼻尚無名云何立界。」

【【觧】孤山曰若取肉形下破浮塵根也。溫陵曰名身
則非鼻。名觸則屬身根所對之塵。故曰鼻尚無名
也。】

「○(二約勝義根破)若取齅知又汝心中以何為知以肉為知則肉之
知元觸非鼻以空為知空則自知肉應非覺如是則
應虗空是汝汝身非知今日阿難應無所在以香為
知知自屬香何預於汝若香臭氣必生汝鼻則彼香
臭二種流氣不生伊蘭及栴檀木二物不來汝自齅
鼻為香為臭臭則非香香應非臭若香臭二俱能聞
者則汝一人應有兩鼻對我問道有二阿難誰為汝
體若鼻是一香臭無二臭既為香香復成臭二性不
有界從誰立。」

【【觧】孤山曰破勝義也。溫陵曰肉質之知屬身故曰
元觸非鼻。虗空之知屬空故曰肉應非覺。伊蘭臭
樹也。吳興曰從二物不來下以根從境破。境既有
二根應成兩。先定云為香為臭。次責云臭則非香
香應非臭。意在俱聞。墮兩鼻之失矣。若鼻是一。復
以境從根破。根既惟一。境云何二。二性不立。識界
奚存。巳上皆破根生也。問既云以香為知。知自屬
香。豈非破境邪。答斯蓋對根而說。正破勝義。下文
不對根辯。方破境生也。】

「○(二破以香為界)若因香生。識因香有。如眼有見。不能觀眼。因香有
故。應不知香。知即非生。不知非識。香非知有。香界不
成。識不知香。因界則非從香建立。既無中間。不成內
外。彼諸聞性。畢竟虗妄。

○(三了妄即真)是故當知。鼻香為緣。生鼻
識界。三處都無。則鼻與香。及香界三。本非因緣。非自
然性。」

【【觧】溫陵曰。眼識因眼而有。既不能見眼。鼻識因香
而有。應不知香。若曰能知。即非香生。若曰不知。即
不名識。皆不可也。香非知有。下謂香不因根。則不
成香界。識不知香。則不成識界。孤山曰。中間識也。
內外根境也。】

「○(四舌味識界三初指說徵起)阿難。又汝所明。舌味為緣。生於舌識。此識為復因
舌所生。以舌為界。因味所生。以味為界。

○(二牒執摧破三初破以舌為界)阿難。若因
舌生。則諸世間甘蔗烏梅黃連石鹽細辛薑桂。都無
有味。汝自嘗舌。為甜為苦。若舌性苦。誰來嘗舌。舌不
自嘗。孰為知覺。舌性非苦。味自不生。云何立界。」

【【觧】溫陵曰。甘蔗等。舉五味也。味因舌嘗。若舌本苦。
則無能嘗者。孰為識體。若舌本淡。既不因境。味無
所生。無味與對。從何立界。此計識因舌生者。妄也。】

「○(二破以味為界)若因味生。識自為味。同於舌根。應不自嘗。云何識
知是味非味。又一切味。非一物生。味既多生。識應多
體。識體若一。體必味生鹹淡甘辛。和合俱生。諸變異
相。同為一味。應無分別。分別既無。則不名識。云何復
名舌味識界。不應虗空。生汝心識。」

【【觧】溫陵曰。識自為味。謂識即味也。同於舌根。謂識
不自嘗也。又一切味。下謂識因味生。則味多識亦
應多。識一味亦應一。體必味生者。牒定識因味生
也。鹹淡甘辛。同為一味者。結成識一。味亦應一也。
異識既一。異味既同。則無分別。無別則非識。非識
則無界。此計識因味生者。妄也。吳興曰。鹹淡甘辛。
略舉四味。詳則有六。更加苦酢。言和合者。眾味共
成也。俱生者。本性不易也。變異者。燒煑異本也。

【疏】天台曰。又一切味非一物生者。先明能生之味
多也。味既多生。識應多體者。次明所生之識。與之
俱多也。識體若一者。破轉計也。體必味生者。定能
生也。或轉計曰。能生之味雖多。所生之識惟一。蓋
一味入口。生一識體故也。世尊破意云。若一味生
一識。許有分別。假使鹹淡等物。同為一味。能生之
味。既然雜亂。所生之識。豈有分別。分別既無。則不
名識。云何立界乎。】

「○(三破舌味和合)舌味和合。即於是中元無自性。云何界生。

○(三了妄即真)是故
當知。舌味為緣。生舌識界。三處都無。則舌與味。及舌
界三。本非因緣。非自然性。」

【【觧】孤山曰。初因舌是破自生。二因味是破他生。三
不應虗空。是破無因生。四舌味和合。是破共生。前
後諸文皆爾。此中最顯。】

「○(五身觸識界三初指說徵起)阿難。又汝所明。身觸為緣。生於身識。此識為復因
身所生。以身為界。因觸所生。以觸為界。

○(二牒執摧破三初破以身為界)阿難。若因
身生。必無合離二覺觀緣。身何所識。

○(二破以觸為界)若因觸生。必
無汝身。誰有非身知合離者。」

【【觧】溫陵曰。覺觀即身識。而以合離二境為緣。若無
緣則無識。是則因境非因身也。若因觸生。下謂若
無身。則不知合離。是又因身非因境也。】

「○(三破身處和合)阿難。物不觸知。身知有觸。知身即觸。知觸即身。即
觸非身。即身非觸。身觸二相。元無處所。合身即為身
自體性。離身即是虗空等相。內外不成。中云何立。中
不復立。內外性空即汝識生。從誰立界。

○(三了妄即真)是故當知。
身觸為緣。生身識界。三處都無。則身與觸。及身界三。
本非因緣。非自然性。」

【【觧】溫陵曰。物不觸知。身知有觸者。徒觸不能生知。
因身然後知觸。此明身識由根境合顯也。合則當
知身即觸也。觸即身也。若身即觸。則身非身矣。若
觸即身。則觸非觸矣。身觸互奪。故無處所。合身則
無觸位。故即為身體。離身則無觸用。故即同虗空。
然則內外中間之位。皆不成立矣。

【疏】天台曰。物不觸知。下破共生。先明因緣生法。故
曰。徒物不自觸知。因身知而後有觸。知身即觸。下
明我說即是空。先即後非。故曰知身即觸。知觸即
身。蓋身無別身。知離合者為身。觸無別觸。即離合
者為觸。身之與觸。相去者果幾何哉。惟即故非。故
曰即觸非身。即身非觸。蓋既即觸矣。何身之有哉。
既即身矣。何觸之有哉。三結成無所。故曰身觸二
相。元無處所。上既約身觸合明之不可得。復單約
身觸離明亦不可得。故曰合身即為身自體性。離
身無有非身知離合者。故曰離身即是虗空等相。
次後結成身識性空。故曰內外不成。中云何立。復
以識空者。例結身觸皆空。故曰中不復立。內外性
空。然後正結界空。故曰即汝識生。從誰立界。】

「○(六意法識界三初指說徵起)阿難。又汝所明。意法為緣。生於意識。此識為復因
意所生。以意為界。因法所生。以法為界。

○(二牒執摧破二初破以意為界二初約法有無破)阿難。若因
意生。於汝意中。必有所思。發明汝意。若無前法。意無
所生。離緣無形。識將何用。」

【【觧】溫陵曰。意識發於所思。意根生於法塵。二者皆
屬前境。離此則根無形識無用。是必因境。計根生
者妄矣。】

「○(二約識同異破)又汝識心。與諸思量。兼了別性。為同為異。同意即
意。云何所生。異意不同。應無所識。若無所識。云何意
生。若有所識。云何識意。惟同與異。二性無成。界云何
立。」

【【觧】溫陵曰。又辯根識混濫不成因界也。同則無復
能所。異則不能有識。二既混濫巳無自性。則界無
所立矣。吳興曰。俱舍論云集起名心。籌量名意。了
別名識。此文識心同彼第一。即意根也。思量兼了
別性同彼第二。第三即意根所生之識也。彼第二
亦云意者。蓋識之異名耳。故婆沙中明心意識三
無有差別。如火名焰。亦名為熾。亦名燒薪。是知意
識名同。但約先後。以分二義也。同意下謂。若識同
意。云何復有能生所生。異意下謂。若異意則應所
生同於無情。若無下謂。又縱計云所生無識。則與
能生體性非類。若有下謂。又若救云所生有識。此
識既無前法可緣。必須反識其意。意若為境根義
不成。天如補註曰。若有所識云何識意者。若異意
而又自有識。則何名意識。蓋識意語倒也。

【疏】天台曰。長水釋心意識。與吳興不同。謂識心八
識也。思量七識也。了別六識也。七八二識。俱第六
根。亦同名意。引惟識云。五四六有二。七八一俱依。
即第六識以七八二識為所依根。故云六有二也。
亦同名意者。起信有五意識。故七八二識俱得名
意也。大小明宗。各有意趣。不須和會。今但取順文
者為當。如經云汝之識心。與諸思量。兼了別性。既
先標識心。非當文所辯意根乎。次云與諸思量。又
云兼了別性。非約識與根辯同異乎。以是觀之。則
吳興為當。又就阿難尋常所聞者為推檢本。令其
深入無生。正不須以大乘為紊也。】

「○(二破以法為界)若因法生世間諸法。不離五塵。汝觀色法。及諸聲
法。香法味法。及與觸法。相狀分明。以對五根。非意所
攝。汝識決空依於法生。汝今諦觀。法法何狀若離色
空。動靜通塞。合離生滅。越此諸相。終無所得。生則色
空諸法等生。滅則色空諸法等滅。所因既無。因生有
識。作何形相。相狀不有。界云何生。」

【【觧】資中曰。以五塵之法。各配五根。離五塵外。意無
別法。長水曰。法法者法塵之法也。擕李曰。色空動
靜通塞。即色聲香三塵也。合離即味觸兩塵。生滅
即法塵。然生滅但是五塵通相。離五無體。故云生
則諸法生。滅則諸法滅也。天如補註曰。所因者即
法塵也。所因之法。自無實狀。則因之生識。復作何
狀耶。狀不有。則界亦無矣。此闕根境合辯之科。高
麗幻師以所因既無等科為合辯。然未有的據。姑
從闕之。】

「○(三了妄即真)是故當知。意法為緣。生意識界。三處都無。則意與
法。及意界三。本非因緣。非自然性。」

【【觧】溫陵曰。既非因緣自然。是謂妙真如性也。前近
取諸身。顯如來藏故。依陰入處界四科以明。雖悟
一身。未融萬法。根境尚異。見性未圓。後復遠取諸
物。圓示藏性故。依地水火風空見識七大以明。使
悟物我同根。是非一體。法法圓成。塵塵周徧。法界
頌云。若人欲識真空理。身內真如還徧外。情與無
情共一體。處處皆同真法界。此七大之大旨也。謂
之大者。以性圓周徧。含裏十方為義。所以有七者。
萬法生成不離四大。而依空建立。因見有覺。因識
有知故也。前五無情所具。後二有情兼之。今舉其
七。則萬法該矣。然彼大性。先非水火。亦非空識。全
一如來藏體。循業發現而巳。七大既爾。萬法皆然。
凡我依正。先非根身。亦非器界。皆即循業之相。性
真圓融。初無生滅。所以阿難蒙佛開示。身心蕩然。
得無罣礙。了知世間諸所有物。皆即妙心。含裏十
方。反觀幻身。起滅無從。獲本妙心。常住不滅。

【疏】天台曰。溫陵禪師云然彼大性先非水火云云。
此語雖本諸經文。後之閱者要知先非之義。不則
幾同偏教矣。蓋言七大之性。非如世間水火。有互
相陵滅之相。不無性具之理。如云性色真空。性空
真色等皆性具宗中明文了義。故知天台一宗。深
談性具。與佛誠言。同出一律。】

「○(三約中諦明破妄顯真以酬禪那二初疑請)阿難白佛言。世尊。如來常說和合因緣。一切世間
種種變化。皆因四大和合發明。云何如來。因緣自然。
二俱排擯。我今不知。斯義所屬。惟垂哀愍。開示眾生。
中道了義。無戲論法。」

【【觧】溫陵曰。此依權教問難。由四大發起七大因緣
自然之義也。孤山曰。阿難執昔所談世諦。疑今所
演第一義諦。將恐眾生聞昔和合。則滯於有。聞今
排擯。則溺於空。不達中道。動成戲論。故請開示。

【疏】天台曰。如來常說和合因緣者。即前所引楞伽
山中之所敷演。彼外道等常說自然。我說因緣。非
彼境界也。因緣而言和合者。因親緣疎。二法和合。
以為緣生也。種種變化者。有情則生生死死。生死
死生。無情則變生為熟。化有為無等。世相無他。惟
此四大和合發明而巳。此固昔日以因緣破自然
之正談也。夫以正破邪。則邪去而正留。今則二俱
排擯。此必別是一翻破顯中道攸歸。特未知斯義
所屬。故願佛為之開示。凡談理必至中道。而其義
方了。不則動成戲論。故結請也如此。竊原當機每
挾因緣自然和合為問者。有兩說焉。一以此經至
為圓頓。博地凡夫。可即生成辦大事。故所問至淺。
而所示至深。一以因緣自然等語。義本該深。況有
真自然因緣者在。以近鈎玄。碪椎相應。龍象蹴踏。
非下凡所得擬議也。圓覺經云。若諸菩薩。悟淨圓
覺。以淨覺心。不取幻化及諸靜相。了知身心皆為
罣礙。無知覺明。不依諸礙。永得超越礙無礙境。受
用世界及與身心。相在塵域。如器中鍠。聲出於外。
不取靜相。不取幻化。不依諸礙。永得超越礙無礙
境。皆中道雙非二邊之理。世界及與身心。即七大
也。相在塵域。如器中鍠。聲出於外。即清淨本然。周
遍法界也。但彼言觀此言境不同爾。然觀本照境。
見道而後修。道正在乎此。】

「○(二開示二初呵誡二初正明呵戒)爾時世尊。告阿難言。汝先厭離聲聞緣覺諸小乘
法。發心勤求無上菩提。故我今時。為汝開示第一義
諦。如何復將世間戲論。妄想因緣。而自纏繞。汝雖多
聞。如說藥人。真藥現前。不能分別。如來說為真可憐
愍。汝今諦聽。吾當為汝。分別開示。亦令當來修大乘
者。通達實相。

○(二承受聖旨)阿難默然。承佛聖旨。

○(二正說二初牒疑總示二初法二初牒疑)阿難。如汝所
言四大和合。發明世間種種變化。

○(二總示二初示非和合不可)阿難。若彼大性。
體非和合。則不能與諸大雜和。猶如虗空。不和諸色。

○(二示和合不可)若和合者。同於變化。始終相成。生滅相續。生死死
生。生生死死。如旋火輪。未有休息。」

【【觧】吳興曰。若彼大性。下破非和合之疑也。以阿難
既執和合。疑非和合。故今破之。意云若謂四大之
性。不和四大之相。斯則性居相外。二不相雜。故曰
猶如虗空。不和諸色。此約真如隨緣。不同頑空之
性也。若和合者。下破和合也。既破非和。恐計於合。
故復破之。此約真如不變。不同變化等相也。溫陵
曰。旋火之輪。無有實體。喻虗妄相成相續之相也。】

「○(二譬)阿難。如水成冰。冰還成水。」

【【觧】溫陵曰。直示大性非和不和之理。而起後文故
復召告也。夫水何和而成冰。冰何和而成水。七大
之性。不因和合。循業發現。如此而巳。

【疏】天台曰。此經開解始終一理。前文舉一而蔽諸。
則即真即俗即中之義彰矣。猶如一藥。功力殊勝。
起膏盲。復元人。輕身蛻骨。是為真藥現前。當機猶
以戲論名相纏繞。何異說藥之人。真藥現前。不能
分別乎。是則今文所說實相。即前所說第一義諦。
但色香美味有殊。功效初後不同爾。第三諦略說
有二種不同。一次第三諦。一圓融三諦。如以因緣
破自然。皆屬於俗。二俱排擯。則屬於空。於此二邊。
俱無所著。則屬於中。此次第三諦。未會圓中。如下
性色真空性空真色此為妙俗。清淨本然。此為真
空。周遍法界。此為圓中。圓融三諦。總屬圓中也。阿
難欲因次第以悟圓中。故挾疑以問。如來向下所
示。則即次第以彰不次。如曰性色真空。性空真色。
清淨本然周遍法界。非有似於自然乎。隨眾生應
所知量。非有似於因緣乎。不知即清淨本然。而隨
緣又非自然矣。即隨緣而清淨本然。又非因緣矣。
此真藥也。阿難不能分別者也。故如來將欲開示
斯義。先以非和合非不和合。二俱不可以為開端
而發明之。故曰。若彼大性。體非和合等云云。蓋有
大性焉。大相焉。若大性之體非和合者。則不能與
大相雜和。喻如虗空。不和諸色。斯則佛性不能變
造諸法。性居相外。而相不即性。非但無情永無成
佛之理。即有情亦無歸真之時矣。若性之與相。實
和合者。則相有生滅。而性亦隨之。生生死死。無有
休息。斯則真如有隨相之污。眾生無息妄之年矣。
非和合既不可。和合又不可。此理幽微。卒難開示。
故先之以譬喻云。如水成冰。冰還成水。此喻真如
不變隨緣。隨緣不變也。蓋水之成冰。嚴寒使之然
也。冰之成水。陽春使之然也。若非和合者。水何因
而成冰。冰何因而成水。若和合者。水何和而成冰。
冰何和而成水。不變隨緣。隨緣不變。如斯而巳。此
喻應取濕性喻七大真如之性。水喻佛法界隨緣
之相。冰喻九法界隨緣之相。嚴寒喻染緣。陽春喻
淨緣。隨嚴寒以成冰而濕既無虧。隨陽春以成水
而濕亦不改。喻隨染緣以為九而真如之性不減。
隨淨緣以成佛而真如之性不增。下文廣明七大。
無非發明此理。故知吳興約真如隨緣等義而釋。
深得經旨。惜不能以總釋別。使下文之意不顯。余
將廣之。其理灼然。】

「○(二歷大別顯七初地大二初單破和合之妄二初順小解標示)汝觀地性。麤為大地。細為微塵。至鄰虗塵。析彼極
微色邊際相。七分所成。更析鄰虗即實空性。」

【【觧】溫陵曰。塵之細者曰微。細之又細曰極微。微之
又微曰鄰虗。極微之塵。猶有微色。故名色邊際相。
析極微為七分。則微色殆虗故名鄰虗。

【疏】熏聞記曰。汝觀地性。此指析法差別之性。非真
性也。隨文釋義。不可混同。如地持中有二法性。一
事法性。性差別故。二實法性。性真實故。孤山云。鄰
虗塵者。以此塵極微。鄰於虗空。故七鄰虗為一透
金塵。七透金塵為一透水塵。七透水塵為一兔毛
頭塵。七兔毛頭塵為一羊毛頭塵。七羊毛頭塵為
一牛毛頭塵。七牛毛頭塵為一隙中遊塵。

天台曰準此則經云細為微塵。即極微色邊際相。
乃透金塵也。更析鄰虗即實空性者。若論鄰虗似
有可析。但可析為七。猶有方分。尚未成空。云何而
言即實空性。箋釋至此。思為之拙。辯為之訥。而筆
為之留者久之。乃幡然起曰色之與空。可體而不
可析。小乘析之者拙也。經不云乎。觀相元妄。無可
指陳。觀性元真。惟妙覺明。色安所用析哉。然瑜伽
大乘師。亦作㭊色明空者。此又不妨假想慧刀分
分分㭊以為助道因緣也。】

「○(二以大義研破二初準例)阿難。若此鄰虗析成虗空。當知虗空。出生色相。

○
(二研破)汝今問言。由和合故。出生世間諸變化相。汝且觀此
一鄰虗塵。用幾虗空。和合而有。不應鄰虗合成鄰虗
又鄰虗塵。析入空者。用幾色相。合成虗空。若色合時。
合色非空。若空合時。合空非色。色猶可析。空云何合。」

【【觧】孤山曰。既能析色為空。亦可合空成色。資中曰。
若空不可合。色從何生。故知此色。本無自性。

【疏】天台曰。若此鄰虗析成虗空者。牒成小解析色
成空也。當知虗空出生色相者準例合空成色也。
此謂以空例色。以析例合。蓋如上約析色明空。既
析大以為小。自有以歸無。以空例色。亦應積小以
成大。合空以成色。若循環之無端。春秋之相代。理
必然者。準例巳竟。然後牒阿難問辭。以大義研破
云。汝今問言。由和合故。出生世間諸變化相等云
云。蓋言前析色歸空。與夫準例虗空出生色相。非
世間和合之數乎。若然者。汝且觀此一鄰虗塵。用
幾虗空和合而有。幾者數也。準析法析七以為小。
例合法亦合七以為大。特不知合幾虗空以為鄰
虗也。不應鄰虗合成鄰虗者。難轉計也。慮轉計云
非合空以成塵。乃合塵以成塵。佛即以此難之。意
云夫鄰虗為色邊際種。若合鄰虗秪成透金。不應
鄰虗又合成鄰虗。此難合空為色既不可。次難合
色為空亦不可。故曰又鄰虗塵析入空者。用幾色
相合成虗空。蓋空因析色而入。則色為空之因。色
既合空而成空。亦合色而有。不知用幾色相。合成
虗空。反難巳竟。然後結歸正理。和合不成。文有縱
結有正結。若色合時。合色非空。結第二句用幾色
相合成虗空。蓋若合鄰虗秪成邊際色故也。此結
破空非和合也。若空合時。合空非色。結第一句用
幾虗空合成鄰虗。此結破色非和合也。上皆縱結。
次正結云色猶可析。空云何合。蓋云色猶有相。可
析之使空。空無有相。云何可合之使有。其正破和
合。故許色可析要如色猶可析亦縱之之辭。】

「○(二雙顯非和不和之真二初指悟性圓融二初明性具之理)汝元不知如來藏中。性色真空。性空真色。

○(二明性具體用二初明性具之體不變似自然非自然)清淨
本然周徧法界。

○(二明性具之用隨緣似因緣非因緣二初明能應)隨眾生心。應所知量。

○(次明能感)循業發現。

○(二斥迷情無旨)世間無知。惑為因緣。及自然性。皆是識心。分別計
度。但有言說。都無實義。」

【【觧】溫陵曰。如來藏性。萬法一如。而循發似異。遂有
七大之名。特體用異稱耳。真空者。一如之體也。故
七大皆言真空。七大即循業之用也。故曰性空真
色。乃至性空真識。體用不二。故相依互舉。不離妙
性。故一一皆言性也。不垢不淨曰清淨。非和不和
曰本然。無乎不在曰周徧。既非垢淨和合。而能成
七大萬法者。但隨心應量。循業發現而巳。孤山曰。
如來藏即心性中道也。即俗而真。故曰性色真空。
即真而俗。故曰性空真色。以真俗即中。故並云性。
三諦圓融。不一不異。非縱非橫。名如來藏。俗則十
界備矣。真則生佛寂然。此言理具。非關事造。然理
必融事。事豈殊理。理事雙泯。故曰清淨本然。心佛
眾生。三無差別。彼彼互攝。一一相融。故曰周徧法
界。隨眾生心。下即如來藏隨染淨緣。順差別業。變
造十界依正之事也。世間通指九界。因緣義含自
他共三性。自然即無因性。

【疏】天台曰。阿難向執常說因緣為是。疑今二俱排
擯為非。如來則雙示非和不和二俱不可以明排
擯之所以。復說冰水之喻。以明斯義。然後歷大廣
顯。先單破和合之妄者。順阿難所宗為是者攻之
也。雙顯非和不和為真者。正欲明排擯之所以也。
蓋世出世間之道。有形聲焉。影響焉。世人徒迷頭
而逐影。覔響以忘聲。於因緣自然而妄生卜度。如
來深愍其愚。以示乎形聲。故誨之云汝元不知如
來藏中。性色真空性空真色等云云。此文凡示二
義。初指悟性圓融。次斥迷情失旨。初又為二。初明
性具之理。次明性具體用。初性具之理。如來藏指
能具也。性色真空。性空真色。指所具也。如言本覺。
來言始覺。此指性德。正因為本。性德了緣為始。如
下文性覺妙明。本覺明妙是也。謂眾生本覺妙明。
性中法爾具足無量過恒河沙性功德。故義之為
藏中者。指其間所具之大數者七。此以一二言之
也。然大數須如下文具明十界依正俱非俱即三
如來藏。今雖言七。攝得下十。以地水火風空秪是
十界依報。根識秪是十界正報故也。色空二字。溫
陵師於此備明體用。又云故七大皆言真空。不知
此中色空。體則俱體。用則俱用。前四大則對空以
辯。後三大又自對辯不同。豈智者千慮之一失乎。
孤山師於此備明三諦。不知此中色空。真則俱真。
俗則俱俗。亦失之詳矣。須知此承上文析色為空
之空。合空為色之色。影響上發來以示乎形聲。蓋
言如來藏中。所具之色乃性色。所具之空乃性空。
性色無妄。故曰真色。性空無妄。故曰真空。如是色
空。在如來藏中。同一本性。體自相即。故互言之曰
性色真空。性空真色。若不避文繁。應云色是性色。
空是性空。性色乃真色。性空乃真空。性色即真空。
性空即真色。其義方顯。次明性具體用又為二。初
明性具之體不變。似自然非自然。次明性具之用
隨緣。似因緣非因緣。初中言清淨本然周徧法界
者。兼前言性之三德也。蓋上色空言性具即妙有。
清淨本然言性體即真空。周徧法界言性量即圓
中。謂上性具法體無三惑二死汙染繫縛。故曰清
淨。非相生而然。非相含而然。性德天然。故曰本然。
此清淨本然之色空。於十法界無不充滿。一真法
界亦無不充滿。故曰周徧法界。此即前文陰入處
界。本如來藏常住妙明。不動周圓妙真如性。但彼
即妄明真。故先云殊不能知生滅去來。乃隨眾生
心應所知量邊事。此文指真即真。故曰清淨本然。
乃性色真空性空真色邊事。又前明會妄歸真。此
明從體起用。然非後義。無足以顯前義。會而歸之。
不同而同也。次明性具之用隨緣。似因緣非因緣。
上不變言真如之體。此隨心應量。乃真如之用。眾
生義含十界佛名無上眾生。故體言性而用言心
者。古德所謂隨緣不變名性。不變隨緣名心也。隨
十界心。應十界量者。下文云汝以色空。相傾相奪
於如來藏。而如來藏隨為色空周遍法界。我以不
滅不生合如來藏。而如來藏惟妙覺明圓照法界。
又如一見根。阿難承佛神力見於初禪。那律見大
千。菩薩見百千界。如來窮盡國土。眾生洞視不過
分寸。皆其事也。循業發現者。業由心造。心由業牽。
單心不感。獨業不發。文雖互言。合明方足。謂惡心
善心染心淨心黑業白業染業淨業。三惑心三止
心。九界業佛界業俱名為業。以皆有身口運為故。
如三秪六度。行百劫相好因。法華云久修業所得
慧光照無量庸非業乎。而獨曰眾生業佛不業。不
可也。應知眾生心業。皆感之之道。應所知而發現。
皆應之之道。量則言其能感所應之分齊爾。然特
科為不變似自然非自然。緣隨似因緣非因緣者。
非自然因緣。彰離過也。似自然因緣。彰功能也。然
離過功能。初無二體。今但合明。其義自見。過有四
種。一外計。二小乘。三大乘初門即通教。四大乘終
極即別教。前之邪計二種巳為小乘所破。姑不重
辯。若後之三種。雖稟因緣。亦宗自然。如小乘析色。
通教體色。別教次第體色。皆因緣也。小乘與通教
所計法性。自天而然。苦不能迫集不能染。別教但
中佛性之自然。本自其然。皆自然也。離過功能者。
離即破也。非破無足以顯離故也。或以不變破因
緣。隨緣破自然。或即以不變破自然。隨緣破因緣。
如炬破暗。無所施而不可。然有正傍。若映前文。則
以破析顯體為正。若原佛意。則以破別顯圓為正。
故此中破析非直破。藏前三教皆名為析。顯體亦
非直通教體色明空三諦皆即方名為體。今先約
圓。正破前二。兼破別教。然後正破別教。初約不變。
破因緣者。如上所辯。析色歸空。合空成色。小乘和
合因緣也。今曰性色即真空。固不待析色而後空。
性空即真色。固不待合空而成色矣。體幻色即偏
空。通教之因緣也。今性色即真空。豈但偏空。性空
即真色。豈但幻色耶。但中佛性不即色空。破去色
空佛性方顯。此別教之因緣也。今性色真空。性空
真色。則無中不邊。無邊不中。不須破二。中道常然。
不變破自然者徧真法性苦集不干。此藏通之自
然也。雖無界內色空之染。尚有界外色空之礙。一
清淨。二不清淨。一本然。二不本然。周遍二乘法界。
八法界不得周遍。今如來藏性色真空。性空真色。
清淨本然周遍法界。三諦無不清淨本然。十法無
不周遍也。如雲外月逈出二邊。此別教之自然也。
既不具色空。是則二清淨本然。一未清淨本然。周
遍九界。佛界未得周遍。今如來藏性色真空。性空
真色。三諦無不清淨本然。四聖六凡無不周遍法
界也。次以隨緣。破和合者。既如來藏所具色空。能
隨眾生心應所知量。汝以色空相傾相奪於如來
藏。而如來藏隨為色空周遍法界。固不待析色而
後空。合空而後色也。既曰性色真空。性空真色。全
體發現。固不但體幻色入偏空巳也。既曰性色真
空。性空真色。則三諦色空。法法具足。固不須次第
而體。次第而破。方見中道也。隨緣破自然者。如來
藏不變隨緣。具造諸法。遍色遍空遍苦遍集。豈偏
空法性如寒巖枯木。三冬無暖氣。不能生諸法者
乎。如來藏性色真空。能隨染淨緣。具造十法界。豈
同但中佛性。如淳善人被惡人逼強來作惡。為惡
所染者乎。應知此章。是如來無畏說。如師子王具
無畏力。隨獸大小搏之無不盡力。如上所說。小力
而巳。其大功能。正可與別教對壘。前雖兼明於離
過彰德。猶有所未盡。故今重伸明之。蓋清淨本然。
周遍法界者。彰性色真空。性空真色。真如之體不
變也。隨眾生心。應所知量者。明真如之體。能隨染
淨緣。具造十法界也。若但能不變。不能隨緣。此如
淳善人不能為惡。可喻別理但中不具九界。若但
能隨緣。不能不變。此如淳善人被惡人逼強作諸
惡。可喻別教但中迷佛性而強覺忽生以非性具
故所有迷中染惡定須翻破。故皆即義不成。今之
色空。即清淨本然周遍法界。而隨眾生心應所知
量。乃不變隨緣。如君子不器。善惡皆能。即隨眾生
心應所知量而當處清淨本然周遍法界謂之隨
緣不變。如君子作事。但彰巳能。何過之有。此今經
之圓旨也。前云生滅去來。本如來藏妙真如性。又
云見與見緣并所想相。如虗空華本無所有。此見
及緣。元是菩提妙淨明體。後云妄性無體非有所
依。將欲復真欲真巳非真真如性。皆以其不變隨
緣。隨緣不變。故迷中一切染惡。若七大若五陰六
入十八界。莫不當處清淨當處本然一一周遍法
界。故眾生雖在生死煩惱。而此體不減纖微。如來
雖證菩提涅槃。而此體不增毫末。雖勤修證。而實
無修無證。所以但云汝但不隨分別三種相續三
緣斷故三因不生。則汝心中。演若達多狂性自歇。
歇即菩提。勝淨妙明不從人得。何藉劬勞肯綮修
證。此即修證無修證之明文也。世間無知下斥迷
情失旨也。世間該九法界。無知妄心之相。惑迷情
之用。蓋眾生妄心。一以無知為之相。惑著為之用。
若六道凡夫。則指世智辯聰能推理者言之。其蠢
然無知。則不得預此呵斥。所惑因緣自然巳如上
辯。其惑之所以。前不云乎。皆於影響以事乎卜度
故。因緣者。隨緣之影也。自然者。不變之響也。皆是
識心分別計度者。指上無知惑著。乃以分別識心
為之體。又不但凡夫分別者。謂之識心。三乘七方
便於如來藏未證真理。皆名識心。未悟實相。皆是
計度。但有言說。都無實義者。言說即計度因緣自
然之表詮也。謂但於不變隨緣中。模寫影響以為
因緣自然戲論名相而自纏繞。了無真實義味也。
故大經云。世諦但有名無實義。第一義諦有名有
實義。何謂實義。不變隨緣是也。何謂實名。自然因
緣是也。前云非不自然。後云我說佛法從因緣生。
非取世間和合麤相。荊溪云。三諦者。天然之性德
也。法華云。佛種從緣起。是故說一乘。是以圓修行
者。悟得清淨本然之不變。則一味天真不勞修證。
悟得隨眾生心應所知量之隨緣。則不妨乎修證。
即不變而隨緣。全性以起修。即隨緣而不變。全修
而在性。修性雙泯。境觀兩忘。能了乎此。始可以言
道。然有有情之色焉。無情之色焉。有有情之性焉。
無情之性焉。在色似有情與無情之殊。在性豈有
情無情之異。是以能悟性色即真空。性空即真色
者。則不疑古人無情成佛之說矣。從此大而悟道
者。在小乘則有優波尼沙陀尊者。觀不淨相生大
厭離。悟諸色性以從不淨。白骨微塵歸於虗空。空
色二無成無學道。小乘解拙。不悟空平等理。故但
成小果。若持地菩薩。蒙佛開示。當平心地。則世界
地一切皆平。乘此心開見身微塵。與造世界所有
微塵等無差別。則情與無情同歸一理。依報正報
均為一性。斯與佛說。函蓋相應。水波不別也。】

「○(二火大二初略示)阿難。火性無我。寄於諸緣。

○(二廣示二初舉事引類二初舉事)汝觀城中未食之家。
欲炊爨時。手執陽燧。日前求火。

○(二引類)阿難。名和合者。如
我與汝。一千二百五十比丘。今為一眾。眾雖為一。詰
其根本。各各有身。皆有所生氏族名字如舍利弗。婆
羅門種。優樓頻螺。迦葉波種。乃至阿難。瞿曇種姓。

○
(二立徵破顯二初破妄二初立徵)阿難。若此火性。因和合有。彼手執鏡於日求火。此火
為從鏡中而出。為從艾出。為於日來。

○(二牒破)阿難。若日來
者。自能燒汝手中之艾。來處林木。皆應受焚。若鏡中
出。自能於鏡。出然于艾。鏡何不鎔。紆汝手執。尚無熱
相。云何融泮若生於艾。何藉日鏡光明相接。然後火
生。汝又諦觀。鏡因手執。日從天來。艾本地生。火從何
方遊歷於此。日鏡相遠。非和非合。不應火光。無從自
有。

○(二顯真二初指悟性圓融二初明性具之理)汝猶不知如來藏中。性火真空。性空真火。

○(二明性具體用二初明不變似自然非自然)清
淨本然周徧法界。

○(二明隨緣似因緣非因緣三初明能應)隨眾生心。應所知量。

○(二引事驗)阿難。當
知世人。一處執鏡。一處火生。徧法界執。滿世間起。起
徧世間。寧有方所。

○(三明能感)循業發現。

○(二斥迷情無旨)世間無知。惑為因
緣。及自然性。皆是識心。分別計度。但有言說。都無實
義。」

【【觧】溫陵曰。火無自體。寓物成形。故曰無我。眾名和
合。詰之各有根本。真和合也。火名和合。詰之各無
根本。非和合矣。優樓頻螺云木瓜林。迦葉波云龜
氏。瞿曇云地最勝。亦云日種。孤山曰。瞿曇星名。從
星立姓。至于後代改姓釋迦。擕李曰。陽燧者。崔豹
古今註云以銅為之。如鏡之狀。照物則影倒。向日
則火出。淮南子云陽燧。火方諸也。論衡曰於五月
丙午日午時。銷鍊五石圓如鏡中央窪。紆者。屈也。

【疏】天台曰。火性無我。顯火大無所而不在也。蓋有
我者。在此而不在彼。能一而不能諸。惟其無我。故
寄諸緣。又無我顯非自性。惟無自性故寄諸緣。論
火性。五行皆具。下文風金相摩。故有火光為變化
性。又如火鏡。以金為之。此金具火性也。古人鑽榆
取火。今人鋸竹取火。此木具火性也。又云彼大海
中火光常起。此水具火性也。又云山石擊之則𦦨。
今舟行多具火石。石為土骨。此土具火性也。故知
火性無我。處處可求。今獨云手執陽燧日前求火
者。顯所寄之緣勝所依之處大也。蓋火太陽之子。
日又為太陽之母。而日亦無我。以光明所在為之
體。然日實依空而不住空。則火之周徧將無限極。
用彰性火真空性空真火。豈非所寄之緣勝所依
之處大乎。對空而辯。意實在茲。初破妄中以僧和
合破火和合。蓋僧名和合眾。眾雖為一。詰其根本
各有身。有氏族名字。合此不同名之為眾。雖名和
合。功能各不相待。今火名和合。亦應如是。日鏡艾
三緣。亦有身氏名字。各各功能。不相為待。故問從
鏡從艾從日三者何出乎。既以三事立徵。復以三
緣牒破。然後結和合不成云。鏡手執。日天來。艾地
生。日鏡相遠。豈和合乎。既破和合。恐重計不和合。
故又破云不應火光無從自有。次顯非和不和之
真義釋同上。但此下五大。剩舉事驗。隨一科例地
大則欠非欠也。將以空大出土一尺。則有一尺虗
空以例之也。舊以循業發現一句。通屬上文。正脉
疏則連下世間無知而解不知隨心。但彰真如有
隨緣應之之能。若無十界染淨之業。則無感之之
力。要知九界眾生造無邊染用。與夫諸佛起無邊
妙用。皆得此感應之道也。是則上二句對感以明
應故兼眾生心。而正意在應。此句對應以明感故
兼循現二字。而正意在感。業即感也。或問經文但
云應所知量。未甞明感。何得於一巳性用便以感
應義釋。答義釋昭然。徵文非妄。如下文行陰盡者。
補特伽羅。酬業深脉。感應懸絕。非一巳性用言感
應乎。正脉又云。此之四字。雙具兩種不自在意。一
者。世出世間。一切淨妙之色。若不循彼種種淨業。
雖欲發現。不可得也。二者。三途四惡。一切苦穢之
色。若不戒彼種種染業。雖欲不發現。不可得也。云
云。不知如此道理。只可解釋第二門頭事。于此圓
頓直捷諦理。不但了無交涉。抑且使圓頓旨趣反
增晦昧。蓋首楞嚴王一切事法。莫不究竟堅固。尚
理而不尚情。曷為情。世間惑為因緣自然是也。曷
為理。不變隨緣隨緣不變是也。惟其不變而隨緣。
故得終日隨緣而不變。在隨緣。固有自在不自在
之殊。在不變。雖終日隨情不自在。而未甞不自在。
故天台大師云。此理灼然。世間常住。雖五無間皆
解脫相。雖昏盲倒惑其理存焉。蓋深得乎此。故此
段經文。深明常住真心圓頓至理。要使人人體會。
一切所隨染淨之緣。直下便是不變之性。莫不清
淨本然。周遍法界。以成首楞大定。即修證而無修
證。舉心即錯。擬議便差。豈容五味禪和。吐野狐涎
汙師子頰哉。然有隨淨緣之火。約正報。則諸佛菩
薩光明赫奕。約依報。則不假日月。晝夜常明。隨染
緣之火。約正報。則四肢百骸諸冷煖氣。約依報。則
陽光晝燭藜火夜明。依此而悟道。則烏芻瑟摩因
觀煖觸神光內凝。化多婬心為智慧火。諸漏既銷。
成大寶𦦨。此所謂以妙明不滅不生。合如來藏者
也。】

「○(二水大二初破妄二初略示)阿難。水性不定。流息無恒。

○(二廣示二初舉事)如室羅城迦毗羅僊
斫迦羅僊。及鉢頭摩訶薩多等諸大幻師。求太陰精。
用和幻藥。是諸師等。於白月晝。手執方諸。承月中水。」

【【觧】溫陵曰。求則流。否則息。所謂流息無恒也。迦毗
羅等四。皆外道。善幻術。太陰精。月中之水也。月望
前曰白亭午曰晝。方諸。取水之珠也。即陰燧也。孤
山曰淮南子云方諸見月則津而為水。高誘註曰
方諸陰燧大蛤也。熟拭令熱以向月則水生也。許
慎註曰。方石也。諸珠也。譯人今取許註。故文云從
珠中出等也。】

「○(二徵破)此水為復從珠中出空中自有為從月來阿難若
從月來尚能遠方令珠出水所經林木皆應吐流流
則何待方諸所出不流明水非從月降若從珠出則
此珠中常應流水何待中宵承白月晝若從空生空
性無邊水當無際從人洎天皆同滔溺云何復有水
陸空行汝更諦觀月從天陟珠因手持承珠水盤本
人敷設水從何方流注於此月珠相遠非和非合不
應水精無從自有。

○(二顯真二初指悟性圓融二初明性具之理)汝尚不知如來藏中性水真空
性空真水。

○(二明性具體用二初明不變似自然非自然)清淨本然周徧法界。

○(二明隨緣似因緣非因緣三初明能應)隨眾生心應所
知量。

○(二引事驗)一處執珠一處水出徧法界執滿法界生生
滿世間寧有方所。

○(三明能感)循業發現。

○(二斥迷無旨)世間無知惑為因
緣及自然性皆是識心分別計度但有言說都無實
義。」

【【觧】溫陵曰謂林木既不吐流明知此水非從月降。
水非月來又非珠出不從空生。則本然周徧非和
合矣。

【疏】天台曰論水大亦五行皆具。如金能生水。固理
氣之常談。經云是故林藪因絞成水。此木具水性
也。又云寶明生潤火光上蒸故有水輪含十方界。
此火具水性也。又云彼洲潬中江河常注。此土具
水性也。今特取白月晝手執方諸承月中水者。亦
顯所寄之緣勝所依之處大也。蓋水為太陰之子。
而月為太陰之母。而月亦無我。以光明所在為之
體依空而不住空。則水之周遍將無限極用之以
彰性水真空性空真水。豈非所寄之緣勝所依之
處大乎。對空而辯意實在茲。然亦有隨淨緣之水。
約正報則咽中津液得味中上味。約依報則安養
渠流兜率梁繞。隨染緣。約正報則周身潤濕。約依
報則遍界流通。依此而悟道者。則月光童子觀於
身中水性無奪。見身中水。與世界外浮幢王剎諸
香水海等無差別。此所謂情與無情共一體。處處
皆同真法界也。】

「○(四風大二初破妄二初略示)阿難風性無體動靜不常。

○(二廣示二初舉事)汝常整衣入於大眾
僧伽梨角動及傍人則有微風拂彼人面。

○(二徵破)此風為
復出袈裟角發於虗空生彼人面阿難此風若復出
袈裟角汝乃披風其衣飛搖應離汝體我今說法會
中垂衣汝看我衣風何所在不應衣中有藏風地若
生虗空汝衣不動何因無拂空性常住風應常生若
無風時虗空當滅滅風可見滅空何狀若有生滅不
名虗空名為虗空云何風出若風自生被拂之面從
彼面生當應拂汝自汝整衣云何倒拂汝審諦觀整
衣在汝面屬彼人虗空寂然不參流動風自誰方鼓
動來此風空性隔非和非合不應風性無從自有。

○
(二顯真二初指悟性圓融二初明性具之理)汝宛不知如來藏中性風真空性空真風。

○(二明性具體用二初明不變似自然非自然)清淨本
然周徧法界。

○(二明隨緣似因緣非因緣二初明能應)隨眾生心應所知量。

○(二引事驗)阿難如汝一
人微動服衣有微風出徧法界拂滿國土生周徧世
間寧有方所。

○(三明能感)循業發現。

○(二斥迷情無旨)世間無知惑為因緣及
自然性皆是識心分別計度但有言說都無實義。」

【【觧】溫陵曰拂衣則動垂衣則靜所謂動靜不常也。
汝審下謂三性不參三相性隔。求風所從杳莫可
究。既非衣出。又非空生。非生彼面。了無所從非和
合矣。謂本然周徧循業發現得不信哉。風性或作
風心誤也。真際曰僧伽梨大衣也。袈裟從色得名。
三衣通稱。

【疏】天台曰佛教廣明七大。儒書但說五行。空大彼
將為天矣。見識二大固非所擬。若四大與五行敵
對言之。水火二大名實俱同不須和會。若土金二
行儒則開一為二佛則合二為一。蓋土能生金。金
未成則金為土之堅性。金既就則金為土之體骨。
故一言地足當二行。木行即風大也。蓋風以動為
性。木屬東方震卦為群動之首。故論風性亦五行
皆具。若金聲之振動而萬竅號呼。水勢之流行而
千波洶湧。火𦦨之搖光吐舌。大塊之噫氣揚塵。皆
其事也。今特云汝常整衣入於大眾僧伽梨角動
及傍人則有微風拂彼人面者。正顯如來垂衣則
無阿難整衣則有。以驗風性無體動靜不常爾。又
徵起中凡舉三義兼及虗空者。亦顯所寄之緣勝
所依之處大也。然亦有隨淨緣之風。約正報則神
通自在出沒無恒。約依報則水流樹動皆演法音。
隨染緣。約正報則筋轉脉搖手舞足蹈。約依報則
雲駛月運舟行岸移。依而悟道者則琉璃光法王
子。其曰我以觀察風力無依悟菩提心入三摩地
合十方佛傳一妙心。豈非道風遍播於十方。藏性
圓融於法界哉。】

「○(五空大二初略示)阿難空性無形因色顯發。

○(二廣示二初引事破妄二初引事)如室羅城去河遙處
諸剎利種及婆羅門毗舍首陀兼頗羅墮旃陀羅等
新立安居鑿井求水出土一尺於中則有一尺虗空
如是乃至出土一丈中間還得一丈虗空虗空淺深
隨出多少。

○(二徵破二初徵)此空為當因土所出因鑿所有無因自
生。」

【【觧】溫陵曰鑿土得空所謂因色顯發也。西天貴賤
族分四姓如此方四民。剎帝利王族也。婆羅門淨
志也。亦云淨行。以守道居正潔白其操也。毗舍商
賈也。首陀農夫也。是謂四姓。頗羅墮利根也。旃陀
羅魁膾也。此又智愚之族也。孤山曰頗羅墮此翻
捷疾亦利根。慈恩云婆羅門凡十八姓此居其一
也。栴陀羅此云嚴幟。惡業自嚴行持標幟謂搖鈴
持竹也。】

「○(二破)阿難若復此空無因自生未鑿土前何不無礙惟
見大地逈無通達若因土出則土出時應見空入若
土先出無空入者云何虗空因土而出若無出入則
應空土元無異因無異則同則土出時空何不出若
因鑿出則鑿出空應非出土不因鑿出鑿自出土云
何見空汝更審諦諦審諦觀鑿從人手隨方運轉土
因地移如是虗空因何所出鑿空虗實不相為用非
和非合不應虗空無從自出。」

【【觧】天如補註曰若因土出下謂虗空若因土出則
鑿土出井之時應見虗空出於土而入於井。今既
不然矣。故又破云虗空若無出入則空與土二無
有異而同體矣。既同體則土出井時何不見空從
井出邪。溫陵曰汝更下令詳察其非因緣自然也。
鑿空虗實謂鑿實空虗也。上諸巧辯。皆遣識心妄
計而顯圓融真體也。】

「○(二據理顯真二初明悟性圓融三初以空均四大二初以性直均)若此虗空性圓周徧本不動搖當知現前地水火
風均名五大性真圓融皆如來藏本無生滅。」

【【觧】溫陵曰會上義而通前文也。由上所明非因緣
和合則知空性圓徧非生滅法。一大既爾餘大皆
然故通言地水火風。云現前者。使觸事而明無他
求也。吳興曰四大後所以點空均名五大者。蓋諸
經常談惟四而巳。此既異彼故特言之。下根識中
其例亦爾。通名七者且依事立。智論云佛說四大
無處不有故名為大。若言大性周徧。必須指事即
理攝末歸本。不可名而名之是謂如來藏也。或有
直以藏性釋於大名者。一何誤哉。】

「○(二斥迷令悟)阿難汝心昏迷不悟四大元如來藏當觀虗空為
出為入為非出入。」

【【觧】溫陵曰若悟虗空性圓周徧本無出入。即悟四
大性真圓融本無生滅也。】

「○(二明性具之理)汝全不知如來藏中性覺真空性空真覺。

○(三明性具體用二初明不變似自然非自然)清淨
本然周徧法界。

○(二明隨緣似因緣非因緣三初明能應)隨眾生心應所知量。

○(二引事驗)阿難如一
井空空生一井十方虗空亦復如是圓滿十方寧有
方所。

○(三明能感)循業發現。

○(二斥迷情無旨)世間無知惑為因緣及自然性
皆是識心分別計度但有言說都無實義。」

【【觧】溫陵曰空與覺亦體用異稱也。體用不二故相
依而舉。

【疏】天台曰空性無形因色顯發。因者待也。世間萬
物相待成形。空因色待此為萬待之根源。而云出
土一尺則有一尺之虗空則顯發二義齊彰。前地
大則對空而明。今空大則對色以辯。準餘三大各
互缺一待可知。然既曰因色顯發則有因矣。展轉
推求因土因鑿既俱不可則何因之有。未鑿土前
何不無礙謂之無因亦不可也。非和非合無從自
出。四性俱離百非具遣則彼虗空性圓周遍矣。要
知空土元無異因餘三大亦無異因。是故若能悟
空即可悟色即可悟餘三大。故曰若此虗空(云云)。
此謂以空均四會歸藏性。次斥迷令悟故曰汝心
昏迷不悟四大元如來藏(云云)。蓋自五大之相言
之一虗四實不相為倫。自性而言則均一如藏性
真圓融矣。均之既竟然後示以性具之理。蓋相末
也。性本也。相之圓融原由性具故曰汝全不知(云
云)。此中對辯與前不同者。前欲以空均四故歷對
空辯。此欲以根識均空故對覺而辯。會歸藏性其
進有序。溫陵不詳乎此故以體用而釋。交光不詳
乎此乃云比前變其文而復顛倒其意。環師之失
在于約。鑑公之失在于鑿也。然亦有隨淨緣之空。
約正報則寶覺真空。約依果則寂光妙土。隨染緣。
約正報則塞頻伽瓶用餉他國。約依報則晦昧所
成範圍宇宙。依此而悟道者則虗空藏菩薩。其曰
此大神力由我諦觀四大無依妄想生滅。虗空無
二佛國本同於同發明得無生忍。正所謂一人發
真歸元十万虗空悉皆銷殞者也。】

「○(六根大二初略示)阿難見覺無知因色空有。

○(二廣示二初引事破妄二初引事)如汝今者在祇陀林
朝明夕昏設居中宵白月則光黑月便暗則明暗等
因見分析。

○(二徵破三初立句總徵)此見為復與明暗相并太虗空為同一
體為非一體或同非同或異非異。」

【【觧】擕李曰此問四句。一同二異三亦同亦異四非
同非異但經文分兩同兩異各成一句。】

「○(二牒四別破)阿難此見若復與明與暗及與虗空元一體者則
明與暗二體相亡暗時無明明時無暗若與暗一明
則見亡必一於明暗時當滅滅則云何見明見暗若
明暗殊見無生滅一云何成若此見精與暗與明非
一體者汝離明暗及與虗空分析見元作何形相離
明離暗及離虗空是見元同龜毛兔角明暗虗空三
事俱異從何立見明暗相背云何或同離三元無云
何或異分空分見本無邊畔云何非同見暗見明性
非遷改云何非異。

○(三勸觀結責)汝更細審微細審詳審諦審觀
明從太陽暗隨黑月通屬虗空壅歸大地如是見精
因何所出見覺空頑非和非合不應見精無從自出。」

【【觧】溫陵曰阿難下辯非一體也。若此見精下辯非
異體也。明暗相背下辯非或同非同或異非異也。
汝更下令詳察其性真圓融不涉諸妄也。】

「○(二據理顯真二初明悟性圓融四初以根均五大)若見聞知性圓周徧本不動搖當知無邊不動虗
空并其動搖地水火風均名六大性真圓融皆如來
藏本無生滅。

○(二顯六根真實)阿難汝性沉淪不悟汝之見聞覺知
本如來藏汝當觀此見聞覺知為生為滅為同為異
為非生滅為非同異。」

【【觧】孤山曰若見聞知者。前於六根廣破眼見餘根
並略。今類通顯示其性皆徧。聞即耳根。覺即鼻舌
身根。知即意根。不言覺者略也。溫陵曰為生為滅
等者生滅同異皆因妄塵。非生非異不離妄計。離
此諸妄即如來藏也。】

「○(三明性具之理)汝曾不知如來藏中性見覺明覺精明見。

○(四明性具體用二初明不變似自然非自然)清淨
本然周徧法界。

○(二明隨緣似因緣非因緣三初明能應)隨眾生心應所知量。

○(二引事驗)如一見根
見周法界聽齅嘗觸覺觸覺知妙德瑩然徧周法界
圓滿十虗寧有方所。

○(三明能感)循業發現。

○(二斥迷情無旨)世間無知惑為
因緣及自然性皆是識心分別計度但有言說都無
實義。」

【【觧】溫陵曰性見等者亦體用相依而舉。有見有覺
雖覺明之咎。而體實性見用實覺精也。如一下例
餘根也。甞觸即舌根。以味合方覺故亦名觸。覺觸
覺知身意根也。

【疏】天台曰準前五大皆先明和合次破和合。今文
亦然。先明和合故曰見覺無知因色空有。後文所
謂由塵發知也。則明暗等因見分析所謂因根有
相也。次破和合中約四句推檢了不可得所謂相
見無性同於交盧也。既破和合復恐執非和合故
順勢破云不應見精無從自出。破之既竟然後以
根大均前五大故曰若見聞知性圓周徧本不動
搖(云云)。此中先以根大均空大。次以根大均餘五
大。意顯二大展轉超勝於前。空則以不動無相勝。
根則以有覺圓融勝。然此勝劣亦不過隨相分別。
如藏言之略無差別。故今均之而曰性真圓融皆
如來藏本無生滅。均之巳竟。然後責令開悟(云云)。
既示以相融復示以性本。故曰汝曾不知如來藏
中性見覺明覺精明見。性見者性中本有之見。二
卷所謂清淨實相是也。明見者性見本明不加功
用。四卷所謂性覺必明也。覺明覺精即第八識能
緣見分。二卷所明見精。首卷所指識精是也。此分
明指出菩提涅槃元清淨體。蓋從真起妄則全性
見為覺明。即妄而真則全覺精是明見。若準前五
大莫不以後融前。則此中亦是以識融根。第根識
體同不須和會。要直就當大真妄和融亦不失根
識參同之意。又此具該六根。前就易可發明故惟
約見根而辯。以見準五莫不皆然。故曰如一見根
見周法界聽齅嘗觸覺觸覺知妙德瑩然徧周法
界圓滿十方寧有方所。以此而言六根皆妙。但眾
生餘根迷重惟眼耳迷輕。故那律特云如來示我
樂見照明金剛三昧。觀音特云金剛聞熏聞修三
昧。豈非依此二門易摧結惑。如來偈頌亦自讚為
金剛王寶覺乎。然此二門猶是依前六根而入。若
今根大當機乃大勢菩薩入道法門。然念佛本以
意根乃曰我無選擇都攝六根。豈不總諸聖之權
衡括萬行之綱領。彌陀勢至徧攝群機。廬山天台
抗折百氏乎。】

「○(七識大二初略示)阿難識性無源因于六種根塵妄出。

○(二廣示二初引事破妄二初引事二初明能生根塵)汝今徧觀
此會聖眾用目循歷其目周視但如鏡中無別分析。

○(二明所生之識)汝識於中次第標指此是文殊此富樓那此目犍
連此須菩提此舍利弗。

○(二徵破三初引即離總徵)此識了知為生於見為生
於相為生虗空為無所因突然而出。」

【【觧】真際曰根但照境故如鏡中。識有了別故能標
指溫陵曰見根也。相境也。】

「○(二牒所執別破)阿難若汝識性生於見中如無明暗及與色空四
種必無元無汝見見性尚無從何發識若汝識性生
於相中不從見生既不見明亦不見暗明暗不矚即
無色空彼相尚無識從何發若生於空非相非見非
見無辯自不能知明暗色空非相滅緣見聞覺知無
處安立處此二非空則同無有非同物縱發汝識欲
何分別若無所因突然而出何不日中別識明月。」

【【觧】溫陵曰阿難下明識性非生於見亦非生於相
也。若生下明非生於空也。若生於空則非是相亦
非是見。非是見則無所辯。非是相則無所緣。若無
所緣能緣何立。又處此非相非見之間識體若空
則同龜毛。識體若有非同物象。既自無體安能有
用故曰欲何分別。若無下明非無因也。長水曰日
中無月既無見月之識應知非是無因而有也。】

「○(三勸詳審結責)汝更細詳微細詳審見託汝睛相推前境可狀成
有不相成無如是識緣因何所出識動見澄非和非
合聞聽覺知亦復如是不應識緣無從自出。」

【【觧】溫陵曰見託根相託境。有出可狀無出非相識
何所從出邪。識有分別名動。見無分別名澄。識動
見澄性相隔異。見與識隔聞知亦然。皆非和合又
非自然是則性真圓融不涉諸妄矣。】

「○(二據理顯真二初明悟性圓融四初以識均六大)若此識心本無所從當知了別見聞覺知圓滿湛
然性非從所兼彼虗空地水火風均名七大性真圓
融皆如來藏本無生滅。

○(二顯六識真實)阿難汝心麤浮不悟見聞
發明了知本如來藏汝應觀此六處識心為同為異
為空為有為非同異為非空有。」

【【觧】溫陵曰若此識心總指識大。了別見聞覺知別
指六識也。兼彼空等總會七大旁通萬法也。既本
無所從則湛然圓徧。地等既爾世界眾生物物皆
爾。不惟地等名大草芥塵毛皆可名大。性真圓融
本無生滅矣。前文詳辯意皆萃此。故自根境萬法
總會而旁通也。阿難下謂識體深潛當微細沉思
不可麤浮觀得其真則悟其本如來藏矣。】

「○(三明性具之理)汝元不知如來藏中性識明知覺明真識。

○(四明性具體用二初明不變似自然非自然)妙覺
湛然徧周法界。

○(二明隨緣似因緣非因緣二初明能應)含吐十虗寧有方所。

○(二明能感)循業發現。

○(二斥迷情無旨)世間無知惑為因緣及自然性皆是識心分別計
度但有言說都無實義。」

【【觧】溫陵曰識知皆出於性明故曰性識明知。識雖
覺明之咎其體實真故曰覺明真識。體用不二真
妄一如所以迭舉也。

【疏】天台曰識為妄流未有無源之流。如曰返流全
一六用不行一非源乎。但如來有兩語。顯真則云
有源。使悟其本真。破妄則云無源。使達其物虗。如
曰因于六種根塵妄出何有其源哉。文先明根塵
故曰汝今徧觀此會聖眾用目循歷其目周視但
如鏡中無別分析。聖眾塵也。徧觀根也。即二卷所
顯見精初卷所指識精根大所指覺明覺精乃八
識中能緣見分。而交光乃指為真常。故其有云萬
象對照一念不生即是其相。不知雖如鏡中無別
分析尚屬無記欲證無生要須見見。爾乃認道不
真以無記為不生。悞之甚也悞之甚也。文明根塵
竟方指出六識。故曰汝識於中次第標指(云云)。正
以無標指為根有標指為識。一墮標指便落緣塵。
無窮生死由之而始。第一根本所明生死第二根
本所生諸緣正在乎此。然為緣所遺則為生死。苟
能勘破則為智斷。一反一覆豈有他法哉。四句研
破中。先約有因推。根塵即因也。離根塵而有因即
虗空相。離三而有生即無因生。形待必然故勘之
若此。識動見澄者下文所謂此湛非真流急不見
也。破之既竟然後正以眼識均餘五識亦兼得會
前根大。人之不悟者正以計諸法有所從來也。果
能了達則圓滿湛然之性見矣。均識均根竟然後
以有情均無情(云云)。反責令開悟可知。次示性本
中言性識明知覺明真識者性識眼識存本位而
言。即第九白淨識也。明知覺明廢本位而言。即佛
之知見本覺妙明也。前六大相會。或會小以歸大。
會有相以歸無相。會無情以歸有情。會妄以歸真。
至此則宗無不極理無不圓。直就當體會其異名
別說而巳。特言妙覺湛然不言清淨本然者。宗會
不同故異其辭義則同也。蓋八識之湛非真而性
識白淨斯為真湛故也。又於此特言含吐十虗者
是亦約迷位明總別也。蓋眾生迷情日久內外攸
分。故一切契經多明心為諸法之總。如曰心如工
畫師造種種五陰一切世間中無不從心造。若約
悟位一切諸法皆得為總。如曰如心佛亦爾如佛
眾生然心佛及眾生是三無差別。故知清淨本然
妙覺湛然七大皆可言之。無以辭而害其意也。或
謂此無隨心應量者文非無也。但是言簡爾而意
則無不周。如曰含吐十虗。含即圓滿十方吐即隨
心應量。意謂惟識境界雖隨心應量而念念等於
十虗也。依此而入道者則彌勒菩薩。其曰我以諦
觀十方惟識識心圓明入圓成實遠離依他及徧
計執得無生忍。準此則六處識心為依他起性。惑
為因緣自然為徧計執性。性識明知覺明真識為
圓成實性。以是而言則此文非不言八九。而交光
乃云無又誤之甚也。又此三性前六大皆可言之。
如地水火風空根皆依他起性。惑為因緣自然即
徧計執性。性色等清淨本然即圓成實性。蓋此經
圓實與惟識論逈別又可見也。若論十八界七大
皆為此經所觀之境。惟惟識一境此經獨親。然有
兩種觀境不同。初二兩卷明見精及觀音所觀耳
精則以八識為境。若今文所推識大則以第六分
別事識為境。此亦有兩意。一圓頓行人六根觸對
不起第二念直下便了本有佛性則惟以八識為
境。圓覺所謂居一切時不起妄念是也。設使緣塵
分別則就以六識為境。推之檢之三止止之狂心
自歇歇即菩提。圓覺所謂於諸妄心亦不息滅是
也。天台大師止觀中初令依六根觀於諸如來常
正同初意。復令用六識為境正同次意。交光不明
此意而乃妄加毀訾。謂偏觀六識為偏為權。不知
此經兩處皆令達妄即真故得稱為圓頓了義。若
交光之所謂者乃捨妄求真又且竟以見精為無
生。何異認魚目作明珠指山鷄為鸞鳳哉。然七大
文會歸藏性其意至玄。前逐文解釋猶有所未盡。
余於楞嚴玄義中曾伸明此義。今不避繁冗備錄
於此。庶令讀者識其大途。問七大之文前四乃對
空而辯曰性色真空性空真色等。第五空大乃對
覺而辯曰性覺真空性空真覺。第六見大乃對覺
明而辯曰性見覺明覺精明見。第七識大又乃對
明知而辯曰性識明知覺明真識。如此對辯不同
其說何也。答此由眾生無始迷真覺以為根識局
內身以遺外境對空色以分大小。如經所謂晦昧
為空空晦暗中結暗為色。色雜妄想想相為身。聚
緣內搖趣外奔逸。昏擾擾相以為心性。一迷為心
決定惑為色身之內。不知色身外洎山河虗空大
地咸是妙明真心中物。譬如百千澄清大海棄之。
惟認一浮漚體目為全潮窮盡瀛渤。如來憐愍斯
軰。將為指迷而即悟。故必自淺以之深。先以無邊
之虗空對辯有邊之四大。故往復言之而曰性色
真空性空真色。乃至性風真空性空真風。所以然
者地大之色堅質而有方所者也。虗空融通故無
方所矣。水火風大搖動而有生滅者也。虗空恒然
故無搖動矣。凡有生滅去來則有虗安。無生滅去
來故性真圓融矣。今曰性色真空性空真色猶言
空性色亦性空真色亦真色之與空本無差別。故
於第五空大文中而和會云若此虗空性圓周徧
本不動搖當知現前地水火風均名五大性真圓
融皆如來藏本無生滅。阿難汝心昏迷不悟四大
元如來藏。當觀虗空為出為入為非出入。是則四
大與空均一常住。相雖似異性乃元同。莫不清淨
本然周徧法界。稱之為大不亦宜乎。復次色空之
常徧雖融身境之無差未會。故又於空大文中而
云性覺真空性空真覺。所言覺者通而言之即根
與識也。所以空覺相對而辯者。夫根識有覺知者
也。虗空無覺知者也。事固如是理實不然。故往復
言之而曰性覺真空性空真覺。猶言覺性空亦性
覺真空亦真空之與覺元無殊異。故於見大文中
而和會云若見聞知性圓周徧本不動搖當知無
邊虗空并其動搖地水火風均名六大性真圓融
皆如來藏本無生滅。斯則以根識均虗空。豈唯虗
空非無情而地水火風亦非無情。以虗空均根識。
豈唯虗空常徧而根識亦常徧也。稱之為大不亦
宜乎。復次內外既會身境圓融。然於真妄兩途情
執猶云冠履。故又於見識兩大文中而云性見覺
明覺精明見真識明知覺明性識。此皆全體起用
全用在體故往復言之若此。所以古德云約諸識
門雖一多不定皆是體用緣起本末相收。從本向
末寂而常用。從末向本用而常寂。寂而常用故靜
而不結。用而常寂故動而不亂。靜而不結故真如
是緣起。動而不亂故緣起是真如。真如是緣起故
無涅槃不生死即八九為六七。緣起是真如故無
生死不涅槃即六七為八九。無涅槃不生死故法
界皆生死。無生死不涅槃故法界皆涅槃(云云)。識
既如是根亦復然。豈唯六根即向之五大莫不體
用相即。以三界唯心一切惟識故。故於識大文中
而和會云若此識心本無所從當知了別見聞覺
知圓滿湛然性非從所。兼彼虗空地水火風均名
七大性真圓融皆如來藏本無生滅。夫諸法真常
圓會若此。稱之為大不亦宜乎。是以聖言至此詮
理既極。當機氷執情亦泮然。
○巳上如來答阿難
三止之請三諦理竟。或問曰余閱交光正脉疏有
云此對阿難妄執而一一會妄歸真惟攝事歸理
融相入性而巳。尚未及於從性起修從理成事。是
則三藏中惟屬空如來藏。而有人強以三觀三諦
判之者欠研審也。與師判成三諦何頓爾相乖乎。
答曰凡為釋經須知大體。一於此有所不通則其
失非小。今科交光此說凡墮六種過。一不識文勢
起盡過。二以偏破圓過。三自語相違過。四不識性
用過。五不識經文影互過。六破斥本宗過。第一文
勢起盡者。阿難首請三法如來答之巳竟。經家方
敘悟云了然自知獲本妙心常住不滅。然後說偈
讚佛。有始有卒。則一期事畢。下文更有見道門頭
事者不過希更審除微細惑耳。若如交光所云則
敘悟說偈皆成虗說。況前三諦文文各有起盡。此
而不知鳥足以稱釋經教主哉。第二以偏破圓者。
如上如來詳備開示妙旨聯翩亦可謂至矣盡矣。
圓頓諦理蔑以加矣。而交光乃云三藏中但屬空
如來藏。非以偏破圓抑全成分乎。第三自語相違
者。下文說偈讚佛。古今俱用孤山註。妙湛讚真諦
般若德等。而交光正脉亦復承用。如其有云良以
前所示者生佛等具。故因巳悟而方見佛德也。初
於尅就根性中十翻正示二見。翻顯悟得澄清覺
海朗耀性天浩然無際。即佛般若德也本此(云云)。
其說至詳。下當引用。特不思讚佛三德在于巳悟
正是三諦。乃自語相違前後矛盾。可謂知二五不
知一十者也。第四不識經文影互者。此經之妙。妙
在綱領宏恢網目影互。如首請三法。次明常住真
心及二種根本。下去見道修道證果。橫說竪說無
非發明此理。至於見道未盡則影互修道中說。慶
喜章未盡則影互富那章說。所以清淨本然云何
忽生之問不過一欲近决七大之疑。二欲遠決晦
昧為空迷巳為物之疑。三欲求明禪那修進工夫
不致失錯。如此種種。無非欲盡前章之義而巳。至
如三諦。此章雖圓。然猶未盡佛證境界。故請佛說
之以為大定之本。而交光不知此意。便謂下文別
是一般主意判作不空如來藏。不知前章約不次
而次說三如來藏。後章約次而不次說三如來藏
也。第五不知性用過者。交光意謂空如來藏惟屬
於性理。不空如來藏惟屬於事用。不知性理事用
各各互具三如來藏。理中三如來藏者徵心辯見
以來首卷至二卷所明者空藏也。陰入處界不空
藏也。七大空不空藏也。事中三如來藏者因明立
所去三種相續但明得眾生不空藏中隨染功能
而隨淨功能。尚未能及。豈可將此盡判為不空如
來藏乎。若約如來自證境界。則隨淨三種如來藏
功能一時圓現。俱非俱即等文是也。而交光不知
此意但取一分隨染功能而判為不空如來藏。豈
能盡此經之妙旨哉。第六破斥本宗者。觀交光所
說本無宗緒。第其好用賢首宗文。則知宗賢首處
多。而賢首宗乘極圓者四種法界。交光釋七大有
云前之四科。方一一鎔歸於理。未言俱周法界。故
惟是理事無礙。今七大總攝上陰等諸事。而言其
一一俱周法界。所以為事事無礙法界。果如所釋
則此文理無不圓。乃云惟屬於空未涉三諦。豈賢
首四種法界。但及天台一真諦耶。蓋交光用情往
往鹵莾不顧前後遂致操戈入室也如此。】

「○(二聞法領悟以發圓心二初經家敘益二初敘獲本妙心二初略敘悟由)爾時阿難及諸大眾蒙佛如來微妙開示身心蕩
然得無罣礙。

○(二廣明證相四初悟心廣大益)是諸大眾各各自知心徧十方見十
方空如觀手中所持葉物。

○(二了物咸真益)一切世間諸所有物皆
即菩提妙明元心心精徧圓含裏十方。

○(三反顧遺身益)反觀父母
所生之身猶彼十方虗空之中吹一微塵若存若亡
如湛巨海流一浮漚起滅無從。

○(四妙獲元心益)了然自知獲本妙
心常住不滅。

○(二敘外敬內悅)禮佛合掌得未曾有於如來前說偈
讚佛。」

【【觧】溫陵曰自初決擇心見終至徧入七大多方發
明使悟器界萬法當體全真本如來藏。是謂微妙
開示也。既悟器界性真圓融故身心蕩然得無罣
礙。悟妙覺湛然周徧法界故各各自知心徧十方
也。孤山曰各各自知即能覺之智也。心徧十方即
所覺之理也。常住真心徧融十界故曰十方。天台
智者釋法華經深達罪福相徧照於十方亦云十
方即十界也。見十方空謂十界循業發現之空也。
迷妄有空比真為小故以掌葉為喻。一切世間等
謂依空立世界也。即十界循業發現依正之法耳。
皆即菩提等謂十方虗空十界依正一法叵得皆
我真心。含裏十方者即此真心具足十界而非斷
滅。觀此文者豈疑無情有性無情作佛之說耶。反
觀下阿難大眾自觀巳界正報之身也。虗空巨海
以況心精。微塵浮漚以況巳質。理即事故若塵存
而漚起。事即理故若塵亡而漚滅。事理不二故曰
無從。獲本妙心等得分真智知本覺理。得未曾有
謂得圓頓之解也。

【疏】天台曰獲本妙心常住不滅者。前佛告阿難一
切眾生從無始來生死相續。皆由不知常住真心
性淨明體。用諸妄想此想不真故有輪轉。故自首
卷來無非約常住真心以開圓解。開解既竟當機
圓悟故此結云獲本妙心常住不滅。然前云不知
今則云知。迷悟二相了然可別。第此常心體是法
界法爾具足諸法諸法法爾性本無生。故先敘悟
心廣大次敘了物咸真。又此敘悟全是翻迷。向則
妄認四大為自身相六塵緣影為自心相如著弊
絮荊棘中行觸處罣礙。今蒙佛示了達身無身相
即是法身。心無心相即是常心。故身心蕩然得無
罣礙。此略敘悟由也。下廣明悟相不出身心二相。
初悟心廣大。翻前一迷為心決定惑為色身之內
視空大而身小身大而心小。今則各各自知心徧
十方。見十方空如觀手中所持葉物。翻前心外有
法能所歷然。今則悟知一切世間諸所有物皆即
菩提妙明元心。翻前身內有心色大我小。實有我
住世間撑天柱地作一代儀表。貪生者則欣存而
厭亡。患世者則礙起而礙滅。今則了知心精徧圓
含裏十方。反觀父母所生之身猶彼十方虗空之
中吹一微塵若存若亡。如湛巨海流一浮漚起滅
無從了然自知獲本妙心常住不滅。其超悟有若
此之勝。此恩此德大莫與京。故禮佛合掌得未曾
有。於如來前說偈讚佛歎人歎法。述證發願請加
庶幾以伸報恩之心也。】

「○(二阿難偈讚二初讚歎述益二初讚圓常人法二初讚能說人二讚所說法)妙湛總持不動尊。

○首楞嚴王世希有。」

【【觧】孤山曰妙湛讚真諦般若德也。總持讚俗諦解
脫德也。不動讚中諦法身德也。又即三而一故曰
妙湛。即一而三故曰總持。非三非一故曰不動。尊
者十號之一也。由證此三號世中尊。首楞嚴大定
之總名。此云事究竟也。冥三德之理故曰究竟。別
而往目即奢摩他等三焉。阿難以別名而請今舉
總名而歎。以顯圓定三一無礙也。出徧小上喻之
以王。是則行從理而得名。教從行而立稱。教行理
三悉號楞嚴。今正舉能詮以歎也。如來在世所說
經中最為殊勝故曰世希有也。

【疏】天台曰孤山言妙湛讚真諦般若德者此明當
機領首卷至二卷約見性顯湛然清淨。是真諦理。
於佛所證為般若德。總持讚俗諦解脫德者領二
卷將欲敷演大陀羅尼微密觀照總持萬法。是俗
諦理。於佛所證為解脫德。不動讚中諦法身德者。
領三卷中道了義無戲論法七大性色真空等清
淨本然周徧法界。是中諦理。於佛所證為法身德。
由佛所詮轉以利人。我今得聞隨聞獲證。故知阿
難讚佛全是讚法。讚人全是讚巳。蓋非深悟法要
而莫能知佛。非自真證而莫能知人。說偈讚佛其
來有自也。然則阿難雖曰圓證。據下所敘但獲法
身。第法不孤運舉一全該。矧曰銷我億劫顛倒想
非解脫而何哉。能銷能獲非般若而何哉。初心尚
須圓照深位彌彰頓具。故知當機一獲法身祕藏
之理圓備楞嚴大定圓成矣。矧此經所宗者祕藏
先悟法身之理次起般若之修後圓解脫之證。故
前說三性乃法身中三。次立三修乃般若中三。後
證三果乃解脫中三。舉一即三言三即一圓融三
德分明在茲。交光正脉疏釋此一節全用孤山。引
畢乃云惟應讚佛三德加三諦助明而巳。中諦即
第一義諦仍當補即一而三方完。又此因感前開
示而讚意應與開示相關。良以前所示者生佛等
具。故因巳悟而方見佛德也。初於尅就根性中十
翻正示二見翻顯悟得澄清覺海朗耀性天浩然
無際。即佛般若德也本此。故以妙湛讚之。次於會
通四科中萬相融攝總別發揮悟得諸相皆性萬
物一心森然畢具。即佛解脫德也本此。故以總持
讚之。後於圓彰七大中合會大性均顯徧周悟得
根根塵塵俱滿法界悉無起滅各不往來俱然交
徹。即佛法身德也本此。故以不動讚之。三一交互
及尊字如前。然三德是所證尊即能證之人。交光
此說其義甚正。只須將此旨以消前後文義則三
諦三止性中影修如指諸掌。而乃自相矯拂以亂
大猷亦獨何哉。余三復讀之為之惋惜。不敢以人
廢言故備錄之亦以見天理公心自然發現有不
可掩者如此。】

「○(二述淺深所證)銷我億劫顛倒想不歷僧祇獲法身。」

【【觧】孤山曰億劫顛倒想即無始無明也。不歷僧祇
者。若婆沙論明三阿僧祇劫修六度行百劫種相
好因然後獲五分法身。乃至如唯識云地前歷一
僧祇。初地至七地滿二僧祇。八地至等覺是三僧
祇然後獲究竟法身。此皆方便之談時長行遠。今
云不歷即同法華八歲龍女南方作佛。華嚴發心
便成正覺。胎經云凡夫賢聖人平等無高下。唯在
心垢滅取證如反掌。資中曰由前廣破人法二執
故此分見如來藏心也。又解或是諸佛神力示現
暫令得見。如華嚴中金剛藏說十地境界恐有不
信。即入三昧以神通力攝諸大眾皆入身中。菩薩
既爾佛亦如是。不爾何故阿難向後方得二果邪。
長水曰據此經文且敘解悟。如云各各自知心徧
十方。知即解也。敘雖論解不無證悟。以隨人入位
淺深不同故。吳興曰此文疑論者久矣而多所未
決。今試以愚情辯之。且經家敘云爾時阿難及諸
大眾蒙佛開示身心蕩然等。是則說偈領悟。非述
一人。而釋者競以阿難一人為妨者不亦局哉。當
知若約解證言之必屬於證。以知為解無的可憑。
如云正徧知者豈曰解乎。須據偈中不歷僧祇獲
法身義驗前知字實頓證之智也。若釋銷我之言
應有二義。一者且指諸菩薩及利根二乘等人為
我。阿難雖在眾中未同其證。蓋從多分得證者稱
之也。二者設是阿難自稱為我。巳同其證斯亦無
妨。下文所得二果不可以小乘實證為比。及乎喻
以旅人請入華屋。乃為鈍根者發起行相耳。大權
引物唯變是宜。或曰不然。余不知其然也。

【疏】天台曰據阿難迹上言之猶在初果。下文敘益
方證三果。今頓獲法身。地位淺深余不得而知也。
余所知者此經圓頓被圓頓機。機雖圓頓不無淺
深。矧解行證三厥悟相齊。故得以天台六即判之。
則眾生圓具法身。名字圓解法身。乾慧圓觀法身。
七信相似法身。初住去分證法身。妙覺究竟法身。
蓋非前前解無後後修。非前前修亦無後後證。要
使名字圓人所悟與佛齊肩。斯可與論道。其若不
然何異以生滅之。本為因以求不生不滅之果者
乎。前經云則汝法身同於斷滅其誰修證無生法
忍。意在乎此倒想。古人作根本無明。交光作疑異
分別。根本無明非證不銷。疑異分別圓解即盡。二
說俱偏。余則雙收。更益之以圓行。正阿難尊者今
日之事。蓋尊者既圓解法身則向之疑異分別圓
銷而即聞即行即證。則根本枝末種種顛倒亦與
之俱盡。以初果人早見真諦今獲圓聞。豈不超見
圓融三諦之法身耶。又復應知。倒想與法身如水
火之不與同器。倒想現則法身隱。法身現則倒想
滅。一虗一實惑理自不同年。一去一留主客豈容
同住。且圓人所悟華處全空。目本清淨無翳晴空
妙境依然。或疑名字位人。與佛懸遠。下凡小類豈
可言獲法身。不知人雖有異妙性玄同。迷之雖果
踐三祇猶紆疑悔。悟之雖因居六道巳預法流。論
見量不無廣狹之殊。觀見性豈有聖凡之異。然須
證驗精明。不許纖毫有隔。非收之則易。揀之實難
乎。】

「○(二誓願請加二初正明發願請加二初願得果利生二初陳願報恩)願今得果成寶王還度如是恒沙眾將此深心奉
塵剎是則名為報佛恩。

○(二先入穢國)伏請世尊為證明五濁惡
世誓先入如一眾生未成佛終不於此取泥洹。」

【【觧】孤山曰前獲法身乃是初住分果。今願成正覺
極果也。此即佛道誓成以攝法門誓學。由學法門
而得果故。還度下即眾生誓度以攝煩惱誓斷。由
斷煩惱方度生故。以此願心歸奉塵剎如來。是報
我佛微妙開示之恩也。溫陵曰願得聖果智心也。
還度多眾悲心也。智悲雙運廣大無盡即所謂深
心也。誓入五濁不取涅槃即深心之効也。憑此報
恩故請佛為證也。天如補註曰泥洹云滅度而有
二義。一聲聞泥洹。滅見思煩惱度分段生死證偏
空之理。理既偏矣空不能有故身土皆亡。此方便
之說也。二諸佛泥洹。滅無明煩惱度變易生死證
中道之理。理既中矣非空非有應化無窮。此了義
之說也。今云不取泥洹特不入涅槃耳。

【疏】天台曰前阿難尊者緣佛相好發心出家。所依
之境狹而不周事而非理正而不真惟自利而不
利人。今聞前法悟不思議境故所發心不惟自利
兼人亦且廣大真正。雖權乘菩薩所不能及。可謂
真正發菩提也。但發心位次不同。如肇法師云發
僧那於始心終大悲於赴難此名字發心也。仁王
云十善菩薩發大心長別三界苦輪海此相似發
心也。華嚴云初發心時便成正覺此分真發心也。
據迹則阿難位居相似。論本則位當初住。次陳報
恩中。竊原偈讚其辭雖眾一以報恩為之本。蓋圓
聞深法巳獲深悟。大感深恩非淺心之所能報。故
欲報深恩莫若深心。欲創深心莫如深願。先陳願
而後述心其意在此。是以先讚能說之人次讚所
說之法又次讚妙法功能。展轉相因厥進有序。即
下先入穢土請獲速證誓心無動。亦莫非深心報
恩之事也。】

「○(二請獲速證)大雄大力大慈悲希更審除微細惑令我早登無
上覺於十方界坐道場。

○(二況顯誓心無動)舜若多性可銷亡爍迦羅
心無動轉。」

【【觧】孤山曰請更開導除我細惑者。以今始入初住
尚有微細無明故。溫陵曰舜若多此云空。爍迦羅
云堅固。謂空性無體尚可銷亡。我心堅固終無動
轉。此依首楞定力結前願心。自誓究竟畢無退墮。
願心如此然後聖果可期佛恩可報也。

【觧】桐洲集註曰前明三德之體故云妙湛等。此明
三德之用故云大雄等。涅槃云佛性雄猛。故知大
雄是法身之用。又云是諸聲聞無有慧力。故知大
力是般若之用。又云慈即解脫。故知大慈是解脫
之用。既曰理顯智極斷圓乃能無謀而化。故今請
更開導除我細惑。天台　　曰細惑古人亦作根
本微細無明。交光只作疑惑微細看。謂下云何忽
生之答皆除細惑。余謂應該解行證三不得率爾
草草也。】

大佛頂如來密因修證了義諸菩薩萬行首楞嚴經
卷第三

大佛頂如來密因修證了義諸菩薩萬行首楞嚴經
卷第四
師子林沙門　惟則　會解
天台山沙門　傳燈圓通疏

「○(二對滿慈明從真起妄約次而不次說三諦酬三止以開圓解四初疑請二初敘敬)爾時富樓那彌多羅尼子在大眾中即從座起偏
袒右肩右膝著地合掌恭敬。

○(二歎述二初歎教)而白佛言大威德世
尊善為眾生敷演如來第一義諦。

○(二述請三初述俱疑二初述巳他未曉二初述巳未詳)世尊常推說法
人中我為第一今聞如來微妙法音猶如聾人逾百
步外聆於蚊蚋本所不見何況得聞佛雖宣明令我
除惑今猶未詳斯義究竟無疑惑地。

○(二述他得失)世尊如阿難
輩雖則開悟習漏未除我等會中登無漏者雖盡諸
漏今聞如來所說法音尚紆疑悔。」

【【觧】長水曰如來藏心不空不有即性即相名第一
義。是佛所證決定無妄審實名諦。吳興曰聾人聆
蚋等譬小乘根性遠第一義諦。雖承如來微妙法
音。本不似見何況真聞。孤山曰雖則開悟習漏未
除者初果巳破見惑思惑全在。阿難向悟常心實
登圓位。欲汲引小機令歸大道故舉其初果以為
請端也。資中曰雖盡諸漏至尚紆疑悔者羅漢雖
斷煩惱障而所知障在。

【疏】天台曰經自首卷至下云何自欺尚留觀聽止
皆依常住真心以開圓解。有兩翻問答。初對慶喜
依常住真心約不次而次說三諦開圓解以答三
止竟。今對富那依常住真心約次而不次說三諦
開圓解以答三止。獨對二人而辯者明三諦三如
來藏圓融之理非上根利智人而卒莫能問莫能
解也。蓋阿難多聞第一善知法相。但惑未全破故
以不次而次者為說。是以雖為指識精元明而所
破者緣塵分別居多。富樓那說法第一善說法相
見思全破故以次而不次者為說。是以的指識精
能生諸緣者為說。妄為明覺即其事也。交光正脉
疏此下科為審除細惑說後二藏。於惑則失之麤
於理則得之偏。大礙圓融其失非細也。若夫富那
自喻如聾人等者皆示迹遜辭以為眾聲聞之發
起。謂二乘空智去佛乘三種第一義諦者遠不啻
宵壤相懸。本非似見何況真聞。又云阿難開悟習
漏未除。羅漢漏盡而尚紆疑悔者。亦示謂阿難信
行人久積多聞恨多聞而一聞便悟。我輩法行人
惟務小行耽小果而尚懷猶豫。豈非根有利鈍而
種有熟否乎。故長水引正理論云或有於境智不
及愚所論。凡夫善通三藏。羅漢不識赤鹽。以所知
障障法界理。羅漢煩惱障輕故得無漏。所知障重
故尚紆疑悔。阿難所知障輕故先開悟。煩惱障重
故未除習漏此先哲之知言也故併錄之。】

「○(二述性相俱疑二初疑妄之所起)世尊若復世間一切根塵陰處界等皆如來藏清
淨本然云何忽生山河大地諸有為相次第遷流終
而復始。」

【【觧】溫陵曰清淨則宜無諸相。本然則宜無遷流。資
中曰從初至第二卷破心見二執以顯人空。從汝
猶未明一切浮塵至第三卷破陰處界等以顯法
空。故知前破人法二執顯空如來藏。今顯不空如
來藏故富那有此問也。

【疏】天台曰溫陵清淨則宜無諸相本然則宜無遷
流之釋。與下答文似不相應。要知富那問意謂七
大既清淨本然而隨心應量。方其隨緣之始且云
何忽然而生。既生矣云何無有巳時次第遷流終
而復始。如來下文答以妄為明覺正答生起之由。
覺明空昧相待成搖明妄非他覺明為咎想愛同
結愛不能止正答次第遷流終而復始。雖然而意
在言外。問昔日而意在于今。正以圓融三止絕待
妙定。動念即差無窮生死由之而始。分別皆謬三
種遷流由之而續。故如來建言即以性覺妙明本
覺明妙為問。末言乃以汝但不隨分別三種相續
為誡。中間又示以妙明不滅不生合如來藏之方。
要使富那全體擔荷此寂照不二之旨。果能如此
則惟一清淨本然何生起相續之有哉。故阿難前
請希更審除微細惑。惑之微細其意在此。然此亦
與首卷二種根本相照映。性覺妙明本覺明妙菩
提涅槃元清淨體也。妄為明覺三種相續之因生
死根本也。前生死根本有二。一根本。識精是也。一
枝末。緣塵分別是也。今亦有二。妄為明覺即是根
本。相續之因即是枝末。前斷之之方則以吾不見
時則以見見之時。今斷之之方則以性覺妙明本
覺明妙。則以妙明不滅不生。則以不隨分別三種
相續。前後相資始終互用。首楞大定不在茲乎。然
有從根本而截之者見見是也。譬猶伐木一斷根
本而枝𠏉俱枯。有從枝末而截之者汝但不隨分
別是也。譬猶劈竹先開其尾而乘風皆裂。是則兩
種皆此經妙明不滅不生所觀之境。而交光獨取
八識而大非六識。何足稱為正脉與知法相哉。此
經具三如來藏即三諦也。自初卷至三卷約不次
而次明三如來藏。四卷約次而不次明三如來藏。
若如資中所說尚失次第矧不次乎。下文更為明
之今且示其大略爾。昔長水法師問瑘琊禪師。清
淨本然云何忽生山河大地之旨。瑘琊厲聲曰清
淨本然云何忽生山河大地。長水於言下大有省
發。此如善角撲者借勢為力。使長水機關活人一
撥便轉。又如楞嚴本多四四成句。而安楞嚴乃三
五錯讀云。知見立。知即無明本。知見無。見斯即涅
槃。因有悟入。此如行路人因蹉路而反得捷經歸
家。此三師者可謂若九方臯之相馬略玄黃牡牝
而直標神駿者也。然經常而緯變又不可執緯變
而為經常。即文字以顯總持正今日釋經者事。若
夫以緯變而為經常則有宗通在。余所不得專也。】

「○(二疑大性俱徧)又如來說地水火風本性圓融周徧法界湛然常
住世尊若地性徧云何容水水性周徧火則不生復
云何明水火二性俱徧虗空不相陵滅世尊地性障
礙空性虗通云何二俱周徧法界而我不知是義攸
往。

○(二請開示)惟願如來宣流大慈開我迷雲及諸大眾作是
語巳五體投地欽渴如來無上慈誨。」

【【觧】溫陵曰二問皆躡前四科七大之文起疑也。意
以性相相違理事相礙。實常情疑滯。故致此問庶
獲決通。

【疏】天台曰此雖問理而實問行。問行而實問惑。乃
不隨分別三種相續之一揆。如曰汝以生滅之心
相傾相奪於如來藏而如來藏隨為色空周徧法
界非惑乎。我以不滅不生妙明合如來藏而如來
藏惟妙覺明圓照法界非行乎。祇此二語而如來
藏能隨染淨緣具造十法界之理俱明。可謂善乎
問答者也。】

「○(二許宣三初歎法)爾時世尊告富樓那及諸會中漏盡無學諸阿羅
漢如來今日普為此會宣勝義中真勝義性。

○(二顯益)令汝
會中定性聲聞及諸一切未得二空回向上乘阿羅
漢等皆獲一乘寂滅場地真阿練若正修行處。

○(三誡聽)汝
今諦聽當為汝說。

○(三欽承)富樓那等欽佛法音默然承聽。」

【【觧】溫陵曰有世俗諦。有勝義諦。脫俗冥真超情離
妄世間三有出世二乘以所知心不能測度。是謂
勝義諦中真勝義性。即下文由覺明以辯真覺因
了發以窮諸妄。至於山河不復出水火不相陵身
含十方毛現塵剎。皆勝義諦中真勝義性也。阿練
若云無諠雜。孤山曰未得二空者。未得大乘人法
二空亦未得大乘性相二空。吳興曰滅場指得果
之地。練若指修因之處。因果所依皆是實相故曰
寂曰真也。

【疏】天台曰向開阿難三諦之解不次中說乎次第。
常住妙明不動周圓清淨本然周徧法界可謂勝
義矣。下更示以圓融三諦次第中說乎不次。性覺
妙明本覺明妙無三惑憒閙離二邊喧雜是為勝
義中真勝義性也。即此為寂滅道場。即此為真阿
練若。今夫行人欲獲一乘正修行處者宜盡心焉。
特言定性聲聞與回向上乘阿羅漢者。以聲聞所
證全是業識執為究竟故定性不回。或有雖回而
未獲者亦未知業識為生死之根本。今聞性覺妙
明本覺明妙妄為明覺因明立所。是令未回者回
巳回者知所取舍皆獲一乘寂滅場地焉。】

「○(四正說二初答妄之所起三初牒所疑直指二初正牒所疑)佛言富樓那如汝所言清淨本然云何忽生山河
大地。

○(二指說標宗二初問聞否)汝常不聞如來宣說性覺妙明本覺明妙。

○
(二答巳領)富樓那言唯然世尊我常聞佛宣說斯義。」

【【觧】孤山曰本亦性也。變其文耳。以本元自性既能
所雙絕而寂照互融。即寂而照曰妙明。即照而寂
曰明妙。寂則三諦俱寂。照則三諦俱照。只是本性
之覺妙明互融故作兩句說耳。吳興曰性覺本覺
中道之體也。妙明明妙空假之用也。體用不二空
假相即。如來藏性彷彿在茲。又若複疎顯妙當如
圓師云三諦俱寂三諦俱照。亦應更云俱非寂俱
非照。蓋是文略。然此句義與前性色真空性空真
色辭異意同。上云忽生山河大地下云無同異中
熾然成異即循業發現之謂也。由當機未悟。故滿
慈發起如來重示。又前文正明破妄顯真。此下多
說從真起妄。故資中以空不空二藏收之頗得其
旨。天如補註曰性覺妙明本覺明妙二家之釋皆
通。此蓋佛意欲顯山河大地由妄覺生。故且先標
真覺體用互顯而初無能所者以立本也。下文乃
舉真妄二覺詰其所解。方便勾引以顯妄覺耳。

【疏】天台曰性覺妙明本覺明妙二師所說同顯一
義但是辭異。意言性覺本覺之體即是前文所明
圓融三諦之理舉體寂照雙融體用不二。下文如
來自顯所合三諦更不如前別明為有此性本之
覺在故也。交光不知吳興所言俗諦是性覺中性
具妙有。乃非之云此中無有俗諦。又不知諦之與
觀同稱空假中。乃非之云此非功夫。又不知有性
中本有體用。乃云此中非涉事用。此亦法相不明
之過也。大率要知此經所明大定。以大圓覺性為
體。寂照雙融為相。纖情不立為用。既即此以為性
亦即此以為修。苟於是而不動寂場即為菩提為
涅槃。其或妄為明覺則為煩惱為生死。可不慎諸。
然經但言妙明明妙。何嘗言寂照照寂。而諸師競
以寂照釋之。對曰蓋明巳是照義。照而不寂明則
非妙。寂而不照妙則非明。約義對翻故知非謬。言
性覺而又言本覺者謂性中之覺不加強覺而本
有其覺。下言性覺必明者以此。一離乎性雖有其
覺便是強覺。下言妄為明覺者以此。交光謂依起
信論前章明心真如門此下明心生滅門。此門有
二。一覺義即所依真理。二不覺義即能依無明。今
謂一往似之。】

「○(二舉其義令通二初如來舉問)佛言汝稱覺明為復性明稱名為覺為覺不明稱
為明覺。」

【【觧】溫陵曰促舉前義問之定其解惑也。夫汝所謂
覺所謂明意作何解。為復性本自明靈然不昧故
稱之為覺邪。為復性自不明用心覺之故稱之為
明覺邪靈然不昧者真覺也。用心覺之者妄覺也。】

「○(二滿慈繆通)富樓那言若此不明名為覺者則無所明。」

【【觧】天如補註曰上文兼舉真妄二覺以詰富那。性
明者真覺也。覺不明者妄覺也。不明即是無明。若
謂覺了無明稱為明覺則有能覺與所明矣。既有
能所非妄而何。而富那未解詰意。乃以覺不明者
為是。故此答云若此不明名為覺者則無所明。意
謂必有所明方名為覺。殊不知纔有所明即墮明
覺。無窮妄業由是而生。故下文云覺非所明因明
立所所既妄立生汝妄能。】

「○(三乘繆領正釋二初牒領繆結顯)佛言若無所明則無明覺有所非覺無所非明無
明又非覺湛明性。」

【【觧】天如補註曰若無所明則無明覺者。如云若得
果無所明則無明覺矣豈不幸哉。蓋明覺之妄由
所明起也。孤山曰有所非覺者。若有所明則非真
覺。以真覺之性離能所故。無所非明者。若無所明
則無妄明。以因妄明立能立所故。非明之明指妄
明也。無明又非覺湛明性者。無明即妄明也。以無
覺湛之真明故曰無明。

【疏】天台曰近日有師講有所非覺無所非明。謂有
所固非真覺。即無所亦非真明。乃有無雙遣。不知
此中正遣有所之不暇。何暇為重空之計乎。故此
說甚非也。】

「○(二據正義宣示二初明眾生迷真故起妄二初起妄因四初顯根本無明二初總明迷真為妄)性覺必明妄為明覺。」

【【觧】吳興曰本性之覺必具湛明之性。以不了故妄
為能明之明所覺之覺。

【疏】天台曰又一師解性覺必明必字同母意母必
之必。謂性覺必要去明他則有意有必故妄為明
覺此亦曲為穿鑿非佛本意也。】

「○(二別示妄立能所二初妄立所)覺非所明因明立所。

○(二妄立能)所既妄立生汝妄能。」

【【觧】吳興曰性覺之體本非所明。但因妄明對能立
所。此即因惑立所見之相也。所見之相既立能見
之相即生能所同時前後異說耳。】

「○(二明起枝末無明二初結細相)無同異中熾然成異。

○(二明麤相)異彼所異因異立同同異
發明因此復立無同無異。」

【【觧】吳興曰此明所立境界。後文虗空為同世界為
異者顯示其相也。熾然成異等三義資中以起信
論業轉現三細配之。乃至長水等亦復承用。洎乎
孤山別以惑性具九界執執有執空及取中道三
相釋之。余研此文竊所不韙。若論三細。應在因明
立所所既妄立生汝妄能。此三句中巳有三相。明
即業相。能即轉相。所即現相。斯由不生不滅與生
滅和合非一非異而分三相。微而未著故曰三細。
今文既云熾然成異又云同異發明。合是六麤境
界耳。況將三細配屬同異等其義甚迂不煩敘引。
又若以惑性所具亦應須在性覺必明及覺非所
明二句中攝。其猶木具火性未有燒相。今熾然發
明豈性具邪。良由諸師見下文云如是擾亂相待
生勞乃至引起塵勞煩惱等。便謂此中未涉麤事
抑為細惑。今謂不爾。蓋此經所說迷真起妄。多是
先說無情世界。次說有情因果。如前文云晦昧為
空空晦暗中結暗為色色雜妄想想相為身聚緣
內搖趣外奔逸等。又下文明三種相續。先世界次
眾生後業果耳。如是若將起信麤細次第對之則
並成顛亂矣。】

「○(三總結根本枝末)如是擾亂相待生勞勞久發塵自相渾濁由是引
起塵勞煩惱。」

【【觧】吳興曰指前因明立所動雜真性故曰擾亂。所
既妄立生汝妄能即相待生勞。無同異中熾然成
異等即勞久發塵自相渾濁也。上言勞者且屬無
明下云塵勞正謂見思煩惱。】

「○(四單釋枝末情器二初無情空界)起為世界靜成虗空虗空為同世界為異。

○(二有情眾生)彼無
同異真有為法。」

【【觧】吳興曰空界屬依。有為屬正。界是器界色相差
別故云起云異也。空是頑空不動常一故云靜云
同也。彼指上之辭。真猶實也。上云無同無異名濫
於理。今指其體實有為耳。何者。眾生正報兼乎色
心造作善惡靡不由此。以有心性故非如世界之
異。以有色相故非如虗空之同。相待立之故云無
同異也。然有為之法實通依正。既以世界為異則
知別就眾生得名。如滿慈所問云何忽生山河大
地諸有為相。豈獨問依而不問正。故華嚴云何等
名有為法所謂三界眾生。況下文云精研七趣皆
是昏沉諸有為相。豈非顯以正報名有為邪。又如
文殊云迷妄有虗空依空立世界想澄成國土知
覺乃眾生。此與今文三義符合但空界有先後之
異耳。適時之說理在不疑。天如補註曰此章問答
良有以焉。前佛舉地水火風空見識以該萬法則
世界虗空眾生業果皆在其中矣。惟其談七大之
相則曰如來藏中循業發現。談七大之性則曰周
徧圓融本如來藏。富那至是未達其循發徧融之
義。因此二疑而興二問。初問清淨本然云何忽生
山河大地諸有為相等。清淨本然即如來藏性也。
山河大地即世界及虗空也。諸有為相即眾生及
業果也。以其未達循發之義故曰云何忽生。此四
字為要緊問也。如來遂指性覺之中妄為明覺者
論之。而斷之曰因明立所。此四字為要緊答。也蓋
明即妄明。妄明即無明也。所即山河大地諸有為
相發現之由也。要而言之。因明立所者即是因無
明而生起世界虗空眾生業果也。然則循業發現
之疑云何忽生之問。一答俱銷不勞餘說。立所以
後。雖復隱顯發揚總別開示特不過鋪陳世界眾
生業果之說以終其說耳。今復逐節明之。因明立
所所既妄立生汝妄能。此一節且指無明也。無同
異中熾然成異至因此復立無同無異。此一節謂
因上無明而成世界虗空及眾生也。如是擾亂相
待生勞勞久發塵自相渾濁者。上二句重指因明
立所等。下二句重指熾然成異等。塵即世界眾生。
由世界眾生而有業果。故復云由是引起塵勞煩
惱。此一節躡括前義而且隱然示三種之情狀也。
起為世界至真有為法。乃牒合上文異同等義而
顯示三種之名相矣。然此猶是總顯。自覺明空昧
以後始別開三節詳敘三種之相續。詳敘既終復
云如是三種顛倒相續皆是覺明明了知性因了
發相從妄見生山河大地諸有為相次第遷流因
此虗妄終而復始者。此又總結一章答意以牒示
之也。第二問答後文別釋。

【疏】天台曰文自汝稱覺明來。諸師所釋無不精到。
今復贅以彚解使經意與諸師釋義愈加彰顯。汝
稱覺明者。上覺字指前性覺本覺之覺為問。下明
字指前明妙妙明之明為問。為復性明稱名為覺
者謂汝稱覺稱明為性體本明不加明了獨稱為
覺耶。此性中本有之覺第一義也。為覺體本自不
明必加能明之明以明所覺之覺耶。此離性強覺
第二門頭事也。富那乃以第二門者為是反以第
一義為非。故反難世尊曰若此不加明而獨稱為
覺者則無所明豈真覺哉。如來因而反責曰汝謂
無所明不名為覺。殊不知若無所明則性中之覺
逈然獨脫了無能所。故曰則無明覺。謂無能明之
明所覺之覺。果能如此豈不幸哉。蓋有所者非真
覺。無所者非妄明。汝之有能明之明明其所覺之
覺不過無明而巳。無明又非覺湛明性。豈可執為
是哉。性覺必明者釋上第一義。何故性明稱名為
覺不加能明之明。蓋性覺之覺全體發現未涉乎
妄。如前所謂性覺本妙明本覺必明妙何假明之
乎。又釋成第二義。何故覺不明稱為明覺。蓋一離
乎性覺即不明而強覺忽生故加能明之明以明
所覺之覺。既有能所非妄而何。故曰妄為明覺。覺
非所明者又轉釋性覺必明。以性覺必然自明故
非所明也。因明立所者轉釋妄為明覺。以因明而
立所故也。惟其所相當情真覺即隱。真覺既隱妄
情則立。無窮生死因之而始。故曰所既妄立生汝
妄能無同異中熾然成異。自上文富那所答若此
不明來。皆如來展轉釋成真妄二義。至因明立所
一句為真源之末妄流之始。清淨本然云何忽生
不在茲乎。故此一句為一經所詮楞嚴大定大主
意。不徒為眾生昔日生妄之始。正為今時修定者
破妄之功。學者誠宜於此常明心以照性。見性者
雖事乎修。莫非全性以起修。全修而在性法爾絕
能所離待對。如所謂性覺妙明本覺明妙何妄之
有哉。吳興以明能所三字配業轉現三細。余深是
之。近閱交光正脉疏云此惟三細中之前二尚缺
第三。舊解三細全該轉現顛倒。今解順序惟是業
轉二相。首二句即業相自證分也。蓋上文明覺二
字明為能明之妄明覺為所明之妄覺。雖能所皆
妄俱屬無明。而尅體分別但能明之妄明是為無
明。而所明之妄覺即此科業相。在上科但是帶言
非本位也。(云云)余謂此師釋經獨於相宗最為精
熟。但今對起信論三細六麤終帶是非之心故多
牽強。謂妄為明覺明字。但屬起信無明不覺故未
是業相。不知妄為明覺一句巳具無明及與二種
細相。蓋妄之一字巳是起信不如實知真如法一
故不覺心起而有其念。既有此瞥然不覺之念故
強用能明之心以明不覺之覺。故曰妄為明覺。則
明之一字巳是業相。起信所謂以依不覺故心動
說名為業。心動豈非明乎。覺之一字即是現相。起
信所謂以依能見故境界妄現離見則無境界。今
文如來又釋成上義云覺非所明等。覺非所明一
句釋性覺必明無能所也。因明立所釋因無明不
覺心動生所相也。所既妄立生汝妄能者。上句結
上所覺境界相。下句生下轉相。起信所謂以依動
故能見不動則無見。經文先明所見境界相而後
說能見相者。明因所彰能也。上明之一字為業相。
雖說為能妄相猶細。至於所既妄立則能相逾彰。
但此三相說雖次第。生在一時。如一念心初生即
滅兩間名住。一剎那間三相具足。起信從義便故
初業次轉次現。今經從文勢故先現次轉。吳興約
義釋文故似顛倒。讀者無以文害意可也。此中既
具三相。則交光謂無同異中熾然成異屬起信境
界現相。亦非不知此文前後傳釋互為博換。若以
此方作文體式比之。承上章而來此為嗟嘆之辭。
加嗚呼二字。博換而下自然顯煥。如云性覺必明
妄為明覺所既妄立生汝妄能嗚呼無同異中熾
然成異矣。不如此看則文勢孤起無有接續。何以
成貫華之妙乎。但古人見有熾然二字。故不許釋
作細相。交光既許為現相豈不許上之二相乎。但
境界現相似亦有麤細之分。如論既以此為三細
矣。而轉下六麤云以有境界緣故復生六種相。云
何為六。一者智相依於境界心起分別愛與不愛
故。二者相續相依於智故生其苦樂覺心起念相
應不斷故。三者執取相依於相續緣念境界住持
苦樂心起著故。四者計名字相依於妄執分別假
名言相故。此之四麤非今經依世界相續立眾生
相續乎。五者起業相依於名字尋名取著造種種
業故。六者業繫苦相以依業受報不自在故。此之
二麤豈非今經業果相續乎。蓋細麤境界之相如
一念夢心栩栩百年。苦樂憂喜萬狀頓具。是則熾
然成異之後而麤境隨立。異彼所異因異立同是
也。麤境既彰六麤由之以生。同異發明因此復立
無同無異是也。下如是擾亂相待生勞結成上妄
為明覺因明立所所既妄立生汝妄能。無明不覺
生三細是也。勞久發塵自相渾濁由是引起塵勞
煩惱結成上異彼所異因異立同同異發明因此
復立無同無異。境界為緣長六麤是也。下起為世
界靜成虗空等又退去三細單釋成上麤現相與
六麤中同異無同異之相。暗指上無同異為真如
無為法極是分明。大率自性覺妙明來凡有九節
文。猶堪輿家輪風水法相似。若是好地自然先結
胚胎。五行博換得好。并有回龍顧祖之勢。善堪輿
者正在無中取有有中取無窩突鉗乳其狀千出
而應變無窮。無中取有喻返妄以歸真。有中取無
喻以真而破妄。下云我以妙明不滅不生合如來
藏。汝但不隨分別三種相續。皆產法王之真穴俗
眼凡師所不得擬也。】

「○(二感妄果二初別示果相三初世界相續二初釋相二初釋相二初正示二初成四大)覺明空昧相待成搖故有風輪執持世界因空生
搖堅明立礙彼金寶者明覺立堅故有金輪保持國
土堅覺寶成搖明風出風金相摩故有火光為變化
性寶明生潤火光上蒸故有水輪含十方界。

○(二成諸相)火騰
水降交發立堅濕為巨海乾為洲潬以是義故彼大
海中火光常起彼洲潬中江河常注水勢劣火結為
高山是故山石擊則成焰融則成水土勢劣水抽為
草木是故林藪遇燒成土因絞成水。

○(二總顯)交妄發生遞
相為種。

○(二結示)以是因緣世界相續。」

【【觧】溫陵曰萬法自五行變起。五行由妄覺發生。故
世界起始肇於覺明而依風金火水以生成萬物
也。真覺妙空本非明昧。由妄為明覺遂有昧空。明
昧相傾則不覺心動故曰覺明空昧相待成搖故
有風輪。世界最下依風輪住故曰執持世界。因空
生搖等者。因空昧動念覺明堅執而立礙感金也。
大地最下依金輪起故曰保持國土。土水生木。木
土生金。金木生火。火金生水。水火生土。世界初由
覺明發識為水。空昧結色為土。相待成搖為風為
木即土水生木也。又因空昧之土生搖為木而堅
明立礙即木土生金也。餘文甚明。土繇水火所生。
若子受父母氣分。故海中火起潭中水注也。五行
以我尅為妻。夫劣然後陰陽和而生子。故水劣火
為山。土劣水為木。𦦨融明水火氣分。燒絞明土水
氣分也。此世界相續之繇也。孤山曰四輪持世。其
實土輪金輪水輪風輪也。此不言土者土與金同
是土性俱屬地大。故此但言四大則巳攝四輪矣。
然此四大風金則繇妄心而起。火水復繇風金而
起。或曰愛心外感於水者則違經文。遞相為種者。
如覺明空昧相待成搖為風輪種。因搖立礙為金
輪種。風金相摩為火大種。金火復為水大種。火水
又為海洲種。水土復為草木種。應了此諸妄法於
一真性如空中華。華處空處本無有異。故觀妄具
惟見真具。具無具相彼此誰名。世界相續既然。下
二相續其旨亦爾。吳興曰俱舍論謂諸有情業增
上力。先於最下依止虗空有風輪生。風輪之上次
有水輪。水輪之上方有金輪。謂諸有情業增上力。
起大雲雨澍風輪上滴如車軸積水成輪。復有別
風搏擊此水上結成金。此與彼異者。彼約安立世
界自下升上以成其次。此約生起世界繇內感外
以成其次。然大小義別不須會通。

【疏】天台曰三種相續而始於世界者。界為眾生之
所安立。必有界而後有生也。業果居後者。業為眾
生所造故也。然眾生生死之大患雖同本於昏動。
而細能所。又以昏為之始。如曰妄為明覺豈非因
昏而生強覺之明乎。麤能所以動為之始。如曰覺
明空昧相待成搖豈非因動而生世界乎。故反妄
歸真者莫先於止觀。止觀莫先於性體。能悟性體
明靜則止觀不勞施設而後成。即昏動亦不煩肯
綮而後滅。前云性覺妙明本覺明妙。暗相照暎此
文不可不知也。初世界中溫陵之釋中理。而或者
非之。大率要知吾宗與儒宗論性理有收有簡。收
之則本同而末異。本同者以其皆談心性也。末異
者為教有所不同也。簡之則本異而末同。本異有
二。如論一真法性之原。吾宗則云含生本有心性
稱為性覺妙明本覺明妙清淨本然周徧法界。而
儒宗但云天命之謂性。至於明德之釋亦但云人
之所得乎天而巳。未嘗一言性具乎天。此之所以
為異一也。論天地人物生起之由。儒宗則云無極
生太極太極生兩儀兩儀生四象四象生八卦。兩
儀即天地。乃云天之生物惟人最靈。言天生乎人
不言天地陰陽悉由人心之所生可知矣。吾宗如
此經所明則云性覺必明妄為明覺等(云云)。又云
晦昧為空空晦暗中結暗為色。至於今文明世界
生起之由乃云覺明空昧相待成搖等(云云)。則天
地陰陽五行萬物悉由吾妙明心性一念俄然晦
昧之所生。此之所以為異者二也。末同者自有天
地以來則五行陰陽具。東西為教雖不同物理之
論能異乎哉。如云晦昧為空空晦暗中結暗為色
豈非無極而太極而兩儀乎。色雜妄想想相為身
豈非中間為人雜乎萬類乎。至於五行相生之理
與今文大同。相尅之理又與滿慈第二問大同。故
凡為釋經之師於他宗同異處悉須甄別分明。宜
揀則揀。宜收則收。俾後學知所適從。如溫陵師釋
今文約五行生尅而論。在末同亦自有理。若釋法
華以八卦論八方成佛之號則謬矣。交光疏謂不
合以外教相濫。余謂此師分別太重。恐無足以服
物論也。】

「○(二眾生相續二初釋相二初總成六入)復次富樓那明妄非他覺明為咎所妄既立明理
不踰以是因緣聽不出聲見不超色色香味觸六妄
成就由是分開見覺聞知。

○(二別成四生三初總標四生)同業相纏合離成化。」

【【觧】吳興曰明妄即妄明也。非他者言此妄明之體
更非他法所成全是真覺起於妄明而為過咎。覺
明為咎巳是妄能。故今但言所妄既立。即前文云
因明立所。由妄明之性非局而局故曰明理不踰。
聽不出聲等示不踰之相也。下文云元依一精明
分成六和合。溫陵曰真明妙理本無能所元一圓
融清淨寶覺。由所妄既立遂成隔礙故明理不踰。
以不踰故聽見六根於是妄局。色香六塵於是妄
染。覺知六識於是妄分。根塵識三為業性故發起
妄業。於是同業相纏合離成化此六道四生之始
也。同業即胎卵類。因父母巳三者業同故相纏著
而有生。合離即濕化類不因父母但由巳業。或合
濕而成形即蠢蝡也。或離異而託化如天獄鬼等
類也。

【疏】天台曰明妄非他。明之一字正指當章眾生相
續六受用根各有見色聞聲之妄明故曰明妄。非
他者循流以遡源一以無明中覺明為之本。由是
從妄而出流所謂因明立所所既妄立生汝妄能。
故曰所妄既立明理不踰。此原細能所之相也。以
是因緣者泛而言之猶云以此之故。的而言之有
多因緣。始則無明為因明覺為緣。次則能明為因
所覺為緣。又次則所妄為因明理為緣。雖通三釋
正在後之一種。故曰以是因緣聽不出聲見不超
色。何故如此。故釋出所以云色香味觸六妄成就
由是分開見覺聞知。蓋麤能所從細能所根本上
影互出來。前文余釋現相麤細雖分前後所相其
實同時正在乎此。然須了知此經了義凡談一事
莫不原始要終而說。如此文正明眾生相續雖談
過去而正在方今目前。故下文明四生之始即云
同業相纏合離成化。若專無始豈有業哉。故環師
云以不踰故聽見六根於是妄局色香六塵於是
妄染覺知六識於是妄分。(云云)蓋順界三文勢故
為此說。豈有不知先所後能。而交光乃非之。生起
顛倒過矣過矣。】

「○(二別示胎生二初攬塵起惑)見明色發明見想成異見成憎同想成愛。

○(二由感受生)流愛
為種納想為胎交遘發生吸引同業故有因緣生羯
羅藍遏蒲曇等。

○(三總明四類)胎卵濕化隨其所應卵惟想生胎
因情有濕以合感化以離應情想合離更相變易所
有受業逐其飛沉。

○(二結示)以是因緣眾生相續。」

【【觧】孤山曰妄心見妄境故云見明色發。即於中陰
見其父母也。明見想成者依妄境起妄惑也。異見
謂父是所憎境。同想謂母是所愛境。女子託胎反
此。流愛為種者注愛於母識託其中。故涅槃明十
二因緣無明有二。一潤業無明謂過去煩惱也。二
潤生無明即託胎時於父母起憎愛也。納想為胎
者有福之人想其母胎如華林殿堂。薄福之者惟
棘樹圊廁。交遘發生謂男女會合染心成就。吸引
同業謂吸引過去同業而入胎也。俱舍明胎中凡
有五位。一七名羯刺藍此云凝滑。二七名頞部曇
此云皰狀如瘡皰。三七名閉尸此云輭肉。四七名
徤南此云堅肉。五七名鉢羅奢佉此云形位。今略
舉前二等取餘三。溫陵曰四生之類卵應於想。胎
應於情。濕應於合。化應於離。故曰隨其所應也。亂
思曰想。結愛曰情。氣附曰合合濕而生也。形遁曰
離離此生彼也。情想合離有生皆具此以多分言
之。卵生居首者。想念初動情愛後起。又兼胎濕化
故也。此文論想乃內分染想非外分淨想。論化乃
轉蛻業化非意生妙化也。情想合離更相變易者
或情變為想合變為離無定業也。卵易為胎濕易
為化無定質也。故所受業報或升或沉無定趣也。
此眾生相續之由也。

【疏】天台曰見明色發孤山師謂妄心見妄境即於
中陰見其父母。此雖在今日不異昔時。境在先而
見在後。蓋言見之明因父母交感之色而發之也。
明見想成謂依妄境起妄惑。妄惑即下異見同想
憎境愛境也餘如文。】

「○(三業果相續二初釋相二初別示三初欲食果)富樓那想愛同結愛不能離則諸世間父母子孫
相生不斷是等則以欲貪為本。

○(二殺貪果)貪愛同滋貪不能
止則諸世間卵化濕胎隨力強弱遞相吞食是等則
以殺貪為本。

○(三盜貪果)以人食羊羊死為人人死為羊如是
乃至十生之類死死生生互來相噉惡業俱生窮未
來際是等則以盜貪為本。」

【【觧】吳興曰欲貪通乎四生。今正約胎生言之。又胎
生復通。今多就人倫辯之以其易見故也。以強殺
弱因食成貪。不滋口腹則屬瞋恚。以人食羊下。問
此與殺貪何異。答殺貪未論酬償先債。今約過去
於身命財非理而取故互來相噉以責其盜也。溫
陵曰不與而取曰盜。又陰取曰盜。以人食羊不與
取也。羊死為人互來相噉陰取也。世間相噉皆盜
貪也。婬殺盜三為業果根本。

【疏】天台曰論輪迴三界之業。有定散白黑之不同。
今業果中惟論散而不論定。論黑而不論白。於黑
業論身三而不論口意。於盜貪論食盜而不論財
盜。竊原如來為人之意有二深故焉。一為當時與
末世聞是經者多士君子。財盜易戒而食盜難持。
且以盜財為士君子之羞。而食生噉肉稟法於先
王蠢蠢之物相應為吾口奉者也又烏足戒。不知
形殊而生不殊。六道輪環互為高下。以人食羊羊
死為人人死為羊如是乃至十生之類死死生生
互來相噉。惡業俱生窮未來際。是則不徒為一日
之羞而有生生之耻。不與之食而強取為食盜莫
大焉。具信君子宜早戒也。一以截流當遏其源。蓋
盜貪之本而資始乎殺。殺貪之本又資始乎欲。何
也。蓋欲貪之本固為想愛同結。愛不能離則諸世
間父母子孫相生不斷矣。孰不知貪愛同滋貪不
能止。又為諸世間卵化濕胎隨力強弱遞相吞食
之殺資焉。又為以人食羊羊死為人等之盜資焉。
故欲修寂定出三界者莫先於戒盜貪。戒盜貪莫
先於戒殺貪。戒殺貪又莫先於絕欲貪。故欲貪而
特云愛不能離。殺貪而特云貪不能止。故能離愛
而止貪則定業散業白業不足持。且將逆彼無始
織妄業流入於如來妙莊嚴海矣。經之深故不在
是乎。】

「○(二總顯)汝負我命我還汝債以是因緣經百千劫常在生
死汝愛我心我憐汝色以是因緣經百千劫常在纏
縛。

○(二結示)惟殺盜婬三為根本以是因緣業果相續。」

【【觧】溫陵曰上明業果之本。此明相續之由。負債殺
盜由也。愛憐欲貪由也。惟殺下結顯也。天如補註
曰命債二句文義互見。如云汝負我命汝還我命。
我負汝債我還汝債。愛憐二句亦應互見。此即相
續之由也。

【疏】天台曰總顯應有三段。一殺。二盜。三欲。省文影
互故合殺盜為一股以成對偶之便。且生死纏縛
偶外無奇。說者當以意衍可也。】

「○(二總結元由)富樓郡如是三種顛倒相續皆是覺明明了知性
因了發相從妄見生山河大地諸有為相次第遷流
因此虗妄終而復始。」

【【觧】溫陵曰總牒前文結答世界眾生業果皆覺明
為咎也。覺明明了知性即妄為明覺者也。了發相
即因明立所者也。妄見即生汝妄能者也。此虗妄
指覺明也。前問云何忽生山河大地至終而復始。
此全牒其辭而指覺明以答也。

【疏】天台曰三種相續生起之由有世界而後有眾
生有眾生而後有業果。其來舊矣。然前之二種皆
原根本。後之一種惟論枝末。豈非前二雖分前後
實無前後乎。但有無始生起之相。中間生起之相。
未來無窮生起之相。無始生起巳如經說。中間之
相且論劫初。三災之後世界空洞無物是為空劫。
起世經云自過去莊嚴劫壞空之後。至今賢劫初
成時。光音天空中布金色雲徧覆梵天。注大洪雨
猶如車軸積風輪上結為水輪增長至天住界。雨
斷水退有大風起。吹水生沫擲置空中。作梵天宮
殿七間成。水復退下。如前風起。吹擲水沫。成魔羅
波旬宮殿。次造它化自在天展轉至夜摩天宮殿。
水復退下。大風吹沫。造須彌山四寶所成。復吹水
沫造三十三天。七寶宮殿。復於山腹造四天王宮
及日月宮天。七寶宮殿。及造空居夜叉頗梨宮殿。
又於須彌四面作修羅城。七寶莊嚴。又吹水沫。作
七金山四大洲八萬小洲。周匝安置小輪迴山。金
剛所成。如是大風吹掘大地漸漸深入置大水聚
成七香水海及大醎水海。又於地下造閻摩羅宮
殿地獄住處。如是三千世界一時同成。此外更造
大輪迴山包裹此大千界。其中六欲須彌日月四
洲乃至小鐵圍山各有萬億。此約經歷二十增減
次第而成。今經明生起之根本由於覺明空昧。相
待生搖等。交妄發生遞相為種故本詳而末略。彼
經明生起之枝末。但云光音布雲大風吹沫。故本
略而末詳要須二經參互而看不獨得世界生起
本末之詳。抑以知無情依報。悉由眾生無明變造。
心外無法華處全空矣。
○長阿含經云。過去劫壞
一切有情久集光音天中。天眾既多。居處迫窄。諸
福減者應下居世間。最初一天子從光音沒來生
大梵宮殿之中。是為梵王。經一增一減。念言無有
梵子來生我處。時光音天來生梵世者為梵輔天。
復有來生梵世者名梵眾天。漸漸下生六欲諸天
人趣。時光音諸天福盡來下化生為人。或樂觀新
地者光明遠照。飛行自在。無有男女之相。眾共生
故故名眾生。地涌甘泉味如酥蜜。以指試嘗遂生
味著。失其神足及以身光世間大闇。黑風吹海飄
出日月置須彌山腹照四天下。時諸人輩。見出則
喜見入則懼。自茲之後乃有晝夜晦朔。春秋歲數。
終而復始。由耽地味顏色麤悴。地味既隱乃生林
藤。樓炭經云兩枝蒲萄。復共耽食林藤復隱。便生
自然秔稻。無有穅𥢶備眾美味。此食稍麤殘穢在
身為欲蠲除。便生二道成男女根。情欲多者便為
女人。宿習力故便生婬欲。夫妻共住。光音諸天後
來生者入母胎中。遂有胎生。此為劫初眾生生起
之由先化生而後胎生。計此尚未有卵濕二生。以
業果未成故也。
○又云。是時先造瞻婆大城乃至
一切城郭。自然秔稻朝刈暮熟。刈後隨生。米長四
寸。時眾生并取二日糧。乃至取五日糧。漸生穅𥢶
刈巳不生。眾懷憂惱。各封田宅。造作田種。其後多
有盜他田稻。便相拳鬬無能決者。議立一平等王
賞善罰惡。便有刀仗殺戮。眾共供給號剎帝。(此云田主)
自後諸王。以此為首。時閻浮提天下富樂安隱。八
萬郡國人民聚落。鷄鳴相聞。無有病患大寒大熱。
正行十善正法治國。人民愛敬。壽極大久。此為劫
初業果生起之由。計此時雖有三業。論婬。婬猶未
熾。論殺雖有刀仗殺戮。但誅無道未甞屠割生靈。
論盜雖有盜他田稻。未甞有盜名器盜財帛與盜
噉血肉也。人壽八萬四千歲身長八丈。百年減一
年。身減一寸。減至人壽二萬歲始入劫濁。四濁熾
盛聚在此時。是則今經所說三種相續。前二雖原
無始後一正在方今。蓋釋迦出當減劫壽百歲時。
對機說法不得不然。是以眾生相續極言四生六
道。業果相續極言人畜相食。然雖今日不異當時。
故根本枝末二種煩惱。生則與之俱生。滅則與之
俱滅。生生不離。劫劫同住。前滿慈問清淨本然云
何忽生者乃求原其生生之本。又問次第迁流終
而復始者乃求原其生生之末。蓋末以根生。根以
末養。故伐樹有二道焉。披其枝者傷其心。刳盡其
枝則根無所養。搖其根者損其幹。盡伐其根則枝
無所生。故業歸元者莫先於斷三業莫大於絕三
細。三業斷則善果不復續。三細絕則眾生世界不
復聯。所謂一人發真歸元十方虗空悉皆銷殞。何
況空中所有國土諸有為相而不振裂耶。】

「○(二明如來證真故無妄二初領義起疑)富樓那言若此妙覺本妙覺明與如來心不增不
減無狀忽生山河大地諸有為相如來今得妙空明
覺山河大地有為習漏何當復生。」

【【觧】溫陵曰眾生覺體與佛無別。無端忽生諸有為
相。則如來既證空覺。何時復生諸有耶。此固常情
所惑故富樓那特反難也。孤山曰無狀猶言無故
也。

【疏】天台曰若此妙覺指眾生本有常住真心也。本
妙覺明者。蓋言眾生常住真心稱妙稱覺。乃本來
妙本來覺本來明不假修證。即前性覺妙明本覺
明妙也。與如來心指果上所證本妙本明常住真
心也。謂此心在諸佛亦不增。在眾生亦不減。平等
無差者也。滿慈先立此句。以為反難之本。意謂在
眾生之不減。既無狀而忽生。在如來今得妙空明
覺之不增者山河大地何當復生乎。此之問意要
顯成佛法門悟修證三門。缺一不可。曷為悟門。前
見道分是也。曷為修證門。後修道分與證道分是
也。下如來答中凡有四喻。前二顯開悟義後二顯
修證義。文昭昭矣。滿慈見如來開圓解將竟預為
大眾。於修門聊通一線故有是問焉。交光正脉疏
謂此問。全同圓覺金剛藏章。均是執眾生因性之
有始。而疑如來果德之有終。至釋下答文云。今合
不生不變皆惟且破後一有終之疑以後文另起
何因有妄之問方破前一。勿至混濫。反誣經之重
繁也。若果如所釋則顯如來與滿慈問答。有不相
應之過。以滿慈既問其二。如來但答其一。豈非問
處則剩答處則欠。直待滿慈再問何因而如來方
答其始。又彰如來大師王搏獸。有賈餘勇之愆矣。
大凡問處要在答處。究其根因即如金剛藏章如
來先截其問端云。未出輪迴而辯圓覺。彼圓覺性
即同流轉。若免輪迴無有是處。則知兩處答文空
華幻翳銷金等意莫不大同也。】

「○(二舉喻答釋二初別明妄因妄果其體本真二初迷方喻妄因本空二初別喻二初別喻二初喻迷因無本)佛告富樓那譬如迷人於一聚落惑南為北此迷
為復因迷而有因悟所出富樓那言如是迷人亦不
因迷又不因悟何以故迷本無根云何因迷悟非生
迷云何因悟。

○(二喻覺不生迷)佛言彼之迷人正在迷時倐有悟人
指示令悟富樓那於意云何此人縱迷於此聚落更
生迷不不也世尊。

○(二總合)富樓那十方如來亦復如是此
迷無本性畢竟空昔本無迷似有迷覺覺迷迷滅覺
不生迷。」

【【觧】天如補註曰昔本無迷似有迷覺。謂本無有迷
亦無有覺覺即悟也。然今既因迷而得悟則似有
覺迷之覺矣。覺乃始覺也。覺至始本不異惟一妙
覺則不復生迷此顯既覺不迷也。】

「○(二空華喻妄果非有二初喻妄果元空)亦如翳人見空中華翳病若除華於空滅忽有愚
人於彼空華所滅空地待華更生汝觀是人為愚為
慧富樓那言空元無華妄見生滅見華滅空巳是顛
倒敕令更出斯實狂癡云何更名如是狂人為愚為
慧。

○(二明印合結責)佛言如汝所解云何問言諸佛如來妙覺明空
何當更出山河大地。」

【【疏】溫陵曰翳喻妄見。華喻山河。空華滅地喻妙空
明覺佛言下謂既了所喻何復前疑。】

「○(二總明真智真斷不重起妄二初以金灰喻)又如金鑛雜於精金其金一純更不成雜如木成
灰不重為木。

○(二以智斷合)諸佛如來菩提涅槃亦復如是。」

【【觧】溫陵曰金喻菩提果覺無變灰喻涅槃果德無
生。果至無變無生則習漏不生可知矣。前以聚落
喻既覺不迷。復以空華喻妙空無習。然四喻之意。
前二明昔本無迷迷由妄起。後金灰二喻明習漏
妄緣證乃永斷。若但舉前二。恐謂妄不妨真惑能
自滅成撥無執。但舉後二。恐謂覺本非淨性本有
生成雜染見。所以四喻兼舉。使知迷悟雖妄而不
廢修證也。天如補註曰。此卷之初富那有二問。一
問清淨本然何生諸相。二問四大各徧云何相容。
此下答第二問也。

【疏】天台曰溫陵釋四喻之意說得極好。只須將此
意以釋修證二字。圓義自顯。固不當修性抗分。有
乖大定之旨。然此四喻。前二意在修證。先須開悟。
後二意在開悟。必當修證。要知眾生但有性具之
德故山河大地而無始忽生。諸佛兼有修證之功
故一成正覺而不復生死輪迴。又前二喻有虗有
實。後二喻有真有妄。第一喻方實而迷虗。如虗空
無背面何有南北東西。有之者人情之所計也。以
是而言。迷悟皆情非理也。然而空雖無方而方體
則實。可喻性雖離名相而理體不無。迷虗故忘之
即遣。理實故體之即神。第二喻華虗而空實。如晴
明空本無有華。有之者瞪以發勞。無翳為翳使之
然也。以是而言。去留皆情。非理也。然而空雖無華
而空體則實。可喻心雖無生死而妙性非虗。華幻
故知之即離。理實故觸事而真。是以能了二喻之
意則當下銷鎔不煩施設天真獨朗凡聖情空。第
有無始習氣若陰雲之蔽日去而復來。曠劫業緣
如濁霧之霾空散而又聚。非假夫鍛鍊之功燒然
之力。煩惱何由而截。生死何由而斷。故又有後二
喻焉。言有真有妄者以初喻為言則金真而鑛妄。
以後喻為言則灰真而木妄。金真所以體堅而不
變。木妄所以棄其生理之蔓延。一喻智德。一喻斷
德。故曰菩提涅槃亦復如是。更當以溫陵之意而
融通之。使悟鑛木之妄了無實體同彼迷情華翳。
金灰之真本自凝常同彼方體晴空。是則四喻所
結雖云覺不生迷華不復生與夫金鈍不雜灰斷
不生。而言外之意又正在覺迷除翳銷金然木。豈
非一期問答不徒重乎開悟。要必一翻修證方為
了手乎。故慶喜前翻問修。而如來乃答乎性。滿慈
此中問性而如來乃答乎修。開悟修證之意了然
可別矣。】

「○(二答大性俱遍二初正答前問二初牒疑問)富樓那又汝問言地水火風本性圓融周徧法界
疑水火性不相陵滅又徵虗空及諸大地俱徧法界
不合相容。

○(二正答釋二初約喻略釋二初舉喻推徵二初舉喻顯相容二初總示)富樓那譬如虗空體非群相而不拒彼
諸相發揮。」

【【觧】吳興曰。譬前如來藏性。本非七大而不拒彼七
大發生。

【疏】天台曰一經大旨不出見道而後修道。見道分
中不外二種根本。修道分中不外二決定義。今見
道分前云清淨本然。即二根本菩提涅槃元清淨
體隨眾生心應所知量即能生諸緣。反是則見見
非見隨淨緣生佛法界也。滿慈第一問清淨本然
云何忽生正問能生諸緣生起之相云何而忽生
之耶。如來答以妄為明覺等。則知清淨本然不必
高推曠劫。云何忽生不必遠咎當時。即吾曹念念
之間皆是物也。第二問疑水火性不相凌滅等。觀
下答意亦正欲顯向說清淨本然能生諸緣不變
隨緣隨緣不變之旨。凡開二義一隨染緣不變二
隨淨緣不變。故知滿慈雖問隨染不變而正意欲
如來明隨淨不變以顯圓融三止合圓融三諦了
開圓解一段公案爾。文中先喻次法。喻有二一不
拒喻喻不變隨緣。二各現喻喻隨緣不變。合法不
拒中則先喻後法。各現中則先法後喻。皆傍合非
正合也。】

「○(二別示)所以者何富樓那彼太虗空日照則明雲屯則暗
風搖則動霽澄則清氣凝則濁土積成霾水澄成映。

○(二推徵示虗妄三初徵)於意云何如是殊方諸有為相為因彼生為復空
有。

○(二難)若彼所生富樓那且日照時既是日明十方世
界同為日色云何空中更見圓日若是空明空應自
照云何中宵雲霧之時不生光耀。

○(三結)當知是明非日
非空不異空日。

○(二指法例合二初指法結責)觀相元妄無可指陳猶邀空華結
為空果云何詰其相陵滅義觀性元真惟妙覺明妙
覺明心先非水火云何復問不相容者。」

【【觧】溫陵曰所以下示諸相。於意下明相容也。觀相
元妄陵滅亦妄。觀性一真無不容者。隨處而發故
曰殊方彼指日雲等也。天如補註曰諸相之妄既
無可指。何況更詰相陵滅義。是猶邀空華而結空
果也。】

「○(二例合向喻二初正合前文)真妙覺明亦復如是汝以空明則有空現地水火
風各各發明則各各現若俱發明則有俱現。」

【【觧】資中曰以真如不守自性隨緣所現有種種相。
溫陵曰此如虗空非相而不拒發揮也。

【疏】天台曰初不拒中先標本。虗空喻真如也。體非
群相喻不變也。而不拒彼諸相發揮。喻隨緣也。次
徵釋彼太虗空指不變之體。日明雲暗等八事指
所隨之緣。如是殊方諸有為相者。殊方則反顯空
體不殊。有為則反顯空體無為。為因彼生徵他生。
為復空有徵自生。徵雖惟二破則具四。若彼所生
去破他生。若是空明去破自生。當知是明非日非
空破共生。不異空日破無因生。方雖萬殊而空恒
不變。空雖不變而不拒萬殊。不變隨緣隨緣不變
如斯而巳。二合法中先合隨染不契真實觀相下
一節是也。猶邀空華結為空果重設譬喻以明不
實二合淨緣方合如如觀性一節是也。言先非者。
先本也。謂性水性火非同相水相火有相凌滅。又
如字亦通。謂先在性時無相凌滅。若謂性中一總
無有水火即非此經性具之旨也。】

「○(二譬顯俱現)云何俱現富樓那如一水中現於日影兩人同觀
水中之日東西各行則各有日隨二人去一東一西
先無準的不應難言此日是一云何各行各日既雙
云何現一宛轉虗妄無可憑據。」

【【觧】孤山曰日喻真性。水喻妄心。水中之日喻妄境。
兩人喻妄業。各行則循業俱發。隨去則妄境俱現。
同觀是一知二是虗。各行既二驗一是妄。故云宛
轉虗妄。

【疏】天台曰二俱現中先法。言真妙覺明亦復如是
者。承上不拒所合之法便為第二俱現之本。蓋謂
非獨不拒其一雖無量法來亦所不拒。故曰汝以
空明則有空現等如出土一尺則見一尺虗空即
其事也。次喻。如一水中觀於日影比隨染緣。兩人
同觀去比應所知量。言一東一西先無準者無雙
一之決定相也。惟無決定故不應難言此日是一
云何各行而成乎雙。此一不定一也。東西各日既
雙云何先時但現乎一。此雙不定雙也。宛轉虗妄
無可憑據者。喻皆是眾生分別計度但有言說都
無實義也。蓋空中之日一為水中之影便無準的
憑據。雖千萬人各行便有千萬影各隨人去。矧惟
二人乎。故善觀日者無如棄影以觀天。喻善觀法
者無如棄相而觀性。能觀乎性則義天慧日昭昭
乎。心目之間尚不計乎一。矧有乎一與多哉。此中
二喻大有旨歸。初不拒所以彰無畏也。二俱現所
以顯權幹也。無畏則般若之體深。權幹則漚和之
用廣。能隨淨淨緣具造十法界蓋本乎此。然須了
知所隨之緣。雖有染淨之殊。能隨之性豈有昇沉
之異。是則終日隨緣而不礙乎不變。終日不變而
不妨乎隨緣。能知此者可以即染而淨全惑即智。
楞嚴大定圓通妙門稱究竟堅固亦本乎此。】

「○(二約法廣合二初明隨九界不變心應所知量三初明能背之理)富樓那汝以色空相傾相奪。

○(二明所背之理)於如來藏。

○(三明隨染功能三初明染用之體)而如
來藏隨為色空周徧法界。

○(二明染用之相)是故於中風動空澄日
明雲暗。

○(三結染過歸宗)眾生迷悶背覺合塵故發塵勞有世間相。」

【【觧】吳興曰色攝四大對空成五。前滿慈問地水火
風本性圓融疑水火性不相陵滅即相傾也。虗空
大地不合相容即相奪也。溫陵曰迷失真體分別
緣影名背覺合塵。了相元妄觀性元真名滅塵合
覺。

【疏】天台曰正合法中有二。初明隨九界心應所知
量。二明隨佛界心應所知量。二文各為三段。初染
中三。一能背之心二所背之理三隨染功能。次淨
中三。一能合之心二所合之體三隨淨功能。於功
能中又各有三。初用體二用相三結歸。故二文科
目大數相齊。但用相中句數多少不同。若相望為
言初則妄相廣發前巳詳喻日照則明等八句。今
以略準廣故云風動空澄日明雲暗。次則妙用繁
興故曰一為無量等。凖例隨染。亦應同二卷為物
所轉故於是中觀大觀小。故在眾生分中則一為
一無量為無量小為小大為大而巳。又以妙明不
滅不生合如來。準釋相傾相奪之義。妙明寂照不
二之智。傾奪昏動差別之心。不滅不生則依常心
以修常行。相傾相奪則依妄想以逐紛馳。一則背
覺以合塵。一則滅塵而合覺。譬如二人。一人方捨
父逃逝竛竮辛苦之不暇。一人乃還家付財歡喜
之無量。同一如來藏性迷悟相去之狀不啻霄壞
之相懸也。如此吾輩眾生甘心流浪於生死是為
真可憐愍者也。然須了知。相雖有異而性本不殊。
蓋全性以為相則全相而在性。性猶濕也。相猶水
也。水相雖有動靜之不同濕性豈有波澄之差別。
不變之旨此喻最親。故知我以妙明不滅不生合
如來藏非棄波而觀濕。乃即相以觀性。境風若息
性水自澄。百千澄清大海。海印發光三昧。全體大
用現前原不異乎眾生界也。】

「○(二明隨佛界心應所知量五初明能合之心)我以妙明不滅不生。

○(二明所合之理)合如來藏。

○(三明隨淨功能三初明淨用之體)而如來藏惟
妙覺明圓照法界。

○(二明淨用之相)是故於中一為無量無量為一
小中現大大中現小不動道場徧十方界身含十方
無盡虗空於一毛端現寶王剎坐微塵裏轉大法輪。

○(三結淨德歸宗)滅塵合覺故發真如妙覺明性。」

【【觧】吳興曰妙明謂寂照之智。不滅不生謂智體真
常此皆能合。如來藏即所合也。而如來藏牒所合
之理。惟妙覺明牒能合之智。圓照法界示鑑物之
用。以譬言之如來藏如鏡之體。妙覺明如鏡之光。
圓照法界如鑑現像。雖三而一雖一而三。一為無
量等皆顯此義也。一為無量無量為一小中現大
大中現小者總列四義。不動下別示其相。不動道
場徧十方界者一為無量也。道場指寂滅之地。依
此起應應徧十方。亦如華嚴中不動不離而升而
遊。身含十方無盡虗空者無量為一也。身即法體
故能含愛十方虗空。虗空必攝世界則一切法趣
一也。於一毛端現寶王剎坐微塵裏轉大法輪者
小中現大也。毛端現剎即正中現依。塵裏轉輪即
依中現正也。大中現小易明故略之。滅塵合覺等
者總結前義也。不思議用非修所成故曰發。今不
言用而云性者並由理具方有事用。

【疏】天台曰妙明等能合之智如來藏所合之理者。
此彰大定境觀兩門常相資也。蓋智不自智由照
境以成智。境亦不自境。由智照而成境。如均一如
來藏理。凡夫迷之以為世俗。二乘破之以為偏空。
菩薩息之以為但中。如來照之以為實相。解資教
起。理藉解融。智因性發。而理由智證。蓋此圓理乃
大定之本。孤山師之言得矣。故所合如來藏備括
開解始末。有事有理。事則三科七大十界。理則三
諦三如來藏。而此事理皆可以為總別。如二十五
聖各依一事以為境而照三諦之理則事總而理
別。一一諦理性具諸法則理總而事別。能知乎此
則無理而不彰無事而不攝。天台三諦法門賢首
四種法界不用穿鑿義自明顯。即下一為無量等
淨用之相亦得其本也。而如來藏下明隨淨功能
有三節。初明淨用之體。二明淨用之相。三結淨德
功能。吳興以智用釋初二句。余謂惟妙覺明圓照
法界猶言智而未涉乎用。不特言智亦兼乎理。如
來之意謂汝以色空相傾相奪於如來藏而如來
藏全一理以起萬事。故隨為色空周徧法界。我以
不滅不生合如來藏而如來藏全萬事以為一理
更無他物惟妙覺明圓照法界而巳。言不特言智
亦兼乎理者。以圓人全性起修全修在性。則智照
於境。境照於智。智照於智。境照於境。離能所絕對
待。故曰圓照法界。是故下明淨用之相。於中。指所
合如來藏中一與無量數也。小大量也。道場與身
為身心對。毛剎塵輪為依正對。此四為妙用之法
體。小大為法體之限量。一與量又為法體限量之
數目也。身心毛端即天台所明性具五陰實法。微
塵寶剎即性具依報國土。小大即此性具二法分
齊。或一塵為小。法輪為大。毛端為小。王剎為大。一
與無量即性具二種實法上之假名。或舉小分為
一。或舉全體為無量。或指一界為一。十界百界為
無量。或指一事為一一理為無量等。此三對中。後二
既著現字。固是其用。乃他受用境界。初一但著為
字。猶是其體。為自受用境界。惟其自受用者一不
以為一乃無量以為一。無量不以為無量無量即
為一。故能妙用繁興小中現大大中現小等。正以
十界依正微塵剎海皆吾一性所具之法。塵剎雖
有小大一性豈有差別。故一塵乃剎海之一塵故
一塵法界不小。剎海乃一塵之剎海故剎海不大。
其餘準說可知。以至多亦三德小亦三德。則下文
三如來藏義炳然彰著矣。】

「○(四廣所合之理三初真諦二初標能非之體)而如來藏本妙圓心。

○(二示所非之相二初正明空藏三初破俗諦)非心非空非地非水非風
非火非眼非耳鼻舌身意非色非聲香味觸法非眼
識界如是乃至非意識界(二破真諦)非明無明明無明盡如是
乃至非老非死非老死盡非苦非集非滅非道非智
非得(三破中諦二初因)非檀那非尸羅非毗梨耶非羼提非禪那非般
刺若非波羅密多(次果)如是乃至非怛闥阿竭非阿羅訶
三耶三菩非大涅槃非常非樂非我非淨。」

【【觧】溫陵曰雖滅塵發真於一多小大能一切如。而
本妙圓體初無變異。故非心非空乃至非世出世
法也。非心至非火謂非七大五陰也。心即識大而
攝五陰也。非眼非耳至非意識界謂非十八界亦
攝十二處。此上為世間法也。非明無明至非老死
盡謂非緣覺法也。緣覺觀十二緣有生起相有修
斷相此兼舉之。自緣覺至涅槃皆為出世法也。孤
山曰非心至非意識界總非六凡界也。非明無明
等非緣覺界也。非苦非集等非聲聞界也。非智非
得者非二乘理智。得即理也。非檀那等非菩薩界。
先非能趣行。非波羅蜜多者總非所趣理也。非怛
闥阿竭下非佛界。先非能證人三號是也。次非所
證法涅槃四德是也。怛闥阿竭云如來。阿羅訶云
應供。三耶三菩云正徧知。即十號之三也。涅槃是
總四德是別。】

「○(二結上起下)以是俱非世出世故。」

【【觧】孤山曰世結六凡也。出世結四聖也。藏性即空
無有十界故並非之。溫陵曰結上起下也。】

「○(俗諦二初標能即之體)即如來藏元明心妙。

○(二示所即之相二初正明不空藏三初立俗諦)即心即空即地即水即風
即火即眼即耳鼻舌身意即色即聲香味觸法即眼
識界如是乃至即意識界(二立真諦)即明無明明無明盡如是
乃至即老即死即老死盡即苦即集即滅即道即智
即得(三立中諦二初因)即檀那即尸羅即毗梨耶即羼提即禪那即般
刺若即波羅蜜多(次果)如是乃至即怛闥阿竭即阿羅訶
三耶三菩即大涅槃即常即樂即我即淨。」

【【觧】溫陵曰體雖無變用乃如如故即心即法即法
即心也。孤山曰上文俱非約真諦示如來藏。此文
俱即約俗諦示如來藏。以藏理即無而有十界宛
然故也。】

「○(二結上起下)以是俱即世出世故。

○(三中諦二初標雙非雙即之體)即如來藏妙明心元。

○(二示離即離非之相)離
即離非是即非即。」

【【觧】溫陵曰此文似乎矯亂而各有所主初曰本妙
圓心自體言也。次曰元明心妙自用言也。終曰妙
明心元合體用言之也。長水曰本妙圓心非心非
空等約非相以明真諦也。元明心妙即心即空等
約即相以明俗諦也。妙明心元離即離非是即非
即者約遮照以明中道諦也。此約二門不二惟是
一心。雙遮真俗故曰離即離非。雙照真俗故曰是
即非即。三諦一體故皆云即如來藏。且法界一如
本無名相。因迷有妄對妄說真。真妄相形名言不
息。隨名執相顛倒何窮。是故因言遣言以至無遣。
初且以非遣相。次乃以即遣非。終帶名言未極一
真之旨。離即非即無非不非。言語道斷心行處滅。
方顯一真法界如來藏心。故維摩經三十一菩薩
說不二法門皆以言遣相。文殊師利以言遣言。維
摩大士以無言遣言方為究竟。此之三義亦復如
是。天如補註曰是即非即者如云不離即不離非
也。

【疏】天台曰四廣所合之理。即淨用之體。有理而後
有事。有體而後有用。但前所合之理欲形隨染所
背與夫隨染功能趨便易曉故其辭不得不略。若
論所合理體即圓融三諦。亦名三如來藏。苟不廣
明則令聞者見性不深起修不妙。故如來加此廣
所合之理一科經文以擴充之則事無不圓理無
不極。釋此為三。先會名二指譌三正釋。先會名者
仁王纓珞二經與大智度論皆明三諦。一者有諦
二者無諦三者中道第一義諦。此經名三如來藏。
一空如來藏二不空如來藏三空不空如來藏。若
論今經。但有空如來藏一名。今云三者乃準義而
立。此有二意。一準本文既曰而如來藏一切俱非
即空如來藏也。而如來藏一切俱即。即不空如來
藏也。而如來藏離即離非是即非即即空不空如
來藏也。一準寶積經空如來藏離不解脫一切煩
惱。不空如來藏具河沙佛不思議法。空不空如來
藏隨為色空普應一切。或問曰此三如來藏。本是
溫陵師所引。釋云。後二藏隨用得名。獨空如來藏
為真體故為果號。與師所說何相反耶。答曰此係
溫陵一時銷文之語。若隨語生解都不顧名思議
則名義兩失。祇如不空藏。而云具河沙佛不思議
法。明是性具妙有豈可一向屬用。若空不空藏曰
隨曰應。似屬乎用。但此藏名合二法以為體。空即
初藏不空即次藏。不空縱然屬用空非屬體乎。須
知空不空皆體。今合二體以為藏豈可判屬為用。
況中道有雙遮雙照之功。空不空語雙遮也。普應
一切語雙照也。中道如如終日不變而終日隨緣
故寶積言之如此。又問曰若三藏皆可稱體何故
當機但舉空藏為問。答曰此亦有二義。一者尊者
雖開圓解猶居昔證故以所證空體為問。二者若
約三諦分乎體用則真中為體俗諦為用。此皆就
一性明體。非果上從體起用。故三藏在性若體若
用俱判為體。今舉一偏易明者為問故曰空如來
藏也。二指譌者近交光正脉釋此前後文其譌有
二。一承襲譌。彼準資中師所判前三卷破人法二
執顯空如來藏。自四卷來顯不空藏。更加巳意判
答水火不相容訖三如來藏為空不空藏。余謂如
此判釋有二種失。一彰應機有問答不相應失。蓋
阿難既以三法為問如來必以三法為答。則三止
所止三諦即三如來藏。故一期問答巳竟敘悟說
偈有始有卒。若總判為空如來藏。反顯問處有三
答處惟一。豈非墮問答不相應失乎。二彰不空如
來藏有污染生滅之過。蓋寶積既云不空如來藏
具恒沙佛不思議法。應是性具功德了無虗妄汙
染。若判因明立所與三相續為不空如來藏。豈非
彰污染生滅之過乎。三彰空不空如來藏有立名
收義不盡之過。蓋此藏以隨為色空普應一切立
名。若如所判則但收得汝以色空相傾相奪一節
經文餘文則非其類。豈非收義不盡乎。此一譌也。
須知此經有兩處說三如來藏。自初卷至二卷見
見非見明空如來藏即真諦境。繼此說陰入處界
明不空如來藏即俗諦境。後說七大隨眾生心應
所知量明空不空如來藏即中諦境。此約不次而
次說三如來藏也。自四卷一翻問答。雖承上章以
起二問。而正意欲顯不次第三如來藏以為圓修
定慧所觀之境。故建言即以性覺妙明本覺明妙
為辭。則三如來藏早巳舉似。及答釋既竟即以如
來自巳因中所合果上所證圓極三藏而為敷演
以為後學圓修之本。蓋非前三次第之義不顯。若
非後一圓頓之理不彰。今二義並明則常住真心
清淨實相圓融三止首楞大定雙舉而圓得也。二
指謫譌。彼疏又云此中酷似三諦三觀心麤浮而
不沉翫者輙立諦觀。不知詳佛深旨但是直指眾
生現具本來之心便是如此圓融妙極。眾生迷時
諸佛證後常只如此了無增減也。良由此師不知
諦觀二字一屬性一屬修。古師如孤山吳興長水。
皆約三諦釋者言性不言修。且三諦之理乃天然
性德。與交光所說直指眾生現具之心。與諸佛證
後了無增減。者何異此巳如前茅中廣破。須者往
檢。此二譌也。
○三正釋為二。初分釋二彚釋。初分
釋又三。明真諦中初標能非之體。而言本妙元心
者此以心字為主。韶公所謂心外無法也。惟心外
無法故十界俱非。二所非之相分二。初正明空藏
不出十界。二結上生下俱非世出世結上也。以是
故生下也。教門所謂忘緣時千如炳現是也。二俗
諦中標能即之體云即如來藏元明心妙者此以
妙字為主。諸法皆妙。韶公所謂滿目青山也。惟諸
法皆妙故十界俱即。正明不空亦不出十界。結上
生下中。俱即世出世間結上也。以是故生下也。非
先雙俱離而不能成雙俱是。教門所謂應物處百
界互融是也。三中諦中初標雙非雙即之體。言妙
明心元者此以元字為主。本元佛性情無不盡理
無不極也。二示雙非雙即之相。離即離非是即非
即者。離乃非之異名。是為即之殊稱。上離俗諦十
界俱即。下離真諦十界俱非。此顯中道雙遮二邊
也。上是俗諦十界俱即。下是真諦十界俱非。此顯
中道雙照二邊也。蓋十界本妙。情執為麤。欲破麤
情故十界俱遣。麤情既破妙理自彰。法法真常故
十界俱即。但惑情易破。法執難除。初雖以理遣情
後或執情為理。執情為理則情理皆麤。是以妙得
中道者而情理俱遣。然情非理外之情。理非情外
之理。故失之則情理皆情。得之則情理皆理。是故
妙明心元既離即以離非。又是即而非即。二彚釋
為三。初竪約十界明三諦。二橫約十界明三諦。三
會二義以歸今經。初竪者此之名義出仁王纓珞
二經。彼云一者有諦二者無諦三者中道第一義
諦。初有諦者謂二十五有眾生妄情所見名之為
有。如彼情見審實不虗名之為諦。亦名俗諦虗假
凡俗故。亦名世諦涅槃所謂如世人之所見者名
為世諦。此以六凡法界為俗也。二無諦者三乘聖
人所見真空之理無名無相故名為無。審實不虗
目之為諦。亦名真諦真實不虗故。亦名第一義諦
涅槃所謂如出世人之所見者名第一義諦。此以
聲聞緣覺兩法界為真諦也。三中道第一義諦者
遮二邊說名為中。此理虗通無壅無塞稱之為道。
最上無過故名第一。深有所以目之為義。諸佛菩
薩之所證見審實不虗命之為諦。故言中道第一
義諦。此以佛菩薩兩法界為中諦也。次橫約十界
明三諦者此三諦義出中觀論。論云因緣所生法
我說即是空亦名為假名亦名中道義。十法界皆
因緣生法以佛種從緣起故。我說即是空十界緣
起皆真也。亦名為假名十界緣起皆俗也。亦名中
道義十界緣起皆中也。三會二義歸此經者以今
經三諦備茲二義故也。如云而如來藏非心非空
乃至非十八界。此所非者即纓絡仁王所謂二十
五有妄情所見之俗諦也。非無明至非智非得。此
所非者即仁王纓絡出世聖人所見之真諦也。非
檀那至非常樂我淨。此所非者即仁王纓絡諸佛
菩薩所見之中諦也。此是十界竪義。若橫義者如
十界併非。此則通以十界為真諦也。云何併非。以
如來藏本妙元心體絕情偽故。次十界併即。此通
以十界為俗諦也。云何俱即。以元明心妙性具十
界故。次離即離非是即非即。此通以十界為中道
第一義諦也。云何俱即俱非。以如來藏妙明心元
雖即二邊而無二邊如異故。初以心字為主者真
空也。自一心而觀何有萬法之殊故一切併非。而
云本妙元心者猶言即中俗之真也。次以妙字為
主者妙有也。自萬法俱妙而觀則十界宛然故一
切併即。而云元明心妙者猶言即中真之俗也。三
以元字為主者本元中道佛性也。自本元心性而
觀則雙遮二邊真俗俱遣。雙照二諦真俗炳然。而
云妙明心元者猶言即俗真之中也。今經三諦既
具二義。以橫融竪則無竪不橫。以竪列橫則無橫
不竪。無橫不竪則三三宛然。無竪不橫則皆名一
實妙諦。三諦俱實只一十界。十界絕待獨一妙心。
斯則復名無諦之諦。故說真諦時則十界併非此
名一空一切空。無有無中而不空。以六凡俱非。有
亦空也。二乘俱非空亦空也。佛菩薩俱非。中亦空
也。說俗時則十界併即。此名一有一切有。無空無
中而不有。以六凡俱即。有亦有也。二乘俱即。空亦
有也。佛菩薩俱即中亦有也。說中道時則十界俱
非破立。此名一中一切中。無空無有而不中。以六
凡俱非破立。有亦中也。二乘俱非破立。空亦中也。
佛菩薩俱非破立。中亦中也。是故若言真諦者泯
諸法名無相。而六凡被泯之且言無相矣。二乘既
亦泯豈非真非真而真即俗乎。真諦者泯情不泯
法孰謂真諦無相乎。若言俗諦者立諸法是有相。
而六凡被立之且言有相矣。所立二乘真諦者有
相乎。佛菩薩中道者有相乎。俗諦者立法不立情
孰謂俗諦有相乎。若言中諦者雙遮二邊法是伹
中。而六凡二乘之真俗被遮之且言不即矣。佛菩
薩既亦遮豈非中非中而即二邊乎。中諦者統諸
法孰謂中道不圓乎。良由常住真心具足諸法。即
此諸法充塞太虗。彼彼互具名如來藏。彼彼互徧
名無盡燈。雖一塵而十界三諦不少。剎海而十界
三諦不多。所謂如搗萬種香為丸若燒一塵具足
眾氣。亦如剖栴檀析碧玉若多若少片片皆真。故
曰九界徒欲言之言則傷其實。徒欲思之思則喪
其真。所以如來掩室於摩竭。淨名杜口於毗耶。法
華三請而不說。今經委曲而後談。胎經云佛法如
大海不說有是非。凡夫賢聖人平等無高下。法華
云諸法寂滅相不可以言宣。又云是法非思量分
別之所能解。今經云一切眾生皆由不知常住真
心性淨明體皆此謂也。此之妙法乃諸佛如來所
諦。故法華云唯佛與佛乃能究盡諸法實相。今文
云我以不滅不生合如來藏。惟如來因中能循末
以歸本。故果上能從體而起用。是故於中一為無
量無量為一。小中現大大中現小。於一毛端現寶
王剎。坐微塵裡轉大法輪。體中自非圓證性具焉
令妙用自在若斯。佛今說之欲令行者全以此諦
為修首楞大定之本。得此為本。則心心法界事事
圓融常住妙果。即法圓成觀音智門當念具足。此
所謂以不生不滅為本修因以求不生不滅之果
者也。問依圓融三諦修大定者為具足觀為隨分
觀。答圓頓行人既開圓解具足隨分無適不可。雖
然若依現文多約隨分觀乎具足。如二十五聖各
依一門即隨分也。觀音勢至等上流菩薩則即隨
分而觀具足。其餘或偏或小乃即隨分而觀隨分。
約境既然論觀亦爾。有隨分之隨分。有隨分之具
足。又有具足之具足。應同圓覺二十五輪。但得圓
解之人如轉丸於千仞之崗無適而非自在也。】

「○(五責凡小不了三初法)如何世間三有眾生及出世間聲聞緣覺以所知
心測度如來無上菩提用世語言入佛知見。」

【【觧】孤山曰所以但斥凡小而不言菩薩者。正對滿
慈是二乘故。其實偏教菩薩亦不能測。故法華云
不退諸菩薩亦所不能知。

【疏】天台曰如何二字正責之之辭。世間等去舉不
了之人。所知心世語言指不了之心。言菩提等即
不了之佛法也三有眾生則滯於有。聲聞緣覺則
著於空。不知所滯之有即真空所著之空即妙有。
不達中道動成戲論。是為以所知心測度如來無
上菩提用世語言入佛知見也。菩提與佛皆翻為
覺。特梵音在右耳。測度言心。入之言行。心行皆非。
去道實遠。佛之知見有二。一能知見即我以不滅
不生。二所知見即所合三如來藏。】

「○(二喻)譬如琴瑟箜篌琵琶雖有妙音若無妙指終不能
發。

○(三合)汝與眾生亦復如是寶覺真心各各圓滿如我
按指海印發光汝暫舉心塵勞先起由不勤求無上
覺道愛念小乘得少為足。」

【【觧】長水曰琴等喻眾生。妙音喻藏性。妙指喻實智。
發喻起用。汝與眾生合前琴等。寶覺真心合前妙
音。按指即智契於理。發光即大用現前。汝暫舉心
等合前無妙指也。資中曰海印者。大集云閻浮所
有色像大海皆有印文。此喻如來法身性海普現
一切世間之相也。此文大意為釋伏難。難云。若一
切即真我等云何與如來不同妙用。故今釋云。汝
雖具有寶覺真心未得妙用。以塵勞妄念未清淨
故。孤山曰由不勤求下釋塵勞先起之由也。雖別
指小乘意該餘界。故向云汝與眾生等。

【疏】天台曰長水云琴等喻眾生妙音喻藏生非也。
應以琴等喻寶覺真心妙音喻無方大用妙指喻
楞嚴大定。下云如我按指海印發光。以經釋經。義
極分明。然按指雖貼上喻實為下舉心之偶。蓋喻
寂體為照用之本。顯舉心為塵勞之源。正言佛得
妙定而大用現前。如閻浮所有色像大海俱有印
文。海有三種德湛然清淨印現色像。不動周圓近
喻我以不滅不生合如來藏惟妙覺明圓照法界。
十界三諦俱非十界三諦俱即。十界三諦俱離即
離非是即非即。遠喻阿難讚佛妙湛總持不動三
法亦甚分明。今文三諦既舉一而即三前文三諦
亦言三而即一。其相云何如約見性而辯。湛然清
淨即真諦。六凡四聖皆可即見根而辯即俗諦。周
徧法界體無動搖即中諦。此真諦言三即一也。陰
入處界。莫非性具即妙有。本非因緣自然即真空。
不動周圓妙真如性即圓中。此俗諦言三即一也。
七大性色真空性空真色即妙有。清淨本然即真
空。周徧法界即圓中此中。諦言三即一也。談性本
為觀設。諦既圓融互具止亦微妙難思。願讀者先
屏是非之心共入和合性海一照本真果相符否。
由不勤求。雖釋塵勞先起之由實最勤修。以為入
道之漸。】

「○(二因答前疑二初滿慈重徵妄因二初疑問)富樓那言我與如來寶覺圓明真妙淨心無二圓
滿而我昔遭無始妄想久在輪迴今得聖乘猶未究
竟世尊諸妄一切圓滅獨妙真常敢問如來一切眾
生何因有妄自蔽妙明受此淪溺。」

【【觧】溫陵曰躡上各各圓滿之言發問也。既悟無二
益顯妄淪。而不知妄之所由故請窮其因。天如補
註曰近則躡上。遠則躡前。蓋前文未達循業發現
之義遂有云何忽生之問。如來乃以妄為明覺因
明立所等答之。富那既知其妄。但不知何因有妄
故有此問也。孤山曰猶未究竟此有二意。若就外
現。則無學小聖無明全在故未究竟。若就內祕。則
分真大士有上地惑。故未究竟。諸妄圓滅即極果
斷德。獨妙真常即究竟智德。

【疏】天台曰寶覺圓明真妙淨心者。趣舉前文如來
所證惟妙覺明圓照法界乃大寶法王究竟本覺
圓滿光明如十五月不妄不染清淨解脫與我相
同圓滿無二者為問。不徒為在纏佛性若鑛中金
木中灰也。雖無二圓滿而昇沉自殊者。我輩昔遭
無始妄想久在輪迴。世尊諸妄一切圓滅獨妙真
常。據二者觀之而足知其妄。如世尊所謂妄為明
覺此領解也。特不知生妄之初何因而有故願為
決之。此一問極好。雖問生妄之因正顯息妄之因。
下云汝但不隨分別三種相續是也。第生妄既無
其因息妄又何因之有。此正以無因之因以為真
因。下云識迷無因妄無所依不隨分別狂心自歇
尚何因之有哉。若必為因則汝狂正發又何足稱
為歇狂哉。】

「○(二答釋二初明妄本無因三初標示)佛告富樓那汝雖除疑餘惑未盡。

○(二正釋三初舉事徵辯)吾以世間現
前諸事今復問汝汝豈不聞室羅城中演若達多忽
於晨朝以鏡照面愛鏡中頭眉目可見瞋責巳頭不
見面目以為魑魅無狀狂走於意云何此人何因無
故狂走富樓那言是人心狂更無他故。」

【【觧】溫陵曰演若達多云祠授從神乞得故也。孤山
曰照鏡喻妄心推畫分別。愛鏡中頭喻取著妄境。
妄事易著如眉目可見。真理難知如瞋責巳頭等。
背悟向迷如無狀狂走也。四趣則背善向惡。人天
則背苦向樂。二乘則背有向空。菩薩則背邊向中。
悉名狂走。心狂者喻九界取舍悉由妄心。天如補
註曰引達多照境為喻而言其無故狂走。使知狂
走無故則知妄元無因矣。

【疏】天台曰夫喻本合法。喻明而後法明。故未合法
先須消喻。喻有三義。曰頭曰鏡曰狂。頭義又有四。
未照鏡時之頭。正照鏡時之頭。怖畏狂走時之頭。
忽然狂歇時之頭。未照鏡時頭本在身。則頭與不
頭了無情念。狂之與歇無地安名。喻性覺妙明本
然清淨帖然無事迷悟俱無。一自性覺必明中而
妄為明覺。何異祠授晨朝之覔鏡照頭乎。因明立
所所既妄立生汝妄能無同異中熾然成異。何異
愛鏡中頭眉目可見嗔責巳頭不見面目乎。亦下
文所謂元明照生所所立照性忘也。異彼所異因
異立同同異發明因此復立無同異由是生起三
種業果。何異以為魑魅無狀狂走乎。我以不滅不
生合如來藏而如來惟妙覺明圓照法界。何異忽
然狂歇頭非外得乎。通而言之三細六麤皆鏡也。
分而言之。三細則以現相為鏡業轉為祠授為狂。
六麤則世界為鏡眾生為祠授業果為狂走。了茲
喻法庶不失其本也。孤山師云背悟向迷如無狀
狂走此是也。下云四趣則背善向惡四句義釋不
精。蓋背善背苦背有背邊皆迷也非悟也。白圭微
玷一為磨之以空法眼之塵。非故無吹毛以求疵
也。然則以何辭而易之則可。應曰六道則背真空
而向幻有。二乘則背妙有而向偏空。菩薩則背圓
頓而向偏漸則辭無不順義無不圓矣。】

「○(二約法正明二初約名反責)佛言妙覺明圓本圓明妙既稱為妄云何有因若
有所因云何名妄自諸妄想展轉相因從迷積迷以
歷塵劫雖佛發明猶不能返。

○(二指相正明二初因迷自有)如是迷因因迷自有
識迷無因妄無所依尚無有生欲何為滅。

○(二悟違元無)得菩提
者如寤時人說夢中事心縱精明欲何因緣取夢中
物況復無因本無所有。

○(三提喻合顯)如彼城中演若達多豈有
因緣自怖頭走忽然狂歇頭非外得縱未歇狂亦何
遺失。

○(三總結)富樓那妄性如是因何為在。」

【【觧】溫陵曰妙覺明圓指我與如來無二圓滿者。本
圓明妙言本無虧欠本無迷妄此人人本來面目
也。柰何以妄二之虧之遂分物我強起憎愛。諸妄
相因迷輪不返。識迷下因富那自恨昔遭妄想而
稱世尊諸妄圓滅。似謂迷有所因妄有可滅故告
以此。如彼城中下牒喻重顯。令了妄無因無可滅
者。資中曰自諸妄想展轉相因者如初一人忽然
妄說遞遞相承乃至多人。及推其本了無所實。

【疏】天台曰妙覺明圓指生佛均有之覺性也。本圓
明妙非修之始妙者也。本圓明妙宜乎無妄。既妄
為明覺矣又何有乎因。蓋妄則無因因則無妄亦
形待之必然。然則真有因乎曰有。如曰真因曰實
相因果非因乎。然則又何謂無因之因。蓋圓家行
人依水月道場修如幻三昧無因之因是為真因。
然則生死之法何以又稱之十二因緣。所謂自諸
妄想展轉相因也。妄想即無明根本。前文妄為明
覺也。展轉相因者所謂因明立所所既妄立生汝
妄能也。一有妄種子果不息。因三細以成六麤。復
由六麤以潤三細。如一果種植之於地生根布枝
開華結果果復為子子復成果。惑業苦三無有窮
時。故曰從迷積迷以歷塵劫。雖佛發明猶不能返
者此責佛世得聞法要之人知故鄉而尚流浪生
死者也。復結歸前問而的指其要曰如是迷因因
迷自有。本問迷之何因不知因其迷而自有。是則
因即迷也迷即因也。猶言自即巳也巳即自也。果如
是知迷妄何因哉。識迷無因等者凡有因即有依。
有依即有生。有生即有滅。有生滅則為煩惱。有煩
惱則有生死。今既識迷無因則妄無所依。無依則
無生。無生則無滅。無生無滅則煩惱生死空菩提
涅槃現。故知人之生死煩惱本空。有之者生滅使
之然也。生滅之法亦本空。不空者不識迷無因妄
無依也。故學道者能達迷妄了無因依則大定之
旨思過半矣。得菩提者去約喻明因之不可得。蓋
妄之有因猶夢之有物。如人正在夢時功名富貴
似有所得。及其寤也夢體尚空欲何因緣取夢中
物乎。喻今在迷似有生滅因依一切妄法。及其悟
也妄體本空欲何因緣取迷妄因依以似人哉。況
復無因下提喻貼合。此喻極貼體。厥旨有二。一喻
迷妄無因。二喻真無得失。在文可見。論祠授以照
鏡狂走是即因也何謂無因。然世人晨興孰不照
鏡。餘人不狂獨祠授狂。故知照鏡非狂因也。合法
可知。應知此喻有泛有的。泛喻九界眾生。的喻偏
教菩薩與夫二乘外道。不知性體本有由來向外
馳求如愛鏡中頭眉目可見嗔責巳頭不見面目。】

「○(二示真元無得二初法二初勸息妄緣)汝但不隨分別世間業果眾生三種相續三緣斷
故三因不生則汝心中演若達多狂性自歇。

○(二顯自真實)歇即
菩提勝淨明心本周法界不從人得何藉劬勞肯綮
修證。」

【【觧】吳興曰三緣即業果中殺盜婬也。三因即殺等
三種貪也。即指此因名為狂性也。溫陵曰世間業
果眾生皆妙心影明。如鏡中頭分別則妄。故不隨
分別則狂性自歇也。以世間業果眾生為三緣者
妄心緣之而起也。以殺盜婬為三因者妄心因之
而有也。所謂自諸妄想展轉相因。故斷而不生則
狂性自歇也。歇即菩提等者所謂但離妄緣即如
如佛。骨間肉曰肯。筋肉結處曰綮。莊子技經肯綮
之未甞。今以肯綮譬微細惑結。蓋劬勞修證只為
妄惑。妄因既息惑結自除故不勞肯綮修證也。天
如補註曰汝但不隨分別世間業果眾生三種相
續三緣斷故三因不生者。三緣三因即指三種相
續之因緣也。相續因緣即無明能所等也。故前文
云以是因緣世界相續等是也。無明能所即微細
惑結也即肯綮之所喻者也。此之因緣既斷而不
生則菩提心得矣。蓋富那於前相續文中巳聞妄
為明覺因明立所之說。至此但問何因有妄。是亦
要緊一問窮到最深最微處矣。如來欲示妄元無
因自無藉口故引達多照鏡無因狂走以喻之。引
喻將終即復勸曰汝但不隨等。如云汝但不隨妄
見分別三種相續。併其能所無明斷而不生則狂
性自歇。歇即菩提勝淨明心本周法界復何藉肯
綮修證哉。上所謂忽然狂歇頭非外得者義顯于
此。環師乃指殺盜婬三業為三因。岳師又指三業
為緣三貪為因。二師之意皆為下文阿難一語之
所礙耳。阿難云世尊現說殺盜婬業者此乃就三
種相續中略舉業果而世界眾生在其間矣。是則
舉一該三本非獨指殺盜婬也。且殺等三貪尚屬
麤浮之惑。此惑纔斷而便謂不藉肯綮修證可乎。
古人指歇即菩提為頓教者。蓋以其頓斷細惑而
不藉修證也。詳味佛語厥旨甚明。

【疏】天台曰此總結文有遠有近。遠結三種相續次
第遷流終而復始之問。終而復始即首尾相續義。
故世尊答以三種相續。今總結文示以斷之之方
故下一斷字。謂不隨分別則能斷其續也。故如此
問答敷演極長意趣極遠照映極密。問中全要緊
在次第遷流終而復始八字。答中全要緊在三種
相續四字。總結中全要緊在斷之一字。一翻問答
究竟指歸。全要緊在不隨分別四字。能知乎此則
綱可提而領可挈矣。近結者滿慈前問妄想之因。
如來既以演若達多怖頭因緣明狂本無因。今復
示以歇狂工夫故曰汝但不隨分別(云云)。此一節
誠歇狂之至教入道之妙門也。蓋生死之患莫大
於妄想。妄想莫大於分別。分別苟無則狂心自歇。
歇即菩提不加勉強。言不隨分別三種相續三緣
斷故三因不生者蓋妄雖一而義實有三。一者無
明也。三者妄為明覺因明立所所既妄立生汝妄
能也。原其始既由三細之三因以生乎三種相續
之三緣。要其終復由三緣以潤乎三因。然徒緣而
不能潤能潤者分別。譬如樹木雖能生葉葉又能
潤木。若未秋而遽披其葉則木不得其所潤而先
枯。然亦徒葉不能潤潤其葉者雨露為之滋。故學
道者貴絕乎分別。絕分別則三緣遺。三緣遺則三
因不得其所潤而生死孽種枯菩提妙種得其所
矣。第分別妄想不易歇又當原其所自起。然後得
其所自滅。所自起既以隨三相續分別為之本。故
所自滅要當以不隨分別為之本。言不隨者非曰
杜見聞遠聲色。正須即見聞聲色而了達乎體虗。
能體乎虗則物自無。物自無則見聞寂分別空矣。
害馬既去真常獨露故曰狂心自歇歇即菩提。肯
綮二字雖用文而不用意。然亦可借庖丁解牛之
事以為譬喻。直須將大地山河內身外境作一箇
所解之牛看得玲瓏剔透。不但目無全牛要須連
牛也無。所謂見與見緣并所想相如虗空華本無
所有此見及緣元是菩提妙淨明體。又豈獨技經
肯綮之未甞乎。若分別二字照映前文則根原於
二種根本。第一用攀緣心為自性者。第二能生諸
緣二字二卷為物所轉四卷因明立所汝以色空
相傾相奪皆其事也。不隨分別者總而言之楞嚴
大定。別而言之有無分別之理有無分別之行。無
分別理者圓融三如來藏性覺妙明本覺明妙是
也。無分別行者則吾不見時見見之時若能轉物
不滅不生合如來藏是也。然又有無分別之行。有
有分別之行。有無分別與分別俱忘而俱存之行。
無分別之行即奢摩他寂靜義。如初二兩卷破妄
心顯真性一歸于無分別而巳。有分別之行即三
摩觀照義。如歷陰入處界以四性推檢。此以無分
別而為分別。永嘉所謂分別亦非意是也。無分別
與分別俱忘而俱存即禪那寂照不二之旨。如七
大性色真空清淨本然周徧法界是也。今云不隨
分別則三義俱該。楞嚴大定於是乎在。】

「○(二喻)譬如有人於自衣中繫如意珠不自覺知窮露他
方乞食馳走雖實貧窮珠不曾失忽有智者指示其
珠所願從心致大饒富方悟神珠非從外得。」

【【觧】吳興曰衣喻五陰。珠喻藏性。由無明故不覺。乏
妙用故窮露。佛界如本國。九界如他方。求人天樂
取偏小益猶乞食馳走。妄情暫失真性本圓猶雖
貧珠在。佛如智者。教如示珠。證理起用則致大饒
富也。溫陵曰得珠之喻。亦喻妄息真現不勞修證也。

【疏】天台曰此繫珠喻與法華不同。彼明十六王子。
為三乘人覆講法華結大乘緣種喻以親友繫了
因珠。今經於自衣中繫正因珠。喻本有佛性雖窮
不失。一解一性自不同年。若差之毫厘則謬以千
里。】

「○(二慶喜再執緣起二初疑請二初敘疑三初引所說反難)即時阿難在大眾中頂禮佛足起立白佛世尊現
說殺盜婬業三緣斷故三因不生心中達多狂性自
歇歇即菩提不從人得斯則因緣皎然明白云何如
來頓棄因緣。

○(二明巳他從悟)我從因緣心得開悟世尊此義何獨
我等年少有學聲聞今此會中大目犍連及舍利弗
須菩提等從老梵志聞佛因緣發心開悟得成無漏。

○(三結今義同邪)今說菩提不從因緣則王舍城拘舍梨等所說自
然成第一義。

○(二請說)惟垂大悲開發迷悶。」

【【觧】溫陵曰遞躡上文起難為後學決疑也。上稱緣
斷而因不生斯正因緣之義。何前言頓棄邪。今棄
因緣則外道自然之說為當矣。富那之後復以阿
難問難者。諸法既明則進修無滯。將示修證之門
故又以當機之人發起。

【疏】天台曰或曰經自二卷來破因緣自然者數矣。
阿難尊者宜其久蕩執情高超悟表。今復以因緣
為難何惑情若是之難袪平。對曰非尊者執情之
難袪乃之子駕說之太易。何也。蓋因緣自然之言
雖一而義涉多門。有在纏理事之因緣自然出纏
理事之因緣自然。在纏又有障真諦之因緣自然
障俗諦之因緣自然障中諦之因然自然。此皆前
三卷所破之事也。若今重以為問者乃出纏之因
緣自然。雖單問因緣實兼自然。是以世尊答中雙
破二義。原其問意而備在答中。將謂性門巳竟當
辯修途。圓因搆造有似于因緣。分果冥契有似于
自然。苟不雙遣必墮二非。故冀如來有以明之庶
不墮於偏修偏證之失。如曰若悟本頭識知狂走
因緣自然俱為戲論。乃至云合然俱離離合俱非
此句方為無戲論法。其事理修證之殊了然可別
矣。】

「○(二開示二初破疑二初寄事推破二初立二執)佛告阿難即如城中演若達多狂性因緣若得滅
除則不狂性自然而出因緣自然理窮於是。」

【【觧】溫陵曰狂因既滅則自然性出。不狂之前二皆
本無。由是觀之。凡所謂因緣自然本皆不有。悉因
狂妄而立故曰理窮於是。】

「○(二破二執二初正破兩執二初雙破因緣自然二初以因緣破自然)阿難演若達多頭本自然本自其然無然非自何
因緣故怖頭狂走。」

【【觧】溫陵曰此以因緣破自然也。自然者本自天然
不假因緣也。若本自然則或狂不狂無所然而非
自矣。夫何又假照鏡因緣而後狂走。此自然之計
墮矣。】

「○(二以自然破因緣)若自然頭因緣故狂何不自然因緣故失本頭不
失狂怖妄出曾無變易何藉因緣。」

【【觧】溫陵曰此以自然破因緣也。若本自不狂假因
緣故狂。則本自不失盍假因緣故失。頭既不失特
由狂妄則因緣之計墮矣。天如補註曰達多不見
巳頭將謂失其頭矣故狂走。今頭本在初不曾因
照鏡而失。又況他人照鏡亦不曾狂。然則汝自然
狂非關因緣矣。】

「○(二單破轉計自然)本狂自然本有狂怖未狂之際狂何所潛不狂自
然頭本無妄何為狂走。」

【【觧】溫陵曰若狂怖本於自然則是本有狂怖。然既
無所潛非本狂矣。若狂怖不本於自然則頭本無
妄何為狂走非本不狂矣。非本狂非不本狂足知
自然因緣之說皆妄立矣。】

「○(二悟本俱非)若悟本頭識知狂走因緣自然俱為戲論。

○(二合顯結歸二初結歸前說)是故
我言三緣斷故即菩提心。

○(二類事合顯三初單空因緣)菩提心生生滅心滅此
但生滅滅生俱盡無功用道。

○(二單空自然)若有自然如是則明
自然心生生滅心滅此亦生滅無生滅者名為自然。

○(三雙空因緣自然二初喻顯所空)猶如世間諸相雜和成一體者名和合性非和合
者稱本然性。

○(二法顯能空)本然非然和合非合合然俱離離合
俱非此句方名無戲論法。」

【【觧】溫陵曰菩提心中本無生滅亦無自然。若謂菩
提心生生滅心滅此但生滅非菩提也。若謂滅生
俱盡無功用道有自然者。因是則明自然心生生
滅心滅此亦生滅非菩提也。而又反指無生滅者
名為自然。皆則戲論。譬如因有雜和故說和合。而
又反指非和合者稱本然性。皆是對待妄立戲論
之法。直使然與非然合與非合一切遠離亦無遠
離之心。乃真無功用道無戲論法也。

【疏】天台曰阿難尊者重以因緣影乎自然而問。如
來欲為答之自無藉口。乃乘前喻之便而為發明
故曰即如演若達多(云云)。蓋按其問端道理如此
如此不過同祠授狂性因緣者以為因緣。若得滅
除則不狂性自然而出者以為自然。世間執因緣
自然者義趣盡于此矣故曰理窮於是。若然即此
二者可以互破而因緣自然之計自無。故下互破
中初以因緣破自然。次以自然破因緣。三單破轉
計自然。溫陵師釋之詳矣。破之既竟然後指悟本
俱非故曰若悟本頭識知狂走因緣自然俱為戲
論。要知因緣自然之計皆中間狂迷之事。若原其
始則清淨本然何因緣自然之有。及要其終惟妙
覺明圓照法界。又何因緣自然之有。既寄事而推
破復合顯以結歸曰是故我言三緣斷故即菩提
心。三緣即世人狂走因緣也。斷即歇也。所謂狂心
若歇歇即菩提也。此正結歸前問。乃大休歇大徹
悟一歇永歇更不復迷之人只須此處截斷不煩
下文再下註脚。但世尊復慮細惑不除動成戲論
者要當絕其後念。故又有單空之辭二重空之辭
亦二以遣之。於單空中各有一是一非莫不因是
以成非破非以成是。初一非從三緣斷故即菩提
心上生起。謂有菩提心之可生生滅心之可滅要
須遣之。故曰此但生滅。初一是即滅生俱盡至於
無功用道方為是者。次一非又從無功用道上生
起。謂無功用道是自然而然不加勉強者。不知若
有自然如是則明自然心生生滅心滅亦須遣之。
故曰此亦生滅。次一是即無生滅者名為自然。此
中二句初句顯是。次句又為下三雙非中作案。次
喻顯中乃以世間有作無作之法以此出世間修
之與性。猶如世間諸相雜和成一體者名和合性。
此可喻圓修之因有似於因緣也。非和合者稱本
然性。此可喻圓證之性有似於自然也。喻明既畢。
復以二種重空遣之。本然既非本然。和合亦非和
合。要須合與然兩者俱離。此重空者一也。即離然
離合者又俱非之。此重空者二也。如是重重單復
者四。遣之又遣之直至於無遣則情無不盡理無
不圓故曰此句方名無戲論法。此又如來於修證
門中開示阿難中道了義無戲論法也。】

「○(二誡勸二初總述)菩提涅槃尚在遙遠非汝歷劫辛勤修證。

○(二別示二初誡虗解)雖復
憶持十方如來十二部經清淨妙理如恒河沙只益
戲論。」

【【觧】天如補註曰此責阿難之妄計也。前文佛說緣
斷狂歇歇即菩提。阿難遂疑菩提從因緣得。若棄
因緣即屬自然。故佛重舉狂喻反覆破之而復結
曰。若悟本頭識知狂走因緣自然俱為戲論。是故
我言三緣斷故即菩提心。如云戲論斷故即菩提
心也。菩提心生下復與詳示無戲論法。至此乃責
其妄計戲論。戲論未斷即狂心未歇難契菩提故
云菩提涅槃尚在遙遠。苟非歷劫修證。雖持多經
妙理只益戲論也。

【疏】天台曰論狂心若歇歇即菩提而菩提豈遠。正
以阿難不能當下歇狂尚滯於因緣自然名相之
域。雖非遙遠而成乎遙遠。苟非歷劫辛勤修證曷
能妙契圜中乎。此責阿難解不勝修。以為下請行
門之開端也。或問既曰歇即菩提而又曰歷劫修
證。何數語之間頓漸相乖之若是乎。答曰非相乖
也。將以頓而融乎漸以漸而階乎頓。頓漸雙忘以
成圓融之道也。譬若觀天而一目斯盡。雲梯萬級
又何妨取次而昇。然而脩途託至於初步足方離
礙身巳入空。雲梯有庠序天何庠序乎。謂之漸可
也頓可也即漸即頓可也非頓非漸可也。智者請
以喻解則泥於佛言也。】

「○(二勸修行二初斥顯二初斥解無功)汝雖談說因緣自然決定明了人間稱汝多聞第
一以此積劫多聞熏習不能免離摩登伽難。

○(二顯呪有力)何須
待我佛頂神呪摩登伽心婬火頓歇得阿那含於我
法中成精進林愛河乾枯令汝解脫。」

【【觧】長水曰問阿難尚在初果。登伽何以却證第三。
答一約權實。阿難示迹現多聞無功尚在初果。登
伽實人顯呪力功大速證第三。二約根行。阿難圓
頓根發前經悟解或入信住。登伽小機雖得第三
望圓信住霄壞有異也。孤山曰令汝解脫得離婬
室也。問此經惟圓。登伽何證小果。答以接引小乘
故重施小而皆解圓。今云那含即圓教相似位也。
登伽實行乃證那含。阿難權人示居初果。若以登
伽惟作小釋者則使此經全同阿含。縱異阿含豈
殊方等。

【疏】天台曰此中顯呪有力者有二意。一以現事斥
奪多聞無功故曰何須待我佛頂神咒。二以顯下
進修不徒圓通法門要須顯密兼舉。是則摩登斷
證全神咒力。阿難同聞尚在初果。益顯多聞之為
障也。長水師判二人證位淺深誠合如之。孤山師
判屬法華。故曰以接引小乘故重施小。重施小三
字大有病。巳如楞嚴百問中所破。又云縱異阿含
豈殊方等不知此經正屬方等也。】

「○(二正勸二初約法勸修行)是故阿難汝雖歷劫憶持如來祕密妙嚴不如一
日修無漏業遠離世間憎愛二苦。

○(二舉他勸修行二初舉他得道)如摩登伽宿為
婬女由神咒力銷其愛欲法中今名性比丘尼與羅
睺母耶輸陀羅同悟宿因知歷世因貪愛為苦一念
熏修無漏善故或得出纏或蒙授記。

○(二勸莫自欺)如何自欺尚
留觀聽。」

【【觧】孤山曰修無漏業者。圓修止觀則不漏落二種
生死。亦不漏失三諦義理。無漏既深。憎愛非淺。捨
妄取真去事就理悉名憎愛。溫陵曰如摩登伽下
明熏無漏業之速效也。宿因即歷世貪愛苦因也。
出纏登伽也。授記耶輸也。如何下結責阿難。令捨
苦本修無漏道無以貪愛存於心目也。自初決擇
真妄發明覺性。乃至深窮萬法決通疑滯。使其信
解真正為因地心。因心既真斯可圓成果地修證。
故前經為見道分者止此。下文別起為修道分也。
蓋雖見性真非修莫證。故即前了義示修行門。吳
興曰依諸師以解行分經。前開解竟後示行也。然
則上根利器隨聞獲證楞嚴大體亦巳備矣。其有
中下之器更俟談行思而修之。故假阿難等請入
華屋。於是廣示三摩提路。

【疏】天台曰無漏業者即不隨分別也。蓋世間輪迴
由憎愛生。憎愛因分別起。分別則漏落於世間業
果眾生三種相續。故以不隨分別者為無漏業。此
因中說果舉果標因也。勸修中始云歷劫次云一
日又次云一念。非曰重一念而輕歷劫。亦非曰重
歷劫而輕一念。要顯無漏業不修則巳。苟一念修
則一念勝。一日修則一日勝。歷劫修則歷劫勝。一
念尚勝矧多念乎。一日尚勝矧多日乎。一劫尚勝
矧歷劫乎。如來之意貴在積多念以為一日積多
日以為一劫。正須頓漸相資圓嚝劫之果。非徒以
一念勝而巳於一念也。又若以人定法則無漏在
小。今以法定人故無漏在圓。正同華嚴一念普觀
無量劫無去無來亦無住如是了知三世事超諸
方便成十力故曰或得出纏或蒙授記。】

「○(二依常住真心以起圓行二初慶喜歎領述請二初經家敘相)阿難及諸大眾聞佛示誨疑惑銷除心悟實相身
意輕安得未曾有重復悲淚頂禮佛足長跪合掌而
白佛言。

○(二慶喜陳辭二初歎領)無上大悲清淨寶王善開我心能以如是
種種因緣方便提獎引諸沈冥出於苦海。」

【【觧】吳興曰疑惑銷除心悟實相者。第三卷末說偈
述益。若作證悟此則增道也。設作解悟今豈無證
乎。故知請行權為發起耳。

【疏】天台曰初依常住真心以開圓解竟。下去依常
住真心以開圓行。然解乃行家之解。行乃解家之
行。前開圓解。行門巳備。今行門中。不過明發覺初
心二種決定。顯示二十五門最初方便以為修前
解門之方便爾。是知古師如溫陵孤山吳興長水。
大判莫不相同。孰有不知先解後行如交光懸示
中之所駁乎。交光又判從初至此答阿難奢摩他
巳竟。向下開行門乃答三摩之請。作如此說。非但
佛法不會。即作文體式亦有所不通。蓋凡為作文
之式有起有講有結。阿難首請三法起也。如來七
處徵心去講也。阿難得悟讚佛三法結也。滿慈首
開二問又一起也。性覺妙明去又一講也。經敘領
悟又一結也。如此兩番開次第不次第三法。何謂
之但答奢摩他乎。須知前開解門是談奢摩他等
三法所照三諦。後開行門乃開三法中決定煩惱
根本。與夫選擇一門深入因果名目相應。故知開
解三法必俱。行門三法亦必俱。第有修性之分智
境之殊爾。前云銷我倒想頓獲法身。今云疑惑銷
除心悟實相。若約真證今則增道。若約解悟今則
愈明。又前曰希更審除微細惑令我早登無上覺。
故今蒙開示而得疑惑銷除心悟實相。亦經家一
番照映也。讚佛無上大悲清淨寶王者。知佛悟妄
如迷方空華本無所有。證真如精金濕灰更不重
生。位無有上。萬累都捐。無心無緣而能拔苦與樂。
故又敘法敘益云善開我心云云等也。】

「○(二述請二初述有解無行二初正述)世尊我今雖承如是法音知如來藏妙覺明心徧
十方界含育如來十方國土清淨寶嚴妙覺王剎如
來復責多聞無功不逮修習。

○(二喻顯)我今猶如旅泊之人
忽蒙天王賜與華屋雖獲大宅要因門入。

○(二明正請行門)惟願如
來不捨大悲示我在會諸蒙暗者捐捨小乘畢獲如
來無餘涅槃本發心路今有學者從何攝伏疇昔攀
緣得陀羅尼入佛知見作是語巳五體投地在會一
心佇佛慈旨。」

【【觧】溫陵曰失性如旅泊見性如華屋。見性不修如
獲屋不入。故請如來本發心路冀入佛知見也。無
餘涅槃圓果也。本發心路圓因也。既巳見性又求
入佛知見者。見方開示。修乃悟入。周稱天子曰天
王簡諸王也。孤山曰法華明三陀羅尼即空假中
三義也。今請一心三觀襵伏妄想行門。欲入初住
三智一時開發故云入佛知見。

【疏】天台曰述請有解無行中。重在知之一字。知即
解也。若巳真證何必更請行門。總之阿難示迹發
起此教以為末世進修之方也。心徧含育前經恒
談與今不同者淨穢有殊。生佛成異。表所領解如
來藏心乃性覺妙明本覺明妙惟妙覺明圓照法
界清淨本然者也。喻顯中。天王喻如來大寶法王。
華屋喻如來所證圓融三德。如來全以巳所證法
轉入他心是為天王賜以華屋也。正請行門中。無
餘涅槃本發心路者正重伸別請最初方便此為
總請。下從何攝伏疇昔攀緣別請開第二決定審
詳煩惱根本。得陀羅尼入佛知見別請開第一決
定因果名目相應也。總是依一圓通本根。即斷煩
惱根本。即獲圓通常三德之性。是為得陀羅尼入
佛知見。當機初請則先通而後別而正意在通。故
如來先從通請正意而明之。今請則先別而後通
而正意在別。故如來從別請正意而明之。初云如
來菩提。今云佛之知見。經文照映宛然可見。孤山
今請三觀之言與前通請何異。應須消通歸別方
見的旨。】

「○(二如來宣示行門二初經家敘)爾時世尊哀愍會中緣覺聲聞於菩提心未自在
者及為當來佛滅度後末法眾生發菩提心開無上
乘妙修行路宣示阿難及諸大眾。

○(二正宣示二初為當機阿難明最初方便二初發覺初心二初正明二義二初總述)汝等決定發菩
提心於佛如來妙三摩提不生疲倦應當先明發覺
初心二決定義。

○(二別明二初徵起)云何初心二義決定。

○(二正釋二初審觀因地發心二初總勸審觀二初敘來意正勸)阿難第一
義者汝等若欲捐捨聲聞修菩薩乘入佛知見應當
審觀因地發心與果地覺為同為異。

○(二示須審所以)阿難若於因
地以生滅心為本修因而求佛乘不生不滅無有是
處。

○(二正示審觀二初指事喻審觀)以是義故汝當照明諸器世間可作之法皆從
變滅阿難汝觀世間可作之法誰為不壞然終不聞
爛壞虗空何以故空非可作由是始終無壞滅故。」

【【觧】吳興曰空假離中皆名生滅。中即空假是謂佛
乘。法華明聲聞緣覺不退菩薩不測佛智良由於
此。法皆變滅喻妄體無常。空無爛壞喻真性常住。

【疏】天台曰前當機以陀羅尼為請。今答中云妙三
摩提者。須知二名俱有總別二義。如二卷於陀羅
尼微密觀照則別在於方便總持。今文陀羅尼則
總舉一心三止。此皆從行立名也。若有大陀羅尼
門名為圓覺此又從理而立名也。三摩亦然。若首
請三法之三摩。則別在觀照。今云妙三摩提亦三
止觀之總稱也。又如二十五聖陳圓通云入三摩
地亦總稱也。交光乃拘此文妙三摩提一言輙判
前為奢摩今為三摩若果如所判則首卷有三摩
提名大佛頂豈七徵以來諸義。亦盡屬三摩觀照
乎。此又迷名失義不通之甚也。發覺者始覺最初
始發之覺也。決定有二義。一者如來聖人決而方
定故謂之決定。一者巳受決於如來定不可易。亦
謂之決定。同是一義但有機應授受之殊爾。或問
二決定義與前二種根本為同為異。答曰同而復
異異而復同。先同者。一往而觀第一生死根本同
第二審詳煩惱根本。第二智斷根本同第二因果
俱契無生。異則有二。一名謂異。一名根本。令人明
生死涅槃元由而知所擇從。一名決定。令人決定
二途為能擇從。二義理異。一明生死根本即攀緣
煩惱心。一明煩惱根本乃六受用根。一明菩提涅
槃是性德。一明因果名目相應是修德。異而復同
者。前生死根本則濫漫而說遍於陰入處界及以
七大十界。智斷根本亦隨生死之法所遍而無非
常住妙明不動周圓妙真如性。今二決定義則決
生死根本煩惱而定在六根。即菩提涅槃亦決而
定之在於六根。故下文云生死結根與菩提寂常
同是六根更非他物。如是二法。自非如來有以決
之終莫能定。故名二決定義。事喻審觀中然終不
聞爛壞虗空者。意明空非可作。以喻六根妙性依
之而修是為因果名目相應也。】

「○(二約法正審觀二初揀濁妄二初指妄總標)則汝身中堅相為地潤濕為水煖觸為火動搖為
風由此四纏分汝湛圓妙覺明心為視為聽為覺為
察從始入終五疊渾濁。

○(二約義別釋二初通釋濁義二初立喻)云何為濁阿難譬如清水
清潔本然即彼塵土灰沙之倫本質留礙二體法爾
性不相循有世間人取彼土塵投於淨水土失留礙
水亡清潔容貌汩然名之為濁。

○(二略合)汝濁五重亦復如
是。」

【【觧】孤山曰由此四纏至五疊渾濁者四大纏縛總
成五陰也。以四大成五根而心王居中。能令眼視
耳聽鼻舌身覺心意則察。因隨色聲而有受想行
識故成五陰。色為始識為終。五陰翳彼湛圓故有
劫等五重渾濁也。今文五濁永異餘經。餘經所明
者。見以五利為體。煩惱以五鈍為體。利鈍共十使
也。眾生但擥見慢果報立此假名。命以連持一期
色心為體。摧年促壽故曰命濁。劫無別體。但以四
濁聚在其時故名劫濁。今文不然。蓋約五陰妄想
為五濁也。故下文色陰有堅固妄想。受陰有虗明
妄想等也。天如補註曰諸師以三細六麤釋五濁。
莫若圓師釋作五陰妄想為易通。且與辯魔中色
陰盡則超劫濁等辭義無礙也。

【疏】天台曰前指事喻。審觀可作之法皆從變壞。空
非可作終無壞滅。則世間之法未常離空。則可作
不可作恒為一體。今約法正審觀亦然。則汝身中
地水火風可作者也。湛圓妙覺明心非可作者也。
由此四纏分汝妙心為視聽等。則可作不可作恒
與之俱。此即因世界相續以成眾生相續。是則分
汝之言該前明妄非他覺明為咎所妄既立明理
不喻。而諸師三細六麤之釋可以原其始也。至于
今日五濁之事。則宜以孤山師所說為當。若從始
入終五疊渾濁則有二始。下文云生從識有滅從
色除。今正論生起則宜以識陰為之始。現文以色
為初者自巳成五陰者言之也。蓋有五根五塵之
色而後有受。受而後有想。想而後有行。行而後有
識故也。是則孤山師色始識終。又深有理焉。立喻
中水喻湛圓真心。灰砂喻四大纏縛。一清一礙自
不相循。取土投水各失其性。以是之故名之為濁。
然則水雖濁而清體不忘。濁遍之處即是清遍。五
根四大亦然。故圓修者非撥濁以求清乃即湛而
復湛。孤山又云今文五濁永異餘經者。如云人壽
萬歲方入劫濁。見以五利。煩惱以五鈍。眾生合利
鈍為假名。命以摧年促壽。四濁聚在此時故名五
濁惡世。今則自空劫以來便有此濁。見以六受。煩
惱以六想。眾生以六行。命以六識。皆就當體而辯。
一真一妄。從嚝劫來恒與之俱。使人即見聞而返
妄歸真。非惟麤細成異即事理大小。亦與之懸絕
也。】

「○(二別示五相五初劫濁)阿難汝見虗空徧十方界空見不分有空無體有
見無覺相織妄成是第一重名為劫濁。」

【【觧】孤山曰此濁依於色陰。夫四大五根五塵同名
色陰。今以眼根見空塵而說者以渾濁義顯故。何
故名劫濁邪。以成住壞空四皆名劫故指見空名
為劫濁。有空無體者空無體質故。有見無覺者以
見空時無好醜違順可覺故。相織妄成者以無體
之空織無覺之見。以無覺之見織無體之空。乃妄
見空而兩無其實。此即土失留礙也。渾濁真性過
在茲乎。此則如來方便巧示。即指阿難目所對空
成劫濁義。

【疏】天台曰梵語劫波此云時分。無生則巳。生當其
時即以成濁。時有成住壞空故無論古今淳漓皆
此濁也。然時不自時因色處以成時。故此濁依於
色陰四大五根五塵而有。今以眼根對空塵而說
者孤山所謂以渾濁義顯故。是則以見而例餘四
根。以空而例餘三大。根塵相對日用之間而無非
濁義。惟此濁以無記為體。故云以無體之空織無
覺之見。以無覺之見織無體之空。是第一重名為
劫濁。或問曰善惡無記皆屬妄想。若獨以無記為
濁善惡非濁乎。答曰今以根塵相對未起分別即
見精聞精等以為無記。若善惡之念濁義愈甚又
在下四濁中明之也。然既曰有空無體有見無覺
織以成濁。若見見之時見非是見則空有其體見
有其覺不織不妄則劫濁可超矣。以是而例乎下
四。見色與盲等受不受亦受亦不受非受非不受。
乃至五不受。了知三際心本無心生滅去來本如
來藏。即六受而返乎同。即同而照乎異。皆諸經超
濁之捷徑也。】

「○(二見濁)汝身現摶四大為體見聞覺知壅令留礙水火風
土旋令覺知相織妄成是第二重名為見濁。」

【【觧】孤山曰此濁依於受陰。夫領納所緣名之為受。
而有六種。謂六觸因緣生於六受。但境有違順非
違非順之別。故六受亦各有苦受樂受不苦不樂
受之異也。相織妄成者。六受為四大所壅故令留
礙。所以見不超色聞不出聲。四大為六受所旋故
令覺知也。二法交織妄為受陰。以其見境領納渾
濁真性故名見濁。】

「○(三煩惱濁)又汝心中憶識誦習性發知見容現六塵離塵無
相離覺無性相織妄成是第三重名煩惱濁。」

【【觧】長水曰憶過去境。識現在塵。誦習未來境界。孤
山曰此濁依於想陰。能取所領之緣相名為想。而
有六種。謂取所領六塵之相為六想也。性發知見
謂能取六想。容現六塵謂所取六塵之相也。以此
相織妄成想陰。既取著所領則擾亂甚前。既渾真
性故名煩惱濁。】

「○(四眾生濁)又汝朝夕生滅不停知見每欲留於世間業運每
常遷於國土相織妄成是第四重名眾生濁。」

【【觧】孤山曰此濁依於行陰造作之心能趣於果名
為行。行有六種。大品經中說為六思。思即是業。謂
於六想之後各起不善業善業無動業也。知見即
六思。業運即隨善惡遷移。國土亦世間也。如私心
雖戀鄉井以官事須往他郡。例六道往還義亦如
是。相織妄成者知見欲留業運常去妄成行陰。而
去留假合渾濁真性名眾生濁。】

「○(五命濁)汝等見聞元無異性眾塵隔越無狀異生性中相
知用中相背同異失準相織妄成是第五重名為命
濁。」

【【觧】孤山曰此濁依於識陰。了別所緣之境名為識。
識有六種即是六識也。元無異性者了別之心惟
一故。眾塵隔越者六塵不同故。牽生六識故云無
狀異生。性中相知釋上元無異性也。用中相背釋
上無狀異生也。眼不別聲耳不別色是相背也。同
異失準者。適言其同則用相背適言其異則性相
知故無定準。以此交織妄成識陰。識住命存識去
命謝渾濁真性故名命濁。

【疏】天台曰初濁重在於劫言為時分所濁也。次濁
重在於見言為六受根所濁也。三濁重在煩惱言
為六想所濁也。四濁重在眾生言為去留假合所
濁也。五濁重在於命言為識之命根所濁也。又初
濁以識精為之本。四濁以所生諸緣為之本。諸緣
語寬。自見精而生諸受。受而想。想而行。行而識。皆
名所生諸緣。故五濁不外第二根本識精能生諸
緣也。若澄濁之方有從最初劫濁而澄之者依六
根而入道者之事也。有從末後命濁而澄之者依
六識而入道者之事也。若琉璃光之依風而入道
則從眾生濁而澄之。至於水想火想則澄諸煩惱。
妙香密圓妙觸宣明則澄諸見濁。以義而推各當
其類。】

「○(二顯常用二初約法正明二初正示常因二初簡妄依真)阿難汝今欲令見聞覺知遠契如來常樂我淨應
當先擇生死根本依不生滅圓湛性成。

○(二以真了妄)以湛旋其
虗妄滅生伏還元覺得元明覺無生滅性為因地心。

○(二能成常果)然後圓成果地修證。

○(二喻顯修證)如澄濁水貯於靜器靜深
不動沙土自沉精水現前名為初伏客塵煩惱去泥
純水名為永斷根本無明明相精純一切變現不為
煩惱皆合涅槃清淨妙德。」

【【觧】溫陵曰見聞覺知六受用根也。常樂我淨涅槃
妙德也。死生根本五濁業用也。夫欲返妄契真先
當擇去生死妄本依不生滅圓湛之性以成其功。
如澄濁水必於靜器也。吳興曰以圓湛之性旋虗
妄之心。斯蓋修三止觀照三諦境。伏斷生滅證無
生滅也。伏還下因該十信。然後下果通分滿。靜器
即止觀之心也。信前猶淺入信漸深。沙土自沉麤
垢先落也。清水現前三諦似顯也。擕李曰客塵煩
惱諸經論皆說名煩惱障。天台目為界內見思等。
根本無明諸經論皆說為所知障智障等。天台目
為界外見思。言永斷者且約從因至果通相而說。
理實妙覺方名永斷故曰明相精純。孤山曰一切
變現即隨機所感十界現形也。俱是淨用故云不
為煩惱。即用是體故云皆合涅槃。

【疏】天台曰前開解明菩提涅槃元清淨體則指汝
等識精元明能生諸緣緣所遺者蓋性相近也。今
立行則云非汝歷劫辛勤修證又云遠契如來常
樂我淨蓋習相遠也。意令即近性以修遠果。故有
初決定事。此則即近而遠即遠而近以契非遠非
近。天台約六即辯佛意在乎此。應當先擇者。擇去
也。依取也。凡事圓修應當先識去取。前根本門方
識乎去取。今決定門正當去取之時。蓋前文巳示
由此四纏分汝圓湛。則一真一妄遍乎五濁。今當
於此先擇去死生根本之濁者而不用。竟取乎不
生滅圓湛性之清者而成之。即以此湛而旋其虗
妄滅生乃乾慧十信位也。伏還元覺者伏與復問。
前皆緣修。至初住方為真修亦謂之真因。故曰得
元明覺為因地心然後圓成果地修證。吳興謂靜
器即止觀之心。此亦通而未的。應當消通歸別。謂
依六根圓湛以修止觀也。下文所謂淨極光通達
寂照含虗空是也。明相精純一切變現二師所說
皆當。即前文我以不滅不生合如來藏而如來藏
惟妙覺明圓照法界是故於一為無量無量為一
等也。】

「○(二審詳煩惱根本二初總勸審詳二初敘來意正勸)第二義者汝等必欲發菩提心於菩薩乘生大勇
猛決定棄捐諸有為相應當審詳煩惱根本此無始
來發業潤生誰作誰受。

○(二示須審所以)阿難汝修菩提若不審觀
煩惱根本則不能知虗妄根塵何處顛倒處尚不知
云何降伏取如來位。」

【【觧】吳興曰發業潤生者此指煩惱也。誰作誰受者
此推根本也。意顯六根自作自受。天如補註曰初
義審因地發心。故指五濁業用為生死根本即虗
妄滅生者也。令其擇之旋之而依圓湛不生滅性
以成其功也。次義令審煩惱根本兼含選擇圓根
之意。故下即指六根賊媒劫家為煩惱根本。而繼
以世界相涉之義備顯六根功德數量。定其優劣
次第發揚令知所擇耳。既得無生滅性為因地心。
又審煩惱根本知所降伏。復擇圓根為一門深入。
然則六根清淨乃至圓成果地修證者無出二決
定義也。

【疏】天台曰論發業潤生正是煩惱。然而煩惱又有
使之然者即所謂誰作誰受也。下又云虗妄根塵
何處顛倒則煩惱根本是六根而不是六根。下文
論結元結心方是煩惱之根本。經文影互誠不易
知也。】

「○(二正示審詳二初指喻審詳)阿難汝觀世間解結之人不見所結云何知解不
聞虗空被汝隳裂何以故空無相形無結解故。

○(二約法正審詳二初委示顛倒處所二初總示過患)則
汝現前眼耳鼻舌及與身心六為賊媒自劫家寶由
此無始眾生世界生纏縛故於器世間不能超越。」

【【觧】溫陵曰汝觀下釋上須知其處也。引空義者謂
除無結則無解而孰能無結哉。則汝下示虗妄根
塵顛倒也。眼等六媒妄根也。媒引六賊妄塵也。自
劫真性顛倒也。吳興曰外之六塵內之六識皆由
眼等引發和合故云六為賊媒。所起煩惱害如來
藏故云自劫家寶。由六根所起煩惱故發業潤生
乃有無始眾生世界等。孤山曰眾生世界是正報。
器世界是依報。以由正報纏縛故於依報不能超
越。故下但約正報而明也。

【疏】天台曰解結貴先見結。非徒見結要須見其結
元。不見所結正論結起之初。猶云當初從何處結
起如今方好依此樣而解。此巳暗指下文結元結
心矣。不聞虗空被汝隳裂等者。蓋有結即有相有
相即應解。若果無相又何須解。故曰空無相形無
結解故。下文指出所結云則汝現前諸根(云云)。言
六為賊媒自劫家寶者。若首卷認賊為子乃指六
分別識。六識元是賊不是子。眾生認六識作主人
翁是為認賊為子。今云六為賊媒乃指六受用根。
六根有識精元明者在元是子不是賊。第本覺之
父無始覺之功失於調御故稚小無知反為賊媒
而自劫家寶。如來舉此為喻。意欲以慈嚴而訓之
使改惡而遷善。前三相續生起則因所妄而成能
妄故曰所妄既立明理不喻。今正明妄住則因能
妄而不能超乎所妄故曰因眾生纏縛故於器世
間不能超越。何謂纏縛。聚緣內搖趣外奔逸昏擾
擾相者是也。何謂不能超越。眾生洞視不過分寸
隔皮膚不見五臟隔紙膜不見外物是也。云何解
纏縛云何越世界。下文所謂今汝諸根若圓拔巳
內瑩發光如是浮塵及器世間諸變化相如湯銷
氷應念化成無上知覺是也此去正明解縛之方。】

「○(二別示行相二初約眾生以明世界二初釋名辯體二初釋名)阿難云何名為眾生世界世為遷流界為方位。

○
(二辯體二初指相示數)汝今當知東西南北東南西南東北西北上下為界
過去未來現在為世方位有十流數有三。

○(二結歸眾生)一切眾
生織妄相成身中貿遷世界相涉。

○(二簡定變疊二初簡四涉三)而此界性設雖
十方定位可明世間只目東西南北上下無位中無
定方。

○(二流變增數)四數必明與世相涉三四四三宛轉十二流
變三疊一十百千。

○(二約世界以歷六根二初約流變法示)總括始終六根之中各各功德
有千二百。」

【【觧】溫陵曰眾生世界亦具四方。即左右前後是也。
世者三際迭遷。界者各從定位。界位有十世數有
三。一身所具理自互涉故曰身中貿遷世界相涉。
界方雖十常數惟四。三四互涉故曰宛轉。三世流
變故有三疊。自一疊十十疊百百疊千成千二百。
六根各具。然此權依世論以顯妙用大略耳。若夫
六解一亡互用圓照則何數量所及哉。吳興曰此
約十二遷流變易共成三重也。一十百千者通舉
增數之法耳。謂增一為十增十為百等。今且以方
涉世明三疊者。第一約四方各論三世共成十二
也。第二於東方三世變一為十成三十。南西北方
亦復如是。四方各三十成一百二十也。第三於東
方三十變十為百成三百。三方亦爾。四方各三百
成一千二百也。以世涉方其例可解。斯蓋如來只
指凡夫六根根塵相織世界相涉從麤至細且至
三疊以彰厥德。大意令知現前見聞覺知剎那剎
那皆涉方世麤細之相也。此據六根了別之性是
同故云各各功德有千二百。下對六塵了別之用
有異所以功德全闕不等。前文云性中相知用中
相背不其然乎。慤師約三世四方具有五根五塵
成百二十。一一根塵熏成十類眾生為千二百。沇
公非之。節公是之。而敏師又謂十二中一一皆具
十善成百二十。一一善中具十如是成千二百。然
佛旨難測人情異端。苟無的據誰為至當。至於資
中孤山長水但合數而巳皆變疊不同。余雖別解
亦未敢配其法相。來哲無黨惟善是從。天如補註
曰上下無位者指著上下皆是四方之上下也。除
此別無上下故曰無位。中無定方者謂四隅之中
也。隅以兩方交接而得名。既一隅而屬兩方故曰
無定方也。

【疏】天台曰流變三疊吳興所說為當。但第二疊於
東方三世變一為十成三十。第三疊東方三十變
十為百成三百。變數欠明。今為釋成兼繫以圖。第
一約四方各論三世三四共成十二。第二於東方
三世變一為十者此約剎那九世言之也。如根本
中過去一世既變三世矣。各各又成三世三三九
世。蓋所變三世中。有過去過去過去見在過去未
來。見在未來亦然。加前根本中過去一世故成十
世。所謂十世古今始終不離於當念也。見在未來
二世亦然共三十世。第三疊於東方三十。變十為
百亦然。佛意蓋言眾生世界必有方位迁流。方方
有世。世世有方。一念十方剎那九世。世位生滅法
爾如斯。此約一剎那頃功德之數如此。若一念一
時一日功德詎有涯量哉。謂之功德者功言力德
言用。謂六根各有竪窮橫遍之力用也。意言界雖
貿變世雖遷流而有不變不遷者在。即首卷屈指
飛光驗見不動。十科反覆顯性周圓。又如下擊鐘
驗常莫非其事。此為下選圓通本根極喫緊事。而
交光乃云非即真性勝用。此何異葉公好龍至於
天龍下窺則遠走而去乎。

以方涉世之圖

<img:>

以世涉方之圖

<img:>】

「○(二據優劣的顯二初總標)阿難汝復於中克定優劣。

○(二別簡六初眼根)如眼觀見後暗前明
前方全明後方全暗左右旁觀三分之二統論所作
功德不全三分言功一分無德當知眼惟八百功德。」

【【觧】溫陵曰先顯織妄欲明根結之始。次辯優劣欲
明耳根圓通使知所選也。天如補註曰若以一方
三百言之則前與左右合成九百。義不通也。當知
四方各二百。四隅各一百。今眼所見前及左右三
方巳成六百。併前二隅二百共成八百。惟後方二
百及後二隅二百不見故云三分之二也。

【疏】天台曰論功德有約方約時二義。克定優劣中
惟言方而不言時。以有方而後有時。方既遍而決
不逐乎時之所遷故也。】

「○(二耳根)如耳周聽十方無遺動若邇遙靜無邊際當知耳
根圓滿一千二百功德。」

【【觧】溫陵曰能周聽故功全也。動若等者隨彼之動
則似有遠近。在我之靜則周聽無邊。】

「○(三鼻根)如鼻齅聞通出入息有出有入而闕中交驗於鼻
根三分闕一當知鼻惟八百功德。」

【【觧】溫陵曰出能取香。入能聞香。出入之中無能故
闕中交。長水曰出入中交共成三分。一分四百。闕
於中交故惟八百。】

「○(四舌根)如舌宣揚盡諸世間出世間智言有方分理無窮
盡當知舌根圓滿一千二百功德。」

【【觧】溫陵曰世出世智所知之境惟舌詮顯。其言雖
局其理不窮。孤山曰取能言說不論嘗味。若取嘗
味其功則劣。以合中知故。

【疏】天台曰舌之功德極大以能宣揚世出世間智
故。故華嚴云佛法無人說雖慧莫能了。譬如大夜
中非燈無所見。即舌之造罪亦大。此皆舌之能事。
今舉宣揚顯舌之能。非曰不宣揚而不具德也。交
光乃約愚智簡而又為之通曰愚談世智亦通至
理繁詞強辯何其􂕷哉。】

「○(五身根)如身覺觸識於違順合時能覺離中不知離一合
雙驗於身根三分闕一當知身惟八百功德。」

【【觧】溫陵曰離闕一分合全二分曰離一合雙。孤山
曰離一合雙者。離中不知是闕一分。合時能覺有
違有順故具二分。】

「○(六意根)如意默容十方三世一切世間出世間法惟聖與
凡無不包容盡其涯際當知意根圓滿一千二百功
德。」

【【觧】真際曰意識獨生徧緣諸法故云默容。孤山曰
此經明六根功德與法華不同。今示發覺初心令
知顛倒處所故辯六根優劣之用。意在阿難擇於
耳根以為修證之本。彼明依經修行巳發相似之
解。而六根清淨互用無方。雖眼八百亦具餘五根
功德。乃至意根亦復如是。即同今文一根既返元
六根成解脫。

【疏】天台曰意根獨稱默容者。謂此根性具功德法
爾如斯不假思量擬議。如來掩室淨名杜口皆從
此默字上得來。天台明一念性具百界千如諸法
實相亦得乎此。一切世間出世間惟聖與凡則所
具之法無不該。十方三世則所具之法無不遍。舉
大多以彰意根之獨勝。無不包容盡其涯際者。涯
言處而際言時。即常住真心竪窮橫遍之義。意根
為總餘根為別。餘根功德皆從此根本中生。上文
一為無量無量為一等妙用亦依此根之所發揮。】

「○(二正勸詳擇降伏二初勸簡略明二初正勸簡根修行三初勸簡圓通)阿難汝今欲逆生死欲流返窮流根至不生滅當
驗此等六受用根誰合誰離誰深誰淺誰為圓通誰
不圓滿。

○(二校量優劣)若能於此悟圓通根逆彼無始織妄業流
得循圓通與不圓根日劫相倍。」

【【觧】溫陵曰流根即妙湛不動者也。決之而出流逸
奔境名生死流。逆之而入反流全一名不生滅。六
受用根即上所明者。循圓則合性而深。不圓則離
性而淺。深淺相遼故遲速之功日劫相倍。夫欲速
返須擇圓根也。

【疏】天台曰眾生迷真而逐妄則自性覺必明妄為
明覺等。如從源以出流。謂之順生死流。今返妄以
歸真則自不隨分別三種相續。如遡流以歸源。謂
之逆生死流。根即根底前文性覺妙明本覺明妙
是也。雖曰根底亦未嘗離乎六根。故令驗此六受
用根誰合此性而深誰離此性而淺。合離二字溫
陵所說者當。不必用交光離中知合中知之說。蓋
此中雖約根辯正明根性圓與不圓。不說根用離
之與合也。合性而深是為得循圓通。則步步是歸
家之路。譬如得神足而還鄉則指日可到。離性而
淺是為不得圓滿。譬南轅而適燕雖乘良馬而行
未免遲延乎歲月。日劫相倍自非侈言。故學道者
莫貴乎選根見性而修也。】

「○(三許為發明)我今備顯六湛圓明本所功德數量如是隨汝詳
擇其可入者吾當發明令汝增進。

○(二約示須簡所以)十方如來於十
八界一一修行皆得圓滿無上菩提於其中間亦無
優劣但汝下劣未能於中圓自在慧故我宣揚令汝
但於一門深入入一無妄彼六知根一時清淨。」

【【觧】吳興曰六湛圓明等。指六根妄明功德全是真
明本性所具。由真具故所以妄具。溫陵曰得圓自
在慧則十八界。無非圓通。然下劣初機未能圓得。
且自一門而入。一根無妄則六皆清淨。不惟悟十
八界。塵塵剎剎皆圓通矣。

【疏】天台曰向約六根明千二八百數量皆六湛圓
明本所功德無一毫增損者。因無修成之功此量
尚狹。隨汝選擇其圓通可入者世尊許重為發明。
依而修行增之進之。下云如是漸增聞所聞盡即
其事也。本所功德則有量。增之進之則沒量。法華
六根功德雖清淨互用尚亦有量。若生滅既滅寂
滅現前則無量矣。十方如來於十八界修行。皆圓
滿覺道無有優劣者。此約最上乘根器言之。無非
是道則不必擇根。既曰十方。則娑婆亦在其類。故
知選根全為下劣。即他方以眾香以天衣亦下劣
也。其不下劣。則無適而不可。此方古人之入道者
亦各有其門。如達磨之直指人心天台之專觀六
識未必皆依耳根也。須知人心六識為之總。餘根
餘塵為之別。或以總而觀別。或觀別而得總。圓會
同歸初無二道。此可與入門者說。難與競路者道
也。雖然。今為初機未得圓滿自在智慧者是不可
不選。其於選之之方以情無情言之則六塵無情
為劣。根識有情為勝。以根識言之則識墮分別為
劣。根無分別為勝。以六根言之則餘五圓通常不
全者為劣。耳根全者為勝。教門亦有云初心入道
豈能遍觀。故於三科揀却界入。復於五陰又除前
四的取識陰為所觀境。如去丈就尺去尺就寸。如
伐樹得根灸病得穴千枝百病自然銷殞。此又佛
祖應病與藥大機會處不求合而自無不合也。】

「○(二因疑廣說二初疑請)阿難白佛言世尊云何逆流深入一門能令六根
一時清淨。

○(二廣示二初約研破總示三初法三先寄人明一六)佛告阿難汝今巳得須陀洹果巳滅三
界眾生世間見所斷惑然猶未知根中積生無始虗
習彼習要因修所斷得何況此中生住異滅分劑頭
數。」

【【觧】溫陵曰湛圓因惑而分。一六因惑而生。將告一
六之義。先與辯惑也。孤山曰見諦所斷之惑即八
十八使也。修道所斷之惑即八十一思也。生住異
滅即同體無明也。分劑頭數謂初住以上至于妙
覺四十二品也。虗習猶云妄惑也。

【疏】天台曰孤山云。生住異滅即同體無明者。若考
其差別應依起信論說。十信凡夫覺滅相。三賢覺
異相。十地覺住相。位滿覺生相。若準仁王經明五
忍。初住得無生忍。妙覺證寂滅忍。則生相在前滅
相在後。又如觀音生滅既滅寂滅現前。亦滅相在
後。法相難知。不敢強配。若論大意則生住異滅於
剎那心一時具足。故楞伽經云初生即有滅不為
愚者說。則言生滅細相難明如此。學者惟當知其
大槩而巳。】

「○(二約理無一六三初徵)今汝且觀現前六根為一為六。

○(二破三初破一)阿難若言一者
耳何不見目何不聞頭奚不履足奚無語。

○(二破六)若此六
根決定成六如我今會與汝宣揚微妙法門汝之六
根誰來領受阿難言我用耳聞佛言汝耳自聞何關
身口口來問義身起欽承。

○(三釋轉難)是故應知非一終六非
六終一終不汝根元一元六。

○(三結)阿難當知是根非一
非六由無始來顛倒淪替故於圓湛一六義生。

○(三責人未忘一)汝
須陀洹雖得六銷猶未亡一。」

【【觧】孤山曰。金剛般若云須陀洹名為入流而無所
入不入色聲香味觸法此即六銷也。猶未亡一者
執有涅槃也。以小乘所證全是無明故。資中曰不
因六塵所造新業名得六銷。尚迷六根而為一體
故未亡一。吳興曰沇師所解一體之義異乎涅槃。
但一義未明耳。應知下文見精乃至知精元是一
體。

【疏】天台曰前當機問行實兼問理。蓋由不達理無
一異故於六根生一異執。是以執行全是迷理故
曰云何逆流深入一門能令六根一時清淨。意謂
六根成結。要須次第一一而解方得解脫。云何但
入一門餘根皆得清淨耶。世尊下文則全約理答。
蓋理明而行疑自消故答理全是答行。有法有喻
有合。法中先寄人明一六。二約理無一六。三責人
未忘一。汝今巳得須陀洹果巳滅三界眾生見所
斷惑者。蓋須陀洹名為入流不入色聲香味觸法。
此言巳忘六也。然猶未知去至分劑頭數。此明未
忘一也。二約理無一六中。今汝下先徵。阿難下破
一。若此下破六。是故下結非一六。阿難下釋轉難。
難云。若理無一六者云何眾生有六而我有一。故
釋之云。由無始顛倒淪替故於圓湛一六義生。次
喻中。如太虗空參合群器由器異形名之異空。喻
一六義生也。除器觀空說空為一。喻須陀洹雖得
六銷猶未忘一也。彼太虗空云何為汝去。喻理無
一六也。則汝了知六受用根亦復如是。合法可知。
以此而知。則理本無一六。一六由惑生。故其生也。
由理無而始生乎一。一者何。根中生住異滅與夫
積生虗習也。由一而生乎六。六者六根也。故其滅
也要由六而返乎一。由一而返乎理之無。惟其由
一而六。故一根既返元六根成解脫。蓋在六莫不
異在一莫不同。向在六矣故眾生之人執不得不
謂之異。今由一根而返一矣故須陀洹之法執在
不得不謂之同。苟人法二執俱忘。則一六同異俱
泯。故曰今汝但於一門深入入一無妄彼六知根
一時清淨。第猶未忘一之言其法相有三。曰小乘
涅槃。曰根本無明。曰世間數法。古今諸師未嘗玄
會而競執紛紛。又不得不為之一辯。孤山師云猶
未忘一者執有涅槃也。以小乘所證全是無明故。
此則兼二而有之失乎數法者也。資中師云不因
六塵所造新業名得六銷。尚迷六根而為一體故
未亡一。此則得數法而失乎一之法體者也。至於
吳興則左袒孤山云。沇師所解一體異乎涅槃。但
一義未明耳。應知下文見精乃至知精元是一體。
此則吳興師不惟失乎數法而又執數法而不忘
也。因為之斷曰。孤山之釋理順。而資中之釋名正。
余則斆漁人兼二而利之曰。一六者世間之數也。
同異者一六之效也。理本無一六。一六由惑生。既
於一門深入。不但入一無妄。而六與之俱淨。且將
與一六而俱忘矣。喻不云乎。如太虗空參合群器。
乃至云。何況更名是一非一。以此而知。則資中之
說名得其正矣。但數本數乎法。法體既形則一之
與六不可混名。須陀洹六用不行則六之數與法
體而俱銷。無明未破執有涅槃之可證則一之數
與法體而未忘。以此而觀豈非孤山之理順乎。學
者宜先名正而後理順。庶不失此中文與意也。】

「○(二喻三初喻一六義生)如太虗空參合群器由器形異名之異空。

○(二喻六銷一存)除器
觀空說空為一。

○(三喻理無一六)彼太虗空云何為汝成同不同何
況更名是一非一。

○(三合)則汝了知六受用根亦復如是。」

【【觧】溫陵曰虗空本非同異。喻圓湛本非一六。合器
除器喻一六義生之由也。知虗空之同異是非了
無所立則一六併亡而圓湛不分矣。一六既無而
現有六根者由粘湛妄發耳。故下原其妄發之源
以示之。天如補註曰前以阿難未明一入六淨之
說。故佛欲與明之始則辯惑。謂其積生虗習等尚
未修斷宜其未知一入六淨之說也。次則難以一
六令知兩無定趣。乃直示之曰。當知是根非一非
六。由顛倒故一六義生也。今文如太虗空下喻一
六義生。彼太虗空下喻本非一六。例合後文由明
暗等至見精暎色結色成根等即一六義生也。汝
但不循下至隨拔一根五粘圓脫即本非一六也。
即正釋阿難一入六淨之疑也。】

「○(二約行相別示二初明從真起妄六用偏局二初別示生起之由六初眼根)由明暗等二種相形於妙圓中粘湛發見見精映
色結色成根根元目為清淨四大因名眼體如蒲萄
朵浮根四塵流逸奔色。」

【【觧】吳興曰粘湛發見者由明暗等塵染起淨性也。
他皆放此。擕李曰見精映色下勝義根也。雖用能
造所造八法為體。是不可見有對色能照境發識。
乃聖人所知之境其義深遠非同塵境麤淺故名
清淨。此是染中說淨非無漏妙明之淨也。因名眼
體下浮塵根也。亦名世俗根。以麤淺易知故翻前
立名。亦用能所八法為體。今言四塵但舉所造也。
問浮塵但與勝義為所依處。不能照境發識。何言
流逸奔色。答理實勝義。然浮塵是所依處。舉所依
顯能依也。又連上清淨四大為言義亦無失。能造
者地水火風四大也。所造者色香味觸四塵也。餘
五例此。】

「○(二耳根)由動靜等二種相擊於妙圓中粘湛發聽聽精映
聲卷聲成根根元目為清淨四大因名耳體如新卷
葉浮根四塵流逸奔聲。

○(三鼻根)由通塞等二種相發於妙
圓中粘湛發齅齅精映香納香成根根元目為清淨
四大因名鼻體如雙垂爪浮根四塵流逸奔香。

○(四舌根)由
恬變等二種相參於妙圓中粘湛發甞甞精映味絞
味成根根元目為清淨四大因名舌體如初偃月浮
根四塵流逸奔味。

○(五身根)由離合等二種相摩於妙圓中
粘湛發覺覺精映觸摶觸成根根元目為清淨四大
因名身體如腰鼓顙浮根四塵流逸奔觸。

○(六意根)由生滅
等二種相續於妙圓中粘湛發知知精映法攬法成
根根元目為清淨四大因名意思如幽室見浮根四
塵流逸奔法。」

【【觧】孤山曰粘湛發知者妄慮知也。根元下此取肉
團心根為慮知之所託也。故勝義根還是清淨四
大。如幽室見即浮塵根為意思託附如處幽室。正
法念經云如蓮華開合者是也。

【疏】天台曰今經明六根生起之相凡有四處。一云
色雜妄想想相為身。一云由明暗二塵發見居中
吸此塵象名為見性。此猶略而未廣適足為後二
之發端。三曰明見非他覺明為咎所妄既立明理
不逾。此可以之原其始也。四曰由明暗等二種相
形等。此可以之要其終也。合而明之則始終之事
彰。是則由明暗等二種相形即所妄既立。於妙圓
中粘湛發見即明理不踰。見精映色之語則前文
未暇詳言也。黏字宜從黍從占。從米者俗。若約喻
說正如黐膠之黏物一著便來。初受胎時由明暗
二塵黏性覺中圓湛之性以為見精。一有根後又
無時不為色塵所黏。故此黏字一篇主意。與下脫
黏內伏相照映。色既黏見感而遂通故見精亦即
映色。映者如鏡之鑑物。見精即第八見分。色即第
八相分。由能見故境界妄現。由相織故結成眼根。
下去例此。根元目為清淨四大者明勝義根也。有
能造四大所造四塵。今但云四大者色香味觸自
無體性全以地水火風而為之體。但言能造即攝
得所造。下浮根四塵亦然。言清淨者乃八法中至
精之物故謂之清淨。所謂染中說淨也。因名眼體
如蒲萄朵則上通勝義亦通下浮塵。蓋勝義如形。
浮塵如影。無有影不類形者。經文省約故以此句
通上而貫下也。吳興師則釋為浮塵根。豈勝義果
無其狀耶。故雲間師準顯宗論為之辯云。眼根極
微居眼星上。體清徹故如秋泉池。耳根極微居耳
穴內旋還而住如。卷樺皮。又舊婆娑論云舌根鄰
虗居舌中央如半月形。鼻根極微居鼻頞內背上
面下如雙爪甲。據此等文豈屬浮根耶。又準婆娑
說人身根如腰鼓顙。顙鼓筐也。上下闊中間小。漢
宮女謂之細腰。正與相類。若男人身根。應取熏聞
記引他經說身如立戟槊此則居然有丈夫之狀。
意根言幽室見者此正言勝義託於浮塵之內如
人處於暗室之中。七徵初執心在內不見臟腑正
在乎此。若考其狀亦應同浮塵根。如正法念經形
如蓮華上有七葉。朝開暮合色法所攝。前云寤寐
二相隨身開合亦是此意。若以用狀形。經文立言
各有其義。如耳如新卷葉而特云卷。鼻如雙垂爪
而特云納。狀爪之納取也。舌如初偃月特云絞。以
偃月有卷舒之用也。眼之云結。身之云摶。意之云
攬。或以義以類皆有取之之義又不可槩論。獨眼
根既謂之如蒲萄朵又謂之如秋泉池。正以眼根
四微圓轉光潔如水晶萄。映徹照物如秋泉池。是
亦體用立稱之不同也。】

「○(二總結偏局之相二初明因塵而有)阿難如是六根由彼覺明有明明覺失彼精了粘
妄發光。

○(二明離塵無體)是以汝今離暗離明無有見體離動離靜
元無聽質無通無塞齅性不生非變非恬甞無所出
不離不合覺觸本無無滅無生了知安寄。」

【【觧】孤山曰由彼覺明真明也。有明明覺妄明也。迷
彼真明故云失彼精了。成此妄明故云粘妄發光。
溫陵曰是以汝今下釋上因妄發故六皆虗妄。若
離六塵悉無自體。

【疏】天台曰上別示生起之由巳竟。此總結偏局之
相分二。初明因塵有相。二明離塵無體。由彼覺明
有明明覺言其始也。失彼精了粘妄發光語其成
也。前云黏湛今云黏妄。所謂單真不立獨妄難成。
光字總該六根。即黏色黏湛而發見者。惟其生起
因塵而有是以現用離塵無體。故眼見因色而有
離色無體。耳聽因聲離聲無體。乃至意根亦復如
是諺所謂躃者命在杖失杖則顛是也。】

「○(二明反妄歸真六根互用二初明圓修不由前塵以起知見)汝但不循動靜合離恬變通塞生滅明暗如是十
二諸有為相。

○(二明圓證明不循根而得互用二初明因修獲證)隨拔一根脫粘內伏伏歸元真發本
明耀耀性發明諸餘五粘應拔圓脫。

○(二明由證起用二初舉互用況顯二初舉六根互用)不由前塵所
起知見明不循根寄根明發由是六根互相為用。」

【【觧】溫陵曰粘妄則由塵而循根故成隔礙。脫粘則
不由不循特寄根而巳故能互用。吳興曰寄二種
根覺明開發。故千二百功德根根互用也。孤山曰
用有真似。似如法華。真如華嚴。

【疏】天台曰二明反妄歸真六根互用中云汝但不
循等者明圓修不由前塵以起知見。隨拔一根去
則圓證不循根而得互用。前循所常而失真常。今
則不循所常而得真常。言隨拔一根說黏內伏者。
向明性為塵黏以成根。則根為塵結而永固。今反
妄歸真則不循塵而不用根。不用根謂之拔根。根
一拔而其黏亦脫。既不緣塵又不用根。但內伏其
元真而巳矣。元真一伏則本明發現。諸餘五黏根
則應手而俱拔塵則圓滿而皆脫。不前不後一時
頓得。功效速疾有如此者。而今而後則不由前塵
以起知見。此句正結答前云何入一門而六門俱
淨之問。與下觀音修證亡前塵等四節功用同。亦
一部之大關要也。何則。蓋一部所詮不外三德。今
拔根即般若之圓修。脫黏即解脫之妙用。元真即
法身之本體。應拔圓脫則不縱不橫之道彰。修行
之要莫要于此。讀者聞者可不遵諸。不由前塵下
六句結成六根互用亦是釋難之辭。難者曰不由
前塵以起知見則無六根。豈成佛時但證儱侗真
如乎。況諸世尊皆有六根。豈一向不起知見乎。故
釋之曰明不循根寄根明發。明不循根則不由前
塵以起知見。寄根明發則聖人非無六根。惟其如
此故六根互相為用。蓋明若循根則根為主巳為
僕。僕隨主使則我勞而根逸。我勞故能一而不能
諸。在彼而不在此。寄根明發則我為主根為僕。亦
僕隨主使則我逸而根勞。我逸故能一而能諸。即
諸而即一。在彼而即在此。在此而即在彼。故曰由
是六根互相為用。】

「○(二約凡小泛顯)阿難汝豈不知今此會中阿那律陀無目而見䟦
難陀龍無耳而聽殑伽神女非鼻聞香驕梵鉢提異
舌知味舜若多神無身覺觸如來光中映令暫現既
為風質其體元無諸滅盡定得寂聲聞如此會中摩
訶迦葉久滅意根圓明了知不因心念。」

【【觧】溫陵曰那律尊者因精進失明而能見。賢喜龍
王無耳能聽。恒河之神無鼻聞香。驕梵受牛哨報
故曰異舌。舜若多神主空神也。其質如風而能覺
觸。修滅盡定得空寂者意根斯滅。如大迦葉雖滅
意根而能了知。孤山曰殑伽河名。此云天堂來。以
其自雪山頂無熱惱池流出故也。那律等六人或
是凡夫業報。或是小聖修得。斯皆妄力。尚不依根。
何況圓脫豈無互用。】

「○(二明互用所以二初明反妄即真常)阿難今汝諸根若圓拔巳內瑩發光如是浮塵及
器世間諸變化相如湯銷氷應念化成無上知覺。

○
(二明依真故互用二初約劣喻以顯互用)阿難如彼世人聚見於眼若令急合暗相現前六根
黯然頭足相類彼人以手循體外繞彼雖不見頭足
一辯知覺是同。

○(二因釋疑以顯真常)緣見因明暗成無見不明自發則
諸暗相永不能昏根塵既銷云何覺明不成圓妙。」

【【觧】吳興曰真智如湯。妄境如水。了妄即真化成知
覺。前明真覺不由於根故舉那律無目能見等。今
示真覺不假於緣故指世人暗中有辯也。彼人即
指合眼之人。循體謂繞他人之體。知覺是同言暗
中知覺與明中所見不殊。凡夫尚有不假明緣而
能有辯。況聖人真覺何藉緣發乎。終見下指妄。不
明下顯真。略示明暗諸緣例爾。

【疏】天台曰應念化成無上知覺者。化乃變化當體
改轉為義。蓋根身器界元是妙圓真心。由無始從
清淨本然中隨心應量成九界染礙色心。如水成
氷非礙而礙。今諸根圓拔內瑩發光如湯銷氷氷
還成氷。應念化成無上知覺。當體改轉不遺餘力。
故曰應念化成。如彼世人下約劣喻以顯互用。緣
見因明下因釋疑以顯真常。疑者云世人合眼循
體頭足雖然一辯終非眼根明了之境。何足以喻
互用之相。因釋之曰緣見因明暗成無見。即前因
明而黏發者明則能見暗則不見。脫黏內伏發本
明耀。故不明自發暗不能昏。眾生境界由塵發知
因根有相。故觸處昏迷塵塵繫縛。今也塵既不緣
根無所偶根塵既銷云何覺明不成圓妙。】

「○(二決通疑滯二初明因果並常決通初義二初慶喜疑因異果二初按定佛言)阿難白佛言世尊如佛說言因地覺心欲求常住
要與果位名目相應。

○(二敘自疑異二初汎明因果不齊二初明果常住)世尊如果位中菩提涅槃真
如佛性菴摩羅識空如來藏大圓鏡智是七種名稱
謂雖別清淨圓滿體性堅凝如金剛王常住不壞。

○
(二明因無常)若此見聽離於明暗動靜通塞畢竟無體猶如念心
離於前塵本無所有。

○(二正疑因不克果三初正疑)云何將此畢竟斷滅以為修
因欲獲如來七常住果。」

【【觧】溫陵曰離幻復真常住不壞名常住果。而見聽
六用離塵無體是斷滅法。依斷滅因求常住果烏
得相應邪。此誤認緣塵迷失常住也。由失常性故
難契常果。實修證大患故須難明也。諸佛所得曰
菩提。寂靜常樂曰涅槃。不妄不變曰真如。離過絕
非曰佛性。分別一切而無染著曰菴摩羅識。一法
不立煩惱蕩盡曰空如來藏。洞照萬法而無分別
曰大圓鏡智。菴摩羅此云無垢。即第九白淨識也。
此巳成智而名識者以能分別故。楞伽經曰分別
是識無分別是智。有空如來藏有不空如來藏有
空不空如來藏。寶積經曰空如來藏離不解脫一
切煩惱。不空如來藏具河沙佛不思議法。空不空
如來藏隨為色空普應一切。後二隨用得名。獨空
如來藏為真體。故為果號。

【疏】天台曰因果名目相應中當機特引七種名目
為問者。此是修門中大關節要處。蓋修道分中依
常住真心以修圓行而為之本。常住真心即前經
所顯如來藏性。要而言之屈指飛光驗見不動觀
河之見童耄無遷來無非發明此心。正欲顯此因
性即是果性。故以不相應之語而為反難。冀如來
有以發明。蓋首卷所指眾生識精中所有元明寂
而常照慧鑑昭然。照而常寂蕩無纖情。即是如來
果位所證菩提涅槃元清淨體。不妄不異名為真
如。不壞不變名為佛性。分別一切而無染著名菴
摩羅識。一法不立煩惱蕩盡名空如來藏。洞照萬
法而無分別名大圓鏡智。向下擊鐘驗常圓通本
根即其證也。誠為修門之大本。弗效貧人而數他
寶可也。】

「○(二重難三初明因定無常)世尊若離明暗見畢竟空如無前塵念自性滅進
退循環微細推求本無我心及我心所將誰立因求
無上覺。

○(二顯頓乖昔說)如來所說湛精圓常違越誠言終成戲論。

○(三請佛開決)云何如來真實語者惟垂大慈開我蒙恡。」

【【觧】溫陵曰復揣六用疑若斷滅。而反以佛說湛常
為不誠。而近乎戲論不得為真實語者。

【疏】天台曰二重難又二初明因定無常。進退循環
者謂進以眼根而推之。若離明暗見畢竟空。退以
意根而推之。如無前塵念自性滅。又進推於前塵
退推於內根皆本無我心及我心所。心即心識。心
所即六根亦即七處所徵者。二顯頓乖前說中如
來前說不循六塵拔根脫黏則伏歸元常豈不違
越誠言乎。此阿難執如來所破而疑所顯。如進退
循環無心心所之說。皆稟首卷破妄心無所無體
之言而為之難。即湛精圓常之理亦前經曾所示
者。第此二法混居於六根之中。決擇定當亦難為
之精。故設此為問冀如來有以決之。然在當時之
機雖然得悟。慮今之閱者未得其要。因為之闡曰
此經以佛之知見而為宗體。若緣塵以起知見因
根而有分別皆妄也。畢竟歸於斷滅者也。下云知
見立知即無明本是也。不由前塵以起知見之知
見脫黏內伏諸根圓拔時之知見者真也。伏還元
常者也。下云知見無見斯即涅槃是也。至於擊鐘
驗常亦必取斯而巳矣。】

「○(二如來示因本常三初斥迷許說)佛告阿難汝學多聞未盡諸漏心中徒知顛倒所
因真倒現前實未能識恐汝誠心猶未信伏吾今試
將塵俗諸事當除汝疑。」

【【觧】溫陵曰倒因即疑妄分別也。真倒即執常為斷
也。

【疏】天台曰緣塵而有分別是為顛倒所因。離塵而
有知見即是真常反謂之無常。是為真倒現前。阿
難未盡諸漏之多聞徒知乎彼而不知乎此也。】

「○(二指事除疑二初結根塵顯迷倒二初結根塵二初結根二初結有無)即時如來敕羅睺羅擊鐘一聲問阿難言汝今聞
不阿難大眾俱言我聞鐘歇無聲佛又問言汝今聞
不阿難大眾俱言不聞時羅睺羅又擊一聲佛又問
言汝今聞不阿難大眾又言俱聞。

○(二結所以)佛問阿難汝云
何聞云何不聞阿難大眾俱白佛言鐘聲若擊則我
得聞擊久聲銷音響雙絕則名無聞。」

【【觧】溫陵曰此但無聲。非謂無聞。必再擊疊問者欲
令審辯而有悟也。】

「○(二詰塵二初詰有無)如來又敕羅睺繫鐘問阿難言汝今聲不阿難大
眾俱言有聲少選聲銷佛又問言爾今聲不阿難大
眾答言無聲有頃羅睺更來撞鐘佛又問言爾今聲
不阿難大眾俱言有聲。

○(二詰所以)佛問阿難汝云何聲云何
無聲阿難大眾俱白佛言鐘聲若擊則名有聲擊久
聲銷音響雙絕則名無聲。」

【【觧】溫陵曰上答為倒。此答為正。蓋聲有生滅聞性
常在迷情不了以聞同聲。是以常為斷也。】

「○(二斥矯亂)佛語阿難及諸大眾汝今云何自語矯亂大眾阿
難俱時問佛我今云何名為矯亂。

○(二就聞性示因常二初破執正明三初破無常執)佛言我問汝聞
汝則言聞又問汝聲汝則言聲惟聞與聲報答無定
如是云何不名矯亂。

○(二顯聞性常二初正示)阿難聲銷無響汝說無聞若
實無聞聞性巳滅同于枯木鐘聲更擊汝云何知知
有知無自是聲塵或無或有豈彼聞性為汝有無聞
實云無誰知無者。

○(二結顯)是故阿難聲於聞中自有生滅
非為汝聞聲生聲滅今汝聞性為有為無。」

【【觧】溫陵曰聲塵或有或無聞性未甞有無。所謂聲
無亦無滅聲有亦非生。此即不生不滅真常性也。
夫知無者亦因聞根。不可謂無聲則無聞也。是故
阿難下牒上顯常也。吳興曰前阿難通疑六根離
塵無體。云何將此斷滅以為因欲獲常果。如來所
以別顯聞性為常者誠欲發耳根圓通之機也。

【疏】天台曰上文誘答巳定然後斥其矯亂。惟聲與
聞報答無定即矯亂也。云何無定聲銷無響吾問
聲不汝言無聲此正也。初問聞不汝言無聞非倒
乎。若從前答。無聲無聞鐘聲再擊不應更聞。若從
後答。聲雖有無非無聞者。如此報答無定非矯亂
乎。故責之云聲銷無響汝說無聞若實無聞聞性
巳滅同於枯木鐘聲更擊汝云何知。要知知有知
無自是聲塵或有或無。非彼聞性為汝有無(云云)。
此段文意顯聞常住。展轉結歸其序有四曰聲曰
聞曰知曰性。蓋初以聲而顯聞。即但是聲塵或有
或無豈彼聞性為汝有無。然聞雖顯矣猶未足為
真。次以聞而顯知。即聞實云無誰知無者。然知雖
顯矣亦未足為真。次以知而顯性。即聲於聞中自
有生滅非為汝聞聲生聲滅令汝聞性為有為無。
此為聞之本理之極。故知顯常非徒曰遺塵而巳
要聞者知者俱遺獨有不可遺者。如水中醎味色
裡膠青。雖睡夢之不昏造次之不忘必具清淨海
眼者有以見之。不則當面蹉過者多矣。即認末為
本亦多矣。然此四序一往與耳根法門四節同。再
往言之彼文竪在四修今文橫在一性。】

「○(三比斥結勸)汝尚顛倒惑聲為聞何恠昏迷以常為斷終不應
言離諸動靜閉塞開通說聞無性。

○(二引例結示二初引睡倒顯性常)如重睡人眠熟
牀枕其家有人於彼睡時搗練舂米其人夢中聞舂
搗聲別作他物或為擊鼓或為撞鐘即於夢時自恠
其鐘為木石響於時忽寤遄知杵音自告家人我正
夢時惑此舂音將為鼓響阿難是人夢中豈憶靜搖
開閉通塞其形雖寐聞性不昏。

○(二結示形銷不滅)縱汝形銷命光遷
謝此性云何為汝銷滅。」

【【觧】吳興曰所舉寐事驗妄識至昏而真性不昧也。
復恐惑者謂寐雖不昏死豈不滅邪。故重示云縱
汝形銷等。

【疏】天台曰惑舂搗聲別作他物此睡夢顛倒也。即
於夢中恠鐘為木石響此聞性不昏也。是人夢中
豈憶靜搖開閉者。靜搖言聲塵。開閉通塞言耳根。
正明聞性常然不關於根塵也。關根塵而有知即
屬無常。不關根塵而有知即是真常。所以此文顯
性聞之極易會之至難。】

「○(三通會結示二初明遠故常即無常)以諸眾生從無始來循諸色聲逐念流轉曾不開
悟性淨妙常不循所常逐諸生滅由是生生雜染流
轉。

○(二明悟故無常即常)若棄生滅守於真常常光現前根塵識心應時
銷落想相為塵識情為垢二俱遠離則汝法眼應時
清明云何不成無上知覺。」

【【觧】溫陵曰不悟性常故逐諸生滅。能守常性常果
可冀矣。前令審擇常性為因地心。而阿難牒難故
此結告也。吳興曰通別二惑俱名塵垢。真似所證
皆號法眼。此眼具五方曰清明。

【疏】天台曰此科通會結示。以諸眾生去明迷故常
即無常。若棄生滅去明悟故無常即常。是則常無
常性居於六根之中如二鳥之同遊。若循色聲以
分別即雜染流轉。苟棄生滅而守常即常光現前。
故知化性覺為根塵我也非他也。即變根塵為覺
性亦我也非他也。昇沉染淨只在迷悟之間可不
務返妄歸真哉。想相為塵即法塵。識情為垢即意
識。此且就阿難緣塵分別者而言。但此塵垢關乎
麤細則吳興通別之言深有理焉。蓋若破通惑但
證慧眼。今云法眼要知通別俱破斯可以言法眼
清明成無上覺也。】

大佛頂如來密因修證了義諸菩薩萬行首楞嚴經
卷第四

大佛頂如來密因修證了義諸菩薩萬行首楞嚴經
卷第五
師子林沙門　惟則　會解
天台山沙門　傳燈圓通疏

「○(二結解無二決通次義二初正明結解無二二初疑請二初陳疑)阿難白佛言世尊如來雖說第二義門今觀世間
解結之人若不知其所結之元我信是人終不能解
世尊我及會中有學聲聞亦復如是從無始際與諸
無明俱滅俱生雖得如是多聞善根名為出家猶隔
日瘧。

○(二請示)惟願大慈哀愍淪溺今日身心云何是結從
何名解亦令未來苦難眾生得免輪迴不落三有作
是語巳普及大眾五體投地雨淚翹誠佇佛如來無
上開示。」

【【觧】溫陵曰前第二義文云不見所結云何知解。故
此牒之而請也。孤山曰同體無明品數至多。又迷
境不一故曰諸。生滅去來常在妄中故曰俱。天如
補註曰世之瘧病隔日而發。為其病根未除故爾。
喻有學聲聞通惑雖破而別惑病根未除也。

【疏】天台曰如來前卷開示第二決定。始令審詳煩
惱根本。次云汝觀世間解結之人不見所結云何
知解。煩惱根本即是所結。今當機欲深知此結故
請世尊為之發明。乃加之元二字。元本也。即最初
結起本元。此有遠近。遠即因明立所所既妄立。生
汝妄能。近即識精元明遍在根門名為所結之元。
從無始際與諸無明俱滅俱生。謂之俱生無明。亦
是此物。惟識論明我執略有二種。一者俱生二者
分別。俱生我執。無始時來虗妄熏習。內因力故恒
與身俱。不待邪教及邪分別任運而轉故名俱生。
此復二種。一常相續。在第七識。緣第八識起自心
相執為實我。二有間斷。在第六識。緣識所變五取
蘊相或總或別起自心相執為實我。此二我執細
故難斷。後修道中數數修習勝生空觀方能除滅。
故今當機取喻為隔日瘧者正以須陀洹人見惑
雖斷思惑病根未除故也。若通喻二乘極果。即是
八識根本無明取七識所緣者謂之俱生無明。雖
是極細病根亦不外乎此物。此故結元關係極重。
然雖問元正在于今。故云今日身心云何是結從
何名解。所以如來下文示云是故汝今知見立知
即無明本。知見無見斯即涅槃。下一今字正是照
暎處。】

「○(二開示二初現瑞)爾時世尊憐愍阿難及諸會中諸有學者亦為未
來一切眾生為出世因作將來眼以閻浮檀紫金光
手摩阿難頂即時十方普佛世界六種震動微塵如
來住世界者各有寶光從其頂出其光同時於彼世
界來祇陀林灌如來頂是諸大眾得未曾有。

○(二正說二初諸佛同宣)於是
阿難及諸大眾俱聞十方微塵如來異口同音告阿
難言善哉阿難汝欲識知俱生無明使汝輪轉生死
結根惟汝六根更無他物汝復欲知無上菩提令汝
速證安樂解脫寂靜妙常亦汝六根更非他物。」

【【觧】溫陵曰先摩其頂者表無上開示也。六震者動
起踊吼震擊表破六根妄結也。諸佛頂光灌釋迦
頂者示同發明無上頂法。異口同告者示諸佛脫
生死證菩提皆由斯要也。俱生即根本無明也。生
死妙常同因六根者。知見立知故輪生死。知見無
見即證妙常。如下所明。

【疏】天台曰此經名大佛頂者正為開示無上頂法
也。含生本具極果所宗。識精元明超出理表。見道
者見乎此也。修道者修乎此也。證道者證乎此也。
是以將欲開示此法先摩當機者之頂而表示之。
而諸佛又復各放頂光灌如來之頂者。意明當機
識精中之元明即如來果位究竟之明元同一頂
法無二無別者。其表示之方亦可謂至詳盡矣。然
如來既以此而形似之。復以此而明告之曰。生死
涅槃煩惱菩提皆是六根更無他物。適足為發明
結元之謦欬開示解結之先容。至於了語則又有
下文在也。】

「○(二此佛親說二初疑問)阿難雖聞如是法音心猶未明稽首白佛云何令
我生死轉迴安樂妙常同是六根更非他物。

○(二答釋二初長行三初明根塵本真)佛告
阿難根塵同源縛脫無二。

○(二明識性體虗二初正明)識性虗妄猶如空華。」

【【觧】吳興曰根塵識三攝十八界。本如來藏妙真如
性故曰同源。凡夫迷真故縛。聖人悟真故脫。迷悟
雖殊始終理一故曰無二。同源必兼識性虗妄必
具根塵文綺互也。

【疏】天台曰吳興謂同源必兼識性。虗妄必具根塵。
此釋近義可也。若言外遠意恐非其然。蓋二卷中
佛示自住三摩地。真空則云見與見緣并所想相
如虗空華。非識性虗妄猶如空華乎。次示妙有則
除去六識想相。但云此見及緣元是菩提妙淨明
體。非根塵同源乎。故知根塵同源有真有妄而可
縛可脫。識性純妄但云猶如空華不言同源與縛
脫也。】

「○(二釋成)阿難由塵發知因根有相相見無性同於交蘆。」

【【觧】吳興曰塵相通指六境。知見略示二根。根境對
論攝十二處。斯皆兩法相涉內無實性故喻若交
蘆。有以根境識三釋此喻者非也。而不知經語巧
妙從寬至狹。上攝界義故三。此攝處義故二。下文
又略其境單言其根。故言知見立知等。

【疏】天台曰此段吳興謂經語巧妙從寬至狹此說
亦非。要知三處俱備根塵識三而正意在破識。蓋
根塵是依他起性本自無咎。惟六識是徧計執性
為生死根本是故當破。故初段特云識性虗妄猶
如空華。次段云相見無性同於交蘆。此須引下重
頌中間無實性是故若交蘆。釋成則交蘆喻識性
甚明。三段知見立知即無明本。知見即根。立知即
識。雖不言塵豈有無塵之知。但影略耳。故知三處
皆攝界義而正為破識。如曰知見立知即無明本
知見無見斯即涅槃。非破識而何哉。又解。若順吳
興所說從寬至狹者則同二卷展轉脫去凡有四
重。初顯真空云見與見緣并所想相如虗空華本
無所有。此同初節。三者備舉。次顯妙有云此見及
緣元是妙淨明體此同次節脫去識心。次見明之
時見非是明等此同三節但云知見立知脫去六
塵。次見見之時見非是見此同四節知見無見脫
去見精雖有此解初約為正。】

「○(三明結解同因)是故汝今知見立知即無明本知見無見斯即涅
槃無漏真淨云何是中更容他物。」

【【觧】孤山曰上言立知而略見。下言無見而略知。經
文互影也。執知見實有名立知見。此即妄心是生
死輪迴之本故云即無明本。達知見無性名無知
見。此即真心安樂妙常故云斯即涅槃無漏真淨。
是則惟一真心更無別法故曰云何是中更容他
物。又解。知見立知是迷真知見立緣塵等妄知見
故即無明。知見無見是達真知見無緣塵等妄知
見故即涅槃。故前文云入佛知見也。佛知見外更
無別法故不容他物。前釋約常心即寂一切皆泯。
後釋約常心即照有真知見。故茲兩釋並符佛旨。
天如補註曰云何是中更容他物者。由上諸佛告
阿難言輪生死證妙常惟汝六根更非他物。阿難
於此有疑舉以問佛。佛乃兼引根塵識三映帶辯
釋而復結以知見立知等語。知見二字通攝六根。
言為無明為涅槃無非六根而巳。豈更容他物哉。
此蓋釋阿難之疑而證諸佛之言也。又阿難前云
若不知其所結之元我信是人終不能解。又云今
日身心云何是結從何名解。故如來答以知見立
知即是結也。即是所結之元也知見無見即名解
也。

【疏】天台曰孤山解知見立知二說俱當。前釋約常
心即寂是達妄本空。次釋約常心即照是了真有
體。即達妄本空處便是了真有體。即了真有體處
便是達妄本空。是則即寂而即照。即照而即寂。寂
照雙融。寂照俱泯。如雲去即月明月明即雲去更
無前後異時也。但寂照所對之境未曾顯言。不知
修者向何處下手。須知如來前文示云生死煩惱
菩提涅槃同是六根更無他物。而阿難未了故重
伸啟問。世尊今斷之曰知見立知即無明本。知見
無見斯即涅槃。云何是中更容他物。夫何故。前不
云乎。根塵同源縛脫無二識性虗妄猶如空華。又
曰由塵發知因根有相相見無性同於交蘆。蓋如
來先示之以所以然而後正示以所以。故其言之
序也如此。何也。夫生死縛也。涅槃脫也。縛之因由
乎煩惱分別。脫之因由乎菩提智照。真得其源則
本可復。妄得其源則流可遏。故學道莫先貴乎知
源。源者識精元明也。蓋元明為真之源。識精為妄
之源。此二法混居於六根之中謂之同源。若依識
精起緣塵分別則為煩惱。依識精見見非見絕思
惟照本真則為菩提。既得乎真源矣。視彼識性如
空華同交蘆者何有哉。故曰是故汝今知見立知
即無明本知見無見斯即涅槃。惟一無漏真淨云
何是中更容他物。】

「○(二偈頌二初頌正說二初重頌二初頌根塵同源三初明中道縛脫雙遮)爾時世尊欲重宣此義而說偈言真性有為空緣
生故如幻無為無起滅不實如空華。」

【【觧】吳興曰真性即根塵之源也。有為即縛脫之相
也。若真性在迷能生九界根塵之相名之為縛。若
真性出纏能起十界根塵之用號之為脫。此縛與
脫皆即真而俗故曰有為。亦即俗而真故曰空也。
緣生故如幻釋成有空義也。有為之法皆從緣生。
凡夫以惑業為緣。聖人以機感為緣。二緣所生俱
是假名故云如幻。此頌根塵同源縛脫無二也。無
為下頌識性虗妄猶如空華。上言如幻助成空義
耳。今云空華正顯虗妄也。且識性是有為起滅之
法。真性反此故曰無為無起滅。既云虗妄即是不
實故喻如空華。舊以前二句破有為。後二句破無
為。出掌珍論。

【疏】天台曰吳興熏聞記引擕李證真鈔云。初半頌
立有為法是空即真性。有為是有法。定空為宗。因
云從緣生故。同喻如幻事。次半頌立無為無起滅
不實如空華亦具三支比量。若取義便須移不實
兩字歸上句移無起滅三字歸下句。以不實是宗
中空義故。應立量云真性無為是有法定空為宗。
因云無起滅故。同喻如空華。問下半頌無真性言
今何強添。答上真性言須通下轉(云云)。掌珍論標
四句與此小異。真性有為空如幻緣生故。無為無
有實不起似空華。後云若有有為法則有無為法。
既無有有為何得有無為(云云)。論有兩卷。上卷廣
明真性有為空下卷廣明後二句。】

「○(二釋中道無為亦遣)言妄顯諸真妄真同二妄。

○(三例根塵與脫同空)猶非真非真云何見
所見中間無實性是故若交蘆。」

【【觧】吳興曰前長行但破於妄。今復恐捨妄取真故
重遣之。孤山曰諸之也。語助耳。言根塵虗妄則顯
涅槃真實。對妄說真待對不絕真亦成妄故云二
妄。龍樹云若法為待成是法還成待。猶非能遣也。
真非真所遣也。非真即妄見即是根。所見即境。對
妄說真猶皆遣蕩云何更有妄中根境乎。中間謂
根境二法體中無性。此頌相見無性同於交蘆。】

「○(二頌解結同途)結解同所因聖凡無二路汝觀交中性空有二俱
非迷晦即無明發明便解脫。」

【【觧】吳興曰欲明解結泛舉所因。所因者六根也。前
諸佛同告云汝欲識知生死結根乃至速證安樂
解脫惟汝六根更非他物正同此義。孤山曰汝觀
下重牒前喻令審觀也。言空則蘆有外相。言有則
蘆中本空。以喻根境妄執似有其體元空。迷晦下
頌知見立知及知見無見等。】

「○(二孤起三初令選擇根門)解結因次第六解一亦亡根選擇圓通入流成正
覺。」

【【觧】溫陵曰躡前結解之義起後圓通之文也。六解
則根拔。一亡則湛圓。選得圓根則入聖流證聖果
矣。】

「○(二示選擇須精)陀那微細識習氣成暴流真非真恐迷我常不開
演。」

【【觧】溫陵曰陀那下頌根結初起之由也。陀那此翻
執持。執持種子發起現行。即第八梨耶。含藏種子
為習氣。積生識浪為暴流。湛由是分結由是起也。
此識依真如合生滅雜乎真妄之間故曰真非真
也。若以為真恐迷妄習而自誤。以為非真恐迷自
性而外求。故權小教中皆不開演也。深密經曰阿
陀那識甚微細一切種子成暴流我於凡愚不開
演恐彼分別執為我。外道所執神我即此識也。

【疏】天台曰準翻譯名義集云阿陀那義翻執持。能
執持種子根身。生相續義。執持有三。一執持根身
令不爛壞。二執持種子令不散失。三執取結生相
續義。即有情於中有身臨末位第八識初一念受
生時。有執取結生相續義。結者繫也屬也。於母腹
中一念受生便繫屬彼故。亦如磁毛石吸鐵。鐵如
父母精血二點。第八識如磁毛石。一剎那間便攬
而住。同時根塵等種從自識中亦生現行名為執
取結生。解深密謂之九識者乃別取第八淨分言
之。故攝論云世尊說法凡有三種。一染汙分。二清
淨分。三染汙清淨分。譬如金藏土中有三。一地界
二金三土輪。以地譬依他性具染淨二分。此第八
識。以土譬分別性為生死染分。此第七識。以金譬
真實性為涅槃淨分。此第九識。今謂準諸經論所
說則阿陀那識為三識之總名。是則首卷所指識
精元明正指此識。識精即第八染汙清淨分。譬如
地界。元明即第九清淨分。譬如真金。能生諸緣即
第七外緣色空以生六識。譬如土輪。若一切眾生
雖具第九而雜在第八。所謂真非真故。若見見非
見聞聞非聞即脫出識精而純是第九。如來之意
慮行人見性不真執此識精見精體無分別者為
真常。故說此頌深誡弗生取著。故言之如此。而正
脉疏解微細二字云深隱而非淺顯曰微。精妙而
非麤浮曰細。當知經初十翻所示。即曲盡其微細
矣。不知微細二字但標榜此識習氣瀑流非真之
狀。下識陰云此湛非真如急流水望如恬靜流急
不見是也。蓋見性但可言其不動周圓。若云微細
何異刻畫無鹽唐突西施耶。】

「○(二誡弗生取著)自心取自心非幻成幻法不取無非幻非幻尚不
生幻法云何立。」

【【觧】溫陵曰頌解結入圓之要也。一切諸法惟心所
現而於中取著妄成根結。是自心取自心非幻成
幻法也。由妄取故有幻非幻。若不妄取非幻亦無。
非幻尚無幻法何有。幻法不立則根塵頓淨圓通
現前矣。】

「○(二頌讚美三初約法體讚)是名妙蓮華金剛王寶覺如幻三摩提。

○(二約功能讚)彈指超
無學。

○(三引同佛讚)此阿毗達磨十方薄伽梵一路涅槃門。」

【【觧】溫陵曰此結頌也。此之法門於淨不著於染不
汙名妙蓮華。根境結惑擬之則銷名金剛王覺。即
為無為亡情絕解名如幻正受。依此修進一彈指
間可超無學而入圓位也。阿毗達磨云無比法。十
方如來逈出生死速證寂常莫不由斯。故曰十方
薄伽梵一路涅槃門。薄伽尊號。具六義謂自在熾
盛端嚴名稱吉祥尊貴。孤山曰彈指超無學顯三
止之功也。若入地住則超小乘阿羅漢位。縱入相
似亦超無學。以同除四住此處為齊。若伏無明三
藏則劣。又縱在觀行亦超無學。如太子處胎貴壓
群臣。頻伽在鷇聲逾眾鳥。

【疏】天台曰西天有貫散二華以喻佛所說經長行
文義鈎鎖若以線貫華之有序。偈頌詞理散漫如
華之不貫而鬪艶。然有貫散聯翩而百出者若雜
華法華等經是也。有貫而無散散而無貫者如單
譯諸經諸偈是也。獨此楞嚴貫多而散少。義深而
意遠。是以三處偈文莫不槩括全經博蒐大義。即
如此偈雖曰祇夜伽陀雜糅精瑩。實祇夜多而伽
陀少。故得取前經遠意而釋之。文分為二。初頌正
說。二頌讚美。正說二初重頌二孤起。重頌二初頌
根塵同源二頌結解同途。初中三初頌中道縛脫
雙遮二釋中道無為俱遣。初中道縛脫雙遮中言
真性有為空者。真性二字標起中道。即前經兩翻
所說圓融三諦皆以實相中道為之體。雖曰雙照
而正在雙遮故縛脫俱遣。遣縛故曰有為空。緣生
釋成空義。以諸法從緣生因緣空無主故也。如幻
喻上空義。緣生之法悉如幻化。幻化不實故空。遣
脫故曰無為無起滅。蓋言真性中道在處不獨有
為之縛空而無為之脫亦空故云不實。不實即空
義。無為何故不實以無起滅故。有為有起滅者尚
空。況無為無起滅者而有實乎。如空華喻無為之
法悉如空華而無實體。應知前空空人法。後空空
俱空。此正頌根塵同源。而言中道真性者正指菩
提涅槃元清淨體。元明為根塵之真源。識精為根
塵之妄源。今正指真源。使歸元者而知所取。下去
方頌出妄源使返妄者而知所去也。言妄顯諸真
去二釋中道有為無為俱遣。或疑有為生死故宜
遣無為涅槃何故亦遣。偈釋二義。先遣無為。言妄
顯諸真是待真而說妄。龍樹偈云若法為待成是
法還成待。故曰妄真同二妄也。次遣有為。故曰猶
非真非真云何見所見中間無實性是故若交蘆。
見即根。所見即塵。中間即識。謂真性於無為真尚
猶非。況根塵識三而不空乎。交蘆喻下自釋明。二
頌結解同途。言結解同所因聖凡無二路者。長行
諸佛同告生死涅槃同是六根。故頌曰同所因無
二路。雖曰六根而正意在破六識。故曰汝觀交中
性空有二俱非。又雖云破識而意在即妄顯真。故
進之以空有二俱非。空即上無為。有即上有為。以
例中間即中道真性。即上文明中道有無雙遣也。
此正指生死結根結元所謂識精元明。元明即中
道真性。識精即根結之元。生諸緣即成有為。守識
精即名無為。二乘所證無為涅槃即此識也。依識
精而生諸緣。即迷晦而為無明。依識精而見見元
明即發明為解脫。同是六根豈有他法哉。二孤起
三。初令選擇行門。前云但於一門深入入一無妄
彼六知根一時清淨。故曰解結因次第(云云)。言次
第者即下此根初解先得人空等也。二示選擇須
精。陀那微細識即前識精。含藏種子為習氣。積生
識浪為暴流。湛由是分。結由是起。溫陵師所解詳
矣。三誡不生取著。謂此識情既切近於真。本是自
心而不可取著。一生取著即自心取自心也。言非
幻者以此識本自即真為生取著故非幻成幻。其
若不取。即非幻尚不生。幻法云何立乎。上明中道
雙遣。即不取之理。此明不取。即中道雙非之觀。非
幻不生即非空。幻法不立即非有。故下是名妙蓮
華三句皆約此而歎。二讚美分三。初約法體歎。初
句歎中道雙遮二邊。溫陵所謂此之法門於淨不
著於染不汙名妙蓮華。次二句歎中道雙照二邊。
所謂根境結惑擬之則銷名金剛王。此照空也。即
為無為亡情絕解名如幻正受。此照有也。故此歎
美亦是重頌上三諦圓融之法。二約功能讚。即彈
指超無學。孤山所謂顯三止之功(云云)。至聲逾眾
鳥。顯此法門日劫相倍。亦可謂詳矣。三引同佛讚。
餘如舊解。惟一路涅槃門雖曰逈出生死速證寂
常莫不由斯。而路之與門云何指歸。要知即六根
而不是六根。蓋此法門其具也蜜。苟非菩薩蜂王
而不能食此甘露。經稱識精元明。題稱如來密因。
諸佛出要俱不外乎是也。】

「○(二兼顯六解一亡二初疑請二初經家敘事)於是阿難及諸大眾聞佛如來無上慈誨祇夜伽
陀雜糅精瑩妙理清徹心目開明歎未曾有阿難合
掌頂禮白佛。

○(二阿難踈辭)我今聞佛無遮大悲性淨妙常真實
法句心猶未達六解一亡舒結倫次惟垂大慈再愍
斯會及與將來施以法音洗滌沉垢。」

【【觧】吳興曰祇夜云應頌。又云重頌。即頌上長行也。
伽陀云諷頌。亦略云偈。不因長行但諷美而頌之。
二頌合明故云雜糅精瑩。此指能詮也。妙理清徹
此謂所詮也。溫陵曰無遮大悲言其博濟也。性淨
妙常真實法句則真妄兩忘稱性之談也。沉垢微
細結惑也。長水曰由前偈云解結因次第六解一
亦亡故此疑之。

【疏】天台曰領悟玄詮經家敘事則能先而所後。當
機陳辭則能後而所先。妙理即性淨妙常。謂上祇
夜伽陀所演真性中道有無雙遣之理。即結縛而
解脫。取喻如妙蓮華金剛王如幻化莫不清淨妙
絕皎潔真常。非佛無遮大悲何能若此。開我心目
此巳領悟矣。有所未悟者六解一亡舒結倫次爾。
此中問意文雖兩句義則有六。六解一也。一亡二
也。舒開三也。結成四也。倫類五也。次序六也。倫類
但取義於結成。次序則義該乎結解。倫類一義者
如六結喻六根宛如天倫行第之不紊。次序一義
者每綰一結左右交加從本向末取六根生起之
相從細至麤次第不亂也。先知乎此則下文所答
無法喻不齊之過。其不然者或歸咎於譬喻。或橫
生乎穿鑿使經義反晦矣。】

「○(二開示二初結巾喻迷二初結巾立喻二初結巾總示)即時如來於師子座整涅槃僧歛僧伽梨攬七寶
几引手於几取劫波羅天所奉華巾於大眾前綰成
一結示阿難言此名何等阿難大眾俱白佛言此名
為結於是如來綰疊華巾又成一結重問阿難此名
何等阿難大眾又白佛言此亦名結如是倫次綰疊
華巾總成六結一一結成皆取手中所成之結持問
阿難此名何等阿難大眾亦復如是次第酬佛此名
為結。」

【【觧】溫陵曰涅槃僧裏衣也。僧伽梨大衣也。劫波羅
云時分即夜摩天也。天如補註曰由阿難未達六
解一亡舒結倫次。故如來示一巾成六結令悟六
解則一亡。示綰結之有次第令悟舒結之有倫次
也。

【疏】天台曰如來將寶華巾綰成一結先喻次序義
也。如是倫次綰成六結喻倫類義也。約次序言則
生起之義竪。約倫類言則行列之義橫。如初綰結
時左右交結中有空隙非次序乎。一二三四五六
結結相同非倫類乎。譬如一胞共生六子。約十月
長養其義則竪。一時降生其義則橫。既其同生亦
復同死。則生起與滅亡不妨即竪而橫即橫而竪
也此科先明結成倫類次序三義。】

「○(二約結研定二初喻迷成六根)佛告阿難我初綰巾汝名為結此疊華巾先實一
條第二第三云何汝曹復名為結阿難白佛言世尊
此寶疊華緝績成巾雖本一體如我思惟如來一綰
得一結名若百綰成終名百結何況此巾秪有六結
終不至七亦不停五云何如來只許初時第二第三
不名為結。

○(二喻六根次第)無告阿難此寶華巾汝知此巾元止一
條我六綰時名有六結汝審觀察巾體是同因結有
異於意云何初綰結成名為第一如是乃至第六結
生吾今欲將第六結名成第一不不也世尊六結若
存斯第六名終非第一縱我歷生盡其明辯如何令
是六結亂名。

○(二提喻總合)佛言如是六結不同循顧本因一巾
所造令其雜亂終不得成則汝六根亦復如是畢竟
同中生畢竟異。」

【【觧】吳興曰同謂一真之性理本無差譬巾之體也。
異謂六根之精事用有別如巾之結也。天如補註
曰此謂六結若存則倫次不容雜亂。下言六結若
解則一六俱亡。】

「○(二解巾喻悟三初喻六解一亡二初立喻)佛告阿難汝必嫌此六結不成願樂一成復云何
得阿難言此結若存是非鋒起於中自生此結非彼
彼結非此如來今日若總解除結若不生則無彼此
尚不名一六云何成。」

【【觧】溫陵曰不成謂是非鋒起不成一體也。願樂一
成莫非解除。結惑不生則同異圓泯故曰尚不名
一六云何成。吳興曰六根之精元是一真之性。以
隨緣故在眼曰見精在耳曰聽精等。此皆如第二
月揑所成故。若能隨根脫粘內伏。六既融一一亦
斯亡。如解結巳巾亦無用。

【疏】天台曰上科明從本向末在末觀之則六根不
得不異。故曰則汝六根亦復如是畢竟同中生畢
竟異。乃結成倫類義也。此科明循末歸本。則六若
解時其一亦亡。故曰尚不名一六云何成。故合法
云六解一亡亦復如是乃結成六解一亡也。】

「○(二合法)佛言六解一亡亦復如是由汝無始心性狂亂知
見妄發發妄不息勞見發塵如勞目睛則有狂華於
湛精明無因亂起一切世間山河大地生死涅槃皆
即狂勞顛倒華相。」

【【觧】吳興曰知見發妄此屬能見之相。勞見發塵即
對所見之境。惟妄與勞五住備矣。如勞目睛下雙
喻其義。一切世間下示塵勞之相。

天【疏】台曰此科正合六結生起次序之義。心性等
四句同前三細六麤。心性狂亂即妄為明覺也。勞
見發塵即由是引起塵勞煩惱也。中間可知。如勞
目睛等喻無實體也。生死涅槃皆即華相者。所謂
言妄顯諸真妄真同二妄也。生死即華相故六宜
解。涅槃即華相故一宜亡。又生死即華相故有人
空涅槃即華相故有法空俱空。】

「○(二喻解結由心二初正顯由心)阿難言此勞同結云何解除如來以手將所結巾
偏掣其左問阿難言如是解不不也世尊旋復以手
偏牽右邊又問阿難如是解不不也世尊佛告阿難
吾今以手左右各牽竟不能解汝設方便云何解成
阿難白佛言世尊當於結心解即分散佛告阿難如
是如是若欲除結當於結心。」

【【觧】吳興曰左右牽掣俱不能解。喻觀二邊皆不能
破根本無明。凡夫外道以斷常為二邊。二乘菩薩
以空有為二邊。雖曰伏斷猶存巾結。若欲除結當
於結心者。知見立知即名為結。觀知中道是謂結
心。結不離巾解之則一。知不異道亡之則中。天如
補註曰上心性狂亂等示其根結之由展轉虗妄。
此掣巾等示其解結之方也。

【疏】天台曰吳興解牽掣左右與結心。喻二邊中道
泛濫不的。須知偏掣左右者喻偏觀根塵皆不能
解。當於結心者破識觀中也。此即以第二根本識
精元明為所觀境。前文見見非見下文聞聞非聞
是為當於結心也。若帖合前喻。如綰結時一巾左
右交加以為之結。而中心必空。則左右為結。而中
空非結。以喻眾生根塵和合而為緣塵之識。中有
不為緣塵者識精元明也。故此經一以識精元明
而為大定之本。然而有結緊中心不空難解者可
喻凡愚執情太重卒難解脫也。有結寬中心虗洞
而易解者可喻有宿根大心人一超直入如來地
也。前文知見無見斯即涅槃正是此意。第此中功
用深密極難定當。今重立三義為之闡明。一約所
觀明中。二約所用明中。三約所破明中。一約所觀
明中者。雖曰偏觀根塵皆不能解要當約根以離
根。即所觀根性雖藉根而實不用根。直觀見精暎
色聞精暎聲之性居於根塵之間謂之當於結心
解即分散。二約所用明中者。今經雖具說三法而
正意在於中道禪那。故奢摩中巳明中道了義無
戲論法。如曰此見及緣元是菩提妙淨明體。無是
非是。三摩中生滅去來本如來藏。常住妙明。不動
周圓妙真如性。正以識精中明元為所觀。能如是
觀即全性起修。以中觀中。是為當於結心解即分
散。三約所破明中者。此有本有末。有正有傍。本即
識精屬第八識。末即能緣屬第六識。若觀前後文
意。正在破六識緣心。此識居於根塵之間。如曰知
見無見斯即涅槃。是為當於結心解即分散。但所
用見見等工夫直觀識精以顯元明。元明若顯識
精即破。是則不惟破其所生緣心即能生識精乃
亦隨破。是為以正兼傍觀本破末。前取喻云譬如
劈竹先開其尾而乘風皆裂亦如伐木得根而千
枝悉殞即其事也。或問曰所破但云六八不言第
七何也。答曰七識居於二識之間而外緣色空內
緣第八。緣心若破則外無所用。但存末那半分微
細而內緣識精。今也識精隨破則內亦無緣而微
細亦亡。故大約論破識但破六八而七自無體。所
謂覆巢之下無有完卵也。】

「○(二指法興勸二初指真正因緣)阿難我說佛法從因緣生非取世間和合麤相。」

【【觧】吳興曰既令解結當於結心。欲使選根而修圓
行故示佛法從因緣生。反顯若無因緣佛法無由
而生也。如前文云譬如琴瑟雖有妙音若無妙指
終不能發。是則圓修定慧是今因緣。若三藏中事
六度等皆是世間和合麤相。

【疏】天台曰我說佛法從因緣生非取世間和合麤
相者。此揀世間顯出世間非揀邪而顯正。蓋前文
巳破因緣自然則所破者皆世間和合麤相。今明
若欲除結當於結心亦屬因緣。所謂破情而不破
法。佛恐不知意者執前所破難今所立。故為言之
使知破立之意也。】

「○(二勸簡根修習)如來發明世出世法知其本因隨所緣出如是乃
至恒沙界外一滴之雨亦知頭數現前種種松直棘
曲鵠白烏玄皆了元由是故阿難隨汝心中選擇六
根根結若除塵相自滅諸妄銷亡不真何待。」

【【觧】孤山曰世謂六凡。出世謂四聖。知此十界皆因
於心。隨無明之染緣則出九界。隨教行之淨緣則
出佛界。故法華云佛種從緣起。涅槃云亦有因緣
因滅無明則得熾然三菩提燈。吳興曰佛有權實
二智。實智冥理。權智鑑物。發明世出世法乃至知
其種種元由者皆權智所鑑也。既於情無情照了
不昧。顯今所說解結之法及選根之義悉是鑑物
宜然固無差謬矣。長水曰選擇六根者。前文云若
能於此悟圓通根與不圓根日劫相倍。故令選擇。

【疏】天台曰松直棘曲鵠白烏玄皆了元由者。謂佛
有漚和出假智能一一了其根本。松之種云何直。
乃至烏之種云何玄。非謂業種使之直使之玄也。
若曰鵠白烏玄各各業相。理或有之。松直棘曲亦
推之於有情各各業感。寧有是理哉。然而謂之心
分垢淨見兩土之昇沉可也。】

「○(三喻解當次第二初立喻)阿難吾今問汝此劫波羅巾六結現前同時解縈
得同除不不也世尊是結本以次第綰生今日當須
次第而解六結同體結不同時則結解時云何同除。」

【【觧】吳興曰綰巾成結雖有次第。黏湛成根必無倫
緒。故不可以喻而難於法也。蓋言見聞覺知六用
差別如次第綰生也。選擇六隨隨於一根發觀如
次第而解也。慤師云意明六根不可齊觀。但依一
根入證自然銷六。斯會經意焉。

【疏】天台曰次第解結之喻吳興真際俱約橫在六
根而論。終與下此根初解先得人空等合法不齊。
蓋論解既自外而入內。論結亦必先內而後外。如
前妄為明覺因明立所等則竪論生起次第之相
宛然。但論結橫開之數則成乎六。豎論其數則不
可定。如因明立所。以三細六麤言之厥數成九。論
解以當文言之厥數惟四。即人空法空俱空及俱
空不生。以圓通本根言之厥數亦四。即亡前塵盡
內根空觀智滅諦理。正以此文具橫豎二義。蓋約
倫類其義則橫。約次序其義則竪。若六用差別而
言不妨即竪而論橫。故前論結起之相竪隱而橫
顯。解結次第而言不妨即橫而論竪。故今論解結
之相竪顯而橫隱。交光正脉不知此意乃橫生穿
鑿以圓通本根四節之文分為六重結相。謂一動
二靜三聞四覺五空六滅以配六重。一巾綰成六
結并解結之相。其餘固無暇論其非是。即動靜二
相俱屬聲塵而乃強開兩結。人之多僻一至于是。
餘無足怪也。】

「○(二合法)佛言六根解除亦復如是此根初解先得人空空
性圓明成法解脫解脫法巳俱空不生是名菩薩從
三摩地得無生忍。」

【【觧】吳興曰小乘析觀。乃是作意先破人執次破法
執然後會入空平等理。大乘體觀。人法無殊空非
前後。今言此根初解先得人空者亦猶前文如澄
濁水沙土自沉。蓋任運而然也。沇師以天台別教
釋之。孤山斥云其失非小。應知人空是破五陰假
名即見惑也。法空是破五陰實法即思惑也。乃至
破涅槃淨法即無明也。俱空不生即平等空。所空
既盡能空亦滅。如前火木然諸薪巳亦復自然。如
是三空皆以中道而為觀體。苟非此者何異解巾
左右牽掣乎。

【疏】天台曰此根初解解字作上聲讀。在因名解也。
得法解脫解字作去聲讀。得果名解也。空性惟一
由入者次第不同受三空名。此根初解雖得人空
猶有法執在。直須空性圓明方得法之解脫。人法
俱忘謂之俱空。有俱空在猶非真脫也。直須俱空
不生方得名為真無生忍。故曰是名菩薩從三摩
地得無生忍。又此中所說三空若與下圓通章四
節之文配辯。則亡前塵盡內根當此文人空。空觀
智當此文法空。滅諦理當此文俱空。生滅既滅寂
滅現前當此文俱空不生得無生忍。言從三摩地
者乃三止大定之總名也。三空與四位皆所歷階
級。三摩地即能歷工夫故曰從曰得也。此亦一往。
若再研詳不可定準。蓋寂滅現前屬寂滅忍在妙
覺位。與無生忍遠。今以義配初住斷滅相煩惱是
故然也。】

「○(二顯示修證五初阿難請問圓根二初述解陳疑)阿難及諸大眾蒙佛開示慧覺圓通得無疑惑一
時合掌頂禮雙足而白佛言我等今日身心皎然快
得無礙雖復悟知一六亡義然猶未達圓通本根。

○
(二敘意踈請)世尊我輩飄零積劫孤露何心何慮預佛天倫如失
乳兒忽遇慈母若復因此際會道成所得密言還同
本悟則與未聞無有差別惟垂大悲惠我祕嚴成就
如來最後開示作是語巳五體投地退藏密機冀佛
冥授。」

【【觧】溫陵曰慧覺圓通存乎一心。巳蒙開示故身心
皎然。圓通本根冥乎萬法。猶未通達故冀佛冥授
也。密言即發明慧覺之言也。祕嚴即圓通本根祕
要也。慧覺圓通我固有之。故雖因密言還同本悟。
若不開祕嚴則與未聞無異。故別求開示也。二十
五聖於根塵七大各悟圓通。是知本根冥乎萬法
也。佛不顯說而因眾敷陳是謂冥授也。退藏密機
即息慮凝心也。

【疏】天台曰慧覺圓通即前通請奢摩他也。圓通本
根即前別請最初方便也。下佛答中問在會聖眾
云吾今問汝最初發心悟十八界誰為圓通從何
方便入三摩地厥語顯然。則與未聞無有差別者
正言所得向聞密言還同本有之性不增不減與
未聞時果何差別耶。退藏密機冀佛冥授者。妙玄
論機應有四句。此即冥機冥應。然是即顯而冥非
若法身冥冥利益也。】

「○(二如來請諸聖眾)爾時世尊普告眾中諸大菩薩及諸無漏大阿羅
漢汝等菩薩及阿羅漢生我法中得成無學吾今問
汝最初發心悟十八界誰為圓通從何方便入三摩
地。」

【【觧】孤山曰此下二十五聖觀十八界及以七大乃
是開合之殊耳。識大則合於六識。根大則合於六
根。餘之五大則總收六境。以六境之體不出地水
火風及空故也。但言十八則巳攝七。故前文云十
方如來於十八界一一修行皆得圓滿無上菩提。
又此十八只是六根。以各開根境識三故。是則言
六其義亦周。故前文云令汝生死輪轉安樂妙常
同是六根更非他物。

【疏】天台曰竊原如來所說眾經多為當時之一緣。
故所立境觀隨其宜樂。或得此而失彼。或詳一而
略諸。譬羅一目而獲吞舟之魚得魚而筌忘孰計
後來之􂈤兔哉。若正像列祖造論弘經則多為末
世之眾機。故立境立觀必搜括法門彼此而兼盡
萬一而全收。譬祝四維以捕群方之鳥不以得鳥
而弛其網。至如智者圓頓止觀之書。論境則具列
乎十門。明觀則遍收乎萬行。此末代收機之不得
不然故法門之不得不廣也。獨如來所說楞嚴又
則與他經異。立境則無所而不該。立觀亦無所而
不盡。至於的論現觀則惟明陰界。揀根則惟用耳
門。此又與止觀去丈就尺去尺就寸之意同。可謂
不求合而自無不合也。孰謂智者非聖人乎。是則
今文佛問於十八界誰為圓通正境觀前後相望
解行始終相資。則天如無機不攝無教不收之言
得矣。然若原前開解一門。旨趣雖多而括其要領
又全在汝但不隨分別三種相續一節。蓋三種相
續則全收二十五境。不隨分別則全該大定工夫。
前不云乎。有無分別之行。有有分別即無分別之
行。有無分別與分別俱存而俱亡之行。無分別之
行即奢摩他。此云體真止止於真諦。圓覺所謂若
諸菩薩悟淨圓覺以淨覺心取靜為行。如阿那律
陀䟦陀婆羅等皆寂靜之流例也。有分別之行即
三摩。此云方便隨緣止止於俗諦。圓覺所謂若諸
菩薩悟淨圓覺以淨覺心知覺心性及以根塵皆
因幻化即起諸幻以除幻者變化諸幻而開幻眾。
如藥王之分別味因普賢之分別眾生皆觀照之
流例也。無分別與分別俱存而俱亡即禪那。此云
息二邊分別止止於中道第一義諦。圓覺所謂若
諸菩薩悟淨圓覺以淨覺心不取幻化及諸靜相
了知身心皆為罣礙無知覺明不依諸礙永得超
過礙無礙境受用世界及與身心相在塵域如器
中鍠聲出于外。如烏芻瑟摩等依七大而入道皆
寂照不二之流例也。故知緣塵分別若美若惡雖
巧盡世智莫非隨分別三種相續而悉號狂心。以
三聖智於三相續若體若析悉號狂心若歇歇即
菩提。法門大體厥奧若此。而交光獨取一體無分
別謂之單刀獨入。何能盡楞嚴之妙旨哉。今於此
前略點大意。庶令讀者知其旨歸。又復應知二十
五聖各陳圓通有兩重通別。初重若收之則門門
皆通。以無非圓通故也。若揀之則別在耳根方是
此方真實圓通。次重則門門皆通門門皆別。以諸
聖所修觀門通諸聖故。所依境法人人不同故。故
此兩重通別門門皆具。如觀音耳門此方收之則
別。他土揀之則通。香嚴法門他土所取則別此方
揀之則通。知初重則了揀聖全在揀機於諸聖不
生慢心。知次重則了二十五門門門皆須理觀以
為之本。不墮徒修苦行之譏。觀觀皆須一門為之
境不墮偏觀清淨真如之失。修行大途厥奧若此。
又不可不知也。】

「○(三諸聖各說證門五初觀六塵悟道六初陳那觀聲二初敘悟緣起)憍陳那五比丘即從座起頂禮佛足而白佛言我
在鹿苑及於雞園觀見如來最初成道於佛音聲悟
明四諦佛問比丘我初稱解如來印我名阿若多。

○
(二牒證結答)妙音密圓我於音聲得阿羅漢佛問圓通如我所證
音聲為上。」

【【觧】孤山曰妙音密圓者密悟圓理也。或曰涅槃說
身因而皆小聖。淨名入不二則俱大士。惟茲二十
五聖大小相參而云方便多門歸元不二。且陳那
身子近悟偏空。普賢彌勒久證圓理。久近兩異偏
圓二殊安得圓通其歸一揆。對曰涅槃敘昔則小
無大分。淨名方等則大隔小乘。其談所證豈得相
混。至若今經二乘作佛與法華同塗。闡提有性將
涅槃共轍。教巳開顯偏即圓融故使鹿苑之所證
同成一乘之頓理。均乎普賢諒無慙德。此約實行
聲聞也。若乃內祕大道外現小乘則鹿苑以來何
甞非大。既經發迹一揆何疑。此約權行聲聞也。悟
理既同誰拘遠近。以此觀之則大小相參之說怡
然理順。遠近偏圓之惑渙然冰釋。吳興曰夫開權
顯實之說惟諸佛祕要之事非諸菩薩羅漢所能
顯示。其猶禮樂征伐自天子出非諸候之事。今佛
所問最初發心悟十八界誰為圓通者。且欲諸聖
各述本根權實之道耳。在昔方便未會真實。諸聲
聞人言與菩薩同入法性。孰不自謂悟入圓通。如
陳那等雖曰妙音密圓。但是聞生滅四諦微密圓
悟。未可混同如來藏理。故中阿含云我至波羅柰
擊妙甘露鼓。又云如來說法初中後妙。豈彼妙名
便同法華之妙乎。只如下文說緣覺聲聞云勝妙
現圓及勝性現圓。又說大梵善見身心妙圓及妙
見圓澄。豈此妙圓亦同圓覺妙明之性乎。應知如
來先令諸聖次第說竟。後告文殊言此二十五無
學諸大菩薩及阿羅漢各說最初成道方便。皆言
修習真實圓通。彼等修行實無優劣前後差別。斯
則開權會實之正文也。文殊偈云聖性無不通順
逆皆方便。蓋演如來之旨也。主伴相濟雅合其宜。
又若陳那等本大迹小。鹿苑所證不亦小乎。豈顯
本後翻令漸初密悟圓理。天台化儀四教。龍樹二
種法輪。顯露祕密俱無此說。吾宗義學請熟思之。

【疏】天台曰觀二師所說雖議論不同皆以此經判
同法華。若果如所判則吳興為當。今巳判入方等。
味屬生酥。蓋有文通義通收通歸別之義。巳如楞
嚴玄義判教中說。況佛令各說最初所悟。宜其各
順佛旨直以當時所入大小偏圓者而陳。固無勞
以開權未開紛紛之說而諍競於其間也。是故今
釋二十五門凡為二義。初明所觀之境。二明能觀
之觀。能觀之觀又凡為四釋。一宗佛旨釋其所悟。
二逐便宜略消名相。三順說時義關四教。四稟藏
理融歸圓頓。然此四意或有盈縮。小則四意俱盈。
大乘則又隨教盈縮。或三二一務盡其義理而巳。
大科為五。初釋六塵。二釋五根。三釋六識。四釋七
大。五釋耳根。初觀六塵中優波尼沙陀尊者宜居
其先。今先聲塵者有三說焉。一以娑婆世界音聲
而為佛事是故居首。一以如來成道初轉法輪而
陳那先悟是故居首。一以耳根圓通為此方最初
方便聞非自然生因聲有名字。今以音聲為首正
欲顯普門所修為當也。釋聲塵圓通中。先明境之
通別。如陳那所陳則偏於如來聲教。通則通於一
切音聲。香嚴聞擊竹以明心。辟支聞釧聲而悟道
皆其事也。然於說法音聲又有通別。別則惟在四
諦。通則通於十二因緣六度萬行以至圓頓至理。
能觀之觀有事有理。若約說法音聲。事則耳歷法
音隨聞生解。亦可謂心繫於境境繫於心惟緣法
音毫無雜念。自有上根利智一言之下心地開通
者。理則久學行人持我一心之不亂歷彼所說之
法音。行隨解進大小偏圓於是乎分。亦可謂快馬
見鞭影即入正路者也。二明能觀之觀盈縮為四。
初宗佛旨釋其所悟者。悉達太子踰城出家棲隱
山谷。父王淨飯乃命家族三人一阿濕婆二䟦提
三摩訶男俱利舅氏二人一憍陳那二十力迦葉
往彼營衛。後時捨去往鹿苑鷄園修於異道。及太
子成道先為五人三轉四諦十二行法輪。佛問汝
今解否答言巳知巳解。此則約時約處約人約教
悉在於小也。二略消名相。三轉四諦十二行法輪。
一苦諦者謂二十五有依正二報。雖然苦樂不同
未免生而復死死巳還生故名藏教實有苦諦。二
集諦者即見惑八十八使思惑八十一品總是藏
教實有集諦。三滅諦者滅前苦集顯偏真理因滅
會真滅非真諦。四道諦者略則戒定慧廣則三十
七道品。三轉者。一示相轉。謂此是苦逼迫性。此是
集招感性。此是滅可證性。此是道可修性。二勸修
轉。謂此是苦汝應知。此是集汝應斷。此是滅汝應
證。此是道汝應修。三作證轉。謂此是苦我巳知不
復更斷。此是集我巳斷不復更斷。此是滅我巳證
不復更證。此是道我巳修不復更修。每一轉下皆
令生眼智明覺故名十二行法輪。三順說時義關
四教者。陳那敘悟雖在阿含。佛問圓通正在方等。
此時四教並談。而一家名義四諦不局聲聞義通
四教。謂三藏教詮生滅四諦。苦則三相遷移。集則
四心流動。道則對治易奪。滅則滅有還無。通教詮
無生四諦。苦無逼迫相集無和合相道不二相滅
無生相。別教詮無量四諦。苦有無量相十界果報
不同。集有無量相五住煩惱不同。滅有無量相諸
波羅蜜不同。道有無量相恒沙佛法不同。圓教詮
無作四諦。陰入皆如無苦可得。塵勞本清淨無集
可斷。邊邪皆中正無道可修。生死即涅槃無滅可
證。四稟藏理融歸圓頓者。自有最上乘人達無情
之說偈。悟法佛之恒聞。能所之相頓捐。妙法之輪
常轉。將與無量聲如來而共調。琉璃光菩薩而同
參。即此而開示本覺妙明又與普門大士而為等
伍也。】

「○(二沙陀觀色二初敘悟緣起)優波尼沙陀即從座起頂禮佛足而白佛言我亦
觀佛最初成道觀不淨相生大厭離悟諸色性以從
不淨白骨微塵歸於虗空空色二無成無學道如來
印我名尼沙陀。

○(二牒證結答)塵色既盡妙色密圓我從色相得
阿羅漢佛問圓通如我所證色因為上。」

【【觧】溫陵曰優波尼沙陀此翻近少。亦云塵性。謂微
塵是色之少分也。因塵悟解故得此名。昔多貪欲。
佛令作不淨觀。長水曰因觀色塵本如來藏故曰
悟諸色性。吳興曰不然。既云觀佛最初成道正是
小乘無漏行法。言悟諸色性者斯乃聲聞悟性念
處也。南嶽師云觀五陰理性名性念處。故雜心論
偈云是身不淨相真實性常定諸受及心法亦復
如是說。以從不淨白骨微塵歸於虗空者。由多貪
欲修對治法成就九想發真破惑即壞法羅漢也。
九想成時得慧解脫於諸色相發明無漏。故云妙
色密圓。

【疏】天台曰二釋色塵圓通。先明境之通別。別在本
門觀不淨相以至白骨微塵歸於虗空。通則凡眼
所對之色皆其境也。二明觀之盈縮亦用四意。初
秉佛旨釋其所悟者。觀其所敘惟在小乘。觀不淨
相析色以明空。故曰悟諸色性以從不淨白骨微
塵歸於虗空空色二無成無學道。是則塵色既盡
者破色也。妙色密圓者歸空也。因色悟空故以色
因為上。二逗便宜略消名相者。此之法門乃佛教
之大途觀門之要領。蓋佛臨涅槃時阿難請問末
世比丘當依誰住。佛告阿難我滅度後比丘當依
四念處住。一觀身不淨二觀受是苦三觀心無常
四觀法無我。今此法門即四念之一。溫陵所謂由
多貪欲修對治法成九想觀。九想者一胖脹二青
瘀三壞爛四血塗五膿爛六敗壞七噉八骨九燒。
不淨觀門關涉多途具如止觀中說。三順說時義
關四教者。此四念處乃對治凡夫身受心法。於不
淨計淨於苦計樂於無常計常於無我計我謂之
四倒。故以四枯念處以破。其倒此義攝得藏通兩
教之機。若對菩薩大乘之機令於身受心法觀常
樂我淨。即謂之四榮念處。此攝得別教之機。若如
來自受用法門則非榮非枯於娑羅雙樹之間以
入涅槃。此正對圓教之機也。四宗藏理融歸圓頓
者。若依此經觀四念處應是後義。以二十五境收
之不外色心。色當身念處。收得五根五塵及法入
少分。心當受心法三念處。收得六識意根及法入
少分。又七大中地水火風空見收得身念處。識收
後三念處。或枯或榮非榮非枯莫非如來安置諸
子祕密藏中也。若依一切色塵觀性色真空性空
真色清淨本然周徧法界。則與持地菩薩同於法
性悟無生忍也。】

「○(三香嚴觀香二初敘悟緣起)香嚴童子即從座起頂禮佛足而白佛言我聞如
來教我諦觀諸有為相我時辭佛宴晦清齋見諸比
丘燒沉水香香氣寂然來入鼻中我觀此氣非木非
空非烟非火去無所著來無所從由是意銷發明無
漏如來印我得香嚴號。

○(二牒證結答)塵氣倐滅妙香密圓我從
香嚴得阿羅漢佛問圓通如我所證香嚴為上。」

【【觧】􂢆李曰宴安息也。晦冥寂也。清靜之室謂之清
齋。資中曰非木等者觀性空也。吳興曰凡言性空
必推四性。今當以木為自。烟火為他。和合為共。空
為無因。此似衍門觀幻有即空之相。下諸聲聞亦
多是小乘觀實有滅空之義。小衍雖殊所證圓通
同一真諦耳。若諸菩薩所悟。須約中道第一義諦
言之應有歷別圓融之異。經雖隱略理合該通。如
淨名室內三十二大士說入不二法門。天台所解
亦分圓別。豈以不二混同諸入乎。先云香嚴童子
則從菩薩受稱。復云得阿羅漢蓋敘昔日所證。如
下文月光童子初得小果後於佛所得童真名預
菩薩會。以彼驗此名實可知。

【疏】天台曰三釋香塵圓通為二初明境之通別者。
鼻所對境通於通塞香嗅。以此四塵皆能顯發嗅
性故也。今此圓通別在於香。如曰見諸比丘燒沉
水香。次明觀之盈縮為四。初宗佛旨釋其所悟者。
初云教我諦觀諸有為相者。通指二十五境。令其
即事觀理。觸事而真故曰諦觀。此則通稟衍門之
至教也。次云見諸比丘燒沉水香香氣寂然來入
鼻中。此敘宿昔所修。習境現前即以所稟之至教
用觀香塵之事境。以木為因以火為緣。烟即所生
之法空則所依之處。來則有所從去則有所著。因
塵發齅因齅生識。五識五意識傳生無窮漏落三
有。以妙香密圓言之所謂若生於木。則此香質因
爇成烟若鼻得聞合蒙烟氣。今也香氣寂然來入
鼻中。未嘗蒙烟不生於木矣。若生於空空性常恒
香應常在。何藉爐中爇此枯木。不生於空矣。齅餘
烟火而無香。不生烟火矣。非自非他非共非無因。
來既無所從去亦無所著。如此旋假以入空會物
而歸巳。由是意銷發明無漏。謂之妙香謂之密圓
也。名相可知。三義關四教者。四教觀門不出析體。
三藏教人必析香以明空。今是衍門雖推四性無
非妙體。以判三教者隨其所悟法性真俗中之不
同爾。今香嚴所敘理齊圓頓。第約所證而言惟在
通教四果。乃聞圓而證偏。或循習而借位。因妙香
而莊嚴法身。故號香嚴童子。童子者菩薩之別名。
謂其皆是童真之體了無一毫情偽。非幼稚之稱
也。四宗藏理融歸圓頓者。所觀之境約六塵顯如
來藏則攝屬香塵。約七大顯如來藏應歸何大。今
以木空烟火四者言之則攝屬地火空三大。莫非
性色真空性空真色等。清淨本然周徧法界。隨眾
生心應所知量循業發現為木為火為空為烟。攬
三法而為境。顯嗅性而入道。妙德瑩然而徧周法
界也。】

「○(四藥王觀味二初敘悟緣起)藥王藥上二法王子并在會中五百梵天即從座
起頂禮佛足而白佛言我無始劫為世良醫口中嘗
此娑婆世界草木金石名數凡有十萬八千如是悉
知苦酢醎淡甘辛等味并諸和合俱生變異是冷是
熱有毒無毒悉能徧知承事如來了知味性非空非
有非即身心非離身心分別味因從是開悟蒙佛如
來印我昆季藥王藥上二菩薩名今於會中為法王
子。

○(二牒證結答)因味覺明位登菩薩佛問圓通如我所證味因
為上。」

【【觧】孤山曰苦酢等六味也。眾味共成名和合味。直
爾采用名俱生味。修鍊炮炙名變異味。吳興曰由
事佛故必聞正法。即於味性了生無生。空有謂味
塵也。身心謂舌識也。以味從合中知故相對言之。
味非空故非離身心。味非有故非即身心。中道之
性於是乎顯。

【疏】天台曰四釋味塵圓通。初明境之通別。通論飲
食具足五味皆舌根所對之境。今別約藥性草木
金石為味。如神農之嘗百草也。論此方醫經所載
寒熱溫涼及以平和。不滿萬品。而天竺所說則有
十萬八千。或彼有此無。如雪山藥王照人臟腑而
百病燎然。牛頭栴檀療人沉疴而諸藥失性。此方
醫者曾所不知。十萬八千自非侈語。二明觀之盈
縮。初宗佛旨釋其所悟者。此二菩薩初為世之良
醫。因以是道而承事如來。尋常獲聞法要了知味
性無生。言非空非有等者。吳興云空有謂味塵身
心謂舌識。今謂亦應凖前約四性推撿。若生於食
食非識有云何自知。又食自知即同他食。何預於
汝名味之知。若生於空汝噉虗空當作何味。必其
虗空若作醎味。既醎汝舌亦醎汝面。則此界人同
於海魚。既常受醎了不知淡。若不識淡亦不覺鹹。
必無所知云何知味。若復此味生於汝舌。在汝口
中只有一舌。其舌爾時巳成酥味。遇黑石蜜應不
推移。若不變移不名知味。若變移者舌非多體。云
何多味一舌之知。若因識生識自為味同於舌根
應不自嘗。云何識知是味非味又一切味。非一物
生。味既多生識應多體。識體若一體必味生。鹹淡
甘辛和合俱生諸變異相同為一味應無分別。分
別既無則不名識。法身中道為味真因。分別味因
從是開悟。名相凖此可知。三義關四教者。藏教菩
薩分別味因必是析法。今約四句巳是衍門。若悟
但空則判屬通教。但中屬別教。不但中屬圓教也。
四宗藏理會歸圓頓者。此二菩薩巳預上流。則所
悟法門同於性味真空性空真味清淨本然周徧
法界。不妨隨淨緣而分別味因循業性而發現藏
性也。】

「○(五跋陀觀觸二初敘悟緣起)䟦陀婆羅并其同伴十六開士即從座起頂禮佛
足而白佛言我等先於威音王佛聞法出家於浴僧
時隨例入室忽悟水因既不洗塵亦不洗體中間安
然得無所有宿習無忘乃至今時從佛出家令得無
學彼佛名我䟦陀婆羅。

○(二牒證結答)妙觸宣明成佛子住佛問
圓通如我所證觸因為上。」

【【觧】孤山曰䟦陀婆羅此云賢守。亦云賢護。自守護
賢德亦守護眾生。資中曰凖法華經有二萬億威
音王佛前後出世。最初佛像法中此䟦陀等為增
上慢毀常不輕。故千劫墮阿鼻獄。罪畢值後佛出
家。吳興曰水因謂所觸之因也。塵體即能觸之緣
也。塵既無染。體亦常淨。能所如幻二邊俱空。故中
間覺觸之心安然契性矣。泐潭曰觸具三和。今翻
為三德祕藏故名妙觸宣明也。

【疏】天台曰五釋觸塵圓通。初明境之通別。通論世
間一切衣服寒暑等法皆身根所對之觸。今約浴
僧捨通從別故曰水因。又須明乎損益。若毒刺傷
足其觸則損。柔軟細滑其觸則益。今寄浴時則損
益事疎。唯其事疎而性空易顯。二明觀之盈縮四。
初宗佛旨釋其所悟。論觸不自觸因根故而知觸。
知不自知因觸故而有知。今於浴時。實洗身根之
垢塵。而曰既不洗塵亦不洗體何耶。蓋汙身者色
質所汙者浮塵。色塵雖可滌而浮塵固可澣。至於
身根勝義知泠煖者何可澣。即所知煖泠者又何
可滌。以是而觀則觸塵本空而身根本寂。因而中
間生乎身識。胡何有哉故曰中間安然得無所有。
根塵識三當下脫去。則幻化空身即法身之道體
顯故曰妙觸宣明成佛子住。然而既曰忽悟水因。
又曰宿習無忘。何習乎悟因於威音王佛忘習於
釋迦如來。宜其思惑之習氣全在也。噫道之易悟
也如此習之難忘也如彼。慶喜之不歷僧祇獲法
身。洎談所證才登三果。悟證二道之不齊又從而
可知矣。名相可知。三順說時義關四教。而曰今時
從佛出家令得無漏謂之通教體色明空可也。而
曰妙觸宣明成佛子住謂之但中圓中亦可也。四
宗藏理會歸圓頓者。論此理至玄不須重會。如欲
會之則援以覺觸覺知妙德瑩然徧周法界圓滿
十方寧有方所則理無不玄事無不妙矣。】

「○(六迦葉觀法二初敘悟緣起)摩訶迦葉及紫金光比丘尼等即從座起頂禮佛
足而白佛言我於往劫於此界中有佛出世名日月
燈我得親近聞法修學佛滅度後供養舍利然燈續
明以紫金光塗佛形像自爾以來世世生生身常圓
滿紫金光聚此紫金光比丘尼等即我眷屬同時發
心我觀世間六塵變壞惟以空寂修於滅盡身心乃
能度百千劫猶如彈指我以空法成阿羅漢世尊說
我頭陀為最。

○(二牒證結答)妙法開明銷滅諸漏佛問圓通如我
所證法因為上。」

【【觧】溫陵曰摩訶迦葉大飲光也。其身金色光吞日
月。因觀塵變悟法空寂。遂修滅盡定以滅意根。不
緣法塵得無生滅。故超百千劫如彈指頃。于今於
鷄足山待彌勒乃入此定也。頭陀新云杜多此翻
抖擻。以能抖擻法塵為號。孤山曰修於滅盡者即
九次第定中。第九滅受想定也。長水曰紫金光尼
在家時婦也。天如補註曰紫金光既同時發心則
非一世眷屬也。

【疏】天台曰六釋法塵圓通。初明境之通別。通則徧
攝六塵。如曰我觀世間六塵變滅。別則惟在法塵。
如曰我以空法成阿羅漢。然法塵別無自體乃以
五塵落謝影事而為之體。是則通時恒別別時恒
通也。二明觀之盈縮。初宗佛旨釋其所悟。既曰我
以空法成阿羅漢法在小乘明矣。二逗便宜略消
名相者。應如孤山所云即次第定中第九滅受想
定。故欲修此定者。先須修前八定以為方便。八定
成就然後修最後定。九次第定者一初禪次第定。
離諸欲惡不善法有覺有觀離生喜樂入初禪定
時。是中初禪定觀均齊。自識其心次第而入。無有
禪那雜念間入初禪定。是為初禪次第定。二禪次
第定者。若從初禪入二禪時。是中二禪定觀均齊。
自識其心次第而入。無有剎那雜念間入二禪定。
是為二禪次第定。三禪次第定四禪次第定五虗
空處次第定六識處次第定七無所有處次第定
八非有想非無想處次第定皆類同初禪二禪中
說。九滅受想次第定者。若從非想非無想入滅受
想定時。於是定前自識其心。要期心利。心心次第
而入。無有剎那雜念間入滅受想定。是為滅受想
次第定也。三順說時義關四教者。若析法而入屬
藏教。體空而入屬通教。體但中而入屬別教。體圓
中而入屬圓教。四宗藏理融歸圓頓者。如十二入
中。即心離心一一推檢俱不可得。法則與心俱無
處所。則意與法二俱虗妄。本非因緣非自然性。常
住妙明不動周圓妙真如性顯矣。】

「○(二觀五根悟道五初那律觀眼二初敘悟緣起)阿那律陀即從座起頂禮佛足而白佛言我初出
家常樂睡眠如來訶我為畜生類我聞佛訶啼泣自
責七日不眠失其雙目世尊示我樂見照明金剛三
昧我不因眼觀見十方精真洞然如觀掌果如來印
我成阿羅漢。

○(二牒證結答)佛問圓通如我所證旋見循元斯為
第一。」

【【觧】長水曰那律即阿㝹樓䭾此云無貧。亦云如意。
乃白飯王子也。過去世以一食施辟支感九十一
劫受如意樂。孤山曰增一阿含云佛在給孤園為
眾說法。那律於中眼睡。佛說偈訶曰咄咄何為睡
螺螄蚌蛤類一睡一千年不聞佛名字。那律於是
達曉不眠眼根便失。因是修禪得四大淨色半頭
而見。觀三千界猶如掌果。今云金剛三昧觀見十
方精真洞然而與昔異者。此經開顯故約內祕以
談。昔引物機乃約現小而說。吳興曰阿含云修禪
蓋總略而示。今云金剛三昧則別顯其名。非謂金
剛惟喻大定。如阿難入電光三昧斷最後思惑亦
名金剛三昧。此喻小乘無漏之智耳。智論云那律
天眼四大造色半頭清淨。佛天眼四大造色徧頭
清淨。天台智者云三藏佛全頭天眼徹見無礙。故
知全半之名但約分滿相望。不以大小為異也。又
若據阿含觀大千此經見十方謂有優劣固未可
也。彼經云那律天眼見十方域不亦同乎。掌果之
譬既齊。精真之言何別。下文明善現天尚云精真
現前陶鑄無礙。況今羅漢發真無漏。豈不得云精
真洞然邪。旋見循元者。旋大千之見循真空之言。
見盡無明圓通著矣。

【疏】天台曰第二五根圓通中初釋眼根圓通。初明
境之通別。通則因塵有知。明暗空塞皆眼根能顯
之境。別則那律尊者因失雙目世尊示以三昧則
因暗而有見也。二明觀之盈縮。初宗佛旨釋其所
悟。那律因聞佛呵啼泣自責七日不眠失其雙目。
世尊示以樂見照明金剛三昧。而曰我不因眼觀
見十方。此則雖失肉眼而得天眼。謂之樂見照明
金剛三昧者秪旋見循元見見非見。由此得菩提
路通達清淨實相也。二略消名相者。今經約眼根
明常住真心其義至詳。如初則屈指飛光驗見不
動。次則觀河之見童耄無遷。以至見見之時見非
是見。然皆對空明色相以辯。若此尊者既失雙目
則旋見循元。應約見暗之時以顯其性。須知境雖
不同見無有別。是故世尊於會見歸心之始示盲
人矚暗是心非眼。則常住十科無目與有目同途。
即於是而旋見循元謂之樂見照明金剛三昧。忽
然衝破漆桶天眼全頭發現。今獲半頭謂齊眉巳
上能徹見大千也。三義關四教者。那律雖是聲聞
如此法門斷非析色。但得見空謂之體法聲聞可
也。兼見不空分但中不但中謂之別圓可也。四會
歸圓頓者。經巳顯圓。必欲再會則亦援之以性見
覺明覺精明見清淨本然周徧法界則臻其壺域
矣。】

「○(二周利觀鼻二初敘悟緣起)周利槃特迦即從座起頂禮佛足而白佛言我闕
誦持無多聞性最初值佛聞法出家憶持如來一句
伽陀於一百日得前遺後得後遺前佛愍我愚教我
安居調出入息我時觀息微細窮盡生住異滅諸行
剎那其心豁然得大無礙乃至漏盡成阿羅漢住佛
座下印成無學。

○(二牒證結答)佛問圓通如我所證反息循空斯
為第一。」

【【觧】溫陵曰槃特此云繼道。即誦帚比丘也。長水曰
特迦亦云蛇奴於路所生。過去為大法師祕吝佛
法不肯教人後感愚鈍。以宿善故遇佛出家。五百
比丘同教一偈經九十日不成。佛令數息攝心因
而了悟。

【疏】天台曰二釋鼻根圓通。初明境之通別。通則鼻
通出入息。出能取香入能嗅香。以此而為功能。今
不取所取所嗅別取能取能嗅者以為所觀之境。
二明觀之盈縮為四。初宗佛旨釋其所悟。而此尊
者由宿昔祕吝佛法感愚鈍報無多聞性。佛愍其
愚教以調息。蓋愚因散亂。調息所以攝其散也。經
云置心一處無事不辦。因茲得定豁然無礙。而曰
反息循空。是為鼻根既返元六根成解脫也。二逗
便宜略消名相者。夫數息因緣為入道要門。諸經
所出法則不同。今依智者所立六妙門禪與此相
類。如一數二隨即最初調息出入也。三止四觀即
我時觀息微細窮盡生住異滅諸行剎那也。五還
六淨即反息循空也。
○一數息門。攝心在息從一
至十名之為數。行者為修無漏真法先須調心入
定。欲界麤散難攝非數不治。故須善調身息從一
至十。則麤亂心息。心神停住。是為入定之要故以
數息為妙門也。
○二隨息門。細心依息知入知出
故曰為隨。行者雖因數息心住而禪定未發。若猶
存數則心有起念之失。故須放數修隨。心依於息
入時知入出時知出。長短冷暖皆悉知之。若心安
明淨。因是則諸禪自發。故以隨為門也。
○三止門。
息心靜慮名之為止。行者雖因隨息心安明淨而
定猶未發。若心依隨則微有起想之亂。澄停安隱
莫若於止。故捨隨修止。是中多用凝心止也。凝心
寂慮心無波動。則諸禪定自然開發。故以止為門。

○四觀門。分別推扸之心名為觀。行者雖因止證
諸禪定而解慧未發。若住定心則有無明味著之
乖。故須推尋撿扸。所證禪定是中多起我等十六
知見顛倒。既分明。則知五眾虗誑。破四顛倒用實
觀四念處也。若觀心無。無漏方便因此開發。故以
觀為門。
○五還門。轉心反照名之為還。行者雖修
觀照而真明未發。若計有我能觀扸破於顛倒。則
計我之惑還附觀而生同於外道。故云是諸外道
計著觀空智慧不得解脫。若覺此患即當轉心反
照能觀之心。若知能觀之心虗誑無實即附觀執
我之倒自亡。因是無漏方便自然而朗。故以還為
門。
○六淨門。心無所依妄波不起名之為淨。行者
修還之時。雖能破觀之倒。若真明未發而住無能
所。即見受念故令心智穢濁。覺知此巳不住不著
泯然清淨。因此真明開發即斷三界結使證三乘
道。故云其清淨得一心者則萬邪滅矣。以淨為門
意在此也。三順說時義關四教者。尋常所說。謂數
息法惟在小乘。智者義釋謂通四教。以經有云阿
那般那即摩訶衍故大小隨人。猶大福德人見土
石瓦礫無非珍寶。若薄福人雖見伏藏謂為虎蛇
疾走而去矣。四宗藏理會歸圓頓者。自其反息循
空而言。則與性覺真空性空真覺清淨本然周徧
法界無別。自窮盡生住異滅諸行剎那其心豁然
得大無礙而言則與性空真風性風真空無二也。】

「○(三憍梵觀舌二初敘悟緣起)憍梵鉢提即從座起頂禮佛足而白佛言我有口
業於過去劫輕弄沙門世世生生有牛呞病如來示
我一味清淨心地法門我得滅心入三摩地觀味之
知非體非物應念得超世間諸漏內脫身心外遺世
界遠離三有如鳥出籠離垢銷塵法眼清淨成阿羅
漢如來親印登無學道。

○(二牒證結答)佛問圓通如我所證還味
旋知斯為第一。」

【【觧】溫陵曰憍梵鉢提此云牛呞。牛凡不食亦事虗
哨。此人口如牛之哨乃輕弄報也。佛為遮謗賜之
數珠令常念佛。是謂一味心地法門。能滅心緣得
入正受。亦因教觀舌根嘗味入道。不著塵味。不隨
妄知。是謂還味旋知也。孤山曰了味無味名為一
味。雖舉味塵蓋顯於舌故即云觀味之知。能知乃
舌耳。非體舌也。非物味也。內脫身心即正報解脫。
外遺世界即依報解脫也。

【疏】天台曰三釋舌根圓通。初明境之通別。嘗味之
知論通通於眾味。論別別在五味之一。如藥王以
嘗藥而顯性即其事也。今此尊者云觀味之知。雖
不必分於通別。而以異舌知味。異舌即別也。知味
即通也。此亦通時常別別時常通之流例也。二明
觀之盈縮。初宗佛旨釋其所悟。以此尊者有牛呞
病佛為遮謗賜以數珠。人見口中稱佛。了無牛呞
之相。此遮謗者一也。然以感報異舌。此境最親。佛
就其現境親者觀之。觀之則心安而境寂。境寂則
其舌不動。了無牛呞之相。此遮謗者二也。而云觀
味之知非體非物。體即舌根。物即味塵。味既有三。
甜苦淡準前以顯藏性。應約四句推檢。如是嘗苦
淡知非甜苦來。非因淡有。又非根出。不於空生(云
云)。佛所說法說則必中。是以應念得超世間諸漏。
味知非體。所以內脫身心。非物所以外遺世界。遠
離三有如鳥出籠。言得解脫之快也如此。名相可
知。三義關四教者。觀味之知非體非物成阿羅漢
通教明矣。若體但中即成別教。若體圓中即成圓
教。四會歸圓頓者。了見聞知性圓周徧本不動搖。
即性嘗明知覺精明嘗清淨本然周徧法界也。】

「○(四畢陵觀身二初敘悟緣起)畢陵伽婆蹉即從座起頂禮佛足而白佛言我初
發心從佛入道數聞如來說諸世間不可樂事乞食
城中心思法門不覺路中毒刺傷足舉身疼痛我念
有知知此深痛雖覺覺痛覺清淨心無痛痛覺我又
思惟如是一身寧有雙覺攝念未久身心忽空三七
日中諸漏虗盡成阿羅漢得親印記發明無學。

○(二牒證結答)佛
問圓通如我所證純覺遺身斯為第一。」

【【觧】孤山曰畢陵伽婆蹉此云餘習。昔為婆羅門故
餘習多慢。如罵河神為婢非彼實心蓋習氣也。溫
陵曰不可樂事一切苦事也。思不可樂法而觸不
可樂事。吳興曰知即覺也。剌傷足時雖有能覺之
心覺於所覺之痛。反觀覺心本自清淨無有能所。
所覺屬身識。能覺屬意識。由身識生巳次起意識
分別前法故曰雙覺。即上文云我念有知知此深
痛也。覺清淨心即是純覺。無痛痛覺故曰遺身。天
如補註曰無痛痛覺者即是無所覺復無能覺也。

【疏】天台曰四釋身根圓通。初明境之通別。通則知
寒熱痛癢等皆屬身根。今別從痛覺以為境也。二
明觀之盈縮。初宗佛旨釋其所悟。數聞如來說諸
世間不可樂事。通而言之即八苦也。思不可樂法。
觸不可樂事。舉身疼痛適當痛苦。念念在道者不
著此痛。即以所痛而為之境。此境最親。以觀觀之
檢之疑之。如曰我念有知知此深痛。知痛者身根
也。痛觸塵也。始以身根之覺覺此所覺痛觸能所
歷然。其疑檢者一也。正當如此之時又則反覺其
清淨真心本無能所。故曰雖覺覺痛覺清淨心無
痛痛覺。其疑檢者二也。我又思惟如是一身寧有
雙覺。謂一身止有一覺。豈有一箇有能所之覺又
有一箇無能所之覺乎。其疑檢者三也。佛所說法
應機投藥知其根熟必因此而得悟。預鑒有痛觸
之事故為說不可樂事之法以導其進。故得疑之
檢之攝念未久身心忽空三七日中諸漏虗盡成
阿羅漢。此純覺遺身之法門也。或問曰純覺者為
離能所之覺別有純覺乎。為即能所之覺而為純
覺乎。對曰即即而離。即離而即。謂之純覺。何也。若
離而有者如是一身寧有雙覺。若即而有者覺清
淨心無痛痛覺。要知即能所之覺元無能所。如此
悟得謂之純覺。義關四教者。如餘習尊者所悟雖
玄及其敘證但阿羅漢通教體觀明矣。若純覺即
中即別圓教也。會歸圓頓者。經云覺觸覺知妙德
瑩然徧周法界圓滿十方寧有方所。即空不空如
來藏性之圓覺也。】

「○(五空生觀意二初敘悟緣起)須菩提即從座起頂禮佛足而白佛言我曠劫來
心得無礙自憶受生如恒河沙初在母胎即知空寂
如是乃至十方成空亦令眾生證得空性蒙如來發
性覺真空空性圓明得阿羅漢頓入如來寶明空海
同佛知見印成無學解脫性空我為無上。

○(二牒證結答)佛問圓
通如我所證諸相入非非所非盡旋法歸無斯為第
一。」

【【觧】吳興曰諸聲聞中惟此空生并下身子滿慈三
人所敘昔因則云我曠劫來心得無礙等。洎談所
證亦阿羅漢耳。權實之道。未易甄分。嘗試訂之須
明二義。一者若據曠劫心得無礙則似此身以前
曾獲無漏。今生值佛蒙發性覺諒非小乘。蓋由在
昔方等般若之中彈訶淘汰之際。顯聞圓教密悟
大猷。既涉開權故彰實證。是則羅漢之名即同法
華真阿羅漢也。二者若約內祕外現。且作權教而
解亦有理存焉。以聲聞人所得宿命能知八萬劫
事。今逆談所見謂之無礙也。雖云在胎知空乃至
令他證性猶未斷結使。故蒙佛開發方成無學。若
爾性覺真空乃至下文深達實相皆就小宗分別
無咎。名同體異斯例甚多。故沇師亦以石室見佛
法身釋茲空義。資中曰初以單空空於諸相故云
諸相入非。次以重空空其空相故云非所非盡。

【疏】天台曰五釋意根圓通。初明境之通別。意根所
緣法塵以法則之不出三性。若諸經三昧以觀破
之善惡無記各緣。其境則別。天台覺意三昧三事
都緣。其境則通。今此圓通不言別緣何性。但云旋
法歸無。乃通途而觀也。二明觀之盈縮。初宗佛旨
釋其所悟。而云我嚝劫來心得無礙如是乃至十
方成空。則此尊者素以空觀空其法塵。位在解行
明矣。亦令眾生證得空性。此則以空法而教人令
破惑以證空也。蒙如來發性覺真空空性圓明得
阿羅漢。乃方於此世自入證道位也。頓入如來寶
明空海同佛知見於教何歸乎。但以得阿羅漢印
成無學解脫性空我為無上觀之。則在昔小乘。孰
不謂從佛口生從法化生入佛知見是亦但空而
巳。言諸相入非者。諸相法塵也。入非入空也。非所
非盡者。非但所非之相皆盡即能非之空亦空。所
謂如前火木然諸薪巳亦復自然也。義關四教者。
觀其所敘既不言析法體空明矣。若發明中道性
覺真空則受別圓來接也。會歸圓頓者於是了然
達性覺真空性空真覺清淨本然周徧法界不變
隨緣隨緣不變斯入此經空平等理也。】

「○(三觀六識悟道六初身子觀眼識二初敘悟緣起)舍利弗即從座起頂禮佛足而白佛言我曠劫來
心見清淨如是受生如恒河沙世出世間種種變化
一見則通獲無障礙我於路中逢迦葉波兄弟相逐
宣說因緣悟心無際從佛出家見覺明圓得大無畏
成阿羅漢為佛長子從佛口生從法化生。

○(二牒證結答)佛問圓
通如我所證心見發光光極知見斯為第一。」

【【觧】溫陵曰心見眼識也。心見發光光極知見者由
心見發明而圓照萬法也。身子智慧第一聲德居
長故稱長子。吳興曰世出世間四諦之境也。種種
變化生滅之相也。由眼識明利故云一見則通等。
此且約解言之。圓師謂餘經皆言身子路逢馬勝
聞諸法從緣生而悟道。今云逢迦葉波者。彼對小
機止聞小法。此對大機乃聞大道。所聞既異從人
亦殊。此恐不然。觀身子在家屬十二年前。故不可
以人而異於法也。況今文云聞說因緣義同馬勝
緣生之語。悟心無際即初果見道。故阿含明初聞
馬勝說法得須陀洹果。後至佛所七日徧達佛法。
又云經十五日得阿羅漢。以是言之。見覺明圓亦
從小說。設作大解則前之悟心須該四果。後云羅
漢方受真名。天如補註曰餘經說身子目連等從
馬勝聞因緣義與今說異者。或可聞因緣義非止
一人彼此互出。

【疏】天台曰第三六識圓通中初釋眼識圓通。初明
境之通別。通則分別明暗色空。別則緣四之一。然
色因明暗與空三事而顯。舉色即巳收其三。於色
不出乎五。五色俱緣謂之通。各緣其一謂之別。今
所緣者其境又寬則十□入少分也。不惟緣色亦
復緣心。以其四諦俱緣。此係眼識異乎眼根故也。
次明觀之盈縮。初宗佛旨釋其所悟。既曰我曠劫
來心見清淨則依眼識修自非一生。言清淨者不
從眼識緣塵分別也。二十五有因果為世間法。三
乘因果為出世間法。緣塵分別則苦為苦集為集
不見道滅。惟其於世間法一見而知苦斷集反是
則為修道而證滅。故曰一見則通獲無障礙。雖然
但依此而修未獲真證。故於此世路逢良友宣說
因緣悟心無際。夫因緣為新醫破邪之妙法。佛未
出世誰不修行。終是舊醫藥無勝效。故一遇金錍
頓銷翳膜矣。見覺即心見。始雖見覺未得明圓。今
既悟心得大無畏。而言心見發光光極知見者乃
一根既返源六根成無畏也。然與那律法門同而
異者。眼根三昧以體無分別為用故云旋見循元。
眼識三昧以分別為功故曰心見發光光極知見。
三義關四教者。據一見則通獲無障礙為言體法
明空明矣。若體法即中分但不但別圓來接可知。
會歸圓頓者。若以藏理融之即性識明知覺明真
識妙覺湛然含吐十虗寧有方所也。】

「○(二普賢觀耳識二初敘悟緣起)普賢菩薩即從座起頂禮佛足而白佛言我巳曾
與恒沙如來為法王子十方如來教其第子菩薩根
者修普賢行從我立名世尊我用心聞分別眾生所
有知見若於他方恒沙界外有一眾生心中發明普
賢行者我於爾時乘六牙象分身百千皆至其處縱
彼障深未得見我我與其人暗中摩頂擁護安慰令
其成就。

○(二牒證結答)佛問圓通我說本因心聞發明分別自在
斯為第一。」

【【觧】擕李曰行彌法界曰普。位鄰極聖曰賢。此非地
前之賢。乃是金剛喻定居眾伏之頂名之為賢。溫
陵曰凡具大根修菩薩行皆名普賢之行。心聞耳
識也。分別眾生知見者擇普賢行而成就之也。孤
山曰心聞發明內證也。分別自在外用也。

【疏】天台曰二釋耳識圓通。初明境之通別。耳識分
別惟在於聲此意則局。今此菩薩既云我用心聞
分別眾生所有知見。此意則應徧於六塵。如曰知
見則徧於法塵。若禮拜稱名能感菩薩則徧於色
聲。餘準可知。二明觀之盈縮。初宗佛旨釋其所悟。
文殊雖曰心聞洞十方生於大因力非初心方便。
謂非娑婆初心方便可爾豈有無始之終乎。故首
楞嚴百八三昧中有分別眾生諸法數法三昧。要
知以耳識分別所有眾生亦有從微至著工夫。鏡
淨明生其體自現。若與觀音耳聞論同異者。一因
異是初心方便。二境異乃耳根圓通。三聞異拔苦
為先四教言之的在圓教。全體藏性無煩和會。】

「○(三難陀觀鼻識二初敘悟緣起)孫陀羅難陀即從座起頂禮佛足而白佛言我初
出家從佛入道雖具戒律於三摩地心常散動未獲
無漏世尊教我及拘絺羅觀鼻端白我初諦觀經三
七日見鼻中氣出入如烟身心內明圓洞世界徧成
虗淨猶如琉璃烟相漸銷鼻息成白心開漏盡諸出
入息化為光明照十方界得阿羅漢世尊記我當得
菩提。

○(二牒證結答)佛問圓通我以銷息息久發明明圓滅漏斯
為第一。」

【【觧】孤山曰孫陀羅云好愛。妻名也。難陀云歡喜。巳
號也。慈恩兩名共翻艶喜。為簡放牛難陀故標其
妻。乃如來親弟也。溫陵曰前數息依根所以攝心。
此觀白依識所以駐心也。息由風火而起鼓煩惱
濁故其狀如烟。昧者不覺惟諦觀能見。六交見火
燒息能為黑烟紫𦦨皆煩濁所發也。淨觀發明則
煩濁漸消故內明外虗而烟銷成白。及乎漏盡無
復煩惱內瑩發光故出入息化為光明也。吳興曰
由觀鼻識似發十六特勝禪也。此禪始從知息出
入乃至觀於棄捨攝四念處。能見三界九地所證
境界故云圓洞世界等。又能於地地中以觀照了
破四顛倒發真無漏故云心開漏盡等。亦可是通
明之相禪門備焉。記即印成。當猶是也。菩提云道。
如前文云得親印記發明無學。若作受記未來當
得佛果菩提者即二酥密記或醍醐顯記。

【疏】天台曰三釋鼻識圓通。初明境之通別。鼻以嗅
香為用司息為門此通境也。今因治散觀鼻端白
是眼所對本非正境。觀後結文乃云我以銷息息
久發明是為正所對境。豈非初借鼻端之白為緣
令其心細然後因是以觀息乎。次明觀之盈縮。初
宗佛旨釋其所悟。於三摩地心常散動者。緣境既
多故其心不一。觀鼻端白能一其心者。所謂置心
一處無事不辦。此治散之初門也。久之而其心自
細。心細而出入之息自見。息由風大鼓煩惱濁。故
心之散動由息風之所司。琉璃光之觀界觀世觀
身觀心諸動無二皆是妄緣風力所轉者以此。此
治散之妙門也。經三七日見鼻中氣出入如烟。至
於觀成則諸出入息化為光明照十方界。此可與
琉璃光烏芻瑟摩二法同參。二略消名相。即十六
特勝禪也。
○一知息入修習特勝之初。正依隨息
故以知息入為門。即代初數息調心之法。所以然
者。數息則闇心而數故觀慧不明。今知息入則照
息分明故解慧易發。是以用知息入為調心法也。
若將十六特勝橫對四念處者。從知息入去有五
特勝並屬身念處觀。
○二知息出。修特勝者當以
此知息出代數息。初調心之法也。意如前釋。若對
念處猶屬身念處觀也。
○三知息長短。修特勝者
籍觀以調心。心既淨細則照了漸明。若得麤住細
住及欲界定。定中暗鄣薄。即便覺息入出長短之
相也。若對念處猶屬身念處觀也。
○四知息徧身。
修特勝者從欲界定與觀相扶入未到地。故證未
到地定時即覺身及定法悉皆虗假。息之入出徧
身微微如有如無。既於定中照了分明染著心薄
也。若對念處猶屬身念處也。
○五除諸身行。修特
勝者從未到地欲入初禪時常應觀㭊。因此若發
初禪覺觀之法則身心豁然開朗。如明眼人開倉
即自了了見倉中所有。分別所證境界皆虗假空
無人我。既無人我誰作諸事誰受禪定。是則顛倒
所起身業皆悉壞滅。故云除諸身行。若對念處齊
此猶屬身念處觀。
○六受喜。修特勝者既常與觀
慧相應。若證初禪喜支即能照了。因是喜生無過
故云受喜。若對念處從此有三特勝並屬受念處
觀。
○七受樂。修特勝者即常與觀慧相應。若證初
禪得樂支時。即能覺了便於樂支不起見著。以無
所受而受樂觸故云受樂。若對念處猶屬受念處
觀。
○八受諸心行。修特勝者既常與觀慧相扶。若
證初禪一心支時。即能照了一心不起顛倒。於一
心中獲得正受故云受諸心行。若對念處齊此猶
屬受念處觀也。
○九心作喜。修特勝者離初禪入
二禪時常自照了。因是若發二禪內淨喜則真喜
從觀慧而生故名心作喜。若對念處從此有三特
勝並屬心念處觀也。
○十心作攝。修特勝者既因
觀慧得二禪一心支即照了一心。因是倒想不起
故云心作攝也。若對念處猶屬心念處觀。
○十一
心作解脫。修特勝者離二禪入三禪常有觀照。是
故若發三禪即能照了。雖得妙樂心不躭著無累
自在故云心作解脫。若對念處齊此猶屬心念處
觀。
○十二觀無常。修特勝者離三禪入四禪時常
修觀照。是故若發四禪不動定時。即自觀達定中
心識虗誑念念生滅故云觀無常也。若對念處從
此有五特勝皆屬法念處觀。
○十三觀出散。修特
勝者從四禪入虗空處時。加修觀智內外照了。是
故若證空定之時即知能離色界緣空之識自在
逍散而虗誑不實心不愛著故云觀出散。若對念
處猶屬法念處觀。
○十四觀離欲。修特勝者離虗
空處定入識處時常以觀慧內自推檢。欲離虗空
處離欲之心。是故發識處定。即能觀達識定虗誑
不實心不愛著故云觀離欲。若對念處猶屬法念
處觀。
○十五觀滅。修特勝者離識處入無所有時。
以智照了所修之境能修之心。是故若發無所有
處定即自觀達無所有處虗誑不實心不住著故
云觀滅。若對念處猶屬法念處觀。
○十六觀棄捨。
修特勝者離無所有修非有想非無想定時。即自
以智觀察所修之法能修之心。是故若發非想定
時。即觀照分明知非想處兩捨之定猶有細想四
眾和合而有虗誑不實非是涅槃安樂真法。則心
不愛著。特勝行者若於地地修觀照了則地地之
中顛倒不起心不染著。隨其因緣會處即於是地
發真無漏證三乘道。略辯特勝竟。言少則意難見。
讀者必須細心比類。令知地地之中與根本禪四
空證定一往雖同而觀慧有別也。
○三義闕四教
者。以證果言之云得阿羅漢。又曰當得菩提通教
體法明空明矣。若體法即中則受別圓來接。會歸
圓頓者。以息風言之則為性風。以煩惱濁言之則
為性火。以鼻識言之則為性識。皆本如來藏妙真
如性清淨本然周徧法界者也。】

「○(四滿慈觀舌識二初敘悟緣起)富樓那彌多羅尼子即從座起頂禮佛足而白佛
言我曠劫來辯才無礙宣說苦空深達實相如是乃
至恒沙如來祕密法門我於眾中微妙開示得無所
畏世尊知我有大辯才以音聲輪教我發揚我於佛
前助佛轉輪因師子吼成阿羅漢世尊印我說法無
上。

○(二牒證結答)佛問圓通我以法音降伏魔冤銷滅諸漏斯為
第一。」

【【觧】溫陵曰說法第一辯才無礙因以降魔滅漏皆
舌識力也。佛以身口意三輪應物無滯。音聲即口
輪也。吳興曰宣說下指小乘法。如是下示大乘義。
始阿含終般若故云乃至。增一稱滿慈子說法最
為第一。大品中轉教諸菩薩摩訶般若即其相也。
追敘得道若權若實如前辯之。

【疏】天台曰四釋舌識圓通初明境之通別。舌以分
別滋味語言宣說為用其境則通。今說法以入圓
通其境則別。次觀之盈縮。初宗佛旨釋其所悟。我
曠劫來辯才無礙文殊所謂說法弄音文開悟先
成者是也。餘如會解所說。論此法門似難成立。以
辯才無礙自是舌根。法音降伏魔冤自是音聲。與
舌識何預。要知圓通法門根塵識三必連帶而起
亦連帶而觀。如說法入道本以大智慧為之先導。
不起識心不著句味而宣􂌄世出世智。言有方分
理無窮盡此又五識五意識同時具足。至於一根
返源六根解脫此則縛則俱縛解則俱解脫則俱
脫道理之必然。讀者當得之言外可也。義關四教
者。宣說苦空深達實相此屬阿含三藏教也。如是
乃至恒沙如來祕密法門我於眾中微妙開示得
無所畏此屬方等助談四教也。以音聲輪教我發
揚我於佛前助佛轉輪。此般若助談三教也。會歸
圓頓者。即說法之舌識為性識之明知。妙德瑩然
徧周法界也。】

「○(五優波觀身識二初敘悟緣起)優波離即從座起頂禮佛足而白佛言我親隨佛
逾城出家親觀如來六年勤苦親見如來降伏諸魔
制諸外道解脫世間貪欲諸漏承佛教戒如是乃至
三千威儀八萬微細性業遮業悉皆清淨身心寂滅
成阿羅漢我是如來眾中綱紀親印我心持戒修身
眾推無上。

○(二牒證結答)佛問圓通我以執身身得自在次第執
心心得通達然後身心一切通利斯為第一。」

【【觧】孤山曰優波離此云上首。以其持律為眾綱紀
故。或翻近執。以佛為太子時彼為親近執事之臣
故。溫陵曰言親隨親觀乃至承教皆明身識欽承
也。行住坐臥律儀各二百五十。對三聚成三千。復
以三千配身口七支成二萬一千。復配四分煩惱
成八萬四千。性業即殺盜婬等根於性者。遮業即
支末愆失因過遮止者。律中得度波離第一。僧中
得度陳那最初。故今堂置陳那壇置波離各立本
也。吳興曰圓師為次第執心者由戒清淨故發定
慧也。此恐未然。按下文云先持聲聞四棄八棄執
身不動。後行菩薩清淨律儀執心不起。是則執心
非約定慧明矣。然以身心配于大小此據麤細一
往分之。菩薩非不檢身。聲聞亦防意地。如諸萹聚
制遠方便豈非意地乎。今所敘者正言其小。故執
身及心從麤至細以防身識之微也。身識既滅真
智現前。斯所謂戒淨有智慧便得第一道。

【疏】天台曰五釋身識圓通。初明境之通別。身識分
別通而言之順情之觸違情之觸非順非違平平
之觸。今持戒執身身得自在。去順觸而但依違觸
競競業業亦不落無記之觸以為別境也。次明觀
之盈縮。初宗佛旨釋其所悟。初敘依身識欽承如
來。次敘依身識奉持戒律。義釋如舊可知。次略消
名相者。戒律雖多不出五篇七聚。五篇者一夷即
婬殺盜妄四波羅夷。比丘四條尼八條。二殘即十
三僧殘。比丘十三條尼十七條。三提即三十尼薩
耆九十波逸提。比丘百二十條尼二百八條。四尼
即四提舍尼。比丘四條尼八條。五吉即突吉羅。比
丘一百條尼一百條。七聚者一棄二眾殘三醜惡
四墮五可呵六惡作七惡說。若大乘菩薩戒則十
波羅夷四十八輕垢罪也。義關四教者。我以執身
身得自在次第執心心得通達三藏可知。至於身
心一切通利聞方等彈訶漸漸心相體信即比丘
之律儀為菩薩之三聚通別圓教可階矣。會歸圓
頓者。尋常六識尚即如來藏性。豈持戒淨體非圓
頓法門。妙德瑩然徧周法界圓滿十方無有方所。
無作妙戒可思議乎。】

「○(六目連觀意識二初敘悟緣起)大目犍連即從座起頂禮佛足而白佛言我初於
路乞食逢遇優樓頻螺伽耶那提三迦葉波宣說如
來因緣深義我頓發心得大通達如來惠我袈裟著
身鬚髮自落我遊十方得無罣礙神通發明推為無
上成阿羅漢寧惟世尊十方如來歎我神力圓明清
淨自在無畏。

○(二牒證結答)佛問圓通我以旋湛心光發宣如澄
濁流久成清瑩斯為第一。」

【【觧】孤山曰優樓頻螺此云木瓜癃。胸前有癃如木
瓜故。伽耶山名。即象頭山也。亦云城。城近此山故。
那提河名。一兄二弟。故身子云逢迦葉波兄弟即
其人也。溫陵曰因緣深義謂非世間和合麤相。乃
發明世出世法。故因之發心得大通達。神通如意
也。旋湛者旋意識而復妙湛。故久成清瑩通力圓
明清淨自在也。吳興曰神名天心通名慧性。而此
心性即意識發明也。大乘發如來藏。小乘發根本
禪。六神通中惟漏盡通是其內證。餘之五通皆屬
外用。

【疏】天台曰六釋意識圓通。初明境之通局。意識所
緣通於三性。其他三昧或各緣一性。如無行經貪
欲即是道嗔恚亦復然如是三法中具一切佛法。
此惟緣惡如止觀中說。若法華誦經觀音數息皆
緣善性如覺意三昧。則三性通緣。今此三昧云我
以旋湛心光發宣亦覺意之流類也。二明觀之盈
縮。初宗佛旨釋其所悟。初敘路逢勝友聞說因緣
而頓得通達。則出家之緣在三迦葉波。次敘後見
如來惠我袈裟而鬚髮自落成阿羅漢。則得道之
緣正在如來。近有講者不信如來神力使之鬚髮
自落。謂若如所云則是恠物。抑何鄙哉。三敘感得
神通遊戲十方而得無罣礙。此皆傍序非正敘也。
末云我以旋湛心光發宣如澄濁流久成清瑩。方
正陳意識所入圓通。言旋湛者正反其意識所緣
生住異滅生成法則至不生滅圓湛之性反妄歸
真之意也。旋湛既久心之本有神通光明自然發
現。如澄濁流久成清瑩譬喻極是分明。所謂明相
精純一切變現不為煩惱皆合涅槃清淨妙德是
也。應知此門雖與耳門三昧不同亦具四種殊勝
功德。一是諸法之總能具能造故。二是諸大乘經
所詮顯故。三是禪教諸祖所直指故。四是此經所
密示故。故文殊揀選偈但云神通本宿因何關法
分別念緣非離物云何獲圓通。一揀宿因一揀作
意。未甞言旋湛之非其意槩可見矣。義關四教者。
旋湛澄濁證偏真理通教明矣。若發宣中道心光
分但不但別圓來接可知。會歸圓頓者。若於此經
悟明六處識心離四句絕百非則性識明知覺明
真識妙覺湛然徧周法界也。】

「○(四觀七大悟道七初烏芻瑟摩觀火大二初敘悟緣起二初遇佛聞教)烏芻瑟摩於如來前合掌頂禮佛之雙足而白佛
言我常先憶久遠劫前性多貪欲有佛出世名曰空
王說多婬人成猛火聚。

○(二依教修觀二初觀成獲悟)教我徧觀百骸四支諸冷
煖氣神光內凝化多婬心成智慧火。

○(二重指釋成)從是諸佛皆
呼召我名為火頭我以火光三昧力故成阿羅漢心
發大願諸佛成道我為力士親伏魔冤。

○(二牒證結答)佛問圓通
我以諦觀身心煖觸無礙流通諸漏既銷生大寶𦦨
登無上覺斯為第一。」

【【觧】溫陵曰烏芻瑟摩云火頭。即火頭金剛也。多婬
之人本由煖觸迫發。生為欲火。死為業火。業力增
熾故成猛火聚也。吳興曰徧觀四大皆是觸塵之
境。百骸四支地也。諸冷煖氣即水火風也。三昧既
著故曰神光內凝。以多欲人火大偏盛故變婬火
而成智火。成阿羅漢下謂成小果。後發大願。將非
普現色身以執金剛神輔佛揚化者乎。

【疏】天台曰第四七大圓通中初釋火大圓通初明
境之通別。通而言之有無情之火有有情之火。今
別從身中四大有情之火以觀圓通也。次明觀之
盈縮初宗佛旨釋其所悟。佛所說法被機不同。被
小乘機對性多貪欲者令修不淨觀。今被大乘機
令化多婬心成智慧火。夫性火真空性空真火清
淨本然周徧法界隨眾生心應所知量。始既不變
以隨緣故應為身中四大之火亦復隨緣而不變。
若隨婬欲染緣成猛火聚即順貪欲性逆智慧性
應所知量也。若順智慧性逆貪欲性徧觀百骸四
肢諸冷煖氣。觀之既久則神光內凝。化多婬心成
智慧火。一逆一順一昇一降豈有他法哉。故無行
經云貪欲即是道嗔恚亦復然如是三法中具一
切佛法。佛法正指隨緣不變之性。能體道者方其
貪欲等性起時不順其性。即逆用智慧徧觀貪欲
之性不變而隨緣隨緣而不變。如烏芻瑟摩(云云)。
則貪欲即是道者得矣。從是諸佛皆呼召我名為
火頭者。由性多貪欲其火熾盛。多婬心人成猛火
聚者以此。今化多婬心成智慧火。故其𦦨性變為
火光亦復以此。論七大皆人身所具。若一大現起
名事造。六大冥伏為理具。今從事造現起者言之
名為火頭金剛也。】

「○(二持地觀地大二初敘悟緣起二初遇佛受教二初歷值諸佛具修福業)持地菩薩即從座起頂禮佛足而白佛言我念往
昔普光如來出現於世我為比丘常於一切要路津
口田地險隘有不如法妨損車馬我皆平填或作橋
梁或負沙土如是勤苦經無量佛出現於世或有眾
生於闤闠處要人擎物我先為擎至其所詣放物即
行不取其直毗舍浮佛現在世時世多饑荒我為負
人無問遠近惟取一錢或有牛車被於泥溺我有神
力為其推輪拔其苦惱時國大王延佛設齋我於爾
時平地待佛。

○(二別值毗舍親承開示)毗舍如來摩頂謂我當平心地則世
界地一切皆平。

○(二因教獲悟二初正陳悟旨)我即心開見身微塵與造世界所
有微塵等無差別微塵自性不相觸摩乃至刀兵亦
無所觸。

○(二因悟敘獲證)我於法性悟無生忍成阿羅漢迴心今入
菩薩位中聞諸如來宣妙蓮華佛知見地我先證明
而為上首。

○(二牒證結答)佛問圓通我以諦觀身界二塵等無差
別本如來藏虗妄發塵塵銷智圓成無上道斯為第
一。」

【【觧】吳興曰身界微塵乃至刀兵者以此皆是地大
所造之色。即因緣所生法也。微塵無差空也。自性
不觸中也。三諦具足非如來藏乎。悟無生等。由分
證法身而權取小果故以無生忍簡之。初自度後
化他是謂迴心也。毗舍浮云徧一切自在。

【疏】天台曰二釋地大圓通。初明境之通別。別而言
之有身中之地大依報之地大。今此菩薩則內外
通觀。造世界微塵依報也。身微塵正報也。等無差
別不相觸摩圓融會歸如來藏性。二明觀之盈縮。
初宗佛旨釋其所悟。初陳利物之懷。次陳值佛之
緣。利物中平填險隘為正。擎物推輪為傍。兼下值
佛之緣正言入道便宜也。蓋如來說法多就宿習
便宜者而開導之。如金師之子教以數息漂師之
子教以不淨皆其事也。故毗舍如來就其數數填
地于今平地教以當平心地則世界地一切皆平。
佛意謂平地利物與平地待佛豈非自利利他之
美行。第世界無邊眾生無量。徒以區區之神力何
能弘博濟之道心。故令但務其本弗求其末。維摩
所謂惟其心淨則佛土淨是也。佛土苟淨則攝受
一切眾生歸於妙土尚何不平之有哉。須知此語
復有通別。通則心為諸法之總心平則一切皆平。
別則正當此經性色真空性空真色清淨本然周
徧法界者為心地。隨眾生心應所知量者為一切。
不了隨緣不變謂之心地不平。不了不變隨緣謂
之一切不平。若能了此即是心地平世界地皆平。
惟其隨聞獲悟稱性觀中故即心開證入藏性。身
微塵正報之地大也。造微塵依報之地大也。此隨
眾生心應所知量者也。等無差別微塵自性不相
觸摩等。此悟隨緣而不變即性色而真空也。我於
法性悟無生忍者謂於地大之色法得悟如來之
藏性也。論所敘法門可謂至圓。悟無生忍而止證
阿羅漢者。正以身為比丘當聲聞像。雖能利物而
自了心多。故雖惑破無明而但果成羅漢。亦聞常
取果之流也。先出三界自利竟然後入界以利人。
故曰回心今入菩薩位中。聞諸如來宣妙蓮華佛
知見地我先證明而為上首者文見普門品末。蓋
法華為一大事因緣欲令眾生開示悟入佛之知
見以證諸法實相。今持地所悟。當諸法實相之一
法。一即一切。自既證巳方知佛說不虗。故為法華
會眾而作實相證明也。或執此語判此經在法華
後者。不知楞嚴有前後分。前分有次後分不次。後
雖不次攝後歸前方無餘論也。結文可知。餘科不
贅矣。】

「○(三月光觀水大二初敘悟緣起二初值佛受教)月光童子即從座起頂禮佛足而白佛言我憶往
昔恒河沙劫有佛出世名為水天教諸菩薩修習水
觀入三摩地。

○(二依教修觀二初備陳修行二初止作意)觀於身中水性無奪初從涕唾如是
窮盡津液精血大小便利身中旋復水性一同見水
身中與世界外浮幢王剎諸香水海等無差別。

○(二敘偏證)我
於是時初成此觀但見其水未得無身。

○(二因觀值緣三初入觀值緣)當為比丘
室中安禪我有弟子窺窻觀室惟見清水徧在室中
了無所見童稚無知取一瓦礫投於水內激水作聲
顧盻而去。

○(二出觀知病)我出定後頓覺心痛如舍利弗遭違害
鬼我自思惟今我巳得阿羅漢道久離病緣云何今
日忽生心痛將無退失。

○(三審緣獲安)爾時童子捷來我前說如
上事我則告言汝更見水可即開門入此水中除去
瓦礫童子奉教後入定時還復見水瓦礫宛然開門
除出我後出定身質如初逢無量佛如是至於山海
自在通王如來方得亡身與十方界諸香水海性合
真空無二無別今於如來得童真名預菩薩會。

○(二牒證結答)佛
問圓通我以水性一味流通得無生忍圓滿菩提斯
為第一。」

【【觧】資中曰準華嚴經華藏海中有大蓮華。其蓮華
中有諸香水。一一香水海為諸佛剎世界之種。華
藏世界在香水中故云浮幢王剎。華藏二十重。累
高如幢。最為高大故稱王。今觀身水與彼海同故
曰浮幢王剎諸香水海也。初成此觀但見其水者
此定果色隨心所變。如十徧處入定則有出定則
無。不同業果色共業同感不造世業方得清淨。十
徧處者青黃赤白地水火風空識。此十一切處皆
有。如作青想則一切處皆青也。吳興曰得阿羅漢
久離病緣等。按智論明諸聖人皆有身苦。如舍利
弗風病畢陵伽眼痛等。今言巳得羅漢久離病緣
實難銷會。此蓋過去曾取小果。既無見思惑業之
事。是離分段病苦之緣。其時迴心却入三界。本無
實疾所以疑之。然此菩薩所修三昧與前持地觀
法大同。但由無明尚在未得無功用道是故出定
不知病緣。有作析法拙度解之者誠不可也。方得
亡身等初證法身分亡變易之身。身中水性與香
水海性同合真如空藏之性。溫陵曰月太陰。水精
也。昔師水天修習水觀。水性圓明故號月光。水性
無奪者。內之精血外之剎海水相雖異而性不相
奪。我於是時至身質如初敘作觀之緣也。舍利弗
於恒河岸入定。遭違害鬼所擊而出定頭痛。亦未
得無身故也。漢州綿竹縣水觀和尚迹同月光。佛
陀本傳云師入火光定其室如焚亦此類也。違害
當作為害。夜叉鬼王之名。乃身子過去世之怨也。

【疏】天台曰三釋水大圓通。初明境之通別。別而言
之有身中之水依報之水。今此菩薩乃內外通觀。
如觀於身中水性無奪正報之水也。浮幢王剎諸
香水海依報之水也。等無差別則內外性等。次明
觀之盈縮。初宗佛旨釋其所悟。能師菩薩名曰月
光。所師如來名曰水天。所謂古今一道果因一契
也。此與觀經觀水不同者三。一依正異。彼觀依報
此依正通觀。二事理異。彼惟事相此兼事理。三方
便真實異。彼欲觀寶地故先託大陂池水觀之以
為方便。此觀水性無奪顯性水真空。夫性水真空
性空真水清淨本然周徧法界。一隨眾生心應所
知量以為依正而情器斯分。故自相分言之內焉
外焉小焉大焉赤焉白焉香焉臭焉穢焉淨焉而
萬殊不同。今自性分觀之。先觀身中水性無奪。初
從㖒唾如是窮盡津液精血大小便利身中旋復
水性一同此觀正報之性齊也。次見水身中與外
世界浮幢王剎諸香水海等無差別此觀正報依
報之性齊也。但迷情既久而依正難齊。故初成此
觀但見其水未得無身。若亡身者水即身而身即
水若水即身謂之惟水可也。若身即水謂之惟身
亦可也。惟身惟水俱名法身。故得亡身之後與十
方界諸香水海性合真空無二無別也。】

「○(四琉璃光觀風大二初敘悟緣起二初遇佛受教)琉璃光法王子即從座起頂禮佛足而白佛言。

○
(二依教修觀二初正脩觀巧)我憶往昔經恒沙劫有佛出世名無量聲開示菩薩
本覺妙明覺此世界及眾生身皆是妄緣風力所轉
我於爾時觀界安立觀世動時觀身動止觀心動念
諸動無二等無差別我時覺了此群動性來無所從
去無所至十方微塵顛倒眾生同一虗妄如是乃至
三千大千一世界內所有眾生如一器中貯百蚊蚋
啾啾亂鳴於分寸中鼓發狂閙。

○(二觀成獲證)逢佛未幾得無生
忍爾時心開乃見東方不動佛國為法王子事十方
佛身心發光洞徹無礙。

○(二牒證結答)佛問圓通我以觀察風力
無依悟菩提心入三摩地合十方佛傳一妙心斯為
第一。」

【【觧】吳興曰界為方位故安立。世為遷流故動時。時
即過現未也。孤山曰逢佛未幾者未多也。溫陵曰
因風大圓悟。身心發光洞徹無礙號琉璃光。無量
聲佛亦依風大開示菩薩使知本覺無動。而身界
之動皆風力所轉。琉璃光因是觀界觀世觀身觀
心。遷流運止悉惟風力故曰諸動無二。由是覺了
大千群動皆即狂勞猶百蚊蚋鼓於方寸耳。既了
狂勞乃見不動佛也。東為群動之本而佛號不動
乃即動而靜者也。能即動而靜故身心無礙也。傳
一妙心者知風力無依萬動皆妄而獨證無動本
覺也。

【疏】天台曰四釋風大圓通。初明境之通別。別而言
之有正報之風依報之風。正報有身心之殊。依報
有界世之異。今通別俱觀故曰觀界安立等。次明
觀之盈縮。初宗佛旨釋其所悟。論無量聲如來開
示菩薩本覺妙明宜直就常住真心不生不滅者
觀之。而云觀此世界及眾生身皆是妄緣風力所
轉者。正示動中有不動者在欲其觀動以顯不動
之性。故曰我於爾時觀界安立觀世動時觀身動
止觀心動念諸動無二等無差別。蓋界之安立為
風輪之所執持其動則大。三世遷流其動則小。身
動止心動念小之又小。大小雖不同均一動也。我
時了覺此群動性來無所從去無所至者。肇公所
謂旋嵐偃嶽而常靜江河競注而不流野馬飄鼓
而不動日月歷天而不周不過十方微塵顛倒眾
生同一虗妄而巳。故又以法喻明之如是乃至三
千大千一世界內所有眾生如一器中貯百蚊蚋
啾啾亂鳴於分寸中鼓發狂閙。此以分寸之小器
喻世界之大千。無量之眾生喻一百之蚊蚋。以啾
啾亂鳴鼓發狂閙喻世界身心之群動。然而蚊蚋
雖動而器空不動。以類眾生之妄緣雖動而吾本
覺之性不動。非直不動者之無動而動者元非動。
所謂觀方知彼去去者不至方。故得逢佛未幾悟
無生忍。言爾時心開乃見東方不動佛國為法王
子事十方佛者。夫東方為群動之首。佛國號為不
動。豈非正顯動中有不動者存乎。身心發光洞徹
無礙此正言得名之所自。因觀世界身心同一虗
妄了無所有同一本覺寂而常照如淨琉璃也。末
云合十方佛傳一妙心者。十方諸佛孰有不以本
覺妙明而傳心乎。又孰有不即動而顯寂乎。而下
文殊則揀之云若以風性觀動寂非無對對非無
上覺云何獲圓通。然而獨不曰音聲性動靜聞中
為有無無聲號無聞非實聞無性聲無亦無滅聲
有亦非生生滅二圓離此則常真實。可以借妙德
之言為琉璃光法王子而解嘲也。】

「○(五虗空藏觀空大二初敘悟緣起三初同佛所得)虗空藏菩薩即從座起頂禮佛足而白佛言我與
如來定光佛所得無邊身。

○(二備顯神用)爾時手執四大寶珠照
明十方微塵佛剎化成虗空又於自心現大圓鏡內
放十種微妙寶光流灌十方盡虗空際諸幢王剎來
入鏡內涉入我身身同虗空不相妨礙身能善入微
塵國土廣行佛事得大隨順。

○(三由觀獲證)此大神力由我諦觀
四大無依妄想生滅虗空無二佛國本同於同發明
得無生忍。

○(二牒證結答)佛問圓通我以觀察虗空無邊入三摩
地妙力圓明斯為第一。」

【【觧】吳興曰因觀四大色質既得無邊法身。為顯此
身徧融一切故執寶珠照十方等而表示之。既以
珠表色。復以鏡表心。色從心造。全體是心。故放寶
光灌十方等。華嚴云清淨妙法身湛然應一切。身
同虗空法也。身入塵國應也。說三乘法為佛事。稱
四悉機為隨順。

【疏】天台曰五釋空大入圓通。初明境之通別。別則
惟觀虗空以顯藏性。今通觀四大以顯空如來藏。
亦即情與無情而通觀也。次明觀之盈縮。初宗佛
旨釋其所悟。我與如來定光佛所得無邊身者謂
同釋迦初證法身也。爾時手執四大寶珠等者寶
珠必摩尼。以示具寶無邊出生不盡也。正以法身
名毗盧遮那。遍一切處一切諸法無非佛法。一切
法即四大十法界諸法。證此佛法則一一法莫不
稱性。如虗空之無邊故號為虗空藏菩薩焉。故證
此身後手執四大寶珠照明十方微塵佛剎化成
虗空。以表顯四大與空一一稱性而周徧也。此以
四大寶珠表能觀四大之智。十方微塵佛剎表所
觀四大之境。化成虗空者乃以智融境攝事成理。
所謂性色真空性空真色清淨本然周徧法界等
是也。又於自心現大圓鏡內放十種微妙寶光流
灌十方盡虗空際諸幢王剎來入鏡內涉入我身
身同虗空不相妨礙。此表一心具足十界依正一
如生佛不二。如帝網之千珠彼彼互融法法周徧
也。巳上敘所證之體即無邊身也。次現神力敘體
中所具之相。身能善入微塵國土廣行佛事得大
隨順敘從體以起乎用。惟其如此故結顯云此大
神力由我諦觀(云云)。其所表示亦可謂詳盡矣。前
四菩薩乃於四大各證其一。今則連前會通一即
一切與三卷圓會之理同。觀門超勝又可知也。】

「○(六彌勒觀識大二初敘悟緣起)彌勒菩薩即從座起頂禮佛足而白佛言我憶往
昔經微塵劫有佛出世名日月燈明我從彼佛而得
出家心重世名好遊族姓爾時世尊教我修習惟心
識定入三摩地。

○(二依教修觀二初久修離過)歷劫以來以此三昧事恒沙佛求
世名心歇滅無有。

○(二觀成得道二初證唯心)至然燈佛出現於世我乃得成
無上妙圓識心三昧乃至盡空如來國土淨穢有無
皆是我心變化所現。

○(二現諸佛)世尊我了如是惟心識故識
性流出無量如來今得授記次補佛處。

○(二牒證結答)佛問圓通
我以諦觀十方惟識識心圓明入圓成實遠離依他
及徧計執得無生忍斯為第一。」

【【觧】溫陵曰彌勒正云梅怛利曳那此翻慈氏。為慈
隆即世悲臻後劫。愍物迷識故示迹發明也。真際
曰以不達徧計本空依他幻有故躭世名好遊族
姓。惟心識定者。惟遮境有。識簡心空。惟有自心心
外無法也。吳興曰盡空者謂盡虗空界所有佛國
等惟心所現也。若以四土言之。心即寂光。變化即
實報方便同居也。淨穢但是三土之相。互有起滅
故云有無。流出如來者從法身識性流出報應佛
身也。孤山曰求世名心歇滅無有者相似位也。得
成無上妙圓識心三昧者分真位也。資中曰圓成
實等者三性也。一徧計所執性。橫執眾生壽者我
及我所乃至情非情異有實體性故周徧計度也。
二依他起性。計有因緣世間和合建立名相。執此
假相定從種生。雖無我執自然種性。假色心等為
種生五蘊等法也。三圓成實性。即無漏之體及真
如法界也。圓成如麻。依他如繩。徧計如蛇。今入圓
成即證真如理也。

【疏】天台曰六釋識大入圓通。初明境之通別。通而
言之六識七識八識九識皆可為境。今別觀九識
為境故曰我以諦觀十方惟識識心圓明入圓成
實。次明觀之盈縮。初宗佛旨釋其所悟。言從佛出
家心重世名好遊族姓者。此通二解一約事相。如
今之身雖出家心不染道惟朱門是遊。此可與區
區庸俗僧比。若菩薩既曰經微塵劫值燈明佛。應
準下文三性而說。心重世名即徧計執性。好遊族
姓即依他起性。如三界生死依正等法皆依他無
明而起。十八界等各有種族是為族姓。於此性中
而緣塵分別計有我人眾生壽者六十知見是為
徧計執性。皆由不了依他幻有徧計本空故心重
世名遍遊族姓也。今佛教我修習惟心識定正對
治之良方。蓋令了達一切諸法悉惟心識所造乃
應病之法藥。真際所謂惟遮境有識簡心空。惟有
自心心外無法。歷劫以來以此三昧等者。長水云
初修此觀巳得對治。知世名利有無厚薄皆我惟
識所變不從他來。由此馳求頓爾皆息。至然燈佛
等者。長水云此觀初成位當解行。今得三昧巳入
初地名真見道。謂以一實根本無分別智與法界
冥合能所一如無有二相。故惟識頌云若時於所
緣智都無所得爾時住惟識離二取相故。當爾之
時方名親證。乃至盡空如來國土淨穢有無皆是
我心變化所現者。此言識性變造如來四土之依
報也。我了如是惟心識故識性流出無量如來者。
此言識性變造如來三身之正報也。豈惟如來依
正悉從變造。即九界依正莫不皆然。舉勝影劣故
偏言之。然此只須消歸自巳。不必以他佛他土為
言。圓成實等三性資中以麻繩蛇喻之。余謂不若
二卷識陰文中千里盛空遠餉他國其喻最親。略
釋在二卷之末須者往檢。二略消名相者。此菩薩
所觀法門為一經之梗槩十軸之權衡。名相不知
造修無路。蓋此經具四識之名備四識之義。如六
識名義該載前之三卷。七識則名載第八。如曰存
於末那半分微細。八識則首卷識精五卷陀那微
細識。九識則四卷果位七種名目菴摩羅識。豈非
籠罩全經包含始末乎。故應略抄名相以備義持
之所需。但法相繁長慮乖正意。別錄卷末以被初
機。三約教者。論惟識法門藏通二教了無如此義
趣。以其雖曰心造諸法但是搆造而巳。今經既曰
皆是我心變化所現。顯是當體改轉為義。但論具
不具以分別圓。故天台有別理隨緣之說正以此
義不易甄明故也。今此前文曾曰性識明知覺明
真識妙覺湛然徧周法界含吐十方寧有方所循
業發現。乃不變隨緣隨緣不變之旨。惟應以圓頓
教而攝屬之也。四會歸圓頓者。既屬圓教何煩會
歸。但性相分岐人情角立。玄悟者即相以觀性知
水性元不異波。束教者執相以礙性云波相還殊
水性。如今經之談相滿目皆惟識之宗。詮外之言
宗觸處皆真如之觀。如曰識精元明陀那細識豈
非為相宗之斷案惟識之表詮乎。至於究極根門
惟觀妙性。即彼藏識直詣元明。亦如此文而言識
性流出無量如來。是則性相二門不分而分分而
不分。不妨文殊彌勒各以妙辯而分庭同一鼻孔
而出氣。或者問曰若二十五境皆屬惟識。諸大菩
薩皆觀識性。而文殊菩薩下文揀選何不直尊彌
勒耶。答曰子可謂善乎其問然亦難言之也。正以
此義深關性具理致難精。得意忘言庶臻閫奧。蓋
性者本也。相者末也。性本宜一而反多。天台所明
性具三千此經所明三科七大一一莫不清淨本
然周徧法界是也。相末宜多而反一。相宗所謂三
界惟心一切惟識是也。今經楞嚴究竟了義。性相
兼舉本末備陳。欲令人知無始從本而逐末故今
循末以反本。如七大一一皆曰性色真空性空真
色清淨本然周徧法界隨眾生心應所知量。夫性
以不變為義。故一一皆不改當體。即此色空而周
徧法界。相以差別為義。故一一皆不妨隨緣而建
立諸法。即此色空而循業發現。是則清淨本然正
性具之功勳。隨心應量正惟識之能事。故了十界
七大隨緣之事莫非惟識之所變造。謂之俱宗惟
識可也。一一而直觀法性莫非不變之體。謂之俱
宗法性可也。今正明循末以返本即相而觀性故
獨推觀音以為宗極也。】

「○(七勢至觀根大二初敘悟緣起二初遇佛授教二初標指)大勢至法王子與其同倫五十二菩薩即從座起
頂禮佛足而白佛言我憶往昔恒河沙劫有佛出世
名無量光十二如來相繼一劫其最後佛名超日月
光彼佛教我念佛三昧。

○(二敘教二初喻顯二初喻不念之失)譬如有人一專為憶一人
專忘如是二人若逢不逢或見非見。

○(二喻念佛之得)二人相憶二
憶念深如是乃至從生至生同於形影不相乖異。

○
(二說合二初合不念)十方如來憐念眾生如母憶子若子逃逝雖憶何為。

○(二合念佛二初提喻帖合)子若憶母如母憶時母子歷生不相違遠若眾生
心憶佛念佛現前當來必定見佛去佛不遠不假方
便自得心開。

○(二寄喻重顯)如染香人身有香氣此則名曰香光
莊嚴。

○(二修習獲證)我本因地以念佛心入無生忍今於此界攝
念佛人歸於淨土。

○(二牒證結答)佛問圓通我無選擇都攝六根
淨念相繼得三摩地斯為第一。」

【【觧】溫陵曰觀經云以智慧光普照一切令離三途
得無上力名大勢至。又云夫念佛者不得一彈指
頃念世五欲是謂繫念。譬如有人下示必須繫念
然後相應。不專念佛則雖逢不逢雖見不見。染香
則襲香。念佛則見佛。故以念佛如熏名香光莊嚴
也。吳興曰母憶子如人專憶。子逃逝如人專忘。問
前云逢不逢等此何但云雖憶何為。答縱得逢見
不蒙法利與逃逝無異。舍衛九憶家不其然乎。入
無生忍者。以證驗修則念佛之心不可單約事相
而解。念存三觀。佛具三身。心破三惑。無生忍位方
可入焉。資中引觀經是心是佛等釋之斯亦大要
也。淨土者別指極樂及寂光也。都攝六根者念屬
意根。意根若淨諸根自攝故無選擇也。

【疏】天台曰七釋根大入圓通。初明境之通別。別而
言之惟在意根。經云念佛三昧故也。通則徧觀六
根。經云我無選擇都攝六根故也。蓋此法門以別
攝通會別歸通故謂之念佛三昧。次明觀之盈縮。
初宗佛旨釋其所悟。所秉之佛光光相傳其有十
二。初名無量光。二名無邊光。三名無礙光。四名無
對光。五名大𦦨光。六名清淨光。七名歡喜光。八名
智慧光。九名不斷光。十名難思光。十一名無稱光。
十二名超日月光。故曰十二如來相繼一劫。彼佛
教我念佛三昧者明秉教之始立行之名。念者能
觀之觀。佛者所觀之境。三昧則因念佛力不受諸
受而得乎正受者也。正受之名義通因果。未暇論
果。今且明因。如初心念佛之人以心緣佛以佛繫
心。心心相續無有間斷。當爾之時內心不起外境
無侵。旋元自歸返流全一。正不受諸受而得乎正
受。久久不退因必成果。如來無量三昧因地鮮不
由斯。故稱念佛三昧也。但念佛之名其法最通。以
四種三昧通稱念佛故。今此三昧正同觀經。乃託
他佛而為所緣。經敘昔秉雖不云專託彌陀。而菩
薩既今輔弼清泰則意亦軌今行人一志西方也。
下去兩重譬喻明必須念佛所以。初相憶喻。二染
香喻。初喻為二初立喻二合法。初中譬如有人一
專為憶喻諸佛發僧那於始心終大悲於赴難無
時不憶念眾生以何因緣令得度脫免三界苦也。
一人專忘喻眾生背父逃逝惟貪麤弊五塵甘心
竛竮六道也。如是二人若逢不逢或見非見者。如
諸佛如來諸大菩薩無時無處不應現色身而行
度脫。隨法身徧處而應色亦徧。故華嚴云佛身充
滿於法界普現一切羣生前隨緣赴感靡不周而
恒處此菩提座。柰眾生機疎無感佛緣故若逢而
不逢或見而非見。此喻眾生不念之失也。次喻念
佛之得。故曰二人相憶二憶念深。二人相憶喻佛
既念眾生眾生亦念佛。然佛之念眾生既無時無
處而不念則其念也深。而眾生之念佛亦無時無
處而不念方謂之二憶念深。能如是念則生生常
見佛土土覲如來。故曰如是乃至從生至生同於
形影不相乖異。蓋佛念生之形既端而眾生念佛
之影必直。所謂容貌如佛心相亦同。形影相隨豈
能乖異耶。次合法中先合佛念眾生。意言前譬如
有人一專為憶者即十方如來憐念眾生也。言如
母憶子等者前二人相憶其喻也泛。故復舉親喻
而帖合之。謂二人相憶要如母子之相憶也。獨言
母而不言父者。父道嚴其憶也疎。母道慈其憶也
親。若子逃逝雖憶何為者帖合一人專忘也。雖憶
何為正帖合若逢不逢或見非見也。上皆帖合不
念之失。次帖合念佛之得故曰子若憶母。次教以
憶母之方要當如母憶時。蓋母之憶子或兀坐而
恒思。或倚門而長望。或廢𥨊而忘餐。或停梭而罷
績。則無時非憶子之時無處非念兒之處其憶念
也至深。夫人子之在他鄉而念親也。雖云極孝然
而或為良朋之所眷或為美婦之所覊或為榮祿
牽纏或為貨財縈絆終非似母憶念之深。孝子尚
然矧不孝乎。故菩薩教人以念佛真切工夫而曰
如母憶時。應如古德云夫念佛者不得一彈指頃
念世五欲是謂繫念此語得之矣。然猶事也。若夫
理者直須契常住真心三際十方。此等時處無非
當人一念念佛之心方得名為如母憶時方得母
子歷生不相違遠也。若眾生心下次合眾生念佛
之得。現前當來必定見佛去佛不遠正合母子歷
生不相違遠。言不遠者正謂念佛眾生雖未成佛
不久定當成之與佛相去者不遠也。而云不假方
便自得心開者。二十四門中雖大小偏圓不同要
知悉假方便。如下耳根可謂至玄亦須初於聞中
入流亡所。況云聞非自然生因聲有名字。又曰此
方真教體清淨在音聞。非方便乎。若此念佛法門
舉念即緣佛境。事理圓融能所絕待。故下云我本
因地以念佛心入無生忍。苟非如此焉今即契無
生。不假方便信不誣也。二染香喻再喻眾生必須
念佛者如染香人身有香氣故也。人身本不香因
染香而頓有香氣。喻眾生本非佛因念佛而頓有
佛香。蓋佛因念顯念因佛熏。如鏡交光重重互入。
念佛功德有如此之勝。聞者可不信諸。而言香光
莊嚴者。光亦氣也變其詞爾。謂以諸佛法身之香
氣而莊嚴乎眾生之色身也。若就法為言則佛以
相好光明云為之香。眾生念佛即以佛光而為莊
嚴。我本因地以念佛心入無生忍此結成自行因
果相符。今於此界攝念佛人歸於淨土。謂果後利
物。既以此而自利即以此而教人亦以此力而攝
生焉。我無選擇都攝六根正結答所從法門。雲間
師云念屬意根正論修處亦旁攝諸根根根念佛
也。意根若淨諸根皆攝故無選擇。如念佛時眼不
觀色。眼念佛矣。乃至身不著觸身念佛矣。日用之
間惟彌陀是念惟淨土是求無有間斷。即淨念相
繼也。如是法門超勝餘門故曰入三摩地斯為第
一。二略消名相者。念佛法門大要有二。一稱名二
觀想。稱名出大小二彌陀經及以觀經。二經皆云
臨終稱名經十念頃即得往生。小本彌陀經則令
求生淨土者執持名號若一日若二日乃至若七
日一心不亂。其人臨命終時阿彌陀佛與諸聖眾
現在其前即得往生極樂國土。一心不亂有二義
一者事一心。口中執持名號以心繫緣佛聲心心
相續念念不忘深信淨土志趣西方無有剎那間
斷名事一心。二者理一心。了達佛非心外之佛心
非佛外之心。離能所絕待對。不以有心念不以無
心念不以亦有亦無心念不以非有非無心念。能
如是念則終日念即終日無念。雖無念而不妨乎
常念名理一心。二觀想出般舟三昧經及觀無量
壽佛經。今且約觀經明之。此經佛為韋提希夫人
說具十六境。先觀依報六境初日觀二水觀三地
觀四樹觀五池觀六總觀。二觀正報七境初華座
觀二像觀三佛身觀四觀音觀五勢至觀六普觀
七雜觀。後觀三輩往生一上品生觀二中品生觀
三下品生觀。具如疏釋。今略明佛觀亦有二義。一
者事觀。初心但觀劣應丈六八尺三十二相之像。
深位備觀勝應高(六十萬億)那由他恒河沙由旬。白毫
宛轉如五須彌山。紺目澄清如四大海水。身有八
萬四千相。相有八萬四千好。好有八萬四千光明。
繫緣在心念念不忘。經云但當憶想令心眼見。是
為事一心。二理一心者。經云見此事巳次當想佛。
所以者何諸佛如來是法界身。入一切眾生心想
中。是故汝等心想佛時是心即是三十二相八十
隨形好。是心作佛是心是佛。諸佛正徧知海從心
想生。此文明觀義極圓融。大師疏釋初八句有二。
初約感應道交釋。乃圓頓行人以三觀淨心為能
念能感。彌陀如來以法報二身為能應能入。感應
道交名為法身入心想中。二約解入相應釋。斯乃
始覺解於本覺是故本覺入於始覺。始本一合始
本俱忘名為法身入心想中。四明尊者云今之心
觀非直於陰觀本性佛。乃託他佛顯乎本性。故先
明應佛入我想心。次明佛身全是本覺。故應佛顯
知本性明。託外義成惟心觀立。二釋相假是今觀
門。是故二義相須而進。二釋中二句。初作是別明
二。初約能感能成釋作。有二義。一淨心能感他方
應佛故名是心作佛。二三昧能成巳之果佛故云
是心作佛。二約即應即果釋是。亦二義。一心即應
佛故名是心是佛。二心即果佛故名是心是佛。二
作是共釋二。初約始終釋。謂始學名作終成即是
佛。二約當現釋。謂現在念佛即是諸佛法身之體
名心是佛。望巳當果。由觀生彼名心作佛。三釋後
二句。正徧知海從心想生者。以心淨故諸佛即現
故云生也。亦因此觀佛三昧出生作佛。四明尊者
具約三觀釋中二句。其略有云以若破若立皆名
為作。空假二觀也。不破不立名之為是。中道觀也。
全是而作。則三諦俱破三諦俱立名一空一切空
一假一切假。全作而是則於三諦俱非破非立名
一中一切中。即中之空假名作。能破三惑能立三
法故感他佛三身圓應能成我心三身當果。即空
假之中名是。則全惑即智全障即德故心是應佛
心是果佛。故知作是一心修者乃不思議之三觀
也。是以吳興師曰念存三觀佛具三身心破三惑
無生忍位方可入焉。至於資中亦引觀經是心是
佛等釋之。此二師者可謂得其大要者也。三順說
時備明四教者。夫惟心淨土本性彌陀乃禪教之
常談眾人之耳熟。苟不深明旨趣多有失義迷名。
蓋心外無佛人固知為圓頓之妙詮不知亦濫同
偏小之錯解。即心外有佛人亦知為偏小之局談
不知亦可會成圓頓之奧旨。何也。以心有偏真圓
真佛有世相妙相。如藏通別教之人孰不謂心外
無佛。乃一以偏空但中者為心。若證此理則子果
俱盡。無身無土。或以雙遮二邊空亦不立。將一物
不留者為究竟。但惟悟此本心上無佛道可成。如
今禪者之流或見人念佛求生淨土。即便棄事尚
理而遮之云本性即彌陀何彌陀之可念。惟心即
淨土何淨土之可生。以此而為心外無佛。凡見諸
經說念佛求生處一總排為事相。而云假使有之
亦無非諸佛權巧方便接引鈍根眾生。若本地風
光無如是事也。以此而為心外有佛。若圓頓教人
其則不然。以彼彼互具為言則謂之心外無佛。以
不失自性為言則謂之心外有佛。心外無佛者但
無其離心有他佛之情。心外有佛者但有其即心
有他佛之法。此無即有故能了此心非惟具自心
生佛之性相。亦了此心具他心生佛之性相。此有
即無故能達此心。非惟無自心生佛之情偽亦無
他心生佛之情偽。合而明之謂彌陀之三身乃吾
本性之彌陀。極樂之四土乃吾惟心之淨土也。四
順藏理會歸圓頓為二。初約當門會。勢至菩薩本
依根大以入圓通。而云我無選擇都攝六根。是則
此門所收甚廣。不惟徧攝六根而六大俱妙。故前
經云若見聞知性圓周徧本不動搖當知無邊不
動虗空并其動搖地水火風均名六大性真圓融
皆如來藏本無生滅。乃至云汝曾不知如來藏中
性見覺明覺精明見清淨本然周徧法界隨眾生
心應所知量。如一見根見周法界。聽嗅甞觸覺觸
覺知。妙德瑩然徧周法界。圓滿十虗寧有方所。圓
頓行人能如是知。是則正當念佛之時而根根塵
塵徧周法界。彌陀巳現我心之內我身巳居淨土
之中。謂之諸佛如來是法界身入一切眾生心想
中可也。即謂之一切眾生是法界身入諸佛如來
慈誓中亦可也。至於因圓果滿。生淨土時上品上
生入無生忍必矣。二約諸門會。夫念屬始覺佛屬
本覺。始本一合始本俱忘謂之念佛三昧。是則念
佛三昧何門而不攝何法而不圓。故四明尊者曰
四種三昧通名念佛。但其觀法為門不同。如一行
三昧直觀三道顯本性佛。方等三昧觀袒持顯。法
華兼誦經。觀音兼數息。覺意歷三性。此等三昧歷
事雖異念佛是同。俱為顯於大覺體故。以是而觀
則今二十五門正同此義俱謂之念佛可也。又云
雖俱念佛而是通塗顯諸佛體。若十六觀門及般
舟三昧託彼安養依正之境用微妙觀專就彌陀
顯真佛體。以此而觀則今勢至菩薩法門正同次
義。用微妙觀顯真佛體。是故今用三種念佛法門
收盡一切諸三昧門。言三種者一念自佛二念他
佛三自他俱念。但念自佛攝得今經二十四門盡。
亦攝得一大藏教并正像末法禪教諸祖所立法
門頓漸偏圓大乘小乘乃至禪宗教外別傳直指
人心見性成佛。一歸於念自本覺之佛而巳。但念
他佛攝得藥師彌陀上生等諸經并蓮宗法門惟
以事想念佛及一切眾行盡。自他俱念攝得十六
觀經。如智者疏用微妙三觀念彌陀佛并此圓通
念佛三昧盡。又此三種念佛有分全不同。蓋本覺
佛性具三如來藏。如二十五門聲聞所修。但念空
藏分見空覺。餘諸菩薩或出假分別分見不空覺。
觀音普賢等上流菩薩皆圓念三藏全見三覺。若
單念他佛則惟約應身以為分全。即自他俱念亦
有分全不同。有單以空觀念應身佛者有單以假
觀念報身佛者。有單以中觀念法身佛者。有三觀
一心中修三身一境中念者。若以永明四科簡偈
收之則罄無不盡。初單念自佛即有禪無淨土句
攝。單念他佛即無禪有淨土句攝。自他俱念即有
禪有淨土句攝。若自他俱不念即無禪無淨土句
攝。又此三種念佛不得意者則偏圓異道勝劣殊
途。若得意者門門皆為淨土之因法法皆成實相
之行。何者。如二十五門皆為入如來藏之行。如共
入一堂有始登階者有巳登階者有巳臻奧者。淺
深雖殊屋空一也。又十六觀經云諸佛如來是法
界身入一切眾生心想中。是故汝等心想佛時是
心即是三十二相八十隨形好。是心作佛是心是
佛。諸佛如來正徧如海從心想生如來法界身尚
能入尋常眾生虗妄心想中。豈不入禪定真實心
想中。但修禪人不信有淨土可生是故不肯發願
求生極樂。如此之人謂之有行而無信願。正同經
云譬如二人一人專憶一人專忘若逢不逢或見
非見。苟知此理正當修禪念自本覺佛時或念分
覺或念全覺悟此覺即佛覺佛覺常入此覺。深信
發願即以此覺而迴向佛覺。則我始覺常見佛之
本覺。能如此念是為汝等心想佛時是心即是三
十二相八十隨形好。何以故。是心是佛故是心作
佛故。諸佛如來正徧知海豈不從我心想生乎。如
是之人時時見佛。正如二人相憶二憶念深子若
憶母如毋憶時毋子歷生不相違遠從生至生同
於形影不相乖異。是則淨土法門不必專於念他
方之應佛亦不必專於自他二佛於一心中念。但
隨人宜樂不同三行任修一行。達分全俱為法界
自他皆是菩提。三心六念尚為淨土之良因。始本
俱圓豈非西方之正行。但能深信更加發願。必於
寶剎速證無生。噫觀菩薩結牒指歸而曰我本因
地以念佛心入無生忍。又曰我無選擇都攝六根。
其所示意亦以微矣。】

大佛頂如來密因修證了義諸菩薩萬行首楞嚴經
卷第五

大佛頂如來密因修證了義諸菩薩萬行首楞嚴經
卷第六
師子林沙門　惟則　會解
天台山沙門　傳燈圓通疏

「○(五觀耳根悟道二初敘悟緣起四初值佛稟教)爾時觀世音菩薩即從座起頂禮佛足而白佛言
世尊憶念我昔無數恒河沙劫於時有佛出現於世
名觀世音我於彼佛發菩提心彼佛教我從聞思修
入三摩地。」

【【觧】溫陵曰觀音者觀世言音圓悟圓應之號也。於
音言觀者以觀智照之不以耳識聞之也。所師之
佛亦名觀音者因果相符古今一道也。達耳之謂
聞。著心之謂思。治習之謂修。三者圓明是名三慧。
孤山曰此與法華有殊。彼云一心稱名菩薩即時
觀其音聲皆得解脫則音在他機也。此云由我觀
聽十方圓明故觀音名徧十方界則音屬自行也。
應知因中自行果上化他二義必備。兩經所說各
舉一邊耳。吳興曰準下文云由我不自觀音以觀
觀者令彼十方苦惱眾生觀其音聲即得解脫。此
亦同於法華釋名之意也。但彼為流通本經故偏
對他機。今為伸敘昔證故正約自行。教即世音。聞
即耳根。皆所觀之境也。思修皆能觀之觀也。然則
觀由境入境實徧通。而特取音聞者乃逗機之要
也。

【疏】長水釋要云若約次序。此門應次那律。今最後
說者凡有三義。一以圓通義廣。正是此方便宜故
備顯修證之門廣化儀之相也。二以慶說相繼。意
欲觀音說後即便慶讚以表正讚觀音旁兼餘聖。
若於那律次說若不慶讚不彰觀境最優。若便慶
讚後說諸聖應非。故留後說即慶讚正旁自然著
矣。三勑揀連環。觀音說竟便勑文殊料簡。連綿相
接事無斷絕故也。】

「○(二依教修行)初於聞中入流亡所所入既寂動靜二相了然不
生如是漸增聞所聞盡盡聞不住覺所覺空空覺極
圓空所空滅。

○(三行成入證二初略示)生滅既滅寂滅現前。」

【【觧】吳興曰舊約三慧次第銷之。今則不爾。節文為
四。一亡前塵。即初於聞中至了然不生也。入流亡
所者。流謂法性所謂音塵。入之與亡通乎觀行相
似之位也。所入法性體既常寂。是則前塵本自不
動今亦無靜故云二相了然不生也。二盡內根。即
如是漸增聞所聞盡也。前塵易亡內根難盡。以由
亡智有疎有親故云漸增也。聞所聞盡謂能聞所
聞之根亦復不生也。此乃舉所顯能也。下覺所覺
空及空所空滅例亦如之。三空觀智。即盡聞不住
覺所覺空也。上句遣前盡相。下句正空觀智。覺謂
覺照即智體也。四滅諦理。即空覺極圓空所空滅
也。上句顯重空之智。下正滅重空之理。問理本寂
滅復何滅乎。答若謂寂滅此識猶生。但破其情非
破其理。如智論云不破聖人心中所得涅槃。為未
得者執成戲論是故須破。巳上四節。若約三慧言
之從初入流義必具足。不可亡所未有思修。苟執
次第恐傷文理。生滅等結前理智根塵。生滅既滅
即得初住分證寂滅現前。

【疏】天台曰五釋耳根圓通二。初明境之通別。此根
所辯境相甚難。出則濫同聲塵入則濫同耳識。正
當別取不出不入以能聞者為所觀境。蓋一墮緣
塵則為耳識并五意識。更攬塵斯憶前墮為意識
非此圓通所觀之境矣。二明觀之盈縮。初宗佛旨
釋其所悟者。所師之佛亦名觀音溫陵所謂因果
相符古今一道也。彼佛教我從聞思修入三摩地
者此言秉教之始入道法門也。聞思修三慧通為
入道之要門。之與常途異者乃不落義路直下照
明之圓修。蓋彼佛教我巳是聞思。故今三慧但就
修辯溫陵所謂達耳之謂聞著心之謂思治習之
謂修。三者圓明是名三慧是也。初於聞中入流亡
所至寂滅現前一節正明三慧能踐觀智與夫淺
深階差。釋此為二。初分文釋義二約義判位。初又
為二。初分次釋。初於聞中入流亡所二句總標。所
入既寂下八句別釋。生滅下二句總結。總標初句
中但標入門之始。入流亡所一句分正標圓通功
用。此句義趣該深是故科為總標也。二別釋中應
依吳興節文為四。一亡前塵即所入既寂動靜二
相了然不生也。所入即上所入之流。既寂言直循
聞根入法性流至性覺妙明本覺明妙真阿練若
寂滅道場正修行處名為既寂。所謂寂然不動也。
此雖最初一步功夫要與下寂滅之滅妙理等方
得名為因果名目相應也。動靜二相即聲塵。動則
有聲靜則無聲。交光開此為二種結相豈知法相
哉。了然不生者義有淺深。淺而言之音聲性動靜
聞中為有無無聲號無聞非實聞無性。是故初於
聞中一能入流得循所常不隨聲塵以起分別名
為了然不生。深而言之上根利智既得入流一入
永入得深禪定忘我我所不見有欲界聲塵等相
名為了然不生。二盡內根即如是漸增聞所聞盡
也。夫由塵發知因根有相二法為偶存一不可。前
根因塵有雖巳亡之。根苟不亡終非了手故須連
根也盡。言如是漸增者。如是乃指上既寂之辭。蓋
寂有觀解真似分極不同。今且論觀解要用觀智
使先所得既寂之性漸漸增長廣之大之。聞斯可
盡故曰如是漸增聞所聞盡。謂能聞其所聞者亦
盡也。三空觀智即盡聞不住覺所覺空也。盡聞乃
牒上內根巳盡之相。不住正明宜空觀智也。蓋觀
智為能空根塵為所空。對病以設藥病去而藥宜
亡。若病去猶服藥則執藥以成病。故能空觀智亦
須空之。要當將能覺其所覺之觀智亦空方得名
為病去藥亡復還元氣也。四滅諦理即空覺極圓
空所空滅也。空覺即上空觀智之覺。此覺即所證
諦理有分極不同。若未得極圓則重空之理未忘。
要須此空亦空而極圓之理方得故曰空所空滅。
此四節文初節重在既寂二字。次節重在漸增二
字。三節重在不住二字。四節重在極圓二字。餘皆
釋成助明而巳。三總結中生滅既滅寂滅現前者。
上總標中入流亡所一句巳該下四節。謂初入聞
根之流亡聲塵之所。次入觀智之流亡聞根之所。
三入重空之流亡觀智之所。四入寂滅之流亡諦
理之所。此中總結亦然。初亡前塵則聲塵滅而聞
根生此但生滅非無生也。次盡內根則觀智生而
聞根滅此亦生滅非無生也。三空觀智則重空生
而觀智滅此亦生滅非無生也。四滅諦理者。謂上
重空雖屬諦理猶有微細生滅相在亦須滅之。如
此麤細生滅既滅方得寂滅現前也。故前四卷約
因緣自然四句遣去意在于此。二約義判位者。一
往判之初亡前塵二盡內根當前文此根初解先
得人空屬圓教初信破見惑位。三空觀智當前文
空性圓明得法解脫屬圓教七信破思惑位。四滅
諦理當前文解脫法巳俱空不生屬圓教初住破
無明位。故曰是名菩薩從三摩地入無生忍。再往
言之準今結文而云生滅既滅。生相若滅應證無
生法忍。而又云寂滅現前應證寂滅忍。今於二忍
竟何所居。因以私意通之曰以五忍言之寂滅現
前正當妙覺果位。今一往判入無生忍者以初住
菩薩先破滅相煩惱故曰寂滅現前也。二略消名
相者。夫言涉多門行逐言詮而莫究。理歸至當觀
隨理入而易明。竊原楞嚴一經文義雖多。究其旨
歸無非為阿難尊者殷勤啟請楞嚴大定而設。但
行因解進而解藉行成。解行相資方能證入果位。
故經有見道而後修道修道而後證果之序。雖有
三分一以行門而為宗主。行雖二十五門又以觀
音所修法門以為宗主。是則入流亡所四字為一
經之綱紐十軸之深脉。以開解言之則流之一字
全收。以立行言之則入之一字通括。以證果言之
則亡所二字都該。故得約二義而會通之。初見道
分二修道分。見道分初當機首以三法為請。昔孤
山法師曾約天台三止釋之甚符佛旨。但此經所
說三止所止三諦之境義雖有乎次第而文實聯
翩不分。若約圓覺經三法分之宛然有序。巳如前
文分釋。今但約義會通而經有兩翻酬答。初約不
次而次以酬阿難。最初總示。如常住真心菩提涅
槃元清淨體。即耳根所觀之境流之一字。別示中。
如盲人矚暗是心非眼以去。初則屈指飛光驗見
不動。終則見見之時見非是見。十科深示見性皆
奢摩他體真止所止真諦之境。圓覺所謂悟淨圓
覺以淨覺心取靜為行。行者方其入流之時要當
體此聞性。如見性之若不動若無遷乃至若見見
非見。如是觀之能亡前塵盡內根空觀智滅諦理。
是為體真而止取靜為行止於真諦。肇公所謂觸
事而真體之即神是也。又如二種分別見妄去明
陰入處界本如來藏。約四性分別推檢。非因緣自
然皆三摩方修隨緣止止於俗諦之境。圓覺所謂
悟淨圓覺以淨覺心知覺心性及以根塵皆因幻
化即起諸幻以除幻者。行者方其入流之時要當
知覺耳性及以根塵皆因幻化即起諸幻以除幻
者。如聲塵中推檢為是聲來耳邊耳往聲處。又耳
識為緣生耳識時應一一推檢。此識為復因耳所
生以耳為界。因聲所生以聲為界。又當如耳入中
一一推檢當知是聞非動靜來非於根出不於空
生。如是推之能亡前塵盡內根空觀智滅諦理。是
為方便隨緣而止即起諸幻以除幻者也。又如明
七大性色真空性空真色清淨本然周徧法界隨
眾生心應所知量等不變隨緣隨緣不變之旨皆
禪那息二邊分別止所止中諦之境。圓覺所謂悟
淨圓覺以淨覺心不取幻化及諸靜相了知身心
皆為罣礙無知覺明不依諸礙永得超過礙無礙
境受用世界及與身心相在塵域如器中鍠聲出
於外。行者方其入流之時要當以淨覺心不取幻
化之俗邊亦不取靜相之真邊。了知身心皆為罣
礙等永得超過礙無礙二邊之境。如一聞根聞周
法界十方擊鼓十處皆聞。妙德瑩然徧周法界圓
滿十方寧有方所。誠所謂相在塵域如器中鍠聲
出于外。能如是觀亡前塵盡內根空觀智滅諦理。
是為息二邊分別而止不取為行止於中道第一
義諦也。次約次而不次三諦以酬滿慈清淨本然
云何忽生之問正明上不變隨緣隨緣不變之旨。
最初總示真阿練若正修行處性覺妙明本覺明
妙。亦今耳根所觀之境流之一字。別示如我以不
滅不生合如來藏十界俱非十界俱即十界俱離
即離非是即非即。正圓融三止所觀舉一即三言
三即一。是則流之一字圓具三諦與夫十界。然而
特言流者乃約喻而顯法也。蓋言眾生無始迷真
而逐妄如從源而出流。今返妄以歸真如從流以
遡源。從源而出流則根為塵黏趣外奔逸而千流
萬派。入則脫黏內伏從流以遡源而一道坦然。須
知性覺必明為源之本。妄為明覺為流之始。因明
立所所既妄立生汝妄能因而三細因而六麤則
六根之相具以為流之末。今言入流則逆彼無始
織妄業流返窮流根至不生滅。要而言之即前二
種根本菩提涅槃元清淨體則汝今者識精元明
能生諸緣緣所遺者。智斷元清淨體即性覺必明
者也。能生諸緣即今耳精為八識見分。若隨聲分
別即能生諸緣遺本明以為妄明。若入流返聞即
伏還元真不生滅性。返之不巳因而亡前塵盡內
根空觀智滅諦理生滅既滅寂滅現前。流之一字
所包豈不廣乎。二修道分。文旨無他不過明決定
義。以前所見之道稱性照了名為修道。如第一決
定審觀因地發心與果地覺為同為異。若於因地
以生滅心為本修因而求佛乘不生不滅無有是
處。又云汝今欲令見聞覺知遠契如來常樂我淨。
應當先擇死生根本依不生滅圓湛性成以湛旋
其虗妄滅生伏還元覺得元明覺為因地心。然後
圓成果地修證果地覺。如下阿難所舉七種名目
以問如來疑因性斷滅與此有異。如來則命羅雲
尊者擊鐘驗常以顯聞性不滅。又以如人睡夢雖
復顛倒而聞性不昏。即此所入流字中元常之性
第二決定審詳煩惱根本。此無始來發業潤生誰
作誰受則汝現前眼耳鼻舌及與身心六為賊媒
自劫家寶。乃至見所結論結元指結心知見立知
即無明本知見無見斯即涅槃。亦即此流之一字。
蓋依此耳根識精能生諸緣從源以出流。則為煩
惱為生死。若依此耳根元明聞聞非聞從流以遡
源。則為菩提為涅槃。故曰結解同所因聖凡無二
路。即偈中所指真性有為無為縛脫俱遣亦究竟
結歸此流之一字。示揀擇須精陀那微細識種子
成瀑流真非真恐迷我常不敷演。亦指此流字。若
不取無非幻非幻尚不生。正言上入之一字。故經
中明此流字敷演極長。入之一字露布極少。如吾
不見時若能轉物見見之時覺緣非眚。四性惟檢。
不滅不生合如來藏汝但不隨分別狂心若歇當
於結心解即分散。但此數處而巳。蓋此圓理乃大
定之本。行依解進其斯之謂歟。三判教相者。論菩
薩所修教極圓頓不須約他教而判。但入流之言
其義亦通。如藏教須陀洹人名曰入流不入色聲
味觸法。豈非入流亡所乎。又此入流名曰聞聞。而
阿那律陀尊者旋見循元名為見見。見見聞聞俱
是六根圓通而尊者但證四果。豈非義屬通教乎。
若有菩薩依此而修惟見但中不即二邊。豈不義
通別教乎。是則今之圓通義歸圓教。必約圓理圓
行而論。如其不然豈不迷□失義墮於但空但中
者乎。是故今觀應準前後因果文義而修方見的
旨。前文明所觀即圓融三諦。如次第中。不知意者
但謂十翻顯見性常住但空六凡情偽者以為真
諦。須知此空十界俱空。如如來彰自觀自證中所
說一切俱非。不惟六凡皆空二乘亦空。不惟九界
俱空而佛界亦空。以此而觀方為圓通真諦之境。
又不知意者但謂陰入處界一一辯明非因緣自
然惟建立六凡四科即如來藏性者以為俗諦。須
知此俗十界俱即。不惟六凡俱即四聖亦即。以此
而觀方為圓通俗諦之境。又不知意者但謂七大
明不變隨緣隨緣不變惟雙非二邊為中道無戲
論法。須知此中十界雖復雙非而亦雙是。故曰離
即離非是即非即。以此而觀方為圓通中諦之境。
蓋十種法界無非性具。約離情偽非則俱非。約法
法圓常即則俱即。約統御稱王遮則俱遮照則俱
照。惟其如此故菩薩稱性修此圓通生滅既滅寂
滅現前時忽然超越世出世間獲二殊勝。一者上
合十方諸佛同一慈力。二者下合十方六道眾生
同一悲仰。自非修時十界俱非焉能果上超越世
出世間。自非修時一切俱即焉能果上上合諸佛
下合眾生。又同慈力故令我身成三十二應入諸
國土而十界之身俱現。同悲仰故令諸眾生於我
身心獲十四種無畏功德。乃至善獲四大思議。皆
由名字解一性圓具觀行時一性通照。故得果上
一時圓證。其不然者安得稱為無作妙力自在成
就乎。四會歸圓頓者。如上所明可謂至圓至頓。何
必又贅之以會歸。第圓頓義寬舉翮或爭長於獨
運。精要理一操舟方擅藝於單提。故當再立二義
以表揚。更搜重玄而引發。初約四句料簡。二明直
指精要。四句料簡者。二十五門中諸大菩薩所修
法門圓頓相齊。惟被此方初機入道有遲速不同
故用四句以料簡之。初是圓頓非被機。如依七大
入道并普賢等諸大菩薩是也。二是被機非圓頓。
如前判教中有依耳門雖入流亡所但證偏真但
中者有之三非被機非圓頓者。如諸小乘羅漢所
修法門是也。四是被機是圓頓。即觀音所修耳門
三昧是也。又有一種法門是圓頓亦被機即眼根
圓通。經以十科極所稱􂌄。見大最所讚許。即文殊
奉勑簡選亦先自許可而云見性雖洞然。及其斥
辭但云四維虧一半云何獲圓通。若取前經少加
扶植。則以此見周圓遍娑婆國者而圓之。汝豈挽
見齊於日面穿為小竇寧無續迹者而通之。屈指
飛光驗見不動觀河之見童耄無遷者而常之。是
則見性法門但輸聞性初心入門一著工夫。其或
有登欲界未到地定而身心牀座忽然俱空則相
與頡頑恐未肯以先後讓。因得以觀音所陳悟門
準例見見。為那律尊者以陳其辭曰初於見中入
流亡所。所入既寂明暗二相了然不生。如是漸增
見所見盡。盡見不住覺所覺空。空覺極圓空所空
滅。生滅既滅寂滅現前。若當時以此白之於普門
法王亦諒垂肯首。引臂而與之俱進也。二直指精
要者。夫諸佛如來為一大事因緣故出興於世。所
謂欲令眾生開示悟入佛之知見以證三德祕藏。
故涅槃經云安置諸子祕密藏中我亦不久自入
其中。故知自利利人無非為一祕藏。詳夫此經言
說雖多。究竟指歸無非為此一事。故首卷開示阿
難。即云則汝法身同於斷滅其誰修證無生法忍。
故一經所說圓理無非發揮當人法身邊事。但此
法身隨義立名不同。自其不生不滅者言之則謂
之常住真心性淨明體。自其本無煩惱生死者言
之則謂之菩提涅槃元清淨體。自其無虗妄相者
言之則謂之清淨實相。自其體具萬法性無汙染
者言之則謂之本如來藏妙真如性。自其不變隨
緣隨緣不變者言之則謂之中道了義無戲論法。
故阿難尊者聞此妙理隨聞獲證而云銷我億劫
顛倒想不歷僧祇獲法身。言獲法身者但信解此
心本來常住昭昭乎心目之間便謂之獲。不必高
推聖境約深位判。其或不然則楞嚴大定初心絕
分矣。但此法身非直法身一必具三。雖然具三而
是性中三謂之三諦。故朿此三諦但屬法身。若依
此而修屬修中三謂之三止。束此三止謂之般若。
破惑證理屬果中三謂之三德。束此三德但屬解
脫。故阿難讚佛云妙湛總持不動尊。妙湛讚般若
德。總持讚解脫德。不動讚法身德。而此三法在因
果迷悟立名雖有不同。其體恒常不變不異。故此
三法在迷謂之三諦。在因謂之三止。在果謂之三
德。今攝牒指歸以判圓通法門約橫竪二論。竪而
言之則流之一字當法身德。入之一字當般若德。
亡所二字屬解脫德。蓋流即耳根聞性真常故屬
法身。能照乎此即屬般若不為聲塵之所繫縛即
屬解脫。此總標三德也。下別釋有四節。節節皆可
論之。如所入既寂動靜二相了然不生。既寂即法
身。能入即般若。動靜不生即解脫。如是漸增聞所
聞盡。所照寂理漸增即法身。能照觀智漸增即般
若。聞所聞盡即解脫。盡聞不住覺所覺空。盡聞分
理即法身。不住即般若。覺所覺空即解脫。空覺極
圓空所空滅。空覺即法身。極圓即般若。空所空滅
即解脫。若寂滅現前則圓證此之三德。只一三德
祕藏隨修位淺深立名雖曰五三非世數十五也。
若橫而言之。流則有三。以聞性廓然蕩無一物清
淨離染如百千澄清大海波恬浪靜謂之妙湛。即
真諦理當般若德。以聞性圓融一即一切可以聞
見聞甞可以聞知聞嗅如一室千燈舉一全收謂
之總持。即俗諦理當解脫德。以聞性凝常周遍寂
滅永得超越礙無礙境如器中鍠聲出于外謂之
不動。即中諦理當法身德。此為法身中三。圓融照
了乎此以成三止此為般若中三。境觀相合智理
相冥能破三惑能成三德此為解脫中三。雖有三
三秪是一三。然九亦不多三亦不少。性具之法法
爾如斯。五卷中偈讚是名妙蓮華金剛王寶覺如
幻三摩提彈指超無學。下文殊偈云我承佛威力
宣說金剛王如幻不思議佛母真三昧。皆讚此三
法也法門精要其妙若此聞者見者可不崇諸。】

「○(二廣顯二初超九法界)忽然超越世出世間。

○(二獲二殊勝)十方圓明獲二殊勝一者
上合十方諸佛本妙覺心與佛如來同一慈力二者
下合十方一切六道眾生與諸眾生同一悲仰。」

【【觧】吳興曰上云慈力者。慈既與樂必能拔苦應以
力字兼於悲義也。下云悲仰者。悲謂悲苦仰謂仰
樂。此非屬應蓋言其機也。是故厭患苦道則以悲
為機。欣慕樂果則以仰為感。菩薩所證圓通之理
徧在眾生悲仰之中故曰與也同也。當知眾生由
悲故能感拔苦之力。菩薩由慈故能應仰樂之機。
感應常冥。與拔常顯。若曉斯旨則下文三十二應
乃至四不思議無忘其本乎。

【疏】天台曰忽然超越世出世間。超即離也。離為合
之對。離則破其情合則契其理。情無不盡故文殊
起佛見而遭貶於鐵圍。理無不彰故觀音以理毒
現面然而啟教。然則微離而莫能合微合而莫能
離。離合同時特言不頓彰爾。第超越世出世間則
十界情執俱離。而上合下合豈乏乎三聖。良以菩
薩法界既為能合故置巳而不言。若聲聞如獐之
獨跳曾是後羣之不顧。緣覺如鹿之戀眾徒為於
邑而興悲。此二獸者且自救之不暇又何慈力之
有哉。至於住果不前既無樂之可仰。樊籠早出亦
無苦之可悲。不言與合蓋可知也。下明由證起用
蓋有是體而後有是用。如前行成入證中獲二殊
勝。上合同一慈力。慈能與樂。三十二應身無非與
樂事也。下合同一悲仰。悲能拔苦。十四無畏四不
思議無非拔苦事也。第苦之與樂勢不同居。故與
樂必拔苦拔苦必與樂。又從類聚故與拔異明。義
不乖張必悲仰同轍。】

「○(四由證起用三初三十二應二初總明由證起用)世尊由我供養觀音如來蒙彼如來授我如幻聞
熏聞修金剛三昧與佛如來同慈力故令我身成三
十二應入諸國土。」

【【觧】􂢆李曰幻喻三慧體不可得。金剛喻摧堅之能
也。溫陵曰三十二應者現十法界身圓應羣機也。
開之有三十二。合惟四聖六凡攝盡群類。

【疏】天台曰二聞字即所觀之境。上文初於聞中也。
熏修二字即能觀之觀。上入流中入字也。若亡前
塵四節則三昧之次序也。如幻金剛喻耳根法門
之力用也。能觀中言熏修者。熏謂熏襲修謂修治。
蓋此法門乃全性以起修全修而在性。全性起修
則以本覺之性而熏襲乎始覺。全修在性則以始
覺之修而修治乎本覺。即熏而修即修而熏皆不
異乎聞。故累其言為聞熏聞修。如是而修即為無
為亡情絕解一切結惑擬之即銷。故稱為如幻聞
熏聞修金剛三昧。前文以妙蓮華喻中道。下文則
易以佛母。今不云者蓋全本為始全始在本聞熏
修則中道之義亦巳備矣。】

「○(二別示隨機現身二初敘現身二初現出世身四初佛身)世尊若諸菩薩入三摩地進修無漏勝解現圓我
現佛身而為說法令其解脫。」

【【觧】孤山曰菩薩別圓機也。若入相似三摩地進修
中道無漏則分真勝解現圓。乃至若進修金剛無
漏則究竟勝解現圓。大士皆現佛身為說頓法令
得分真究竟解脫。問菩薩何能現佛身邪。答心性
理顯高下無殊。如鏡巳明形對像現。臣家之鏡王
苟臨之豈無王像。王家之鏡臣苟對之豈無臣像。
當知人有高下鏡無貴賤。然亦不妨明有優劣。問
等覺菩薩豈假初住現佛說法邪。答聞法得解何
必求人。復假勝身彌增內慧。且天魔現為佛像毱
多尚乃致禮。況初住菩薩妙理所現等覺雖尊孰
敢不仰。況觀音本是古佛豈不能爾。天如補註曰
觀音古佛且置勿論。只據今經既謂超越世出世
間。又言上合諸佛同一慈力。就超越合同四字求
之其證非淺。然則現佛說法理固宜然。又豈容以
初住分真為局為難哉。】

「○(二獨覺)若諸有學寂靜妙明勝妙現圓我於彼前現獨覺
身而為說法令其解脫。

○(三緣覺)若諸有學斷十二緣緣斷
勝性勝妙現圓我於彼前現緣覺身而為說法令其
解脫。」

【【觧】溫陵曰獨覺者出無佛世觀物變易自覺無生
故號獨覺。樂獨善寂求自然慧故曰寂靜妙明。緣
覺者稟佛之教觀緣悟道也。知迷勝性由十二緣
於是斷之。自無明滅至憂悲苦惱滅則緣斷而勝
性現矣。性因緣斷而現故曰緣斷勝性。擕李曰勝
妙現圓者各約自乘理智將欲現前得此名也。】

「○(四聲聞)若諸有學得四諦空修道入滅勝性現圓我於彼
前現聲聞身而為說法令其解脫。」

【【觧】擕李曰三果巳前賢位聖位俱屬有學。見道一
十六心斷四諦下惑證生空理故曰得四諦空。初
果後進斷三界八十一品俱生。品品皆證一分擇
滅無為故云修道入滅。孤山曰二乘藏通機也。雖
有菩薩而藏同人天不斷惑故。通同二乘所證齊故。

【疏】天台曰或問前釋二合云二乘無與樂之慈無
悲苦之仰故菩薩不與之合。今明由證起用何亦
垂應於二乘乎。答曰此明二乘之機猶蘊在於六
凡悲陰苦而斷集。仰滅樂而修道。是以菩薩應身
說法拔其苦而與其樂。終非合之之道也。】

「○(二現世間身二初天身二初王天)若諸眾生欲心明悟不犯欲塵欲身清淨我於彼
前現梵王身而為說法令其解脫若諸眾生欲為天
主統領諸天我於彼前現帝釋身而為說法令其成
就若諸眾生欲身自在遊行十方我於彼前現自在
天身而為說法令其成就若諸眾生欲身自在飛行
虗空我於彼前現大自在天身而為說法令其成就。」

【【觧】孤山曰梵王即色天主。名為尸棄此云頂髻。瓔
珞明四禪皆有王。今言梵者應是初禪之頂。以有
覺觀語言之法得為千界之主。說法者如金光明
云大梵天王說出欲論。解脫者令離欲塵也。帝釋
即欲界第二天主。彼天橫有三十三天而帝釋統
之。說法謂十善也。金光明云釋提桓因種種善論
是也。自在天是欲界頂天。具云婆舍䟦提此云他
化自在。假他所作以成巳樂即魔王也。或云第六
天上別有魔王居處亦自在天攝。大自在即色頂
摩醯首羅天。大論云三目八臂騎白牛執白拂者
是也。溫陵曰初舉梵王。復自欲天超至色頂意兼
無色。以明無剎不現也。

【疏】天台曰問三十二應身前四為出世間云解脫
可爾。梵王雖統三界猶未出離世間。亦云解脫何
耶。答曰婬欲為生死之深根沉淪之惡業。此經以
慶喜邪染之緣而浚發大教職由乎此。故一經所
有誡勸莫不以離欲欲染而為之辭。而梵王天者
乃清昇之元首出欲之先容。雖未出世間能為離
世本。故其為言諄切著明。曰欲心明悟曰不犯欲
塵曰欲身清淨蓋身為欲之偶塵為欲之對而心
又為欲之機。故冀求脫其欲者莫先乎解其機。欲
心明悟則巳得乎色界初禪。心一悟而欲機亡。欲
機亡而於塵無所取。果得無所取則身同乎木鷄
而欲塵無所偶。故菩薩現身說法令其解脫乎欲
界之身心也。初禪既然後之三禪轉轉超勝。經不
云應者舉一而弊諸也。無色無身故不云應。欲天
異此故但云成就。】

「○(二屬天)若諸眾生愛統鬼神救護國土我於彼前現天大
將軍身而為說法令其成就若諸眾生愛統世界保
護眾生我於彼前現四天王身而為說法令其成就
若諸眾生愛生天宮驅使鬼神我於彼前現四天王
國太子身而為說法令其成就。」

【【觧】溫陵曰上舉正統此舉臣輔也。天將軍為帝釋
上將統領鬼神。四天王臣於帝釋統領世界。四天
太子即那吒之類能驅鬼神。】

「○(二人身三初貴胄淨行)若諸眾生樂為人王我於彼前現人王身而為說
法令其成就若諸眾生愛主族姓世間推讓我於彼
前現長者身而為說法令其成就若諸眾生愛談名
言清淨自居我於彼前現居士身而為說法令其成
就若諸眾生愛治國土剖斷邦邑我於彼前現宰官
身而為說法令其成就若諸眾生愛諸數術攝衛自
居我於彼前現婆羅門身而為說法令其成就。」

【【觧】溫陵曰自金輪至粟散皆人王也。粟散即邦國
小王散於天下如粟之多。長者具十德。謂姓貴位
高大富威猛智深年耆行淨禮備上歎下歸。故為
族姓之主世間推讓也。隱居求志行義達道名居
士。愛談名言即典雅之言也。三台輔相州牧縣長
悉號宰官。婆羅門此云淨行四姓之一也。愛諸數
術即和合占相推步盈虗也。】

「○(二熏法四眾)若有男子好學出家持諸戒律我於彼前現比丘
身而為說法令其成就若有女人好學出家持諸禁
戒我於彼前現比丘尼身而為說法令其成就若有
男子樂持五戒我於彼前現優婆塞身而為說法令
其成就若有女子五戒自居我於彼前現優婆夷身
而為說法令其成就。」

【【觧】孤山曰優婆塞云近事男。優婆夷云近事女。以
五戒自守堪任近事出家二眾故。】

「○(三女主童真)若有女人內政立身以修家國我於彼前現女主
身及國夫人命婦大家而為說法令其成就若有眾
生不壞男根我於彼前現童男身而為說法令其成
就若有處女愛樂處身不求侵暴我於彼前現童女
身而為說法令其成就。」

【【觧】孤山曰女主即天子之后也。周禮天子之后立
六宮三夫人九嬪二十七世婦八十一御妻。國夫
人如論語邦君之妻曰君夫人。命婦謂妻因夫榮
者也。大家如後漢扶風曹世叔妻者同郡班彪之
女名昭字惠姬。和帝數召入宮令皇后貴人師事
焉號曰大家。】

「○(三八部眾三初明四部)若有諸天樂出天倫我現天身而為說法令其成
就若有諸龍樂出龍倫我現龍身而為說法令其成
就若有藥叉樂度本倫我於彼前現藥叉身而為說
法令其成就若乾闥婆樂脫其倫我於彼前現乾闥
婆身而為說法令其成就。

○(二明三部)若阿修羅樂脫其倫我
於彼前現阿修羅身而為說法令其成就若緊那羅
樂脫其倫我於彼前現緊那羅身而為說法令其成
就若摩呼羅伽樂脫其倫我於彼前現摩呼羅伽身
而為說法令其成就。

○(三明後部)若諸眾生樂人修人我現人
身而為說法令其成就若諸非人有形無形有想無
想樂度其倫我於彼前皆現其身而為說法令其成
就。」

【【觧】孤山曰藥叉此云輕捷。乾闥婆此云香陰。新翻
尋香行。帝釋樂神也。阿修羅云無端正。以女美而
男醜故從男彰名。新翻非天以諂詐無天行故。凖
普門品八部此闕迦樓羅。即金翅鳥也。緊那羅形
似人而頭有角因呼為疑神。天帝絲竹樂神也。小
劣乾闥婆。新云歌神。摩呼羅伽什師云地龍。肇公
云大蟒腹行也。長水曰有形如休咎精明等。無形
如空散銷沉等。有想如神鬼精靈等。無想如精神
化為土木金石等。皆非人也。

【疏】天台曰此經三十二應身與法華普門品同。其
所說法則異。彼為流通法華純說佛法。故其文曰
應以何身得度者即以何身而為說法。此經為顯
從妙體起妙用。無剎而不現無法而不說。以泛應
言之則楞嚴漚和之用廣。以大體言之則法華實
智之本大。一施權一顯實事不雷同。一敘因一敘
果道非厓異。】

「○(二總結示)是名妙淨三十二應入國土身皆以三昧聞熏聞
修無作妙力自在成就。」

【【觧】溫陵曰迹示同類心絕愛見名妙淨。依無作智
起大神用名妙力。無作無為隨緣汎應名自在成
就。吳興曰三十二應比普門品雖互有出沒大體
是同。總而言之無越十界。於十界中兩經俱無菩
薩并地獄身者或曰聖言之略耳。或云觀音巳是
菩薩何須更現。地獄苦重不可度也。智者依正法
華具現菩薩界身。又準釋論菩薩亦化地獄。故知
十界不可闕焉。

【疏】天台曰三十二應十法界身也。國土實報莊嚴
方便有餘凡聖同居也。若十界機橫在一土則菩
薩以三十二種身入於同居。若竪在三土則菩薩
以佛身入實報。以緣覺聲聞身入有餘。以六道身
入同居。其常寂光土乃菩薩分證三德自所居土
也。三昧聞熏聞修此顯因行之無作也。妙力顯果
用之無作也。若括前文言之圓通常十界三諦本
覺之無作也。入流亡所始覺之無作也。忽然超越
世出世間上合諸佛下合六道此果證性具妙體
之無作也。三十二應稱性稱機一日在天影臨萬
水此妙用之無作也。由因入果依體起用菩薩功
德其事如是自在成就可不信諸。】

「○(二十四無畏二初總明由證起用)世尊我復以此聞熏聞修金剛三昧無作妙力與
諸十方三世六道一切眾生同悲仰故令諸眾生於
我身心獲十四種無畏功德。」

【【觧】溫陵曰由我不自觀音而彼獲脫苦。由我知見
旋復而彼能不燒。故曰於我身心獲無畏德。

【疏】天台曰法華玄義論機應凡有四句。謂顯機顯
應顯機冥應冥機顯應冥機冥應。前明三十二應
身則機應俱顯。下明十四無畏則顯機冥應。若冥
機顯應則眾生今世雖無扣佛之機。而過去有種
冥八識者將熟。而菩薩乘其可度而顯應之。若冥
機冥應者則今之行人不蒙師教而能力行其善。
未聞法要而能洞曉其理。皆內有冥機而外有菩
薩冥應使之然也。】

「○(二別示隨機現益二初總明觀智加被觀機獲眾苦無畏)一者由我不自觀音以觀觀者令彼十方苦惱眾
生觀其音聲即得解脫。」

【【觧】溫陵曰不自觀音者不隨聲塵所起知見也。以
觀觀者謂旋倒聞機反照自性也。不起知見則無
所妄反照自性則一切真寂無復苦惱可得。此則
真觀淨觀大智慧觀能破癡暗能伏灾難。故令苦
眾生蒙我真觀即得解脫。吳興曰聖人無巳惟物
是利。故以觀音之智加彼觀聲之機。於苦得脫不
旋踵矣。若夫止稱名號罔識聞熏善應未臻而責
聖言之虗者。是猶洒一杯之水救積薪之火。火不
熄則謂水不勝火惑亦甚哉。天如補註曰環師之
解觀聲在應。岳師之解觀聲在機。二說不可偏廢
故互存之。當知上文意不殊此。

【疏】天台曰由我不自觀音以觀觀者。則觀聲在應
也。令彼眾生觀其音聲。則觀聲在機也。正以下文
意不殊此。是故此科目為總明觀智加被觀機獲
眾苦無畏也。】

「○(二別明觀智加被觀機獲眾苦無畏十三初知見旋復火灾無畏)二者知見旋復令諸眾生設入大火火不能燒。

○
(二觀聽旋復水灾無畏)三者觀聽旋復令諸眾生大水所漂水不能溺。」

【【觧】溫陵曰內外四大常相交感。見覺屬火。聞聽屬
水。故見業交則見猛火。聞業交則見波濤。今知見
旋復則無見業。觀聽旋復則無聞業故水火不能
燒溺也。於聽言觀猶音言觀也。大水所漂意兼風
灾。擕李曰準天台釋火難有三種。一果報火下從
地獄上至初禪。二惡業火通三界。三煩惱火通三
乘火難既爾他皆放此。】

「○(三心無殺害鬼國無畏)四者斷滅妄想心無殺害令諸眾生入諸鬼國鬼
不能害。

○(四六根銷復刀兵無畏)五者熏聞成聞六根銷復同於聲聽能令
眾生臨當被害刀段段壞使其兵戈猶如割水亦如
吹光性無搖動。」

【【觧】孤山曰熏於妄聞成真聞性。溫陵曰一根既圓
則六根銷復。同於聲聽無復行礙故如割水吹光
也。

【疏】天台曰凡鬼之殺人必俟其有可殺之機而殺
之。而菩薩斷滅妄想則殺害之機寂。人亦學菩薩
而觀其音。菩薩乃以觀音之智而加諸人。無論其
鬼來害人即入諸鬼國不能害矣。眾生則因聞發
識六根成於有待故刀可斷而戈可割。菩薩則返
聞聞乎自性熏聞成乎真聞聞果何相哉。久之六
根銷復同於聲之聽無形。非惟刀不能壞且將同
金剛堅固而不壞。事等割水理等吹光性無搖動。
可信也夫。】

「○(五　復法界鬼暗無畏)六者聞熏精明明徧法界則諸幽暗性不能全能
令眾生藥叉羅剎鳩槃茶鬼及毗舍遮富單那等雖
近其傍目不能視。

○(六觀聽返入枷鎖無畏)七者音性圓銷觀聽返入離諸
塵妄能令眾生禁繫枷鎖所不能著。

○(七徧生慈力劫賊無畏)八者滅音圓
聞徧生慈力能令眾生經過險路賊不能劫。」

【【觧】孤山曰藥叉如前。肇師云有三種一在地二在
虗空三在天。羅剎云可畏。鳩槃茶厭魅鬼。毗舍遮
噉精氣鬼。富單那熱病鬼。溫陵曰聞熏精明爍彼
幽暗故不能視也。音性圓銷則內無所繫。觀聽返
入則外無所累。故枷鎖自脫也。音聞兩立則物我
成敵。今滅音圓聞則內外無待。故能徧生慈力無
復怨敵矣。】

「○(八色所不劫貪欲無畏)九者熏聞離塵色所不劫能令一切多婬眾生遠
離貪欲。

○(九根境圓融忿恨無畏)十者純音無塵根境圓融無對所對能令
一切忿恨眾生離諸瞋恚。

○(十銷塵旋明癡暗無畏)十一者銷塵旋明法界
身心猶如琉璃朗徹無礙能令一切昏鈍性障諸阿
顛迦永離癡暗。」

【【觧】溫陵曰眾生以欲習合塵故為色劫。能以金剛
三昧熏聞成性遂能離塵成性則欲愛乾枯。離塵
則根境不偶故雖有妖色不能劫動矣。瞋由違情
而起對境而生。音性純淨無復妄塵故圓融無違
無能所對。無違無對則不瞋矣。癡由妄塵成蔽無
明所覆。銷塵則無蔽旋明則無覆。故外之法界內
之身心凝瑩朗徹離癡暗矣。性障即癡也。阿顛迦
此云無善心。內業有十。而壞滅法身惟婬怒癡為
甚故舉三以兼餘。吳興曰準天台釋三毒通界內
外。內謂思惑外謂無明。二乘以欣涅槃為貪。厭生
死為瞋。迷中道即癡。菩薩廣求佛法訶惡二乘未
了佛性皆是三毒。

【疏】天台曰純音無塵者。夫聲為致妄之本。音則裊
裊餘韻致妄之義疎。若唐人詩潭影空人心。以潭
水之空澄而印現影像於色法不巳疎乎。而人之
俯臨其間不期然而情想頓空。說者謂此詩近乎
禪誠近之也。比菩薩不聞其聲而獨求乎音。不聞
其音而獨觀其音。則業識失其故而所不能到。純
音遺聞豈欺我哉。是以菩薩之名於觀而不言色。
於音而不言聞。豈非易眾生根塵異地而置之乎。
吾於六根互用法門未信乎果而先信乎菩薩之
因心者以此。矧反聞自性圓洞十虗音響發揮。全
吾性分。惟聞惟音法界理顯。故棗柏有觀音之教。
金剛有眼聽之言。皆與大悲聲同一律。】

「○(十一福慧具足求男無畏)十二者融形復聞不動道場涉入世間不壞世界
能徧十方供養微塵諸佛如來各各佛邊為法王子
能令法界無子眾生欲求男者誕生福德智慧之男。

○(十二領法足慧求女無畏)十三者六根圓通明照無二含十方界立大圓鏡
空如來藏承順十方微塵如來祕密法門受領無失
能令法界無子眾生欲求女者誕生端正福德柔順
眾人愛敬有相之女。」

【【觧】溫陵曰融形則礙滅復聞則性真。故涉入世間
而無動無壞。能徧十方供微塵佛稟承其法各為
法子。供佛足福稟法足慧而能紹繼法王有男子
之道故能應其求也。六根圓通下謂圓故無二通
故含界。明照則大圓鏡智之質也。含界則空如來
藏之體也。具此故能承順法門受領無失。承順即
坤儀柔德。受領即閨門能事。有女之道故能應其
求也。吳興曰智者引阿含明地獄巳上乃至欲天
皆有無子之苦。令所求者悉能滿心是亦拔其苦
也。擕李曰涉入世間不壞世界即方便智。方便屬
權。權能幹事故生於男也。立大圓鏡空如來藏即
屬實智。實智詣理。理能含育故生於女也。如淨名
云智度菩薩母方便以為父即其義焉。

【疏】天台曰男子陽性有權幹之能。女子陰性具含
育之道。然用非體不彰實非權不證。融形復聞不
動道場此先得其體也。涉入世間不壞世界此後
彰其用也。有男子之陽道兼之福慧具足此又即
權而實也。故能應其所求。六根圓通明照無二此
先得其權也。含十方界立大圓鏡智空如來藏此
後得其實也。兼之承順受領此又即實而權也。故
能應其所求。】

「○(十三以一敵多稱名無畏)十四者此三千大千世界百億日月現住世間諸
法王子有六十二恒河沙數修法垂範教化眾生隨
順眾生方便智慧各各不同由我所得圓通本根發
妙耳門然後身心微妙含容周徧法界能令眾生持
我名號與彼共持六十二恒河沙諸法王子二人福
德正等無異世尊我一號名與彼眾多名號無異由
我修習得真圓通是名十四施無畏力福備眾生。」

【【觧】孤山曰法華亦有此之較量。及觀今經方曉彼
意。蓋此方眾生耳根利故受道者多所以觀音化
勝。餘根鈍故受道者少所以諸聖化劣。是知行位
雖齊對機有異。總彼恒河沙數但敵觀音一人故
使持名二福正等。據此所說巳自密簡耳根圓通。
為未曉者更俟文殊詳擇。百億日月者百億剎土
也是名下總結也。】

「○(三四不思議二初總明由證起用)世尊我又獲是圓通修證無上道故又能善獲四
不思議無作妙德。」

【【觧】溫陵曰現眾多容誦一一呪攝化眾生圓應所
求。理出於無為神應於不測名不思議無作妙德。
然前亦現形應求獨此名不思議者。前則略顯此
復深明如於一身現八萬首臂固莫得而思議也。】

「○(二別示隨機現益四初令得自在)一者由我初獲妙妙聞心心精遺聞見聞覺知不
能分隔成一圓融清淨寶覺故我能現眾多妙容能
說無邊祕密神呪其中或現一首三首五首七首九
首十一首如是乃至一百八首千首萬首八萬四千
爍迦羅首二臂四臂六臂八臂十臂十二臂十四十
六十八二十至二十四如是乃至一百八臂千臂萬
臂八萬四千母陀羅臂二目三目四目九目如是乃
至一百八目千目萬目八萬四千清淨寶目或慈或
威或定或慧救護眾生得大自在。」

【【觧】溫陵曰言初獲者指本因也。首為六用之總。臂
表提接之悲。目表照了之智。各依本數充之以至
八萬四千者。表依根本六用根本智悲而汎應塵
勞得大自在。此十一地等覺妙行也。華嚴十地巳
前猶依本智長養大悲。至十一地長養功終純是
大悲為法界體與智圓現。故觀音手眼通身徧身
而以大悲稱也。一體之中塵勞萬法慈威定慧無
所不備。而繼二十四聖示現者明彼所現雖各一
端圓而會之咸極于此。使悟入者不止二十五門
頓了八萬塵勞法界事理曾不離吾一圓融淨覺
之體。能同能異即一即多。無邊剎海德用徧周。十
方身土境相相入。邪正吉凶之術養生安物之方
法法圓通塵塵具足矣。或曰八萬四千特表法耳
一身何所施乎。是特以有思惟心測度菩薩圓通
境界也。夫身含十虗毛端現剎。彼空與剎又不啻
如首臂而巳。彼八萬四千首臂猶人之八萬四千
毛孔耳未足異也。聖人之言即事即理。既曰不思
議德。無以限意思之議之。爍迦羅云金剛堅固不
壞也。母陀羅云印。各有妙印也。清淨寶目離塵合
覺也。慈以攝化威以折伏。定以復湛慧以開覺。通
指眾多妙容也。

【疏】天台曰妙妙聞心者初妙謂圓頓諦理次妙謂
圓通本根。是圓頓是被機乃玄中之玄妙中之妙。
故累其言為妙妙。又妙妙者耳根具圓通常三德
固為妙矣。菩薩能以不思議妙智而聞其聞斯得
其妙是為妙妙聞心。妙妙聞心臻於亡塵盡根空
智滅理。可謂精一無二則一根既返源六根成解
脫。故見聞覺知不能分隔成一圓融清淨寶覺之
體。以起無方大用。現多妙容是形益。說多神呪是
聲益。頭手目各八萬四千者蓋清淨寶覺以圓常
為體融通為相。如千眼籠燈門門皆透。亦如無邊
空藏法法咸真。既轉八萬四千塵勞門以為八萬
四千解脫門。故能以八萬四千三昧門應八萬四
千塵勞門。於眾生一一塵勞現一一手眼提拔之
照了之歸於金剛堅固不壞而後巳。此菩薩慈以
攝化威以折伏定以復湛慧以聞覺之大用也。】

「○(二令獲無畏)二者由我聞思脫出六塵如聲度垣不能為礙故
我妙能現一一形誦一一呪其形其呪能以無畏施
諸眾生是故十方微塵國土皆名我為施無畏者。

○
(三令捨慳食)三者由我修習本妙圓通清淨本根所遊世界皆令
眾生捨身珍寶求我哀愍。」

【【觧】溫陵曰本根清淨則一切無著故能令眾生捨
諸慳著也。求我哀愍者哀愍受之而為施作佛事
也。

【疏】天台曰隨聲分別則為所黏。反聞自性則脫黏
內伏。一塵既不受則五塵皆解脫。著塵則有根脫
塵則無根。惟無妄根則根如聲之無形。古之神通
聖人墻壁由之直度者以此。修習本妙圓通清淨
本根則一塵不受。惟其不受故能令眾生捨身珍
寶求我哀愍納受。此則菩薩以不受而為其受眾
生應以無施而為其施。庶可以成法供養焉。】

「○(四令滿所求)四者我得佛心證於究竟能以珍寶種種供養十
方如來傍及法界六道眾生求妻得妻求子得子求
三昧得三昧求長壽得長壽如是乃至求大涅槃得
大涅槃。」

【【觧】溫陵曰得佛心證慧足也。珍寶供養福足也。福
慧兩足故傍及眾生使彼所求如願也。吳興曰此
四不思議。前二屬應後二對機。應中備顯形聲二
益。初文雖云說呪而正示形益即應身功用也。次
文雖復現形而正示聲益即名稱普聞也。機中具
明因果二相。先明修因則六度之中略舉布施俾
求福故。後明感果則世出世願靡不成就今得樂
故。

【疏】天台曰我得佛心證於究竟。則無理而不圓無
法而不具。如薩埵之得末尼置之高幢隨人所需
無不充足。仰足以養父母俯足以給妻子中足以
及眾人。在法亦然故曰能以珍寶種種供養十方
如來旁及法界六道眾生(云云)等也。】

「○(二牒證結答二初結答所問)佛問圓通我從耳門圓照三昧緣心自在因入流
相得三摩地成就菩提斯為第一。

○(二敘嘆得名)世尊彼佛如來
歎我善得圓通法門於大會中授記我為觀世音號
由我觀聽十方圓明故觀音名徧十方界。」

【【觧】溫陵曰初於聞中入流亡所是從耳門得圓照
也。由得圓照故隨緣應化得大自在。吳興曰按觀
音三昧經及大悲經並云此菩薩過去久巳成佛
號正法明。又悲華經說往昔寶藏如來授不瞬太
子記名觀世音。然則悲華與今經皆覆本垂跡之
名耳。今得圓通即太子後身也。

【疏】天台曰夫緣塵緣心均一緣也。緣塵則涉乎萬
殊故其緣也勞。緣心則返歸乎一理故具緣也逸。
況耳門三昧超勝餘門。智照於境境照於智。智照
於智境照於境。即緣忘緣無待無對。故稱為圓照
三昧而緣心徧得乎自在。及其成果故觀音名徧
十方界。】

「○(四放光現瑞印可十初光灌佛頂)爾時世尊於師子座從其五體同放寶光遠灌十
方微塵如來及法王子諸菩薩頂彼諸如來亦於五
體同放寶光從微塵方來灌佛頂。

○(二并灌眾會)并灌會中諸大
菩薩及阿羅漢。

○(三無情說法)林木池沼皆演法音。

○(四寶光交互)交光相羅
如寶絲網。

○(五眾會獲益)是諸大眾得未曾有一切普獲金剛三
昧。

○(六天雨寶華)即時天雨百寶蓮華青黃赤白間錯紛糅。

○(七空成寶色)十
方虗空成七寶色。

○(八山河不現)此娑婆界大地山河俱時不現。

○(九國土合一)唯見十方微塵國土合成一界。

○(十梵唄數奏)梵唄詠歌自然
敷奏。」

【【觧】孤山曰寶光交照表自他之理互融。林木演音
顯依正之性不二。印前所證盡契佛心。溫陵曰前
說圓通之法。此顯圓通之瑞而應之也。諸佛五體
同放寶光者。表證性明極則寶覺圓融全體發現
也。互相灌頂者頂為圓極之相。表諸佛證性圓極
若此。會中菩薩羅漢即二十四聖之儔。佛光亦灌
其頂者印其修證等無優劣也。林木池沼皆演法
音交光相羅者。圓通既現前則一切聲是佛聲。一
切色是佛色。無非悟入之處無非圓通之理也。大
眾普獲金剛三昧者。因此皆能破惑障悟圓通也。
天雨寶華空現寶色地隱山河界含塵剎。表證圓
通性則無作妙行自然分披。寶明空覺自然發現。
有為習漏當不復生。眾塵廓然無復隔越也。梵唄
詠歌自眾敷奏者。能使法界永離眾苦常得妙樂
也。聖人所演圓通法門奧旨妙利詳悉若此。故眾
瑞詳而應之。

【疏】天台曰現瑞印可其相有十。一光灌佛頂瑞。二
并灌眾會瑞。先從五體放光者即六根之光無所
而不放也。遠灌十方如來菩薩之頂者。表此耳根
法門無非佛之知見無上頂法也。彼諸如來亦如
此放光來灌佛頂并灌眾會者。表諸佛道同果因
一契也。論菩薩非無此光正顯圓通法門乃極果
所宗也。此為自他交互對。三無情說法瑞。即林木
池沼皆演法音所謂圓通既現前一切色是佛色
一切聲是佛聲也。四寶光交互瑞。表生佛之理本
同自他之智不隔也。如一室之千燈帝網之千珠
彼此互融重重無盡也。此為依正圓融對。五眾會
獲益瑞。言一切普獲金剛三昧者。顯無情際此尚
能說法。清眾隨聞豈不獲證。六天雨寶華瑞。表在
會獲益者皆得證入四十位真因莫不因超果海
果徹因源也。此為法位相應對。七空成寶色瑞。表
證圓通後十方虗空悉皆銷殞化為寶覺真空也。
八山河不現瑞。表諸根圓脫內瑩發光浮塵世間
諸變化相如湯消氷應念化成無上知覺也。此為
空界俱銷對。九國土合一瑞。表發真歸元之後染
情空界既無非性具而身土彌顯。十方微塵國土
合成一界則惟一實報莊嚴淨土矣。十梵唄敷奏
瑞。梵唄歌詠皆樂器也。樂者樂也。使人聞樂而快
樂也。表發真歸元之時圓證涅槃妙樂也。此為身
土相稱對。初對表能詮妙。次對表所詮妙。又次對
表因行妙。又次二對表果證妙。空界則表真空。身
土則表妙有一期現瑞表報足以該括全經矣。】

「○(五佛敕文殊簡辯三初佛敕文殊三初敘指眾說)於是如來告文殊師利法王子汝今觀此二十五
無學諸大菩薩及阿羅漢各說最初成道方便皆言
修習真實圓通。

○(二示彼道齊)彼等修行實無優劣前後差別。」

【【觧】吳興曰夫如來藏性元無異乘。以根有利鈍故
教分大小。約三諦言之則小教所詮者真也。大教
所詮者中也。而此真中徧在一切俗諦之上即前
所悟十八界及七大也。當知三諦具足名如來藏。
俗諦不空。真中俱空。故二十五聖中凡聲聞所證
或析俗見真或體俗見真皆分入空藏也。菩薩所
證或離俗顯中或即俗顯中皆全入空藏也。今以
藏性融會全分無差。即同法華開方便門示真實
相決了聲聞法是諸經之王。

【疏】天台曰彼等修行實無優劣前後差別吳興師
所釋極當。但以此經判同法華為謬爾。即如余判
同於方等。亦以藏性融會全分無差。蓋藏性如堂
奧而亦有淺深。豈以淺深而異堂奧乎。第以堂奧
淺深雖同而入門者不無遲速。下以遲速者令文
殊揀之既日劫而相倍又不能不揀選也。】

「○(三述意令簡二初現在當根)我今欲令阿難開悟二十五行誰當其根。

○(二未來易悟)兼我
滅後此界眾生入菩薩乘求無上道何方便門得易
成就。」

【【觧】吳興曰上從證性會同圓通。今為逗根令簡方
便。性如華屋。根如入門。若得其門方受其賜。世人
以解為證。請思最初入道方便與二十五聖孰為
其倫乎。】

「○(二受命簡辯二初敘敬儀)文殊師利法王子奉佛慈旨即從座起頂禮佛足
承佛威神說偈對佛。」

【【觧】吳興曰此下欲簡圓通。先明覺性次辯迷妄後
示歸元。於歸元中選耳根為易。文殊既與觀音同
證故奉慈旨有自來矣。】

「○(二正說偈二初頌真如不變之體以標真源)覺海性澄圓圓澄覺元妙。」

【【觧】溫陵曰此人人本來圓通者也。吳興曰真覺之
性譬如大海。澄湛圓融皆喻寂而常照也。復牒圓
澄所喻之覺。示其本來照而常寂故曰元妙。此類
前文性覺妙明本覺明妙但法喻相參耳。

【疏】天台曰釋偈為二。初頌真如不變之體以標真
源。二頌真如隨緣之能以明染淨。初中覺字標起
一經所詮常住真心菩提涅槃元清淨體。即四卷
中性覺本覺是也。此為一真法界之源故以海而
喻之。四河之水以達池為源。達池又以四海為源。
故曰海有次德萬流之所起故萬流之所歸故。海
有三德水澄清故量周圓故印色像故。今正明體
故略其用。以喻性覺照而常寂故曰澄圓。寂而常
照故曰圓澄。所謂性覺本妙明本覺必明妙。此即
三卷所明性色真空性空真色清淨本然周徧法
界謂之真如不變之體。文殊深領佛旨先標起見
道分中所明理體以為下文修道分中不變隨緣
之張本。染得其本故可即染而淨。淨得其本故可
隨緣施設也。】

「○(二頌真如隨緣之能以明染淨二初頌隨染緣從源以出流)元明照生所所立照性亡迷妄有虗空依空立世
界想澄成國土知覺乃眾生。」

【【觧】孤山曰元明照即上本明之性也。真際曰於彼
元明性上妄生照用而形所相。有相當情無相即
隱故照性亡。吳興曰二說節公為長。蓋照字義通
真妄。溫陵曰性真既隱空覺遂分。根器二界遂因
迷頑妄想安立。故妄想凝結則成無情國土。妄識
知覺則成有情眾生。則彼澄妙者莫得而圓莫得
而通矣。

【疏】天台曰二頌真如隨緣之能以明染淨為二。初
頌隨染緣從源以出流。二頌隨淨緣從流以遡源。
初中元明照即前文性覺必明也。若此元明之照
照而常寂則何所之可生。惟其無始但有性具之
德無有修成之功於元明體上妄生照用。則今照
字即前妄為明覺也。因有能明之照以照所照之。
境則今之所照即前因明立所也。所相既其當情
能照亦復隨隱乃墮於無記故曰照性亡。即前文
晦昧是也。自是巳後則無同異中熾然成異異彼
所異因異立同故曰迷妄有虗空依空立世界。同
異發明因此復立無同無異故曰想澄成國土知
覺乃眾生。吳興熏聞記云想澄成國土知覺乃眾
生謂情與無情皆妄想所成。如天親說有分別及
無分別皆名為識。有分別名識識。無分別名似塵
識。今想澄成國土即似塵識也。知覺乃眾生即識
識也。宗惟識者但謂此識不與真如同以一心為
源。故說真如無覺無知凝然不變不許隨緣。唯談
八識生起諸法。由是與法性宗義同水火。若曉今
家破四性巳隨宜而說情通妙契諍計咸失。(文)此
科名為隨染緣從源以出流者。厥源有二一真一
妄。元明即真也。照即妄也。古德所謂單真不立獨
妄難成。要真如與無明不生滅與生滅兩法相合
方能生起諸法。亦即前文識精元明能生諸緣。蓋
真如不變之體如君子不器善惡皆能。今隨染緣
是為能惡。惟其皆能乃不變而隨緣。故後從流遡
源反妄歸真謂之了達隨緣而不變。教門明全性
以起修全修而在性蓋得乎此。此為修大定者大
關節要是不可不知故約經義而科之若此。】

「○(二頌隨淨緣從流以遡源二初頌酬通請見道而後修道二初頌見道而開解)空生大覺中如海一漚發有漏微塵國皆依空所
生。

○(二頌修道而證果)漚滅空本無況復諸三有。」

【【觧】溫陵曰牒上以明迷澄圓而成根器。融根器則
歸澄圓也。大覺海中本絕空有。由迷風飄鼓妄發
空漚而諸有生焉。迷風既息則空漚亦滅。所依諸
有遂不可得而空覺圓融復歸元妙矣。諸三有指
微塵國土中三有也。吳興曰有漏兼有情。三有含
情器。長水曰漚滅下如云一人發真歸元十方虗
空悉皆消殞等。

【疏】天台曰二頌隨淨緣從流以遡源為二。初頌酬
通請見道而後修道。二頌酬別請見道而後修道。
初中前四句頌見道而開解。後二句頌修道而證
果。蓋眾生未見道時非惟迷其萬法本空抑且昧
其物大巳小。蓋此二迷展轉相因而有。惟其不了
萬法本空故有天有地有依有正。一墮於有則謂
依大正小身大心小。所謂一迷為心決定惑為色
身之內是也。能見道者則了覺海性澄圓圓澄覺
元妙。從大覺而生虗空依虗空而立大地依大地
而安立眾生。所謂不知色身外洎山河虗空大地
咸是妙明真心中物。譬如百千澄清大海棄之惟
認一浮漚體目為全潮窮盡瀛渤。故曰空生大覺
中如海一漚發有漏微塵國皆依空所生。此中且
破其物大巳小。若破萬法皆有又在下二句也。後
二句頌修道證果中漚滅空本無況復諸三有者。
前文云今汝諸根若圓拔巳內瑩發光如是浮塵
及器世間諸變化相如湯銷氷應念化成無上知
覺。後文云一人發真歸元十方虗空悉皆銷殞何
況空中所有國土。滅漚方為修道漚滅正言證果。
此二句正破於有。有破則萬法之體空。體空則大
小之計忘惟一寶覺真心本元之性歸矣。】

「○(二頌酬別請見道而後修道二初簡非二初總述意二初明趣理無殊二初頌所歸之性無殊)歸元性無二。

○(二明能歸之門有異)方便有多門。

○(二明須簡所以二初約諸聖實無差別)聖性無不通順逆
皆方便。

○(二明對機則有優劣)初心入三昧遲速不同倫。」

【【觧】溫陵曰。二十五聖同一圓通所謂無二所謂多
門。在乎聖性逆順皆通不容料揀。其如初心遲速
異宜故須選擇也。孤山曰觀音耳根則順。餘聖諸
根則逆。蓋對此方之機說也。

【疏】天台曰二頌酬別請見道而後修道為二。初簡
非二顯是。初為二初總述意二別簡辯。初為二初
明趣理無殊二明須簡所以。初為二初頌所歸之
性無殊即歸元性無二也。二頌能歸之門有異即
方便有多門也。歸元屬理理性何殊。方便隨機機
宜不等。然理乃不變之性。門乃所隨之緣。知不變
而隨緣則理隨於門不二而二。知隨緣而不變則
門隨於理二而不二。如此會得方可修道。二明須
簡所以二。初約諸聖實無差殊。二明對機則有優
劣。初有二義一以人人法殊故非一槩。此約差別
言之也。一以佛赴宿根隨其宜樂。此約無差言之
也。故曰聖性無不通順逆皆方便。次亦二義一以
末世修行不能擇機。一以所赴宜寬一切可入。故
曰初心入三昧遲速不同倫。下去明第二別簡辯
為四。初簡觀六塵。二簡觀五根。三簡觀六識。四簡
觀七大。須知諸聖圓通本根有法勝而證劣者。如
那律見性洞然是如來前經極所顯發而但證四
果非證劣乎。有法劣而證勝者。如藥王味塵等比
見性為甚劣然巳深入圓位非證勝乎。是則法門
苟勝凡聖而亦與同途。比科甲既高童耆而亦與
同籍。若文殊所揀則惟憑一是而槩揀乎百非。雖
老宿亦拱手惟命矣。偈凡四句。上二句乃以非而
揀非。第三句乃以是而揀非。學者宜略所非而存
所是。知耳根法門不啻圓通常三德而巳要當與
圓覺而埒進也。】

「○(二別簡辯四初簡觀六塵)色想結成塵精了不能徹如何不明徹於是獲圓
通音聲雜語言但伊名句味一非含一切云何獲圓
通香以合中知離則元無有不恒其所覺云何獲圓
通味性非本然要以味時有其覺不恒一云何獲圓
通觸以所觸明無所不明觸合離性非定云何獲圓
通法稱為內塵憑塵必有所能所非徧涉云何獲圓
通。」

【【觧】溫陵曰憍陳那大迦葉等各因六塵悟圓而此
皆揀去者。彼所謂聖性無不通此所謂初心不同
倫。則凡所不取皆以不宜初心。意取耳根獨宜也。
今揀六塵。以色能起想結塵使精性不徹。聲唯局
名句味不該不徧。味意味也。伊猶惟也。香味觸如
文。法塵非相獨意能緣。內潛意根故稱內塵。孤山
曰問陳那悟聲塵與觀音耳根其義相類。何故文
殊簡以為非。答聲是佛語。根乃自心。認塵則著他
語言。觀根則了巳心性。是以聞聲亦為所簡。

【疏】荊公曰名詮自性如云火秪詮得火更不詮水
風等并是何火等。句詮差別即是炭火艾火等。文
即是字為二所依。古以文為味者字能顯二如味
能顯食中之醎淡也。法塵為所緣意為能緣。但心
無並慮如緣善心數則不能緣惡故曰非徧涉。既
非徧涉於凡夫法豈獲圓通。若在迦葉圓通則曰
妙法開明豈可斥曰能所非徧涉乎。】

「○(二簡觀五根)見性雖洞然明前不明後四維虧一半云何獲圓
通鼻息出入通現前無交氣支離匪涉入云何獲圓
通舌非入無端因味生覺了味亡了無有云何獲圓
通身與所觸同各非圓覺觀涯量不冥會云何獲圓
通知根雜亂思湛了終無見想念不可脫云何獲圓
通。」

【【觧】溫陵曰鼻闕中交故云支離。舌不因味而能覺
了乃為無端。吳興曰舌根為識所依亦名舌入。今
文語倒。但是舌入非無端耳。內身外物能所相觸
文有覺觀。離中則無故云各非等。若謂合中有者
其如物非體知成敵兩立故云涯量等。湛了終無
見如精了不能徹也。以雜亂思於湛了性終無能
見。

【疏】天台曰見性雖洞然遵佛顯發而深許之也。明
前不明後四維虧一半遵佛所說前方全明後方
全暗左右傍觀三分之二而少簡之也。以此而言
則文殊凡簡皆在初機。若少得禪定則十方洞達
況聖性乎。逆順皆方便深有味乎言之也。】

「○(三簡觀六識)識見雜三和詰本稱非相自體先無定云何獲圓
通心聞洞十方生于大因力初心不能入云何獲圓
通鼻想本權機只令攝心住住成心所住云何獲圓
通說法弄音文開悟先成者名句非無漏云何獲圓
通持犯但束身非身無所束元非徧一切云何獲圓
通神通本宿因何關法分別念緣非離物云何獲圓
通。」

【【觧】擕李曰論云二和生識謂根境和合識生其中。
今言三和者能所合說也。溫陵曰三者和合窮之
本自無體故曰非相也。普賢用心聞故能知他方
沙界外事。此由修法界行大因所生。非初心能入
也。孫陀散亂。佛欲攝住其心令觀鼻端此特權機
而巳。蓋真心無住有住則妄矣。吳興曰舌識開悟
乃是先曾成就音文之者。如富樓那從曠劫來辯
才無礙佛教說法成阿羅漢。豈非開悟先成者邪。
然其所說名句之體且非出世無漏之法。斯亦一
非含一切是故簡之。問波離執身次第執心俱得
通利。今何但云束身而巳。答聲聞執心亦防六聚
七支之非。況今言身識在其中矣。目連神通由宿
習所得。雖云旋湛心光發宣非關於法分別而現。
又小乘神通皆是作意。緣物則有離物則無。

【疏】天台曰諸聖圓通有仰不可攀者心聞洞十方
生於大因力是也。俯非其宜者餘門是也。惟觀音
法門適當於不必俯仰之間而上可臻於等覺下
可被於初心可以長修學。誠所謂淺深同說法者
也。】

「○(四簡觀七大)若以地性觀堅礙非通達有為非聖性云何獲圓
通若以水性觀想念非真實如如非覺觀云何獲圓
通若以火性觀厭有非真離非初心方便云何獲圓
通若以風性觀動寂非無對對非無上覺云何獲圓
通若以空性觀昏鈍先非覺無覺異菩提云何獲圓
通若以識性觀觀識非常住存心乃虗妄云何獲圓
通諸行是無常念性元生滅因果今殊感云何獲圓
通。」

【【觧】溫陵曰持地平填尚涉有為非實聖性。月光水
觀未離想念難契如如。蓋如如之理非覺觀之法
故也。烏芻瑟摩聞說欲火而生厭離是厭有也。琉
璃光觀風性動則與寂對有對非覺也。晦昧為空
故云昏鈍。彌勒修惟識觀而所觀之識念念生滅。
存心觀之巳妄況獲圓通邪。吳興曰勢至念佛都
攝六根。所念之境必通三身。然其母子相憶之喻
多就應身而說。是故指同無常生滅。豈以此因而
感常住不生不滅之果乎。巳上二十四聖皆由所
得圓通本根非此土當根乃為所簡。須知簡聖全
是簡機。豈文殊之有慢心諸聖之有慚德。古謂此
等龍門點額寧不長吁者鄙哉。

【疏】天台曰二十四聖其猶久病成醫固不可以一
方而遍療眾病。觀音菩薩其猶以還丹而治他自
治。即一劑而可遍療眾疴。然觀音法門固神妙而
獨擅乎當行。即諸聖圓通亦不無對治之一助。文
殊所揀則以觀音之全是而概揀乎百非。以諸聖
之一非而槩隱其百是。正如醫方精練觸諱多端。
豈非諸聖之各墮一非而為觀音耳根法門之百
忌乎。後之修圓通者固當存所是而去所非。不惟
當根精明即諸聖法門亦俱備我藥籠為不時應
病之所需也。前釋二十四門一一精詳意在乎此。
是則觀音法門不惟圓通常而巳。以色想為耳根
之所忌則精了不能徹者非圓通也。以音聲為耳
根之所忌則一非含一切者非圓通也。以香塵為
耳根之所忌則不恒其所覺者非圓通也。以味塵
為耳根之所忌則其覺不恒一者非圓通也。以觸
塵為耳根之所忌則合離性非定者非圓通也。以
法塵為耳根之所忌則能所非徧涉者非圓通也。
以見性為耳根之所忌則四維虧一半者非圓通
也。以鼻息為耳根之所忌則支離非涉入者非圓
通也。以舌根為耳根之所忌則味亡了無有者非
圓通也。以身根為耳根之所忌則涯量不冥會者
非圓通也。以知根為耳根之所忌則想念不可脫
者非圓通也。以眼識為耳根之所忌則自體先無
定者非圓通也。以耳識為耳根之所忌則初心不
能入者非圓通也。以鼻識為耳根之所忌則住成
心所住者非圓通也。以舌識為耳根之所忌則名
句非無漏者非圓通也。以身識為耳根之所忌則
元非徧一切者非圓通也。以意識為耳根之所忌
則念緣非離物者非圓通也。以地性為耳根之所
忌則有為非聖性者非圓通也。以水性為耳根之
所忌則想念非真實者非圓通也。以火性為耳根
之所忌則厭有非真離者非圓通也。以風性為耳
根之所忌則動寂非無對者非圓通也。以空性為
耳根之所忌則昏鈍先非覺者非圓通也。以識性
為耳根之所忌則觀識非常住者非圓通也。以根
性為耳根之所忌則因果今殊感者非圓通也。學
者故當去其所當忌而取其所不當忌。則不惟耳
根法門之藥性精練而百病銷除。即性覺妙明之
本體元神亦無德而不備矣。】

「○(二顯是七初泛明此土入道所宜三初明所應國土)我今白世尊佛出娑婆界。

○(二明所宜教體)此方真教體清淨在
音聞。

○(三明入道之門)欲取三摩提實以聞中入。」

【【觧】吳興曰教體應具聲名句文。今言音聞者以聲
是實法餘三是假。攝假從實故但云音。音即所聞
之境。聞即能聞之根。舉所顯能而正示聞性故云
欲取等。溫陵曰聖人設教隨方不同。或有佛土以
佛光明而作佛事。或有佛土以佛菩提樹而作佛
事。乃至或以園林臺觀或以虗空或以寂無說示。
如香積佛國無文字說。但以眾香令諸天人得入
律行。而此方教體必藉音聞。欲取正定必由聞入
者各隨機緣故也。蓋彼諸佛土無非利智。故機緣
默契出乎言象。而堪忍眾生迷本循聲昏惑障重。
必藉聞熏聞修以銷塵除障然後可入。然以聞為
入者特得其門而巳。必期於遺聞反聞然後為至
也。夫至於遺聞反聞則佛光明菩提樹乃至寂無
說示處皆可入矣。曹溪少室固以是為佛事也。

【疏】天台曰正顯是中凡有七科。今先泛明此土入
道所宜為三。初明所應國土即初二句偈。二明所
宜教體即中二句偈。三明入道之門即後二句偈。
文殊欲明揀聖之所以故告白佛言佛出娑婆界
等。意言佛之垂應說法必隨眾生所宜。今既出於
娑婆則眾生之所利者耳根所宜者聲教。其於教
體又有真假之殊。若夫以聲名句文為教體者此
出於尋常蓋假教體也。謂之假者猶涉於思惟墮
於分別不足為之清淨。今則正明真教之體乃藉
音以顯聞由聞以入道。如是教體則直顯性明頓
契寂滅不涉理路不落言詮。故曰此方真教體清
淨在音聞欲取三摩提實以聞中入。文中明入道
之門展轉揀去其意有四。初則藉假顯真。以當文
言之則文殊之所宣說者假教體也。依教而奉行
藉音以顯聞真教體也。欲取三摩提實以聞中入
則遺音而獨取其聞。及其至也其聞亦遺方得名
為真三摩提斯得魚而忘筌也。】

「○(二的明離苦得樂人法四初明自利行妙)離苦得解脫良哉觀世音。

○(二明利他行妙)於恒沙劫中入微塵
佛國得大自在力無畏施眾生。

○(三約法歎人妙)妙音觀世音梵音
海潮音。

○(四結二利俱妙)救世悉安寧出世獲常住。」

【【觧】溫陵曰初聯總歎觀世言音脫苦與樂也。於沙
劫入塵國歎三十二應也。得自在施無畏歎四不
思議十四無畏也。妙音觀音歎隨德之名也。梵音
潮音歎隨名之實也。以說法不滯為妙音。尋聲救
苦為觀音。音性無著為梵音。應不失時為潮音。末
聯總歎眾德能救世間苦能與出世樂也。

【疏】天台曰二的明離苦得樂人法四。初離苦得解
脫二句歎美耳門人法明自利行妙也。此承上章
既此方教體與入道皆在音聞。則欲脫生死之苦
得解脫之樂無愈於耳根圓通故曰良哉觀世音
也。論二十四門豈不令人離苦而得解脫。但入涅
槃者不易而離苦者紆迴。惟此耳門理圓法妙契
理當機。能依此修一超直入故因法讚人也如此。
要知此二句。包得觀音所陳法門盡。如所入既寂
動靜二相了然不生則解脫前塵離所偶黏縛之
苦。如是漸增聞所聞盡則解脫內根離能偶大患
之苦。盡聞不住覺所覺空則解脫觀智離鬪心之
苦。空覺極圓空所空滅則解脫諦理離重空微細
生滅之苦。如此重重脫去人執法執生滅既滅而
寂滅現前成真解脫。故能超越世出世間獲二種
殊勝也。次四句明利他行妙。於恒沙劫中者明成
道巳來利物時長也。入微塵佛國者應身處遍也。
蓋自依常心以修常行。以常行而證常果。從法起
應導利羣品。則盡未來際而不窮徧微塵國而無
限。或以三十二應身或以十四種無畏或以四不
思議莫非得大自在力以無畏施眾生也。妙音觀
世音梵音海潮音者約法歎人妙也。初二音明自
利妙。始則藉音顯聞不墮塵妄回是音以成妙音。
當是時能所圓融有無兼暢照窮性相察其本末
成觀世音。如法華之明妙音以十萬伎樂供養雲
雷音王非以因而克果乎。此經明觀音入流亡所
豈非亦以因而克果乎。故此二音成自行妙。次二
句明果上利他妙。說法音聲無有滯著名為梵音。
應不失時圓徧十界名海潮音。蓋言普門之為音
者妙音也觀世音也梵音也海潮音也。惟其如此
故救世令眾生悉獲安寧出世令巳躬頓獲常住。
此結成二利俱妙也。】

「○(三正明觀音所修法門三初約人總指)我今啟如來如觀音所說。

○(二約德別示三初明圓德)譬如人靜居十方俱
擊鼓十處一時聞此則圓真實。

○(二明通德二初明五根不齊之相)目非觀障外口鼻
亦復然身以合方知心念紛無緒。

○(二明耳根通之真實)隔垣聽音響遐
邇俱可聞五根所不齊是則通真實。」

【【觧】孤山曰口鼻身俱合中知。若將身以合方知句
居口鼻上其義方順。蓋語倒耳。吳興曰此明圓通
且寄耳用以顯聞性異於五根也。用有時方遠近
之量。恐未達者謂之無常故有下文明常真實。

【疏】天台曰此下八偈半正明觀音所修法門。初二
句約人總指。次譬如去約德別示有三。初明圓德
二明通德三明常德。通德中為二初明五根不齊
之相。二明耳根通之真實。明常德中二初寄聲顯
常。二寄夢顯常。初中譬如者比況也詮量也。如虗
空無丈尺丈尺顯虗空。佛性亦然。餘之根塵等法
不易詮顯德量。文殊乃以耳根易詮顯者以比量
之。如佛性圓徧寄於耳根。凡夫現量孰能知之。故
約晏居靜無邊際時以動若邇遐十方俱擊鼓十
處一時聞者而詮顯之則圓真實者見矣。不獨此
也。其有通真實者則以隔垣聽音響遐邇俱可聞
者而詮顯之。常真實者以音聲性動靜聞中為有
無無聲號無聞非實聞無性者而詮顯之。故此二
字直貫下三。正動樹以訓風非舉扇以類月。故曰
比況也詮量也。若夫性之真實圓通如虗空之本
非方圓大小者。不以十方不擊鼓而不圓。不以隔
垣無音響而不通。不以音聲性無生滅而不常。昭
昭乎心目之間。蕩蕩乎嗅聞之際。圓則無去來。通
則無壅塞。常則無生滅。此常住真心性淨明體又
無乎而不在無乎而不遍。然而圓即通也通即常
也。舉一即三也言三即一也。如摩尼寶珠即此體
而性圓周徧。即此體而瑩徹融通。即此體而堅固
具寶。以具寶而為之性。以常徧瑩徹而為之德。常
徧瑩徹故真如有不變之體。具足眾寶故真如有
隨緣之用。今文三德則正言其不變。若隨染緣則
眾生日用循聲以分別。隨淨緣則觀音果後尋聲
以救苦。經明三十二應十四無畏四不思議莫非
其事。若夫不變隨緣隨緣不變。在觀音淨用固不
必論。至於眾生循聲分別染用又何甞異圓通常
之三德。會事以即理循用而歸體變染緣而為淨
緣又在善體道者革凡以成聖也。】

「○(三明常德二初寄聲顯常)音聲性動靜聞中為有無無聲號無聞非實聞無
性聲無既無滅聲有亦非生生滅二圓離是則常真
實。

○(二寄夢顯常)縱令在夢想不為不思無覺觀出思惟身心不
能及。」

【【觧】溫陵曰動靜有無皆屬聲塵。耳根圓離不隨生
滅是則常住之真也。無聲號無聞指阿難聞鐘事
也。縱令下讚顯常性也。五根皆待意思有無不常。
惟耳在夢能聞杵音是不為不思而無也。其為覺
觀乃出乎思惟勝餘根矣。】

「○(三約功過結三初約土明教)今此娑婆國聲論得宣明。

○(二寄過顯德二初泛以眾生顯)眾生迷本聞循聲故
流轉。

○(二的以當機顯)阿難縱強記不免落邪思。

○(三以德過結)豈非隨所淪旋
流獲無妄。」

【【觧】溫陵曰聲論者依聲論明本聞自性以覺迷本
循聲妄取淪替者。如阿難者徒事強記誤落邪思。
豈非為循聲之所流轉邪。使能旋流返聞則無妄
淪矣。娑婆學者多徒事強記落邪淪妄不知返本
故託阿難以警之。天如補註曰佛命文殊於二十
五行選簡當根使阿難開悟。文殊說偈對佛。至此
簡根既畢。下乃宣告阿難以及大眾發明旋倒聞
機反聞自性之說。是亦密奉如來開悟之慈旨也。
後至誠如佛世尊下復結歸對佛之辭以終偈焉。

【疏】天台曰三約功過結為三。初二句約土明教。次
四句寄過顯德。次二句以德過結。聲論宣明不獨
指佛所說法與耳根法門。凡是世間一切道理一
切識心從聲論宣明者多。惟其如此是故可以因
之而縛可以因之而脫。如曰眾生迷本聞循聲故
流轉非因之而縛乎。旋流獲無妄非因之而脫乎。
邪思思惑即下文欲漏也。思惑分三界九地每地
九品。上二界各四地七十二品。欲界一地得九品。
斷此一地方絕欲之根本證斯陀含。阿難方證初
果欲本未除。故不能免摩伽邪思之所牽。特言邪
者對正言之也。須陀洹人邪三毒巳盡惟正三毒
在。登伽凡鄙故是邪思。所謂心雖清淨力不自由。
此謂以思合思以欲合欲。其若不合亦無柰我何。
如曰眾生迷本聞循聲故流轉非以合之之故乎。
文著落之一字。如禽魚之欲翔潛而頓落四面之
網。苟能時時返聞則邪呪之術亦不得其便。所謂
旋流獲無妄也。】

「○(四誨敕當機諦聽學行二初令生聞慧二初敕令諦聽)阿難汝諦聽我承佛威力宣說金剛王如幻不思
議佛母真三昧。

○(二破其妄聞)汝聞微塵佛一切祕密門欲漏不
先除畜聞成過誤將聞持佛佛何不自聞聞。」

【【觧】溫陵曰金剛如幻三昧即觀音如來所授如幻
聞熏聞修金剛三昧也。三世諸佛皆從此出故名
佛母。孤山曰將聞等謂將汝循聲之妄聞以持諸
佛之言教。何不反聞自性以求解脫乎。上聞能聞
之智。下聞所觀之理。

【疏】天台曰四誨敕當機諦聽學行為二。初令生聞
慧為二。初敕令諦聽。金剛王下三句與五卷歎法
體義同而意別。義同中惟以佛母易妙蓮華同是
讚中道妙止。意別者前是歎通請三止今是歎別
請三止。若通別合用此又不同而同也。諦聽之語
誡聽前偈巳宣之法亦誡聽後偈未宣之法。歎中
亦然。如前之三德後之令入流亡所真證滅幻是
也。次破其妄聞文有六句似亦照映首卷當機請
辭而說。意言向恨無始一向多聞非汝聞微塵佛
一切祕密門乎。未全道力者正以欲漏不先除畜
聞成過誤也。殷勤啟請十方如來得成菩提楞嚴
大定豈有他法哉。秪回汝之妄聞以為真聞即圓
融三止也。二佛字上言人下言法。謂佛所說祕密
法門皆以自覺轉以覺人是佛之佛非汝佛也。若
自聞聞方是汝之佛佛。故曰將聞持佛佛何不自
聞聞。上聞始覺下聞本覺。始本相契故曰聞聞。此
又明指聞性即本覺佛性入流即始覺佛性也。】

「○(二令生修慧二初令入流亡所)聞非自然生因聲有名字旋聞與聲脫能脫復誰
名。

○(二示真證滅幻三初法說三初示一解六亡)一根既返源六根成解脫。」

【【觧】吳興曰上既警其自聞今乃略示修相。先指妄
聞非無緣生生必藉因因即聲教。當以三慧旋此
根境俱令脫粘。所脫既銷則能脫之慧復何名狀。

【疏】天台曰二令生修慧二。初令入流亡所。先明能
詮教體所謂清淨在音聞是也。然特能詮而巳。若
復執筌為魚非惟不得其魚亦復不忘其筌。何以
故。聞非自然生因聲有名字故。是以修圓通者初
則藉聲顯聞次則聲聞俱脫即能脫者亦亡。此文
殊為觀音重明入流亡所四節工夫。旋聞與聲脫
即亡前塵盡內根也。能脫欲誰名即空觀智滅諦
理也。一根既返源去二示真證滅幻。有法喻合。法
中先示一解六亡者。六根之六也。元依一精明分
成六和合故一解而六亦解。然六雖解而尚有精
明之一在必至於六解一亦亡斯臻其奧矣。】

「○(二示情虗理實二初明情虗)見聞如幻翳三界若空華。

○(二明理實)聞復翳根除塵銷覺
圓淨。

○(三示破顯功能二初明解脫力用)淨極光通達寂照含虗空。

○(二明離苦力用)却來觀世間猶
如夢中事摩登伽在夢誰能留汝形。」

【【觧】溫陵曰見聞幻翳通指妄根也。三界空華通指
妄境也。以皆妄故。聞復則翳除塵銷則覺淨。所以
一返源而六解脫也。淨極光達寂照含虗根解脫
也。却觀世間猶如夢事境解脫也。然則摩登正為
夢境了不可得。誰能留汝使不解脫哉。

【疏】天台曰二示情虗理實。前色陰文云譬如有人
以清淨目觀晴明空惟一晴虗逈無所有其人無
故不動目睛瞪以發勞(云云)。正以幻翳喻眾生六
根。以空華喻三界色陰。翳幻故見聞之情本空。華
空故三界之相不實。惟其如此故翳易除而塵易
銷。蓋見聞生而塵勞起見聞復而塵勞銷。成功之
速捷如桴鼓。然情雖虗而理則不虗故虗情銷而
實理現。故曰聞復翳根除塵銷覺圓淨。及其淨之
極也則常光現前而四通八達皆吾寂照本有之
覺。即虗空之大尚亦含之矧空中所有物乎。此明
解脫功力有如是之勝。以此解脫而應諸世間謂
之却來。却來者退而復來也。行者則逆流而進菩
薩則順流而退。以解脫三界之人退入三界觀諸
未解脫者。所謂彼塵勞內我妙覺中正如以醒人
觀夢人。不獨登伽不能留汝形且將喚之與之俱
醒也。如一婬女始觀阿難戀戀不捨。次觀如來亦
戀戀不捨。佛知機熟可度乃化一奇男子形色姝
好勝於前人。女人戀戀之情甚前。化人以多方之
力化之使於貪欲生大厭離求佛度脫。佛為說法
得證道果此自覺覺人之明證也。】

「○(二喻說二初喻依真起妄幻化不實)如世巧幻師幻作諸男女雖見諸根動要以一機
抽。

○(二喻反妄歸真幻成無性)息機歸寂然諸幻成無性。」

【【觧】吳興曰幻師譬真如。幻作譬隨緣。真妄和合變
成六根如諸男女。一機即耳根也。應以旋聞聲脫
為抽。

【疏】天台曰二喻說為二。初四句喻依真起妄幻化
不實。次二句喻反妄歸真幻成無性。既曰巧幻師
之所幻作則非機關木偶若傀儡然實有一物一
機之所抽動。正取西天幻師無而化有或男或女
其狀百出。然所化男女本無有機而機在幻師之
術法爾。術法施則諸幻成。術法息則諸幻滅。幻師
喻眾生也。幻機喻俱生無明也。乃喻眾生根塵情
虗無實可以生而可以滅。如識精元明能生諸緣
即諸幻可生也。見見非見聞聞非聞即諸幻可滅
也。前文云狂心若歇歇即菩提正同此意。吳興謂
一機即耳根則法不稱喻。喻之一機乃關棙子。以
喻合法應是言心。所謂元依一精明分成六和合
是也。一處成休復亦是言心。經意正明別從耳門
而歸元以息乎總中之一心。然後可言息機歸寂
然諸幻成無性也。】

「○(三合法二初合依真起妄)六根亦如是元依一精明分成六和合。

○(二合反妄歸真二初正明)一處成
休復六用皆不成塵垢應念銷成圓明淨妙。

○(二辯位)餘塵
尚諸學明極即如來。」

【【觧】吳興曰一精明合前幻師。妄為能依真為所依。
分成等合文可見。溫陵曰想塵識垢應念消亡得
妙圓通矣。細惑未盡曰餘塵。分證未滿曰諸學。惑
盡明極即如來矣。孤山曰塵垢等二句登圓初住。
餘塵等二句從分至極。

【疏】天台曰三合法中分二初合依真起妄。吳興謂
一精明合前幻師。妄為能依真為所依。今為釋成
應以幻師喻真幻法喻妄。所謂單真不立獨妄難
成。則精明者識精元明也。二合反妄歸真二初正
明。一處成休復者隨依一根反妄歸真也。正以六
種根性怡怡和合聲應氣求前者唱于而隨者唱
喁如兄弟之為然。若一處成乎休復則六用皆不
能成。復還元真發本明耀故曰塵垢應念銷成圓
明淨妙餘塵下辯位可知。】

「○(五歎美法勝以寓勸修二初指法正勸)大眾及阿難旋汝倒聞機反聞聞自性性成無上
道圓通實如是。

○(二歎法寓勸)此是微塵佛一路涅槃門過去諸
如來斯門巳成就現在諸菩薩今各入圓明未來修
學人當依如是法我亦從中證非惟觀世音。」

【【觧】溫陵曰能旋倒妄反聞自性必資此性成無上
道。此圓通法門實効也。

【疏】天台曰五歎美法勝以寓勸修二初指法正勸。
旋汝倒聞機此機字與前機字不同。前機通指無
明識心此機別指耳根能聞。若元依一精明分成
六和合又不同而同也。倒即顛倒。反聞聞自性其
機則正。隨聲以分別其機則倒。倒則性迷於煩惱
正則性成無上道。圓通之妙豈他法哉。故云實如
是。二歎法寓勸。此是微塵佛一路涅槃門二句總
標過去等八句別閒。前六句約三世如來以勸修。
過去修此者巳證佛果。現在修此者亦成真因。則
未來修學者能依此法豈不成就菩提乎。後二句
約彼我菩薩以勸修。意云而我文殊具足妙德既
修此而成。觀音菩薩成就大悲亦修此而證。後之
學佛欲究竟悲智者可不依此而修乎。又此是微
塵佛且約當土者言之以捨通從別故。若以別從
通則十方三世諸佛莫不從此一路而超一門而
入也。一路涅槃門者如來證涅槃如家。眾生入生
死如客。流浪生死則門之與路俱無。今將反妄以
歸真巳得還家之捷徑。約喻為言非惟門路義殊
亦乃路先門後。今約法說則門先而路後。如以耳
根為入道之門。初於聞中入流亡所工夫四節自
淺之深生滅既滅寂滅現前非門先而路後乎。及
其玄會不獨門路義同抑且家客無二。其或不然
則從門入者不是家珍。因果相應義在乎此。】

「○(六述成佛意結示簡選三初述意)誠如佛世尊詢我諸方便以救諸末劫求出世間
人。

○(二顯是)成就涅槃心觀世音為最。

○(三簡非)自餘諸方便皆是
佛威神即事捨塵勞非是長修學淺深同說法。」

【【觧】溫陵曰成就不生不滅涅槃妙心惟耳根為最。
餘則佛之威神加被令即巳事而捨塵勞。非始終
長修淺深同說之法也。欲令其長修同說無如觀
音法門矣。如那律失明而旋見畢陵觸刺而遺身
烏芻厭欲而登覺持地待佛而銷塵皆即巳事而
巳。吳興曰謂此方所有於諸方便而得悟者由佛
之力也。苟他土以餘根為利耳根為鈍者反顯可
知。

【疏】天台曰涅槃心即三德祕藏。一經所詮不外乎
此。今於耳根一門收盡。如入流亡所入即般若流
即法身亡所即解脫。舉一即三言三即一不前不
後亦不一時。如是悟去斯可論道。此約是以顯是
也。下簡非中乃約非以顯是。蓋圓修法門厥妙有
二。一須因果名目相應如四卷初決定中說。二須
淺深可以長修。蓋其餘法門或淺位可修深位不
可。如優波尼沙陀修不淨觀等。或深位可修淺位
不可。如普賢心聞洞十方生於大因力等。今耳根
三昧具圓通常。初心修此尚與極果名目相應況
深位乎。】

「○(七頂禮請加以明誡實四初頂禮一體三寶)頂禮如來藏無漏不思議。

○(二請加未來生信)願加被未來於此門
無惑。

○(三讚美法門殊勝)方便易成就堪以教阿難及末劫沉淪但以
此根修圓通超餘者。

○(四結成簡心無妄)真實心如是。」

【【觧】長水曰如來藏即一體三寶具足無漏性功德
故。真實心者文殊指巳選圓通之心也。溫陵曰真
實心要如是而巳。

【疏】天台曰頂禮如來藏者文殊獨歸命乎觀音所
入之法寶也。證法名佛。未滿名僧。此為一體三寶
約巳顯者言之也。若約在纏言之耳根空如來藏
為佛寶。不空如來藏為法寶。空不空如來藏為僧
寶。此二種三寶皆清淨堅凝常住不壞不縱不橫
微妙深絕名無漏不思議。若出纏三寶則請其顯
加。在纏三寶則請其冥加。又在纏則惟冥而無顯。
出纏則冥顯而隨宜。今之行人聞此法門有無疑
而樂修精進而弗巳皆一體三寶之冥加文殊觀
音之默祐也。】

「○(三時眾獲益四初阿難明家)於是阿難及諸大眾身心了然得大開示觀佛菩
提及大涅槃猶如有人因事遠遊未得歸還明了其
家所歸道路。」

【【觧】長水曰阿難等方悟圓通從耳根入猶未有證
故云明了其家所歸道路。吳興曰不然。且第三卷
阿難偈云銷我億劫顛倒想不歷僧祇獲法身。洎
第四卷請入華屋前云聞佛示誨疑惑銷除心悟
實相。至第五卷如來偈後云心目開明歎未曾有。
及請圓通又云我等今日身心皎然快得無礙。以
前兼此凡經五番彰灼領悟。何總排云未有證乎。
圓師判此為阿難增道理必然矣。應知經家指妙
覺菩提涅槃為家。真修耳根圓通為路。若不爾者。
慶喜之性幾乎檮昧也。

【疏】天台曰觀佛菩提及大涅槃等者。如來於首卷
開二種根本。以明修圓行者所當去取。於所當取
中即第二根本菩提涅槃元清淨體。是則一經之
所顯與夫行門之所修佛果之所證一惟此理而
巳。今見道修道二分巳竟。故照映結成以明阿難
大眾聞經得益之相。論菩提涅槃元清淨體則汝
今者識精元明能生諸緣緣所遺者則尋常見聞
莫非此理。不遠而復妙在當人。而當機何其鈍置
方曰明了其家所歸道路乎。第性雖相近而習實
相遠。若廣額屠兒放下屠刀便預當來千佛之位。
而阿難尊者豈亦讓之。惟其發起此教垂範後昆
解行證三厥進有序故經家所敘也如此。此約迹
言之則長水所說為當。若以本言之實如吳興以
真因為路妙覺為家也。】

「○(二普會入位)普會大眾天龍八部有學二乘及諸一切新發心
菩薩其數凡有十恒河沙皆得本心遠離塵垢獲法
眼淨。

○(三登伽進果)性比丘尼聞說偈巳成阿羅漢。

○(四眾生發心)無量眾生
皆發無等等阿耨多羅三藐三菩提心。」

【【觧】資中曰莊嚴論解法眼淨初地見道也。若依圓
教即十住初心也。孤山曰阿羅漢其名雖小其證
乃圓。準涅槃四依品第四依人名阿羅漢。吳興曰
第四卷指登伽方得三果。約圓位收之即七信以
前。此中若用四依判位恐升之太高。以第四依人
住十地故。秪應示作聲聞同除四住證阿羅漢。如
涅槃中聞常取果之比也。按天台釋法華分別功
德品發菩提心初入十信也。故仁王般若云十善
菩薩發大心長別三界苦輪海。溫陵曰無等等者
物無與等而能與物為等。此得妙圓通上同下合
之德也。無量眾生皆發是心者因聞是道而希慕
願樂也。

【疏】天台曰觀時眾獲益其進有階。始則阿難明了
其家所歸道路。人雖圓頓而位在解行明矣。次則
普會遠塵離垢得法眼淨。雖得本心而位證小乘
明矣。又次則登伽破盡思惑成阿羅漢。雖聞圓偈
而位入四果明矣。又次則無量眾生皆發無上三
菩提心。乃因聞是道而希慕願樂明矣。若依諸師
判入法華之後而獲益之相何為不齊有如是哉。
正以此經說在方等。聞常證小其例甚眾。有不信
予判此經歸方等者幸以此文而著思之以斷其
疑可也。】

「○(三為末世行者明安立道場三初持根本大戒以固基址二初陳請二初經家敘)阿難整衣服於大眾中合掌頂禮心迹圓明悲欣
交集欲益未來諸眾生故稽首白佛。

○(二正陳請二初敘自悟)大悲世尊我
今巳悟成佛法門是中修行得無疑惑。

○(二請利他二初稟佛修心)常聞如來
說如是言自未得度先度人者菩薩發心自覺巳圓
能覺他者如來應世我雖未度願度末劫一切眾生。

○(二述意正請)世尊此諸眾生去佛漸遠邪師說法如恒河沙欲
攝其心入三摩地云何令其安立道場遠諸魔事於
菩提心得無退屈。」

【【觧】吳興曰悲欣者悲昔不聞欣今得悟。又念未來
眾生未悟故悲。觀現前大眾得益故欣也。菩薩四
誓以度人為先。如來十號以應世為本。當知五住
究盡二死永亡方云得度。今阿難雖深破無明而
現居分段故曰未度。溫陵曰阿難將以是法度人。
而恐末劫多難邪魔妄作易退覺心難入正定。故
請攝心遠魔安立道場清淨軌則也。

【疏】天台曰經自四卷請入華屋以來屬第二依常
住真心以修圓行。科分為二。初為當機阿難明最
初方便竟。此去乃為末世行者安立道場又分為
三。初持根本大戒以固基址。二誦楞嚴神呪以治
習氣。三明建立道場以勵進修。初陳請中經家敘
心迹圓明。心者涅槃妙心也。跡所明道路也。即下
文我今巳悟成佛法門是也。餘如舊說。邪師說法
如恒河沙者。論安立道場必先依此經以開圓解
又何邪之足畏。須知此不以無解為慮以此見戒
俱破為慮。觀下四種律義頻云縱有多智禪定現
前如不斷婬等必落魔道豈以無解為邪乎。】

「○(二宣說三初讚德誡聽)爾時世尊於大眾中稱讚阿難善哉善哉如汝所
問安立道場救護眾生末劫沉溺汝今諦聽當為汝
說。

○(二大眾受旨)阿難大眾唯然奉教。

○(三正為宣說二初舉三學顯戒律為基)佛告阿難汝常聞我毗
柰耶中宣說修行三決定義所謂攝心為戒因戒生
定因定發慧是則名為三無漏學。」

【【觧】溫陵曰三藏之中毗奈耶律藏也。此大小乘戒
通稱也。小乘稟法為戒麤治其末。大乘攝心為戒
細絕其本。法戒則無犯而巳。心戒則無思犯也。夫
能攝心則定由是生慧由是發。三者圓明則諸漏
永盡故名三無漏學。此下別示四重。則十戒之初
婬殺盜妄四波羅夷為根本重罪。所謂其心不婬
其心不偷等者皆使無思犯也。攝持軌則莫尚乎
此。

【疏】天台曰決定準前釋亦二義。如來巳斟酌決定
成佛法門三無漏學缺一不可而學佛者決定須
持故名三決定義。是以欲證菩提須以攝心為戒
而為之始。謂依奢摩他行以持淨戒。下文所謂其
心尚不緣於色香味觸一切魔事何由得生是也。
如是持戒最為殊勝。如經云依因此戒故能生諸
禪定及滅苦智慧。故曰因戒生定因定發慧是則
名為三無漏學。譬如重樓三級自下陞高。遠望憑
虗則上級為勝。未有慕其上而不先營其下者。學
道亦然。戒定慧三階不躐等。人有尚慧學而不修
戒定一何惑哉。溫陵師云此下別示四重則十戒
之初四波羅夷為根本重罪。意以此經大乘圓頓
所持之戒應同梵網十重故曰十戒之初。不知經
雖圓頓而所被之機是聲聞像。以婬戒為初正在
乎此。若菩薩十重則以殺戒為之始。蓋菩薩以慈
心及物為首。殺則傷慈故先制之。聲聞以出塵自
利為首。婬則害脫故先制之。各有所為不當槩論
也。】

「○(二約四重釋持犯損益二初徵起)阿難云何攝心我名為戒。

○(二解釋四初婬戒二初辯示持犯二初正明二初宣示損益二初持則不隨生死)若諸世界六道眾生
其心不婬則不隨其生死相續。

○(二犯則必落魔道)汝修三昧本出塵
勞婬心不除塵不可出縱有多智禪定現前如不斷
婬必落魔道上品魔王中品魔民下品魔女彼等諸
魔亦有徒眾各各自謂成無上道。」

【【觧】溫陵曰眾生皆因婬欲而正性命故纏生死。若
欲愛乾枯則殘質不續矣。魔亦多智修禪。為不斷
婬故不成聖道。帶婬修禪必落此類。孤山曰犯四
重禁罪在地獄。今以修禪之功且落魔鬼等道。若
約未來輪轉則應備歷三途。

【疏】天台曰云何攝心我名為戒先徵起也。良以制
分輕重務有本末。若尋常人天及以小乘等戒其
所務者末故其所制者輕。非戒之輕。以其能持但
論身口不言其心故也。今之所制不特制心無犯
且言攝心。此正以定為戒。即入流亡所旋元自歸。
能如是指則其心不緣色香味觸故云攝心。蓋戒
以防非止惡為義。攝心為戒防莫大焉。苟微此戒
焉能生定。三無漏學厥言有由也。是以解釋四戒
中必云其心不婬不殺等則不隨其生死相續。正
以投陰託胎始於一念。故必以一念不生前後際
斷方能不隨生死相續焉。如不斷婬必落魔道者。
論婬為欲界之根本即人天善道鮮不由斯。今之
犯婬何墮落如此之甚乎。要知此以二因緣故反
致墮落。一以福勝。有多智禪定故。一以見強。廣行
貪婬為善知識故。因福勝故報宜生天。因見強故
牽入魔道。此又見戒俱破之流類也。分三品者見
雖相同福有差等也。自謂成無上道者以多智禪
定現前也。此又因聞理不諦見道不真未得謂得
成增上慢失也。又見戒持犯有四句。一破戒不破
見二破見不破戒三見戒俱不破四見戒俱破。如
人既破戒巳怖畏當來罪愆能生慚愧懺悔改革
是破戒而不破見也。有人雖不破戒然不信因果
不知罪福天堂地獄一齊剗却是破見而不破戒
也。自有堅持禁戒如護明珠又不昧因果深知罪
福是見戒俱不破也。又有一等。恣情飲噉肆志婬
殺乃云圓頓大乘有何持犯陽不畏于賢達陰不
懼乎鬼神是見戒俱破也。破戒而不破見雖墮罪
而尚有可原之理。破見而不破戒雖無罪而永無
得道之期。若今之言大乘者則見戒俱破。固捺落
迦之壽種薛茘多之堅物。云何佛法大海居然宿
此死屍。】

「○(二囑誡滅後二初魔令毀犯)我滅度後末法之中多此魔民熾盛世間廣行貪
婬為善知識令諸眾生落愛見坑失菩提路。

○(二汝教堅持)汝教
世人修三摩地先斷心婬是名如來先佛世尊第一
決定清淨明誨。」

【【觧】溫陵曰諸經戒殺居首為設化以慈悲為本。此
經婬戒居首為真修以離欲為本。蓋欲氣麤濁染
汙妙明。欲習狂迷易失正受。績生死喪真常莫甚
於此。故須首戒而為清淨第一明誨也。觀阿難起
教示遭邪染而厥初發心先厭欲濁。至於三漸次
中一一首懲然後身心妙圓獲大安隱。十信初心
由欲愛乾枯而慧性圓明遂階等妙。諸世間人由
心不流逸澄瑩生明漸乎六天。是故真修內攝必
先離欲也。

【疏】天台曰末法之中多此魔民者正法既隱邪風
方熾也。魔民有三類。一者魔遣民屬以為其種。二
者展轉化習以為其民。三者見戒俱破自充其屬。
熾盛世間廣行貪婬為善知識者豈非懸鑒未然
魔力強盛乎。夫正法與邪法相反菩提路與愛見
坑相違。正法若行則菩提之路能竭愛欲之水。邪
法既熾則愛見之坑能斷菩提之路矣。】

「○(二重顯二初犯障修證)是故阿難若不斷婬修禪定者如蒸沙石欲其成
飯經百千劫只名熱沙何以故此非飯本沙石成故
汝以婬身求佛妙果縱得妙悟皆是婬根根本成婬
輪轉三途必不能出如來涅槃何路修證。

○(二持獲菩提)必使婬
機身心俱斷斷性亦無於佛菩提斯可希冀。

○(二結顯邪正)如我
此說名為佛說不如此說即波旬說。」

【【觧】溫陵曰機者婬心所自發斷性不無觸機則發
矣。波旬魔名。

【疏】天台曰修禪如欲成其飯。帶婬修禪如以沙石
而為飯本也。蓋凡成佛須得根本。根本若淨則枝
流亦淨。四種律儀皆稱清淨明誨者以此。如米為
飯之本以沙石為之失其本矣。成佛以持戒為本
婬身求佛失其本矣。婬之機在心。身斷而心不斷
如木偶人雖暫息諸根其機不息未足以為真息。
然機雖息矣有斷性在亦未足以為真斷。鬪機俱
忘於佛菩提斯可希冀也。】

「○(二殺戒二初辯示持犯二初正明二初宣示損益二初持則不隨生死)阿難又諸世界六道眾生其心不殺則不隨其生
死相續。

○(二犯則必落神道)汝修三昧本出塵勞殺心不除塵不可出
縱有多智禪定現前如不斷殺必落神道上品之人
為大力鬼中品則為飛行夜叉諸鬼帥等下品當為
地行羅剎彼諸鬼神亦有徒眾各各自謂成無上道。

○(二囑誡滅後二初鬼令毀犯二初鬼神誑世)我滅度後末法之中多此鬼神熾盛世間自言食
肉得菩提路。

○(二如來簡顯二初顯正)阿難我令比丘食五淨肉此肉皆我
神力化生本無命根汝婆羅門地多蒸濕加以沙石
草菜不生我以大悲神力所加因大慈悲假名為肉
汝得其味。」

【【觧】孤山曰問諸律並明魚肉為時食。惟楞伽涅槃
及今經悉唱斷肉何邪。答說法被機事有頓漸。定
慧既爾戒律亦然。故梵網頓制對別圓機久斷食
肉。但鹿苑以來毗尼漸制對藏通機故開三淨。化
道將終則收漸歸頓。於是三經俱唱斷肉。楞伽且
制藏通菩薩。此經則兼制三乘。故下云清淨比丘
及諸菩薩不蹋生草等。洎至涅槃更獨制聲聞殷
勤告示矣。問梵網戒中菩薩元制食肉。何於楞伽
方等始言此後菩薩不得食肉邪。答藏通菩薩無
別戒律同稟二乘萹聚耳。故於楞伽及以今經例
皆唱斷也。五淨肉者。律明三淨不見為我殺不聞
為我殺不疑為我殺。今言五者加自死鳥殘二也。
涅槃九種淨肉。即於三淨各開正罪及前後方便
也。􂢆李曰淨肉又除人蛇象馬驢狗獅子狐猪獼
猴十種之外。蓋此十種縱不見不聞而殺亦不可
食也。溫陵曰不見不聞等為五。神力所化本無命
根名淨。此乃小乘權宜。若真慈真脫皆在所斷。婆
羅門淨行通稱也。西方四姓以婆羅門為上。故彼
五天悉號婆羅門國。僧亦號為婆羅門也。

【疏】天台曰夫殺以心為機身口為緣。機動而然後
身口運為。故斷殺而莫先於心故曰其心不殺則
不隨其生死相續。然雖機本於心而所為者又在
於身口於心何益乎。甚矣乎心君之為罪也莫大
於殺業。故致感報酧償先罪屠割炮炙身心與之
俱摧。此所謂以無益而致大損者也。學佛道者可
不戒諸。如不斷殺必落神道者。人死之後申者為
神屈者為鬼。若合而言之神即鬼也。共是一道故
總標云神分品乃言其鬼。第此四戒雖俱根本。以
墮落為言不無輕重。如婬墮魔道殺墮鬼道盜墮
妖魅豈非為罪漸鄙而為報轉微乎。至於妄語則
永殞善根無復知見沉三苦海。此則不惟失如來
種而三惡道又其永居也。孤山谷響鈔明涅槃九
種淨肉謂於見聞疑各說三相。且見中三者。見謂
牽畜去時乃至見彼持刀臨殺時名前方便。見正
殺時即根本正罪。見殺巳歡喜名後方便。不見此
三名為淨肉。聞亦爾。疑中三者。初瞥爾舉心名前
方便。分別思惟疑為巳殺名根本正罪。疑巳歡喜
名後方便。無此三疑名為淨肉。此而說淨者如婆
羅門往穢國土食潰㿈餅以不淨為淨。後時知之
方搥胷噦嘔悔無及矣。】

「○(二簡邪)柰何如來滅度之後食眾生肉名為釋子汝等當
知是食肉人縱得心開似三摩地皆大羅剎報終必
沉生死苦海非佛弟子如是之人相殺相吞相食未
巳云何是人得出三界。

○(二汝教堅持)汝教世人修三摩地次斷
殺生是名如來先佛世尊第二決定清淨明誨。

○(二重顯二初犯障聖道二初正責毀犯)是
故阿難若不斷殺修禪定者譬如有人自塞其耳高
聲大叫求人不聞此等名為欲隱彌露。

○(二舉持結過)清淨比丘
及諸菩薩於岐路行不蹋生草況以手拔云何大悲
取諸眾生血肉充食。」

【【觧】溫陵曰修禪避罪反乃行殺。塞耳避人反乃高
聲。是欲隱彌露也。不故蹋不故拔仁慈之至猶及
草木況食眾生肉邪。

【疏】天台曰草木雖無情以其有森然之生。意在而
學佛者尚以慈心及之而不蹋不攀。矧蠢動含靈
具有佛性生生之氣凜然之不可撓者而必欲殺
之乎。】

「○(二持獲解脫)若諸比丘不服東方絲綿絹帛及是此土靴履裘
毳乳酪醍醐如是比丘於世真脫酬還宿債不遊三
界何以故服其身分皆為彼緣如人食其地中百穀
足不離地必使身心於諸眾生若身身分身心二途
不服不食我說是人真解脫者。

○(二結顯邪正)如我此說名為佛
說不如此說即波旬說。」

【【觧】溫陵曰東方不無裘毳。西土不無絲綿。各以多
分言也。酬還宿債不遊三界者。上句當在下譯人
語倒也。足不離地者劫初之人體有飛光足若御
雲。由乎食地肥啗香稻故其體堅重而足不離地
也。身血肉骨髓也。身分裘毳乳酪也。身服食心貪
求故曰二途。必須并斷也。

【疏】天台曰物理論云糧者黍稷之總名稻者粳糯
之總名菽者眾荳之總名。三穀各二十合六十。蔬
果之實各二十合為百糓。】

「○(三盜戒二初辯示持犯二初正明二初宣示損益二初持則不隨生死)阿難又復世界六道眾生其心不偷則不隨其生
死相續。

○(二犯則必落邪道)汝修三昧本出塵勞偷心不除塵不可出
縱有多智禪定現前如不斷偷必落邪道上品精靈
中品妖魅下品邪人諸魅所著彼等羣邪亦有徒眾
各各自謂成無上道。」

【【觧】溫陵曰不與而取皆為偷盜。分越所酬猶徵其
剩況乃盜取得無反徵。此所以生死相續也。邪道
奸欺故偷者必落其類。】

「○(二囑誡滅後二初邪徒亂正二初妖邪誑世)我滅度後末法之中多此妖邪熾盛世間潛匿奸
欺稱善知識各自謂巳得上人法詃惑無識恐令失
心所過之處其家耗散。

○(二如來簡顯二初顯正斥邪二初顯正)我教比丘循方乞食令其
捨貪成菩提道諸比丘等不自熟食寄於殘生旅泊
三界示一往還去巳無返。

○(二斥邪)云何賊人假我衣服裨
販如來造種種業皆言佛法却非出家具戒比丘為
小乘道由是疑誤無量眾生墮無間獄。」

【【觧】溫陵曰方法也。僧祇律云乞食謂之分衛。謂分
施眾僧衛護道力。肇法師云乞食略有四意一為
福利眾生。二為折伏憍慢。三為知身有苦。四為除
去滯著。今經令其捨貪不自熟食即除去滯著也。
成菩提道即衛護道力福利眾生也。知身為倘寄
知世為旅泊無事畜藏無所顧戀皆所謂循方也。
不能循方而貪饕造業是敗法毀則故號賊人。雖
服佛之服而不淨活命。是假我衣服裨附佛法以
貪販利養而巳。

【疏】熏聞云潛匿奸欺則懷偷賊之心。稱善知識則
盜聖賢之名。若據各自謂巳得上人法此則巳是
犯大妄語。今且用為取財之緣耳。證真引十誦律。
有六種盜心。謂苦切取謂乞怜狀。輕慢取有現威
狀。以他各字取謂我是善知識。觝突取謂慢罵使
伏巳。受寄取謂昏昧他寄附。出息取謂以錢責人
之息者。五分律有四種謂謟心曲心瞋心恐怖心。
四分律有十種謂黑暗心謂不知因果。邪心謂不
識正理。曲淚心謂諂附。恐怖心謂惟恐失之。常有
盜他物心既言常有則不問多寡必欲盜耳。決定
取若以力強取不問可否。寄物取。恐怖取謂以言
恐之如談他地獄受報搖撼之事而取財。見便取
謂伺其可取之便而盜之。倚託取謂假借權勢。經
云恐令失心即恐怖取。失心即令前人失巳正念
俱墮邪見。今謂此經潛匿奸欺等其言雖略足以
蔽諸。而偏指稱善知識者將非如來懸鑑末世其
徒實繁耶持此經者當以自省。】

「○(二示滅罪法二初勸行顯益)若我滅後其有比丘發心決定修三摩提能於如
來形像之前身然一燈燒一指節及於身上爇一香
炷我說是人無始宿債一時酬畢長揖世間永脫諸
漏雖未即明無上覺路是人於法巳決定心。

○(二不為致相)若不
為此捨身微因縱成無為必還生人酬其宿債如我
馬麥正等無異。」

【【觧】孤山曰盜者取他依報資於巳身。今損正報以
供上聖故能翻破無始盜業。溫陵曰一切難捨無
過巳身。難捨能捨則自餘貪愛決能棄捨。故曰是
人於法巳決定心。苟能捨身而心不決捨。則徒增
業苦無益於道。故下云必使身心二俱捐捨也。佛
為宿詬比丘可食馬麥。故證果後於毗蘭邑食之
示宿債必酬也。

【疏】孤山曰盜者取他依報資於巳身。今損正報以
供上聖是則燒身大教所開。釋要云有人問律制
燒身得蘭燒指得吉。此中讚燒其事如何。今為答
之大小開制教法不同。小制結過大制令燒。故梵
網中若不燒者非出家菩薩。豈獨令俗而不制道。
故知順小易行不燒何難。從大誠難。燒乃不易。世
以不持為大則小大俱傾。手著胷曰揖。酈食其初
見沛公方以兩女洗足酈生長揖不拜。長揖謂似
欲揖而去也。今云長揖世間亦取謝絕之意。馬麥
緣出本起經。舍衛國隨蘭郡有婆羅門名阿耆達
多。請佛與五百比丘三月供養。時婆羅門為天魔
所惑耽著五欲退入後宮。其郡既饑人不好道。佛
與比丘各且分衛三日空還。時有馬師減麥飯佛
及比丘等。舍利弗問佛食麥之緣。佛告比丘吾昔
於迦葉佛時為婆羅門博通典籍教五百童子。因
王設會請佛及僧。有一比丘病不能赴。佛及大眾
食巳還時為病比丘請食過梵志山。聞食香美便
興嫉妬曰此髠頭沙門正應食馬麥不應食此甘
饌之供。諸童亦隨師言此等師主亦應食馬麥。佛
告舍利弗爾時婆羅門則我身是。五百童子今五
百羅漢是。病比丘即彌勒是。以是因緣我與卿等
經歷地獄無數千歲。今雖成道爾時殘緣故於毗
蘭邑食麥九十日也。然此但係口業招報不忘者
如此何況竊盛而無宿報乎。】

「○(二汝教堅持)汝教世人修三摩地後斷偷盜是名如來先佛世
尊第三決定清淨明誨。

○(二重顯二初犯障正定)是故阿難若不斷偷修禪
定者譬如有人水灌漏巵欲求其滿縱經塵劫終無
平復。

○(二持獲三昧)若諸比丘衣鉢之餘分寸不畜乞食餘分施
餓眾生於大集會合掌禮眾有人捶詈同於稱讚必
使身心二俱捐捨身肉骨血與眾生共不將如來不
了義說迴為巳解以誤初學佛印是人得真三昧。

○
(二結顯邪正)如我所說名為佛說不如此說即波旬說。」

【【觧】溫陵曰衣鉢不畜視毀如讚此於利害二途身
心俱捨也。身肉骨血與眾生共則不私其身不顧
其生又捨之至也。行能至此則其心不偷可知矣。
阿含稱所畜物可以資身進道。薩婆多論許百物
各可畜一皆不了義也。

【疏】天台曰准寶雲經云凡乞食分為四分一分奉
同梵行者一分與窮乞人一分與諸鬼神一分自
食。此取有與無行佛之道者也。又衣鉢之餘分寸
不畜捨貪也。乞食餘分施餓眾生捨慳也。於大集
會合掌禮眾捨慢也。有人捶詈同於稱讚捨嗔也。
然而自有身捨而心不捨。自有心捨而身不捨。皆
非真捨。必使身心二俱捐捨方得名為真捨也。又
有捨財而不捨身亦非真捨。要使身財俱捨故曰
身肉骨血與眾生共。此則財施與心施並行依報
與正報俱捨。能用心如是尚何盜戒之不能持哉。
或問依報易捨正報難捐。無論今之出家者流即
古之高僧依正俱捨能幾人乎。答曰此論心而未
必論身。若依正俱捨固惟菩薩之能事。今但云與
眾生共何甞必言其捨。正以高超之士知身儻寄
非吾久有。能了一切地水是我先身一切火風是
我本體原與眾生共者。而以之共則慳貪之念疎
而劫盜之情弛矣。】

「○(四妄語戒二初辯示持犯二初正明二初宣示罪障三初標示)阿難如是世界六道眾生雖則身心無殺盜婬三
行巳圓若大妄語即三摩地不得清淨成愛見魔失
如來種。

○(二顯相)所謂未得謂得未證言證或求世間尊勝
第一謂前人言我今巳得須陀洹果斯陀含果阿那
含果阿羅漢道辟支佛乘十地地前諸位菩薩求彼
禮懺貪其供養。

○是一顛迦消滅佛種如人以刀斷
多羅木佛記是人永殞善根無復知見沉三苦海不
成三昧。」

【【觧】溫陵曰於四果十地未得謂得名大妄語。貪其
供養求巳尊勝名愛魔。妄起邪見謂巳齊聖名見
魔。皆大妄也。一顛迦即一闡提。貝多羅樹以刀斷
則不復活喻大妄人永絕善根。三苦海者三途也。】

「○(二囑誡滅後二初邪人亂正二初顯正二初遮)我滅度後勑諸菩薩及阿羅漢應身生彼末法之
中作種種形度諸輪轉或作沙門白衣居士人王宰
官童男童女如是乃至婬女寡婦奸偷屠販與其同
事稱讚佛乘令其身心入三摩地終不自言我真菩
薩真阿羅漢泄佛密因輕言未學。

○(二開)惟除命終陰有
遺付。

○(二斥邪)云何是人惑亂眾生成大妄語。

○(二汝教堅持)汝教世人
修三摩地後復斷除諸大妄語是名如來先佛世尊
第四決定清淨明誨。

○(二重顯二初明報招曲果)是故阿難若不斷其大妄語
者如刻人糞為栴檀形欲求香氣無有是處我教比
丘直心道場於四威儀一切行中尚無虗假云何自
稱得上人法譬如窮人妄號帝王自取誅滅況復法
王如何妄竊因地不真果招迂曲求佛菩提如噬臍
人欲誰成就。」

【【觧】溫陵曰我教比丘下牒未得謂得求巳尊勝之
事而深責也。淨名曰直心為道場無虗假故。四儀
行住坐臥也。左傳噬臍謂終莫能及也。今之自稱
得上人法者多矣。宜以經言為誡。

【疏】天台曰如來密因其行有三。一自覺即旋假入
空如從流以遡源。二覺他即旋空出假如從源而
出流。三二覺圓滿則或出或入無適而非可。今受
佛勑。應生世間正旋空以出假以同類化同類則
化道易行。略如淨藏淨眼淨德夫人而化妙莊嚴
王是為應生眷屬。然雖轉彼邪心見佛出家終不
宣言我真菩薩。直至今佛方結會古今。可見古人
之慎佛密因而不輕言未學也。惟除命終陰有遺
付者。如孤山師云非公灼惑眾但私示於人耳。南
嶽之言鐵輪天台之示五品功德鎧之說偈真觀
師之屈指即其事焉。然此猶言此生親證。若文殊
普賢之兩化為寒山拾得戒師七娘方是應身生
此末法也。噬臍乃房相筆受此經時用左傳語而
潤色之。魯莊公六年楚文王伐申過鄧。鄧祈候曰
吾甥也止而亭之。騅甥聃甥養甥請殺楚子。鄧侯
弗許。三甥曰亡鄧國者必此人也。若不早圖後君
噬臍。今亦取喻妄語能銷滅佛種後悔無及故曰
欲諸成就。】

「○(二顯持正覺)若諸比丘心如直絃一切真實入三摩地永無魔
事我印是人成就菩薩無上知覺。

○(二結顯邪正)如我此說名為
佛說不如此說即波旬說。」

【【觧】溫陵曰向以迂曲故終莫成就。此能絃直故印
其成就也。上明四重戒竟。初標三學而終止四戒
者定慧巳備前文也。

【疏】天台曰佛說四種律儀備明持犯損益。意言持
之則有益犯之則有損。其勸誡之辭可謂諄諄懇
切矣。其持之之益總舉則因戒而生定因定而發
慧以成三無漏學。夫學至於三無漏則能事畢矣。
持之之益豈不大乎。別舉則其益有六。一者不續
生死二者能出塵勞三者不落魔道四者裂愛見
網五者得菩提路六者不還宿債。其犯之之損總
舉則不能成三無漏學。別舉則其損亦六。一者能
續生死二者塵不可出三者必落魔道四者落愛
見坑五者失菩提路六者酬償宿債。其持之之意
則有十。欲成佛道故遵明誨故成清淨行故慈與
樂故悲拔苦故怖惡道故懼還宿債故皆具佛性
故畏失菩提種故慮落愛見坑故。是以能念此意
則無戒而不持。不念此意則無戒而不破。然此四
戒惟第四妄語其罪極重。如明損益中前之三戒
但云汝修三昧本出塵勞婬殺盜三心不除塵不
可出。至妄語戒乃云若大妄語即三摩地不得清
淨成愛見魔失如來種。又云是一顛迦消滅佛種。
蓋破前三戒如世間人犯奸婬殺人劫盜罪雖極
重不過抵死於一身。若犯謀反大逆則罪必至於
覆宗滅族。故後重顯結罪云云何自稱得上人法
譬如窮人妄號帝王自取誅滅況復法王如何妄
竊。然而好犯此戒者不出兩意。一者妄意高大而
好為人師故上竊聖賢之名以招徒屬之眾。二者
私欲無厭而好為聚歛故內竊法王之號以來利
養之豐。經云求彼禮懺貪利供養一語而兩盡之
矣。嗚呼。世人為不急之謀以罹大罪莫甚於妄語。
學佛道者宜慎之哉宜慎之哉。又若推原四喻之
意不外乎情理之間去取之當否。如理之所當取
者而取之。情之所當去而去之。兩者不失其正則
佛道可成。若復情理交戰於其中。不特理不能勝
情抑且以情害理。矧復又有以情作理者則佛道
何繇而成乎。如初帶婬修禪喻之以蒸砂作飯。飯
固理也砂則情矣。今欲蒸之以為飯。豈惟情理交
攻亦乃以情作理。此正喻修禪本期作佛因婬故
而反落魔道。彼等諸魔各各自謂成無上道正以
熱砂而為飯也。又如修禪本期長揖三界以出生
死。今乃帶殺以修。何異如人自塞其耳高聲大呌
求人不聞乎。夫隱而使人無聞固理也。果能高棲
遠遁人自不聞。若求人不聞巳自非理。況又高聲
大叫。況又自塞其耳。愈非理矣。故曰此等名為欲
隱彌露。學道亦然。求出世間固其理也。而以帶殺
修禪。情理相鬪而理為情勝輪迴六道相殺相吞
相食之不暇。欲出而不能出。是為欲隱而彌露矣。
又如修禪本期滿足菩提。今乃帶盜以修。何異水
灌漏巵乎。夫以巵盛水欲求其滿固理也。乃鑿巵
以漏之。不知水來雖復無限而巵之漏去無窮。以
無窮之漏待無限之來縱經塵劫終無平復。學道
亦然理為情奪。禪定之水無限盜罪之漏無窮。假
使修之嚝劫秪益酬償先債。何能滿足菩提故曰
終無平復。又如修禪本期慧命不絕增長五分法
身以紹法王之位。今乃帶妄以修。謂言登聖以誑
嚇前人濫膺恭敬俾情奪於理。斷慧命絕成香而
自取乎永殞善根悔之無及。何異以刀斷多羅木
刻人糞為栴檀。又何異窮人妄號帝王自取誅戮。
如噬臍人欲誰成就乎。四戒中惟妄戒之罪至大
故譬喻重沓苦口叮嚀者如此。】

大佛頂如來密因修證了義諸菩薩萬行首楞嚴經
卷第六

大佛頂如來密因修證了義諸菩薩萬行首楞嚴經
卷第七
師子林沙門　惟則　會解
天台山沙門　傳燈圓通疏

「○(二明誦呪治習二初結前文二初明持)阿難汝問攝心我今先說入三摩地修學妙門求
菩薩道要先持此四種律儀皎如冰霜自不能生一
切枝葉心三口四生必無因。

○(二結功)阿難如是四事若不
失遺心尚不緣色香味觸一切魔事云何發生。」

【【觧】溫陵曰內攝為要故先說妙門先持四律。四律
為本餘戒為末。故四律潔淨則枝葉不生緣塵不
偶而魔事潛消正定可入矣。心三即意三備舉十
重也。真際曰口四即妄言綺語等四也。然則前妄
語謂大此妄言即小。或舉總數耳。

【疏】天台曰三途不善之業有十。自內生外言之則
心三為根本身口七支為枝葉。由內心先有貪嗔
癡而後造身口七支故也。自外生內言之則身四
為根本心口六支為枝葉。由外身先造婬殺等四
而後滋之以生貪嗔癡等故也。然此十法互相因
依。今就一往故以身三口一為根本。根本既淨枝
葉隨淨。故曰心三口四生必無因。當機向請安立
道場遠諸魔事。世尊則直就魔根截斷故說攝心
為戒堅持四種律儀。蓋魔所住法不出此四。即以
之惑人亦惟此四。若行人果能修奢摩他行以攝
心而為之戒。心尚不緣乎色香味觸則彼六種華
箭亦無所從而施故曰一切魔事云何發生。】

「○(二明今意二初略勸誦持顯益二初勸誦持)若有宿習不能滅除汝教是人一心誦我佛頂光
明摩訶薩怛多般怛囉無上神呪斯是如來無見頂
相無為心佛從頂發輝坐寶蓮華所說心呪。」

【【觧】溫陵曰現業易制自行可違。宿習難除必假神
力。今夫行人好正而固邪欲潔而偏染。不教而能
不願而為。隱然若有驅䇿而不能自巳者宿習之
使也。德隆而福鄙行善而身凶。多障多冤數病數
惱。綿然若有機緘而不能自釋者宿習之召也。茲
非一生一劫之緣乃無始來念念受熏者。故非神
力莫能脫之。摩訶薩怛多般怛囉此云大白傘蓋
即藏心也。量廓沙界曰大。體絕妄染曰白。用覆一
切曰傘蓋。神呪從此流演故名心呪。無見頂者華
嚴九地知識自說為佛乳母初生親捧持諦觀不
見頂。示頂法不可以見見也。長水曰前說定慧破
煩惱障。復明戒學但止罪業。今說神呪能破宿殃
兼除報障。三障苟亡不證何待。

【疏】天台曰前說律儀以制現業。今說神呪以除宿
習。不獨設教周圓亦見慈悲兼至。苟非有此設宿
習現前且將何法以治之乎。準溫陵師言有宿習
之使有宿習之召。經文則使顯而召隱。苟能持此
神呪則罪滅而福生。經之寓意實兼之也。然宿習
藏之於心非心呪而弗改。宿習有之於為非無為
而莫治。今以大白傘蓋體相用以臨之將三惑以
俱忘四魔而共滅。尚何宿習敢潛踪於其間哉。】

「○(二顯利益)且汝宿世與摩登伽歷劫因緣恩愛習氣非是一
生及與一劫我一宣揚愛心永脫成阿羅漢彼尚婬
女無心修行神力冥資速證無學云何汝等在會聲
聞求最上乘決定成佛譬如以塵揚于順風有何艱
險。」

【【觧】溫陵曰登伽婬質猶能速證。聲聞道器固易冥
資也。云何合作何況。吳興曰愛心永脫指初聞呪
得阿那含也。成阿羅漢指前文殊簡圓道後也。若
爾由聞法故方成無學何謂神力冥資邪。良以密
承呪力顯藉法音。內資外熏乃能速證。若但因呪
而不因法者。何故前云性比丘尼聞說偈巳成阿
羅漢。塵譬宿習風如神呪。順風揚塵散之則易。誦
呪除習脫之匪難。

【疏】天台曰此中顯呪力勝校量之義有四不同。一
宿習厚薄不同。摩登伽女恩愛習氣非是一生其
習則厚。汝等在會身為比丘其習則薄。二人品貴
賤不同。登伽婬女為人則賤。汝為佛子為品則貴。
三心志勝劣不同。摩登伽婬女無心修行其心則
劣。汝等比丘求最上乘其心則勝。四邪定正定不
同。登伽婬女宗先梵天屬邪定聚。汝等比丘決定
成佛屬正定聚。是故汝等誦呪以除習譬如順風
以揚塵。摩登蒙呪以證果譬如逆風以聞香。經喻
則取風以比呪塵以比習。私謂則取風以比習香
以比呪也。】

「○(二略示道塲方軌二初方便)若有末世欲坐道場先持比丘清淨禁戒要當選
擇戒清淨者第一沙門以為其師若其不遇真清淨
僧汝戒律儀必不成就戒成巳後著新淨衣然香閑
居誦此心佛所說神呪一百八徧。

○(二正修二初明修)然後結界建立
道場求於十方現住國土無上如來放大悲光來灌
其頂。」

【【觧】吳興曰今此持戒應通大小。若出家者除戒體
本淨當須懺淨。如更稟菩薩律儀彌益其善。若在
家者或受近事戒或但受菩薩戒。以下文有白衣
故。真際曰誦呪百八表滅百八煩惱也。

【疏】天台曰前科勸誦持顯益謂之略者以對後文
廣顯也。此科示道場方軌謂之略者亦以對次文
廣示也。方軌文二。初方便二正修。今文正明方便。
準止觀於正修前具二十五種方便。一具五緣。二
呵五欲。三棄五蓋。四調五事。五行五法。用對今文
略皆具足。如云先持比丘清淨禁戒即持戒清淨
也。戒成就巳著新淨衣即衣食具足也。建立道場
必擇閑林深谷即閒居靜處也。專心入壇一心行
道即息諸緣務也。選第一沙門以為其師即近善
知識也。經云如是四事若不遺失心尚不緣色香
味觸即呵五欲也。始於三七日六時行道如是不
寐。後則端坐安居經一百日即棄貪欲嗔恚睡眠
掉悔疑惑五蓋也。端坐安禪必調心不沉不浮。調
身不緩不急調息不澁不滑調眠不節不恣調食
不饑不飽是為調五事也。坐禪之時必須具足樂
欲精進志念巧慧一心即行五法也。是則此經不
惟正修與止觀㳷合即方便亦復大同。未結界前
先誦神呪一百八徧然後結界。結界方法此經不
說。應準大悲經或以刀畫為界或以白芥子散擲
四方為界或以想到之處為界。今余山中道場則
依後法以想為界也。】

「○(二明證)阿難如是末世清淨比丘若比丘尼白衣檀越心
滅貪婬持佛淨戒於道場中發菩薩願出入澡浴六
時行道如是不寐經三七日我自現身至其人前摩
頂安慰令其開悟。」

【【觧】天如補註曰前云求佛灌頂。今佛現身名為感
應。既得感應心必開悟。若見餘境與本願相違而
又無所開悟斯非真感應也。孤山曰佛本是無心
淨故有。水清月現感應自然。若見此相當觀空寂。
是佛顯然是魔則滅。

【疏】天台曰經中開眾為三一比丘二比丘尼三優
婆塞即白衣檀越。然白衣近事男或可同壇進修。
若比丘尼必欲行道自當別置道場。如古之法華
聖尼允有成式。交光乃許白衣女子亦可預壇。此
則內違律制外招譏嫌。本圖利益反致損之。言清
淨比丘等者通示四種律儀悉須清淨也。心滅貪
婬持佛淨戒者於四戒中又諄諄於第一戒也。於
道場中發菩薩願者即梵網經所說十大誓願亦
專至於婬戒。蓋根本四戒惟初婬戒易犯難持故
激切叮嚀教誡如此。出入澡浴者或有云出入於
不淨所必須澡浴。準南嶽方等道場則出懺入懺
悉須澡浴。六時行道即下文恒於六時誦呪圍壇
等是也。如是不寐經三七日者此即同於佛立三
昧常行不寐也。準止觀說諸經三昧不出四種。一
常坐三昧如文殊問經常坐不臥一百日為一期。
二常行三昧如般舟三昧常行不寐九十日為一
期。三半行半坐三昧如法華行法等三七日為一
期。四非行非坐即覺意三昧不限日數。今經道場
初三七日則專於常行。後一百日端坐安居則專
於常坐。是則一經兼乎兩行也。交光正脉謂六時
行道六時靜坐均調昏散。意謂經行則調昏靜坐
則調散。余謂若作如此用功焉能令三七日不寐。
是則經行欲調昏秪益致散靜坐欲調散秪益致
昏。如此則非昏即散非散則昏云何能令不寐耶。
強作人語一何可笑。孤山云佛本是無者此言諸
佛法身無有色相彼此遞相見故。所謂法身充滿
於法界也。心淨故有者行者以淨心而感於諸佛
佛必應之。所謂隨緣赴感靡不周也。故曰水清月
現感應自然。若見此相當觀空寂是佛顯然者正
以心淨故有。能觀空寂則其心愈淨佛相愈顯。若
魔之所為心穢反顯心淨反滅。如玻璃濫摩尼一
往似真再研便偽此可以為辯佛魔之氷鑑也。】

「○(三明結壇立行二初廣示道塲方軌二初請問)阿難白佛言世尊我蒙如來無上悲誨心巳開悟
自知修證無學道成末法修行建立道場云何結界
合佛世尊清淨軌則。」

【【觧】溫陵曰請問結壇軌則之詳也。言自知修證等
者知呪力冥資聖果可期也。

【疏】天台曰自知修證無學道成者謂佛世不必建
壇也。其有四義面奉慈容故親承聖教故根器淳
厚故巳登初果故。末世反是故須建立。亦有四義
求佛現身故得承摩頂故成就法器故得預法流
故。法流即下端居百日有利根者不起于座證須
陀洹是也。】

「○(二答示二初別示二初明壇法二初立壇方法)佛告阿難若末世人願立道場先取雪山大力白
牛食其山中肥膩香草此牛惟飲雪山清水其糞微
細可取其糞和合栴檀以泥其地若非雪山其牛臭
穢不堪塗地別於平原穿去地皮五尺巳下取其黃
土和上栴檀沉水蘇合熏陸鬱金白膠青木零陵甘
松及雞舌香以此十種細羅為粉合土成泥以塗場
地方圓丈六為八角壇。」

【【觧】溫陵曰法王法言即事即理。法不孤起事不唐
設如華嚴一字法門書海墨而不盡。五位行相即
世諦以彰明。凡所設施必有取像。則此壇場用度
無非表法也。山為高土。雪山純淨上信也。大力白
牛純淨大根也。香草清水妙善淨智也。茹退充實
遺餘也。上栴檀為十香之首十度之總萬行之冠
也。原為平土中信也。地皮未淨也。五數之中。黃色
之中。取中中淨信也。十香十波羅蜜法香也。細羅
為粉推之以為微妙萬行也。夫欲取如來寂滅場
地。必本於廣大信心而資乎淨智妙善以養成純
一大根。充實遺餘猶足以合法香冠十度。故可以
嚴成寂滅場地也。上信大根有不可得則求其次
焉。故取中中信心。雖未能冠乎十度萬行而能具
之者亦可以嚴成。長水曰雪山牛乳純是醍醐。所
有茹退最為香潔。

【疏】天台曰塗壇供佛必用香者。乃却穢之佳品格
聖之神物也。感通傳天人費氏云人中臭氣上熏
於空四十萬里。諸天清淨無不厭之。但以受佛付
囑令護於法。佛尚與人同止諸天不敢不來。故佛
法中香為佛事皆所以為闢穢感聖之設也。翻譯
名義集云牛頭栴檀或云此方無故不翻。或云義
翻與藥能除病故。慈恩傳云樹類白楊其質涼冷
蛇多附之。華嚴云摩羅耶山出栴檀香名曰牛頭。
若以塗身設入火坑不能燒。正法念經云此洲有
山名曰高山。高山之峯多有牛頭栴檀。若諸天與
修羅戰時為刀所傷以牛頭栴檀塗之即愈。以此
山峯狀如牛頭於此峯生栴檀樹故名牛頭。大論
除摩梨山無出栴檀。白檀治熱病赤檀去風腫。摩
梨山此云離垢在南天竺國。天台曰據此則此方
栴檀雖出自異國有赤白二種。然而為性則熱為
効則但能治氣為體則賤餘功悉無之。其真贋非
所知也。
○梵語惡揭嚕此云沉香。華嚴云阿那婆
多池邊出沉水香名蓮華藏。其香一圓如麻子大
若以燒之香氣普熏閻浮提界。異物志云出日南
國。欲取當先斫樹壞著地積久外朽爛其心堅者
置水則沉曰沉香。其次在心白之間不甚精堅者
置之水中不沉不浮與水平者名曰𣝕香。
○梵語
咄嚕瑟劒此云蘇合。珙鈔引續漢書云出大秦國。
合諸香煎其汁謂之蘇合。廣志亦云出大秦國。或
云蘇合國。國人采之笮其汁以為香膏乃賣其滓。
或云合諸香煎為蘇合非一物也。
○梵云杜嚕此
云熏陸。南洲異物志云狀如桃膠。西域記云南印
度阿吒釐國熏陸香樹葉似棠梨。南方草物狀曰
出大秦國。樹生沙中盛夏樹膠流沙上。
○梵語茶
矩磨此云鬱金。周禮春官鬱人采取以鬯酒。說文
云欝金草之華遠方所貢芳物鬱人。合而釀之以
降神也。宗廟用之。天台曰今醫書多以薑黃當鬱
金。余曾廉　覓此香。士宦遺以真鬱金。狀亦類薑
黃。謂其價甚貴。今以周禮訂之則是草華香汁其
訛可知也。
○梵語薩闍羅婆或薩折羅婆此翻白
膠香。天台曰即松香白如肪脂者若經久其色亦
黃。
○青木香此方處處有之。藤有白膠摘其葉則
膠出微有香氣根如廣木香而瘦。今肆中香方多
用之。
○梵語多揭羅此云零陵。南越志土人謂之
鷰草芸香。說文云芸草似苜蓿。淮南云芸可以死
而復生。天台曰近日從菩提峯得種植之園中。頗
能生發採歸曝乾藏之箱篋芳香襲人。
○天台曰
甘松出廣州。今香肆多用之此易知也。
○鷄舌五
馬洲出。南洲異物志曰是草萎可合香箋。外國胡
人說眾香共是一木華為鷄舌。
○兜羅婆出鬼神
國。此方無故不翻。或翻香草舊云白茅香也。天台
曰白茅香台山處處有之出香琳峯者佳。】

「○(二供養方法二初壇中供物二初晝夜常供三初壇心莊嚴)壇心置一金銀銅木所造蓮華華中安鉢鉢中先
盛八月露水水中隨安所有華葉。」

【【觧】長水曰壇者除地為之即今之墠也。吳興曰不
爾。上言場地可如其墠。今既名壇必須起土為之。
是則先除地為場後別取黃土和香為泥於其場
上以泥塗起令成壇相也。溫陵曰壇寂滅坦實之
體也。體具八正故為八角。為攝八邪故方丈六。壇
心蓮華中道妙行也。蓮之為物華實同體染淨同
源表妙行大致也。用金銀銅木所造者表妙行云
為也。金銀百鍊愈精而不變。銅剛而能同。義之像
也。木能上草以覆其下。仁之像也。夫依體起行。精
而不變剛而能同。或以義制或以仁覆。無過不及
凡皆會于中道。乃所以為妙行也。鉢為應器表隨
量應物也。露為陰澤以秋降。八月秋之中也。水中
華葉即仁覆之行隨澤所施。此又隨量應物陰利
潛化之表也。】

「○(二八方莊嚴)取八圓鏡各安其方圍繞華鉢鏡外建立十六蓮
華十六香爐間華鋪設莊嚴香爐純燒沉水無令見
火。」

【【觧】溫陵曰圓鏡大圓鏡智也。各安八方圍繞華鉢
者智行相依隨方圓應也。鏡外蓮華香爐各十六
而間設者。華表妙行香表妙德。鏡外即正智之外
方便建立。使邪正相攝德行相熏。庶久而俱化兩
忘邪正也。純燒沉水無令見火者。反德藏用滅伏
覺觀然後能契寂滅場地也。或曰表法且然。柰古
德不解。無傷臆說歟。曰愚所宗者華嚴大論。若熟
覽彼知此非臆。】

「○(三分置供物)取白牛乳置十六器乳為煎餅并諸沙糖油餅乳
糜蘇合蜜薑純酥純蜜於蓮華外各各十六圍繞華
外以奉諸佛及大菩薩。」

【【觧】溫陵曰表以法喜禪悅獻二尊也。權教開許乳
酪實教遮禁。而復取以享奉者意在融權實同邪
正。故八味亦各十六圍繞華外表融權攝邪之法
喜隨行施設也。】

「○(二兩時別供)每以食時若在中夜取蜜半斤用酥三合壇前別
安一小火爐以兜樓婆香煎取香水沐浴其炭然令
猛熾投是酥蜜於炎爐內燒令烟盡享佛菩薩。」

【【觧】溫陵曰佛以日中受食故每以日中致享。中夜
例日中也。蜜成於華表和融法行也。酥成於乳表
和融法味也。半為中數三為成數。小香爐方寸覺
心也。以香沐炭發覺之法也。藥王然身先服兜樓
婆香意取發𦦨。故取沐炭然令猛熾。投酥蜜於炎
爐燒令烟盡者。行法既成不可終滯。當於覺心勇
猛煅煉。使習氣併鑠緣影俱亡。豁然如所謂紅爐
點雪者然後為佛所享。夫居寂滅場餐未禪悅者
於此宜盡心焉。】

「○(二壇外莊嚴二初列諸像)令其四外徧懸幡華於壇室中四壁敷設十方如
來及諸菩薩所有形像應於當陽張盧舍那釋迦彌
勒阿閦彌陀諸大變化觀音形像兼金剛藏安其左
右帝釋梵王烏芻瑟摩并藍地迦諸軍荼利與毗俱
胝四天王等頻那夜迦張於門側左右安置。」

【【觧】溫陵曰四外幡華外行嚴飾也。當陽正位盧舍
那等寂場真主也。彌勒當來真主也。阿閦居東彌
陀居西智悲真主也。諸大變化觀音形像上同下
合真主也。金剛藏常領金剛護持呪人伏魔斷障
真主也。門側左右釋梵等眾有力外護也。末法修
行凡賴於此。一有所闕必不成就。烏芻火頭金剛
藍地迦青面金剛軍茶利金剛異號也。毗俱胝亦
大神變等。毗盧神變經稱左邊毗俱胝三目持鬟
髻是也。頻那夜迦即猪頭象鼻二使者。】

「○(二懸八鏡)又取八鏡覆懸虗空與壇場中所安之鏡方面相
對使其形影重重相涉。」

【【觧】溫陵曰壇中之鏡混物而有依行人之智也。空
中之鏡離物而無依諸佛之智也。混物有依者方
能照物未能照巳。必得乎離物無依住智交相為
用。然後物我互照心鏡雙融。諸佛眾生身土相入。
不勞動步不待擬心法法徧周事事無礙。舉目千
聖齊現觸處萬象昭然。一華一香徧供塵剎。一行
一相充擴無窮。不假神通不涉情謂寂場法法本
如是也密因修證妙極於此。】

「○(二示誦儀二初修二初行道二初明成就二初明助行)於初七中至誠頂禮十方如來諸大菩薩阿羅漢
號恒於六時誦呪圍壇至心行道一時常行一百八
徧第二七中一向專心發菩薩願心無間斷我毗柰
耶先有願教第三七中於十二時一向持佛般怛囉
呪至第七日十方如來一時出現鏡交光處承佛摩
頂。

○(二明正行)即於道場修三摩地能令如是末世修學身心
明淨猶如琉璃。」

【【觧】溫陵曰凡所蘄嚮以皈依三寶為最初方便。故
初七日至誠頂禮如來菩薩羅漢名號。所以假其
不思議力發行助道也。然非願力無以持之。故第
二七日依毗尼教專心發願也。行願堅強則得大
勇猛。故第三七日時無間歇呪無徧限一向誦持
遂能以精誠感格進力克功也。鏡交光處則生佛
智照感應道交也。身心明淨謂宿習緣障纖悉蕩
盡此感應克功事也。吳興曰先有願教者。如梵網
經十大願等是也。

【疏】天台曰楞嚴壇表法始於王荊公。古師未之聞
也。迨于元朝溫陵師亦襲其芳猷。然荊公則質勝
於文溫陵則文勝於質。至乎切於行事合於經宗。
解與行而同途顯與密而共轍境觀之義濟感應
之道彰。則未甞聞命。因得重伸表法以為崇事斯
道者之指南。亦未敢為必是。惟明哲試一鑒之果
何如耶。

夫理網事濟雖一道而不礙千差。事得理融縱萬
殊而無離一性。矧萬殊為理中之事千差非事外
之心。事理圓融一多無礙因超果海果徹因源。余
於楞嚴壇法有以見焉。何則蓋微萬殊無以明感
應。微一理無以成道交。一理即萬殊斗室含無邊
佛事。萬殊即一理眾器量不礙虗空。生佛而時時
冥合。感應而念念圓彰。則一□施設不外乎感應。
因得以上下八鏡為之主而表釋焉。夫上八境所
依傘蓋表諸佛第一義天也。下八鏡所依壇場表
眾生常住心地也。壇場影臨上鏡眾生心地即諸
佛之義天。傘蓋影入下鏡諸佛義天即眾生之心
地。此為表報根本。向下種種莊嚴之攸託者也。始
取雪山大力白牛茹退以塗其地者。涅槃經云雪
山有草名曰忍辱。牛若食者即得醍醐。醍醐喻佛
性。草為醍醐之根本。則所有茹退純佛覺之根源。
此岸栴檀價直大千。爇乎六銖則香聞法界。用此
和合茹退以泥其地。示上根利智純以佛覺用為
巳心。則自性清淨戒根本無污染者也。苟無上根
則不得不取乎中性。別於平原穿去地皮。五尺以
下取其黃土。夫土為行之中五為數之中而黃又
為色之中。此為中性之根革去博地凡情即以此
心中中流入也。而和以十香者。依中道具足受持
乎不穿不漏等十戒以為入道之根本也。然特言
若非雪山其牛臭穢不堪塗地者。正為末世無戒
比丘自謂巳得上人法者誡。今之言大乘者一以
狂慧為自恃。謂戒不足持而行不必立。其臭穢有
甚於野牛穀道之遺餘。世尊遙記永無成佛之理
故甚言穢惡不堪塗地也如此。方圓丈六為八角
壇者。蓋以角言之設不得不方。以八言之又不得
不圓。以像圓頓鎡基外方而內圓。外方是以威儀
而矩物。內圓是以妙理而融心。此又示大乘行人
雖悟一性圓融而不失三學庠序也。言丈六者不
過謂直用八不足以容供養具。故累其八為十六
徑終不忘其本也。壇中置一金銀銅木所造蓮華
者。亦以隨檀波豐約而為之無定體也。華中安鉢
鉢中安水者。如來憑乎等大慧以應物。雖無記化
化化復作化。是皆不起法性而現諸威儀。不動寂
場而遊於法界。又雖曰從慧以發定莫非即慧而
即定。故於水中隨安華葉以彰顯之。取八圓鏡各
安其方(云云)者。壇中圓鏡之數與蓮華香爐稱。上
懸八鏡諸佛應之之道也。下安八鏡行人感之之
道也。隨方各施其一者依八正道也。華與爐亦十
六數者。生佛感應之道無他一以戒香慧華定鏡
為之本也。特以鏡可懸而華與爐法不可懸故且
寄常住心地以安之。至於鏡光重重互入則三者
初無間乎上下也。爐中純燒沉水無令見火者。餘
香藉火而氣始爨惟沉水雖假火實不用火而氣
始清。明餘乘之戒必假身口運為而後持。若圓頓
佛乘無作妙戒雖寄相而實不住於相則戒香馥
郁遍周法界也。取白牛乳置十六器等者。白牛乳
以雪山忍草為之本要知乳即醍醐。必得白牛者
斯可以享佛。無則準上其乳臭穢不堪入供矣。余
家壇製別以世間美味代乳及糜。即純白米麵荳
粉蕨粉之屬以為煎餅。或當時以此而告佛。佛亦
諒垂許可也。正八味者用八正以為萬行之本。兼
八月露水及後炭火合為首楞三昧正助雙修。即
題稱密因萬行是也。蓋八月露水為陰之精。紅爐
烈𦦨為陽之精。陽能生物而陰能育物。世間萬物
賴日以生夜以育者以此。象圓修定慧定以復性
慧以發悟。故天台大師云止乃愛養心識之善資。
觀為䇿發神解之妙術。旨乎其言之也。食時陽之
中。中夜陰之中。此示定慧不離乎中道也。香水製
火猛熾烟盡者。定慧鑠昏散而無所不盡也。令其
四外遍懸旛華此又助行無所而不盡也。應於當
陽張盧舍那等者。舍那報像也釋迦應像也。不言
毗盧法身者。法身則十行人。同阿難尊者不歷僧
祇巳頓獲者。此巳同之者法性身也。所未同者報
應爾。故阿難尊者不歷僧祇獲法身巳即發願云
願今得果成寶王此願成報智如來也。還度如是
恒沙眾此願成應身如來也。未同者所當成故供
以成之。巳同者正不必供。且以法身無像必欲像
之終何描摸哉。夫慈隆即世悲臻後劫為將來主
者彌勒也。無緣慈悲吾故所當盡心所當承事者
也。阿閦為東方不動尊。彌陀為西土無量壽。吾心
妙湛總持不動尊與之同體。既為當下真依復是
往生勝託。此五佛如來圓修行人所當皈命故特
事之。諸大變化觀音形像者。圓通成就時應變無
窮者也。金剛藏王者。圓通未成就時冥冥發我神
識者也。其餘諸像或護持正法或降伏波旬。此又
吾心善付囑善護念金城湯池之不可缺也。又取
八鏡覆懸虗空與壇場中所安之鏡方面相對使
其形影重重相涉者。此為一壇之正意感應之所
取像者也。蓋壇設以十六鏡為之主。其餘所設重
重交互惟鏡所能攝持。此表圓通妙性大陀羅尼
門能總持一切為生佛感應道交之大本。即一經
所詮不思議境也。初七日禮佛誦呪行道一時常
行一百八遍者。初觀不思議境破百八煩惱也。二
七日專心發願者。第二真正發菩提心上求下化
也。三七日一向持呪者。重以不思議心觀不思議
境使鈍一無雜以為善巧安心止觀之先容也。下
云從三七後端坐安居經一百日。善巧安心蓋安
乎此。經云至第三七日十方如來一時出現鏡交
光處承佛摩頂。自非始本一合而解入相應至誠
所及而感應不忒安能懸契佛心若此哉。又因得
以觀音所證二種殊勝合而明之則感應之道如
指諸掌。彼云忽然超越世出世間獲二殊勝一者
上合十方諸佛本妙覺心同一慈力二者下合六
道眾生同一悲仰。此約觀音居於道中。故以一巳
而有上合下合之說。若夫今之初心行者居於道
始。則惟以悲仰而上合諸佛之道終。諸佛亦惟以
慈力而下合行人之道始。上合故求其垂應而與
樂。下合故求其運悲而拔苦。機應相冥鏡光交處
摩頂授記而吾一期修證能事畢矣。故得又以一
經理行明感應之道。則三七壇法與百日禪期舉
不外乎上下八鏡之象設與一經所明之理行也。
一經理行即能觀三止與所觀三諦。而阿難妙悟
說偈讚佛云妙湛總持不動尊。妙湛讚真諦般若
德。總持讚俗諦解脫德。不動讚中諦法身德。性德
具此謂之三諦。修德照此是為三止。諸佛證此是
為三德。修性雖分二門法體元無殊致。今壇鏡設
象義實具三。鏡體瑩然內外明徹表真諦體真止
在佛為妙湛般若德。鏡用照像山毫靡間表俗諦
隨緣止在佛為總持解脫德。然即瑩然而不礙乎
鑒物即鑒物而不動乎瑩然。表中諦息二邊止在
佛為不動法身德。豈非表一期修證。行人以三止
為能感諸佛以三德為能應。感應道交惟是一理
乎。況楞嚴神呪以大白傘蓋為名。而量廓沙界體
絕妄染用覆一切又當顧名而思義也。然則壇之
上下及以四圍佛菩薩羅漢四聖也。獲法諸天四
眾行道六凡也。影八鏡光上下交入。表諸佛心內
眾生塵塵解脫。眾生心內諸佛念念證真。上合十
方諸佛同一慈力乃合眾生心內之諸佛。下合六
道眾生同一悲仰乃合諸佛心內之眾生。是則生
佛未合而理無不具。生佛既合而事乃圓彰。無緣
慈悲而時時與拔。無作感應而念念相關。至於幢
幡交錯表萬行以分披。供具周羅表萬德以圓具。
法身周遍不妨取象於一室之虗空。般若大明正
可借觀於壇中之八鏡。舉步而塵塵解脫。即事而
法法圓融。又在乎行者樹八正以摧八邪朗三止
以照三諦也。】

「○(二示不成)阿難若此比丘本受戒師及同會中十比丘等其
中有一不清淨者如是道場多不成就。

○(二坐禪)從三七後
端坐安居經一百日。

○(二證)有利根者不起于座得須陀
洹縱其身心聖果未成決定自知成佛不謬。

○(二總結)汝問
道場建立如是。」

【【觧】溫陵曰得須陀洹者。謂得入聖流非指小果也。
孤山曰陀洹按位即圓初信。若依涅槃乃是初入
別圓地住也。苟不然者。豈得自知成佛不謬耶。吳
興曰壇法行相此土末世行之惟艱。然所誦呪下
文亦許不入道場。故使有緣隨器受益。

【疏】天台曰有利根者不起于座得須陀洹者此寄
名以顯法也。蓋道場圓修在于耳根。反聞自性謂
之入流。適須陀洹果當入流之名。非徒曰不入色
聲香味觸法而巳。前解所謂初則入聞根之流亡
聲塵之所乃至入寂滅之流亡重空之所。是則入
流位通初住。故知入流之名其位甚長。即使未伏
五住亦可名為入流。以其皆能初於聞中反聞自
性也。故縱其身心聖果未成決定自知成佛不謬
者成佛之要在于反聞。明巳得須陀洹者既巳預
乎法流自此可以循流以入。蓋大定現前成佛誠
為不難也。吳興師曰壇法行相此土末法行之惟
艱。余謂不獨建壇惟艱即得人亦復惟艱。如曰十
比丘等其中有一不清淨者如是道場多不成就。
求之末世豈非艱乎。又曰然所誦呪下文亦許不
入道場故使有緣隨器受益。既許不入道場隨器
受益。豈亦不許入道場而隨器受益乎。古人云得
寸做寸得尺做尺正末世行者之事。願諸同志各
各勉旃。】

「○(二重宣佛頂呪辭三初阿難述請二初阿難踈辭二初述承呪力)阿難頂禮佛足而白佛言自我出家恃佛憍愛求
多聞故未證無為遭彼梵天邪術所禁心雖明了力
不自由賴遇文殊令我解脫雖蒙如來佛頂神呪冥
獲其力尚未親聞。

○(二請說呪辭)惟願大慈重為宣說悲救此會
諸修行輩末及當來在輪迴者承佛密音身意解脫。

○(二大眾同禮)于時會中一切大眾普皆作禮佇聞如來祕密章
句。

○(二如來正說二初現化佛說呪二初現化佛)爾時世尊從肉髻中涌百寶光光中涌出千葉
寶蓮有化如來坐寶華中頂放十道百寶光明一一
光明皆徧示現十恒河沙金剛密跡擎山持杵徧虗
空界。

○(二說神呪)大眾仰觀畏愛兼抱求佛哀祐一心聽佛無
見頂相放光如來宣說神呪。」

【【觧】天如補註曰昔阿難密承呪力得解婬難故曰
冥獲而未聞。今乃重請顯說意在悲救此會及當
來也。】

「南無薩怛他蘇伽多耶阿囉訶帝三藐三菩陀寫(一)
薩怛他佛陀俱知瑟尼釤(二)南無薩婆勃陀勃地薩
跢鞞弊(三毗迦)南無薩多南三藐三菩陀俱知南(四)娑
舍囉婆迦僧伽喃(五)南無盧雞阿羅漢跢喃(六)南無
蘇盧多波那喃(七)南無娑羯唎陀伽彌喃(八)南無盧
雞三藐伽跢喃(九)三藐伽波囉底波多那喃(十)南無
提婆離瑟𧹞(十一)南無悉陀耶毗地耶陀囉離瑟𧹞(十二)
舍波奴揭囉訶娑訶娑囉摩他喃(十三)南無䟦囉訶摩
泥(十四)南無因陀囉耶(十五)南無婆伽婆帝(十六)嚧陀囉耶
(十七)烏摩般帝(十八)娑醯夜耶(十九)南無婆伽婆帝(二十)那囉
野拏耶(二十一)槃遮摩訶三慕陀囉(二十二)南無悉羯唎
多耶(二十三)南無婆伽婆帝(二十四)摩訶迦羅耶(二十五)地
唎般刺那伽囉(二十六)毗陀囉波拏迦囉耶(二十七)阿地
目帝(二十八)尸摩舍那泥婆悉泥(二十九)摩怛唎伽拏(三十)
南無悉羯唎多耶(三十一)南無婆伽婆帝(三十二)多他伽
跢俱囉耶(三十三)南無般頭摩俱囉耶(三十四)南無䟦闍
囉俱囉耶(三十五)南無摩尼俱囉那(三十六)南無伽闍俱
囉耶(三十七)南無婆伽婆帝(三十八)帝唎荼輸囉西那(三十
九)波囉訶囉拏囉闍耶(四十)跢他伽多耶(四十一)南無婆
伽婆帝(四十二)南無阿彌多婆耶(四十三)跢他伽多耶(四十
四)阿囉訶帝(四十五)三藐三菩陀耶(四十六)南無婆伽婆
帝(四十七)阿芻鞞耶(四十八)跢他伽多耶(四十九)阿囉訶帝
(五十)三藐三菩陀耶(五十一)南無婆伽婆帝(五十二)鞞沙闍
耶俱嚧吠柱唎耶(五十三)般囉婆囉闍耶(五十四)跢他伽
多耶(五十五)南無婆伽婆帝(五十六)三補師毖多(五十七)薩
憐捺囉刺闍耶(五十八)跢他伽多耶(五十九)阿囉訶帝(六十)
三藐三菩陀耶(六十一)南無婆伽婆帝(六十二)舍雞野母
那曳(六十三)跢他伽多耶(六十四)阿囉訶帝(六十五)三藐三
菩陀耶(六十六)南無婆伽婆帝(六十七)刺怛那雞都囉闍
耶(六十八)跢他伽多耶(六十九)阿囉訶帝(七十)三藐三菩陀
耶(七十一)帝瓢南無薩羯唎多(七十二)翳曇婆伽婆多(七十
三)薩怛他伽都瑟尼釤(七十四)薩怛多般怛㘕(七十五)南
無阿婆囉視躭(七十六)般囉帝揚岐囉(七十七)薩囉婆部
多揭囉訶(七十八)尼羯囉訶揭迦囉訶尼(七十九)䟦囉毖
地耶叱陀你(八十)阿迦囉密唎柱(八十一)般唎怛囉耶儜
揭唎(八十二)薩囉婆槃陀那目乂尼(八十三)薩囉婆突瑟
吒(八十四)突悉乏般那你伐囉尼(八十五)赭都囉失帝南
(八十六)羯囉訶娑訶薩囉若闍(八十七)毗多崩娑那羯唎
(八十八)阿瑟吒冰舍帝南(八十九)那乂剎怛囉若闍(九十)波
囉薩陀那羯唎(九十一)阿瑟吒南(九十二)摩訶揭囉訶若
闍(九十三)毗多崩薩那羯唎(九十四)薩婆舍都嚧你婆囉
若闍(九十五)呼藍突悉乏難遮那舍尼(九十六)毖沙舍悉
怛囉(九十七)阿吉尼烏陀迦囉若闍(九十八)阿般囉視多
具囉(九十九)摩訶般囉戰持(一百)摩訶疊多(一百一)摩訶帝
闍(二)摩訶稅多闍婆囉(三)摩訶䟦囉槃陀囉婆悉你
(四)阿唎耶多囉(五)毗唎俱知(六)誓婆毗闍耶(七)䟦闍
囉摩禮底(八)毗舍嚧多(九)勃騰罔迦(十)䟦闍囉制喝
那阿遮(十一)摩囉制婆般囉質多(十二)䟦闍囉擅持(十三)毗
舍囉遮(十四)扇多舍鞞提婆補視多(十五)蘇摩嚧波(十六)摩
訶稅多(十七)阿唎耶多囉(十八)摩訶婆囉阿般囉(十九)䟦闍
囉商羯囉制婆(二十)䟦闍囉俱摩唎(二十一)俱藍陀唎(二十
二)䟦闍囉喝薩多遮(二十三)毗地耶乾遮那摩唎迦(二十
四)啒蘇母婆羯囉跢那(二十五)鞞嚧遮那俱唎耶(二十六)
夜囉菟瑟尼釤(二十七)毗折㘕婆摩尼遮(二十八)䟦闍囉
迦那迦波囉婆(二十九)嚧闍那䟦闍囉頓稚遮(三十)稅多
遮迦摩囉(三十一)剎奢尸波囉婆(三十二)翳帝夷帝(三十三)
母陀囉羯拏(三十四)沙鞞囉懺(三十五)掘梵都(三十六)印兔
那麼麼寫(三十七誦者至此句稱弟子某受持)烏𤙖(三十八)唎瑟揭拏(三十
九)般刺舍悉多(四十)薩怛他伽都瑟尼釤(四十一)虎𤙖(四十
二)都嚧雍(四十三)瞻婆那(四十四)虎𤙖(四十五)都嚧雍(四十六)
悉躭婆那(四十七)虎𤙖(四十八)都嚧雍(四十九)波羅瑟地耶
三般乂拏羯囉(五十)虎𤙖(五十一)都嚧雍(五十二)薩婆藥乂
喝囉剎娑(五十三)揭囉訶若闍(五十四)毗騰崩薩那羯囉
(五十五)虎𤙖(五十六)都嚧雍(五十七)者都囉尸底南(五十八)揭
囉訶娑訶薩囉南(五十九)毗騰崩薩那囉(六十)虎𤙖(六十一)
都嚧雍(六十二)囉乂(六十三)婆伽梵(六十四)薩怛他伽都瑟
尼釤(六十五)波囉點闍吉唎(六十六)摩訶娑訶薩囉(六十七)
勃樹娑訶薩囉室唎娑(六十八)俱知娑訶薩泥帝􂉖(六十
九)阿弊提視婆唎多(七十)吒吒甖迦(七十一)摩訶䟦闍嚧
陀囉(七十二)帝唎菩婆那(七十三)曼茶囉(七十四)烏𤙖(七十五)
莎悉帝薄婆都(七十六)麼麼(七十七)印兔那麼麼寫(七十八至
此句準前稱名若俗人稱弟子某甲)囉闍婆夜(七十九)主囉䟦夜(八十)阿祇
尼婆夜(八十一)烏陀迦婆夜(八十二)毗沙婆夜(八十三)舍薩
多囉婆夜(八十四)婆囉斫羯囉婆夜(八十五)突瑟乂婆夜
(八十六)阿舍你婆夜(八十七)阿迦囉密唎柱婆夜(八十八)陀
囉尼部彌劒波伽波陀婆夜(八十九)烏囉迦婆多婆夜
(九十)剌闍檀茶婆夜(九十一)那伽婆夜(九十二)毗條怛婆夜
(九十三)蘇波囉拏婆夜(九十四)藥乂揭囉訶(九十五)囉乂私
揭囉訶(九十六)畢唎多揭囉訶(九十七)毗舍遮揭囉訶(九十
八)部多揭囉訶(九十九)鳩槃茶揭囉訶(二百)補丹那揭囉
訶(一)迦吒補丹那揭囉訶(二)悉乾度揭囉訶(三)阿播
悉摩囉揭囉訶(四)烏檀摩陀揭囉訶(五)車夜揭囉訶
(六)醯唎婆帝揭囉訶(七)社多訶唎南(八)揭婆訶唎南
(九)嚧地囉訶唎南(十)忙娑訶唎南(十一)謎陀訶唎南(十二)
摩闍訶唎南(十三)闍多訶唎女(十四)視比多訶唎南(十五)毗
多訶唎南(十六)婆多訶唎南(十七)阿輸遮訶唎女(十八)質多
訶唎女(十九)帝釤薩鞞釤(二十)薩婆揭囉訶南(二十一)毗陀
耶闍瞋陀夜彌(二十二)雞囉夜彌(二十三)波唎䟦囉者迦
訖唎擔(二十四)毗陀耶闍瞋陀夜彌(二十五)雞囉夜彌(二十
六)茶演尼訖唎擔(二十七)毗陀耶闍瞋陀夜彌(二十八)雞
囉夜彌(二十九)摩訶般輸般怛夜(三十)嚧陀囉訖唎擔(三十
一)毗陀耶闍瞋陀夜彌(三十二)雞囉夜彌(三十三)那囉夜
拏訖唎擔(三十四)毗陀耶闍瞋陀夜彌(三十五)雞囉夜彌
(三十六)怛唾伽嚧茶西訖唎擔(三十七)毗陀耶闍瞋陀夜
彌(三十八)雞囉夜彌(三十九)摩訶迦囉摩怛唎伽拏訖唎
擔(四十)毗陀耶闍瞋陀夜彌(四十一)雞囉夜彌(四十二)迦波
唎迦訖唎擔(四十三)毗陀耶闍瞋陀夜彌(四十四)雞囉夜
彌(四十五)闍耶羯囉摩度羯囉(四十六)薩婆囉他娑達那
訖唎擔(四十七)毗陀耶闍瞋陀夜彌(四十八)雞囉夜彌(四十
九)赭咄囉婆耆你訖唎擔(五十)毗陀耶闍瞋陀夜彌(五十
一)雞囉夜彌(五十二)毗唎羊訖唎知(五十三)難陀雞沙囉
伽拏般帝(五十四)索醯夜訖唎擔(五十五)毗陀耶闍瞋陀
夜彌(五十六)雞囉夜彌(五十七)那揭那舍囉婆拏訖唎擔
(五十八)毗陀耶闍瞋陀夜彌(五十九)雞囉夜彌(六十)阿羅漢
訖唎擔毗陀耶闍瞋陀夜彌(六十一)雞囉夜彌(六十二)毗
多囉伽訖唎擔(六十三)毗陀耶闍瞋陀夜彌(六十四)雞囉
夜彌䟦闍囉波你(六十五)具醯夜具醯夜(六十六)迦地般
帝訖唎擔(六十七)毗陀耶闍瞋陀夜彌(六十八)雞囉夜彌
(六十九)囉乂罔(七十)婆伽梵(七十一)印兔那麼麼寫(七十二至此依
前稱弟子名)婆伽梵(七十三)薩怛多般怛囉(七十四)南無粹都
帝(七十五)阿悉多那囉刺迦(七十六)波囉婆悉普吒(七十七)
毗迦薩怛多鉢帝唎(七十八)什佛囉什佛囉(七十九)陀囉
陀囉(八十)頻陀囉頻陀囉瞋陀瞋陀(八十一)虎𤙖(八十二)虎
𤙖(八十三)泮吒(八十四)泮吒泮吒泮吒泮吒(八十五)娑訶(八十
六)醯醯泮(八十七)阿牟迦耶泮(八十八)阿波囉提訶多泮
(八十九)婆囉波囉陀泮(九十)阿索囉毗陀囉波迦泮(九十一)
薩婆提鞞弊泮(九十二)薩婆那伽弊泮(九十三)薩婆藥乂
弊泮(九十四)薩婆乾闥婆弊泮(九十五)薩婆補丹那弊泮
(九十六)迦吒補丹那弊泮(九十七)薩婆突狼枳帝弊泮(九十
八)薩婆突澀比𠾆訖瑟帝弊泮(九十九)薩婆什婆𠼐弊
泮(三百)薩婆阿播悉摩𠾆弊泮(三百一)薩婆舍囉婆拏弊
泮(二)薩婆地帝雞弊泮(三)薩婆怛摩陀繼弊泮(四)薩
婆毗陀耶囉誓遮𠾆弊泮(五)闍夜羯囉摩度羯囉(六)
薩婆囉他娑陀雞弊泮(七)毗地夜遮唎弊泮(八)者都
囉縛耆你弊泮(九)䟦闍囉俱摩唎(十)毗陀夜囉誓弊
泮(十一)摩訶波囉丁羊义耆唎弊泮(十二)䟦闍囉商羯囉
夜(十三)波囉丈耆囉闍耶泮(十四)摩訶迦囉夜(十五)摩訶末
怛唎迦拏(十六)南無娑羯唎多夜泮(十七)毖瑟拏婢曳泮
(十八)勃囉訶牟尼曳泮(十九)阿耆尼曳泮(二十)摩訶羯唎曳
泮(二十一)羯囉檀持曳泮(二十二)蔑怛唎曳泮(二十三)嘮怛
唎曳泮(二十四)遮文茶曳泮(二十五)羯邏囉怛唎曳泮(二十
六)迦般唎曳泮(二十七)阿地目質多迦尸摩舍那(二十八)
婆私你曳泮(二十九)演吉質(三十)薩埵婆寫(三十一)麼麼印
兔那麼麼寫(三十二至此依前稱弟子名)突瑟吒質多(三十三)阿末
怛唎質多(三十四)烏闍訶囉(三十五)伽婆訶囉(三十六)嚧地
囉訶囉(三十七)婆娑訶囉(三十八)摩闍訶囉(三十九)闍多訶
囉(四十)視毖多訶囉(四十一)䟦略夜訶囉(四十二)乾陀訶囉
(四十三)布史波訶囉(四十四)頗囉訶囉(四十五)婆寫訶囉(四十
六)般波質多(四十七)突瑟吒質多(四十八)嘮陀囉質多(四十
九)藥乂揭囉訶(五十)囉剎娑揭囉訶(五十一)閉􂙆多揭囉
訶(五十二)毗舍遮揭囉訶(五十三)部多揭囉訶(五十四)鳩槃
茶揭囉訶(五十五)悉乾陀揭囉訶(五十六)烏怛摩陀揭囉
訶(五十七)車夜揭囉訶(五十八)阿播薩摩囉揭囉訶(五十九)
宅祛革茶耆尼揭囉訶(六十)唎佛帝揭囉訶(六十一)闍彌
迦揭囉訶(六十二)舍俱尼揭囉訶(六十三)姥陀囉難地迦
揭囉訶(六十四)阿藍婆揭囉訶(六十五)乾陀波尼揭囉訶
(六十六)什佛囉堙迦醯迦(六十七)墜帝藥迦(六十八)怛􂢕帝
藥迦(六十九)者突託迦(七十)眤提什伐囉毖釤摩什伐囉
(七十一)薄底迦(七十二)鼻底迦(七十三)室隷瑟密迦(七十四)娑
你般帝迦(七十五)薩婆什伐囉(七十六)室嚧吉帝(七十七)末
陀鞞達嚧制劒(七十八)阿綺嚧鉗(七十九)目佉嚧鉗(八十)羯
唎突嚧鉗(八十一)揭囉訶揭藍(八十二)羯拏輸藍(八十三)憚
多輸藍(八十四)迄唎夜輸藍(八十五)末麼輸藍(八十六)䟦唎
室婆輸藍(八十七)毖栗瑟吒輸藍(八十八)烏陀囉輸藍(八十
九)羯知輸藍(九十)䟦悉帝輸藍(九十一)鄔嚧輸藍(九十二)常
迦輸藍(九十三)喝悉多輸藍(九十四)䟦陀輸藍(九十五)娑房
盎伽般囉丈伽輸藍(九十六)部多毖跢茶(九十七)茶耆你
什婆囉(九十八)陀突嚧迦建咄嚧吉知婆路多毗(九十九)
薩般嚧呵凌伽(四百)輸舍怛囉娑那羯囉(四百一)毗沙喻
迦(二)阿耆尼烏陀迦(三)末囉鞞囉建跢囉(四)阿迦囉
密唎咄怛歛部迦(五)地栗剌吒(六)毖唎瑟質迦(七)薩
婆那俱囉(八)肆引伽弊揭囉唎藥乂怛囉芻(九)末囉
視吠帝釤娑鞞釤(十)悉怛多鉢怛囉(十一)摩訶䟦闍嚧
瑟尼釤(十二)摩訶般賴丈耆藍(十三)夜波突陀舍喻闍那
(十四)辯怛隷拏(十五)毗陀耶槃曇迦嚧彌(十六)帝殊槃曇迦
嚧彌(十七)般囉毗陀槃曇迦嚧彌(十八)哆姪他(十九)唵(二十)阿
那隷(四百二十一)毗舍提(二十二)鞞囉䟦闍囉陀唎(二十三)槃
陀槃陀你(二十四)䟦闍囉謗尼泮(二十五)虎𤙖都嚧甕泮
(二十六)娑婆訶(二十七)」

【【觧】吳興曰呪謂呪詛亦曰呪願。佛以此語詛願眾
生生善滅惡革凡成聖若蜾蠃之呪螟蛉也。亦是
密詮首楞嚴義與前顯說力用無殊。但被物之異
耳。有云顯說令解則生慧密說令誦則生福一往
如之。孤山曰諸經神呪例皆不翻。自古人師多有
異說。天台會之不出四悉。一云呪者鬼神王名。稱
其王名部落敬主不敢為非。此世界義也。二云呪
者如軍中密號。唱號相應無所訶問不相應者即
執治之。此為人義也。三云呪者密默遮惡餘無識
者。如微賤人奔逃異國訛稱王子因以公主妻之
多瞋難事。有一明人從其國來主往訴之。其人語
曰若當瞋時應說偈云無親往他國欺誑一切人
麤食是常食何勞復作瞋。說是偈時默然瞋歇。即
對治義也。四云呪者諸佛密語惟聖乃知。如王索
僊陀婆一名而具四實謂鹽水器馬也。群下莫曉
惟智臣解之。呪亦如是。秪一法語徧有諸力。病愈
罪除生善合道。即第一義也。具此四義故存本音。
五不翻中即祕密故不翻。於四例中即翻字不翻
音。天如補註曰孤山所引四悉者四悉檀也。悉徧
也檀旋也。佛以四法徧施眾生也。初世界悉檀者
隨方異說令生歡喜益也。二為人悉檀者生善益
也。三對治悉檀者破惡益也。四第一義悉檀者入
理益也。

【疏】天台曰孤山用天台四悉以會神呪甚符經旨。
初以世界悉檀會云呪者鬼神王名。稱其王名部
落敬主不敢為非。略如毗舍遮揭囉訶鳩槃茶揭
囉訶等皆鬼神王名。不獨此也。如初會南無婆伽
婆帝等皆諸佛菩薩名號。此則使之聞名感其恩
故不敢為非也。又如初會之末䟦闍囉商揭囉制
婆等皆金剛密跡名號。此則使之聞名畏其威故
不敢為非。皆世界義也。二為人悉檀如軍中密號
唱號相應。三對治悉檀密默遮惡餘無識者。四第
一義悉檀諸佛密語惟佛乃知。此如每會之末或
如軍中密號或如密默遮惡或是諸佛密語。無非
欲令持者聞者歡喜生善滅惡入理。故知顯說與
密說能詮所詮雖有不同。求其得益義則一也。五
不翻者一祕密不翻即今呪語是也。二多含不翻
如薄伽梵含六義等。三此方無故不翻如閻浮樹
等。四順古不翻如阿耨菩提自古存梵音故。五生
善不翻如般若尊重智慧輕薄故。然祕密不翻指
陀羅尼呪未必盡然。即此楞嚴呪中諸佛菩薩金
剛鬼神亦有可以義翻者。略如阿彌多婆耶翻為
無量壽佛。秪可取其大都為祕密不翻也。又四例
者。一翻字不翻音諸經呪語是也。二翻音不翻字
卍字是此方字翻之字體還是梵音。三音字俱翻
諸經文是也。四音字俱不翻西來梵筴是也。前祕
密不翻即翻字不翻音。然於不翻音中非但此方
人不知為說何等。即西印土人一切凡聖亦有所
不知是故稱為祕密也。】

「○(二述功德勸持二初明果德由此呪故自行化他以勸持二初正示三初備列眾義二初總明出生果德)阿難是佛頂光聚悉怛多般怛囉祕密伽陀微妙
章句出生十方一切諸佛。

○(二別示十種功能十初因此成佛)十方如來因此呪心得
成無上正徧知覺。

○(二執此降魔)十方如來執此呪心降伏諸魔
制諸外道。

○(三乘此垂應)十方如來乘此呪心坐寶蓮華應微塵
國。

○(四含此說法)十方如來含此呪心於微塵國轉大法輪。

○(五持此授記)十
方如來持此呪心能於十方摩頂授記自果未成亦
於十方蒙佛授記。

○(六依此拔苦)十方如來依此呪心能於十方
拔濟群苦所謂地獄餓鬼畜生盲聾瘖瘂冤憎會苦
愛別離苦求不得苦五陰熾盛大小諸橫同時解脫
賊難兵難王難獄難風火水難饑渴貧窮應念銷散。

○(七隨此事師)十方如來隨此呪心能於十方事善知識四威儀
中供養如意恒沙如來會中推為大法王子。

○(八行此攝受)十方
如來行此呪心能於十方攝受親因令諸小乘聞祕
密藏不生驚怖。

○(九誦此還源)十方如來誦此呪心成無上覺坐
菩提樹入大涅槃。

○(十傳此付法)十方如來傳此呪心於滅度後
付佛法事究竟住持嚴淨戒律悉得清淨。

○(二指廣結名)若我說
是佛頂光聚般怛囉呪從旦至暮音聲相聯字句中
間亦不重疊經恒沙劫終不能盡。」

【【觧】吳興曰總言呪心者即前文云斯是如來無見
頂相無為心佛所說心呪也。亦是祕密藏中精要
之法故曰呪心也。溫陵曰呪心者即大白傘蓋。廣
大無染周覆法界如來藏心祕密法門也。惟其廣
大周覆為如來藏故持之因之即能出生諸佛成
無上覺降魔應化拔濟群苦及餘功德經恒沙劫
說不能盡也。地獄餓鬼等略舉八難之四。冤憎愛
別等略舉八苦之四。灌頂經大橫有九小橫無數。
攝受親因者攝諸有緣也。

【疏】天台曰經之前四卷則顯詮藏心。入華屋以來
則修此藏心。今說神呪則密詮藏心。入壇持誦則
修此藏心。是以呪名摩訶悉怛多般怛囉而義翻
大白傘蓋者以此。前歎顯詮則曰十方薄伽梵一
路涅槃門。今歎密詮則曰出生十方諸佛。先後照
映宛若符契也。有人云顯說令解則生慧密說令
誦則生福。胡不曰顯說令人因解而絕解密說令
人因無解而絕解。定慧繇之而生佛果因之而至
耶。經因當機殷勤啟請得成菩提楞嚴大定。是故
為說三如來藏。正以佛果三種菩提因三法而成
三法又因三藏而修。所以呪心亦準顯詮而說。文
有十一段。初段總明出生果德。後十別開十種功
能。別開中不出八相。前四相在因是故略之。第一
謂因之以成道。第二謂執此以降魔。第三謂轉法
輪一相義開為六。謂先乘此以垂應次含此以轉
法輪持此以摩頂授記依此以拔濟羣苦隨此以
帶果行因行此以攝受親因莫非轉法輪事也。第
四謂誦此呪心入大涅槃義開為二。謂傳此呪心
付佛法事究竟住持亦莫非入涅槃之事也。古人
稱此謂之十種呪心此說非也。須知事雖有十心
惟一種。但此一心而有三義。量廓沙界曰大即空
不空如來藏呪心。體絕妄染曰白即空如來藏呪
心。用覆一切曰傘蓋即不空如來藏呪心。若約義
往釋是則應云。十方如來因空如來藏呪心得成
實智菩提無上正徧知覺。因不空如來藏呪心得
成方便菩提無上正徧知覺。因空不空如來藏呪
心得成真性菩提無上正徧知覺。菩提屬果是故
言因。所謂全性起修因還在果也。十方如來執空
如來藏呪心降伏界內凡聖同居土分段四魔制
諸見思四見外道。執不空如來藏呪心降伏界外
方便土變易四魔制諸塵沙四見外道。執空不空
如來藏呪心降伏實報土變易四魔制諸無明四
見外道。金剛降魔必執寶杵。金剛王寶覺義亦如
之故言執也。十方如來乘空如來藏呪心坐寶蓮
華應凡聖同居微塵國土。乘不空如來藏呪心坐
寶蓮華應方便有餘微塵國土。乘空不空如來藏
呪心應實報無障礙微塵國土。坐寶蓮華據其本
也。自有所乘然後乘人是故言乘。十方如來含空
如來藏呪心於凡聖同居微塵國轉四種四諦等
法輪。含不空如來藏呪心於方便有餘微塵國轉
三種四諦等法輪。含空不空如來藏呪心於實報
莊嚴微塵國轉二種四諦等法輪。日輪說法是故
言含。所說如行不乖三藏也。十方如來持空如來
藏呪心能於十方摩頂授實智菩提之記。持不空
如來藏呪心能於十方摩頂授方便菩提之記。持
空不空如來藏呪心能於十方摩頂授真性菩提
之記。摩頂慰人皆依手持以記人亦成授手也。十
方如來依空如來藏呪心能於十方拔濟凡聖同
居分段三界八難之苦。依不空如來藏呪心能於
十方拔濟方便有餘變易三界八難之苦。依空不
空如來藏呪心能於十方拔濟實報莊嚴變易三
界八難之苦。猶如拯溺必依舟航。依此三藏方能
濟苦也。十方如來隨空如來藏呪心能於十方凡
聖同居土事善知識四威儀中財法二施供養如
意。隨不空如來藏呪心能於十方方便有餘國土
事善知識四威儀中財法二施供養如意。隨空不
空如來藏呪心能於十方實報莊嚴國土事善知
識四威儀中財法二施供養如意。事師之法隨順
不逆。三法供養無不從心也。十方如來行空如來
藏呪心能於十方攝受親因令諸小乘聞般若德
祕密藏不生驚怖。行不空如來藏呪心能於十方
攝受親因令諸小乘聞解脫德祕密藏不生驚怖。
行空不空如來藏呪心能於十方攝受親因令諸
小乘聞法身德祕密藏不生驚怖。自行及人令入
祕藏。我亦不久皆入其中。故云行也。十方如來誦
空如來藏呪心成無上覺坐菩提樹入圓淨涅槃。
誦不空如來藏呪心成無上覺坐菩提樹入方便
淨涅槃。誦空不空如來藏呪心成無上覺坐菩提
樹入性淨涅槃。誦者從也又臨文也。臨之從之以
順涅槃也。十方如來傳空如來藏呪心於滅度後
付佛般若德法事究竟住持嚴淨戒律悉得清淨。
傳不空如來藏呪心於滅度後付佛解脫德法事
究竟住持嚴淨戒律悉得清淨。傳空不空如來藏
呪心於滅度後付佛法身德法事究竟住持嚴淨
戒律悉得清淨。佛既滅度以道傳人究竟住持不
外三藏故曰傳也。次指廣結名中若我說是佛頂
光聚般怛囉呪從旦至暮音聲相聯字句中間亦
不重疊經恒沙劫終不能盡者。夫呪心如谷呪語
如響。扣響之聲有盡答響之谷無窮。今之五會祕
章共四百二十七句二千六百一十六字。乃隨機
之所扣詳略之宜然。若呪體難思譬如山谷中虗
無物謂之空可也。隨聲答響謂之不空可也。併是
二者謂之空不空可也。以喻合法不盡可知。經劫
宣􂌄豈能窮盡哉。昔印海法師甞以天台十乘妙
觀消呪心十因。謂第一入徧知海對不思議境。乃
至第十付法嚴戒對無法愛。余細與之帖合義皆
勉強。又乃歸功於四明謂法智大師曾以此消之。
余徧閱四明所撰之書並無此說。豈非本欲歸功
反成歸過耶。余每恠山教諸師往往強以止觀配
釋楞嚴名義多不相循。類似捕風捉影。由此不能
服於物論。致使台教與楞嚴本相符合者而反成
乖隔。豈非欲流通之反雍塞之乎。近有一師亦消
以三觀。此又非天台非圓覺亦非楞嚴。不知攝屬
於何。余反復翫味深為之惋惜。大率欲以台教釋
楞嚴必屬文義相符。參同於圓覺三觀。印定於本
有心宗。如函蓋之相應水乳之相冥。始雖合之終
則忘之。不知孰為楞嚴孰為台教。斯得魚而忘筌
也。秪如楞嚴一經要而歸之不外天台所立十乘
觀法。惟第一不思議境。而有兩重一顯二密。顯如
初卷至四卷約常心以開圓解。密如壇法莊嚴種
種取像。皆不思議境也。第二真正發菩提心。文見
兩處。一則當機讚佛繼之發願而云願今得果成
寶王還度如是恒沙眾此總該四弘。一則壇中而
專心發菩薩願我毗奈耶先有願教。第三善巧安
心止觀。亦有兩處。顯則自請入華屋以來訖于耳
根圓通乃至端坐定居經一百日莫非善巧安心
止觀。密則依壇誦呪。壇是不思議像呪乃不思議
體。觀之緣之忘情絕解。正以止觀安心於不思議
境也。第四破法遍。豎而言之則一經所明三惑無
所而不破。橫而言之如圓融三諦十界無所而不
非。第五識通塞。如一切諸法無非涅槃若知見立
知即無明本則於通成塞。若知見無見斯即涅槃
則於塞成通。是故修大定者有塞須當破有通須
當護。第六道品調適。苟於覺路通而不塞當於坦
途中使道品調適。即萬行中三十七道品一一稱
性蹈於大方行步平正也。第七對治助開。耳根法
門固為正修。若有弊病亦須對治。或以六度治六
弊。如以四種律儀以治貪欲持呪以除宿習。經云
具足萬行則何行而不修。第八知位次。下明五十
五位真菩提路即其事也。第九能安忍。防五十重
陰境發現即其事也。第十離法愛。入於如來妙莊
嚴海圓滿菩提歸無所得則無法愛而不離也。蓋
十乘觀法為如來開佛知見之大途通達實相之
指要。無此則不足以稱大乘。缺一則不足以成正
教。即小乘經中若關涉教理智斷行位因果者無
不具之。如曰聲聞乘辟支佛乘菩薩乘佛乘最上
乘凡一言乘必如法華具足十乘方可自運運人
以至道場也。】

「○(三更說別名)亦說此呪名如來頂。

○(二勸持)汝等有學未盡輪迴發心
至誠取阿羅漢不持此呪而坐道場令其身心遠諸
魔事無有是處。」

【【觧】溫陵曰上顯如來境界。此明亦攝漸修。下顯持
呪之益也。

【疏】天台曰前云佛頂光聚從所依而立稱也。蓋此
神呪依化佛所說。化佛依光明示現。光明依頂發
揮。則此摩訶薩怛多鉢怛囉祕密伽陀所依在頂
故曰佛頂光聚。今云名如來頂則直就頂法而言
之也。故予前釋大佛頂如來用事理二義正符乎
此。是則顯密二詮俱有二義。謂此密因是大佛頂
如來之密因可也。謂此密因即無上頂法亦可也。
論佛世滅後凡修行者皆有魔嬈。如佛世比丘修
不淨觀者大生厭離求死不得。乃以衣鉢雇人以
斷其命。而魔羅敕使外道執刀害之。又正法百年
魔能嬈鞠多尊者。像法之時魔能嬈天台大師。矧
末世人乎。但佛世與正像法中比丘道力殊勝。即
有魔事不能為害。若今末法既無道力又無忍力。
若不依憑呪力安能遠諸魔事。故如來諄諄勤持
如此。】

「○(二明因人由此呪故滅惡生善以勸持二初廣明生善滅惡二初總勸受持)阿難若諸世界隨所國土所有眾生隨國所生樺
皮貝葉紙素白㲲書寫此呪貯於香囊是人心昏未
能誦憶或帶身上或書宅中當知是人盡其生年一
切諸毒所不能害。

○(二別明功力二初標)阿難我今為汝更說此呪救護
世間得大無畏成就眾生出世間智。

○(二釋十一初能除諸難)若我滅後末
世眾生有能自誦若教他誦當知如是誦持眾生火
不能燒水不能溺大毒小毒所不能害如是乃至龍
天鬼神精祇魔魅所有惡呪皆不能著心得正受一
切呪詛厭蠱毒藥金毒銀毒草木蟲蛇萬物毒氣入
此人口成甘露味一切惡星并諸鬼神𥕺心毒人於
如是人不能起惡頻那夜迦諸惡鬼王并其眷屬皆
領深恩常加守護。」

【【觧】溫陵曰火不能燒等即所謂救護世間得大無
畏也。以誦呪利彼故諸惡鬼王皆領深恩。金銀入
藥或能發毒。

【疏】天台曰此顯神呪有滅惡生善之力用也。如有
誦持者水火不能焚溺大毒小毒精魅惡鬼所不
能害皆滅惡力也。心得正受呪詛毒藥入口反成
甘露諸惡鬼王領恩守護皆生善功也。】

「○(二能生諸智)阿難當知是呪常有八萬四千那由他恒河沙俱
胝金剛藏王菩薩種族一一皆有諸金剛眾而為眷
屬晝夜隨侍設有眾生於散亂心非三摩地心憶口
持是金剛王常隨從彼諸善男子何況決定菩提心
者此諸金剛菩薩藏王精心陰速發彼神識是人應
時心能記憶八萬四千恒河沙劫周徧了知得無疑
惑。」

【【觧】溫陵曰即所謂成就眾生出世間智也。精心陰
速者妙心陰潛速疾資發也。】

「○(三不墮惡趣)從第一劫乃至後身生生不生藥叉羅剎及富單
那迦吒富單那鳩槃茶毗舍遮等并諸餓鬼有形無
形有想無想如是惡處是善男子若讀若誦若書若
寫若帶若藏諸色供養劫劫不生貧窮下賤不可樂
處。」

【【觧】長水曰第一劫者發心修行之初時也。洎至菩
薩最後身時於其中間不落雜類。或生人中亦非
貧賤以持尊勝法故身尊勝也。】

「○(四諸功德聚)此諸眾生縱其自身不作福業十方如來所有功
德悉與此人由是得於恒河沙阿僧祇不可說不可
說劫常與諸佛同生一處無量功德如惡叉聚同處
熏修永無分散。

○(五眾行成就)是故能令破戒之人戒根清淨未
得戒者令其得戒未精進者令得精進無智慧者令
得智慧不清淨者速得清淨不持齋戒自成齋戒。」

【【觧】溫陵曰是故下以摩登得果推之不誣。然持之
須得其人故前言一不清淨多不成就。後言如法
持戒必得心通。行人審之勿徒希覬也。

【疏】天台曰呪謂呪詛。佛以此語詛願眾生生善滅
惡革凡成聖若蜾󳵈之呪螟蛉此言佛詛眾生也。
若眾生誦持神呪此則眾生詛佛。金剛藏王既得
道果故能隨感以應其響。散心誦持則身常隨從
此以形而護形也。決定道心而誦持則精心陰速
發彼神識此以心而護心也。生生不墮雜類。世世
不生貧賤。佛以功德而與此人。常與諸佛同生一
處。令破戒者成清淨種。懈怠者入精進林而獲種
種功德者。正以生佛互相呪詛感應之道相交。且
將貴極於法王富有於法界。果報雖未成就華報
先巳現前。斷斷乎而非虗也。】

「○(六輕重罪滅)阿難是善男子持此呪時設犯禁戒於未受時持
呪之後眾破戒罪無問輕重一時銷滅縱經飲酒食
噉五辛種種不淨一切諸佛菩薩金剛天僊鬼神不
將為過設著不淨破弊衣服一行一住悉同清淨縱
不作壇不入道場亦不行道誦持此呪還同入壇行
道功德無有異也若造五逆無間重罪及諸比丘比
丘尼四棄八棄誦此呪巳如是重業猶如猛風吹散
沙聚悉皆滅除更無毫髮。」

【【觧】溫陵曰未受時者未持呪時也。孤山曰比丘四
棄即殺盜婬妄四根本重罪。梵語波羅夷此云棄。
謂犯此者永棄佛法邊外猶如死屍大海不受也。
比丘尼復加四棄曰觸八覆隨。即第五不得染心
男身相觸。第六不得染心男捉手捉衣入屏處屏
處共立共語共行身相倚相期等八事。第七不得
覆他重罪。第八不得隨舉大僧供給衣食即為僧
所舉未與作共住法者不得隨彼也。通上故名八
棄。僧所舉者即舉訐之義也。

【疏】天台曰楞嚴神呪功力殊勝如來極口稱揚者
皆以智力如量宣說所以敦行人之信力也。大率
末世行人於三力中多墮一偏。有偏信自力者但
知向巳躬下求。佛力呪力都所忽略。不知末世行
人根器淺劣。非仗他力致障難而退失者有之。有
偏信他力惟務事相不識本心。功德雖多而弗能
開悟者有之。應知眾生本有功德之力猶如種子
植於良田。雖仗自巳耘溉之功亦須藉乎晴雨適
時之力方得增長嘉禾秋收有獲。以喻合法則自
力他力本有功德之力缺一不可。前云非三摩地
心憶口持此惟恃他力也。又云何況決定菩提心
而受持此二力兼有也。精心陰速發彼神識周徧
了知得無疑惑此三力而併有之。圓滿菩提豈不
勝乎。】

「○(七宿業消除)阿難若有眾生從無量無數劫來所有一切輕重
罪障從前世來未及懺悔若能讀誦書寫此呪身上
帶持若安住處莊宅園舘如是積業猶湯消雪不久
皆得悟無生忍。

○(八所求如願)復次阿難若有女人未生男女欲
求孕者若能至心憶念斯呪或能身上帶此悉怛多
般怛囉者便生福德智慧男女求長命者即得長命
欲求果報速圓滿者速得圓滿身命色力亦復如是
命終之後隨願往生十方國土必定不生邊地下賤
何況雜形。

○(九安其國家)阿難若諸國土州縣聚落饑荒疫癘或
復刀兵賊難鬬諍兼餘一切厄難之地寫此神呪安
城四門并諸支提或脫闍上令其國土所有眾生奉
迎斯呪禮拜恭敬一心供養令其人民各各身佩或
各各安所居宅地一切灾厄悉皆消滅。」

【【觧】溫陵曰雜形謂鬼畜等類。支提云可供養處即
淨剎之通稱也。脫闍云幢。】

「○(十年豐障消)阿難在在處處國土眾生隨有此呪天龍歡喜風
雨順時五糓豐殷兆庶安樂亦復能鎮一切惡星隨
方變恠灾障不起人無橫夭杻械枷鎖不著其身晝
夜安眠常無惡夢。

○(十一惡星不入)阿難是娑婆界有八萬四千灾
變惡星二十八大惡星而為上首復有八大惡星以
為其主作種種形出現世時能生眾生種種灾異有
此呪地悉皆消滅十二由旬成結界地諸惡灾祥永
不能入。」

【【觧】溫陵曰天反時物逆理皆所以為灾。而反之逆
之職由乎人。天與物應之而巳。所謂灾變惡星則
應人之灾惡者也。八萬四千應眾生煩惱業也。二
十八則四方之紀。八則五行之經及羅計孛也。順
則福應逆則灾應。所謂惠迪吉從逆凶也。能生灾
異者亦應其逆而巳。如彗孛飛流為應同分非星
之為也。今以呪力叶乎百順故惡變悉滅於天灾
祥不入其境。祥吉凶之先兆也。

【疏】天台曰原夫性覺妙明本覺明妙。本非形器之
所局何有灾變之可興。一自妄為明覺七大之相
漸立五行之性漸生而八萬四千煩惱塵勞著矣。
是則上應乎天文煩惱之所著也。下應乎地理塵
勞之所召也。人行一善則八萬四千灾變息。人行
一惡則八萬四千灾變生。而反之逆之職由乎人
豈他法哉。然則八萬四千灾變惡星一五行也。二
十八大惡星乃首於五行者也。八大惡星又主於
五行及餘奴也。八則為經二十八則為紀八萬四
千則為緯組織以成乾象。故天無形星象為之形。
是則占天者占其星象而巳矣。天像無形何可以
為占。然而二十八宿之說本出於佛經。唐一行禪
師巳先未之闡亦未之聞也。二十八宿又以十二
宮神為之主。故辰宮角亢二星亢金龍為之主。卯
宮氐房心三星房日兔為之主。寅宮尾箕二星尾
火虎為之主。五宮斗牛二星牛金牛為之主。子宮
女虗危三星虗日鼠為之主。亥宮室壁二星室火
猪為之主。戌宮奎婁二星婁金狗為之主。酉宮胃
昴畢三星昴日鷄為之主。申宮觜參二星觜火猴
為之主。未宮井鬼柳三星鬼金羊為之主。午宮星
張二星星日馬為之主。巳宮翼軫二星翼火蛇為
之主。而日月二政乃並居於子午卯酉四正之位。
是則二十八宿以十二宮辰為之主。十二宮辰又
以日月而為之主焉。此十二宮神居於東海之中。
白銀為山黃金為闕。十二大菩薩應身於中為龍
為兔等以為其主。慈悲教化使同類不為其惡。則
若蛟若貉等皆以其肖而攝之也。經云有此呪地
種種灾異悉皆消滅者。正稟菩薩之敕命神呪之
威權也。蓋自覺明空昧相待成搖以來。七大之性
全五行之體備。故曰天地一五行也。人身小天地
亦一五行也。順之則吉逆之則凶。無論古之聖賢
即如來與文殊菩薩等莫不亦闡明之。如摩登伽
消灾文殊擇日等經。或說九良星或說二十八宿
或說十二生肖或說十二宮神。無非欲令未出五
行者趨吉以避凶也。今之學佛者若酷信則拳拳
而拘忌。道力置之而不言。呪力拂之而弗問。此所
謂忘其本而逐其末者也。若撥無則一槩不信。至
有犯九良而尊者為之神昏。污七殺而高僧為之
遷座。此所謂重其本而忽其末者也。要知五行之
理未出陰陽之事不誣。與其犯而致崇未若順而
弗拘。加崇之以道業誦之以神呪。遠彼惡孽資我
圓修豈不愈乎。】

「○(二總述佛意結勸二初述宣呪本意)是故如來宣示此呪於未來世保護初學諸修行
者入三摩地身心泰然得大安隱。

○(二舉利益勸修)更無一切諸魔
鬼神及無始來冤橫宿殃舊業陳債來相惱害汝及
眾中諸有學人及未來世諸修行者依我壇場如法
持戒所受戒主逢清淨僧持此呪心不生疑悔是善
男子於此父母所生之身不得心通十方如來便為
妄語。」

【【觧】吳興曰心通者據前所說不出三義。一者證果
即端坐百日有利根者不起于座得須陀洹也。二
者發解謂縱其身心聖果未成決定自知成佛不
謬。三者宿命謂是人應時心能記憶八萬四千恒
河沙劫周徧了知得無疑惑。】

「○(三述願加護六初金剛眾)說是語巳會中無量百千金剛一時佛前合掌頂
禮而白佛言如佛所說我當誠心保護如是修菩提
者。

○(二天王眾)爾時梵王并天帝釋四天大王亦於佛前同時
頂禮而白佛言審有如是修學善人我當盡心至誠
保護令其一生所作如願。

○(三八部眾)復有無量藥叉大將諸
羅剎王富單那王鳩槃茶王毗舍遮王頻那夜迦諸
大鬼王及諸鬼帥亦於佛前合掌頂禮我亦誓願護
持是人令菩提心速得圓滿。

○(四天神眾)復有無量日月天子
風師雨師雲師雷師并電伯等年歲巡官諸星眷屬
亦於會中頂禮佛足而白佛言我亦保護是修行人
安立道場得無所畏。

○(五靈祇眾)復有無量山神海神一切土
地水陸空行萬物精祇并風神王無色界天於如來
前同時稽首而白佛言我亦保護是修行人得成菩
提永無魔事。」

【【觧】溫陵曰風師行風風王主風。此與無色天繼地
祇舉者。前舉梵釋方及三天。後舉地水未盡風火。
故終舉風神以該四大舉無色以該三界也。】

「○(六藏王眾二初述化意)爾時八萬四千那由他恒河沙俱胝金剛藏王菩
薩在大會中即從座起頂禮佛足而白佛言世尊如
我等輩所修功業久成菩提不取涅槃常隨此呪救
護末世修三摩地正修行者。

○(二敘護持)世尊如是修心求正
定人若在道場及餘經行乃至散心遊戲聚落我等
徒眾常當隨從侍衛此人縱令魔王大自在天求其
方便終不可得諸小鬼神去此善人十由旬外除彼
發心樂修禪者世尊如是惡魔若魔眷屬欲來侵擾
是善人者我以寶杵殞碎其首猶如微塵恒令此人
所作如願。」

【【觧】孤山曰以上羣靈皆獲本妙心住首楞嚴能建
大義示現菩薩諸天鬼神等像護持行人耳。而言
以寶杵碎首者。夫大聖之訓物也或用攝受或行
折伏。羣邪之屏跡也或感其惠或畏其威。惟此二
途咸令得度。今行折伏俾畏其威。若涅槃殺一闡
提法華破諸惱亂僊豫之誅淨行滿足之僇眾生
皆由住無緣慈得一子地乃能如是耳。溫陵曰從
第四卷中請入華屋以來齊此通名修道分。下文
別起名證果分。阿難於證果分初獨問修證地位。
世尊答文首敘十二類生而後明五十七位者。意
使一切眾生依此法門從凡入聖重重研極至盡
妙覺成無上道而後巳。

【疏】天台曰大科前第二依常住真心以修圓行凡
分為二。初為當機阿難明最初方便二為末世行
者明安立道場。初則但論顯修次則顯密兼修說
之竟。今乃第三大科依顯密兩行以分圓位。是則
前依常心顯圓理備明奢摩他所觀三如來藏三
諦之境。次依常心顯圓行正論修乎三法。而交光
正脉疏乃裂三法為三段。此下去謂之說禪那令
住圓定歷位修證答阿難妙禪那之請也。余於前
茅及今疏中屢斥其非。讀正脉者無蹈襲其譌使
楞嚴大義反雍塞其正脉而不流通也。】

「○(三依顯密兩行以分圓位四初述請二初敘過述益)阿難即從座起頂禮佛足而白佛言我輩愚鈍好
為多聞於諸漏心未求出離蒙佛慈誨得正熏修身
心快然獲大饒益。

○(二因行請位)世尊如是修證佛三摩地未到
涅槃云何名為乾慧之地四十四心至何漸次得修
行目詣何方所名入地中云何名為等覺菩薩作是
語巳五體投地大眾一心佇佛慈音瞪瞢瞻仰。」

【【觧】孤山曰阿難所請斯有二意。一者既受行門必
有位次如得門入宅須知堂室淺深是故請之。二
者經初佛語阿難心言直是故如乃至終始地位
中間永無諸委曲相。前解行圓融則心言直矣。地
位無曲未知其相因此請之。言四十四心者謂十
住十行十向四加行十地也。而下佛答之文有五
十四心者。於初住中橫開十信合之秪是初住。不
同餘經似位十信。則今乾慧巳是合餘經十信立
其總名也。長水曰信住行向及四加行名四十四
心也。也吳興曰說璿師為正。次云詣何方所名入
地中方是十地耳。所指初住橫開十信是義不然。

【疏】天台曰前文殊菩薩揀選圓通畢而經家敘當
機獲益云觀佛菩提及大涅槃明了其家所歸道
路。但歸家之路必有程數。是故於顯密二行之後
而請問云未到涅槃云何名為乾慧之地(云云)。若
約喻為言應準法華寶所之路有五百由旬。三百
由旬為破見思之位當前之七心即七信位。第四
百由旬為破界內塵沙界外塵沙之位當後三信
心。第五百由旬為破後四十二品無明之位當十
住十行十向四加行十地等覺。於等覺金剛後心
入重玄門破最後一品微細無明父母。如此次第
三惑盡淨無餘方過五百由旬到於菩提涅槃寶
所之家也。然地位有無之說古今諍計紛然。天台
融之二說從客。巳如玄義中說。今更約以當經融
之。下文云理則頓悟乘悟併銷尚何地位之有。又
云事非頓除因次第盡又不妨乎安立地位也。以
第一義言之理本真故惑本空故。以第二義言之
惑去有厚薄故證理有淺深故。仍了即理而事即
事而理有不礙無無不妨有。吳興師所謂譬如滄
溟太虗詎有涯量。由操舟舉翮者之不同而里數
生焉斯言得之矣。】

「○(二讚許)爾時世尊讚阿難言善哉善哉汝等乃能普為大
眾及諸末世一切眾生修三摩地求大乘者從於凡
夫終大涅槃懸示無上正修行路汝今諦聽當為汝
說。

○(三秪領)阿難大眾合掌刳心默然受教。

○(四宣說二初總明二初明理絕名相)佛言阿難當
知妙性圓明離諸名相本來無有世界眾生。

○(二明對迷立悟二初迷真起妄)因妄
有生因生有滅生滅名妄。

○(二滅妄名真)滅妄名真是稱如來無
上菩提及大涅槃二轉依號。」

【【觧】溫陵曰生滅真妄菩提涅槃皆所謂諸名相也。
妙性之中本來圓離。由迷妄相因故有修有證。於
是轉不覺而依菩提轉生死而依涅槃名二轉依
號。

【疏】天台曰刳音枯。增韻云剖也虗其中也。易云刳
木為舟。今云刳心者。凡弟子受法於師若引瓶之
受水。必虗其心而然後有所得也。正說中為二。初
總明二別示。初復為二。妙性圓明去初明理絕名
相。因妄有生去二明對迷立悟。此又為二。初迷真
起妄二滅妄名真。以此而言則一理之中本無地
位。今說地位因滅妄故不得巳而強立名相也。二
轉依號者。眾生則轉菩提而依煩惱轉涅槃而依
生死。此從理絕名相中而妄生名相也。諸佛則轉
煩惱而依菩提轉生死而依涅槃。此從妄生名相
中而復乎理絕名相也。又復應知非謂直至妙覺
方證理無名相。要須圓家名字位中了知即名相
而本無名相。能如是知則修即無修。雖說地位本
無地位之可得也。】

「○(二別示二初明迷真起妄成十二顛倒類生三初敘意)阿難汝今欲修真三摩地直詣如來大涅槃者先
當識此眾生世界二顛倒因顛倒不生斯則如來真
三摩地。」

【【觧】長水曰前明三種相續今明二種顛倒。以眾生
顛倒即攝業果故也。吳興曰前世界相續惟在依
報謂四大因起等。今世界顛倒蓋指正報即十二
類生也。所以然者由前答富樓那問云何忽生山
河大地故。今答阿難修三摩地所入地位故。何則
位由悟入悟必由迷。迷之為凡悟之為聖。皆正報
之事非器界之相故異前說也。

【疏】天台曰二別示中為二。初明迷真起妄成十二
顛倒類生為二。初敘意。意言果上二轉依號既因
滅妄以名真。則虗妄顛倒之因是不可以不知。蓋
虗妄顛倒固是生死之因矣。而虗妄顛倒又有其
因也。苟知其因則妄可滅。妄可滅則顛倒不生。不
生即無生故曰斯則如來真三摩地。所謂譬如國
王為賊所侵發兵討除是兵要當知賊所在是也。
然七處所徵是此妄心之處。今明妄心之體。又與
首卷三處所破妄體同而不同。彼但一往指斥其
妄。今則直指其為六亂妄想也。正言眾生六根虗
妄想相如獼猴窺於六窻不恒其一故名六亂。】

「○(二正明三初總明)阿難云何名為眾生顛倒阿難由性明心性明圓
故因明發性性妄見生從畢竟無成究竟有此有所
有非因所因住所住相了無根本本此無住建立世
界及諸眾生。」

【【觧】溫陵曰性明心指真如體也性明圓言不守自
性也。由其不守自性故因妄明而發妄性因妄性
而生妄見。於是從無相真成有相妄故曰從畢竟
無成究竟有。然此能有所有能住所住悉皆非因
所因悉皆了無根本文互見也。本此無住建立世
界眾生。則知二者無因無本全即倒妄而巳。吳興
曰本此無住者住即依也推本至末了無所依也。
此文總示二倒。向下別明方分兩相。今單標雙結
者以約眾生說世界故。

【疏】天台曰二正明二。初總明中性明心者即常住
真心。性淨明體性明圓故者圓即圓具圓遍。天台
所謂性具十界即今文七大性色真空性空真色
清淨本然周遍法界是也。因明發性即華嚴能隨
染淨緣具造十法界。今經隨眾生心應所知量是
也。明即上文妄為明覺之明為染緣之始。發性者
明為能發性為所發。如穀具生性故水土陽和因
緣而能發之。若隨緣義則性為能隨明為所隨。如
君子不器善惡皆能。性妄見生即因明立所所既
妄立生汝妄能也。從畢竟無成究竟有即無同異
中熾然成異也。此有所有去明妄體本空此且泛
示。謂此從畢竟無成究竟有之有果有乎不有乎。
因釋之曰非因所因能住眾生所住世界了無根
本也。此須引前文釋成如是迷因因迷自有識迷
無因妄無所依尚無有生欲何為滅。無因則無住
無住則本空。眾生世界悉如虗空之華尚何相之
有哉淨名云從無住本立一切法此之謂也。】

「○(二別明三初眾生顛倒二初正明妄感)迷本圓明是生虗妄妄性無體非有所依將欲復
真欲真巳非真真如性非真求復宛成非相。

○(二熏樂牽果)非生
非住非心非法展轉發生生力發明熏以成業同業
相感因有感業相滅相生由是故有眾生顛倒。」

【【觧】吳興曰將欲復真等此舉順修況顯逆修以明
顛倒之相。謂若圓觀真性欲求旋復斯則巳非真
真如性。何者以除真如外凡有修入皆屬於權。故
圓覺云未出輪迴而辨圓覺彼圓覺性即同流轉。
順修尚爾況逆修乎。故云非真求復等。應知漸教
三乘乃至外道等輩悉是背性成迷皆名非真求
復也。總顯顛倒故云宛成非相。次列四非秪是別
示其相耳。有身故生有受故住。心法可解。生住心
法於諸有中展轉發生。斯則前文業果相續也。生
力至成業者。生即是果力即是業。熏即動業之惑
以貪欲為本。如現在生身由過去業力之所發明。
復由現在起惑熏成未來善惡之業也。同業至相
生者。七趣眾生隨其妄惑各有同業相感。因于殺
盜婬三所感之業則有相生相滅之事。長水曰婬
欲故相生殺盜故相滅。

【疏】天台曰迷本圓明四句的示妄體本空為圓修
妙止之本。蓋圓人體達昔本無迷似有迷覺。以妄
性無體非有所依故也。蓋妄性無體如虗空華。目
本無翳空亦無華。惟一晴虗逈無所有。如是悟得
尚何有妄之。可去真之可復乎。次將欲復真欲真
巳非真真如性三句。明偏教人知有真之可得妄
之可去。雖異乎非真求復若比圓教猶去之遠。以
不達妄性無體非有所依故也。次非真求復三句。
明聲聞緣覺天魔外道凡有修習悉名非真求復。
以不知有中道佛性所謂不知二種根本錯亂修
習是也。吳興乃謂若圓觀真性欲求旋復斯則巳
非真真如性。果如所說則今經修門皆屬於權。此
與溫陵釋題同一主意。彼明無修無證但屬真理
故曰無修無證無了不了。此真首楞嚴究竟堅固
者也。又曰眾生如來隱於藏心非密因不顯。眾生
菩薩淪於七趣非萬行不修。豈非凡有修證皆屬
權乎。不知此經圓頓即修無修無證而證。如經所
謂見與見緣并所想相如虗空華本無所有豈有
妄之可去乎。又云此見及緣元是菩提妙淨明體
尚何真之可復乎。又圓覺云知幻即離不作方便
離幻即覺亦無漸次。又云如來因中修圓覺者知
是空華即無輪轉。吳興何不引此文以證解門中
圓義。而猶引金剛藏修門以證此經成不了義乎。
故知解經要具宗眼。不然於大醇小疵之間妨害
圓修其失非小。天台指吳興為山外。以此而言非
過斥也。即非生非住非心非法以身受心法釋之
亦非。蓋此四非近從非相二字上發來。言惑而未
言業與眾生。蓋謂非真求復乃妄上加妄故曰宛
成非相。生住言其相略去異滅。心法言其體略去
身受。蓋正指眾生起惑之本本於心法。起惑之相
相在生住。當其心法起惑之時正在生而住。若夫
異滅無所言其惑矣。四非皆言其妄非遣非之非。
此從非真求復上生來。非真根本既妄凡所有心
又妄上加妄故曰宛成非相。展轉發生者。亦非謂
生住心法次第之義。即同下文六亂妄想故謂之
展轉發生。生力發明者。此六亂妄想有大力用能
為眾業作因故曰熏以成業。此言因惑而有業也。
同業相感者。此但舉胎卵二生不言濕化者亦以
造業力大者言之也。因有業感相滅相生者。相滅
舉業果中殺盜二貪。相生舉業果中欲貪。因業而
有苦果故曰由是故有眾生顛倒。則知此文明三
道相生之義甚明。若以身受心法以釋上文則三
道失其常位此烏乎可。】

「○(二世界顛倒)阿難云何名為世界顛倒是有所有分段妄生因
此界立非因所因無住所住遷流不住因此世成。

○
(三相涉類生二初總示二初總標)三世四方和合相涉變化眾生成十二類。」

【【觧】孤山曰從畢竟無成究竟有故有東西南北之
分段。指此分段名之為界。然其所有本無其因故
云非因所因。此惟妄住故云無住。所住既非真性
常住則有過現未來遷流不住三世成矣。以世涉
方以方涉世俱成十二。所以眾生正報因果和合
亦成十二也。吳興曰第四卷方世相涉加流變三
疊。彼對依報顯於正報六根功德各千二百也。此
中相涉以依從正明世界顛倒立十二類生也。既
前云功德此云顛倒。古師用此釋前三疊者其可
順乎。

【疏】天台曰吳興之前云功德此云顛倒。不可用此
以釋三疊理固然也。然而離六根無功德亦無顛
倒。是則常無常性居於六根之中。如二鳥之共遊
雙輪之並駕。蓋此六根有識精元明能生諸緣者
在。自識精元明言之則謂之功德。自能生諸緣者
言之則謂之顛倒。前云生死煩惱菩提涅槃同是
六根更無他物義在乎此。】

「○(二示二初成十二因)是故世界因動有聲因聲有色因色有香因香有
觸因觸有味因味知法六亂妄想成業性故十二區
分由此輪轉是故世間聲香味觸窮十二變為一旋
復。」

【【觧】吳興曰此就聲塵當體為因。從因聲有色至因
味知法則展轉相因以顯六亂之相也。最後知法
者知即意根法即法塵。以後例前則有聞聲見色
等義。況云六亂妄想。是知見聞覺知皆歸妄想。溫
陵曰由此六境發起六情名六亂妄想。正為惑業
之本故名業性。十二類生因此輪轉也。世間聲香
味觸牒上六亂妄想之類也。

【疏】天台曰前敘意中云阿難汝今欲修真三摩地
直詣如來大涅槃者先當識此眾生世界二顛倒
因顛倒不生斯則如來真三摩地。此與前文不知
所結之元我信是人終不能解意同而義別。蓋前
但明顛倒今正明顛倒之因。是以經文先明二種
顛倒然後於此相涉以明類生。秪由眾生正報與
世界依報互相涉入生乎六亂妄想以為顛倒之
因。故曰是故世界因動有聲(云云)至窮十二變為
一旋復。言六亂妄想者以其紊而無緒故也。如曰
因動有聲為聲上緣心矣。俄而因聲有色又變為
色上緣心以至因色有香因味知法。此以聲塵為
之主生六亂妄想也。或因動而有色至因法而有
聲此為二變。乃至以知法者為之主至因觸有味
謂之窮六變為六旋。言旋者從眼耳鼻舌身意歷
色聲香味觸法而順生六亂妄想也。若因法知味
因味有觸以至因色有聲謂之為復。如是亦窮六
變謂之六復。言復者自法為主而逆生六亂妄想
也。故後結云是故世界聲香味觸窮十二變為一
旋復。最初動字總貫下五。末後知字亦通上五。蓋
六亂妄想莫不本諸動。知則如吳興謂例前則有
聞聲見色等義。言成業性故者。業即欲等十二顛
倒以為本因而造殺等十惡妄業。性即六亂妄想。
言十二區分由此輪轉者。以六亂妄想為之因以
生十二顛倒。復以十二顛倒為之緣以造十惡等
業。逐其昇沉十二區分由此輪轉。嗚呼眾生妄想
六亂如此。非如來與之發明而眾生日用終日用
此而無覺知。亦可謂迷之甚也。今既覺知顛倒之
因矣可不務使其顛倒不生以入如來真三摩地
哉。然顛倒根本因無明而後有世界。因世界而後
有眾生。故曰妄為明覺因明立所所既妄立生汝
妄能。而世界之始必本諸動。故曰覺明空昧相待
成搖故有風輪執持世界。蓋動則屬風風必有聲。
是故六塵先因聲有故曰因動有聲因聲有色。所
以十二類生亦先之以動顛倒意在乎此。從真起
妄既以動為之本。則返妄歸真要以不動為之本。
是故當機因循聲流轉墮於邪思而殷勤啟請楞
嚴大定。如來則示之以常住真心示之以寂滅道
場真阿練若。誠對病之良藥寂動之要門孤山。以
三止消文雅合其宜也。】

「○(二感十二果)乘此輪轉顛倒相故是有世界卵生胎生濕生化
生有色無色有想無想若非有色若非無色若非有
想若非無想。」

【【觧】天如補註曰此總標也。由十二區分窮變旋復。
故輪轉顛倒各具十二而變化眾生成十二類也。

【疏】天台曰有輪轉顛倒之性即六亂妄想窮十二
變為一旋復是也。有輪轉顛倒之相即虗妄動顛
倒以至怨害殺顛倒是也。因此性相輪轉顛倒故
有三界六道十二類生。性相為業因十二類生為
業果。妄相既倐焉緣色又倐焉緣聲矣。則因之而
生十二顛倒亦忽爾為動而又忽爾為欲。至於召
其果報卵焉胎焉更相變易亦六亂而無定趣也。
若併前經旨彚而明之。則因世界顛倒六塵之中
而一一互具五塵以牽生眾生顛倒六根之中以
成乎六亂妄想。而六亂妄想取著於六塵時。或緣
之以為虗妄輪迴動顛倒以至或緣之以為怨害
輪迴殺顛倒。或為婬為殺為盜為妄以至為兩舌
為惡口。造彌天之業作無窮之過鮮不由斯。故曰
乘此輪轉顛倒相故是有世界十二類生。此與四
卷三種相續義同但詳略互各有異。必須遞相準
望然後能盡類生之旨趣也。然十二類生不出六
道。下文所謂皆由隨順殺盜婬故。反此三種又則
出生無殺盜婬。有名鬼倫無名天趣。於天道中但
言欲天。蓋六亂妄想止於欲界而巳。若色界初天
巳得禪定何六亂之有。是故留礙輪迴障顛倒和
合著成休咎精明。但在欲界初天與四天王齊。若
然者則銷散輪迴感顛倒暗成空散銷沉亦且一
往約欲界言之。固不可與般若經十類生同準而
論也。】

「○(二別顯二初示十二初動類)阿難由因世界虗妄輪迴動顛倒故和合氣成八
萬四千飛沉亂想如是故有卵羯邏藍流轉國土魚
鳥龜蛇其類充塞。」

【【觧】溫陵曰卵惟想生虗妄即想也。想體輕舉名動
顛倒。卵以氣交名和合氣成。想多升沉名飛沉亂
想。故感魚鳥飛沉之類也。十二類各八萬四千者
各由八萬四千煩惱感變也。羯邏藍云凝滑。入胎
初位胎卵未分之相也。

【疏】天台曰虗妄輪迴動顛倒因也。和合氣成緣也。
魚鳥龜蛇所生法也。然而單因不立獨緣難成。因
緣和合方能生法。此與前文眾生相續中見明色
發明見想成義同。明見即虗妄動倒。氣即色發。既
曰和合氣成則八萬四千飛沉亂想。乃類生果上
之亂想非因中虗妄動等六亂妄想。此所謂以亂
因招亂果。眾生界中惟一六亂妄想而巳。是則以
果望因而六亂妄想亦乃具足八萬四千六亂妄
想有飛有沉。下文明情多想少。重為毛羣輕為羽
族。準今則飛為羽族沉為魚龜蚖蛇。逐妄以別其
飛沉隨業而分其輕重也。】

「○(二欲類)由因世界雜染輪迴欲顛倒故和合滋成八萬四
千橫竪亂想如是故有胎遏蒲曇流轉國土人畜龍
僊其類充塞。」

【【觧】溫陵曰胎因情有雜染即情也。情生於愛名欲
顛倒。胎以精交名和合滋成。情有偏正名橫豎亂
想。故感人畜橫豎之類。遏蒲曇云皰。即胎卵漸分
之相也。虗妄雜染執著留礙等有情皆具。但隨偏
重者感類耳。吳興曰依㲉而起曰卵生。含藏而出
曰胎生。假潤而興曰濕生。無而忽有曰化生。如是
四生由內心思業為因外㲉胎藏濕潤為緣。藉緣
多少而成次第。卵生具四所以先說。胎生具三。濕
生具二。化生惟一謂思業也。此依瑜伽所解。

【疏】天台曰六亂妄想起雜染欲顛倒時有邪有正。
其情正則為人道僊道而豎生。其情不正則為畜
類而橫生。若邪正相半則為龍類。以其形質或橫
或豎故也。曷為正。於儒則三綱五常於佛則三皈
五戒。更兼十善則為天道。加以四諦十二因緣六
度萬行首楞大定此乃正之又正。則為聲聞緣覺
為菩薩道佛道也。】

「○(三趣類)由因世界執著輪迴趣顛倒故和合煖成八萬四
千翻覆亂想如是故有濕相蔽尸流轉國土含蠢蝡
動其類充塞。」

【【觧】溫陵曰濕以合感執著即合也。合由愛滯觸境
趨附名趣顛倒。濕以陽生名和合煖成。所趣無定
名翻覆亂想。故感蠢蝡翻覆之類也。蔽尸云軟肉。
濕生初相也。既不入胎故無前二位矣。十生皆本
於婬欲起於情想。以迷情愈妄故化理愈乖。以至
蕩為空散頑為木石。妄末雖殊妄本一也。

【疏】天台曰六亂妄想起執著趣顛倒時違心背信。
翻覆任情。遂感含蠢蝡動其形或翻或覆其行或
飛或走而無定趣也。言執著者非兢競業業之謂
也。乃於六塵境上則執吝而不釋。於六亂妄想則
翻覆而任情也。】

「○(四假類)由因世界變易輪迴假顛倒故和合觸成八萬四
千新故亂想如是故有化相羯南流轉國土轉蛻飛
行其類充塞。」

【【觧】溫陵曰化以離應變易即離也。離此託彼名假
顛倒。觸類而變名和合觸成。轉故趣新名新故亂
想。故感報亦爾。蛻脫故趣新也。如虫為蝶則轉行
為飛。如雀為蛤則蛻飛為潛。凡以不同形而相禪
皆轉蛻也。羯南云硬肉。蛻即成體無軟相也。自下
皆稱羯南者諸類通稱止此。若第五鉢羅奢佉曰
成形則各隨狀貌非通稱也。孤山曰化相者非無
而忽有之化。如蠐螬蟲脫換故皮欣取新質。意欲
飛騰故云轉蛻飛行也。吳興曰轉蛻飛行未必惟
舉蠐螬之類。蓋是化生取譬之象。如列子云天地
委蛻。下文純想則飛皆取譬也。是則轉蛻譬故形
之易脫。飛行喻新質之輕舉。無而忽有理合在茲。
天如補註曰環圓二師所解化生固合經義。若論
天獄鬼等皆有化相則岳師無而忽有之說亦有
理焉。宜備取之。

【疏】天台曰或問余聞三界六道不出四生。今於四
生之外更說八種類生。豈四生收所不盡而別有
異種為生乎。答曰後之八種亦不外乎四生。但經
意以此八種異乎尋常。而因果之事心麤浮者所
不能推。故於四生之外詳而明之。使知眾生顛倒
妄想無所而不盡有以觀之破之以成奢摩他路
爾。雖然要知此後八種化生居多。蓋化有無而忽
有之化如天獄等是也。有當體變化之化如當門
轉蛻飛行是也。如下休咎精明不係無而忽有推
與何生。神鬼精靈精神化為土木金石呪詛厭生
皆無而忽有之化也。若蒲盧之抱蟲為兒土梟之
附塊為子皆當體變轉為化。惟水母之屬理而推
之則合濕化而有生。豈非化生之義廣攝生之理
該。是則必合四師之說化生之道斯顯。若以當文
為言則六亂妄想變易假顛倒時情念乖違新故
更變。故受生時或轉行為飛蛻飛為潛假借相禪
觸類而成為化相羯南也。】

「○(五障類)由因世界留礙輪迴障顛倒故和合著成八萬四
千精耀亂想如是故有色相羯南流轉國土休咎精
明其類充塞。」

【【觧】資中曰事日月水火和合光明堅執不捨障隔
不通名為留礙。精明顯著因此受生故名色相。星
辰日月吉者為休凶者為咎。至于嚼火蚌珠皆是
此類。溫陵曰一切精明神物皆精耀也。其想巳結
成精耀故但有色而巳。涅槃云八十神皆因留礙
想元成此精耀。此雖至精至神亦未離乎乘彼輪
轉顛倒相也。

【疏】天台曰六亂妄想起留礙障顛倒時。於世界顛
倒中妄生執著而為精耀亂想。故受生時因果相
符竟為休咎精明也。】

「○(六惑類)由因世界銷散輪迴惑顛倒故和合暗成八萬四
千陰隱亂想如是故有無色羯南流轉國土空散銷
沈其類充塞。」

【【觧】溫陵曰厭有著空滅身歸無名銷散輪迴。迷漏
無聞名惑顛倒。厭有歸無則依晦昧空。故和合暗
成而名陰隱亂想。即無色界外道類也。此有想無
色而不成業體故亦稱羯南。又有惑業昏重形色
銷磨體合空昧識附陰隱。亦空散銷沉類也。

【疏】天台曰六亂妄想起銷散惑顛倒時以形為有
待而身為患本。思專想寂銷之散之。不知其為陰
隱亂想報為空散銷沉。依晦昧空亦其理也。然此
皆且論其欲界。如舜若多神之類不必以無色界
外道言之。】

「○(七影類)由因世界罔象輪迴影顛倒故和合憶成八萬四
千潛結亂想如是故有想相羯南流轉國土神鬼精
靈其類充塞。」

【【觧】資中曰蹈跡附影之類皆從憶想所生。論因或
如外道凡夫祠禱神明託附形像終身奉事志慕
靈通。因果相酬故生其類。溫陵曰虗妄失真邪著
影像。無所託陰從憶想生於罔象中潛結貌狀。其
神不明而幽為鬼。精不全而散為靈。無有實色但
有想相。

【疏】天台曰六亂妄想起罔象影顛倒時憶想神鬼
之影象。所謂鬼神之道吾亦難明感應之理不可
不信。故稱罔象輪迴。憶以成之故為潛結亂想。世
人昧而不知妄生欣慕而志圖􂢖蠁。其如因果不
誣竟墮其類也。】

「○(八癡類)由因世界愚鈍輪迴癡顛倒故和合頑成八萬四
千枯槁亂想如是故有無想羯南流轉國土精神化
為土木金石其類充塞。」

【【觧】資中曰外道計無情有命金石堅牢或習定灰
凝思專枯槁心隨境變遇物成形。如華表生精黃
頭化石之類是也。溫陵曰不了諦理固守愚癡。癡
鈍之極則頑冥無知而精神化為土木金石也。

【疏】天台曰六亂妄想起愚鈍輪迴癡顛倒時。以心
固可同乎死灰。形固可同乎金石者。為長生□視
之計。由此心同乎境境隨乎心。和合頑成乎枯耦
亂想而精神竟化為無情堅牢之物。不知金石雖
堅而終歸於盡。精神雖在而終墮乎愚。陳那一喝
而銷亡。張華一鑑而敗露。不獨形之不可長保。而
神亦與之俱喪。愚鈍輪迴信愚鈍也。】

「○(九偽類)由因世界相待輪迴偽顛倒故和合染成八萬四
千因依亂想如是故有非有色相成色羯南流轉國
土諸水母等以鰕為目其類充塞。」

【【觧】資中曰和合巧偽改故作新。或假託因依遞為
形勢。資身養命業果相循。不從自類受身故名非
有色相等。有情身內八萬戶蟲并是此類。溫陵曰
水母之類以水沫為體以鰕為目。本非有色待物
成色。不能自用待物有用。迷失天真綿著浮偽。彼
此異質染緣相合故曰因依。

【疏】天台曰六亂妄想起相待輪迴偽顛倒時而遞
相因依互為形勢。苟且之行則靡所而不至。由此
和合染成因依亂想竟成水母之類。然世之君臣
父子兄弟之間孰有不因依以行其道亦求其正
而巳矣。苟曰不正鮮有不墮茲類也。水母俗謂之
蝦蛇一名蟦形如羊胃。】

「○(十性類)由因世界相引輪迴性顛倒故和合呪成八萬四
千呼召亂想由是故有非無色相無色羯南流轉國
土呪詛厭生其類充塞。」

【【觧】資中曰有一類生因聲呼召引發性成。如蝦蟆
等以聲附卵。論因或是樂為淫聲習以生著。從自
性類不假他成名非無色相。藉聲誕質故云無色。
溫陵曰邪業相引使性情顛倒而乘呪託識。不由
生理妄隨呼召。即世間邪術呪詛精魅厭物因而
有生者也。

【疏】天台曰六亂妄想起相引性顛倒時。以淫聲彼
此而相調念念不忘習以成性。亡者神識顛倒愗
亂。或聞蝦蟆之聲而惑為琴心。或聞呪詛之音而
惑為艶曲。故為和合呪成呼召亂想呪詛厭生其
類充塞。】

「○(十一罔類)由因世界合妄輪迴罔顛倒故和合異成八萬四
千回互亂想如是故有非有想相成想羯南流轉國
土彼蒲盧等異質相成其類充塞。」

【【觧】資中曰誣罔取他納為巳有名罔顛倒。背親向
義寄死託孤忘本蒸嘗認彼宗嗣是其因也。溫陵
曰二妄相合性情罔昧異質相成生理回互。如彼
蒲盧本為桑蟲非有蜂想而成蜂想。吳興曰以異
質故非有想相。以相成故成想羯南。

【疏】天台曰六亂妄想起合妄輪迴罔顛倒時。不獨
背親向義寄死託孤之為然。凡是誣罔取他納為
巳有皆其事也。故因果昭然竟和合異成回互亂
想為蒲盧等之類也。】

「○(十二殺類)由因世界怨害輪迴殺顛倒故和合恠成八萬四
千食父母想如是故有非無想相無想羯南流轉國
土如土梟等附塊為兒及破鏡鳥以毒樹果抱為其
子子成父母皆遭其食其類充塞。」

【【觧】溫陵曰怨害相酬傷殺相反生理恠誕葉絕倫
義故感土梟之類。因土塊毒果成形。非無鳥想而
本無想也。資中曰父母有愛名非無想相。怨無有
愛故云無想。問既是怨對無感生緣何得用附而
生怨中有愛。答如畜猪羊貪殺故養。豈非怨中亦
有愛乎。孤山曰土梟破鏡者按史記孝武本紀云
祠黃帝用一梟破鏡。孟康曰梟鳥名也食母。破鏡
食父。黃帝欲絕其類使百物祠皆用之。破鏡如貙
而虎眼。今云鳥者恐譯人誤。或鳥字合是等字。後
人妄改耳。】

「○(二結)是名眾生十二種類。」

【【觧】溫陵曰此皆不了妙覺明心迷陷情欲積妄發
生妄隨輪轉。非正修行莫能免脫。故下文示以除
妄修證之法焉。

【疏】天台曰六亂妄想起怨害輪迴殺顛倒時。絕理
敗倫逆行恠事。如下之弑上非恠而何。故感食父
母想如土梟等。然又不獨此也。凡一切上之畜下。
始則親之終則疎之。始則養之終則殺之。親養固
其恩矣疎而殺之恩反成怨。土梟之倫始則居然
一父子也非親養之報乎。終必食之非固有心而
食之也。形影相隨果報不忒不期然而使之然也。
昔者黃帝欲絕其倫使百物祠皆用之。然鳥之為
梟形梟也。固可絕之。人之為梟心梟也安能絕之。
故善革梟者無如革人。革人又無如革心。嗚呼安
得率天下之人俱革其心以為忠臣孝子哉。吳興
曰金剛般若卵胎濕化乃至非想皆通三界。今十
二類義必無殊。觀乎現文唯無色羯南似通上界。
其十一種悉是欲界之相耳。此蓋如來隨宜所說
且就現前幽顯可驗者略而示之。幽如鬼神精靈
等顯如魚鳥龜蛇等。若以有頂外道解無色者未
必然。將恐欲界亦有斯類。如舜若多豈在四空乎。
應知下文廣談七趣秪由此中說相未周前後相
成方見經旨。此中生數雖多趣相則略。若以七趣
一期觀此十二類生猶缺地獄修羅二趣。然餘五
趣亦未委明。大槩且言迷真起妄故有類生破妄
顯真故有諸位。迷悟相翻意在于悟。從悟說位用
酬前文阿難之請。天台曰吳興此說其理至當。惟
無色羯南似通上界之言則非。大率此文說十二
顛倒之因本於六亂妄想。但約欲界言之趣秪齊
於初天。若忉利巳上雖有妄想未必如下地眾生
之六亂。此須約四句以明妄想之輕重。一是妄想
是六亂下地眾生是也。二是妄想非六亂上二界
及欲界有定天人是也。三非妄想非六亂出三界
聖人是也。惟缺第四是六亂非妄想句爾。】

大佛頂如來密因修證了義諸菩薩萬行首楞嚴經
卷第七

大佛頂如來密因修證了義諸菩薩萬行首楞嚴經
卷第八
師子林沙門　惟則　會解
天台山沙門　傳燈圓通疏

「○(二明反妄歸真立淺深次位三初總明漸次為入位之法二初結前生後二初結顛倒因)阿難如是眾生一一類中亦各各具十二顛倒猶
如揑目亂華發生顛倒妙圓真淨明心具足如斯虗
妄亂想。」

【【觧】溫陵曰十二顛倒即動顛倒欲顛倒至殺顛倒
也。孤山曰各具即互具也。以一一類心妄種皆具。
一則現起名事造。餘則冥伏名理具。以妄本無體
元是真心。是故妄具元是真具。具無具相一切皆
空。如是了知始可議道。

【疏】天台曰上猶如揑目亂華發生喻妄而不喻真。
下妙圓真淨明心明真而不明妄蓋。經文言簡意
周。以喻影互乎法以法影互乎喻。若取法以足喻
則妙圓真淨明心猶如睛空。應取色陰中譬如有
人以清明眼見晴明空惟一晴虗迥無所有。即名
為妙空圓空真空淨空明空無所而不可。及乎其
人無故不動目睛瞪以發勞則見狂華無端亂起。
則先之睛空麤而非妙偏而非圓妄而非真染而
非淨暗而非明矣。若以喻足法則眾生亦然。妄為
明覺因明立所所既妄立生汝妄能無同異中熾
然成異等。則彼寶覺真空不得其妙圓真淨明矣。
故曰顛倒妙圓真淨明心具足如斯虗妄亂想。】

「○(二生漸次法)汝今修證佛三摩地於是本因元所亂想立三漸
次方得除滅如淨器中除去毒蜜以諸湯水并雜灰
香洗滌其器後貯甘露。

○(二標列正明二初標列)云何名為三種漸次一者
修習除其助因二者真修刳其正性三者增進違其
現業。」

【【觧】吳興曰除去毒蜜喻除其助因及刳其正性也。
湯水如正行灰香如助行甘露譬所證之理。孤山
曰言漸次者事漸理圓不同偏教之漸也。問此三
漸次於天台六即中屬何位邪。答名字中修能成
觀行及發真似也。長水曰前問至何漸次得修行
目。今此第二正名修行故云真修。

【疏】天台曰或問三漸次淺深之相何如。答曰若一
往觀其三節工夫。修習位但在名字。真修位在乾
慧觀行純熟。增進位在初信巳去。再往觀後總結
如是皆以三增進故善能成就五十五位真菩提
路是則三種淺深皆具。蓋位位之中皆有伏道解
脫道。無論前位至如等覺後心金剛乾慧為妙覺
伏道。準瓔珞經云等覺性中有一人名金剛幢慧
以大願力住壽百劫倒修凡夫之行。豈不工夫亦
有微著淺深修習真修增進三種之差別乎。若論
三種所斷。初除助因先斷五辛。此名字初心即能
永斷。若餘之助因恐亦多種。如下文云以火淨食
無噉生氣則凡助三毒之因悉宜敕斷。若第二刳
其正性。夫身婬易制而正性難刳必須婬機俱斷
斷性亦無。然觀下文父母肉身不須天眼之言亦
位在內外從可知也。第三違其現業。若觀現文則
始於乾慧終於初住。以此而知業豈易違哉。至於
菩薩有廣求佛法之貪誓斷無明之嗔不了佛性
之癡。聲聞聞大樹琴音而不安迦葉見法性五塵
而起舞。以初諒末豈能無之。則刳正性違現業亦
直齊乎等覺也。於是本因元所亂想者明所觀之
境也。立三漸次者明能觀之觀也。論今經所觀之
境同天台止觀所明有妄有真。妄則陰入界境真
則三諦三如來藏。蓋此經以破妄顯真而為力用。
雖曰破妄意在即真。前經所明莫非其事。今但云
元所亂想立三漸次者順文勢約所破而言之也。
元所亂想不外六種識心。此又與天台初觀六識
是同。豈非元所亂想立三漸次之語該括一經備
詳始末乎。然若玄會同歸固不必於重明。苟執筌
為魚恐未究乎本指。是故釋茲二句不避繁冗博
蒐全經用天台十乘觀法通之。庶令增進五十五
位真菩提路者有以憑焉。言十乘者觀不思議境。
若去丈就尺去尺就寸言之則以耳根為事境以
圓通常為理境。事理相即不可思議。作如此觀於
耳識元所亂想得以滅除。一根既返源六根成解
脫。是為第一觀不思議境顛倒不生入三摩地也。
若觀此境想不得滅理不得入。應當悲巳悲人上
求下化。何者行人觀此境時知由六亂妄想故必
沉惡道有苦可悲。即圓通常故當成佛道有樂可
仰。悲巳故發一誓願銷我億劫顛倒想希更審除
微細惑。悲人故發一誓願如一眾生未成佛終不
於此取泥洹。慈巳故發一誓願願今得果成寶王。
慈人故發一誓願還度如是恒沙眾。由發此四弘
誓願故六亂妄想得以滅除。華嚴所謂初發心時
便成正覺。是為第二真正發菩提心顛倒不生入
三摩地也。第三善巧安心定慧者。若真正發心於
三摩地猶不能入。當一一觀察今於六亂妄想何
想為多。然六想雖多不出昏動。若動念多應用三
止而止息之。若昏沉多應以三觀而照了之。夫昏
動病也止觀藥也。服藥身安醫則奏効。苟不得所
而藥反為病。寂寂多則易生昏睡。惺惺多則易生
亂想。宜調停適候。故曰寂寂惺惺是亂想惺惺非。
惺惺寂寂是無記寂寂非。如是安心得所則淨極
光通達寂照含虗空。是為第三善巧安心止觀顛
倒不生入三摩地也。第四破法遍者。前乘止觀向
上向下。向上應入三摩。向下應顛倒不生。若不入
不破何物為妨蓋破法有所不遍。又須研破六亂
妄想三諦之境。本不即十法那忽即十法是故須
破以妙明不滅不生合如來藏十界俱非以破法
遍本不離十法那忽離十法是故須即。以妙明不
滅不生合如來藏而十界俱即要須即即而離即
離而即。以妙明不滅不生合如來藏而十界離即
離非。是即非即以破法遍。不即不離菩提道成是
為第四破法遍顛倒不生入三摩地也。第五識通
塞者。三止既破六亂此心應與理會那猶不會。當
更細檢一切諸法中皆有安樂性那忽併彼。故曰
知見無見斯即涅槃。一切諸法中皆是魔羅網那
忽併取。故曰知見立知即無明本。又曰為物所轉
故於是中觀大觀小即通而塞也。若能轉物即同
如來即塞而通也。是為第五識通塞顛倒不生入
三摩地也。第六善修道品者。行者既識通塞云何
於坦途中而修道品。首楞嚴定有正有助。正即密
因奢摩他等是也。助即萬行圓頓四念處等是也。
經云有三摩提名大佛頂首楞嚴王具足萬行。因
善修故六亂妄想得滅。是為第六善修道品顛倒
不生入三摩地也。第七對治助開者。既能善修道
品必能流入三解脫門。若未入而難起方救他而
難起云何對治。若慳弊難起當觀慳即菩提受不
受亦受亦不受乃至五不受。不受即檀。檀義含於
六。資生無畏法此中一二三餘弊亦如是。又若婬
弊宿習難防佛令專誦神呪。是為第七對治助開
顛倒不生入三摩地也。第八善知次位者。行人若
不知位次則有未得謂得未證謂證增上慢之失。
當知生滅去來本如來藏理即也。能如此解名字
即也。所觀契理觀行即也。六根清淨相似即也。常
心分顯分真即也。圓滿菩提究竟即也。是為第八
知位次顛倒不生入三摩地也。第九安忍成就者。
行人行道時熟未熟多動障難每須安忍。如來無
問自說明五十重陰境即示以安忍之法。故曰成
就破亂由汝陰心。主人若迷客得其便。當處禪那
覺悟無咎。則彼魔事無奈汝何。是為第九能安忍
顛倒不生入三摩地也。第十離法愛者。能修諸乘
安於強輭。必於常心有所相應若生法愛住而不
前是為將登而崩將過而墜。故曰眾生狂迷不自
忖量。各以先習迷心而自休息。將為畢竟所歸寧
地自言滿足無上菩提。聲聞緣覺不成增進。汝等
存心秉如來道。將此法門於我滅末傳示末法令
其身心入佛知見圓滿菩提歸無所得。是為離順
道法愛顛倒不生入三摩地也。又元所亂想即首
卷第一生死根本用攀緣心為自性者。修習真修
增進即第二根本菩提涅槃元清淨體識精元明
能生諸緣緣所遺者。是則今文元所亂想乃廣上
生死根本所生諸緣緣色緣聲等六亂而無緒也。
至於真修之方正指六根圓通返聞聞乎自性復
此元明而巳矣。】

「○(二正明三初修習除其助因三初徵)云何助因。

○(二釋二初總明四食)阿難如是世界十二類生不能自全
依四食住所謂段食觸食思食識食是故佛說一切
眾生皆依食住。

○(二別斷五辛二初述意)阿難一切眾生食甘故生食毒故
死。

○(二正斷二初勸斷顯助開)是諸眾生求三摩地當斷世間五種辛菜是五
種辛熟食發婬生噉增恚。

○(二約人明過患二初說法人過患)如是世界食辛之人縱
能宣說十二部經十方天僊嫌其臭穢咸皆遠離諸
餓鬼等因彼食次䑛其唇吻常與鬼住福德日消長
無利益。

○(二坐禪人過患)是食辛人修三摩地菩薩天僊十方善神
不來守護大力魔王得其方便現作佛身來為說法
非毀禁戒讚婬怒癡命終自為魔王眷屬受魔福盡
墮無間獄。

○(三結)阿難修菩提者永斷五辛是則名為第
一增進修行漸次。」

【【觧】溫陵曰四食者人間段食謂所餐必有分段。鬼
神觸食但歆觸而飽。禪天思食食至或但思之而
飽。識天識食既無形色但以識想。此直明眾生皆
依食住。而因食戒斷五辛不必他引也。五辛內發
婬恚外引邪魅故名助因也。吳興曰食甘等舉段
食之損益欲除五辛之助因也。以五辛能發婬恚
猶毒死之食焉。孤山曰五辛者楞伽經云葱蒜韭
薤興渠也。應法師云興渠梵音訛也正云興宜。慈
愍三藏云根如蘿蔔出土辛臭。慈愍冬至彼土不
見其苗則此方無故不翻也。

【疏】雲間補遺云成唯識論一者段食變壞為相。二
者觸食觸境為相。三者思食希望為相。四者識食
執持為相。段食香味觸三。於變壞時能為食事。以
變壞時色無用故。觸食謂有漏觸。裁取境時能為
食事。思食謂有漏思。希可愛境能為食事。識食謂
有漏識。由段觸思勢力增長能為食事。擕李云四
食皆取資益為義。段謂形段以香味觸三塵為體。
入腹變壞資益諸根。古翻經律多云摶食其義則
局。如漿飲等不可摶故。觸謂觸對取六識中相應
觸對前境時生喜樂故。思謂意思取第六識相應
思於可意境生希望故。相應觸及相應思皆心所
徧行中法。思想飲食令人不死亦名思食。冷暖等
觸亦名觸食。此乃分通非正食義。識即第八執持
之相。由前三食勢分所資。令此識增長勝能執持
諸根大種故。若約三界辨之段食惟在欲界。以色
無色界無香味二塵。餘之三食徧通三界。長水之
釋義亦大同。天台曰四食之說本因佛破外道不
知食有幾種故為說此四食。而惟識論又發明之。
擕李等又解釋之業有定論。若如溫陵師說其義
甚局故不可依。食甘故生食毒故死者。吳興所謂
凡一切食有資益故皆名為甘。不正消變能壞身
心皆名為毒。辛菜甚多但云五種者。然有辛而非
葷者如薑椒之屬。今云辛而又葷惟此五種。食五
辛人有二種大過。一者內招滅善生惡過。蓋此五
辛其性大熱。熟食熱毒攻之於內故發婬。生噉熱
毒發宣於外故增恚。二者外招滅善生惡過。蓋此
五辛極大臭穢。若說法者食之天僊嫌臭遠離餓
鬼䑛吻親近。若修禪者食之善神嫌穢不護魔王
乘便說法。凡有如此過患是故如來殷勤敕斷。嗟
夫世間人為不急事罹大罪愆莫甚於食五種辛
菜。清淨好潔之士尚宜戒之。況三昧真修之士可
食之耶。】

「○(二真修刳其正性三初徵)云何正性。

○(二釋二初以戒刳性二初持小乘戒二初正唱令斷)阿難如是眾生入三摩地要先嚴持
清淨戒律永斷婬心不餐酒肉以火淨食無噉生氣。

○(二反顯勸持)阿難是修行人若不斷婬及與殺生出三界者無
有是處當觀婬欲猶如毒蛇如見怨賊。

○(二持大乘戒)先持聲聞
四棄八棄執身不動後行菩薩清淨律儀執心不起。」

【【觧】溫陵曰欲刳婬殺正性必持戒律。不飲酒防亂
之至也。不噉生防殺之至也。律中五果皆須火淨
示不噉生氣也。婬如毒蛇怨賊者能害法身殺慧
命故也。執身使無犯也。執心使無思犯也。

【疏】天台曰正性者欲界眾生以婬欲而正性命也。
故前文明業果相續以欲貪而為之始。次繼之以
食眾生肉之盜貪。又進之以戕害生靈之殺貪。此
又食噉相酬殺傷相報牽生欲界之業因皆足以
資生死之正性。故真脩之士要先嚴持清淨戒律。
於戒律中最所當斷者又莫先於永斷婬心次之
以不餐酒肉。蓋酒雖不係於四重而能為亂性之
本犯重之原。而又云以火淨食無噉生氣者。以杜
致婬之漸傷慈之微耳。故律制比丘凡五果皆須
火淨而然後食之意在乎此。律中更有爪淨揉淨。
今舉一途且言火爾。當觀婬欲猶如毒蛇如見怨
賊者。正言害法身殺慧命之賊有強軟之不同。強
者易防而軟者難制。清淨比丘應先觀破。如涅槃
經說菩薩觀愛有九種過患。此即當第三種如妙
華莖有毒蛇。又當準立云如巧言令色人為怨賊。
能如此觀破自當畏罪遠離也。先持小戒執身後
持大戒執心。以示比丘之戒進不躐等也。故十輪
經云若不先受小乘即學大乘無有是處。乃至云
無力飲河池詎能吞大海。猶此方儒宗先小學而
後大學亦必然之理也。】

「○(二戒淨獲益二初觀行成就)禁戒成就則於世間永無相生相殺之業偷劫不
行無相負累亦於世間不還宿債。」

【【觧】吳興曰不婬故無相生。乃至不妄故不還宿債。
以大妄語貪其供養故。約位言之此應在外凡觀
行之中。

【疏】天台曰相生即欲貪相殺即殺貪偷劫即盜貪
包得妄語。三者不行復何負累之有。而云禁戒成
就者。始雖執身莫犯未得名為成就。必至於執心
不起斯名成就禁戒也。】

「○(二因發似解)是清淨人修三摩地父母肉身不須天眼自然觀
見十方世界覩佛聞法親奉聖旨得大神通遊十方
界宿命清淨得無艱險。

○(三結)是則名為第二增進修行
漸次。」

【【觧】資中曰此如法華現身所得六根清淨即相似
位也。

【疏】天台曰五根為身根之所具。四眼又為肉眼之
所具。肉眼礙非通天眼通非礙。父母肉身不須天
眼者。由其持戒清淨即礙能通也。蓋破戒能為神
通障。今戒根清淨故即身能獲神通。觀見十方即
天眼通。覩佛聞法即天耳通。遊十方界即身如意
通。宿命清淨即宿命通。惟無他心與無漏通以其
未破惑故也。】

「○(三增進違其現業三初徵)云何現業。

○(二釋二初正違現業)阿難如是清淨持禁戒人心無貪婬
於外六塵不多流逸。」

【【觧】溫陵曰流逸奔塵起現前業。由戒禁制得不流
逸斯能違遠。

【疏】天台曰三業運用由根與塵偶起六亂妄想。今
此行者由心無貪婬返照自性旋元自歸根無所
偶故能違其現業。】

「○(二因違入證二初明由違證似)因不流逸旋元自歸塵既不緣根無所偶返流全
一六用不行。」

【【觧】吳興曰因不流逸由斷客塵煩惱也。旋元自歸
漸入如來藏理也。塵既不緣下此又進破根本無
明也。前屬似位但云不多流逸。今取真證乃是根
塵泯亡逆無明流純一真性微細生滅六用不行。

【疏】天台曰偶者對偶。世間之相皆有對偶。如陽以
陰偶天以地偶君以臣偶父以子偶夫以妻偶。此
人情之所共知者也。獨根以塵偶為庸人之所略。
生死法中若父失其母夫失其妻人必以喪偶為
苦。惟涅槃之法則以塵既不緣根無所偶返流全
一六用不行為樂。此世出世間所以異也。】

「○(二明由似證真三初明德)十方國土皎然清淨譬如琉璃內懸明月身心快
然妙圓平等獲大安隱一切如來密圓淨妙皆現其
中。」

【【觧】吳興曰先顯依報淨有法有喻。次顯正報淨有
自有他。自則三德圓證他則諸佛同體。天如補註
曰密理也圓智也淨妙行也。即法身等三德。

【疏】天台曰上文雖云無偶猶有乎根。未足以臻乎
涅槃安隱之至樂。必至於亡前塵盡內根空觀智
滅諦理生滅既滅寂滅現前斯證乎三德之涅槃
樂。故曰十方國土皎然清淨。譬如琉璃內懸明月
身心快然妙圓平等獲大安隱。琉璃譬國土。明月
譬正報。安隱即大涅槃。言平等者眾生未證涅槃
時依報則事理淨穢彼此俱不平等。正報則真妄
生佛身心俱不平等。今證涅槃故此一切俱得妙
圓平等而獲大安隱。惟其如此故一切如來密圓
淨妙三德祕藏皆現其中。前不云乎。今汝諸根若
圓拔巳內瑩發光如是浮塵及器世間諸變化相
如湯銷氷應念化成無上知覺正此謂也。一切之
言該於自他。如來二字正言本覺。】

「○(二明位)是人即獲無生法忍。

○(三顯功)從是漸修隨所發行安立
聖位。」

【【觧】溫陵曰華嚴十忍第三曰無生法忍。謂不見有
少法生不見有少法滅。離諸情垢無作無願安住
是道名之曰忍。吳興曰此中別指初住以上名為
聖位。若下文云以三增進故能成五十五位真菩
提路則通取十信也。

【疏】吳興熏聞記云忍謂忍可印持決定無繆即能
證智也。無生法從所斷惑得名。若約所證亦名寂
滅忍。雲間補遺云法華玄義明圓位斷伏中云就
事為無生就理為寂滅。又方證為寂滅讓果為無
生。記云惑是事法故約惑滅得無生名名為就事。
此惑若滅必證實理故約所證名為寂滅。當知始
從初住終至妙覺一一無非惑滅證理。維摩疏因
經初歎菩薩逮無所得不起法忍。釋云不起法忍
即是大無生忍亦名寂滅忍。問下歎淨名但言無
生。當知不起法忍秪是無生。何用寂滅釋不起法
忍。答在因讓果說名無生。若通論無生秪是寂滅
之異名也。】

「○(三結)是則名為第三增進修行漸次。」

【【觧】吳興曰上三漸次且約麤細前後分別。若圓修
者豈不以違其現業為創心發觀之本歟。故第一
漸次即云修菩提者永斷五辛也。當知菩提無漸
次漸次取菩提。譬如滄溟太霄詎有涯量。由操舟
舉翮之異而里數生焉。此下乾慧地等即後二漸
次之所階也。孤山以瓔珞五十二位對今辨之有
一合三開之相。一合者合十信為乾慧地也。三開
者開初住為十信心開十向為四加行開等覺出
金剛乾慧也。今詳此說惟四加行開相則顯餘不
應然。至下銷文當見其義。

【疏】天台曰三漸次文有正傍。正在除助因刳正性
違現業。傍則約能解脫世間三障能深入地位而
讚美之。意在舉力用以寓勸修。然三種工夫極要
者在違現業。極致意者在四種律儀。於四種中又
極致意者在婬戒。謂果能如此除助因刳正性違
現業可謂世間極清淨人。由清淨故即於此身獲
神通而無障隔。於進道而無阻礙。於入位而無雍
滯。故於初漸次彰其過則云天僊善神不來守護
魔王鬼神而得其便。二漸次顯其德云是清淨人
即肉身而具足神通。三漸次顯其德云因不流逸
旋元自歸等。皆言如是具德可以即生深入圓位。
刳正性入位功用猶淺但可階信而巳。惟違業功
用甚深一生可階初住。此皆總說不必拘拘配釋
是何等位也。孤山開初住為十信心吳興非之。交
光復是之云乾慧一位分明朿前漸次中所含十
信總成一位而孤山說合十信為乾慧理在不疑。
舊疏非之者秪因彼見通教乾慧名同務欲同之。
不知此名若同通教餘名當同別教。今餘位既皆
借別名圓此位亦應借通名圓。何得名實皆同於
通教乎。當知通教乾慧在於信前但對五品。此圓
乾慧乃在信後圓收十信。豈惟於文為順而實於
理大通也。交光此說凡墮三種過。一不知總別略
廣過。蓋三種漸次是總說入位功能。地位是別明
所歷階級。而交光乃聯翩解說。故其有曰分明束
前十信成今一位一不可也。二不知名實不同過。
蓋此經地位借三教名名圓教位。如初信前借通
教乾慧名名五品位。十向後借藏教四加行名名
初地伏道位。等覺後心借金剛乾慧名名妙覺伏
道位。名雖借之而義無不圓。而乃反誣吳興名實
皆同於通教二不可也。三不知名同義異過。蓋此
經信信之下皆約住名而結。其實名同義異。如吳
興所引無著立一十八住判金剛經地位何必初
住方受住名以破孤山此說甚當。交光乃左袒孤
山仍同其判三不可也。】

「○(二別明諸位顯菩提之漸八初乾慧地二初正明地體二初明所滅之惡)阿難是善男子欲愛乾枯根境不偶現前殘質不
復續生。」

【【觧】吳興曰是善男子指圓教外凡之人也。不可躡
上安立聖位而為次第。以漸次是通明修行從微
至著。地位是別示凡聖自下升高。人未審之便將
此地作無生法忍釋之者誤矣。欲愛乾枯者且從
麤惑言之。若通說者即圓修三觀頓伏五住乃觀
行成相也。根境不偶者。此與上文塵既不緣等名
義雖同麤細誠異。現前下謂由欲愛乾枯則於世
間永無相生相殺之業。故此身若謝來報不生。準
天台以五濁輕重分同居淨穢。今五濁既輕即當
捨穢而趣淨矣。】

「○(二明所生之善)執心虗明純是智慧慧性明圓鎣十方界乾有其
慧名乾慧地欲習初乾未與如來法流水接。」

【【觧】吳興曰人法二執了無實性故曰執心虗明。即
惑成智體具寂照故曰鎣十方界。大品十地初名
乾慧。天台於圓教十信前立五品位。且曰義推如
大品乾慧地也。噫智者隋時此經未至。而所立名
位懸契佛心。非聖人孰能是哉。沇師亦謂此經乾
慧是天台五品位但不合兼通六根清淨耳。問既
云未與如來法流水接豈非須指初住分真為法
流邪。答信之與住俱預法流。請以喻觀自明兩相。
故前文云如澄濁水貯於靜器。靜深不動沙土自
沉清水現前名為初伏客塵煩惱。去泥純水名為
永斷根本無明。斯則顯以通別二惑為濁流真中
二理為清水。驗今乾慧未入信心。】

「○(二依此進功)即以此心中中流入。

○(二十信十初信心)圓妙開敷從真妙圓重發
真妙妙信常住一切妄想滅盡無餘中道純真名信
心住。」

【【觧】吳興曰以觀行心緣中道理。相續無間流入初
信。圓師云此下十信雖與諸經名同而於名下皆
結住名。故知即是初住分開也。況云中道純真豈
是相似位邪。此說不然。夫如來設教被機不同。此
經以前權實未融地位多別。如瓔珞所說先空次
假後中之相也。今既開權顯實豈以昔經而為校
量乎。所以原始要終莫不皆用中道妙觀觀常住
妙理。苟不如是將何以顯此經純圓邪。但依一家
六即之義銷諸圓妙之文無相濫矣。言圓妙開敷
者即見惑先落三諦似顯也。從真妙圓等釋成上
句。謂從乾慧真妙圓心重發此位真妙信心。心與
理冥故曰妙信常住。涅槃明須陀洹所斷見惑如
四十里水。其餘在者如一毛渧。今約此義云一切
妄想滅盡無餘也。名信心住者。信為能住理為所
住。如無著立一十八住判金剛般若始終地位。亦
何必初住方受住名。

【疏】天台曰即以此心者。依耳根圓通用三止大定
圓伏五住煩惱三如來藏觀行現前之心也。此心
以常住中道而為之體。雖未接初住中道理水巳
與相似真理相接。亦可名為預於法流。從此法流
遡源以歸故曰即以此心中中流入。猶言從中道
之中而流入。亦可云以中觀觀中道而流入也。與
前初於聞中入流亡所義同而位別。彼兼名字此
專觀行故也。因此流入破去見惑而常住圓妙之
理如蓮華之開敷。此乃從觀行真妙圓理重發相
似真妙名見道位。相似見乎常住真心決然可信
故云妙信常住。八十八使悉皆淨盡故一切妄想
滅盡無餘。中道純真名信心住者正結成惑滅理
顯受初信名也。餘如舊說。】

「○(二念心)真信明了一切圓通陰處界三不能為礙如是乃
至過去未來無數劫中捨身受身一切習氣皆現在
前是善男子皆能憶念得無遺忘名念心住。」

【【觧】吳興曰捨身受身即分段生死也。一切習氣即
思惑正使也。故下文明五不還天所斷欲惑亦名
習氣。又應通指二死為捨身。總名五住為習氣。以
上文云過去未來無數劫中故。若爾則習氣之義
不可取大論垢衣香器為喻。

【疏】天台曰真信者指上初信心也。明了者此位進
斷思惑故所有信心更加明了。惟其明了則一切
圓通。陰處界三不能為礙秪釋成一切明了之相
耳。捨身受身習氣即思惑法執也。此既現前故能
憶念無遺。名念心住也。】

「○(三精進心)妙圓鈍真真精發化無始習氣通一精明惟以精
明進趣真淨名精進心。」

【【觧】吳興曰化變也。變諸妄習純成真明言其精也。
惟以下示其進也。

【疏】天台曰妙圓指初信心也。純真指二信心也。蓋
言向之妙圓純真至此而真精發化也。惟其所證
之理發化故無始習氣現前者通一精明。言全惑
成智惟以精明之智而進趣後之真淨妙理。以是
名為精進心焉。】

「○(四慧心)心精現前純以智慧名慧心住。」

【【觧】溫陵曰妄習既盡故心精現前而進趣云為純
智無無習矣。

【疏】天台曰既以精明而進趣乎真淨則心精者得
現於前。則向之全惑成智者無惑惟智。無惑惟智
則純以智慧名為慧心住焉。】

「○(五定心)執持智明周徧寂湛寂妙常凝名定心住。」

【【觧】溫陵曰慧既純明須定以持之。吳興曰周徧寂
湛謂定之用。寂妙常凝謂定之體。

【疏】天台曰向之純以智慧者。始獲此智慧多而定
少。今則執持此之智明使其周徧寂湛久之則寂
妙者常凝深契首楞大定名為定心住焉。】

「○(六不退心)定光發明明性深入惟進無退名不退心。」

【【觧】溫陵曰以定持慧至於寂湛。故性光發明而深
入於道。

【疏】天台曰前之五心名為五根而以慧定為之主。
一經所說雖稱大定而定即是慧。修此定慧非信
莫入故首之以信心。非念不成故次之以念心。非
精進不獲故次之以精進心。三者既備而定慧可
階故次之以慧心定心。五根生成五力排五障。入
三解脫門永無退轉。故曰定光發明明性深入惟
進無退名不退心。此後位次一以定慧為之本。但
有先後之不同。如曰等覺照寂妙覺寂照。即前五
心先慧後定亦是此意。能知乎此斯會經意焉。】

「○(七護法心)心進安然保持不失十方如來氣分交接名護法
心。」

【【觧】吳興曰按圓位至此斷三界思盡即六根清淨
之正位也。配瓔珞屬七住。對大品當佛地。約婆沙
齊三十四心。智者云三藏佛位望六根清淨位有
齊有劣。同除四住此處為齊。若伏無明三藏即劣。
既是發真斷惑之大節故特示云十方如來氣分
交接。

【疏】天台曰菩薩為心志存護法。雖有其心無法可
護不足稱為真護法也。惟定慧現前惟進無退而
此心進者又安然保持不失與十方如來氣分相
接方得名為真護法焉。前觀行位中圓伏五住乾
有其慧故未與如來法流水接。今階七信見思俱
盡見相似中道之理故與如來氣分相接也。】

「○(八迴向心)覺明保持能以妙力迴佛慈光向佛安住猶如雙
鏡光明相對其中妙影重重相入名迴向心。」

【【觧】吳興曰覺明保持即護法心也。上氣分交接則
自他心佛相應相冥。今迴佛慈光向于佛境則與
智明相對相照故曰猶如雙鏡等。又約十方如來
對照亦然故曰其中妙影等。

【疏】天台曰上言十方如來氣分相接者。此位巳破
見思進破塵沙深伏無明與初住本覺相去無幾
故得氣分相接。今言能以妙力回佛慈光等者。前
則氣分來接今則迴而歸之。特言慈光者以是出
假利他位有與樂義故。猶如雙鏡等者鏡喻體影
喻用。妙用無盡功德藏現前故喻妙影重重相入。
然此特回向而巳猶未真得其體也。至下戒心住
心光密迴獲佛常凝無上妙淨安住無為得無遺
失斯真得其體矣。又覺明即七信所護之法也。保
持即能護之心也。能以妙力回佛慈光向佛安住
者。即向來全本覺以起始覺之修者今則回始覺
之修以向本覺之性而安住之。言慈光者蓋八信
菩薩修出假之智期拔苦與樂也。猶如雙鏡光明
相對者。即始本二覺一合俱忘故使修性所具之
理重重相入而無盡焉。】

「○(九戒心)心光密迴獲佛常凝無上妙淨安住無為得無遺
失名戒心住。」

【【觧】吳興曰迴向既成同佛常寂。常寂之體即是無
上妙淨明心。安住此心正防無明微細之患故得
戒名。

【疏】天台曰因上始覺心光密迴而獲本覺常凝無
上妙淨。安住此無為之覺得無遺失。以是名為戒
心住焉。】

「○(十願心)住戒自在能遊十方所去隨願名願心住。」

【【觧】吳興曰準天台圓教未斷無明生同居者名為
願生正符此文也。又說十信出假利益眾生。今遊
十方。亦合其義。

【疏】天台曰住戒成就而中道本覺雖未分顯。然而
假理既巳現前。得乘此假而導利羣生。則僧那始
心稍得以赴故名願心住焉。】

「○(三十住十初發心住)阿難是善男子以真方便發此十心心精發輝十
用涉入圓成一心名發心住。」

【【觧】吳興曰瓔珞初住增修十心彼乃別教之相也。
智者以瓔珞十心對十乘觀法約圓初住具明十
德。章安云應是轉似為真一住具十也。今云真方
便者謂真家之方便。又真即方便皆以中道心修
故十用涉入圓成一心豈非智者章安之意乎。橫
開之說因無此理。

【疏】天台曰是善男子。指十種信心成就之人也。以
真方便者即最初方便。依耳根入流亡所乃通別
兼修正助並行。皆全性以起修全修而在性。所謂
真即方便皆以中道心修故。發此十心者。此雖在
信位亦可稱之為發。發此十心巳更進破一品無
明則向之十心而心精發輝。輝即光也。十用涉入
者。因發輝故一一互相涉入如帝網珠重重相入。
即向之十信心每一心各各具足十心。轉似為真
圓成初住之一心名發心住。可見登住巳去別無
他法莫不以十信心而為根本。十信心又以定慧
而為之根本。智者於法華玄義中釋初住位功德
大略有二。一明入住之因二明發心之相。入住之
因即以從相似十信能入十住真中之智。此同今
文以真方便發此十心心精發輝十用涉入圓成
一心名發心住。發心之相初發心時有三種心發。
一緣因善心發即是住不思議解脫首楞嚴定。二
了因慧心發即是住摩訶般若畢竟之空。三正因
理心發即是住實相法身中道第一義。正因心發
即一經所明常住真心實相理體。緣了二因即一
經所明定慧。至於初住三皆現前故名發心住也。
又云舉要言之即是住三德一切佛法。又住清淨
圓滿菩提心無緣慈悲無作誓願普覆法界。又住
一念中成就一切萬行諸波羅蜜。又住一切種智
圓斷法界見思無明。又住得佛眼。圓見十法界三
諦之法。又住圓入一切法門所謂二十五有王三
昧冥益眾生。又住菩薩圓滿業能顯一切神通謂
三輪不思議化彌滿法界顯益眾生。又能成就開
權顯實入一乘道。又能嚴淨一切佛土能起三業
供養一切十方佛得圓滿陀羅尼受持一切佛法
如雲持雨。又住能從一地具足諸地功德心心寂
滅自然流入薩婆若海。荊溪云證不思議名住一
切佛法。乃至證無法愛名住諸地功德。即是圓證
十乘觀法也。然此初住文猶總略。若一一顯示其
相當如觀音所敘。生滅既滅寂滅現前即是住三
德一切佛法。十方圓明獲二殊勝上合諸佛同一
慈力下合眾生同一悲仰即是住清淨菩提心無
緣慈悲無作誓願普覆法界。亦是住得佛眼圓見
十法界三諦之法。忽然超越世出世間即是住一
切種智圓斷法界見思無明。與佛同慈力故令我
身成三十二應入國土身即是住菩薩圓滿業能
顯一切神通三輪不思議化彌滿法界顯益眾生。
與諸眾生同悲仰故令諸眾生於我身心獲十四
無畏功德即是住圓入一切法門二十五王三昧
冥益眾生。不動道場涉入世間不壞世界能徧十
方供養微塵諸佛如來。又云六根圓明明照無二
含十方界立大圓鏡空如來藏承順十方如來祕
密法門受領無失。即是住能嚴淨一切佛土能起
三業供養如來得圓滿陀羅尼受持一切佛法如
雲持雨。若諸菩薩入三摩地進修無漏勝解現圓
我現佛身而為說法令其解脫即是能成就開權
顯實入一乘道。總前功德即是能從一地具足諸
地功德心心寂滅自然流入薩婆若海。亦是住一
念中成就一切萬行諸波羅蜜。但觀音所證不局
初住。然亦不妨以初住解釋。初住既爾下去大定
現前無功用心斷法界無量品無明。所有功德不
可稱計。大分略為十品智斷明十住位也。】

「○(二治地住)心中發明如淨琉璃內現精金以前妙心履以成
地名治地住。」

【【觧】吳興曰能證心如琉璃所顯理如精金。履治也。
依前心地以觀治之。】

「○(三修行住)心地涉知俱得明了遊履十方得無留礙名修行
住。」

【【觧】吳興曰上治地由境得名。此修行從智受稱。境
發於智故云心地涉知等。以智徧修故云遊履十
方等。

【疏】天台曰竊原從凡入聖地位雖淺深不同。要而
歸之不出始覺契乎本覺。而此始本二覺有一合
俱忘之義。蓋始不合本不稱圓修。合而不忘猶存
兩相又不足以契菩提。教門有函蓋相應水乳相
冥之喻意在乎此。今登住巳來所辨之相不過將
前乾慧與夫十信所有相似始本境智轉為分真
始本境智。故自登初發心住所發本覺以為所觀。
以起分真始覺而為能觀。故二地云以前妙心履
以成地名治地住。三住云心地涉知俱得明了遊
履十方得無留礙名修行住。心豈非初住所發始
覺之智乎。地豈非二住所發本覺之境乎。心地涉
知豈非始覺境智一合俱忘乎。以此充擴豎窮橫
亘遊履十方得無留礙方得名為修行住。方得與
佛同受佛氣分入如來種生諸法家。故自此巳還
無復他法。惟以此始本二覺長之養之為方便具
足為正心為不退為童真為法王子為灌頂住。譬
如國王世子。既正號儲貳。嗣後一惟以明德新民
之功立十妙行修十回向更修四種妙圓加行以
登十地然後可稱亞聖名為等覺。然猶未可以正
大號也。以其還有微細無明緣影在。更須從始至
終以始本二覺破之斷之。如是重重單複十二方
盡妙覺成無上道也。先知乎此庶不墮算砂之誚。
即種種玄妙千徑萬岐皆不失其本也。】

「○(四生貴住)行與佛同受佛氣分如中陰身自求父母陰信冥
通入如來種名生貴住。」

【【觧】溫陵曰妙行密契則妙理冥感將生佛家為法
王子故名生貴。中陰喻冥感之理也。現陰巳謝後
陰未生之中名曰中陰。孤山曰分真智與究竟智
等名行與佛同。分證理與究竟理等名受佛氣分。
如中陰下以喻顯之。究竟權智如父實智如母。任
運相合名自求父母。密齊果德如陰信冥通。斯即
稟佛遺體初託聖胎也。】

「○(五具足方便住)既遊道胎親奉覺胤如胎巳成人相不缺名方便
具足住。」

【【觧】孤山曰此喻雖在真因而自行利他之相同佛
不缺也。溫陵曰同妙行之氣分冥妙理之中陰是
遊道胎奉覺胤也。道胎既成故妙相不缺而修行
方便具矣。】

「○(六正心住)容貌如佛心相亦同名正心住。」

【【觧】孤山曰容貌喻應用。心相喻理智。溫陵曰容貌
外同心相內異非正心也。】

「○(七不退住)身心合成日益增長名不退住。」

【【觧】孤山曰色心互融不相妨礙故曰合成。溫陵曰
同佛之德有進無退。】

「○(八童真住)十身靈相一時具足名童真住。」

【【觧】溫陵曰具體而微故以童稱。十身者菩提身願
身化身力身莊嚴身威勢身意生身福身法身智
身也。資中曰十身靈相即盧舍那也。聲聞身緣覺
身菩薩身如來身法身智身國土身業報身眾生
身虗空身。此十種身如隨色珠顯現自在。菩薩雖
未如佛分得此相。吳興曰準華嚴八地方現十身。
今八住具足者正顯今圓巳齊彼別也。天如補註
曰溫陵所解菩提身等。即是資中所解如來身中
之所開出者也。】

「○(九法王子住)形成出胎親為佛子名法王子住。」

【【觧】孤山曰出胎者喻破第九住無明。又從理起用
亦如出胎。紹隆佛種故云親為佛子。溫陵曰自發
心至生貴名入聖胎。自方便具足至童真名長養
聖胎至此長養功終故喻出胎王子。】

「○(十灌頂住)表以成人如國大王以諸國事分委太子彼剎利
王世子長成陳列灌頂名灌頂住。」

【【觧】孤山曰表以成人堪行佛事也。太子世子異其
文耳。春秋曰會太子于首止。禮云文王世子。皆天
子之子也。陳列灌頂者。華嚴云轉輪聖王所生太
子母是正后身相具足。坐白象寶妙金之座。張大
網縵奏諸音樂。取四大海水置金瓶內。王執此瓶
灌太子頂。是時即名受王職位。菩薩受職亦復如
是。諸佛智水灌其頂故名為受大智職菩薩。彼第
十法雲地名灌頂菩薩。今此十住亦分得也。然圓
教分真以來悉有應用。論其智力不無優劣。故初
住百佛世界現十界像利祐眾生。位位豎入倍倍
增勝。經中所明各就一義。若論一位具諸位功德
則十義俱徧。十住既爾下去皆然。

【疏】天台曰初住巳先名為緣修以未見佛性故。登
住巳來名為真修以真見佛性故。初住名發心此
由第十願心住破一品無明之功以發三德佛性
之心。此住但言其佛性現前而巳猶未加真修功
行也。至第二住以前妙心履以成地方以分真始
覺照乎分真本覺。修之治之名治地住。至第三住
心地涉知俱得明了。則始本一合始本俱忘方得
遊履十方得無留礙名修行住。此之二住方是真
修上次第功夫。猶如世人先世行業既備然後入
父母胎。入胎之後不過長之養之充擴前功而巳
矣。故四住名生貴五住名具足六住名正心七住
名不退八住名童真九住名法王子皆言增長之
功。不復更言進修之事。即使有之亦不外乎二住
三住始本境智而巳。既出聖胎表以成人。分委化
道名灌頂住。譬如世人承先世行業得感為人。表
表丈夫堪付家業。至十行去方明法王子所作之
事也。】

「○(四十行十初歡喜行)阿難是善男子成佛子巳具足無量如來妙德十
方隨順名歡喜行。

○(二饒益行)善能利益一切眾生名饒益行。」

【【觧】溫陵曰具佛妙德故能十方隨順無適不可。自
他利備機應俱喜故名歡喜。善推妙德益以利人
故名饒益。

【疏】天台曰前十住位明法王子自覺巳圓。十行去
明導利羣生也。或問曰據天台所明三觀。從名字
來修從假入空觀。至七信位破見思惑為自利行。
從八信去修從空出假觀破塵沙惑為利他行。從
十信去修中道觀破無明惑登初住去名自利利
人覺行圓滿行。今楞嚴所明地位至十行位方饒
益眾生為出假行何也。答曰三觀破惑以分自覺
覺他乃一往之說。況是次第之義非究竟之談。何
者蓋圓頓行人三觀一心中修三惑一心中破三
覺一心中顯。何有如此次第。如五品初心隨喜讀
誦雖是自利。中心說法後心兼行正行兩種六度
豈非利他覺人乎。雖然而圓頓教中不無次第。如
曰理雖頓悟乘悟併消則圓修圓破之道彰。事非
頓除因次第盡則漸修漸破之義顯。非漸無以階
頓。非頓無以融漸。二者兼盡而圓頓之道始備。然
而有觀行之次序焉五品是也。相似之次序焉七
信巳還破見思惑以證空理。八九信破塵沙惑以
證俗理。十信破無明惑入初住位證中理是也。分
真之次第焉。十住位破十品無明住真諦理。十行
位破二十品無明出俗諦理。十迴向破三十品無
明更修四種妙圓加行登十地位證中道理是也。
究竟之次第焉。等覺菩薩證真理巳更住千劫倒
修凡夫之行破斷微細塵沙緣影。一切法門無所
不盡。更破一品根本微細無明入於如來妙莊嚴
海圓滿菩提歸無所得方為究竟。今是分真中不
次中之次序論。初住菩薩便能百界作佛導利羣
生豈至十行方利益眾生耶。成佛子巳具足無量
如來妙德結上灌頂住之功德也。十方隨順正明
歡喜行之相也。如國之儲君巳德既備。率天之下
莫不仰德餐風隨之順之。非惟人喜巳亦歡之。故
如是之行名歡喜行。即以是德用新其民。一切眾
生咸受利益。名饒益行。】

「○(三無瞋恨行)自覺覺他得無違拒名無嗔恨行。」

【【觧】溫陵曰瞋恨生於違拒。長水曰自覺故無明不
能違智。覺他故有情不能拒化。二利兼成故無瞋
恨。

【疏】天台曰歡喜行自覺也。饒益行覺他也。始雖自
覺而無明未必不違其智。次雖覺他有情未必不
拒其化。今則不違不拒無瞋恨矣。】

「○(四無盡行)種類出生窮未來際三世平等十方通達名無盡
行。」

【【觧】孤山曰種類出生者化十界身化復作化。也窮
未來際益物無盡竪徧三世橫周十方。

【疏】天台曰種類出生者證性具之體德也。乃從是
體以起用。如摩尼珠王雨實不窮。十方處三際時
無非菩薩應化之所在。化復作化名無盡行也。】

「○(五離癡亂行)一切合同種種法門得無差誤名離癡亂行。」

【【觧】孤山曰妙智了達塵沙法門異名別說同歸一
理故離癡亂。

【疏】天台曰上則從一體以起萬用。自不同觀之似
有差誤。今則合一切以歸體同。自俱同言之則無
癡亂矣。】

「○(六善現行)則於同中顯現羣異一一異相各各見同名善現
行。」

【【觧】孤山曰同中現異達理即事故。異相見同達事
即理故。溫陵曰由無癡亂故能於種種法門互現
隨應圓融自在所謂善現也。

【疏】天台曰前無盡行可謂於同中顯現羣異矣。然
雖現異未能現同。次離癡亂行可謂一一異相各
各見同矣。然而現同未必現異。今則既於同而現
異復於異而現同可謂即同而現異即異而現同。
於異於同無相妨礙故名善現行焉。】

「○(七無著行)如是乃至十方虗空滿足微塵一一塵中現十方
界現塵現界不相留礙名無著行。」

【【觧】溫陵曰此由善現行充擴圓融也。塵中現剎名
現界。不壞塵相名現塵。

【疏】天台曰前無盡行以事法界言之也。離癡亂行
以理法界言之也。善現行以理事法界言之也。今
無著行於十界依報現界現塵不相留礙以事事
無礙法界言之也。此四種法界約天台三諦對之。
理法界當真諦。事法界當俗諦。事理法界事事法
界當中道雙遮雙照二邊。忘緣時千如炳現。應物
處百界互融也。】

「○(八尊重行)種種現前咸是第一波羅蜜多名尊重行。」

【【觧】溫陵曰種種所現皆是般若性德無作妙力自
在成就故名尊重。金剛稱第一波羅蜜即般若也。
吳興曰智慧輕薄般若尊重故此名焉。

【疏】天台曰種種現前即上四種示現。以無非法界
故咸是般若波羅蜜多。名尊重行焉。】

「○(九善法行)如是圓融能成十方諸佛軌則名善法行。

○(十真實行)一一
皆是清淨無漏一真無為性本然故名真實行。」

【【觧】吳興曰上善法行全性起修故成法則。此真實
行全修是性故皆無為。溫陵曰總括前行無非真
性本然妙用。相雖萬殊體性一真故名真實。如是
十行乃至後位不離前法。而皆相躡別設者一使
行人隨位增進開擴性覺淨治惑障而成熟佛果
也。

【疏】天台曰軌則即善法也。蓋出生有盡則不足以
為諸佛軌則。不能善現亦不足以為諸佛軌則。現
塵現界有所留礙亦不足以為諸佛軌則。種種現
前一落輕薄智慧亦不足以為諸佛軌則。惟其如
是圓融然後可為成佛之善法焉。若觀四種法界
不達性具動成有作則不得以為真實之行。惟其
深證一一皆是清淨無漏一真無為性本然故故
得名為真實行也。此十種行應有橫竪二論。竪如
經之所說前後次第位位增勝不相踰越。橫則十
法位位皆具。然非行布不足以盡法相。非圓融不
足以彰性具。故一一行相如連環之不可解。如列
宿之不可虧也。】

「○(五十迴向二初十向正位十初救護眾生離眾生相迴向)阿難是善男子滿足神通成佛事巳純潔精真遠
諸留患當度眾生滅除度相回無為心向涅槃路名
救護一切眾生離眾生相回向。」

【【觧】溫陵曰前十住十行出俗心多大悲行劣。此須
濟以悲願處俗利生。回真向俗回智向悲使真俗
圓融悲智不二。是名十回向亦名十願也。滿足神
通至遠諸留患牒前現塵現界不相留礙等事。謂
此行滿足當修回向行也。回向之行悲願最深故
職在度生。然見有可度即涉有為背涅槃路。故須
滅除度相回無為心向涅槃路也。

【疏】天台曰前十行雖說種種妙用要之皆菩薩將
度人而先辦度人之具度故雖有度生但云善能
利益名饒益行而巳。今則滿足神通成佛事巳而
所有佛事莫不純潔精真遠諸留患然後可曰當
度眾生也。然若不達眾生四相本空有眾生之可
度墮於有相與無為性乖。涅槃路遠。必須雖度眾
生滅除度相。而又回此無為之心以向涅槃之路。
能如是修。名救護一切眾生離眾生相回向也。思
大禪師云十方三世諸佛被我一口吞盡有何眾
生可度正此意也。】

「○(二不壞迴向)壞其可壞遠離諸離名不壞回向。」

【【觧】吳興曰壞其可壞從所壞境說。遠離諸離約能
壞智論。不見可壞之相是名不壞。

【疏】天台曰壞其可壞者有眾生可度之情也。其不
可壞者當度眾生之法也。遠離諸離者住無為心
背涅槃城之執也。其不可離者回無為心向涅槃
路之行也。始則回理而向事。終則回事而向理。存
然亡然不可得而名焉。名不壞回向。】

「○(二等一切佛迴向)本覺湛然覺齊佛覺名等一切佛回向。

○(四至一切處迴向)精真發
明地如佛地名至一切處回向。」

【【觧】吳興曰上覺言智此地言理。皆因果體同故云
等也至也。

【疏】天台曰第十住灌頂菩薩自正儲位以來以無
功用行修一切法門。既巳成就當度眾生則自利
利人之道備。巳破二十二品無明所證本覺湛然
常住。此覺與佛相齊名等一切佛回向。此約能證
之智而言之也。所覺之覺而精真發明則地如佛
地名至一切處回向。此約所證之理以言之也。】

「○(五無盡功德藏迴向)世界如來互相涉入得無罣礙名無盡功德藏回
向。」

【【觧】天如補註曰準吳興解則世界即理如來即智
也。

【疏】天台曰世界之理如來之智互相涉入則智照
於境境照於智。境智互融得無罣礙譬如雙鏡影
像光明重重無盡。故名無盡功德藏回向。】

「○(六隨順平等善根迴向)於同佛地地中各各生清淨因依因發揮取涅槃
道名隨順平等善根回向。」

【【觧】孤山曰於諸佛理地起萬行真因。依此真因發
越揮散周徧法界以取究竟涅槃之道。行從理起
名隨順平等。能生道果名為善根。

【疏】天台曰地中各生清淨因即自證真巳來於一
性中所發萬行功德。經云具足萬行是也。天台明
初住緣因開發時一切萬行功德一時顯現。今於
回向位中追敘言之。依因發揮取涅槃道故名隨
順平等善根回向。】

「○(七隨順等觀眾生迴向)真根既成十方眾生皆我本性性圓成就不失眾
生名隨順等觀一切眾生回向。」

【【觧】溫陵曰平等善根性真圓融周徧法界。故十方
眾生皆我本性。我善既成故能成就一切眾生善
根無有遺失無有高下故名隨順等觀。

【疏】天台曰真根既成十方眾生皆我本性。可見前
地中各生清淨之因一惟性具。天台明性具法門
有自有他。前平等前根且言其自。今云眾生皆我
本性正言其他。性圓成就所以不失眾生。不失眾
生則於自於他平等而觀名隨順等觀一切眾生
回向。】

「○(八真如相𢌞向)即一切法離一切相惟即與離二無所著名真如
相回向。」

【【觧】孤山曰即一切法假也。離一切相空也。二無所
著中也。

【疏】天台曰即一切法者千如炳現也。離一切相者
百界互融也。惟即與離二無所著者無非妙性也。
故如來彰自證中而如來藏妙明元心等一切俱
非一切俱即離即離非是即非即意同乎此。】

「○(九無縛解脫𢌞向)真得所如十方無礙名無縛解脫回向。

○(十法界無量𢌞向)性德圓
成法界量滅名法界無量回向。」

【【觧】孤山曰三德妙性於此圓成不見十界高下差
別故云法界量滅。溫陵曰初證性德以為齊佛以
為如佛以為至一切處等。皆存量見則法界性未
離有量。及乎性德圓成乃滅量見乃得無量。此總
治前位限量情見。此性圓成可入十地矣。

【疏】天台曰即一切法離一切相惟即與離二無所
著可謂真得所如尚復何礙何縛是真解脫者也。
夫至於無礙無縛得真解脫則三德之性圓成法
界之量銷滅矣。必至於法界量滅然後初地可登
矣。】

「○(二四種加行二初總標)阿難是善男子盡是清淨四十一心次成四種妙
圓加行。」

【【觧】溫陵曰四十一心者。乾慧一信住行向各十。小
乘通教皆有四加而非妙非圓。故此特標妙圓加
行。􂢆李曰據瓔珞等經皆不別列四加行位。若惟
識等論則以地前四十心為外凡資糧位。十回向
後別明煖等為內凡加行位。吳興曰今四加行正
如惟識所說也。而彼於地前分內外凡位者乃別
教一塗之義。以登地是菩薩聖位。聖位難入故開
此加行耳。問今經圓教何用別位乎。答借別名圓
斯有其例。如仁王云三賢十聖住果報是也。敏師
謂此經未必純圓應兼別義其失甚哉。】

「○(二別示四初煖位)即以佛覺用為巳心若出未出猶如鑽火欲然其
木名為煖地。」

【【觧】長水曰佛覺果智也。天如補註曰前之佛覺雖
曰能齊未能正證。今將趨聖果。故即用佛覺為巳
因心復加功行以求正證。初入因位未即得果故
譬鑽火方得煖相。】

「○(二頂位)又以巳心成佛所履若依非依如登高山身入虗
空下有微礙名為頂地。」

【【觧】吳興曰依煖地心修佛果智智觀於心故如足
履地。心相垂盡故若依非依。高山喻當位之心虗
空喻所依之理。無明未盡故下有微礙。】

「○(三忍位)心佛二同善得中道如忍事人非懷非出名為忍
地。」

【【觧】溫陵曰巳心佛覺融為一體曰二同。因果兩忘
二邊不立曰中道。而此中道將證未證。故如忍事
人非懷非出。吳興曰忍取信順之義。今心佛二同
等即信順也。如僧中辦事忍則默然。既不懷疑亦
不出說也。】

「○(四世第一位)數量銷滅迷覺中道二無所目名世第一地。」

【【觧】吳興曰若迷中道及覺中道皆是數量即世間
義也。今既消滅二無所目當出世間。然猶未入初
地故名世第一也。溫陵曰若進十地極乎妙覺乃
出世第一也。

【疏】天台曰盡是四十一心等者明登地要先以此
諸心為正因也。又須次成四種妙圓之行為加行
方可圓成十地之果。如三藏教人巳修三種資糧
可謂至矣。然而欲登見道以凡聖隔絕為難要須
更修四種加行。今之四心萬萬非小乘比。其三賢
十聖地位懸遠意多似之。蓋此四心即以初地佛
覺用為十向始覺巳心以為煖。又以始覺巳心成
佛本覺以為所履。於下地無明若依非依以為頂。
又以始覺之心本覺之佛二者相同善得中道將
證未證如忍事人以為忍。又以向之迷覺中道種
種數量悉皆銷滅二無所目以為世間第一之地。
過此四心則初地可階菩提可通矣。然此四心有
法有喻。第一加行即以佛覺用為巳心。若出未出
法也。以法合喻則初地佛覺菩提以為之火。今則
用為巳心以本覺為始覺研之究之。而彼之覺火
將出未出猶如近火先得煖氣。故喻之猶如鑽火
欲然其木名為煖地。若以喻尋法則有四義。一能
鑽之鑽以喻即以佛覺用為巳心之智。二所鎻之
木以喻障初地第三十一品無明。三木中具有火
性以喻無明即是初地佛覺。所謂雖昏盲倒惑其
理即焉。四先得煖氣以喻真覺將顯先得似覺。而
法中正意惟在菩提餘義助成而巳。第二加行又
以巳心成佛所履。若依非依法也。以法合喻則以
初地所障生死以為之頂。解之脫之。而彼之生死
若依非依猶如登山巳至其頂。故喻之如登高山
身入虗空下有微礙名為頂地。若以喻尋法亦有
四義。一能登之人以喻又以巳心成佛所履之智。
二所登之山通喻分段變易二種生死。三下有微
礙之頂別喻障初地一分微細變易生死。四身入
虗空以喻初地所證涅槃。然平地高山身常依空
可喻生死即是涅槃。所謂雖五無間皆解脫相是
也。而法中正意惟在涅槃餘皆助顯而巳。第三加
行心佛二同。善得中道法也。以法合喻則以將證
初地菩提涅槃以為所忍之事。惟其巳心佛覺二
俱合同則善得乎中道。既無煩惱之懷疑亦無生
死之出說。故喻之如忍事人非懷非出名為忍地。
若以喻尋法亦有四義。一所忍之事以喻初地所
證菩提涅槃。二所懷之疑以喻障初地之煩惱。三
出說之言以喻縛初地之生死。四非懷非出以喻
心佛二同善得中道。得者忍也。言忍可於心惟巳
獨悟難向他人說也。而法中正意惟在非懷非出
餘皆助顯而巳。第四加行數量銷滅迷覺中道二
無所目法也。以法合喻則以頂位以前為迷中道
之數量。登忍位善得中道為覺中道之數量。皆世
間中下之流輩也。今則迷覺中道之數量悉皆銷
滅而二無所目。乃世間第一流人故喻之世第一
也。若以喻尋法義亦有三。一世間第三流人可喻
迷乎中道。二世間第二流人可喻覺乎中道。三世
間上上流人可喻迷覺中道二無所目。此為沒量
好漢故名世第一地。惟其沒量斯可以發初地也。
是則四種加行第一煖地約菩提為喻。第二頂地
約涅槃為喻。第三忍地約二法合明為喻。第四世
第一地約二法俱無所目為喻。菩提即始覺涅槃
即本覺。始則即以佛覺用為巳心全本為始也。次
則又以巳心成佛所履全始在本也。三則心佛二
同善得中道始本一合也。四則迷覺中道二無所
目如本俱忘也。惟其如是方能於大菩提善得通
達覺通如來盡佛境界名歡喜地也。】

「○(六十地十初歡喜地)阿難是善男子於大菩提善得通達覺通如來盡
佛境界名歡喜地。」

【【觧】孤山曰覺通如來智同佛智也。盡佛境界理齊
佛理也。三諦圓融名佛境界。比前曰盡其實未盡。
以初得法喜故名歡喜。溫陵曰十地者。蘊積前法
至於成實。一切佛法依此發生故謂之地也。自十
信巳還位皆躡迹相資直趨妙覺。於中不無斷證
是皆不斷而斷不證而證也。

【疏】天台曰是善男子指第十回向菩薩也。更修四
種加行故能於大菩提善得通達。大菩提有二義。
一能覺之智即智德菩提故曰覺通如來。一所覺
之理即斷德涅槃故曰盡佛境界。智德如月之光
明斷德如所滅之昏暗。光生處即暗滅處暗滅處
即光生處。是則菩提即涅槃涅槃即菩提無二境
界。今文但云於大菩提善得通達。下文但云慈陰
妙雲覆涅槃海。前後互見二法必俱也。】

「○(二離垢地)異性入同同性亦滅名離垢地。」

【【觧】真際曰由前於大菩提善得通達名異性入同。
同性亦滅者若見於同即為垢矣。華嚴云譬如真
金置礬石中。如法鍊巳離一切垢。

【疏】天台曰未登地時不免有生佛性相之差別名
為異性。既登初地則會差別以歸乎同故獲無量
歡喜名歡喜地。然而妙覺之體本非同異。是則不
惟異性為垢。而同亦垢。今則同性亦滅方能離垢
名離垢地。又不獨此也。即有歡喜是亦垢也。是垢
亦離復名離垢。】

「○(三發光地)淨極明生名發光地。

○(四𦦨慧地)明極覺滿名𦦨慧地。」

【【觧】溫陵曰發光者情見之垢淨則妙覺之明生也。
𦦨慧者明極覺滿如大火聚一切緣影悉皆爍絕
故也。

【疏】天台曰既得離垢則涅槃之淨極而菩提之明
生。惟其明生故名發光。至於明極而菩提之覺滿
譬如金之離垢又發其光。光明圓滿則𦦨慧生故
名𦦨慧地也。】

「○(五難勝地)一切同異所不能至名難勝地。」

【【觧】吳興曰發地智名同地前智名異。至猶及也。溫
陵曰由前𦦨慧爍絕故一切同異所不能至。至尚
不能孰能勝哉。

【疏】天台曰初歡喜地雖離異性二離垢地雖離同
性似猶有乎異同緣影者在。至於發光焰慧之後
則同異緣影悉皆銷滅故一切所不能至。前之四
位豈能勝之名難勝地也。】

「○(六現前地)無為真如性淨明露名現前地。

○(七遠行地)盡真如際名遠
行地。」

【【觧】溫陵曰同異不至則真如淨性明露現前矣。真
如現前分證則局盡際乃遠。迥超極造故名遠行。
吳興曰盡真如際者斯是無際之際。理既無際行
豈近乎。

【疏】天台曰同異緣影既滅則無為真如性露名現
前地。然雖露矣猶未能盡。更加功以盡之名遠行
地也。】

「○(八不動地)一真如心名不動地。」

【【觧】溫陵曰既盡其際乃全得其體一真凝常故名
不動。

【疏】天台曰真如性露之後復以遠行之行而盡之
則惟一真如妙心。真得所如孰能動之名不動地。】

「○(九善慧地二初正釋本名)發真如用名善慧地。」

【【觧】溫陵曰既得真體斯發真用。凡所照應無所不
真無所不如故名善慧。資中曰華嚴名此菩薩具
四無礙智作大法師。演說無量阿僧祇句義無有
窮盡故名發真如用。

【疏】天台曰從真如不動之體以起真如不動之用。
體用相即其慧善矣名善慧地。】

「○(二更出異名)阿難是諸菩薩從此巳往修習畢功功德圓滿亦
目此地名修習位。」

【【觧】溫陵曰此結前顯後也。自初發信至于登地皆
修習之事。而此善慧巳超八地無功用道。智悲並
圓則修習之功終畢於此故名修習以結十地之
因。次後乃十地之果無復修習矣。華嚴十地以金
剛藏表因解脫月表果。亦以因地有修果地無修
也。問後位既無修習復有斷障之事何邪。答此明
智悲功終得十地果而巳。若論斷障則等覺之位
猶是修習。故至妙覺乃名無學。天如補註曰此一
節諸師有以連下法雲地說。今詳文義且順環解。

【疏】天台曰準環師所說既云以結十地之因則從
此巳往宜但指前之九地。蓋五十五位皆有四果
展轉相望之義。如初住以十信為因十信以初住
為果。初地以四十四心為因四十四心以初地為
果皆其事也。又修習與斷障之義一往則相齊。再
往則九地以前有即修習即斷障之義。十地巳往
則惟斷障而無修習。蓋智悲功終惟在利人。而利
人之用未圓名為微細無明障蓋。所以第十法雲
地惟以慈陰妙雲覆涅槃海者正在乎此。】

「○(十法雲地)慈陰妙雲覆涅槃海名法雲地。」

【【觧】吳興曰以無緣慈普蔭眾生本涅槃相。如雲覆
海。溫陵曰慈陰妙雲十地果德也。涅槃海妙覺果
海也。十地果滿智悲功圓無復自利純是利他。故
大慈之陰充徧法界無心無緣而應彼心緣施作
利潤。而本寂無作稱合如來大寂滅海故云覆也。

【疏】天台曰岳師所解涅槃海義在生因。環師所解
涅槃海義在果德。二解雖俱通而岳解所得居多。
蓋菩薩向以利人為心。惟智悲未圓不遂大願。今
修習既畢則惟在利人。故純以慈陰妙雲以覆眾
生本有涅槃之海與性樂而拔性苦也。】

「○(七等覺二初正明等覺)如來逆流如是菩薩順行而至覺際入交名為等
覺。」

【【觧】吳興曰理無逆順由權實智而得二名。如來權
智下隨機感故謂之逆。菩薩實智上合覺心故謂
之順。瓔珞云等覺照寂妙覺寂照即其義焉。至此
位時當二智相交之際故名等覺。溫陵曰十地菩
薩混俗利生與如來同。但所趨逆順與如來異。蓋
如來逆流出同萬物。菩薩順流入趨妙覺。巳至覺
際故名入交。與佛無間故名等覺。即解脫道前無
間道也。此雖齊等未極於妙。蓋能順能入而巳。須
於大寂滅海逆流而出妙同萬物乃名妙覺也。

【疏】天台曰論覺海源流乃有二義。一者真流二者
妄流。約妄流為言則菩薩逆生死流而入眾生順
生死流而出。約真流為言則如來逆涅槃流而出
菩薩順涅槃流而入。如來初入而方出菩薩欲入
而將入。一出一入覺際恰好入交則始本二覺與
之相等。以是因緣名等覺義也。然而菩薩之入也
必自淺而之深。如來之出也必自深而之淺。是則
圓人位位皆有等覺之義。今獨於此而名之者乃
始本皆約究竟而說也。】

「○(二金剛後心)阿難從乾慧心至等覺巳是覺始獲金剛心中初
乾慧地。」

【【觧】溫陵曰此明等覺後心妙覺伏道。妙覺之道無
別行相。但從初乾慧至等覺巳。復起金剛心從初
重歷諸位破斷微細緣影最後無明使纖塵不立
乃可入妙。為其復從初位以始故名金剛心中初
乾慧地。識陰盡者能入菩薩金剛乾慧即此也。前
名乾慧以未與如來法流水接。此名乾慧以未與
如來妙莊嚴海接。名雖乍同義乃逈異。吳興曰興
福於等覺後別目此地以為一位。資中科此在妙
覺中。真際判屬前等覺位。􂢆李亦然。至于孤山復
同興福。惟長水所說節文有殊。從阿難至金剛心
中屬等覺位。以初乾慧地連下如是重重等攝為
妙覺位也。意謂初乾慧地但是牒示前文耳。諸說
相戾人到于今莫知適從。余甞覈之當取節敏二
師所說為善。如瓔珞云等覺性中有一人名金剛
幢慧。故知不可別開此地也。言初乾慧者由此菩
薩以大願力住壽百劫修千三昧。今既始獲豈非
初邪。若疑乾慧之名但在信前不合通後。只如伏
忍之名亦在外凡何人故王通金剛定。應知彼之
伏忍即今之乾慧。以障妙覺無明初乾未與究竟
如來法流水接故也。天如補註曰金剛乾慧宜依
岳師所取判屬等覺。且詳味經文云至等覺巳是
覺始獲金剛心中初乾慧地。既云是覺始獲則知
金剛乾慧定屬等覺。雖屬等覺亦乃入妙之方也。
如環師所謂至等覺巳復起金剛心重歷諸位破
斷緣影乃可入妙此亦可取。然此但是等覺位中
復起此心而巳。不可目為後心別開一位。若據別
開則下單複十二乃至五十五位真菩提路恐難
配合。

【疏】天台曰金剛乾慧自古至今諸師皆無一定之
論。余謂當依環師別開一位為是。蓋經文既云至
等覺巳。等覺豈不是一位。是覺始獲金剛心中初
乾慧地。初乾慧地豈不又是一位。天如師只為下
文單複十二與夫五十五位真菩提路恐難配合
故不取之。不知別開一位配合極易。此須以理融
情弗以情礙理可也。配合之義具見下文。即復起
金剛心重歷諸位以破緣影。不惟厥義甚正乃亦
證據非虗。如地持明九種大禪第九離一切見清
淨淨禪。佛證此禪一切通別惑累若正若習悉皆
淨盡故言清淨淨禪。自下地去皆有餘習。金光明
經云如來遊於無量甚深法性過諸菩薩所行清
淨正在乎此。又如天台大師淨名疏云圓教始從
初住終至法雲圓斷諸見猶有習在。等覺入重玄
門千萬億劫重修凡事。見理分明習氣猶薄事等
微烟。疏引地持故但明見習。若優婆塞經十地斷
愛習。十地即等覺豈不入重玄耶。故知等覺後心
重歷諸位破通別見思正之與習理在不疑。】

「○(八妙覺)如是重重單複十二方盡妙覺成無上道。」

【【觧】溫陵由獨由信心以歷諸位曰單。兼金剛心重
歷諸位曰複。十二者乾信住行向煖頂忍世地等
金是也。十二為因妙覺為果。故單複十二方盡妙
覺。吳興曰單複十二謂單十複十有二也。十信十
住十行十地即單十。十回向即複十。以四加行只
是十回向後心耳。并前乾慧及等覺位故有二也。
天如補註曰環師既謂以金剛心重歷諸位。然則
金乃能歷位乃所歷。而又列金於十二位中此其
容有議也。故知重歷之說理宜有焉。但單複十二
及下真菩提路則當以岳解為順。

【疏】天台曰單複十二溫陵師之說長。蓋單如衣之
一重複如衣之兩重。獨由信心以歷諸位為單。兼
金剛心重歷諸位為複。豈非訓詁與釋義指數俱
明乎。天如師反以吳興為是溫陵為非。秪因以能
歷之金又為所歷之數為礙。不知溫陵長多而短
少吳興長少而短多。短多者一以十為複則訓詁
不明。二以信住行地為單以回向為複。如來說此
了無義味則釋義不切。三除去四加行則取數不
周。況如來立單複之意正如溫陵師重歷諸位破
斷微細緣影。即以能歷為所歷亦無大過。何必拘
拘捨大義而尋小數哉。近時講者作者其說猶謬
不能枚舉知大義者自別乎薰蕕也。】

「○(三總結諸位由三漸次而成三初以止觀結)是種種地皆以金剛觀察如幻十種深喻奢摩他
中用諸如來毗婆舍那清淨修證漸次深入。」

【【觧】溫陵曰此教其用金剛心成就妙覺之方也。種
種地單複十二位也。十喻者幻人陽𦦨水月空華
谷響乾城夢影像化也。了法如此則頓忘情解纖
塵不立故曰清淨修證。奢摩他毗婆舍那云止觀。
言如來者揀異小乘。

【疏】天台曰奢摩地此云止。毗婆舍那此云觀。摩訶
止觀所謂法性寂然名為止寂而常照名為觀是
也。而特云奢摩他中者豈無意乎。蓋此經行門雖
曰定慧均等。而當機既以多聞小慧為自咎宜以
楞嚴大定為請。孤山以三止消文誠得大旨。蓋雖
定體融通止即是觀乃是止中之觀。故於明位之
後結成特云用諸如來奢摩他中毗婆舍那。言用
諸如來者。正以此經三止雖通初心所修乃全用
究竟佛智以為其本。所謂全性起修全修在性是
也。言清淨修證者。所謂皆以金剛觀察如幻十種
深喻而修。蓋止乃伏結之初門復為愛養心識之
善資。故以如幻十種深喻而譬之。圓覺所謂知幻
即離不作方便。又云知是空華即無輪轉。以例知
是鏡像乾城等則無取著。非以十喻以譬止能伏
結養心乎。觀是斷惑之正要復為䇿發神解之妙
術。故以金剛觀察以譬之。金剛略有二義一能摧
壞一能雨寶。非以金剛以譬觀能斷惑發解乎。以
止例觀應亦有多喻。如師子筋絃如師子乳如金
剛槌如那羅延箭。經文略舉故以一金剛當之。又
若合止觀寂照不二又當如五卷是名妙蓮華六
卷佛母真三昧以譬中道雙遮雙照寂照不二也。
而言漸次者位不躐等也。深入者直階妙覺也。又
漸次者六即不紊也。深入者佛性不異也。六不妨
即即不妨六故曰清淨修證漸次深入。或問十種
深喻云何觀察。為即喻而觀乎。為合法而觀乎。對
曰觀經大意正須約法。約法修觀有通有別。通則
直觀諸法悉如幻𦦨水月空華似有實無了無所
得則分別之心自止。別則各有配屬。應觀一切業
如幻一切法如𦦨一切性如水中月妙色如空中
華妙音如谷中響諸佛國土如乾闥婆城一切佛
事如夢佛身如影報身如像法佛如化。何則不可
取捨畢竟空故。若以喻為法亦有理焉。蓋凡所分
別皆因著相。著相之病在於謂實。若對鏡觀像及
觀水中月時而謂實之心自無著相之心亦息。是
以正對境而分別義疎。過去時而亦了罔陳習。即
未對時而心無預緣。如是了知三際本平等。雖有
心念如虗空。此可與觀像得意者言。難與心麤浮
者說也。】

「○(二以漸次結)阿難如是皆以三增進故善能成就五十五位真
菩提路。」

【【觧】溫陵曰信住行向地為五十。并金剛心四加等
妙有五十七位。獨指五十五為菩提路者。等妙乃
菩提之果由是路以趣證也。吳興曰三增進者即
漸次也。前三文下皆結示云是名增進修行漸次。
又云從是漸修隨所發行安立聖位。或指金剛奢
摩毗婆為三者非也。五十五位者除前乾慧由信
至等覺是也。問何故除乾慧而又不取妙覺邪。答
既言真菩提路則顯乾慧非真妙覺非路。天如補
註曰環師前解單複十二既云十二為因妙覺為
果。今解真菩提路乃兼等覺為果。而又以金剛心
路插於等妙之間。故余所謂難配合者此也。

【疏】天台曰五十五位當以岳解為正。環師以金兼
等妙為果誠如則師所駁。然而前取金為單複十
二數者重在功用有單之與複而不在地位也。今
不取金者重在地位之定數而不在單複之功用
也。是則單以初乾慧地為功用複以金剛乾慧為
功用。如天台之明圓位初信以前先修五品一隨
喜品二讀誦品三說法品四兼行六度品五正行
六度品。前之二品其用雖淺。後之三品其功至深。
即信住行向孰有不以六度為舟航乎。經云如是
皆以三增進故善能成就五十五位真菩提路。正
此義也。】

「○(三以邪正結)作是觀者名為正觀若他觀者名為邪觀。」

【【觧】吳興曰五十五位既由三增進故而得成就。今
簡邪正所以約觀言之。須知圓教之外三乘所修
皆屬邪觀。孤山曰圓教地位以六即配之。則十信
為相似即初住以後為分真即妙覺為究竟即。問
六即之義云何。答請以鏡喻。一理即如銅性本明
塵故不見。愚人不了惟謂塵暗。二名字即知塵非
實有暗體本明。三觀行即由知本明方事磨瑩也。
四相似即惟求明性而麤垢先落也。五分真即者
明性巳現也。六究竟即者明性雖現更假四十二
番磨瑩然後本明之性乃得究竟顯也。四十二番
謂由分真初住進至妙覺共有四十二位。蓋從初
住至妙覺共破四十二品無明顯四十二分中道
而真明之性得究竟顯也。問今經開位既多則其
所破無明為只四十二品為更多邪。答大分只四
十二也。如第十回向雖開四加亦只一品無明細
開為五耳。問既從初住進破無明以至妙覺則其
間力用無優劣邪。答圓教分真始自初住終乎妙
覺悉能現十界像教化眾生。論其力用不無優劣。
故初住止能百佛世界分身散影。作十界像利祐
眾生。由此倍倍轉深矣。

【疏】天台曰作是觀者有二義。一者五十五位真菩
提路皆以三增進而修是為正觀。外此皆邪觀也。
二者當知菩提無漸次漸次取菩提。即菩提而漸
次即漸次而菩提。如天台約六即明位。即不妨六
不生上慢。六不妨即不生退屈。若撥無地位一向
崇理此永嘉所謂不依地位修行總屬天魔外道。
故曰若他觀者名為邪觀。】

「○(四承三法既備問名受持二初文殊問)爾時文殊師利法王子在大眾中即從座起頂禮
佛足而白佛言當何名是經我及眾生云何奉持。」

【【觧】孤山曰此經發起為救阿難。是故先開圓解次
顯圓行。行成入位極乎妙覺。垂範來世有始有終。
於是文殊請問經名及奉持法也。溫陵曰上明證
果竟。自此以下名結經分。正宗未終而遽結經者
由初示密因次開修證而卒乎極果則經之正範
畢矣。結經後文尚屬正宗。而名助道分者特助道
而巳。故於後別列乃正助之辨也。

【疏】天台曰大科第三依顯密二行以分圓位竟。第
四承三法既備問名受持中。夫散說多門似難荷
負。總名歸一易可受持。況名者實之賓無名無以
顯實。實者名之體無實無以當名。名下之實巳蒙
開示。實上之名請乞標揚。庶因總而提別尋名而
得體也。言我及眾生云何奉持者問受持之方。謂
此法為眾生奉持乎而我奉持乎。準下佛答而云
汝當奉持。豈非欲令末代受持此經者顧名而思
義見賢而思齊乎。蓋此經文玄理奧關涉多門。徹
性海之淵源括修途之顯密。非多聞而莫能啟教
非智德而莫能受持。是以假慶喜之多聞無功而
扣發畢踐殊勳。藉文殊之大智妙德而提携終歸
大道。故受持此經者要以大智而為擇法之眼妙
德而為造就之機。而文殊問云我及眾生云何奉
持如來答云汝當奉持。碪槌相扣豈無意乎。】

「○(二如來答五初兩從體用立名)佛告文殊師利是經名大佛頂悉怛多般怛囉無
上寶印十方如來清淨海眼。」

【【觧】溫陵曰大佛頂白傘蓋無上實印者。體極含覆
超情離見即如來藏之心印也。證佛心要必契於
此。十方如來清淨海眼者。照窮剎海淨絕纖塵即
爍迦羅之法眼也。開佛知見必資於此。實大事因
緣非小智之法故以文殊請問。

【疏】天台曰此名二十一字。大佛頂三字今題所存
者也。餘十八字皆隱。以隱彰存則悉怛多般怛囉
無上寶印正以密呪所詮之體。大白傘蓋量周沙
界體絕妄染用覆一切三如來藏。以為無上寶印
印定諸法相相皆實法法全真。十方如來莫不以
此而為清淨海眼鑒定諸法。此即海印三昧全體
大用之根源以為一經體宗力用之都召。則下文
所稱如來密因菩薩萬行莫不以此而為綱格而
為指南也。是則大佛頂三字的不可牽強約喻以
明。應當直就現事而辨。指釋迦為大佛。而從頂發
揮化佛說呪以為大佛頂如來。以之而為無見頂
相以之而為無為心佛。理因事表事假理彰昭昭
手如挈左劵而行。即以之為三止之密因神呪之
密因亦無所而不可。此一名乃從理體力用而立
稱也。】

「○(二單從力用立名)亦名救護親因度脫阿難及此會中性比丘尼得
菩提心入徧知海。

○(三單從宗要立名)亦名如來密因修證了義。」

【【觧】溫陵曰阿難為親摩登為因。舉斯二者明有緣
皆度也。無上正覺由此經得一切智海由此經入。
亦名如來下謂如來正果藉此為因。權乘修證皆
不了義。

【疏】天台曰此名共二十四字。於今題則全隱而不
存。此從經之力用而立名。救護親因總標也。慶喜
既是堂弟又為侍者故為親。性比丘尼以婬術而
啟教故為因。於親於因皆救皆護。即勑命文殊將
呪往護惡呪銷滅提獎阿難及摩登伽歸來佛所
是也。度脫阿難去乃別明。度脫明滅惡之功。得菩
提心入徧知海明生善之力。滅惡極至於破戒墮
獄之苦。生善極至於菩提徧知之果。經之力用豈
不大乎。亦名如來密因修證了義此八字則今題
全存。如來密因者無為心佛之顯密二因也。神呪
則以祕密為密。大定則以微妙為密。菩薩依此而
修因如來依此而證果。即前文之大白傘蓋清淨
海眼為因果之所依。教詮圓頓理無不顯行無不
彰。無惑不破無果不臻。可謂大乘中之大乘了義
中之了義此從宗要而立名兼圓詮而歎美也。】

「○(四兩從體宗立名)亦名大方廣妙蓮華王十方佛母陀羅尼呪。」

【【觧】吳興曰大方廣所說之法也。大方是體廣是其
用。即空如來藏具不空之用也。又常徧曰大軌持
曰方包博曰廣。如次配法身般若解脫。亦如來藏
之三德也。溫陵曰因果同彰染淨不滯於法自在
名妙蓮華王。出生十方一切諸佛總一切法持無
量義名十方佛母陀羅尼呪。

【疏】天台曰此名十五字今題則全隱。大方廣法也。
即大白傘蓋之異稱。亦可得云常徧曰大軌持曰
白包博曰傘蓋如次配三如來藏三德祕藏三諦
等。妙蓮華王喻也。因果同彰喻包博之廣。染淨不
滯喻軌持之方。於法自在喻常徧之大。巳上法喻
皆顯佛母陀羅尼呪之體。即前文十種呪心因此
執此得成無上正徧知覺降伏諸魔制諸外道等。
以是因緣故名十方諸佛之母。此從體德宗要二
法而立稱也。】

「○(五單從宗要立名)亦名灌頂章句諸菩薩萬行首楞嚴汝當奉持。」

【【觧】吳興曰此經從天竺灌頂部中流出。蓋約密言
名灌頂章句。有誦持者則如來智水灌其心頂亦
如剎利之受職也。菩薩萬行以首楞嚴為本。又修
此定者於一心中具足萬行。故涅槃云首楞者一
切事竟。嚴者堅固。一切畢竟而得堅固名首楞嚴。
溫陵曰菩薩由此受佛職位故名灌頂章句也。結
經分竟。下為助道分而有二科。一曰別明諸趣戒
備失錯。始於下文而終于第九卷中。二曰詳辨魔
境深防邪誤。始於第九卷中如來將罷法座處而
終于第十卷末。

【疏】天台曰此名共十二字。灌頂章句四字今題則
隱餘八字則存。灌頂章句者中天竺國大乘祕典
而有五部。東方金剛部阿閦鞞佛以為部主。南方
寶生部寶生佛以為部主。西方蓮華部無量壽佛
以為部主。北方羯磨部不空成就佛以為部主。中
央灌頂部毗盧遮那佛以為部主。此經從灌頂部
中流出一如吳興師之所釋。此雖從密呪而立稱
而密與顯等。即如來藏心常住真心如來密因菩
薩萬行莫不資始乎此。而歸極乎此。資始乎此則
因超果海。歸極乎此則果徹因源。一切事法無不
究竟堅固故號之為首楞嚴。此單從宗要而立稱
也。今題則存三隱二撮略成題。言有方分理亦具
焉。譯經家之善巧也。但吳興云修此定者一心具
足萬行隱而未彰。今為引首楞嚴經釋明此義。彼
經佛告堅意云何於一念中行於六度。答曰是菩
薩一切悉捨心無貪著名檀。心善寂滅畢竟無惡
名尸。知法盡相於諸塵中而無所傷名羼提。勤觀
擇心能知離相名毗梨耶。畢竟善寂調伏其心名
禪那。知心無心通達心相名般若。是則今之大定
如耳門三昧前塵內根觀智諦理一切悉捨即檀
度。所入既寂動靜二相了然不生即心善寂滅畢
竟無惡名尸度。了達陰入處界本如來藏妙真如
性即知法盡相於諸塵中而無所傷名忍度。了達
圓通不為根塵所染念念流入即勤觀擇心能知
離相名精進度。生滅既滅寂滅現前即畢竟善寂
調伏其心名禪度。了知耳根非因緣自然本如來
藏妙真如性即知心無心通達心相名智度。六度
為萬行之本。六度既具則萬行自該。論一經大途。
當機首以大定為請。如來先示之以依常住真心
以開圓解。次示之以依常住真心以修圓行。三示
之以依顯密二因以分圓位。則解行相資目足兼
備直道而進入清涼池。一經大旨有始有卒。當機
所請能事畢矣。故文殊問名受持可謂名體盡善
而筌魚盡美矣。今第五又繼之以廣辯七趣者。所
以戒備失錯使不迷乎岐逕也。但岐逕有二一沉
墜即三惡道二清昇即四善道。三惡而亦謂之修
行岐逕者。如寶蓮香比丘尼私行婬欲而妄言無
罪則見戒俱破。豈非大乘受菩薩戒者因一見之
邪一行之汙即為阿鼻地獄之岐逕乎。又如善星
比丘妄言諸法皆空無罪無福。但因一念之錯一
見之邪即為無間地獄之岐逕乎。循轍以求。獄畢
而為鬼鬼畢而為畜畜畢而為人皆乘宿習以為
類。雖得為人要非止因此修途失錯之龜鑑也。圓
頓行者可不慎諸。次清昇四善道者。第一墮僊道
之岐逕。如受陰巳破想陰現前。三摩地中心愛長
壽辛苦研幾貪求永歲。棄分段生頓希變易細相
常住。又如行陰巳滅識陰現前。若於圓常固身常
住同於精圓長不傾逝。諸阿斯陀求長命者成其
伴侶。豈非圓修者墮僊道之岐逕乎。至於天道又
為圓頓行者豎出三界次第陞高在所不免之階
級。苟於此一生取著豈非墮天道之岐逕乎。至於
懷猜忌而行十善好鬬諍以修三學。豈不墮阿修
羅道之岐逕乎。以是而言則釋經者科為戒備失
錯深有得乎言外之意也。然則別明諸趣戒備失
錯詳辯魔境深防邪誤乃正修之急務。直與前見
道修道證果結經而列為六大科可也。總為助道
恐非其然。如天台止觀十乘中第九能安忍十境
中煩惱業相禪定諸見四境悉為止觀之所策發
不預明之多致失錯邪誤。彼為正修之大節。今經
何可異乎。】

「○(五廣辨七趣戒備失錯二初疑問二初聞法增道)說是語巳即時阿難及諸大眾得蒙如來開示密
印般怛囉義兼聞此經了義名目頓悟禪那修進聖
位增上妙理心慮虗凝斷除三界修心六品微細煩
惱。」

【【觧】溫陵曰此結敘時眾獲益下乃讚謝也。開示密
印至增上妙理通指前經奧義也。修道所斷之惑
小乘於三界分九地地各九品。斷欲界前六品而
證二果。斷後三品而證三果。斷上二界各九品而
證無學。今此增上頓斷故言三界六品。

【疏】天台曰得蒙如來開示密印般怛囉義者此敘
建壇聞呪以來之開示也。今經有顯密二印。三如
來藏名為顯印。大白傘蓋名為密印。此之二法皆
以實相而為心印。兼聞了義名目此超敘蒙示五
種經名之益也。頓悟禪那進修聖位此追敘蒙示
地位之益也。實相密印禪那聖位皆理極果人超
情躐等名增上妙理此所入之理也。隨聞獲證妙
定現前故曰心慮虗凝此能入之定也。始本相符
境觀相契厥利如金厥堅如鋼能頓斷根本無明。
今且約示迹頓斷枝末思惑故曰斷除三界修心
六品微細煩惱。溫陵師所謂增上頓斷。此如斬一
握絲一斷一切斷。不惟斷欲界前之六品即上二
界前各六品一時俱斷故言三界六品。】

「○(二起禮踈疑二初起禮述益)即從座起頂禮佛足合掌恭敬而白佛言大威德
世尊慈音無遮善開眾生微細沉惑令我今日身心
快然得大饒益。

○(二對佛踈疑二初正踈疑二初總疑諸趣)世尊若此妙明真淨妙心本來徧
圓如是乃至大地草木蝡動含靈本元真如即是如
來成佛真體佛體真實云何復有地獄餓鬼畜生修
羅人天等道世尊此道為復本來自有為是眾生妄
習生起。」

【【觧】溫陵曰前說真淨妙心本來徧圓則法界一真
萬動一體宜無諸趣之異。其如方今現有乃常情
所疑。故或執諸趣而迷妙圓之體。或執妙圓而撥
諸趣之業以至失錯墮落。故特請問冀行人詳明
而知所戒備也。吳興曰前阿難問位後佛言妙性
圓明離諸名相本來無有世界眾生。因妄有生因
生有滅。生滅名妄滅妄名真等。於是先約因妄有
生明二種顛倒。後約滅妄名真明漸次諸位。然於
世界顛倒中所說十二類生一往且示欲界因果
之相。其實界趣說而未周。今答位既終故躡前妙
性之義領其庶彚皆是真如。發起如來委談諸趣。
以此觀之猶是正宗之餘也。慤節二師從文殊問
名以來判入流通固未可也。

【疏】天台曰二師之解溫陵則約當文釋義吳興則
約躡前為解。雖二說相成缺一不可。而吳興所得
似復居多。然而不特前說十二類生界趣未周。即
六亂妄想果報未彰。今於地獄備約十習因六交
報明之其六亂之義因果相符。如影隨形如響應
聲略無差忒。世間好事佛說盡非虗語也。】

「○(二別問地獄)世尊如寶蓮香比丘尼持菩薩戒私行婬欲妄言
行婬非殺非偷無有業報發是語巳先於女根生大
猛火後於節節猛火燒然墮無間獄琉璃大王善星
比丘琉璃為誅瞿曇族姓善星妄說一切法空生身
陷入阿鼻地獄此諸地獄為有定處為復自然彼彼
發業各各私受。

○(二請聞法)惟垂大慈發開童蒙令諸一切持
戒眾生聞決定義歡喜頂戴謹潔無犯。」

【【觧】溫陵曰琉璃匿王太子。廢父自立。挾宿嫌誅釋
種。佛記其七日當入地獄。王泛海以避水中自然
燒滅。善星比丘能說十二部經獲四禪果。因狎邪
友妄言無佛無法無有涅槃故生陷無間。此皆謬
執妙圓撥無業趣者。吳興曰問意有二謂別業同
報別業別報。初問婬殺妄三即別業也。為有定處
即同報也。為復自然下次問別業別報。據下答意
皆是別業同報耳。文云循造惡業雖則自招。眾同
分中兼有元地。乃至云不斷三業各各有私。因各
各私眾私同分非無定處。

【疏】天台曰此中兼前凡致兩問。一則通問六道為
復本來自有為是眾生妄習生起。此則標一理而
為發端故曰若此妙明等。乃以理真不應有事妄
為問。一則別問地獄為有定處為復自然彼彼發
業各各私受。此則據現事而為發端故曰寶蓮香
比丘尼等。乃以事妄中別業同報別業別報為問。
而特舉三人者乃以貪嗔癡根本三毒而為罪魁
者以為問端也。如寶蓮香以貪琉璃王以嗔善星
以癡。皆以上品惑造上品業。所以生身陷入阿鼻
地獄。言生身者餘罪輕惟神識墜落此罪重故不
待捨身。論寶蓮香則見戒俱破。善星則但破其見
不聞破戒。豈非破戒之罪輕而破戒之罪重乎。若
琉璃者則非見非戒。直以宿憾一念之嗔畜多年
所恣威力以興殺害。以下國而憑陵上國。以不善
而加諸善人。以區區凡愚而害諸三寶弟子。殺兼
乎弑而罪莫大焉。今之世人多有不明至理而恣
意訕謗聖道謂言無罪無福。與夫輕信佛理謂犯
戒無罪讀經至此能無寒心。】

「○(二開示二初讚許)佛告阿難快哉此問令諸眾生不入邪見汝今諦
聽當為汝說。

○(二正說二初總別開示二初正明總別二初約情想總明二初總明二分二初約迷真雙標)阿難一切眾生實本真淨因彼妄見
有妄習生因此分開內分外分。

○(二約內外別示二初內分二初釋相)阿難內分即是眾
生分內因諸愛染發起妄情情積不休能生愛水是
故眾生心憶珍羞口中水出心憶前人或憐或恨目
中淚盈貪求財寶心發愛涎舉體光潤心著行婬男
女二根自然流液。

○(二結示)阿難諸愛雖別流結是同潤濕
不升自然從墜此名內分。」

【【觧】吳興曰問憐由情愛生水可然恨由怨憎何以
流淚。答此中內分悉約情論。以愛為情且言少分。
如喜怒哀樂愛惡六者皆人之情也。是故怨恨亦
屬于情。情重則悲悲乃成淚。內分之義當文難曉
須取下文外分顯之。且外分云心持禁戒舉身輕
清心欲生天夢想飛舉等。應知從持戒善及修禪
定有人天乘者即屬外分。降斯巳還皆屬內分。問
下文云情想均等生於人間。若謂人乘即屬外分
合是純想何得均情邪。答只緣人間持毀相紛善
惡猶雜故言均等。至若情想多少並隨善惡升沉。
惟純想生天方越內分也。沇師以緣身起愛為內
欣彼勝事為外何其近哉。】

「○(二外分二初釋相)阿難外分即是眾生分外因諸渴仰發明虗想想
積不休能生勝氣是故眾生心持禁戒舉身輕清心
持呪印顧盼雄毅心欲生天夢想飛舉心存佛國聖
境冥現事善知識自輕身命。

○(二結示)阿難諸想雖別輕舉
是同飛動不沉自然超越此名外分。」

【【觧】溫陵曰想能生勝而卵以想生者由染淨異也。
吳興曰且指人天想心名為外分非出世三乘之
智也。何者前文因阿難問於地獄乃至人天等道。
於是佛說妄習開為二分。次約二分以辨諸趣。諸
趣之後總結示云此等眾生不識本心受此輪迴
等。故知外分不出三界也。文中雖云心存佛國聖
境冥現斯蓋汎舉勝氣之相。若約修論乃是十方
同居事想耳。

【疏】天台曰經云內分即是眾生分內者。謂世之情
欲皆眾生一身所受用物沇師所謂緣身起愛是
也。如下例明心憶珍羞心憶前人貪求財寶心著
行婬非身受用乎。然雖為諸內而實緣諸外。趣外
奔逸即其相也。論其緣外亦可謂之分外。想心因
情又無非情之內分。是故情欲之分內外者常相
反。為諸內而反求諸外。求諸外而反成乎內。故情
想俱情而外內俱內故謂之分內外分。即是眾生
分外者謂修行慕道皆眾生身外之事沇師所謂
欣彼勝事為外是也。如下例明心持禁戒心持印
呪心欲生天心存佛國非身外事乎。然雖緣諸外
而實存諸內。發明虗想即其相也。論其內緣。亦可
謂之分內。緣境而生又無非身之分外。是故想心
之分內外者常相反。為諸外而反得之內。得之內
而反成乎外。故情化為想而內外俱外故謂之分
外。】

「○(二別示趣生二初總明二習)阿難一切世間生死相續生從順習死從變流臨
命終時未捨煖觸一生善惡俱時頓現死逆生順二
習相交。」

【【觧】孤山曰生從順習死從變流者以一切眾生皆
愛生而惡死也。是故生則順其習死則逆其習。故
復云死逆生順二習相交此乃文辭互略耳。只是
生從存住故順習死從變流故逆習也。未捨煖觸
謂現陰之末中陰之初也。溫陵曰逆順相交謂方
死方生之間也。一切善惡之業即於是時隨其情
想輕重而感變焉。

【疏】天台曰臨命終時未捨煖觸者。人秉識息煖三
法為命。生時識先投胎搏父精母血而為種子。次
有息而後有煖。三事和合而有生三事別離而有
死。死時先捨煖而後捨息捨息而後識去。所謂去
後來先作主翁者識也。今云未捨煖觸則是將死
未死之間而一生所作善惡俱時頓現。夫貪生怖
死人之常情故死逆生順。二習相交而死者不能
為之計。如人負債強者先牽。故隨其情想多少以
判乎昇沉也。】

「○(二別顯受生五初純想)純想即飛必生天上若飛心中兼福兼慧及與淨
願自然心開見十方佛一切淨土隨願往生。」

【【觧】吳興曰必生天上者據下情少想多但在四天
之下。驗今純想所生應是忉利以上。若單修善禪
則惟生上界。若兼諸福慧則隨往十方。於飛心中
旁論福慧故皆云兼。

【疏】天台曰純想中有二路一生天一生淨土。生天
之想乃以上品十善而為業。準經則惟想而無福
慧與願。據理生兜率內院亦有禪慧及以淨願。若
生色無色界亦兼乎禪定之福。生淨土者則四義
俱備而云隨願往生者。蓋淨土法門要以信行願
三法為之主。而三法中又以淨願為之約。若藥師
彌陀二種淨土皆有勸勉求生之方。惟極樂所宗
者多。苟有純想福慧淨願臨終淨土自然現前莫
不隨願得往生也。】

「○(二情少想多)情小想多輕舉非遠即為飛僊大力鬼王飛行夜
叉地行羅剎遊於四天所去無礙其中若有善願善
心護持我法或護禁戒隨持戒人或護神呪隨持呪
者或護禪定保綏法忍是等親住如來座下。」

【【觧】溫陵曰勝想不純少滯邪情故感此類。其中下
謂雖滯邪情而有善願斯感善緣即天龍八部類
也。真際曰情少想多此通舉也。理宜等降四類分
之。一情九想即為飛僊。二情八想為大力鬼王。三
情七想為飛行夜叉。四情六想為地行羅剎。

【疏】天台曰情少想多四等中亦分二路。一無善願
善心者但以下品十善為行。一有善願善心者多
是乘急戒緩之人。故得親住如來座下聽聞大法
也。】

「○(三情想均等)情想均等不飛不墜生於人間想明斯聰情幽斯
鈍。」

【【觧】孤山曰由昔情想感今聰鈍。是知言均等者總
報之業也。言幽明者別報之業也。由所習情想各
在強弱致有聰鈍之異。

【疏】天台曰情想均等亦分二路。想雖五分明暗不
同。明者斯聰故多睿智。情雖五分亦分輕重。重者
斯鈍故多愚蒙。想暗雖近於情情猶想也。情輕雖
近於想想猶情也。】

「○(四情多想少)情多想少流入橫生重為毛羣輕為羽族七情三
想沉下水輪生於火際受氣猛火身為餓鬼常被焚
燒水能害巳無食無飲經百千劫九情一想下洞火
輪身入風火二交過地輕生有間重生無間二種地
獄。」

【【觧】真際曰情多想少亦合分四。六情四想流入橫
生。七情三想墜為餓鬼。八情二想生有間獄。九情
一想生無間獄。溫陵曰橫生者情多故淪變帶想
故飛舉。而業重不能但為毛羣耳。俱舍說大地最
下有金水風輪有八寒八熱地獄在三輪之上。此
文說沉下水火風輪又似地獄在三輪之下。疑此
所指非地下三輪乃地獄三輪也。言水輪火際即
寒獄第八也。受氣猛火謂受火氣以為身故常被
火燒。或得水飲亦化為火故曰水能害巳也。下洞
火輪即八熱獄也。身入風火二交過地謂超寒獄
入熱獄也。熱獄第八名五無間。有間即餘七也。孤
山曰只就七熱地獄自有輕重。而此無間非五無
間。下文阿鼻方是第八熱獄名五無間也。

【疏】天台曰情多想少分四類。論其趣生但有三種。
於三種中各分輕重以論受報。二則明開一則義
隱。若分別者則輕為有財重為無財也。孤山又云
七熱地獄謂八大獄中第七獄也。長阿含云此四
天下有八千天下圍繞。其外復有大海周匝圍繞。
八千天下復有大金剛山繞大海水。金剛山外復
有第二大金剛山。樓炭經云二金剛山亦名鐵圍
山。二山中間窈窈冥冥日月天神所不能照。彼有
八熱地獄。每一地獄有十六地獄。第一大獄名想
二名黑繩三名堆壓四名叫喚五名大叫喚六名
燒煑七者大燒煑八名無間。分別其相具如第十
九卷。又新譯婆娑論問曰地獄在何處。答曰多分
在此贍部洲下。云何安立。有說從此洲下四萬踰
繕那至無間地獄底。無間縱廣高下各二萬踰繕
那。次上一萬九千踰繕那中安立餘七地獄。謂次
上有極熱次上有熱次上有大叫次上有嘷叫次
上有眾合次上有黑繩次上有等活。此七地獄一
一縱廣萬踰繕那。有說無間地獄周回圍繞如今
聚落圍繞大城(云云)。秪就此獄自有輕重。而此無
間非五無間。亦應以第六為有間第七為無間。是
則風火二交過地通於六七也。天台曰地獄處所
非所說不同但是彼此互出。應是金剛兩山之間
者輕大地之下者重。又不獨此也。即曠野深山亦
有鬼神治罪人處。如四川鄷都東嶽泰山是也。又
如城隍社令亦有如人間牢獄世人往往見之。不
知者便言曾見閻王及以地獄。又說某人死後得
做閻王。須知閻摩法王自有住處在鐵圍兩山之
間。人不易見亦不易做。所見所做者但是陰間分
司耳。】

「○(五純情)純情即沉入阿鼻獄若沉心中有謗大乘毀佛禁
戒誑妄說法虗貪信施濫膺恭敬五逆十重更生十
方阿鼻地獄。

○(二約業報別示七初地獄趣三初結前生後二初結前)循造惡業雖則自招眾同分中兼有
元地。」

【【觧】溫陵曰阿鼻此云無間謂受罪苦具身量劫數
壽命五者皆無遮間名五無間。此惟情業最重者
墜入至劫壞乃出。若兼謗大乘等罪則此劫雖壞
更入十方阿鼻無有出期。以謗法毀戒令無窮人
墮邪見故。前問地獄為有定處為復自然。故答純
情以造雖則自招。同業所感不無定處。元地者各
隨元由。

【疏】天台曰純情無間亦分二類。一不謗大乘等至
劫壞出可盡之無間也。一若謗大乘等劫壞不出
不可盡之無間也。謗大乘五逆十惡之為罪則事
兼道俗。毀佛禁戒去四罪則惟在於道。故在道之
士未空乎想宜先空乎情。一涉乎情便為失足之
階漸。況純情至於不可盡之無間乎。又情想應作
四句分別。純想無情則生天宮佛國。純情無想則
墮地獄阿鼻。亦情亦想則分為九類。非情非想則
為出世真修。若首楞大定此又真修中之最上乘
者也。故知純想猶未出乎凡聖同居淨土也。又情
即惡也想即善也。不言善惡而言情想者。善惡之
業多約身口。故善惡之業身口居七心業但居其
三然而心為其總身口為別。總能兼別而別或不
兼總。今云情則無惡而不收。云想則無善而不攝。
故約十一情想以明多少則舉其總而別可知矣。
前九情一想之無間乃舉其輕者而言之。今阿鼻
之稱無間乃因純情以造是極重之無間也。是則
無間之獄有三曰輕曰重曰極重。極重者兼謗大
乘等罪之所感也。】

「○(二生後)阿難此等皆是彼諸眾生自業所感造十習因受
六交報。」

【【觧】溫陵曰前略明情想感變此詳明根境搆造也。
十習本於十惑以習成惡業。六交因乎六根而交
起惡報。天如補註曰六交者如造業因眼而餘五
為助。至受報時亦徧及也。

【疏】長水曰十習因者別指惡業。即由十使煩惱於
六根門發識造業。洎受其報從六根出。道欽手濫
引惟識云能招第八引異熟果故名引業。能招第
六滿異熟果名為滿業。俱舍亦云一引業一生多
業純圓滿。猶如繪畫先圖形狀後填眾彩等。荊公
釋要云牽生地獄是引業後受有輕重是滿業。俱
是眾生妄情習造耳。天台曰準止觀發心簡非顯
是中明十種非心。一一類中有心有行。如地獄道
若其心念念專貪嗔癡即心也。起上品十惡即行
也。今文亦然。上明情想多少即心也。此去明十習
因即行也。下之六道亦然。十因皆言習者一一皆
約習以成性為義。苟惟一於是不足以發明其事。
必其所習於是者熟故垂終吸攬墮獄者成也。】

「○(二指相別示二初明十習因二初總徵)云何十因。

○(二別示十初婬習二初虗妄發生二初造因)阿難一者婬習交接發於相磨研磨
不休。

○(二感果二初自感二初正明)如是故有大猛火光於中發動。

○(二類顯)如人以手
自相摩觸煖相現前。

○(二共感)二習相然故有鐵牀銅柱諸
事。

○(二聖賢訶棄)是故十方一切如來色目行婬同名欲火菩薩
見欲如避火坑。」

【【觧】溫陵曰惡業起於情惑而婬為情惑之最故前
後皆首明之。十習之業皆先言所感之境次言所
報之事。婬感火業由惑心熾盛相摩而發也。故所
感之境見大猛火。舒王云婬習研磨不休自耗其
精則火界熾然。於其生也尚有痟渴內熱等疾。則
其死也見大猛火宜矣。能所交熾名二習相然。故
有鐵牀銅柱之報乃應其習業也。如來為導師故
色目以警之。菩薩為行人故深怖以避之。色目猶
詺目也。

【疏】長水曰發業有二一正發即無明。二助發即餘
惑俱分別也。今此十因除婬習是所發之業餘九
皆是能發之惑。天台曰準此則所發之業應具身
三口四。今於婬業則顯餘業則隱。略如貪習交計
則具足婬殺盜等餘可類推矣。婬業偏顯者為生
死之本發起之由也。雲間曰內分婬生愛水。今十
習中婬生火而貪生水者。婬有二義一者貪愛故
亦生水。二者男女二根相磨生煖故受火報。上文
內分通取愛義故婬生愛水。今十習義婬取研磨
則生火報。】

「○(二食習二初虗妄發生二初造因)二者貪習交計發於相吸吸攬不止。

○(二感果二初自感二初正明)如是故有
積寒堅冰於中凍冽。

○(二類顯)如人以口吸縮風氣有冷觸
生。

○(二共感)二習相陵故有吒吒波波羅羅青赤白蓮寒冰
等事。

○(二聖賢訶棄)是故十方一切如來色目多求同名貪水菩
薩見貪如避瘴海。」

【【觧】溫陵曰貪習感水由愛心計著吸取而發也。吸
積風為塞風結水為冰故有積寒凍冽之事。吒吒
等寒冰之報即寒冰獄也。俱舍云吒波羅等忍寒
聲青赤白蓮寒冰色也。吳興曰吒波羅三青赤白
三更有疱裂二相即八寒地獄。】

「○(三慢習二初虗妄發生二初造因)三者慢習交陵發於相恃馳流不息。

○(二感果二初自感二初正明)如是故有
騰逸奔波積波為水。

○(二類顯)如人口舌自相綿味因而水
發。

○(二共感)二習相鼓故有血河灰河熱沙毒海融銅灌吞
諸事。

○(二聖賢訶棄)是故十方一切如來色目我慢名飲癡水菩
薩見慢如避巨溺。」

【【觧】溫陵曰慢習驕逸由輕陵恃巳而發。以騰逸馳
流故感騰逸奔波之境。積致惡毒故有血河灌吞
之報。孤山曰癡水者或云西土有水飲之則癡。如
此方之貪泉也。】

「○(四瞋習二初虗妄發生二初造因)四者瞋習交衝發於相忤忤結不息心熱發火鑄
氣為金。

○(二感果二初自感二初正明)如是故有刀山鐵梱劒樹劒輪斧鉞鎗鋸。

○(二類顯)如人銜冤殺氣飛動。

○(二共感)二習相擊故有宮割斬斫
剉刺槌擊諸事。

○(二聖賢訶棄)是故十方一切如來色目瞋恚名
利刀劒菩薩見瞋如避誅戮。」

【【觧】溫陵曰心屬火氣屬金。瞋者由心作氣而反動
其心。加之衝擊抵忤則心火轉盛氣金轉剛。故曰
心熱發火鑄氣為金也。斷刑曰宮肉刑曰割。

【疏】孤山曰宮割古五刑之一。吳興曰五刑謂墨劓
剕宮大辟。墨謂刺其額而涅之以墨。劓謂截其鼻。
剕謂刖其足。宮謂男子則割去其勢。女子則幽閉
之。大辟即死刑。斬斫剉皆新之死刑。刺即古之墨
刑槌擊皆新刑之笞杖類。】

「○(五詐習二初虗妄發生二初造因)五者詐習交誘發於相調引起不住。

○(二感果二初自感二初正明)如是故有
繩木絞校。

○(二類顯)如水浸田草木生長。

○(二共感)二習相延故有
杻械枷鎖鞭杖撾棒諸事。

○(二聖賢訶棄)是故十方一切如來色
目奸偽同名讒賊菩薩見詐如畏豺狼。」

【【觧】溫陵曰詐習依奸智起惡而漸滋蔓故如水浸
田草木生長。由調引相延故感繩木延引之事。讒
賊奸詐敗正者也。孤山曰校枷也。易云屨校滅趾
荷校滅耳。】

「○(六誑習二初虗妄發生二初造因)六者誑習交欺發於相罔誣罔不止飛心造奸。

○
(二感果二初自感二初正明)如是故有塵土屎尿穢污不淨。

○(二類顯)如塵隨風各無所
見。

○(二共感)二習相加故有沒溺騰擲飛墜漂淪諸事。

○(二聖賢訶棄)是
故十方一切如來色目欺誑同名劫殺菩薩見誑如
踐蛇虺。」

【【觧】溫陵曰誑者以狂言欺人其志誣罔其心飛揚。
如風鼓塵使人無見。故感塵土穢惡之境沒溺騰
墜之報。】

「○(七冤習二初虗妄發生二初造因)七者冤習交嫌發於銜恨。

○(二感果二初自感二初正明)如是故有飛石投礰
匣貯車檻甕盛囊撲。

○(二類顯)如陰毒人懷抱畜惡。

○(二共感)二習
相吞故有投擲擒捉擊射拋撮諸事。

○(二聖賢訶棄)是故十方一
切如來色目冤家名違害鬼菩薩見冤如飲鴆酒。」

【【觧】溫陵曰冤習銜恨陰隱為傷故如陰毒畜惡。而
感飛石囊撲之境投擲拋撮之報。飛石投擲車匣
牢柵皆陰隱事也。孤山曰囊撲者囊貯而撲殺之。
史記秦始皇囊撲兩弟。

【疏】孤山又曰鴆鳥名其羽有毒以畫酒飲之則死。
其鳥如鴞食蛇蝮雄名運目雌名陰諧。】

「○(八見習二初虗妄發生二初造因)八者見習交明如薩迦耶見戒禁取邪悟諸業發
於違拒出生相反。

○(二感果二初自感二初正明)如是故有王使主吏證執文籍。

○(二類顯)如行路人來往相見。

○(二共感)二習相交故有勘問權詐
考訊推鞠察訪披究照明善惡童子手執文簿辭辯
諸事。

○(二聖賢訶棄)是故十方一切如來色目惡見同名見坑菩
薩見諸虗妄徧執如臨毒壑。」

【【觧】溫陵曰見習有五一薩迦耶此云身見。謂執身
有我種種計著。二邊見。於一切法執斷執常。三邪
見。邪悟錯解撥無因果。四見取。非果計果如以無
想為涅槃之類。五戒禁取。非因計因如持牛狗等
戒為生天因之類。此五總名惡見。順邪反正故云
發於違拒出生相反。由其違反故感王吏證執之
境權詐鞠推之報。路人相見一往一回喻所見違
反也。是五惡見能陷法身故名見坑。能致業苦故
名毒壑行人當疾滅之。】

「○(九枉習二初虗妄發生二初造因)九者枉習交加發於誣謗。

○(二感果二初自感二初正明)如是故有合山合石
碾磑耕磨。

○(二類顯)如讒賊人逼枉良善。

○(二共感)二習相排故有
押捺槌按蹙漉衡度諸事。

○(二聖賢訶棄)是故十方一切如來色
目怨謗同名讒虎菩薩見枉如遭霹靂。」

【【觧】溫陵曰於不宜曲而曲之曰枉。枉非真情由誣
誘發逼壓於人故感報如之。排擠挫也。押捺亦其
義也。漉瀝也。衡橫也。謂迫蹙其體瀝漉其血。又於
迫隘苦具橫衝而度所謂下透桂網倒懸其頭者
皆衡度類也。讒能傷人故名讒虎以可驚怖故名
霹靂。】

「○(十訟習二初虗妄發生二初造因)十者訟習交諠發於藏覆。

○(二感果二初自感二初正明)如是故有鑑見照燭。

○(二類顯)如於日中不能藏影。

○(二共感)二習相陳故有惡友業鏡
火珠披露宿業對驗諸事。

○(二聖賢訶棄)是故十方一切如來色
目覆藏同名陰賊菩薩觀覆如戴高山履於巨海。」

【【觧】溫陵曰訟非官訟。公發其覆之謂也。此正覆習
也。此覆彼訟曰交諠。故感鑑見照燭之境惡友對
驗之報。陰賊覆藏發則自害。覆罪適足以自壓自
墜故如戴山履海也。十習發於十惑。通根本而兼
隨。隨煩惱二十初曰忿恨惱覆誑諂憍害。今詐習
即諂也。冤即恨也。枉即害也。訟即覆也。略例而巳。

【疏】吳興曰十習配屬根隨煩惱。根本有六謂貪瞋
癡慢疑不正見。或開為五。隨有二十謂忿恨惱覆
誑諂憍害嫉慳無慚無愧不信懈怠放逸昏沉掉
舉失念不正知散亂。今婬習即所發之業具足貪
癡。詐習諂。怨習即恨。見即五見。枉謂逼壓良善害
所攝亦慎類。訟謂相論得失恨為先。惱之一法性
相應故。】

「○(二明六交報二初總明)云何六報阿難一切眾生六識造業所招惡報從
六根出。」

【【觧】吳興曰造業招報根識必俱。今以識為業而報
從根者。蓋業並由心報多約色故也。所名六交報
者。璿師云因與果交。今則不爾。但是果時六根與
惡報相涉也。

【疏】天台曰一切眾生六識造業。所招惡報從六根
出此固然也。而下文一一各明中一根受報而五
根與之同受者六亂妄想使之然也。前不云乎。是
故世界因動有聲因聲有色因色有聲因聲有香
因香有味因味有觸因觸知法六亂妄想成業性
故十二區分由此輪轉。彼明成十二類生之根本。
故曰是故世界聲香味觸窮十二變為一旋復。今
六交報乃彼化生之一類。方其造十習因時必一
根造罪而六亂妄想趣外奔逸而與之同造。故一
根受報而五根與之同受。但互為主賓不同以明
六交差別。今且總釋下當各明。俾修奢摩他路者
識其岐逕以為簡非顯是之水鏡也。】

「○(二別示二初徵)云何惡報從六根出。

○(二示六初見報二初標)一者見報招引惡果。

○(二釋二初臨終見相)此
見業交則臨終時先見猛火滿十方界。

○(二乘業受生二初明入獄初相)亡者神識
飛墜乘烟入無間獄。

○(二明入獄後相二初發二相)發明二相一者明見則能徧
見種種惡物生無量畏二者暗見寂然不見生無量
恐。

○(二交六根)如是見火燒聽能為鑊湯洋銅燒息能為黑烟
紫𦦨燒味能為焦丸鐵糜燒觸能為熱灰爐炭燒心
能生星火迸洒煽鼓空界。」

【【觧】溫陵曰見覺屬火故感猛火。畏見於境恐藏於
心。六交皆直入無間者就重言耳。成論云極善極
惡皆無中陰所以直入。聞聽屬水故燒聽能為鑊
湯洋銅。鼻嗅主氣故燒息能為黑烟紫𦦨。舌主味
丸糜味類也。身主觸灰炭觸類也。心正屬火燒之
轉熾故迸洒煽鼓。吳興曰一者下標示。臨終下釋
相。先見猛火等即現報也。亡者神識等即生報也。
發明下就眼根明二相。如是下對諸根明交報。他
皆放此。然一根惡報而五根徧受者難可了知。理
而推之必由六識造業之時性中相知用中相背。
從業受報法爾如斯。以相知故六報互通。以相背
故諸相差別。惟識發現信其不誣。問下五報中悉
有當根受報之相。今眼根見火後便云燒聽者何
邪。答以燒見易明故。況下黑烟紫𦦨星火迸洒等
皆眼根所交之報故不別云。

【疏】天台曰此約眼根見色造罪為之主。牽引餘五
同造為之賓。若約眼緣色塵造六亂妄想。則以因
動見色為本然後因色聞香因香甞味因味覺觸
因觸知法因法聞聲。且約造一殺業為言。如因畜
動而見畜即妄想緣畜可食而行殺為因動有色。
或又緣畜有香而行殺為因色有香。或又緣畜有
味而行殺為因香有味。或又緣畜乘熱可食而行
殺為因味有觸。或又緣畜內心思惟而行殺為因
觸有法。或又緣畜炮炙割截之聲而行殺為因法
有聲。故受地獄惡報時有正受有傍受不同。眼根
屬火故臨終時先見猛火滿十方界發明二相此
當根正報也。燒聽燒息等餘根傍報也。一根之報
如此餘根之報例然。下文云由是眾生別作別造
於世界中入同分地妄想發生非本來有。信六亂
妄想之所發非本來有也。】

「○(二聞報二初標)二者聞報招引惡果。

○(二釋二初臨終見相)此聞業交則臨終時先見
波濤沒溺天地。

○(二乘業受生二初明入獄初相)亡者神識降注乘流入無間獄。

○
(二明入獄後相二初發二相)發明二相一者開聽聽種種閙精神愗亂二者閉聽
寂無所聞幽魄沉沒。

○(二交六根)如是聞波注聞則能為責為
詰注見則能為雷為吼為惡毒氣注息則能為雨為
霧洒諸毒蟲周滿身體注味則能為膿為血種種雜
穢注觸則能為畜為鬼為糞為尿注意則能為電為
雹摧碎心魄。」

【【觧】吳興曰上云見火此云聞波。今以近義詳之。如
易云離為目為火坎為耳為水。將恐見聞本乎水
火之性故發燒注之相也。又其聞波所注諸根循
業各變難盡銷會。如注見則能為雷為吼等似非
眼根所入之相。乃至下文多此義例。聖言叵測也。
溫陵曰聞聽屬水故觀聽旋復則水不能溺。依之
造業則能感波濤。注聞發聲故為責罪詰情之事。
注見能為雷吼者聞波屬陰見火為陽陰陽相薄
而成雷故也。注息為雨霧水隨氣變也。注味為膿
血水隨味變也。注觸為畜鬼水隨形變也。注意為
電雹意出於心水火交感也。一切物理莫不因五
行乘陰陽以變化。故此隨根轉變之事皆不出此。】

「○(三齅報二初標)三者齅報招引惡果。

○(二釋二初臨終見相)此齅業交則臨終時先見
毒氣充塞遠近。

○(二乘業受生二初明入獄初相)亡者神識從地涌出入無間獄。

○
(二明入獄後相二初發二相)發明二相一者通聞被諸惡氣熏極心擾二者塞聞
氣掩不通悶絕於地。

○(二交六根)如是齅氣衝息則能為質為
履衝見則能為火為炬衝聽則能為沒為溺為洋為
沸衝味則能為餒為爽衝觸則能為綻為爛為大肉
山有百千眼無量𠯗食衝思則能為灰為瘴為飛沙
礰擊碎身體。」

【【觧】資中曰鼻根造業貪齅諸香故招毒氣以受其
報。孤山曰魚敗曰餒羮敗曰爽。溫陵曰質礙也。履
通也。齅業所依不離通塞故衝息能為質履也。衝
見為火炬。衝聽為沒溺洋沸。則見覺屬火聞聽屬
水明矣。饑餒乖爽由味隨氣變也。綻折爛壞由體
隨氣變也。衝思為灰沙依土感也。】

「○(四味報二初標)四者味報招引惡果。

○(二釋二初臨終見相)此味業交則臨終時先見
鐵網猛𦦨熾烈周覆世界。

○(二乘業受生二初明入獄初相)亡者神識下透挂網倒
懸其頭入無間獄。

○(二明入獄後相二初發二相)發明二相一者吸氣結成塞冰
凍裂身肉二者吐氣飛為猛火焦爛骨髓。

○(二交六根)如是甞
味歷甞則能為承為忍歷見則能為然金石歷聽則
能為利兵刃歷息則能為大鐵籠彌覆國土歷觸則
能為弓為箭為弩為射歷思則能為飛熱鐵從空雨
下。」

【【觧】孤山曰準眼耳鼻云見聞齅此應云甞報。言味
報者從所甞為名也。貪味則網捕燒野以取禽獸
故見鐵網猛𦦨之相。為承為忍謂發言承領忍聲
甘受也。溫陵曰舌噉生命使彼承忍故歷甞發苦
使巳承忍。依見貪味故能為然金石。依聽發惡故
能為利兵刃。依齅恣貪籠取羣味故能為大鐵籠。
觸味傷物故感弓箭以自傷。緣味思物故感飛鐵
以充味。】

「○(五觸報二初標)五者觸報招引惡果。

○(二釋二初臨終見相)此觸業交則臨終時先見
大山四面來合無復出路。

○(二乘業受生二初明入獄初相)亡者神識見大鐵城火
蛇火狗虎狼獅子牛頭獄卒馬頭羅剎手執鎗矟驅
入城門向無間獄。

○(二明入獄後相二初發二相)發明二相一者合觸合山逼體
骨肉血潰二者離觸刀劒觸身心肝屠裂。

○(二交六根)如是合
觸歷觸則能為道為觀為廳為桉歷見則能為燒為
熱歷聽則能為撞為擊為剚為射歷息則能為括為
袋為考為縛歷甞則能為耕為鉗為斬為截歷思則
能為墜為飛為煎為炙。」

【【觧】孤山曰合山刀劒並由貪著男女身分而感也。
溫陵曰大山來合及鐵城火狗等皆惡觸雜感也。
觸業所依不出離合。屠裂即離相也。道趣獄路也。
觀獄王門闕兩觀也。廳桉皆治罪之處皆身觸所
依也。括袋所以收氣也。思業飄蕩故感飛墜之事。
剚插刀於肉也。剚射考縛則相因旁舉也。】

「○(六思報二初標)六者思報招引惡果。

○(二釋二初臨終見相)此思業交則臨終時先見
惡風吹壞國土。

○(二乘業受生二初明入獄初相)亡者神識被吹上空旋落乘風墮
無間獄。

○(二明入獄後相二初發二相)發明二相一者不覺迷極則荒奔走不息
二者不迷覺知則苦無量煎燒痛深難忍。

○(二交六根)如是邪
思結思則能為方為所結見則能為鑑為證結聽則
能為大合石為冰為霜為土為霧結息則能為大火
車火船火檻結甞則能為大呌喚為悔為泣結觸則
能為大為小為一日中萬生萬死為偃為仰。」

【【觧】溫陵曰思屬土而飄蕩故先見惡風吹壞國土
等事。思業所依不出迷覺。荒奔迷思也。知苦覺思
也。思必有所故結思則為受罪方所。見能鑑證故
結見則為證罪人事。結聽則能為大合名等水土
交感也。車船檻乃息氣乘亂思所變也。嘗即舌根
聲所自發也。大小巳下皆言其身乃觸業乘亂思
所變也。】

「○(三總結顯妄二初由妄所成二初總結妄由)阿難是名地獄十因六果皆是眾生迷妄所造。

○
(二別顯輕重五初無間地獄因)若諸眾生惡業圓造入阿鼻獄受無量苦經無量劫。」

【【觧】資中曰六根十因具足同造。入阿鼻獄大無間
也。】

「○(二八無間獄因)六根各造及彼所作兼境兼根是人則入八無間
獄。」

【【觧】吳興曰此亦六根具造十因。但前後異時故云
各耳。如一根對境必與意識同起是名各造。若加
二三等則名兼境兼根也。入無間獄應同前獄。既
非經無量劫故知此罪次重於前。復恐通舉八獄
以輕從重總云無間。是則十因或不具者當墮前
七也。】

「○(三十八地獄因)身口意三作殺盜婬是人則入十八地獄。」

【【觧】吳興曰十惡業中惟犯殺盜婬罪雖云口意蓋
助成身業也。十八泥犁經云火獄有八寒獄有十。
溫陵曰大獄只有八寒八熱。而有十八鬲子地獄
及八萬四千眷屬等獄皆大獄所分者也。】

「○(四三十六地獄因)三業不兼中間或為一殺一盜是人則入三十六
地獄。」

【【觧】溫陵曰三業不兼謂具二闕一也。吳興曰三十
六獄并下一百八獄未詳名數。】

「○(五一百八地獄因)見見一根單犯一業是人則入一百八地獄。」

【【觧】溫陵曰上具二闕一此犯一闕二故又輕也。吳
興曰能見所見單境單根於殺盜婬單犯一業故
罪從輕。然經文甚略罪相多品。如身業三罪各有
根本方便不同。豈可一例判入諸獄。今應且約根
本示之。其諸方便若同此獄必有劫數長短差別。

【疏】天台曰諸少乘經多談事相故一一獄各有主
執典獄之人。如閻摩羅王牛頭阿旁諸鬼卒等。不
知者以為輕重諸獄皆閻王所設以之而苦治罪
人若今陛牢之為然。此經多談理性故地獄種種
諸相從罪人六根出。不知者以為閻王治罪皆佛
經故為此說以恐畏下愚。若合此二說又將以事
而攻乎理以理而乎攻事總置之於虗無。而天堂
地獄一皆為荒唐而不信。不知事乃即理之事理
乃即事之理。二說相須偏廢不可。秪如見習交明
故有王使主吏證執文籍。訟習交諠故有惡友業
鏡火珠披露宿業對驗諸事。非即理之事與小乘
經所說同乎。無論地獄即諸天感報見有精麤。飯
色不同以分勝劣。以例六道莫不皆然。謂之天設
可也謂之自取可也。即今文獄數名目亦與他經
不同。他如新婆沙論所出八寒八熱十六遊增等。
今文所出則於大無間外有八無間十八三十六
一百八之稱。若約義為言將是準八邪十八界六
根各六及百八煩惱。以至他經八萬四千鬲子地
獄亦是準八萬四千塵勞門而立。世間孰有一法
不從眾生惟心所造而成。如一根造罪餘根助成
至感報時牽連受苦亦六根也。一根返聞六根解
脫一一圓通互用清淨亦六根也。嗚呼因之而倒
因之而起可不知所擇從哉。】

「○(二非真本有)由是眾生別作別造於世界中入同分地妄想發
生非本來有。」

【【觧】吳興曰上文五節惡業不同即別作別造也。所
感獄報各從其類即入同分地也。妄想發生等並
酬阿難前所疑問。】

「○(二鬼趣三初總標)復次阿難是諸眾生非破律儀犯菩薩戒毀佛涅
槃諸餘雜業歷劫燒然後還罪畢受諸鬼形。」

【【觧】溫陵曰非破律儀無正範也。犯菩薩戒無正因
也。毀佛涅槃無正果也。三者不正諸餘皆邪。故墮
獄罪畢即入鬼趣。此類乃惑習雜相所謂諸餘雜
業不必局配十因文義不循。】

「○(二別顯)若於本因貪物為罪是人罪畢遇物成形名為恠
鬼貪色為罪是人罪畢遇風成形名為魃鬼貪惑為
罪是人罪畢遇畜成形名為魅鬼貪恨為罪是人罪
畢遇蟲成形名蠱毒鬼貪憶為罪是人罪畢遇衰成
形名為癘鬼貪傲為罪是人罪畢遇氣成形名為餓
鬼貪罔為罪是人罪畢遇幽為形名為魘鬼貪明為
罪是人罪畢遇精為形名魍魎鬼貪成為罪是人罪
畢遇明為形名役使鬼貪黨為罪是人罪畢遇人為
形名傳送鬼。」

【【觧】溫陵曰貪物則吝著不釋故附物為恠。貪色則
惑於妖邪故墮妖魃。貪惑為魅貪恨為毒固其理
也。魅精魅也。憶者常懷奸虐故遇災衰處為癘虐
鬼。傲者虗驕恃氣故乘饑虗氣為餓鬼。貪罔者潛
心陰昧遇幽為魘皆陰昧事也。貪明者妄意高明
故陰附精明為魍魎鬼。貪成者希意曲從故影附
明靈為役使鬼。即依靈廟為驅使者。貪黨者阿附
邪佞故遇人成形為傳送。即附巫祝而傳吉凶者
也。

【疏】王荊公補遺曰傳云惟是風馬牛不相及也。曰
馬牛其風。注云風放也。牡牝相誘謂之風。然則牛
馬風佚因牡牝相逐而遂至放佚。今婬習之餘言
遇風成形者乃遇放佚成形故受魃鬼。魃乃女鬼
亦曰女妖。女子多婬故成魃。然則此鬼感婬佚受
身故曰遇風成形耳。天台曰七趣生起自下以昇
高。鬼道報輕於獄故承餘習以為之報。然有神道
有鬼道。申者為神故於字從示從申。人死精神不
散英烈者以示其靈故謂之神。合情而言同於鬼
道。合想而言則八想二情為大力鬼王。七想三情
為飛行夜叉。四情六想為地行羅剎。方今天下稱
五岳四瀆凡是一切土谷神祇城隍社稷或王或
臣或民或役使之屬皆其類也。屈者為鬼於字從
甶音勃。從几音人。古稱田神為鬼即附土而有神
者是也。故凡鬼類自無色質必附物而為之質。近
見一漁者網一鯉重數斤持歸則化為棺木板劈
之有鮮血。蓋水鬼附木而厭人久故有生氣。今文
十鬼或遇物遇風以至遇人為形。皆附物為之質
也。此猶鬼報之輕者。若其重者則七情三想沉下
水輪生於火際受氣猛火身為餓鬼常被焚燒水
能害巳無食無飲經百千劫則為餓鬼趣攝也。溫
陵師謂十鬼諸餘雜業之所召感不必局配十因
乃云文義不循。而資中師又嘗配之矣。彼云由前
十因餘報不同故下鬼趣分成十類。今為釋而明
之。第一恠鬼貪物為罪為盜習者。蓋盜必竊人之
物故貪物是第二盜習。第二魃鬼貪色為罪為婬
習恰與相當。第三魅鬼貪惑為罪為詐習者。蓋詐
習依奸智起惡惑人故貪惑是第五許習。第四蠱
毒鬼貪恨為罪為恐習者。蓋冤習交嫌發於䘖恨
故貪恨是第七怨習也。第五癘鬼貪憶為罪為嗔
習者。蓋嗔習交衝發於相忤忤結不息。忤結即懷
憶不忘故貪憶是第四嗔習也。第六餓鬼貪傲為
罪為慢習者。蓋慢習交陵發於相恃恃巳傲慢故
貪傲是第三慢習也。第七魘鬼貪罔為罪為誑習
者。蓋誑習交欺發於相罔故貪罔是第六誑習也。
第八魍魎鬼貪明為罪為見習者。蓋見習交明發
於違拒出生相反著邪智明故貪明是第八見習
也。第九役使鬼貪成為罪為枉習者。蓋枉則以曲
而措他人之直而枉使人從。故為鬼亦希意曲從
於人。故貪成是第九枉習也。第十傳送鬼貪黨為
罪為訟習者。蓋公發人之覆藏必樹黨固。是以為
鬼亦朋黨於人為傳送鬼故貪黨成是第十訟習
也。】

「○(三結示)阿難是人皆以純情墜落業火燒乾上出為鬼此
等皆是自妄想業之所招引若悟菩提則妙圓明本
無所有。

○(三畜趣三初總標)復次阿難鬼業既盡則情與想二俱成空
方於世間與元負人冤對相值身為畜生酬其宿債。」

【【觧】吳興曰情即地獄之純情想即鬼趣之妄想。此
想亦情非前文外分之想也。

【疏】天台曰此本鬼趣而結云是人者展轉推原感
報之所自也。蓋鬼從獄來獄又從人道之所來。豈
非人道既為清昇之善首又為訟墜之元魁乎。自
其心而言之如繪事後素。繪而為地獄為餓鬼為
畜生為修羅亦此素也。繪而為僊為天為聲聞為
緣覺為菩薩為如來亦此素也。故華嚴經云心如
工畵師造種種五陰。一切世間中無不從心造。自
其形骸而言之。頭圓法天足方法地五根法五臟
五藏法五行。故頭頂天而足履地。以奇數而有之
者四。頭也鼻也舌也身生也。偶數而有之者四。目
也耳也手也足也。自人而昇之僊同此形骸也。自
僊而昇之天昇之出世間曰聲聞曰緣覺曰菩薩
曰佛。大小相好雖勝劣不同其所法於奇偶凡為
形骸之內者無以異也。不幸而為三毒為五逆為
十惡。墮之獄墮之鬼墮之畜。為大身八萬由旬多
人亦滿一人亦滿。為一日一夜萬生萬死。為偃為
仰為大肉山有百千眼無量𠯗食為合山逼潰。為
刀劒屠裂。為青蓮華白蓮華。為腹如泰山咽似針
鋒。為頭東尾西背駝日月。為多頭多眼。為四足多
足。為一足無足。為蚯蚓蟋蟀蠛蠓蠮螉。小而身殆
鄰虗。其醜陋之狀卑污之形不可殫述。嗚呼昔為
清昇之善首一失足於此便為沉墜之元魁。一入
永入而卒莫能出。古德所謂一失人身萬劫難復。
又云莫教一日換了皮總令千佛難救汝。興言及
此能無寒心。故諸佛現身說法多於人道之中。若
能背塵合覺便可齊聖齊賢。所謂人道不修他道
難修。又云此身不向今生度更向何生度此身。皆
先賢之格言後人之龜鑑也。】

「○(二別顯)物恠之鬼物銷報盡生於世間多為梟類風魃之
鬼風銷報盡生於世間多為咎徵一切異類畜魅之
鬼畜死報盡生於世間多為狐類蟲蠱之鬼蠱滅報
盡生於世間多為毒類衰癘之鬼衰窮報盡生於世
間多為蛔類受氣之鬼氣銷報盡生於世間多為食
類綿幽之鬼幽銷報盡生於世間多為服類和精之
鬼和銷報盡生於世間多為應類明靈之鬼明滅報
盡生於世間多為休徵一切諸類依人之鬼人亡報
盡生於世間多為循類。

○(三結示二初正結虗妄)阿難是等皆以業火乾枯
酬其宿債旁為畜生此等亦皆自虗妄業之所招引
若悟菩提則此妄緣本無所有。

○(二引向重示)如汝所言寶連香
等及琉璃王善星比丘如是惡業本自發明非從天
降亦非地出亦非人與自妄所招還自來受菩提心
中皆為浮虗妄想凝結。」

【【觧】溫陵曰土梟附塊即邪著餘習也。魃鬼昔為妖
孽故餘習復為咎徵。咎徵者凶事前驗。如鼯鼠呼
人啇羊舞水類也。為魅憑畜故餘習為狐。蛇虺蝮
蠍皆名毒類。蛔者昔為癘鬼襲人今為蟯蛔附人。
昔於鬼中饑虗今為充饋之畜曰食類也。服者昔
著幽魘人今亦綿著於人即蚕虫牛馬類也。應者
以合精餘習能應節序即社燕寒鴻蟋蟀類也。明
而不幽故為休徵即嘉鳳祥麟類也。昔依人故循
服於人即猫犬鷄豚類也。凡諸異物性妙乎神靈
邁於人。若龜善考祥馬能知道乃至寒鴈蟋蟀之
類不假曆數冥知節序皆餘習也。各言多者約業
習多分言之未必盡然也。

【疏】天右曰眾生自無始造業蘊於八識藏海中。若
有狀貌其積聚也不啻山高海深。此用煩惱火以
厝業薪之下。苟非地獄猛火之所燒然則此業薪
何由而盡。故此猛火非從天降亦非地出亦非人
與。自煩惱火以燒業薪從後受稱故謂之業火。若
悟菩提則轉煩惱火而為智慧火以燒業薪。乃以
悟空而為燒。故曰則此妄緣本無所有。是則迷之
則以無相之業火燒無相之業薪。悟之則以無相
之智火燒無相之業薪。等一無相為用不同而昇
沈苦樂若天淵之相隔。清修之士以悟為本。寧容
以瞬息間乎。】

「○(四人趣三初總標分行初反徵其剩)復次阿難從是畜生酬償先債若彼酬者分越所
酬此等眾生還復為人反徵其剩如彼有力兼有福
德則於人中不捨人身酬還彼力若無福者還為畜
生償彼餘直。」

【【疏】溫陵曰為畜正酬。酬過其分則為人反徵過分。
謂非理苦役食噉無度悉皆反徵。然則凡所食取
宜無過分也。孤山曰如彼有力謂修定學慧之力。
不捨人身則為彼奴婢或遭其劫殺等。】

「○(二償報難息)阿難當知若用錢物或役其力償足自停如於中
間殺彼身命或食其肉如是乃至經微塵劫相食相
誅猶如轉輪互為高下無有休息除奢摩他及佛出
世不可停寢。」

【【觧】溫陵曰償足自停則無交讎。償足不停則交讎
不巳。自非正修正力莫之遏絕。吳興曰奢摩他及
佛出世此約修定破惑見佛得道方免相害。縱有
宿業所作不亡。至果償之若幻化之非實也。

【疏】天台曰負錢償足自停則業識所記兩皆釋然。
似默默有主宰不期然而然也。若不期然而不然。
或殺命則塵劫相誅。或食肉則長時相食。爾高我
下若汲井輪之為然。苟非修奢摩他悟道之力賈
勇出於塵界。又非得值佛世仗神通之力提拔離
於畏途。則生死何由可息業報何由可停哉。】

「○(二別顯)汝今應知彼梟倫者酬足復形生人道中參合頑
類彼咎徵者酬足復形生人道中參合異類彼狐倫
者酬足復形生人道中參於庸類彼毒倫者酬足復
形生人道中參合狠類彼蛔倫者酬足復形生人道
中參合微類彼食倫者酬足復形生人道中參合柔
類彼服倫者酬足復形生人道中參合勞類彼應倫
者酬足復形生人道中參於文類彼休徵者酬足復
形生人道中參合明類彼諸循倫酬足復形生人道
中參於達類。

○(三結示)阿難是等皆以宿債畢酬復形人道
皆無始來業計顛倒相生相殺不遇如來不聞正法
於塵勞中法爾輪轉此輩名為可憐愍者。」

【【觧】天如補註曰梟以附塊相食故餘習頑嚚不義。
咎徵本於妖婬故餘習復為妖異。狐以宿因貪惑
乃遇畜成魅。魅盡為狐故今為人則庸鄙無識。毒
倫為狠亦其習之餘也。蛔以衰氣附物故衰微不
齒。食倫出於餓噉故柔怯不勇。服倫出於綿著故
勞役不息。應倫出於精明故文物不陋。休徵出於
靈知故聰明不昏。循倫宿涉世事故曉達不昧。是
等皆非正報乃餘習所偶故云參合。後三皆便巧
雜伎世智辯聰者。非賢達文明之事也。

【疏】天台曰夫人道者夙昔以五戒十善為因此世
以三綱五常為道。進之可以昇濟神明出超生死。
苟獨持此而弗失則生生居於中國世世不失人
身。此得彛倫之正者也。若今文之明十類不過皆
以宿債畢酬復形人道要知皆非正報。惟後之三
種碔砆美玉似是而非。第觀其於是而三綱正五
常全是真再來人。不然則如溫陵師所謂皆便巧
雜伎世智辯聰非賢達文明之事。以此而為鶴睫
以驗舉世間人乎非人乎而無遺䇿矣。】

「○(五僊趣三初總標)阿難復有從人不依正覺修三摩地別修妄念存
想固形遊於山林人不及處有十種僊。」

【【觧】溫陵曰僊遷也。人之形神能遷而不死者也。故
曰存想固形。然終歸敗壞。比天為劣比人為優故
別開也。孤山曰抱朴子云求僊者要當以忠孝和
順仁信為本。若德不修而但務方術終不得長生
也。】

「○(二別顯)阿難彼諸眾生堅固服餌而不休息食道圓成名
地行僊堅固草木而不休息藥道圓成名飛行僊堅
固金石而不休息化道圓成名遊行僊堅固動止而
不休息氣精圓成名空行僊堅固津液而不休息潤
德圓成名天行僊堅固精色而不休息吸粹圓成名
通行僊堅固呪禁而不休息術法圓成名道行僊堅
固思念而不休息思憶圓成名照行僊堅固交遘而
不休息感應圓成名精行僊堅固變化而不休息覺
悟圓成名絕行僊。」

【【觧】溫陵曰以藥餌駐一期之壽而不能輕舉者地
行僊也。行去聲功行也。餐黃精松栢之類久而身
輕者飛行僊也。煉金石還丹之類化骨易形撮土
點石以遊戲人間者遊行僊也。乘陰陽運止以調
氣固精遺形涉空者空行僊也。鼓天池嚥津液冰
雪婥約不交世欲與天無異者天行僊也。吞吸精
色服虹飲霧粹氣潛通者通行僊也。能以術法述
道自然者道行僊也。澄凝精思久能照應者照行
僊也。或存想頂門而出神繫心臍輪而煉丹皆思
憶圓成也。內以坎男離女匹配夫妻外即采陰助
陽攝衛精氣者精行僊也。存想化理心隨邪悟能
大變化其行絕世者絕行僊也。

【疏】真際云地行者以服餌丹砂存形久固。道雖成
就身不能飛。飛行者䬸松啖栢閑澹冲和。其體輕
清故能飛舉。遊行者精窮變化察物性元。點石為
金恤貧哀苦遊於人世。空行者運用神氣想化為
功。其德圓成履空自在。天行者嚥津固質攝衛持
精。欲境不交如天無異。沇疏云此天不是六欲天
如張騫至崑崙山上得見天是也。通行者吸乎日
氣潤益姿容。吞彼霞光將延世表。其道玄著故曰
通行。道行者習諸呪術禁彼異緣。術力既成流功
益物。照行者用其思念審度境心。憶想功成能知
彼境即世間他心宿命通耳。】

「○(三結示)阿難是等皆於人中煉心不修正覺別得生理壽
千萬歲休止深山或大海島絕於人境斯亦輪迴妄
想流轉不修三昧報盡還來散入諸趣。」

【【觧】長水曰言人中者以僊趣無別總報。即於人身
總報之上加於前來十種修煉轉成僊也。吳興曰
前文情少想多輕舉非遠即為風僊。蓋約命終隨
業受生而說。下文云精研七趣皆是昏沉諸有為
相妄想受生妄想隨業。而云僊趣無別總報者此
義不然。況復今云深山海島絕於人境豈非別乎。
應知人中煉心者非止服餌養生而巳。必兼戒善
方曰煉心。別得生理者正由人中之業別感僊趣
之報也。以其業種之性經生不失故曰生理。縱於
人間現得長生久視之理其數幾何。若生僊趣則
千萬歲信有之矣。如山海經云崑崙之山廣都之
埜軒轅之丘不死之國氣不塞暑人皆數千歲。此
亦眾私同分非無定處。若但固形而不煉心便希
千歲。是猶見卵而求時夜不太早計乎。

【疏】天台曰六趣之文業有定論。故見如來金口宣
􂌄莫不信受奉行。惟僊趣一門與道教近。而道之
為教舊與二氏抗衡。而神僊既附之為宗不獨同
之且欲勝之。故今釋此凡立二科以辨其旨趣別
其是否。庶令入佛道者有所適從不為僊宗所惑。
云辨其旨趣者。文中備明因果各有抑揚。初明因
中人中煉心揚也。論前明種類中云堅固服餌堅
固草木等是皆煉形。而言煉心者。以堅固於服餌
等則志趣不移而心無異念雖煉形而實煉心。況
有堅固思念等者在。即舉多分為言亦無不可。然
不云修而特云煉者。此正神僊家所謂修煉也。不
修正覺者抑也。人心雖妄而有正覺佛菩提者在。
修之可以作佛。彼則捨正覺而不修。徒安其臭身
悅其癡心以性命雙修為自負。故抑之曰不修正
覺。次明果中別得生理下揚也。生理者即世間生
生之理儒門所稱理氣是也。如云天以五行陰陽
化生萬物氣以成形而理亦賦焉是也。論佛教雖
不云天生即氣以成形。豈能異之。是以人之有生
壽數脩短必隨理氣之盛衰。如劫初人心淳朴並
修十善。氣運也盛故有八萬四千歲之壽。自後日
就澆漓漸淪於不善。釋迦化世時當減劫之將末
而八十歸真。古人云人生七十古來稀。而人之生
理止是而巳。今於人中煉心獲現果報壽千萬歲
非別得生理乎。故訓詁者曰僊者遷也。或遷短壽
為長齡。或遷地行為飛行。或遷人界為瓊居。此理
之固然事之不妄故曰壽千萬歲休止山林或大
海島絕於人境。斯亦輪迴下抑也。所以輪迴者由
逐妄想之所流轉不修正覺三昧故也。前文所謂
別修妄想存想固形。不過內存忠孝和順仁信為
之本外以妄想固形為之末懲私慾歷清苦以感
報。心非常住寧能不盡。行非寂滅豈獲無生。故長
生者對短壽為言。如張弓射空力盡則墜。報盡還
來隨先所造諸業而散入諸趣矣。二別其是否者。
若尅論主教於人間世者厥品有三。曰生生之教
長生之教無生之教。生生之教中天竺國四輪十
善是也。與此方儒教同。以生生不絕為之本故曰
五刑之屬三千而罪莫大於不孝。又曰不孝有三
無後為大。以養生為之主故曰有土此有財有財
此有用。又曰五畝之宅樹之以桑百畝之田勿奪
其時。謹庠序之教申之以孝悌。黎民不饑不寒然
而不王者未之有也。長生之教十僊是也。與此方
道教同。以長生為之本故曰天長地久天地所以
能長且久者以其不自生故能長生。是以聖人後
其身而身先外其身而身存。非以其無私耶故能
成其私。以攝生為之主故曰出生入死。生之徒十
有三。死之徒亦十有三。民之生動之死地亦十有
三。夫何故以其生生之厚。蓋聞善攝生者陸行不
遇兕虎入軍不被甲兵。兕無所投其角虎無所措
其瓜兵無所容其刃。夫何故以其無死地耶。無生
之教即吾佛道是也。以無生為之本故曰諸法寂
滅相不可以言宣。又曰諸法不自生亦不從他生
不共不無因是故說無生。又曰一切眾生生死相
續皆由不知常住真心性淨明體。以融生為之主
故曰見與見緣并所想相如虗空華本無所有。此
見及緣元是菩提妙淨明體云何於中有是非是。
故養生者必厚其生。攝生者必薄其生。融生者必
輕其生。故三教之設施於人間世不能無養惟厚
薄之不同爾。然則生生者命也。有生者性也。猶形
聲之於影響不能相遠也。夫聲和則響順形直則
影端。觀夫世之為教者徒於濁響以求夫聲。曲影
以求夫形。其於性命之學亦以遠矣。今之談僊宗
者務為高遠不甘列名于十僊之數。謂楞嚴之十
僊非吾道之天僊。至欲憑陵釋教而上之。謂釋氏
修性不修命。吾教則性命雙修稱為形神俱妙。鳴
呼形神俱妙惟佛能之。除佛巳還孰無變易生死。
況學僊者欲於父母所生之身不淨分段種子。縱
使獲一二還丹點化輕舉延年別有生理信固是
之。不過暫為守尸之鬼終落空亡之果。欲過大道
不亦謬乎。因曉之曰有真性真命焉妄性妄命焉。
真性真命之階一。妄性妄命之階五。真性真命之
階一者佛也。佛有三身。一法身。梵語毗盧遮那此
云遍一切處。一切諸法無非佛法。窮三際時。亘十
方處。迎之不見其首隨之不得其後。此生佛均有
之妙性也。尅論真證惟佛與佛乃能究盡。此即所
謂真性也。惟論證悟不假修為。謂之素法身佛未
有莊嚴。以常寂光淨土為依報。二報身如來。從無
量劫廣行六度備修萬行。行真實因稱實感報。此
身與法身稱。身有無量相相有無量好好有無量
光明。一一相好無量無邊。此即所謂真命也。然雖
論修乃稱性而修修即無修。以實報無障礙淨土
而為依報。色心不相妨身土不相礙。亦謂之命者
隨俗而立名也。此以報智為識以有去來運止為
息以和暢為煖。所謂因滅是色獲得常色等是也。
三應身。應同眾生而有身也。此隨國土淨穢所應
身相大小不同壽命延促有異。如彌陀之應極樂
淨土身高六十萬億那由他恒河沙由旬。具足八
萬四千相好光明。所有壽命無央數劫。是故稱為
無量壽佛。以彼國土眾生生者壽命無量皆具三
十二相故也。又如釋迦之應此娑婆穢土但丈六
紫金之身。三十二相八十隨形好而巳。及其壽命
亦但八十一歲即示歸真際。以此穢土人身麤劣
壽命短促故也。有二義故應滅一者機薪既盡應
火當亡。二者秉遺體於父母返四大於本原是故
應亡。夫法報者本也。應同者迹也。達者知本而略
迹昧者執迹以疑本。謂釋迦雖成正覺亦同灰斷。
以此訕佛性妙而形不妙何其惑哉。妄性妄命之
階有五者。一菩薩道二二乘道三天道四僊道五
人道而三途惡道弗與焉。一菩薩道者論圓別登
住地者亦證三身。今判為妄者以其還源未臻於
妙覺斷惑未盡乎無明雖無分段麤重生死猶有
變易微細生滅。若除此少妄餘者皆真亦可稱為
真性真命也。二二乘道者即聲聞緣覺小乘之人。
此有二種。若未出三界者性雖證乎空寂身同分
段凡夫畢竟歸於灰斷。雖未證乎真空與而言之
亦可稱為性妙。身灰斷故形則非妙。若巳出三界
生法性土受法性身。雖無分段生死尚有變易生
死。以未臻極果故亦判為妄性妄命。雖有變易生
死非如分段實有生滅。但於法性身變麤形為細
質易短壽為長齡故其壽命無有邊量。三天道有
三種。一無色界四天二色界四天三欲界六天。各
有壽量增減不同如下天趣中明之。四僊道即今
經十僊。是等皆於人中煉心不修正覺別得生理
壽千萬歲休止深山或大海島絕於人境。如山海
經云崑崙之山廣都之埜軒轅之丘不死之國氣
不寒暑人皆千歲。又如莊子藐姑射之山有神人
居焉。肌膚若氷雪婥約如處子。不食五穀吸風飲
露(云云)。又如道書所載人間有三十六洞天皆神
僊所居壽千萬歲有之。此類既無別總報即於人
身總報之上而受用有別。而經云別有生理良有
以也。五人道有四洲不同。一須彌山南有天下名
閻浮即今所居是也。人壽百歲中夭者多。身長七
八尺減五六尺。飲食衣服隨富貴貧賤不同。生老
病死等八苦皆所不免。二須彌山東有天下名弗
于逮。人壽二百歲食自死魚肉不殺生身量同南
洲。須彌山西有天下名俱邪尼。人壽三百歲同南
洲食肉殺生。三須彌山北有天下名鬱單越。其地
比餘三洲最為勝樂。諸寰浴池華果豐茂眾鳥和
鳴。無有溝坑荊棘蚊蝱毒蟲。自然秔米眾味具足。
有摩尼珠名曰𦦨光。置自然釜鍑下飯熟光滅。有
樹名曲躬。葉葉相次天雨不漏。彼諸男女止宿其
下。有諸樹果熟之時自然裂出身衣或器或食。河
中寶船乘載娛樂。入中浴時脫衣岸上。乘船渡水
遇衣便著不求本衣。次至香樹手取樂器並以妙
聲和絃而行。其人無有眾病顏貌同等。髮紺青色
齊眉而止。人起欲時熟視女人彼女隨詣園林。若
是父親母親不應行欲者樹不曲蔭各自散去。若
非親者樹則曲蔭隨意娛樂一日至七日爾乃捨
去。彼人懷姙七八日便產。隨生男女置於四衢。有
諸行人出指含𠻳。指出甘乳𠃔遍兒身。過七日巳
其兒長成與彼人等。男向男眾女向女眾。彼人命
終不相哭泣。以人壽定千歲故不吊死。莊嚴死屍
置四衢道。有鳥名憂尉禪伽接置他方。其地柔軟
隨足隱起。大小便時地為開坼利巳還合。其人前
世修十善行來生此洲。壽命千歲不增不減命終
之後生天善處。人定千歲故死不哭吊。佛不出生
故不聞佛法此所以為八難之一也。南洲有佛法
可學。故大乘根器多生其中。以壽命短促眾苦逼
迫故怖畏發心勤修道行。此其所以為四洲之勝
也。如上所引上至於佛下至於色界四禪天。雖真
妄有殊皆務修性而不修命。雖不修命而諸報命
壽量長久身相殊好。蓋性猶形聲。命猶影響。性之
形聲既端且和。而命之影響目直而順。若欲界諸
大但修上品十善。其所感報亦超勝諸僊。豈假修
命之所得耶。至於北鬱單越本為人道。論品位在
諸僊之下。而報命勝樂反乃過之。因修十善之所
感亦修命之所致乎。故知欲冀形神俱妙者莫貴
乎佛之真性真命。欲證真性真命者莫先乎明心
見性。其次莫大乎稱性而修。又其次莫要乎功德
資成。此之三法修佛道者缺一而不可。謂之務修
性而不修命。雖不修命而真命自然果報不忒。猶
響之應聲影之隨形。有智之者惟務乎形端聲和
而巳。何必區區以煉精氣神而謂之性命雙修形
神俱妙哉。或問曰精氣命也。神性也。釋氏雖修性
不修命而神之為性亦修之。何總排斥三者俱非
乎。況曰成佛形神俱妙。苟不煉神何以臻乎。對曰
所言成佛性命兼美形神俱妙者乃就神僊之言
以為超勝之說。其實佛果不可以性命名形神召。
蓋凡可言形神性命者以有精氣神故也。佛之法
報二身不從父母胞胎生故不可言精。從胞胎精
氣之所生則秉形於氣。既不秉此故不可以言氣。
夫秉精氣者以有識神故也。佛久轉人識以成四
智故不可以言神。神僊家之言性命者不過以識
神為性以精氣為命。佛無此三寄世俗以談性命
亦寄世俗以言形神。豈世間精氣神之所形容哉。
或又問曰僊家談性命。命固精氣神也。其所修性
亦與釋氏同何總排為神識耶。對曰據彼所談情
性極妙者而曰東三南二同成五。北一西方四共
之。戊巳還從生數五。三家相見結嬰兒。謂東三木
也我之性也。西四金也我之情也。南二火也我之
神也。北一水也我之精也。性乃心之主心乃神之
主(云云)。是皆不出五行非識神而何。又問曰據南
嶽思大禪師發願文欲學五通僊人延壽以弘末
法。夫思大乃台宗一大祖師。現生證入圓家十信
與佛地位相去非遙尚欲學僊。則知僊道位同於
佛。何乃反云僊不及之。對曰南嶽大師深入圓位
不可測量。以迹求之具兩種心。一丈夫心一老婆
心。志公和尚寄聲於南嶽云。老和尚終日間灰頭
土面何不向紅塵中度眾生去。南嶽答云十方諸
佛被我一口吞盡有何眾生可度。此丈夫心也。若
發願文願學五通神僊者乃南嶽老婆心切。冀延
壽命在於末劫佛法將滅之時流通般若。使佛法
慧命不絕度諸剛強濁惡眾生。蓋此婆心有所感
激而發。因當時諸惡論師見大師道德隆盛孜孜
流通般若橫生嫉妬。以種種毒藥數來害命。以道
力故絕而復甦。故發心造金字般若畢而發弘誓
願。有正意別意。正意願留經及身以待彌勒。別意
欲求五通延壽。然雖有其心而無其事。是以報滿
亦取圓寂。黃金鎖子骨尚留南嶽山三生塔下。蓋
可驗也。今之學者帶異事佛。每援此以為口實。因
誡之曰有南嶽兩種心則可。一丈夫心上求佛道
心也。尚不見一眾生可度即佛道在南嶽有所不
取況僊道乎。一老婆心下化眾生心也。尚欲垂形
九界雖三途有所不避矧僊道乎。若此兩心或闕
一種皆名半邊漢。若擇其宜所從事寧可具於前
心不可有於後意。蓋今末法道心難得其正。一涉
此念便為貪生怕死漢墮落見愛邪魔之網。如是
師僧吾見之矣。一萌此念則無所而不至。僊道既
無所成。佛道又所不收。竟墮魔羅之網泥犂劫壽
何辭。學佛道者其誡之哉其慎之哉。或又問曰僊
宗云精有真精非交遘之精。氣有真氣非血氣之
氣。神有真神非神識之神。故三家相見結嬰兒者
蓋化精氣神三者以為大丹。所謂鍊精化氣鍊氣
化神鍊神還虗。乃以天地為􂢗爐日月為水火陰
陽為化機。取後天坎男離女互相交遘復還先天
乾坤父母。謂之乾宮交點落黃庭豈可以精氣神
為言乎。對曰據爾所言任談玄妙。灼然未離乾坤
陰陽造化五行。不過煅煉識神堅固妄想。以生滅
妄想為因焉能契合真常性命哉。又曰釋氏修性
不修命但煉陰神。如捕風捉影無有真實。神僊家
性命雙修是煉陽神形神兼妙。如青天白日無所
不麗。昔者一僧一僊同約出神。去賞瓊華各各袖
華而歸以為之驗。僧則袖取無華僊則華在非虗。
以此為證則僊勝於釋多矣何乃斥之以為虗妄
乎。對曰入定出神佛門呵為播弄精魂鬼家活計。
小乘教中尚所不取況大乘乎。若果有此僧乃釋
門外道。高尚之人以涕唾視之不足掛人齒牙。不
則乃道流妄為此說以誣僧爾。或又問曰近見道
書合三教以為一家。謂神僊之金丹同釋氏之圓
覺。則何彼何此而苦斥之。對曰彼果能會金丹為
圓覺以圓覺為所宗捨神僊而為金僊。此余菩薩
願之本心也又何拒之。但恐此說有言無旨。不過
援圓覺以為巳助。雖曰同之實欲勝之。還以形器
上下為辭形神俱妙為說。不徒以劣均勝且將以
勝為劣。所謂無上醍醐遇此等人翻成砒霜鴆毒
者也。】

「○(六天趣二初別示諸天三初欲界二初正標六初四天王天)阿難諸世間人不求常住未能捨諸妻妾恩愛於
邪婬中心不流逸澄瑩生明命終之後鄰於日月如
是一類名四天王天。」

【【觧】溫陵曰未能離欲且能窒欲使愛水不流則湛
性澄瑩故能初天託生也。六天由修五戒十善而
致。今但約欲微增勝者。愛欲為輪迴根本。前明淪
墜亦始於此。此明超騰亦始於此。意使初心未能
成就禪定智慧且疾斷根本則輪迴可出也。

【疏】天台曰經明諸天位次有旁正二意。正則備明
天趣以為圓修行人豎出三界失錯之戒備。蓋生
天受福雖非本意惑之伏斷厚薄而報有精麤。苟
未出三界而清昇焉免。一不知此則隨禪生著中
途因依未證謂證成增上慢失。且三禪之樂其樂
無央。認為涅槃住而不前。小乘之極果尚無大乘
之實報何在。是不可不知故備明之也。旁則寄勗
圓修行人要須三學畢備。如清昇元首巳云心不
邪婬。忉利天人加以正婬微薄。以至六天乃云了
然超越。非以四重之初分輕重以階麤妙乎。至于
空居四天必修未到之定。矧四禪四空從定得名。
而無欲無染乃出欲界。圓修行者其可以無戒定
破惑能出三界乎。此二則意在言外者也。若其明
勗則曰諸世間人不假禪那無有智慧。合而言之
豈非三學缺一而不可乎。今之言大乘者則一以
慧學為高尚。而曰定不必修戒不必急。請以經意
試著思之。經文凡為兩科。初別示諸天二總結虗
妄。別示為三。初欲界二色界三無色界。法華疏云
天者天然。自然勝樂勝身勝。故論云清淨光潔最
勝最尊故名為天。苟非最勝之因豈生最勝之處。
言最勝因者所謂十善。由其三業防止過非。有順
理義即名十善。以茲十善運出五道。故此十戒名
曰天乘。若單修上品十善乃欲界二天。一四天王
天二忉利天。若修十善兼坐未到定乃生三夜摩
天四兜率天五化樂天六他化自在天。由禪定力
故使四天皆悉居空不依於地。若修根本四禪離
欲麤散則生色界。若厭色籠修四空定生四空天
名無色界。今初欲界一天為清昇之元首。居須彌
山半去地高四萬二千由旬。東方黃金埵城名上
賢持國天王所居。南方琉璃埵城名善見增長天
王所居。西方白銀埵城名周羅廣目天王所居。北
方水晶埵城名天敬多聞天王所居。身長半里衣
重半兩壽五百歲以人間五十歲為一晝夜。今經
則惟以十善中持邪婬戒心不流逸澄瑩生明為
因。以居鄰日月為果。夫日月人間世之光明至圓
滿者也。苟無戒明焉能與鄰。慶喜以邪婬致墮而
啟教蓋有由也。】

「○(二忉利天)於巳妻房婬愛微薄於淨居時不得全味命終之
後超日月明居人間頂如是人類名忉利天。」

【【觧】孤山曰忉利此云三十三帝釋統焉。溫陵曰此
愛薄於前故報居其上。後遞然也。淨居謂清淨自
居之時。未全清淨之味為有微愛故也。日月居須
彌腰忉利居頂。以澄瑩增明故能超之。

【疏】天台曰前名地居初天此名地居二天。蓋三十
三天居須彌之極頂去地高八萬四千由旬。善見
大城周萬由旬。極世間之莊嚴。身長一里衣重六
銖壽一千歲以人間百歲為一晝夜。今經以正婬
微薄為因以超日月明為果。前適與鄰今則超之。
可見婬欲之情為沉墜之本。淨戒之想為昇濟之
因也。】

「○(三須𦦨摩天)逢欲暫交去無思憶於人間世動少靜多命終之
後於虗空中朗然安住日月光明上照不及是諸人
等自有光明如是一類名須𦦨摩天。」

【【觧】溫陵曰欲心不作故動少靜多也。六欲下二名
地居天上四名空居天。不須日月而常明以蓮華
開合分晝夜故名時分。

【疏】天台曰此天為空居之首。身長一里半衣重三
銖壽二千歲以人間百歲為一晝夜。今經以逢欲
暫交去無思憶動少靜多為因。身有光明不假日
月為果。謂欲情又薄於前也。此天加修未到定由
其未入根本定故。如止觀云若端坐攝身調和氣
息泯然澄靜。身如雲影虗豁清淨。而猶見有身心
之相是則名為欲界定也。從此巳去忽然不見欲
界定中身首衣服牀舖等事。猶如虗空冏冏安隱。
身是事障事障未來。障去身空未來得發。如是名
為未到定相。以此而言則前之二天巳有欲界之
定。故初天云澄瑩生明。次天云於淨居時不得全
味。豈非約一分俗人好修禪者漸漸窒欲而然乎。
今天則云動少靜多豈非欲界定巳成兼坐未到
定將成之相乎。第四天云一切時靜則兼下二天
巳成未到定而根本之禪亦兼修之也。】

「○(四兜率天)一切時靜有應觸來未能違戾命終之後上昇精
微不接下界諸人天境乃至劫壞三灾不及如是一
類名兜率陀天。」

【【觧】溫陵曰雖靜心愈多亦未免應觸。此能少欲未
能無心也。兜率天有內院外院。三灾至三禪而此
言不及者約內院言之。精微不接皆內院之事也。

【疏】天台曰此為空居二天。身長二里衣重一銖半
壽四千歲以人間四百歲為一晝夜。今經則以一
切時靜有應觸來未能違戾為因。以上昇精微不
接下界為果。有內院外院宜是約求生內院者言
之也。若然則凡求生內院者不可單約事善。應修
禪定至未到定然後可生。故求生內院欲見彌勒
菩薩者當修三法。一上品十善二大乘禪定三發
往生深願。如此三法缺一不可。苟以片善而欲往
生是猶見彈而求鶚炙也。或問何必禪定及以發
願。答曰若無未到或恐不及。不及則或生下天及
以外院若無深願或恐過之生於上天。】

「○(五樂變化天)我無欲心應汝行事於橫陳時味如嚼蠟命終之
後生越化地如是一類名樂變化天。」

【【觧】溫陵曰此無心而境自至曰橫陳。嚼蠟言味甚
薄也。諸天皆有報境而此天樂自變化以受用。越
於下天故名越化。

【疏】天台曰此為空居三天。身長二里半衣重一銖
壽八千歲以人間八百歲為一晝夜。此經以欲情
味如嚼蠟為因以樂境自變化受用為果。蓋欲情
更薄定力轉勝故因果皆越於下天也。橫陳字乃
譯經者用宋玉諷賦而潤色之。彼云怵愓之心兮
徂之牀橫自陳兮君之傍。】

「○(六他化自在天)無世間心同世行事於行事交了然超越命終之
後徧能出超化無化境如是一類名他化自在天。」

【【觧】溫陵曰了然超越言全無味也。化即第五天無
化即下天也。諸欲樂境不勞自化皆由他化而自
在受用名他化自在也。吳興曰準天台說六欲天
業皆以十善為本。若兼護法心是四天王業。若兼
慈化人是忉利天業。若兼不惱眾生善巧純熟是
𦦨摩天業。若兼修禪定麤住細住是兜率天業。欲
界定是變化天業。未到定是他化天業。今經止約
欲事輕重而分六天者。應有二義一是阿難發起
之緣故二是欲界受生之本故。

【疏】天台曰此為空居四天。身長三里衣重半銖壽
一萬六千歲以人間一千六百歲為一晝夜。此經
以欲情於行事交了然超越為因謂超越其蠟味
也。以徧能超化無化境為果。前三天皆坐未到定
或深或淺俱未成就。至於此天方乃成之。此中應
有二天。一正一邪。正則未到定成更加修根本能
生色界初禪。邪則魔羅波旬壽三萬二千歲耽著
欲境住而不前報盡還來散入諸趣。或問諸天壽
命長短定耶不定耶報盡定散入諸趣耶。答曰經
論多約一分住果報不更進修者而言。若進修者
隨禪上生壽應無定。若不上生散入諸趣何疑。】

「○(二結示)阿難如是六天形雖出動心迹尚交自此以還名
為欲界。」

【【觧】吳興曰形雖出動此對人僊二趣得出動之名。
心迹尚交謂欲心事迹猶有交合之相。故俱舍頌
曰六受欲交抱執手笑視婬。此言地居兩天則形
交𦦨摩則勾抱兜率則執手變化則對笑他化則
相視。須知彼文各據六天受欲而說。今經只就人
中辨欲事輕重用顯六天感報不同也。

【疏】吳興又曰應作四句料簡。一形交心不交即此
經第六亦通第五也。二心交形不交即俱舍後二
也。三心形俱交即經俱舍皆前四也。四心形俱不
交如初禪以上也。道歡法師引樓炭經云欲界諸
天具有十法。一飛來無限數。二飛去無限數。三去
無礙。四來無礙。五天身無有皮膚筋脉血肉。六身
無不淨大小便利。七身無疲極。八天女不產。九天
目不睡。十身心隨意好青則青好黃則黃餘色皆
然。】
大佛頂如來密因修證了義諸菩薩萬行首楞嚴經
卷第八

大佛頂如來密因修證了義諸菩薩萬行首楞嚴經
卷第九
師子林沙門　惟則　會解
天台山沙門　傳燈圓通疏

「○(二色界二初別明四初明初禪分二初正釋三初梵眾天)阿難世間一切所修心人不假禪那無有智慧但
能執身不行婬欲若行若坐想念俱無愛染不生無
留欲界是人應念身為梵侶如是一類名梵眾天。」

【【觧】溫陵曰前明六天雖出塵擾而未能絕欲故通
名欲界。自此而下明十八天。雖離欲染尚有色質
故通名色界。又通名梵世為巳離欲染也。通號四
禪為巳離散動也。欲天但十善感生此天兼禪定
感生。然特有漏禪觀六事行耳。六行者厭欲界是
苦是麤是障。欣色界是淨是妙是離。此則凡夫伏
惑超世間道也。不假禪那等者言雖非正修真三
摩地無真智慧。但修六行伏欲使愛染不生則不
留欲界麤惑不染淨報現前故即生梵世。初名梵
眾則眾庶而巳。次名梵輔乃大梵宰輔。而終於大
梵其進有序。

【疏】天台曰不假禪那無有智慧但能執身不行婬
欲者。此揀但有事戒不能生大乘定慧也。意顯世
間戒同小乘但執身無犯。非同大乘身心俱斷。如
斯大戒能生大定。大定能生大慧。破煩惱出三界
罔不由斯。然此猶作次第而說。若圓頓教人發軫
即修大定。依此定而修戒修施修忍修進廣大智
慧一以妙定而為之指南。溫陵師釋此初天凡有
三義以受三名。一離欲染尚有色質故通名色界。
巳離欲染故通名梵世。巳離散動故通號四禪。言
六行者俱舍論頌曰世無間解脫如次緣下上作
麤苦障行及淨妙離三。論曰世俗無間及解脫道。
如此能緣下地上地為麤苦障及淨妙離。謂無間
道緣自次下諸有漏法作麤苦障三行相中隨一
行相。非寂靜故麤非美妙故苦非出離故障。淨妙
離三翻此應知。謂若精進作此六行斷結之道伏
却下地煩惱命終即受上二界生。又六行欣厭各
三。若所欣厭體則隨何地各各不同。如欲惡不善
為初禪所厭。尋伺為二禪所厭。乃至無所有寂然
而住為有頂所厭。如次欣上亦例可知。又初禪為
下未至地心所欣為淨妙離。為他二禪近分地心
所厭為麤苦障。則欲界法惟是所厭非欣。有頂地
法惟是所欣非厭。中間地法通可厭可欣。天台曰
欣厭者出塵之初門學道之捷逕。苟微此法則煩
惱生死何由可離。菩提涅槃何因可證。亦求其所
厭之苦麤障所欣之淨妙離何如耳。若約其至極
者言之。則等覺菩薩猶有一分微細煩惱變易生
死苦麤障者之可厭。妙覺如來菩提涅槃淨妙離
者之可欣。惟圓人以乎等無欣厭者為欣厭。不二
而二。二而不二。即以元明為淨妙離是可欣。識精
能生諸緣為苦麤障是可厭。則六行觀非首楞嚴
王之助道乎。】

「○(二梵輔天)欲習既除離欲心現於諸律儀愛樂隨順是人應
時能行梵德如是一類名梵輔天。」

【【觧】溫陵曰初天但能執身伏欲。此天又得定共戒
以順律儀行梵德故超之也。戒定相應名定共戒。

【疏】天台曰溫陵師謂此天又得定共戒者。夫戒以
防非止惡為義。初天但能執身伏欲猶有勉然防
止之事。今則欲習既除離欲心現。心現則初禪成
就心無邪動。非不防而自息惡不止而自無。此之
淨戒與定俱發謂之定共戒。故得於諸律儀心愛
樂而體隨順也。】

「○(三大梵天)身心妙圓威儀不缺清淨禁戒加以明悟是人應
時能統梵眾為大梵王如是一類名大梵天。」

【【觧】溫陵曰由前淨心威儀戒行而進至於妙圓清
淨。又加以明悟超達則盛德之至故為梵王。孤山
曰上三天不顯言修禪惟言持戒者。蓋此經扶律
以勵未來故也。資中曰大梵天劫末後去劫成先
來。外道不測故執為常也。

【疏】天台曰身心妙圓威儀不缺結上義也。清淨禁
戒加以明悟正釋此天也。定共禁戒故曰清淨。】

「○(二結示)阿難此三勝流一切苦惱所不能逼雖非正修真
三摩地清淨心中諸漏不動名為初禪。」

【【觧】溫陵曰巳離欲界八苦故曰苦惱不逼。巳離散
動欲心故曰諸漏不動。俱舍云此名離生喜樂地。
謂離欲界雜惡生得輕安樂也。孤山曰禪有四類。
一有漏禪即今四禪也。二無漏禪謂九想八背等。
三亦有漏亦無漏禪謂六妙通明等。四非有漏非
無漏禪即今經首楞嚴王中道理定。今云雖非正
修真三摩地此以第一簡非第四。清淨心中正指
初禪也。

【疏】吳興曰初禪修五法離五蓋成五支具八觸十
功德相。五法者欲念精進定慧一心。五蓋者貪欲
嗔恚睡眠掉悔疑。五支者覺觀喜樂一心。八觸者
動痒涼暖輕重澁滑。復有八觸掉猗冷熱浮沉堅
軟。此八雖與前觸大同。若約分別不無小異。合而
言之名十六觸。十功德者一定二空三明淨四喜
悅五樂六善心七知見明了八無累解脫九境界
現前十心調柔軟。前梵眾天壽二十小劫身半由
旬。次梵輔天壽四十小劫身一由旬。今大梵天王
壽六十小劫身一由旬半。貌如童子。身白銀色衣
黃金衣禪悅為食與前二天感報略同。】

「○(二明二禪二初正釋三初少光天)阿難其次梵天統攝梵人圓滿梵行澄心不動寂
湛生光如是一類名少光天。」

【【觧】溫陵曰此躡大梵之行升進。資中曰二禪巳上
無有語言。但以定心發光光有勝劣分其高下。

【疏】天台曰其次二字為少光天之發辭。梵天下逆
指初禪之尊者統攝梵人之梵行既圓則澄心不
動而寂湛生光。澄心不動猶是梵天之行。至於寂
湛生光方是二禪功德。蓋此天以光之多少而分
等級。其光尚少故名少光天。圓滿梵行有二。一正
行即初根本禪。二加行即四無量心。交光謂寂湛
生光如水澄成暎而靜極發照用也。又設問曰此
與菩薩寂照何殊。答曰人法二執毫髮未動。但以
離欲得定定深生照而巳此其別也。不知文中但
云寂湛生光何曾云生照。即使生照又何必以菩
薩為妨。即使為妨又何必以二執動未動為解。要
知寂照功夫邪正凡聖小大偏圓皆有之。亦但問
其理之何如解之進不爾。至如圓人初修大定。人
法俱未伏斷不得言寂照乎。鸚鵡強學人語。隔簾
幙以誑嚇無知。三尺家僮亦知其謬。】

「○(二無量光天)光光相然照耀無盡暎十方界徧成琉璃如是一
類名無量光天。」

【【觧】溫陵曰定力轉明妙光迭發。境隨光發徧成琉
璃。真際曰暎十方界者約其定光隨所受用東西
等言之。非徧十方世界也。

【疏】長水曰從前少光更發多光。光相轉增名光光
相然。】

「○(三光音天)吸持圓光成就教體發化清淨應用無盡如是一
類名光音天。」

【【觧】溫陵曰此天以圓光成音而發宣化法故名光
音。

【疏】真際曰教體即言詮也。以光為音表了無盡故
云發化清淨等。長水曰以二禪界地無有五識。小
乘及凡夫若在定時俱不能起前五了境。但用光
明以為表詮。以光為音名光音天。孤山云舊解云
擥慧光之應用為表詮之教體以代言詮故名光
音發化清淨者十四變化心也智欲圓光也。】

「○(二結示)阿難此三勝流一切憂懸所不能逼雖非正修真
三摩地清淨心中麤漏巳伏名為二禪。」

【【觧】溫陵曰二禪離憂得極喜樂故云憂懸不逼。初
禪方得漏心不動而未能伏。此天巳伏麤漏則業
漸劣行漸勝也。俱舍云此名定生喜樂地。謂有定
水潤業憂懸不逼也。吳興曰地持論目第二禪名
喜俱禪。此定生時與喜俱發故今說云一切憂懸
所不能逼。懸或作愁字之誤也。

【疏】吳興又設問曰初禪五支巳具於喜。何以二禪
方名喜俱。答初禪有覺有觀猶帶憂懸。今覺觀俱
盡故別受斯稱。又熏聞記曰此有四支謂內淨喜
樂一心。此禪發時如人從暗室中出見日月光明
其心豁然明亮。八觸十功德亦同初禪。但從內淨
俱發為異。天台曰前少光天壽二大劫身二由旬。
無量光天壽四大劫身四由旬。光音天壽八大劫
身八由旬。】

「○(三明三禪二初正釋二初少淨天)阿難如是天人圓光成音披音露妙發成精行通
寂滅樂如是一類名少淨天。」

【【觧】溫陵曰由上圓光教體披露妙理發成精行。離
前喜動而生淨樂。是樂非境乃出乎淨性恬泊寂
靜名寂滅樂。而淨猶劣則能通而巳未能成也。以
猶劣故名少淨也。

【疏】雲間補遺曰如是二句牒前也。披音露妙下正
明三禪也。披去光音之教跡露出妙性之正定。良
以二禪有內喜之染。今則去之所以名淨耳。進修
二禪故發成精行。證得少淨故通寂滅樂。發成精
行者純淨之定也。通寂滅樂者一心支也。】

「○(二無量淨天)淨空現前引發無際身心輕安成寂滅樂如是一
類名無量淨天。」

【【觧】溫陵曰淨空者離諸喜動不緣物境之定相也。
由是充擴使淨相無際恊乎妙性故身心輕安而
性樂成矣。以無際故名無量淨也。吳興曰望上未
徧望下則多故名無量。

【疏】天台曰準吳興疏具足應云既得少淨空相現
前復以定力引發少相令無邊際。望上未徧望下
則多故名無量。】

「○(三徧淨天)世界身心一切圓淨淨德成就勝託現前歸寂滅
樂如是一類名徧淨天。」

【【觧】溫陵曰淨空無際故世界身心一切圓淨。淨德
成就則性樂歸託於是矣。以一切圓淨故名徧淨。
吳興曰上身心輕安且言其內。今世界等者總攝
於外。

【疏】天台曰世界指前淨空為言。即圓光成音身通
寂滅樂之少淨。此言其外也。身心指前身心輕安
成寂滅之無量淨。此言其內也。今則合是內外二
法而融通之則世界身心一切圓淨。此之淨德既
巳成就。而吾之勝託者現前則三禪寂滅之樂有
所歸矣。】

「○(二結示)阿難此三勝流具大隨順身心安隱得無量樂雖
非正修真三摩地安隱心中歡喜畢具名為三禪。」

【【觧】溫陵曰具精行性樂名大隨順故安隱無量也。
歡喜畢具者此名離喜妙樂地。謂心雖離喜而喜
樂自具也。吳興曰地持論目第三禪為樂俱禪。此
定功德與徧身樂俱發故。前二禪雖有樂支為喜
支所障。今滅喜純樂故得其名。而云歡喜畢具者
名同體異。不以文害意。

【疏】天台曰此天具有五支功德謂捨念慧樂一心。
前有捨念慧。而後一心故身心安隱得無量樂。世
稱樂之至者為如受三禪天之樂以此。少淨天壽
十六大劫身十六由旬。無量淨天壽三十二大劫
身三十二由旬。徧淨天壽六十四大劫身六十四
由旬。】

「○(四明四禪二初四根本二初正明四初福生天)阿難復次天人不逼身心苦因巳盡樂非常住久
必壞生苦樂二心俱時頓捨麤重相滅淨福性生如
是一類名福生天。」

【【觧】吳興曰復次下結三禪之德。樂非下顯三禪之
過。苦樂下正示福生也。三禪無下界苦因雖名為
樂。樂久必壞壞亦成苦。今既捨樂苦則不生。地持
名此為捨俱禪其義同矣。溫陵曰以捨苦樂名麤
重相滅。捨念清淨故淨福性生也。自此而下明四
禪凡有九天。然四禪報境但有三天。第四無想乃
第三廣果別開皆凡夫報境。此四之上有五不還
天。乃聖賢別修靜慮與凡夫不同。

【疏】吳興熏聞記又曰淨福性生性謂體性亦約內
說。此禪與微妙捨受俱發故名捨俱禪。具有四支。
一不苦不樂支二捨支三清淨支四一心支。福生
餘經或名無雲天。第二福愛名福生天。無雲者。下
雖空居依雲而住。此無雲首特號無雲。業疏云第
四禪上雲居輕薄如星散住。不同下天如雲密合。】

「○(三福愛天)捨心圓融勝解清淨福無遮中得妙隨順窮未來
際如是一類名福愛天。」

【【觧】溫陵曰苦樂二忘故捨心圓融。心無所累故勝
解清淨。由是福無遮礙而得妙隨順。吳興曰得妙
隨順即隨順下文二岐路也。由此淨福體性無遮
愛樂修習勝妙之法。是則福資二路非止當天故
云窮未來際。

【疏】雲間曰前福生天以捨樂為福。今捨心轉勝愛
樂此福故名福愛。與前福生深淺之別。】

「○(三廣果天)阿難從是天中有二岐路若於先心無量淨光福
德圓明修證而住如是一類名廣果天。」

【【觧】溫陵曰從福愛分二岐也。一直往道趣廣果。一
迂僻道趣無想。資中曰此廣果天以四無量心熏
禪福德離下地染廣福所感名廣果天。】

「○(四無想天)若於先心雙厭苦樂精研捨心相續不斷圓窮捨
道身心俱滅心慮灰凝經五百劫是人既以生滅為
因不能發明不生滅性初半劫滅後半劫生如是一
類名無想天。」

【【觧】溫陵曰先心雖能伏惑修禪而涉妄帶異。以有
心為生滅以無想為涅槃。於是雙厭苦樂專研捨
心以趣無想。由物洎身以至心想一切皆捨名圓
窮捨道。心慮灰凝即無想定也。以是感報生無想
天壽五百劫。俱舍說初生此天未全無想經半劫
始無。及報將盡復經半劫有想然後報謝。資中曰
是人不了妄性體空乃執生滅以為勞累。厭此生
滅永不生滅非真不生也。但見第六識不行如冰
夾魚。不知微細生滅妄謂涅槃。

【疏】吳興熏聞記曰百法論名為無想報屬不相應
行。彼疏云由欲界修感彼天果名無想報。亦云無
想異熟。此有三義一變異而熟要因成熟方能招
果。二異時而熟過去造因今現得果。三異類而熟
由善惡因感無記果。擕李曰然此四禪總報別業
但有三品感下三天。其無想天秪是廣果天中別
報。凡夫境界上極於此。後五不還亦是聖人雜修
靜慮資廣果天業令五品殊勝生彼受樂。與凡夫
不同。】

「○(二結示)阿難此四勝流一切世間諸苦樂境所不能動雖
非無為真不動地有所得心功用純熟名為四禪。」

【【觧】溫陵曰四禪不為三災所動名不動地。然彼器
非真常。情俱生滅。雖非無為真境而有為功用至
此巳純熟矣。

【疏】天台曰四禪具足四支功德。一不苦不樂支二
捨支三念清淨支四一心支。福生天壽百二十五
大劫身百二十五由旬。福愛天壽二百五十大劫。
身二百五十由旬。無想天廣果天壽皆五百大劫
身五百由旬。】

「○(二五不還三初總示)阿難此中復有五不還天於下界中九品習氣俱
時滅盡苦樂雙忘下無卜居故於捨心眾同分中安
立居處。」

【【觧】溫陵曰第三果人斷欲界九品修惑盡即生此
天不復欲界受生故曰不還。亦名五淨居謂離欲
淨身所居也。習氣惑也。與現行皆滅故曰俱盡。此
指欲界無續生業也。苦樂雙忘兼指四禪巳下無
續業也。故云下無卜居。此五天自四禪別立通名
捨念清淨地故曰捨心同分。資中曰俱舍云雜修
靜慮有五品不同故生五淨居。雜修者以有漏無
漏間雜而修也。靜慮者定慧均等之謂也。五品者
下中上上勝上極也。

【疏】集註曰梵語阿那含此云不還亦名不來。俱舍
論色界有五種那含。
○頌曰此中生有行無行般
涅槃上流若雜修能至色究竟。言五種者一中般
謂往色界住中有位便般涅槃。二生般謂生色界
巳不久便般涅槃。三有行般謂生色界巳長時加
行不息由多功用方般涅槃。四無行般謂生色界
巳經久加行懈怠不多功用而般涅槃。此有二種
由因與果異故。因異者有雜修無雜修也。果異者
至色究竟及有頂也。前是觀行後是止行樂慧樂
行不同故。今五不還天即樂慧者所生也。初二三
禪皆有九品修惑俱名為染。
○頌曰由雜修五品
生有五淨居。論曰由雜熏修。第四靜慮有五品故
淨居唯五。如是五品雜修靜慮如其次第感五淨
居。有餘師言由信等五次第增上感五淨居(云云)。
道歡曰五淨居者正理論云離欲諸聖以聖道永
濯煩惱垢故名為淨。淨身所止故名淨居。或住於
此窮生死邊如還債盡故名為淨。淨者所住故名
淨居。或此無異生雜純聖所止故名淨居。五品者
謂以有漏無漏雜資廣果故業。令其殊勝轉生五
淨居天故有五品。然何故須雜耶。謂五淨居無別
引業。一切有情法爾第四禪中秪有三品總報引
業生彼三天。聖人既無煩惱故須雜下三天故業
生五屬也。然所資故業是一。由能資因行相有五
故感五天五品之義下文五天更當引釋。】

「○(二明別五初無煩天)阿難苦樂兩滅鬬心不交如是一類名無煩天。

○
(二無熱天)機括獨行研交無地如是一類名無熱天。」

【【觧】溫陵曰前於苦樂有捨有厭則心與境鬬不能
無煩。惟心境兩釋煩惱斯斷。盛熱曰煩微煩曰熱。
上雖鬬心不交疑若猶有交地。方滅麤相得無煩
而巳。此復增勝心機無對研交無地能滅緣影故
得無熱也。

【疏】天台曰初無煩天即下品心資也。謂行人先入
四禪定巳於此定中先起多念無漏心相續現前。
次起多念有漏心相續現前。又起多念無漏心相
續現前。如是漸漸減至二念無漏二念有漏二念
無漏時名雜修加行成滿。次起一念無滿一念有
漏一念無漏至此名為根本成滿。由此有漏無漏
間雜修故名為雜修。亦名夾熏禪。以用無漏夾熏
有漏色定轉明果報轉勝。由此資故業故從廣果
沒便生無煩天也。稍離定障名為無煩。煩即是障
也。障即苦樂兩鬬也。次無熱天即中品有六心用。
前下品三心為加行更引三心一念無漏有漏無
漏為根本資其故業。從廣果沒能超無煩生於無
熱天。蓋前鬬心雖不交於苦樂猶有苦樂之境在。
雖曰無煩不能無熱。今則機括獨行研交者無地
則其熱亦無。】

「○(三善見天)十方世界妙見圓澄更無塵象一切沉垢如是一
類名善見天。

○(四善現天)精見現前陶鑄無礙如是一類名善
現天。」

【【觧】資中曰塵象沉垢即定慧之障也。定慧精明融
鍊自在故云陶鑄無礙。

【疏】天台曰三善見即雜修上品有九心。用前六心
為加行更起三心為根本資故業故。從廣果沒生
善見天。無漏功著定慧障亡故能十方世界妙見
圓澄名善見天。蓋前天雖無熱然而猶有機括獨
行者在。不得稱為善見。今則獨行機括亦無。十方
世界惟一妙見故名善見天也。四善現即上勝品
有十二心。用前九心為加行更引三心為根本資
於故業超三生四。蓋前雖善見現前未能轉變自
在。今既無塵象沉垢。若陶家師著少泥於輪上一
撥便轉大小器具隨行施設無適而不可。能起十
四變化自在故名善現天。】

「○(五色究竟天)究竟羣幾窮色性性入無邊際如是一類名色究
竟天。」

【【觧】吳興曰究竟研窮之義也。幾者動之微也。研窮
多念至於一念故曰究竟羣幾。以雜修五品初用
多念無漏熏多念有漏。乃至最後用一念無漏熏
一念有漏名上極品。故俱舍云成由一念雜是也。
窮色性性者窮亦究竟變其文耳。心既熏多至少。
色亦窮麤至微。麤細不同故曰性性。入無邊際即
色界與無色界二邊之交際也。俱舍云從此向上
無復所居。此處最高名色究竟。

【疏】天台曰五色究竟天。即上極品有十五心。用前
十二心為加行。更引三心為根本資於故業能超
四天生色究竟。無煩天壽一千大劫身一千由旬。
無熱天壽二千大劫身二千由旬。善見天壽四千
大劫身四千由旬。善現天壽八千大劫身八千由
旬。色究竟天壽一萬六千大劫身一萬六千由旬。
化樂他化二天所著衣服隨心大小輕重。色界天
不著衣服。如著不異。頭雖無髻如著天冠。無男女
相形惟一種。巳上壽量身量出起世因本經。】

「○(三結示)阿難此不還天彼諸四禪四位天王獨有欽聞不
能知見如今世間曠野深山聖道場地皆阿羅漢所
住持故世間麤人所不能見。」

【【觧】溫陵曰下天修有漏凡定此天修無漏聖業。麤
細有異故不能見。】

「○(二總結)阿難是十八天獨行無交未盡形累自此巳還名
為色界。」

【【觧】孤山曰獨行無交俱無情欲故。未盡形累尚有
色質故。】

「○(三無色界二初正明二初明感報二初簡迴心不入)復次阿難從是有頂色邊際中其間復有二種岐
路若於捨心發明智慧慧光圓通便出塵界成阿羅
漢入菩薩乘如是一類名為回心大阿羅漢。」

【【觧】溫陵曰色究竟天居有色頂與無色鄰名色邊
際四禪皆依捨念修定。此言捨心指有頂因心也。
吳興曰色究竟天第三果人根有利鈍故分二路。
其利根者發無漏智斷盡修惑即出三界。其鈍根
者復由定心欣上厭下生無色界。應知慧光圓通
且約盡無生智圓滿而言。入菩薩乘正約出三界
後勝進而說。斯亦今經破定性之明文也。名為回
心者圓師指同涅槃五人發心之義。今謂不爾。彼
是界外發心即入初住。此是界內迴心方成四果。
安得五人為同年邪。

【疏】天台曰有頂色邊際中即色界第四禪天為三
種人之所住處。一修凡夫禪即廣果。二修外道禪
即無想。三修出世間禪即五那含。今云二種岐路
一往不以聖凡為分但以厭色不厭色為異。不厭
色者即若於捨心發明智慧等乃回心大阿羅漢。
厭色有三種一鈍根那含二凡夫三外道。觀今現
文似但指聖人利鈍以分岐路。其實厭色不厭色
約義應有四人。今且明聖人根分利鈍有二義。一
覺身礙不礙二立心回不回。若覺身不礙即色究
竟天發明智慧慧光圓通便出塵界此不礙之利
根也。子縛既斷則自利巳竟便於此世回心向大
入菩薩乘從空入假導利羣生此回心之利根也。
若覺身為礙銷色入空等。待子果俱盡方出塵界
此色礙之鈍根也。既出塵界如焦芽敗種不復堪
用此不回之鈍根也。須知回心有二義。一先小後
大二始終皆大。先小後大復有二義。一宿種成熟
故二教令發心故。始終皆大亦有二義。一先求自
利回巳向他故。二假理現前欣赴夙心故。經之明
意亦有二義。一為大乘豎出三界者寄此以明道
不躐等故。一為小乘豎出三界者寄之策發令發
大心故。】

「○(二明生者類殊二初別明四天四初空處天)若在捨心捨厭成就覺身為礙銷礙入空如是一
類名為空處。」

【【觧】溫陵曰自此而下明無色界四天也。無色者無
業果色有定果色依正皆然。乃滅身歸無定性聲
聞所居。或捨厭天人雜處。其類不一皆無色蘊也。
四天皆依偏空修進。初厭色依空。二厭空依識。三
色空識等都滅而依識性。四依識性以滅窮研而
不得真滅。是皆有為增上善果未出輪迴不成聖
道者也。今此初天厭巳形礙堅修空觀滅身歸無
即厭色依空者也。名空處定故報生空處也。長水
曰捨心有二。一者若於有頂用無漏道斷惑入空
即樂定那含也。二者若於廣果用有漏道伏惑入
空即凡夫外道也。

【疏】天台曰長水師言無漏道即聖種觀。觀五陰如
病如癕如瘡如刺無常苦空無我。有漏道即六行
觀厭下苦麤障欣上淨妙離也。】

「○(二識處天)諸礙既銷無礙無滅其中惟留阿賴耶識全於末
那半分微細如是一類名為識處。」

【【觧】溫陵曰諸礙既銷而無則不依於色。無礙之無
亦滅則不依於空。惟留阿賴末那即厭空依識者
也。名識處定故報生識處。賴耶第八識。末那第七
識也。而末那所緣色空識三。此位厭色空而依識。
則色空麤緣巳無故惟全半分微細也。

【疏】天台曰三界惟心一切惟識。二十五有罔匪八
識之所變造。所造之三界盡則能造之八識現。故
知六道眾生雖終日用八識而未甞見八識。然其
所用八識特為其主而巳。若其用者則七識為之
使。故第七謂之傳送識。此識內緣第八即緣心而
為分別者。外緣第六即緣塵而為分別者。雖曰能
緣要由所緣之境在。境在則能緣之識存。境亡則
能緣之識滅。然緣境本由乎六識。要由七識之所
使。雖分能所皆一體而異名異用而同體也。今者
色空既盡則六識無用而七無所使故去末那半
分麤浮者。而阿賴耶識既全在故全於半分微細
也。云惟留者正以三界之識三其所去者半而留
者亦半。非曰此天巳見第八也。然此天有三人。約
那含言之則前半此巳斷盡。約凡夫與外道言之
但可言伏而不得言斷也。】

「○(三無所有處天)空色既亡識心都滅十方寂然逈無攸往如是一
類名無所有處。」

【【觧】溫陵曰前位雖亡空色而未滅識心。此則都滅
故十方寂然逈無攸往。以寂無攸往故名無所有。
然此雖亡識心未亡識性。今之行人見性不深多
滯於此。雖能洞了色空灰滅心慮逮無所有。而終
於識性幽幽綿綿不能自脫。生死窟穴實存乎此。】

「○(四非非想處天)識性不動以滅窮研於無盡中發宣盡性如存不
存若盡非盡如是一類名為非想非非想處。」

【【觧】溫陵曰識性者識心幽本也。不動者寂無攸往
也。既能不動復研窮使滅。然依識滅之竟非真滅。
是強於無盡中發宣盡性。所以似存不存似盡不
盡。似存不存故非想也。似盡不盡又非非想也。此
又幽幽綿綿至微之相也。】

「○(二總辨二類)此等窮空不盡空理從不還天聖道窮者如是一
類名不迴心鈍阿羅漢若從無想諸外道天窮空不
歸迷漏無聞便入輪轉。」

【【觧】吳興曰此等窮空通指凡聖欣厭未盡故云不
盡空理。縱是聖人修八聖種觀亦有四陰細惑未
亡。以未得滅受想定故。從不還天下明聖人有生
此處者是鈍根那含耳。言羅漢者約後為名也。若
從無想下明外道有不生此處者。謂窮空不歸也。
外道窮空凡有二種。一窮至四禪以無想為極。二
窮至無色以非想為極。今既入無想則迷於有漏
無聞四空。故五百劫滿自當輪轉。有解此文作外
道從無想天來者非也。請觀不歸二字。歸猶來也。
豈非無想窮空不來乎。高麗麻谷普幻師曰。其那
含天除其利根迴心羅漢。其餘鈍根貪寂定者修
空增勝入四空處。其凡夫禪次第修者成四禪後
次從廣果入四空處。然則根本天中第三廣果能
攝無想及五那含。今云有頂色邊際者通指廣果
聖凡雜地也。天如補註曰觀長水前解捨心有二
及吳興所解窮空不歸等。與麻谷之說略同。今參
而言之鈍根那含廣果凡夫皆能趣入四空。而外
道亦有入者惟除無想之外道耳。

【疏】天台曰此等窮空謂既以空而滅色復以識而
滅空。又以無所有而滅識以非想非非想以滅無
所有。則於無色界之空可謂窮矣。此揚德也。不盡
空理抑過也。空理有二但空不但空。不但空此空
即有。能盡此理者即前迴心大阿羅漢從空以出
假矣。但空者色即是空非色滅空。是等既以空滅
色乃至非想非非想。於無盡中發宣盡性豈能盡
其空理哉。前義可破聖人窮者。後義可破外道窮
者。窮空不歸者。歸復也。眾生始從涅槃之空以出
有。聖人則從生死之有以還空。今之凡夫與外道
雖能窮空而不能歸空故曰窮空不歸。前云厭色
不厭色應有四人。不厭色一人。於色邊際巳出塵
界迴心向大。厭色三人。一窮空歸者即鈍根那含。
一窮空不歸即若從無想諸外道天來者。一修凡
夫四禪八定為世間禪。不知修出世間滅受想定。
心因則以非想非非想為極則。報果則亦以非想
非非想處為究竟。經雖不言約義須有。】

「○(二辨王民)阿難是諸天上各各天人則是凡夫業果酬答答
盡入輪彼之天王即是菩薩遊三摩地漸次增進回
向聖倫所修行路。」

【【觧】溫陵曰通指欲色無色天也。其眾乃隨業感報
未出輪迴。其王乃隨行權應寄位升進。華嚴謂初
地菩薩多作閻浮提王。二地輪王乃至六欲三梵
天王是也。此竪論巳終故通結指。

【疏】天台曰溫陵師引華嚴經初地作人間王等者
以其皆法身大士故也。論圓教初住巳證法身。華
嚴云初發心時便成正覺所有慧身不由他悟。清
淨妙法身湛然應一切應以何身說法即皆應之。
則初住多作閻浮提王矣。今云初地豈華嚴兼別
之言乎。孤山曰遊三摩提者以菩薩善入出住百
千三昧。故住此定而為天主。九次第定名善入師
子奮迅名善出超越名善住。一一皆能深達實相
號首楞嚴。】

「○(二結示)阿難是四空天身心滅盡定性現前無業果色從
此逮終名無色界。

○(二總結虗妄)此皆不了妙覺明心積妄發生
妄有三界中間妄隨七趣沉溺補特伽羅各從其類。」

【【觧】溫陵曰身心滅盡者無色蘊及麤識也。孤山曰
無業果色者顯有定果色也。補特伽羅此云數取
趣。謂諸有情起惑造業隨諸趣受生也。天如補註
曰定果色者顯揚論名定自在所生色。謂由勝定
故於一切色皆得自在即以定變起五塵境也。數
取趣者能取當來諸趣即中有也。涅槃云中有五
陰非肉眼見天眼所見。

【疏】天台曰成論明極善極惡皆不經中陰如䂎矛
離手故也。今七趣中三途則屬極惡天僊則屬極
善。善惡相雜惟人與修羅耳。今既總結虗妄其可
以中陰以釋數取趣乎。應是取其義相明眾生七
趣往來數數捨此生彼通名補特伽羅也。】

「○(七修羅趣)復次阿難是三界中復有四種阿修羅類若於鬼
道以護法力乘通入空此阿修羅從卵而生鬼趣所
攝若於天中降德貶墜其所卜居鄰於日月此阿修
羅從胎而出人趣所攝有修羅王執持世界力洞無
畏能與梵王及天帝釋四天爭權此阿修羅因變化
有天趣所攝阿難別有一分下劣修羅生大海心沉
水穴口旦遊虗空暮歸水宿此阿修羅因濕氣有畜
生趣攝。」

【【觧】溫陵曰修羅此云非天。福力等天而無天行為
多瞋故也。隨業輕重而有四生之異。水穴即尾閭
也。吳興曰俱舍四生頌但云鬼通胎化二。今卵生
修羅鬼趣所攝。則世親之言似未詳矣。問法華所
列四種修羅與今四種為同為異。答資中云同。今
謂彼四只可攝在此四之中。不可次第分屬其類。
荊溪師云法華四種皆與帝釋鬬戰。一往觀之但
同今經第三類耳。問此四修羅既為四趣所攝應
無別報同分之處耶。答雖屬四趣非無別報。今云
卜居鄰於日月等即同分之處也。又長阿含云南
洲有金剛山中有修羅宮。所治六千由旬欄楯行
樹等。然一日一夜三時受苦。苦具自來入其宮中。
是知此趣且取一分善報謂之人天。若論受苦實
在人趣之下。故正法念經惟以鬼畜二種收之良
由於此。

【疏】孤山曰若依七趣優劣則修羅在人趣之下。今
為攝屬不定故在其後。天台曰六道攝屬各有定
處惟修羅攝屬四趣者。經意不特顯果報四種屬
乎四趣。將是每一種中亦雜具四因。惟觀其何因
為多以墮其趣。如中品十惡為鬼道因。下品十惡
為畜道因。下品十善為人道因。上品十善為天道
因。若善惡之業純則隨之以受四生之報。其或倐
焉而為善矣倐焉而又為惡。倐焉而上矣倚焉而
又為其下。或善惡交戰於一生或上下交攻於一
念。況心懷猜忌事欲勝他。故垂終受報強者先牽。
或為鬼道而卵生以至或為畜道而濕生。如雖為
鬼道矣而又能乘通入空。雖為畜道矣而又能旦
遊虗空。非兼人天之福乎。至於人天二趣所攝者
雖居鄰日月力洞無畏日夜苦具三時自來。非兼
鬼畜之罪乎。故諸天與修羅戰時每以人間善惡
多少為勝負卜。善多則天勝不善多則修羅勝。一
日方相戰而天帝乍勝乍負者再。正緣世有一人
欲為善而忽為惡念間之。欲為惡而又為善念間
之。持疑未決間故令天帝如此。每見今之為行者
是非美惡雜糅神襟。猜忌之念不無。好勝之心常
在亦當以是而為戒焉。】

「○(二結示勸斷二初結示迷妄二初迷真有相)阿難如是地獄餓鬼畜生人及神僊天洎修羅精
研七趣皆是昏沉諸有為相妄想受生妄想隨業於
妙圓明無作本心皆如空華元無所著但一虗妄更
無根緒。

○(二隨妄輪迴)阿難此等眾生不識本心受此輪迴經無
量劫不得真淨皆由隨順殺盜婬故反此三種又則
出生無殺盜婬有名鬼倫無名天趣有無相傾起輪
迴性。

○(二舉悟勸斷二初明真修無著)若得妙發三摩提者則妙常寂有無二無無
二亦滅尚無不殺不偷不婬云何更隨殺盜婬事。」

【【觧】溫陵曰前問妙心徧圓何有獄鬼人天等道。故
此結示由殺盜婬三為根本。有是業則名鬼倫言
必墜也。無是業則名天趣言必升也。出生無殺盜
婬即天趣也。七趣舉二以善惡通攝也。因有而墜
因無而升故曰有無相傾起輪迴性。若得正定則
妙性常寂無復輪迴矣。有無二無言相傾業斷。無
二亦滅言分別情忘也。業斷情忘則三種妄本名
迹雙泯矣。故欲斷妄輪須修正定也。孤山曰有無
二無無生死之俗也。無二亦滅滅涅槃之真也。尚
無於善況隨於惡。亦應云尚無無二云何隨二。中
道無著其旨惟明。天如補註曰有無相傾者鬼趣
業盡或修善而升。天趣報衰或轉惡而墜。此名相
傾起輪迴性也。

【疏】荊公曰有對則有代有執則有釋。執有以為樂
則與苦對其釋也苦代之故人樂終於壞。執無以
為淨則與染對其釋也染代之故天淨終於墮墮
則所無更有壞則所有更無。】

「○(二舉三業勸斷三初明妄因)阿難不斷三業各各有私。

○(二牒答前總問)因各各私眾私同分
非無定處自妄發生生妄無因無可尋究。」

【【觧】溫陵曰前問地獄為有定處為復自然彼彼發
業各各私受。故此牒答。三業即殺盜婬也。

【疏】天台曰不斷三業各各有私者明別業也。因各
各私眾私同分者業雖各別不妨別業而同報。雖
然同報而各有元由。故曰非無定處。】

「○(三勸修行斷除)汝勗修行欲得菩提要除三惑不盡三惑縱得神
通皆是世間有為功用習氣不滅落於魔道雖欲除
妄倍如虗偽如來說為可哀憐者汝妄自造非菩提
咎作是說者名為正說若他說者即魔王說。」

【【觧】溫陵曰殺盛婬為惑業之本故名三惑。上明諸
趣戒備失錯。而終於勸斷三業勸除三惑乃戒備
真要也。下文即助道分中第二科名詳辨魔境深
防邪誤也。魔即魔羅此云殺者。亦云奪者。能殺慧
命奪善法。開之有五。曰五陰魔煩惱魔死魔天魔
鬼魔。合之惟陰魔天魔而巳。陰魔即生死煩惱依
五陰而起者也。天魔因修邪定好害正道者也。未
發心者常與隨順則無寇敵。惟正修者違而不順
偏致惱害故須辨識也。】

「○(六無問自說預明禪境二初正明發相三初結前生後二初結前正修二初經家敘事)即時如來將罷法座於師子牀攬七寶几迴紫金
山再來凭倚普告大眾及阿難言。

○(二如來正告)汝等有學緣覺
聲聞今日迴心趣大菩提無上妙覺吾今巳說真修
行法。

○(二生後發相二初述意許宣二初述意二初總明)汝猶未識修奢摩他毗婆舍那微細魔事魔
境現前汝不能識洗心非正落於邪見。

○(二別示)或汝陰魔
或復天魔或著鬼神或遭魑魅心中不明認賊為子
又復於中得少為足如第四禪無聞比丘妄言證聖
天報巳畢衰相現前謗阿羅漢身遭後有墮阿鼻獄。

○(二許宣)汝應諦聽吾今為汝子細分別。

○(二時眾佇誨)阿難起立并其
會中同有學者歡喜頂禮伏聽慈誨。」

【【觧】溫陵曰前法既終當機無問故將罷法座。而又
攬寶几迴金容無問自說者。真止觀中微細魔事
非一切智莫能辨識。能隳寶覺破法王家故須特
告。乃最後深慈也。四禪無聞者比丘無多聞慧但
勤小行得生四禪便謂巳證阿羅漢。及乎天報將
畢見有生處。遂謗佛妄說阿羅漢不受後有。因此
墜墮。乃邪誤之咎也。

【疏】天台曰洗心有二義。一凡修禪定先須洗滌先
心從前所有邪惡知見悉從懺斷淨盡無餘。如前
淨器除去毒蜜復以灰香蕩滌習氣後貯甘露。一
有不盡便為致魔入魔之端。二者所修三止皆是
洗惑之慧水。如體真洗見思方便洗塵沙禪那洗
無明。一不合法便為洗心非正是故即落魔道。魔
境現前者摩訶止觀廣明十境。一陰入二煩惱三
病患四業相五魔事六禪定七諸見八上慢九二
乘十菩薩。惟初陰入是初心常所觀境。餘之九境
待發方觀不發不觀。又初心所觀先須揀却界入。
復於五陰又除前四。的取識陰為所觀境。如去丈
就尺去尺就寸。亦如伐樹得根灸病得穴。千枝百
病自然銷殞。此與今經前文廣約三科七大以開
解。次約二十五門以明行。佛命文殊揀擇惟取耳
門為所觀境同。今明五十重境雖總名陰境。若觀
現文與下別開惟少病患與菩薩兩境。蓋病境易
知故略不言。偏教菩薩亦可合於二乘境中。餘之
六境若尋文配合。如想陰中為魔所附發貪嗔癡
是煩惱境。慢過慢及增上慢是上慢境。總為魔事
境。總示中云得少為足四禪無聞是禪定境。行陰
所發俱是邪見境。又復示以當處禪那豈非待發
方觀止觀工夫乎。】

「○(二總別開示二初總述意三初明魔動因由二初生佛理同)佛告阿難及諸大眾汝等當知有漏世界十二類
生本覺妙明覺圓心體與十方佛無二無別。

○(二明迷悟事別二初迷真起妄)由汝
妄想迷理為咎癡愛發生生發徧迷故有空性化迷
不息有世界生則此十方微塵國土非無漏者皆是
迷頑妄想安立當知虗空生汝心內猶如片雲點太
清裏況諸世界在虗空耶。

○(二悟理動魔二初明歸元妄滅)汝等一人發真歸元此
十方空皆悉銷殞云何空中所有國土而不振裂。」

【【觧】溫陵曰覺圓心體所謂真元。由迷理背真化迷
立妄成有漏界為魔所依。化迷者隨迷轉變也。空
生大覺中如海一漚發。又喻片雲以明世界虗幻
微芒易以銷殞也。惟真元之體本自廓然而虗空
國土皆是迷頑妄想安立。若汝等一人發真不迷
則無安立者故自殞裂也。此并下文皆敘魔所起。
蓋有漏空界為魔所依今若殞裂則魔不安矣。或
曰有漏空界乃眾生同感云何一人而能銷殞。矧
古今發真者眾而空界依然。安在其銷殞耶。曰同
業所感不離晦昧。發真返明故可銷殞。然眾生不
可盡世界不可盡。故雖一人發真而眾復感結所
以依然。使同業之人同能發真則山河器界應念
化成無上知覺而為淨妙佛土矣。天如補註曰迷
則轉覺體為虗空。悟則全虗空是覺體。故一人發
真歸元則一人所見虗空悉皆銷殞而為覺體矣。
即所謂心精通㳷當處湛然。彼之未見消殞者是
其未能發真歸元也。吳興曰前微塵國土且約同
居而說。究論歸元振裂之義須通三土。若發偏真
歸小涅槃之元則同居振裂。若發圓真歸大涅槃
之元則方便實報振裂。今巳開小顯大則真元之
理無非寂光。但有相似分極之異耳。

【疏】天台曰此下明為一人發真歸元十方虗空悉
皆銷殞大地振坼為致魔之由。欲明發真歸元是
以先明從真起妄。是故以生佛體同而為理本。次
明迷悟事別以為魔因。初迷真起妄喻中。太清者
猶虗空也。前以海喻覺心之大以漚喻虗空之小。
故曰空生大覺中如海一漚發。今則以太清喻本
覺之不動以片雲喻頑空之易銷。故曰當知虗空
生汝心內猶如片雲點太清裡。況諸世界在於虗
空若浮雲之末其易銷殞從可知也。次悟理動魔
中言汝等一人發真歸元十方虗空悉皆銷殞。正
猶慧風一扇而殊雲自消惟一真空逈無所有。或
曰國土有相而云銷殞可也。虗空無作不聞爛壞
其銷殞何在哉。對曰迷時則化覺為空悟時則復
空為覺。復空為覺則惟覺無空。虗空銷殞理固然
矣。矧虗空猶揑目之狂華世界為狂華之非相。易
可銷殞又可知也。】

「○(二明將歸動魔二初明聖凡通㳷以釋伏難)汝輩修禪飾三摩地十方菩薩及諸無漏大阿羅
漢心精通㳷當處湛然。

○(二明凡魔不同以顯魔覺二初示魔天見動)一切魔王及與鬼神諸凡
夫天見其宮殿無故崩裂大地振拆水陸飛騰無不
驚慴。

○(二明餘趣不覺)凡夫昏暗不覺遷訛。

○(二明魔惱本意二初因悟動魔二初正明)彼等咸得五種神通
惟除漏盡。

○(二反顯)戀此塵勞如何令汝摧裂其處。

○(二正為留難)是故
神鬼及諸天魔魍魎妖精於三昧時僉來惱汝。」

【【觧】溫陵曰魔以晦昧為依。今修禪飾定妙心精明
故能振裂魔界遂致惱害也。凡夫天魔王天也。吳
興曰飾猶莊嚴也。謂修禪定功德莊嚴本有真三
摩地。以修飾故彼菩薩羅漢所證心性通同㳷合。
此動魔之由。由三摩地將出其境故魔等宮殿自
然崩裂。斯亦歸元之前相也。問大地無情水陸異
類何以同魔亦皆振慴。答三昧威神不可思議。如
大樹緊那羅王絃歌一動聲震大千。須彌山王為
之踊沒。況菩薩首楞嚴力豈以情無情異而為責
邪。凡夫昏暗不覺遷訛者此釋伏疑也。恐疑者曰
魔及諸天既見其相。凡夫何事都不覺知。故此釋
云。】

「○(三明指益勸誡二初示悟者唯益二初引喻廣明)然彼諸魔雖有大怒彼塵勞內汝妙覺中如風吹
光如刀斷水了不相觸汝如沸湯彼如堅冰暖氣漸
鄰不日消殞徒恃神力但為其客成就破亂由汝心
中五陰主人主人若迷客得其便。

○(二結勸降伏)當處禪那覺悟
無惑則彼魔事無奈汝何陰消入明則彼群邪咸受
幽氣明能破暗近自消殞如何敢留擾亂禪定。

○(二示不悟致損二初不悟同魔)若
不明悟被陰所迷則汝阿難必為魔子成就魔人。

○
(二校量勸悟二初明彼唯毀汝一戒)如摩登伽殊為眇劣彼惟呪汝破佛律儀八萬行中
只毀一戒心清淨故尚未淪溺。

○(二明此則隳汝全身)此乃隳汝寶覺全
身如宰臣家忽逢籍沒宛轉零落無可哀救。」

【【觧】溫陵曰五陰主人真心也。陰消入明指發真者。
登伽眇劣只毀戒體。諸魔熾惡能隳寶覺固宜深
防也。宰臣籍沒喻幾於覺位而淪惡趣。孤山曰以
婬女比天魔人眇劣也。以一戒比全身事眇劣也。
舉劣況勝勗彼深防。初果道共戒力自然無犯故
云心清淨等。籍沒漢書云除其屬籍是也。

【疏】天台曰次示悟者惟益中有三喻。初如風吹光
乃以不動而勝動。次如刀斷水乃以柔而勝剛。共
喻妙覺照而常寂之體。方魔境現前果能寂然不
動其奈我何哉。故曰了不相觸。第三喻汝如沸湯
彼如堅氷乃以陽而勝陰。喻妙定寂而常照之力。
下文云彼等羣魔咸受幽氣。明能破暗故曰煖氣
漸鄰不日銷殞。當處禪那二義。一任彼魔來現怪
我心寂爾如空。然魔有強軟。強來以寂軟來以照。
若慈雲之讚智者華頂降魔云強軟消磨寂照功
是也。又如首楞三昧經云觀魔界如佛界如。若魔
界如即佛界如一如無二如。則魔界無所捨佛界
無所取。不取不捨所謂當處禪那也。

漢書云除其屬籍。應邵曰籍者為二尺竹牒記其
年紀名字物色。】

「○(二別顯相五初色陰二初結前生後二初結前正行)阿難當知汝坐道場銷落諸念其念若盡則諸離
念一切精明動靜不移憶忘如一。

○(二生後發相二初示二相二初不盡相)當住此處入三
摩地如明目人處大幽暗精性妙淨心未發光此則
名為色陰區宇。」

【【觧】天如補註曰離念精明心未發光等色陰未破
之相也。孤山謂在名字位中。則似抑之太低。溫陵
謂得元明覺無生滅性。則似升之太高。當依吳興
指屬觀行。此蓋禪那得力之處塵勢暫息之時也。
定力雖爾而色陰未破。故如明目處幽暗。陰以覆
蔽為義。區局性真故名區宇。

【疏】天台曰銷者銷鎔。銷而後落故云銷落。今經妙
定於染不滯於淨不著。一切結惑擬之即銷。即為
無為亡情絕解如大火𦦨不可凑泊故喻之如銷。
亦妙玄云譬如冶鐵意在成器。器雖未成而麤垢
先落。今修禪定志在成佛。將破色陰而銷落諸念。
喻實似之。其念若盡即圓伏五住也。離念精明即
觀行現前也。觀行現前之人居靜固無所移。涉動
亦無所失。忘之而觀智明明。憶之而寂體了了。故
曰動靜不移憶忘如一。此正寂滅道場之先容真
阿練若之前陣。當住此處入三摩地。繇斯而往則
直道無雍。第為色陰區局精性妙淨心未發光故
如明目人處大幽暗。五受陰皆云區宇者。區者寰
區宇者宇宙。人居屋舍皆取象於人身。人身又取
象於寰宇。故人心妙明一自晦昧為空空晦暗中
結暗為色色雜妄想想相為身來。為識為行為想
為受為色。其區局者而有是五重。各以一妄想而
為其本。色陰堅固妄想而為五妄想之末。其區局
之相最為麤重。居生死長夜之方沉。故取喻如明
目人處大幽暗也。】

「○(二盡相)若目明朗十方洞開無復幽黯名色陰盡是人則
能超越劫濁。

○(二顯妄源)觀其所由堅固妄想以為其本。」

【【觧】溫陵曰五陰盡相非滅身歸無。乃觀力洞照不
為迷礙而巳。故譬若目明朗十方洞開也。色陰始
因父母巳三妄倫交結故曰堅固妄想為本。五種
妄本經末自釋。天如補註曰前解五濁云劫濁依
於色陰。故今色盡則能超之餘四例此。

【疏】天台曰為色陰區局真性故如明目人處大幽
暗。色陰若盡故若目明朗十方洞開。劫濁以無記
為性。根塵相對之間未生分別不起緣塵進非見
性退非六識。觀其所由父母巳三妄倫交結堅固
妄想以為其本。是以欲破此妄要以不落緣塵不
墮無記見見聞聞冥乎止觀之道乃能破之。破此
妄想則色陰之本亡。色陰盡則此濁超。此濁超則
無記之區宇揭。如獄出重辟幽囚雖未解脫逍遙
其明爽輕清亦可樂也。】

「○(二正明發相二初正明十相十初身能出礙二初指相搖源)阿難當在此中精研妙明四大不織少選之間身
能出礙此名精明流溢前境斯但功用暫得如是非
為聖證。

○(二用心邪正)不作聖心名善境界若作聖解即受羣邪。」

【【觧】溫陵曰此中者定中也。妙體本融由妄質成礙。
故精窮妙明則四大不織而身能出礙也。然此特
定力所逼使精妙流溢暫而不常故非聖證。孤山
曰凡諸境發雖是善相取著成邪。任是惡相若不
取著邪亦成正。以境隨心轉故。

【疏】天台曰當在此中者。離念精明動靜不移憶忘
如一寂照現前五住初伏之中也。更加止觀精研
此之寂照妙明之體於色陰將破未破之間而堅
固妄想欲解其體。故能使四大不織。蓋人之託胎
因父母巳三妄倫交結。如組織為錦而堅不可解。
今也精研妙明則堅固妄想寂而色陰之經緯離。
故能使四大不織。此之四大非獨正報而巳凡為
根塵皆其事也。惟其不織故少選之間身能出礙。
出礙者言墻壁由之直度也。巳上明其定中境界
也。此名精明流溢前境者出其功能也。言特不過
性之妙明者為止觀精研之力使其流溢前境而
身能出礙也。斯但下指其功過。言此之境界有功
用有聖證。聖證如前所明色陰巳盡之相。若今之
出礙但功用而巳。聖證則一證永階不退。功用不
過暫得如是。此境現前如將入海預見初平之相
則色陰破在不久故不作聖心名善境界。若作聖
解則狂愚由之以生羣邪因之以受矣。】

「○(二拾出蛔蟯二初指相推源)阿難復以此心精研妙明其身內徹是人忽然於
其身內拾出蟯蛔身相宛然亦無傷毀此名精明流
溢形體斯但精行暫得如是非為聖證。

○(二用心邪正)不作聖心
名善境界若作聖解即受羣邪。」

【【觧】溫陵曰真精妙明流溢前境則外無所隔。流溢
形體則內無所障。故能身內拾出蟯蛔此亦暫爾。

【疏】天台曰前則其身外徹乎色陰故身能出礙。今
則其身內徹於色陰故拾出蟯蛔。然考其所由莫
不因精研妙明使精而明者流溢於內外使之然
也。始則身能出礙而無所隔。次則拾出蟯蛔而無
所傷。有以見色陰虗妄猶如空華相雖似有而其
體本虗也。】

「○(三空中聞法二初指相推源)又以此心內外精研其時魂魄意志精神除執受
身餘皆涉入互為賓主忽於空中聞說法音或聞十
方同敷密義此名精魄遞相離合成就善種暫得如
是非為聖證。

○(二用心邪正)不作聖心名善境界若作聖解即受
羣邪。」

【【觧】吳興曰除執受身餘皆涉入謂除其色身而內
魂魄等六互相涉入也。互為賓主者餘五入魂則
魂為主五為賓。乃至入神則神為主餘為賓也。遞
相離合即精離本位而合於魄。或魄離本位而合
於精等。溫陵曰前之精研初能外虗次能內徹。此
復內外精研俱虗徹故。其魂魄等皆失故常迭互
相涉。故夙昔聞熏自能發揮而忽有所聞也。今夫
刻意凝神討論之極則奇文麗藻未甞經意者往
往煥然得於夢寐。則精研激發神者偶現類可知
也。

【疏】天台曰始則精研乎外。次則精研乎內。今則內
外而俱研。正以今經止觀以陰入而為所觀境。達
境惟心觸事而觀初無定謂。以能了一即一切一
切即一。矧耳根為境圓洞十虗。眼見為觀普窮三
際。恒遍而局恒局而遍也。意志者言其體也。精神
者言其氣也。魂魄者言其用也。共是六處識心之
異名五種妄想之光影。互為賓主遞相離合者。謂
我為主則彼五為賓各離本位而合於我。我為賓
則五為主我離本位而合於彼。如列國將亡未亡
之間或合從以為一或離從以為諸。與首楞嚴王
爭為勝負之時成之敗之職由乎人。成之則為善
種敗之即受羣邪故也。言忽於空中聞說法音或
聞十方同敷密義者。乃色陰中耳根與聲塵所現
之相。即無情說法之先兆。亦耳根三昧之昧之遺
勳也。】

「○(四見佛踞臺二初指相推源)又以此心澄露皎徹內光發明十方徧作𨶒浮檀
色一切種類化為如來于時忽見毗盧遮那踞天光
臺千佛圍繞百億國土及與蓮華俱時出現此名心
魂靈悟所染心光研明照諸世界暫得如是非為聖
證。

○(二用心邪正)不作聖心名善境界若作聖解即受羣邪。」

【【觧】溫陵曰淨穢之境常隨心感。故澄徹之極則心
魂染於靈悟佛境現於心光。資中曰若修念佛三
昧斯境現前與修多羅合者名為正相。若修餘觀
設見佛形亦不為正。以心境不相應故。況觀真如
不取諸相而有所著豈非魔邪。

【疏】天台曰澄露皎徹者謂以止而澄之以觀而露
之使此心皎潔清徹。以是之故而內光發明。十方
遍作閻浮檀色者依報淨也。一切種類化為如來
者正報淨也。于時忽見報佛踞臺出現者見華藏
世界也。或問此為巳力所至乎佛力所至乎魔力
所至乎。對曰巳力所至也。蓋此娑婆原居華藏。則
一土一石莫非浮幢。一種一類莫非覺體。良為色
陰之所弊餘陰之所封故盲無所見。今也澄露皎
徹內光發明為心魂靈悟之所染。心光研明照諸
世界使之發現如此。比前功用似為更勝。若不受
不著則色陰盡在不久也。熏聞記曰毗盧遮那此
翻遍一切處。斯是法身。若見踞天光臺是合盧舍
那報身之相以唐時譯經法報不分故也。】

「○(五空成寶色二初指相推源)又以此心精研妙明觀察不停抑按降伏制止超
越於時忽然十方虗空成七寶色或百寶色同時徧
滿不相留礙青黃赤白各各純現此名抑按功力逾
分暫得如是非為聖證。

○(二用心邪正)不作聖心名善境界若作
聖解即受羣邪。」

【【觧】吳興曰抑按降伏制止超越應對四分煩惱。或
如下文排四大性。此名等從略而結也。溫陵曰精
研妙明抑伏雜想。制心勝託力用過越。故妙明逼
極煥散而現也。

【疏】天台曰抑按制止者止也。降伏超越者觀也。謂
精研妙明時以止觀法門觀察不停功力過分故
忽然見十方虗空成七寶色等。此亦於一顯色將
化頑空為寶覺真空故現如斯。只不作聖心即善
境界也。】

「○(六暗室見物二初指相推源)又以此心研究澄徹精光不亂忽於夜半在暗室
內見種種物不殊白晝而暗室物亦不除滅此名心
細密澄其見所視洞幽暫得如是非為聖證。

○(二用心邪正)不作
聖心名善境界若作聖解即受羣邪。」

【【觧】溫陵曰人固有不明自發暗不能昏者。惟微細
定心澄使不亂而後能見。暗物不除。言皆實境不
隨定變也。

【疏】天台曰夫精真妙明光逾日月豈假白晝而能
顯遇黑月而能弊乎。惟人者一為色陰所局精真
者隱而晦昧者得其所。非假之光明則冥然長夜。
今也研究澄徹精光不亂。彼妙明者將啟其竇而
有未然之兆故居夜不昏舊物不除也。】

「○(七燒斫無礙二初指相推源)又以此心圓入虗融四肢忽然同於草木火燒刀
斫曾無所覺又則火光不能燒爇縱割其肉猶如削
木此名塵併排四大性一向入純暫得如是非為聖
證。

○(二用心邪正)不作聖心名善境界若作聖解即受羣邪。」

【【觧】溫陵曰定力虗融則五塵併消四大排遣純覺
遺身故無傷觸。定力所持故火不燒也。世之端居
喪我者尚能使形槁木心死灰。況真定之力哉。

【疏】天台曰色陰以五妄想為體四大為相。見聞覺
知雍令留礙。水火風土旋令覺知。此陰若破則各
各返元。如人之垂終必先四大分離。人之成道亦
四大復本。今圓入虗融能併排四大使之一向入
純。非惟各歸其根抑且以無化有。以無化有則其
體虗融先得其兆故燒之斫之曾無所覺也。】

「○(八徧觀諸界二初指相推源)又以此心成就清淨淨心功極忽見大地十方山
河皆成佛國具足七寶光明徧滿又見恒沙諸佛如
來徧滿空界樓殿華麗下見地獄上觀天宮得無障
礙此名欣厭凝想日深想久化成非為聖證。

○(二用心邪正)不作
聖心名善境界若作聖解即受羣邪。」

【【觧】溫陵曰厭麤濁之質礙欣妙淨之虗融名成就
清淨。凝想日深久而自化。故能洞觀得無障礙也。

【疏】天台曰論此經圓修以中道而為觀體深達一
切諸法無非佛法又何淨之可欣垢之可厭。然而
以之融心可也。以之慕道而初學將有以理為情
之失。則三界之家何由而出涅槃之家何路而歸
乎。第雖欣厭又非捨穢以求淨乃即惑以成智。是
以凝想日深想久化成。故曰忽見大地十方山河
皆成佛國。此即穢而淨以彰乎不垢不淨又可見
也。】

「○(九夜見遠方二初指相推源)又以此心研究深遠忽於中夜遙見遠方市井街
巷親族眷屬或聞其語此名迫心逼極飛出故多隔
見非為聖證。

○(二用心邪正)不作聖心名善境界若作聖解即受
羣邪。」

【【觧】溫陵曰研心窮遠逼迫精神。遺身而出冥有所
至。故能見聞遠方事也。上皆未離色陰。徒因定力
而能出礙見聞遠及。若色陰盡則十方洞開無復
幽暗。六通縱任無為山壁由之直度固無疑矣。

【疏】天台曰多隔能見性體遍也。多隔不見妄體局
也。性體之見果位方彰。今未登聖而遽然能多隔
見。乃由真修迫之飛出是故然也。或問曰心無去
來何為迫出。對曰無去來者體也。有去來者用也。
如下若魘咎歇其心離身反觀其面去住自由。非
用有去來乎。然是即體之用雖去來而無去來。如
全海為漚漚還匝海。如此會得斯可言道。】

「○(十知識遷變二初指相推源)又以此心研究精極見善知識形體變移少選無
端種種遷改此名邪心含受魑魅或遭天魔入其心
腹無端說法通達妙義非為聖證。

○(二用心邪正)不作聖心魔事
消歇若作聖解即受羣邪。」

【【觧】資中曰此人曾有邪心種子。合外魔境相因而
來。此則非善境界純是魔嬈。不同前九皆稱善境
起心作證方乃成魔者。溫陵曰所見知識乃魔變
現也。前九但明定力。獨此乃明魔事者定力未成
不能動魔。研究精極乃漸發魔事也。故下文魔事
愈甚。

【疏】天台曰夫邪道與正道常相反真心與妄心常
互違。前之九境雖非親證其現也正。以境而驗其
心必真。後之一境變幻無端其現也邪。以境而驗
其心必妄。祖師云佛之與魔相去幾何。邪之與正
有何欠剩。不作聖心魔事消歇。若作聖解即受羣
邪是知成之敗之職由乎人。】

「○(二結過勸示)阿難如是十種禪那現境皆是色陰用心交互故
現斯事眾生頑迷不自忖量逢此因緣迷不自識謂
言登聖大妄語成墮無間獄汝等當依如來滅後於
末法中宣示斯義無令天魔得其方便保持覆護成
無上道。」

【【觧】吳興曰用心交互者。用禪那心與色陰堅固妄
想交互故現斯事。乃至識陰例此明之。何則。以五
妄想各於本陰區宇之中為禪所觀。將破未破。如
燈欲滅其光復熾。乃與定力交戰其功。故成之敗
之則魔佛之道於是乎辯。孤山曰大妄語成墮無
間獄此約名字位中修禪定者及五品觀行位中
不能安忍俱有墮義。以俱未得位不退故。然五陰
盡相不同。在色陰未盡之中即名字位也。色陰盡
者猶居觀行。受陰盡則在相似初二兩信。想陰盡
則在三四兩信。行陰盡則在五六兩信。識陰盡則
諸根互用。此在相似七信巳去。正是麤垢先落六
根清淨位也。而其五陰各為十魔種子所依共五
十重。皆在觀行初心所發故有退墮。若入相似墮
義不成。故佛次第細辯相狀令初心識其所發氣
分。譬如色陰未破之中或現天魔此即想陰氣分
之所發也。問受陰盡時既入相似何故想等中復
發十種魔境邪。答若論陰破豈應發魔。但文中說
相似巳前觀行心中所發耳。令知所依故歷五陰
次第說之。又只作相似位中發境亦應可耳。何者。
魔尚能惱深位豈不能惱相似淺位邪。但相似位
人發之終不將為聖解。又如阿羅漢人迴心入大
按位雖當相似進入即破無明故不為所動也。若
名字觀行位人觀智強者則寂爾如空亦不將為
聖解。觀力弱者則為所惑墮落魔道更受輪迴。若
相似位或生法愛則名頂墮菩薩。

【疏】天台曰孤山師明五陰盡相并為五十魔種所
依。其所發明可謂詳矣。然有橫豎二義。約五陰盡
相其義則豎。故曰在色陰未盡之中即名字位。色
陰盡者猶居觀行。乃至識陰盡此在七信巳去。約
魔種所發成墮其義則橫。故曰皆在觀行初心所
發故有退墮。又曰如來次第細辯相狀令初心識
其所發氣分(云云)。蓋言五十重陰境皆在觀行中
發。驗是何等相狀。何為色陰氣分。何為受陰氣分。
乃至何為識陰氣分。一一了知分明無謬。猶如將
發其藥先知其病。知病識藥應病與藥然後服行。
或問病巳知矣藥將云何。對曰境雖五十大約為
言不出強軟。強則寂爾如空軟則照之叵得。慧風
既扇定水又澄。千魔將褫魄於無何有之鄉。百病
將潛踪於不萌枝之地矣。又問五陰盡相既深該
乎十信。五陰發相獨淺在於觀行。橫豎之相其義
云何。對曰圓修行人三止於一心中修三諦於一
境中照則三惑於一念中伏。雖一念中伏。而當情
者又有乎次第。則見思麤惑適居其首。而見惑九
十八使并欲界前六品思惑正為魔種所依。破此
二惑則魔羅不得其便。而五種妄想為見思之異
稱者正在觀行中互相對壘。故五十種氣分為正
為奇為顯為伏。出沒無恒勝負不定。取决於一時
尅功於當念也。】

「○(二受陰二初結前生後二初結前正行)阿難彼善男子修三摩提奢摩他中色陰盡者見
諸佛心如明鏡中顯現其像。

○(二生後發相二初示二相二初不盡相)若有所得而未能用
猶如魘人手足宛然見聞不惑心觸客邪而不能動
此則名為受陰區宇。」

【【觧】溫陵曰受以領納前境為義。巳破色陰內外虗
融故見諸佛心如鏡現像。諸佛心即我妙覺明心
也。如鏡現像謂清淨虗凝了非形礙也。雖具妙體
而未能運用蓋為受所覆。故如魘寐人支體宛具
六根明了而不能運動。此受陰之相也。

【疏】天台曰夫受以領納為義。但受不自受由色故
而為受。然色亦不自色由受故而為色。二相為偶
其來久矣。前色陰既破則受巳喪其偶。然而不能
無機栝獨行者以有受陰在也。故色陰盡相取譬
明鏡顯現其像。謂如古鏡重磨巳去一番麤垢。見
諸佛心如顯現其像矣。惟其猶有受陰在似有所
得而未能用。蓋為受陰區宇之所掩弊。故又取喻
猶如魘人手足宛然見聞不惑心觸客邪而不能
動。手足宛然見聞不惑此以喻釋喻。即如明鏡中
顯現其像也。心觸客邪而不能動即若有所得而
未能用也。然此二喻似各喻一陰。以明鏡現像喻
色盡。以魘人心觸客邪而不能動喻受在。若通喻
者皆可取像于色去受存之相也。】

「○(二盡相)若魘咎歇其心離身反觀其面去住自由無復留
礙名受陰盡是人則能超越見濁。

○(二顯妄源)觀其所由虗明
妄想以為其本。」

【【觧】溫陵曰色陰盡者巳離形礙。然為受所魘而未
能用。故受陰消歇即能離身反觀去住無礙也。因
違順之幻境生損益之妄受。則受陰無體虗有所
明故名虗明妄想。

【疏】天台曰心之不能去住自由者外為色陰之所
礙內為受陰之所留。二陰既盡故能其心離身反
觀其面也。前五濁文以見聞覺知壅令留礙水火
風土旋令覺知相織妄成以為見濁。正以見聞摶
色色雜見聞情與無情和合以生妄受。故受陰盡
即能超之。】

「○(二虗明發相二初正明十相十初見物生悲二初指相推源)阿難彼善男子當在此中得大光耀其心發明內
抑過分忽於其處發無窮悲如是乃至觀見蚊蝱猶
如赤子心生憐愍不覺流淚此名功用抑摧過越。

○
(二用心邪正)悟則無咎非為聖證覺了不迷久自消歇若作聖解
則有悲魔入其心腑見人則悲啼泣無限失於正受
當從淪墜。」

【【觧】溫陵曰既破色陰無復幽黯故得大光耀。知受
陰為咎故內自抑伏而破之。抑伏太過失於慈柔。
故多悲愍以致悲魔附焉。吳興曰其心發明即下
文見色陰消受陰明白也。有以狂慧釋之者非。

【疏】天台曰夫慈能與樂悲能拔苦乃菩薩益物之
隹懷如來度人之盛事。然亦取其中道而巳矣。故
為其說者而有三焉。曰假慈空慈中慈。三者闕一
而不可。今因內抑以生悲。與而言之屬於生緣。奪
而言之落於愛見。生緣假諦之悲固不可無。苟無
法緣空心以制之無緣中道以統之鮮不落於愛
見也。愛見屬貪分煩惱所攝。故悲魔乘便入其心
腑。】

「○(二勇智齊結二初指相推源)阿難又彼定中諸善男子見色陰消受陰明白勝
相現前感激過分忽於其中生無限勇其心猛利志
齊諸佛謂三僧祇一念能越此名功用陵率過越。

○
(二用心邪正)悟則無咎非為聖證覺了不迷久自消歇若作聖解
則有狂魔入其心腑見人則誇我慢無比其心乃至
上不見佛下不見人失於正受當從淪墜。」

【【觧】溫陵曰色盡受現為定之勝相。因喜成功故感
激勇動。以為佛果可齊功行易致。陵率之過故狂
魔附焉。今夫以少為足驕狂犯分自視無前者皆
陵率之過也。吳興曰陵率謂勇心高率也。

【疏】天台曰前因內抑過分以生悲。病在止多而墮
乎愚。今因感激過分以生勇。病在觀多而墮乎狂。
一落愛見之悲一成我慢之種。大師云狂愚之過
雖小不同。邪見輪轉蓋無差別此之謂也。然而勇
猛精進居六度之首。以之詣道則無道而不前。因
之成狂斯為過矣。志齊諸佛為萬行之先。以之堅
誓則無誓而不圓。因之生慢斯為過矣。契經有調
絃之喻。祖誥有御馬之箴。苟得其從容中道魔羅
其如予何。】

「○(三渴心沉憶二初指相推源)又彼定中諸善男子見色陰消受陰明白前無新
證歸失故居智力衰微入中隳地逈無所見心中忽
然生大枯渴於一切時沉憶不散將此以為勤精進
相此名修心無慧自失。

○(二用心邪正)悟則無咎非為聖證若作
聖解則有憶魔入其心腑旦夕撮心懸在一處失於
正受當從淪墜。」

【【觧】溫陵曰凡修觀行須定慧等持乃能無失。今此
定強智微而受陰未盡故進無新證。色陰巳消故
退失故居。進退之間杳無所依名中隳地。以無依
無見故枯渴沉憶而憶魔附焉。憶心妄系故如有
撮懸也。

【疏】天台曰夫修心以慧解而為之主。若導師之明
慧聰達善知險難惡道通塞之相。應去者去之應
度者度之。如今也見色陰消受陰明白前無新證
歸失故居智力衰微入中隳地亦一時之險難惡
道也。苟以慧解而臨之若淮陰之陣於背水。歸幸
失其故居畏死地而不退。前雖無乎新證臨險道
而思危。冐毒矢而無前被金創而不畏。則受陰破
在不久又何必以區區枯渴沉憶而為事哉。】

「○(四疑是舍那二初指相推源)又彼定中諸善男子見色陰消受陰明白慧力過
定失於猛利以諸勝性懷於心中自心巳疑是盧舍
那得少為足此名用心亡失恒審溺於知見。

○(二用心邪正)悟則
無咎非為聖證若作聖解則有下劣易知足魔入其
心腑見人自言我得無上第一義諦失於正受當從
淪墜。」

【【觧】溫陵曰前以定強智微此又慧力過定。皆互有
所失故欲等持也。長水曰定力微故亡失恒審。慧
力過故溺於知見。

【疏】天台曰今經當機雖以多聞小慧為自咎楞嚴
大定為啟請。而定體圓融止即是觀。故結位中云
奢摩他毗婆舍那。必須止觀以雙修定慧以均等
方能證入深位。今也慧力過定則失於猛利。謂巳
均聖得少為足。豈非定少慧多之過乎。如來為行
人斥指其過云亡失恒番失於知見。蓋修禪貴乎
知見知見功在恒審恒審又積在博聞。如輔行云
昔有禪僧居阿蘭若。久修禪定不得悟徹。忽於中
夜出外經行仰覩明星豁然大悟。身心輕快萬慮
氷消。便謂證跡相同巳成佛道。第俟其明相出時
梵王帝釋請轉法輪。及至其時寂無見聞。即自思
惟以事而驗惟羅漢果。爾後入城乞食遇違境而
生嗔逢順情而興貪。展轉取印再謂三果再謂二
果。洎邪解僻興知其未證初果。由是慚愧自悔修
進如初。此即不亡恒審不溺知見不受魔入不從
淪墜之功德也。】

「○(五生無盡憂二初指相推源)又彼定中諸善男子見色陰消受陰明白新證未
獲故心巳亡歷覽二際自生艱險於心忽然生無盡
憂如坐鐵牀如飲毒藥心不欲活常求於人令害其
命早取解脫此名修行失於方便。

○(二用心邪正)悟則無咎非為
聖證若作聖解則有一分常憂愁魔入其心腑手執
刀劒自割其肉欣其捨壽或常憂愁走入山林不耐
見人失於正受當從淪墜。」

【【觧】溫陵曰進退失守故心生艱險。以成邪憂自致
患害也。

【疏】天台曰破陰轉深則陰現轉僻。所謂道高一尺
則魔高一丈是也。前之四境猶近乎正。今則歷覽
艱險忽然生憂以求捨命為解脫。然此境狀即佛
世亦自有之。彼以不淨觀成生大厭離以求速死
為快。魔因附人而殺之。此以歷覽二際自生艱險
以求取盡為樂。魔因入心而自害之。愚事雖同愚
心稍異也。】

「○(六生無限喜二初指相推源)又彼定中諸善男子見色陰消受陰明白處清淨
中心安隱後忽然自有無限喜生心中歡悅不能自
止此名輕安無慧自禁。

○(二用心邪正)悟則無咎非為聖證若作
聖解則有一分好喜樂魔入其心服見人則笑於衢
路傍自歌自舞自謂巳得無礙解脫失於正受當從
淪墜。」

【【觧】吳興曰輕安七覺支中其體屬定。定若兼慧正
道可通。今所發者既無慧自持。則定翻成散魔得
其便喜樂附焉。

【疏】天台曰此名輕安無慧自禁者。謂入道之方要
以智慧調停得所也。蓋禪病有沉浮而法藥有止
觀。如七種菩提之分不外乎止之與觀。若心沉將
墮於愚則以念擇進喜四覺支以起之。心浮將墮
於狂則以輕安定捨三覺支以伏之。能如是以慧
自禁則病無不除而藥無不效矣。然其中亦有似
是而非以病為藥者則藥反為病矣。如曰心安隱
後非輕安支乎。忽然自有無限喜生非喜支乎。輕
安屬於定而喜支屬於慧豈不定慧調均止觀得
所乎。然而有無限喜生。喜多則又屬於浮。應以定
捨而止之則不失其正。乃曰心中歡悅不能自止
豈非無慧自禁而為墮狂之階乎。故悟則無咎不
悟則魔入心肺畢竟淪於大狂而不可挽也。】

「○(七起大我相二初指相推源)又彼定中諸善男子見色陰消受陰明白自謂巳
足忽有無端大我慢起如是乃至慢與過慢及慢過
慢或增上慢或卑劣慢一時俱發心中尚輕十方如
來何況下位聲聞緣覺此名見勝無慧自救。

○(二用心邪正)悟則
無咎非為聖證若作聖解則有一分大我慢魔入其
心腑不禮塔廟摧毀經像謂檀越言此是金銅或是
土木經是樹葉或是疊華肉身真常不自恭敬却崇
土木實為顛倒其深信者從其毀碎埋棄地中疑誤
眾生入無間獄失於正受當從淪墜。」

【【觧】溫陵曰慢名有七。恃巳凌他名我慢。同德相傲
但名曰慢。於同爭勝名過慢。於勝爭勝名慢過慢。
未得謂得名增上慢。以劣自矜名卑劣慢。不禮塔
廟等即邪慢也。今之妄人不禮不誦皆慢魔也。

【疏】孤山云夫假像知真因言體道。於是嚴其像以
生其敬。寫其言以悟其心。住持三寶理在於茲也。
苟生邪見豈達中庸。惟自敬身輕毀經像。邪風一
扇愚者悅隨。昔衛元嵩諫周武帝。不造曲見伽藍
以四海為延平大寺。和夫妻為聖眾。即皇帝是如
來。樹令德為綱維。尊耆年為上座。而周武惑其言
遂滅佛法。凡此說者將非天魔外道入佛法中肆
其姦謀傾毀我教耶。天台曰夫心之受道以虗為
滿。非如器之受物以滿為滿也。故曰入於如來妙
莊嚴海圓滿菩提歸無所得。夫圓滿菩提固為滿
矣而曰歸無所得何甞以滿為滿乎。故道之在人
以滿為滿者則慢人。以虗為滿者則敬人。故曰滄
海能為百谷王者以其能下之也。矧入於妙莊嚴
海乎。矧以未滿而為滿乎。矧慢至於七乎。大我慢
魔入其心肺宜矣。疑誤眾生入無間獄非不幸也。】

「○(八輕安自在二初指相推源)又彼定中諸善男子見色陰消受陰明白於精明
中圓悟精理得大隨順其心忽生無量輕安巳言成
聖得大自在此名因慧獲諸輕清。

○(二用心邪正)悟則無咎非為
聖證若作聖解則有一分好輕清魔入其心腑自謂
滿足更不求進此等多作無聞比丘疑誤眾生墮阿
鼻獄失於正受當從淪墜。」

【【觧】溫陵曰以色消為精明以精明為圓悟。遂以為
得大隨順輕清自在。皆得少為足無聞之儔也。吳
興曰輕安者名雖同前其義則異。以云因慧獲諸
輕清故。此由受陰於諸塵境無重濁之惑便言成
聖得大自在也。

【疏】天台曰此經歷詆多聞宜以無聞為是矣。然而
自謂滿足更不求進者多作無聞比丘疑誤眾生
墮無間獄豈以無聞為是哉。然則何為而斯可。要
亦不失其正而巳矣。若以多聞為功住之而不前
斯無功矣。其若聞教觀心離指見月多聞為道助
不可無也。】

「○(九撥無因果二初指相推源)又彼定中諸善男子見色陰消受陰明白於明悟
中得虗明性其中忽然歸向永滅撥無因果一向入
空空心現前乃至心生長斷滅解。

○(二用心邪正)悟則無咎非為
聖證若作聖解則有空魔入其心腑乃謗持戒名為
小乘菩薩悟空有何持犯其人常於信心檀越飲酒
噉肉廣行婬穢因魔力故攝其前人不生疑謗鬼心
久入或食屎尿與酒肉等一種俱空破佛律儀誤入
人罪失於正受當從淪墜。」

【【觧】溫陵曰因得虗明誤執斷空成諸邪咎。凡為此
者皆空魔也。資中曰此從邪見種生引此空魔入
其心腑。大般若云魔能入一切眾生心令歸依魔
黨如膠如漆。斷手截臂不以為難。

【疏】天台曰於明悟中得虗明性虗明固正受也。於
虗明中歸向永滅巳不得其正矣。又因之而撥無
因果因之而一向入空生長斷滅解。由是空魔得
便入其心腑以邪空一槩平等為所宗。以飲酒噉
肉等廣行婬穢等。甚至屎尿與酒肉等。謂之一種
俱空。斯人於解則空於行則不空焉能獲果報空。
故破佛律儀誤入人罪失於正受當從淪墜也。孤
山云嗟乎叔世。尊合雜為大道排持操為小乘。戒
律軌儀棄為他物。畫魑魅以為巧。扇無檢以為風。
及夫陰陽拘忌流俗妄說一皆信受畏若嚴刑。未
審戒律之教與陰陽之書孰愈。流俗之說與如來
之談孰優。背正向邪顛亂之甚。懷道大士一為思
之。或為宗師願以訓眾。斯乃震法雷於迷蟄耀慧
燈於永夜。夫如是則涅槃之囑斯經之誡得其人
而其道舉矣。又何待於四依出世乎。戰國策云畫
鬼神易為巧圖狗馬難為工。今以排去律檢妄譚
無礙如畫鬼神耳。】

「○(十愛極發狂二初指相推源)又彼定中諸善男子見色陰消受陰明白味其虗
明深入心骨其心忽有無限愛生愛極發狂便為貪
欲此名定境安順入心無慧自持誤入諸欲。

○(二用心邪正)悟則
無咎非為聖證若作聖解則有欲魔入其心腑一向
說欲為菩提道化諸白衣平等行欲其行婬者名持
法子神鬼力故於末世中攝其凡愚其數至百如是
乃至一百二百或五六百多滿千萬魔心生厭離其
身體威德既無陷於王難疑誤眾生入無間獄失於
正受當從淪墜。」

【【觧】溫陵曰愛心多因順起故定境順心即邪愛成
咎。吳興曰此如天台止觀煩惱境欲發之相。智者
云生來欲色抑制可停。今所發者其惑熾盛。若見
外境心狂眼暗。如睡師子觸之哮吼。若不識者則
能牽人作大重罪。今文既云魔入其心。則是煩惱
與魔二境俱發。

【疏】天台曰虗則靜明則照。照則虗明以昭然。靜則
纖情而不立。尚何虗明之足味。惟其虗明。各不得
其正而即生味著。味為愛之根。內味虗明而不覺
其非而外巳成乎貪愛。愛心一萌則深入心骨。因
之而無限愛生。因之而愛極發狂。因之而便為貪
欲。又豈止自行而巳哉。因之而說欲為菩提。因之
化人而行婬。總根之於味其虗明。復資之以魔入
心肺。今之白衣假白蓮為社化諸白衣平等行欲
其行婬者名為法子。皆魔羅之所使然。欲化其弟
子悉為魔屬故也。】

「○(二結過勸示)阿難如是十種禪那現境皆是受陰用心交互故
現斯事眾生頑迷不自忖量逢此因緣迷不自識謂
言登聖大妄語成墮無間獄汝等亦當將如來語於
我滅後傳示末法徧令眾生開悟斯義無令天魔得
其方便保持覆護成無上道。」

【【觧】溫陵曰諸陰結文皆云保持覆護等。即深防邪
誤助道之意也。】

「○(三想陰二初結前生後二初結前受盡)阿難彼善男子修三摩地受陰盡者雖未漏盡心
離其形如鳥出籠巳能成就。

○(二生後想相二初示相二初不盡相)從是凡身上歷菩薩
六十聖位得意生身隨往無礙譬如有人熟寐寱言
是人雖則無別所知其言巳成音韻倫次令不寐者
咸悟其語此則名為想陰區宇。」

【【觧】孤山曰始三漸次終乎妙覺其間有賢有聖。皆
是三世諸佛所歷之位故通稱聖位。今受陰既破
即入相似聖位故云得意生身也。意生者喻如意
去速疾無礙。而有三種。一入三昧樂意生身謂心
寂不動。即相似初信至七信入空位也。二覺法自
性意生身。謂普入佛剎以法為自性。即相似八信
出假位也。三種類俱生無作意生身謂了佛所證
法。即九信十信修中位也。長水曰未破想陰故如
熟寐寱言也。有成聖位分故如音韻倫次也。令不
寐者咸悟其語。如證聖人則知彼有聖位之分。故
般若云如來悉知悉見是人皆得成就阿耨菩提。

【疏】天台曰夫人之致煩惱生死而莫大於識。即𦿔
菩提涅槃與神通妙用亦莫大於識。然識無行不
立行無想不成想無受不全。故三陰者以受而為
致妄之本也。是以教門之設於檀而特云不受。於
三昧而特云正受。果能於法無所受而歸乎正受
則想無所施其巧。行無所用其力。而識亦無所致
其功矣。然而受必依根根必對境。故色陰者為受
陰之苑囿。受陰者色陰之園主也。今色陰早巳先
破則受亦無所依。受既次忘則想亦無所用。故受
陰盡者生死煩惱巳外決其藩籬。獨有內之根本
者在。將不久而乾枯其生死煩惱之根本。今則受
破而心無所弊故雖未得無漏心能離其形如鳥
出籠。巳能決定成就從凡入聖淺深階位得意生
身隨往無礙也。前色陰盡猶如魘人手足宛然見
聞不惑。心觸客邪而不能動。蓋取喻受陰未破其
生死長夜之昏寐也重。今想陰現前譬如有人熟
寐寱言等。蓋取喻受陰巳破其生死長夜之昏寐
也輕。亦一番譬喻之照映也。】

「○(二盡相)若動念盡浮想消除於覺明心如去塵垢一倫生
死首尾圓照名想陰盡是人則能超煩惱濁。

○(二顯妄源)觀其
所由融通妄想以為其本。」

【【觧】孤山曰覺明如鏡浮想如塵。想盡心明猶居相
似首尾猶始終也。若悟真常無始終生死之異故
云圓照。溫陵曰想能融變使心隨境使境隨心。如
想酢梅能通質礙故名融通妄想。

【疏】天台曰前色陰盡立喻如鏡。受陰在立喻如寐。
今則受盡立喻如寱。想陰盡取象乎於覺明心如
去塵垢。若以法對喻亦如古鏡更去一番塵垢重
發一番明淨矣。】

「○(二正明發相二初正明十相十初貪求善巧二初虗受定明)。

○阿難彼善男子受陰虗妙不遭邪慮圓定發明。

○
(二想心發相三初由心貪)三摩地中心愛圓明銳其精思貪求善巧。

○(二致魔附二初魔來顯異)爾時天
魔候得其便飛精附人口說經法其人不覺是其魔
著自言謂得無上涅槃來彼求巧善男子處敷座說
法其形斯須或作比丘令彼人見或為帝釋或為婦
女或比丘尼或寢暗室身有光明是人愚迷惑為菩
薩信其教化搖蕩其心破佛律儀潛行貪欲口中好
言灾祥變異或言如來某處出世或言劫火或說刀
兵恐怖於人令其家資無故耗散此名恠鬼年老成
魔。

○(二魔去招殃)惱亂是人厭足心生去彼人體弟子與師俱陷
王難。

○(三勸先覺)汝當先覺不入輪迴迷惑不知墮無間獄。」

【【觧】溫陵曰得受陰盡曰虗妙。巳無受魔曰不遭。圓
定等者想陰定中也。愛圓明求善巧者因其虗妙
生愛思於圓明之體以發漚和之用也。天魔變現
教化者是漚和善巧也。附人附他人也。其人所附
人也。彼人是人皆指修定人也。想陰十段皆初舉
天魔次明鬼魔而舊科不分。今按經分之。前總敘
云或汝陰魔或復天魔或著鬼神或遭魑魅。後總
結曰是十種魔或附人體或自現形魔師婬婬相
傳邪精魅其心腑。如受陰中舉悲等十魔即陰魔
也。想陰初舉十類即天魔也。文云潛行貪欲即魔
師婬婬相傳也。次舉口中好言等即鬼神魑魅兼
附之。所謂邪精魅其心腑也。恠鬼魃鬼皆前所舉
者。吳與曰飛精附人斯必附其可附之人亦修定
習慧者耳。弟子與師即求巧之子說法之師。下皆
例此。

【疏】天台曰夫善巧漚和之妙用也。苟能圓修定慧
破去五陰麤垢先落。更進八九十信。假理現前而
漚和之用自彰。何故中途因依銳精思而貪求善
巧。不知貪心一萌而天魔候得其便竟附人以善
巧之事惑之令行人竟入其彀。不至於陷王難入
輪迴墮無間獄而不巳。魔之害人若此而行者可
不慎其念哉。】

「○(二貪求經歷二初虗受定明)阿難又善男子受陰虗妙不遭邪慮圓定發明。

○
(二想心發相三初由心貪)三摩地中心愛遊蕩飛其精思貪求經歷。

○(二致魔附二初魔來顯異)爾時天
魔候得其便飛精附人口說經法其人亦不覺知魔
著亦言自得無上涅槃來彼求遊善男子處敷座說
法自形無變其聽法者忽自見身坐寶蓮華全體化
成紫金光聚一眾聽人各各如是得未曾有是人愚
迷惑為菩薩婬逸其心破佛律儀潛行貪欲口中好
言諸佛應世某處某人當是某佛化身來此某人即
是某菩薩等來化人間其人見故心生傾渴邪見密
興種智消滅此名魃鬼年老成魔。

○(二魔去招殃)惱亂是人厭足
心生去彼人體弟子與師俱陷王難。

○(三勸先覺)汝當先覺不
入輪迴迷惑不知墮無間獄。」

【【疏】天台曰夫經歷非今之所謂遊方乎。古人以道
眼未明雖八十猶事行脚。第出處各有其時。今於
百日坐禪安心於定慧。苟尅期未果則誓不起坐。
若遽焉而心愛遊蕩貪求經歷天魔得以乘其間
矣。如曰某人是某佛化身來此非魔以欲鈎牽其
經歷以參承乎。】

「○(三貪求契合二初虗受定明)又善男子受陰虗妙不遭邪慮圓定發明。

○(二想心發相三初由心貪)三摩
地中心愛綿㳷澄其精思貪求契合。

○(二致魔附二初魔來顯異)爾時天魔候
得其便飛精附人口說經法其人實不覺知魔著亦
言自得無上涅槃來彼求合善男子處敷座說法其
形及彼聽法之人外無遷變令其聽者未聞法前心
自開悟念念移易或得宿命或有他心或見地獄或
知人間好惡諸事或口說偈或自誦經各各歡娛得
未曾有是人愚迷惑為菩薩綿愛其心破佛律儀潛
行貪欲口中好言佛有大小某佛先佛某佛後佛其
中亦有真佛假佛男佛女佛菩薩亦然其人見故洗
滌本心易入邪悟此名魅鬼年老成魔。

○(二魔去招殃)惱亂是人
厭足心生去彼人體弟子與師俱陷王難。

○(三勸先覺)汝當先
覺不入輪迴迷惑不知墮無間獄。」

【【觧】溫陵曰愛綿㳷者欲密契妙理也。希契合故魔
與開悟。自開悟下皆密契之事也。資中曰夫亡機
寂照理自玄會。若希求契合擬心即差。於是天魔
得其便也。

【疏】天台曰綿密也。㳷合也。即前心精通㳷之㳷。夫
我之因覺湛然。能與諸佛果覺㳷合亦求其任運
而巳。若心愛綿㳷澄精思而貪契合天魔得其便
矣。令聞法者心自開悟至於他心宿命。皆以契合
之事而應之也。長水曰男女佛者貴引行人行貪
欲事無妨成佛。約教固有偏圓之殊。而本同末異
豈果有小大乎。邪人灼然謂之大小。如來本迹豈
易知之。邪人輒判某在先而某在後。又乃恣其不
遜有真偽之分何其愚哉。洗滌本心者反以邪見
除去正見也。】

「○(四貪求辯析二初虗受定明)又善男子受陰虗妙不遭邪慮圓定發明。

○(二想心發相三初由心貪)三摩
地中心愛根本窮覽物化性之終始精爽其心貪求
辯析。

○(二致魔附二初魔來顯異)爾時天魔候得其便飛精附人口說經法其
人先不覺知魔著亦言自得無上涅槃來彼求元善
男子處敷座說法身有威神摧伏求者令其座下雖
未聞法自然心伏是諸人等將佛涅槃菩提法身即
是現前我肉身上父父子子遞代相生即是法身常
住不絕都指現在即為佛國無別淨居及金色相其
人信受亡失先心身命歸依得未曾有是等愚迷惑
為菩薩推究其心破佛律儀潛行貪欲口中好言眼
耳鼻舌皆為淨土男女二根即是菩提涅槃真處彼
無知者信是穢言此名蠱毒魘勝惡鬼年老成魔。

○
(二魔去招殃)惱亂是人厭足心生去彼人體弟子與師俱陷王難。

○(三勸先覺)汝當先覺不入輪迴迷惑不知墮無間獄。」

【【觧】溫陵曰愛窮萬化之本故爽其心以辯析。將佛
涅槃等者以肉身為果德。以幻生為常住。而撥無
淨土報體皆因其辯析化元而妄為混融之說也。
以穢染為真淨。亦意引媟欲也。吳興曰夫性海圓
澄森羅自現。苟偏求俗理翻益漏心。違本禪那邪
鬼斯入。

【疏】天台曰物化性之終始即五卷如來發明世出
世法知其本因隨所緣出。如知雨滴之頭數松棘
之曲直鵠烏之白玄皆了緣由是也。然此由佛之
假智法眼鑒物宜然功至自至。又何必預為之計
愛根本覽化元貪辯析哉。魔王乘便以遂心之法
而囿之令人淪於猥褻而後巳也。】

「○(五貪求冥感二初虗受定明)又善男子受陰虗妙不遭邪慮圓定發明。

○(二想心發相三初由心貪)三摩
地中心愛懸應周流精研貪求冥感。

○(二致魔附二初魔來顯異)爾時天魔候
得其便飛精附人口說經法其人元不覺知魔著亦
言自得無上涅槃來彼求應善男子處敷座說法能
令聽眾暫見其身如百千歲心生愛染不能捨離身
為奴僕四事供養不覺疲勞各各令其座下人心知
是先師本善知識別生法愛粘如膠漆得未曾有是
人愚迷惑為菩薩親近其心破佛律儀潛行貪欲口
中好言我於前世於某生中先度某人當時是我妻
妾兄弟今來相度與汝相隨歸某世界供養某佛或
言別有大光明天佛於中住一切如來所休居地彼
無知者信是虗誑遺失本心此名癘鬼年老成魔。

○
(三魔去招殃)惱亂是人厭足心生去彼人體弟子與師俱陷王難。

○(三勸先覺)汝當先覺不入輪迴迷惑不知墮無間獄。」

【【觧】吳興曰懸應在聖冥感在巳。於未證理前求其
休驗也。

【疏】天台曰夫感應之道有二說焉。一以始覺為感
本覺應之。修首楞大定者之事也。一以誠求為感
身通為應。修念佛法門者之事也。然此二者行布
則分門。玄會則一體。未有始覺無功而他佛能應
之者也。今於三摩地中心愛懸應始覺未有其功
也。周流精研貪求冥感出於有心而求。安能契合
無緣之應天魔是以得乘其隙而懸應之矣。】

「○(六貪求靜謐二初虗受定明)又善男子受陰虗妙不遭邪慮圓定發明。

○(二想心發相三初由心貪)三摩
地中心愛深入尅巳辛勤樂處陰寂貪求靜謐。

○(二致魔附二初魔來顯異)爾
時天魔候得其便飛精附人口說經法其人本不覺
知魔著亦言自得無上涅槃來彼求陰善男子處敷
座說法令其聽人各知本業或於其處語一人言汝
今未死巳作畜生敕使一人於後蹋尾頓令其人起
不能得於是一眾傾心欽伏有人起心巳知其肇佛
律儀外重加精苦誹謗比丘罵詈徒眾訐露人事不
避譏嫌口中好言未然禍福及至其時毫髮無失此
大力鬼年老成魔。

○(魔去招殃)惱亂是人厭足心生去彼人體
弟子與師俱陷王難。

○(三勸先覺)汝當先覺不入輪迴迷惑不
知墮無間獄。」

【【觧】溫陵曰愛深入幽靜以澄養通力也。邪定能具
五通。本業宿業也。畜生後報也。此二宿命通也。知
肇他心通也。訐露眼耳通也。發人私事曰訐露。

【疏】天台曰夫悟淨圓覺取靜為行非靜謐乎。遡流
者必造其源非深入乎。是亦求其若空華如幻化
而巳。若以有心愛其深入尅巳辛勤樂處陰寂。一
涉貪求則修心不得其正。雖小乘偏空猶不能得
矧真空乎。以有心冀空法境智相違天魔得便非
不幸也。】

「○(七貪求宿命二初虗受定明)又善男子受陰虗妙不遭邪慮圓定發明。

○(二想心發相三初由心貪)三摩
地中心愛知見勤苦研尋貪求宿命。

○(二致魔附二初魔來顯異)爾時天魔候
得其便飛精附人口說經法其人殊不覺知魔著亦
言自得無上涅槃來彼求知善男子處敷座說法是
人無端於說法處得大寶珠其魔或時化為畜生口
銜其珠及雜珍寶簡策符牘諸奇異物先授彼人後
著其體或誘聽人藏於地下有明月珠照耀其處是
諸聽者得未曾有多食藥草不餐嘉饌或時日䬸一
麻一麥其形肥充魔力持故誹謗比丘罵詈徒眾不
避譏嫌口中好言他方寶藏十方聖賢潛匿之處隨
其後者往往見有奇異之人此名山林土地城隍川
嶽鬼神年老成魔或有宣婬破佛戒律與承事者潛
行五欲或有精進純食草木無定行事。

○(二魔去招殃)惱亂是人
厭足心生去彼人體弟子與師俱陷王難。

○(三勸先覺)汝當先
覺不入輪迴迷惑不知墮無間獄。」

【【觧】溫陵曰好知潛匿異事及宿命也。珠寶簡䇿皆
潛匿異事。吳興曰宿命者六通之一也。小乘修成
大乘發得。今進不待發退不從修。作念求之故招
魔事。

【疏】天台曰宿命能知見過去之事為六通之一。此
亦功至自至不可強求。若有強求之心巳非真實
之因況心愛乎貪求乎。又加之以勤苦研求惟以
是為念天魔豈不候其便耶。】

「○(八貪求神力二初虗受定明)又善男子受陰虗妙不遭邪慮圓定發明。

○(二想心發相三初由心貪)三摩
地中心愛神通種種變化研究化元貪取神力。

○(二致魔附二初魔來顯異)爾
時天魔候得其便飛精附人口說經法其人誠不覺
知魔著亦言自得無上涅槃來彼求通善男子處敷
座說法是人或復手執火光手撮其光分於所聽四
眾頭上是諸聽人頂上火光皆長數尺亦無熱性曾
不焚燒或水上行如履平地或於空中安坐不動或
入瓶內或處囊中越牖透垣曾無障礙惟於刀兵不
得自在自言是佛身著白衣受比丘禮誹謗禪律罵
詈徒眾訐露人事不避譏嫌口中常說神通自在或
復令人旁見佛土鬼力惑人非有真實讚歎行婬不
毀麤行將諸猥媟以為傳法此名天地大力山精海
精風精河精土精一切草木積劫精魅或復龍魅或
壽終僊再活為魅或僊期終計年應死其形不化他
恠所附年老成魔。

○(二魔去招殃)惱亂是人厭足心生去彼人體
弟子與師多陷王難。

○(三勸先覺)汝當先覺不入輪迴迷惑不
知墮無間獄。」

【【觧】溫陵曰化元萬化之本也。欲乘之以發神變。以
愛神變故現撮火履水等事。若真神變則不懼刀
兵。

【疏】天台曰夫神力用也。道果體也。未嘗見有無體
之用亦未嘗見有無用之體。是則欲求其神力之
用者當務乎道果之體。即道果之體亦須其功至
自至。今也以心愛而研究化元貪求而冀乎神力。
遽興魔念所以致魔。】

「○(九貪求深空二初虗受定明)又善男子受陰虗妙不遭邪慮圓定發明。

○(二想心發相三初由心貪)三摩
地中心愛入滅研究化性貪求深空。

○(二致魔附二初魔來顯異)爾時天魔候
得其便飛精附人口說經法其人終不覺知魔著亦
言自得無上涅槃來彼求空善男子處敷座說法於
大眾內其形忽空眾無所見還從虗空突然而出存
沒自在或現其身洞如琉璃或垂手足作栴檀氣或
大小便如厚石蜜誹毀戒律輕賤出家口中常說無
因無果一死永滅無復後身及諸凡聖雖得空寂潛
行貪欲受其欲者亦得空心撥無因果此名日月薄
蝕精氣金玉芝草麟鳳龜鶴經千萬年不死為靈出
生國土年老成魔。

○(二魔去招殃)惱亂是人厭足心生去彼人體
弟子與師多陷王難。

○(三勸先覺)汝當先覺不入輪迴迷惑不
知墮無間獄。」

【【觧】溫陵曰欲入滅定以趣空寂也。從空出沒等因
其好空故依空詃惑。口中常說下皆乘其空見而
發也。近世邪宗。妄謂參須實參見須實見。遂以因
果後身天堂地獄非親見者一皆撥無。故得其說
者咸謂善惡渺茫浮生不再。於是忘戒檢恣婬樂
飲噉昏荒以自斷送。僥倖顯處掊尅侵虐。真謂無
天堂地獄矣。愚每痛之。因箋釋及此感發奮筆。冀
悟魔說無自陷溺也。日月薄蝕精氣流注能為金
玉之類。孤山曰薄蝕者經史皆作食。韋昭云氣往
迫之曰薄虧毀曰食。

【疏】天台曰此中入滅深空與前陰寂靜謐同。所以
異者彼以靜謐為之主其求也淺。此以入滅為之
宗其求也深。故著之以入滅以深空此之所以不
同也。夫入滅深空要以一念不生前後際斷為之
本。今也心愛而貪求之非魔邪而何哉。以魔召魔
非不幸也。】

「○(十貪求變易二初虗受定明)又善男子受陰虗妙不遭邪慮圓定發明。

○(二想心發相三初由心貪)三摩
地中心愛長壽辛苦研幾貪求永歲棄分段生頓希
變易細相常住。

○(二致魔附二初魔來顯異)爾時天魔候得其便飛精附人口
說經法其人竟不覺知魔著亦言自得無上涅槃來
彼求生善男子處敷座說法好言他方往還無滯或
經萬里瞬息再來皆於彼方取得其物或於一處在
一宅中數步之間令其從東詣至西壁是人急行累
年不到因此心信疑佛現前口中常說十方眾生皆
是吾子我生諸佛我出世界我是元佛出世自然不
因修得此名住世自在天魔使其眷屬如遮文茶及
四天王毗舍童子未發心者利其虗明食彼精氣或
不因師其修行人親自觀見稱執金剛與汝長命現
美女身盛行貪欲未逾年歲肝腦枯竭口兼獨言聽
若妖魅前人未詳多陷王難未及遇刑先巳枯死。

○
(二魔去招殃)惱亂彼人以至殂殞。

○(三勸先覺)汝當先覺不入輪迴迷惑不
知墮無間獄。」

【【觧】孤山曰變易者斷見思盡生法性土故受變易。
今頓欲變麤身為細質易短壽為長齡從此分段
延入彼土也。自在天即欲界第六天上別有魔王
居處亦他化自在天攝。溫陵曰萬里瞬息乃得變
易者之事也。陀羅尼經有遮文茶天。毗舍童子即
毗舍遮鬼隷四天王。巳發心則護人未發心則害
人。以彼定力虗明為利故食其精氣。或不因師者
不因魔附之師而親見魔現也。口兼獨言間出異
語也。

【疏】天台曰夫分段變易三界內外麤細之果報也。
分段則由不淨種子之所生。變易則由清淨業因
之所感。雖皆生死苦樂天淵。亦求其瓜熟蒂懸而
巳。今也心愛長壽頓希變易。豈惟壽者之相未空
抑且邪見之宗尚熾。此則純涉異宗毫無正念。今
之帶異修禪者欲先求僊道後入空宗。稱為性命
雙修僊佛兼事。是以貪生之士翕然從之。習以成
風至死不改。豈天魔遣使徧於人間化佛民為道
民變道民成魔民乎。】

「○(二廣略結勸二初廣結勸二初結過)阿難當知是十種魔於末世時在我法中出家修
道或附人體或自現形皆言巳成正徧知覺讚歎婬
欲破佛律儀先惡魔師與魔弟子婬婬相傳如是邪
精魅其心腑近則九生多逾百世令真修行總為魔
眷命終之後必為魔民失正徧知墮無間獄。」

【【觧】溫陵曰涅槃經云末世魔屬現比丘羅漢等像
混壞正法非毀戒律。其意同此也。

【疏】天台曰巳上十種禪那現境皆依想陰而立。退
比受境其相則細。進比行境其相則麤。故此十境
想在則有。想空則無。是知毫有希冀皆屬想心。盡
此想心然後十類天魔不得其便。豈非想陰者為
召天魔之本乎。若夫受陰雖云魔著但云悲魔狂
魔等。是亦雜處人間鬼魔而巳。然而有陰魔天魔
等之分者。要知召魔一以陰魔為之主。但眾生自
有色身巳來常依陰魔而住。今修禪那將破陰境。
室主見去故作留難。豈不於三昧時多方設計將
留連之不力伸救於十四有之欲王乎。】

「○(二勸示)汝今未須先取寂滅縱得無學留願入彼末法之
中起大慈悲救度正心深信眾生令不著魔得正知
見我今度汝巳出生死汝遵佛語名報佛恩。

○(二略結勸二初重示迷因)阿難
如是十種禪那現境皆是想陰用心交互故現斯事
眾生頑迷不自忖量逢此因緣迷不自識謂言登聖
大妄語成墮無間獄。

○(二再勗流布)汝等必須將如來語於我滅
後傳示末法徧令眾生開悟斯義無令天魔得其方
便保持覆護成無上道。」

【【觧】溫陵曰始以阿難起教終復囑令弘宣。足知大
教源流浚發遐被無非阿難之力。則示遭魔事徵
心辯見皆為末法起大慈悲令不著魔得正知見
也。當知昔雖四派示滅。今之法化常存與夫在處
影響無非留願之身也。

【疏】天台曰凡菩薩弘法度生如大舟航。全以願舵
為之撥正。然有淺深不同。居深位者隨機應化無
所施而不可。若淺位者要以願力留此身心在於
末世流通正法。但道力之心易留而生死之身難
𩣪。非有大神通力安能於分段界中易短壽以為
長齡。如南嶽之願為五通僊人不過欲假身通延
壽弘法。然又有身可留而緣不可留者。如阿難尊
者之聞法句偈而遽云僊化。非雖有通力而緣不
我留。此與南嶽事多相類。今云縱得無學留願度
生。蓋言巳得無學而身固可忘。還當以願力持之
使其智雖滅而身不可灰。留之以救末劫諸沉淪
爾。溫陵師云昔雖四派示滅今之法化常存與夫
在處影響無非留願之身。正以生緣可盡而願力
不可盡也。】
大佛頂如來密因修證了義諸菩薩萬行首楞嚴經
卷第九

大佛頂如來密因修證了義諸菩薩萬行首楞嚴經
卷第十
師子林沙門　惟則　會解
天台山沙門　傳燈圓通疏

「○(四行陰二初結前生後二初結前想盡)阿難彼善男子修三摩地想陰盡者是人平常夢
想消滅寤寐恒一覺明虗靜猶如晴空無復麤重前
塵影事觀諸世間大地山河如鏡鑑明來無所粘過
無蹤迹虗受照應了罔陳習惟一精真。

○(二生後行相二初示二相二初不盡相)生滅根元
從此披露見諸十方十二眾生畢殫其類雖未通其
各命由緒見同生基猶如野馬熠熠清擾為浮根塵
究竟樞穴此則名為行陰區宇。」

【【觧】溫陵曰通敘想滅行現也。浮動妄習晝明則想
夕瞢則夢。汩亂性真莫得而一。擾動覺明莫得而
靜。故想陰盡者夢想消滅寤寐恒一覺明虗靜猶
如晴空也。五陰前麤後細故想盡則無麤重影事。
雖觀萬象而無想念故如鏡鑑明無粘無迹。虗受
照應了無陳習惟一精真明極如此故幽隱行陰
於是披露也。行為萬化生滅根元故其相披露則
十二類生之元無不殫見。各命由緒識也。同生基
行也。擾動幽隱故譬野馬。乍生乍滅故曰熠熠。無
復麤影故曰清擾。根塵運止皆本於此故曰究竟
樞穴也。孤山曰雖未下謂雖未能別相見彼眾生
修因趣果因由端緒。巳能總相見彼生類俱由行
起。名此行陰為同生基。野馬陽𦦨浮埃也。熠熠光
耀閃爍之貌。清擾即下文幽清擾動是也。

【疏】天台曰想陰盡者下先牒定想盡。是人去釋成。
先明想盡之體次明想盡之用。言是人平常夢想
消滅寤寐恒一者蓋夢因想有。日既結為諸想雖
見聞不惑夜則發為六夢即顛倒錯亂。故寤寐不
得恒一。今之行者想陰既盡則平常夢之與想二
俱消滅。寤之與寐其心恒一。而本覺妙明虗而無
物靜而不動。猶如晴明虗空無復麤重前塵如浮
雲微風之影事矣。次明想盡之用。謂既得此體則
六根之用亦復微妙。故觀諸世間大地山河六塵
之境凡對根之時如鏡鑑明。雖形對像生物來心
亦不為塵之所粘而趣外奔逸。物去塵亦不為心
之所覽而聚緣內搖。體則虗其所受而用則無不
照應。惟其如此故六根照用而了罔陳習獨一精
真虗靜覺明而巳。此結前想盡之相也。次生後行
相中初明不盡相。蓋想陰既滅而行陰現前。生滅
根元從此披露。猶如磨鏡又刮去一層麤垢則行
陰之微細影事現前。故見諸十方十二眾生畢殫
其類。雖未通其各命由緒者。言識陰猶為行陰所
覆也。見同生基猶如野馬熠熠清擾。此正指行陰
微細影事猶如野馬其相熠熠。謂清擾之狀既如
陽𦦨又如熠耀而似有似無而乍明乍暗也。蓋行
陰遍前三陰其動也麤。今在本陰其生滅也細。乃
為浮塵根究竟樞穴。正以六門開閉所司者在于
樞穴。想固當其先而猶未若行以為之究竟是為
行陰區宇也。補遺云周禮列子夢有六候。一曰正
夢平居自夢。二曰蘁夢驚愕而夢。三曰思夢思念
而夢。四曰寤夢覺時道之而夢。五曰喜夢喜悅而
夢。六曰懼夢恐怖而夢。法華文句云唯佛不夢無
疑無習氣故。從五事故有夢。如偈說以疑心分別
學習因現事非人來相語因此五事夢。五事六候
皆本想陰。熏聞云智論第九十二云眠有二種。一
者眠而夢二者眠不夢。阿羅漢非為安隱著樂故
眠。但受四大身法應有食息眠覺。是故少許特息
名為眠不為夢眠。】

「○(二盡相)若此清擾熠熠元性性入元澄一澄元習如波瀾
滅化為澄水名行陰盡是人則能超眾生濁。

○(二顯妄源)觀其
所由幽隱妄想以為其本。」

【【觧】溫陵曰行陰習擾成性故稱元性元習。能滅擾
習則歸元澄之本而遷流相盡矣。故如波瀾滅化
為澄水也。生滅不停業運常遷名眾生濁。故行陰
盡則超之。行陰密移曾無覺悟故曰幽隱妄想。

【疏】天台曰清擾熠熠方言行陰之相。元性正言行
陰之體。謂此清擾熠熠正生滅之根元能為前三
陰作枝流故曰元性。行陰若盡遷流性澄歸于識
陰湛不搖處故曰性入元澄。一入識湛則行陰本
習皆空故曰一澄元習(云云)。蓋以喻言之則行陰
微細如水之波瀾。此陰若破則波瀾滅化為澄水。
然此湛非真流急不見與而言之故喻澄水。】

「○(二正明發相二初正明十相十初二無因論二初正心絕魔)阿難當知是得正知奢摩他中諸善男子凝明正
心十類天魔不得其便。

○(二窮元發見三初總述)方得精研窮生類本於本
類中生元露者觀彼幽清圓擾動元於圓元中起計
度者是人墜入二無因論。」

【【觧】溫陵曰夢想消亡寤寐常一故稱正知奢摩他。
又稱凝明正心皆想盡之相也。外魔皆因心召。故
想盡凝明則天魔不至。從此惟是修禪失趣狂解
妄計是即陰魔也。生類本即同生基也。於本類中
生元露者於同生基見巳行元也。幽清動元即行
元也。

【疏】天台曰是得正知者。想陰既盡夢想俱空則尋
常所知而無不皆正。下云凝明正心。心即知也所
謂得正知也。若於此而起邊見則亡正徧知。是則
正知。但是文略。具足應云得正徧知。蓋圓人具六
徧知。今云得正徧知。非在相似則在觀行。奢摩他
中猶言禪定中也。凝明正心則內護有力。魔不得
便則邪不干正。方得精研窮生類本。謂行陰既巳
當情方得用止觀之功精細研究以窮乎行陰生
類之本。於本類中即十二類也。生元露者正指所
觀行陰也。觀彼幽清圓擾動元者。即以奢摩他觀
行陰之相動中有常住真心不動者在。以事乎圓
修也。巳上皆示境觀現前也。於圓元中起計度去
方明於行起非之相。即於圓元早生住著以為滿
足菩提。見道不真以起乎計度成二無因論。此計
重在元字元即因也。二無因論蓋本於此。論者立
言詮辯也。偏見既得之于心言說必形之於論。凡
西天外道立無因論皆祖於此。下去例然。故知外
道悉本于內理。蓋緣見道不諦。莫不皆以影響而
測度乎形聲之所使然也。】

「○(二別顯二初計本無因二初正明)一者是人見本無因何以故是人既得生機全破
乘于眼根八百功德見八萬劫所有眾生業流灣環
死此生彼只見眾生輪迴其處八萬劫外冥無所觀
便作是解此等世間十方眾生八萬劫來無因自有。

○(二結過)由此計度忘正徧知墮落外道惑菩提性。」

【【觧】吳興曰生機全破者。機喻擾動即行陰也。不為
想陰所覆故云全破。眼根八百功德既約三世四
方論之。今見本無因即乘過去功德。下見末無因
即乘未來功德。斯由定中發宿命通乃令眼根彰
此力用。業流灣環行陰流轉也。冥無所觀外道冥
諦也。夫善惡業緣惟識變造。是人八萬劫外尚不
見行何況於識。故從此來起無因計。

【疏】天台曰見本無因者由眼根八百功德之力而
見之也。此之功德有以世涉方以方涉世兩種之
辯。以世涉方則以橫遍五方者為本。非此中意。今
以以方涉世豎窮三世者為因。此之功德兩處所
論不同。今經明因心本具非此中意。當取法華似
果所論以其約修成故也。又若相似中顯既見真
諦之理不復更有此計。將是觀行位人圓伏五住
以觀行八百眼根功德見而生計也。】

「○(二計末無因二初正明)二者是人見末無因何以故是人於生既見其根
知人生人悟鳥生鳥烏從來黑鵠從來白人天本豎
畜生本橫白非洗成黑非染造從八萬劫無復改移
今盡此形亦復如是而我本來不見菩提云何更有
成菩提事當知今日一切物象皆本無因。」

【【觧】溫陵曰謬執生根不達化理。以人竟為人乃至
黑竟為黑無復改移。因而例我本不見道末亦無
成。是末無因也。結文本字合是末字。吳興曰無復
改移者此見一分人畜之類有經長時業果未轉
故起斯計。如智論明舍利弗觀鴿子身前後皆八
萬劫不改其類。今行陰中既見此相。乃執一切自
然而然。此即不知十二類生各命由緒也。今盡此
形等明未來無因。亦應見八萬劫。以外道通同聲
聞故。

【疏】天台曰上文則依本而計乎本謂本無因。此本
則以本而例乎末計末無因。不獨此也且以所見
六道無復改移者本來不見菩提。良由內有邪解
之夙種故致妄成邪解之計執也。】

「○(二結過)由此計度亡正徧知墮落外道惑菩提性。

○(三結示)是則
名為第一外道立無因論。」

【【觧】吳興曰肇師云外道末伽梨謂眾生苦樂不因
行得皆自然耳。前經云末伽梨等都言此身死後
全滅。今計無因雖不云死滅必至劫滿亦同其倫。
當知諸見不出四句。謂斷常雙亦雙非也。上二無
因即斷見。下四徧常及一分無常一分常乃至死
後俱非即後三句。餘之所計皆源流於此。】

「○(二四徧常論二初正心絕魔)阿難是三摩中諸善男子凝明正心魔不得便。

○(二窮元發見三初總述)
窮生類本觀彼幽清常擾動元於圓常中起計度者
是人墜入四徧常論。」

【【觧】長水曰行陰生滅相續不失故名常。所計四種
徧一切法故名圓。溫陵曰前言圓擾動元此言常
擾動元者。以生滅之元皆圓於此遂執為常而起
徧常論。徧即圓也。故此標名徧常後結名圓常。

【疏】天台曰前於行陰圓元中以起計。元者本也。故
初計本無因。又因本而計乎末故名末無因。今於
圓常中以起計故立四徧常論。是皆於行陰徧十
二類處謂之圓。生滅流急不見處謂之常。所謂於
生滅中早計真常若果見真常則何計之有。】

「○(二別顯二初正明四初二萬常)一者是人窮心境性二處無因修習能知二萬劫
中十方眾生所有生滅咸皆循環不曾散失計以為
常。」

【【觧】溫陵曰由妄計行陰為生滅圓元遂於心境四
大等皆計為常也。真際曰心境二處雖則無因。二
萬劫來相續不斷故計為常。

【疏】天台曰心境性心境二處之性也。此四徧常論
乃從前本無因中發來。故言二處無因。前由眼根
八百功德故謂之見。今依意根千二百功德故謂
之知。以此意知豎見十方眾生微細行陰計以為
常。但所獲意通比前為小。故但修習能知二萬劫
中之事也。】

「○(二四萬常)二者是人窮四大元四性常住修習能知四萬劫
中十方眾生所有生滅咸皆體恒不曾散失計以為
常。」

【【觧】溫陵曰眾生依地水火風生滅而四性元則常
住則諸生滅法咸皆體常。

【疏】天台曰上於心境二性生計其見尚寬則遍色
遍心。今窮四大元四性常住其見則狹但四大之
色而巳。此中意根功德比前倍大故言四萬。言修
習能知者乃想破行現之後重加修習方能知之
也。】

「○(三八萬常)三者是人窮盡六根末那執受心意識中本元由
處性常恒故修習能知八萬劫中一切眾生循環不
失本來常住窮不失性計以為常。」

【【觧】溫陵曰六根及末那執受即八識也。心意識中
本元即識性也。謂其本性恒常眾生依之循環而
住不曾散失。此認識神而妄計也。真際曰言六根
者舉所依根顯能依識也。既云心意識中故知觀
八識也。吳興曰按楞伽云阿梨耶識除佛及八地
菩薩諸餘二乘外道修行者皆不能知。由是觀之。
今行陰未盡豈能於此計以為常。應知心意識者
通舉八識也。本元由處別指行陰也。良以首楞嚴
定頓窮八識圓伏五住。而於想陰盡處不了行陰
微細生滅妄認為常。非謂定中巳見第八。慤師云
若了八識何得異計斯語善焉。天如補註曰俱舍
云集起名心思量名意了別名識。百法疏云八識
名心七識名意六識名識。又婆沙云心即意識。如
火名燄亦名為熾亦名燒薪。只是一心有三差別。
此中諸解當取岳師通舉八識別指行陰之說為
近理也。

【疏】天台曰前第二則依四大而計常。今則依內色
受想行四陰而計常。意根為末那執受二識之所
依。舉能彰所。未必外道能見八識也。此中意根功
德比上又復倍寬故云八萬。餘如舊說。】

「○(四不生滅常)四者是人既盡想元生理更無流止運轉生滅想
心今巳永滅理中自然成不生滅因心所度計以為
常。」

【【觧】溫陵曰想元想陰也。生理行陰也。妄謂流轉生
滅皆屬想心。今巳永滅則不生滅理自然屬行。不
知行陰即生滅元也。長水曰此於生滅計不生滅
故執為常。吳興曰前指本元為常。即於生滅計不
生滅。如見細流謂之止水也。今取理中為常。乃於
不生滅計不生滅。如見虗空謂之常住也。斯亦妄
認行陰為理耳。

【疏】天台曰前則約四陰為生計之本。今則捨寬從
狹獨於行陰而起計。應知外道迷理依邪理而計
理。孰不謂五陰皆空巳度苦厄巳證真理。如來以
正智而鑒其所依畫其所計以指其非。俾後世鑒
此失者以歸乎正轍。庶不為邪解之所轉也。】

「○(二結過)由此計常亡正徧知墮落外道惑菩提性。

○(三結示)是則
名為第二外道立圓常論。」

【【觧】吳興曰此四徧常所窮之境從廣至狹而成次
第。初通五陰二局色陰三惟行陰四但是行陰不
生滅理。若言第三計八識第四復計行陰。其義既
失所次亦非。】

「○(三四一分常論二初正心絕魔)又三摩中諸善男子堅凝正心魔不得便。

○(二窮元發見三初總述)窮生
類本觀彼幽清常擾動元於自他中起計度者是人
墜入四顛倒見一分無常一分常論。」

【【疏】天台曰此非確然於自巳他人中而起計度。乃
即於行陰而作自他計。如二於國土三於我心四
於行流皆名於自他中而起計度。以例第一一切
眾生於我心中自生自死。一惟自之行陰所具十
二類生以之為他乃於無自他中而妄計自他者
也。】

「○(二別顯二初正明四初我常彼無常)一者是人觀妙明心徧十方界湛然以為究竟神
我從是則計我徧十方凝明不動一切眾生於我心
中自生自死則我心性名之為常彼生滅者真無常
性。」

【【觧】吳興曰觀妙下重舉觀行。湛然下正明起計。亦
由不了行陰生滅。妄謂此處心性湛然以為神我。
言神我者外道名主諦。謂一切法皆是我所。悉以
此神而為其主。

【疏】天台曰觀妙明心雖是觀行。乃指想盡行現之
心為妙明心。蓋圓頓行人乃觀迷即悟。即以五妄
想元為所觀事境以成理觀。若觀之審諦則破陰
元以顯真常。認之不諦則執想元以為妙明。今於
想盡行現之中。觀彼幽清常擾動元計之為妙為
明為徧為湛為究竟神我。故以幽清常者為常以
十二類擾動者為生滅無。常故為一分無常一分
常論常則為自無常計以為他也。】

「○(二劫壞劫不壞)二者是人不觀其心徧觀十方恒沙國土見劫壞
處名為究竟無常種性劫不壞處名究竟常。」

【【觧】吳興曰謂三禪以下終為三灾所壞名無常種
性。四禪以上灾不能壞名究竟常。

【疏】天台曰不觀其心徧觀國土者。此指行陰徧前
色陰以外色言之也。雖然亦將是以巳所歷階位
自下昇高至三禪四禪了其三灾有可壞不可壞
之處以計常無常論。當則為自所證涅槃之處。無
常則為他生死之處也。】

「○(三我如微塵轉)三者是人別觀我心精細微密猶如微塵流轉十
方性無移改能令此身即生即滅其不壞性名我性
常一切死生從我流出名無常性。」

【【疏】天台曰此約行陰遍於內色以起計也。蓋人身
之逐於生滅有主之者行陰是也。有受其所遷者
捨外從內言之色陰是也。乃妄計以行不壞性名
我性常為自。有生滅之色從我流出。名無常性為
他。】

「○(四行常餘無常)四者是人知想陰盡見行陰流行陰常流計為常
性色受想等今巳滅盡名為無常。

○(二結過)由此計度一分
無常一分常故墮落外道惑菩提性。

○(三結示)是則名為第
三外道一分常論。」

【【觧】吳興曰前觀我心雖流轉十方性無移改。不知
我是行陰其體常流。今雖見流仍未見識陰之相。
故對色受想等為常無常也。此四顛倒。初觀神我
及一切眾生即正報也。次觀國土與劫即依報也。
此二對他明常無常。三觀我心及身。四計陰等。此
二約自色心明常無常亦。從廣至狹也。

【疏】天台曰此計從想滅行存而起。意謂行存巳屬
真常更無可滅。色受想巳滅則可滅者真無常性。
乃以可滅者為他不可滅者為自巳。】

「○(四四有邊論二初正心絕魔)又三摩中諸善男子堅凝正心魔不得便。

○(二窮元發見三初總述)窮生
類本觀彼幽清常擾動元於分位中生計度者是人
墜入四有邊論。」

【【觧】溫陵曰分位有四。謂三際分位見聞分位彼我
分位生滅分位。

【疏】天台曰四種分位不外時之與處。如第一第四
約時以言之。第二第三約處以言之。又以時為分
以處為位合時與處成四種分位亦通。】

「○(二別顯二初正明四初三世)一者是人心計生元流用不息計過未者名為有
邊計相續心名為無邊。」

【【觧】溫陵曰生元流用行陰也。因遷流計三際。以過
者巳滅來者未見故名有邊。現在相續故名無邊。
不知真際本非有邊非無邊也。

【疏】天台曰此以色受想三陰巳破者為過去。以識
陰未當情者為未來。過去既過去未來還未來名
為有邊。以行陰正當情心計生元流用不息有相
續心名為無邊。】

「○(二眾生)二者是人觀八萬劫則見眾生八萬劫前寂無聞
見無聞見處名為無邊有眾生處名為有邊。」

【【觧】吳興曰後八萬劫亦合如前今恐存略。溫陵曰
前以不見為有邊。此以無聞為無邊。乃迴互倒計
也。

【疏】天台曰意謂無邊故使我不得見聞。有邊故可
以聞見。不知定力有限妄計無邊有邊。】

「○(三心性)三者是人計我徧知得無邊性彼一切人現我知
中我曾不知彼之知性名彼不得無邊之心但有邊
性。」

【【觧】孤山曰我曾下謂但見彼人現我知中而不能
知彼人性徧。故計彼性以為有邊。

【疏】天台曰正徧知性自他同等。一室千燈受用有
別。豈以知巳徧而不知人徧妄計我大為無邊今
小為有邊乎。】

「○(四生滅)四者是人窮行陰空以其所見心路籌度一切眾
生一身之中計其咸皆半生半滅明其世界一切所
有一半有邊一半無邊。

○(二結過)由此計度有邊無邊墮落
外道惑菩提性。

○(三結示)是則名為第四外道立有邊論。」

【【觧】溫陵曰因窮行空昔有今無。遂以一陰為半生
半滅。而內根外器一切皆然。以生為有邊滅為無
邊。吳興曰此四有邊初惟約自二單約他三具自
他四重計他一切依正。斯則前狹後廣以成其次。

【疏】天台曰窮行陰空者明功用也。半生半滅者所
觀行陰之境也。一身之中半生半滅約行陰遍內
色以生計也。世界所有有邊無邊約依色以生計
也。】

「○(五不死矯亂論二初正心絕魔)又三摩中諸善男子堅凝正心魔不得便。

○(二窮生發見三初總述)窮生
類本觀彼幽清常擾動元於知見中生計度者是人
墜入四種顛倒不死矯亂徧計虗論。」

【【觧】資中曰準婆沙論釋外道計天常住名為不死。
計不亂答得生彼天。若實不知而輙答者恐成矯
亂。故有問時答言祕密言辭不應皆說。或不定答。
佛法訶云此真矯亂。故名不死矯亂虗論。溫陵曰
以邪倒故於知見中狂解不決遂矯亂其語也。今
之邪人妄謂得道而中無主正矯惑於人者多類
此四。

【疏】天台曰於知見中者即觀彼幽清常擾動元為
所知所見之道體。見道不諦真妄無分而妄生計
度成不死矯亂虗論。】

「○(二別顯二初正明四初計總)一者是人觀變化元見遷流處名之為變見相續
處名之為恒見所見處名之為生不見見處名之為
滅相續之因性不斷處名之為增正相續中中所離
處名之為減各各生處名之為有互互亡處名之為
無以理都觀用心別見有求法人來問其義答言我
今亦生亦滅亦有亦無亦增亦減於一切時皆亂其
語令彼前人遺失章句。」

【【觧】長水曰於一生滅行陰分為八義別見。謂變恒
生滅增減有無也。答中略舉六義。以不能定其道
理但兩楹而答。故云亦生亦滅等。

【疏】天台曰只一行陰遷流相續之相以為根本成
八見以起八計。初於根本中一以有遷流處計之
為變變則不恒也。一以見相續處計之為恒恒則
不變也。由是充擴其見。以行陰生住異滅者而為
之計。見所見處即生住二相名之為生。不見見處
即異滅二相名之為滅。四相前後無有間斷後後
生上名之為增。四相相續生巳而住住巳而異異
巳而滅。正相續中取中所離處前前減去名之為
滅。生住異滅各各生處生故名有。生中無住乃至
滅中無異互相無處名之為無。以理則八相而都
觀。用心則八相而別見。方其別見於生故有人來
問其義即以所見而答之云我今亦生。別見於滅
即答之云亦滅等。適見生既答其生矣。忽見滅又
答之以滅。即一人前後之問報答無定。是以令彼
前人遺失章句。】

「○(二計無)二者是人諦觀其心互互無處因無得證有人來
問惟答一字但言其無除無之餘無所言說。」

【【觧】溫陵曰互互無即念念滅相也。得證者悟一切
法皆無也。

【疏】天台曰互互無即生中無滅等又生能互無其
滅滅能互無其生亦名互互無。前則枝於八今則
定於無也。】

「○(三計有)三者是人諦觀其心各各有處因有得證有人來
問惟答一字但言其是除是之餘無所言說。」

【【觧】溫陵曰各各有即念念生相也。言無言是皆不
明答。

【疏】天台曰各各有處生中有生住中有住等。秪是
生住異滅循環不失故云各各有。因有待證者謂
證驗非虗也。但言其是者應是有人來問諸法生
耶答曰是。住耶答曰是。問異與滅皆答曰是也。】

「○(四俱計)四者是人有無俱見其境枝故其心亦亂有人來
問答言亦有即是亦無亦無之中不是亦有一切矯
亂無容窮詰。

○(二結過)由此計度矯亂虗無墮落外道惑菩
提性。

○(三結示)是則名為第五外道四顛倒性不死矯亂徧
計虗論。」

【【觧】吳興曰從二至四於前八中有無分出也。二三
單計。第四兩亦。有即是無如氷是水也。無不是有
如水非氷也。四句之中但涉三句未見雙非。其計
猶麤。

【疏】天台曰計因境立故其境既枝其心亦亂。亦有
即是亦無者。行陰之生終歸於滅也。亦無之中不
是亦有者。滅者不能使之再生也。夫有之與無即
則俱即非則俱非。未有有既即無而無不即有之
理今所計既殊故成矯亂。】

「○(六十六有相論二初正心絕魔)又三摩中諸善男子堅凝正心魔不得便。

○(二窮元發見三初總述)窮生
類本觀彼幽清常擾動元於無盡流生計度者是人
墜入死後有相發心顛倒。

○(二別顯二初正明二初本計)或自固身云色是我或
見我圓含徧國土云我有色或彼前緣隨我迴復云
色屬我或復我依行中相續云我在色皆計度言死
後有相如是循環有十六相。」

【【觧】資中曰無盡流即行陰也。由見無盡故言死後
有相。溫陵曰或自下心顛倒故固執色身以色是
我。又謂我體圓徧則色為我有。前緣即目前之色
也。行相續相亦色也。於色作此四計於受想行亦
然故成十六相。皆計死後復有也。擕李曰不言識
陰者所計之我即識陰也。吳興曰不爾。外道六法
我與識異。今行陰未破識未當情故不言耳。問前
三陰既破何故與我復計四句邪。答但破其計不
破其法。色等生滅念念不停即無盡流也。然此行
陰與常塗所辯麤細不同。如百論家以識陰為初
想陰居次受陰第三。三皆無記未能成業。至於行
陰方起煩惱造作諸業。是則四陰之中行陰最麤。
此據未平常破時說也。今觀行中巳破受想。須知
行陰麤相亦盡惟細相在。故通前三陰俱見遷流。
幽隱之元其實難曉。

【疏】天台曰無盡流者吳興所謂色等生滅念念不
停是也。既破而又依之以起計者。三陰之徧計雖
忘而依他之性未忘。現存色等而生滅者依然。故
依之以起四四一十六相。外道十六知見蓋本乎
此。此約行陰為我色受想識為緣彼我互論也。而
云或復我依行中相續者。正以色之生滅者為行
也。】

「○(二別計)從此或計畢竟煩惱畢竟菩提兩性並驅各不相
觸。

○(二結過)由此計度死後有故墮落外道惑菩提性。

○(三結示)是
則名為第六外道立五陰中死後有相心顛倒論。」

【【觧】吳興曰上四陰與我既死後有相。或復妄計煩
惱菩提理亦如是。以煩惱由陰而生菩提由我而
證。言畢竟者即兩性不相陵滅。入未來際此皆後
有也。言五陰者通結五陰正在前四。又雖在前四
義惟行陰耳。

【疏】天台曰煩惱菩提二俱畢竟者所謂無盡流其
流者而無有盡也。此計行陰之我為菩提四陰之
相為煩惱。既於四陰云是我我有屬我我在豈非
惑智二俱畢竟兩性並驅各不相觸五陰死後有
相乎。】

「○(七八無相論二初正心絕魔)又三摩中諸善男子堅凝正心魔不得便。

○(二窮元發見三初總述)窮生
類本觀彼幽清常擾動元於先除滅色受想中生計
度者是人墜入死後無相發心顛倒。

○(二別顯二初正明二初本計)見其色滅形
無所因觀其想滅心無所繫知其受滅無復連綴陰
性消散縱有生理而無受想與草木同此質現前猶
不可得死後云何更有諸相因之勘校死後相無如
是循環有八無相。」

【【觧】溫陵曰陰性消散謂色受想滅也。生理即行也。
謂無受想則行亦滅也。此約四陰現在因亡未來
果滅。因果合論故成八相。

【疏】天台曰前計死後有相約徧計雖破而依他未
忘者以起計。今以徧計既破者以例依他終歸永
滅。故曰於先除色受想中生計度者是人墜入死
後無相發心顛倒。因亡果滅合論以成八相。】

「○(二別計)從此或計涅槃因果一切皆空徒有名字究竟斷
滅。

○(二結過)由此計度死後無故墜落外道惑菩提性。

○(三結示)是
則名為第七外道立五陰中死後無相心顛倒論。」

【【觧】吳興曰涅槃因果依現陰而修後陰而證。陰既
叵測修證何有邪。

【疏】天台曰若準前十六相約煩惱菩提二俱畢竟
謂之死後有相例今八相。涅槃因果合是對生死
而說。謂前三陰為生死行陰為涅槃。如是因果一
切皆空終歸斷滅謂之死後無相。】

「○(八俱非論二初正心絕魔)又三摩中諸善男子堅凝正心魔不得便。

○(二窮元發見三初總述)窮生
類本觀彼幽清常擾動元於行存中兼受想滅雙計
有無自體相破是人墜入死後俱非起顛倒論。」

【【觧】溫陵曰行存則有相也。受想滅則無相也。以前
後相例則存者終無雖有非有。滅者曾有雖無不
無。四陰雙計故成八非。吳興曰雙計有無至死後
俱非者此有二義。一亦有亦無二非有非無。下文
先計雙亦次計雙非。

【疏】天台曰行存與前色受想三陰滅者相例略去
色字蓋是文窄。外人計拙故自體相破以成雙非。
若以雙亦言之應有自體相成之句。文無者恐略
也。】

「○(二別顯二初正明二初本計)色受想中見有非有行遷流內觀無不無如是循
環窮盡陰界八俱非相隨得一緣皆言死後有相無
相。」

【【觧】吳興曰此計雙亦也。見有非有謂色受想無也。
觀無不無謂行陰有也。如是循環等例立雙亦。謂
三陰無亦如行陰之有。行陰有亦如三陰之無。四
陰各二故名八俱非相。言俱非者對前偏計有無
得名。文意且在雙計有無耳。故總結云有相無相。
溫陵曰隨得一緣者於四陰隨舉皆生計執。】

「○(二別計)又計諸行性遷訛故心發通悟有無俱非虗實失
措。」

【【觧】吳興曰此計雙非也。色受想等皆名諸行悉有
遷訛。下文云甲長髮生氣消容皺及念念不停即
其相也。於前四陰雙計有無亦有八俱非義。此見
既細所以的就行陰言之。

【疏】天台曰此中二計對前二計共成四句。前死後
有相即有句亦常見也。次死後無相即無句亦斷
見也。三雙亦即亦常亦斷也。四雙非即非常非斷
也。】

「○(二結過)由此計度死後俱非後際昏瞢無可道故墮落外
道惑菩提性。

○(三結示)是則名為第八外道立五陰中死後
俱非心顛倒論。」

【【觧】溫陵曰昏瞢無可道者不能明知死後之事也。

【疏】天台曰釋中雖立雙亦結中但云俱非。蓋論雖
義立雙亦見實但成俱非一歸於斷見而巳。】

「○(九七斷滅論二初正心絕魔)又三摩中諸善男子堅凝正心魔不得便。

○(二窮元發見三初總述)窮生
類本觀彼幽清常擾動元於後後無生計度者是人
墜入七斷滅論。」

【【觧】溫陵曰見行陰念念滅處名後後無。由是妄計
設生人天七處後皆斷滅。】

「○(二別顯二初正明)或計身滅或欲盡滅或苦盡滅或極樂滅或極捨
滅如是循環窮盡七際現前消滅滅巳無復。

○(二結過)由此
計度死後斷滅墮落外道惑菩提性。

○(三結示)是則名為第
九外道立五陰中死後斷滅心顛倒論。」

【【觧】溫陵曰身滅即欲界人天二處也。欲盡初禪也。
苦盡二禪也。極樂三禪。極捨四禪及無色也。是名
七際。謂七際事相皆現前消滅更無復生終歸斷
滅也。吳興曰此計應從第七外道流出。但前約橫
論今約豎說。若攝橫歸豎則前無相屬今身滅。

【疏】天台曰第九外道雖於行陰後後無生乎計度。
觀後結文云立五陰中死後斷滅。則不獨計行兼
計四陰悉歸斷滅。】

「○(十五現涅槃論二初正心絕魔)又三摩中諸善男子堅凝正心魔不得便。

○(二窮元發見二初總述)窮生
類本觀彼幽清常擾動元於後後有生計度者是人
墜入五涅槃論。

○(二別顯二初正明)或以欲界為正轉依觀見圓明生
愛慕故或以初禪性無憂故或以二禪心無苦故或
以三禪極悅隨故或以四禪苦樂二亡不受輪迴生
滅性故迷有漏天作無為解五處安隱為勝淨依如
是循環五處究竟。」

【【觧】溫陵曰見行滅復生名後後有。妄於五處計涅
槃果。轉依者轉生死依涅槃也。或於欲界悟圓明
理遂以欲界即轉依處。或以初禪離憂二禪離苦
三禪極喜四禪極捨即轉依處。是謂五涅槃也。迷
有等者不知此天皆屬有漏非無為果非究竟處
也。

【疏】天台曰斷滅計七處者兼欲界人道與無色界
也。涅槃計五處者除欲界人道并無色界也。不計
人道者現居生死故。不計無色者以四禪無想天
為涅槃故。】

「○(二結過)由此計度五現涅槃墮落外道惑菩提性。

○(三結示)是則
名為第十外道立五陰中五現涅槃心顛倒論。」

【【觧】吳興曰前標後後今結五現者影互其文也。此
計應從第六外道流出。橫豎攝屬亦如七九之類。】

「○(二結過勸示)阿難如是十種禪那狂解皆是行陰用心交互故
現斯悟眾生頑迷不自忖量逢此現前以迷為解自
言登聖大妄語成墮無間獄汝等必須將如來語於
我滅後傳示末法徧令眾生覺了斯義無令心魔自
起深孽保持覆護消息邪見教其身心開覺真義於
無上道不遭枝岐勿令心祈得少為足作大覺王清
淨標指。」

【【觧】溫陵曰前云禪那現境乃天魔候得其便。此云
禪那狂解乃心魔自起深孽。凡見道不真多岐妄
計皆即狂解。是謂心魔最宜深防也。汝等下令弘
宣人將如來語徧為羣生保持覆護使魔不侵孽
不作不墮邪岐不取小證而直登覺位。是謂作大
覺王標指也。吳興曰此云心魔後識陰云見魔。心
見不出見愛二惑即煩惱魔也。

【疏】天台曰溫陵師言見道不真多岐妄計此言深
中乎學者之膏肓。蓋世之修行多墮二種失。一師
心自立無有師承。徒仰古德之高風深入蘭若之
絕境。邪推妄畫忽爾心空。如氷夾魚謂為真道。因
之起見墮入邪宗。建立門庭證引祖教。以鍮石而
比黃金將碔砆以亂白璧。自陷及人竟落魔黨。一
秉承不久研味非精。好作人師自立規矩。既不甘
以品位而下人復欲援眾流而歸巳。禪肩一豎宗
頭愈高。嘗藥品既不關於神農。施湯劑豈能同於
仲景。藥非應病病不合方。一槩妄投視民如草。初
雖少益後致大妨。入邪見之叢林墮波旬之羅網。
建言立論垂範後昆。本師失足入火坑而不知。弟
子盲牽墮險途而罔覺。皆由未見道而遽修道。依
邪道而悞證果故也。】

「○(五識陰二初結前生後二初結前行盡二初敘行盡之相)阿難彼善男子修三摩地行陰盡者諸世間性幽
清擾動同分生機倐然隳裂沉細綱紐補特伽羅酬
業深脉感應懸絕。

○(二敘行盡體用)於涅槃天將大明悟如鷄後鳴
瞻顧東方巳有精色六根虗靜無復馳逸內外湛明
入無所入。

○(二生後識相二初示二相二初不盡相)深達十方十二種類受命元由觀由執
元諸類不召於十方界巳獲其同精色不沉發現幽
祕此則名為識陰區宇。」

【【觧】溫陵曰通敘行滅識現也。行為世間遷流之體
性擾動生機之綱紐補特酬業之深脉。能隱晦性
天馳逸六根汩擾內湛。為浮根塵究竟樞穴。故行
陰盡者生機綱紐倐然隳裂。補特深脉感應懸絕。
而性天將大明悟。六根無復馳逸。以不馳逸故內
外湛明。以無樞穴故入無所入。反動而靜深之又
深故曰內外也。涅槃性天為五陰所覆昏如長夜。
前三陰盡如鷄初鳴雖為曙兆猶沉二陰精色未
分。此行陰盡如鷄後鳴惟餘一陰故將大明悟也
受命元由識陰也。以行滅識現故深達。無樞穴故
可觀。無遷流故可執。無生機故不召。遂了十方依
正皆識所變故巳獲其同。性天精色雖未明徹而
幽祕之相巳漸發現此識陰之相也。吳興曰受命
元由者。識息煖三和合成命。受生之際識陰為先
也。

【疏】天台曰識陰敘文為三。初敘行盡之相二敘行
盡體用三敘識現之相。行盡中合前有三喻。初喻
六門開閉以行為樞穴。次喻類生網目以行為網
紐。三喻業報感應以行為深脉。行陰若盡則樞穴
息網紐裂深脉絕。此皆行盡之相也。二敘行盡體
用。則以長夜五更喻生死五陰。清旦初晹喻涅槃
性天。以一更喻一陰厥數甚齊。故行陰盡如鷄後
鳴瞻顧東方巳有精色。所未盡者才識陰之一間
爾。此皆喻體也。六根虗靜去則明行盡之用。言六
根虗靜者行陰未盡則根猶有乎物存。物存則不
得不亂。故行盡則虗而無物靜而不亂內外湛然
塵既不緣根無所偶無復馳逸入無所入也。三敘
識現之相。亦以行盡方能達類生受命元由。識既
現前。則由可觀而元可執諸類不召矣。性天將明
故精色不沉。精色不沉故如來藏心一向為諸陰
幽祕者悉皆發現。然但幽祕發現而巳若破去識
陰則同清晹之昇天而無幽不燭無祕不開。故曰
此則名為識陰區宇。】

「○(三盡相)若於羣召巳獲同中消磨六門合開成就見聞通
鄰互用清淨十方世界及與身心如吠琉璃內外明
徹名識陰盡是人則能超越命濁。

○(二顯妄源)觀其所由罔象
虗無顛倒妄想以為其本。」

【【觧】溫陵曰羣召同中即十二類之命元識陰也。若
於此中以定慧力消磨六門。使根合而不分界開
而不隔。則見聞圓通六根互用。由是外之世界內
之身心為復留礙。此識陰盡之相也。性本一真由
塵隔越。性用之間同異失準名為命濁。故識盡則
超之。識乃妄覺影明元無自體。由顛倒起故名罔
象虗無顛倒妄想。吳興曰六用不隔皆悉通鄰。即
法華所明六根清淨也。孤山曰罔象亦倣象皆不
實貌。

【疏】天台曰若於羣召巳獲同中正言識陰現前也。
消磨六門正言境觀相貌也。消者消化三止之功。
體識即真如湯消氷當體化成無上菩提也。磨者
磨礱三觀之力。破惑成智如石攻玉徹體圓成廣
大涅槃也。下文合開成就見聞通鄰互用清淨總
是智斷成就之相。須陀洹人雖得六消猶未亡一
名合未成就。一切眾生六用隔歷常受汙染名開
不成就。又一切眾生六時不能一一時不能六總
名合開不得成就。今六門消磨合之為一而六用
森然。開之為六而一心自在。由是見聞覺知六門
雖異而和為一家共為一主四通八達。或為見也
不妨即見色而聞聲齅香。即見色而見聲見香。惟
其如此故見色而不為色黏而色亦不能黏見。是
為六根互用清淨也。此總言五陰正報清淨也。下
言色陰依報清淨故言十方世界。又云及與身心
等者乃舉依兼正類顯圓融。蓋三界惟心萬法惟
識因迷性覺為識為行為想為受及以為色。今識
性還元故五種妄想悉皆化為無上知覺。故內身
外境如吠琉璃光明皎徹。直至如此方名識陰盡
相也。】

「○(二正明發相二初正示十相十初因所因執二初行空還元)阿難當知是善男子窮諸行空於識還元巳滅生
滅。

○(二由識發境二初正明發相)而於寂滅精妙未圓能令巳身根隔合開亦與
十方諸類通覺覺知通㳷能入圓元若於所歸立真
常因生勝解者。

○(二起著成邪二初正示)是人則墮因所因執娑毗迦羅所
歸冥諦成其伴侶迷佛菩提亡失知見。

○(二結顯)是名第一
立所得心成所歸果違遠圓通背涅槃城生外道種。」

【【觧】溫陵曰識由行流故行空則還元。既空行陰故
巳滅生滅。尚依識元故寂滅未圓。而能漸破識陰
消磨六門故巳六知根㳷合無隔。諸類覺性通融
不二故能入圓元。圓元即融根隔通諸類之識元
也。若以此為真所歸地而立為真因則墮因所因
執。蓋真因非所有所皆妄。娑毗外道認阿賴耶識
未形之前冥然初相為所歸真因。正同此也。以心
有所得果有所歸。即因即果皆墮所妄。所以違圓
通背涅槃也。吳興曰覺知通㳷能入圓元者示觀
中所發之相也。斯亦功用暫得如是。不生勝解名
善境界。由起邪執故墮外道種類。

【疏】天台曰識元有二。一真元即菴摩羅。一妄元即
阿陀那。今云還元即八識也。彼寂滅精妙者即真
常淨識。行陰未盡則識未還元。巳滅生滅正言行
陰巳盡。而於寂滅精妙未圓正言雖還妄元猶未
還其真源也。能令巳身根隔合開言雖未真得六
根互用清淨而根門總相既得還元。則合開成就
者巳萌其兆。因之而能入其真常之圓元。巳上總
言行滅識現之德也。下去則舉其過。即若於所歸
識陰立真常因。下文所謂於未足中生滿足證是
也。餘如舊說。然五受陰五種妄想。約生起滅除雖
細麤成異。論眾生日用實無時而不遍諸根門。如
首卷一言識精元明能生諸緣即五陰俱備。則今
言識陰稱還元稱所歸即行人諸根門中未生諸
緣者名陀那微細識。生死窟穴資始乎此。外道冥
諦亦資始乎此。果能於是而見見聞聞嗅嗅甞甞
覺覺知知。如伐樹得根灸病得穴千枝百病自然
消殞。是為不觀色而色自破。可為蛻骨之良方迴
生之妙劑也。】

「○(二能非能執二初行空還元)阿難又善男子窮諸行空巳滅生滅。

○(二由識發境二初正明發相)而於寂滅
精妙未圓若於所歸覽為自體盡虗空界十二類內
所有眾生皆我身中一類流出生勝解者。

○(二起著成邪二初正示)是人則
墮能非能執摩醯首羅現無邊身成其伴侶迷佛菩
提亡失知見。

○(二結顯)是名第二立能為心成能事果違遠
圓通背涅槃城生大慢天我徧圓種。」

【【觧】溫陵曰執識元為自體。而謂一切眾生自此流
出。遂執我能生彼而實不能故曰此非能執。摩醯
首羅即色頂魔王也。妄計我能現起無邊眾生。亦
能非能類也。能為心能事果者計我能為彼依能
成彼事也。大慢天即摩醯也。不能謂能故名大慢
也。徧圓者計我體圓徧空界也。

【疏】天台曰前行陰雖為十二類生同分生基而此
生基又本於識。則十二類生從識陰之所流出者
誠矣。獨不知有自性之十二類生焉他性之十二
類焉。若言自性十二類生從識陰之所流出則可。
而言盡虗空界十二類內所有眾生皆我識陰身
中一類流出此惡乎可。此則不惟於識陰覽為自
體以妄為真。兼且不知巳他生佛共而不共之理。
今之談性具者類墮此失。既未熟乎一家之宗作
如是言又何足怪。】

「○(三常非常執二初行空還元)又善男子窮諸行空巳滅生滅。

○(二由識發境二初正明發相)而於寂滅精妙
未圓若於所歸有所歸依自疑身心從彼流出十方
虗空咸其生起即於都起所宣流地作真常身無生
滅解在生滅中早計常住既惑不生亦迷生滅安住
沉迷生勝解者。

○(二起著成邪二初正示)是人則墮常非常執計自在天成
其伴侶迷佛菩提亡失知見。

○(二結顯)是名第三立因依心
成妄計果違遠圓通背涅槃城生倒圓種。」

【【觧】溫陵曰以識元為所歸依故疑彼能生我及一
切法。遂計生起流出之處為真常無生之體。此則
在生滅中妄計常住。既惑真不生性又迷現生滅
法。以非常為常故名常非常執。既計彼能生我。即
於計自在天能生一切者同矣。由依識元妄計常
住故曰立因依心成妄計果。前計我圓生物。此計
彼圓生我故名倒圓。吳興曰從彼流出者此指所
歸識陰為彼。非指他人也。

【疏】天台曰前則以識陰為自為此十方類生從我
流出。今則以識陰為他為彼自疑身心從彼流出。
十方虗空咸其生起。以此而作真常身無生滅解。
不惟於生滅中早計真常。亦於圓種中妄生顛倒。】

「○(四知無知執二初行空還元)又善男子窮諸行空巳滅生滅。

○(二由識發境二初正明發相)而於寂滅精妙
未圓若於所知知徧圓故因知立解十方草木皆稱
有情與人無異草木為人人死還成十方草樹無擇
徧知生勝解者。

○(二起菩成邪二初正示)是人則墮知無知執婆吒霰尼執
一切覺成其伴侶迷佛菩提亡失知見。

○(二結顯)是名第四
計圓知心成虗謬果違遠圓通背涅槃城生倒知種。」

【【觧】溫陵曰所知即所觀識陰也。謂識有知而一切
法由知變起。因計知體圓徧諸法遂立異解。謂無
情徧皆有知。無所簡擇故曰無擇徧知。此以無知
為知故名知無知執。婆吒霰尼二外道也。執一切
覺謂執一切有知也。此謬計圓知以為因心則果
終虗謬矣。以無知為知是倒知也。孤山曰問前說
無情有性無情作佛何異此文邪執乎。答不然。常
住真心一體無二。用諸妄想依正乃分。是故眾生
草樹悉如空華。當知草樹山河皆是有情自心所
變。故說有情有佛性時即草樹有性。說有情成佛
時即草樹成佛。以心外無境故。華外無空故。波不
離水故。執情不了乃謂一一草木各各有知。遂說
木死為人人死為木。未明一體謬計徧圓也。

【疏】天台曰此人於識還元將證惟識境界。見所知
之識識徧圓故則一草一木皆惟識所現。而不知
識造草木草木即識。謬謂一草一木各有知識。皆
稱有情與人無異。無情與無情之分草木既有知
識當必為人。人雖有識亦必還成草木。謂之無擇
遍知故墮知無知執生倒知種。亦愚惑之甚也。】

「○(五生無生執二初行空還元)又善男子窮諸行空巳滅生滅。

○(二由識發境二初正明發相)而於寂滅精妙
未圓若於圓融根互用中巳得隨順便於圓化一切
發生求火光明樂水清淨愛風周流觀塵成就各各
崇事以此羣塵發作本因立常住解。

○(二起著成邪二初正示)是人則墮生
無生執諸迦葉波并婆羅門勤心役身事火崇水求
出生死成其伴侶迷佛菩提亡失知見。

○(二結顯)是名第五
計著崇事迷心從物立妄求因求妄冀果違遠圓通
背涅槃城生顛化種。」

【【觧】溫陵曰識陰盡者消磨六門諸根互用。今此未
盡則纔得隨順而巳。因隨圓互於是計一切法皆
能圓化發生勝果。謂火能顯發光明乃至塵能成
就器界。遂則邪求邪觀而勤心崇事。執為能生勝
果而實不能。故名生無生執。即三迦葉波諸外道
之儔也。既迷真心從物求冀則因果皆妄。顛倒化
理名顛化種。吳興曰圓化者謂觀中所見圓融變
化惟識之境也。一切發生即四大之相也。觀塵成
就別名地大。以此羣塵通指四大。既見此等並由
圓化。乃計修因證果不出火之光明水之清淨等。
故曰發作本因立常住解。迦葉波亦婆羅門別姓。
下所并者總攝其類。

【疏】天台曰此亦於圓融根互用中巳得隨順惟識
境界。見火即惟識而有光明乃事而求之。水即惟
識水有清淨師而樂之。風即惟識風能周流宗而
愛之。塵即惟識塵能成就崇而觀之。以此羣塵為
發作光明清淨等之本因立常住解。不知妄識盡
而本體光明自現。生滅滅而性分清淨自彰。礙融
而徹體周流。塵亡而當處成就。乃以不能生者而
為生生之本是為生無生執生顛化種也。】

「○(六歸無歸執二初行空還元)又善男子窮諸行空巳滅生滅。

○(二由識發境二初正明發相)而於寂滅精妙
未圓若於圓明計明中虗非滅羣化以永滅依為所
歸依生勝解者。

○(二起著成邪二初正示)是人則墮歸無歸執無想天中諸
舜若多成其伴侶迷佛菩提亡失知見。

○(二結顯)是名第六
圓虗無心成空亡果違遠圓通背涅槃城生斷滅種。」

【【觧】溫陵曰觀理不諦誤墮虗無。故於圓明性中計
皆虗無。於是絕滅羣化歸於永滅而不知其非名
歸無歸執。舜若多云空。言無想舜若即執斷空外
道也。以執斷空故圓虗無為因心成空亡之斷果。
永滅依即外道之涅槃也。吳興曰非滅羣化。非猶
破也。羣化即四大等。

【疏】天台曰圓明於識還元之圓明也。雖有識陰微
細生滅。巳無行陰麤重生滅。以此無生滅者為圓
明以計明中虗。由是破滅群化以永滅依為所歸
依。是中有二岐路。若破去識陰計明中虗非滅羣
化即灰身滅智以永滅依。屬下第九為所歸依聲
聞人生纏空種者。今即無想外道計識性幽幽綿
綿者為永滅依以破去麤想為非滅羣化者也。】

「○(七貪非貪執二初行空還元)又善男子窮諸行空巳滅生滅。

○(二由識發境二初正明發相)而於寂滅精妙
未圓若於圓常固身常住同於精圓長不傾逝生勝
解者。

○(二起著成邪二初正示)是人則墮貪非貪執諸阿斯陀求長命者成
其伴侶迷佛菩提亡失知見。

○(二結顯)是名第七執著命元
立固妄因趣長勞果違遠圓通背涅槃城生妄延種。」

【【觧】吳興曰識陰精明湛不搖處名之為常。今見其
常。乃執色身同此精圓也。身本無常。實不可貪以
為長久。今堅貪著故云貪非貪執。溫陵曰阿斯陀
此云無比即長壽僊也。彼雖延長終歸壞滅。今此
欲固妄身以求常住則空長勞耳妄延耳。長水曰
長勞果者勞應作牢聲之誤耳。

【疏】天台曰此亦謬見惟識。遍身遍心遍依遍正。將
謂色身同識圓常。於此圓常而欲固其色身常住
同於識陰精圓長不傾逝。不知不淨身種終從變
壞。實不可貪今固貪之故墮貪非貪執。今之內教
弟子亦效性命雙修謂之僊佛俱宗皆此類也。】

「○(八真無真執二初行空還元)又善男子窮諸行空巳滅生滅。

○(二由識發境二初正明發相)而於寂滅精妙
未圓觀命互通却留塵勞恐其銷盡便於此際坐蓮
華宮廣化七珍多增寶媛恣縱其心生勝解者。

○(二起著成邪二初正示)是
人則墮真無真執吒枳迦羅成其伴侶迷佛菩提亡
失知見。

○(二結顯)是名第八發邪思因立熾塵果違遠圓通
背涅槃城生天魔種。」

【【觧】溫陵曰以識陰為命元互通三際。識陰若盡我
命亦盡誰證真常。故便於定中化諸欲境以留塵
勞不令銷盡也。依此邪思欲證真常而不知其非
名真無真執。吒枳迦羅能化欲境自娛。即欲頂自
在天類也。因其邪思感生天魔。惟恣塵欲名熾塵
果。媛美女也。

【疏】天台曰觀命互通三際恐其銷盡。此解通小乘
欲化他則必留惑以潤生。欲涅槃則必灰身以滅
智。今天魔之種則異乎是。乃化七珍增寶媛恣縱
其心却留塵勞。此其所以為天魔種也。不知生死
之身有盡而性具之法無窮。般若所謂因滅是色
獲得常色。受想行識亦復如是。捨生滅身得真常
身。棄生死樂證涅槃樂。其為身也具微塵相好。其
為樂也備清淨妙報。舍此而不為以行吒枳迦羅
教惑亦甚矣。】

「○(九定性聲聞二初行空還元)又善男子窮諸行空巳滅生滅。

○(二由識發境二初正明發相)而於寂滅精妙
未圓於命明中分別精麤疏決真偽因果相酬惟求
感應背清淨道所謂見苦斷集證滅修道居滅巳休
更不前進生勝解者。

○(二起著成邪二初正示)是人則墮定性聲聞諸無聞
僧增上慢者成其伴侶迷佛菩提亡失知見。

○(二結顯)是名第
九圓精應心成趣寂果違遠圓通背涅槃城生纏空種。」

【【觧】溫陵曰命明者因窮識陰深明眾生受命元由
也。以生滅由識精麤由業。故依四諦分別決擇。以
苦集為麤偽。以滅道為精真。於是專修道因求感
滅果。以少為足故居滅即休。斯特定性聲聞上慢
之儔也。此則圓精應為因心成趣寂之小果。精應
者即決擇麤業惟求精應證於偏真纏空趣寂而
巳。孤山曰背清淨道者。既發小解乃背圓融常樂
我淨之道。今於四德略舉一耳。

【疏】天台曰夫分別精麤疏決真偽因果相酬惟求
感應見苦斷集證滅修道。為入佛道之初門登菩
提場之要路。亦求其精麤真偽之何如爾。蓋有三
界內之苦集焉。見思惑分段生死是也。三界外之
苦集焉。塵沙無明惑變易生死是也。有出界內之
道滅焉。生滅無生道諦斷正斷習偏真涅槃是也。
有出界外之道滅焉。無量無作道諦斷盡三惑真
空涅槃是也。小乘大乘於是乎分。漸頓偏圓於是
乎立。今則於識陰命明中分別乎集道之精麤疏
決乎苦滅之真偽。惟以生滅無生二種道因而為
感之之道。以冀偏真涅槃之果酬以應之。不過見
三界苦斷見思集證偏真滅修三學道。居滅巳休
更不前進所謂背清淨道墮定性聲聞等者也。】

「○(十定性緣覺二初行空還元)又善男子窮諸行空巳滅生滅。

○(二由識發境二初正明發相)而於寂滅精妙
未圓若於圓融清淨覺明發研深妙所立涅槃而不
前進生勝解者。

○(二起著成邪二初正示)是人則墮定性辟支諸緣獨倫不
迴心者成其伴侶迷佛菩提亡失知見。

○(二結顯)是名第十
圓覺㳷心成湛明果違遠圓通背涅槃城生覺圓明
不化圓種。」

【【觧】溫陵曰融淨覺明即識精也。雖無惑習圓融清
淨。而未離於識故名覺明。若以此為深妙立為果
證則定性緣覺獨覺而巳。此則圓覺㳷為因心成
湛明之滯果爾。覺㳷如心精通㳷覺知通㳷之㳷。
謂僅與正覺通㳷而不前進也。湛明即圓融覺明
也。所覺止於圓明識精而定性不迴。故名覺圓明
不化圓種也。

【疏】天台曰圓融清淨覺明即破去識陰。所證偏真
涅槃之理與前聲聞所證同。但侵去習氣發研深
妙與之小異爾。然有獨覺緣覺二種不同。今云成
其伴侶未必因行同於二種也。前云纏空今云不
化。均是定性不能迴向者此亦今經破定性聲聞
之明文也。】

「○(二結邪斥正二初斥邪二初顯過)阿難如是十種禪那中途成狂因依迷惑於未足
中生滿足證皆是識陰用心交互故生斯位眾生頑
迷不自忖量逢此現前各以所愛先習迷心而自休
息將為畢竟所歸寧地自言滿足無上菩提大妄語
成外道邪魔所感業終墮無間獄聲聞緣覺不成增
進。

○(二勸歎二初勸示)汝等存心秉如來道將此法門於我滅後傳示
末世普令眾生覺了斯義無令見魔自作沉孽保綏
哀救消息邪緣令其身心入佛知見從此成就不遭
岐路。」

【【觧】吳興曰大妄語者別指前八也。前八通名外道
邪魔。亦可別指七是外道八是邪魔。俱未斷惑故
云墮獄。二乘異此故云不進。言見魔者見以違理
為名。前八違真中二理起界內邪見。後二違中道
理起界外邪見。以二乘智即無明故。又前八中七
純是見八具見愛。以留塵勞生勝解故。溫陵曰前
防心魔此防見魔助道之要盡矣。

【疏】天台曰天台止觀具明十境。惟陰入界境為初
心止觀所觀。餘之九境待發方觀不發不觀。今云
識陰用心交互即初心所觀境也。各以所愛先習
迷心即為止觀擊策所發之境也。敕令保綏哀救
消息邪緣令其身心入佛知見。即待發而觀也。蓋
眾生自無始來輪迴六道則何種不有何習而無。
無止觀緣而種習不發。苟不預知此義設遇境發
為之所牽。或為外道或為邪魔。或為聲聞或為緣
覺。始則以通破塞。終成以塞妨通。遭中途之岐路。
失寶所之家鄉。故如來大慈無問自說普令眾生
覺了斯義。庶幾無令見魔等自作深孽也。然識陰
十境約外道邪魔及以二乘。吳興師判之詳矣。論
前八種既墮邪外則見思全在。但示識陰所發氣
分而巳。若後之二種宜於識陰有盡不盡之殊。若
未盡者發纏空不化乃識陰氣分。若巳盡者則見
思麤垢俱落證真空理。生法愛為頂墮菩薩。吳興
所謂違中道理起界外邪見者是也。】

「○(二歎法)如是法門先過去世恒沙劫中微塵如來乘此心
開得無上道。

○(三結正二初位證相似)識陰若盡則汝現前諸根互用從互
用中能入菩薩金剛乾慧圓明精心於中發化如淨
琉璃內含寶月。

○(二超入金剛二初明金剛所超)如是乃超十信十住十行十迴向
四加行心菩薩所行金剛十地等覺圓明。

○(二顯金剛所入)入於如
來妙莊嚴海圓滿菩提歸無所得。」

【【觧】吳興曰如是法門且指識陰禪那現相。過去諸
佛無不覺了入佛知見故曰乘此心開。孤山曰諸
根互用即圓教相似七信界內思惑巳盡也。能入
金剛乾慧者從相似位超入等覺後心也。天台明
圓教利根一生有超登十地者與此符合。圓明下
至寶月示後心所證。有法有喻有體有用。金剛乾
慧是妙覺無間道。轉入解脫道即妙覺也。故云入
於如來等也。妙莊嚴海是福究竟。圓滿菩提是智
究竟。歸無所得是理究竟。福即解脫智即般若理
即法身。不縱不橫三德祕藏於茲具顯遠討其因
實由初心修奢摩他三摩禪那三止之功也。溫陵
曰妙莊嚴海者統眾德合異流不嚴而嚴無證而
證之果海也。前稱首楞萬行為妙莊嚴路則趨此
而巳。

【疏】天台曰識陰若盡則汝現前諸根互用者。此明
今經圓教七信相似位中見思惑盡證六根清淨
也。孤山師謂諸根互用即圓教相似七信。而月川
師駁之為未必然。謂如下聲聞緣覺四陰巳盡迷
識陰為涅槃。且聲聞與七信同除四住。七信盡識
聲聞亦應盡之。今既迷識為纏空不化則二乘未
能盡識明矣。二乘未盡識則七信豈能盡哉。據二
乘所迷則知識陰唯黎耶識。乃無明住地非四住
地所攝也。故下約受熏以推其妄非黎耶而何。故
前四陰盡即麤垢先落。識陰破方斷無明也。余謂
此師所駁亦似是而非。似是者知識陰為住地無
明至佛地而後盡也。而非者不知識陰其體甚廣
其相甚長。蓋有法性之五陰焉生死之五陰焉。於
生死中又有變易之五陰焉分段之五陰焉。分段
者出三界而即盡。變易者佛地而後盡。止如分段
識陰為召三界生死之根本。而二乘破斷見思即
免未來生死。非識陰盡而何哉。天台謂二乘七信
同住四住而麤垢先落正是此意。不如此說則識
陰若盡乃超十信等之言俱成顛倒錯亂矣。要知
二乘迷識陰為涅槃巳破其識之麤者即立涅槃
而不前進。謂其未盡變易細相可也。總謂麤相之
識未盡則不可也。二乘既爾七信亦然。是則纏空
之言正謂識盡證空而纏於空。七信異此所以勝
之。從互用中等者八信去中道現前道觀雙流入
初住薩婆若海。以次歷四十六位故曰能入菩薩
金剛乾慧等也。圓明精心於中發化如淨琉璃內
含寶月者。此之法喻共顯登住破無明證佛性境
界。所謂是善男子以真方便發此十心心精發輝
十用涉入圓成一心是也。如是乃超十信等者。明
圓頓行人自七信中道現前能從八九十信超入
分真究竟諸位也。蓋四教之人各有鈍利兩根。鈍
則不躐等而進利則一生超入。今經正明圓教利
根故曰如是乃超。然地位之義前巳釋之。但借位
與夫修證伏斷異說多途。而初心學人不能無惑。
故重寄問答決明其義。使閱經者有所適從。問曰
天台所立四教地位出何經論。答曰藏教地位凡
有四門。今準阿毗曇論。有門明位具分七賢七聖。
七賢即三資糧四加行。七聖即四果辟支菩薩佛
果。通教地位依大品般若經共十地位。即乾慧地
性地八人地見地薄地離欲地巳辦地支佛地菩
薩地佛地。別教地位依纓絡經明五十二位東為
七科。謂信住行向地等妙。圓教地位依法華纓絡。
略明位次有八。一五品弟子位二十信位三十住
位四十行位五十迴向位六十地位七等覺位八
妙覺位。又問曰此經地位攝屬何教。答曰圓教。又
問曰既是圓教何故有乾慧四加行金剛後心。答
曰此乃今經借前三教位名圓教位爾。又問借位
之說有何憑據。答曰大品明通教初有乾慧今亦
名之非借通乎。阿毗曇明藏教之位三資糧後立
四加行。今亦名之非借藏乎。纓絡經明別教之位
等覺性中。有一人名金剛幢慧住壽百劫重修凡
夫行斷最後習氣。今亦名之非借別乎。又問曰此
經既是圓教何須更借前位。答曰佛說地位增減。
多為機宜不同。惟圓教根器既利地位多所總略。
故法華但云開示悟入。華嚴但云初發心時便成
正覺。維摩但云薝蔔林中不嗅餘香等。要知今經
五十五位總是假借別位兼及藏通。故荊溪妙樂
云若云圓位六即亦足何須更列四十二位以分
真位長故借別位分其品秩(文)以此而言今經五
十七位又云六十聖位多為圓教一分鈍根設爾。
蓋觀行伏惑要須三種漸次以為資糧。初信破見
要須乾慧為功。初住聖位要須十種信心破盡見
思侵斷塵沙為首。既住佛性始修登地之行。妙行
巳立。然後迴而向之。迴向雖立非四種加行而莫
能登。登佛地巳雖與妙覺位等。然有微細根本無
明積生習氣非金剛乾慧而莫能盡。如是重重經
歷方得窮源至極今經地位可謂括盡委曲者也。
雖然借位乃用名而不用義。是故雖立乾慧。巳自
圓伏五住煩惱。不同通教但伏見思。雖立十信。見
思俱斷兼破塵沙。不同別教但伏見思。雖立十住。
初住位中巳破一品無明證一分佛性。不同別教
但破見思。雖立四加行。十迴向位巳破三十品無
明正為佛地難登故修四種加行。不同藏教但伏
見思名內凡位。雖立十地。等覺巳破四十一品無
明。不同別教但破十一品無明。雖立金剛後心。能
斷四十二品微細習氣。不同別人但破無明一十
二品。雖立妙覺。邊際智滿更無所斷圓滿菩提。不
同別教但與圓教二行位齊更有所斷名有上士。
又問曰師言如此而與月川法師楞嚴別眼所說
甚是相違。彼釋四加行云十回向後立四加行者。
將登地位斷障證真革凡成聖故須勇猛進加功
行。又云據此加行則知地前為凡入地成聖明矣。
台宗學者乃謂圓教初住巳上俱名聖位。別教則
登地名聖地前名賢。若爾楞嚴圓教初住即聖而
四種加行應居初住之前矣。蓋設加行者。為為始
登聖位故也。而住行向位既巳入聖而復加行。不
唯倒置錯亂乃亦徒為之設矣。此說云何。答曰月
川法師本宗華嚴。見天台判華嚴正說圓頓亦兼
別教。每懷不平之意故作不干之說。不知本欲硬
判成圓反乃抑之成別。何也。蓋華嚴具談圓別兩
位。如曰初發心時便成正覺所有慧身不由他悟。
清淨妙法身湛然應一切之文。的說圓教初發心
住巳破無明巳登聖位乃圓位也。若說初地方破
無明始登聖位乃別教也。古人但據別教一途便
謂圓教初地方破無明。而月川承襲舊說拘拘堅
執又何足恠。況四教既有大小偏圓之分則各立
地位纖毫不濫。今四加行位顯是小乘階差。本為
初果聖位難登故立四種加行。今經既亦用之苟
非借位則此意如何消釋。若月川師必欲以藏教
加行雷同此經應當同則俱同。豈不抑此經同於
三藏。若謂名同義異應當異則俱異。既許加行巳
破見思不同小乘。又何妨加行破三十品無明不
同別教。又若不許此中借藏以名圓者則仁王三
賢十聖住果報之說攝屬於何。應知三賢十聖別
位也。住果報圓位也。三賢與十聖既俱住果報。非
借別以名圓位攝屬何耶。故知今位三教俱借。約
義而釋始終皆圓。月川又曰若言借別名圓者。且
不直明圓位何乃偽設別位誤眾生耶。非其位而
妄立是偽設也。當加行而不加不當加行處言加
是誤眾生也。因曉之曰借別以名圓者如來善巧
方便接引行人之法門也。□以借別名圓為偽設
為誤人。則如來於法華之前為實施權。指化城為
極果皆偽設誤人矣。要知此經說在方等。方便未
開借偏名圓。正在其時苟不知權實施開廢三之
旨則如來一代時教茫然無措。空為人天師也。月
川又曰若爾則楞嚴圓教何用別位。彼自答曰圓
別異位自是台宗自立。考諸經論則未見有異也。
若惟識起信圓覺華嚴所明三賢十聖之位與今
經皆同。未聞以三賢當聖者(云云)。因又曉之曰華
嚴地位兼別巳如前說。華嚴頓部既兼別矣。圓覺
方等兼別何妨。如經云是經名為頓教大乘頓機
眾生從此悟入亦攝漸修一切羣品。此則理無不
圓而修則兼別明矣。佛經既然。祖論亦爾。凡未經
法華開顯。一切經論或純談圓位。或純談漸位。或
借漸名圓借大名小借小名大。隨機雜出萬品不
同。若不稟天台判教儀軌鮮弗觸處罣礙也。然月
川師亦北方一大法幢也。而智者萬慮一失則不
能無之。秪如釋單複十二云所以結此十二數者
應前十二類生也(云云)。余讀至此不覺為之失笑。
不知前明十二類生尚未出於欲界。小乘二果早
巳盡之。豈彼所判妙覺破十二品無明者只齊斯
陀含人乎。彼又設或問曰。妙覺果海惟佛極位何
以判入十二。彼自答曰只為喚作佛故入十二之
數。余讀至此又為之大發一笑。不意月師談儱侗
禪一至於此。宜其不知有圓位初住破無明并借
別名圓之義也。】

「○(三結勸令欽三初總結示)此是過去先佛世尊奢摩他中毗婆舍那覺明分
析微細魔事。

○(二勸兩根二初利根宜精誠)魔境現前汝能諳識心垢洗除不落
邪見陰魔銷滅天魔摧碎大力鬼神褫魄逃逝魑魅
魍魎無復出生直至菩提無諸少乏下劣增進於大
涅槃心不迷悶。

○(二鈍根託祕呪)若諸末世愚鈍眾生未識禪那不
知說法樂修三昧汝恐同邪一心勸令持我佛頂陀
羅尼呪若未能誦寫於禪堂或帶身上一切諸魔所
不能動。

○(三令欽奉)汝當恭欽十方如來究竟修進最後垂範。」

【【觧】溫陵曰總結五陰辯魔之意使知深防也。奢摩
他中毗婆舍那者即定之慧也。覺明分析即分析
覺明此西天文勢也。褫猶喪也。

【疏】天台曰或難愚鈍眾生既未識禪那不知說法
矣。而又曰樂修三昧。豈離禪那而別有三昧乎。對
曰欲識禪那須知說此經了義之法。則於一切法
門如庖丁解牛無所往而不可。於一切魔境如金
剛王寶杵無所遇而不摧。今之樂修三昧乃區區
初學從師門口訣於二十五門隨聞一法或空或
假而即事勤修佛慮同邪故勸令誦乎神呪也。】

「○(二更斷餘疑二初疑問二初經家敘)阿難即從座起聞佛示誨頂禮欽奉憶持無失於
大眾中重復白佛。

○(二正陳請二初陳疑)如佛所言五陰相中五種虗妄
為本想心我等平常未蒙如來微細開示又此五陰
為併銷除為次第盡如是五重詣何為界。

○(二請宣)惟願如
來發宣大慈為此大眾清明心目以為末世一切眾
生作將來眼。

○(二答釋二初正答所問三初答五陰妄想二初正答二初明五陰同相三初明本同三初明真覺無妄)佛告阿難精真妙明本覺圓淨非留
死生及諸塵垢。

○(二明妄以發生)乃至虗空皆因妄想之所生起。

○
(三明真妄合生)斯元本覺妙明精真妄以發生諸器世間如演若多
迷頭認影。」

【【觧】吳興曰精真中道也。妙明寂照也。寂故即假照
故即空。三諦融通元無塵垢總名本覺圓淨。此單
論真性也。乃至下單論妄想生起諸法。斯元下合
明真妄發生世間。所以爾者無前單論則不知離
義。無後合明則不知即義。溫陵曰生死妄業。塵垢
妄緣。真淨性中既無所留。全因妄起猶如迷頭。則
五陰相中五妄為本從可知也。

【疏】天台曰如來開示五種妄想先明同相後明差
別相。於同相中先明真覺無妄。精真妙明下一節
是也。次明妄以發生。乃至虗空下一節是也。又次
明真妄和合而有生。斯元本覺下一節是也。非初
二節不足以彰離。非後一節不足以彰即。離則真
妄並行而不相害。即則真妄體融而不相礙。不相
害則妄可去而真可復。不相礙則妄無相而其體
真空華之喻最好研詳。波水之譬猶堪取象。】

「○(二明未同五初明正因緣生)妄元無因於妄想中立因緣性。

○(二明迷執自然)迷因緣者稱為
自然。

○(三明二皆　妄)彼虗空性猶實幻生因緣自然皆是眾生妄
心計度。

○(四明藥尚宜忘)阿難知妄所起說妄因緣若妄元無說妄
因緣元無所有。

○(五況病猶宜去)何況不知推自然者。

○(三結俱妄)是故如來
與汝發明五陰本因同是妄想。」

【【觧】溫陵曰明妄無因不容計度也。知妄所起可說
因緣。不知所起因緣何有。況推自然得非妄計邪。

【疏】天台曰前明根本同今明枝末同也。惟枝末從
根本而有生。故曰妄元無因於妄想中立因緣性。
此言五陰從正因緣而有生即十二因緣也。迷因
緣者稱為自然即外道計為自然者也。因緣是新
醫破外道自然之法藥。病去而藥宜忘。若復執藥
藥反成病。故藥病俱破云彼虗空性猶實幻生因
緣自然皆是眾生妄心計度。阿難下一節復明藥
病俱遣之所以。蓋立因緣者明妄因緣之所起也。
妄之果有可說因緣。妄體本空則何因緣之有。此
明藥之宜忘也。藥尚宜忘何況其病故曰何況不
知推自然者。要知因緣自然之立既稱為妄則何
因緣自然之有。故曰是故如來與汝發明五陰本
因同是妄想巳上明五陰同相竟。】

「○(二明五陰異相五初明堅固妄想)汝體先因父母想生汝心非想則不能來想中傳
命如我先言心想酢味口中涎生心想登高足心酸
起懸崖不有酢物未來汝體必非虗妄通倫口水如
何因談酢出是故當知汝現色身名為堅固第一妄
想。」

【【觧】溫陵曰想為虗妄影像欲愛深脉。遺體自想愛
流出故曰體因父母想生。陰心乘想愛冥求故曰
心於想中傳命。酢梅等說以驗體因妄結故與妄
理相應。若非妄倫則妄不能感也。體因想生。心因
想起。命因想傳。諸想交固以成色陰故名堅固妄
想。

【疏】天台曰此下明差別相。正以同相因於妄想。是
故別相不離其本。今先明色陰。言汝體者指色陰
之體相也。即最初種子。赤白二滴皆因父母婬想
而有種汝心欲想而有生。一心一色堅固交結從
生至老未甞捨離同於形影不相乖異。想酢味而
垂涎思登高而足酸。想是心想令色酸澁。虗妄通
倫此其驗矣。】

「○(二明盧明妄想)即此所說臨高想心能令汝形真受酸澁由因受
生能動色體汝今現前順益違損二現驅馳名為虗
明第二妄想。」

【【觧】吳興曰由因受生者因想故受生也。能動色體
即形受酸澁也。當知色受想三陰妄想相由而起
必不相離。故前文云汝體先因父母想生。下文云
種種取像心生形取。皆同懸崖酢物之想。由是明
之此三妄想其體麤現。非同行識幽微難見。所以
前三陰中所發天魔其相亦麤。後二陰中所發心
見二魔其相亦細。汝今現前下正示受相也。順益
即樂受。違損即苦受。合有非違非順即不苦不樂
受但是文略耳。溫陵曰臨高空想而酸澁真發。違
順皆妄而損益現馳。則受陰無體虗有所明故名
虗明妄想。

【疏】天台曰常途所論因根塵之色而有受。今依妄
想以為論本乃因想陰而有受。故曰即此所說臨
高想心能令汝形真受酸澁。然亦不獨受因想有
又乃色因受興故曰由因受生能動色體。是則受
因想生受令色受受不自受虗有所明又可知也。】

「○(三明融通妄想)由汝念慮使汝色身身非念倫汝身何因隨念所
使種種取像心生形取與念相應寤即想心寐為諸
夢則汝想念搖動妄情名為融通第三妄想。」

【【觧】溫陵曰念慮虗情也。色身實質也。虗實不倫而
能相使者由想融之也。心生虗想形取實物心形
異用而能相應者由想通之也。至於寤寐搖變使
心隨境使境隨心皆融通妄想也。

【疏】天台曰所明五種妄想色心二法常不捨離。蓋
始稟名色而為種。一自堅固交結之後無六根則
無四陰。無四陰亦無六根。色受巳如向說。下之想
行識三陰亦復如是。今云心生形取與念相應。融
通之義了然可知。即寤即想心寐為諸夢亦言色
心融通之義。列子所謂其寤也形開其寐也形交
是也。】

「○(四明幽隱妄想)化理不住運運密移甲長髮生氣消容皺日夜相
代曾無覺悟阿難此若非汝云何體遷如必是真汝
何無覺則汝諸行念念不停名為幽隱第四妄想。」

【【觧】吳興曰此若非汝此指化理不住等也。云何體
遷詰其甲長髮生等。如必下若謂體遷實是汝者
何不覺此相代之相。以不覺故行陰生滅名為幽
隱。

【疏】天台曰化理者造化之理也。於歲時則日往月
來春秋代謝。於萬物則生長成收旋嵐倒嶽。於人
身則甲長髮生氣消容皺。此正今文約行陰而切
論者也。世之說者以此理一推功於造化。不知造
化之理悉本於行陰。而行陰又本於人心。三界惟
心一切惟識斯言可徵也。惟其體受其遷而曾無
覺悟是故名為幽隱妄想。】

「○(五明罔象妄想二初正辯其相)又汝精明湛不搖處名恒常者於身不出見聞覺
知若實精真不容習妄何因汝等曾於昔年覩一奇
物經歷年歲憶忘俱無於後忽然覆覩前異記憶宛
然曾不遺失則此精了湛不搖中念念受熏有何籌
算。」

【【觧】真際曰此陰通收八識。用動體常。見聞精明同
一識陰。吳興曰節公之意以見聞為用則動。精明
為體則常。而不知今文即以見聞為精明動用為
常體。何則識無所存徧在諸根。根對境時雖涉於
用用在無記未起善惡。指此無記名為精明湛不
搖處。若約分齊明之。五識五意識及第六心王皆
是其處也。佛恐眾生計此為常。故寄阿難。先且定
云名恒常者。若實精真不容習妄此破其常也。精
謂精明真謂恒常。何因下示妄習相。念念受熏者
以昔覩奇物納種在識。若不受熏覆覩前異必無
記憶之相。既不忘失則知中間常為無明念念熏
習。熏習即妄何精真之有乎。

【疏】天台曰又汝精明湛不搖處者。置元明而單論
識精即見精聞精等。如初二兩卷見性十義六卷
之聞性三德皆尅就六根中識精而示。故曰於身
不出見聞覺知。此之識精即是八識見分未脫見
精正屬無明。若執之為常則誤之甚也。故曰若實
精真不容妄習。然若獨有見精不能自習要因識
精能生諸緣。即六種識心母子和合而有習。但習
之在六而積之在八。今約積其習者而破之。舉昔
覩奇而今憶苟非緣塵第八無記安能有此。吳興
之說亦知言也。】

「○(二重顯微細)阿難當知此湛非真如急流水望如恬靜流急不
見非是無流若非想元寧受妄習非汝六根互用合
開此之妄想無時得滅故汝現在見聞覺知中串習
幾則湛了內罔象虗無第五顛倒細微精想。」

【【觧】溫陵曰湛非真湛特幽潛不覺耳。故譬急流之
水幽潛流注不可測知。此真憶想之元容妄之體
也。直須消磨六門使妄習無寄然後可滅也。串常
習也。幾微也。似無曰罔。似有曰象。其體精微故名
罔象虗無顛倒精想。吳興曰六根互用等始破見
思。故妄想滅即麤垢先落也。問上文受熏約無明
說。今妄想滅何止見思邪。答無明所熏亦見思種
子。故前指見物有憶有忘正是麤相。今種現雖盡
根本猶存。非謂六根得真互用。問此首楞嚴體無
不圓宗無不極。至於破陰力用何短乎。答非是力
用不恊體宗。由辯魔中五十重境皆從分段五陰
妄想中現。今齊此論滅故且至六根互用。若如前
文反流全一六用不行即破根本無明有異此中
顛倒妄想。

【疏】天台曰此湛非真如急流水等者。所謂陀那微
細識習氣成瀑流真非真恐迷我常不開演是也。
正以習氣積於識中。設言其有流急不見。設言其
無種熟忽生。當似有似無之間故名罔象虗無妄
想。吳興以此識為見思正約界內五陰言之。而月
川不諳法相乃破之為非。謬又甚矣。】

「○(二結答)阿難是五受陰五妄想成。

○(二答詣何為界)汝今欲知因界淺深
惟色與空是色邊際惟觸及離是受邊際惟記與忘
是想邊際惟滅與生是行邊際湛入合湛歸識邊際。」

【【觧】溫陵曰五受陰亦曰五取蘊。由一念迷妄受此
取此以自蔽藏也。言因界者本無有界由妄相因
也。故色不自色因空有色故成色邊際。乃至滅不
自滅因生有滅故成行邊際。識稱湛了而湛不自
湛。因行不流逸性入元澄而合乎湛了成識邊際。

【疏】天台曰惟色與空是色邊際者。色是本陰空非
是陰。但色不自色由空故而顯色故以空而為色
之界也。惟觸與離是受邊際者。觸是本陰離非是
陰。但觸不自觸因離故而顯觸故以離而為受之
界也。惟記與忘是想邊際者。記是本陰忘非是陰。
但記不自記由忘故而顯記故以忘而為想之界
也。惟滅與生是行邊際者。生是行陰滅非是陰。但
生不自生因滅故而有生故以滅而為行之界也。
湛入合湛歸識邊際者。六根湛入是其本陰真常
妙湛非是其陰。但湛不自湛因妙湛而顯乎妄湛
故以妙湛而為識之界也。正言從真而起妄如從
源而出流。始由妙湛而為識湛由識湛而為行瀾
由行瀾而為想波受與色猶浪之膚波之皮也。】

「○(三答併銷次第三初約生滅以明次第)此五陰元重疊生起生因識有滅從色除。」

【【觧】孤山曰約生則由內造外從細至麤如著衣也。
故迷理有識乃至有色。約滅則由外至內從麤至
細如脫衣也。故悟理色盡乃至識盡。

【疏】天台曰此五陰元重疊生起者總結陰相而有
是五重也。生因識有滅從色除者五重生起之相
識陰為之初。滅亡之相色陰為之始也。】

「○(二約理事明次不次)理則頓悟乘悟併消事非頓除因次第盡。」

【【觧】溫陵曰頓悟併消如知巾本無結亦不有也。

【疏】天台曰理則頓悟等。若約當文如來自釋則天
巾之義盡矣。苟於是而未明不妨更引前五陰本
如來藏文證之使人易曉。即色陰如空中之華受
陰如空幻之觸想陰如聞酢生涎行陰如瀑流空
水識陰如千里擎空。如是了知則本無所有而當
念虗融。妙真如性而堂堂獨露。圓覺所謂知幻即
離不作方便離幻即覺亦無漸次是也。事非頓除
因次第盡者正因生起之相有序故滅亡之相亦
有乎序。苟能以理融事以事階理則即頓而漸即
漸而頓。既頓漸而並行亦頓漸而雙泯。能如是知
斯可言道。】

「○(三指前說示次不次)我巳示汝劫波巾結何所不明再此詢間。」

【【觧】吳興曰所指前說亦有頓漸二義。巾體是一以
喻真性。悟則成頓也。巾結有異以喻妄想。除則成
漸也。原夫天巾由次第而結亦次第而解。所譬六
根及以五陰生之與滅。一往相類再研有殊。何者
以六根義橫五陰義豎故。且如六根迷真起妄因
妄成根必無先眼次耳等異。至於返妄歸真亦無
從麤至細之理。豈非義橫邪。前以解結次第為喻
者。但取六根差別及選圓通謂之次第也。今明五
陰亦迷真起妄因妄成陰。既云生因識有滅從色
除豈非義豎邪。若以結解喻之則兩番次第宛有
倫緒。當知前文舉喻不可以喻難法。此中引例不
可以根難陰。適時之說須曉大綱。

【疏】天台曰吳興云前六根生起之義橫。今五陰生
起之義豎。前文舉喻不可以喻難法。此中引例不
可以根難陰。適時之說須曉大綱。義雖是矣然而
又有即橫而豎即豎而橫之義在。古今諸師所未
講試為言之。何謂即橫而豎。如六根之義本橫。如
來乃約豎義以結之云六解一亡亦復如是。由汝
無始心性狂亂知見妄發發妄不息勞見發塵。心
性狂亂即妄為明覺也。勞見發塵即由是引起塵
勞煩惱也。中間可知。此生起之義即橫而豎也。又
云此根初解先得人空等此滅亡之義即橫而豎
也。何謂即豎而橫。如今文所明五種妄想皆不離
六根色體而辯。此生起之義即豎而橫也。又云理
則頓悟乘悟併消此滅亡之義即豎而橫也。若其
然者即前文舉喻一一綰結皆有前後次第。但隨
舉一結以合法豈可以喻而難於法。此中引例豎
中有橫通取六根準例豈可以根而難乎陰。適時
大綱其在于是。法相深細又不可不知也。是則前
文心性狂亂等之言義巳該乎五陰。今文五種妄
想義亦該乎三細六麤。惟其有四住地之惑所召
五陰根本無明所召五陰。四住五住造業之惑也。
二種五陰惑業所召之苦果也。而月川法師未知
乎此。槩以界內一種五陰四住地所召者判乎五
住煩惱。源頭一錯妄生許多議論以病吳興。過矣
過矣。】

「○(二結勸傳示)汝應將此妄想根元心得開通傳示將來末法之
中諸修行者令識虗妄深厭自生知有涅槃不戀三
界。」

【【觧】溫陵曰今以此義自覺覺他永斷妄元齊歸正
果也。上明助道分竟。正宗大分文終于此。下乃流
通分也。

【疏】天台曰涅槃之義有三曰性淨涅槃圓淨涅槃
方便淨涅槃也。合而言之秪是如來所證祕藏。性
淨當法身圓淨當般若方便淨當解脫離而約人
分之性淨屬佛方便淨屬菩薩圓淨屬三乘。約位
分之圓淨屬圓七信方便淨屬八九十信性淨屬
初住去至妙覺位。此皆約列別言之也。若圓融為
言則舉一即三言三即一。今文一往且約破界內
五陰者為言屬圓淨涅槃。苟知涅槃寂滅之可樂
則不戀三界之塵勞矣。】

「○(三流通分二初如來勸流通二初滅阿鼻惡因顯經力用二初校量施福二初問多)阿難若復有人徧滿十方所有虗空盈滿匕寶持
以奉上微塵諸佛承事供養心無虗度於意云何是
人以此施佛因緣得福多不。

○(二答勝)阿難答言虗空無盡
珍寶無邊昔有眾生施佛七錢捨身猶獲轉輪王位
況復現前虗空既窮佛土充徧皆施珍寶窮劫思議
尚不能及是福云何更有邊際。

○(二勸勉流通二初重惡能消)佛告阿難諸佛如
來語無虗妄若復有人身具四重十波羅夷瞬息即
經此方他方阿鼻地獄乃至窮盡十方無間靡不經
歷能以一念將此法門於末劫中開示未學是人罪
障應念消滅變其所受地獄苦因成安樂國。

○(二福超前施)得福
超越前之施人百倍千倍千萬億倍如是乃至算數
譬喻所不能及。」

【【觧】長水曰此有多義故獲勝福。一所弘之經是佛
極談。教理行果皆不思議故。二末世多障能於此
流通是經實希有故。三施福惟得生死之報但是
自利弘經利他令至無漏之果故。由是一念超越
前施。溫陵曰以法示人能消劇報變苦為樂如此
其勝者。使人因之明心見性脫粘復湛解六亡一
破陰褫魔不歷僧祇獲寶王果故也。彼既如是。則
此消劇報猶淺近言耳。誠將與彼同證也。

【疏】天台曰校量弘經功德長水之說泛溫陵之說
□若其至的則識精元明見見非見聞聞非聞。乃
明心見性之要門。脫黏復湛之捷徑。解六亡一之
妙指。破陰褫魔之鋼椎。直下而頓獲法身。即生而
可階寶果。令人聞此大法思此大義修此大行證
此大果。消劇報於剎那。生樂土於彈指。化功歸巳。
功德亦然。金口校量真實不虗。聞茲利益可不景
慕流通以自益兼人乎。】

「○(二生菩提善果顯經力用)阿難若有眾生能誦此經能持此呪如我廣說窮
劫不盡依我教言如教行道直成菩提無復魔業。」

【【觧】溫陵曰上勸流通此勸誦持。吳興曰前利他得
福此自利成道。或以此義釋成上文。謂開示未學
得福斯勝者。良因眾生於教誦持乃至成道所益
大故。】

「○(二經家結流通)佛說此經巳比丘比丘尼優婆塞優婆夷一切世
間天人阿修羅及諸他方菩薩二乘聖僊童子并初
發心大力鬼神皆大歡喜作禮而去。」

【【觧】溫陵曰皆在會聽眾也。聖僊童子即天僊類也。
大力鬼神諸護法者隨所證量皆得法喜也。吳興
曰初發心者圓教外凡或內凡也。皆大歡喜通該
凡聖也。

【疏】天台曰準大論釋歡喜三義。一能說人清淨。二
所說法清淨。三依法得果清淨。若論經敘佛說此
經巳故大歡喜惟在所說之法。但此妙法非機莫
扣非應不說。能所相成感應交顯故具三義也。是
則凡是諸經皆具此義。而大小偏圓同而不同。若
具說此經所說之相。則教理智斷行位因果無不
究竟清淨是故題為大佛頂如來密因修證了義
諸菩薩萬行首楞嚴經。】

大佛頂如來密因修證了義諸菩薩萬行首楞嚴經
卷第十(終)
* No. 281-F
 勸持敘

首楞嚴王具足萬行總持三昧熏脩。奢摩他路開示
眾生妙在一門超出。由慶喜恨多聞而未全道力。故
迦文因妄見而直指人心。七處之徵寶鏡磨塵而本
則自現。八還之辨金錍刮膜而幻影隨消。斥攀緣則
心不是心。示真覺則見猶離見。既顯真而破妄。仍即
妄以談真。窮陰入處界而列為四科。因緣自然二俱
排擯。會地水火風而通名七大。真俗中道三諦圓融。
本如來藏而含吐十虗。隨眾生心而發揮諸相。乃至
一多相即小大互容。現寶剎於毛端。轉法輪於塵裏。
得無罣礙者倒想銷於億劫。不隨分別者狂心歇即
菩提。圓頓機巳解密因。中下器須陳妙行。於是開遠
客還家之路。指天王賜屋之門。詰諸聖之本因依證
悟說最初方便。順此方之教體選音聞為第一圓通。
次為攝心。乃重施戒。依先世尊舉揚清淨明誨。現化
身佛宣演祕密伽陀。三學圓具而所證非偏。諸妄銷
亡而不真何待。況復精研七趣隨業受生。痛喻六交
因習招報。示五十重禪那之境深防愛見魔邪。具八
萬種解脫之機對治塵勞煩惱。保持覆護。囑勸弘宣。
在始在終無非脩證了義。或破或立不離常住真心。
琴瑟箜篌既逢妙指。林木池沼皆演法音。令諸闡提
隳彌戾車。從三摩地得無生忍。或自分真而安立聖
位。或從互用而超至後心。坐大道場。登無上覺。一切
事究竟堅固廣開菩薩多方便門。十方界任運縱橫
同入如來妙莊嚴海。其教至矣。厥功𢡟哉。愧余之謬
而妄擬會通。樂法之深而重加讚勸。幸諸方之學者。
試一披而覽焉。

師子林惟則再拜述
* No. 281-G

會解并前後敘引隨本經通為十卷。昨於甲申歲
間甞刊為梵夾廣行矣。或謂梵夾固佳。惟四方禪
講遊學之士尚恨包笈中將帶未便。於是吳郡張
子明倡率同志復刊為方冊。蓋各從其便耳。書之
者同郡羅元也。施梨板者王文勇也。其點校參詳
勸募營辦者宜春嗣詎華亭師訓善遇高昌正因
也。刊始於至正壬辰之暮春。至十有一月而工畢。
所冀施者書者恊力以贊成者。聞者見者讀誦而
受持者。福籍緣興。道因言顯。字字放光現端永資
聖化。而法印宣傳人人發真歸元不歷僧祇而佛果
成就。
臨川克立謹再題