#+TITLE: 成唯識論觀心法要-明-智旭
#+DATE: 2018-05-12 10:24:31
#+SOURCE: github.com/kanripo/KR6n0047 master 7f11912f                
No. 824
成唯識論觀心法要卷第一(附緣起并凡例)
蕅益沙門　智旭　述

夫萬法唯識。雖驅鳥亦能言之。逮深究其旨歸。則
耆宿尚多貿貿。此無他。依文解義。有教無觀故也
然觀心之法。實不在於教外。試觀十卷論文。何處
不明心外無法。即心之法。是所觀境。了法唯心。非
即能觀智乎。能觀智起。則二執空而真性現。所以
若境若教若理若行若果。皆名唯識。而五位五觀。
一以貫之。紛而不雜。𧷤而不亂者也。慨自古疏失
傳。人師異解。文義尚訛。理觀奚賴。鈍者既望洋而
退。利者復蔑裂而求。四分之旨未諳。一心之宗徒
設。三性之理未究。二諦之致安歸。賴有開蒙問答。
梗概僅存。大鈔宗鏡。援引可據。而溯流窮源。則瑜
伽顯揚諸論。尤似黃河之有宿海。於是紹覺法師
為之音義。一雨法師為之集解。宇泰居士為之證
義。無不殫精竭思。極深研幾。然教道巳明。觀道未
顯。嗣有新伊法師為之合響。力陳五觀。冠罩諸家。
以其尚未刊行流布。故僅獲染指。不克飽飡。適二
三同志。擬從能變所變差別之途。以開性具性徧
圓融之鑰。漫爾饒舌。兼命管城。不敢更衍繁文。秪
圖直明心觀。隨講隨錄。用質大方。將釋論文。先申
凡例。

  
  * 諸家著述。貴在引證以明可據。未免文義雜糅。不便初機。今領會諸家之旨。自抒淺顯之文。不令句讀艱澁。觀者恕之。
  * 西域外道。實繁有徒。故破之不得不詳。今彼黨既無。何勞細究。不過借彼我法二執以為言端。破之以顯二空真理而巳。若欲窮其出處。自當廣閱大鈔諸書。
  * 科含大意。不可不立。然子科太繁。亦能割裂論文。令人眩目。今從簡略以便時機。
  * 性之與相。如水與波。不一不異。故曰性是相家之性。相是性家之相。今約不一義邊。須辨明差別。不可一概儱侗。又約不異義邊。須會歸圓融。不可終滯名相。
  * 文字為觀照之門。若不句句消歸自巳。則說食數寶。究竟何益。故標題曰觀心法要。以此論成立唯識道理。即是觀心法門。不同法華別立觀心釋也。法華廣明本迹佛法。故須更約觀心。此論直詮眾生心法。但可開麤顯妙而巳。
  * 眾生妄識本妙。由我法二執。所以成麤。但破二執。便顯妙理。然設句句開顯。恐或反成儱侗。故仍
隨文釋義。但於提綱挈領之處略指點之。

【△大文為二。初題目。二入文。初中四。初正釋題。二
明頌主。三明論主。四明譯師。今初。】

「成唯識論」

【梵語毗若底。此云識。梵語摩怛喇多。此云唯。梵語
悉底。此云成。梵語奢薩怛羅。此云論。應云識唯成
論。今言成唯識論者。蓋梵文先所後能。此方先能
後所也。今依梵文次第釋之。識者。了別義。謂心王
心所。皆能了別自所緣故。心王有八。一眼識。二耳
識。三鼻識。四舌識。五身識。六意識。七末那識。八根
本識。眼識了別自相分色。耳識了別自相分聲。乃
至意識了別自相分法。末那任運了別妄執內自
我相。本識任運了別根身器界及諸種子。心所有
五十一。具如文中廣明。必與心王相應。故唯識之
名。亦攝心所也。唯者。獨義。除此心王心所之外。決
無實我實法可得故也。成者。成立義。以三支八支
成立唯識道理。三支者。一宗。二因。三喻。八支者。一
立宗。二辨因。三引喻。四同類。五異類。六比量。七現
量。八正教量也。論者。研窮決擇。辯析闡揚。教誡學
侶。垂範後昆也。復次大乘具明五位百法。今伹名
唯識者。以心法有八。即自性唯識。心所法有五十
一。即相應唯識。色法十一。即唯識所變。不相應有
二十四。即唯識分位。無為法有六。即唯識實性故
也。又古釋明五義。一境唯識。二教唯識。三理唯識。
四行唯識。五果唯識。又復言唯識者。具五種觀。一
遣虗存實觀。唯遮外境非有。即遣徧計之虗。識表
內心不無。是存依圓之實也。二捨濫留純觀。若論
自證分轉成見相二分。則相分內境。本是依他起
性。不同外境之無。應云唯見唯相。今恐相分濫同
所計外境。故但云唯識。即是捨濫留純也。三攝末
歸本觀。相見二分。皆依自證分起。今攝相見之末。
歸於自證之本。故直云唯識。即唯是自證體也。四
隱劣顯勝觀。若論心王心所。各有四分。應云唯心
心所。但心所劣。心王勝。心所不能為主。心王有自
在義。舉王則能攝所。如舉帝王必有臣佐。故隱心
所之劣。伹顯心王之勝。直名為唯識也。五遣相證
性觀。相者。依他起性。如幻事等。性者。圓成實性。即
二空所顯真如。是故論云。諸心心所。依他起故。亦
如幻事。非真實有。為遣妄執心心所外實有境故。
說唯有識。若執唯識真實有者。如執外境。亦是法
執。又云。如前所說識差別相。依理世俗。非真勝義。
真勝義中。心言絕故。如伽陀說。心意識八種。俗故
相有別。真故相無別。相所相無故。又云。此諸法勝
義。亦即是真如。常如其性故。即唯識實性。當知唯
識二字。即是遣相證性。故宗前敬敘。即云稽首唯
識性也。論有宗論釋論。今天親三十頌。即是宗論。
亦名本論。護法等十菩薩所造百卷論文。即是釋
論。亦名末論也。五重玄義者。單法為名。唯識實性
為體。即是二空所顯真如。五唯識觀斷障證果為
宗。攝之秪是二空妙觀。初之二觀。具遣凡外我法
二執。令達二空。後之三觀。為遣微細法執。令其深
達法空。二空既達。二障隨斷。斷煩惱障。證真解脫。
斷所知障。證大菩提也。遮執生解為用。大乘生酥
以為教相。
△二明頌主。】

「天親菩薩造頌」

【梵語婆藪槃豆。此云天親。弟兄三人。長名無著。先
修禪定。即得離欲。思惟空義不能得入。欲自殺身。
賓頭盧尊者為說小乘空觀。如教觀之。即便得入。
意猶未安。謂理不應止爾。因乘神通。往兜率天。諮
問彌勒菩薩。為說大乘空觀。還閻浮提。如說思惟。
地六種動。尋便得悟。因此名阿僧伽。譯為無著。爾
後數上兜率。諮問大乘經義。隨有所得。還為人說。
聞者多不生信。因自發願。欲令眾生信解大乘。惟
願大師。下閻浮提解說大乘。彌勒即如其願。每于
夜時。下閻浮提。放大光明。集有緣眾。於說法堂。誦
出十七地經。凡四月夜方竟。即今瑜伽師地論也。
因此眾人皆信大乘。第二子名天親。博學多聞。徧
通諸部。神才俊朗。戒行清高。執小乘解。不信大乘。
無著恐其造論破壞大乘。遣使報云。我今疾篤。汝
可急來。天親隨使。與兄相見。諮問病源。兄曰。我今
心病。由汝而生。汝不信大乘。恒生毀謗。以此惡業。
必永沉淪。我今愁苦。命將不全。天親驚懼。即請兄
解說大乘。隨得解悟。於是就兄廣學。悉得通達。咎
昔毀謗。欲割舌以謝其罪。兄云。汝舌善巧毀謗大
乘。欲滅此罪。亦當善巧解說大乘。遂製十地論。攝
大乘論。此二論是創歸大乘之作。既又採撮玄機。
提控精䆳。著唯識三十頌。以暢大乘妙趣。
△三明
論主。】

「護法等菩薩造」

【梵語達磨波羅。唐云護法。達羅毗茶國大臣之子。
少而爽慧。王愛其才。欲妻以公主。菩薩久修離欲。
無心愛染。將成之夕。特起憂煩。於佛像前懇祈加
護。願脫茲難。感大神王。携負送置一山寺佛堂中。
僧謂為盜。菩薩自陳由委。聞者驚嗟。因即出家。專
精正法。究通諸部。等者。等於親勝。火辯。德慧。安慧。
難陀。淨月。勝友。陳那。智月。九大論師也。十師各造
釋十卷。故卷有百。慈恩基師以其旨殊見異。稟者
無依。固請奘師糅成十卷。然而文多影略。以護法
為司南。故首標護法也。
△四明譯師。】

「唐三藏法師玄奘譯」

【唐者李氏有天下之國號。三藏者。經律論也。法師
者。正法自軌。弘辯導人。玄奘者。法師之諱。親遊西
域。傳法相宗。具如慈恩傳中廣明。譯者。翻梵成華。
以此易彼也。

△入文為三。初宗前敬敘分。二依教廣成分。三釋
結施願分。初中二。初歸敬述意。二造論因緣。今初。】

「稽首唯識性。滿分清淨者。我今釋彼說。利樂諸有情。」

【初二句。是歸敬。後二句。是述意也。稽首二字。是能
歸。唯識性等。是所歸。能歸須具三業。今口稱稽首
以表敬意。則三業具足。所歸秪是三寶。今唯識性。
即法寶。滿清淨者。即佛寶。分清淨者。即僧寶。然唯
識有五位百法。此獨稱性。以是所依故。復是所證
故。究竟位中。轉八識成四智。轉依如之生死成依
如之涅槃。出障圓明。名滿清淨。通達位後。先轉六
七二識。成妙觀察平等性智。斷十重障。證十真如。
名分清淨。此之三寶。有情本具。無始迷背。不自覺
知。天親菩薩造三十頌。本為利益安樂有情。故先
歸命三寶。求于加被。釋彼三十頌中所說之義。令
諸有情。得生解起行之利。臻斷障證果之樂。乃護
法等造論之深意也。
△二造論因緣二初。通為利
生。二別為破執。今初。】

「今造此論。為於二空有迷謬者生正解故。生解。為斷
二重障故。由我法執。二障具生。若證二空。彼障隨斷
斷障。為得二勝果故。由斷續生煩惱障故。證真解脫。
由斷礙解所知障故。得大菩提。」

【迷謂迷理。不達我法二空也。謬。謂謬執。妄執實我
實法也。由今論中。以真比量。真能破執。真能立理。
故使迷謬之人。得生正解。解二空故。不起我法二
執。則斷煩惱所知二障。斷煩惱障。則不隨其生死
相續。證大涅槃。名真解脫。斷所知障。則于所知事
理無復障礙。得無礙解。名大菩提。
△二別為破執
又二初。破凡外。二破四師。今初。】

「又為開示謬執我法。迷唯識者。令達二空。於唯識理
如實知故。」

【謬執我法。具如下文所列所破。今既令達我法二
空。便如實知唯識相性。此遣虗存實觀之力也。
△
二破四師。】

「復有迷謬唯識理者。或執外境。如識非無。或執內識。
如境非有。或執諸識用別體同。或執離心無別心所。
為遮此等種種異執。令於唯識深妙理中得如實解。
故作斯論。」

【四師所執。雖各不同。而於唯識深妙之理。皆悉迷
謬。故作論以遮遣之。初云或執外境亦如識之非
無。此即有宗。依於阿含教中說十二處。遂妄計為
心境俱有。不知阿含但是立十二處以明無我。非
謂五根六塵果是心外實法也。今明六塵俱是識
之相分。五根俱是色之功能。非外四大所造。亦是
遣虗存實觀之所治。次云或執內識亦如境之非
有。此即清辯。依于大乘教中所說一切無性。遂妄
計為心境皆無。不知大乘但明諸法無實。意令遣
相證性。非是撥無俗諦。成惡取空也。今明識是依
他起性。四分皆有。伹相分非在於心外。見分不離
於識體。雖無實我實法。仍有緣起差別。乃捨濫留
純觀。攝末歸本觀之所治。三云或執諸識用別體
同此即一類菩薩。依于大乘教中所說心性是一。
能生一切諸法。如一水鏡。多波像生。遂妄計為識
體定一。不知大乘但明理體無二。亦令遣相證性
非謂八識種現當體行相總無差別也。今明八識
各從種生。各有現行。所依不同。所緣亦別。此識滅
時餘識不滅。又復各具四分。見相二分是用。用固
各別。自證證自證之二分是體。體亦非同良由如
來藏心不思議故。舉體而為眼識之四分。復舉體
而為耳鼻等識之四分。非分一如來藏而為八識。
亦非八識只共一如來藏。又非八識便成八如來
藏。此與泥團微塵之喻自不相侔。是故約真諦則
相無別。體用俱泯。不得但云體同。約俗諦則相有
別。體用俱分。不得但云用別。又若約所依理體。則
一尚叵得。如何復說用別。若約八識當體。則相各
有異。又如何可說體同。當知水鏡波像之喻。自有
二義。一者遣相證性義。則如來藏性如水如鏡。八
識體用俱如波像。固不得云諸識用別體同。二者
攝末歸本義。則八識之各各內二分。一一如水如
鏡。其各各相見二分。一一如波如像。亦不得云諸
識用別體同。今此一類大乘。依於遣相證性義中
而起妄執。故為攝末歸本觀之所治。四云或執離
心無別心所。此即經部。依于經中所言士夫六界。
復言染淨由心。遂計心所但是依於識之分位假
立。無別實有。不知經中乃約心王勝故。所以伹說
由心。及說地水火風空識。名為六界。然既說心王。
必有心所與之相應。故唯識言。亦攝心所。此從隱
劣顯勝義中起執。仍為此觀所治。蓋但隱心所之
劣。非竟無心所也。斯論所明實無外境。唯有內心
體用條然。王所宛爾。能令四執渙然冰釋。于唯識
理如實而解。不乖異故。名之為如。真比量也。非影
響故。名之為實。真現量也。

△二依教廣成分三。初略答外難略標識相。二廣
明識相顯前頌意。三明修行位次。初中二。初托問
舉頌。二以論釋成。今初。】

「若唯有識。云何世間及諸聖教說有我法。頌曰。

由假說我法。有種種相轉。彼依識所變。此能變唯三。
謂異熟思量。及了別境識。」

【問意在說有二字。謂說有則非無。答釋在假說二
字。謂假說則非實有也。餘如論文自釋。
△二以論
釋成二。初釋前三句。二釋後二句。初中二。初略釋。
二廣釋。初中二。初正釋。二結判。初又三。初釋第一
句。次釋第二句。後釋第三句。今初。】

「論曰。世間聖教。說有我法。但由假立。非實有性。我謂
主宰。法。謂軌持。」

【世間說有我法。是無體隨情假。隨自執情。妄名為
我法故。如有情命者等。實德業等是也。聖教說有
我法。是有體強設假。隨位隨緣。假施設故。如預流
一來等。蘊處界等是也。主有自在力。宰有割斷力。
又主是體。宰是用約。主宰義。故名為我。軌範可生
物解。任持不捨自相。約軌持義。故名為法世間妄
計為實。聖教知由假立也。
△次釋第二句。】

「彼二俱有種種相轉。我種種相。謂有情命者等。預流
一來等。法種種相。謂實德業等。蘊處界等。轉。謂隨緣
施設有異。」

【有情命者等。謂十六知見。世間所妄執之我也。預
流一來等。謂三乘名位。聖教所假說之我也。實德
業等。謂勝論六句。及餘種種世間所妄執之法也。
蘊處界等。謂三科開合。及四諦十二因緣六度十
力一切法相。聖教所假說之法也。隨緣施設有異
者。且如五蘊和合。妄計有我。施設有情之名。妄計
色心連持不斷。別有實體。施設命者之名。斷分別
惑。施設預流果名。斷欲界思惑六品。施設一來果
名。乃至斷盡我法二執。施設羅漢如來果名。又為
迷心重者。施設五蘊之名。為迷色重者。施設十二
處名。乃至為治六蔽。施設六度名等。
△後釋第三
句又二。初徵起總釋。二約義別釋。今初。】

「(徵曰。)如是諸相若由假說。依何得成(釋曰)。彼相皆依識所
轉變而假施設。」

【△二約義別釋二。初釋聖教假說所依。二釋世間
假說所依。今初。】

「識謂了別。此中識言。亦攝心所。定相應故。變。謂識體
轉似二分。相見俱依自證起故。依斯二分。施設我法。
彼二離此無所依故。」

【先釋八識皆是了別之義。謂眼識了別色。耳識了
別聲。乃至第八識了別根身器界種子也。識之為
言。亦攝心所。以心王決定與諸心所恒相應故。自
證是識體。相見二分。皆依體起。依此相見二分。施
設種種我法。故彼我法二名。離此相見二分更無
所依。夫我法但依相見施設。則我法非有。相見不
無。即遣虗存實觀也。相見俱依自證而起。則用不
離體。體外無用。即攝末歸本觀。及捨濫留純觀也。
識言亦攝心所。即隱劣顯勝觀也。
△二釋世間假
說所依。】

「或復內識轉似外境(謂由)。我法分別熏習力故。諸識生
時(遂即)變似我法。此(似)我法(之)相。雖(復仍)在內識。而由(虗妄)
分別(故)。似外境(幻)現。諸有情類無始時來(遂妄)。緣此(似我
法之相分)執為實我實法(譬)。如(病)患(及睡)夢者(由于)。患夢力故。
心似種種外境相現(雖無外境而患夢人)。緣此(種種似相)。執為實有
外境。」

【前文聖教假說所依。通于八識及諸心所。此中世
間假說所依。局在第六意識。前是依他起性。由依
他故。得起徧計。此是徧計執性。由徧計故。亦熏依
他也。故宗鏡云。護法正義。一切心心所四分皆依
他起。於中妄執為決定實者。方名徧計執性。乃至
於圓成性及五塵性境若堅執為實者。亦名徧計
所執。然本來無體龜毛兔角等。不對執心。即非徧
計性。今亦多有妄認龜毛等為徧計性者非也。初
正釋竟。
△二結判又二。初判假實。二判有無。今初。】

「愚夫所計實我實法。都無所有。但隨妄情而施設故。
說之為假。內識所變似我似法。雖有而非實我法性。
然似彼(我法而)現。故說為假。」

【初即無體隨情假。次即有體強設假也。
△二判有
無。】

「外境隨情而施設故。非有如識。內識必依因緣生故。
非無如境。由此便遮增減二執。」

【非有如識。謂非如識之有。非無如境。謂非如境之
無也。執境為有。是增益謗。執識亦無。是減損謗。今
成立唯識。遣虗存實。故能遮止二執。】

「境依內識而假立故。唯世俗有。識是假境所依事故
亦勝義有。」

【識外我法。固如龜毛兔角。決定非有。識內相分之
境。亦如水月鏡華。但約世俗假名為有。非實有也
若夫識體。則是假境所依事體。義通真俗。故約勝
義。亦得名有也。勝義。即四真諦中第一體用顯現
諦。此更約二諦以判有無。即捨濫留純義。初略釋
前三句竟。
△二廣釋三。初徵答總標。二徵答別釋。
三總結無實。今初。】

「云何應知實無外境。唯有內識似外境生(答)。實我實
法不可得故。」

【△二徵答別釋二。初破我執。二破法執。初中三。初
假問徵起。二正破我相。三問答釋妨。今初。】

「如何實我不可得耶。」

【△二正破我相三。初敘破外小所執。二立量以顯
唯識。三結判俱生分別。初中三。初別破六師三計。
二別破小乘三計。三總約識根塵破。初又二。初敘
計。二破斥。今初。】

「諸所執我。略有三種。一者執我體常周徧。量同虗空
隨處造業。受苦樂故。二者執我其體雖常。而量不定
隨身大小。有卷舒故。三者執我體常至細。如一極微。
潛轉身中。作事業故。」

【第一執。即勝論計作者名我。數論計受者名我。第
二執。即無慚及尼犍子所計。第三執。即獸主及徧
出所計。故名六師三計。
△二破斥為三。初破常徧
次破不定。後破至細。今初。】

「初且非理。所以者何。執我常遍量同虗空。應不隨身
受苦樂等。又常遍故。應無動轉。如何隨身能造諸
業。」

【此先約受者作者以破非常遍也。動乃有業。故無
動轉。則不能造業。】

「又所執我。一切有情為同為異。若言(一切有情)同(一我)者(則)。
一(有情)作業時。一切(有情亦)應作(業。)一(有情)受果時。一切(有情
亦)應受(果)一(有情)得解脫時。一切(有情亦)應解脫(此則世間不成
差別安立)。便成大過。若言(一切有情之我體各)異者。諸有情(之)我更
相遍故(其)。體(便)應相雜。又(處處皆有一切有情之我所遍。則)一(有情)作
業一(有情)受果時。與一切(有情之)我(其)處(所更)無別故(亦即)。應
名(為)一切(有情之)所作所受。」

【此更約我體同異。以破常遍義皆不成也。】

「若謂作受各有所屬。無斯過者。理亦不然。業果及身
與諸我合。屬此非彼。不應理故。」

【恐彼救云。我體雖復各遍。而作受各有所屬。故無
一作一受。應名一切所作所受之過。今牒破云理
亦不然。蓋我體既遍。則業果及身。必與諸有情之
我體合。若仍屬此而非屬彼。既有偏屬。便不名徧
與我體周遍之理。不相應故。】

「(又)一(有情)解脫時。一切(有情皆)應解脫(以)。所修證(之)法(亦與)。
一切(有情之)我(體)合故。」

【既一作一切作。一受一切受。亦應一解脫一切解
脫。既作受解脫各有所屬。則常遍之義不成矣。
△
次破不定。】

「中亦非理。所以者何。我體(設使)常住不應隨身而有舒
卷。既有舒卷(則便)。如􂴮籥風。應非常住。又我(既)隨身(大小)
應(即如身之)可分析。如何可執我體一耶。故彼所言。如童
豎戲。」

【文義並顯。不必更解。
△後破至細。】

「後亦非理。所以者何(既云)。我量至小如一極微。如何能
令大身遍動。若謂(我體)雖小。而速巡身。如旋火輪。似遍
動者。則所執我。非一非常。諸有往來。非常一故。」

【先破小我不能令大身動。次破往來則非常一。以
或往或來故非常。往者不是來者故非一也。初別
破六師三計竟。
△二別破小乘三計二。初敘計。二
破斥。今初。】

「又所執我。復有三種。一者即蘊。二者離蘊。三者與蘊
非即非離。」

【此三皆即附佛法之外道也。
△二破斥三。初破即
蘊。二破離蘊。三破非即非離。今初。】

「初即蘊我。理且不然。我應如蘊。非常一故。」

【先總破也。蘊生滅故非常。蘊有五故非一。】

「又內諸色。定非實我。如外諸色。有質礙故。」

【此下別破。先破色蘊非我。內諸色。謂五根身。外諸
色。謂五塵境。此身假借四大所成。與外四大五塵
毫無差別。既有質礙。便可分析。豈可執為我哉。量
云。色身是有法。定非實我宗。因云有質礙故。喻如
外色。】

「心心所法。亦非實我。不恒相續。待眾緣故。」

【此破受想行識四蘊非我。心。即八識心王。即識蘊
也。心所。即五十一心所。即受想行三蘊也。前六識
及相應心所。悉皆不恒相續。眼識待九緣生。耳識
待八緣生。鼻舌身識待七緣生。意識待五緣生。故
非實我。第七第八兩識。雖恒相續。亦待三緣四緣
而生。亦非實我。然餘乘本不知有第七第八兩識。
故不復論。今但破彼妄計六識心王。受想行之心
所為我而巳。量云。心心所是有法。定非實我宗。因
云。不恒相續。待眾緣故。喻如聲等。】

「餘行餘色。亦非實我。如虗空等非覺性故。」

【此更破不相應行。及法處所攝色非我。以此不相
應行及法處色。雖無形質。非覺性故。量云。餘行餘
色是有法。定非實我宗。因云。非覺性故。喻如虗空。
初破即蘊竟。
△次破離蘊。】

「中離蘊我。理亦不然。應如虗空。無作受故。」

【所執之我。既離五蘊。則非色非心。應如虗空。不能
作業。亦不受報。又豈可喚虗空為我耶。
△三破非
即非離。】

「後俱非我。理亦不然(既)。許依蘊立(我又)非即(蘊)離蘊(則所
執我)。應如瓶等(依泥團立。非即泥。非離泥。但是假法。)非實我故。又既不可
說有為無為。亦應不可說是我非我。故彼所執實我
不成。」

【先立量云。彼所執非即離蘊之我是有法。定非實
我宗。因云。許依蘊立故。喻如瓶等。次更以有為無
為例破。蓋若即五蘊。則是有為。若離五蘊。則是無
為。今非即蘊。則不可說有為。又非離蘊。則不可說
無為。既不可說有為無為。又豈可說是我非我。而
執有實我。不亦謬乎。二別破小乘三計竟。
△三總
約識根塵破三。初約思慮有無破。即約識破。二約
作用有無破。即約根破。三約所緣是否破。即約塵
破。今初。】

「又諸所執實有我體。為有思慮。為無思慮。若有思慮。
應是無常。非一切時有思慮故。若無思慮。應如虗空。
不能作業。亦不受果。故所執我。理俱不成。」

【先雙徵。次別破。後總結。並可知。
△二約作用有無
破。即約根破。】

「又諸所執實有我體。為有作用。為無作用。若有作用。
如手足等。應是無常。若無作用。如兔角等。應非實我
故所執我。二俱不成。」

【亦雙徵。別破。總結。可知。
△三約所緣是否破。即約
塵破。】

「又諸所執實有我體。為是我見所緣境不。若非我見
所緣境者。汝等云何知實有我。若是我見所緣境者
(則)應有我見(者)非顛倒攝(以其)。如實知故。若爾(果然如實不倒。)
如何執有我者所信(阿含等)至教(仍)。皆毀(斥)我見。稱讚
無我(而)。言無我見(者)能證涅槃。執著我見沉淪生死。
豈有邪見能證涅槃。正見翻令沉淪生死。」

【亦先以是不總徵。次別破也。先破若非我見所緣。
則既非所緣。云何知有。此易可解。次破若是我見
所緣。則應我見果見實我。便非顛倒。既我見非是
顛倒。則應反成正見。而無我反為邪見矣。如何無
我之邪見。至教中反稱讚為能證涅槃。如何有我
之正見。至教中翻訶毀為沉淪生死耶。初敘破外
小所執竟。
△二立量以顯唯識。】

「又諸我見。不緣實我。有所緣故。如緣餘心。」

【此先以真比量而破能緣也。量云。諸執我之見是
有法。必不能緣于實我宗。因云。以其有所緣故。喻
如緣餘法之心。蓋凡餘心所緣。但能緣自所變相
分。決定不能緣心外法。則今諸執我見。亦但能緣
自所變之相分。妄計為我而巳。豈心外果有實我。
而我見果能緣之也哉。】

「我見所緣。定非實我。是所緣故。如所餘法。」

【此更以真比量而破所緣也。量云。我見之所緣者
是有法。決定非實我宗。因云。以是我見之所緣故
喻如所餘色等五塵之法。蓋色等五塵。但是五識
所變相分。非心外有實境也。今所執實我。既是我
見所緣。亦但即是我見所變相分而巳。豈真有實
我哉。問。假使外人不許有相分色。則同喻應犯無
俱不成之過。答。縱使外人不許有相分色。而所緣
五塵外境變壞無常。亦得與無實我無同喻也。】

「是故我見不緣實我。但緣內識變現諸蘊。隨自妄情
種種計度。」

【初一量破能緣。則顯我見是倒顛見而非正見。次
一量破所緣。則顯實我是非量境而非性境。故今
結成唯識所變。識外決無實我也。二立量以顯唯
識竟。
△三結判俱生分別二。初結屬二種。二判其
有無。初結屬二種。】

「然諸我執。略有二種。一者俱生。二者分別。俱生我執。
無始時來虗妄熏習內因力故。恒與身俱。不待邪教
及邪分別。任運而轉。故名俱生。此復二種。一常相續。
在第七識。緣第八識(之見分以為本質。隨即變)起(第七識)自心(中之影子
以為)相(分遂妄)執為(內自)實我。二有間斷。在第六識。緣(第八)識
所變五取蘊相(之)或總或別(托此為質隨即變)。起(第六識)自心
(中之影子以為)相(分。遂妄)執為實我。此二我執。細故難斷(直待見道
之)。後修道(位)中。數數修習勝生空觀。方能除滅。分別
我執(雖有無始內熏之因)。亦(必)由(於)現在外緣力故。非與身俱。
要待邪教(為緣)及(稟邪教而內起)邪分別。然後方起。故名分別。
唯在第六意識中有。此亦二種。一緣邪教所說(即離俱非
等)蘊相(托為本質隨即變)。起(第六識)自心(中之影子以為)相(分。)分別計
度。執為緣我。二緣邪教所說(大小不定等)我相(托為本質隨即變)。
起(第六識)自心(中之影子以為)相(分。)分別計度。執為實我。此二
我執。麤故易斷。初見道時。觀一切法(中眾)生(本)空(所顯)真
如(之理。)即能除滅。」

【邪教所說蘊相。即附佛法之外道所說。邪教所說
我相。即外道六師所說也。餘可知。
△二判其有無
又三。初約相質判有無。二約依徧判有無。三引證。
今初。】

「如是所說一切我執。自心外蘊。或有或無。自心內蘊
一切皆有。是故我執。皆緣無常五取蘊相。妄執為我。」

【自心外蘊。謂本質。自心內蘊。謂相分也。餘可知。
△
二約依徧判有無。】

「然諸蘊相。從緣生故。是如幻有。妄所執我。橫計度故。
決定非有(從緣生。謂依他起性。橫計度。謂徧計所執性也)。」

【△三引證。】

「故契經說。苾蒭當知。世間沙門婆羅門等所有我見。
一切皆緣五取蘊起(二正破我相竟)。」

【△三問答釋妨二。初正釋妨難。二結成唯識。初中
三。初約憶識誦習釋。二約造業受果釋。三約生死
涅槃釋。今初。】

「實我若無。云何得有憶識誦習恩怨等事(答)。所執實
我既常無變。後應如前。是事非有。前應如後。是事非
無。以後與前體無別故。若謂我用前後變易。非我體
者。理亦不然。用不離體。應常有故。體不離用。應非常
故。」

【先問難。次答破也。答中先約前後有無破。謂我既
常恒無變。則前必如後。後必如前。後若如前。則前
本無憶識誦習恩怨等事。後不應有。前若如後。則
後既有憶識誦習恩怨等事。前不應無。以後與前
體無別故。次若謂下。約體用常無常以破轉計。恐
轉計云。我用不妨前後變易。我體則常無變。故破
之云理亦不然。以體用決不相離。用不離體。則體
常用亦應常。體不離用。則用既無常。體亦應非常
故。】

「然諸有情各有本識。一類相續。任持種子。與一切法
更互為因。熏習力故。得有如是憶識等事。故所設難。
於汝有失。非於我宗。」

【此既約前後體用以破我執。乃申明得有憶識等
事之理也。本識。謂第八識。一類。謂唯是無覆無記。
相續。謂無間而轉。任持種子。謂能持世出世種。一
切法。謂前七轉識及心所法并色法等。更互為因。
謂諸法現行熏于本識。即以諸法為本識之因。本
識所藏種子生起現行。即以本識為諸法之因。由
此熏習力故。得有憶識等事。何須有實我哉。故所
設難於汝有失者。結前兩番破斥。非於我宗者。結
後申明正理也。
△二約造業受果釋。】

「若無實我。誰能造業。誰受果耶(答)。所執實我。既無變
易猶如虗空。如何可能造業受果。若有變易。應是無
常。」

【此亦先問難。次答破也。若無變易。則無造無受。猶
如虗空。虗空豈是實我。若有造有受。則有變易。應
是無常。無常又豈實我哉。】

「然諸有情心心所法因緣力故。相續無斷。造業受果。
於理無違。」

【此亦既約無變易有變易以破我執。乃申明得有
造業受果之理也。八識心心所法。現行種子互為
因緣。相續生起。恒無間斷。造業受果。理皆得成。又
何須別執實我哉。
△三約生死涅槃釋。】

「我若實無。誰於生死輪迴諸趣。誰復厭苦求趣涅槃
(答)。所執實我既無生滅。如何可說生死輪迴。常如虗
空。非苦所惱。何為厭捨求趣涅槃。故彼所言。常為自
害。」

【此亦先難問。次答破也。文義並顯。】

「然有情類身心相續(於相續中。起諸)。煩惱(造作諸)。業(以此惑業之)。力
(所以)。輪迴諸趣(受苦復由)厭患(諸趣)苦故(所以)。求趣涅槃。」

【此亦既破彼執。復申正理也。初正釋妨難竟。
△二
結成唯識。】

「由此故知定無實我。但有諸識。無始時來前滅後生。
因果相續。由妄熏習。似我相現。愚者於中妄執為我。」

【初破我執竟。然此虗妄我執。乃分段生死之根本。
無餘涅槃之大障。毫忽未盡。仍名有漏。故大佛頂
經云。現前雖成九次第定。不得漏盡成阿羅漢。皆
由執此生死妄想悞為真實。正謂此也。此且約俱
生我執言之。若夫大小不定之戲論。即離俱非之
謬談。則是分別所起。名為見惑。此惑不除。終成凡
外。是故欲為佛弟子者。先須向此論文隨義觀察。
必使我執蕩然不萌。方於佛法有造修分。其或不
然。縱令持戒坐禪。廣學博問。我見未伏。秖成附佛
法之外道而巳。可不畏哉。
△二破法執二。初總問
徵起。二正破諸執。今初。】

「如何識外實有諸法不可得耶。外道餘乘所執外法。
理非有故。」

【△二正破諸執三。初敘破外小所執。二立量以顯
唯識。三結判俱生分別。初中二。初破外道。二破餘
乘。初又三。初假問徵起。二別破十三家。三總破四
句。今初。】

「外道所執。云何非有。」

【△二別破十三家五。初破數論。二破勝論。三破自
在天等八論。四破二種聲論。五破順世師論。初又
二。初敘執。二破斥。今初。】

「且數論者。執(神)我(之性)是思。受用薩埵剌闍答摩所成
大等二十三法。然(此)大等(二十三)法(以薩埵等)。三事合成。是
實非假。現量所得。」

【薩埵。此翻有情。亦翻勇。亦翻貪。剌闍。此翻塵坌。亦
翻微。亦翻瞋。答摩。此翻闇。亦翻黑。亦翻癡。彼計冥
初自性。即薩埵剌闍答摩三事。能成一切諸法。自
性初生大。亦名覺慧。覺生我慢。慢生五微。亦名五
唯。一聲。二觸。三色。四香。五味也。五唯生五大。一空
二風。三火。四水。五地也。五大生十一根。一耳。二身。
三眼。四鼻。五舌(名五知根)。六語具。七手。八足。九小便道。
十大便道(名五作業根)。十一肉團心(名平等根)。此二十三法。
皆第二十五神我之所受用。
△二破斥二。初正破。
二結非。初中七。初破所成不實。二以能所互破。三
以體用互破。四破三合成一。五約合不合破。六破
各有三相。七破所成無別。今初。】

「彼執非理。所以者何。大等諸法。多事成故。如軍林等。
應假非實。如何可說現量得耶。」

【量云。後執所生大等二十三法是有法。應假非實
宗。因云。薩埵等多事成故。喻如軍林。
△二以能所
互破。】

「又大等(二十三)法若是實有。應如本(薩埵等三)事。非(待)三(事)
合成(又)。薩埵等三即大等故。應如大等亦(待)三(事)合
成。轉變非常。為例亦爾。」

【由彼妄計能成三事。即所成大等二十三法。故以
能所互相破奪之也。言轉變非常為例亦爾者。三
事是能成。故彼許能轉變。大等是所成。故彼許為
非常。然彼謂能成即是所成。則本事既能轉變。大
等亦應能轉變矣。大等既屬非常。本事亦應非常
矣。
△三以體用互破。】

「又三本事各多功能。體亦應多。能體一故。三體既遍。
一處變時餘亦應爾。體無別故。」

【三本事各多功能者。謂能造二十三法故也。故以
體從能。則體亦應多。以功能與體性。是一而不相
離故。若謂三事之體徧於二十三法。故非多者。則
三體既遍。三能亦遍。一處變為二十三法之時。餘
處亦復應爾。各頓變起二十三法。以體既遍。則彼
處此處更無別故。
△四破三合成一。】

「許此三事體相各別。如何和合共成(大等)一相。不應(未合
是三)。合時變為一相(以合時之體)。與未合時體無別故。若謂
三事體異相同。便違巳宗體相是一(三事之)。體應如(大等
之)相(則亦)。冥然是一(大等大)。相應如(三事之)體(則亦)。顯然有三
(此則應云一合成一。或云三合成三)。故不應言三(事和)合(共)成(大等)一(相。)又
(本事之)三是別。大等(俱三所成)是總(汝執)。總別(皆是實法。是)一(類)故。
應非一三。」

【先正破。次若謂下。破轉計。言違巳宗者。彼計薩埵
相即薩埵體。乃至答摩相即答摩體故。又三是別
下。更約總別破。言應非一三者。總應如別。是三非
一。別應如總。是一非三也。
△五約合不合破。】

「此三變時。若不和合成(色等)一相者(則)。應如未變(時一般。)
如何現見是一色等。若三(事)和合成一相者。應失本
(未變時三事)別相(相失則)。體亦應隨失。」

【先破不合。次若三下。破合也。】

「不可說三各有二相。一總。二別。總即別故。總亦應三。
如何見一。」

【此破轉計也。恐轉計曰。薩埵等三。各有二相。一總。
二別。因別相故。未合是三。因總相故。合時見一。今
破之曰。不可說三各有總別二相。假令三法各有
二相。而薩埵上之總相。非剌闍答摩上之總相。乃
至答摩上之總相。非薩埵剌闍上之總相。是則總
即別故。總亦應三。如何現見是一色等耶。
△六破
各有三相。】

「若謂三(事之)體各有(薩埵等)三相(但以)。和(合)雜(沓而)難(了)知。故
(唯)見(是)一者。既有三相。寧見為一(又三事既平等各有三相)。復如
何知三事有異(又)。若彼一一(事)皆具三相。應一一事
(即)能成(于)色等。何所闕少(而更)。待三和合(方成色等法耶。又三事皆
具三相。則三事之)。體亦應各(各有)三。以(彼計)體即相故。」

【△七破所成無別。】

「又大等(二十三)法(既)。皆(以)三(事)合成(則)。展轉相望。應無
差別。是則(所計三事之)因(二十三法之)。果(及)。唯量。諸大。諸根差
別(一一)皆不得成。若爾(則)。一根應得一切境。或應一境
(而為)一切根所得。世間現見情與非情。淨穢等物。現比
量等。皆應無異。便為大失。」

【唯量。即五唯。諸大。即五大。諸根。即十一根也。一根
應得一切境者。以根根皆三事所成。無差別故。或
應一境一切根所得者。以境境亦三事所成。無差
別故。初正破竟。問。後文如來五根。一一皆於五塵
境轉。不幾為數論解難耶。答。如來由達諸法無性。
永斷俱生法執種子。故一一法。皆稱真性。任運圓
融。彼方妄計心外實法。情執熾然。觸途成礙。豈能
藉口于諸根互用哉。
△二結非。】

「故彼(數論)所執實法不成。但是妄情計度為有。」

【△二破勝論二。初敘執。二破斥。今初。】

「勝論所執實等句義。多(分是)實(及)有(自)性(是)。現量所得
(之境)。」

【彼執六句勝義。一實。二德。三業。四大有。五同異。六
和合也。一實句者。執有九種。一地。二水。三火。四風。
五空。六時。七方。八我。九意。二德句者。執有二十四
種。一色。二香。三味。四觸。五數。六量。七別性。八合。九
離。十彼性。十一此性。十二覺。十三樂。十四苦。十五
欲。十六瞋。十七勤勇。十八重性(即堅)。十九液性(即煖)。二
十潤(即濕)。二十一行(去聲即動)。二十二法。二十三非法。二
十四聲。三業句者。執有五種。一取。二捨。三屈。四伸。
五行(平聲)。四大有句者。彼執離實德業之外。別有一
法為體。由此大有乃有實德業故。五同異句者。如
地望地。有其同義。望於水等。即有異義。地之同異。
是地非水。水等同異。其義亦然。彼亦執為離實德
業有別自體。六和合句者。謂法和集。由和合句。如
鳥飛空。忽至樹枝。住而不去。由和合句故。令有住
等。
△二破斥二。初正破。二結非。初中二。初明諸句
體非實有。二明諸句非現量得。初中八。初破諸句
中常無常。二以實德二句對破。三破實句有礙常。
四破諸句無礙法。五約實有二句互破諸句。六破
大有性。七破同異性。八破和合句。今初。】

「彼執非理。所以者何。諸句義中。且常住者。若能生果。
應是無常。有作用故。如所生果。若不生果。應非離識
實有自性。如兔角等。諸無常者。若有質礙。便有方分。
應可分析。如軍林等。非實有性。若無質礙。如心心所。
應非離此有實自性。」

【此先總立四量。破彼所執諸句義中常無常法。一
一非實有也。彼執六句義中。或有是常。或是無常。
然皆妄計實有。今故不必細辨。但以四量而總破
之。先立二量。破彼所計常住實法。由彼所計常住
實法。有能生果者。有不生果者。初破能生果者量
云。汝所執能生果之常住實法是有法。應是無常
宗。因云。有作用故。喻如所生果。二破不生果者量
云。汝所執不生果之常住實法是有法。應非離識
實有自性宗。因云。無作用故。喻如兔角。次立二量。
破彼所計無常實法。由彼所計無常實法。有有質
礙者。有無質礙者。初破有質礙者量云。汝所執有
質礙無常之心外實法是有法。非實有性宗。因云。
有方分故。可分析故。喻如軍林。二破無質礙者量
云。汝所執無質礙無常之心外實法是有法。應非
離識有實自性宗。因云。無質礙故。喻如心心所。
△
二以實德二句對破。】

「又彼所執地水火風(有法。)應非有礙實句義攝(宗。)身根
所觸故(因。)如堅濕煖動(喻。)即彼所執堅濕煖等(有法。)應
非無礙德句義攝(宗。)身根所觸故(因。)如地水火風(喻。)
地水火三。對青色等。俱眼所見。准此應責。故知無實
地水火風與堅濕等各別有性。亦非眼見實地水火
風。」

【彼計地水火風。是實句攝。以有質礙故。堅濕煖動。
是德句攝。以無質礙故。今先以德句無質礙為同
喻。破彼所執實句有質礙之非。次以實句有質礙
為同喻。破彼所執德句無質礙之非。以其同一身
根所觸之因。無別因故。既無別因。如何妄計實有
質礙。德無質礙。定各實有耶。地水火三等者。量云。
又彼所執地水火(有法。)應非有礙實句義攝(宗。)眼根
所見故(因。)如青等色(喻。)即彼所執青赤等色(有法。)應
非無礙德句義攝(宗。)眼根所見故(因。)如地水火(喻。)
故知下。結顯無性。謂彼所執實德句義。既皆不成。
則知地水火風與堅濕煖動。皆無實法。而人妄謂
眼見地水火風。亦豈實有識外之地水火風哉。蓋
地水火風。秪是第八識所變相分。與堅濕煖動。其
性無二。皆非心外實法。而眼見時。又托彼第八識
之相分以為本質。自於眼識變起相分以為所緣。
并不實見本質境也。眼若果見實火。何以不熱。果
見實水。何以不濕乎。
△三破實句中有礙常。】

「又彼所執實句義中有礙常者(有法。)皆有礙故(因。)如麤
地等(喻。)應是無常(宗)。」

【△四破諸句中無礙法。】

「諸句義中色根所取無質礙法(有法。)應皆有礙(宗。)許色
根取故(因。)如地水火風(喻)。」

【△五約實有二句互破諸句。】

「又彼所執非實(句攝之)德等(五句是有法。)應非離識有別自
性(宗。)非實攝故(因。)如石女兒(喻。)非(大)有(句攝之)實等(五句
是有法。)應非離識有別自性(宗。)非有攝故(因。)如空華等
(喻)。」

【△六破大有性。】

「彼所執(大)有(性是有法。)應離實等無別自性(宗。彼)許(大有性)非
無故(因。)如實德等(喻。)若(大有性)離(於)實等(有法。)應非(是大)有
性(宗。彼)許異實等故(因。)如畢竟無等(喻。)如有非無。無別
有性。如何實等有別有性。若離有法有別有性。應離
無法有別無性。彼既不然。此云何爾。故彼有性。唯妄
計度。」

【先立二量以破大有。若許為有。則不應離實德業。
若許其離實德業。則應是無。此易可知。如有非無
下。更以理徵破也。彼謂因此大有。乃能有實德業。
大有是能有。實德業是所有。能不是所。故必各別。
今難之曰。若實德業。必須有別大有句以有之。則
此大有句。更當有一有性以有之矣。如大有非無。
而無別有性以有之。如何實德業非無。乃須別有
此大有性以有之耶。又若離實等有法。可許別有
一箇大有性。則應離非實等無法。亦可許別有一
箇無性矣。彼無法之外。既無別無性。則此有法之
外。云何乃有別有性耶。故彼所執離實德業之大
有性。唯妄計度而巳。
△七破同異性。】

「又彼所執實德業(之同異)性。異實德業(之體而別有者。)理定不
然。」

【此先總斥。下立量破。】

「勿此(同異性。)亦(并)非實德業(上之同異)性(既)。異(於)實等(之體別有
同異性)故(喻)。如德業(之體。非實體)等。」

【彼計實句非德句。德句非業句。同異句非實德業
句。而仍就實德業上。展轉論同異性。故今破云。彼
所執同異性是有法。應非實德業之同異性宗。因
云。異實德業故。喻如德業句非實句。】

「又應實等(法即)非實等攝(以)。異實等(同異)性故(喻)。如德業
實等(各無同異也)。」

【前一量。破同異性與實德業不相干。此一量。破實
德業與同異性不相干也。量云。實德業是有法。即
非實德業攝宗。因云。異于實德業同異性故。喻如
德業實等。蓋同異性。不過依于諸法假立。彼既妄
執別有自體。不即諸法。則諸法亦不即同異矣。若
同異不即諸法。則將以何為同。以何為異。若諸法
不即同異。則實望實。不得名同。實望德業。不得名
異。既無同異。則不應或名為實。或名為德。或名為
業矣。】

「地等諸(同異)性。對地等體。更相徵詰。准此應知。」

【同異性是有法。非地等上之同異性宗。異地等別
有同異性故因。喻如水火風等。又應地等是有法。
即非地等宗。因云。異地等同異性故。喻如水火風
地等。蓋同異性。既離地水火風。則地水火風。亦必
離同異性。同異若離于地。則如水火及風。地若離
于同異。則望地不得名同。望水火風不得名異。展
轉皆無同異。又豈可喚作地水火風哉。】

「如實性等。無別實等性。實等亦應無別實性等。若離
實等有實等性。應離非實等有非實等性。彼既不爾。
此云何然。故同異性。唯假施設。」

【此亦更以理徵破也。彼計由同異性。令實德業成
同成異。能同異者。非所同異。故是別有。若然。則應
更有一同異性。令此同異得成同異。便有無窮之
過。今既如實德業之同異性等。無別實德業之同
異性而使其成同異性。則實德業之外。亦應無別
實德業之同異性等而使實德業成同異矣。又若
許離實德業。別有實德業之同異性。應離非實德
業。亦別有非實德業之非同異性。彼非實德業之
外。既別無非同異性。則此實德業外。云何別有同
異性耶。故同異性唯假施設。不可妄執為實有也。

△八破和合句。】

「又彼所執和合句義(有法。)定非實有(宗。)非有實等諸法
攝故(因)如畢竟無(喻。)彼許實等現量所得(今)。以理推
徵。尚非實有。況彼自許和合句義非現量得。而(豈)可
實有(耶。)設(彼更)執和合是現量境。由前理故。亦非實有。」

【初明諸句體非實有竟。
△二顯諸句非現量得。】

「然彼(所執)實等(諸句是有法。)非緣離識實有自體現量所得
(宗。彼自)許(是)所知故(因。即是意識非量所緣。喻)如龜毛等。」

【此先明諸句非現量境也。】

「又(彼)緣(此)實(句之)智(是有法。)非(是果能)緣(於)離識實句自體
現量(之)智(所)攝(宗。但與)假(法和)合(而)生(起)故(因。)如(緣)德(句)
智等(喻。)廣說乃至(彼)緣和合(句之)智(是有法。)非緣離識和
合自體現量(之)智(所)攝(宗。)假合生故(因。)如實智等(喻)。」

【此更明能緣非現量智也。蓋所緣六句之境。既無
實體。則能緣六句之智。同為非量矣。初正破竟。
△
二結非。】

「故勝論者實等句義。亦是隨情妄所施設。」

【亦者。承上數論而言。明其同皆妄執。無優劣也。
△
三破自在天等八論二。初破大自在。二例破餘七。
初中二。初敘。二破。今初。】

「有執有一大自在天體實徧常。能生諸法。」

【彼計此天有四德。一體實。二徧。三常。四能生諸法。

△二破。】

「彼執非理。所以者何。若法能生(則有作用)。必非常故。諸非
常者。必不遍故。諸不遍者。非真實故(若使)。體既常遍具
諸功能。應一切處(一切)時頓生一切法(若謂必)。待(眾生樂)欲
或(待種種助)緣方能生者(即涉三因)。違(自巳唯)一(大自在天為)因(之)論
(又)。或欲及緣亦應頓起(以大自在天之)。因(是)常有故。」

【先以能生破常徧真實。次以常遍具諸功能而破
能生。徧則一切處應生。常則一切時應生。具諸功
能則一切法應頓生。若待欲及緣。則非一因。若許
一因。則欲及緣亦應頓起。以欲及緣。亦大自在天
而為因故。
△二例破餘七。】

「餘執有一大梵。時。方。本際。自然。虗空。我等。常住實有。
具諸功能。生一切法。皆同此破。」

【一計大梵常住實有。具諸功能。生一切法。二計時。
三計方。四計本際。即是渾沌。五計自然。六計虗空。
七計神我。皆云當住實有。具諸功能。生一切法。皆
同大自在天破也。三破自在天等八論竟。
△四破
二種聲論二。初敘。二破。今初。】

「有餘偏執(五)明論(中)聲(論是)常(以其)。能為(決)定(不易之)量(以)
表詮諸法(故。)有執一切聲(性)皆是常(住。不從緣生。但是)待緣
顯發方有詮表。」

【△二破。】

「彼俱非理。所以者何。且明論(之)聲(是有法。既)許能詮(表)故
(因。)應非常住(宗。)如所餘聲(喻。以餘聲亦能詮表故。)餘(一切)聲(是有法。)
亦應非(實有)常聲體(宗。)如瓶衣等(喻。)待眾緣故(因)。」

【四破二種聲論竟。
△五破順世師論二。初敘。二破。
今初。】

「有外道執地水火風(之)極微(是)實(是)常(是)。能生(於)麤
色。所生麤色。不越因量(所以)。雖是無常而體實有。」

【於極微有三計。一計實。二計常。三計能生麤色。於
所生麤色。但計實有也。麤色。亦名子微。即所生之
果。因量。亦名父母微。即是極微。乃能生之因。謂所
生麤色。全以極微為體。故不越于因量。既不越因
量。故雖無常而體實有。
△二破二。初破能生極微。
二破所生麤色。今初。】

「彼亦非理。所以者何。所執極微(是有法。)若有方分(因。)如
蟻行等(喻。)體應非實(宗)。」

【此先破實也。極微若有方分。則聚而成物。應如蟻
行。謂必有來去相故。】

「若無方分(因。)如心心所(喻。)應不共聚生麤果色(宗)。」

【此次破能生也。如心心所。既無形質。不可聚作麤
色故。】

「既能生果(因。)如彼所生(喻。)如何可說極微常住(宗)。」

【父必與子相似。子既無常。父安得常。
△二破所生
麤色二。初破不越因量。二破因果同處。初又二。初
正破。二破救。今初。】

「又所生果(既)。不越(於)因量(便)。應(仍)如極微。不名麤色。
則此果色(同於極微。)應非眼等色根所取。便違自執。」

【所生果是有法。不名麤色。應非眼等色根所取宗。
因云不越因量故。喻如極微。言便違自執者。彼執
能生極微。不可見聞嗅覺。所生之果。定可見聞嗅
覺故也。
△二破救又三。初破量德合。二破徧自因。
三破多分合。今初。】

「若謂果色(乃因)。量(與麤)德合故。非麤似麤(由斯故是)。色根(之)所
能取。」

【先敘救辭也。不越因量故非麤。與麤德合故似麤。】

「所執果色(有法。)既同因量(因。)應如極微(喻。)無麤德合(宗。)
或應極微(有法。)亦麤德合(宗。)如麤果色(喻。)處無別故(因)。」

【果色既同因量。果同因。則應非麤。因同果。則亦應
麤矣。
△二破徧自因。】

「若謂果色。遍在(能成)自(體之極微)因(上。由其)因非一故(果亦)。可名
麤者。則此果色。體應非一。如所在因。處各別故。既爾
此果還不成麤。由此亦非色根所取。」

【先敘計云果色徧在自因者。謂所生果。遍在能生
極微因上。由能生有多極微。故使果色成麤也。次
破又二。先申量云。彼執所生果色是有法。體應非
一宗。因云。處各別故。喻如所在因。謂一一極微各
住自位也。既爾下。又以各住自位。還不成麤。非眼
所能見等破之。
△三破分多合。】

「若果多分合故成麤。多因極微合應非細。足成根境。
何用果為。既多分成。應非實有。則汝所執。前後相違。」

【彼轉救云。麤色不由極微因量。但以所生之果是
多分合。故成麤色而為色根所取。破曰。若是。則但
將多多因量極微合時。亦應非細。足成五根所取
之境。更何用所生之果色耶。又果色既是多分合
成。便可分析。應非實有。汝前何云不越因量而體
實有。豈不前後自語相違。初破不越因量竟。
△二
破因果同處二。初正破因果同處。二破救果體是
一。今初。】

「又果與因(既皆實有。則)俱有質礙。應不同處。如二極微。」

【汝所執果色因量是有法。應不同處宗。因云。俱有
質礙故。喻如二極微。】

「若謂果因體相受入。如沙受水。藥入鎔銅。」

【此敘轉計也。謂因入果色。果則受因。果入因微。因
則受果。異體同居。故同沙之受水。藥之入銅。寧不
同處。】

「誰許沙銅體受水藥。或應離變。非一非常。」

【先奪破曰。沙銅雖與水藥同處。而沙自沙。水自水。
銅自銅。藥自藥。誰許體受水藥。次縱破曰。或應受
則可離。不妨傾水存沙。入則須變。便見銅改其體。
可離則非一。體變則非常。非一則何名不越因量。
非常則何云體是實有。
△二破救果體是一。】

「又麤色果體若是一。得一分時。應得一切(以)。彼(分)此
(分體是)一故。彼(分)應如此(分。若汝)不許(得一切者。便)違(體一之)理
(若汝)。許(得一切。)便違(世間之)事。故彼所執。進退不成。伹是隨
情虗妄計度。」

【恐彼救云。因相雖多。果體是一。故破之也。進即是
許。退即不許。餘可知。二別破十三家竟。
△三總破
四句二。初總標。二別破。今初。】

「然諸外道。品類雖多。所執有法。不過四種。」

【△二別破為四。初破法與性一。二破法與性異。三
破亦一亦異。四破非一非異。今初。】

「一執有法與有等性。其體定一如數論等。彼執非理。
所以者何。勿一切法即有性故。皆如有性體無差別。
便違(所執薩埵等)三德(與所生)。我等(二十三法。)體(相各)異。亦違世間
(現見)諸法差別。又若色等即色等性。色等應無青黃等
異。」

【有法。謂所生大等二十三法。有性。謂能生冥性。即
薩埵剌闍答摩三德也。量云。所執二十三法是有
法。體應無別宗。因云即有性故。喻如有性。餘可知。

△二破法與性異。】

「二執有法與有等性。其體定異。如勝論等。彼執非理。
所以者何。勿一切法非有性故。如巳滅無。體不可得。
便違(所執)實等自體非無。亦違世間現見有物。又若色
等非色等性。應如聲等非眼等境。」

【有法。謂實德業。有性。謂大有性也。量云。彼所執實
德業是有法。體不可得宗。因云非有性故。喻如巳
滅無。又彼所執色是有法。應非眼境宗。因云非色
性故。喻如聲等。彼所執聲是有法。應非耳境宗。因
云非聲性故。喻如色等。
△三破亦一亦異。】

「三執有法與有等性。亦一亦異。如無慚等。彼執非理。
所以者何。一異同前一異過故(一之與異)。二相相違(其)。體
(必)應別故(若執)。一異體同(決定)。但不成故。勿一切法皆同
一體。」

【一異同前一異過者。謂一則過同數論。異則過同
勝論也。設使一異相反而可同體。勿一切法皆可
同一體故。】

「或應一異是假非實。而執為實。理定不成。」

【若達一異是假非實。如水火影。同現鏡中。縱說亦
一亦異。有何不可。而彼妄執為實。則定無此理矣。

△四破非一非異。】

「四執有法與有等性。非一非異。如邪命等。彼執非理。
所以者何。非一異執。同異一故。」

【謂非一便同於異。非異便同於一也。】

「非一異言。為遮為表。若唯是表。應不雙非。若但是遮。
應無所執。亦遮亦表。應互相違。非表非遮。應成戲論。」

【謂汝非一非異之言。為但是遮遣耶。為唯是表顯
耶。若唯是表。則或以非一表異。或以非異表一可
矣。應不雙非。若但是遮。則應更無所執。何得仍執
有法與有等性兩皆是實。若云亦遮亦表。則應展
轉相違。若云非表非遮。畢竟了無實義而成戲論。】

「又非一異(則)。違世間共知有一異物。亦違自宗色等
有法決定實有。是故彼言唯(是)矯(強)避過。諸有智者
勿謬許之。」

【佛法每言真俗二諦非即非離。法與法性非一非
異。蓋由但是遮詮。元無所執。了一切法緣生無性。
如幻不實。故得正顯中道。遠離斷常空有等戲論
也。彼既妄執諸法法性決定實有。為避詰難。謾云
非有非無。既非無執之伹遮。祇是四謗之所攝。豈
可以其言語濫同。而謬許為正法哉。然外道妄執
心外實法。故四句皆名為謗。若能了知心外無法。
無所執著。則四句便為四門。謂法與法性一亦可。
如波即水故。謂法與法性異亦可。如水非波故。謂
法與法性亦一亦異亦可。真故相無別。俗故相有
別故。謂法與法性非一非異亦可。不變恒隨緣。隨
緣恒不變故。初破外道竟。
△二破餘乘二。初假問
總破。二隨執別破。今初。】

「餘乘所執離識實有色等諸法。如何非有(答)。彼所執
色。不相應行。及諸無為。理非有故。」

【不秉大乘實教。惟執方便權說。故名餘乘。彼計五
位七十五法。心法唯一。心所法有四十六。色法十
一。不相應行十四。無為法三。妄謂色不相應及無
為法。離心心所別有實性。故今就彼所執破之。
△
二隨執別破三。初破色法。二破不相應行。三破無
為法。初中二。初破對無對。二破表無表。初又二。初
標列。二別破。今初。】

「且所執色。總有二種。一者有對。極微所成。二者無對。
非極微成。」

【有對色。謂五根五塵。無對色。謂法處所攝色也。大
乘則明皆是識之相分。餘乘妄執有對是極微成。
無對非極微成。然皆謂是心外實色。
△二別破二。
初破有對。二破無對。初中二。初明有對非實。二明
唯是識變。初又二。初略明。二廣顯。今初。】

「彼有對色。定非實有。能成極微非實有故。」

【△二廣顯二。初明能成極微不實。二結所成有對
不實。初又二。初約質礙有無破。二約方分有無破。
今初。】

「謂諸極微若有質礙。應如瓶等。是假非實。若無質礙。
應如非色。如何可集成瓶衣等。」

【汝所執極微是有法。是假非實宗。因云有質礙故。
喻如瓶等。又極微是有法。不可集成有對色宗。因
云無質礙故。喻如非色。
△二約方分有無破。】

「又諸極微若有方分。必可分析。便非實有。若無方分。
則如非色。云何和合(而能)承光發影(試觀)。日輪纔舉照柱
等時。東西兩邊光影各現(東邊)。承光(西邊)。發影。處既不同。
所執極微。定有方分。又若(眼)見(身)觸壁等物時。唯得
此邊。不得彼分。既和合物即諸極微。故此極微必有
方分。又諸極微隨所住處。必有上下四方差別(若)。不
爾(者。即如非色。無所質礙)便無共和集(成粗色)義。或(許極微互)相涉入
(既無質礙)。應(亦)成麤不(色。今既許和集成粗。)由此極微定有方分(又彼
既)。執(所成)有對(果)色即諸極微。若(極微)無方分(者則)應(有對色亦)
無障隔。若(許)爾(者)。便非障礙有對。是故汝等所執極
微。必有方分。有方分故。便可分析。定非實有。」

【先破有方分云。極微是有法。定非實有宗。因云有
方分可分析故。喻如瓶衣等。次破無方分云。極微
是有法。不能和合承光發影宗。因云無方分故。喻
如非色。次更種種推窮。明其必有方分。如文可知。
初明能成極微不實竟。
△二結所成有對不實。】

「故有對色實有不成。」

【既非實有。則唯識所變明矣。初明有對非實竟。
△
二明唯識所變三。初總徵釋。二依緣各釋。三總結
成。今初。】

「五識豈無所依緣色。」

【此總徵也。所依色。謂五根。所緣色。謂五塵。】

「雖非無色。而是識變。謂識生時。內因緣力。變似眼等
色等相現。即以此相為所依緣。」

【此總釋也。雖非無所依所緣之十種色。而即是識
之所變現。謂五識生時。由內第八識執持相分種
子因緣熏習之力。變似眼等五根。色等五塵之相
而現。由是五識。即以此第八識所現根塵之相而
為親所依疎所緣。非是識外別有極微所成。
△二
依緣各釋二。初明所依。二明所緣。今初。】

「然眼等根。非現量得。以能發識。比知是有。此但功能。
非外所造。外有對色理既不成。故應但是內識變現。
發眼等識。名眼等根。此為所依。生眼等識。」

【謂眼等五根。非如五塵之現量可得。特以能發五
識。故比量而知是有。此五根雖屬色法。然但是第
八識上功能。非識外別有極微所造。以彼所執外
有對色。如上推破。理既不成。故應但是內識之所
變現。以其能發眼等五識。是故名為眼等五根。以
此為增上所依。而生眼等五識也。
△二明所緣二。
初總標有無。二別明有無。今初。】

「此眼等識。外所緣緣理非有故。決定應許自識所變
為所緣緣。」

【△二別明有無二。初明外所緣緣非有。二顯內所
緣非無。初中二。初破執。二結況。初又四。初破計能
生為所緣緣。二破計和合為所緣緣。三破轉計和
合時極微為所緣緣。四破轉計極微和集位為所
緣緣。今初。】

「謂能引生似自識者。汝執彼是此所緣緣。非但能生。
勿因緣等。亦名此識所緣緣故。」

【此所破執。與觀所緣緣論不同。彼論首破極微非
所緣緣。故云極微於五識。設緣非所緣。彼相識無
故。猶如眼根等。今此乃計五根為所緣緣。故云謂
能引生似自識者。汝執彼是此所緣緣。謂眼根引
生眼識。眼識似眼之能見。耳根引生耳識。耳識似
耳之能聞等。執彼五根。是此五識所緣也。然所緣
緣。要具能生帶相二義。非伹能生之一義也。若但
能生。即可名所緣緣。則因緣及等無間緣。皆有能
生一義。勿亦可名所緣緣乎。
△二破計和合為所
緣緣。】

「(或計)眼等五識了色等時。但緣和合。似彼相故(彼亦非理)。非
和合相。異諸極微有實自體(以)。分析彼(和合物)時。似彼
(和合物)相(之)。識定不生故。彼和合相既非實有。故不可
說是五識緣。勿第二月等。能生五識故。」

【此與觀所緣緣論所破是同。能破稍異。彼論縱許
所緣。奪其為緣。故云。和合於五識。設所緣非緣。彼
體實無故。猶如第二月。此無縱辭。但立量云。和合
是有法。非五識緣宗。因云非實有故。喻如第二月。

△三破轉計和合時極微為所緣緣。】

「非諸極微共和合位。可與五識各作所緣(以)。此識上
無(有)極微相故。非諸極微(各別)有(一)和合(之)相(可與五識各作
所緣以)。不和合時無此(和合)相故。非(可謂)和合之位。與不合
時。此諸極微體相有異。故(知)和合(之)位。如不合時(一般)
色等極微(決)。非五識(所緣之)境。」

【若謂於和合位。仍緣各各極微。則五識不帶極微
之相。固不可也。若謂一一極微。各別有和合相。則
與不和合時體相應異。又不可也。若極微體相不
異。則和合時。極微仍自極微。豈得為五識境哉。
△
四破轉計極微和集位為所緣緣。】

「有執色等一一極微不和集時。非五識境。共和集位。
展轉相資。有麤相生。為此識境。彼相實有。為此所緣。」

【此敘轉計也。麤相為此識境。是具帶相之義。彼相
不離極微。體是實有。是具能生之義。二支無闕。故
為此識之所緣緣。】

「彼執不然(以極微)。共和集位。與未集時體相一故(若謂五識
緣彼極微和集。則如)。瓶甌等物(大小既同。能成之)。極微(亦相)等者。緣彼(瓶甌
等)相(之)識。應無別故(若瓶甌有別者。則於)。共和集位。一一極微
各各應捨微圓相故(若不捨者)。非(緣瓶甌等)麤相(之)識(能)。緣(極微)
細相(之)境(若許粗相識緣細相境者)。勿餘境識(亦應互)。緣餘境故(則)。
一識應(可)緣一切境故。」

【假如一瓶。集萬極微所成。復有一甌。亦萬極微所
成。則等是一萬極微。有何差別。汝執五識緣彼極
微和集。便不應見瓶甌差別。若見差別。便應極微
巳捨本相。若極微不捨本相。斷非五識之所能緣。
若許五麤相識。得緣極微細相境。亦應許眼識。得
緣聲香味觸等矣。豈可乎哉。初破執竟。
△二結況。】

「許有極微。尚致此失。況無識外真實極微。」

【前來種種破斥。猶是縱許極微是實。尚招如此過
失。況識外何嘗別有真實極微。寧得執有外所緣
緣也哉。初明外所緣緣非有竟。
△二顯內所緣緣
不無。】

「由此定知自識所變似色等相(以)。為(五識真)所緣緣(以)。
見(分)託彼(似色而)生(即變)。帶彼相(狀而為所緣慮)故。」

【帶彼相故。是所緣二字之義。見託彼生。是下一緣
字之義。此正釋所緣緣。唯是自識所變相分。非心
外法也。】

「然識變時。隨(彼本質)量(之)大小。頓現一相。非別變作眾
多極微(而)合成一物(也。阿含及餘經中。不過)為執麤色有實體
者。佛說極微。令其除析(以知無實)非謂諸色實有極微(又)。
諸(修)瑜伽(觀之)師。以假想慧。於麤色相。漸次除析。至不
可析。假說極微。雖此極微。猶有方分。而不可析。若更
析之。便似空現。不名為色。故說極微是色邊際。」

【此申明識所變相。猶如鏡中隨量頓變。非先變極
微。後合成物也。次更釋疑。謂教中所說極微。不過
欲顯麤色是假。非謂別許極微是實。又觀中所見
極微。不過依假想慧。假說為色邊際。亦豈有心外
實極微哉。瑜伽。此云相應。依大乘理。修於假想事
定。事理相應。名瑜伽師。二依緣各釋竟。
△三總結
成。】

「由此應知諸有對色。皆識變現。非極微成。」

【初破有對竟。
△二破無對。】

「餘無對色。是此(有對之流)類故。亦非實有。或無對故(便)。如
心心所(一般。)定非實色。諸有對色。現有色相。以理推究
離識尚無。況無對色。現無色相。而(豈)可說為真實色
法。」

【五塵落謝影子。名無對色。即法塵也。初破對無對
竟。
△二破表無表三。初總徵釋。二別破執。三結唯
識。今初。】

「表無表色。豈非實有(答)。此非實有。所以者何。」

【△二別破執二。初別破表無表。二總明三業道。初
又三。初破身表。二破語表。三破無表。今初。】

「且身表色若是實有。以何為性。若言是形(量)。便非實
有。可分析故。長(短)等(形。析至)極微(即便)。不可得故。若言是
動(作。)亦非實有。纔生即滅(不至餘方)。無(有)動(轉)義故。有為
法滅。不待因故。滅若待因(便成果法)。應非滅故。若言(別)有
(一種)色(法。)非(青黃等)顯(色。)非(長短等)形(色。乃)心(之力用)所引生(者。由
此)能動手等。名身表業。理亦不然。此(一種色。)若(言)是動。
義如前破。若是動因。應即風界。風(則無體。)無(可)表示。不
應名表。又(風是觸微。)觸(唯無記。)不應通善惡性。非顯香味(亦惟
無記)。類觸應知。故身表業。定非實有。」

【於五塵中。色有二種。一者顯色。即青黃赤白等。亦
名實色。二者形色。即長短方圓等。亦名假色。其聲
香味觸。雖名實色。皆非顯色。亦非形色。但是有對
而巳。又五塵唯色聲二種。通于善惡無記三性。香
味觸三。唯屬無記。今身表通三性業。故不應以觸
香味為身表也。餘可知。】

「然心為因。令(本)識所變手等色相生滅相續。轉趣餘
方(雖非實動。)似有動作。表示心故。假名身表。」

【前破身表非實。此明不壞假名。而假名唯依識變。
還表於心。究竟心外更無實法也。
△二破語表。】

「語表亦非實有聲性。一剎那聲(縱許是實)。無詮表故。多念
相續(雖能詮表)。便非實故。外有對色。前巳破故(不可仍執。為實有也)。
然因(第六)心故(于本)。識(上。)變似(音)聲。生滅相續。似有表示。
假名語表。於理無違。」

【亦先破執實。次立假名。如文可知。
△三破無表。】

「表既實無。無表寧實。然依思願善惡分(劑定)限。假立無
表。理亦無違。謂此(無表。)或依(於能)發勝身語(之)善(思)惡思
(所熏)種(子)增長位(而假)立。或依定中(能)止身語(二)惡(之)現
行思(而假)立故(此二種無表。皆依思立。但)是假有。」

【無表色。即無作假色也。此復有二。一律儀戒。二定
共戒。律儀有善有惡。定共則唯是善。不言道共者。
道亦能發無作。但既由道力所發。決不計為心外
實法。故不辨之。發勝身語惡思。謂期心作爾許時
惡律儀業。此心熏於本識。遂發爾許時無作惡律
儀也。發勝身語善思。謂期心受何等善戒。此心熏
於本識。隨發何等無作戒也。定中止惡行思。即定
共戒。亦發無作。但是不作惡故。故名無表。初別破
表無表竟。
△二總明三業道。】

「世尊經中。說有三業(今但言心思。而)。撥(無)身語(二)業。豈不違
經(答)。不撥(身語二業)為無。伹言非(汝等所執實)色。能動身(之)思
(與身相應)。說名身業。能發語(之)思(與語相應)。說名語業(其)。審(慮)
決(定)二思(與)。意相應故(能)。作動(於)意故。說名意業(發)。
起身語(之)思。有所造作。說名為業(此之身語)。是審決(二)思
所遊履故(又作善惡二因)。通生(或)苦(或)樂(二種)異熟果故。亦名
為道(是)。故前(身口)七(支)業道。亦(以)思為自性。或身語(二)
表(體雖非思。而由)。中思(所)發(動)故。假說為業(又是)。思所履故。說
名業道。」

【思有三種。一動發勝思。二審慮思。三決定思。道者。
路也。通也。餘可知。二別破執竟。
△三結唯識。】

「由此應知實無外色。唯有內識。變似色生。」

【初破色法竟。
△二破不相應行三。初總明無實體
用。二別破得非得等。三傍破執隨眠。今初。】

「不相應行。亦非實有。所以者何。得非得等。非如色心
及諸心所體相可得。非異色心及諸心所作用可得。
由此故知定非實有。伹依色等分位假立。此(有法。)定非
異色心心所有實體用(宗。)如色心等(喻。)許(行)蘊攝故
(因。)或心心所及色無為所不攝故(因。)如畢竟無(喻。)定
非實有(宗。)或餘實法所不攝故(因。)如餘假法(喻。)非實
有體(宗)。」

【相應者。和順義。謂得等非能緣故。不與心心所法
相應。非質礙故。不與色法相應。有生滅故。不與無
為法相應。簡非四位法故。名為不相應行。大乘假
立二十四種。皆非識外實有。小乘立十四種。皆執
實有。故今破之。凡申三量總以此字為前陳有法。
即指彼所執十四種也。一云。定非異色心心所有
實體用宗。因云許行蘊攝故。喻如色心等。二云。定
非實有宗。因云或心心所及色無為所不攝故。喻
如畢竟無。三云。非實有體宗。因云餘實法所不攝
故。喻如餘假法。餘實法。指色及心心所。餘假法。指
鏡花水月等也。
△二別破得非得等為六。初破得
非得。二破眾同分。三破命根。四破無心定等。五破
諸有為相。六破名句文身。初中二。初徵答破斥。二
結申正義。今初。】

「且彼如何知得非得。異色心等有實體用。契經說故。
如說如是補特伽羅。成就善惡。聖者成就十無學法。
又說異生不成就聖法。諸阿羅漢不成就煩惱。成不
成(之為)言(正)。顯得(與)非得。」

【且彼下。大乘徵。契經下。餘乘答也。十無學法。謂正
語。正業。正命。正念。正定。正見。正思惟。正精進。正解
脫。正智也。】

「經不說此異色心等有實體用。為證不成。亦說輪王
成就七寶。豈即(實自)成就(女臣象馬之)他身(及珠輪之)非情(耶。)若
謂於寶有自在力。假說成就(非別實有得之一法。則一切有情)。於善
惡法。何不許然(亦是假說成就。)而(必)執(為)實(有一)得(法耶。)若謂七
寶在現在故。可假說成。寧知所成善惡等法(獨)。離現
在有(耶若。)離現(在。則諸善惡)實法理非有故。現在必有善種
等故。」

【此下皆大乘破斥也。等者。指惡種及無漏種。巳前
先明得無體。巳後更明得無用。】

「又得於法。有何勝用。若言(此得於一切法是)能起(因。則一切有情。皆)
應(以此得而)起無為(聖法。又)一切(草木等)非情(不具此得。)應永不起
(何故現有非情生起。又)。未得(善法者。及雖得善法而)巳失(者。亦無此得。)應永不
生(善法。何故現有未得善法而今得。亦有巳失善法而後得者。)若(謂未得巳失。雖無現得。由有)
俱生(之)得為因(所以能復)。起者(則汝)。所執(生與生生。此之)二(種)生(緣)
便為無用。又具善惡無記(三性之因為俱生)得者(則於一時之中)。善
惡無記(亦)應頓現(在)前。若(謂更)待餘因(故不頓現。則此)得便(為)
無用。若(更計云。)得(之)於法是不失因(一切)。有情由此(得因乃能)
成就彼(善惡等法)故(然而)。諸可成法(總)。不離(於)有情。若離有
情。實不可得。故得於法。俱為無用。得實無故。非得亦
無。」

【初徵答破斥竟。
△二結申正義。】

「然依有情可成諸法分位。假立三種成就。一種子成
就。二自在成就。三現行成就。翻此假立不成就名。此
類雖多。而於三界見(道)所斷(邪惑)種(子)未永害位。假立
非得。名異生性。於諸聖法未成就故。」

【種子成就。謂無漏善種不壞。自在成就。謂加行善
根引發無礙。現行成就。謂巳入見道。現證無漏聖
法也。因此成就。翻立不成就名。此不成就。雖非一
類。且約未見道前。未得聖法。名異生性。然豈於有
情心外。別有得非得之實法哉。
△二破眾同分二。
初徵答破斥。二結申正義。今初。】

「復如何知異色心等有實同分。契經說故。如契經說。
此天同分。此人同分。乃至廣說。」

【復如下。大乘徵。契經下。餘乘答也。】

「此經不說異色心等有實同分。為證不成。若(謂)同智
(同)言(乃)因斯(同分而)起故。知(此同分是)實有者。則草木等(亦有
同類之境。可發同智同言。亦)。應有同分(矣。豈不違經。)又(若)於同分起同
智言(則此)。同分復應有別同分(以起之。)彼既不爾。此云何
然。若謂(以此同分)為因(故)起同事(同)欲(證)。知(同分是)實有者。
理亦不然。宿習為因。起同事欲。何要別執有實同分。」

【此大乘破斥也。智。謂解了。言。謂詮表。事。謂所為。欲。
謂所願。餘皆可知。徵答破斥竟。
△二結申正義。】

「然依有情身心相似分位差別。假立同分。」

【△三破命根二。初徵答破斥。二結申正義。今初。】

「復如何知異色心等有實命根。契經說故。如契經說。
壽煖識三。應知命根說名為壽。」

【亦大乘徵。餘乘答也。】

「此經不說異色心等有實壽體。為證不成。又先巳成
色不異識(煖是色法。既不離識)。應(可)比(知)離識無別命根。又若
命根異識實有。應如受(想)等。非實命根(難曰)。若爾。如何
經說三法(答曰)。義別說三。如四正斷(難曰)。住無心位。壽煖
應無(以無識故。答曰)。豈不經說識不離身(難曰)。既爾。如何名無
心位(答曰)。彼滅轉識。非阿賴耶。有此識因。後當廣說。此
識足為(三)界(六)趣(四)生(之)體。是遍恒續異熟果故。無
勞別執有實命根。」

【此大乘破斥也。先正申量云。命根是有法。非別實
有宗。因云不離識故。同喻如煖。次更申量云。彼執
命根是有法。非實命根宗。因云異識實有故。喻如
受想等。此下三難三答。義皆可知。言義別說三者。
秪一阿賴耶識。約相分色法。身根所得。名煖。約種
子能持根身。名壽。約現行自體。名識。如四正斷。秪
一精進。約修斷巳生未生善惡。義別說四耳。徵答
破斥竟。
△二結申正義。】

「然依親生此(第八)識(之)種子。由(先世)業所引(持身)功能(各有)差
別(令色心等)。住時決定。假立命根。」

【△四破無心定等二。初徵答破斥。二結申正義。今
初。】

「復如何知二無心定。無想異熟。異色心等有實自性。
若無實性。應不能遮心心所法令不現起。」

【復如下。大乘徵。若無下。餘乘答也。二無心定。謂外
道無想定。及聖者滅盡定。無想異熟。謂第四禪無
想天果。】

「若無心位。有別實法異色心等能遮於心。名無心定。
應無色時。有別實法異色心等能礙於色。名無色定
彼既不爾。此云何然。又遮礙心。何須實法。如堤塘等。
假亦能遮。」

【此大乘破斥也。先約無色定以為並難。次以堤塘
而喻假亦能遮。皆如文可知。徵答破斥竟。
△二結
申正義。】

「謂修定時。於定加行(位中。)厭患麤動心心所故。發勝期
願。遮心心所。令心心所漸細漸微。微微心時熏異熟
識成極增上厭心等種。由此損伏心等種故。麤動心
等暫不現行。依此分位。假立二定。此種善故。定亦名
善。無想定前求無想果故。所熏成種。招彼(天之)異熟識。
依之麤動想等不行。於此分位。假立無想。依異熟(識而)
立(故)。得異熟(之)名。故此三法。亦非實有。」

【厭心等種。謂與厭患相應之心心所種子也。心等
種。謂前六轉識及諸相應心所之種子也。麤動心
心所暫不現行。正顯第八第七細心心所仍現行
也。若但伏滅前六轉識及彼心所。名無想定。若兼
伏滅第七識中俱生我執現行。名滅盡定。此二位
中。皆不與別境之定心所相應。伹是假立定名。然
其種是善法。故定亦得名善。由無想定。招無想天
異熟果報。故名無想異熟。故此三法。皆非離識實
有明矣。】

成唯識論觀心法要卷第一

成唯識論觀心法要卷第二
蕅益沙門　智旭　述

【△五破諸有為相二。初徵答破斥。二結申正義。今
初。】

「復如何知諸有為相。異色心等有實自性。契經說故。
如契經說。有三有為之有為相。乃至廣說。」

【此亦大乘徵而餘乘答也。三有為。即下文所云定
有法略有三種。一現所知法。如色心等。二現受用
法。如瓶衣等。如是二法。世共知有。三有作用法。如
眼耳等。由彼彼用。證知是有。此三攝盡一切有為
諸法也。有為相者。即生住異滅四相。謂色心瓶衣
及眼耳等。無不各有生住異滅相故。】

「此經不說(生住等相。)異色心等有實自性。為證不成。非(八轉
聲中)第六(屬)聲。便表異體(以)色心之體。即色心(生住異滅之相)
故。非(生滅等)能相(之)體。定異(於色心等)所相。勿堅相等(亦可)。異
地等故(又)。若(使生滅等)有為(之)相。異(色心等)所相(之)體(則無生無
滅等)。無為相(之)體(亦)。應異(於真如虗空等)所相(乎)又生等(四)相。
若(其)體俱(是實)有(則)。應一切時(中)齊興作用(即生即住即異即滅)。
若(以四相)相違故(而)。用不頓興(者。則四)體亦(復)相違。如何
(可)俱有(哉)。」

【此下皆大乘破斥也。八囀聲者。一體。二業。三具。四
為。五從。六屬。七於。八呼。今契經所云三有為之有
為相。此一之字。乃是詮所屬義。正即第六屬聲。明
其離有為法無有為相。即於色心諸法體上而辯
生住異滅。非表能所各有異體也。假使生住異滅。
定異於色心諸法。則堅濕煖動。亦可定異於地水
火風乎。又若生住異滅之相。果異色心諸法之體。
則不生不滅等相。亦可異於虗空真如等體乎。又
生住異滅若各有體。則應一切時中各齊興用。若
用相違。故不頓興。則體亦相違。安得俱有乎。】

「又(體既不俱。則)住異滅(三)用(亦)不應俱(為現在實有。若謂生滅等)能相
(與色心等)所相體俱本有(則)。用亦應然(以用與體)無別性故。」

【彼計生屬未來。住異滅同屬現在。故今破曰。三體
既不可俱。則三用亦不宜俱屬現在。設許體俱本
有。則四相亦應俱有。不應獨許住異滅是現在。別
以生屬未來也。】

「若謂(能所體雖本有。)彼(之作)用更待因緣(然後起者。則色心等)。所(相既)待因
緣。應非本有。又(復既待因緣。則汝所)執生(住)等(能相)便為無用。」

【先破色心等所相非有。次破生住等能相無用也。】

「(又若謂色心等)所相恒有。而(與)生(滅)等(能相)合(則)。應無為法亦
有生(滅)等(合。以)彼(無為之恒有。與)此(有為之恒有。求其)異因不可得故。」

【不達生住異滅之外無色心諸法。故妄計云所相
恒有。不達色心諸法之外無生住異滅。故妄計云
而生等合。應先出餘乘量云。所相是有法。決定恒
有宗。因云。生等合故。喻如無為法。次申違量云。無
為是有法。亦生等合宗。因云。以恒有故。喻如所相。
既無為恒有。不與生滅等合。則色心等與生滅合。
豈得為恒有哉。既生滅等。不能與無為合。則離色
心諸法之外。豈別有生滅等實體哉。】

「又去來世。非現非常。應似空華。非實有性。生名為有。
寧在未來。滅名為無。應非現在。滅若非無。生應非有。
又滅違住。寧執同時。住不違生。何容異世。故彼所執。
進退非理。」

【此更破彼妄計生屬未來。住異滅屬現在也。初徵
答破斥竟。
△二結申正義。】

「然有為法因緣力故。本無今有。暫有還無。表異無為。
假立四相。本無今有。有位名生。生位暫停。即說為住。
住別前後。復立異名。暫有還無。無時名滅。前三有故。
同在現在。後一是無。故在過去。」

【此正明假立四相。非別有實體也。前三。謂生住異。
後一。謂滅。餘俱可知。】

「(難曰。)如何(滅是)無法(乃)。與有(法)為相(答曰)。表此(有法)後(必歸)無。為
相何失。生表有法先非有。滅表有法後是無。異表此
法非凝然。住表此法暫有用。故此四相。於有為法雖
俱名表。而表有異。此依剎那假立四相(若約)。一期(果報之)
分位。亦得假立(四相。)初有名生。後無名滅。生巳相似相
續名住。即此相續轉變名異。是故四相皆是假立。」

【五破諸有為相竟。
△六破名句文身二。初徵答破
斥。二結申正義。今初。】

「復如何知異色心等。有實詮表名句文身。契經說故。
如契經說。佛得希有名句文身。」

【亦大乘徵。餘乘答也。解現下文。】

「此經不說異色心等有實名等。為證不成。若名句文
(有法。)異聲實有(因。)應如色等(喻。)非實能詮(宗。若)謂聲能生
名句文者。此聲必有音韻屈曲。此足能詮。何用名等。
若謂聲上音韻屈曲即名句文(而是)。異聲實有(則)。所見
色上形量屈曲(亦)。應異色處別有實體(耶。)若謂聲上
音韻屈曲。如絃管聲。非能詮者。此(言語聲。亦)應如彼(絃管之)
聲。不別(能)生名(句文)等(且)。又誰說彼(絃管之聲)定不能詮(餘乘
難曰)。聲若能詮。風鈴聲等應有詮用(大乘答曰)。此(語聲亦)應如
彼(風鈴等聲。)不別生實名句文身。若(許)唯(有)語聲能生名
等。如何不許唯(此)語(聲即)能詮(理。既唯語聲即能詮理。何須別生名句文身。小
乘又難曰。)何理定知能詮即語(大乘答曰)。寧知異語別有能詮。
語不異能詮。人天共了。執能詮異語。天愛非餘。」

【此大乘破斥也。文義並顯。不須別釋。言天愛非餘
者。有謂光音天以上。不用語言為詮表故。
△二結
申正義。】

「然依語聲分位差別而假建立名句文身。名詮(法之)自
性。句詮(法之)差別。文即是字。為(名句)二(者)所依。此(名句文)三
離聲。雖無別體。而假實異。亦不即聲。由此法詞二無
礙解境有差別。聲與名等。蘊處界攝亦各有異。」

【名別文是假立。聲是實有。名句文是法無礙解境。
聲是辭無礙解境。約五蘊。則聲是色蘊攝。名句文
是行蘊攝。約十二處。則聲是聲處攝。名句文是法
處攝。約十八界。則聲是聲塵界攝。名句文是法塵
界攝也。】

「且依此土。說名句文依聲假立。非謂一切。諸餘佛土。
亦依光明妙香味等假立(名句文)三故。」

【此又統論十方佛土。六塵皆得假立名句文也。蓋
此土唯耳根利。故且依聲立三。餘土六根各有利
鈍。眼根利者。則依光明立名句文。鼻根利者。則依
妙香立名句文。舌根利者。則依妙味立名句文。等
者。指觸法二塵。亦得依之立名句文。故法華玄義
云。六塵體是法界。一一無非教經。亦無非行經。亦
無非理經也。二別破得非得等竟。
△三傍破執隨
眠。】

「有執隨眠異心心所。是不相應行蘊所攝。」

【先敘計也。隨眠。謂煩惱種子。隨逐有情。眠伏藏識。
故名隨眠。本是第八識所執持。即彼相分。而餘乘
以為不與前六現識相應。遂妄執為別有自體。是
行蘊攝也。】

「彼亦非理(既)。名(為)貪等(隨眠惑)故。如現貪等非不相應。」

【量云。所執隨眠。是有法。非不相應行宗。因云。名貪
等故。喻如現貪等。】

「執別有餘不相應行。准前理趣。皆應遮止。」

【小乘止執十四不相應行。故且隨其所執破之。大
乘所明二十四法。本非實有。但是假立。設有更執
為實法者。即以如前理趣遮破可知。二破不相應
行竟。
△三破無為法二。初以理破斥。二結申正義。
今初。】

「諸無為法。離色心等決定實有。理不可得。且定有法。
略有三種。一現所知法。如色心等。二現受用法。如瓶
衣等。如是二法。世共知有。不待(宗)因(比量而)成。三有作
用法。如眼耳等。由彼彼用。證知是有。無為非世共知
定有。又無作用如眼耳等。設許(其是)有用(則)。應(反)是無
常。故不可執無為定有。」

【諸無為。指餘乘所執三無為。一虗空無為。二擇滅
無為。三非擇滅無為也。色等五塵。是五識現量所
知。心及心所。是他心智現量所知。故名現所知法。
餘可知。】

「然諸無為。所知性故。或色心等所顯性故。如色心等。
不應執為離色心等實(有)無為(之)性。」

【下結申正義中云。諸無為法。略有二種。一依識變。
假施設有。二依法性。假施設有。今約依識變義立
量云。諸無為是有法。不應執為離色心等實無為
性宗。因云。所知性故。喻如色心等。又約依法性義
立量云。諸無為是有法。不應執為離色心等實無
為性宗。因云。色心等所顯性故。喻如色心等。】

「又虗空等(三無為法。)為一為多。若體是一。遍一切處。虗空
容受色等法故。隨能合法。體應成多。一所合處。餘不
合故。不爾。諸法應互相遍。若謂虗空不與法合(則)。應
(虗空)非(能)容受。如餘(擇滅等)無為。又色等中。有虗空不。有
應相雜。無應不遍。」

【若達三無為法。不過是色心等所顯之性。假施設
有。本非離識別有實性。則何一何多。亦不妨說一
說多。如後文斷十重障。證十真如。真如尚非是一。
云何有十。乃約斷障所顯。不妨非十而說十也。今
餘乘既妄執離識別有三無為性。故以為一為多
雙徵難之。先破一。後破多。今破一中。先破處空無
為是一。故云。若虗空無為之體是一。遍一切處。以
能容受色等法故。然而隨能合法。則體應成多。是
遍則不一也。或應一所合處餘不合故。是一則不
徧也。設既不許體應成多。又不許餘皆不合。則應
諸法各互相遍。方成一體遍一切處。而豈可哉。恐
轉計云。虗空不與法合。奚至體應成多。亦何論一
合而餘不合。故今破云。若謂虗空不與法合。則應
非能容受。如擇滅等無為。何得名為虗空無為。又
色等中若有虗空。則應相雜而非一。或色等中便
無虗空。則應有缺而不遍。寧得執虗空體一。遍一
切處。為識外實法耶。】

「一部一品結法斷時。應得餘部餘品擇滅。」

【此破擇滅無為定一之執也。無為之性。即是唯識
實性。但依智慧簡擇力故。分分除滅見思煩惱。分
分顯出真如實性。故名擇滅無為。然而真如體絕
言思。既非定多。又豈定一。今若執為定一。則如一
部一品結法斷時。便應頓得餘部餘品擇滅。而四
果差別分位皆不成矣。又豈可哉。言部品者。見所
斷惑。分為四部。一者見苦諦所斷部。凡有十種隨
眠。若約三界。共有二十八品。二者見集諦所斷部。
三者見滅諦所斷部。四者見道諦所斷部。修所斷
惑。共為一部。約三界九地。分為八十一品。】

「一法緣闕得不生時。應於一切得非擇滅。執彼體一。
理應爾故。」

【此破非擇滅無為定一之執也。無為法性。本無生
滅。由緣生法。覆令不顯。故于緣缺之時。法暫不生
名非擇滅無為。亦非定多定一也。今若執為定一。
則一法緣缺不生時。應一切法皆悉不生。又豈可
哉。執彼下。總結上文。先破一竟。】

「若體是多。便有品類。應如色等。非實無為。虗空又應
非徧容受。」

【此總破三無為體多也。文義可知。】

「餘部所執離心心所實有無為。准前應破。」

【設或更執不動無為。想受滅無為等。總以一多二
義破之。例皆別無實法也。】

「又諸無為。許無因果故。應如兔角。非異心等有。」

【若有因果。便是有為。既稱無為。決同許無因果。故
總立量破云。諸無為是有法。非異心等有宗。因云。
許無因果故。喻如兔角(初以理破斥竟)。
△二結申正義。】

「然契經說。有虗空等諸無為法。略有二種。一依識變。
假施設有。謂曾聞說虗空等名。隨分別有虗空等相。
數習力故(功夫漸漸成熟。致使)。心等生時。似虗空等無為相現。
此所現相(是獨頭意識所緣之獨影境。但以)。前後相似。無有變易。假
說為常。二依法性。假施設有。謂空無我所顯真如。有
無俱非。心言路絕。與一切法非一異等。是法真理。故
(說)名(為)法性。離諸障礙。故(或)名(為)虗空。由簡擇力滅
諸雜染究竟證會。故(又)名(為)擇滅。不由擇力本性清
淨。或緣闕所顯。故(又)名(為)非擇滅。苦樂受滅。故(又)名
(為)不動。想受不行(故又)。名想受滅。此五(種名。)皆依真如假
立(即此)。真如(二字。)亦是假施設名。遮撥為無。故說為有。遮
執為有。故說為空。勿謂虗幻。故說為實。理非妄倒。故
名真如。不同餘宗離色心等有實常法名曰真如。故
諸無為。非定實有。」

【虗。謂徧計所執。幻。謂依他所現。非妄故名真。無倒
故名如。餘皆可知。初敘破外小所執竟。
△二立量
以顯唯識。】

「外道餘乘所執諸法(是有法。)異心心所非實有性(宗。)是
所取故(因。)如心心所(喻。)能取彼(諸法之)覺(是有法。)亦不緣
彼(心外實法宗。)是能取故(因。)如緣此(內相分之)覺(喻)。」

【初一量。破所徧計。次一量。破能徧計。所徧計。即心
心所之相分。名為所取。能徧計。即心心所之見分。
名為能取。見相二分。皆不離于自證。設使異心心
所。便無能取所取矣。】

「諸心心所(是有法。)依他起故(因。)亦如幻事(喻。)非真實有
(宗。)為遣妄執心心所外實有境故。說唯有識。若執唯
識真實有者。如執外境。亦是法執。」

【此由前文既顯徧計本空。今更申明依他非實也。
故大佛頂經云。入圓成實。遠離依他及徧計執。得
無生忍。若不達依他如幻。豈名具分唯識哉。宗前
敬敘。即云稽首唯識性。此中借依他以破徧計法
執既竟。遂徹底掀翻。如此道破。而昧者猶謂法相
一宗但是建立。嗚呼冤哉。
△三結判俱生分別二。
初結屬二種。二判其有無。今初。】

「然諸法執。略有二種。一者俱生。二者分別。俱生法執。
無始時來虗妄熏習內因力故。恒與身俱。不待邪教
及邪分別。任運而轉。故名俱生。此復二種。一常相續。
在第七識。緣第八識(之見分。變)起(第七識)自心(中之影)相。執為
實法。二有間斷。在第六識。緣(第八)識所變蘊處界相或
總或別(變)。起(第六識)自心(中之影)相。執為實法。此二法執。
細故難斷。後十地中。數數修習勝法空觀。方能除滅。
分別法執(雖有內熏之因)。亦由現在外緣力故。非與身俱。要
待邪教及邪分別。然後方起。故名分別。唯在第六意
識中有。此亦二種。一緣邪教所說蘊處界相(變)。起(第六
識)自心(中之影)相。分別計度。執為實法。二緣邪教所說
自性等相(變)。起(第六識)自心(中之影)相。分別計度。執為實
法。此二法執。麤故易斷。入初地時。觀一切法(中)。法(性本)
空(所顯)真如(之理)即能除滅。」

【邪教所說蘊處界。指小乘人稟受不了義說。所造
小乘諸論。名邪教也。餘可知。
△二判其有無。】

「如是所說一切法執。自心外法。或有或無。自心內法。
一切皆有。是故法執。皆緣自心所現似法。執為實有。
然似法相。從緣生故。是如幻有。所執實法。妄計度故。
決定非有。故世尊說。慈氏當知。諸識所緣。唯識所現。
依他起性。如幻事等。」

【自心外法。非親所緣。故或有或無。自心內法。是親
所緣。唯識所變。不離識故。故一切皆有。餘可知。廣
釋初三句中。二徵答別釋竟。
△三總結無實二。初
正明。二釋妨。今初。】

「如是外道餘乘所執離識我法。皆非實有。故心心所。
決定不用外色等法為所緣緣。緣用必依實有體故
現在彼聚心心所法(是有法。)非此聚識親所緣緣(宗。)如
非所緣(喻。)他聚攝故(因。)同聚心所(是有法。)亦非親所緣
(宗。)自體異故(因。)如餘非所取(喻。)由此應知實無外境。
唯有內識似外境生。是故契經伽他中說。如愚所分
別。外境實皆無。習氣擾濁心。故似彼而轉。」

【八識互望。互稱彼此。心王必有心所相應。故皆名
聚。且如第八識。與五徧行心所自為一聚。非第七
識親所緣緣。餘皆可知。同聚心所。謂與心王相應
而俱起者。且如徧行五心所。雖與第八識相應。然
非第八識之所緣緣。又第八識心王。亦非五心所
之所緣緣。又五心所互望。亦各不得相緣。如觸心
所。雖與作意等俱起。然決非作意等親所緣緣。乃
至思心所。決非受想等親所緣緣。餘皆可知。
△二
釋妨二。初難。二釋。今初。】

「有作是難。若無離識實我法者。假亦應無。謂假必依
真事似事共法而立。如有真火。有似火人。有猛(烈)赤
(色之)法。乃可假說此人為火。假說牛等。應知亦然。我法
若無。依何假說。無假說故。似亦不成。如何說心似外
境轉。」

【真火。喻真事。似火人。喻似事。猛赤。喻共法也。餘可
知。
△二釋二。初正釋外難。二示假說意。初中三。初
總破。二別破。三結斥。今初。】

「彼難非理。離識我法。前巳破故。依類依實假說火等。
俱不成故。」

【△二別破二。初破喻。二破法。初中二。初破依類。二
破依實。今初。】

「依類假說。理且不成(猛性赤色。人雖有之。而)。猛亦等(能燒之)德。非
類(同火之)有故。若無(此能燒之)共德而假說彼(為假火人。)應亦於
水等假說火等名(以水亦有猛赤法故)。若謂猛等雖非類(火能燒之)
德。而(猛與赤恒)不相離。故可假說。此亦不然。人類猛等。現
見亦有互相離故(或性猛而色不赤。或色赤而性不猛)。類既無(能燒之)德。
又(猛與赤二)互相離。然有於人假說火等。故知(世間)假說。不
(必)依類(而)成。」

【△二破依實。】

「依實假說。理亦不成(以)。猛赤等德。非共有故。謂猛赤
等。在火(則以色微觸微為體。依火而住。)在人(則以色心為體。依人而住。)其體各別。
所依異故(若)。無共(德而可)假說。有過同前(應亦於水等假說火等名。)
若謂人(有煖德。與)火德相似故。可假說者。理亦不然(假)。說
(為似)火(人正)在(于)人(之猛赤相。)非在(於煖)德故。由此(世間)假說。不(必)
依實(而)成。」

【大凡世間假說。有依類者。亦有不依類者。有依實
者。亦有不依實者。元非一概。今彼妄執假說必須
依類依實。故即彼所說之喻。奪其依類依實二俱
不成也。初破喻竟。
△二破法二。初正破假說依真。
二結申假說正義。今初。】

「又假必依真事立者。亦不應理。真。謂(諸法)自相。假智及
詮。俱非(能得其)境故。謂(有分別之)假智(及名句文之假)詮。不得(諸法)自
相。唯於諸法共相而轉。亦非離此(共相之外。)有別方便(更)。
施設(一箇)自相(以)為假(智及詮)所依。然假智(及)詮。必依(意言)
聲(相而)起。聲不及處。此(假智詮即)便不轉(是以)。能詮所詮。俱非
(法之)自相。故知假說不依真事。」

【依真說假。下文亦自有之。但謂假必依真事立。則
不應理。以諸法自相。離心緣。離言說。唯是現量所
證知故。一涉語言。則能詮所詮。皆非諸法自相。唯
於諸法共相而轉。然離共相之外。亦別無自相可
得。蓋現量所緣之境。名為自相。比量非量所緣之
境。名為共相。不過皆是識所變之相分。非以自相
為真。共相為依真之假也。既知假智及詮。不依諸
法自相。便可例知假說我法。不必有真我真法以
為依矣。
△二結申假說正義。】

「由此但依似事而轉。似。謂增益。非實有相(言)。聲依(此)
增益似相而轉。故不可說假必依真。」

【增益者。意識變現之影像也。依此影像。有所言說。
言說為能詮。影像為所詮。故並不依真也。二別破
竟。
△三結斥。】

「是故彼難不應正理。」

【初正釋外難竟。
△二示假說意。】

「然依(內)識變(現。而有似我似法。)對遣妄執真實我法(故)。說假
似(之)言。由此契經伽他中說。為對遣愚夫。所執實我
法。故於識所變。假說我法名。」

【初釋前三句竟。
△二釋後三句二。初結前標數。二
釋通別名。今初。】

「識所變相。雖無量種。而能變(八種)識(約)。類(而言。)則唯(有)三。」

【△二釋通別名二。初釋三類別名。二釋能變通名。
今初。】

「一謂異熟。即第八識。多異熟性故。二謂思(察度)量。即第
七識。審思恒量(我無我)故。三謂了境。即前六識。了境相
麤故(頌中)。及(之一)言(乃)。顯(前)六(識)合為(了別境之)一種(類)。」

【第八不同前六惟有一分是異熟生。故名多異熟
性。前六不恒。第八不審。第七於未轉位。恒審思量
我相。巳轉依位。恒審思量二無我理。餘可知。
△二
釋能變通名二。初總標。二別釋。今初。】

「此三皆名能變識者。能變有二種。」

【△二別釋二。初釋因能變。二釋果能變。今初。】

「一因能變。謂第八識中等流異熟二因習氣(也。)等流
習氣。由(前)七識中善惡無記(三性之現行。)熏(於第八。)令(第八中三
性種子未生者)生(巳生者)長。異熟習氣。由(前)六識中有漏善惡
(二種現行。)熏(於第八而)令生長。」

【△二釋果能變。】

「二果能變。謂前二種習氣力故。有八識(自證分)生。現(於相
見二分之)種種相(此中由前)。等流習氣(以)為(親)因緣故。八識體
相差別而生。名(之為)等流果(以其)。果似因故(由前)。異熟習氣
(以)為增上(助)緣。感第八識酬引業力恒相續故(而)。立
(真)異熟(之)名(若夫)。感前六識酬滿業者(乃)。從異熟(而)起
(伹)。名(為)異熟生。不名(為真)異熟(以其)。有間斷故。即前(真)異
熟及異熟生(之二種。皆)名(為)異熟果(以其)。果(性)異(于)因(性)故
(然)。此(頌)中(所言異熟。)且(單)說(第七)我愛(所執。及有)執(持舍)藏(能)。持雜
染(有漏善惡)種(因。)能變(二種異熟)果(之第八本)識。名為異熟。非謂一切。」

【果異因者。因從善惡。果惟無記也。非謂一切者。謂
前六識一分酬滿業者。亦可得異熟名。而非此中
所指也。初略答外難略標識相竟。
△二廣明識相
顯前頌意二。初廣明三能變相。二廣明所變唯識。
初中二。初分釋三能變相。二會三能變俱轉以示
二諦(在第七卷中。)初中三。初釋初能變。二釋第二能變。
三釋第三能變。初又二。初設問舉頌。二以論釋成。
今初。】

「雖巳略說能變三名。而未廣辨能變三相。且初能變。
其相云何。頌曰。

初阿賴耶識(一自相門)異熟(二果相門)一切種(三因相門)不可知(四不
可知門)執受處(五所緣門)了(六行相門)常與觸作意受想思相應
(七相應門)唯捨受(八受俱門)是無覆無記(九三性門)觸等亦如是(十心
所例王門)恒轉如暴流(十一因果法喻門)阿羅漢位捨(十二伏斷位次門)。」

【△二以論釋成二。初正釋頌文。二證有本識。初中
八。初釋自相等三門。二釋不可知等三門。三釋相
應門。四釋受俱門。五釋三性門。六釋心所例王門。
七釋因果法喻門。八釋伏斷位次門。初中二。初正
釋三門。二重明因相。今初。】

「論曰。初能變識。大小乘教(皆)名(為)阿賴耶。此識具有
能藏所藏執藏義故。謂與雜染互為緣故。有情執為
自內我故。此(阿賴耶之名。)即顯示初能變識所有自相(以)。
攝持因果(而)為(本識之)自相故。此(第八)識自相。分位雖多。
藏(名最)初(先捨。又其)過(失最)重。是故。偏說。」

【藏一切轉識種子。故有能藏之義。受轉識所熏成
種。故有所藏之義。被第七識執之為我。故有執藏
之義。言與雜染互為緣者。謂由本識與前七為緣。
故起前七現行。復由前七與本識為緣。故熏本識
種子。此句釋成能藏所藏義也。有情執為自內我
句。釋成執藏義也。言此識自相分位雖多者。瑜伽
論云。第八識自相有八。一依止執受相。二最初生
起相。三有明了性相。四有種子性相。五業用差別
相。六身受差別相。七處無心定相。八命終時分相。
今取第一依止執受相說也。】

「此(第八識。乃)是能引諸界(諸)趣(諸)生(種種)善不善業(所引之)異
熟果故。說名異熟。離此(第八識外。)命根眾同分等恒時相
續(之)勝異熟果不可(別)得故。此(異熟識之名。)即顯示初能
變識所有果相。此(第八)識果相。雖多位多種(惟有真)。異熟
(果之義。)實不(與前七識)共。故偏說之。」

【諸界。即三界。諸趣。即六趣。諸生。即四生十二類生
也。言此識果相雖多位多種者。宗鏡錄云。第八識
於五果中。除離繫果。餘四皆有。故云果相雖多。如
望自種子。是等流果。望作意等心所。是士用果。望
前七識。為增上果。望善惡業。即異熟果。】

「此(第八識。)能執持諸法種子令不失故。名一切種。離此
(第八識外。)餘法能遍執持諸法種子不可得故。此(一切種識之名。)
即顯示初能變識所有因相。此(第八)識因相。雖有多種
(惟此能)。持種(義。實)不(異前七識)共。是故偏說。」

【宗鏡錄云。第八因相。于六因中有四。能持種子義
邊。是種子因。若因種子俱時而有。即俱有因。若望
自類種子前後相引。即同類因。若望同時心所等。
即相應因。惟無異熟因及徧行因。故云因相多也
(異熟因。謂增上善惡。此第八識惟無記故。是異熟果。非異熟因。徧行因。謂見疑無明等。徧于染法。此第八
識不與相應。非徧行因也)。】

「初能變識。體相雖多。略說惟有。如是三相。」

【初正釋三門竟。
△二重明因相三。初標。二釋。三結。
今初。】

「一切種相。應更分別。」

【△二釋為四。初明種子相。二明本新義。三明種子
義。四明熏習義。初中二。初正釋。二結判。初又二。初
正釋種相。二明種實有。今初。】

「此中何法名為種子。謂本識中親生自果功能差別。
此(種子因用。)與本識(之體。)及所生(之)果。不一不異。體用因果。
理應爾故。」

【如眼識種子。親生眼識自果等。此種有生果之作
用。故名功能。色心等種其類非一。故名差別。本識
為體。種子為用。種子為因。所生為果。體是能藏。用
是所藏。因是能生。果是所生。故不一。離體無用。離
因無果。故不異也。
△二明種實有。】

「雖非一異。而(種子原)是實有(以一切)。假法(猶)如(空)無。非(可為
諸法親)因緣故(難曰)。此(種子)與諸法既非一異。應如瓶等。是
假非實(答曰)。若爾(則)。真如(與諸法亦非一異。豈亦)應是假有(耶。設)許
(真如是假。)則便無真勝義諦(既許真如非假。則知種子亦實)。然諸種子。唯
依世俗說為實有。不同真如(是勝義實有也)。」

【先正明。次答難。後以二諦判。並可知。初正釋竟。
△
二結判又二。初結屬相分。二判屬三性。今初。】

「種子雖依第八識體。而是此識(之)相分非餘(三分。)見分
恒取此(種子以)為(親所緣緣)境故。」

【△二判屬三性又二。初正判。二釋妨。今初。】

「諸有漏種。與異熟識體無別故。無記性攝(然彼能生之)。因
(與所生之)果俱有善等(三)性故。亦(可)名(為)善等。諸無漏種。
非異熟識性所攝故。因果俱是善性攝故。唯名為善。」

【因。謂前七現行熏種之因。果。謂種子所發七現行
果。餘可知。
△二釋妨。】

「(難曰。)若爾。何故決擇分說二十二根。一切皆有異熟種
子。皆異熟生(釋曰。三無漏根)。雖名異熟。而非無記。依異熟故。
名異熟種。異性相依。如眼等識。或無漏種。由熏習力
轉變成熟。立異熟名。非無記性所攝異熟。」

【決擇分。瑜伽師地論之第二分也。二十二根者。眼
耳鼻舌身五淨色根。男女二根。命根。意根。憂喜苦
樂捨五受根。信進念定慧五善根。及三無漏根也。
一未知當知根。二巳知根。三具知根。名為三無漏
根。初明種子相竟。
△二明本新義三。初淨月師等
唯立本有。二難陀師等唯立新熏。三護法正義本
新合論。初中三。初釋義。二引證。三結示。今初。】

「此中有義。一切(染淨)種子。皆本性有。不從熏生。由熏習
力。但可(令其)增長。」

【△二引證。】

「如契經說。一切有情無始時來。有種種界。如惡又聚。
法爾而有(以)。界即(是)種子(之)差別名故。又契經說。無
始時來界。一切法等依。界是因義。瑜伽亦說。諸種子
體。無始時來性雖本有。而由染淨新所熏發。諸有情
類無始時來。若(堪)般涅槃法者。一切(有漏無漏)種子皆悉
具足(若)。不(堪)般涅槃法者。便闕三種菩提種子。如是
等文。誠證非一。又諸有情。既說本有五種性別。故應
定有法爾種子。不由熏生。又瑜伽說。地獄成就三無
漏根(決)。是種(子。)非(是)現(行。)又從無始展轉傳來。法爾
所得本性住(之種子)性。」

【般。入也。三種菩提。謂聲聞菩提。獨覺菩提。無上菩
提也。五種性。謂一闡提種性。聲聞種性。獨覺種性。
不定種性。如來種性也。三無漏根如前說。
△三結
示。】

「由此等證。無漏種子法爾本有。不從熏生。有漏亦應
法爾有種。由熏增長。不別熏生。如是建立。因果不亂。」

【初淨月師等唯立本有竟。
△二難陀師等惟立新
熏亦三。初釋義。二引證。三會違。今初。】

「有義。種子皆熏故生(但以)。所熏能熏俱無始有。故(言)諸
種子無始成就。種子既是習氣異名。習氣必由熏習
而有。如麻香氣。華熏故生。」

【△二引證。】

「如契經說。諸有情心。染淨諸法所熏習故(乃有)。無量種
子之所積集。論說內種定有熏習。外種熏習或有或
無。又名言等三種熏習。總攝一切有漏法種。彼三既
由熏習而有。故有漏種必藉熏生。無漏種生。亦由熏
習(故諸聖教)。說聞熏習(謂)。聞淨法界等流正法而熏起故。
是(即)出世心(之)種子性故。」

【三種熏習者。一名言習氣。二我執習氣。三有支習
氣。具如第八卷中廣明。淨法界等流正法者。謂諸
佛菩薩。以根本智證清淨法界妙理。以後得智隨
順眾生。流出語言文字。詮顯淨法界理。令諸眾生
尋名取悟。此所流出正法。與淨法界相應。故名等
流。
△三會違。】

「有情本來。種性差別。不由無漏種子有無。但依有障
無障建立。如瑜伽說。於真如境。若有畢竟二障種者。
立為不般涅槃法性。若有畢竟所知障種非煩惱者。
一分立為聲聞種性。一分立為獨覺種性。若無畢竟
二障種者。即立彼為如來種性。故知本來種性差別
(但)。依(有)障(無障)建立。非(依本有)無漏種(子)所說(地獄)成就(三)
無漏種(之)言(乃)。依當(來有)可生(義。)非(謂)巳有(其)體。」

【不般涅槃法性。即一闡提種性也。餘可知。二難陀
師等唯立新熏竟。
△三護法正義本新合論三。初
正釋。二斥前。三結成。今初。】

「有義。種子各有二類。一者本有。謂無始來異熟識中。
法爾而有(四)生(五)蘊(十二)處(十八)界功能差別。世尊依此。
說諸有情無始時來有種種界。如惡叉聚。法爾而有。
餘所引證。廣說如初。此即名為本性住種。二者始起。
謂無始來。數數現行熏習而有。世尊依此。說有情心。
染淨諸法所熏習故。無量種子之所積集。諸論亦說
染淨種子。由染淨法熏習故生。此即名為習所成種。」

【△二斥前又二。初斥唯本有。二斥唯新熏。今初。】

「若唯本有。轉識不應與阿賴耶為因緣性。如契經說。
諸法於識藏。識於法亦爾。更互為果性。亦常為因性。」

【宗鏡釋云。諸法於識藏。能攝藏也。謂與諸法作二
緣性。一為彼種子。二為彼所依。識於法亦爾。所攝
藏也。謂諸轉識。與阿賴耶亦為二緣。一於現法長
養彼種。二於後法轉攝植彼種。互相生故。】

「此頌意言阿賴耶識。與諸轉識。於一切時。展轉相生。
互為因果。攝大乘說。阿賴耶識。與雜染法互為因緣。
如炷與𦦨。展轉生燒。又如束蘆。互相依住。唯依此(種現)
二(法互相生義。)建立因緣。所餘因緣不可得故。若諸種子
不由熏生。如何轉識與阿賴耶有因緣義。非熏令長
(即便)可名因緣。勿善惡業(能招異熟。亦可)與異熟果為因緣故。
又諸聖教。說有種子由熏習生。皆違彼義。故唯本有。
理教相違。」

【熏長但可名增上緣。熏生乃名因緣也。餘可知。
△
二斥唯新熏又三。初正破。二通教。三結責。初又二
初斥非。二顯正。初又二。初直約有為無漏因破。二
破轉計心性為無漏因。今初。】

「若唯始起(則)。有為無漏無(本有)因緣故。應不得生(若夫聞熏
乃)。有漏(善。)不應為無漏種。勿無漏種(亦可)生有漏故。許
應諸佛有漏復生。善等應為不善等種。」

【有為無漏。指四智菩提也。四智菩提。理應先有本
住種子。未登地前所有聞思修慧。俱屬有漏。但可
為增上緣。助彼無漏種子令漸增長。非可作因緣
也。設許有漏為無漏種。亦應無漏為有漏種。而諸
佛已證無漏。仍得生有漏矣。豈理也哉。又有漏無
漏。兩性相反。設得互相為種。則善惡二性相反。亦
得互相為種乎。
△二破轉計心性為無漏因又三。
初出彼所憑。二破彼謬解。三申經正義。今初。】

「分別論者雖作是說(經云)。心性本淨。客塵煩惱所染汙
故。名為雜染。離煩惱時。轉成無漏(以此為證)。故無漏法非
無因生。」

【△二破彼謬解。】

「而心性(之)言(汝謂)。彼(經)說何義(耶。)若(謂彼經)說空理(為本淨者。)
空非(四智)心因(又空理是)。常法定非諸法種子。以(空理之)體前
後無轉變故。若(謂彼經)即說心(為本淨。)應同數論(所計)相雖
轉變而體常一(且)。惡(與)無記(之)心。又應(即)是善(心。汝若)
許(此說者。)則應(惡無記心。亦)與信等(諸善心所)相應(汝若)。不許便應
(惡無記心。仍)非(是)善心體(是則)。尚不名善。況是無漏(又彼)。有漏
善心(雖與惡及無記不同。然)。既稱(為)雜染(便亦)。如惡心等(其)。性(決)
非無漏。故(一切有漏善心。皆)不應與無漏(而)為(正)因(若許有漏為無
漏因)。勿善惡等(亦可)互為因故(又)。若(謂)有漏(之)心(其)性是
無漏(者則)應無漏(之)心(其)性(却)是有漏(以同是心法)。差別因
緣不可得故。又異生心(之性)若是無漏。則異生位無漏
現行。應名聖者。若(謂)異生(之)心(其)性雖(是)無漏。而相
有染。不名(為)無漏(現行。)無斯(應名為聖之)過者。則心(現行既非無漏。
心之)種子亦非無漏。何故汝論說有異生唯得成就無
漏種子(以)。種子現行(其)性(定)相同故。」

【△三申經正義。】

「然契經說心性淨者。說心空理所顯真如。真如是心
真實性故。或說心體非(是)煩惱(法)故(具斯二義)。名性本淨。
非(謂)有漏(之)心(其)。性(即)是無漏。故名(為)本淨(也)。」

【初斥非竟。
△二顯正。】

「由此應信是。諸有情。無始時來有無漏種。不由熏習。
法爾成就。後勝進位。熏令增長。無漏法(之現)起。以此(本有
種字)為因(而)。無漏(法現)起(之)時。復熏成種(展轉增勝。乃至圓滿菩提)有
漏法種(亦有本有。)類此應知。」

【二斥唯新熏中初正破竟。
△二通教三。初通內種
定有熏習。二通無漏由聞熏習。三通依障建立種
性。今初。】

「諸聖教中。雖說內種定有熏習。而不定說一切種子
皆熏故生。寧全撥無本有種子。然本有種。亦由熏習
令其增盛。方能得果。故說內種定有熏習。」

【△二通無漏由聞熏習。】

「其聞熏習。非(是)唯(熏新)有漏(種。)聞正法時。亦熏本有無
漏種子令漸增盛。展轉乃至生出世心。故亦說此名
聞熏習(其)。聞熏習中(所熏新)有漏(善種)性者。是修(道位)所斷
(是能)。感(於)勝異熟(果。是能)為出世法(之)勝增上緣(若聞熏習中所
熏本有)。無漏(種)性者(乃是)。非所斷攝。與出世法正為因緣
(伹)。此正因緣(相。)微隱難了(故)。有(教中且)寄麤顯(三慧)勝增
上緣。方便(假)說(以)為出世心種。」

【△三通依障建立種性又二。初正性義意。二傍破
當生。今初。】

「依障建立通種別者(其)。意(正要)顯(于)無漏種子(之或)有(或)
無。謂若全無無漏種者(則)。彼二障種(子)永不可害。即
立彼為非涅槃法。若唯有二乘無漏種(無大乘種)者(則)。彼
所知障種永不可害。一分立為聲聞種性。一分立為
獨覺種性。若亦有佛無漏種者。彼二障種俱可永害。
即立彼為如來種性。故(正)由(此)無漏種子(之或)有(或)無
(所以)。障有可斷不可斷義。然無漏種。微隱難知。故約彼
障(可斷不可斷以)顯性(之)差別(若)。不爾(者。則)彼(二)障(更)有何(等)
別因。而(乃)有可害(及)不可害者(耶。)若謂法爾有此(二)
障(可害不可害之差)別(則)。無漏法種寧不許然。若本全無無
漏法種。則諸聖道永不得生。誰當能害二障種子。而
說依障立種性別。」

【△二傍破當生。】

「既彼聖道必無生義。說(三無漏根有)當(來)可生(之義。)亦定非
理。」

【二通教竟。
△三結責。】

「然諸聖教。處處說有本有種子(今汝)。皆違彼義。故唯始
起。理教相違。」

【二斥前竟。
△三結成。】

「由此應知。諸法種子。各有本有始起二類。」

【宗鏡云。第八識聚。及此所變異熟五根相分。并異
熟浮塵根等。及異熟前六識等。並無新種。以其極
劣。非能熏故。伹從本有舊種所生。其長養五根。及
此浮塵根。及等流五塵等相分。前六識所變者。皆
可各有新本二種。巳上二明本新義竟。
△三明種
子義四。初明內種。二明外種。三明內外種具二因
義。四明內外種熏習有無。今初。】

「然種子義。略有六種。一剎那滅。謂體纔生。無間必滅。
有勝功力。方成種子。此遮常法。常無轉變。不可說有
能生用故。」

【無轉變。則非無間必滅。不可說有能生用。則非有
勝功力。故一切無為等常法。及外道所計常我。不
可說為種子也。】

「二果俱有。謂與所生現行果法俱現和合。方成種子。
此遮前後及定相離(以)。現(行)種(子。雖是)異類。互不相違。
一身俱時。有能生用。非如(前)種子(望後種子)自類相生。前
後相違。必不俱有(是故種生現行。因果必俱。種引種子。因果不俱)。雖(種子之)因
與果(具)。有(如是)俱(與)不俱(二義。)而(今但取因果)現在(同)時。可有
(能生果之)因用(方名種子以未來)。未生(過去)巳滅無自體故(所以必)。依
生現(行)果(者而)立種子(之)名。不依引生(種子)自類(者)名(為)
種(子也。)故但應說與果俱有。」

【難曰。若剎那滅得為種子。則前後相望。或自他相
望。皆有剎那滅義。應得為種。今以第二義揀之。前
後則不俱現。定相離則不和合。一身則和合定不
相離。俱時則現在定無前後。方名種子。故他身之
法。及自身前後之法。不可說為種子也。】

「三恒隨轉。謂要長時一類相續(直)至究竟位(者。)方成
種子。此遮(前七)轉識轉易間斷。與種子法不相應故。此
顯種子自類相生。」

【難曰。現行熏種。亦果俱有。應得名種。今以第三義
揀之。第七識或漏或無漏。故有轉易。前六識或行
或不行。故有間斷。唯第八識。一類無記。長時相續。
直至金剛道後。究竟位中。方稱無漏。此前恒隨有
漏法轉。得與漏種為所依持。故彼諸法種子。依之
而得自類相引。乃至成熟也。】

「四(須三)性決定。謂隨因力。生善惡等功能決定。方成種
子。此遮餘部(妄)執異性(之)因。生(于)異性(之)果(亦計)。有因
緣義。」

【難曰。若恒隨轉。即名種子。應善等種。生染等現。今
以第四義揀之也。】

「五待眾緣。謂此要待(辦)自(果之)眾緣(和)合功能殊勝。方
成種子。此遮外道執自然因。不待眾緣。恒頓生果。或
遮餘部緣恒非無(今)。顯所待(之)緣。非恒有性。故種於
果。非恒頓生。」

【難曰。若性決定。即名種子。則三性種。既是恒有。亦
復俱有。即應一切時中頓生三性現行。今以第五
義揀之。雖有種子為因。仍待眾緣和合。方能生果。
如眼識九緣生等。又心法更待三緣。謂增上緣。等
無間緣。所緣緣。色法更待增上緣故。須眾緣。則遮
外道之執自然。須有待。則遮餘部之執緣恒非無
也。】

「六引自果。謂於別別色心等果。各各引生。方成種子。
此遮外道執唯一因生一切果。或遮餘部執色心等
互為因緣。」

【難曰。若性決定待眾緣。即名種子。則一善因與眾
緣合。即生一切善果。惡及無記亦然。又善心種子
與眾緣合。亦能生於善色。善色種子與眾緣合。亦
能生於善心。今以第六義揀之。別別等果。各各引
生。則非一因生一切果。亦非色心互為因緣也。】

「唯(第八)本識中(所有)功能差別。具斯六義(故)。成種(子。)非餘
(識之所有)。」

【初明內種竟。
△二明外種。】

「外穀麥等(乃第八)。識所變(現行相分攝)故。假立種名。非實種
子。」

【△三明內外種具二因義。】

「此(內外)種(之)勢力(能)。生(切)近正果。名曰生因(能)。引遠殘
(之)果令不頓絕。即名引因。」

【內種則識緣名色。名色緣六入等。名生因所生近
正果。喪後屍骸不滅。名引因所引遠殘果。外種則
種生芽。芽生莖等。名近正果。穀等枯後不滅。名遠
殘果。然外種既云非實種子。但可借之以喻內種
而巳。
△四明內外種熏習有無。】

「內(第八識中一切法之)種(子。)必由熏習(而)生(起)長(養。此種子)親能生
果。是因緣性。外種熏習或有或無(不過皆)。為增上緣(耳。若
欲)辨所生果。必以內種為彼(諸物之親)因緣(以彼外穀麥等。皆)。是
(本識中)共相種(子)所生(之現)果故。」

【外種或有熏習者。如苣蕂與華等。或無熏習者。如
種生芽莖等。言共相種所生果者。外穀麥種等。皆
是器界所攝故也。三明種子義竟。
△四明熏習義
三。初總標。二別釋。三結判。今初。】

「依何等義。立熏習名。所熏能熏各具四義。令(本識中)種
(子)生長。故名熏習。」

【△二別釋二。初釋所熏。二釋能熏。今初。】

「何等名為所熏四義。一堅住性。若法始終一類相續。
能持習氣。乃是所熏。此遮轉識及聲風等。性不堅住。
故非所熏。」

【一類。即堅義。相續。即住義。應立量云。轉識是有法。
非所熏宗。因云性不堅住故。喻如聲風等。】

「二無記性。若法平等無所違逆。能容習氣。乃是所熏。
此遮善染勢力強盛。無所容納。故非所熏。由此如來
第八淨識(以極善故)。唯帶舊(時因中所熏無漏善)種。非新受熏。」

【問云。若堅住性。即為所熏。則如來淨識。亦堅住性。
應是所熏。今以第二義揀之。可知。】

「三可熏性。若法自在(而又)。性非堅密。能受習氣。乃是所
熏。此遮(本識相應之五)心所及無為法(以心所)。依他(而不自在。無為)堅
密(而不受習。)故非所熏。」

【問云。若堅住及無記性。即為所熏。則第八識相應
之五心所。亦是堅住無記。又無為亦堅住性。何非
所熏。今以第三義揀之。】

「四與能熏共和合性。若與能熏同時同處。不即不離。
乃是所熏。此遮他身剎那前後。無和合義。故非所熏。」

【問云。若堅住無記。自在非堅密者。即為所熏。則他
人第八。可為所熏。又自第八前後相望。可為所熏。
今以第四義揀之。他身則不同處。剎那前後則不
同時也。】

「唯異熟識具此四義。可是所熏。非心所等。」

【初釋所熏四義竟。
△二釋能熏。】

「何等名為能熏四義。一有生滅。若法非常。能有作用
生長習氣。乃是能熏。此遮無為前後不變。無生長用。
故非能熏。二有勝用。若有生滅(更須)。勢力增盛。能引習
氣(者。)乃是能熏。此遮異熟心心所等勢力羸劣。故非
能熏。」

【初義可知。次應問云。若有生滅即能熏者。異熟心
心所等亦有生滅。應是能熏。今以第二義揀之。謂
須或善或惡。或有覆無記。勢力強盛。乃名能熏。】

「三有增減。若有勝用(又須數習)。可(令)增(益。伏除)可(令損)减。攝(藏培)
植習氣(令不失壞。)乃是能熏。此遮佛果圓滿善法無增無
減。故非能熏。彼若能熏。便非圓滿。前後佛果應有勝
劣。」

【問云。若有生滅及有勝用。即能熏者。佛果位中之
前七識。應是能熏。今以第三義揀之。佛果位中。修
善滿足。更無可增。修惡斷盡。更無可減。假使受熏。
則前佛熏得無漏種多。應勝後佛矣。】

「四與所熏和合而轉。若與所熏同時同處。不即不離。
乃是能熏。此遮他身剎那前後無和合義。故非能熏。」

【問云。若有生滅有勝用有增減。即能熏者。則他人
前七。應是能熏。又自前七前後相望。應亦能熏。今
以第四義揀之。他身則不同處。剎那前後則不同
時也。】

「唯七轉識及(與)彼(相應之)心所。有勝勢用而增減者。具
此四義。可是能熏。」

【二釋能熏四義竟。二別釋竟。
△三結判二。初結。二
判。今初。】

「如是能熏(之前七識及心所法。)與所熏(之第八)識俱生俱滅。熏習
(之)義(乃)成。令所熏(第八識)中(之一切法)種子生(起)長(養。)如熏
苣蕂。故名熏習。」

【此結成熏習名也。苣蕂。即胡麻。西土作塗身香油。
先以香華與苣蕂子一處搗爛。然後壓油。油即香
美。今以苣蕂喻第八識。香華喻前七轉識現行。】

「能熏(之現)識等從種生時。即能為因。復熏成種。三法展
轉因果同時(約相生。則)。如炷生焰。焰生燋炷(約相依。則)。亦如蘆
束。更互相依。因果俱時。理不傾動。」

【此結示熏習相也。其理極成。不可破壞。故不傾動。

△二判。】

「能熏(之現行)生種(子。從)種(子)起現行。如俱有因。得士用果。
種子前後自類相生。如同類因。引等流果(唯)。此二(因。)
於(一切法之)果是(親)因緣性。除此(二種因外。)餘(所有)法。皆(是增上緣等。)
非(親)因緣。設(有處)名(為)因緣。應知(但是)假說。」

【俱有因。謂果與因俱時而有也。士用果。謂士夫作
用所成辦果也。同類因。謂因與果相似也。等流果。
謂果與因相似也。十因五果。解現第八卷中。二重
明因相中初標二釋竟。
△三結。】

「是謂略說一切種相。」

【初釋自相等三門竟。
△二釋不可知等三門二。初
總標。二別釋。今初。】

「此識行相所緣云何。謂不可知執受處了。」

【△二別釋二。初釋行相所緣門。二釋不可知門。初
中二。初略釋。二廣釋。初又二。初明行相。二明所緣。
今初。】

「了。謂了別。即是行相。識以了別為(現)行(之)相(狀)故。」

【△二明所緣。】

「處。謂處所。即器世間。是諸有情所依處故。執受有二。
謂諸種子及有根身。諸種子者。謂諸相名分別(之)習
氣。有根身者。謂諸(勝義五淨)色根及根(所)依(浮塵身)處。此二
皆是識所執受。攝為自體。同安危故。執受及處。俱是
(第八識之)所緣。阿賴耶識(以)因緣力故。自(證分)體(得)生(之)時
(便)。內變為種及有根身。外變為器。即以所變(三類性境)為
自所緣(見分)。行相仗之而得起故。」

【執有二義。一攝為自體。二持令不散。受有二義。一
領以為境。二令生覺受。第八緣種子。具持令不散。
領以為境二義。緣根身。具四義。一攝為自體。同無
記性故。二持令不散。一期不壞故。三領以為境。是
親相分故。四令生覺受。安危共同故。若緣器界。但
有領以為境一義也。初略釋竟。
△二廣釋二。初廣
釋行相。二廣釋所緣。初中三。初略指見分。二通論
諸分。三結歸見分。今初。】

「此中了者。謂異熟識。於自所緣有了別用。此了別用。
見分所攝。」

【△二通論諸分三。初難陀立二分。二陳那立三分。
三護法立四分。初中三。初正立二分。二破安慧唯
立自證分。三結明引證。今初。】

「然有漏識自體生時。皆似所緣能緣相現。彼相應(之心
所)法。應知亦爾。似所緣相。說名相分。似能緣相。說名
見分。」

【△二破安慧唯立自證分。】

「若(使)心心所無所緣(之)相(分)應不能緣自所緣境。或
應一一能緣一切。自境如餘。餘如自故。」

【眼識緣色。耳識緣聲等。名為自所緣境。若眼識無
相分色。則應不能緣色。耳識無相分聲。則應不能
緣聲。又設眼識無相分色而能緣色。則亦可無聲
香等而能緣聲香等。又餘識雖不以色為相分。亦
可以緣色矣。自境如餘境。自境無而可緣。餘境無
亦可緣。餘識如自識。自識可緣餘境。餘識亦可緣
自境故。】

「若(使)心心所無能緣(見分之)相。應不能緣。如虗空等。或
虗空等亦是能緣。」

【心無見分而能緣。則虗空無見分。亦應能緣也。
△
三結明引證。】

「故心心所。必有二相。如契經說。一切唯有覺。所覺義
皆無。能覺所覺(之二)分。各自然(從相見二分之種子)而轉(成現行)。」

【契經。即密嚴經。所覺義皆無。謂實無外境也。能覺
所覺分。即見相二分也。初難陀立二分竟。
△二陳
那立三分二。初辨異小乘。二正立三分。初中二。初
出小乘偏義。二申大乘正說。今初。】

「執有離識所緣境者。彼說外境是所緣。相分(即)名行
相。見分名事。是心心所自體相故。心與心所。同所依
(根。同所)緣(境。)行相相似(心王見分之)。事雖(與心)數(相)等。而(其)相
各異(以心王是)。識(心所是)受想等。相各別故。」

【事。謂自體。心數。即心所也。事雖數等。謂心王體是
見分。心所亦體是見分。故相等也。
△二申大乘正
說。】

「達無離識所緣境者。則說相分是所緣。見分名行相。
相見所依自體(乃)名(為)事。即自證分。此(自證分)若無者。
應不自憶心心所法(喻)。如(見分)不曾更(歷之)境(則)。必不能
憶(知)故(此則)。心與心所(但)。同(一)所依(之)根(而)所緣(不過)相
似。行相(便自)各別(以)。了別領納等作用各異故(心王自證分之)。
事雖(亦與心)數(相)等。而(其行)相各異(以)。識受等體有差別
故。」

【憶。知也。相分若無見分以更歷之。必不能知。則可
例知見分若無自證分以更歷之。亦何能自知哉。
故古人以相分喻絹。見分喻尺。自證分喻智也。言
所緣相似者。謂心王心所。各以自所變相分而為
所緣故。言行相各別者。識以了別為行相。受以領
納為行相。乃至思以造作為行相故。言事雖數等
者。謂心王之體是自證分。心所之體亦是自證分
也。初辨異小乘竟。
△二正立三分。】

「然心心所一一生時。以理推徵。各有三分。所量。能量。
量果別故。相見必有所依體故。如集量論伽他中說。
似境(之)相(分是為)所量。能取相(之見分及)自證(分。)即(名為)能量
及(量)果。彼三體無別。」

【各有三分。謂一一心王。一一心所。皆有三分。非共
只三分也。所量即相分。能量即見分。量果即自證
分。果即所依體義也。言彼三體無別者。同一識故。
可見離心別無境矣。二陳那立三分竟。
△三護法
立四分二。初正明四分。二攝歸一心。今初。】

「又心心所。若細分別。應有四分。三分如前。復有第四
證自證分。此若無者。誰證第三。心分既同。應皆證故。
又(若無證自證分。則)自證分應無有果。諸能量者。必有果故。
不應(妄計)見分(便)是第三(自證分之)果(以)。見分或時非量攝
故。由此見分不證第三(以)。證自體者必(須)現量故。」

【心分既同應皆證故者。謂見分既須自證分以證
之。則自證分。亦須證自證分以證之也。諸能量者
必有果故者。謂見分是能量。則以自證分為量果。
今自證分亦是能量。亦必以證自證分為量果也。
故古人以相分喻絹。見分喻尺。自證分喻智。證自
證分喻人。又以相分喻鏡影。見分喻鏡光。自證分
喻鏡面。證自證分喻鏡背。或以自證分喻鏡。證自
證分喻銅也。

宗鏡錄云。相分有四。一實相名相。體即真如。是真
實相故。二境相名相。謂能與根心而為境故。三相
狀名相。此唯有為法有相狀故。通影及質。唯是識
之所變。四義相名相。即能詮下所詮義相分是。於
上四種相中。唯取後三相而為相分。又相分有二。
一識所頓變。即是本質。二識等緣境。唯變影緣。不
得本質。
○見分有五類。一證見名見。即三根本智
見分是。二照燭名見。此通根心。俱有照燭義故。三
能緣名見。即通內三分。俱能緣故。四念解名見。以
念解所詮義故。五推度名見。即比量心推度一切
境故。於此五種見中。除五色根及內二分。餘皆見
分所攝。
○自證分者。謂能親證自見分。緣相分不
謬。能作證故。
○證自證分者。謂能親證第三自證
分。緣見分而不謬故。從所證處得名。
○若不達四
分成心者。斯皆但念名言。罔知成心實義。體用既
失。量果全無。終被心境緣拘。無由解脫。】

「此四分中。前(相見)二(分)是外(用。)後(自證及證自證)二(分)是內(體。)
初(相分)唯所緣。後三(分)通(能緣所緣之)二。謂第二(見)分。但緣
第一(相分。)或量非量。或現或比。第三(自證分。)能緣第二(見分
及)第四(證自證分。第四)證自證分。唯緣第三(自證分。)非(緣)第二
(見分)者。以無用故。第三第四。皆現量攝。」

【先明須有四分。此更分別內體外用。能緣所緣。及
現比非三量差別不同也。無用。猶言無益。】

「故心心所(一一皆是)。四分合成。具所能緣(而)無無窮(之)過。
非即非離。唯識理成。」

【假使自證分與證自證分不互相緣。則更須立證
證自證分。便有無窮之過。今由互為能所。譬如鏡
面鏡背。亦如人之與智。故無無窮之過也。四分差
別。故非即。唯是一心。故非離。此先結成。次後引證。】

「是故契經伽他中說。眾生心二性。內外一切分。所取
能取纏。見種種差別。」

【眾生心二性者。內二分為一。外二分為一也。內外
一切分者。內亦二分。外亦二分也。所取纏者。所緣
相縛也。能取纏者。能緣見縛也。見種種差別者。見
分通于三量故也。】

「此頌意說。眾生心性。二分合成(所謂)若內若外(也。以一切眾生。)
皆有所取能取纏縛(故)。見有種種或量非量或現或
此多分差別(之不同。)此(頌)中(所云)見者。是(但指)見分故。」

【先引頌。此更釋也。初正明四分竟。
△二攝歸一心。】

「如是四分。或攝為三。第四攝入自證分故。或攝為二。
後三俱是能緣性故。皆見分攝。此言見者(不是單指見分。即)。
是能緣(之)義。或攝為一。體無別故。如入楞伽伽他中
說。由自心執著。心似外境轉。彼所見非有。是故說唯
心。如是處處說唯一心(須知)。此一心(之)言。亦(必)攝(於)心
所(定相應故)。」

【上來欲顯俗諦差別。故以二分破一。又以三分破
二。又以四分破三。今欲顯真理圓融。故第四可攝
入於第三而可但言三分。又內三可攝入於見分
而可但言二分。又相見本無二體而可但言一心
也。入楞伽偈。即證成一心之旨。然所謂一心。亦非
撥無八箇心王五十一箇心所。而別指一真如心
以為大總相法門也。但以四分體無別故。名為一
心。則知八箇心王。五十一箇心所。隨拈一王一所。
皆具四分。隨其所有四分。體皆無別。惟是一心。是
知一一王所。無非法界。又四分體既無別。以體融
用。用亦無別。故得說云一色一香。無非中道。及唯
色唯香等也。二通論諸分竟。
△三結歸見分。】

「故識行相。即是了別。了別即是識之見分。」

【初廣釋行相竟。
△二廣釋所緣二。初正明所變。二
總結所緣。初中二。初明唯變處等。二明不變心等。
初又二。初正釋。二結示。初又二。初明業力所變決
定。二明定力所變不定。初又三。初器界。二種子。三
根身。今初。】

「所言處者。謂異熟識。由共相種成熟力故。變似色等
器世間相。即外(四)大種及所造(器界之)色。雖諸有情所
變各別。而相相似。處所無異。如眾燈明。各徧似一。」

【此先總釋器界由識所變也。以不攝持令生覺受。
故名為外。非謂實在識外。不可不知。】

「(問曰。)誰(之)異熟識變為此相(耶。)有義。一切。所以者何。如
契經說。一切有情業增上力所共起故。有義。若爾。諸
佛菩薩應實變為此雜穢土。諸異生等應實變為他
方此界諸淨妙土。又諸(那含)聖者。厭離有色。生無色界
(將來)。必不下生。變為此土。復何所用。是故現居及當生
者。彼異熟識變為此界。經(但)依(于)少分(而)說一切(之)
言(惟是)。諸業同者皆共變故。」

【初義太泛。次義業同共變則可。然約現居則太狹。
約當生又不切。故為第三家所破也。】

「有義。若爾(則)。器(世間)將壞時。既無現居及當生者。誰異
熟識變為此(將壞之)界。又諸異生。厭離有色(而)生無色
界(者。後雖當生。然)現(在)無(有)色身(其劫數甚遠)。預變為(欲色二下)土。此
復何用(又欲界色界眾生)。設有色身。與異地(之)器(界。)麤細(不同。
上下)懸隔。不相依持。此(識)變為彼(異界土。)亦何所益。」

【此先破前第二義也。】

「然所變土。本為色身依持受用。故若於身可有持用。
便變為彼。由是設生他方(之各各)自地。彼識亦得變為
此土(之各各自地。)故器世界將壞(及)初成(時。)雖無有情。而
亦現有(器界。)此說一切共受用者。若別受用。准此應知。
鬼人天等所見異故。」

【此釋成正義也。共受用。即共中之共。別受用。即共
中不共。言鬼人天所見異者。宗鏡云。天見是寶莊
嚴地。魚見是窟宅。人見是清冷水。鬼見是膿河猛
火。乃彼四類有情自業識所變相分不同。更無心
外別四境。舊云一境應四心者不正。若言一境者。
未審定是何境。若離四類有情所變相分外更別
有一境者。即是心外有法。初器界竟。
△二種子。】

「諸種子者。謂異熟識所持一切有漏法種(是)。此(第八)識
(無記)性攝。故是(第八識見分之)所緣(若夫)。無漏法(之)種(子。)雖(亦)依
附此識。而非此(無記)性攝。故非所緣。雖非所緣。而(亦與此本
識)不(曾)相離(喻)。如真如(即識實)性(故)。不違(於)唯識。」

【△三根身。】

「有根身者。謂異熟識不共相種成熟力故。變似(清淨勝義)
色根。及根(所)依(浮塵六)處。即內大種及所造色。」

【以執受故。名之為內。此先明不共中不共也。】

「有共相種成熟力故。於他身處。亦變似彼。不爾。應無
受用他(身之)義。此中有義(不惟變他依處)。亦(能)變(他五)似(色)根(以)。
辯中邊(論)說。似自他身五根現故。有義。唯能變(他)似
(恨所)依(之)處(以)。他(之似色)根於巳非所用故(然論云)。似自他
身五根現者(乃)。說自(識)他識各自變(之)義(耳。)故生他
地。或般涅槃。彼餘尸骸。猶見相續。」

【此明不共中共也。初義非。次義是。並可知。故生他
地等者。以識能變他依處。故尸骸猶見相續。以不
變他人五根。故尸骸無復見聞也。然此尸骸相續。
一是彼自巳引因之力。二是他人共相所變。故仍
名為不共中共。初明業力所變決定竟。
△二明定
力所變不定。】

「前來且說業力所變外器內身界地差別(如此。)若(佛菩薩及
諸聖者以禪)定(神通)等力所變器身(其器之)。界地(身之)自他則不
決定(然)。所變身器。多恒相續。變聲光等。多分暫時。隨
現緣力擊發起故。」

【器則示淨示穢。身則示聖示凡。故不決定也。一期
利物。與他受用。故身器多恒相續。然亦有暫時者。
隨彼機緣現在擊起。故聲光多分暫時。然亦有相
續者。初正釋竟。
△二結示。】

「略說此(第八)識所變境者。謂有漏種。十有色處。及墮法
處所現實色。」

【有漏種。即執受中諸種子也。十有色處。即五根五
塵也。墮法處所現實色。謂意識緣境有實有假。今
指定果色也。初明唯變處等竟。
△二明不變心等。】

「何故此(第八)識。不能變似心心所等為所緣耶(答曰)。有漏
識變。略有二種。一(者第八前五及第六之一分。)隨因緣勢力故變
(似境。)二(者第七及第六之一分。)隨分別勢力故變(似境。)初(因緣變。)必有
(實)用。後(分別變。)但為(相分之)境(非有實用。今)。異熟識(之)變(境。)但
隨因緣(其)。所變(之)色等。必有實用。若(使)變(為)心等。便
無實用(以所變)。相分(中之)心(心所)等。不能(有)緣(慮)故。須彼(有)
實用(法。乃可)別從此(第八識變)生(設使)。變無為等。亦無實用(所以
不變無為)。故異熟識。不緣心(及心所及無為)等(此約有漏位言。若)。至(佛果)無
漏位(中。既與大圓鏡智)勝慧相應(則)。雖無(有)分別。而(鏡體)澄淨
故。設(心心所等仍)無實用。亦現彼影。不爾。諸佛應非徧智。」

【宗鏡錄云。一因緣變非分別變。即五識心心所及
第八心王。為所緣相分從自種生故。二惟分別變
非因緣變。即有漏第七識及第八五心所是。為所
變相分唯從分別心生故。三俱句。即有漏第六及
無漏八識。以能通緣假實法故。四俱非。即不相應
行是。以無實體故。不與能緣同種生故。初正明所
變竟。
△二總結所緣。】

「故有漏位。此異熟識。但緣器(界根)身及有漏種(共名三類性境)。
在欲色界。具三所緣。無色界中(則但)。緣有漏種(以)。厭離
色故。無業果色(不緣身器。然仍)。有定果色(即謂具三所緣亦)。於理無
違(以)。彼(四空天之第八)識。亦緣此(定果)色(以)為境(故)。」

【初釋行相所緣二門竟。
△二釋不可知門。】

「不可知者。謂此(第八識之能緣)行相極微細故。難可了知。或
此所緣內執受境亦微細故。外器世間量難測故。名
不可知(問曰)。云何是識取所緣境(之)行相(為)難知(耶。答曰。)
如滅定中(一切恒行心心所皆滅。而此)。不離身(之異熟)識。應信為有。
然必應許滅定有(第八)識(以是)。有情攝故。如有心時。無想
等位。當知亦爾。」

【一能緣不可知。以其行相極微細故。二所緣不可
知。以三類性境。內執受之五淨色根及諸種子亦
微細故。外器世間徧于十方難測量故。次立量以
顯第八識是有。量云。滅定是有法。有第八識宗。因
云有情攝故。喻如有心時。無想定及無想天亦爾。
既滅定無想定仍有第八。第八行相豈不難知也
哉。二釋不可知等三門竟。】

成唯識論觀心法要卷第二

成唯識論觀心法要卷第三
蕅益沙門　智旭　述

【△三釋相應門三。初問答總明。二別釋體用。三結
成相應。今初。】

「此識與幾心所相應。常與觸作意受想思相應。阿賴
耶識。無始時來乃至未轉。於一切(聖凡升沉定散等)位。恒與
此五心所相應。以(此五種)是徧行心所(所)攝(一切心中皆可得)
故。」

【此識下。設問。常與下。舉頌以答。阿賴下。總明也。未
轉。謂金剛道前。餘如下釋。
△二別釋體用五。初釋
觸。二釋作意。三釋受。四釋想。五釋思。今初。】

「觸。謂(于根境識)三和(時。)分別(其)變異。令心心所觸(對于)境(以)
為(體)性。受想思等所依(以)為業用。」

【分別。即領似之義。是觸作用。變異。是三和功能。謂
根境識三和之時。令諸心所次第轉生。名為變異。
此觸心所。能領似之也。此先正釋。下更轉釋。】

「謂根境識更相隨順。故名三和。觸依彼(三和而)生。令彼
(三得。)和合。故說(此觸心所)為彼三和合位(根可為依。境可為取。識依于根而取
于境。此三)。皆有順玉(一切)心所(之)功能(作用。所以)說名變異(今)。觸
(心所。)似彼(順生一切心所變異。功能而)起。故名(之為)分別(然三和中。獨有)。根變
異力引觸(心所)起時。勝彼識(之與)境。故集論等。但說分別
根之變異。」

【此轉釋三和分別變異也。根變異下。釋疑。謂有疑
云。觸既分別三和變異。何故集論等但說分別根
之變異。釋云。根變異力引觸起時。勝識境故。按宗
鏡解根四義獨勝。一由主故。二由近生心心所故。
三由徧故。不惟心所。亦能生心。四由常相續故。識
雖為主。近生心所。不自生心故不徧。有間斷故不
續。境非主故。亦非近故。雖徧能生心□及心所。亦
不相續。以識生則境生。識滅則境滅故。】

「和合一切心及心所令同觸境。是觸自性。」

【此轉釋令心心所觸境為性色。謂八箇心王。各有
相應心所。此觸心所。能各使和合而觸境也。】

「(此觸心所)既(有)似(三和)順起心所(之)功能。故以受等所依為
業。起盡經說。受想行蘊。一切皆以觸為緣故。由斯故
說識觸受等。因二三四和合而生。瑜伽但說與受想
思為所依者。思於行蘊為主勝故。舉此(以)攝(其)餘(四十
七心所也。)集論等(但)說為受依者。以觸生受近而勝故。謂
觸所取可意等相。與受所取順益等相極相隣近(又)。
引發(受起比餘)勝故。」

【此轉釋受想思等所依為業也。等之一字。即總攝
行蘊諸餘心所。不但指一思心所。瑜伽伹說受想
思者。乃是以主攝伴。集論但說受者。乃是以近攝
遠。又皆以勝攝劣耳。言識觸受等因二三四和合
生者。識因根境二和合生。觸因根境識三和合生。
受想思等。皆因根境識觸四和合生也。觸所取可
意相。與受所取順益相極相隣近。故引發獨勝。觸
所取不可意相。與受所取違損相。觸所取非可意
非不可意相。與受所取非順益非違損相。亦復如
是。】

「然觸自性。是實非假(以是)。六六法中心所性故(又)。是(四)
食(之所)攝故(又)。能為(十二支中)緣故(應)。如受等(有實自)性。非即
三和。」

【此結判也。或計三和生觸。觸即三和。無別自體。故
今以三因成立有體之宗。而喻之以受等。一是六
六法中心所性故。六六法者。六識六觸六受六想
六思六愛也。二是四食攝故。四食。謂段食。觸食。思
食。識食也。三是能為緣故。謂六入緣觸。觸緣受也。
初釋觸竟。
△二釋作意。】

「作意。謂能警心為性。於所緣境引心為業。謂此(作意。能)
警覺應起(之)心種(令起。亦能)引(巳起之心)令趣(於)境。故名作意。
雖此亦能引起心所。心是主故。但說引心。有說(此作意者。)
令(正緣此境之)心迴趣異境。故(說此作意者。乃)於一境持心令住。
故名作意。彼(二說)俱非理(若令心迴趣異境)。應非徧行(若于一境持心
令住)。不異定故。」

【初正釋體用。有說下。出異解。彼俱下。破斥。皆可知。

△三釋受。】

「受。謂領納順違俱非境相為性。起愛為業。能起合離
非二欲故。」

【此正釋體用也。於順境則希合。於違境則希離。於
非順非違境。雖不希合。亦不希離。希即是欲。欲名
為愛。】

「有作是說。受有二種。一境界受。謂領所緣(順等三境。)二自
性受。謂領俱(生之)觸(而為所緣。此中)唯自性受。是受自相。以境
界受。共餘相故。」

【此出異解也。言共餘相者。謂通於王所共緣相故。】

「彼說非理。受定不緣俱生觸故。若(謂此受)似觸(而)生。名
領觸者(則一切)。似因之果。應皆(有領因之義。應皆名為)受性。又(觸)
既(是)受因(則受領此因)。應名因受(觸非受之自性)。何名自性。」

【此下皆破斥也。今先正破。受定不緣俱生觸者。觸
生於受。受不緣觸。如父生子。子不納父也。餘可知。】

「若謂如王食諸國邑。受能領觸所生受體(故)。名自性
受(者。)理亦不然。違自所執(領俱生觸為自性故。又受)不(應)自證(受)
故。若(謂受雖領觸。)不捨(受之)自性。名自性受(者則)應一切法皆
是受自性(以一切法皆不捨自性故)。故彼所說。但誘嬰兒。」

【次破轉計也。彼轉計云。觸如國邑。受如王。觸能生
受。譬如由有國邑方名為王。受能領觸。譬如王能
食諸國邑。而又避上應名因受之過。故云受能領
觸所生受體。猶言王能領國所生王體也。然既云
領觸所生受體。則非領俱生觸。與前所執相違。又
觸所生。即是受體。如何又以受而領之。若更轉計
不捨自性名自性受。則一切法皆悉不捨自性。皆
可名為受乎。故彼下。結斥。】

「然境界受。非共餘相(受)。領順等(三)相(之)定屬巳者。名
(之為)境界受。不共餘(心心所之行相)故。」

【由彼妄計境界受為共餘相。故別立自性受。今先
破自性受竟。方申明境界受非共餘相也。受以領
納境界為相。識以了別境界為相。想以於境取像
為相。欲以希望境界為相。乃至慧以簡擇所觀境
界為相。故皆不共。三釋受竟。
△四釋想。】

「想。謂於境取像為性。施設種種名言為業。謂(先)要安
立境(之)分齊(高下美惡等)相。方能隨起種種名言。」

【△五釋思。】

「思。謂令心造作為性。於善品等役心為業。謂能取境
正因等相。驅役自心令造善等。」

【取正因境相。令心造善品。取邪因境相。令心造不
善品。取非正非邪境相。令心造無記品。皆思心所
之力也。二別釋體用竟。
△三結成相應。】

「此五既是徧行所攝。故與藏識決定相應。其徧行相。
後當廣釋。此觸等五。與異熟識行相雖異。而(所起)時(同所)
依(根)同。所緣(境等自體)事等。故名相應。」

【後當廣釋。指第五卷言也。行相異者。識以了別為
行相。觸以觸對為行相。作意以警心為行相。受以
領納為行相。想以取像為行相。思以造作為行相
也。宗鏡錄云。由四等故。說名相應。謂一事等。二處
等。三時等。四所依等。等者。相似之義。體各惟一。故
名事等。境相相似。故所緣等。三釋相應門竟。
△四
釋受俱門二。初正明相應捨受。二簡非餘所相應。
今初。】

「此識行相極不明了。不能分別違順境相。微細一類
相續而轉。是故唯與捨受相應。又此(識)相應(之)受。唯
是(真)異熟(以伹)。隨先引業(而)轉。不待現緣(唯)。任善惡業
(之)勢力轉故(所以)。唯是捨受(若夫)。苦樂二受。是異熟生(屬前
六識)。非真異熟(要)。待現緣(方轉)故。非(與)此(第八識)相應。又由
此識常無轉變。有情恒執為自內我。若與苦樂二受
相應。便有轉變。寧執為我。故此但與捨受相應(問曰)。若
爾。如何此識亦(可)是惡業(所招)異熟(果耶。答曰。)既許善業能
招捨受(則)。此(惡業)亦(復)應然(以)。捨受不違苦樂品故(喻)。
如無記(之)法(亦能)。善惡俱招。」

【若苦樂受。則必明了。今第八識行相極不明了。此
一義也。若是餘受。則必取于違順境相。今第八識
不能分別違順境相。此二義也。若苦樂受。行相必
粗。今第八識行相微細。此三義也。若是餘受。必有
易脫。今第八識唯是一類無覆無記。此四義也。若
是餘受。必有間斷。今第八識相續而轉。此五義也。
具此五義。故唯得與捨受相應。餘皆可知。
△二簡
非餘所相應。】

「(問曰)如何此識。非別境等心所相應(答曰)。互相違故。謂欲。
希望所樂事轉。此識任業。無所希望。勝解。印持決定
事轉。此識瞢昧。無所印持。念。唯明記曾習事轉。此識
昧劣。不能明記。定。能令心專注一境。此識任運。剎那
別緣。慧。唯簡擇得等事轉。此識微昧。不能簡擇。故此
不與別境相應。此識唯是異熟性故(十一)。善(心所。及根隨)染
汙等(心所。)亦不相應。惡作等四(雖有通于)。無記性者(然以)。有間
斷故。定非(與)異熟(識相應)。」

【先詳簡非別境。次略簡非善染不定。並如文可知。
四釋受俱門竟。
△五釋三性門。】

「(問曰。)法有四種。謂善。不善。有覆無記。無覆無記。阿賴耶
識。何法攝耶(答曰)。此識唯是無覆無記(以是)。異熟性故。異
熟若是善染汙者。流轉還滅應不得成。又此識是善
染依故。若(自體是)善染者(則便)。互相違故。應不(能)與(善染)二
(法)俱作所依。又此識是所熏性故。若善染者。如極香
臭。應不受熏(若使)。無熏習故(則)。染淨因果俱不成立。故
此唯是無覆無記。覆謂染法。障聖道故。又能蔽心令
不淨故。此識非染。故名無覆。記謂善惡。有愛非愛(之)
果及殊勝自體(之因)可記別故。此非善惡。故名無記。」

【一是異熟性故。二是善染依故。三是所熏性故。所
以唯是無覆無記。餘皆可知。
△六釋心所例王門
二。初正釋。二斥異。今初。】

「觸等亦如是者。謂如阿賴耶識。唯是無覆無記性攝。
觸作意受想思亦爾。諸相應法。必同性故。又觸等五。
如阿賴耶。亦是異熟。所緣行相。俱不可知。緣(種子根身器界)
三種(性)境。五法相應。無覆無記。故說觸等亦如是言。」

【五法相應。謂一心王及餘四心所也。餘可知。
△二
斥異。】

「有義。觸等如阿賴耶。亦是異熟及一切種。廣說乃至
無覆無記(以頌中)。亦如是(之為)言。無簡別故。彼說非理。所
以者何。觸等依識。不自在故。如貪信等(依於心王。)不能受
熏。如何同識能持種子。又若觸等亦能受熏。應一有
情有六種(子之)體。若爾。果起從何種生。理不應言從六
種起。未見多種生一芽故。若說果生唯從一種。則餘
五種便為無用。亦不可說次第生果(以)。熏習(既在)同時
(則)勢力(亦必)等故。又不可說六果頓生。勿一有情一剎
那頃。六(箇)眼識等俱時生故。」

【有義下。先敘計。彼說下。次破斥也。觸等五心所法。
斷斷不得名一切種。以一切種。必由受熏而得名
故。故立量云。觸等五心所是有法。不能受熏宗。因
云依識不自在故。喻如貪信等。又若下。破其轉計
觸等亦得受熏。設許受熏。則一心王五心所。各各
受諸法熏。應成六箇諸法種子。而果生時。或從六
起。或從一起。或次第起。或復頓起。皆違理矣。】

「(救曰。)誰言觸等亦能受熏持諸種子(詰曰)。不爾。如何觸等
如識名一切種(彼妄解曰)。謂觸等五(各)。有似種(子之)相(分。)名
一切種(以)。觸等與識。所緣(必相)等故(以)。無色(界天之)觸等
(五心所。必)有所緣(似種子之相分)故(以觸等五心所。各各)。親所緣緣定應有
故(伹)。此(觸等五心所上)似種(子之)相不(分。)為因緣生現識等(喻)。
如觸等上(所現)似眼根等。非(眼等)識所依。亦如(所變)似火。無
能燒用(破曰)。彼救非理。觸等所緣似種等相(須待)。後執受
處(句中。)方應與識而相例(同)故。由此(頌中)前說一切種(之為)
言。定目受熏能持種義(不指所緣有漏種子)。不爾(則)。本頌有重
言(之)失。」

【此破轉計相分為一切種而妄救也。相分有漏種
子。是第五所緣門攝。故觸等可以例王。今一切種。
乃第三因相門。豈觸等所可例同。若即指一切種
為所緣。則執受處中復有所緣種子。不幾為重言
乎。】

「又彼所說亦如是言無簡別故。咸相例者。定不成證。
勿觸等五。亦(如識之)能了別。觸等亦(如識之)與觸等相應。
由此故知亦如是者(乃)。隨所應(而)說。非謂一切。」

【觸等不以了別為行相。觸不與觸相應。乃至思不
與思相應。一剎那中無二觸故。乃至無二思故。六
釋心所例王門竟。
△七釋因果法喻門二。初明正義。
二斥異說。初中二。初正釋頌文。二通妨顯理。今初。】

「(問曰。)阿賴耶識。為斷為常(答曰)。非斷非常。以恒轉故。恒。謂
此識無始時來。一類相續。常無間斷(以)。是(三)界(六)趣
(四)生施設(之根)本故(體)。性堅(住。)持(諸)種(子)令不失故。轉。
謂此識無始時來。念念生滅。前後變異。因滅果生。非
常一故。可為(前七)轉識(所)熏(令)成種故。恒言遮斷。轉表
非常。猶如暴流。因果法爾。如暴流水。非斷非常。相續
長時。有所漂溺。此識亦爾。從無始來。生滅相續。非常
非斷。漂溺有情令不出離。又如暴流。雖風等擊。起諸
波浪。而流不斷。此識亦爾。雖遇眾緣起眼識等。而恒
相續。又如暴流。漂水上下魚草等物。隨流不捨。此識
亦爾。與內習氣外觸等法。恒相隨轉。如是法喻。意顯
此識無始因果非斷常義。謂此識性。無始時來。剎那
剎那。果生因滅。果生故非斷。因滅故非常。非斷非常。
是緣起理。故說此識恒轉如流。」

【因果。簡我執。生滅。簡常執。生滅故非常。因果故非
一。譬如暴流。前後相續。流流之中。望前名果。望後
名因。故非斷常。可喻此識。又有三義相似。一者能
漂溺故。二者轉識間斷。此不斷故。如波濤有起滅。
而流不斷。三者習氣及心所法恒隨轉故。識所執
受之內習氣。喻如水內之魚。識所相應之觸等五
法。喻如水面之草也。餘可知。
△二通妨顯理。有兩
番問答。】

「(難曰。)過去未來既非實有。非常可爾。非斷如何。斷豈得
成緣起正理(答曰)。過去未來若是實有。可許非斷。如何
非常。常亦不成緣起正理(雖然)。豈(但)斥他(之)過。巳(所立)義
便(得)成(就。)若不摧(破)邪(宗。)難以顯(明)正(理。)前因滅位。
後果即生。如稱兩頭。低昂時等。如是因果。相續如流。
何假去來(實有。)方成非斷。」

【稱之兩頭。以喻因果。稱之低昂。以喻生滅。低昂時
等。以喻生滅同一剎那。無有前後也。】

「(又難。)因現有位。後果(尚自)未生(則)。因是誰(之)因。果現有時。
前因(既)巳滅(謝則)果是誰(之)果。既無因果。誰離斷常(答曰)。
若(謂)有因(之)時(即)。巳有後果(者。)果既本(來是)有。何(須更)待
前因。因義既無。果義寧有。無因無果。豈離斷常(今大乘)。
因果(之)義(所由)成(立。正唯)依(現在有)法作用(顯示。所以遠離斷當。成緣起理。)
故(汝之)所詰難。非(有)預(於)我(大乘正)宗(若使果)。體既(是)本有
(則果)。用亦(復)應然(以)。所待因緣亦本有故(則體用皆本來有。何須更
待前因。既無因義。亦無果義)。由斯汝(所執)義。因果定無。應信大乘緣
起正理。謂此正理(即諸法自相)。深妙離言(假智及詮所不能到。今之)。因
果等言。皆(依增益相似而)假施設。觀現在法有引後用。假立
當果。對說現因。觀現在法有酬前相。假立曾因。對說
現果。假。謂(于)現(在)識(上。)似彼(當果曾因之)相(而)現。如是因
果(總不離現前一剎那法)。理趣顯然。遠離(斷常)二邊。契會中道。諸
有智者。應順修學。」

【秖是現前一剎那法。望前即名為果。望後即名為
因。約現在果。談過去因。則塵點劫前。猶若今日。乃
于現識變似過去因相。而非實緣過去事也。以過
去巳滅。無可緣故。約現在因。記未來果。則無量劫
後。猶如指掌。乃於現識變似未來果相。而非實緣
未來事也。以未來未生。無可緣故。故曰。十世古今。
始終不離於當念。又宗鏡云。過去未來無體。剎那
熏習。唯屬現在。現在正起妄念之時。妄念違真。名
為初識。非是過去有識創起。名為初識也。故知橫
該一切處。豎通無量時。皆是即今現在一心。更無
別理。初明正義竟。
△二斥異說二。初正斥。二結勸。
初中二。初斥餘部。二斥經部。初又二。初敘計。二破
斥。今初。】

「有餘部說。雖無去來。而有因果恒相續義。謂現在法
極迅速者。猶有初後生滅二時。生時酬因(即名果相)。滅時
引果(即名因相)。時雖有二。而體是一。前因正滅。後果正生。
體相雖殊。而俱是有。如是因果。非假施設。然離斷常。
又無前(來因是誰因果是誰果之)難。誰有智者。捨此信餘。」

【△二破斥。】

「彼有虗言。都無實義。何容一念而有二時。生滅相違。
寧同現在。滅若現在。生應未來。有故名生。既是現在。
無故名滅。寧非過去。滅若非無。生應非有。生既現有。
滅應現無。又二相違。如何體一。非苦樂等。見有是事。
生滅若一。時應無(初後之)二。生滅若(是)異(時。)寧說(其)體
(是)同。故(所執)生滅時俱現在有(而)同依一體(者。)理必不
成。」

【何容下。先破一念二時。又二下。次破生滅體一也。
非苦樂等見有是事者。生滅二法。喻如苦樂二受。
決定相違。安有體是一者。量云。生與滅是有法。體
定非一宗。因云相違故。喻如苦與樂。初破餘部竟。

△二破經部。】

「經部師等(所計)因果相續。理亦不成。彼不許有阿賴耶
識能持種故。」

【前六轉識展轉相望。雖亦得有因果之義。而多間
斷。不能相續。若無本識受熏持種。則何理能成因
果相續之緣起哉。初正斥竟。
△二結勸。】

「由此應信大乘所說因果相續緣起正理。」

【七釋因果法喻門竟。
△八釋伏斷位次門二。初正
釋捨賴耶義。二通明第八異名。初中二。初正明能
捨之位。二簡示所捨唯名。初又二。初明正義。二斥
異解。初又二。初正釋。二通妨。今初。】

「此識無始恒轉如流。乃至何位當究竟捨。阿羅漢位
方究竟捨。謂諸聖者斷煩惱障究竟盡時(皆悉)。名阿羅
漢。爾時此識煩惱麤重永遠離故。說之為捨。此中所
說阿羅漢者。通攝三乘無學果位。皆巳永害煩惱賊
故(是殺賊義)。應受世間妙供養故(是應供義)。永不復受分段生
故(是無生義)。云何知然。決擇分說。諸阿羅漢獨覺如來。皆
不成就阿賴耶故。集論復說。若諸菩薩得菩提時。頓
斷煩惱及所知障。成阿羅漢及如來故。」

【麤重。即種子之別名。阿羅漢。是小乘無學果位。獨
覺。是中乘無學果位。如來。是大乘無學果位。次引
集論顯如來亦名為阿羅漢。以斷煩惱障故。成阿
羅漢。以斷所知障故。成如來也。
△二通妨又二。初
問。二答。今初。】

「若爾。菩薩(於入地後。現行煩惱雖復漸伏。)煩惱種子未永斷盡。非阿
羅漢。應皆成就阿賴耶識。何故即彼決擇分說(一切)。不
退菩薩。亦不成就阿賴耶識。」

【若據前義。則菩薩至成佛時。方得名阿羅漢。方捨
此識。今云不退菩薩亦不成就。故問之也。蓋菩薩
初地巳上。即名為不退故。
△二答又二。初約二乘
迴心名不退。二約八地巳上名不退。今初。】

「彼說二乘無學果位迴心趣向大菩提者(縱未登地)。必不
退起煩惱障故。趣菩提故。即復轉名不退菩薩。彼不
成就阿賴耶識(雖名菩薩)。即攝在此阿羅漢中。故彼論文
不違此義。」

【不起煩惱。故名不退。趣大菩提。故名菩薩。彼論乃
指此人為不退菩薩。不指直修大乘登初地者。故
不相違。
△二約八地巳上名不退。】

「又不動地以上菩薩。一切煩惱永不行故。法駛流中
任運轉故。能(於)諸行(之)中起諸行故。剎那剎那轉增
進故。此位方名(真正)不退菩薩。然此菩薩。雖未斷盡異
熟識中煩惱種子。而緣此識(之)我見愛等(四種煩惱。)不復
執藏為自內我。由斯永捨阿賴耶名。故說不成阿賴
耶識(故)。此(頌中。)亦說彼(不動地以上)名阿羅漢。」

【此明直修大乘者。須至八地以上。方得煩惱永伏。
亦可名阿羅漢也。所知法執漂溺有情。受不思議
變易生死。名法駛流。巳得自在。名任運轉。心心流
入薩婆若海。故剎那剎那轉增進也。初明正義竟。

△二斥異解二。初正破。二破救。初中二。初敘計。二
破斥。今初。】

「有義初地以上菩薩。巳證(我法)二空所顯(真如)理故。巳得
(根本後得)二種殊勝智故。巳斷分別(煩惱所知)二重障故。能一
行中起諸行故。雖為利益(眾生。)起諸(現行)煩惱。而彼不作
煩惱過失。故此亦名不退菩薩。然此菩薩。雖未斷盡
俱生煩惱。而緣此識(之)所有分別我見愛等。不復執
藏為自內我。由斯亦捨阿賴耶名。故說不成阿賴耶
識。此(頌之中。)亦說彼(初地以上)名阿羅漢。故集論中作如是
說。十地菩薩。雖未永斷一切煩惱。然此煩惱。猶如呪
藥所伏諸毒。不起一切煩惱過失。一切地中。如阿羅
漢巳斷煩惱。故亦說彼名阿羅漢。」

【△二破斥。】

「彼說非理(以)。七地巳前。猶有俱生我見愛等。執藏此
識為自內我。如何巳捨阿賴耶名。若彼分別我見愛
等不復執藏。說名為捨。則預流等諸有學位。亦應巳
捨阿賴耶名。許便違害諸論所說。」

【△二破救又二。初敘救。二破斥。今初。】

「地上菩薩所起煩惱。皆由正知。不為過失。非預流等
得有斯事。寧可以彼(預流果等)例此(地上)菩薩。」

【△二破斥。】

「彼六識中所起煩惱。雖由正知。不為過失。而第七識
有漏心位。任運現行執藏此識。寧不與彼預流等同。
由此故知彼說非理。」

【初正明能捨之位竟。
△二簡示所捨唯名。】

「然阿羅漢。斷此識中煩惱麤重究竟盡故。不復執藏
阿賴耶識為自內我。由斯永失阿賴耶名。說之為捨。
非捨一切第八識體。勿阿羅漢無識持種。爾時便入
無餘涅槃。」

【阿羅漢斷盡煩惱。名證有餘涅槃。由其異熟識體
仍在。能持舊有漏種。令有根身壽命不斷。直俟餘
殘果報既盡。方入無餘涅槃。設無此識持種。則身
命便應盡滅而入無餘涅槃矣。云何現有證阿羅
漢。仍住世間者耶。初正釋捨賴耶義竟。
△二通明
第八異名二。初正釋諸名。二結歸二位。今初。】

「然第八識。雖諸有情皆悉成就。而隨義別。立種種名。
謂或名心。由種種法熏習種子所積集故。或名阿陀
那。執持種子及諸色根令不壞故。或名所知依。能與
染淨所知諸法為依止故。或名種子識。能徧任持世
出世間諸種子故。此等諸名。通一切位。或名阿賴耶。
攝藏一切雜染品法令不失故。我見愛等執藏以為
自內我故。此名唯在異生有學。非(可謂)無學位(及)不退
菩薩(亦)。有雜染法執藏義故。或名異熟識。能引生死
善不善業異熟果故。此名唯在異生二乘諸菩薩位。
非(可謂)如來地。猶有異熟無記法故。或名無垢識。最極
清淨諸無漏法所依止故。此名唯在如來地有(若在)。菩
薩二乘及異生位。持有漏種。可受熏習。未得善淨第
八識故。如契經說。如來無垢識。是淨無漏界。解脫一
切障。圓鏡智相應。」

【契經。如來功德莊嚴經也。無垢識。標名也。淨無漏
界。示義也。解脫一切障。明離障解脫至究竟也。圓
鏡智相應。明相應之慧心所。名為大圓鏡智也。】

「阿賴耶名過失重故。最初捨故(故)。此(頌)中偏(先)說(之。若)
異熟識體。菩薩將得菩提時捨。聲聞緣覺入無餘依
涅槃時(亦)捨(至於)。無垢識體。無有捨時。利樂有情無盡
時故。心等(四名。)通(一切位)故。隨(染淨)義(如)應說(之)。」

【眾生分中名染心。佛果位中名淨心。眾生分中。執
持有漏種子及有漏色根。佛果位中。執持無漏種
子及無漏色根。眾生分中。名染所知依。佛果位中。
名淨所知依。眾生分中。名世間種子識。佛果位中。
名出世種子識。故云隨義應說也。然此中謂二乘
入無餘依涅槃捨者。仍帶通教方便說之。若據大
乘實義。出三界外有淨土。聲聞緣覺出生其中。受
法性身。則仍未捨異熟識體。故法華云。是人雖生
滅度之想。入於涅槃。而於彼土求佛智慧。得聞是
經。唯以佛乘而得滅度。更無餘乘。
△二結歸二位。】

「然第八識。總有二位。一有漏位。無記性攝。唯與觸等
五法相應。但緣前(文所)說執受處境。二無漏位。唯善性
攝。與二十一心所相應。謂遍行別境各五。善十一(以徧
行五心所)。與一切心恒相應故(所以亦與無漏第八相應)。常樂證知所
觀境故(得與善欲相應)。於所觀境恒印持故(與善勝解相應)。於曾受
境恒明記故(得與善念相應)。世尊無有不定心故(得與善定相應)。於
一切法常決擇故(得與善慧相應)。極淨信等常相應故(與十一善
心所相應)。無染汙故(不與根隨煩惱相應)。無散動故(不與四不定相應)。此亦
唯與捨受相應。任運恒時平等轉故。以一切法而為
所緣境。鏡智遍緣一切法故。」

【亦惟捨受。謂無漏位中。同於有漏之唯捨受也。以
一切法為所緣境。謂不同有漏之唯緣三類性境
也。初正釋頌文竟。
△二證有本識三。初徵答總標。
二別顯教理。三總結勸信。今初。】

「(問曰。)云何應知此第八識。離眼等識有別自體(答曰)。聖教
正理為定量故。」

【△二別顯教理二。初引聖教。二顯正理。初中二。初
引大乘。二引餘部。宗鏡云引七本經。即大三小四
也。初又二。初正引經證有第八。二顯大乘是聖言
量。今初正引三經四頌。】

「謂有大乘阿毗達磨契經中說。無始時來界。一切法
等依。由此有諸趣。及涅槃證得。」

【阿毗達磨。此云無比法。此即所引第一頌也。下文
共作三番釋義。】

「此第八識。自性微細。故以作用而顯示之。頌中初半。
顯第八識為因緣用。後半。顯與流轉還滅作依持用。」

【此第一番釋義。先分科也。】

「界是因義。即種子識(此種子識)。無始時來展轉相續(能持一切
漏無漏色心等諸法種子)。親生諸法。故名為因。依。是緣義。即執持
識(此執持識)。無始時來。與一切(現行漏無漏)法(平)等(而)為依止。
故名為緣。謂(種子識。)能執持(一切)諸種子故(執持識)。與現行
法為所依故(由種子故)。即變為彼(現行。由執持故。)及為彼(現行所)依。
變為彼者。謂(由種子。)變為器(界)及有根身。為彼依者。謂
與轉識作所依止。以(執持識。)能執受五色根故(令)。眼等
五識依之而轉。又與末那為依止故。第六意識依之
而轉(以)。末那(及)意識(皆)。轉識(所)攝故。如眼等識(必須)。依
俱有根。第八理應是識性故。亦以第七為俱有依。是
謂此識為因緣用。」

【此釋初半頌義也。】

「由此有者(謂)。由有此(第八)識(也。)有諸趣者(謂)。有善惡(等六)
趣(也。)謂由有此第八識故。執持一切順流轉法。令諸
有情流轉生死。雖惑業生。皆是流轉。而趣是果。勝故
偏說(又)。或諸趣(之)言。通(指)能(趣)所趣(以)。諸趣(之)資具。
亦得趣名。諸惑業生。皆依此識。是與流轉作依持用。」

【此釋後半頌之第三句也。一切順流轉法。即惑業
生等有漏種子。惑謂見思二惑。業。謂善惡不動三
業。生。謂胎卵濕化四生。所趣。即六道果報。能趣。即
惑業。亦名諸趣資具。】

「及涅槃證得者。由有此識。故有涅槃證得。謂由有此
第八識故。執持一切順還滅法。令修行者證得涅槃。
此中但說能證得道(以)。涅槃不依此識有故。或此但
說所證涅槃。是修行者正所求故。或此雙說涅槃與
道。俱定還滅品類攝故。謂(頌中)涅槃(之)言。顯所證滅(頌)。
後證得(之)言。顯能得道。由能斷(之)道。斷(彼)所斷(之)惑
(至于)。究竟盡位。證得涅槃。能所斷證。皆依此識。是與還
滅作依持用。」

【此釋後半頌之第四句也。一切順還滅法。即本有
新熏二種無漏種子。還者。歸趣之義。即能證之道。
滅者。寂止之義。即所證涅槃。又能還能滅。皆是道
諦。所還所滅。皆是滅諦涅槃也。第一番釋頌義竟。】

「又此頌中初句。顯示此(第八)識自性無始恒有。後三(句。)
顯與雜染清淨二法總別為所依止。雜染法者。謂苦
集諦。即所(趣)能趣(之)生及惑業。清淨法者。謂滅道諦。
即所(證)能證(之)涅槃及道。彼二皆依此識而有。依轉
識等。理不成故。」

【此第二番釋頌義也。第二一切法等依句。是總顯
染淨依止。第三由此有諸趣句。是別顯染依止。第
四及涅槃證得句。是別顯淨依止。所趣之生是苦
諦。能趣之惑業是集諦。所證之涅槃是滅諦。能證
之道是道諦。轉識不能受熏持種。故非染淨二法
所依。】

「或復初句。顯此(第八)識體無始相續。後三(句。)顯與三種
自性為所依止。謂依他起。徧計所執。圓成實性。如次
應知。」

【此第三番釋頌義也。一切法等依句。顯依他性不
離此識。由此有諸趣句。顯徧計所執性不離此識。
及涅槃證得句。顯圓成實性不離此識。】

「今此頌中諸所說義。離第八識皆不得有。」

【總結上來三番釋義。皆須約第八識也。第一頌竟。】

「即彼經中復作是說。由攝藏諸法。一切種子識。故名
阿賴耶。勝者我開示。」

【此即所引第二頌也。下文解釋。】

「由此本識具諸種子。故能攝藏諸雜染法。依斯建立
阿賴耶名。非如(數論)勝性轉為大等(今)。種子與果體非
一故。能依所依俱生滅故。」

【此先釋種子識攝藏諸法。不同數論冥初自性義
也。冥性。亦名勝性。彼計因果雖殊。而體是一。今明
種子與果體非一故。一不同也。彼計果雖生滅。而
因是常。今明能依所依俱生滅故。二不同也。】

「與雜染法互相攝藏。亦為有情執藏為我。故說此識
名阿賴耶。」

【此正釋第三故名阿賴耶句義也。第八攝藏雜染
種子以起現行。即能藏義。雜染現行熏成第八識
中種子。即所藏義。有情執藏為自內我。即執藏義。
具此三義。故名藏識。】

「巳入見道諸菩薩眾。得真現觀。名為勝者。彼能證解
阿賴耶識。故我世尊正。為開示。或(復通)諸(地前)菩薩。皆名
勝者。雖見道前。未能證解阿賴耶識。而能信解(唯識道理。)
求彼轉依(之果。)故亦為說。非諸轉識有如是義。」

【此釋第四勝者我開示句。兼結成也。第二頌竟。】

「解深密經亦作是說。阿陀那識甚深細。一切種子如
暴流。我於凡愚不開演。恐彼分別執為我。」

【此即所引第三頌也。下文解釋。】

「以能執持諸法種子。及能執受(五淨)色根(與根)依處。亦能
執取結(縛受)生(諸趣)相續。故說此識名阿陀那。無性有情
不能窮底。故說甚深。趣寂種性不能通達。故名甚細。
是一切法真實種子。緣擊便生轉識波浪(而此種子識性。念念
生滅)。恒無間斷。猶如暴流。凡。即無性。愚。即趣寂。恐彼於
此(甚深細理不能證解。更)起分別(妄)執(為我。)墮諸惡趣。障生聖道。
故我世尊不為開演。唯第八識。有如是相。」

【無性有情。謂一闡提。為此第八識之所漂蕩。令不
出離。故云不能窮底。趣寂種性。謂定性二乘。為此
第八識之所淪溺而不覺知。故云不能通達。以其
親生現行。故名真實種子。闡提不起妄執。猶得暫
遊人天。若起分別。必墮惡趣。二乘不起妄執。猶得
證出世果。若起分別。必障聖道。故佛不為此等凡
愚說第八識也。第三頌竟。】

「入楞伽經亦作是說。如海遇風濤。起種種波浪。現前
作用轉。無有間斷時。藏識海亦然。境等風所擊。恒起
諸識浪。現前作用轉。」

【此即所引第四頌也。前四句。單約喻說。後四句。法
喻合明。並可知。下文結示。】

「眼等諸識。無如大海恒相續轉起諸識浪(之義。)故知別
有第八識性。」

【巳上正引三經四頌竟巳下結略指廣。】

「此等無量大乘經中。皆別說有此第八識。」

【初正引經證有第八竟。
△二顯大乘是聖言量。】

「諸大乘經。皆順無我。違數取趣。棄背流轉。趣向還滅。
讚佛法僧。毀諸外道。表蘊等法。遮勝性等(故一切)。樂大
乘者(皆)。許(此等大乘諸經。實)能顯示無顛倒理(以是)。契經攝故
(喻)。如增壹(阿含)等(同為)。至教量攝。」

【此因小乘不信有第八識。遂乃誹撥上所引證三
經四頌。妄謂非佛所說至教。故今立量以顯是至
教也。量云。諸大乘經是有法。能顯示無顛倒理至
教量所攝宗。因云皆順無我違數取趣乃至遮勝
性等契經攝故。喻如增壹阿含等。】

「又聖慈氏。以七種因。證大乘經真是佛說。一先不記
故。若(使諸)大乘經(或是)。佛滅度後。有餘(惡人)為壞正法故(假造)
說。何故世尊(于經律中。)非(亦)如(彼)當起諸可怖事(而)先預
記別(之)。二本俱行故(自佛滅後)。大小乘教本來俱行。寧知
大乘獨非佛說。三非餘境故。大乘所說。廣大甚深。非
外道等思量境界。彼(外道)經論中。曾所未說。設為彼(外道)
說(此大乘法。)亦不信受。故大乘經。非(是)非佛(所)說。四應極
成故。若謂大乘是(或過去或他方)餘佛(所)說。非今(釋迦)佛語。則
(佛佛道同。正顯)大乘教是佛所說。其理極成。五有無有故。若
(汝許)有大乘(法者。)即應信此諸大乘教是佛所說。離此(諸經
之外。)大乘(妙法更)不可得故。若(汝謂)無大乘(法。則)聲聞乘教亦
應非有。以離大乘。決定無有得成佛義。誰出於世說
聲聞乘。故聲聞乘(法汝既許)是佛(之)所說(而獨)。非(毀)大乘教
(典。不肯信受。)不應正理。六能對治故。依大乘經勤修行者。
皆能引得無分別智。能正對治一切煩惱。故應信此
是佛所說。七義異文故。大乘所說意趣甚深。不可隨
文而取其義。便生誹謗。謂非佛語。是故大乘真是佛
說。如莊嚴論頌此義言。先不記俱行。非餘所行境。極
成有無有。對治異文。故。」

【初引大乘竟。
△二引餘部。凡有四經。】

「餘部經中。亦密意說阿賴耶識有別自性。」

【密意說者。恐彼愚法聲聞妄起分別。執之為我。故
未敢顯了開示也。】

「謂大眾部阿笈摩中。密意說此(第八識)名根本識。是眼
等識所依止故。譬如樹根。是莖等本。非眼識等有如
是義。」

【此即所引第一經也。阿笈摩。此云契經。】

「上座部經(及彼)分別論者。俱密意說此(第八識)名有分識。
有。謂三有。分。是因義。唯此(第八識是)恒(是)遍(得)。為三有(之)
因。」

【此即所引第二經也。】

「化地部(中。亦密)說此(第八識)名(為)窮生死蘊。離第八識。無
別蘊法(能)窮生死(邊)際(而恒)無間斷時。謂無色界(則)。諸
色間斷。無想天等(則)。餘心等滅(若夫)。不相應行(則)。離色
心等無別自體(前文破法執中)。巳極成故。唯此(第八)識(可)名窮
生死蘊。」

【此即所引第三經也。蘊。謂五蘊。於五蘊中。色受想
行及前六識。俱不能窮生死邊際。或有間斷故。或
無別體故。】

「說一切有部增一經中。亦密意說此(第八識)名阿賴耶。
謂愛阿賴耶。樂阿賴耶。欣阿賴耶。喜阿賴耶。謂阿賴
耶識。是貪總別三世境故。立此四名。有情執為真自
內我。乃至(此執)未斷(之時。)恒生愛著。故阿賴耶識。是真愛
著處。不應執餘五取蘊等(為真愛著處也)謂生一向苦受處
者。於餘取蘊不生愛著。彼恒厭逆餘五取蘊。念我何
時當捨此命此眾同分此苦身心。令我自在受快樂
故。五欲亦非真愛著處。謂離欲者。於五妙欲雖不貪
著。而愛我故。樂受亦非真愛著處。謂離第三靜慮染
者。雖厭樂受。而愛我故。身見亦非真愛著處。謂非無
學(而)信無我(理)者。雖於身見不生貪著。而於內我猶
生愛故。轉識等亦非真愛著處。謂非無學(而)求滅心
者。雖厭轉識等。而愛我故。色身亦非真愛著處。離色
染者。雖厭色身。而愛我故。不相應行。離色心等無別
自體。是故亦非真愛著處(可見一切)。異生(及諸)有學起我愛
時。雖於餘蘊有愛非愛。而於此(第八)識。我愛定生。故唯
此(第八識)是真愛著處。由是(知)彼(增一經中所)說阿賴耶名。
定唯顯此(第八)阿賴耶識。」

【此即所引第四經也。愛字。總約三世。樂字。別約現
在。欣字。別約過去。喜字。別約未來。故云是貪總別
三世境也。一向苦受處。謂無間獄及一分畜生餓
鬼。餘取蘊。謂除第八識外所有五蘊諸法。離欲者。
謂初禪以上。離第三靜慮染者。謂第四禪以上。身
見。謂依身執我之見。求滅心者。謂修第九滅盡定
人。離色染者。謂空無邊定以上。餘可知。初引聖教
竟。
△二顯正理三。初結前生後。二引經顯理。三結
略指廣。今初。】

「巳引聖教。當顯正理。」

【△二引經顯理十。初持種心。二異熟心。三界趣生
體。四有執受。五壽煖識。六生死時心。七緣起依。八
識食體。九滅定有識。十染淨心。初中三。初引經證
釋。二斥異解。三總結成。今初。】

「謂契經說。雜染清淨諸法種子之所集(聚生)起。故名為
心。若無此(第八)識(則)。彼(經所說)持種心不應有故。謂諸轉
識。在滅定等(五無心位)有間斷故(即在有心位。而)。根境作意(等緣。)善
等(三性)類別(亦復)。易脫起故(猶)。如電光等(其性)。不堅住故(既不
堅住所以)。非可熏習(既有間斷。所以)。不能持種(故諸轉識)。非染淨種所
集起心(唯)。此(第八)識(者。)一類(無記。)恒無間斷。如苣藤等。堅
住可熏(乃正)。契當彼經所說(持種)心義。若不許有能持種
心。非但違經。亦違正理謂諸所起染淨品法(雖是能熏。若)。
無(第八識為)所熏故(便)。不(得)熏成種(子。)則應所起(染淨等法。皆無
後果。)唐捐其功(又)。染淨起時既無因種。應同外道執自
然生。色(法及)不相應(行。)非心性故。如聲光等(性不堅住)。理非
染淨內法所熏。豈能持種。又彼(色行二法。唯識所變。)離識無實
自性。寧可執為內種依止。轉識相應諸心所法。如(彼轉)
識(之有)間斷。易脫起故(且既名為心所。則依心王)。不自在故。非心性
故(故決)。不能持種。亦不受熏。故(第八)持種(之)心。理應別有。」

【此持種心。是約因相而言之也。文皆易知。
△二斥
異解五。初破識類受熏持種。二破六識俱轉受熏
持種。三破色心自類為種。四破過未實有。五破執
遣相空。初中二。初敘執。二斥破。今初。】

「有說六識無始時來。依根境等前後分位(故有三性種種差別。
然)。事雖轉變。而(其)類無別(即此六識之類)。是所熏習。能持種
子。由斯染淨因果皆成。何要執有第八識性。」

【△二斥破。】

「彼言無義。所以者何(若)。執(識)類是實。則同(勝論)外道(若)。
許(識)類是假。便無勝用。應不能持內法實種。」

【此先約假實破也。如眼識與眼識為類。耳識與耳
識為類等。若執是實。則同勝論執同異句為實矣。
若許是假。豈能受熏持種哉。】

「又(汝所)執識類(為復)。何性所攝。若(識類)是善(是)惡。應不受熏。
許有記故。猶如擇滅(無為。)若(識類)是無記(性。則正起)善惡心時
(必)。無(有)無記(之)心。此類應斷(如何受熏)。非(可謂)事(有)善惡(而)
類可(惟)無記(以)。別類必同別事性故。」

【此次約三性破也。類若善惡是有法。應不受熏宗。
因云許有記故。喻如擇滅。類若無記是有法。應有
間斷不受熏宗。因云善惡心時無無記故。如苦樂
受時無捨受。又事既善惡不應說類惟無記。此遮
其轉計也。】

「又無心位(中既無六識。則)此(識)類定(亦是)無。既有間斷。性非堅
住。如何可執(為能)持種(能)受熏(耶。)又阿羅漢或異生心
(設使其六)識類同(是無記性)故(羅漢)。應為諸染(法熏。異生應為)無漏法熏
許便有失。」

【此更約六識類有間斷破。又約凡聖受熏破也。】

「又眼等根。或所餘法。與眼等識(其)。根(之類。)法(之類。與識之)類
(皆悉)同(是無記。)應(各)互(得)相熏。然汝不許(根類法類受熏。)故不應
執識類受熏。」

【此更約根類法類例破也。若謂識類受熏。則根類
法類何獨不許受熏。若既不許根類法類受熏。則
識類何得獨受熏哉。】

「又六識身若事若類。前後二念既不俱有。如隔念者
非互相熏(以)。能熏所熏。必(要)俱(在)時故。」

【此更約前後不能熏習破也。蓋若但一念。不名為
類。又無同時並起二念之理。必須前後相望。方名
為類。且如當念眼識。或望前念眼識。或望後念眼
識。故名為類。若望當念耳鼻識等。則不名類。其餘
五識。一一皆然是則識類既在前後二時。則非一
處。喻如自他相隔。如何可互熏哉。初破識類受熏
持種竟。
△二破六識俱轉受熏持種。】

「執唯六識俱時轉者。由前理趣既非所熏。故彼亦無
能持種義。」

【有說六識俱時而轉。前五是能熏。第六是所熏。由
同時故。熏習義成。能持種子。今破云由前理趣者。
謂第六識有間斷故。通三性故。
△三破色心自類
為種二。初敘執。二斥破。今初。】

「有執色心自類無間。前為後種。因果義立。故先所說
(集起名心為染淨種指第八識。)為證不成。」

【謂前剎那色。能為種子。引生無間後剎那色。前色
名因。後色名果。心等亦然。故不須第八持種識也。

△二斥破。】

「彼執非理。無熏習故。謂彼自類(一前一後。)既無熏習。如何
可執前為後種。又(彼自類有)間斷者。應不更生。二乘(證)無
學(時。既斷色心種子。)應無(有餘)後蘊(以彼伹執)。死位色心為後(世)種
(不許有持種之本識)。故。亦不應執色心展轉互為種生。轉識(及)
色(法)等非所熏習。前巳說故。」

【先約無熏習不能成種破。可知。次約有間斷破。言
有間斷應不更生者。彼既妄執色心前為後種。則
如生無色天者。于多劫中前色巳斷。不應還生色
界。又如生無想天者。于多劫中前心巳斷。不應還
生想心。又二乘證無學時。了知五蘊無我。則色心
種子巳斷。設無第八異熟識體。持彼舊時色心殘
種。則應便無果後餘殘五蘊。何故現見證阿羅漢
而未入無餘涅槃者。尚有果縛未盡亡耶。亦不應
下。恐彼轉計無色還生下界。則以心為色種。無想
還生想心。則以色為心種。故云轉識色等非所熏
習。前巳說故。既非所熏。豈能為種也哉。三破色心
自類為種竟。
△四破過未實有二。初敘執。二斥破。
今初。】

「有說三世諸法皆有。因果感赴無不皆成。何勞執有
能持種(之第八)識。然經說心為種子者(能)。起染淨(現)法
(心之)。勢用強故。」

【謂過去為因。現在為果。現在為因。未來為果。故因
果感赴無不皆成也。然經下。通妨。謂既三世諸法
各自為種。何故經中獨說心為種子耶。答曰。心勢
用強。故偏說之。
△二斥破。】

「彼說非理。過去未來。非常非現。如空華等。非實有故。
又無作用。不可執為因緣性故。若無能持染淨種(之第
八)識(則)。一切因果皆不得成。」

【過去未來是有法。非實有宗。因云非常非現故。喻
如空華等。又過未是有法。不可執為因緣性宗。因
云無作用故。喻如空華等。餘可知。四破過未實有
竟。
△五破執遣相空。】

「有執大乘遣相空理為究竟者(不能如理正解。但)。依(于相)似比
量。撥無此(第八)識。及(撥無)一切法。彼特違害前所引經(遂于
起)。智斷(惑)證(滅)修(道及)染淨因果(一切諸法。)皆執非實(則便)。成
大邪見(即彼)。外道毀謗染淨因果。亦不謂全無。但執非
實故。若一切法(果然)皆非實有(則諸)。菩薩不應為捨(不實之)
生死。精勤修集(不實之)菩提資糧。誰有智者。為除幻敵
(而)求石女兒用為軍旅(耶)。」

【外道亦不謂全無。但執非實者。謂染因未必招惡
果。淨因未必感善果耳。今此一類大乘。既執智斷
證修染淨因果悉皆非實。則與外道邪見何異。良
由依文解義。不達如來語脉。其禍至此。可不懼哉。
幻敵。喻不實生死石女兒軍旅。喻不實菩提資糧
也。問曰。般若云。諸法皆如幻如化。乃至涅槃亦如
幻如化。得不墮邪見耶。答曰。毫𨤲有差。天地懸隔。
般若深明一切法空。悉皆無性。由無性故。得成緣
起。於緣起中。智斷證修染淨因果纖毫不濫。雖復
不濫。一一無性。故非實我實法也。今既撥無俗諦。
又豈得成真諦哉。旦此論前文有云。諸心心所。依
他起故。亦如幻事。非真實有。為遣妄執心心所外
實有境故。說唯有識。若執唯識真實有者。如執外
境。亦是法執。又後文云。如前所說識差別相。依理
世俗。非真勝義。真勝義中。心言絕故。則與般若有
何差別。當知執為實有。成增益謗。執為非實。成損
減謗。謗雖是同。善惡仍異。起有見者。不撥因果。猶
在人天。但不能出二種生死。起空見者。撥無因果。
墮大險難。決定永沉三惡道苦。故曰。得則龍女頓
成佛。失則善星生陷。墜鼠即鳥空。名為謗真般若。
故似比量。名為毒智也。然宗鏡云。清辨為成有故
破于有。護法為成空故破于空。菩薩造論。如用藥
本為除病。而眾生執藥成病。菩薩亦奈之何。故此
空有二門。不執則分而愈合。合則雙美。苟執則會
而愈離。離則兩傷。學者不可不慎思而明辨也二
斥異解竟。
△三總結成。】

「故應信有能持種心。依之建立染淨因果。彼心即是
此第八識。」

【初持種心竟。
△二異熟心。是約果相而言之也。】

「又契經說。有異熟心(是)。善惡業(所)感(之果。)若無此(第八)識。
後(經所謂)異熟心不應有故。謂眼等識有間斷故。非一
切時是業果故。如電光等。非異熟心。」

【此先立二量以顯轉識非異熟心也。一云。眼等識
是有法。非異熟心宗。因云有間斷故。喻如電光等。
二云。眼等識是有法。非異熟心宗。因云非一切時
是業果故。喻如電光等。蓋一分無記眼等識。是滿
業所感之果。名異熟生。若起善惡之眼等識。即非
業果故也。】

「異熟不應斷巳更續。彼命根等無斯事故。」

【此重釋有間斷故之因所以不得為異熟也。謂若
計轉識為異熟者。既是異熟。則不應斷巳更續。彼
壽與煖。從來無斷巳更續之事故。命根。即壽。等。即
等取于煖。蓋煖是識之相分。命根依識假立。同是
異熟所攝。異熟壽煖。尚不可斷巳更續。異熟心體。
豈可斷巳更續耶。轉識定非彼經所說異熟心也
明矣。】

「眼等六識(之中。雖有一分無記報法。是善惡滿)業(之)所感者(然而)。猶如聲
等。非恒續故(但)。是(從)異熟生。非真異熟。」

【此重釋非一切時是業果故之因。所以不名真異
熟也。謂有問曰。善惡六識。非異熟心可矣。業所感
之無記六識。何不得為異熟心耶。今立量云。業所
感無記六識是有法。非真異熟宗。因云非恒續故。
喻如聲等。言是異熟生者。依真異熟總報藏識。得
有滿業所感別報。皆名為異熟無記也。】

「定應許有真異熟心(是)酬(彼)牽引業(因之果。)遍而無斷
(能)。變為(根)身器(界)作有情依(以)。身器離(此真異熟)心。理非
有故。不相應法。無實體故。諸轉識等。非恒有故。若無
此(第八真異熟)心。誰變身器。復依何法。恒立有情。」

【此承上二量。極成轉識非異熟心。而申明真異熟
心。必指第八識也。不相應法。本無實體。故不應說
命根為異熟心。餘可知。】

「又在定中。或不在定(不在定。則)。有別思慮(在定中則)。無思慮時。
理有眾多身受生起。此(等身受生起)若(是)無者。不應後時
(因無思慮。則)身有怡適。或復(因別思慮則身有)勞損。若不恒有真
異熟心(執受此身。則)彼(後時之)位如何有此(或怡適或勞損之)身受
(故知除非是佛則巳。若)。非佛(之九界)起餘善心等位。必應(與彼善惡同時)
現起真異熟心(問曰。佛何獨無異熟心耶。答曰)。如許起彼(異熟心)時(即)。
非(是)佛(但是九界)。有情故。由是(九界有情。)恒有真異熟心。彼心
即是此第八識。」

【此又約先時心行差別。能令後時身受不同。以驗
真異熟心之功能也。且如有人入定。無別思慮。則
其身怡適。然正入定時。巳忘其身。并不知身之怡
適。若無真異熟心。與彼定心同時現起。執受此身。
則於出定之後。定法巳謝。身不應仍有怡適。由有
真異熟心與定同轉。受定所熏。故使出定之後。身
仍怡適耳。又如有人不定。多別思慮。則其身勞損。
然正思慮時。亦忘其身。并不知身之勞損。若無真
異熟心。與彼思慮同時現起。執受此身。則於思慮
歇後。既不思慮。身不應仍有勞損。由有真異熟心
與彼思慮同轉。受彼思慮所熏。故使思慮歇後。身
尚勞損耳。餘皆可知。二異熟心竟。
△三界趣生體。
謂三界五趣四生之體也。前明因果相酬。此言趣
生之體。以有因果。必有體故。】

「又契經說。有情流轉五趣四生。若無此(第八)識。彼(五)趣
(四)生(之)體不應有故。謂要(須)實有。恒。徧。無雜。彼(具四義之)
法(方)可立(為)正實(五)趣(四)生(之體)。」

【五趣。謂天人獄鬼畜。不言阿修羅者。或是四趣所
攝。或攝入鬼神趣中。四生。謂胎卵濕化。諸天化生
人具四生。多分從胎。地獄唯化。鬼畜各具四生也。
實有者。不是假立。簡不相應行。恒者。無間而轉。簡
異熟生無記。徧者。徧於三界。簡色及前五識。無雜
者。惟無記性。簡善惡六識。】

「非異熟法。趣生雜亂。住此起餘趣生法故。」

【此先簡善惡六識非趣生體也。正在人趣。或起天
趣善法。或起三種惡法。在餘趣中。亦復如是。若立
為趣生體。豈不雜亂。】

「諸異熟色及五識中(一分)業所感者(雖不雜亂)。不遍趣生(以)。
無色界中。全無彼(二種)故。諸生得善及意識中(一分)業所
感者。雖遍趣生。起無雜亂。而不恒有。不相應行。無實
自體(巳上)。皆不可立(為)正實趣生(之體)。」

【此簡餘無記法及不相應行。非趣生體也。諸異熟
色。謂五根及香味觸三塵。并色塵中一分。五識業
所感者。是異熟生無記。鼻舌二識。唯局欲界。眼耳
身識。局至初禪。異熟色法。局在欲色二界。故皆不
徧。生得善。即報得善。意識業所感者。亦異熟生無
記。餘可知。】

「唯(第八真)異熟心。及彼(相應五箇)心所。實恒遍無雜。是正實
趣生。此(真異熟)心若無(則)。生無色界(中。既無色及五識。惟第六識。或時)
起善等位(巳無執藏)。應非趣生(所攝。)設許趣生攝諸有漏(故無
色界是趣生者。然諸那含聖人)。生無色界。起無漏心。應非趣生(所攝。)便
違正理(以那含雖在無色。理應仍是天趣化生攝故。必欲)。勿有前(文善等應非趣生之)
過。及(勿)有此(那含應非趣生之)失。故唯(應立真)異熟法是正實
趣生(之體。)由是(惟有)如來(乃)非(五)趣(四)生(所)攝(以)。佛(更)無
異熟無記法故。亦非(三)界(所)攝(以)。非有(三)漏故。世尊
巳捨苦集諦故。諸戲論種巳永斷故。正實趣生。既唯
異熟心及心所。彼心心所。離第八識理不得成。故知
別有此第八識。」

【此正明趣生之體。唯是第八識也。苦諦。是三界果。
集諦。是三界因。戲論種者。種即因義。因即界義。餘
可知。三界趣生體竟。
△四有執受。謂趣生無雜。由
有執受。執受即體家之用也。】

「又契經說。有色根身。是有執受。若無此(第八)識。彼(經所說)
能執受(者)不應有故。謂五色根及彼依處(過去巳滅未來未生)。
唯現在世是有執受。彼定由有能執受(之)心(以執受之。然)
唯(此第八真)異熟心(是)。先業所引(不由現緣)。非善染等。一類(無記)
能徧(依止諸根。)相續執受有色根身。眼等轉識。無如是義。」

【此正明異熟識能執受根身也。文並易知。】

「此言意顯眼等轉識。皆無一類能徧相續執受自內
有色根身。非顯能執受唯異熟心。勿諸佛色身無執
受故。然能執受有漏色身。唯異熟心。故作是說。」

【此釋伏難也。難曰。若唯異熟識能執受根身。則佛
無異熟識。色身便無執受耶。故今釋曰。此惟異熟
能執受之言。但顯眼等轉識不能執受耳。非顯能
執受唯異熟心也。以無垢淨識。亦能執受無漏色
身故。然有漏色身。則唯異熟能執受矣。】

「謂諸轉識。現緣起故。如聲風等。彼善染等。非業引故
如非擇滅。異熟生者。非(真)異熟故。非徧依故。不相續
故。如電光等。不能執受有漏色身。」

【此中凡立三量。一云。諸轉識是有法。不能執受有
漏色身宗。因云現緣起故。喻如聲風等。二云。彼善
染等是有法。不能執受有漏色身宗。因云非業引
故。喻如非擇滅。三云異熟生者是有法。不能執受
有漏色身宗。因云非真異熟故。又非徧依故。又不
相續故。喻如電光等。】

「諸心識言。亦攝心所。定相應故。如唯識言(亦攝心所)。」

【此明轉識既不能執受。則彼相應心所亦決不能
執受也。】

「非諸色根不相應行。可能執受有色根身。無所緣故。
如虗空等。」

【量云。色根及不相應行是有法。不能執受有色根
身宗。因云無所緣故。喻如虗空等。】

「故應別有能執受心。彼心即是此第八識。」

【上既立量。遮餘心心所法色不相應不能執受。今
結成唯第八識能執受也。四有執受竟。
△五壽煖
識。此識既持根身。亦持壽煖也。】

「又契經說。壽煖識三。更互依持。得相續住。若無此(第八)
識(則彼經所說)。能持壽煖令久住(之)識。不應有故。謂諸轉
識。有間有轉。如聲風等。無恒持用。不可立為持壽煖
識。唯異熟識。無間無轉。猶如壽煖。有恒持用。故可立
為持壽煖識。經說三法更互依持。而壽與煖。一類相
續(若使)。唯識不然。豈符正理。」

【此正明能持壽煖。必第八識。非餘轉識也。】

「(難曰)雖說三法更互依持。而許唯煖不徧三界。何不許
識獨有間轉。」

【此以煖可不徧。例明識可間轉。意謂持壽煖者不
須第八識也。言煖不徧三界者。無色界無煖故。】

「(答曰)此於前理非為過難。謂若是處。具有三法無間轉
者。可恒相持。不爾便無恒相持用。前(正)以此理顯三
法中所說識(之為)言(定)。非詮(於)轉識(今即)。舉煖不徧。豈壞
前理(以捨煖時。壽識不捨。若捨壽識。必兼捨煖)。故前所說。其理極成。又三
法中。壽煖二種既唯有漏。故知彼(持壽煖之)識。如壽與煖。
定非無漏(若不以異熟為持壽煖之識而但指六識者。則阿那含)。生無色界起
無漏心。爾時何識能持彼壽(不應無漏識持有漏壽也)。由此故知
有異熟識。一類恒徧。能持壽煖。彼識即是此第八識。」

【釋前所難。如文可知。五壽煖識竟。
△六生死時心。
既明現持根身壽煖之能。次明去後來先之主。文
分為四。初引經證釋。二斥異解。三通餘部。四別明
將死時心。今初。】

「又契經說。諸有情類(于)。受生(及)命終(時)必住散(心有)心。
非無心(亦非)定(心。)若無此(第八)識(則彼經說)。生死時(之散)心不應
有故。謂生死時。身心惛昧。如睡無夢極悶絕時。明了
轉識。必不現起。又此(生死)位中。六種轉識行相所緣不
可知故。如無心位。必不現行。六種轉識行相所緣有
必可知(倘許生死時有六識。便)。如餘時(非生死時)故(唯此)。真異熟識。極
微細故。行相所緣俱不可了。是引業(所招之)果(從生至死)。一
期相續。恒無轉變(即此)。是散有心(非無心定)。名(為)生死(時)心。
不違正理。」

【第一量云。生死時是有法。明了轉識必不現起宗。
因云身心惛昧故。喻如睡無夢極悶絕時。第二量
云。生死位中六轉識是有法。必不現行宗。因云行
相所緣不可知故。喻如無心位。第三量云。六種轉
識是有法。非生死時心宗。因云行相所緣有必可
知故。喻如餘時。唯有真異熟心。微細不可了知而
是散有。乃可名為生死時心也。
△二斥異解又二。
初敘執。二斥破。今初。】

「有說(前之)五識。此(受生)位(固是)定無(即彼)。意識取境(乃)。或因(于)
五識。或因他(人言)教。或(以)定(力)為因(然後生起。今受)。生位(如此)諸
因既不可得。故受生位(連此)。意識亦無(直名為無心位。非是住散有心)。」

【此不以第八識中種子為意識因。而別以五識等
三為因也。受生位并無意識。原同正說。而妄謂意
識之無。由於諸因之不可得。則無色天既無諸因。
豈意識永不生乎。
△二斥破。】

「若爾(則諸)。有情生無色界。後時(與無色定相應之)意識應永不
生(以)。定心必由散意識(為加行方得)引(起。汝謂散意必由五識或由他教方
得引起。今)五識他教。彼(無色)界(中)必無(則)。引定(之)散心無由
起故(既無散心。亦無定心既無或定為因。何有六識)。」

【凡生天者。不論欲色無色。初生之一剎那。決無意
識。既生之後。必先起散意識。一知所生處。二知所
來處。三知受生因。然後隨其所生。或受諸樂。或入
諸定。乃至生於無想天者。亦必半劫之後。方得想
全不行。故云定心必由散意識引也。餘可知。】

「若謂彼(無色界之)定由串習力。後時率爾能現在前(則)。彼
初生時寧不現起(而必待後時耶)。又欲(界)色界初受生時。串
習意識亦應現起(而胡以亦不即現前耶)。若由惛昧(所以)。初(生)未
(即)現前。此即前(文所說身心惛昧轉識不現之)因(即此惛昧。便是散有之心。至于由慣
習力。後時能現。乃從本識中之種子而現)。何勞別說(三因)。」

【三因。即彼所計一五識。二他教。三定也。二斥異解
竟。
△三通餘部。】

「有餘部執生死等位。別有一類微細意識行相所緣。
俱不可了。應知即是此第八識。極成意識不如是(之一
類微細不可了)故。」

【△四別明將死時心。】

「又將死時。由善惡業。下上身分冷觸漸起。若無此(第八)
識。彼(冷觸漸起之)事不成(以前七)。轉識不能執受身故(謂)。眼
等五識。各別依(於眼等五根)故(又)。或(時緣闕)不(現)行故(第六)。
意識。不(依)住(于色)身故(所緣之)。境不定故。遍寄身中(諸根。隨逐
諸塵無有暫捨。)恒相續故。不應冷觸由彼(第六意識)漸生。唯異熟
心。由先業力。恒遍相續。執受身分。捨執受處。冷觸便
生(以)。壽煖識三不相離故。冷觸起處(便同外器一般)。即是非
情(所攝)雖(亦此識所)變。亦(仍)緣(之為境)而不執受(但與器界相同)。故知
定有此第八識。」

【由善業力。識神飛舉生諸人天。故冷觸漸從下起。
由惡業力。識神沉墜生諸惡道。故冷觸漸從上起。
餘可知。六生死時心竟。
△七緣起依。既約生時。死
時。更約中有入胎時相也。】

「又契經說。識緣名色。名色緣識。如是二法。展轉相依。
譬如蘆束。俱時而轉。若無此(第八)識(則)。彼(經所說緣名色之)識
自體。不應有故。謂彼經中自作是釋。名。謂非色(之受想行
識)四蘊。色。謂羯羅藍等。此二與識相依而住(識為一名色共
為一)。如二蘆束。更互為緣。恒時俱轉。不相捨離。眼等轉
識。攝在名中。此(第八)識若無。說誰為識。亦不可說名中
(之)識蘊謂(伹是)五識身(而以緣名色之)。識謂(是)第六(以)。羯羅藍
時。無五識故。又諸轉識有間轉故。無力恒時執持名
色。寧說恒與名色為緣。故彼(經中)識(之為)言(正唯)。顯第八識。」

【羯羅藍。此云雜穢。亦云薄酪。即初受生位。攬父母
精血以為體也。等者。等餘四位。二七日名頞部曇。
此云胞。三七日名閉尸。此云軟肉。四七日名健南。
此云堅肉。五七日名鉢羅奢位。此云肢節。齊此是
名色位攝。第六七後。漸成六根。即六入位攝矣。餘
可知。】

成唯識論觀心法要卷第三

成唯識論觀心法要卷第四
蕅益沙門　智旭　述

【△八識食體。前約生滅分位。今約住位言之也。文
分為二。初引經通明四食。二別顯識食唯真異熟。
今初。】

「又契經說。一切有情皆依食住。若無此(第八)識。彼(經所說)
識食(之)體不應有故。謂契經說。食有四種。一者段食。
變壞為相。謂欲界繫。香味觸三。於變壞時能為(長養諸根
資益身命之)食事。由此色處非段食攝。以變壞時色無用
故。」

【段者。形也。分也。亦作摶。謂有形分可摶取也。變壞
為相者。食於腹中變壞。方成資養事相。以初入口
時。未見損益。故不名為食事也。欲界繫者。色無色
界俱不用段食也。】

「二者觸食(令心)。觸境為相。謂有漏觸纔取境時。攝受喜
(樂)等(境。令諸根怡適。)能為食事。此觸(心所。)雖(徧)與諸識相應(唯)。
屬(前)六識者。食義偏勝(所以)。觸(者是)麤顯境。攝受喜樂及
順益(身之)捨(受)資養勝故。」

【觸。即徧行五心所之一也。有漏觸者。簡非無漏識
相應觸也。今人觀戲聞樂等事。雖忘食而不倦。即
是以觸為食。】

「三(第六)意(識中)思(心所)食(此思以)。希望為相。謂有漏思。與(別境中)
欲(心所)俱轉。希可愛境(資益身命)。能為食事。此思(心所)雖(亦徧)與
諸識相應(唯有)。屬(第六)意識者。食義偏勝(以)。意識於境希
望勝故。」

【思。亦徧行五心所之一也。有漏思。亦簡非無漏識
相應思也。如昔有人避難。兒幼不能隨行。懸灰袋
於梁間。語彼兒言。汝若饑者。梁間袋中有食。小兒
視梁念食。多日不死。後一人至。兒令取下。既見是
灰。兒命即絕。此即思食之相。又望梅止渴。亦是思
食。】

「四者識食(以能)。執持(諸根令不散壞)為相。謂有漏識。由段觸思
勢力增長(執持身命)。能為食事。此識雖通諸識自體。而第
八識。食義偏勝。一類相續執持勝故。」

【有漏識。亦簡非無漏淨識。蓋無垢第八。雖亦執持
無漏色身。亦得名為出世無漏之食。而此且約一
切眾生皆依食住。則執持有漏身者。必是有漏第
八識也。一類。謂無記性。相續。謂無間轉。】

「由是集論說此四食。三蘊五處十一界攝。此四能持
有情身命令不壞斷。故名為食。段食唯於欲界有用。
觸(食及)意思食(是徧行心所所攝)雖徧三界。而依(相應之六)識轉(故)。
隨識(而為)有無。」

【三蘊者。於五蘊中。段食是色蘊攝。觸食思食是行
蘊攝。識食是識蘊攝也。五處者。于十二處中。段食
是香味觸三處攝。觸食思食是法處攝。識食是意
處攝也。十一界者。於十八界中。段食是香味觸三
界攝。觸食思食是法界攝。識食是意界及六識界
攝也。隨識有無者。如初禪無鼻舌二識。則無鼻識
舌識相應之觸思二食。但有眼識耳識身識意識
相應之觸思二食。二禪巳上。無前五識。則無前五
識相應之觸思二食。但有意識相應之觸思二食。
若從勝說。但名思食。無想天中。無第六識。則無第
六相應之觸思二食。雖有第七第八相應之觸思
二種心所。而食義不勝。但有識食也。初引經通明
四食竟。
△二別顯識食唯真異熟。】

「眼等轉識。有間有轉。非徧恒時能持身命。謂無心定。
熟眠。悶絕。無想天中。有間斷故。設(于)有心位(中)隨所
依(根。隨所)緣(境而于三)性(三)界(九)地等(一切時中)。有轉易故。於持
身命非徧非恒。諸有執無第八識者(將)。依何等(為識)食
(而)經(乃)作是言一切有情皆依食住。非(可謂)無心位(中。現
雖無識。而以)過去未來識等為食。彼(過未識)非現(非)常。如空
華等。無體用故。設(謂識于過未自)有體用(然既)。非現在攝。如虗
空等。非食性故。亦不可說入定心等(能)。與無心位(之)
有情為食(以)。住無心(之)時。彼(加行之心及心所既)巳滅故。過去
非食巳極成故。又不可說無想定等不相應行即為
彼食(以)。段等四食所不攝故(且)。不相應法(離色心等)。非實
有故。」

【此正簡示轉識無持身命之義。不可立為識食體
也。若以轉識為食。則無心位中。便應無食。若以過
未之識為食。則過未既非現常無體無用。猶如空
華。云何可作食耶。量云。過未識是有法。非識食宗。
因云彼非現常無體用故。喻如空華。恐有救曰。識
於過去未來。各各皆有體用。云何無體用耶。今破
之曰。識於過未雖有體用。而過去體用。自屬過去
非現在攝。未來體用。亦屬未來。非現在攝。譬如現
前了無一物。名為虗空。虗空豈可為食耶。量云。過
未識之體用是有法。非食性宗。因云非現在攝故。
喻如虗空。言入定心等者。謂定前加行之心及心
所也。餘可知。】

「有執滅定等。猶有第六識。於彼有情能為食事。」

【此敘轉計也。等者。等餘四無心位。】

「彼執非理。後當廣破。又彼(若謂第六識能為食事則)應說生上二
界(而起)無漏(第六)心時。以何為食(以)。無漏識等破壞有故。
於彼身命不可為食。亦不可執無漏(第六)識中有有漏
種。能為彼食(以)。無漏識等。猶如涅槃(決定)。不能執持有
漏種故。復不可說上界有情身命相持。即互為食(以)。
四食(中)不攝彼身命故(且)。又無色(界中)無身(則)。命無能
持故(若以無色界中眾同分而持命者)。眾同分等(伹是假立)。無實體故(安能
持命)。由此定知異諸轉識(別)。有(真)異熟識。一類恒遍執
持身命令不壞斷。世尊依此。故作是言。一切有情皆
依食住。」

【此破轉計也。後當廣破。指下第九滅定有識章中。
無漏心。謂生空觀智相應之心。餘可知。】

「唯依取蘊建立有情。佛無有漏(五蘊。)非有情攝(不依食住或時)。
說(佛)為有情(中無上亦)依食(而)住者。當知皆依(權巧)示現而
說。」

【此釋伏難也。難曰。既一切眾生皆依食住。佛轉第
八識為大圓鏡智。以何為食。故今釋曰。唯依取蘊
建立有情。佛非有情。何須依食而住。又難曰。佛若
非有情攝。何故復有經云有情無上者佛是。又佛
在世時。亦受段食。此云何通。故今釋曰。皆依權巧
示現而說也。】

「既異熟識是勝食性。彼識即是此第八識。」

【此結成也。八識食體竟。
△九滅定有識。前約流轉
門顯。今約還滅門顯也。文分為二。初破無第八識。
二破有第六識。今初。】

「又契經說。住滅定者。身語心行無不皆滅。而壽不滅。
亦不離煖。根無變壞。識不離身。若無此(第八)識(則經所云)。住
滅定者不離身(之)識不應有故。謂眼等識。行相麤動。
於所緣境。起必勞慮(本為)。厭患彼(轉識)故。暫求止息。漸次
伏除至都盡位。依此位立住滅定者(之人。)故此定中。彼
(諸轉)識皆滅。若不許有微細一類恒徧執持壽等識在。
依何而說識不離身。若謂後時彼(六轉)識還起。如隔日
瘧。名不離身。是則不應說心行滅(以六)。識與想等起滅
(必)同(亦應說心行不離身)。故(又復)。壽煖諸根。應亦如(六)識(之滅巳還起)
便成大過。故應許(有第八)識(猶)。如壽煖等。實不離身。又
此位中若全無識。應如瓦礫非有情數。豈得說為住
滅定(之聖)者。又異熟識此位若無。誰能執持諸根壽煖。
無執持故。皆應壞滅。猶如死屍。便無壽等。既爾。後識
必不還生。說不離身。彼可所屬(以)。諸異熟識捨此身
巳。離託餘身。無(有)重生(者)故。又(縱許後識還生。然)若此位無
持種識(則)。後識無種。如何得生。過去未來(及)不相應
法(皆)。非實有體(前文)。巳極成故。諸色等法。離識皆無。受
熏持種(前文)亦巳遮故。然滅定等無心位中。如有心位。
定實有(第八)識(以其)。具根壽煖。有情攝故。由斯理趣。住滅
定者決定有(第八)識。實不離身(非約後時轉識還起名不離身也)。」

【滅定等無心位是有法。定實有第八識宗。因云具
根壽煖有情攝故。喻如有心位。
△二破有第六識。】

「若謂此(滅定)位有第六識。名不離身。亦不應理。此(滅盡)定
亦名無心定故。若(轉計云)無(前)五識名無心者(則)。應一
切定皆名無心(以)。諸定皆無五識身故(且)。意識(本)攝
在六轉識中。如五識身。滅定非有。或此位識。行相所
緣不可知故。如壽煖等。非第六識。若此位有行相所
緣可知識者。應如餘(有心)位。非此(滅定)位攝。本為止息行
相所緣可了知識(而)入此(滅盡)定故。」

【此正破滅定有第六識之執也。立量云。意識是有
法。滅定位中非有宗。因云攝在六轉識中故。喻如
前五識。次或立量云。此滅定位識是有法。非第六
識宗。因云行相所緣不可知故。喻如壽煖等。次反
申量云。若此位有行相所緣可知識者是有法。非
滅定位攝宗。因云本為止息行相所緣可了知識
而入滅盡定故。喻如餘有心位。】

「又若此位有第六識。彼(第六識相應之)心所法為有為無。」

【此下更約心所有無破也。今雙徵。下先破有心所。】

「若有心所。經不應言住此定者心行皆滅。又不應名
滅受想定。

(救曰。)此定加行。但厭受想。故此定中。唯受想滅。受想二
法。資助心強。諸心所中。獨名心行。說心行滅。何所相
違(破曰。若如所說。則)。無想定中。應唯想滅(以加行中)。伹厭想故。然
汝不許(但是想滅。)既唯受想資助心強。此二滅時。心亦應
滅(如何猶有第六識耶)。」

【救意謂但滅受想。不滅心王及餘心所。破意先以
無想例責。次明受想既是資助心強。則受想既滅。
心無資助。安得不隨滅耶。】

「(救曰。)如(出入息之)身行滅。而身猶在。寧要責心令同(受想之心)行
滅(破曰)。若爾(則)。語行尋伺滅時。語應不滅。而(汝亦)非所許。
然(加)行(之)於法(體。)有徧非徧。徧行滅時。法定隨滅。非
徧行滅。法或猶在。非徧行者。謂出入息。見息滅時。身
猶在故。尋伺於語。是徧行攝。彼若滅時。語定無故(今)。
受想於心。亦徧行攝。許如思等(皆是)。大地法故(是故)。受想
滅時(彼六識)。心定(亦)隨(之俱)滅。如何可說彼(受想)滅(而六識)心
(猶)在。又(既)許思等是大地法(則)。滅受想時。彼(思等)亦應
(隨)滅。既爾(則)。信等(諸餘心所)此(滅定)位亦無。非(可謂)遍行(心所巳)
滅(而)餘(心所反)可在故。如何可言有餘心所(若)。既許思
等此(滅定)位非無(則)。受想(亦復)應然(以同是)。大地法故。又此
定中若有思等。亦應有觸(以凡)。餘心所法。無不皆依觸
力生故。若許有觸。亦應有受。觸緣受故。既許有受。想
亦應生。不相離故。」

【救意謂出入息滅而身不滅。例知受想滅而心不
滅。破意謂尋伺滅則語必滅。例知受想滅則心必
滅。以受想同尋伺之徧行。不同出入息之非徧行
故也。言大地法者。受。想。思。觸。欲。慧。念。與作意。勝解。
三摩地。徧於一切心。名十大地法。此餘乘之所共
許。故得例而破之。餘可知。】

「(救曰)。如受緣愛。非一切受皆能起愛。故觸緣受。非一切
觸皆能起受。由斯所難其理不成(破曰)。彼救不然。有差
別故。謂佛自簡唯無明觸所生諸受。為緣生愛。曾無
有處簡觸生受。故若有觸。必有受生。受與想俱。其理
決定。或應如餘位。受想亦不滅。執此(滅定)位中有思等
故。許更違害心行滅言。亦不得成滅受想定。」

【救意謂受既不必盡皆生愛。例知觸亦不必盡皆
生受。破意謂受不生愛。佛自簡示。觸不生受。佛曾
不簡。既有差別。豈得為例。或應下。更立量破云。彼
所執此位是有法。受想亦不滅宗。因云。有思等故。
喻如餘有心位。巳上破有心所竟。】

「若無心所(則六)。識(決)亦應無。不見餘(眼識等)心。離(相應)心所
(而得獨存)故。餘(五識相應之)徧行(心所若)滅(則心)。法(決)隨滅故(若謂有心
王而無受等。則)。受等應非大地法(攝。以不能徧一切心)故(又)。此識應非
(有心所)相應法故(若)。許(此識無相應法。)則(既無觸心所根境與識三不和合便)應
無所依(根亦無所)緣(境)等(便應)。如色等法。亦非(可名為)心故。」

【此破轉計滅定位中。但有第六識心王。無心所也。】

「又契經說。意法為緣。生於意識。三和合觸。與觸俱起
有受想思(今)。若(許)此(滅盡)定中有(第六)意識者。三和合故。
必應有觸。觸既定與受想思俱。如何有識而無心所。
若謂餘時三和有力。成(于)觸(對。)生觸(心所)能起受等。由
此(滅盡)定前厭患心所。故在定位(根境識之)。三事無能。不成
(觸對不復)生觸(心所。)亦無受等。若爾。應名滅心所定。如何但
說滅受想耶。若謂厭時唯厭受想。此二滅故。心所皆
滅。依前所厭以立定名。既爾(則)。此(滅盡定)中(第六識)心亦
(決)應滅(以第六心。必與)。所厭(之受想)俱故。如餘心所。不爾如何
(此定亦復)名無心定。」

【此亦更破有心王而無心所之執也。意即是根。法
即是塵。二緣生識。三和生觸。有觸則必有受想思。
如何但有心王而無心所。若謂下。轉救。若爾下。轉
破。次若謂下。又轉救。次既爾下。又轉破。既受想二
滅。則餘心所皆滅。而謂心王獨存。可乎。】

「又此(滅盡)定位(設許有)。意識(者。為)是何(性)不應是染。或無記
性(以)。諸善定中。無此(染與無記)事故。餘染無記(之第六識)心。必
有心所(與之相應)故(本為厭有漏善而修滅定)。不應厭善(而反)起染等故
(本為厭患勞慮而住寂定)。非求寂靜翻起散故。若謂(此滅定中意識)是善
(則必以)。相應善故。應(與)無貪等善根相應。」

【此更約三性破也。若執定中有第六識。為是何性。
若云是染。則尚厭有漏善。豈得反起於染。若云無
記。則本求勝寂靜。豈得反起于散。若云是善。必有
諸善心所相應。何得名為滅受想定。以無受想等
徧行心所。不能引生諸善心所。設有諸善心所。亦
必有徧行別境諸心所故。】

「此(滅定中第六識)心不應是自性善。或勝義善。違自宗故(以第
六識)。非(信及無貪)善根等(之自性。)及(非)涅槃(之勝義)故。」

【此亦破轉計也。恐彼救曰。滅盡定中之第六識。非
相應善。伹是自性善。或是勝義善耳。然無貪等善
根。名自性善。涅槃名勝義善。今若謂第六識即無
貪等。或即涅槃。非但大乘不許。雖汝自宗亦所不
許。豈不相違。】

「若謂此(滅定中第六識)心是等(流引)起(之)善(以是)。加行善根所引
發故。理亦不然。違自宗故。如餘(位之)善(第六)心。非等起故
(以)。善(第六)心無間(必滅。後便隨緣)起三性心。如何善(第六)心(可云)由
前等起。故(大凡第六識)心(若)是善(者必)由相應(心所之)力。既爾。
必與(無貪等)善根相應。寧(可)說此(滅定中第六善)心獨無心所。
故(若此定既)無心所(則第六識)。心亦(必)應無。」

【此破轉計等起善也。然據後文有云。無想定者。又
唯是善。彼所引故。況今滅定。寧非加行善根所引。
寧非等起善耶。須知謂滅定及無想定為等起善
則可。謂滅定及無想定尚有第六識心則斷不可。
以第六識。必相應善。非等起善。即彼餘乘自宗。亦
所不許。亦相違故。】

「如是推徵。眼等(六種)轉識。於滅定位非不離身。故契經
言不離身者。彼識即是此第八識(以)。入滅定時(但為止息
麤動勞慮)。不為止息此極寂靜執持識故。無想等位。類此
應知。」

【結示可知。九滅定有識竟。
△十染淨心。此總收上
文染淨九法而言之也。】

「又契經說。心雜染故。有情雜染。心清淨故。有情清淨
若無此(第八)識。彼(經所說之)染淨心不應有故。謂染淨法。以
心為本。因心而生。依心住故。心受彼熏。持彼種故。」

【此引經先總略釋也。因心而生。即是起義。依心住
故。即是集義。所謂集起名心。故為染淨諸法本也。
心受彼熏。即所藏義。持彼種故。即能藏義。故亦名
為阿賴耶也。】

「然雜染法。略有三種。煩惱。業。果。種類別故。」

【此下先釋心雜染故有情雜染之義也。煩惱。謂見
思二惑。性是煩動。惱亂有情。故名煩惱。業。謂善惡
不動三業。體是造作。有為之事。故名為業。果。謂三
界五趣四生升沉苦樂。皆是酬答業因。故名為果。
種。謂煩惱業果現行所熏種子。類。謂各別差殊不
同。此中煩惱及業。即是集諦。果。即苦諦也。】

「若無此(第八)識(以)持煩惱(之)種(則三)。界(九)地(離染而)往(報盡而)
還(先在上界。巳)。無(下地)染心(之)後(重來下界)。諸煩惱起皆應無因
(以)。餘法不能持彼(下地煩惱)種故。過去未來非實有故。若
諸煩惱無因而生。則無三乘學無學果(何以故)。諸巳斷
者皆應起故。」

【此正釋煩惱種子。非第八識不能持也。】

「若無此(第八)識(以)持業果(之)種(則)。界地往還(上下優劣)異類
法後。諸業果起亦應無因。餘種餘因前巳遮故。若諸
業果無因而生。入無餘依涅槃界巳。三界業果還復
應生(即彼招業果之)。煩惱亦應無因生故。」

【此復釋業果種子。亦非第八識不能持也。由煩惱
故。造善惡不動三業。由此三業。故感三界五趣果
報。約因果。則煩惱與業屬因。果屬于果。約能所。則
煩惱為能招。業果皆為所招。故今業果合辨。意指
業所感果。須知第八識中所藏業果種子。是業果
之親因緣。現行煩惱。是業果之勝增上緣也。】

「又行緣識。應不得成。轉識受熏。前巳遮故。結生染識。
非行感故。應說名色行為緣故。時分懸隔。無緣義故。
此不成故。後亦不成。」

【此更約十二因緣中義。非第八識不能成也。謂設
無此第八識持業果種。則行緣識應不得成。何以
故。若云行緣轉識。則轉識不能受熏持種。前文巳
遮破故。若云行緣結生染識。則結生染識。非是行
所感故。既不可云行緣轉識。又不可云行緣結生
染識。若無此第八識。則應直云行緣名色。然而行
在先世。名色在胎。時分懸隔。安有緣義。此行緣識
既不成故。後諸有支亦不得成。不許有第八識。其
過若此。豈可乎哉。結生染識者。即投胎時。妄于父
母生憎愛之第六識也。此是潤生煩惱所攝。非業
感異熟生所攝。故云非行感故。】

「諸清淨法。亦有三種。世出世道斷果別故。」

【此下次釋心清淨故有情清淨之義也。一者世間
清淨道。謂一切所修事戒事禪。及有漏聞思修慧。
二者出世間清淨道。謂聖位所修無漏根本後得
二智。三者所證斷果。謂擇滅無為。有餘無餘二種
涅槃。此中世出世二道。即道諦。斷果。即滅諦也。】

「若無此(第八)識持世出世清淨道種(則于世出世道)。異類心後
(更)。起彼(世與出世異類)淨法。皆應無因。所執餘因。前巳破故
若二淨道無因而生(則既)。入無餘依涅槃界巳。彼二淨
道還復應生(何以故)。所依(身心)亦應無因生故。」

【此正釋清淨道種。必須第八識持也。且如有人。既
修出世道。若無第八識持世間道種。則從無漏觀
出。何故復起世間淨道。又如須陀洹等。或時亦修
世間淨道。若無第八識持出世道種。則於世間道
後。何故仍能起出世道。又淨道若可無因而生。則
無學聖人入無餘涅槃之後。亦可無因復生二淨
道耶。恐彼救云。入涅槃後。身心巳滅。依何修道。今
更破云。既二淨道可無因生。則所依身心。亦可無
因還復生故。】

「又出世道。初不應生。無法持彼法爾種故。有漏類別
非彼因故。無因而生。非識種故。初不生故。後亦不生。
是則應無三乘道果。」

【此展轉破救也。恐彼救曰。誰說諸法無因得生。今
破之曰。又若無第八識持彼出世道種。則出世道
初不應生。以更無別法可能持彼無始法爾無漏
種故。彼又救曰。出世之道從聞熏生。何須別有第
八持無漏種。今破之曰。聞熏屬于有漏。與出世無
漏之道。其類各別。但是出世道之增上緣。非彼出
世道之正因故。若許出世道從聞熏生。即是無因
而生。以非從第八識中無漏種子生故。然既無出
世道種。何由生出世道。初出世道既不生故。後出
世道及諸果證亦不得生。是則應無三乘道果矣。】

「(又)若無此(第八)識持煩惱種(則)。轉依斷果亦不得成。謂
(出世)道(一)起(之)時。現行煩惱及彼種子俱非有故(以)。染
淨二(種第六識)心。不俱起故(與出世)。道相應(之第六識)心(決)。不持
彼(煩惱)種(子)自性相違。如涅槃(與世相違)故(若夫)。去來(識等。及聖道)
得等(決)。非實有(亦不能持煩惱種)。故(更計)。餘法持(煩惱)種。理(亦決)不
成故(是則)。既無所斷(之煩惱種子差別。則)能斷(之出世道)亦無。依誰由
誰而立斷果。若(謂)由(于)道力。後惑不生。立斷果者。則
初道起(之時便)應成無學(果)後諸煩惱(無第八識持彼種子)。皆巳
無因。永不生故。」

【此正釋出世斷果。必依第八識成也。二種淨道。是
智德。是所生得。故有種子。滅諦涅槃。是斷德。是所
顯得。故但約煩惱種子有無以立斷德差別。不可
謂斷德亦自有種子也。金剛般若經云。一切賢聖
皆以無為法而有差別。約所證。則唯是無為。約能
證。則三乘四果差別。譬如虗空非丈尺。丈尺顯虗
空。法喻泠然。智者思之。餘皆可知。】

「許有此(第八能持種)識(則)。一切(染淨因果)皆成(以)。唯此(第八識)能
持染淨種故。」

【結成第十染淨心也。二引經顯理竟。
△三結略指
廣。】

「證此識有。理趣無邊。恐厭繁文。略述綱要。」

【二別顯教理竟。
△三總結勸信。】

「別有此識。教理顯然。諸有智人。應深信受。」

【初釋初能變竟。
△二釋第二能變二。初設問舉頌。
二以論釋成。今初。】

「如是巳說初能變相。第二能變。其相云何。頌曰。

次第二能變。是識名末那(一釋名門)。依彼轉(二所依門)緣彼(三所
緣門)。思量為性相(四體性門五行相門)。四煩惱常俱。謂我癡。我見。
并我慢。我愛(六染俱門)。及餘觸等俱(七餘相應門)。有覆無記攝
(八三性門)。隨所生所繫(九界繫門)。阿羅漢。滅定。出世道無有(十伏
斷門)。」

【△二以論釋成二。初正釋頌文。二證有第七。初中
九。初釋釋名門。二釋所依門。三釋所緣門。四釋性
相兩門。五釋染俱門。六釋餘相應門。七釋三性門
八釋界繫門。九釋伏斷門。今初。】

「論曰。次初異熟能變識後。應辯思量能變識相。是識
聖教別名末那(以其)。恒審思量。勝餘識故。」

【末那。此云意。其義即恒審思量也。勝餘識者。第八
恒而不審。第六審而不恒。前五不恒不審。唯此第
七。於未轉位。恒審思量妄執我法。于既轉位。恒審
思量二空平等理也。】

「(問曰)此(識既)名(為意)何(以)異(于)第六意識(答曰)。此(第七是)持業釋
(猶)。如藏識(之)名(以)。識(體)即(是)意(用)故。彼(第六是)依主釋
(猶)。如眼識等(名以)識(體)異(于所依之)意(根)故。然諸聖教恐此
(第七)濫彼(第六)故於第七但立意名(不名意識)。又標意名。為簡
(第八名)心(前六名)識(以此第七。其)。積集了別(二義)。劣(于)餘(七種)識故。
或欲顯此(第七)與彼(第六)意識為近所依。故但名意。」

【此問答料簡立名之義也。若此識名末那識。即應
翻為意識。則與第六意識何別。故曰。若第七名為
意識。則識是體。意是用。體能持用。用不離體。意即
是識。猶如藏識。持業釋也。若第六名為意識。則識
是能依之識。意是所依之根。根不是識。識依於根。
猶如眼耳等識。依主釋也。然諸聖教但名第七為
意。不名為意識者。恐濫同第六故。以上但對第六
揀異。又標下。次對餘七揀異。謂若約恒審思量。則
此第七獨勝。若約積集名心。則第七雖亦有積集
義。較第八識則劣。若約了別名識。則第七雖亦有
了別義。較前六識則劣。故但名為意也。或欲下。復
顯第六近所依故。即是不共親依。具如下釋。
△二
釋所依門三。初正釋此識所依。二傍論諸識所依。
三結歸本頌所依。今初。】

「依彼轉者。顯此(第七識之)所依。彼。謂即前初能變(之第八)識。
聖(慈氏)說。此(末那)識依藏識故。有義。此意(唯)以彼(第八)識(中之)
種(子)而為所依。非(依)彼(第八)現識(以)。此(第七識。恒)無間斷。不
假現識為俱有依方得生故。有義。此意(必)以彼(第八)識
(中)種(子)及彼現識俱為所依(以第七識)。雖無間斷。而有轉
易(亦)。名(為)轉識故(亦)。必假(托第八)現識為俱有依方得
生故。轉。謂流轉。顯示此(第七)識。恒依彼(第八)識(之現及種子。相續生
起。即)取(所依為)所緣故。」

【釋所依中有二義。後義為正。言有轉易者。聖道起
時。轉染為淨等也。二空智果現前。則第七便與平
等性智相應。法空智果不現前時。則第七仍起俱
生法執。生空智果不現前時。則第七仍起俱生我
執。故必須以第八現識為俱有依。若夫識中種子。
則是因緣依也。流。謂相續轉。謂生起。餘可知。
△二
傍論諸識所依二。初略釋。二廣釋。今初。】

「諸心心所。皆有所依。然彼所依。總有三種。一因緣依。
謂自相子。諸有為法。皆託此依。離自因緣。必不生故。」

【對果名因。因即生緣。簡非增上緣所緣緣及等無
間緣。故名因緣。即諸心心所各別種子。亦名種子
依也。】

「二增上緣依。謂內六處。諸心心所。皆託此依。離俱有
根。必不轉故。」

【但云增上緣。則所收甚寬。今既稱依。則伹局取六
根。謂五淨色根及意根處。以是妄情之所執受。故
名為內。此亦名俱有依也。】

「三等無間緣依。謂前(念巳)滅(之)意。諸心心所。皆託此依
(以)。離(此前)開導根。必不起(於後念心心所)故。」

【但云等無間緣。則心心所皆得為緣。故亦稍寬。今
既稱依。則但取無間即滅之心王。望於後心。名為
意根。此能開導後念心心所法。故亦名開導依。】

「唯心心所。具三所依。名有所依。非所餘法。」

【謂色及不相應行無為法等。皆不用三依也。初略
釋竟。
△二廣釋三。初釋種子依。二釋俱有依。三釋
開導依。今初。】

「初種子依。有作是說。要種滅巳。現果方生(以須)。無種巳
(然後)生(乃)。集論(之所)說故(又如世間之物)。種與芽等不俱有故。」

【此先敘經部師異解也。】

「有義。彼說為證不成。彼(集論中。伹)依引生(自類)後種(而說。非依引生
現果)說故(又)。種生芽等(是依世俗假說)。非(依世間)勝義(說)故(又現見麥
等芽種俱有。則)。種滅芽生非極成故(須如)。𦦨炷同時(方可)。互為因
故。然種自類。因果不俱。種現相生。決定俱有。」

【此下大乘正釋也。先破異解。次明正義。𦦨炷同時
者。如炷生𦦨。𦦨生燋炷。炷之生𦦨。喻種生現行。𦦨
生燋炷。喻現行熏種。若前炷後炷相望。即可喻種
引種。若前𦦨後𦦨相望。即可喻現引現。是故因緣
自有三義。一者種引種。因果不俱。以異念故。喻如
前炷後炷。二者種生現。三者現熏種。決定俱有。以
同時故。喻如炷生𦦨。𦦨生燋炷。若現引現。但名等
無間緣。不名因緣。喻如前𦦨後𦦨。但能相引。而後
𦦨實非前𦦨所生。以炷若盡。則前𦦨不能更生于
後𦦨故。】

「故瑜伽說。無常法與他性為因。亦與後念自性為因。
是因緣義(其)。自性(之)言(即)。顯種子自類前為後因(其)。
他性(之)言(即)。顯種與現行互為因義。攝大乘論亦作
是說。藏識(與)染法(是)。互為因緣。猶如束蘆。俱時而有。
又說種子與果必俱。故種子依。定非前後。設有處說
種果前後。應知皆是隨轉理門。如是八識及諸心所。
定各別有種子所依。」

【此引二論以證種子依必俱時有也。無常法。通指
諸心心所種子言之。以諸種子。雖復相似相續。不
壞不失。體是生滅。故名無常。種子無常。則現行亦
無常矣。以種子望種子。假名自性。以種子望現行。
假名他性。猶言同類異類耳。染法。指有漏前七轉
識。隨轉理門。謂非一定不易之理。乃隨宜方便之
權說也。初釋種子依竟。
△二釋俱有依共四家解。
第四為正。今初。】

「次俱有依。有作是說。眼等五識(以同時)。意識為(俱有)依。此
(五識)現起(之)時。必有彼(意識)故。無別眼(根)等為俱有依(以)。
眼等五根。即(五識之)種子故(如)。二十唯識伽他中言。識
從自種生。似境相而轉。為成內外處。佛說彼為十。彼
頌意說。世尊為成十二處故(所以)。說五識(之)種(子)為眼
等根(成內五處。又說)。五識(所變)相分為色等境(成外五處)。故(知)眼等
(五)根。即(是)五識(之)種(子耳。)觀所緣論亦作是說。識上色
功能。名五根應理。功能與境色。無始互為因。彼頌意
言。異熟識上能生眼等色識(之)種子(以能生眼識等現行。故)。名
(為)色功能(即此功能)。說為五根。無別(有)眼等(五色根也)種與色
識。常互為因(以)。能熏(之現識現色。常)與種(子)遞為因故。第七
八識。無別此(俱有)依。恒相續轉。自力勝故。第六意識。別
有此(俱有)依。要託末那而得起故。」

【色識。即眼識。依根名眼識。依塵名色識。餘四例知。
此中以意識為五識俱有依。一謬也。謂五識種子
為五根。二謬也。謂第七八識無俱有依。三謬也。唯
第六依末那一義不謬。
△第二家解。】

「有義。彼說理教相違。若五色根即五識種(則)。十八界
種應成雜亂。然十八界各別有種。諸聖教中處處說
故(一違也)。」

【此下先破初家識種為根之謬也。十八界種應成
雜亂者。若以根為識種。則識全無種。又識種為根。
則根全無種故。】

「又五識種。各有能生相見分異。為執何等名眼等根。
若(執五識之)見分種(子以為五根則見分屬心。)應識蘊攝。若(執五識之)相分
種(子以為五根。則相分屬境。)應外處攝。便違聖教眼等五根皆是
色蘊內處所攝(二違也)。又若五根即五識種(則)。五根應
是五識(之親)因緣。不應說為增上緣攝(三違也)。又(若)鼻舌
(二)根即(鼻舌)二識(之)種。則應鼻舌(二根。亦如鼻舌二識之)唯欲界
繫。或應(鼻舌)二識(亦如鼻舌二根之)。通色界繫。許(此說者)便俱與
聖教相違(又若)。眼耳身(三)根。即(眼耳身)三識(之)種(子。則)二地
五地為難亦然(四違也)。」

【眼等三根。通於五地。謂五趣雜居地(欲界)。離生喜樂
地(初禪)。定生喜樂地(二禪)。離喜妙樂地(三禪)。捨念清淨地
(四禪)。眼等三識。唯通二地。謂五趣雜居地。離生喜樂
地也。今若執眼耳身根即是識種。則或根應如識。
惟局二地。或復識應如根。亦通五地矣。】

「又五識種。既通善惡。應五色根。非唯無記(五違也)。又五
識種。無執受攝。五根亦應非有執受(六違也)。」

【第八識緣一切種子。但緣而不執受。今謂五根但
是五識種子。則第八不應執受五根矣。豈不理教
相違。】

「又五色根若(即是)五識種。應意識種即是末那。彼(末那)以
五根為同法故(七違也)。」

【同法者。同為有間轉識所依之根法也。】

「又瑜伽論說眼等識。皆具三依。若五色根即五識種。
依但應二(八違也)。」

【識種子現行。是種子依。五根。是俱有依。前滅意。是
開導依。若謂根即識種。是合俱有依為種子依。但
有二矣。】

「又諸聖教。說眼等(五)根。皆通(有)現(行有)種(子。今)執唯是(識)
種(而為五根)便與一切聖教相違(九違也)。」

【正破初家識種名五根竟。】

「有避如前所說過難。朋附彼執。復轉救言。異熟識中。
能感五識增上業種。名五色根。非作因緣生五識種。
妙符二頌。善順瑜伽。」

【此敘救也。謂五識所作善惡業習氣。能感當來異
熟果攝之無記五識。即此業種。名五色根。作增上
緣。生眼等識。既以增上業種為根。則合二十唯識
頌中從自種生之義。亦契觀所緣緣論中功能名
五根義。此種伹為增上。不為因緣。又順瑜伽具三
依業也。】

「彼有虗言。都無實義(業種由善惡熏通善染性。若執以為五根)。應五色根
非無記故。又彼(五根)應非唯有執受(以業種非所。執受故。亦非)。唯色
蘊攝(以業種非色故。亦非)。唯內處(攝。以業種通內外)故。鼻舌(二根)唯應欲
界繫故(以二識業種唯在欲界。二根不應通色界故。眼耳身)。三根不應五地繫
故(三識業種唯在二地。三根亦應惟二地故)。感意識(之)業(種)應(是)末那(以五
根為同法)。故。眼等(五根又亦)不應通現種故。又(業屬思。若執為根。則)應眼
等(五根)非色根故。又(眼等五識皆通三性。)若(使)五識皆業所感。則
應一向(總唯)無記性攝(不通善染二性。又無記五識是業所感。可有眼等為俱有依。則)。
善等五識既非業感。應無眼等為俱有依。故彼所言
(業種為五根者。)非為善救。又諸聖教。處處皆說阿賴耶識。變
似(五淨)色根及根依處器世間等。如何汝等撥無(五淨)色
根(既)。許眼等(五)識變似色等(五塵外相分境。乃獨)不許眼等(五根
內相分是)藏識(之)所變。如斯迷謬。深違教理。」

【此破救也。此下通所引頌。】

「然(二十唯識論及觀所緣緣論之)伽他(中)說種子功能名五根者。為
破(餘部妄執)離識實有色根(故)。於(本)識所變似眼根等。以
有發生五識用故。假名種子及色功能。非謂色根即
(是)識(種及)業種(也)。」

【巳上破初家者皆妙。巳下自立義未全妥。】

「又緣五境(之)明了意識。應以五識為俱有依。以彼(明了
意識)必與五識俱(時起)故。若(使)彼(明了意識可以)不依眼等(五)識
者(則)。彼(同時意識亦)應不與五識為依(以)。彼此(互)相(為)依。
勢力等故。又第七識。雖無間斷。而見道(修道)等(位。有漏無漏間
起)既有轉易。應如六識有俱有依。不爾。彼應非轉識
攝。便違聖教轉識有七。故應許彼(第七末那。亦必)有俱有依。
此(俱有依。)即(是)現行第八識攝。如瑜伽說。有藏識故。得
有末那。末那為依。意識得轉。彼論意言。現行藏識為
依止故。得有末那。非由彼(中)種(子。若)不爾(者。彼論)應說有
藏識故。意識得轉(以藏識中亦有意識之種子故)。由此彼說(以種為根。及說
第七無俱有依。)理教相違。」

【此中所說明了意識以五識為依者非。所說末那
以現行第八為依者是。】

「是故應言。前五轉識。一一定有二俱有依(此應有四。今尚闕二)。
謂五色根(是)。同時意識(是)。第六轉識。決定恒有一俱
有依(此應有二。今尚闕一)。謂第七識(是)。若與五識俱時起者。亦
以五識為俱有依(非)。第七轉識。決定唯有一俱有依。
謂第八識(是)。唯第八識。恒無轉變。自能立故。無俱有
依(非)。」

【第二家解竟。
△第三家解。】

「有義。此說猶未盡理。第八類餘(七識)既同識性。如何不
許有俱有依。第七八識。既恒俱轉。更互為依。斯有何
失。」

【此義全是。】

「(又既)許現起(之)識。以種(子)為依(則此)。識種亦應許依現(行之)
識(以)。能熏(之前七識。所熏之)異熟(識)為(一切種子)生長住依(謂)。識
(中)種(子)離彼(能熏。則)不生長(離彼所熏。則無可依)。住故。」

【此因緣義。非俱有依義也。】

「又異然識。有色界中能執持身。依色根轉。如契經說。
阿賴耶識。業風所飄。遍依諸根。恒相續轉。瑜伽亦說。
眼等六識各別依故。不能執受有色根身。若異熟識
不徧依止有色諸根。應如六識非能執受。或所立因
有不定失。」

【異熟識是有法。非能執受宗。因云不徧依止有色
諸根故。喻如六識。或所立因有不定失者。將異熟
識同六識之不徧依止。而不同六識之無執受。是
犯二宗共一因也。然此但是能執受義。亦非俱有
依義。以無色界無有根身。而第八現轉故。】

「是故藏識若現起者。定有一依。謂第七識(是)。在有色
界。亦依色根(非)。若識種子。定有一依。謂異熟識(依之而住
故。非)。初熏習位。亦依能熏(依之生長故。非)。餘如前說。」

【第三家解竟。
△第四家正解。】

「有義。前說皆不應理。未了所依與依別故。依。謂一切
有生滅法。仗因託緣而得生住。諸所仗託。皆說為依
(不簡親疎勝劣能所)。如王與臣。互相依等。若(有)法(於此一者)決定(同時
而轉。二者)有境(可照。三者自在)為主(不由他引。四者能)。令心(及)心所取自
所緣(具此四義)。乃是所依。即內六處。餘非有境(非決)。定(非)為
主故(故非所依)。此(所依)但如王。非如臣等。故諸聖教。唯心心
所名有所依。非色等法(以其)。無所緣故。但說心所(以)心
(王)為所依。不說心所為心(王心)所依。彼(心所)非主故。然有
處(或)說依為所依。或(說)所依為依(應知)。皆(是)隨宜假說。
由此五識俱有所依。境者四種。謂五色根(第)。六(識。第)七
(識。第)八識。隨闕一種。必不轉故(五色根是)。同境(所依。第六識是)分別
(所依。第七識是)染淨(所依。第八識是)根本所依(如此四差)。別故(然諸)。聖教唯
說(五識)依五根者。以(是五識所)不共故。又必同境。近相順故。
第六意識俱有所依。唯有二種。謂(第)七(識。第)八識。隨闕
一種。必不轉故。雖五識俱取境明了。而不定有。故非
所依(然諸)。聖教唯說(第六)依第七者。染淨依故。同轉識攝。
近相順故。第七意識俱有所依。但有一種。謂第八識。
藏識若無。定不轉故。如伽他說。阿賴耶為依。故有末
那轉。依止心及意。餘轉識得生。」

【心。即第八。意。即第七。餘轉識。即前六也。餘可知。】

「阿賴耶識俱有所依。亦但一種。謂第七識。彼識若無。
定不轉故。論說藏識恒與末那俱時轉故。又說藏識
恒依染汙。此即末那。而說三位無末那者。依有覆說。
如言四位無阿賴耶。非無第八。此亦應爾。」

【三位無有覆末那。謂一阿羅漢。二滅盡定。三出世
道。四位無阿賴耶。謂三乘無學及佛。】

「雖有色界。亦依五根。而不定有。非所依攝。識種不能
現取自境。可有依義。而無所依。心所(之)所依。隨(其相應之)
識應說。復各加自相應之心(王)若作是說。妙符理教。」

【此破第三家以五色根為藏識所依。及破現依種
種依現之說。而結成正義也。二釋俱有依竟。
△三
釋開導依。有三家解。第三為正。今初家解。約相續
義。】

「後開導依。有義。五識自他前後不相續故。必第六識
所引生教。唯第六識為開導依。第六意識自相續故。
亦由五識所引生故。以前六識為開導依。第七八識
自相續故。不假他識所引生故。但以自類為開導依。」

【△第二家解。約有力義。】

「有義。前說未有究理。且前五識未自在位(及)。遇非勝
(之)境。可如所說(前後不相續。)若自在位。如諸佛等於境自
在。諸根互用。任運決定。不假尋求。彼五識身。寧不相
續。」

【此下先破初家五識不相續之義也。瑜伽論云。由
眼識生。三心可得。如其次第。謂率爾心。尋求心。決
定心。初是眼識。二在意識。此明餘位必尋求而後
決定。非謂自在位故。】

「(又)等疏五識(未自在位。設遇勝境)既為決定染淨(意識及)作意(緣)
勢力(之所)引生(正當)。專注所緣未能(相)捨(之)頃。如何不許
多念相續。」

【宗鏡錄云。緣慮心有五種行相。一率爾心。謂過境
便起。二尋求心。謂於境未達。方有尋求。三決定心。
謂審知境體而起決定。四染淨心。謂於境欣厭而
起染淨。五等流心。謂念念緣境前後等故。當知前
五轉識。得有四相。但除尋求。無隨念計度二種分
別故。第六具五相。第七無率爾尋求二相。有決定
染淨等流三相。謂第七常緣現在。故并無率爾相
也。第八有三相。率爾。決定。等流。無染淨尋求。有率
爾者。初受生時。創緣三界三種性境故。】

「故瑜伽說。決定心後。方有染淨。此後乃有等流眼識
善不善轉。而彼(等流眼識。)不由自分別力(全賴意識決定染淨引生)。乃
至此意(伹緣色塵。)不趣餘(聲香味等)境(時。隨)經爾所時(候。)眼意二
識或善或染相續而轉。如眼識生。乃至身識應知亦
爾(是)。彼(論)意定顯經爾所時眼意二識俱相續轉。既
眼識時非無意識。故非二識互相續生(又)。若(未自在位。遇)
增盛境相續現前。逼奪身心不能暫捨時五識身。理
必相續。如熱地獄。戲忘天等。」

【熱地獄。苦增盛境。戲忘天。樂增盛境也。餘可知。】

「故瑜伽言。若此(前念)六識。為彼(後念)六識等無間緣。即施
設此名為意根。若(使)五識前後定唯有意識。彼論應
言。若此一識。為彼六識等無間緣(以五識前。定唯有意識故)。或彼
應言。若此六識。為彼一識等無間緣(以五識後。定惟有意識故。論文)。
既不如是。故知五識(各自)有相續義(又)。五識起時。必有
(同時)意識(即)。能引後念意識令起。何假五識為開導依。」

【此上破初家者皆是。此後若破若立。皆未當理。】

「無心睡眠悶絕等位。意識斷巳後復起時。藏識末那
既恒相續。亦應與彼(意識)為開導依。若(謂)彼(意識伹)用前
(時)自類開導(則)。五識自類何不許然。此(五識)既不(許)然。
彼(意識)云何(獨)爾。」

【藏識末那。何得為意識開導依。一謬也。用前自類
開導本是。而及破之。二謬也。彼不許五識自類開
導本非。而反印之。三謬也。】

「平等性智相應(之)末那。初起(之時。)必由第六意識(入二空觀。)
亦應用彼(第六)為開導依。圓鏡智俱(之)第八淨識。初必
六七方便引生。又異熟心。依染汙意。或依悲願相應
善心。既爾。必應許第八識亦以六七為開導依。由此
彼(初家)言都未究理。」

【染汙意。即第七識。悲願相應善心。即第六識。謂菩
薩由此悲願。長劫利生。不取涅槃。故異熟心。亦以
此為開導依也。此義全謬。】

「應說五識。前六識內隨用何識為開導依。第六意識。
用前(念之)自類。或第七八為開導依。第七末那。用前(念之)
自類。或第六識為開導依。阿陀那識。用前(念之)自類。及
第六七為開導依。皆不違理。由前說故。」

【謬處偏多。至下自明。第二家解竟。
△第三家正解。】

「是義。此(第二)說亦不應理。開導依者。謂(一者必)有(二者是)。緣
(慮)法(三者自在)。為主(四者)。能作等無間緣(具)。此(四義。能)於後生
心心所法開避引導。名開導依。此但屬心。非心所等。」

【此正釋開導依之義也。有者。簡不相應行非實有
故。緣法者。簡色及無為。不能有緣慮故。為主者。簡
心所依他。不自在故。等無間者。簡異類得俱起故。】

「若此(前念)與彼(後念)無俱起義。說此(前念)於彼(後念)有開導力。
一身八識既容俱起。如何異類為開導依。若許(異類)為
(開導)依。應(八種識)不俱(時)起。便同(小乘)異部(所執)心不並生。又
一身中諸識俱起(或二或三乃至七八)。多少不定。若(謂此依唯遮多少。不
揀異類。皆)容互作等無聞緣(則)。色(根)等(與心異類並生。亦復)應爾(皆可
互作等無間緣)。便違聖說等無間緣唯心心所。然攝大乘說
色亦容有等無間緣者(乃)。是縱奪(之)言。謂假縱小乘
色心前後有等無間緣(以)。奪(其互為)因緣(之執)故(耳。)不爾。
等(之一)言應成無用。若謂等言非遮(力用)多少。但表同類
(故色同類亦有等無間緣者。又)。便違汝(先所)執異類識作等無間緣(矣)。」

【此破前互為開導之謬也。然攝大乘下。轉釋伏難。
難曰。若等無間緣唯心心所有之。則攝大乘論何
故說色容有等無間緣。今釋之曰。攝大乘論。為破
小乘妄執色心前後相續為因緣性。故縱許云色
心前後相生但應容有等無間緣。無有因緣義也
設不爾者。等無間之等字。便為無用。以等乃齊等
之義一遮多少。二表同類。一遮多少者。謂心用多。
色用少。故心伹與心作等無間緣。不與色作等無
間緣。色用既少。故無等無間緣之義。二表同類者。
如前眼識。于後眼識名為同類。若望耳鼻等識。便
非同類。餘可知。】

「是故八識。各唯自類為開導依。深契教理。自類必無
俱起義故。心所(之)此(等無間)依。應隨(相應之)識(而)說。雖心
心所。異類並生。而互相應。和合似一。定俱生滅。事業
必同。一開導時。餘亦開導。故展轉作等無間緣。諸識
(相望則必)不然。不應為例。然諸心所非開導依。於所引生
無主義故。」

【先承前破謬結成正理。次辨心所之開導依。應設
難云。若等之一言必表同類者。諸心所法。與相應
心王異類並生。何容隨識說耶。今釋之曰。而互相
應等故。事。謂所依體。業謂所作用。如眼識相應諸
心所法。定與眼識同依眼根。定與眼識同緣色塵。
餘可例知。言一開導時餘亦開導者。如眼識與觸
俱生之時。則受想思等乃至或善或染皆悉隨生
也。展轉作等無間緣者。約諸心所互相引生也。諸
識相望。並無相應和合定俱生滅事業必同之義。
故不應以心所為例。妄許展轉為等無間緣也。然
諸心所下。簡依緣義寬狹不同。若云等無間緣則
寬。故心所可以互作。若云聞導依則狹。故心王名
依。心所非依。以其不能為主故也。】

「若(謂諸)心(相應之)心所等無間緣(亦伹)。各唯自類(不由心王及餘心所
異類引生。則)。第七八識初轉依時。相應信等(之)此(等無間)緣
便闕(以七八二識未轉依時。無信等故)。則違聖說諸心心所皆四緣
生。」

【有因前文等表同類之語。不許心所異類引生。故
此釋之。】

「無心睡眠悶絕等位。意識雖斷。而後起時。彼開導依
即前自類。間斷五識。應知亦然(問曰。既久間斷。何名無間。答曰。伹以)。無
異類心於中為隔(即)。名(為)無間故(問曰。前念滅時。後念尚無。何所開導。
今識生時。前念非有。何能開導。答曰)。彼先滅時。巳於今識為開導故。何
煩異類為開導依。然聖教中(或)說前六識互相引起。
或(說)第七八依六七生(者。)皆依殊勝增上緣說。非等
無間。故不相違。瑜伽論說。若此識無間。諸識決定生。
說此為彼等無間緣。又(言若)此六識。為彼六識等無間
緣。即施設此名意根者。言總意別(故今所說)。亦不相違。故
自類依。深契教理。」

【先申明無間之意。次會通聖教所說。並可知。後簡
示瑜伽言意。蓋此彼之言。似通自他。然其意但以
自類前後而名此彼。故云言總意別也。二傍論諸
識所依竟。
△三結歸本頌所依。】

「傍論巳了。應辯正論。此(第二)能變識。雖具三所依。而(頌中)
依彼轉(之)言。但顯前二。為顯此識(所)依(所)緣。同(是第八識)
故。又前二依有勝用故(頌偏說之)。或開導依易了知故(頌故
不說)。」

【前二者。初因緣依。即種子識。次俱有依。即第八現
識也。二釋所依門竟。
△三釋所緣門二。初正釋。二
釋妨。初中二。初略釋。二廣釋。今初。】

「如是已說此識所依。所緣云何。謂即緣彼。彼。謂即前
此所依識。聖說此識緣藏識故。」

【△二廣釋二。初釋未轉依。二釋巳轉依。初中有四
家。第四家為正。今初家釋。】

「有義。此(末那)意緣彼(第八)識體及相應(之五心所)法。論說末那。
我我所執恒相應故。謂緣彼體及相應法。如次執為
我及我所。然諸心所。不離識故。如唯識言(亦攝心所。故頌但云
緣彼)。無違教失。」

【△第二家釋。】

「有義。彼說理不應然。曾無處言緣觸等故。應言此意
但緣彼識(之)見(分)及相分。如次執為我及我所。相見
俱以識為體故。不違聖說。」

【△第三家釋。】

「有義。此說亦不應理(以相分中)。五色根境。非識蘊故(又相分中
器界。乃是外境。若使末那緣之)。應同五識亦緣外故。應如意識(同前五識)
緣共境故(既緣根塵生我所執)。應生無色者不執我所故。厭色
(而)生彼(天。)不變(為根塵之)色故。應說此意但緣藏識及彼
種子。如次執為我及我所。以種即是彼(第八)識功能。非
實有物。不違聖教。」

【△第四家正釋。】

「有義。前說皆不應理(以)。色等種子非識蘊故。論說種
子是實有故(若謂是)。假(則)應如無。非(可為諸法之親)因緣故。又
此(第七)識俱(之)薩迦耶見。任運一類恒相續生。何容別
執有我我所(譬如第六意識)。無一心中。有斷常等二境別執
俱轉義故。亦不應說(第七識之我及我所)二執前後(別轉。以)此(第七
識從)無始來。一味(恒)轉(無前後分位之差別)故。」

【薩迦耶。此翻積聚。薩迦耶見即身見也。正執我時。
不能別執我所正執我所之時。亦不能別執于我。
故此二執。喻如斷常二執。決不俱起。今此第七識
相應之身見。既是任運一類恒相續生。所以但有
我執。更無我所執也。】

「應知此意。伹緣藏識見分。非(緣)餘(相分及種子心所等。)彼(第八識之
見分。)無始(以)來(微細)。一類相續(不斷。)似常(似)一故。恒與諸法
為所依故。此(第七識。)唯執彼(第八見分)為自內我(論中但是)。乘語
勢故。說我所言。或此(第七。)執彼(第八見分)是我之我(即以能執為我。
所執為我所)。故於一(我)見(約)。義說(我及我所之)二言。若作是說。
善順教理。多處唯言(第七識)有我見故。我(及)我所(二)執
(從來)不俱起故。」

【相續故似常。一類無記故似一也。初釋未輪依竟。

△二釋巳轉依。】

「(然第七識)未轉依位(則)。唯緣藏識(見分。若夫)既轉依巳。亦緣真
如及餘諸法(以)。平等性智。證得十種平等性故。知諸
有情勝解差別。示現種種佛影像故(今)。此(頌)中且說
未轉依時。故但說此緣彼藏識。悟迷通局。理應爾故。
無我我境。徧不徧故。」

【十種平等性者。一諸相增上喜愛平等。二一切領
受緣起平等。三遠離異相非相平等。四弘濟大慈
平等。五無待大悲平等。六隨諸眾生所樂示現平
等。七一切眾生敬愛所說平等。八世間寂靜皆同
一味平等。九世間諸法苦樂一味平等。十修植無
量功德究竟平等。此中證得十平等性。釋緣真如
之義。知諸有情勝解差別。釋緣餘諸法之義也。平
等性智是悟。故所緣則通。染汙末那是迷。故所緣
則局。平等性智緣無我境。故其境周徧。通攝真如
及餘諸法。染汙末那緣我法境。故其境不徧。但是
第八見分非餘。初正釋竟。
△二釋妨。】

「(問曰。)如何此(第七)識(乃)。緣自所依(之第八識耶。答曰。)如有後(念意)識。
即緣前(念巳滅之)意。彼(前意是等無間緣。得與後識作所緣緣。)既(巳)極成。此
(所依藏識是增上緣。)亦(可作所緣緣。又復)何咎。」

【三釋所緣門竟。
△四釋性相兩門。】

「頌言思量為性相者。雙顯此識自性行相。意以思量
為自性故。即復用彼(思量)為行相故。由斯兼釋所立(末那
之)別名(以)。能審思量(乃)。名(為)末那故。未轉依位。能審
思量所執我相。巳轉依位。亦審思量無我相故。」

【△五釋染俱門。】

「此意相應。有幾心所。且與四種煩惱常俱。此中俱(之為)
言(是)。顯相應(之)義。謂從無始至未轉依。此意任運恒
緣藏識。與四根本煩惱相應。其四者何。謂我癡。我見。
并我慢。我愛。是名四種。」

【且者。未顯其餘。先明此意之過失也。】

「我癡者。謂無明。愚於(自心所變之)我相。迷(于)無我(真如之)理。
故名我癡。我見者。謂我執。於(第八識見分。本)非我法(之上。)妄計
為我。故名我見。我慢者。謂倨傲。恃所執我。令心高舉。
故名我慢。我愛者。謂我貪。於所執我。深生耽著。故名
我愛(頌言)。并(者。)表慢愛有見(得俱。見)慢(亦得與愛)俱。遮餘部(所)
執(見愛慢三)無相應義。此四常起擾濁內心。令外轉識(所作
施等。)恒成雜染。有情由此生死輪迴。不能出離。故名煩
惱。」

【此正釋四煩惱相。并顯其過患也。內心。即指第七
識。外轉識。指前六識。由第七識妄起我癡我見我
慢我愛。遂使五度諸行不能忘相。咸成有漏。故名
雜染。若欲出離輪迴。必先勤觀無我。然此第七識
之俱生我執。細故難斷。必先用第六識。與相應之
正慧心所。依於大乘教理。如實觀察。俾無我正解
種子。漸熏漸著。至成熟位。方得無漏實智現前。又
即以此無漏實智。數數勤修。然後四煩惱種方得
永斷。今人輒談六度萬行。而於破執法門曾不究
心。求出輪迴。不亦難乎。問曰。既由第七。令前六識
恒成雜染。理須直用第七修無我觀。始為灸病得
穴。伐樹得根。何故先用第六識耶。答曰。第七我執。
元由第六之所資熏。故仍以第六為病之穴。為樹
之根。況第七識。從無始來至未轉位。一味有覆無
記性攝。不與信等。諸善心所相應。又無欲解念定
之力。何能自修無我觀哉。是故吾人發大乘心。須
於唯識相性深生信解。然後修習菩提資糧。可名
順解脫分。否則縱修諸行。但是人天有漏之因而
巳。】

「(問曰。)彼(根本惑。共)有十種。此(識相應。)何唯(有)四(答曰)。有我見故。餘
(二取邊邪之四)見不生(以)。無一心(之)中(而容)有二慧故。」

【此下皆問答釋疑也諸見皆以慧為體。故不俱起。】

「(問曰。)如何此識要有我見(而非餘見。答曰。)二取邪見。但(從)分別
(而)生。唯(屬)見(道)所斷。此(第七識所)俱(之)煩惱。唯是俱生(必)。
修(道)所斷故(是以無有二取邪見)。我所(見及斷常二種)邊見(皆)。依我見
(而)生(今)。此(第七識)相應(之我)見。不依彼(我所斷常見而)起(是故無有我所
邊見)。恒內執有我。故要有我見。由(我)見審決(則)。疑無容
起(由)。愛著我故(則)。瞋不得生。故此識俱(之)煩惱唯四
(問曰)。見慢愛三。如何俱起(答曰)。行相無違。俱起何失(又問)。瑜
伽論說。貪令心下。慢令心舉。寧不相違(答曰)。分別俱生。
外境內境。所陵所恃。麤細有殊。故彼此文。義無乖反。」

【謂彼瑜伽論。乃指第六識相應之分別惑。貪于外
境。陵于外人。行相麤故。不容並起。此唯識頌。乃指
第七識相應之俱生惑。貪于內境。恃於內巳。行相
細故。自不相違也。五釋染俱門竟。
△六釋餘相應
門二。初未轉依。二巳轉依。初中二。初正釋頌義。二
例論受義。初又二。初問答舉頌。二別釋頌義。今初。】

「(問曰。)此意(相應)心所。唯有四耶(答曰)。不爾(頌云)及餘觸等俱故。」

【△二別釋頌義二。初一家無餘心所。次四家有餘
心所。今初。】

「有義。此意心所唯九。前四及餘觸等五法。即觸作意
受想與思。意與遍行定相應故。前(頌既)說觸等(與)異熟
識俱(今)恐謂同前亦是無覆。顯此(第七相應心所。)異彼(第八相應
心所。)故置餘(之一)言。及(之一字。即)是集義。前四後五。合與末那
恒相應故(問曰)。此意何故無餘心所(答曰)。謂欲(心所。)希望未
遂合事。此(第七)識任運緣遂合境。無所希望。故無有欲。
勝解(心所。)印持曾未定境。此(第七)識無始恒緣定事。經所
印持。故無勝解。念(心所。)唯記憶曾所習事。此(第七)識恒緣
現所受境。無所記憶。故無有念。定(心所。)唯繫心專注一
境。此(第七)識任運剎那別緣。既不專一。故無有定。」

【謂此第七。緣彼第八。能緣所緣。皆悉剎那生滅。前
不似後。後不似前也。】

「慧(心所)即(是)我見。故不別說。善(十一心所)是淨故。非此(染汙)識
俱。隨煩惱生。必依(根本)煩惱前後分位差別。建立此識
恒與四煩惱俱。前後一類。分位無別。故此識俱無隨
煩惱。惡作(心所。)追悔先所造業。此(第七)識任運恒緣現境。
非悔先業。故無惡作。睡眠(心所。)必依身心重昧。外眾緣
力。有時暫起。此(第七)識無始一類內執。不假外緣。故彼
(睡眠。此識)非有。尋伺(二種心所。)俱依外門而轉。淺深推度。麤細
發言。此(第七)識唯依內門而轉。一類執我。故非(與)彼(尋伺
相)俱。」

【緣六塵等諸境。名為外門。緣藏識之見分。名為內
門。淺推度麤發言。名之為尋。深推度細發言。名之
為伺。
△次四家有餘心所二。初斥前總標。二四家
別解。今初。】

「有義。彼釋餘(字之)義非理。頌(中更)別說此(第七是)有覆(無記性)
攝故。又闕意俱(之)隨煩惱故(根本)。煩惱。必與隨煩惱俱。
故此(頌中)餘(之一)言(正是)。顯隨煩惱。」

【△二四家別解。第四家為正。今初家解。】

「此中有義。五隨煩惱。徧與一切染心相應。如集論說。
惛沉。掉舉。不信。懈怠。放逸。於一切染汙品中。恒共相
應。若離無堪任性等(五法。則)染汙性成無是處故。煩惱
起時。心既染汙。故染心位。必有彼五(以)。煩惱若起。必
由無堪任囂動不信懈怠放逸故。掉舉雖遍一切染
心。而(于)貪位增(盛。故瑜伽論中)但說(掉舉是)貪分。如眠與悔。雖
遍三性心。而癡位增(盛。故)但說為癡分。」

【無堪任。即惛沉。囂動。即掉舉也。餘可知。】

「雖(瑜伽論中)餘處(復)說有隨煩惱或六或十徧諸染心。而
彼俱依別義說徧。非彼(或六或十)實徧一切染心。謂依二
十隨煩惱中(其)。解通(于分別之)麤(及通俱生之)細(通于有覆)。無記(及通)
不善(又能)。通障定慧(此等)。相顯(故)說六(隨徧諸染心。又)依二十二
隨煩惱中(其)。解通(于分別之)麤(俱生之)細(又通不善及有覆之)。二性(故)。
說十(隨徧諸染心。)故此(所說唯五隨煩惱。與)彼(六徧十徧之二)說(各依別義)。非互
相違。然此意俱心所十五。謂前九法。五隨煩惱。并別
境慧。我見雖是別境慧攝。而五十一心所法中。義有
差別。故開為二。」

【二十隨煩惱。即小十中二大八。具如下文所明也。
解者。行相也。二十二者。加邪欲邪勝解也。義有差
別者。我見唯染。慧通染淨也。餘可知。】

「(問曰。)何緣此意無餘心所(答曰)。謂忿等十(種小隨。)行相麤動。
此(第七)識審細。故非(與)彼(小隨得)俱。無慚無愧(二種中隨。)唯是
不善。此(第七識是)無記故。非彼(中隨)相應(大隨中之)。散亂令心馳
流外境。此(第七識)恒內執(第八識之見分)一類境生。不外馳流。
故彼(散亂。此識)非有。不正知者。謂起外門身語意行。違越
軌則。此(第七識。)唯(是)內執。故非(與)彼(不正知)俱。無餘心所。
義如前說。」

【△第二家解。】

「有義。應說六隨煩惱。徧與一切染心相應。瑜伽論說。
不信。懈怠。放逸。忘念。散亂。惡慧。一切染心皆相應故。
忘念散亂惡慧若無。心必不能起諸煩惱。要緣曾受
境界種類。發起忘念及邪簡擇。方起貪等諸煩惱故。
煩惱起時。心必流蕩。皆由於境起散亂故。」

【此加忘念散亂惡慧三心所也。邪簡擇。即惡慧。】

「惛沉掉舉。行相互違。非諸染心皆能徧起。論說五法
徧染心者(乃約)。解通麤細。違唯善法(而言。蓋以)純隨煩惱。通
(于不善有覆之)二性故(瑜伽又)。說十徧(之)言。義如前說。」

【此泛明掉舉與惛沉相違也。論說下。通妨可知。】

「然此意俱心所十九。謂前九法。六隨煩惱。并念定慧
及如惛沉。此別說念。准前慧釋。并有定者。專注一類
所執我境。曾不捨故。加惛沉者。謂此識俱(之)無明尤
重。心惛沉故。無掉舉者(與)。此(惛沉正)相違故。無餘心所。
如上應知。」

【此更加念與定。簡去掉舉也。此別說念准前慧釋
者。謂忘念雖即以念為體。而義有差別故。
△第三
家解。】

「有義。復說十隨煩惱。徧與一切染心相應。瑜伽論說。
放逸。掉舉。惛沉。不信。懈怠。邪欲。邪勝解。邪念。散亂。不
正知。此十。一切染汙心起。通一切處三界繫故。若無
邪欲邪勝解時。心必不能起諸煩惱。於所受境要樂
合離。印持事相。方起貪等諸煩惱故。」

【邪念。即忘念。不正知。即惡慧。於所受境等者。謂可
愛境。邪欲于中樂合。非可愛境。邪欲於中樂離。更
以邪解決定印持可愛事相。方起貪心。印持非可
愛相。方起瞋心也。】

「諸疑理者。於色等事必無猶豫。故疑相應(心。)亦有(邪一)
勝解(即使)。於所緣事亦(有)猶豫者。非(是)煩惱(中之)疑。如疑
人杌(不名煩惱)。餘處不說此(邪欲邪勝解之)二(心所)遍(染心)者(謂)。緣非
愛事(中之邪欲。)疑相應心(之邪勝解。此之)邪欲勝解(微薄。)非麤煩故
(略不言之。非全無也)。餘(處說隨煩惱或五或六各)互有無。義如前說。」

【此釋邪勝解不遍染心之難也。難曰。勝解于決定
境印持為性。疑以猶豫為性。此二相違。云何邪解
得遍染心。答云。諸疑理者。於諸諦理雖懷疑惑。於
色等事必無猶豫。故仍得與勝解相應。設或於事
有疑。亦復不名煩惱。故疑事時。雖無勝解。而邪勝
解。不妨與疑理之煩惱相應也。餘可知。】

「此意心所有二十四。謂前九法。十隨煩惱。加別境五
(皆)。准前(文之)理(而)釋。無餘心所(亦)。如上(文)應知。」

【△第四家正解。】

「有義。前說皆未盡理。且疑他世為有為無。於彼有何
欲勝解相(是故邪欲勝解非徧染心)。煩惱起時若無惛沉。應不定
有無堪任性。掉舉若無。應無囂動。便如善等。非染汙
位。若染心中無散亂者。應非流蕩。非染汙心。若無失
念不正知者。如何能起煩惱現前。故染汙心。決定皆
與八(種大)隨煩惱相應而生。謂惛沉。掉舉。不信。懈怠。放
逸。忘念。散亂。不正知(其)。忘念不正知(二種若以)念慧為性
者(則)不徧染心(何以故)。非諸染心。皆緣曾受有簡擇故。
若(忘念不正知。)以無明為自性者(則必)。徧染心起。由前說(若無
失念不正知。如何能起煩惱)故。」

【染心非皆緣曾受境。故以念為性之忘念不遍。染
心非皆有簡擇。故以慧為性之不正知不遍也。餘
可知。】

「然此意俱心所十八。謂前九法。八隨煩惱。并別境慧。
無餘心所及論三文。准前應釋。若作是說。不違理教。」

【論三文。謂集論明五遍染心。瑜伽明六遍染心十
遍染心也。准前應釋。即解通麤細等文也。第二能
變。釋相應門未轉依中。初正釋頌義竟。】

成唯識論觀心法要卷第四

成唯識論觀心法要卷第五
蕅益沙門　智旭　述

【△二例論受義。】

「此染汙意。何受相應。」

【既釋第二能變第六餘相應門。故更例初能變以
論受俱門也。此先假問徵起。下有三解。第三為正。】

「有義。此(第七識所)俱唯有喜受(以)。恒內執(第八識之見分為)我。生
喜愛故。有義不然(若如所說。則)。應許喜受乃至有頂。違聖
言故。應說此意。四受相應。謂生惡趣。憂受相應。緣不
善業所引(之真異熟)果故。生人(道及)欲天(并)初(靜慮第)二靜慮
喜受相應。緣有喜地善業(所引異熟)果故。第三靜慮。樂受
相應。緣有樂地善業(所引異熟)果故。第四靜慮乃至有頂。
捨受相應。緣唯捨地善業(所引異熟)果故。」

【有頂。謂三有之頂。即非想非非想天。餘可知。】

「有義。彼說亦不應理。此(第七識。從)無始來。任運一類緣內
執我。恒無轉易。與變異受不相應故。又此末那(但是)。與
前藏識義有別者(頌中)。皆別說之。若(使有)四受俱(則頌)。亦應
別說(今頌)。既不別說(決)。定與彼(藏識相)同。故此(第七)相應(亦但)。
唯有捨受。」

【變異受。謂憂喜苦樂改變不同之受也。餘可知。初
未轉依竟。
△二巳轉依。】

「未轉依位。與前所說(十八)心所相應。巳轉依位。唯二十
一心所俱起。謂徧行別境各五。善十一。如第八識巳
轉依位。唯捨受俱。任運轉故。恒於所緣平等轉故。」

【平等轉。謂平等性智證得十平等性故。亦唯捨受
也。六釋餘相應門竟。
△七釋三性門。】

「(問曰。)末那心所。何性所攝(答曰)。有覆無記所攝。非餘(善惡及無
覆無記。蓋以)此意相應四煩惱等是染法故。障礙聖道。隱
蔽自心。說名有覆。非善不善。故名無記(問曰。既是煩惱。何非不善。
答曰)。如上二界諸煩惱等(種子。由于)定力攝藏(不起現行)。是無記
攝。此(意所)俱(現行)染法(由其)。所依(之識極微)細故(無強計度)。任運轉故。
亦無記攝。若巳轉依。唯是善性。」

【△八釋界繫門。】

「(問曰。)末那心所。何地繫耶(答曰)。隨彼(藏識)所生(即為)。彼地所繫。
謂生欲界。現行末那相應心所即欲界繫。乃至有頂。
應知亦然。任運恒緣自地藏識。執為內我。非(緣于)他地
故。若起彼地(之)異熟藏識現在前者。名生彼地。染汙
末那(即便)緣彼(藏識)執(為內)我。即繫屬(于)彼(地藏識。)名彼所繫。
或為彼地諸煩惱等之所繫縛。名彼所繫。若巳轉依。
即非所繫。」

【彼地。謂三界九地之隨一地也。或為彼地藏識所
繫。是約所緣義釋。或為彼地煩惱所繫。是約相應
義釋。
△九釋伏斷門二。初正明無染末那。二申明
有淨末那。今初。】

「(問曰。)此染汙意。無始相續。何位永斷。或暫斷耶(答曰)。阿羅
漢滅定出世道無有。阿羅漢者。總顯三乘無學果位。
此位染意。種及現行俱永斷滅。故說無有(若夫有)。學位
(中入於)滅定(及)。出世道(無漏觀)中。俱暫伏滅。故(亦可)說無有。
謂染汙意。無始時來。微細一類任運而轉。諸(世間)有漏
道(雖復是善。)不能伏滅(此識相應之我執。惟)二乘(無漏)聖道。有伏滅義
(以根本)。真無我解(能)。違(彼)我執故。後得(智)無漏現在前
時。是彼(根本真無我解之)等流。亦違此(染汙)意(蓋以)。真無我解及
後所得(此二智)。俱(是)無漏(道)故(皆)。名(為)出世道(又復)。滅定
既是聖道(之)等流(以其)。極寂靜故。此(染汙意)亦(暫)非有(然出
世道及滅盡定)。由未永斷此種子故(所以)。從滅盡定(及出世)聖道
起巳。此(染汙意仍)復現行。乃至未滅(位中。恒相續轉。)然此染意相
應煩惱。是俱生故。非見(道之)所斷。是染汙故。非(是)非所
斷(攝。此染汙意相應煩惱)極微細故。所有種子。與有頂地下下
煩惱一時頓斷(以其)。勢力等故(直須)。金剛喻定現在前時。
頓斷此種。成阿羅漢。故無學位(方得)。永不復起(若夫)。二乘
無學迴趣大乘(者。)從初發心至未成佛。雖實是菩薩。
亦名阿羅漢(以)。應(供等三)義等故。不別說之。」

【有頂地下下煩惱。謂第六識中俱生之極微細貪
癡慢也。約三界九地各分九品。此當第八十一。由
其最極微細。故與第七識之煩惱勢力齊等。非金
剛喻定。不能斷彼種子。然第六識中俱生煩惱。既
分八十一品。則是品品漸斷。此第七識相應煩惱。
惟是微細一類。不分三界九地。故云頓斷也。
△二
申明有淨末那二。初出謬解。二出正解。今初。】

「此中有義。末那唯有煩惱障俱。聖教皆言三位無故。
又說四惑恒相應故。又說為(前六)識(之)雜染依故。」

【△二出正解二。初正明無染有淨。二通釋染淨差
別。初中二。初斥前非。二申正義。今初。】

「有義。彼說教理相違。出世末那。經說有故。無染意識。
如有染時。定有俱生不共依故。」

【此先總斥也。經說有出世末那。而彼說無。豈不違
教。又無染意識。必有所依意根。而彼說無。豈不違
理。言無染意識者。即無漏道相應之第六淨識也。
言俱生不共依者。指第七意根也。量云。淨意識是
有法。定有淨末那為俱生不共依宗。因云轉識攝
故。喻如有染時意識。】

「論說藏識決定恒與一識俱轉。所謂末那。意識起時。
則(藏識與)二俱轉。所謂意識及與末那。若五識中隨起
一識。則(藏識與)三俱轉。乃至或時頓起五識。則(藏識與)七
俱轉(明文若此)。若(汝執)住滅定無第七識。爾時藏識應無識
俱。便非恒定一識俱轉(又第六識入無漏觀)。住聖道時。若無第
七。爾時藏識應(但與第六)一識俱。如何可言若起意識。爾
時藏識定二俱轉。顯揚論說。末那恒與四煩惱相應
(是為染位)。或翻彼相應恃舉為行。成平等行(是不染位)。故知此
意通染不染。若由(本)論說阿羅漢位無染意故。便(謂竟)
無第七。應由(本)論說阿羅漢位捨藏識故。便(亦并)無第
八。彼(第八)既不爾。此(第七)云何然。又諸論言。轉第七識得
平等智。彼(平等智。亦)如餘(大圓鏡妙觀察等)智。定有所依相應(之)
淨識。此(第七)識(若)無者。彼(平等)智(亦復)應無。非離所依(之心王。得)
有能依(之淨無漏慧心所)故(又)。不可說彼(平等性智)依六轉識(論)。
許(諸)佛恒行(平等性智。猶)如(大圓)鏡智(之無間斷)故。」

【此廣明違教也。】

「又無學位若無第七識。彼第八識應無俱有依。然(第八
識)必有此(俱有)依。如餘(眼)識(等)性故。又如未證補特伽
羅無我者。彼我執恒行。亦應未證法無我者。法我執
恒行。此(第七)識(于三位中)若無。彼(三位中之法我執將)依何識。非(可謂三位
中之法我執)依(于)第八(以法我見即是慧。而)。彼(第八識)無慧(心所與之相應)故。
由此應信二乘聖道滅定無學(位中。)此(第七)識恒行。彼未
證得法無我故。又諸論中。以(前)五(識為)同法。證有第七
(意根)為第六(意識之俱有)依。聖道起時及無學位。若無(淨)第
七為(淨)第六依。所立宗因便俱有失。或應五識亦無
有(五根為)依(既)。五(識)恒有依(則第)。六(識)亦應爾。」

【此廣明違理也。應立量云。無學位第八識是有法。
定有淨第七為俱有依宗。因云以是識性故。喻如
眼等識。補特伽羅無我。即生空理。法無我。即法空
理。以五同法等者。謂立量云。第六識是有法。定有
第七意根為俱有依宗。因云轉識攝故。喻如前五
識必以五根為俱有依。今若謂二乘聖道及無學
位。但有第六識相應之生空智慧而無第七淨識
為俱有依。則宗上有能別不極成之過。以俱有依
不必定有故。因中犯共不定之失。以前六識。共是
轉識攝故之因。而五識定有所依。第六於無漏位
不定有依。則外人反出不定過云。為第六如前五。
一切時中定有依耶。為前五如無漏位中第六。亦
不必有依耶。初斥前非竟。
△二申正義。】

「是故定有無染汙意。於上(無學滅定及出世道)三位。恒起現前
(頌中)。言彼(三位)無有者(但)。依染意(而)說。如說四位無阿賴
耶。非無第八。此亦應爾。」

【四位無阿賴耶者。三乘無學及佛也。初正明無染
有淨竟。
△二通釋染淨差別。】

「此意差別。略有三種。一補特伽羅我見相應(之意。)二法
我見相應(之意。)三平等性智相應(之意)。」

【補特伽羅我見。即俱生我執。法我見。即俱生法執
也。】

「初(我執相應之意。)通一切異生(恒時)相續(若夫)。二乘有學(及)七地
以前(但除無學迴心者。餘)。一類(有學)菩薩(于無漏位則不現起。而于)。有漏心位
彼(意仍)緣阿賴耶識。起補特伽羅我見。次(法執相應之意。)通一
切異生聲聞獨覺(皆悉恒時)相續(若夫)。一切菩薩(于法空智果現前之
時則不現起。而于)。法空智果不現前位。彼(意仍)緣異熟識起法
我見。後(平等性智相應之意。)通一切如來(恒時)相續(若夫)。菩薩(于初地)
見道。及(初地後)修道(位)中(法空智果不現前時則不現起。而于)。法空智果
現在前位。彼(意或)緣無垢(淨識。或緣)異熟識等。起平等性智。」

【如來平等性智。緣無垢識。菩薩平等性智。緣異熟
識也。餘可知。】

「補特伽羅我見起位。彼法我見亦必現前。我執必依
法執而起。如夜迷杌等。方謂人等故。我法二見。用雖
有別。而不相違。同依一慧(心所。)如眼識等。體雖是一。而
有了別青(黃赤)等多用。不相違故。此亦應然。」

【迷杌等喻法執。謂人等喻補特伽羅執也。我法下。
釋伏難。謂有難曰。上云我我所執決不俱起此中
我法二見何得俱起。今釋之曰。用雖有別。而不相
違。以同依一慧非一心中有二慧故。又難曰。既唯
一慧。何有二執。今釋之曰。如一眼識。頓別青黃。如
一耳識。齊聞鐘皷。亦復何違。應立量云。我法二執
是有法。用不相違宗。因云同依一慧故。喻如眼識
體一而了別多色。】

「二乘有學(於或)。聖道(或)滅定現在前時。頓悟菩薩。於修
道位(中及)有學(回心之)漸悟(菩薩若)生空智果現在前時(此三
等人)。皆唯起法執(以彼)。我執巳(被聖道滅定生空智果所)伏故。二乘無
學。及此(無學迴心)漸悟(菩薩於)法空智果不現前時。亦唯起
法執(以彼)。我執巳斷故。八地以上一切(若頓若漸)菩薩。所有
我執皆永不行。或(無學迴心。固)巳永斷。或(頓悟及有學迴心。亦)永伏
故(若夫)。法空智果不現前時(雖在八地以上)。猶起法執(以生空智果。與
法執)。不相違故。如有經說。八地以上。一切煩惱不復現
行。唯有(我執)所依(之)所知障在(當知)。此所知障。是現(行)非
種(子。若)不爾(者。)煩惱(種子猶未永斷。)亦應(名為)在故(然此與)。法執俱
(之)意(根。)於二乘等。雖名不染(而)。於諸菩薩。亦名為染
(以正)。障彼(法空)智故。由此亦名有覆無記(惟)。於二乘等。說
名無覆(以此法執相應之意)。不障彼(生空)智故(又此第七識。雖隨第八所生所繫。然
非真異熟識。但)。是異熟生(所)攝(以)。從(第八真)異熟識恒時生故。
名異熟生。非(即引業所招之)異熟果(問曰。前六識一分無記性者。名異熟生。此第七
識。云何亦名異熟生耶。答曰。以)。此(異熟生之)名(可)通(攝)故(喻)。如增上緣(雖正
指六根。然凡)。餘(三緣所)不攝者。皆入此(增上緣)攝(今異熟生亦爾)。」

【初正釋頌文竟。
△二證有第七三。初問答總標。二
別明教理。三通妨總結。今初。】

「(問曰。)云何應知此第七識。離眼等識有別自體(答曰)。聖教
正理為定量故。」

【△二別明教理二。初明聖教。二顯正理。初中二。初
正釋。二指廣。今初。】

「謂薄伽梵。處處經中說心意識三種別義。集起名心。
思量名意。了別名識。是三別義。」

【薄伽梵。即世尊也。而含六義。佛地經論云。謂諸如
來。永不繫屬諸煩惱故。具自在義。炎猛智火所燒
鍊故。具熾盛義。妙三十二大士相等所莊飾故。具
端嚴義。一切殊勝功德圓滿無不知故。具名稱義。
一切世間親近供養咸稱讚故。具吉祥義。具一切
德。常起方便。利益安樂一切有情無懈廢故。具尊
貴義。或能破壞四魔怨故。名薄伽梵。按小乘不知
三種別義。妄計過去名意。現在名識。未來名心。今
以大乘實義開曉之也。】

「如是三義。雖通八識。而隨勝顯。第八名心。集諸法(之)
種(子)起諸法(之現行)故。第七名意。緣藏識等。恒審思量
為我等故。餘六名識。於六(塵各)別境(界)麤動間斷。了別
轉故。如入楞伽伽他中說。藏識說名心。思量性名意。
能了諸境相。是說名為識。」

【三義通八識者。八皆名心。心王有八。亦皆有集起
義故。八皆名意。八識皆有前滅等無間意。又皆有
思量義故。八皆名識。稱為八識。一一皆有了別用
故。隨勝顯者。第八集起之義獨勝。第七思量之義
獨勝。前六了境之義獨勝也。緣藏識等思量為我
等者。一切凡夫。二乘有學及八地前菩薩。於有漏
心位。此第七識。緣阿賴耶。恒審思量補特伽羅我。
二乘菩薩。於滅定位及生空智果現在前位。此第
七識。緣異熟識。恒審思量法我。地上菩薩。於法空
智果現在前位。此第七識。緣異熟識。恒審思量二
種無我。如來位中。此第七識。緣無垢識。恒審思量
二種無我也。】

「又大乘經。處處別說有第七識。故此(第七識是決定)別有。諸
大乘經是至教量。前(于初能變中。既)巳廣說。故不(須)重(為極)成
(又復)。解脫經中。亦別說有此第七識。如彼頌言。染汙意
恒時。諸惑俱生滅。若解脫諸惑。非曾非當有。彼經自
釋此頌意言。有染汙意。從無始來。與四煩惱恒俱生
滅謂我見我愛及我慢我癡。對治道生斷煩惱巳。此
意從彼便得解脫。爾時此意相應煩惱。非唯(於今)現無。
亦無現在過去未來(以諸煩惱)。無(實)自(體)性故。」

【若約迷情。則現前一念。積集過去無量惑業苦種。
能起未來無量惑業苦事。然過去巳滅。未來未生
唯此一剎那心。可名有體。而此心體。念念遷流。新
新不住。亦何嘗有實體哉。依此妄心。故妄見有三
世差別。果能覓心了不可得。則現在既無。三世何
有。惟其坐斷三世。方能普達三世。又覓心既不可
得。豈有形相方隅。惟其消殞十方。方能徧照十方。
故曰。微塵剎土。自他不隔於毫端。十世古今。始終
不離于當念。此所謂非曾非當有也。是故所謂對
治道生斷煩惱者。非如世間軍陣相殺。對壘抵敵
之謂也。直是以二空智。深觀煩惱本無自性。既不
自生。亦不他生。又不共生。不無因生。只是因緣和
合。虗妄有生。正妄生時。仍不在內。亦不在外。不在
中間。不在過去。不在現在。不在未來。生即無生。終
無自性。自性既無。他性何有。自他既無。豈有共性。
有尚叵得。況無因生。如此研觀。勿令休息。解種熏
發。惑種自消。故瑜伽論決擇分中云。問。斷煩惱時。
為捨纏耶。捨隨眠耶(纏。謂現行。隨眠。謂種子也)。答。但捨隨眠。纏
即不起。問。為斷過去。為斷未來。為斷現在。答。非斷
去來今。然說三世斷。何以故。若在過去有隨眠心。
任運滅故。其性巳斷。復何所斷。若在未來有隨眠
心。性未生故。體既是無。當何所斷。若在現在有隨
眠心。此剎那後性必不住。更何須斷。又有隨眠。離
隨眠心。二不和合。是故現在亦非所斷。然從他意
內正作意二因緣故。正見相應。隨所治惑能治心
生。諸有隨眠所治心滅。此心生時。彼心滅時。平等
平等。對治生滅。道理應知。正見相應能對治心。於
現在世無有隨眠。於過去世亦無隨眠。此剎那後
離隨眠心。在未來世亦無隨眠。從此巳後。於巳轉
依巳斷隨眠身相續中。所有後得世間所攝善無
記心。去來今位皆離隨眠。是故三世皆得說斷。初
正釋竟。
△二指廣。】

「如是等教。諸部皆有。恐厭廣文。故不繁述。」

【初明聖教竟。
△二顯正理三。初結前起後。二顯示
正理。三指廣勸信。今初。】

「巳引聖教。當顯正理。」

【△二顯示正理六。初恒行無明。二為緣生識。三思
量名意。四無心定別。五無想天染。六三性時染。初
中二。初正顯恒行。二轉釋不共。今初。】

「謂契經說。不共無明。微細恒行。覆蔽真實。若無此(第七)
識(則)。彼(不共無明便)應非有。謂諸異生。於一切分。恒起迷
理不共無明。覆真實義。障聖慧眼。如伽他說。真義心
當生。常能為障礙。俱行一切分。謂不共無明。」

【謂能照真義之智心正當生時。有一法常能為其
障礙。此障礙法。俱行於一切異生善惡無記三性
分位之中。所謂不共無明是也。】

「是故。契經說異生類。恒處長夜。無明所盲。惛醉纏心。
曾無醒覺。若(使)異生位(中。或)有暫不起此無明(之)時。便
違經(中所說恒處長夜等)義(在)。俱(在)異生位(中。而)迷理無明有行
不行。不應理故。此(不共無明。若謂)依(于)六識。皆不得成。應此
(無明。如六識之)間斷(或)。彼(六識。如此無明之)恒染故。許有末那。便無
此失。」

【初正顯恒行竟。
△二轉釋不共。】

「染意恒與四惑相應。此(所)俱(之)無明。何(獨)名不共(耶)。」

【此設問徵起也。下文有三家釋。第三為正。】

「有義。此俱我見慢愛。非根本煩惱。名不共何失。」

【謂此意所俱無明。是根本煩惱。其所俱我見我慢
我愛。則非根本煩惱所攝。但是隨煩惱性。故雖四
惑俱起。而三非同類。獨此無明名為不共。亦復何
失。此初家釋全非。】

「有義。彼說理教相違。純隨煩惱中。不說此(見慢愛)三故。
此三(是其)中十(根本)煩惱攝故。處處皆說染汙末那。與四
煩惱恒相應故。應說四中無明是主。雖(與見慢愛)三俱起。
亦名不共(以其)。從無始際。恒內昏迷(不了空理)。曾不省察(惟妄
執我。無循反時)。癡增上故(問曰)。此(所)俱見等(三惑。)應名相應(答曰)。若
(三法現行各)為主時(亦)應(名為)不共。如無明故。許亦無失。」

【若為主時應名不共者。謂生死流轉。則貪愛為主。
障於聖道。則見慢為主。見則偏執一理。不肯虗心。
慢則倨傲自恃。不肯求他故也。此第二家釋雖是。
然未曲盡其致。】

「有義。此癡名不共者。如(十八)不共佛法(惟如來有。今此無明亦爾)。唯
此(第七)識有故(難曰)。若爾(則)。餘(六)識相應煩惱。此(第七)識中
(所)無(亦)。應名不共(耶。答曰。但)依殊勝(之)義(以)。立不共(之)名。
非(謂但)互所無皆名不共(也。)謂第七識相應無明。無始
恒行。障真(實)義(及無漏)智。如是(殊)勝(業)用。餘識所無。唯
此識有。故名不共(又難曰)。既爾(則)。此(所)俱(見慢愛)三亦(有勝
用)應名不共(答曰)。無明是主(故)。獨得此(不共之)名。或許餘
三(為主之時)亦名不共(今但)。對餘(識相應之)癡(心所)故。且說無明(為不
共耳然)不共無明。總有二種。一恒行不共。餘識所無。二
獨行不共。此識非有。」

【且說無明以上。與第二家釋同。不共無明以下。辨
此不共一名而有二義。方曲盡其致也。一恒行不
共者。於有漏位。常起現行不間斷故。此惟第七識
有之。餘六識之所無。今正指此為不共無明也。二
獨行不共者。不與餘九根本煩惱同起。獨迷諦境。
惟第六識有之。故此第七識中非有。今不指此為
不共也。】

「故瑜伽說。無明有二。若(與)貪等俱者。名相應無明。非
貪等俱者。名獨行無明(就獨行無明。又分是主非主二義。若)是主獨行
(不與忿等小十俱者。此能發業)。唯見(道之)所斷。如契經說。諸聖有學。不
共無明巳永斷故(所以更)。不造(作)新業(此即偏指是主獨行以為不共
無明。非指第七識中恒行為不共也。若夫)。非主獨行(一任忿等小十各自為主。此類無明)。亦
(通于)修(道)所斷(以與)。忿等(十小隨惑。)皆通(修道)見(道之)所斷故。」

【若論第七識之無明。亦仍與貪等俱。亦是相應無
明所攝但以恒行為主。故又偏得不共之名。若夫
獨行不共。又分是主非主二義。是主則唯見所斷
非主則通見修所斷。而皆但與第六識俱。非同第
七恒行不共。故特細剖析之。】

「恒行不共(惟修所斷。故是)。餘部所無。獨行不共(既有是主非主二種。通于
見修二斷。故得)。此彼(五部)俱有。」

【按俱舍中。惑分五部。一者見苦諦所斷部。二者見
集諦所斷部。三者見滅諦所斷部。四者見道諦所
斷部。五者修所斷部。部者。分也。類也。根本十惑。各
由迷于諦理而起。故各有部分。一一諦下。各起多
惑。故部類不同也。恒行不共。但在第七識有。唯屬
修所斷部。故云餘部所無。獨行不共若非主者。通
于五部。故云此彼俱有。然是主獨行。惟見所斷。亦
應云此部非有。以非此中正意。故略不言之耳。初
恒行無明竟。
△二為緣生識。】

「又契經說。眼色為緣。生於眼識。廣說乃至意法為緣。
生於意識。若無此(第七)識(則)。彼(意法為緣之)意非有。謂如五
識。必有眼等(五根為)增上不共俱有所依。意識既是六
識中攝。理應許(其亦)有如是所依。此(第七)識若無。彼(第六識之
增上不共俱有所)依寧有(又)。不可說(肉團心)色為彼所依(以說名為)。
意。非(是)色故(且)。意識(由依意故。得具自性隨念計度三種分別。設依色者。便與五識
一般。但有自性分別。)應無隨念計度二分別故。亦不可說五識
無有俱有所依。彼與五根俱時而轉。如(種與)芽(形與)影故。
又識與根。既必同境(喻)。如心(與)心所。決定俱時。」

【五根為五識依。共有三義。一者增上。由根發識故。
二者不共。眼識自依眼根。不與耳識等共故。三者
俱有。眼正見時。識正了別。同一剎那。無前後故。餘
五亦然。五根如種。五識如芽。五根如形。五識如影。
五根如心王。五識如心所。意與第六。應知亦然。】

「由此理趣。極成意識(猶)。如眼等(五)識。必有不共(他識)顯
自名(為意識之意)處。等無間(意根之所)不攝(是)。增上生(緣)所依。
極成六識(各)隨一(根)攝故。」

【量云。極成意識是有法。必有不共顯自名處等無
間不攝增上生所依宗。因云極成六識隨一攝故。
喻如眼等識。言等無間不攝者。謂瑜伽云。若此六
識。為彼六識等無間緣。即施設此名為意根。此約
前滅識為後開導依。所以假立意根之名。今此同
時增上所依。非彼等無間意所攝也。二為緣生識
竟。
△三思量名意。】

「又契經說。思量名意。若無此(第七)識。彼(思量意則)應非有。謂
若意識現在前時。等無間意巳滅非有。過去未來理
非有故。彼(過去等無間意。)思量(之)用定不得成。既爾。如何(經中)
說(思量)名為意。若謂(思量名意。乃是)假說。理亦不然(既)。無正思
量。假(名為意復)依何立。若謂(意識于前)現在(之時)曾有思量(今雖巳滅。
得名為意。然殊不知第六意識)。爾時(正現在位。雖有思量。但)名(為)識。寧(得)說為
意(乎。)故知別有第七末那。恒審思量。正名為意(若夫)。巳
滅(之等無間意。乃)依此(第七而)假立意名(耳)。」

【問。二卷破外難云。假必依真。亦不應理。今乃云無
正思量。假依何立。不亦自語相違耶。答。世間名字。
固有依真說假者。亦有不依真說假者。元非一概。
依真說假。如依真見道假說相見道。依內種子假
說外種子。依思量意假說等無間意之類是也。不
依真說假。如兔無角。假說兔角。龜無毛。假說龜毛。
又如月無二。假說二月。空無華。假說空華。乃至見
相二分非我法。假說為我法等是也。故云假必依
真。亦不應理。倘更執假必不依實事。亦豈應理也
哉。又若約諸法自相名真。則思量名意。亦唯于諸
法共相而轉。何嘗親得彼自相哉。特于共相之中
說實說假耳。
△四無心定別。】

「又契經說。無想(定)滅(盡)定(二種不同假使第七)染意若無。彼(二種
定便)應無別。謂彼二定。俱滅六識及彼(相應)心所。體數無
異。若無(第七)染意於(此)二定(之)中。一(無想定是)有。一(滅盡定是)無
(則)。彼二(定)何別。若謂加行界地(所)依等有差別者。理
亦不然。彼差別(之)因(正)。由此(第七識而)有故。此(第七識)若無
者。彼(差別)因亦無。是故定應別有此意。」

【體。謂心王。數。謂心所。言此二定之中。所滅心王。同
是六識。所滅心所。同五十一。設非有染無染二意
差別。則二定更無異矣。加行。謂作意。所依。謂教法。
等者。等取自體假立也。集論明此二定有五門差
別。一所依。二自體。三假立。四作意。五界地。一所依
別者。無想定。乃外道弟子。依外道所說邪教而修。
滅盡定。乃世尊弟子。依世尊所說正教而修。二自
體者。無想定。體是有漏。滅盡定。體是無漏。三假立
者。無想定。依有覆意所緣阿賴耶假立。滅盡定。依
無覆意所緣異熟識假立。四作意者。無想定。由永
出離作意以為加行。滅盡定。由暫止息作意以為
加行。五界地者。無想定。是色界捨念清淨地所繫。
滅盡定。依無色界非非想地而入。仍非所繫。
△五
無想天染。】

「又契經說。無想(天中)有情。一期生中心心所滅。若無此
(第七)識。彼(無想天便)應無染。謂彼長時無六轉識。若無此意
(則俱生)。我執便無(然)。非於餘處有具縛者。一期生中(或能)
都無我執。彼(無想天若)無我執。應如涅槃。便非聖賢同所
訶厭(救曰。彼無想天我執)初(半劫後方滅。)後(半劫時又生。則是)有故。無如是
(應如涅槃之)失(破曰)。中間(四百九十九劫)長時無(我執)故。有(如涅槃之)過(救曰
過)。去(未)來有(我執)故。無如是(如涅槃之)失(破曰)。彼(過去未來)非現(非)
常(同于)。無故。有(如涅槃之)過(又)。所得(之無想異熟既)無故(則)。能得(無想
報之有情)亦無(此無想異熟。乃是)。不相應法(不過依于色心分位假立)。前巳遮
破(不是實有。若無末那。亦無藏識)。藏識無故。熏習亦無。餘法受熏。巳
辯非理。故應別有染汙末那。於無想天恒起我執。由
斯賢聖同訶厭彼。」

【言所得無者。謂彼有情。於無想定前求無想果。故
所熏成種。招彼異熟。染汙末那緣彼執我。依之粗
動想等不行。于此分位中。假立無想報。若無此第
七識。彼無想報則不應有也。
△六三性時染。】

「又契經說。異生善染無記心時。恒帶我執。若無此(第七)
識。彼(我執)不應有。謂異生類三性心時(前六轉識)。雖外起(善惡)
諸業。而內恒執我。由執我故。令六識中所起施(戒禪)等
(善業)不能亡相。故瑜伽說。染汙末那為(六)識依止。彼未
滅時。相了別縛不得解脫(染汙)。末那滅巳。相縛解脫。言
相縛者。謂(由染意恒執我故。令前六識)於(其所緣)境相不能了達如
幻事等。由斯(為彼)見分相分所拘不得自在。故名相縛。
依如是義。有伽他言。如是染汙意。是識之所依。此意
未滅時。識縛終不脫。又善(及)無覆無記心時。若無(第七
識恒起)我執。應非有漏(以)。自相續中六識(所有)煩惱。與彼
善等不俱起故(若謂過)。去(未)來(煩惱)緣縛(則)。理非(是)有故。
非由他惑成有漏故。勿由他解成無漏故。」

【他惑。指過去未來惑。他解。指過去未來生空智慧
也。現在六識起善及無覆無記法時。既不與煩惱
俱起。若謂過去未來有煩惱故名有漏者。則須陀
洹等於出觀後所起思惑。應成無漏。以過去巳曾
證無漏故。又七方便人所有善無記心。應成無漏。
以未來必當證無漏故。】

「又不可說(異心心所之外。)別有隨眠。是不相應(行蘊所攝。于善等時)現
相續起。由斯善等成有漏法。彼(不相應)非實有(體。前文)巳
極成故。亦不可說從有漏種生彼善等。故成有漏(以有
漏因。惟由第七執我。若無第七執我。則)。彼(善等)種(子)先無(有)因可(令)成有
漏故(亦)。非由(于有)漏種(故。令)彼(善等現行)成有漏(法)勿學(地中之)
無漏(現行)心(由彼尚有有漏種子)。亦(可)成有漏故。雖(或)由煩惱引
施等業。而(煩惱巳去。)不(與善等)俱起。故非(可為)有漏(之)正因。以
有漏(之)言(乃)。表(與)漏俱(時起)故。又無記業。非煩惱引。彼
復如何得成有漏。然諸有漏。由與自身現行煩惱俱
生俱滅。互相增益。方成有漏。由此熏成有漏法(之)種
(子)後時(由此種子)現起。有漏義成。異生既然。有學亦爾。」

【自身。明非他惑。現行煩惱。明非隨眠種子。俱生俱
滅。明非不俱時起。互相增益。謂六識所起施等。與
第七我執互相增長資益也。】

「無學有漏。雖非漏俱。而從先時有漏種起。故成有漏。
於理無違。」

【此釋伏難也。難曰。若有漏言必表漏俱。則無學位
中巳得漏盡。何故五根五識仍名有漏。今釋之曰。
無學位中五根五識有漏之法。雖非與有漏第七
心俱。而由彼異熟未空。仍從先時所熏有漏種起
故成有漏。此則于理無違。】

「由有末那恒起我執。令善等法有漏義成。此意若無。
彼(有漏義則)定非有。故知別有此第七識。」

【二顯示正理竟。
△二指廣勸信。】

「證有此識。理趣甚多。隨攝大乘。略述六種。諸有智者。
應隨信學。」

【二別明教理竟。
△三通妨總結。】

「然有經中說六識者。應知彼是隨轉理門。或隨所依
六根說六。而識類別。實有八種。」

【以意根中。即攝第七第八兩識故也。二釋第二能
變竟。
△三釋第三能變二。初明差別等前六門。二
明共依等後三門。初中二。初釋差別等四門。二釋
心所受俱兩門。初又二。初設問舉頌。二以論釋成。
今初。】

「如是巳說第二能變。第三能變。其相云何。頌曰。次第
三能變。差別有六種(一差別門)。了境為性相(二體性門三行相門)。善
不善俱非(四三性門)。」

【此下共以九門釋第三能變之相。今先舉四門也。
五心所相應門。即下文此心所徧行三句及初徧
行觸等二十句是。六受俱門。即下文三受共相應
一句是。七共依門。即依止根本識一句是。八俱轉
門。即五識隨緣現三句是。九起滅分位門。即意識
常現起四句是。
△二以論釋成三。初釋差別門。二
釋性相兩門。三釋三性門。今初。】

「論曰。次中思量能變識。後應辯了境能變識相。此識
差別。總有六種。隨六根(六)境種類異故。謂名眼識乃
至意識(乃)隨(六)根(而)立(其)名。具五義故。五。謂依。發。屬。
助。如根。」

【此正明依根而立六識名也。言五義者。一依眼等
六俱有根而住。二由六根所發。三各繫屬于根。四
能助根了別。五各如根所緣之境。】

「雖六識身。皆依意轉。然隨不共。立意識名。如五識身。
無相濫過。或唯依意。故名意識。辯識得名。心意非例。」

【此釋伏難也。難曰。五識亦以第七為染淨依。何故
第六獨名意識。今釋之曰。六識雖皆依意。然前五
識。但以意為共依。惟第六識。以意為不共依。故隨
不共立意識名。如五識身。各依一根。各隨不共立
名。故無相濫之過。又或前五兼依色根。第六唯依
於意。故名為意識耳。又難曰。若第六唯依于意。得
名意識。則第八亦唯依意。亦應名為意識。又第七
唯依第八。應名為心識耶。今釋之曰。此中但辯六
識所由得名。若第八名心。第七名意。自約集起思
量義勝立名。雖互相依。非在此依根得名之例也。】

「或名色識乃至法識(則是)。隨境(而)立(其)名(以)。順(于)識(之)
義故。謂於(色聲香味觸法)六境了別(乃)名(為)識。色等五識。唯
了色等(各各一塵。)法識通能了一切法。或(第六)能了(差)別(之)
法。獨得法識名(前五但能了自相分性境。不能了差別法。不名法識)。故六識名
(亦)。無相濫(之)失。」

【此復明依境而立六識名也。色等下。釋伏難。難曰。
五塵亦皆名法法。亦惟是五塵及五塵落謝影子。
何故第六獨名法。識釋有二義。一者前五識各局
一塵。第六識通了六塵。二者前五識但了一味性
境。第六識能了種種差別之法。故亦不相濫也。】

「此後隨境(所)立六識(之)名(乃)。依五色根未自在(位而)說。
若得自在諸根互用。一根發識緣一切境。但可隨根
(立名。乃)無相濫(之)失。」

【謂此六識。有兩種名字。前云眼識乃至意識。是隨
根立名。後云色識乃至法識。是隨境立名。然此後
隨境所立之名。但可依未自在位說耳。若至諸根
互用。一根發識。遍能緣一切境。設名色識乃至法
識。未免相濫。但可隨所依根立名。始無相濫之失
也。】

「莊嚴論(中但)說。如來五根。一一皆於五境轉者。且依麤
顯同類境說。佛地經說。成所作智。決擇有情心行差
別。起三業化。作四記等。若不遍緣(六塵諸境。)無此能故。」

【此釋難也。難曰。若謂諸根互用。一根發識緣一切
境。何故莊嚴論中。但說如來五根。一一皆于五塵
境轉。不云徧于一切法轉耶。釋曰。且依麤顯同類
境說耳。非不徧緣一切境也。故更引佛地經以證
遍緣。言麤顯同類境者。即指五塵。其相麤顯。又同
一性境之類故也。此等麤顯同類之境。未自在位
決定不相融者。今自在位尚可互緣。況法塵境。本
來細微不相窒礙。豈自在位反不得遍緣哉。言四
記者。記即是答。一者一向記。二者分別記。三者反
詰記。四者捨置記也。】

「然六轉識所依所緣。麤顯極成。故此(頌中)不說。前隨義
便。巳說所依。此所緣境(姑俟)。義便當說。」

【此釋疑也。疑曰。前第七識頌中。有所依所緣二門。
今此六識。何故不說。答曰。此六轉識。依于六根。緣
于六塵。麤顯極成。故頌不說。然前論中。因義便故。
既巳傍論諸識所依。至于此六識所緣境相差別。
亦俟義便。乃當說之。初釋差別門竟。
△二釋性相
兩門。】

「次言了境為性相者。雙顯六識自性行相。識以了境
為自性故。即復用彼(了境)為行相故。由斯兼釋所立(了境
名識之)別名(以)。能了別境(者。乃)名(之)為識故。如契經說。眼
識云何。謂依眼根了別諸色。廣說乃至意識云何。謂
依意根了別諸法。彼經且說不共所依(及)。未轉依位
見分所了。餘(共)所依(及巳轉依位所)了。如前巳說。」

【共所依。謂五識更須分別依。染淨依。根本依。第六
識亦更須根本依也。餘可知。
△三釋三性門。】

「(問曰。)此六轉識。何性攝耶(答曰)。謂善不善俱非性攝。俱非
者。謂無記。非善不善。故名俱非。能為此世他世順益
故名為善。人天樂果。雖於此世能為順益。非於他世。
故不名善。能為此世他世違損。故名不善。惡趣苦果。
雖於此世能為違損。非於他世。故非不善。於善不善
益損義中不可記別。故名無記。」

【此先釋三性義也。然無記中。復分有覆無覆。由前
巳解。故不重出。】

「此六轉識。若與信等十一相應。是善性攝。與無慚等
十法相應。不善性攝。俱不相應。無記性攝。」

【此示未轉依位中三性相也。言無慚等十法者。一
無慚。二無愧。即二中隨煩惱。三忿。四恨。五覆。六惱。
七嫉。八慳。九害。即小隨十煩惱之七。十瞋。即根本
六煩惱之一。此十唯是不善性攝。若大隨八。小隨
餘三。根本餘五。皆通不善及有覆無記性攝。故不
說之。且如有人。雖起貪癡慢疑及諸見執。若不與
無慚無愧同起。僅名有覆無記。起掉舉惛沉等。亦
復如是。起誑起諂起憍。亦復如是。但與無慚無愧
相應。方名不善。不與無慚無愧同起。皆名有覆無
記也。若不與善心所相應。亦不與諸煩惱心所相
應。但與遍行別境及四不定隨一相應。則皆名無
覆無記。】

「有義。六識三性(起必)不俱(以此六識)。同外門轉(善等三性)。互相違
故(謂前)。五識必由意識(為分別依)導引(而起。)俱(時而)生。同(緣塵)境(方乃)。
成善(成)染故。若許五識三性俱行(則)。意識爾時(亦)應
通(于)三性。便違正理。故定不俱(然)。瑜伽等說藏識一
時與轉識相應三性俱起者。彼(云一時。乃)依多念(而說。)如說
一心。非(局在)一生滅(今依一念。定不容俱。故)。無相違(之)過。」

【此明三性俱不俱義。有兩家解。今初家明不俱也。
先正釋。次瑜伽下。通妨。並可知。然未當理。故以下
解為正。】

「有義。六識三性容俱(謂初起)。率爾(無記之五識。及齊)等流(類之善染)
眼等五識。或(五種四種)多(起。)或(三種二種)少(起。)容俱起故(又)。五
識與意(識。)雖定俱生。而善性等。不必同故。前所設(意識
爾時應通三性之)難。於此唐捐。故瑜伽說。若(人入于三昧。或)遇聲緣
從定起者(此是)。與定相應(善)意識俱轉(之)餘耳識生。非
唯(是)彼定相應(之)意識能取此聲(也。)若不爾者(既無耳識)。
於此音聲不領受故。不應出定(亦)。非取聲時即便出
定(以先)。領受聲巳。若有希望。後時方出(此其)。在定(之)耳識
率爾聞聲。理應非善(以凡)。未轉依者。率爾墮(境之五識)心。定
(皆屬)無記故。由此誠證(與)。五(識)俱(之)意識。非(必)定與五
(識)善等性同。諸處但言五俱意識亦緣五(識所緣五塵之)境。
不說(意識定與五識)同(其善惡無記之)性(然)。雜集論(中)說。等引位中
五識無者(彼)。依多分(而)說。」

【此第二家正明六識三性得俱也。且如等流善眼
識正觀佛時。正讀經時。耳忽聞聲。鼻忽聞香。身忽
覺觸。則其所有率爾墮心。定屬無記。又如等流染
眼識正觀美色觀劇戲時。耳忽聞聲等率爾墮心。
亦屬無記。此三性得俱起之一驗也。彼謂五識設
使三性俱行。意識爾時應通三性。殊不知同時意
識。雖必同境。不必同性。且如入定意識。是善性攝。
正於定中得聞聲者。是率爾無記耳識。何必同性。
又恐難曰。定中那有耳識。今故釋曰。定中意識。不
能取聲。若無率爾耳識。則於音聲不能領受。又恐
難曰。寧知定中必有率爾耳識領此音聲。今故釋
曰。若不領聲。不應出定。恐更難曰。取聲出定之時。
耳識既生。則意識巳非定善。今故釋曰。非取聲時
即便出定。以率爾無記耳識正領聲時。意識正尚
在定。俟有希望。方從定起。故知在定意識雖是善
性。不妨無記耳識同時俱起。恐更難曰。寧知定中
耳識非是善性。今故釋曰。未轉依者。率爾墮心定
無記故。由此下。結證可知。雜集下。更通妨也。等引
者。梵語三摩呬多。謂修習止觀。平等不偏。引生功
德。故翻等引。等引位中。善定善慧與第六識相應。
調柔正直而住。故多分不起五識。今雜集中。乃依
多分說無。非謂定中決不起率爾五識也。】

「若五識中三性俱轉。意隨偏注。與彼性同。無偏注者。
便無記性。故六轉識。三性容俱。」

【且如禮佛懺願之時。眼識緣佛色像。則是善性。若
緣華幡等。任運起貪。則是染性。若非善染。即無記
性。耳識緣法音聲。則是善性。若緣音聲有美有惡。
任運貪瞋。則是染性。若非善染。即無記性。鼻識聞
香無所取著。則是善性。若緣好香任運貪著。或緣
餘氣任運憎惡。則是染性。若非善染。即無記性。身
識翹勤謹肅不懈。則是善性。若多放逸。不合威儀。
則是染性。若非善染。即無記性。又如舌識正受食
時。于味不生貪染。則是善性。若于好味惡味任運
貪瞋。則是染性。若非善染。即無記性。是故五識俱
起之時。或眼識善。耳識染。鼻識等無記。或耳識善。
眼識染。餘識無記。或善多染少。或染多善少。或善
染多無記少。或無記多善染少。或但一性。或但二
性。或具三性。事非一槩。至于第六意識。若隨五識
有所偏注。則與五識同其善染。若無偏注。便是無
記性攝。又如正禮拜時。正習坐時。身識是善。而意
識或起無記。或起染心。仍復不一。故前五識。不妨
三性俱起。而第六識。無有一念通三性之過也。上
約未轉依位釋竟。】

「得自在位。唯善性攝。佛色心等。道諦攝故(無有不善)。巳永
滅除戲論種故(亦無無記)。」

【得自在。謂佛果位中。轉異熟識成無垢識。爾時五
根成無漏故。所發五識亦成無漏。又意根純無漏
故。所發意識亦純無漏。五根名為佛無漏色。八識
皆名。佛無漏心。色即相好功德之所莊嚴。心即四
智菩提相應心品。故皆道諦所攝。戲論種子。巳永
滅盡。故此妙觀察智相應心品。成所作智相應心
品。皆唯善性攝也。初釋差別等四門竟。
△二釋心
所受俱兩門二。初略標心所廣釋受俱。二廣釋六
位心所別相。初中二。初設問舉頌。二以論釋成。今
初。】

「六識與幾心所相應。頌曰。此心所遍行。別境。善煩惱。
隨煩隨。不定。三受共相應。」

【△二以論釋成二。初略釋六位心所。二廣釋三受
相應。初中二。初總標。二別釋。今初。】

「論曰。此六轉識。總與六位心所相應。謂遍行等。」

【△二別釋二。初釋心所名義。二釋六位類別。今初。】

「恒依心起。與心相應。繫屬於心。故名心所(猶)。如屬我
(之)物(便)。立我所(之)名(須知)。心於所緣。唯取總相。心所於
彼(所緣。既取總相。)亦取別相。助成心事(故)。得心所(之)名(譬)。如
畵(家之)師資(師既)。作模(資乃)。填彩。故瑜伽說識能了別事之
總相。作意了𥌁(識)所未了(之)相。即(是明)諸心所所別
相(之義也。是故)觸能了此(識所緣)可意等相。受能了此(識所緣)
攝受等相。想能了此(識所緣)言說因相。思能了此(識所緣)
正因等相。故作意等。名心所法(其言了此之一)。此(字。正)表心所
(不惟緣別相。而)亦緣總相(也)。」

【即諸心所取所別相句。一則轉釋上句。二則兼解
下四句義也。可意等相者。等取不可意相。及中容
相也。攝受。即順益也。等者。等取違損。及非順非違
也。言說因。即境之分齊相也。正因等者。等取邪因
及非正非邪因也。】

「餘處復說。欲亦能了(識所緣之)可樂事相。勝解亦了(識所緣之)
決定事相。念亦能了(識所緣之)串習事相。定慧亦了(識所緣之)
得失等相。由此(方能)於(所緣)境起善染等諸心所法(亦是)。皆
於所緣兼取別相(之義)。」

【此更釋別境等諸心所法。皆有助成心事之功能
也。串與慣同。定慧亦了得失等相者。了於得相。起
善心所。即名正定正慧。了於失相。起染心所。即名
邪定邪慧。了於非得非失之相。起餘無記心所。即
定慧亦屬無記也。初釋心所名義竟。
△二釋六位
差別。】

「雖諸心所。名義無異。而有六位種類差別。謂徧行有
五。別境有五善。有十一。煩惱有六。隨煩惱有二十。不
定有四。如是六位。合五十一(初名徧行者)。一切心中定可
得故(二名別境者)。緣別別境而得生故(三名善者)。唯善心中可
得生故(四名煩惱者)。性是根本煩惱攝故(五名隨煩惱者)。唯是煩
惱等流性故(六名不定者)。於善染等皆不定故。然瑜伽論。
合六為五(以根本)。煩惱(與)隨煩惱俱是染故。復以四一
切辯(此)五(位)差別。謂一切性。及(一切)地(一切)。時(一切心王)。俱(此)。
五(位)中。徧行具四一切。別境唯有初(三性。)二(九地。之兩)一切
善唯有一。謂一切地。染四皆無。不定唯一。謂一切性。
由此五位種類差別。」

【一切性者。善不善無記三性也。一切地者。三界九
地。謂五趣雜居地。乃至非非想地也。一切時者。有
心無心有漏無漏分位差別時也。一切俱者。徧與
八識心王相應而俱起也。初略釋六位心所竟。
△
二廣釋三受相應二。初釋三受義。二明俱不俱。今
初。】

「此六轉識。易脫不定。故皆容與三受相應。皆領順(相)
違(相及)非(違順)二(之)相故。領順境相。適悅身心。說名樂受。
領違境相。逼迫身心。說名苦受。領中容境相。於身於
心非逼非悅。名不苦不樂受。」

【此總釋三受義也。易。謂變易。脫。謂轉脫。餘可知。】

「如是三受。或各分二。五識相應。說名身受。別依身故。
意識相應。說名心受。唯依心故。」

【身受亦名外受。心受亦名內受。身受有三。心受亦
三。則是六受。更約六識差別。則是十八受也。】

「又三皆通有漏無漏。苦受亦由無漏起故。」

【謂修無漏者。必備歷艱辛。苦其心志故也。】

「或各分三。謂見所斷(三受。)修所斷(三受。)非所斷(三受)。」

【見所斷。謂與分別惑相應之三受也。修所斷。謂與
俱生惑相應之三受也。非所斷。即無漏相應之三
受也。】

「又學。無學。非二。為三。」

【學位三受。即修所斷。無學三受。即非所斷。非二。謂
非學非無學。指一切凡夫言之。非二三受。即見所
斷。又非二三受。通二所斷及非所斷。學位三受。唯
修所斷及非所斷。無學三受。唯非所斷。】

「或總分四。謂(樂受即)善(苦受即)。不善(不苦不樂受即)。有覆無覆二
(種)無記(性)受。有義。三受容各分(為)四(性。以與前)五識俱起
(之)任運貪癡(及)。純苦趣中(之)任運煩惱不發(惡)業者。
是(有覆)無記故。彼(有覆無記。)皆容與苦根相應。瑜伽論說。若
任運生一切煩惱。皆於三受現行可得。若通(前六)一切
識身者。徧與一切(諸識中三受)根相應(若)。不通一切識身
者(惟與)。意地一切(三受)根相應。雜集論說。若欲界繫任運
煩惱發惡行者。亦是不善。所餘(不發惡者。)皆是有無覆記。
故知三受容各有四。」

【初以三受分配三性。無記有二。故總分四。此義太
局。後以三受各通善惡有覆無覆之四。方盡其致。】

「或總分五。謂苦。樂。憂。喜。捨。三中苦樂各分二者。逼悅
身心相各異故。由無分別有分別故。尤重輕微有差
別故。不苦不樂不分二者。非逼(身心。)非悅(身心。)相無異故。
無分別故。平等轉故。」

【此釋三受亦名五受之義。苦分出憂。樂分出喜。故
云各分二也。凡有三義。一者逼身名苦。逼心名憂。
悅身名樂。悅心名喜。二者無分別名苦名樂。有分
別名憂名喜。三者尤重名苦名樂。輕微名憂名喜。
不苦不樂但名捨受。不分二者。一無逼悅身心之
相。二是一味無分別性。三平等轉無有輕重。故不
可分也。】

「諸適悅受。五識相應。恒名為樂(但悅身故。無分別故。不得名喜)。意識
相應(之適悅受。)若在欲界(及色界中)。初二靜慮(之)近分(止可)。名喜。
但悅心故。若在初二靜慮(之)根本。名樂名喜。悅身心
故。若在第三靜慮(之若)近分(若)根本(皆)。名(為)樂。安靜尤
重。無分別故。」

【此細釋喜樂二受義也。近分。即未到定。根本。即正
住于定。餘可知。】

「諸逼迫受(與)五識相應(者。以逼身故。無分別故。)恒名為苦(不得名憂)。
意識俱者。有義。唯憂。逼迫心故。諸聖教說。意地慼受
名憂根故。瑜伽論說。生地獄中諸有情類。異熟無間
有異熟生。苦憂相續。又說地獄尋伺憂俱(更有)。一分(純受
苦之)鬼趣傍生亦爾。故知意地尤重慼受。尚名為憂。況
餘輕者。」

【此下細釋憂苦二受義也。五識相應。恒名為苦。此
易可知。意識逼迫。應通憂苦二名。今初家釋。但許
名憂。不許名苦。未達尤重無分別者即名苦故。引
證可知。下文自破。】

「有義(意識逼迫)。通(憂苦)二。人天中者。恒名為憂。非尤重故。傍
生鬼界。名憂名苦(若)。雜受(者名憂。若)純受(者名苦。以其)有輕重
故(輕者名憂。重者名苦也)。捺落迦中(則)。唯名為苦(以其)。純受尤重。
無分別故。」

【此第二家正釋也。捺落迦。此云苦器。即是地獄。】

「瑜伽論說。若任運生一切煩惱。皆於三受現行可得。
廣說如前。又說俱生薩迦耶見。唯(是有覆)無記性(攝。)彼
邊執見。應知亦爾(有覆無記性攝。)此(二見所)俱(之)苦受(定屬苦根)。非
憂根攝(何以故。以)。論說憂根非無記故。又瑜伽說地獄諸
根。餘三現行定不成就。純苦鬼界傍生亦爾(彼論所言)。餘
三。定是(指)樂喜憂(之三)根。以彼(地獄純苦趣中。)必成現行(之)捨
(根)故。」

【此引論以證地獄意受唯名為苦。不得名憂也。廣
說如前。謂不通一切識身者唯與意地三受根相
應。此意地得名為苦之一證也。又憂根非無記。而
第六識中俱生身見邊見唯屬無記。得與苦受相
應。此意地應名為苦之二證也。又瑜伽說地獄於
十一根中。現行止有八根。餘三根之現行定不成
就。彼雖不曾說明何謂餘三。而以義推之。餘三定
指樂喜憂根。以地獄捨根必現行故。此意地應名
為苦之三證也。言地獄成就八根者。一眼根。二耳
根。三鼻根。四舌根。五身根。六命根。七苦根。八捨根
也。然于二十二根之中。不言男女二根者。地獄中
無用故。不言等無間意根者。六識有時不行故。不
言信等五根。及三無漏根者。縱有種子。定無現行。
易了知故。定有五色根者。所招苦報。必有身故。設
無五根。不受苦故。有命根者。由異熟業所引苦果。
一期相續不斷故。有苦根者。純受苦故。有捨根者。
地獄中之七八二識。仍與捨受恒相應故。】

「(難曰。)豈不容捨(根。)彼(地獄中)定不成(就。)寧知彼(瑜伽)文。唯說
(有中)容受。」

【此不許地獄有捨根。謂應有憂根也。容受。即捨受。】

「(答曰。)應不說彼(地獄)定成(等無間)意根(以)。彼(論中。)容(許地獄)六識
有時無故。」

【前文巳明憂非無記。故但破云。若使第八非捨根
者。瑜伽豈以等無間意根為第八耶。然地獄中六
識既容有時而無。安得復立等無間意。既無意根。
則憂根更不待破矣。】

「(又難曰。)不應彼論唯說(有中)容(捨)受(以彼)。通說諸根(更)。無異
因(惟說捨受)故。又若彼論(縱使)依(于中)容(捨)受(而)說。如何說彼
定成八根。」

【此縱許地獄無有意根。得有捨根。然未必以捨根
為第八。或復第七是捨。第八是憂。亦不可知。以瑜
伽論中。無有明文可據故也。】

「(答曰。)若謂五識不相續故(惟逼迫心。所以)。定說憂根為第八者
(則彼)。死(時)生(時)悶絕(之時。)寧有憂根(復)。有(妄)執喜根為第
八者。亦同此破。設執(男女二根隨分)一形為第八者。理亦不
然(以地獄中)。形不定故。彼惡業招。容無(男女)形故。彼由惡業。
令五根門恒受苦故(所以)。定成眼等(五根。設使)必有(男女)一形。
於彼(地獄亦有)何用。非於無間大地獄中。可有希求婬欲
事故。由斯第八定是捨根(以)。第七(第)八(兩)識(恒與)。捨相
應故。」

【此正以理推徵。破彼地獄成就憂根之執。兼破喜
根形根之執。明其必有捨根也。】

「如極樂地。意悅名樂。無有喜根。故極苦處。意迫名苦。
無有憂根。故(瑜伽論中)餘三(之)言(決)。定(指)憂喜樂。」

【此正結顯地獄意受。是苦非憂也。極樂地。謂第三
禪。第三禪中。五識不行。唯有意悅。既可名樂而不
名喜。以例地獄極苦。五識不行。唯有意迫。定亦名
苦而不名憂矣。地獄既定成就苦根捨根。則瑜伽
所云餘三現行定不成就者。非指憂喜樂而何哉。】

「餘處說彼(惡道之中亦)有(似前善因之)等流樂。應知彼依隨轉
理說。或彼通說餘雜受處(以必)。無異熟樂(者。乃)名(為)純苦
(處)故。然諸聖教意地慼受名憂根者。依多分說。或隨
轉門。無相違過。瑜伽論說生地獄中諸有情類異熟
無間有異熟生苦憂相續。又說地獄尋伺憂俱。一分
鬼趣傍生亦爾者。亦依隨轉門。又彼(地獄中)苦根(與)意
識俱者。是餘(趣意俱)憂(根之同)類。假說為憂。或彼苦根損
身心故。雖苦根攝。而亦名憂(喻)。如(初二禪)近分(之)喜(根。)
益身心故。雖是喜根而亦名樂。顯揚論等。具顯此義。
然未至地。定無樂根(以論中)。說彼唯有(眼耳鼻舌身意命苦憂喜捨)
十一根故。由此應知意地慼受(若于)。純受苦處。亦苦根
攝。此等聖教。差別多門。恐文增廣。故不繁述。」

【此通會諸餘論文也。等流樂者。如立世阿毗曇云。
人養六畜飲食溫涼者。在熱地獄有涼間。在寒地
獄有溫間。此之溫涼。果似前因。亦是異熟。假名等
流。又如施設論云。等活地獄中。有時涼風所吹。血
肉還生。有時出聲唱言等活。彼諸有情歘然還活。
如是血肉生時。暫生喜樂。亦名為異熟樂。此皆約
有間地獄言之。非指無間地獄也。餘雜受處者。指
有間地獄及多分鬼畜也。純苦者。即無間地獄及
一分鬼畜也。依多分說者。謂人天鬼畜等有分別
處。則意慼但名憂根也。餘並可知。初釋三受義竟。

△二明俱不俱。】

「有義。六識三受不俱。皆外門轉。互相違故。五俱意識。
同五所緣。五三受俱。意亦應爾。便違正理。故必不俱。
瑜伽等說藏識一時與轉識相應三受俱起者。彼依
多念。如說一心。非一生滅。無相違過。」

【此有二釋。今初釋不俱也。並如前文三性中義可
知。】

「有義。六識三受容俱。順違中境。容俱受故。意不定與
五(識之)受同故。於偏注境。起一受故。無偏注者。便起捨
故。由斯六識三受容俱。」

【此第二正釋也。義並可知。】

「得自在位。唯樂喜捨。諸佛巳斷憂苦事故。」

【二釋心所受俱兩門中。初略標心所廣釋受俱竟。

△二廣釋六位心所別相二。初正釋別相。二會示
二諦。初中五。初釋徧行別境。二釋善。三釋根本煩
惱。四釋隨煩惱。五釋不定心所。初中二。初舉頌。二
論釋。今初。】

「前所略標六位心所。今應廣顯彼差別相。且初二位。
其相云何。頌曰。初徧行觸等。次別境謂欲。勝解念定
慧。所緣事不同。」

【△二論釋二。初釋徧行。二釋別境。今初。】

「論曰。六位中初徧行心所。即觸等五。如前廣說(問曰)。此
徧行相。云何應知(答曰)。由教及理為定量故。此中教者。
如契經言。眼色為緣。生於眼識。三和合(位。定生于)觸。與觸
俱生(必)。有受想思(三)乃至廣說。由斯觸等四是徧行。
又契經說。若根不壞。境界現前。作意正起。方能生識。
餘經復言。若復於此(境起)作意。即於此(境起)了別。若於此
(境起)了別。即於此(境起)作意。是故此(作意與了別之)二(法。)恒共和
合。乃至廣說。由此作意亦是徧行。此等聖教。誠證非
一。」

【初乃至廣說者。乃至意法為緣。生於意識等也。次
乃至廣說者。若于此觸對。即於此了別等。乃至領
納。取像。造作。一一作四句說也。】

「理。謂識起必有(根境識)三和。彼(三和位。)定生(于)觸(而彼三和。又)。
必由觸(方)有。若無觸者。心心所法應不和合觸一境
故。作意引心令趣自境。此(作意)若無者(則)。心(亦)應無故
受能領納(或)順(或)違(或)中(之)境。令心等起(或)歡(或)慼
(或)捨(之)相(曾)。無(有)心起(之)時(而)無(此三相中之)隨理(相)故。
想能安立自境分齊。若心起時無此想者。應不能取
境分齊相。思令心取正因等相。造作善等(曾)。無(有)心
起(之)位(而)無此(三法中)隨(分)一(種思故。)故必有思。由此證
知觸等五法。心起必有。故是徧行。餘非徧行。義至當
說。」

【心應無。謂不觸自境。即是不起現行也。思取正因
相。則造作善。取邪因相。則造作惡。取非正非邪相。
則造作無記。餘皆可知。初釋徧行竟。
△二釋別境
三。初正釋體用。二現起分位。三諸門分別。初中三。
初釋通名。二別解釋。三結非徧行。今初。】

「次別境者。謂欲至慧。所緣境事多分不同。於六位中
次初說故。」

【△二別解釋五。初釋欲(至)五釋慧。初中二。初正釋。
二斥異解。今初。】

「云何為欲。於所樂境希(求冀)望(而)為(體)性(精)。勤依(此而生是)
為業(用。)有義。所樂。謂可欣境。於可欣事欲見聞等。有
希望故(難曰)。於可厭事希彼不合。望彼別離。豈非有欲
(答曰)。此但求彼(可厭之境)不合(時。或)離(彼可厭境)時(別有)。可欣(之)自體
(合而不離。)非(求彼)可厭事(而起希望。)故於可厭及中容境。一向無
欲(即)。緣可欣事(時。)若不希望。亦無欲起。有義。所樂。謂
所求境。於可欣厭求離合等。有希望故。於中容境。一
向無欲。緣欣厭事。若不希求。亦無欲起。有義。所樂。謂
欲觀境。於一切事(不論可欣可厭及中容境。伹是)。欲觀察者(即便)。有希
望故。若不欲觀。隨因境勢任運緣者。即全無欲。由斯
理趣。欲非徧行。」

【初正釋體性業用。次轉釋所樂。凡有三義。初義但
約可欣。則太局。第二雙約欣厭以釋所求。亦未盡
理。第三約欲觀。乃為正也。
△二斥異解。】

「有說要由希望境力。諸心心所方取所緣。故經說欲
為諸法本(應是徧行)。彼說不然。心等取境。由作意故。諸聖
教說。作意現前能生識故。曾無處說由欲能生心心
所故。如說諸法愛為根本。豈心心所皆由愛生。故說
欲為諸法本者(乃是)。說欲所起一切事業。或說善欲能
發正勤。由彼(正勤)助成一切善事。故論說此(欲以)勤依為
業。」

【善事必由正勤得成。正勤又由善欲得發。故說善
欲為諸法本。非謂由欲生心心所也。餘可知。初釋
欲竟。
△二釋勝解二。初正釋。二斥異解。今初。】

「云何勝解。於決定境印(可任)持為性。不可(以他緣誘)引轉(動)
為業。謂(依于)邪正等教理證(明之)力。於所取境審決印持。
由此異緣不能引轉。故猶豫境。勝解全無。非審決心。
亦無勝解。由斯勝解非徧行攝。」

【決定境。即非猶豫境也。餘可知。
△二斥異解。】

「有說心等取自境時。無拘礙故。皆有勝解(故是徧行)。彼說
非理。所以者何。能不(為)礙者。即(所緣)諸法故。所不(被)礙
者。即(能緣)心等故(能作增上)。勝(緣)發起(心心所)者(乃)。根(及)作意
故。若(謂)由此(勝解)故。彼勝(緣得)發起(者。則)此(勝解。)應復待餘(發起)
便有無窮(之)失。」

【義並可知。二釋勝解竟。
△三釋念二。初正釋。二斥
異解。今初。】

「云何為念。於(過去)曾習(之)境。令心明(審憶)記不忘為性。定
(之所)依為業。謂數憶持曾所受境令不忘失。能引(生于)定
故。於曾未受體類境中。全不起念。設曾所受。不能明
記。念亦不生。故念必非徧行所攝。」

【△二斥異解。】

「有說心起必與念俱(由念于境明記)。能為後時憶念因故(應是
徧行)。彼說非理。勿於後時有癡信等。前亦有故(然)。前心
心所。或想(取境分齊之)勢力。足為後時憶念因故。」

【若謂後時憶念。由心起時有念為因。則後時有癡
等惡。或復有信等善。豈亦由心起時有癡信等以
為因耶。況心心所及想勢力。足為念因。何必執心
起時有念俱也。三釋念竟。
△四釋定二。初正釋。二
斥異解。今初。】

「云何為定。於所觀境。令心專注不散為性。智依(此生)為
業。謂觀得失俱非境中。由定令心專注不散。依斯便
有決擇智生(然而)。心專注(之為)言(但是)。顯所欲住即便能住。
非(必)唯(住)一境(設)。不爾(者則)見道(位中)歷觀(上下苦等)諸諦。前
後境別(而不專一。)應無等持。若不繫心專注境位。便無定
起。故非徧行。」

【如理名得。背理名失。非得非失。名俱非境。若善決
擇智。則取得而捨失。若染決擇智。則取失而捨得。
若無記決擇智。則取俱非境相。是故定慧並通三
性也。見道歷觀諸諦者。欲界四諦。色無色界四諦
周徧觀察。乃成八忍八智也。等持者。平等任持之
義。梵語稱三麼地。蓋定心所。百法論中本名三麼
地也。
△二斥異解。】

「有說爾時(雖不繫心專注于境)亦有定起。但相微隱(故是徧行所攝破曰)。
應說誠言。若(謂此)定能令心等和合同趣一境。故是徧
行。理亦不然(和合)。是觸(之)用(非定之用)。故。若謂此定令剎那
頃心不易緣。故徧行攝。亦不應理。一剎那心。自於所
緣無(有改)易義故。若言由定心取所緣。故徧行攝。彼亦
非理。作意令心取所緣(境。非由定)故(又)。有說(言)此定體即
是心(非別有體)。經說(三學之中。定)為心學(又說此定為)。心一境性故
彼非誠證。依定攝心。令心一境(所以)。說彼(心一境性及心學之)言
故(以定乃五)。根(五)力(七)覺支(八)道支等(所)攝(猶)。如念慧等
(各有自體)。非即心故。」

【五根中有定根。五力中有定力。七覺支中有定覺
分。八道支中有正定。故如念慧等。別有自體也。量
云。定是有法。非即心宗。因云。根力覺道攝故。喻如
念慧等。四釋定竟。
△五釋慧二。初正釋。二斥異解。
今初。】

「云何為慧。於所觀境簡(別決)擇為性。斷疑為業。謂觀得
失俱非境中。由慧推求。得決定故。於非觀境。愚昧心
中。無簡擇故。非徧行攝。」

【善慧則于得境決定。染慧則于失境決定。無記慧
則于俱非境決定也。
△二斥異解。】

「有說爾時(愚昧心中。)亦有慧起。但相微隱(故似于無如小物為)。大(器所)
受。寧知(是有。然不可直謂之無。以)對法(藏中)說(此慧)為大地法故。」

【對法藏。即阿毗曇論也。此敘執。下正破。】

「諸部對法。展轉相違。汝等如何執為定量。唯觸等五。
經說徧行。說十(大地本亦)非經。不應固執。」

【二別解釋竟。
△三結非徧行。】

「然欲等五。非觸等故。定非徧行。如信貪等。」

【欲等五心所是有法。定非徧行宗。因云。非觸等五
故。喻如信貪等。初正釋體用竟。
△二現起分位二。
初解定俱者非。二解不定俱為正。今初。】

「有義。此五定互相資。隨一起時。必有餘四。」

【△二解不定俱。】

「有義。不定。瑜伽說此(五別境心所。於)四一切中無後(一切時一切俱
之)二故。又說此五緣(所樂決定曾習所觀)四境(而)生。所緣(之四境。及)
能緣(之五法。皆)非(決)定俱故。應說此五。或時(只單)起一。謂於
所樂唯起希望。或於決定唯起印解。或於曾習唯起
憶念。或於所觀唯起專注。謂愚昧類。為止散心。雖專
注所緣。而不能簡擇。世共知彼有定無慧(但因)。彼(愚昧人。於)
加行位少有聞思。故說等持緣所觀境。或依(所觀之境)多
分(是定慧俱有者。)故說是(等持緣所觀境之)言(耳且)如戲忘天專注一
境起貪瞋等。有定無慧。諸如是等。其類實繁(不可謂定必有
慧也)。或於所觀唯起簡擇。謂不專注。馳散推求(則是有慧無定)。
或時(此五心所。但于同時)起二。謂於所樂決定境中。起欲勝解。
或於所樂曾習境中。起欲及念。如是乃至於所觀境。
起定及慧。合有十(箇起)二。」

【一欲解。二欲念。三欲定。四欲慧。五解念。六解定。七
解慧。八念定。九念慧。十定慧也。】

「或時(此五心所。但于同時)起三。謂於所樂決定曾習。起欲解念。
如是乃至於曾所觀。起念定慧。合有十(箇起)三。」

【一欲解念。二欲解定。三欲解慧。四欲念定。五欲念
慧。六欲定慧。七解念定。八解念慧。九解定慧。十念
定慧也。】

「或時(此五心所。有於同時)。起四。謂於所樂決定曾習所觀境中。
起前四種。如是乃至於(決)定曾習所觀境中。起後四
種。合有五(箇起)四。」

【一欲解念定。二欲解念慧。三欲解定慧。四欲念定
慧。五解念定慧也。】

「或時起五。謂於所樂決定曾習所觀境中。俱起五種。
如是於四(境中。)起欲等五。總(起一句)別(三十句。)合有三十一
句。或有心位。五皆不起。如非四境(并)。率爾墮(境之)心。及
藏識俱(如是等位。五皆不起)。此類非一。」

【二現起分位竟。
△三諸門分別三。初諸識相應門。
二諸受相應門。三結例餘諸門。今初。】

「第七八識。此別境五。隨(未轉依巳轉依)位(而為)有無。如前巳說。
第六意識。諸位容俱。依轉未轉。皆不遮故。」

【第八識未轉皆無。巳轉皆有。第七識未轉但得有
慧。巳轉亦得有五也。第六識可知。】

「有義。五識此五皆無。緣巳得境。無希望故。不能審決。
無印持故。恒取新境。無追憶故。自性散動。無專注故。
不能推度。無簡擇故。」

【前五識有二解。今初解直明無此五心所也。】

「有義。五識容有此五。雖無於境增上希望。而有微劣
樂境義故。於境雖無增上審決。而有微劣印境義故。
雖無明記曾習境體。而有微劣念境類故。雖不作意
繫念一境。而有微劣專注義故(但為)。遮等引故(所以論)。說
(五識之)性散動。非遮等持。故(前五識亦)容有定。雖於所緣不
能推度。而有微劣簡擇義故。由此聖教說(天)眼(天)耳
(二)通。是(即)眼(識)耳識相應(之)智性(也)餘(鼻舌身)三淮此
(眼耳亦可)有慧無失。」

【此第二解。亦許五識得有別境五心所也。三摩呬
多。翻為等引。以離沉掉。名之為等。引生功德。名之
為引。故惟第六意識所能修習。三麼地。翻為等持。
即定心所。不過專注一境之義。故五識亦得有之。】

「未自在位。此五或無。得自在時。此五定有。樂觀諸境。
欲無減故。印境勝解。常無減故。憶習。曾受。念無減故。
又佛五識。緣三世故(緣過去者。即是念故)。如來無有不定心故。
五識皆有作事智故。」

【得自在時。謂轉五識為成所作智時也。初諸識相
應門竟。
△二諸受相應門。】

「(問曰。)此別境五。何受相應。有義。欲(心所與喜樂捨)三(受相應。)除憂
苦受。以彼二境。非所樂故。餘四(心所。)通(于)四(受。)唯除苦
受。以審決等(心所。乃是)五識(之所)無故。」

【答有二義。初義未確。下義為正。】

「有義。一切(皆與)五受相應。論說憂根。於無上法思慕愁
慼。求欲證故(是欲與憂受相應也)。純受苦處。希求解脫(是欲與苦受相
應也)。意有苦根。前巳說故。論說貪愛。憂苦相應。此貪愛
俱。必有欲故。苦根既有意識相應(則)。審決等四(即與)。苦
俱(亦復)何咎。又五識俱。亦有微細印境等四。義如前說。
由斯欲等(各與)五受相應。」

【△三結例餘諸門。】

「此五復依(三)性(三)界學(無學)等諸門分別。如理應思。」

【具二一切。故通三性。亦通三界。又第六識轉未轉
位皆不遮故。故知學等位中應有。初釋徧行別境
竟。】

成唯識論觀心法要卷第五

成唯識論觀心法要卷第六
蕅益沙門　智旭　述

【巳上第三能變。廣釋六位心所別相中。初釋徧行
別境竟。
△二釋善心所二。初舉頌。二論釋。今初。】

「巳說徧行別境二位。善位心所。其相云何。頌曰。善謂
信。慚。愧。無貪等三根。勤。安。不放逸。行捨。及不害。」

【△二論釋三。初正釋頌文。二料簡別立。三餘門分
別。初中二。初總標。二別釋。今初。】

「論曰。唯(與)善心俱(起故)名(為)善心所。謂信慚等定有十
一。」

【△二別釋二。初釋信等名。二釋及字。初中八。初釋
信。二釋慚愧。三釋無貪無瞋無癡。四釋勤。五釋安。
六釋不放逸。七釋行捨。八釋不害。今初。】

「云何為信。於實德能深忍樂欲。心淨為性。對治不信。
樂(求諸)善為業。然信差別。略有三種。一信實有。謂於諸
法實事理中。深信(其為實有而隨順)忍(可)故。二信有德。謂於
三寶真淨德中。深信(而喜)樂故。三信有能。謂於一切世
出世善。深信(其)有力。能得(樂果。)能成(聖道。)起希望故。由斯
對治不信彼(實德能之)心。愛樂證修世出世善。」

【此正釋信之體性并業用也。實德能。是信依處。忍
是信之因。樂欲是信之果。心淨是信之自性。諸法
實事。即俗諦。諸法實理。即第一義諦。希望。即欲也。
餘可知。】

「(問曰。)忍。謂勝解。此即(是)信(之)因。樂欲(二種)謂(即是)欲(此)。即是
信(之)果。確陳此信自相是何(答曰)。豈不適言心淨為性
(又問)。此猶未了彼心淨言。若(持業釋。則)淨即心。應非心所。若
(依主釋。則)令心淨。慚等何殊(若鄰近釋則是與)。心俱(之)淨法(亦與慚等
何別)。為難亦然(答曰)。此(信之體。自)性澄清(亦)。能淨(于)心(心所)等。以
心勝故(但)。立心淨(之)名。如水清珠。能清濁水。慚等雖
善。非(以)淨為(其)相。此(信心所。以)淨為相。無濫彼(慚等之)失。又
諸染法。各有別相。唯有不信。自相渾濁。復能渾濁餘
心心所。如極穢物自穢穢他。信正翻彼(不信。)故(獨以)淨為
相。」

【此問答釋疑也。此下更斥異解。】

「有說信者。愛樂為相(斥曰。是則)。應通三性(又)。體應即(別境中)
欲。又應苦集(二諦無可愛樂)非信所緣。有執信者。隨順為相
(斥曰。則亦)應通三性(又)。即(是)勝解(及)欲。若印順者。即勝解
故。若樂順者。即是欲故。離彼(解欲)二體。無順相故。由此
應知心淨是信。」

【初釋信竟。
△二釋慚愧。】

「云何為慚。依自法力。崇重賢善為性。對治無慚。止息
惡行為業。謂依自(身及)法(生于)。尊貴增上(由斯)。崇(尚敬)重賢(能)
善(者)羞耻過惡(而不敢為。別則)對治無慚(通則)。息諸惡行。云何
為愧。依世間力。輕拒暴惡為性。對治無愧。止息惡行
為業。謂依世間(他人)訶厭增上。輕拒暴惡(由此)。羞耻過罪
(而不敢為。別則)對治無愧(通亦)。息諸惡業。」

【此正釋慚愧之體性。業用也。輕拒暴惡者。輕彼暴
人而不親。拒彼惡法而不住。暴人。即有惡之人也。】

「羞耻過惡。是二通相。故諸聖教假說為體。若執羞耻
為二別相。應慚與愧體無差別。則此二法定不相應。
非受想等有此義故。若待自他立二別者。應非實有。
便違聖教。若許慚愧實而別起。復違論說十遍善心。」

【此復釋慚愧二法。須以崇善拒惡而為別相。不以
羞耻過惡為別相也。因諸聖教。每每以羞耻過惡
釋慚愧義。昧者遂執以為別相。故今釋曰。慚愧二
法。各有通別二相。其中皆云羞耻過惡者。乃是二
法之通相。故諸聖教。假說羞耻以為慚愧體耳。若
遂執羞耻為慚愧別體。則此二法應無差別。既無
差別。則應不俱生。既不俱生。則定不相應。譬如受
想等相應之法。定各有體。非有此體無差別之義
故也。量云。慚愧是有法。各有別體宗。因云定相應
故。喻如受想等。或申違量云。慚愧若同以羞耻為
體是有法。定不相應宗。因云無一心中有二羞耻
故。同喻如忿恨等。異喻如受想等。執者救曰。止一
羞耻。但約對待自他。故立慚愧二種別名。寧不俱
起。今破之曰。若待自他立二別者。則依分位假立。
應非實有。便違聖教中說慚愧二法是實有矣。執
者又救曰。慚是對自。愧是對他。二俱是實。故不俱
起。今破之曰。若許慚愧實而別起。則正起慚時。便
應無愧。正起愧時。便應無慚。復違論說十一善心
所中。唯有輕安不遍。餘十定徧善心之義矣。】

「崇重輕拒若二別相。所緣有異。應不俱生。二失既同。
何乃偏責。」

【此執者反難也。謂若以崇重善境為慚之別相。輕
拒惡境為愧之別相。則所緣善惡之境有異。亦應
不得俱生。與前所說實而別起。其失是同。何乃偏
致責耶。】

「(答曰。)誰言二法所緣有異(難曰)。不爾。如何(答曰)。善心起時。隨
緣何境。皆有崇重善及輕拒惡義。故慚與愧。俱遍善
心。所緣(之境)無別(救曰)。豈不我說(羞耻過惡為二別相。)亦有此義(破曰)。
汝執慚愧自相既同。何理能遮前所設難。然聖教說
(此慚愧二法)顧(待)自他(而有)者(不同汝執體無別也。聖教乃以)。自法名自。世
間名他。或即此中崇拒善惡。於巳益損。名自他故。」

【此展轉答釋以明慚愧體各別有。故得俱起而遍
善心也。自法名自。世間名他。知顧自者。必即顧他。
正崇善時。即必拒惡。又或崇善于巳有益。即名為
自。拒惡于巳無損。即名為他。豈似汝執同以羞耻
為體。設云是假。則違聖教。設云是實。復違論文也
哉。二釋慚愧竟。
△三釋無貪無瞋無癡三善根。】

「無貪等者。等無瞋癡。此三名(為善)根(者能)生善(法最為)勝故
(又于)。三不善根(能為)近對治故。」

【此先總釋三善根義也。一能生善。二能對治。】

「云何無貪。於(三)有(及三)有(之資)具無(所貪)著為性(別則)。對治貪
著(通則能)。作(眾)善為業。」

【有。謂三界果報。有具。謂三界惑業及依報也。】

「云何無瞋。於(三)苦(及三)苦(之資)具無恚為性(別則)。對治瞋恚
(通則能)。作(眾)善為業。」

【苦。謂三界苦果。樂是壞苦。苦是苦苦。不苦不樂是
行苦。故名三苦。苦具。即三界苦因。及弊惡依報也。
問曰。依正二苦。全由自惑業招。為恚可矣。三界苦
因。既是惑業。云何可無恚耶。答曰。惑業無性。但不
起惑造業則巳。何勞瞋之。又過去惑業。達其巳滅。
即名懺除。故不須瞋。現在惑業。知其不住。勿令相
續。亦不須瞋。未來惑業。今尚未有。防令勿起。亦不
須瞋。他人惑業。亦復無性。但應憐愍。更不須瞋。若
一起瞋。即成惑業。如水益深。如火益熱。故曰。劫功
德賊。莫過瞋恚。又曰。一念瞋心起。百萬障門開也。
問曰。大乘了知惑業無性。三際叵得。可無瞋矣。小
乘未達法空。視煩惱賊及諸惡業。不啻怨毒。安得
無瞋。答曰。小乘於巳起惑業。如法懺除。未起惑業。
深生厭離。亦非瞋也。問曰。如有經云。我是貪欲文
殊。瞋恚文殊。又云。一法不捨。名為大貪。一法不取。
名為大瞋。其旨若何。答曰。此不思議無性法門。即
修惡而達性惡。即性惡便是性善。如指氷即水。水
現而氷自融。如指木即火。火出而木即盡。如因醜
像而悟現像之鏡。知此醜像惟鏡所現。能現醜像
之鏡。即是能現美像之鏡。故得不離塵勞而見佛
性。既見佛性。豈復滯塵勞哉。是故大貪者。究竟無
貪之別名也。大瞋者。究竟無瞋之別名也。大癡者。
究竟無癡之別名也。於有有具無所著。故能一法
不捨。假使著有有具。則所捨者多矣。於苦苦具無
所恚。故能一法不取。假使恚苦苦具。則所取者亦
多矣。又一法不取名大瞋。即是此中所謂無貪。一
法不捨名大貪。即是此中所謂無瞋。誰謂性相二
宗。不同一致也耶。】

「善心起時。隨緣何境。皆於有等無著無恚(以此二善根。但)。觀
(待)有等(而)立。非要緣彼(有等之境。亦)如前(所明)慚愧(二法。但)觀
(待)善惡(而)立。故此(無貪無瞋)二種。俱遍善心。」

【此釋伏難也。難曰。無貪於有有具無著。無瞋於苦
苦具無恚。所緣之境既別。則其起不同時。何能俱
遍善心。今釋之曰。善心若起。法爾皆於有有具苦
苦具無著無恚。但約觀待有等而立。非要別緣二
種境也。量云。無貪無瞋是有法。觀待有等立。非緣
彼境宗。因云。俱遍善心。同時起故。喻如慚愧。是故
貪瞋二惑。決不同起。無貪無瞋決定相應。迷局解
通。於斯可驗。大貪大瞋。是解非迷。止爭解迷。不爭
名字。觀心之士。于此宜思。】

「云何無癡。於諸(諦)理(及諸實)事明解為性(別則)。對治愚癡
(通則能)。作(眾)善為業。有義。無癡即慧為性。集論說此(無癡
以)報(智)教(智)證智(之)決擇為體(謂)。生得聞思修所生
慧。如次皆是決擇性故。此雖即慧。為顯善品有勝功
能。如煩惱(中之)見(雖即是慧。以染)故復別說(今此善慧亦爾)。」

【此正釋無癡體性業用。兼辨假實。今初有義。妄謂
是假有也。由聞果報智而生得聞慧。由思聖教智
而生得思慧。由修證智而生得修慧。此三皆以決
擇為性。決擇即是智慧。故謂無癡即以慧為體也。
此雖下。釋疑可知。】

「有義。無癡非即是慧。別有自性。正對無明(例)。有無貪
(無)瞋(以是三)。善根(所)攝故(瑜伽)。論說(諸佛)大悲(是)。無瞋(無)癡
(所)攝。非(言悲是慧)根攝故。若彼無癡(即)以慧為性(無別體者。則應)。
大悲(亦)如(十)力(四無畏)等。應(亦是)慧等根攝(不是無瞋無癡攝矣)。又
若無癡無別自性(則便)。如不害等。應非實物。便違論說
十一善中。三世俗有。餘皆是實。」

【此正明無癡是實有也。量云。無癡是有法。別有自
性宗。因云正對無明。善根攝故。喻如無貪瞋。又大
悲既是無瞋癡攝。設無癡以慧為體。則大悲亦應
以慧為體矣。何故瑜伽論中。不云大悲是慧根攝
耶。三世俗有者。謂不放逸行捨。不害。此三皆是依
義假立。非別有體。名世俗有。具如下文所明。餘八
善法。各有自性。名為實有。故知無癡非即慧性。】

「然集論說慧為體者。舉彼(三慧之)因果。顯此(明解之)自性。
如以忍樂表信自體。理必應爾。」

【此通初家所引集論之義也。聞思二慧。即無癡之
因。喻如忍為信之因。修慧。即無癡之果。喻如樂欲
為信之果。明解。是無癡自性。喻如心淨是信自性
也。】

「以貪瞋癡(是)。六識相應正煩惱攝。起惡勝故。立(三)不
善根(之名。)斷彼(三不善根。)必由通別對治。通唯善慧。別即(此)
三(善)根。由此無癡必應別有。」

【此結成善根對治無明之正義也。三釋三善根竟。

△四釋勤。】

「勤。謂精進。於善惡品修斷事中勇(猛強)悍為性。對治懈
怠(成)滿善(事)為業。勇表勝進。簡諸染法。悍表精純。簡
淨無記。即顯精進唯善性攝。」

【於修善斷惡事中。勇猛故名進。強悍故名精也。諸
染法。謂惡及有覆無記。淨無記。即無覆無記。惡及
有覆。是退墮法。今不退墮。即是勝進。無覆無記。與
善性別。今不相襍。乃是精純。】

「此相差別。略有五種。所謂被甲(精進。)加行(精進。)無下(精進。)無
退(精進。)無足(精進。)即經所說有勢(精進。)有勤(精進。)有勇(精進。)堅猛
(精進。)不捨善軛(精進。)如次應知。此五(種精進差)別(義)者(凡有四義。一約
行別)。謂初發心(行。)自分(行。)勝進(行。又就)自分行中(有下中上)。三
品別故。或(二約修別。謂)初發心(修。)長時(修。)無間(修。)殷重(修。)
無餘修(有)。差別故。或(三約位別。謂)資糧等五道別故(問曰。究竟
道中。何用精進。答曰)。二乘究竟道。欣大菩提故。諸佛究竟道。樂
利樂他故。或(四約道別。謂資糧加行二位之中)二加行(道。及)無間(道。)解
脫(道。)勝進(道)別故。」

【四釋勤竟。
△五釋安。】

「安。謂輕安。遠離麤重(雜染法品。)調暢身心(于善法中)。堪任(修持)為
性。對治惛沉。轉(捨染依。轉得淨)依為業。謂此(輕安。)伏除能障定
(之惛沉)法。令所依止(之身心)轉安適故。」

【△六釋不放逸。】

「不放逸者(即)。精進(及無貪等)三根。於所斷(惡。所)修(善。)防(令不生。)
修(令增長)為性。對治放逸。成滿一切世出世間善事為
業。謂即(精進無貪等)四法。於斷修事皆能防修(即)。名(為)不
放逸。非別有體(以其)。無異相故。於防惡事修善事中。離
(精進等)四(法)功能(亦)。無別用故。雖信慚等。亦有此(防修之)
能。而方(于)彼四(則)。勢用微劣(以)。非(善)根(亦非)徧䇿。故非
此(不放逸之所)依。」

【此正釋不放逸之體性業用。依精進三根假立也。】

「(難曰。)豈不防修(即)是此(不放逸之)相用(答曰)。防修何異精進三
根(若謂)。彼(四法)要待此(不放逸)方有作用(者。則)此(不放逸)應復待
餘(法。)便有無窮失(又難曰)。勤唯遍筞(一切善法。)根但(普)為(善法)
依(持。)如何說彼有防修用(破曰)。汝(所計)防修用。其相云何。
若(云是)普依持(則仍)。即無貪等。若(云是)遍䇿錄(則仍)。不異精進
(若云)。止惡進善(則仍)。即總四法(若云)。令不散亂(則又)。應是等持
(若云)。令同取境(則又)。與觸何別(若云)。令不忘失(又復)。即應是念。
如是推尋不放逸用。離無貪等竟不可得。故不放逸。
定無別體。」

【此問答破異解也。六釋不放逸竟。
△七釋行捨。】

「云何行捨(亦即)。精進(及無貪等)三根(又能)。令心平等正直無功
用住為性。對治掉舉。靜住為業。謂即四法。令心遠離
掉舉等障(寂)。靜(安)住。名(之為)捨(所言)。平等正直無功用住
(乃約)。初中後位(以)辯捨(之)差別(相也)。」

【簡非捨受。故名行捨。初位名平等。中位名正直。後
位名為無功用住。此正釋體性業用。亦依四法假
立也。】

「由不放逸先除雜染。捨復令心寂靜而住(故)。此(行捨亦)
無別體。如不放逸。離彼四法。無相用故。能令寂靜(者。)
即(彼精進等)四法故。所令寂靜(者。又)即心(心所)等故。」

【此釋伏難也。難曰。不放逸與行捨。既皆以四法為
體。云何而知此二有別。故以先後功能答之。雖約
先後功能差別。其實更無別體也。七釋行捨竟。問
曰。不放逸與行捨。既分先後。何得俱遍善心。答曰。
未有既不放逸而猶不靜住者。亦未有正靜住而
仍放逸者。義雖先後。起必相應。
△八釋不害。】

「云何不害。於諸有情。不為(侵)損(逼)惱(即以)。無瞋為性。能
對治害。悲(傷憐)愍為業。謂即無瞋。於有情所不為損惱。
假名不害(當知)。無瞋。翻對斷物命(之)瞋。不害。正違損惱
物(之)害(所云)。無瞋與樂。不害拔苦。是謂此二麤相差別
(據)。理實(論。則)無瞋實有自體。不害(不過)依彼(無瞋)一分假立。
為顯慈悲二相(有差)別故(又復)。利樂有情。彼(慈悲)二(法最為)勝
故。」

【無瞋即慈。故能與樂。不害即悲。故能拔苦。此正釋
假立不害之義也。】

「有說不害非即無瞋。別有自體。謂賢善性(問曰)。此相云
何(答曰)。謂不損惱(破曰)。無瞋亦爾。寧別有性。謂於有情不
為損惱。慈悲賢善。是無瞋故。」

【此破異解可知。初釋信等名竟。
△二釋及字。】

「及。顯十一(外之)義別心所。謂欣厭等善心所法。雖義有
別。說種種名。而體無異。故不別立(今更約義略為釋出)。欣。謂(與善)
欲俱(起之)無瞋一分。於所欣境不憎恚故。不忿(不)恨(不)
惱(不)嫉等亦然。隨應正翻瞋一分(之忿恨惱嫉四小隨煩惱)故。」

【此欣心所。雖不別立。而用最大。故首釋之。凡外修
六行觀。展轉欣上是淨妙離。故能厭下諸苦麤障。
但以見思未斷。僅成世間有漏之善。二乘欣樂涅
槃。故能厭離生死。伹以塵沙未斷。僅成出世偏真
之善。權位菩薩欣樂大乘。故能厭離小道。但以無
明未伏。僅成從空入假之善。地前菩薩欣樂中道。
故能厭離二邊。但以無明未斷。僅成相似中道之
善。唯有圓人。欣樂無分別之實法。故能厭捨二邊
虗妄戲論分別。於諸無明圓伏圓斷。成就無上具
足妙善。從名字善乃至究竟善也。又復圓人了達
欣厭之極。與不欣厭亦非異轍。故獨熾然欣樂求
生極樂世界。厭離娑婆無量眾苦。於此一欣一厭
之中。便能圓淨四種佛土。只此欣心。亦名不忿。亦
名不恨。亦名不惱。亦名不嫉。只此厭心。亦名不慳。
亦名不憍。欣淨者必厭穢。厭穢者必欣淨。故此二
善。起必同時。成佛作祖。莫此為要。欣即大貪。厭即
大瞋。豈似下劣貪瞋。有名無實者哉。】

「厭。謂(與善)慧俱(起之)無貪一分。於所厭境不染著故。不慳
(不)憍等。當知亦然。隨應正翻貪一分(之慳憍二小隨煩惱)故。」

【厭欲界者。不染著欲界。乃至厭無所有處者。不染
著無所有處。此世間善也。厭生死者。不染著生死。
此二乘善也。厭偏真者。不染著偏真。此通菩薩善
也。厭二邊者。不染著二邊。此別十迴向菩薩善也。
厭但中者。不染著但中。此別地菩薩善也。圓厭四
穢土者。不染著四穢土。此泯絕凡聖。不歷階級。一
超直入不思議之最勝善也。是故厭離娑婆。求生
淨土。名為第一圓頓無上法門。】

「不覆(不)誑(不)諂(即)。無貪癡一分。隨應正翻貪癡一分
(之覆誑諂三小隨惑)故。有義。不覆唯無癡一分。無處說覆亦貪
一分故。」

【中二煩惱。正翻為慚愧。十小煩惱。惟害有翻。餘九
不翻。故今一一翻示。然覆亦通貪一分攝。如下文
所明也。】

「有義。不慢。信一分攝。謂若信彼。不慢彼故。有義。不慢。
捨一分攝。心平等者。不高慢故。有義。不慢。慚一分攝。
若崇重彼。不慢彼故。」

【此正翻根本惑之慢也。三義皆通。故無破立。】

「有義。不疑。即信所攝。謂若信彼。無猶豫故。有義。不疑。
即正勝解。以決定者。無猶豫故。有義。不疑。即正慧攝。
以正見者。無猶豫故。」

【此正翻根本惑之疑也。亦復三義皆通。故無破立。
問曰。根本慢疑。皆各有體。翻惑成善。何無自體。答
曰。下不云乎。悟解理通。說多同體。迷情事局。隨相
分多。譬如水結成冰。可分多塊。冰融成水。豈隔方
隅。問曰。若爾。何故十一善中。仍云八實三假耶。答
曰。此亦約理世俗說假實耳。天台有隨情隨智隨
情智等三種分別。所應深思。】

「不散亂體。即正定攝(翻大隨散亂)。正見(翻根本邪見)。正知(翻大隨不
正知。)俱善慧攝。不忘念者。即是正念(翻大隨失念)。悔眠尋伺。
通染不染。如(徧行)觸(等。及別境)欲等(故皆)。無別翻對。」

【染。即不善及有覆無記。不染。即善及無覆無記也。
初正釋頌文竟。
△二料簡別立。】

「(問曰。)何緣諸染(有二十六。)所翻善中有(十一是)別建立。有(餘十五是)
不爾者(答曰)。相用別者。便別立之。餘善不然。故不應責。
又諸染法徧六識者(作用)。勝故翻之(而)別立善法。慢等
忿等唯意識俱(故不翻立)。」

【慢等。等於疑及五見。忿等。等于小隨九法。唯除害
也。】

「害雖亦然。而數現起。損惱他故(又)。障無上乘勝因(之大)
悲故。為了知彼增上過失(所以)。翻立不害。」

【此釋難也。難曰。若是唯意識俱。便不翻立。害亦唯
意識俱。何故翻立不害。答釋可知。】

「失念散亂及不正知。翻入別境(中之正念正定正慧。故此十一)善中
不說。」

【亦釋難也。難曰。若徧六識。勝故翻之。失念散亂及
不正知。亦徧六識。何故不翻。答釋可知。】

「(問曰。)染淨相翻。淨寧(反)少(于)染(答曰)。淨(法殊)勝。染(法微)劣。少(淨便
能)敵多(染)故。又(淨法悟)解理通。說多同體(故不廣立。染法)。迷情
事局。隨相(差別。是以)分多。故於染淨。不應齊責。」

【只此染淨相翻一語。便是密顯染淨無性。故解之
則理通。乃解即事之理。迷之則事局。正迷全理成
事。須知說染說淨。皆屬于事。染淨無性。方名為理
但淨是順事。故能順顯無性之理。而事隨理通。染
是違事。故唯違覆無性之理。而理隨事局也。二料
簡別立竟。
△三餘門分別十。初假實門(至)。十結例
餘門。今初。】

「此十一法。三是假有。謂不放逸。捨。及不害。義如前說。
餘八實有。相用別故。」

【△二遍不遍門。有二家解。次家為正。】

「有義。十一(之中。)四遍善心。精進三根。遍善品故。餘七不
定。推尋事理未決定時。不生信故。慚愧同類(一依自法。一依
世間。所)。依(之)處各別。隨起一時。第二無故。要世間道斷
煩惱時(方得)。有輕安故。不放逸捨。無漏道時方得起故。
悲愍有情時。乃有不害故(是故)。論說十一(善心所。在於)六位
中起。謂決定位。有信相應止息染時。有慚愧起。顧自
他故。於善品位。有精進三根。世間道時。有輕安起。於
出世道。有捨不放逸。攝眾生時。有不害故。」

【此即初解世間道。謂四禪八定有漏善品。出世道。
即無漏道也。餘可知。】

「有義。彼說未為應理。推尋事理未決定心信若不生。
應非是善。如染心等。無淨信故。慚愧(之)類(是)異(所)。依
(雖)別(所緣)。境同。俱遍善心。前巳說故。若出世道輕安不
生。應此(輕安)覺支非無漏故。若世間道無捨不放逸。應
非寂靜防惡修善故。又應不伏掉放逸故。有漏善心
既具(精進三根)四法。如出世道。應有(行捨不放逸之)二故。善心起
時。皆不損物(正以)。違能損法(乃)。有不害(之名)故(然而)。論說六
位起十一者(乃)。依彼彼增(勝。而)作此此說(耳。)故彼(初解)所
說(餘七不定。)定非應理。」

【此即第二正解。先破前非。次論說下。會釋彼所引
論也。依彼彼增作此此說者。謂決定位。則信增。息
染位。則慚愧增。乃至攝生時。則不害增耳。】

「應說信等十一法中。十徧善心。輕安不徧。要在定位
方有輕安(以)。調暢身心(乃)。餘位(之所)無故。決擇分說。十
善心所(若)。定(地若)不定地。皆遍善心。定地心中。增輕安
故。」

【此正釋十徧一不徧也定地。即定位。謂四禪八定
等三昧心中。不定地。即欲界散心位中。】

「有義。定加行亦得定地名。彼亦微有調暢義故。由斯
欲界亦有輕安。不爾。便違本地分說。信等十一通一
切地。」

【此更出異解也。定加行。謂定前方便。即指未到地
定言之。】

「有義。輕安唯在定有。由定滋養(方得)。有調暢故。論說欲
界諸心心所。由闕輕安。名不定地(其)。說一切地有十
一者。通(指定中)有尋伺等三地皆有故。」

【此正明欲界無輕安也。次更釋彼所引論意。論說
一切地有十一者。乃指有尋伺等三三昧地。非指
三界九地。以欲界名不定地。正由闕于輕安故耳。
言三地者。一根本初禪。名有尋有伺三麼地。二二
禪加行。名無尋有伺三麼地。三根本二禪巳上。皆
名無尋無伺三麼地。二遍不遍門竟。
△三諸識俱
起門。】

「此十一種。前巳具說第七八識隨位有無。第六識中。
定位皆具。若非定位。唯闕輕安有義。五識唯有十種。
自性散動。無輕安故。有義。五識亦有輕安。定所引(五識
之)善者。亦有調暢故。成所作智俱。必有輕安故。」

【第七第八于未轉位。無十一善。若巳轉位。皆定相
應。第六有漏散善。則無輕安。有漏定善。便具十一。
無漏不必言矣。五識二解。第二解正。然約有漏位
中鼻舌二識唯欲界繫。則無輕安。眼耳身識通于
初禪。則是定所引之善者。亦有調暢。若至無漏位
中成所作智相應五識。則必皆有輕安也。
△四諸
受相應門。】

「(問曰。)此善十一。何受相應(答曰)。十(箇善心所。得與)五(受)相應(輕安)。一
(種。則)除憂苦(二受。以凡)有逼迫受(決定)。無調暢故。」

【△五別境相應門。】

「此與別境。皆得相應。信等(與)欲等。不相違故。」

【△六三性相攝門。】

「十一唯善。」

【△七三界繫屬門。】

「輕安非欲(界所繫。)餘(十皆)通三界。」

【△八學等三攝門。】

「皆學等三。」

【初果二果三果。及菩薩十地之十一善。即皆有學
所攝也。四果支佛如來之十一善。皆無學所攝也。
一切凡夫之十一善。皆非學非無學所攝也。
△九
三斷相攝門。】

「非見所斷。瑜伽論說。信等六根。唯修所斷。非見所斷。」

【六根。謂信根。進根。念根。定根。慧根。及未知當知根
也。信等五根。通漏無漏。若無漏者。即攝入于三無
漏根。此中五根。且指有漏言之。加行位中所有無
漏九根。名未知當知根。有學位中無漏九根。名巳
知根。無學位中無漏九根。名具知根。雖由未知當
知根。得入見道。既見道巳。無所未知可當知故。即
名為具知根。見道一剎那後。便屬修道位攝。是故
修道位中。即斷未知當知根及有漏五根也。此十
一善。不與分別煩惱相應。故非見道所斷。若有漏
善及無漏加行善。即屬修道所斷。若正無漏善。即
屬非所斷攝(九根者。信等五根。及意根。喜根。樂根。捨根)。
△十例結餘門。】

「餘門分別如理應思。」

【對後煩惱不定等。自在下文也。二釋善心所竟。
△
三釋根本煩惱二。初舉頌。二論釋。今初。】

「如是巳說善位心所。煩惱心所。其相云何。頌曰。煩惱
謂貪。瞋。癡。慢。疑。惡見。」

【△二論釋二。初正釋頌文。二諸門分別。初中二。初
略釋通名。二廣釋別名。今初。】

「論曰。此貪等六性。是根本煩惱攝故。得煩惱名。」

【如樹有根本。方有枝葉。由此六種煩惱。出生一切
隨煩惱法。故名此六以為根本。餘隨煩惱。皆此等
流。或此分位。故如枝葉也。
△二廣釋別名六。初釋
貪(至)。六釋惡見。今初。】

「云何為貪。於有有具染著為性。能障無貪。生苦為業。
謂由(貪)愛(之)力(後五)。取蘊(復得)生故。」

【有有具。解現善中。五蘊皆是妄情之所取著。故名
取蘊。二釋瞋。】

「云何為瞋。於苦苦具憎恚為性。能障無瞋。不安隱性
惡行所依為業。謂瞋必令身心熱惱。起諸惡業不善
性故。」

【苦苦具。亦如前解。身心熱惱。故云不安隱性。起諸
惡業。故云惡行所依。此唯是惡。不通有覆無記。故
云不善性也。
△三釋癡。】

「云何為癡。於諸理事迷闇為性。能障無癡。一切雜染
所依為業。謂由無明(力故。引)起疑(及)邪見貪等(根本)煩惱
(及忿等諸)。隨煩惱(而作諸)業。能招後(三有)生雜染法故。」

【獨頭無明。多迷諦理。相應無明。亦迷事相。故云於
諸理事迷闇為性也。一切雜染。即指三界煩惱業
生。
△四釋慢。】

「云何為慢。恃巳(所長。)於他(有情心生)高舉為性。能障不慢。生
苦為業。謂若有慢。於(三寶真淨)德(中。及一切)有德(之人。)心不謙下
(競生人我)。由此生死輪轉無窮。受諸苦故。此慢差別。有七
九種。謂於三品我德處生。一切皆通見修所斷。聖位
(之中。俱生)我慢既得現行(則凡)。慢(之流)類由斯(于聖位中。容得現)。起(義)。
亦無失。」

【七種慢者。一慢。謂不敬等類。藐視劣類。二過慢。謂
於等類妄視為劣。及於勝類妄視為等。三慢過慢。
謂於勝類反視為劣。四我慢。謂妄執有我而生貢
高。五增上慢。謂少有所得。自謂滿足。如妄認四禪
為四果等。六卑劣慢。謂自實甚劣。妄謂少劣。或雖
知彼勝。不肯起敬。七邪慢。謂自實無德。妄謂有德
也。九種慢者。約我德處。各有勝等劣三品。我即所
執虗妄假名之體。德即所修之德。處即受用處所。
或我勝我等我劣。或德勝德等德劣。或處勝處等
處劣。是名九種。依之起于或慢或過慢或慢過慢
或卑劣慢。可以意知。是中不論七種九種。若依分
別煩惱起者。即見所斷。若依俱生煩惱緣事生者。
即修所斷也。
△五釋疑。】

「云何為疑。於諸諦理(未達是有是無。)猶豫(不決)為性。能障不疑
(及諸)善品為業。謂猶豫者。善不生故。」

【問曰。猶豫則善不生。過誠大矣。然貪瞋癡慢。苟知
其過。猶可作意蠲除。至於理實未明。安可強不知
以為知耶。答曰。強不知以為知。正是疑之根也。若
欲除疑。惟有虗心博學。審問慎思。憑正教為指南。
依師友為眼目。又須如舜之好問好察。如孔之善
惡皆師。方能永斷疑根。直至不疑之地。】

「有義。此疑以慧為體(由其于所觀境)。猶豫簡擇。說為疑故。毗
助末底。是疑義故。末底般若。義無異故。」

【此出異解也。毗。此也。助。輔也。末底及般若。皆翻慧
也。言毗助末底是疑義者。猶所云大疑大悟。小疑
小悟。不疑不悟也。】

「有義。此疑別有自體(由此疑故)。令慧不決(此疑)。非即慧故。瑜
伽論說。六煩惱中(惟惡)。見(是)世俗有(以)。即(是)慧分故。餘
(五皆)是實有(以各)。別有性故(若因疑能)。毗助末底(汝便)。執慧(以)為
疑(體。亦可因識能)毗助若南(而)。智(便)應為識(體耶。)非由助力。義
便轉變。是故此疑非慧為體。」

【此正解也。若南。此云智也。智之與慧。同是別境中
慧。不論有漏無漏。若善若染。皆可名慧。亦皆名智
無漏位中。或以無分別者名慧。有分別者名智。然
根本後得。同稱為智。道慧道種慧。同稱為慧。故知
約義則隨意立名。約體則元無二性也。識是心王。
智是心所。若疑以慧為體。則識亦應以智為體。豈
可乎哉。先申違量云。識是有法。應智為體宗。因云
毗助智故。喻如疑助慧。次申正量云。毗助慧之疑
是有法。非慧為體宗。因云別有性故。非由助力義
便轉變故。喻如毗助智之識。五釋疑竟。
△六釋惡
見二。初總釋相用。二詳示差別。今初。】

「云何惡見。於諸諦理顛倒推求(即以)。染(汙相應之)慧為性。能
障善見。招苦為業。謂惡見者。多受苦故。」

【以推求故。體即是慧。以顛倒故。名之為染。何謂顛
倒。即是妄執實我實法而巳。九十六種外道。何甞
不求出離生死。秪因我法二執所纏。故種種苦行。
無非唐喪。此世他生。不能解脫。然則欲出生死。可
不以破惡見為急務也哉。
△二詳示差別二。初標
數。二釋相。今初。】

「此見行相。差別有五。」

【△二釋相四。初釋身見(至)。四釋二取。今初。】

「一薩迦耶見。謂於五取蘊執我我所。一切見趣所依
為業(此通分別俱生二攝)。此見差別。有二十句。六十五等(但是)。分
別起攝。」

【薩迦耶。義翻積聚。謂積聚四大五蘊。假名為身。依
身妄起我我所執。故名薩迦耶見。此見復為一切
惡見根本。一切邊邪等見。皆依身見而生故也。就
此根本身見。若第七識緣第八識之見分。起自心
相。任運執我。即是俱生惑攝。若第六識緣五取蘊
或總或別。起自心相。任運執我我所。亦是俱生惑
攝。若第六識緣于邪教及邪思惟。起二十句六十
五等種種戲論。則惟是分別惑攝也。二十句者。一
云我大色小。色在我中。二云色大我小。我在色中。
三云即色是我。四云離色是我。受想行識亦各四
句。故合有二十句。六十五句者。隨執一蘊為我。餘
四蘊為我所。四中各具瓔珞僮僕窟宅三法。我與
我所。合十三句。五蘊互論。成六十五。
△二釋邊見。】

「二邊執見。謂即於彼(薩迦耶見)隨執斷常。障處中行出離
為業(此通分別俱生二攝)。此見差別(於)。諸(惡)見趣中。有執前際
四徧常論。一分常論。及計後際有想十六。無想俱非。
各有八論。七斷滅論等(皆惟)。分別起攝。」

【處中行。即非斷非常緣起正理也。由達緣起正理。
方能正信因果。依教修行。出離生死。今斷常二執。
正障此行。然亦有俱生分別。二種不同。具如下文
所明。若夫四徧常等則依邪教邪思惟起。惟屬分
別惑矣。四徧常者。一計二十劫常。二計四十劫常。
三計八十劫常。四以捷疾相智妄言為常。一分常
者。一梵天常我無常。二由戲笑故無常。三由相觀
視故無常。四捷疾觀察謂常無常。後際有想十六
者。一有色見。二無色見。三有色無色見。四非有色
非無色見。五有邊見。六無邊見。七有邊無邊見。八
非有邊非無邊見。九有樂見。十有苦見。十一有樂
有苦見。十二不苦不樂見。十三一想。十四若于想。
十五少想。十六無量想。無想八論者。一有色。二無
色。三有色無色。四非有色非無色。五有邊。六無邊。
七有邊無邊。八非有邊非無邊。俱非八論者。名相
與無想八論同。七斷滅論者。一身滅。二欲天滅。三
色天滅。四空處滅。五識處滅。六不用處滅。七有想
無想處滅。此等皆出阿含梵動經中。亦名梵網六
十二見。此是西域外道宗本。不應引大佛頂經陰
魔文釋。以佛頂經中行陰六十二見。乃修心誤墮。
與此不盡同也。
△三釋邪見。】

「三邪見。謂謗因果作用實事。及非四見(所攝之)諸餘邪
執(皆此見攝)。如增上緣。名義遍故。此見差別(於)。諸(惡)見趣
中。有執前際二無因論。四有邊等。不死矯亂。及計後
際五現涅槃。或計自在世主梵釋及餘物類常恒不
易。或計自在等是一切物因。或有橫計諸邪解脫。或
有妄執非道為道。諸如是等。皆邪見攝。」

【一者撥無善惡諸因。二者撥無善惡所招苦樂諸
果。三者撥無善行惡行作用。四者撥無世出出間
父子聖凡種種俗諦實事。及身邊等四見之所不
攝。皆此邪見所攝。譬如因緣等三緣之所不攝。皆
增上緣所攝也。二無因者。一則從無想來。自謂本
無今有。一則捷疾觀察。妄謂無因而有。四有邊者。
一有邊想。二無邊想。三上方有邊四方無邊。四非
有邊非無邊。不死矯亂者。一云善惡有報耶無報
耶。二云有他世無他世耶。三云何善何不善。四乃
愚冥暗鈍。隨他言答。五現涅槃者。一云現在五欲
自恣。即是涅槃。二云初禪是涅槃。三云二禪是涅
槃。四云三禪是涅槃。五云四禪是涅槃。或計自在
等。即如初卷所破。諸邪解脫。即非果計果。非道為
道。即非因計因。
△四釋二取。】

「四見取。謂於諸見(之中。隨執一見。)及所依蘊。執為(此因)最勝。能
得清淨(之果。)一切鬬諍所依為業。五戒禁取。謂於隨順
諸見(之)戒禁。及所依蘊。執為(此因)最勝。能得清淨(之果。)無
利勤苦所依為業。」

【此正釋二取之相也。由有見執。故互相違反而𩰖
諍滋生。由持邪戒。故枉受勤苦而空無利益。】

「然有處說執為最勝(是非果計果。)名為見取。執能清淨(是非
因計因。)名戒取者。是(互相)影略(而)說。或(是)隨轉(理)門(若)。不
爾(者。)如何非滅計滅非道計道(諸論皆)。說為邪見。非(說為)
二取(之所)攝(耶)。」

【此通妨也。文義可知。意顯雙計因果。方名二取。單
計因果。止屬邪見耳。初正釋頌文竟。
△二諸門分
別十一。初俱生分別門(至)十一例結餘門。今初。】

「如是總別十煩惱中。六通俱生及分別起。任運思察
俱得生故。疑(及)後(之)三見。唯分別起。要由惡友及邪
教力。自審思察。方得生故。」

【總則唯六。別須分十。故云總別十煩惱也。貪瞋癡
慢身見邊見。此六種中。一分任運生者。名俱生惑。
一分思察生者。名分別惑。若疑。及邪見。見取。戒取。
四種唯分別起也。俱生惑。即修所斷惑。亦名思惑。
分別惑。即見所斷惑。亦名見惑。】

「邊執見中通俱生者。有義。唯(有)斷(見通于俱生。)常見相麤
(必由)。惡友等力方引生故。瑜伽等說。何邊執見是俱生
耶。謂斷見攝(以見道前)。學現觀者(巳伏分別現起諸惑。而于心中)。起如是
怖。今者我我何所在耶。故禽獸等若遇違緣。皆恐我
斷而起驚怖。」

【此下重辨邊執見之俱生義也。斷常二執。名邊執
見。釋此有兩家解。今初家但許斷見通於俱生。一
者學現觀人。巳伏見惑。猶起斷怖。二者禽獸無惡
友教。不起見惑。亦起斷怖。故知斷見通于俱生。】

「有義。彼論依麤相說。理實俱生亦通常見。謂禽獸等。
執我常存。熾然造集長時資具。故顯揚等諸論皆說。
於五取蘊執斷計常。或是俱生。或分別起。」

【此第二解。正許常見亦通俱生也。義並可知。初俱
生分別門竟。
△二自類相應門。】

「(問曰。)此十煩惱。誰幾相應(答曰)。貪與瞋疑。定不俱起(貪)。愛
(瞋)憎二境。必不同故。於境不決(故疑。)無染著故(不貪。)貪與
慢見。或得相應(而不一定。)所愛(為貪。)所陵(為慢。)境非一故。說不
俱起。所染(為貪。)所恃(為慢。)境可同故。說得相應。於五見境
皆可愛故。貪與五見相應無失。

○瞋與慢疑。或得俱
起(亦不一定)。所瞋(為瞋。)所恃(為慢。)境非一故。說不相應所蔑(為慢。)
所憎(為瞋。)境可同故。說得俱起。初猶豫時(為疑。)未憎彼故
(非瞋。)說不俱起。久思不決(是疑。)便憤發故(是瞋。)說得相應。疑
順違事。隨應亦爾(順事猶豫則不瞋。違事猶豫則憤發)。瞋與(見戒)二取。必
不相應。執為勝道。不憎彼故。此(瞋)與(身邊邪)三見。或得
相應(而不一定)。於有樂蘊起身常見。不生憎故。說不相應。
於有苦蘊起身常見。生憎恚故。說得俱起。斷見翻此。
說瞋有無。邪見誹撥惡事好事。如次說瞋或無或有。」

【于樂蘊起斷見。則生瞋。于苦蘊起斷見。則不瞋。故
曰翻此說瞋有無也。邪見誹撥惡事。則不生瞋。妄
計無惡果故。邪見誹撥好事。則得生瞋。妄計無善
果故。】

「慢於境定。疑則不然故慢與疑。無相應義。慢與五見。
皆容俱起。行相展轉不相違故。然與斷見。必不俱生。
執我斷時。無陵恃故。與身邪見一分亦爾。」

【慢於境定。謂所恃之我。所陵之人。皆決定無疑惑
也。與身邪見一分亦爾者。謂執苦劣蘊為身者。不
能恃巳陵他。邪見誹撥好事者。亦無所恃以陵他
故。】

「疑不審決。與見相違。故疑與見。定不俱起。

○五見展
轉。必不相應。非一心中有多慧故。」

【五見皆以染慧為體。故一心中決不並起。】

「癡與九種。皆定相應。諸煩惱生。必由癡故。」

【癡。即無明。及諸煩惱根本。不破無明而能斷諸煩
惱。不可得也。然於諸理事明解。則名無癡。於諸理
事迷闇。則名為癡。當知理即空中二理。事即俗諦
差別因果作用實事也。迷于中理。名根本無明。迷
於空理及迷事者。皆名枝末無明。解中理者。名為
中觀。解空理者。名為空觀。解諸事者。名為假觀。是
故理事二名。攝盡三諦。解迷二種心所。攝盡三惑
三觀。若不達秖一理事。分合差別。則有七種二諦。
五種三諦。四種四諦。四種一諦。四種無諦之不同。
何能捨迷得解。以解融迷也哉。二自類相應門竟。

△三諸識相應門。】

「(問曰。)此十煩惱。何識相應(答曰)。藏識全無。末那有四(謂癡見慢
愛)。意識具十。五識唯三。謂貪瞋癡。無分別故。由稱量
等。起慢等故。」

【無分別。謂前五識無隨念計度二種分別。但有自
性分別也。由稱量故起慢。由思察故起疑起見。今
五識既無隨念計度二種分別。故不能稱量思察。
不與慢疑五見相應。
△四諸受相應門。】

「(問曰。)此十煩惱。何受相應(答曰)。貪瞋癡三(不論)。俱生分別。一
切容與五受相應(以)。貪會違緣(亦與)。憂苦俱故。瞋遇順
境(亦與)。喜樂俱故。

○有義。俱生分別起慢。容與非苦(之)
四受相應。恃苦劣蘊(亦得與)。憂相應故。有義。俱生(慢)亦
(與)苦(受)俱起。意有苦受。前巳說故。分別慢等。純苦趣
無(以)。彼(純苦趣中。)無(有)邪師邪教等故。然彼不造引惡趣
業。要(由)分別起(之煩惱。乃)能發彼(引惡趣業。今彼純苦趣中。無分別起惑)故。

○疑(及)後三(惡)見。容四受俱(但除苦受)。欲(界之人)疑(未來)無苦
等。亦喜受俱故。二取若緣憂俱見等。爾時得與憂相
應故。」

【恐有問曰。疑何容喜。故今釋曰。欲疑無苦。亦喜受
俱。又恐問曰。二取執為勝淨。何得有憂。故今釋曰。
若緣憂俱之見戒及所依蘊。亦得與憂相應。如投
灰拔髮等種種苦事。亦有憂故。】

「有義。俱生身邊二見。但與喜樂捨受相應。非五識俱
(故無苦受)。唯(有覆)無記故(故無憂受)。分別(身邊)二見。容四受俱(伹除苦受)。
執苦俱蘊為我我所常(得有憂受)。斷見翻此(執樂蘊斷)。與憂相
應故。有義(身邊)。二見若俱生者。亦苦受俱。純受苦處。緣
極苦蘊。苦相應故。論說俱生一切煩惱。皆於三受現
行可得。廣說如前。餘如前說。」

【廣說如前。指第五卷釋三受文。餘如前說。謂分別
二見。同初義所說容四受俱也。】

「此依實義(細釋也。若)隨麤相(一往明其梗概)者。貪慢四見。樂喜捨
俱。瞋唯憂苦捨受俱起。癡與五受皆得相應。邪見及
疑。四俱除苦。」

【巳上若細若麤。正判諸受相應竟。】

「貪癡俱(之)樂(受。)通下四地。餘七(所)俱(之)樂(受。)除欲(界。)
通三(禪。)疑(及)獨行癡(在)。欲(界中。)唯憂捨(二受得俱。)餘受俱起。
如理應知。」

【此更以諸受相應之惑而判屬界地也。下四地者。
一雜居。二初禪。三二禪。四三禪也。四禪巳上。唯捨
受故。餘七者。除去貪瞋癡三也。慢疑五見。但與意
識相應。欲界無意地樂。故除欲界。唯通三禪。疑及
獨行癡。亦唯在意識。故欲界中無苦樂受。并無喜
者。前約細相。故云欲疑無苦。亦喜受俱。今隨麤相。
則疑惑未決。安得有喜。又獨行癡。凡有二種。一是
主獨行。獨能發業。二非主獨行。但與小隨同起。此
之二種在欲界中。若隨麤相。亦無喜受。故亦唯憂
捨俱也。餘苦受喜受俱起之惑所通界地。並可准
思。故不繁述。四諸受相應門竟。
△五別境相應門。】

「(問曰。)此與別境。幾互相應(答曰)。貪瞋癡慢。容(與別境)五(心所)俱
起(以貪瞋癡慢)。專注一境(之時。亦)得有定故。疑及五見。各容
(與)四(別境心所)俱。疑(則但)除勝解(以)。不決定故(五)。見非(與)慧
俱(以)。不異慧故。」

【△六三性相攝門。】

「(問曰。)此十煩惱。何性所攝(答曰)。瞋唯不善。損自他故。餘九
通(于不善及有覆無記)二(性。)上二界者。唯無記攝(以被)。定所伏故。
若欲界繫分別起者。唯不善攝。發惡行故。若是俱生
發惡行者。亦不善攝。損自他故。餘(俱生不發惡行者。皆)無記攝。
細不障善。非極損惱自他處故。當知俱生身邊二見。
唯無記攝(以其)。不發惡業。雖數現起。不障善故。」

【△七界繫現緣門又三。初明界繫。二明現起。三明
互緣。今初。】

「(問曰。)此十煩惱。何界繫耶(答曰)。瞋唯在欲。餘通三界。」

【△二明現起。】

「生在下地。未離下染。上地煩惱。不現在前。要得彼(上)
地(之)根本定者(然後)。彼(上)地(之)煩惱容現前故(凡夫外道所修
世間味禪)。諸有漏道(以無二空觀智)。雖不能伏分別起惑及(第七識中)
細俱生(惑。)而能伏除(六識中之)俱生麤惑。漸次證得上(地之)
根本定(以)。彼(俱生麤惑。)但迷事(境緣外五塵而起。)依外門轉。散亂
麤動。正障定故(所以伏此麤俱生惑)。得彼(上地)定巳(然後)。彼(上)地(之)
分別俱生諸惑。皆容現前(若夫)。生在上地(者。則)下地諸惑
(不論)。分別(不論)俱生皆容現起(何以知之。以)。生第四(禪)定(之)中
有中者。由謗解脫(便)生(于)地獄故(故知上地得起下地分別惑。又)。身
在上地將生下時。起下(地)潤生(之)俱生愛故(故知上地得起
下地俱生惑也)。而(有處)言生上不起下者(乃)。依多分(而)說。或(是)
隨轉(理)門。」

【謗解脫者。無聞比丘證得四禪。起增上慢。妄謂巳
得四果。不受後有。迨命終後。於中有中。見彼四禪
愛生之處。不知巳實未證四果。却云我今巳證四
果。仍復有受生處。則佛所云羅漢不受後有。定是
誑語。由其於中有中。起此一念謗佛所說解脫之
心。於是四禪後有隨滅。地獄後有隨生也。潤生愛
者。於後有處任運染著。如入胎時。於父母起顛倒
愛之類是也。
△三明互緣。】

「下地煩惱。亦緣上地。瑜伽等說。欲界繫貪。求上地生。
味上定故。既說瞋恚(可以)憎嫉滅道(二諦。)亦應憎嫉離欲
地故(又復)。總緣諸行。執我我所斷常慢者。得緣上故(既此
貪瞋身邊慢五惑得緣上地。則)。餘(癡疑見戒邪)五(惑亦得)緣上。其理極成。而
有處言貪瞋慢等不緣上者。依麤相說。或依別緣(謂從)。
不見世間(別)執他地(之)法(以)為我(及我所)等故(故說身見不緣
上地)。邊見必依身見起故(故說邊見不緣上地)。」

【總緣諸行等者。謂有外道。總緣三界色心諸行。執
謂我及我所。計斷計常。高舉於他。故身邊慢亦得
緣上。若依別緣。則不爾也。】

「上地煩惱。亦緣下地。說生上者。於下有情。恃已勝德
而陵彼故(又復)。總緣諸行執我我所斷常愛者。得緣下
故。疑(及)後(之)三見(亦得緣下)。如理應思。而說上惑不緣下
者。彼(亦)依多分(說。又)或(約)別緣說。」

【不言瞋癡者。上地無瞋故。癡徧染心故。七界繫現
緣門竟。
△八學等三攝門。】

「(問曰。)此十煩惱。學等何攝(答曰)。非學無學彼(學無學)唯是善故。」

【問。初果以上。思惑尚存。何故非學攝耶。答。研真斷
惑。名為學。真窮惑盡。名無學。初果以上。雖有思惑。
正研真時。惑不現起。出觀失念。煩惱方行。故曰。唯
聖罔念作狂。唯狂克念作聖。內外凡位。雖未證果。
而能修觀伏惑。即可云一念相應一念佛。則知三
乘有學。雖巳稱聖。而出無漏觀時。或起煩惱。例可
云一念失照一念狂也。
△九見等所斷門。】

「(問曰。)此十煩惱。何所斷耶(答曰)。非非所斷。彼(非所斷。)非染(法)
故。分別起者。唯見所斷。麤易斷故。若俱生者。唯修所
斷。細難斷故。見所斷(之)十(種煩惱。)實俱頓斷。以真見道
(之時。)總緣(四)諦故。然(十煩惱之)迷諦相。有總有別。總。謂十種
皆迷四諦。苦集是彼(十惑)因依處故。滅道是彼(十惑)怖畏
處故。別。謂別迷四諦相起(身邊)。二(見。)唯迷苦(諦。不依集滅道起。餘)
八(煩惱。)通迷四(諦。以)身邊二見。唯(迷苦諦)果處(而)起(是以)。別(修)
空(觀及)非我(觀以對治之。唯)屬苦諦(境)故(此二唯迷苦義也)。謂疑(及身邊邪)
三見。親迷苦理(見戒)。二取。執彼三見戒禁及所依蘊為
勝能淨。於自他見及彼眷屬。如次隨應起貪恚慢(故二
取貪恚慢。迷苦則疎)。相應無明。與九同(其)迷(之親疎。)不共無明。親
迷苦理(此十通迷苦義也)。疑及邪見。親迷集等(三諦。)二取貪(恚慢)
等。准苦應知(迷集滅道亦疎)。然瞋亦能親迷滅道。由怖畏彼
(滅道。)生憎嫉故。迷諦親疎麤相如是。」

【此既判見修二斷。復明迷諦有總有別有親有疎
也。於自他見等者。貪自見。恚他見。慢彼眷屬也。】

「委細說者(若)。貪瞋慢三(與分別惑五)。見(及)疑俱(時)生(起者。)隨
應如彼(見道所斷。若)俱生(身邊)二見。及(與)彼(二見)相應(之)愛慢
無明(此五)。雖迷苦諦(以)。細(而)難斷故。修道方斷(復有)。瞋(及)
餘愛等。迷別事(而)生(者。)不違諦觀。故(亦)修(道)所斷。」

【此復細判二斷也。見疑俱生。謂與五見及疑相應
而起之貪瞋慢也。俱生二見。謂一分任運之身邊
二見也。九見等所斷門竟。
△十隨境立名門。】

「雖諸煩惱。皆有相分。而所仗(本)質。或有或無(即)。名(為)
緣有事(緣)無事(之)煩惱。彼(煩惱之)親所緣(相分。)雖皆有漏。
而所仗(之本)質。亦通無漏(即)。名(為)緣有漏(緣)無漏(之)煩
惱。緣自地(境之所起)者(其煩惱之)。相分似(于本)質。名緣分別所起
事境。緣滅道諦及他地(境之所起)者(其煩惱之)。相分與(彼本)質不
相似故。名緣分別所起名境(但有名字而無質影故也)。」

【所仗質或有或無者。緣現境。則有本質可托。緣過
未。則無本質可托也。親所緣皆有漏者。能變之心
是煩惱故。所變相分定惟有漏也。所仗質通無漏
者。或緣道滅二諦。或緣佛法僧寶而起癡疑邪見
及瞋慢等故也。夫現前一念。不起煩惱前巳。于此
十煩惱中。隨起一種煩惱。皆有相分。既有相分。即
有見分。既有見相二分。即有自證及證自證。便是
四分。此四分中。相分屬色。見等三分屬名。名色二
字。收一切法即無不盡。又見分則通三量。自證及
證自證。唯是現量。又此四分。或攝為三。第四攝入
自證分故。或攝為二。後三俱是能緣性故。或攝為
一。體無別故。則此煩惱之性。可思議耶。不可思議
耶。又此煩惱。既能緣有事。亦能緣無事。既能緣有
漏。亦能緣無漏。既能緣事境。亦能緣名境。則何法
不具。何法不造。又能緣有漏自地他地。則攝盡六
凡法界。能緣無漏。則攝盡四聖法界。能緣有事。則
攝盡現在十界。能緣無事。則攝盡過去未來十界。
可謂微塵剎土。自他不隔於毫端。十世古今。始終
不離於當念矣。誰謂煩惱實性。非即佛性也哉。
△
十一例結餘門。】

「餘門分別。如理應思。」

【正欲人觸類旁通。即於煩惱而見法界理也。三釋
根本煩惱竟。
△四釋隨煩惱二。初舉頌。二論釋。今
初。】

「巳說根本六煩惱相。諸隨煩惱。其相云何。頌曰。隨煩
惱謂忿。恨。覆。惱。嫉。慳。誑。諂。與害。憍。無慚。及無愧。掉舉。
與惛沉。不信。并懈怠。放逸。及失念。散亂。不正知。」

【△二論釋二。初正釋頌文。二諸門分別。初中三。初
略釋通名。二廣釋別相。三釋與并及。今初。】

「論曰。唯是(根本)煩惱(之)分位差別(及)等流性故。名隨煩
惱。此二十種。類別有三。謂忿等十。各別起故。名小隨
煩惱。無慚等二。徧不善故。名中隨煩惱。掉舉等八。徧
染心故。名大隨煩惱。」

【分位差別。指無自體者言之。等流性。指有自體者
言之。不善。即惡也。染心。即不善及有覆無記心也。

△二廣釋別相三。初釋十小隨。二釋二中隨。三釋
八大隨。初中十。初釋忿(至)十釋憍。今初。】

「云何為忿。依對現前不饒益境。憤發為性。能障不忿
執仗為業。謂懷忿者。多發暴惡身表業故。此即瞋恚
一分為體。離瞋無別忿相用故。」

【暴惡身表業。即執持器仗互相𨷖戰之惡相也。一
朝之忿。忘身及親。結禍速讐。莫此為甚。故首明之。

△二釋恨。】

「云何為恨。由忿為先。懷惡不捨。結怨為性。能障不恨。
熱惱為業。謂結恨者。不能含忍。恒熱惱故。此亦瞋恨
一分為體。離瞋無別恨相用故。」

【不念舊惡。怨是用希。懷恨不釋。徒自熱惱而巳。
△
三釋覆。】

「云何為覆。於自作罪。恐失利(養名)譽。隱藏為性。能障不
覆(後必)。悔惱為業。謂覆罪者。後必悔惱不安隱故。有義。
此覆(乃是)癡一分攝。論唯說此癡一分故。不懼當(來)苦
(果。)覆自罪故。有義。此覆(應是)貪癡(各)一分攝。亦恐失利
譽(乃)。覆自罪故。論據麤顯。唯說癡分。如說掉舉是貪
分故。然(又)說掉舉徧諸染心。不可執為唯是貪分。」

【罪無大小。發露則消滅。覆藏則增長。譬如樹根。露
則樹枯。埋則樹茂。是故有智慧者。發露懺悔。能因
重罪而悟無生。諸愚癡人。貪惜覆藏。每因小愆而
招劇苦。大佛頂經云。菩薩觀覆。如戴高山履于巨
海。修心之士。可不慎哉。
△四釋惱。】

「云何為惱。忿恨為先。追觸暴熱。狠戾為性。能障不惱。
蛆螫為業。謂追往惡。觸現違緣。心便狠戾。多發囂暴
凶鄙麤言。蛆螫他故。此亦瞋恚一分為體。離瞋無別
惱相用故。」

【蛆。知列切。螫。施隻切。蟲行毒以傷人也。由此惱惑
起惡口業。毒逾蛇虺。乃至死後受毒蟲身。無有出
期。修心者宜深戒之。又忿恨惱。皆瞋為體。忿緣現
在。恨緣過去。惱追過去而觸現在。忿發身業。恨專
在意。惱發口業。是謂三種差別之相。
△五釋嫉。】

「云何為嫉。殉自名利。不耐他榮。妬忌為性。能障不嫉。
憂慼為業。謂嫉妬者。聞見他榮。深懷憂慼。不安隱故。
此亦瞋恚一分為體。離瞋無別嫉相用故。」

【大乘理趣經云。彼人富貴。皆宿福生。以我貪嫉。豈
能侵奪。若不斷嫉。常受貧窮。無復威力。若能于他
富貴。起隨喜心。不捨毫𨤲。獲大功德。
△六釋慳。】

「云何為慳。耽著財法。不能慧捨。秘悋為性。能障不慳。
鄙畜為業。謂慳悋者。心多鄙澁。畜積財法。不能捨故。
此即貪愛一分為體。離貪無別慳相用故。」

【慳財者。世世貧窮。慳法者。生生愚暗。不可不戒。
△
七釋誑。】

「云何為誑。為獲利譽。矯現有德。詭詐為性。能障不誑。
邪命為業。謂矯誑者。心懷異謀。多現不實邪命事故。
此即貪癡一分為體。離(貪癡)二無別誑相用故。」

【一身衣食。所需幾何。作此欺誑。招無量罪。如末利
夫人轝夫四人往因。亦可為寒心也(事出觀佛三昧海經。須者
尋之)。
△八釋諂。】

「云何為諂。為罔他故。矯設異儀。險曲為性。能障不諂
教誨為業。謂諂曲者。為罔冐他。曲順時宜。矯設方便。
為取他意。或藏巳失。不任師友正教誨故。此亦貪癡
一分為體。離二無別諂相用故。」

【直心是道場。諂曲之心。與道相違。故不任教誨。
△
九釋害。】

「云何為害。於諸有情。心無悲愍。損惱為性。能障不害
遍惱為業。謂有害者。逼惱他故。此亦瞋恚一分為體
離瞋無別害相用故。瞋害別相。准善應說。」

【無瞋名慈。不害名悲。故無慈即瞋。無悲即害也。障
菩提道。招劇報苦。損逼他人。終成自損而巳。哀哉。

△十釋憍。】

「云何為憍。於自盛事。深生染著。醉傲為性。能障不憍。
染依為業。謂憍醉者。生長一切雜染法故。此亦貪愛
一分為體。離貪無別憍相用故。」

【盛必有衰。何可憍醉。所恃盛事。未必長保。而所生
雜染。則相隨不離矣。不亦悲夫。初釋十小隨竟。
△
二釋中二隨二。初別釋。二通簡。初中二。初釋無漸。
二釋無愧。今初。】

「云何無慚。不顧自法。輕拒賢善為性。能障礙慚。生長
惡行為業。謂於自法無所顧者。輕拒賢善。不恥過惡。
障慚。生長諸惡行故。」

【尊重巳靈。名顧自法。不顧自法。即自暴自棄也。
△
二釋無愧。】

「云何無愧。不顧世間。崇重暴惡為性。能障礙愧。生長
惡行為業。謂於世間無所顧者。崇重暴惡。不恥過罪。
障愧。生長諸惡行故。」

【護惜譏嫌。名顧世間。不顧世間。即甘為人下也。
△
二通簡。】

「不恥過惡。是二通相。故諸聖教。假說為體。若執不恥
為二別相。則應此二體無差別。由斯二法應不俱生。
非受想等有此義故。若待自他立二別者。應非實有。
便違聖教。若許此二實而別起。復違論說俱遍惡心。
不善心時。隨緣何境。皆有輕拒善及崇重惡義。故此
二法。俱遍惡心。所緣不異。無別起失。然諸聖教說不
顧自他者。自法名自。世間名他。或即此中拒善崇惡。
於巳益損。名自他故。而論說為貪等分者。是彼(貪等)等
流。非即彼性。」

【拒善則於巳無益。名不顧自。崇惡則于巳有損。名
不顧他。餘如慚愧中釋可知。貪等者。等于瞋癡。由
無慚愧。令貪瞋癡皆得生長。助成貪等。是彼等流。
故無慚愧。名為惡法。與諸禽獸不相異也。二釋二
中隨竟。
△三釋八大隨八。初釋掉舉(至)八釋不正
知。今初。】

「云何掉舉。令心於境不寂靜為性。能障行捨奢摩他
為業。有義。掉舉(乃是)貪一分攝。論唯說此是貪分故。此
由憶昔樂事生故。有義。掉舉非唯貪攝。論說掉舉徧
染心故。又掉舉相。謂不寂靜。說是煩惱共相攝故。掉
舉離此(煩惱共相)無別相故。雖依一切煩惱假立。而貪位
增。說為貪分。有義。掉舉別有自性。遍諸染心。如不信
等。非(因假)說他分。體便非實。勿不信等。亦假有故。而論
說(此掉舉以)為世俗有者(例)。如睡眠等(雖實有體。而)。隨他(無明)相
說。掉舉別相。謂即囂動(能)。令(與彼)俱生(之心心所)法不寂靜
故。若離(諸)煩惱無別此(掉舉)相。不應別說障奢摩他。故
不寂靜。非此(掉舉)別相。」

【奢摩他。此翻為止。釋有三義。第三為正。
△二釋惛
沉。】

「云何惛沉。令心於境無堪任為性。能障輕安毗鉢舍
那為業。有義。惛沉(乃是)癡一分攝。論唯說此是癡分故。
惛昧沉重。是癡相故。有義。惛沉非但癡攝。謂無堪任。
是惛沉相。一切煩惱。皆無堪任。離此(煩惱無堪任相。)無別惛
沉相故。雖依一切煩惱假立。而癡相增。但說癡分。有
義。惛沉別有自性。雖名癡分。而是(癡之)等流。如不信等
非即癡攝(論中)。隨他相說。名世俗有。如睡眠等。是實有
性。惛沉別相。謂即懵重(能)。令(與彼)俱生(之心心所)法無堪任
故。若離(諸)煩惱。無別惛沉相。不應別說障毗鉢舍那。
故無堪任。非此(惛沉)別相。此與癡相。有差別者。謂癡於
境迷闇為相。正障無癡。而非懵重。惛沉於境懵重為
相。正障輕安。而非迷闇。」

【毗鉢舍那。此翻為觀。釋亦三義。第三為正。懵故名
惛。重故名沉。與癡差別。如文可知。
△三釋不信。】

「云何不信。於實德能。不忍樂欲。心穢為性。能障淨信。
墮依為業。謂不信者。多懈怠故。不信三相。翻信應知
然諸染法。各有別相。唯此不信。自相渾濁。復能渾濁
餘心心所。如極穢物。自穢穢他。是故說此心穢為性。
由不信故。於實德能。不忍樂欲。非(謂不忍樂欲)別有(自)性。
若於餘事。邪忍樂欲。是此(不信之)因果。非此自性。」

【若有疑者。猶可生信。若直不信。則佛亦無如之何。
故極穢濁也。
△四釋懈怠。】

「云何懈怠。於善惡品修斷事中。懶墮為性。能障精進。
增染為業。謂懈怠者。滋長染故。於諸染事。而䇿勤者。
亦名懈怠。退善法故(若)。於無記事。而䇿勤者。於諸善
品。無進退故。是欲勝解(所攝。)非別有性(喻)。如於無記(事而)
忍可樂欲。非淨非染。無信不信(當知亦非精進。亦非懈怠也)。」

【△五釋放逸。】

「云何放逸。於染淨品。不能防修。縱(恣流)蕩為性。障不放
逸。增惡損善所依為業。謂由懈怠及貪瞋癡。不能防
修染淨品法。總名放逸。非別有體。雖慢疑等。亦有此
能。而方彼(貪瞋癡懈)四(法則)勢用微劣(惟彼四法)。障三善根(及障)。徧
䇿法故。推究此(放逸。更無別)相。如不放逸(中可例)。」

【△六釋失念。】

「云何失念。於諸所緣。不能明記為性。能障正念。散亂
所依為業。謂失念者。心散亂故。有義。失念(即是)。念一分
攝。說是煩惱相應(之)念故。有義。失念(乃是)癡一分攝。瑜
伽說此(失念)是癡分故。癡令念失。故名失念。有義。失念
(乃是念癡)俱一分攝。由前二文(伹是)影略說故。論復說此徧
染心故。」

【釋有三義。亦以第三為正。
△七釋散亂。】

「云何散亂。於諸所緣。令心流蕩為性。能障正定。惡慧
所依為業。謂散亂者。發惡慧故。有義。散亂(乃是)癡一分
攝。瑜伽說此是癡分故。有義。散亂(乃是)貪瞋癡攝。集論
等說是三分故(瑜伽)。說(此是)癡分者。遍染心故。謂貪瞋癡。
令心流蕩。勝餘法故。說為散亂。有義。散亂別有自體
(集論)。說三分者。是彼(貪瞋癡之)等流。如無慚等。非即彼(貪瞋癡所)
攝(伹以)。隨他相說。名世俗有。散亂(自有)別相。謂即躁擾。令
(與彼)俱生(之心心所)法皆流蕩故。若離彼(貪瞋癡)三(法)無別自
體。不應別說障三麼地。」

【亦以第三義為正也。惡慧。謂邪簡擇。三摩地。即是
正定。】

「(問曰)掉舉散亂。二用何別(答曰)。彼(掉舉)令易解。此(散亂)令易緣。
雖一剎那。解緣無易。而於相續。有易義故(問曰)。染汙心
時。由掉亂力。常應念念易解易緣(何故有時專注一境。答曰)。或由
念等力所制伏。如繫猿猴。有暫時住。故掉與亂。俱遍
染心。」

【此更料簡。并釋疑也。初一問答。是對掉舉。料簡用
別。易解者。改其能知之心。易緣者。更其所緣之境
也。次一問答。釋疑可知。
△八釋不正知。】

「云何不正知。於所觀境。謬解為性。能障正知。毀犯為
業。謂不正知者。多所毀犯故。有義。不正知(乃是)慧一分
攝。說是煩惱相應慧故。有義。不正知(乃是)癡一分攝。瑜
伽說此是癡分故。令知不正。名不正知。有義。不正知
(乃是慧癡)俱一分攝。由前二文影略說故。論復說此遍染
心故。」

【亦第三義為正。二廣釋別相竟。
△三釋與并及。】

「(頌中)與并及(之為)言。顯隨煩惱非唯二十(以)。雜事等說(復有)。
會等多種隨煩惱故(當知)。隨煩惱名。亦攝(根本)煩惱(以即)。是
前(根本)煩惱(之)等流性故(若夫)。煩惱同類(之)餘染汙法(則)。
但(可)名(為)隨煩惱(以)。非(根本)煩惱攝故。」

【煩惱同類餘染汙法。如有覆無記之悔眠尋伺等
是也。】

「(然今)唯說二十隨煩惱者。謂非(根本)煩惱(又)。唯染麤(不可悔眠
等通于善及細)。故。此餘染法。或(即)此(之)分位。或(是)此(之)等流。
皆此(二十)所攝。隨其類別。如理應知。」

【初正釋頌文竟。
△二諸門分別十二。初假實門(至)
十二隨境立名門。今初。】

「如是二十隨煩惱中。小十。大三。定是假有無慚。無愧。
不信。懈怠。定是實有。教理成故。掉舉。惛沉。散亂。三種。
有義是假。有義是實。所引理教。如前應知。」

【大三假有者。放逸失念不正知也。
△二俱生分別
門。】

「二十皆通俱生分別。隨(于俱生分別)二(種根本)煩惱(之)勢力
起故。」

【△三自類相應門。】

「此二十中。小十。展轉定不俱起。互相違故。行相麤猛。
各為主故。中二。一切不善心俱。隨(其所)應(不善之法。)皆得(與)
小(隨)大(隨)俱起論說大八徧諸染心。展轉(于)小(隨)中
(隨)皆容俱起。有處說六遍染心者(以)。惛掉增時不俱
起故。」

【惛沉增盛。則無掉舉。掉舉增盛。則無惛沉。故說此
二不徧染心。惟六法徧也。】

「有處但說五遍染者。以惛掉等違唯善故。」

【惛沉掉舉不信懈怠放逸。此之五法。唯于善心中
無。而于不善及有覆無記心中皆有。故說五遍。其
忘念不正知二法。若以癡一分為性者。則徧染心
若以念慧一分為性者。則不徧染心。散亂一法。雖
通不善及有覆無記。然有時被制伏故。所以亦不
說遍也。
△四諸識俱起門。】

「此(二十煩惱)唯染(性)故。非(與)第八(識)俱。第七識中。唯有八
大。取捨差別。如上應知。第六識中。容有一切。小十麤
猛。五識中無。中(二)大(八)相通。五識容有。」

【△五諸受相應門。】

「由斯中(二)大(八之相既通。得與)五受相應。

有義。小十除(諂誑
憍)三(其)。忿等(七法。)唯(與)喜憂捨三受相應(而)。諂誑憍(之)
三(法。與)四(受)俱(但)。除苦(受。)有義。忿等(七法。與)四(受)俱(伹)。除
樂(受。)諂誑憍三。五受俱起。意有苦受。前巳說故。此受
俱相。如煩惱說。實義如是。若隨麤相(則)。忿恨惱嫉害
(伹與)。憂捨(二受)俱(其)。覆慳(二法但與)喜捨(二受俱。)餘(諂誑憍)三(法。更)增
樂(受。若)中(二與)大(八。即)隨麤(相。)亦如實義(得與五受相應)。」

【小十二義。後義為正。實義如是。即結成第二正義
也。次更隨麤相略判。可知。
△六別境相應門。】

「如是二十。與別境五。皆容俱起。不相違故。染念染慧。
雖非(與)念慧俱。而(此二之)癡一分(攝)者。亦得相應故。」

【染念。即忘念。染慧。即不正知也。】

「念亦緣現(在與)曾習(相)類(之)境。忿亦得緣剎那過去(未久
之境。)故忿與念。亦得相應。染定起時。心亦躁擾。故亂與
定。相應無失。」

【此釋伏難也。難曰。念緣曾習境。忿緣現在境。何得
相應。答釋可知。又難曰。定與散亂。何得相應。釋亦
可知。
△七根本相應門。】

「中二大八(與)。十(根本)煩惱俱。小十定非(與)見疑俱起。此
(小十)相麤動。彼(見疑)審細故。忿等五法。容(與)慢癡俱。非(與)
貪恚並(以即)。是瞋分故。慳(與)癡慢俱。非(與)貪瞋並(以即)。是
貪分故。憍唯(與)癡俱。與慢解別。是貪分故。覆誑與諂
(得與)。貪癡慢俱(以)。行相無違(但是)。貪癡分故。」

【忿等五法。謂忿恨惱嫉害也。既是瞋分。則一心中
不容二瞋。又瞋與貪。定不俱起。故但得與慢癡俱
耳。慳是貪分。不與貪瞋並起。憍亦貪分。不與貪瞋
並起。而言與慢解別者。貪令心下。慢令心舉故也。
問曰。法華文句以憍釋慢。此云何通。答曰。前文亦
云。所染所恃境可同故。說貪與慢或得相應。又復
憍以醉傲為性。傲即慢也。世人每云憍傲。亦云憍
慢。此中且約小隨麤相。正憍醉時。未必陵他。故云
解別耳。言行相無違等者。貪分所攝之覆誑與諂。
不與癡違。癡分所攝之覆誑與諂。亦不與貪慢違
也。
△八三性相攝門。】

「小七。中二。唯不善攝。小三。大八。亦通(有覆)無記。」

【小七。謂忿恨覆惱嫉慳害也。五皆瞋分。故惟不善。
覆兼貪癡。滋長罪垢。故唯不善。慳悋鄙澁。永塞福
路。故唯不善。諂誑憍三。若與無慚愧俱。則名為惡。
若未至於不顧自他。猶名有覆無記。大八若與十
不善中隨一俱起。則名為惡。若與其餘任運煩惱
相應。亦但名有覆無記也。
△九界繫現緣門又三。
初明界繫。二明現起。三明互緣。今初。】

「小七。中二。唯欲界攝。誑諂(通)欲色(二界。)餘(憍及八大皆)通三
界。」

【△二明現起。】

「生在下地。容起上(地之)十一(謂八大及憍誑諂。以)。耽(上)定於他起
憍誑諂故。」

【上地無忿等五。以無瞋故。亦無覆慳。無不善故。故
不言之。】

「若生上地。起下後十(謂中二大八。以)。邪見(謗解脫。)愛俱(潤生惑。)容
起彼故。小十(則)生上(者)無由起下。非正潤生及謗滅
故。」

【△三明互緣。】

「中二大八。下亦緣上(與)。上緣(之)貪等相應起故。

有
義。小十下不緣上。行相麤近。不遠取故。有義。嫉等亦
得緣上。於勝地法。生嫉等故。

大八(及)諂誑。上亦緣
下(與)。下緣(之)慢等相應起故。梵於釋子。起諂誑故。憍
不緣下(以下地)。非(其)所恃(境)故。」

【小十二義。後義為長。餘可知。九界繫現緣門竟。
△
十學等相攝門。】

「二十皆非學無學攝。此(二十)但是染。彼(學無學)唯淨故。」

【義如根本煩惱中釋。
△十一三斷相攝門。】

「後十唯通見修所斷(非非所斷。以)。與(分別俱生)二(種根本)煩惱相
應起故。見所斷者。隨迷諦相。或總或別(之根本)煩惱俱
(時而)生。故隨所應。皆通四(諦)部(分。其)迷諦親疎等。皆如(根本)
煩惱(中)說。前十。有義。唯修所斷。緣麤事境。任運生故。
有義。亦通見修所斷。依(分別俱生)二(種根本)煩惱(之)勢力起
故(以外道)。緣他見等。生忿等故(所以亦通見所斷也)。見所斷者。隨
(其)所應緣總(緣)別(根本)惑力。皆通四部(所攝。)此中有義。忿
等但緣迷諦惑生。非親迷諦。行相麤淺。不深取故。有
義。嫉等亦親迷諦。於滅道等。生嫉等故。」

【後十。即中二大八。前十。即小隨十也。此中有義下。
又判迷諦親疎。有兩家解。可以並參。故無去取。
△
十二隨境立名門。】

「然忿等十。但緣有事。要託本質。方得生故。」

【小十但緣有事。不緣無事。則知中二大八。通緣有
事無事也。以大八遍染。中二遍不善故。】

「緣有漏等。准上應知。」

【謂二十皆緣有漏無漏。亦皆緣事境名境也。於此
二十法中。隨拈一法。亦復不可思議若此。而眾生
迷不自覺。甘受虗妄顛倒輪迴。譬如闇中觸寶傷
身。又如翳見空華亂舞。豈不哀哉。四釋隨煩惱竟。】

成唯識論觀心法要卷第六

成唯識論觀心法要卷第七
蕅益沙門　智旭　述

【△五釋不定心所二。初舉頌。二論釋。今初。】

「巳說二十隨煩惱相。不定有四。其相云何。頌曰。不定
謂悔。眠。尋。伺。二各二。」

【△二論釋二。初正釋頌文。二諸門分別。初中三。初
釋通名。二釋別名。三釋二各二。今初。】

「論曰。悔眠尋伺。於善染等皆不定故。非如觸等定徧
心故。非如欲等定徧地故。立不定名。」

【善。即善性。染。即不善及有覆無記性。等者。等取無
覆無記性也。徧行觸等。雖通三性。以定徧心。故不
名為不定。別境欲等。雖通三性。又不徧心。以定徧
地。故亦不名為不定。今不徧心。亦不徧地。但徧三
性。故立不定之名。
△二釋別名二。初釋悔眠。二釋
尋伺。今初。】

「悔。謂惡作(先時)。惡所作業(後乃)。追悔為性。障止為業。此即
于(追悔)果。假立(惡作)因名(謂)。先惡所作業。後方追悔故。悔
先不作。亦惡作攝。如追悔言。我先不作如是事業。是
我惡作。」

【此先釋悔也。百法論中名為惡作。乃是約因立名。
今則依果。故名為悔。此通三性者。先巳作惡。今方
追悔。或先不作善。今方追悔。皆名為善。若先巳作
善。今方追悔。或先不作惡。今反追悔。皆名不善。若
先作無記事。今乃追悔。或先不作無記事。今乃追
悔。仍屬無記。然悔先作惡。悔不作善。雖皆名善。而
苟失方便。則被憂箭所傷。名為悔葢。故能障止也
是故行人修行五悔。正貴永斷相續。勤䇿眾善。非
但追思懊惱而巳。】

「眠。謂睡眠。令身不自在(心極闇)。昧略(緣境界)為性。障觀為
業。謂睡眠位。身不自在。心極闇劣。一門轉故。昧簡在
定(之惺惺。)略別寤時(之周悉。)合顯睡眠非無體用(雖)。有(于五)
無心位(中。亦)假立此(極重睡眠之)名(似無別體。然而)。如餘蓋纏(與)。心
相應故(故亦定有體用也)。」

【此次釋眠也。心極闇劣故名昧。唯一門轉故名略。
蓋同時意識。遍向內外六根門轉。今獨頭意識。唯
向內一門轉。略無外五門也。此通三性者。由眠心
所與第六識相應。作種種夢。若于夢中修行十善
六度等事。即名為善。若於夢中造作殺盜貪瞋等
事。即名不善。非善不善之夢。即名無記。然眾生無
始以來。不善無記習氣偏熟。善習偏生。故睡眠時。
能障正觀。又復夢中作惡。是任運惡習故。不實損
惱眾生故。雖名不善。不因此而招苦報。若于夢中
作善。是善根成熟故。復能熏長善根故。雖不實益
眾生。亦因此而獲功德。良以惡雖從性所起。由違
性故。其力則弱。善亦從性所起。由順性故。其力則
強也。如餘蓋纏者。蓋。謂五蓋。一貪欲。二瞋恚。三睡
眠。四掉悔。五疑。覆障定慧。故名為蓋。今眠既是蓋
即應如貪等。亦自有體用。纏。謂十纏。一無慚。二無
愧。三睡眠。四惛沉。五掉舉。六惡作。七嫉妬。八慳悋。
九忿。十覆。束縛有情令不解脫。故名為纏。今眠既
是纏。即如無慚等。亦自有體用。】

「有義。此二唯癡為體(瑜伽)。說(是)隨煩惱及癡分(所攝)故。有
義。不然。亦通善故。應說此二(若是)染(者。以)癡為體(若是)。淨(者。)
即(以)無癡(為體。)論依染分。說(是)隨煩惱及癡分攝。有義。
此說亦不應理(此二亦通無記。而)。無記非癡(亦非)。無癡性故。應
說惡作(以)思(與)慧(各一分)為體(由慧)。明了(由思)思擇所作業
故。睡眠合用思(與)想(各一分)為體。思想種種夢境相故。
論俱說為世俗有故。彼(悔眠之有)染汙者(乃)。是癡(之)等流。
如不信等說為癡分。」

【此下總辨悔眠體相也。凡有四義。今前三義。皆謂
別無自體者非。】

「有義。彼說理亦不然。非思慧想(為體。以悔與眠。數數增盛。)纏(繞身心。是)
彼性故。應說此二各別有體。與餘心所行相別故(伹以)。
隨癡相說(故)。名(為)世俗有(其實非無自體)。」

【此第四義為正也。初釋悔眠竟。
△二釋尋伺。】

「尋。謂尋求。令心怱(務急)遽。於意言境麤轉為性。

伺。謂
伺察。令心忽(務急)遽。於意言境細轉為性。

此二俱以
安不安住身心分位所依為業。並用思(與)慧(之各)一分
為體。於意言境不深推度(名尋。)及深推度(名伺。)義類別故。
若離思慧(則)。尋伺二種體類差別不可得故。」

【此二等者。謂身心有安不安。皆依尋伺而起也。不
深推度。則思正而慧助。深推度者。則慧正而思助
餘皆可知。二釋別名竟。
△三釋二各二。有三義。初
二義非。第三義正。】

「二各二者。有義。尋伺各有染淨二類差別。有義。此釋
不應正理。心眠亦有染淨二故。應說(尋伺是一。悔眠是一。)如前
諸染心所。有是(根本)煩惱(有是)。隨煩惱性(今)。此二(類之中。)各
有不善(及)無記(之二類。)或復各有(現行)纏(繞)及(有)隨眠(種子
之二類也)。」

【初義妄以二各二句單屬尋伺。次義雖知二各二
句通於四法。而妄謂或是不善無記之二。或是現
行種子之二。故皆不當理也。】

「有義。彼釋亦不應理(以)。不定四(之)後(乃)。有此(二各二之)言
故。應言(頌中初一箇)二(字)者。顯二種二。一謂悔眠。二謂尋
伺。此二(箇)二種(其)。種類各別(悔與眠別。尋與伺別)。故(頌中只是上頭)一
(箇)二(之為)言(便即)。顯(此)二(箇)二種。此(二種二。又)各有二。謂染(及)
不染。非如(十一)善(心所。及二十六)染(心所。)各唯一故。或唯簡染(惟是
煩惱。此通不染。亦可善攝)。故說此(二各二之)言(良由諸論)。有(處)亦說(此四)為隨
煩惱故(今特)。為顯不定(之)義。說(此)二各二言。故置此(二各
二之)言。深為有用。」

【第三正義。如文可知。初正釋頌文竟。
△二諸門分
別十三。初假實門(至)。十三例結餘門。今初。】

「四中。尋伺定是假有。思慧合成。聖所說故。

悔眠。有
義亦是假有。瑜伽說為世俗有故。有義此二是實物
有。唯後二種說假有故(然瑜伽中)。世俗有(之為)言(不過)。隨他相
說。非顯前二定是假有。又如內種體雖是實。而論亦
說世俗有故。」

【△二自類相應門。】

「四中。尋伺定不相應。體類是同。麤細異故。依於尋伺
(之)有染離染(而)立三地(差)別。不依彼(尋伺之)種(子)現起
有無。故無(濫同)雜亂(之失。此尋伺二法。)俱與前(悔眠)二容互相應。
前(悔二眠)亦(自)有互相應義。」

【三地別者。一有尋有伺地。二無尋有伺地。三無尋
無伺地也。恐有難曰。尋伺二法。既不俱起。若在欲
界。或在初禪。本是有尋有伺地中。設正起伺之時。
尋則不起。何異無尋有伺地耶。故今釋曰。依於尋
伺有染不染。立三地別。謂若尋伺俱未離染。名有
尋有伺地。若尋離染。伺未離染。名無尋有伺地。若
尋與伺二俱離染。名無尋無伺地。不依彼種現起
有無。故無雜亂之失也。悔時眠時。得有尋伺。正睡
眠中。亦得有悔。故皆相應。
△三諸識相應門。】

「四皆不與第七(第)八(兩識)俱。義如前說。悔眠唯與第六
識俱。非(前)五(識相應)法故。」

【義如前說。指初能變二能變中第七相應門所簡
示也。前五任運緣現在境。故不與悔相應。眠時五
識不行。故不與眠相應。】

「有義。尋伺亦五識俱。論說五識有尋伺故。又說尋伺
即七分別。謂有相等。雜集復言任運分別。謂五識故。」

【釋尋伺相應有二義。第二為正。今初妄謂五識亦
與尋伺相應也。七分別者。一有相分別。二無相分
別。三任運分別。四尋求分別。五伺察分別。六染汙
分別。七不染汙分別。復引雜集。意明尋伺即是七
種分別。今五識既有任運分別。應亦有尋伺也。】

「有義。尋伺唯意識俱。論說尋求伺察等法。皆是意識
不共法故。又說尋伺憂喜相應。曾不說與苦樂俱故
(設有難曰。尋伺亦有苦樂受俱。但是彼論文略。例如捨受定俱。而亦不說。今通之曰)。捨受徧故。
可不待說。何緣不說與苦樂俱(豈非尋伺不與五識相應之一證耶。又有
難曰。前許意地得有苦樂。今胡不說尋伺與苦樂俱。故又通曰)。雖初靜慮。有意地樂。
而不離(有)喜(地。)總說喜名。雖純苦處。有意地苦。而似
憂故。總說為憂(尤見尋伺唯與意識俱矣)。又說尋伺以名身(句身)等
(所詮之)義為所緣(境。)非(可謂)五識身(亦得)。以名身等義為境
故(當知五識。決不與尋伺相應也)。」

【此第二正義。明五識定不與尋伺相應也。】

「然(瑜伽)說五識有尋伺者。顯(此尋伺。)多(分)由彼(率爾五識引)起。
非說(與)彼(五識)相應。雜集所言任運分別謂五識者。彼
與瑜伽所說分別。義各有異。彼(雜集論所)說任運。即是五
識(以五識身。亦有自性分別義故)。瑜伽說此(七種分別。)是(與)五識俱(起)分
別意識相應(之)尋伺。故彼(初家)所引。為證不成。由此五
識定無尋伺。」

【此更通彼初家所引論文也。五識俱分別意識。即
所謂同時意識。餘皆可知。三諸識相應門竟。
△四
諸受相應門。】

「有義。惡作(與)憂捨(二受)相應。唯慼行轉(故憂相應)。通無記故
(故捨相應)。睡眠(與)喜憂捨(三)受俱起。行(相)通(于)歡慼中庸
轉故(歡即喜。感即憂。中庸即捨)。尋伺(與)憂喜捨樂(四受)相應(憂喜捨可知。亦
得有樂者)。初靜慮中(有)意(地之)樂俱故。

有義。此四亦苦受
俱。純苦趣中(有)。意(地之)苦俱故。」

【初義。缺苦受俱。第二義中補出。餘並同也。
△五別
境相應門。】

「四皆容與五別境俱。行相所緣不相違故。」

【△六善所相應門。】

「悔眠伹與十善容俱。此(悔眠)唯在欲(界。)無輕安故。尋伺
容與十一善俱。初靜慮中。輕安俱故。」

【△七煩惱相應門。】

「悔但容與無明相應。此行相麤。貪等細故。睡眠尋伺
(得與)。十煩惱俱。此彼展轉不相違故。」

【△八隨惑相應門。】

「悔與中(二)大(八)隨惑容俱。非(與)忿等十(俱。以忿等十。)各為
主故。睡眠尋伺。二十(皆)容俱(起。)眠等位中。皆(容)起彼
(二十隨煩惱)故。」

【△九三性相攝門。】

「此四皆通善等三性。於無記業。亦(可有)追悔故。

有義。
初(悔眠)二。唯是生得善(攝。以悔則)行相麤鄙。及(眠則)略故(非加
行善)。後二亦通行善攝(以)。聞所成等(善法。)有尋伺故。有
義。初二亦(通)加行善(攝。以)聞思位中。有悔眠故。

後三
皆通(有覆)染(無覆)淨(二種)無記。惡作非染。解麤猛故(若于)。四無
記中。悔唯中(間威儀路及工巧處)二(種無記。以其)行相麤猛。非定(變化。
亦非)果(異熟)故。眠除第四(變化。)非定(所)引生(故。然)異熟生(之無記第
六識)心。亦得眠故。尋伺除初(異熟無記。)彼(異熟之)解微劣。不能
尋察名等義故。」

【先正明通三性。次料簡生得加行二善。後料簡有
覆無覆二無記。及料簡四無記也。四無記者。一異
熟。二威儀路。三工巧。四變化也。解。即行相也。
△十
界繫現緣門又三。初明界繫。二明現起。三明互緣。
今初。】

「惡作睡眠。唯欲界有。尋伺。在欲(界)及初靜慮。餘界地
法皆妙靜故(無此四法)。」

【餘界地。指色界二禪地。三禪地。四禪地。及無色界
四地也。
△二明現起。】

「悔眠(二法。)生上(地者)必不現起。尋伺(二法。生)上(地及生)下(地者。)亦
(容互)起下上。」

【△三明互緣。】

「下(地)上(地之)尋伺。能(互)緣(于)上(地境)下(地境)。

有義。悔眠不
能緣上(悔則)。行相麤近(眠則)。極昧略故。有義。此二亦緣上
境。有邪見者。悔修定故。夢能普緣所更(歷之上界)事故。」

【尋伺通於欲界初禪。故云下上互緣上下。悔眠唯
局欲界。故但明緣上不緣上義。初義不緣者非。次
義亦緣者正也。十界繫現緣門竟。
△十一學等三
攝門。】

「悔非無學。離欲(界不還之位。即)捨(此悔)故。睡眠尋伺。皆通三種
(以)。求解脫者(所有)有為善法(亦)。皆名學故。學究竟者(所有)。
有為善法(亦)。皆(名)無學故。」

【一切凡夫及初二果。皆得有悔。三果以上。即更無
悔。故非無學也。凡夫之睡眠尋伺。即非學非無學
攝。初二三果之睡眠尋伺。即是學攝。四果及八地
以上菩薩之睡眠尋伺。即無學攝。以其雖是有為。
皆唯善故。
△十二三斷相攝門。】

「悔眠唯通見修所斷(非非所斷)。亦邪見等勢力起故(所以悔眠
皆見可所斷攝)。非無漏道親所引生故(所以眠屬修所斷攝)。亦非如憂
(之)深求解脫故(所以悔屬修所斷攝)。若(於見修)巳斷(悔眠之後。仍有眠)故
(即)。名(為)非所斷。則無學(位中之)眠(乃是)。非所斷攝。」

【無漏道乃非所斷。今眠既非無漏親所引生。故非
非所斷攝。無學迴心向大。深求無上解脫。得有憂
根。名非所斷。悔不同憂。故非非所斷攝。若羅漢有
眠。佛亦有眠。則是非所斷攝。然羅漢及佛。皆永無
夢。八地以上菩薩。雖稱無學。仍有好夢。】

「尋伺雖非真無漏道。而能引(生)彼(無漏道。又)從彼(無漏道)引
生。故通見修非所斷攝。」

【引生無漏之尋伺。即修所斷。無漏引生之尋伺。即
非所斷。分別煩惱相應之尋伺。即見所斷也。】

「有義。尋伺(之)非所斷者。於五法中。唯(屬第三)分別(所)攝。
瑜伽說彼(尋伺)是分別故。有義。此(尋伺)二亦(是第四)正智(所)
攝(以八正道之中)。說正思惟是無漏故。彼(思)能令心(起)尋求
等故。又說彼(思)是言說(之)因故。未(至如來)究竟(之)位。於
(法門)藥(眾生心行)病等。未能徧知(所以)。後得智中為他說法。必
假尋伺。非如佛地無功用說。故此(尋伺)二種。亦通無漏
(瑜伽)。雖說尋伺必是分別。而不定說唯屬第三(分別性所攝。以)
後得正智中。亦有分別故。」

【此更約五法判尋伺也。五法者。一名。二相。三分別。
楞伽名為妄想。四正智。五如如也。有漏尋伺。見修
所斷。可屬第三分別。無漏尋伺。即非所斷。宜屬第
四正智。以是後得智故。若至佛果位中。則并此無
漏尋伺亦斷。以如來所有後得妙智。任運照機。不
假尋伺故也。十二三斷相攝門竟。
△十三例結餘
門。】

「餘門准上。如理應思。」

【謂緣有事無事。緣有漏無漏。緣事境名境等也。第
三能變廣釋六位心所別相中。正釋別相竟。
△二
會示二諦二。初略問答。二廣問答。今初。】

「(問曰。)如是六位諸心所法。為離心體有別自性。為即是
心分位差別(答曰)。設爾何失。」

【△二廣問答二。初難即離。二答妙理。今初。】

「二俱有過。若離心體有別自性。如何聖教說唯有識。
又如何說(唯)心遠(行)獨行(又如何說)。染淨由心(又如何說)。士夫
六界(又)。莊嚴論說。復云何通。如彼頌言。許心似(善染)二
(法而)現。如是似貪等。或似於信等。無別染善法。」

【二俱有過。是先總難。若離心下。別難說離之過也。
士夫。即有情。六界。即地水火風空識。不別言心所
也。餘可知。】

「若即是心分位差別。如何聖教說心相應(以必)。他性(乃名)
相應。非自性故。又如何說心與心所俱時而起。如日
與光。瑜伽論說。復云何通。彼說心所非即心故。如彼
頌言。五種性不成。分位差過失。因緣無別故。與聖教
相違。」

【此別難說即之過也。心王如日。心所如光。日若即
光。則光外無日。云何空中復見圓日。光若即日。則
日外無光。十方世界應同為日。心所若即是心。其
過亦爾。又瑜伽頌。言若謂心所即是心王。則五種
取蘊之性不得成就。以無受想行三蘊故。又若謂
但由分位差別而立五蘊者。亦有過失。以一剎那
中。其因緣必無差別可得故。則與聖教相違。蓋聖
教說五蘊法。同在一剎那中橫具。不依前後假立
故也。
△二答妙理。】

「應說離心有別自性。以心勝故(所以聖教但)。說(為)唯識等
(又此)。心所依(于)心(王)勢力生故(所以莊嚴論中)。說似彼現。非(謂)
彼(善染法)即(是)心(王。)又(凡)識心(之)言(決定)。亦攝心所(以其)。恒
相應故(所以諸聖教中)。唯識等言及現似彼。皆無有失(然)。此
(且。)依世俗(說別有體。)若依勝義(則)心所與心。非離非即(乃至)。
諸識相望。應知亦然。是謂大乘真俗妙理。」

【心王心所種現各別者。俗諦也。心王心所一一皆
非即離者。真諦也。設非真諦。則俗諦無所依體。設
非俗諦。則真諦無可表彰。真諦如水。俗諦如流與
波。若知水外別無波流。則知波流之外亦別無水。
真是俗家之真。俗是真家之俗。實際理地。原自不
捨一法。今事門頭。原自不立一塵。豈至分河飲水
哉。故宗鏡云。若不了性。亦不了相。其相即妄。若不
識相。亦不識性。其性即孤。應須性相俱通。方得自
他兼利。又云。楞伽經說。諸識有三種相。謂轉相。業
相。真相。此三種相。通於八識。謂起心名轉。八俱起
故。皆有生滅。故名轉相。動則是業。如三細中初業
相故。八識皆動。盡名業相。八之真性。盡名真相。智
旭曰。既八識皆有三相。則五十一心所法。何不例
亦有三相哉。故慈恩云。識性識相。皆不離心。心所
心王。以識為主。歸心泯相。總言唯識。唯遮境有。執
有者喪其真。識簡心空。滯空者乖其實。此之謂也。
初明差別等前六門竟。
△二明共依等後三門二。
初舉頌。二論釋。今初。】

「巳說六識心所相應。云何應知現起分位。頌曰。依止
根本識(七共依門)。五識隨緣現。或俱或不俱。如濤波依水
(八俱轉門)。意識常現起。除生無想天。及無心二定。睡眠。與
悶絕(九起滅分位門)。」

【△二論釋三。初釋共依門。二釋俱轉門。三釋分位
門。今初。】

「論曰。根本識者。阿陀那識。染淨諸識生(起之)根本故。依
止者。謂前六轉識。以根本識為共(依)親依。」

【阿陀那名。通至佛果。故偏舉之。共依。指現行本識。
乃六識所同依故。親依。指本識中所藏種子。乃六
識之各別種故。
△二釋轉俱門。】

「五識者。謂前五轉識。種類相似。故總說之。隨緣現(之為)
言。顯(其)非(能)常起。緣。謂作意根境等緣。謂五識身。內
依本識。外隨作意五根(五)境等眾緣和合。方得現前。
由此或俱或不俱起(以)。外緣合者有頓漸故。如水(所起)
濤波。隨緣(而有)多少。此等法喻。廣說如經。」

【五識種類相似者。一俱依色根。二同緣塵境。三俱
緣現在。四俱有間斷。故相似也。作意根境等緣者。
謂眼識藉九緣生。一空。二明。三根。四境。五作意心
所。六根本依。即第八識。七染淨依。即第七識。八分
別依。即同時意識。九種子依。即第八識中所藏轉
識種子也。耳識藉八緣生。不須明緣。以暗中亦聞
聲故。鼻識舌識身識。皆藉七緣而生。不須空明。以
合時方知故。餘可知。
△三釋分位門二。初釋意識
常起。二釋五位不行。初中二。初對諸識。通明起不
起。二對前五別明常現起。今初。】

「由五轉識行相麤動。所藉眾緣時多不具。故起時少。
不起時多。第六意識雖亦麤動。而所藉緣無時不具。
由違緣故。有時不起。第七八識行相微細。所藉眾緣
一切時有。故無緣礙令總不行。」

【第六意識所藉五緣。一意根。二法境。三作意。四根
本依。五種子依。此五種緣。一切時中定皆可得。唯
除生無想天等五位。名為違緣也。第七識但藉三
緣。一本識。二作意。三種子。第八識但藉四緣。一第
七識。二作意。三境界。四種子。
△二對前五。別明常
現起。】

「又五識身。不能思慮。唯外門轉。起藉多緣。故斷時多。
現行時少。第六意識。自能思慮。內外門轉。不藉多緣。
唯除五位。常能現起。故斷時少。現起時多。由斯(頌中)不
說此(第六識為)隨緣現。」

【初釋意識常起竟。
△二釋五位不行三。初正明五
位。二釋及與言。三判通凡聖。初中三。初標徵。二別
釋。三總結。今初。】

「五位者。何。生無想等。」

【△二別釋三。初釋無想天報。二釋二無心定。三釋
睡眠悶絕。今初。】

「無想天者。謂(于因中)修彼(無想)定(時。有)厭(患)麤想(之)力(所以)。生
彼天中。違(礙)不恒行(之)心及心所(但以)。想滅為首。名(之為)
無想天。故六轉識。於彼(天中)皆斷。有義。彼天(從初生乃至命終。)
常無六識。聖教說彼(天)無轉識故。說彼(天)唯有(十二)有
(支中之)色支(而無名支)故。又說彼為無心地故。有義。彼天將
命終位。要起轉識然後命終。彼必起下(地之)潤生愛故。
瑜伽論說。後想生巳。是諸有情(乃)從彼(天)沒故。然說
彼無轉識等者。依長時說。非謂全無。有義(初)。生(彼天)時
亦有轉識(以將生)。彼(天之)中有(亦)必起潤生煩惱故(例)。如
餘(禪天之)本有初(生時。)必有轉識故。瑜伽論說。若生於彼
(天)唯入(定而)不起(定。)其想若生(即)。從彼(天)沒故(設使)。彼(天之)
本有(于)初(生時)若無轉識。如何(可)名入(定。以)先有後無。乃
(可以)名入故(又)。決擇分言(彼天于)。所有生得心心所滅。名
無想故。此言(之)意(正)顯彼(天之)本有(于)初(生時。必)有異熟
生(之)轉識暫(時現)起(但由)。宿(習此定之)因緣力。後(乃違此轉識令)不復
生。由斯(無想定力。)引起異熟無記分位差別(所以)。說名(為)無
想(天。例)如(加行)善(根所)引生(之無想滅盡二定。以加行善故。所以)二定(亦得)名善
(今無想定所引生之異熟。所以名為無想天也。設)。不爾(者。則)轉識一切不行。如
何(決擇分中)可言唯生得(之心心所)滅。故(知)彼(天)初(生之)位。轉識
(亦必)暫起。」

【初正釋無想天之名義。次有義下。凡三解。第三為
正。大佛頂經亦云。初半劫滅。後半劫生也。本有。指
一期現在之身。生得心心所。指初生時即得現起
之心及心所。所謂異熟生無記。餘可知。】

「彼(無想)天唯在第四靜慮(之中。以)下(三禪中。其)想麤動。難可斷
故。上(四空中。)無(此)無想異熟處故。即能引發無想定(之)
思(業。)能感彼天異熟果故。」

【此更釋無想果處。及無想果之因種也。三禪巳下。
想麤難斷。四空滅色存心。無想滅心存色。故四空
天。無此無想異熟之處。當知無想異熟。必寄第四
禪天處也。思業。即思心所。令心造作無想定業。所
熏成種以為其因。乃招感於彼天之果。初釋無想
天報竟。
△二釋二無心定二。初略明。二廣釋。今初。】

「及無心二定者。謂無想(定及)滅盡定。俱無(前)六(轉)識。故
名無心。」

【△二廣釋二。初無想定。二滅盡定。今初。】

「無想定者。謂有異生。伏(第三禪)徧淨(天之俱生)貪。未伏上(界之)
染。由(永)出離想(之)作意(而)為先(導。)令不恒行(之)心(及)
心所(得)滅。想滅為首。立無想名。令身安和。故(雖不與定心所
相應而)亦名定。」

【此正釋無想定之名義也。徧淨貪及上染。皆指六
識相應之思惑。出離想。謂悞認彼處以為涅槃。不
恒行心心所。即前六轉識及彼相應之心所。餘可
知。】

「修習此定。品別有三。下品修者。現法必退。不能速疾
還引現前。後生彼天。不甚光淨形色廣大。定當中夭。
中品修者。現不必退。設退(亦能)速疾還引現前。後生彼
天。雖甚光淨形色廣大。而不最極。雖有中夭而不決
定。上品修者。現必不退。後生彼天。最極光淨。形色廣
大。必無中夭。窮滿(彼天五百大劫)壽量。後方殞沒。」

【此約三品修因。以判三種所招果也。現法。即現生。】

「此定唯屬第四靜慮(所攝。)又唯是善(以是)。彼(加行善心等法)所引
(生)故。下(三禪地及)上(四空)地(中)無(有此定。)由前(所)說(想麤動等之理)故。」

【此更約界地判。及約三性判也。】

「四業通三。除順現受。」

【此更約四業判也。四業者。一順現受業。謂決定猛
利心所作善惡。能令現世即招苦樂二報。二順生
受業。謂上品心所作善惡。能令轉身即決受報。三
順後受業。謂中品心所作善。惡能令二生三生乃
至百千生後方受其報。四不定受業。謂下品心所
作善惡雜業。或受不受。以微弱無大力故。今無想
定。下品修者。或不定受。或順後受。或順生受。中品
修者。或順後受。或順生受。上品修者。則順生受。決
無此世即受彼天果報之理。故除順現受也。】

「有義。此定唯欲界起。由諸外道說力起故。人中慧解
極猛利故。有義。欲界先修習巳。後生色界。能引現前
(但)。除無想天(乃)至(色)究竟(天。不起此定)故。」

【此更申明起定之處也。有兩家解。第二周悉。無想
天不起者。由成此定。乃感生無想天。非于彼天方
起此定。又彼天壽盡。決當退生欲界。不更起此定
也。五不還天皆是聖者。故亦不起此定。初禪二禪
三禪四禪天中。皆得引起。可知。】

「此由厭想。欣彼果入。故惟有漏。非聖所起。」

【此更約有漏無漏判也。謂修此定者。本由厭患麤
想。欣慕彼無想果。然後得入。則是非滅計滅。故唯
有漏。而有學無學二種聖人。不起此定。唯是非學
無學攝也。初無想定竟。
△二滅盡定。】

「滅盡定者。謂有(三乘)無學(聖人。)或(復)有學聖(人。)巳伏或離
無所有(處之俱生)貪(于)。上(非非想處之)貪(則無學巳伏或離。而有學)。不定。由
(暫)止息想(之)作意為先。令不恒行(之心心所。及)恒行(中之一分)
染汙心心所(皆)滅(故)。立滅盡(之)名。令身安和。故(雖不與定
心所相應而)亦名定(又)。由(加行之時。)偏厭受想(故)。亦名(為)滅彼
(受想之)定。」

【此正釋滅盡定之名義也。巳伏。指有學及頓悟菩
薩。或離。指無學二乘及彼迴心者。止息想。謂厭患
勞慮。暫取寂靜。不計為涅槃也。此定亦名滅受想
定。故更釋彼得名之由。】

「修習此定。品別有三。下品修者。現法必退。不能速疾
還引現前。中品修者。現不必退。設退(亦能)速疾還引現
前。上品修者。畢竟不退。」

【此但判三品。不云招果者。是無漏道。不感異熟也。】

「此定初修。必依有頂。遊(歷)觀(察真)無漏(理以)為加行(乃得證)
入(以九)。次第定(之)中(此滅盡定)。最居後故。雖(此定亦仍)屬有頂。而
(是)無漏(所)攝。若修此定巳得(淳熟出入)自在(則于)。餘地心後
亦得現前。」

【此判修定之所依也。有頂。謂三有極頂。即非想非
非想定是也。凡佛弟子欲修滅盡定者。必依次第
而修。謂先以覺觀淨除欲染。離生喜樂而入初禪。
次以內淨捨離覺觀。定生喜樂而入二禪。次更捨
棄喜動。離喜妙樂而入三禪。次更雙亡苦樂。捨念
清淨而入四禪。次更滅色緣空。入無邊空處定。次
更滅空緣識。入無邊識處定。次更滅識緣無所有。
入無所有處定。次更滅無所有。緣於非想非非想
處。入非想非非想定。次後了知此種極微細想。仍
是有漏有為。即依此定。遊觀寂滅真無我理。伏滅
第六心王心所。并伏第七識中俱生我執令不現
行。乃入此滅盡定。是故九次第定。此居最後。不依
有頂。不能加行證入也。雖依有頂。而非有漏。以必
遊觀無漏。方能入故。若修至淳熟。則隨意出入。無
不自在。或於無所有地心後得入。或于識處地心
之後得入。乃至或於離生喜樂地心之後得入。或
於欲界散地心後亦得徑入也。】

「(此定)雖屬道諦。而是非學非無學攝(以其)。似涅槃故。」

【此更約學等三攝判也。既屬道諦。宜是學無學攝。
然似涅槃。故非學。非真涅槃。故非無學。】

「此定初起。唯在人中(必由)。佛及弟子說力(乃得)起故。人中
慧解極猛利故(若于人中先修得巳。則于)。後(時。生)上二界。亦得現前
鄔陀夷經。是此誠證(以)。無色(天。但無業果麤色。)亦名(為)意成
天(元有定果色)。故(所以得依無色定果而入此定也。然)。於(大乘詮顯)藏識(之)教未
信受者。若生無色(界中。)不起此定(以)。恐(既)無色(身。又復無)心。
成斷滅故(若)。巳信(有藏識者。)生彼(無色四天。此定)亦得現前(以其)。知
有藏識不斷滅故。」

【此更判起定處也。初必人中。後通四禪及無色界。】

「要斷三界見所斷惑。方起此定(以諸)。異生不能伏滅有
頂心心所故(又復)。此定微妙。要(先)證(于)二空。隨應後。得
(智之)所引發故。」

【此更判起定人也。異生未斷分別我法二執。未證
我法二空妙理。縱令以欣厭力。伏滅無所有處心
及心所。而於非非想處心及心所。決定不能伏滅。
以彼所修世間有漏道力。本劣弱故。唯有三乘聖
者。或於初果位中。以根本智先證我空。或于初歡
喜地。以根本智先證我法二空。然後隨彼二空之
後得智。漸次伏滅三界思惑至都盡位。乃入此微
妙定。是中二乘以我空後得智引發此定。但伏第
七識中微細我執。故雖身心度百千劫如彈指頃。
不能現諸威儀。以未達法空故。菩薩以二空後得
智引發此定。兼伏第七識中微細法執。故能不起
滅定。現諸威儀。以得法自在故。】

「有義(于)。下八地修所斷惑(之)中。要全斷欲(界九品思惑。)餘
(之七地。但)伏(其)惑(或亦除)斷。然後方能初起此定(以)。欲界(之)
惑種(不善有覆)。二性繁雜。障定(之力)強故(經論)。唯說不還(果人。)三
乘無學。及諸菩薩(乃能)。得此定故。彼(等)隨(其)所應。生上
八地。皆得後起(此定)。」

【此下更復細判定前所斷惑也。有兩家解。第二為
正。今初家謂人中但斷欲界思惑。即能起滅盡定。
後生四禪四空。亦皆得起。以阿那含果。即可得此
定故。】

「有義。要(須盡)斷下之四地修所斷惑。餘(之五地。但)伏(其)惑(或亦
除)斷。然後方能初起此定(以下四地中)。變異受俱(之)煩惱
種子(其)。障定(之力亦)強故。彼(等)隨(其)所應。生上五地。皆
得後起(此定)。」

【此第二正解。謂人中須斷下四地惑。方起此定。後
生上五地中。乃得後起也。下四地。謂一者欲界五
趣雜居地。二者初禪離生喜樂地。三者二禪定生
喜樂地。四者三禪離喜妙樂地也。變異受。謂憂喜
苦樂四種受也。上五地。謂一者四禪捨念清淨地。
二者空處地。三者識處地。四者無所有處地。五者
非非想處地也。】

「若伏下惑能起此定。後不斷退生上地者。豈生上巳
却斷下惑。」

【此下問答釋妨也。今先問曰。若于第四禪及四空
惑。伹伏不斷。即能起此定者。假使不還果人。後于
所伏之惑不斷不退而生無色上地。然彼下地惑
種尚猶未斷。豈既生上地巳。却乃斷下地惑耶。】

「斷亦無失。如生上者。斷下末那俱生惑故。」

【此先縱答也。謂假使生上却斷下惑。亦無有失。如
生上地證無學者。一時頓斷下九地之末那相應
俱生惑故。蓋六識中俱生煩惱。其相麤顯。故三界
九地種子。次第漸斷。第七識中俱生煩惱。其相細
微。故三界九地種子。須待金剛喻定方能頓斷也。】

「然不還者。對治力強。正潤生位。不起煩惱。但由惑種
潤上地生(又復)。雖所伏惑。有退(起有)不退(起。)而無伏下生
上地義。故無生上却斷下失。」

【此釋伏難。兼正答前問也。釋伏難者。難曰。若得滅
定。後不斷退而生上地。則正生時。豈無潤生煩惱。
今釋之曰。然不還果聖人。對治力強。故潤生位。不
必起於現行煩惱。但由惑種潤上地生耳。正答前
問者。雖滅盡定所伏之惑。有退不退。而六識中修
所斷種。必須斷下方得生上。本無伏下生上地義。
故亦無生上却斷下惑之失也。且如有人于此。巳
斷初禪二禪三禪思惑。又伏第四禪及四空思惑。
而得此定。巳後或起第四禪等思惑。或不起第四
禪等思惑。皆不可知。但必斷盡第四禪思惑種子
方生空處。斷盡空處思惑種子。方生識處。乃至斷
盡無所有處思惑種子。方生非非想處。倘一生中
滅定不退。雖巳永伏非非相想。而第四禪惑種未
斷。命終仍必生于五不還天。萬無徑生四空之理
也。問曰。凡夫外道。但伏下地思惑。亦未曾斷。何故
展轉得生上地。那含聖人。何故伏惑不斷。反不生
上地耶。答曰。凡夫外道。邪見取著。故但伏下地思
惑。即能生于上地。報盡之後。仍復下墜。譬如仰空
射箭。力盡則墮也。那含聖人。巳破見惑。於三界中。
不復取著。但其任運煩惱。未能頓斷。故下地煩惱
漸漸盡時。轉轉寄生上地。以次斷盡上地煩惱。便
出塵界。譬如火不添薪。漸從熄滅也。】

「若諸菩薩。先(于)二乘位(中。)巳得(此)滅(盡)定。後(方)迴心
(向大乘)者(則于)。一切(三賢十聖)位中(皆悉)。能起此定。若不爾者。或
有乃至七地滿心。方能永伏一切煩惱。雖(七地中。猶)未永
斷欲界修(所斷)惑(種子。)而(能)如(彼不還果人)巳斷(惑者一般。亦復)能起
此定。論說巳入遠地菩薩。方能現起滅盡定故(復)。有
(一類利根菩薩。始)從初地。即能永伏一切煩惱。如阿羅漢。彼
(于初地乃至第)十地中。皆起此定。經說菩薩前六地中。亦能
現起滅盡定故。」

【此更就菩薩以判滅定起位也。若不爾者。指未得
滅定先迴心之二乘。一切煩惱。指三界現行思惑。
餘皆可知。二釋二無心定竟。
△三釋睡眠悶絕。】

「無心睡眠與悶絕者。謂有極重睡眠悶絕。令前六識
皆不現行(故亦得無心之名。蓋由)。疲(勞)極(重)等緣所引身位(身勞
頓故。六情闇閉)。違前六識(令不現行。)故名極重睡眠。此(極重)睡眠時。
雖無彼(四不定中眠心所之)體。而由彼(引起。相)似(于)彼。故假說
彼(睡眠之)名(復有感冐)。風熱等緣所引身位。亦違六識(令不現行。)
故名極重悶絕。或此(疲極風熱等緣。)俱是觸處少分(所攝)。」

【二別釋竟。
△三總結。】

「除斯五位。意識恒起。」

【初正明五位竟。
△二釋及與言。】

「(問曰。)正死生時。亦無意識。何故但說五位不行。

有義
(正)死生(位。即以頌中)及與(之)言(而)顯(破曰)。彼說非理。所以者
何(聖教)但說六時名無心故。謂前五位。及(入)無餘依(涅槃
界者。今但)應說死生即悶絕攝。彼(死生)是最極悶絕位故(然頌)。
說及與(之)言(為)。顯五(位)無雜(故耳。又頌但言五位。不說六時無心者。)此
(中欲)顯六識斷巳。後時依本識中(各)自種(子)還起。由此
不說入無餘依(以入無餘依後。則不起故)。」

【釋此為二。初義非。次義正。並可知。
△三判通凡聖。】

「此五位中。異生有四。除在滅定。聖唯後三。於中如來
(及八地以上)自在菩薩。唯得存一。無(極重)睡(眠及)悶(絕)故。」

【凡夫外道。皆名異生。以未證聖法故。不能入滅盡
定。三乘聖人。不入無想定。不生無想天。八地巳上。
得法自在。故無極重睡悶。但有時入滅定耳。巳上
從第二卷中間至此。初分釋三能變相竟。
△二會
三能變俱轉以示二諦三。初總明俱轉。二料簡俱
轉義。三結示二諦。今初。】

「是故八識。一切有情。心與末那。二恒俱轉。若起第六。
則三俱轉。餘隨緣合起一至五。則四俱轉乃至八俱。
是謂略說識俱轉義。」

【一切有情。通指十界聖凡而言之也。餘可知。
△二
料簡俱轉義。共有六番問答。今初番。】

「(問曰。)若一有情(而有)多識俱轉。如何說彼是一有情(答曰)。若
立有情(而是)依識多少(則)。汝(于)無心位。應非有情。又他
分心現在前位。如何可說自分有情。然立有情(或)。依
命根數。或(依)異熟識。俱不違理。彼(命根及異熟識。)俱(是)恒時
唯有一故。」

【他分自分。乃以六道相望而互論也。且如只今為
人。則以人為自分。其餘五道皆名他分。然正為人
時。或忽起天道心。或忽起地獄心等。若但依識多
少而立有情。則正起天道識時。便應名為天道有
情。何故仍名為人道有情耶。餘可例知。命根。即依
色心連持不斷功能假立。異熟識。即第八果報無
記識也。
△第二番問答。】

「(問曰。)一身唯一等無間緣。如何俱時有多識轉(答曰)。既許
此一(等無間緣)引多(後念相應)心所。寧不許此(亦)能引多心(王。)
又誰定言此緣唯一。說多識俱者。許此緣(亦)多故。又
(如)欲(于)一時取多境者。多境現前。寧不頓取(以)。諸根
境等和合(之)力(既是)齊(平。若謂)識(必)前後(次第而)生。不應理
故。又(如諸)心所(之體)性雖無差別。而(著等)類別者。許多俱生
寧不許心異類俱起。又如(水之)浪(鏡之)像。依一起多。故依
一心。多識俱轉。又若不許意(識)與五(識)俱(則意識)。取彼
(五識)所緣(之境)應不明了(喻)。如(獨)散意識(亦但)。緣久滅故。」

【小乘所執七十五法。心法唯一。由前滅心。引生後
心。故云一身唯一等無間緣也。答中先順答。次逆
答。順答者。假使只一等無間緣引生多識。亦復無
過。以彼亦許一等無間引生多心所故。次逆答者。
既許有情各有八識。亦許八識各有等無間緣也。
又汝若不許多識俱轉。則色聲香味觸等多境現。
前。一剎那中寧不頓取。若謂根境雖齊。識有前後。
則不合理。又既許一時有多心所俱生。何獨不許
一時有多心王俱轉。又如水鏡唯一。浪像可多。則
知藏識唯一。轉識可多。又若不許同時意識與五
識俱。則意識起時。前五巳滅。便同獨頭意識緣巳
滅境。如何得明了耶。
△第三番問答。】

「(問曰。)如何(與)五(識)俱。唯一意識。於色等境(乃能)。取一或多
(答曰)。如眼等識。各於自境(亦能)取一或多。此(意識于五塵境取一或多。)
亦(復)何失(以六識之)。相見(二分。)俱有種種相故。」

【復有小乘。妄計有五意識。故難唯一意識。不應頓
取多境。答釋可知。應立量云。同時一意識是有法。
能取多境宗。因云。相見俱有種種相故。喻如一眼
識能取多色等。
△第四番問答。】

「(問曰。)何故諸識同類不俱(答曰)。於自所緣(若不可了。多亦無用。)若可
了者。一巳能了。餘無用故。」

【同類不俱。謂一剎那中。無二眼識並生。乃至無二
藏識並生也。答意可知。
△第五番問答。】

「(問曰。)若爾(則)。五識巳(能各)了自境。何用俱起意識了為(答曰)。
五俱(之)意識(能)。助五(識)令起。非專為了五識所緣(而巳。)
又(意識)於彼(五識)所緣。能明了取。異於眼等(五)識。故非無
用。由此聖教。說彼意識名有分別。五識不爾。」

【五識不爾者。但有自性分別。不同意識更有隨念
計度二種分別也。
△第六番問答。】

「(問曰。)多識俱轉。何不(如心王心所之互)相應(答曰)。非同境故。設同
境者。彼此所依體數異故(喻)。如五根(之與五)識(雖亦同境)。互
不相應。」

【非同境者。眼識以色為境。乃至身識以觸為境也。
難曰。同時意識。與五識既是同境。何不相應。釋曰。
彼此所依體數異故。彼五識依五色根。此意識依
於意根。是一異也。各有自證分。體從自種生。是二
異也。此第六識。與五十一心所。皆得相應。彼前五
識。唯與徧行五。別境五。善十一。根本三。中二。大八
相應。是三異也。喻如五根之與五識。雖亦同境。而
根是色法。識是心法。根為所依。識為能依。根為能
發。識為所發。根但照境。不能了別。識能了別。而無
形像。識屬現量。根屬比量。故不可說如心心所之
和順似一而名相應。二料簡俱轉義竟。
△三結示
二諦。】

「八識自性。不可言定一(以見分)。行相(及)。所依(根。所)緣(境。)相
應(之心所。四義皆)異故。又一(識)滅時。餘(識)不滅故(又七是)。能(熏。八
是)所熏(如此)。等相(亦)各異故(然而)。亦非定異。經說八識如
水波等。無差別故(設使)。定異應非(互為)因果性故(當知)。如幻
事等。無定性故。」

【此結示俗諦也。先明不定一義。次明不定異義。第
八識如水。前七識如波。波之與水。不即不離。不一
不異。因之與果。亦復如是。故總以如幻結成無性。
當知無性之俗。俗不違真也。量云。八識是有法。非
定一異宗。因云。無定性故。喻如幻事。】

「如前所說(三能變)識(六位心所)差別(之)相(且)。依(四俗諦中第二道)理
世俗(說有此事)。非(謂四真諦中第四)真勝義(諦。亦有此差別也。以)真勝義中。
心言絕故。」

【此結示真諦也。心路絕故不可思。言路絕故不可
議。以心言皆悉無性。故名為絕。非是離於心言之
外。別有一箇非心非言境界以為真諦。當知無相
之真。真不違俗。是故第八識如水。前七識如波。真
勝義則如濕性。非波非水。亦不異波水也。四俗諦
者。一假名無實諦。謂軍林瓶車等。二隨事差別諦。
謂三科五蘊等。三方便安立諦。謂苦集滅道等。四
法假名非安立諦。謂二空真理。四真諦者。一體用
顯現諦。即第二俗。二因果差別諦。即第三俗。三依
真顯實諦。即第四俗。四廢詮談旨諦。即一實真如。
前一俗。唯俗非真。後一真。唯真非俗。中間三位。望
後名俗。望前為真。雖云八諦。秖云五位。今所明八
識六位心所。即約隨事差別諦說。亦名為體用顯
現諦。以不同外道餘乘所執我法。故名為理。以不
約平等一實真如法性。故名世俗。】

「如伽他說。心意識八種。俗故相有別。真故相無別。相
所相無故。」

【此結示真俗不二也。不變隨緣。如舉真金而作眾
器。故相有別。隨緣不變。如彼眾器全體即金。故相
無別。以能相所相。本無性故。謂能即非能。所即非
所。故名為無。非離能所之外。更立一箇無能無所
為真諦也。若向此結示中薦取分明。則知性相二
宗。同條共貫。更無兩轍。故宗鏡錄曰。智者大師淨
名疏中問云。今依龍樹之學。何意用天親之義。答。
龍樹天親。豈不同入不二法門乎。今何取捨定執
也。若分別界外結惑生死。及諸行名義。當細尋天
親所作。若觀門遣蕩。安心入道。何過龍樹。故知菩
薩製作。一一關於聖典。故非出自胸臆。廣引證明。
令生聞慧。若不先明識論天親護法等剖析根塵
微細生死。又焉得依龍樹觀門遣蕩。如無差別。無
可圓融。若不先診候察其病源。何以依方施其妙
藥。今時多不就巳仔細推尋。及廣披聖典。教觀俱
昧。理行全虧。唯尚隨語依通。一時遣蕩。拂迹而亦
不泯。歸空而空不亡。以不出法塵。全為影事。殊不
識心王心所。種現根隨。微細根塵。生滅起處。心心
流注。念念現前。如醉如癡。懵無知者。智燈既闇。定
水全枯。未審何門。能得清淨。噫。智者永明。皆於性
相融通若此。而今之學者。猶復膠柱鼓瑟。不知會
歸自心。不亦哀哉。巳上廣明能變三相竟。
△二廣
明所變唯識二。初正明所變。二廣釋外難。初中二。
初結前舉頌。二以論釋成。今初。】

「巳廣分別三能變相。為自所變(相見)二分所依。云何應
知依識所變。假說我法。非別實有。由斯一切唯有識
耶。頌曰。是諸識轉變。分別所分別。由此彼皆無。故一
切唯識。」

【△二以論釋成二。初正釋頌文。二釋小乘難。初中
二。初約見相二分釋。二約轉似外境釋。今初。】

「論曰。是諸識者。謂前所說三能變識及彼心所(以其)。皆
能變似見相二分。立轉變名。所變見分。說名分別(以其)。
能取(于)相(分)故。所變相分。名所分別(以是)。見(分之)所取故。
由此正理(故知)。彼實我法。離識所變皆定非有(以)。離能
(取)所取(之外。)無別物故。非有實物。離(于能所之)二相故。是故
一切有為無為若實若假。皆不離識(然此)。唯(之為)言(但)。為
遮(遣)離識實物。非(并遮遣)不離識(之)心所法等。」

【有為者。心王心所色法及不相應行也。無為者。虗
空擇滅等六無為也。實者。心王心所色法。從緣生
也。假者。不相應行。依於色心分位立也。以要言之。
即是五位百法。言皆不離識者。所謂心王。即識自
相故心所。即識相應故。色法。即二所現故。不相應
行。即三分位故。無為。即四實性故。然唯遮離識實
物非有。非遮相應心所為無。故唯識言。亦攝心所
也。是中唯遮外境非有。識表心及心所非無。即遣
虗存實觀。不云唯相唯見而云唯識。即捨濫留純
觀。不云唯二分而云唯識。即攝末歸本觀。不云唯
心心所。而云唯識。即隱劣顯勝觀。無為即識實性。
亦不離識。乃至如前文云俗故相有別。真故相無
別等。即遣相證性觀也。
△二約轉似外境釋。】

「或轉變者。謂諸內識轉似我法外境相現。此能轉變。
即名分別。虗妄分別為自性故。謂即三界心及心所。
此所執境。名所分別。即所妄執實我法性。由此分別。
變似外境假我法相。彼所分別實我法性。決定皆無。
前引教理巳廣破故。是故一切皆唯有識(但由)。虗妄分
別(而)有(巳)極成故。唯既不遮不離識法。故真空等亦
是有性。由斯遠離增減二邊。唯識義成。契會中道。」

【前引教理。指第一卷及第二卷初廣破我法二執
之文。真空。即圓成實性。等。即依他起性也。實我實
法。名徧計所執性。心及心所。名依他起性。二空真
理。名圓成實性。徧計非有。故無增益之過依圓不
無。故無損減之過。不減不增。是名中道。初正釋頌
文竟。
△二釋小乘難九。初釋唯識所因難。二釋世
事乖宗難。三釋聖教相違難。四釋唯識成空難。五
釋色相非心難。六釋現量違宗難。七釋夢覺相違
難。八釋外取他心難。九釋異境非識難。初中二。初
略問答。二廣問答。今初。】

「(問曰。)由何教理(而)。唯識(之)義(可以證)成(答曰。前文)。豈不巳說。」

【△二廣問答二。初問。二答。今初。】

「雖說(猶)未(顯)了(以前所引教理。但為破于他義。然)。非(是但)破他義(而)。巳
義便(可)成(立。)應更確陳(以)。成此(唯識)教理。」

【△二答為三。初引教。二顯理。三總證。今初。】

「如契經說。三界唯心。又說。所緣唯識所現。又說。諸法
皆不離心。又說。有情隨心垢淨。又說。成就四智菩薩。
能隨悟入唯識無境。一(者了達)相違識相(之)智。謂於一
處。鬼人天等隨業差別。所見各異。境若實有。此(所見差別)
云何(得)成。二(者)無所緣(境而)識(現可得之)智。謂緣過未夢境
像等。非實有境。識現可得。彼境既無(則凡)。餘(現在境)亦(復)
應爾。三(者)自應無倒(之)智。謂愚夫智若得實境。彼應
自然成無顛倒。不由功用。應得解脫(今既不爾。則知所執實境。但是
顛倒妄計)。四(者)隨三(種妙)智(境即隨)轉(之)智(何等為三)。一(知一切境界)隨
(八地巳上心)自在者(妙)智(而)轉(之)智。謂巳證得心自在者。
隨欲轉變地等皆成(假使)。境若實有。如何可變。二(知一切境
界)隨觀察者(妙)智(而)轉(之)智。謂得勝定修法觀者。隨
觀一境。眾相現前(假使)。境若是真。寧隨心轉。三(知一切境界)
隨無分別(妙)智(而)轉(之)智。謂起證實無分別智(則)。一
切境相皆不現前(假使)。境若是實。何容不現。菩薩成就
(此)四智者。於唯識理決定悟入。又伽他說。心意識所
緣。皆非離自性。故我說一切。唯有識無餘。此等聖教。
誠證非一。」

【所引諸教。並皆可知。自性者。即心意識之自體也。

△二顯理。】

「極成眼等識。五隨一故。如餘。不親緣離自色等。」

【宗鏡云。第一比量。成立五塵相分色。皆是五識親
所緣緣。成其唯識義也。量曰。極成眼識是有法。決
不親緣離自識色宗。因云。極成五識中隨一攝故。
喻如餘極成四識。乃至量曰。極成身識是有法。決
不親緣離自識觸宗。因云。極成五識中隨一攝故。
喻如餘極成眼識等。】

「餘識。識故。如眼識等。亦不親緣離自諸法。」

【宗鏡云。第二比量。成立第六識。并闇成立七八二
識。皆緣自之親相分不離於識。是唯識義也。量云。
極成餘識是有法。亦不親緣離自識諸法宗。因云。
是識性故。喻如極成眼識等。此中但言餘識者。以
小乘不許七八二識故。若言七八二識。恐彼不許。
便犯所別不極成過。若只言六識。又不能闇立大
乘第七第八兩識故也。】

「此識所緣。定非離此。二隨一故。如彼能緣。」

【宗鏡云。第三比量。總成立一切親相分不離心體。
得成唯識也。量曰。六識親所緣緣是有法。定不離
六識體宗。因云。見相二分隨一攝故。喻如彼能緣
見分。】

「所緣。法故。如相應法。決定不離心及心所。」

【宗鏡云。第四比量。成立一切疎所緣緣境皆不離
心。得成唯識也。量曰。一切隨自識所緣是有法。決
定不離我之能緣心及心所宗。因云。以是所緣法
故。喻如相應法。言相應法者。即指前來巳成立之
親相分也。此正成立第八識之相分。不離本識。望
前六識。名為疎所緣緣。由彼小乘不許第八。故但
云疎所緣緣。即是六識所托之本質境。乃第八識
親所緣緣。】

「此等正理。誠證非一。」

【結前四量也。二顯理竟。
△三總證。】

「故於唯識。應深信受。我法非有。空識非無。離有離無。
故契中道。」

【我法非有者。以是徧計所執性故。空謂二空真如。
即圓成實性。識。謂心王心所。即依他起性。空識非
無者。以其非所執故。若執空識。亦是徧計。徧計本
自非有。故離有。依圓本自非無。故離無。既離有無。
理絕情謂。故即契中道矣。】

「慈尊依此。說二頌言。虗妄分別(故)有(見相二分。)於此(二分之上
實我實法之)二(決定)都無(即)。此(依他性)中唯有(無我無法真)空(之理。)於
彼(真空理中。)亦有此(依他起性。)故說(有為無為)一切(諸)法(有依圓故)。非空
(無徧計故)。非不空。有無及有故。是則契中道。」

【此引二頌。以證三性圓離有無。契會中道。即是不
思議三諦也。虗妄分別有句。明染分依他是有。即
俗諦也。於此二都無句。明徧計我法本空。即真諦
也。此中唯有空句。明依他中有圓成實。於彼亦有
此句。明圓成實不離依他。蓋是真俗不二。即顯中
道第一義諦體也。故說一切法非空非不空。則一
切法無非中道明矣。有字。即牒第一句。無字。即牒
第二句。及有故。即牒第三第四兩句。一切法有。即
假也。一切法無。即空也。一切法及有故。即中也。故
中論云。因緣所生法。即空即假即中。為令易解。說
空假中。尅實而言。唯一中道以為正體。中道離一
切相。非徧計之所執。即為如實空義。中道即一切
法。具依他之緣起。即如實不空義。雖有空與不空
二義。而體元非空與不空。今既云一切法非空非
不空。則八識一一非空非不空。即是中道。法爾具
足三諦。五十一心所一一非空非不空。即是中道。
法爾具足三諦。十一色法一一非空非不空。即是
中道。法爾具足三諦。二十四種不相應行亦一一
非空非不空。即是中道。法爾具足三諦。六種無為
亦復非空非不空。即是中道。法爾具足三諦。此性
相兩宗血脉關通最顯著處。人都忽而不察。奈之
何哉。】

「此頌且依染(分)依他(而)說。理實亦有淨分依他。」

【染分依他。因緣所生六凡法也。淨分依他。因緣所
生四聖法也。六凡諸法。既巳一一即空假中。四聖
諸法。何獨不然。故曰十界無非即空假中。明文在
茲。奈何不信。初唯識所因難竟。
△二釋世事乖宗
難。】

「(難曰。)若唯內識似外境起。寧見世間情非情物。處時身
用定不定轉(答曰)。如夢境等。應釋此疑。」

【此中自有四難。一者處定。二者時定。三者身不定。
四者依用不定。一處定者。如南山在南。不可以識
令其在北。故非唯識。二時定者。如緣山之識生時。
固自有山。然緣山之識滅時。山不隨滅。故非唯識。
三身不定者。如多人同看燈光。其有翳者。別見五
色重疊。則是虗妄。可名唯識。其無翳者。皆見清光。
則是實境。故非唯識。四作用不定者。復有三難。一
云。如翳眼所見髮蠅等物。即無作用。好眼所見髮
蠅等物。即有作用。無作用者。可名唯識。有作用者。
則是實物。何名唯識。二云。如夢中所得飲食衣服
刀仗毒藥。即無實用。可名唯識。覺時所得。便有實
用。何名唯識。三云。如乾闥婆城。則無實用。甎土城
等。則有實用。虗實各殊。何名唯識。答云如夢境等
者。應引二十頌云。處時定如夢。身不定如鬼。同見
濃河等。如夢損有用。初句。答第一處定第二時定
難。第二第三兩句。答第三身不定難。第四句。答第
四作用不定難也。一釋處定難者。且如夢見有山
在南。夢中之心更緣北時。夢中之山依舊在南。豈
果有山在於夢心之外耶。云釋時定難者。且如夢
見有山。夢中之心緣此山時。山固宛然。夢中之心
不緣山時。山亦仍在。豈果離於夢心實有山耶。三
釋身不定難者。且如一類餓鬼。於恒河處。同見膿
河。雖彼多鬼之所同見。豈實有膿河耶。若知餓鬼
所見膿河。唯是自業所招。自識妄見。則知今人所
見燈火清光。乃至日月星辰。山河國土。窮盡十方
有漏國土。種種依正。皆是同分妄見而巳。豈有識
外實境可得。四釋作用不定難者。且如夢得飲食
刀仗等。即無實用。夢見男女交遘遺失不淨等。即
有實用。既有實無實。皆同一夢境。則汝所云作用
不定。何一非唯識耶。
△三釋聖教相違難。】

「(難曰。)何緣世尊(不但說意法二處。而)說(有)十二處(答曰。彼五根五塵十處。亦)。依
(本)識所變。非別實有(世尊不過)。為(令眾生)入我空(觀。所以)說(此)
六二(之)法(令觀無我。喻)。如(為)遮斷見(故假)。說(相)續有情(今大乘教)。
為(令眾生)入法空(觀。所以)復說唯識。令知外法亦非有故。」

【說十二處。為破我執。元非實法。譬如說續有情。但
為破斷見耳。豈可更計常哉。
△四釋唯識成空難。】

「(難曰。)此唯識性。豈不亦空(設若)。不爾(其義)。如何(答曰。識性)。非所執
故。謂依識變妄執實法(以)。理(推徹。了)不可得。說為法空。
非(謂并)無離言正智所證唯識性故(而)。說為法空(也。)此
識若無。便無俗諦。俗諦無故。真諦亦無。真俗相依而
建立故。撥無二諦。是惡取空。諸佛說為不可治者。應
知諸法有空不空。由此慈尊說前二頌。」

【此中難意。謂由破我故說十二處法。法既即空。則
今由破法執。故說唯識。識豈不亦空耶。答意可知。
恐又難曰。設無此識。亦何不可。故今答曰。此識若
無。便無俗諦。蓋八識及與心所。皆名俗諦。俗依真
立。真依俗顯。譬如色依空住。空依色顯。又如波水
依濕性立。濕性依波水顯。真俗不二之旨。復見於
此。誰云性相不同轍哉。
△五釋色相非心難。】

「(難曰。)若諸色處亦(即以)識為體。何緣乃似色相顯現(又復)。一
類堅住相續而轉(答曰。無始以來。虗妄)。名言熏習(妄作心外堅住相續等想。
依斯)。勢力起故(非有實物可得。然似外色現者)。與染淨法為依處故。謂
此(相分)若無(則便)。應無顛倒(妄執。)便無雜染。亦無淨法。是故
諸識亦似色現。如有頌言。亂相及亂體。應許為色識。
及與非色識。若無餘亦無。」

【無妄執。則無雜染。無雜染。亦無淨法。蓋染淨是對
待法。皆依俗諦建立故也。是故十界染淨。皆名俗
諦。染淨無性。則十界皆空。真俗不二。則十界皆中
明矣。亂相者。指所變之色相。亂體者。指能變之心
體。色識者。指所變之亂相。非色識者。指能變之亂
體。若無餘亦無者。謂若無能變。即無所變。若無所
變。亦無能變也。宗鏡曰。天親唯識論。唯是一識。復
有分別識無分別識。分別識者。是識識。無分別識
者。似塵識。一切法界所有瓶衣車乘等。皆是無分
別識。例得云。復有分別色無分別色。分別色者。如
言光明即是智慧。無分別色。即四大所成色。智旭
曰。分別識者。即頌所謂非色識也。無分別識者。即
頌所謂色識也。色與非色。皆名為識。識外更無他
法。故稱唯識。此成唯識論之正旨也。例得以下。則
以亂體名有分別色。以亂相名無分別色。有分別
無分別。皆名為色。色外更無他法。故稱唯色。此天
台唯色唯香等義所由立也。良由諸法無性。名字
亦空。故得作此妙說。非尋言逐句者所能思議也。
又臨濟大師。依此義而立四句。有時奪人不奪境。
即一切唯色。有時奪境不奪人。即一切唯識。有時
人境俱奪。則色識兩亡。有時人境俱不奪。則色識
宛爾。又智者大師。依此義而立四照。一者智照境。
即有分別識照無分別色也。二者境照智。即有分
別色照無分別識也。三者智照智。即有分別識照
無分別識也。四者境照境。即有分別色照無分別
色也。問曰。智照智者。應是以心緣心。則能緣所緣。
皆有分別。何謂有分別識照無別識耶。答曰。能緣
是見分。故得有分別用。所緣是相分。但托彼心以
為本質。變似心相。譬如鏡中之火。無能燒用。故設
使真帶質境。亦名無分別識耳。
△六釋現量違宗
難。】

「(難曰。)色等外境。分明見證。現量所得。寧撥為無(答曰。五識及同
時意識)。現量證(五塵)時。不執為外。後(念)意(識)分別(計度。)妄生
外想。故現量境(本)。是(識)自相分(以即)。識所變故(大乘)。亦說
為有(惟彼)。意識所執外實色等(乃是)。妄計有故(大乘)。說彼為
無。又色等境(皆是)。非色似色。非外似外。如夢所緣。不可
執為實是外色。」

【△七釋夢覺相違難。】

「(難曰。)若覺時色。皆如夢境。不離識者(譬)。如(有人)從夢(而)覺
(即)。知彼(夢所見色等皆)唯心(現。)何故(今于)覺時。於自(所緣)色境。不
知(皆是)唯識(答曰)。如夢未覺(之時。)不能自知(所見唯心。)要至覺時。
力能追覺(其無心外實境。只今)覺時境色。應知亦爾(與夢相似。)未(到)
真覺(之)位。不能自知(其非實有。)至真覺時。亦能追覺(今既)。未
得真覺(則是)。恒處夢中。故佛說為生死長夜。由斯未了
色境唯識。」

【追覺真覺。皆是入聲。其餘覺字。皆是去聲。真覺有
二。一分真覺。即初地以上。二究竟覺。即妙覺極果。
推而廣之。亦有相似覺。觀行覺。名字覺。唯理即覺。
則是熟睡長夢人也。
△八釋外取他心難。】

「(難曰。)外色實無。可非內識境。他心實有。寧非自所緣(答曰)。
誰說他心非自識境。但不說彼是親所緣。謂(緣他心者。於自
心中。有似他)識(之相分)生時(此所現之似他識相)。無實作用。非如手等
(之能)親執外物(非如)。日等舒光(之能)親照外境。伹如鏡等似
外境現。名了他心。非親能了。親所了者。謂自所變。故
契經言。無有少法能取餘法。但識生時似彼相現。名
取彼物。如緣他心(既必不能親緣。應知緣于)。色等(五塵。)亦爾(不能親緣本質
也)。」

【若達此義。則知諸佛心內眾生之心。名為無漏相
分。眾生心內諸佛之心。名為有漏相分。然諸佛不
能令彼眾生之心即證無漏。眾生亦不能令彼諸
佛之心還成有漏。何有少法能取餘法。不過還取
自相分耳。既不能親緣他心。但緣自所變相。則知
亦決不能親緣五塵本質。伹緣自所變相而巳。既
無外境可緣。而妄於中起貪瞋癡。起諸見慢。大佛
頂經所謂自心取自心。非幻成幻法也。哀哉。
△九
釋異境非識難。】

「(難曰。)既有異境。何名唯識(答曰)。奇哉固執。觸處生疑。豈唯
識教。但說(只)一(箇)識(問曰。若)。不爾(者。其義)如何(答曰)。汝應諦
聽。若唯一識。寧有十方凡聖尊卑因果等別。誰為誰
說。何法何求。」

【此先破執唯一識之過也。六道為凡。三乘及佛為
聖。佛為聖中之尊。三乘為聖中之卑。菩薩為因。佛
地為果。或凡聖各論尊卑。凡聖尊卑各論因果。設
無諸佛。則誰為能說。設無眾生。則誰聽所說。設無
佛說。則以何為法。設無眾生。則何人求法。既無凡
聖尊卑因果。亦無能說所說能求所求。便成畢竟
斷滅。并此一識亦復烏有。豈非大邪見哉。】

「故唯識言。有深意趣(須知)。識(之為)言(乃是)。總顯一切有情。各
有八識。六位心所。所變相見。分位差別。及彼空理所
顯真如。識自相故。識相應故(心心所)。二(之)所變故(前)。三
(種法之)分位故(前)。四(種法之)實性故。如是諸法。皆不離識
(所以)。總立識名(若夫)。唯(之為)言(乃是)。但遮愚夫所執定離諸識
實有色等。」

【此正釋唯識二字之旨趣也。只此識字。收盡五位
百法。一者心法。即是八識。二者心所有法。即是六
位心所。共五十一。三者色法。即是見分所緣相分。
共有十一。四者不相應行法。即是心心所色分位
差別。有二十四。五者無為法。即是我法二空所顯
真如。約義說有六也。八識是識自相。故名為識。心
所是識相應。故亦名識。相見是二所變。故亦名識。
不相應行是三分位。故亦名識。無為是四實性。故
亦名識。心所名識。即隱劣顯勝義。相見名識。即捨
濫留純義。及攝末歸本義。不相應行名識。即遣虗
存實義。無為名識。即遣相證性義。唯遮愚執離識
實有色。等。等取一切我法二執。如前所明也。】

「若如是知唯識教意。便能無倒。善備資糧。速入法空。
證無上覺。救拔含識生死輪迴。非全撥無惡取空者
違背教理。能成是(自利利他大)事。故定應信一切唯識。」

【此結顯唯識教理有大利益也。不執徧計為實。不
撥依圓為無。故能無倒。無倒之智如目。萬行資糧
如足。目足並運。安隱入於法空大清涼地。乃至證
無上覺。盡未來際救度眾生。豈惡取空所能成辦
也哉。初正明所變竟。
△二廣釋外難三。初釋分別
由何難。二釋生死由何難。三釋違經三性難。初中
二。初申難舉頌。二以論釋成。今初。】

「若唯有識。都無外緣。由何而生種種分別。頌曰。由一
切種識。如是如是變。以展轉力故。彼彼分別生。」

【△二以論釋成二。初略解頌文。二廣釋頌義。初中
二。初約染種現。生染分別。二例淨種現。生淨分別。
初中五。初釋第一句。二釋第二句。三釋第三句。四
釋第四句。五總顯頌意。今初。】

「論曰。一切種識。謂(第八)本識中能生(諸法)自果(之)功能差
別。此(差別功能。能)生等流異熟士用增上(四類)果故。名(之為)一
切種(此中)。除離繫(果而不言)者(以離繫果)。非種生故。彼(離繫果。)雖可
(克)證。而非種(子之)果。要(須)現(行)起(于真無漏)道。斷(彼惑)結(方始)得
故(此現起道。雖從無漏種生。望於彼離繫果)。有展轉義(然)。非此(頌中正意)所說
(以)。此(頌但)說能生分別(之)種(子)故。此(分別種。是本識之相分。即以本)識
為體。故立識名。種離本識。無別性故。種識二(字合)言(之者。)
簡(于)非種(非)識。有(現識可名為)識(而)非(是)種(有外種可名為)。種(而)
非(是)識故。又種識(之為)言。顯(本)識中(所持之)種。非(指能)持種
(子之)識(此差別義)。後當說故。」

【△二釋第二句。】

「此識中種(由現識等)。餘緣助故。即便如是轉變。謂從生位。
轉至熟時。顯變種多。重言如是。謂一切種。攝三熏習
共不共等識種盡故。」

【三熏習者。一名言熏習。二我執熏習。三有支熏習。
具如下文所明也。共相識種。能感依報。不共識種。
能感正報。復有共中不共。不共中共。故名為等。具
如大乘止觀廣說。
△三釋第三句。】

「展轉力者。謂八現識及彼相應(心所)相見分等。彼(於種子。亦)
皆互有相助力故。」

【等者。等取不相應行。雖依色心分位假立。自無實
體。亦有相助力也。
△四釋第四句。】

「即(從種生之)現識等。總名分別(皆以)。虗妄分別為自性故。分
別類多。故言彼彼。」

【等者。等取諸心所法。皆能分別故也。此等分別。復
有性受界地現比非量差別不同。故云類多。
△五
總顯頌意。】

「此頌意說。雖無外緣。由本識中有一切種轉變差別。
及以現行八種識等展轉力故。彼彼分別而亦得生。
何假外緣方起分別。」

【初約染種現。生染分別竟。
△二例淨種現。生淨分
別。】

「諸淨法起。應知亦然(依附本識一切)。淨種(轉變差別。及以)現行(淨法)為
緣(助令)生故。」

【諸淨法。謂三乘智果也。初略解頌文竟。
△二廣釋
頌義二。初徵。二釋。今初。】

「所說種現緣生分別。云何應知此緣生相。」

【△二釋二。初正釋緣生。二結斥指廣。初中三。初且
明四緣。二傍論十因。三正示緣生。初又二。初標。二
釋。今初。】

「緣且有四。」

【宗鏡云。因緣。則於有為之門。親辦自果。無間。則為
開導之義。萬有咸生。所緣。則具慮託而方成。約親
疎而俱立。增上則有勝勢力。不障他緣。
△二釋為
四。初釋因緣。二釋等無間緣。三釋所緣緣。四釋增
上緣。今初。】

「一因緣。謂有為法親辦自果。此體有二。一種子。二現
行。」

【感果名因。助生名緣。有為法者。簡非無為。指色心
等。親辦自果為因。兼有助生之義。因即是緣。故名
因緣。種子現行。次文自釋。】

「種子者。謂本識中善染無記諸界地等功能差別。能
引次後自類功能。及起同時自類現果。此(功能差別。)唯望
彼(次後自類及同時現果)是因緣性。」

【此先釋種子為因緣體也。能引次後自類功能。即
種生種義。及起同時自類現果。即種生現義。此二
皆名因緣性。】

「現行者。謂七轉識。及彼相應(心所。)所變相(分)見(分三)性(三)
界(九)地等(但)。除佛果(極)善(與三性中)。極劣無記(之外。)餘(一切法。皆)
熏本識生自類種。此(轉識等。)唯望彼(自類種)是因緣性(問曰
第八何不能熏。答曰)。第八心品(體是所熏。若以之為能熏。則便)。無所熏故(問曰。性界
地等。何亦能熏。答曰)。非簡所依(之自證分)獨能熏故(問曰。何除佛果及劣無記。答曰。
無記)。極微(佛果極)。圓故(所以此二)。不熏成種。」

【此次釋現行為種子之因緣體也。宗鏡云。前五轉
識。能熏阿賴耶相分種子。第六意識。能熏第八相
見二分種子。第七末那。唯熏第八見分種子。又云。
前七識見相二分能熏種。以此二分有作用故。又
云。見分與力。令相分熏種。又見分是自證分與力。
又云。前五識與第八識熏相分種者。但熏內身及
外器實五塵相分種。餘即不熏。以不能緣故。若第
六緣第八見分時。熏得見質二種。皆是心種。即與
第八熏得見分種。又自熏得第六見分種。中間相
分即不熏。若第六緣第八相分時。或熏三種子。謂
自熏得能緣見分種。若現量時。亦自熏得相分五
塵種。又與第八熏得五根塵本質種。然多分只熏
見質二種。第六緣第八三境相分時。只熏根身器
界種。緣種子境。即不熏種。恐犯無窮過故。又云。第
六能緣第八四分。唯熏見相分種者。以內二分。與
見分同是心種。故於見分中攝。又云。第六若緣無
為并不相應行及心所中一分假者。皆不熏本質
種。實者即熏。以緣假法時。但是獨影境故。亦不熏
相分種。其能緣見分種即熏。若第七緣第八見分
熏種者。但熏見質二種。定不熏相分種。其中間相
分。但從兩頭合起。仍通二性。一半從本質上起者。
是無覆性。一半從能緣見分上生者。是有覆性。】

「現行同類展轉相望。皆非因緣(以彼各從)。自種生故。一切
異類展轉相望。亦非因緣。不親生故。有說異類同類
現行展轉相望為因緣者。應知假說。或隨轉門。有唯
說種是因緣性。彼依顯勝。非盡理說。聖說轉識與阿
賴耶。展轉相望為因緣故。」

【此簡示結成因緣義也。先簡同類現行相引。是等
無間。非是因緣。設無種子。則現行不能自引現行。
譬如炷若盡時。前𦦨不能引生後𦦨故也。次簡異
類現行相助。是增上緣。亦非因緣。以其不親生故。
次示或說現行展轉得為因緣。或說唯種是因緣
性。一是隨轉假說。一是但依顯勝。次聖說下。結成
種子現行決定互為因緣。初釋因緣竟。
△二釋等
無間緣。】

「二等無間緣。謂八現識及彼心所。前聚於後自類無
間。等而開導。令彼(後聚自類決)定(得)生。」

【等者。自類也。無間者。中無間隔也。緣者。助生也。八
現識及彼心所。正出緣體。為簡色不相應及無為
法。無有等無間緣義也。心王必有心所與之相應。
和合似一。名之為聚。前後者。顯非同時。自類者。顯
非他類。如前眼識望後眼識。乃名自類。若望耳鼻
識等。即名他類也。】

「多同類種。俱時轉故。如不相應。非此緣攝。由斯八識
非互為緣。」

【此簡種子非等無間緣。并簡異類現識亦非等無
間緣也。且如八識及諸心所。各有種子。與彼現行
俱時而轉。就種生現。得為因緣。現非種引。非等無
間。譬如炷能生𦦨。不能引𦦨。以引後𦦨者。必由前
𦦨故也。故種與現。如不相應。非此等無間緣所攝。
既種與現雖是同類。由其種現異故。便非此緣則
八識現行各各異類。尤不相應。豈容互作等無間
緣哉。】

「心與心所。雖恒俱轉。而相應故。和合似一。不可施設
離別殊異。故得互作等無間緣。」

【此釋伏難也。難曰。種子與現行。以同時故。不為等
無間緣。八識現行。以異類故。亦不為等無間緣。則
心與心所。亦是同時異類俱轉。如何得作等無間
緣耶。今釋之曰。雖恒俱轉。而所依不異。所緣相似。
又必同性。是故相應和合似一。得為等無間緣也。
然但約為緣。則心與心所。便得互作。若約為依。則
又獨指心王。如第四卷中所明。】

「入無餘心。最極微劣。無開導用。又無當起等無間法。
故非此緣。云何知然。論有誠說。若此(前)識等無間。彼
(後)識等決定生。即說此(前識)是彼(後識)等無間緣故。」

【此更簡去入無餘涅槃之最後心。不名為等無間
緣也。以更無當起之法。則無所用其開導故。引證
可知。問曰。若依法華。則無有一人入於二乘涅槃
而滅度者。此云何通。答曰。彼是顯實。此且施權。不
應為難。】

「即依此義。應作是說。阿陀那識。三界九地。皆容互作
等無間緣。下上死生。相開等故。有漏無間。有無漏生。
無漏定無生有漏者。鏡智起巳。必無斷故(無垢)。善(識)與
無記(異熟)相望亦然。」

【此下別約八識以判等無間緣。今先判第八識也。
鏡智。約相應心所。相應心所。有二十一。獨言鏡智
者。智為勝故。善與無記。約第八心王。相望亦然。謂
異熟無間有無垢生。無垢定無生異熟者。】

「(問曰。)此(第八識。在)何界後引生無漏(答曰)。或從色界。或欲界後。
謂諸異生(直發大心)求佛果者。定(於)色界後(身)。引生無漏
(第八淨識。以因行既滿之)後。必生在淨居天上大自在宮。得菩提
故(若夫)。二乘(極果)迴趣大菩提者。定(於)欲界後(身)引生無
漏(第八識。以)迴趣(所)留(生)身。唯(在於)欲界故。彼雖必往大自
在宮。方得成佛。而本願力所留生身。是欲界故。有義。
色界亦有聲聞迴趣大乘願留身者。既與教理俱不
相違。是故聲聞(之)第八無漏。色界心後亦得現前。然
五淨居(天中。)無迴趣者。經不說(生)彼(天者)發大心故。」

【此兼論第八引生無漏之界地也。色界亦有聲聞
迴趣大乘。謂阿那含生色界巳。證阿羅漢。身未入
滅。即留色界之身。以俟功德成滿也。然生五淨居
天。則無迴趣之義。以彼多屬定性聲聞故耳。問曰。
大佛頂經云。從是有頂色邊際中。若於捨心發明
智慧。慧光圓通。便出塵界。成阿羅漢。入菩薩乘。如
是一類。名為迴心大阿羅漢。何故此云經不說彼
發大心耶。答曰。大佛頂經。雖屬方等。然是純明圓
理。故得出塵而為菩薩。成唯識論。雖亦大乘。然是
帶通明別。故入無餘。則無心智。即今所謂大自在
宮得菩提者。亦是帶劣勝應身相。以劣唯閻浮。勝
須華藏。今寄淨居。乃是梵網千釋迦之一耳。起信
論中。亦同此意。理雖圓別。事猶帶通。權實相須。其
旨非淺。聖意難測。但應仰信。】

「第七轉識。三界九地亦容互作等無間緣。隨第八識
生處繫故。有漏無漏。容互相生。十地位中。得相引故。
善與無記。相望亦然。於無記中。染與不染。亦相開導
(以)。生空智果前後位中。得相引故。此欲色界。有漏得
與無漏相生。非無色界(以)。地上菩薩。不生彼(無色界)故。」

【此判第七識之等無間緣也。平等性智相應。名為
無漏。我法二執相應。名為有漏。十地位中。入法空
觀。則名無漏。出法空觀。則名有漏。故互相生。無漏
即是善性。有漏即無記性。故云相望亦然。又我法
二執相應。名為有覆。亦名為染。伏斷我執。伹與法
執相應。名為無覆。亦名不染。初二三果聖人。入生
空觀位中。則名不染。未入之前。巳出之後。則名為
染。故亦互相引也。鈍根二乘。得生無色。以厭色故。
地上菩薩。不生無色。以無益故。然菩薩若證二十
五王三昧。亦必應現無色。今亦依權說耳。】

「第六轉識。三界九地有漏無漏善不善等。各容互作
等無間緣。潤生位等。更相引故。初起無漏。唯(在)色界
後(心以)決擇分善。唯(在)色界(有)故。」

【此判第六識之等無間緣也。二空觀智。皆名無漏。
無漏唯善。我執相應。名為有漏。有漏則有善。惡。有
覆。無覆不同。然皆互相引生。決擇分善。即煖等四
加行位所修善根。要依四禪。方發無漏。故云唯色
界後。所謂因定發慧也。然人中若能成就四禪。即
名四禪後心。非謂必生四禪天上。】

「眼耳身識(于欲色)。二界(雜居離生)二地。鼻舌兩識(唯于)。一(欲)界
一(雜居)地(各以)。自類互作等無間緣。善等相望。應知亦爾。
有義。五識有漏無漏。自類互作等無間緣。未成佛時。
容互起故。有義。無漏(五識在於)有漏(五識)後起。非無漏(五識之)
後容起有漏(五識。以)無漏五識。非佛無故。彼(因位中之)五色
根定有漏故(以根)是異熟識(之)相分攝故(若謂)。有漏不共
必俱同境(之五)根(而能)發無漏(五)識。理不相應故。此二於
境明昧異故。」

【此判前五識之等無間緣也。互作。謂六道相望。善
等。即三性差別。次釋有漏無漏。有兩家解。初義非。
次義正。明昧異者。無漏根發成所作智相應五識。
則於境明。有漏根發有漏五識。不論善惡無記。皆
於境昧也。二釋等無間緣竟。
△三釋所緣緣。】

「三所緣緣。謂若有法。是帶巳相。心或相應所慮所托。
此體有二。一親。二疎。」

【帶彼相起。故名所緣。助生於識。故復名緣。謂若有
法者。即能為生緣義。簡徧計所執。其體是無。縱是
所緣。而無緣義也。是帶巳相者。即顯是所緣義。簡
根及種子識無其相。雖得為緣。而非所緣也。具此
有法帶相二義。名所緣緣。而心王與心所之或相
應者。以此為所慮處。即以此為所托處。所慮故名
為所緣。所托故復名為緣。宗鏡云。一有所慮非所
托。即徧計妄執我法等是。以無體故。二有所托非
所慮。即鏡水所照物等是。以鏡水非能慮故。三俱
句。即一切所緣緣實相分是。四俱非。即除鏡水等
所照外。餘不緣者是。】

「若(此相分。)與能緣(之見分同一所依)體不相離。是見分等內所
慮託。應知彼是親所緣緣。」

【此先釋親所緣緣也。體不相離。謂四分唯是一體。
宗鏡云。一有親所緣緣。從質及心變起。即五識緣
五塵相分是。二有親所緣緣。但從心變。不仗質起
即第八緣三境相分是。三有親所緣緣。不由心變。
亦不由質起。即根本智所證真如是。四有親所緣
緣而非相分。即內二分互相緣是。】

「若(此本質。)與能緣(之見分)。體雖相離(然借)。為質能起內所慮
託。應知彼是疎所緣緣。」

【此次釋疎所緣緣也。】

「親所緣緣(但是)。能緣(之心決定)皆有(以)。離內所慮託。必不生
(於能緣心)故。疎所緣緣。能緣(之心)或有(不定。以)。離外所慮託。亦
得生(於能緣心)故。」

【此即第二卷所謂自心內法一切皆有。自心外法
或有或無也。宗鏡云。一有本質相分是實性境。即
前五識。及明了意識初念。并少分獨頭意識是。二
有本質相分是假。即有質獨影及帶質境是。三無
質相分是假。即無質獨影是。四無質相分是實性
境。即第八心王緣三境。及本智緣真如是(真如即是實相。
故名為相。而根本智非有相分也)。又云。帶有二義。一者挾帶。二者
變帶。相亦二義。一者體相。二者相狀。若根本智緣
真如。是挾帶體相而緣。是所緣緣。乃至內二分相
緣。及自證分緣見分。亦是挾帶體相。名所緣緣。若
有漏心心所。及無漏後得智見分緣境之時。變相
而緣。不論有質無質。皆是變帶相狀。名所緣緣。又
云。但是相分。皆名變帶。若不變相分。直附境體。即
名挾帶。】

「第八心品。有義。唯有親所緣緣。隨業因力任運變故。
有義。亦定有疎所緣緣。要仗他變質自方變故。有義。
二說俱不應理。自他身土。可互受用。他所變者為自
質故(則初家惟有親所緣緣不應理也)。自種於他無受用理。他變為
此。不應理故(則次家定有疎所緣緣亦非理也。且一切有情。法爾有五性差別)。非諸
有情種皆等故。應說此(第八心)品(其)。疎所緣緣(于未轉巳轉等
凡)。一切位中。有無不定。」

【此下別約八識。判所緣緣親疎有無之義。今先判
第八識也。有三家解。第三為正。未轉位中。根身種
子。定無疎所緣緣。器界及他人浮塵根身。得有疎
所緣緣。巳轉位中。鏡智緣真。定無疎所緣緣。鏡智
緣俗。得有疎所緣緣。又緣現在。則有本質。若緣過
未。則無本質。故云有無不定。】

「第七心品。未轉依位。是俱生(我法二執)故。必仗(第八識之見分以為)
外質。故亦定有疎所緣緣。巳轉依位。此非定有(若緣淨識
為無我境。仍有疎所緣緣。若)。緣真如(及過未)等(則便)。無外質故。

第六
心品。行相猛利。於一切(聖凡)位(中。皆)能自在(而)轉(故其)。所仗
外質。或有或無(當知)。疎所緣緣。有無不定。

前五心品。
未轉依位。麤鈍劣故。必仗外質(五塵性境。)故亦定有疎所
緣緣。巳轉依位。此非定有(成所作智。通)。緣過未等(法。)無外
質故。」

【此判前七轉識所緣緣親疎有無之義也。或有外
質。指同時意識。或無外質。指獨頭意識。餘可知。三
釋所緣緣竟。
△四釋增上緣。】

「四增上緣。謂若有法。有勝勢用。能於餘法或順或違
(俱能為緣。是故名增上緣)。雖前三緣。亦是增上。而今第四。除彼(前三。
收)取(其)餘。為顯諸緣差別相故。此順違(之勝勢)用。於四
處轉(謂)。生住成得四事別故。」

【有法。亦指有體之法也。或自有體。或依色心分位
假立。即以色心等法為體。均是依他起性。非同徧
計所執。故名有法。由此法故。未生諸法。或順令生。
或復違令不生。巳生諸法。或順令住。或復違令不
住。未成諸法。或順令成。或復違令不成。未得諸法。
或順令得。或復違令不得。故名為增上緣。】

「然增上用。隨事雖多。而勝顯者。唯二十二。應知即是
二十二根。」

【一眼根。二耳根。三鼻根。四舌根。五身根(此五名五色根)。六
男根。七女根。八命根。九意根。十苦根。十一樂根。十
二憂根。十三喜根。十四捨根(此五名五受根)。十五信根。十
六進根。十七念根。十八定根。十九慧根(此五名五善根)。二
十未知當知根。二十一巳知根。二十二具知根(此三
名三無漏根)。】

「前五色根。以本識等所變眼等淨色為性。」

【識等。等取自種子。眼等。等取耳鼻舌身。淨色謂清
淨四大。即第八識上色之功能。非外所造。非同麤
顯色香味觸。可得見嗅甞觸。但是比量所知而巳。】

「男女二根。身根所攝。故即以彼(身根之)少分為性。命根。
但依本識親種分位假立。非別有性(等無間)。意根。總以
八識為性。」

【若八識自類心心所聚。前望於後。即是等無間緣
所攝。今不論自類他類。總於後念諸心心所生住
成得有順違用。故總立為增上緣之意根。】

「五受根。如應各(以)自受為性。信等五根。即以(善心所中)信
等及(別境中之)善念等而為自性。」

【苦樂憂喜捨五受。即五受根體性。善中信勤。別境
中善念善定善慧。即五根體性。此五善根。且指有
漏善言之也。】

「未知當知根。位有三種。一根本位。謂在見道(十五心中。唯)
除(最)後(第十六心之一)剎那(以第十六剎那)。無所未知可當知故(即屬
巳知根攝)。二加行位。謂煖頂忍世第一法。近能引發根本
位故。三資糧位。謂從為(欲)得諦(而修)現觀故。發起決定
勝善法欲。乃至未得順決擇分(巳前)所有善根。名資糧
位。能遠資生根本位故。於此三位信等五根(及)意(根)
喜(根)樂(根)捨(根。合)為此(未知當知)根性(然在)。加行等位。於後勝
法求證愁慼。亦有憂根(但以)。非正善根。故多不說。」

【見道一十五心之中。所有信進念定慧意喜樂捨。
正屬無漏。以是出世無間道故。未證解脫。故名未
知。無間必證。故名當知。故以此為未知當知根本
位也。加行近能引發此位。資糧遠能資生此位。雖
所修者。猶是有漏五善根等。而有漏善為增上緣。
助熏本有無漏信等種子。指彼無漏法爾種子。在
於資糧加行位中。得有漏善所資熏故。漸漸增長
成熟。將來必得發真無漏現行。是故名為未知當
知無漏善根。】

「前三無色有此根者。有勝見道傍修得故。或二乘位
迴趣大者。為證法空。地前亦起。九地所攝生空無漏。
彼皆菩薩此根攝故。菩薩見道。亦有此根。伹說地前。
以時促故。」

【若論未知當知根。正於四禪中有。以初果見道。必
依第四禪故。然除非非想天。前三無色界天亦得
有此根者。謂有一類勝見道人。雖依四禪而發無
漏。亦能傍修得上三定。故於空處識處無所有處。
亦有未知當知根也。又二乘所證三界九地生空
無漏。雖分未知巳知具知三根差別。而以菩薩視
之。則皆屬未知根攝。以未證法空故。是故二乘迴
趣大者。雖巳具證三界九地所證生空無漏。而法
執未伏。猶屬資糧位攝。今為證法空故。地前亦起
此未知當知根也。菩薩見道下。釋疑。謂有疑曰。聲
聞見道一十五心。猶名為未知當知根之根本位。
直俟十六心滿。方名為巳知根。何故菩薩之未知
當知根。但說在地前耶。今釋之曰。菩薩在於無間
道中。理應亦有此根。而但說地前者。以菩薩見道
之時促故。蓋聲聞見道。須觀苦集滅道四安立諦。
歷下上界。便有八諦。故有八忍八智一十六心。名
為十六剎那。其時則長。菩薩見道。惟觀真如非安
立諦。雖多剎那。事方究竟。而相等故。總說一心。其
時則促也。】

「始從見道最後剎那。乃至金剛喻定。所有信等無漏
九根。皆是巳知根性。未離欲者。於上解脫求證愁慼。
亦有憂根。非正善根。故多不說。」

【二乘第十六心證預流果。菩薩無分別智登歡喜
地。皆名見道最後剎那。那含最後心。等覺最後心。
皆名金剛喻定。二乘巳證我空真如。菩薩巳證法
空真如。故皆名巳知根。不說憂根之義。如文可知。】

「諸無學位無漏九根。一切皆是具知根性。」

【羅漢。支佛。圓證生空。諸佛如來。圓證法空。故皆名
具知根也。八地巳上。亦名無學。望於二乘。則名具
知。望於如來。猶名巳知。】

「有頂雖有遊觀無漏。而不明利。非後三根。」

【此釋疑也。疑曰。若但前三無色得有三無漏根。則
有頂非非想天。亦可遊觀無漏而入滅定。何無二
十二根之後三根耶。故今釋曰。雖依。有頂遊觀無
漏。得入滅定。然此滅定。由止息想作意為先。但使
勞慮不行。而不明利。蓋欲斷惑證真。必須無漏現
觀。今入滅盡定者。前六轉識一總不行。非可依之
斷惑證理。以其無勝勢用。故非無漏三根也。大佛
頂經云。現前雖成九次第定。不得漏盡成阿羅漢。
正是此意。是故若欲盡漏。須修勝生空觀。】

「二十二根自性如是。諸餘門義。如論應知。」

【謂業用。假實。乃至界繫等餘門分別。並如瑜伽地
論五十七卷中廣明也。初且明四緣竟。】

成唯識論觀心法要卷第七

成唯識論觀心法要卷第八
蕅益沙門　智旭　述

【△二傍論十因三。初明依處立因。二明依處攝因。
三明因緣依處得果。初中二。初標徵。二正釋。今初。】

「如是四緣。依十五處義差別故。立為十因。云何此(十因)
依十五處立。」

【宗鏡云。十因者。隨說因。為諸法先導之門。觀待因。
了現得作用之事。牽引因。則令成自果。攝受因。則
能攝萬緣。生起因。令萬類能生。引發因。使諸果成
辦。定異因。則種類各別。同事因。則體總一如。相違
因。能起障礙之門。不違因。隨順緣生之理。
△二正
釋二。初明十因依十五處立。二以二因攝上十因。
初中十。初隨說因依於語依處立(至)。十不相違因。
依於不障礙依處立。今初。】

「一語依處。謂(有一)法(必有一)名(如名取相之)想。所起語(言之)性。即
依此處立隨說因。謂依此語。隨見聞等說諸義故。此
即(以)能說(之語。)為所說(諸義之)因。有論說此(隨說因)是名想
見。由如名字取相執著。隨起說故。若依彼(論所)說。便(可以)
顯此因是語依處。」

【有論。指集論也。餘可知。
△二觀待因。依於領受依
處立。】

「二領受依處。謂所觀待(有)。能(受)所受(之)性。即依此處
立觀待因。謂觀待此(能受所受。)令彼諸事或生或住或成
或得(故)。此(領受依處)是彼觀待因。」

【能所受者。如手為能受。所持之物為所受等。舉業
時萟為能受。科名甲第為所受等。乃至淨業為能
受。淨土為所受等。觀待所受之果。乃立能受之因。
令彼舉業淨業等事。未生者生。巳生者住。未成者
成。未得者得也。
△三牽引因。依於習氣依處立。】

「三習氣依處。謂(於)內外種未成熟位。即依此處立牽
引因。謂能牽引遠自果故。」

【內種。謂不共種。外種。謂共種也。由此習氣相續相
牽。令後自果漸漸成熟。即種引種令不斷絕。名牽
引因。
△四生起因。依於有潤種子依處立。】

「四(三)有潤(生)種子依處。謂內外種巳成熟位。即依此
處立生起因。謂能生起近自果故。」

【謂三有種子。巳經愛取所潤。故能近生自果。名生
起因。
△五攝受因。依於六依處立。】

「五無間滅依處。謂心心所等無間緣。

六境界依處。
謂心心所(之)所緣緣。

七根依處。謂心心所所依六
根。

八作用依處。謂於所作業(一切)作具(之)作用。即除
種子(之外。所有)餘助現緣(皆名作具)。

九士用依處。謂於所作
業(一切能)作者(之)作用。即除種子(之外。所有)餘作現緣(皆名作者)。

十真實見依處。謂無漏見(唯)。除引自種(外。但)於無漏
法能助引證(者。皆名為真實見)。

總依此六(處)立攝受因。謂
攝受(前)五(能)。辦(世間)有漏法。具攝受六(能)。辦(出世)無漏(法)
故。」

【△六引發因。依於隨順依處立。】

「十一隨順依處。謂無記(法)染(法)善(法之)現(行)種(子一切)諸
行。能隨順同類勝品諸法。即依此處立引發因謂能
引起同類勝(無記勝染勝善)行。及能引得無為法故。」

【無記引發無記。染引發染。善引發善。後倍於前。故
名勝品。善又兼能引得無為。以無為性。雖自平等。
由善品力滅無記染性乃顯現故也。
△七定異因。
依於差別功能依處立。】

「十二差別功能依處。謂有為法。各於自果有能起(能)
證差別勢力(望所生果不相雜亂)。即依此處立定異因。謂各能
生自界等果。及各能得自界果故。」

【差別功能。即色心等各別種子。且約十八界言。根
定非塵等。塵定非識等。識定非根等。又眼定非耳
等。色定非聲等。眼識定非耳識等。各自種子。各於
自果能生能住能成能得。故名為定異因。文中但
舉生得。影略住成也。
△八同事因。依於和合依處
立。】

「十三和合依處。謂從(第二)領受(依處)乃至(第十二)差別功能
依處。於所生住成得果中有和合力。即依此處立同
事因。謂從(第二)觀待(因)乃至(第七)定異(因。)皆同生等一事
業故。」

【合前十一依處。總名和合依處。合前六因。總名同
事因也。以同一生果住果成果得果之事業故。
△
九相違因。依於障礙依處立。】

「十四障礙依處。謂於生住成得果中能障礙法。即依
此處立相違因。謂彼能違生等事故。」

【如染能障淨。淨亦障染。有漏能障無漏。無漏亦障
有漏。皆名為相違因。
△十不相違因。依於不障礙
依處立。】

「十五不障礙依處。謂於生住成得事中不障礙法。即
依此處立不相違因。謂彼不違生等事故。」

【不必增上相助。但令不相障礙。即名不相違因也。
初明十因依十五處立竟。
△二以二因攝上十因
二。初標。二釋。今初。】

「如是十因。二因所攝。一能生。二方便。」

【△二釋為二。初通攝。二局攝。初中二。初引菩薩地。
二引有尋等地。皆瑜伽論十七地中之名也。初又
二。初引文。二釋義。今初。】

「菩薩地說。牽引種子。生起種子。名能生因。所餘諸因。
方便因攝。」

【△二釋義。】

「此(菩薩地。乃)說牽引生起引發定異同事不相違(凡六因)中
諸因緣種(各有生熟之別。若在)。未成熟位。名牽引種(若至)。巳成熟
位。名生起種。彼(上文所說)六因中(之)諸因緣種。皆攝在此
(菩薩地所說牽引生起)二位中故。雖有現起(亦)是能生因。如(彼隨
說觀待攝受相違)四因(之)中(皆有能)。生自種(子)者。而多間斷(所以)。
此(菩薩地)略不說(之。)或(四因中現起之行。能)親辦(種)果(者。雖是現行。)亦
立種名。如說現行穀麥等(亦得名為)種(故)所餘因。謂初(隨說)
二(觀待)五(攝受)九(相違)及(牽引等)六因中(之)非因緣法(此等)。皆是
生(因緣種)熟因緣種(之)餘。故總說為方便因攝。非(可謂)此
(菩薩地中牽引生起)二種。唯屬彼(前所說十因中之牽引生起)二因(以)。餘(引
發定異同事不相違)四因(之)中(亦)。有因緣種故。非唯彼(前所說十因之)
八(一概)。名所餘因(以)。彼(前所說牽引生起)二因(之中。)亦有非因緣
種故。」

【菩薩地中所說牽引種子生起種子。其名雖同十
因中之三牽引因四生起因。而義有異。故特釋之。

△二引有尋等地二。初引文。二釋義。今初。】

「有尋等地。說(唯)生起因是能生因。餘(皆)方便(因)攝。」

【△二釋義。】

「此文意說(牽引等)六因中(若)現(行若)種(子但)是因緣(攝)者。皆
名(為)生起因。能親生起自類果故。此所餘因。皆方便
攝。非(可謂)此(有尋等地所說)生起(之因。)唯屬彼(前所說十因中之生起)因(以)。
餘五因中(亦)。有因緣故。非唯彼(前所說十因中之餘)九。名所餘
因(以)。彼(前所說)生起因中(亦)。有非因緣故。」

【有尋等地所說生起因。其名亦同十因中之生起
因。而義亦異。故特釋之。初通攝竟。
△二局攝。】

「或菩薩地所說牽引(種子)生起種子。即彼(十因中所說牽引生起)
二因。所餘諸因。即彼(十因中之)餘八。雖(牽引生起)二因(之)內(亦)。
有非能生因。而因緣種勝。顯故偏說。雖餘因內(亦)。有
非方便因。而增上者多。顯故偏說。

有尋等地說生
起因是能生因。餘(皆是)方便者(亦可此中所說)。生起。即是彼(十因
中之)生起因(此中所說)餘因。應知即彼(十因中之)餘九。雖生起中
(亦)。有非因緣種。而去果近親。顯故偏說。雖牽引中。亦
(必)有因緣種。而去果遠疎。隱故不說。餘(九皆)方便攝。准
上應知。」

【准上應知。謂九因內。雖有非方便因。而增上者多。
顯故偏說也。初明依處立因竟。
△二明依處攝因。
二。初問。二答。今初。】

「所說四緣。依何處立。復如何攝十因二因。」

【一問四緣依處。二問四緣攝因也。
△二答為二。初
答四緣依十五處。二答四緣攝十因二因。今初。】

「論說因緣。依種子(依處)立。依無間滅(依處。而)立等無間(緣。)
依境界(依處。而)立所緣(緣)依所餘(依處。而)立增上(緣)。」

【此引論正答也。下復申明通攝局攝。】

「此中(所言)種子。即是三(習氣依處。)四(有潤種子依處。)十一(隨順依處。)十二
(差別功能依處。)十三(和合依處。)十五(不障礙依處如是)六依處中(之)因緣
種攝。雖(於)現(起之初語依處。二領受依處。五無間滅依處。九士用依處。如是)四處亦
有因緣。而多間斷(是故)。此略不說。或彼(現行)。亦能親辦自
(種子)果。如外麥等。亦立種名。」

【此明因緣依種子立。約通攝也。】

「或(此中)種子(之)言。唯屬第四(有潤種子依虗。)親疎隱顯。取捨如
前。」

【此明因緣依種子立。約局攝也。准前局攝義可知。】

「言無間滅(依處及)境界(依)處者。應知總顯(等無間及所緣)二緣
(之)依處。非唯五(無間滅依處)六(境界依處定屬二緣。以)餘(十三種)依處
中。亦有中間(等無間及所緣)二緣義故。」

【此明依無間滅立等無間。依境界立所緣。亦有通
攝義也。】

「或(此所言無間滅及境界者。)唯(指)五六。餘處雖有。而少隱故。略不
說之。」

【此明無間滅及境界。亦有局攝義也。增上緣寬。故
不必辨。勝答四緣依十五處竟。
△二答四緣攝十
因二因。】

「論說(四緣中之)因緣(即二因中之)。能生因攝(四緣中之)。增上緣性。即
(二因中之)方便因(四緣)。中間(之等無間及所緣)二緣(即十因中第五)。攝受因
攝。雖方便(因)內。具後三緣。而增上(緣)多。故此偏說。餘
(九)因(中)亦有中間二緣。然(唯)攝受(因)中。顯故偏說。初
能生(因)攝(因緣義。)進退如前。」

【既知十因攝歸二因。則知四緣亦二因攝。既知二
因可攝十因。則知四緣亦攝十因。若以四緣對二
因。則因緣是能生因。餘三皆方便因也。若以四緣
對十因。則因緣攝彼能生。等無間及所緣緣攝彼
攝受。增上攝彼餘八。然亦各各有通有局。如前進
退可思。二明依處攝因竟。
△三明因緣依處得果
二。初問。二答。今初。】

「所說因緣。必應有果。此果有幾。依何處得。」

【一問因緣得果。二問果數有幾。三問果之依處。
△
二答三。初明果唯五數。二答依處得果。三答因緣
得果。今初。】

「果有五種。一者異熟。謂(前六識所作)有漏善及不善法(引滿
二業)。所招自相續(之真異熟。及)異熟生無記(總名為異熟果)。」

【異熟凡有四義。一異時而熟。謂受果時。非造因時。
二異性而熟。謂因通善惡。果唯無記。三異類而熟。
謂一趣造業。五趣受報。四異聖而熟。謂依二障種
子建立。言有漏者。簡無漏善不招異熟果也。由發
業無明所造善及不善。名為引業。能招總報。名真
異熟。由潤生無明所造善及不善。名為滿業。能招
別報。名異熟生。真異熟。即第八果報識體。異熟生。
即報得諸心心所諸根器界種種差別。此真異熟
及異熟生。同屬無記性攝。依此復起善惡。而體非
善惡故。】

「二者等流。謂習善等(三性)所引同類。或似先業(而)後果
隨轉。」

【平等流類。故名等流。然有二種。一真。二似。一真等
流者。前世習善。今亦生而好善。前世習惡。今亦生
而喜惡。或施或慳。或淨或染。或忍或瞋。或進或懈。
或定或散。或智或愚。或信不信。或貪無貪。或慚無
慚。或害不害等。無量差別。生性即然。不假熏習。皆
真等流也。二似等流者。夙世慈心不害。今感長壽
無病。夙世損害眾生。今感短命多病。夙世不慳不
貪。今感富饒安樂。夙世慳貪偷竊。今感貧窮失脫。
夙世不犯外色。今感眷屬貞良。夙世多犯邪婬。今
感妻孥邪僻。夙世實語義語軟語和合。今感口氣
香潔。發言誠證。聲音清朗。辨才不斷。夙世妄言綺
語惡口兩舌。今感謇喫瘖瘂。言無人信等。種種後
果。並隨先業而轉。皆似等流也。】

「三者離繫。謂無漏道斷障所證善無為法。」

【無為法性。無去來今。由二障故。令不顯現。生空法
空二觀。名無漏道。以無漏道斷二障種。則證二空
所顯真如。以出纏故。名離繫果。二乘斷煩惱障。離
分段繫。大乘斷所知障。離變易繫也。】

「四者士用。謂諸作者假諸作具所辦事業。」

【作者名為士。即士農工商等是也。作具名為用。即
文筆學問器。械伎術等是也。所辦事業名為果。即
功名富貴穀麥器物等是也。】

「五者增上。謂除前四(果外。其)餘所得(之)果。」

【如眼識是眼根之增上果。耳識是耳根之增上果。
乃至身不散壞。是命根之增上果等。宗鏡云。異熟
則因生果熟。異時而成。等流則因果性同。流類無
濫。增上則力用殊勝。能助他緣。士用則功業所成。
能獲財利。離繫則斷障證真。超諸漏縛。初明果唯
五數竟。
△二答依處得果三。初引文。二約通釋。三
約局釋。今初。】

「瑜伽等說。習氣依處。得異熟果。隨順依處。得等流果。
真見依處。得離繫果。士用依處。得士用果。所餘依處。
得增上果。」

【△二約通釋。】

「(當知此中)習氣處言(乃通)。顯諸依處感異熟果一切功能(不單
指習氣依處)。隨順處言(乃通)。顯諸依處引等流果一切功能
(不單指隨順依處)。真見處言(乃通)。顯諸依處證離繫果一切功
能(不單指真見依處)。士用處言(乃通)。顯諸依處招士用果一切
功能(不單指士用依處)。所餘處言(乃通)。顯諸依處得增上果一
切功能(不盡收餘十一依處)。不爾便應(所餘處言)太寬(習氣隨順真見士用處言)。
太狹。」

【△三約局釋。】

「或(此中所言)習氣者。唯屬第三(習氣依處。)雖異熟因。餘處亦有。
此(習氣依)處亦有非異熟因。而異熟因。去果相遠。習氣
亦爾。故此偏說(此言)。隨順。唯屬第十一(隨順依)處。雖等流
果。餘處亦得。此(隨順依)處亦得非等流果。而此(等流)因招
(善惡)勝行相顯。隨順亦爾。故偏說之(此中)。真見處言。唯詮
第十(真見依處)雖證離繫。餘處亦能。此(真見依)處亦能得非
離繫(之果。)而此(真見)證離繫相。顯故偏說(此中)。士用處言。唯
詮第九(士用依處。)雖士用果。餘處亦招。此(士用依)處亦能招
增上等。而名相顯。是故偏說(此中)。所餘(處言。)唯屬餘十一
處。雖十一處。亦得餘果。招增上果。餘(四依)處亦能。而此
十一。多招增上。餘(四依處。)巳顯餘(之四果。)故此偏說。」

【文義並顯可知。二答依處得果竟。
△三答因緣得果。】

「如是即說此五果中。若異熟果(則以)。牽引生起定異同
事不相違(之五)因。增上緣(之一緣而)得。若等流果(則以)。牽引生
起攝受引發定異同事不相違(之七)因。初(因緣)後(增上之二)緣
(而)得。若離繫果(則以)。攝受引發定異同事不相違(之五)因。
增上緣(之一緣而)得。若士用果。有義(以)。觀待攝受同事不
相違(之四)因。增上緣(之一緣而)得。有義(以)。觀待牽引生起攝
受引發定異同事不相違(之八)因(但)。除所緣緣(之一緣。以)餘
三緣(而)得。若增上果。十因四緣一切容得。」

【士用果中二義。第二為正。餘可知。二傍論十因竟。

△三正示緣生二。初結前起後。二釋緣生相。今初。】

「傍論巳了。應辯正論。」

【△二釋緣生相二。初明種現生分別。二明現種生
種子。初中二。初明前半頌種生分別。二明後半頌
現起分別。今初。】

「本識中種。容作三緣生現分別。除等無間。謂(八識)各(有)
親種。是彼(八識現行之親)因緣(即此種子。是第八識之相分故)。為所緣緣於
能緣者。若(此識)種於彼(現識)有能助力。或不障礙(即皆)。是增
上緣。生淨現行。應知亦爾。」

【初本識中種下。先明生染分別。次生淨現行下。例
明生淨分別也。除等無間者。唯依現識前後相望。
立此緣故。言能緣者。即指第八識及相應五心所
之見分。
△二明後半頌現起分別二。初明染分別。
二明淨分別。初中二。初總標。二別釋。今初。】

「現起分別展轉相望。容作三緣。無因緣故。」

【一者種引種。二者種生現。三者現熏種。皆有因緣
義。今以現望現。故無因緣義也。
△二別釋五。初約
有情自他相望。二約自八識展轉相望。三約自類
前後相望。四約同聚心心所相望。五約同體四分
相望。今初。】

「謂有情類自他展轉。容作(增上及所緣之)二緣。除等無間。」

【△二約自八識展轉相望。】

「自八識聚展轉相望。定有增上緣。必無等無間。所緣
緣義。或有或無(第)。八於(前)七有(所緣緣義。謂第七緣八之見分。前五緣八
之相分。第六通緣八之見相二分故。若前)七於(第)八(則)無(所緣緣義。以)餘七非
八所仗質故。第七於(前)六。五(識)無(所緣緣義。以五識不緣第七識故。唯)
一(第六識)有(緣第七之義。)餘六(識)於彼(第七識。)一切皆無(以第七不
緣前六故)。第六於(前)五(識。)無(所緣緣義。)餘五(識)於彼(第六識)有(所緣
緣義。)五識唯託第八(識之)相(分為本質)故(所以不緣第六識也)。」

【△三約自類前後相望。】

「自類前後。第六容三(惟除因緣)。餘(第八第七前五。皆更)除所緣(以但)。取
現境故(若)。許五(識)後(念)見(分得)緣前(念之)相(分)者(則)。五(與)
七(自類)前後亦有三緣。前七(轉識)於(第)八(識。)所緣(緣義亦可)容
有(以前七現行)。能熏成彼(第八識中)相見種故。」

【初正釋自類相望。次前七於八下。復追補展轉相
望中未盡之義也。若論餘七非八所仗質義。則無
疎所緣緣。若論現行熏種子義。則亦容有疎所緣
緣。以種子由現行之所熏變。不異相分仗本質而
得變起故。
△四約同聚心心所相望。】

「同聚異體展轉相望。唯有增上。諸相應法。所仗質同。
不相緣故。或依見分。說不相緣(若)。依相分(而)說(亦得)。有
相緣義。謂諸相分。互為質起。如(第八)識中種(子是相分。)為觸
等(五心所)相(分之本)質(若)。不爾(者生)無色(界。既無身器。)彼(觸等五心所)
應無(所緣)境故。設許(無色界亦)變(為定果)色(然觸等五)。亦定緣種(子而
變似種相。)勿(可謂相應心所之)相分境。不同(心王所緣之本)質故。」

【心與心所和合似一。故名同聚。然其相用各別。故
名異體。各各見分。決不互緣。各各相分亦得互為
所仗本質。如無色界。現無身器。唯以本識所藏諸
法種子為相分境。相應觸等五心所。託此本識相
分種子以為本質。變似種子之相而為所緣。若不
許彼互為質起。則應觸等無所緣境。縱許無色有
定果色。而心所心王。所緣必同。未有心王既緣三
類性境。心所不同本質變起相分者也。
△五約同
體四分相望。】

「同體相分。為見(分之增上及所緣)二緣。見分於彼(相分。)但有增
上(緣之一義。)見與自證。相望亦爾。餘(自證分及證自證分之)二展轉
(相望。)俱作(增上所緣)二緣(須知)。此中不依種相分說。但說現起
互為緣故。」

【見與自證相望亦爾者。見於自證。能為二緣。自證
於見。但有增上。以見分不能緣自證故。初明染分
別竟。
△二明淨分別。】

「淨八識聚。自他展轉皆有所緣(以四智相應心品)。能徧緣故。
唯除見分非相(分之)所緣。相分理無能緣用故。」

【圓鏡平等觀察。皆具本後二智。成所作智。唯是後
得。根本實智。但緣真如。後得權智。徧緣假實色心
有漏無漏有為無為過現未來一切諸法。是故自
他展轉。皆得有所緣緣義也。且約同體四分相望。
有十二重。一見分緣相分。以現量證故。即是變帶。
二見分緣見分。三見分緣自證分。四見分緣證自
證分。以無迷隔故。了了自知故。皆是挾帶。五自證
分緣相分。以從自體所現故。亦是變帶。若約性宗。
元是菩提妙淨明體。云何於中有是非是。亦是挾
帶。六自證分緣見分。與本染時不異故。七自證分
緣自證分。當體無迷故。八自證分緣證自證分。亦
與染時不異故皆是挾帶。九證自證分緣相分。即
心之相故。十證自證分緣見分。即心之見故。十一
證自證分緣自證分。與本染時不異故。十二證自
證分緣證自證分。當體無迷故。變帶挾帶。准自證
分可知。唯有相分。終不能緣見分。以既名為相分。
則是心所變影。決定無有能緣之用。若謂能緣。不
應理故。夫至佛果位中。相分尚無能緣之用。況染
位哉。今浮塵勝義兩種五根。與器世界四大五塵。
同是第八識之相分。本無親疎。乃妄分別一為有
情。一為無情。迷謬甚矣。又六塵緣影。秖是獨頭意
識相分。而大佛頂經之中。阿難妄認為心。不啻迷
頭認影。故如來直斥之曰。咄。阿難。此非汝心。此是
前塵虗妄相想。乃解者妄指此為六識。尤可笑矣。
問曰。若謂相分理無能緣之用。則天台所立境照
境及境照智。復云何通。答曰。此中自有二義。一者
名融義別。二者名義俱融。言名融義別者。約有分
別色照無分別色。為境照境。約有分別色照無分
別識。為境照智。有分別與無分別。既得同名為識。
亦得同名為色。故其名融。有分別方為能照。無分
別但為所照。故其義別。此與相分理無能緣用之
義仍同也。言名義俱融者。本是妙明無上菩提淨
圓真心。妄為色空等相分。及與聞見等見分。如於
一月。妄見二月。誰為是月。又誰非月。則盡理而言。
有十六重。其十二重。巳如上說。更作四重。一相緣
相。二相緣見。三相緣自證。四相緣證自證也。問曰。
既云誰為是月又誰非月。即所謂此見及緣元是
菩提妙淨明體。云何於中有是非是。此則尚不名
一。云何有二。尚非有二。云何有四。尚非有四。云何
妄作十六重耶。答曰。不離汝問。即成我答。汝既云
尚不名一。則知一亦無性。故不妨舉體作二作四
作十六也。若不許作二作四作十六者。便是定一。
云何得言尚不名一耶。且如月若定二。何故好目
仍見是一。月若定一。何故揑目便見有二。然揑目
但見其二。不知其一。好目既知其一。亦知其可以
隨捏成二。知二不知一者。迷情也。知一亦知二者。
妙解也。若謂約俗諦則有四分一十二重。約真諦
則無能緣所緣者。便是真俗分張。真則定一而不
異。何殊數論之法性定一。俗則定異而不融。何殊
勝論之法性定異。況伽他云。心意識八種。俗故相
有別。真故相無別。相所相無故。謂俗是真家之俗。
如金之為器。器別則金亦別。非離真諦而俗諦自
能成別也。真是俗家之真。如器之即金。金無別則
器亦無別。非撥俗諦而真諦自居相外也。故宗鏡
云。唯識大約有二種。一具分。二不具分。以無性理
故成真如隨緣義。則不生滅與生滅和合。非一非
異。名阿賴耶識。即是具分。若不全依真心。事不依
理故。唯約生滅。便非具分。有云影外有質為半頭
唯識。質影俱影為具分者。此乃唯識宗中之具分
耳。又引楞伽經釋云。八識皆有生滅。皆名轉相。八
識皆動。盡名業相。八之真性。盡名真相。噫。可以思
矣。初明種現生分別竟。
△二明現種生種子二。初
問。二答。今初。】

「既現分別緣種現生。種亦理應緣現種起。現種於種。
能作幾緣。」

【△二答。】

「種必不由中二緣起(以必)。得(現起)心(及)心所(乃)。立彼(等無間緣
所緣緣之)二(義)故。現於親種。具作二緣。與非親種。但為增
上。種望親種。亦具二緣。於非親種。亦但增上。」

【巳上廣釋頌義中正釋緣生竟。
△二結斥指廣。】

「依斯內識互為緣起。分別因果理教皆成。所執外緣。
設有(亦復)無用。況違理教。何固執為。」

【此先結斥也。】

「雖分別言。總顯三界心及心所。而隨勝者。諸聖教中
多門顯示。或說為二三四五等。如餘論中具廣分別。」

【此復指廣也。二。謂染分別淨分別。或真識現識。或
不墮意墮意等。三。謂心意識等。四。謂善不善有覆
無記無覆無記等。五。謂因果苦樂捨等。初釋分別
由何難竟。
△二釋生死由何難二。初申難舉頌。二
以論釋成。今初。】

「雖有內識而無外緣。由何有情生死相續。頌曰。由諸
業習氣。二取習氣俱。前異熟既盡。復生餘異熟。」

【△二以論釋成四。初家約業取相續釋。第二家約
習氣相續釋。第三家約障支相續釋。第四家約因
緣相續釋。四釋俱有義理。而第四家尤長。然亦不
得廢前三釋也。今初。】

「論曰。諸業。謂福非福不動。即有漏善不善思業。業之
眷屬。亦立業名(以能)。同招(酬)引(業及酬)滿(業之二種)異熟果故。
此(業)雖纔起無間即滅。無義能招當異熟果。而熏本
識。起自功能。即此功能。說為習氣。是業氣分熏習所
成。簡曾現業。故名習氣。如是習氣展轉相續。至成熟
時。招異熟果。此顯當果勝增上緣。」

【此釋頌中第一句也。善業名福業。不善業名非福
業。禪定對欲界散動。名不動業。此三種業。皆以思
為體性。餘心所法。名為眷屬。同招異熟。亦名為業。
曾現業。即過去時之現業。現業巳滅。伹由習氣熏
於本識。致感異熟果耳。】

「(或取)相見(二分。或取)名色(或取)。心及心所(或取)。本末。彼(能所)取。皆二
取攝(即現行二取也)。彼(二取)所熏發。親能生彼本識上(之)功能
(差別。)名二取習氣。此顯來世異熟果心及彼相應諸因
緣種。俱。謂業種(與)二取種俱。是疎親緣互相義(然)。
業(種雖疎。)招生(義)顯。故頌先說。」

【此釋頌中第二句也。名色。即五蘊。初蘊為色。餘四
為名。本。謂第八識。末。謂前七識。業種是增上緣。名
疎相助。二取種是因緣。故得親名。餘如文可知。】

「前異熟者。謂前(一生乃至)前(百千)生(中)業(力所感)異熟(之)果。餘
異熟者。謂(感)後(一生乃至感)後(百千)生業(力之)異熟果。雖二取
種(熏處即生。生處即熏)。受果無窮。而業習氣。受果有盡(何謂有盡)。由
異熟果。性(是無記。與善不善業性)別(故。必異世方熟而)難招(何謂無窮。謂)。等
流增上(因果)。性同(故。可同時而)易感。由感(當來)餘生業等(之)種
(子成)熟(故于此身)。前異熟果受用盡時。復別能生餘異熟果。
由斯生死輪轉無窮。何假外緣。方得相續。」

【此釋頌中第三第四句也。業習氣受果有盡者。如
因戒善。今報人天。若不更修。報盡則墮等。】

「此頌意說。由(諸)業(及)二取(習氣。故有)生死輪迴(可見)。皆不離
識(以即)。心心所法。為彼(諸業二取習氣之體)性故。」

【此總申頌意也。初家釋竟。
△第二家約習氣相續
釋。】

「復次生死相續。由諸習氣。然諸習氣。總有三種。一名
言習氣。謂有為法(三性之)各別親種。名言有二。一表義
名言。即能詮義(之)音聲差別(簡無詮聲。彼非名故)。二顯境名言。
即能了境(之)心心所法。隨二名言所熏成種。作有為
法各別因緣(故名名言習氣)。」

【名是聲上屈曲。惟無記性。不能熏成色心種子。然
因名起種。故稱為名言種也。前七識見分等。實非
名言。譬如由言說名。顯所詮義。此心心所法。能顯
所了境。有似彼名之能詮義。故稱為顯境名言也。】

「二我執習氣。謂虗妄執我我所(之)種。我執有二。一俱
生我執。即修所斷我我所執(通于第六第七兩識)。二分別我執。
即見所斷我我所執(惟在第六意識中有)。隨二我執所熏成種。
令有情等自他差別(故名我執習氣)。」

【此二我執種子。即皆名言熏習。令有自他差別。故
別立之。】

「三有支習氣。謂招三界異熟業種。有支有二。一有漏
善。即是能招可愛果(之)業。二諸不善。即是能招非愛
果(之)業。隨二有支所熏成種。令異熟果善惡趣別。」

【有支。即十二因緣中之行支有支也。】

「應知我執有支(二種)習氣。於(當來世)差別(之)果是增上緣。
此頌所言(諸)業習氣者。應知即是(第三)有支習氣(所言)。二
取習氣。應知即是(第二)我執(第一)名言二種習氣(由其)。取我
我所及取名言而熏成故。皆說名取。俱等餘文。義如
前釋。」

【第二家釋竟。
△第三家約障支相續釋二。初正約
三障釋。二以障攝有支。今初。】

「復次生死相續。由惑業苦。發業潤生煩惱。名惑。能感
後有諸業。名業。業所引生眾苦名苦。惑業苦(之)種(子。)
皆名習氣。前(惑業)二習氣。與生死苦為增上緣。助生苦
故。第三(苦)習氣。望生死苦能作因緣。親生苦故。頌三
習氣。如應當知。惑苦名(二)取(惑是)。能(取。苦是)所取故。取是
著義。業不得名(為取。)俱等餘文。義如前釋。」

【發業煩惱。即無明支。潤生煩惱。即愛取二支。瞋等
非不發潤。取其尤者言之也。感後有業。即行支有
支。所引眾苦。即識名色六入觸受生老死七支。
△
二以障攝有支三。初標列指廣。二別釋有支。三結
屬頌義。今初。】

「此惑業苦。應知總攝十二有支。謂從無明乃至老死。
如論廣釋。」

【十二皆名有支者。此支助有。故名有支也。
△二別
釋有支三。初正釋支體。二料簡支義。三諸門分別。
今初。】

「然十二支。略攝為四。一能引支。謂無明行。能引識等
五果種故。此中無明。唯取能發正感後世善惡業者。
即彼所發。乃名為行。由此一切順現受(之)業(及)別助
當(受之)業。皆非行支。」

【識等。即等取名色六入觸受也。別助當業。即能招
別報之滿業也。】

「二所引支。謂本識內親(能)生(起)當來異熟果攝(之)識
等五(支)種(子。)是前二支所引發故。此(五支)中(之)識種。謂
(即當來)本識(之親)因(識中種子。唯)。除後(六入觸受)三因(其)。餘因(種。)皆
是名色種攝。後之三因。如名次第。即後(六入觸受)三(法)種
(子。)或(可以)名色種總攝(識中)五因。於(五因)中隨(其)勝(者)立餘
四種。六處與識。總別亦然。」

【名色總攝五因。隨勝立餘四種者。謂以名中所攝
勝者。則立識觸受三支及六入中之意入。色中所
攝勝者。則立六入中之五入也。六處與識總別亦
然者。或六入種總攝五因。於中隨勝立餘四種。或
以識種總攝五因。於中隨勝立餘四種也。】

「集論說識(支不惟是所引)亦是能引(者。彼以)識中(所持)業種名識
支故(至于)。異熟識(之)種(子。則屬)名色(種所)攝故(緣起)。經說識支
通(于)能所引(者。則以)業種識種俱名(為)識(支)故。識是名
色(所)依。非(同集論以識種為)名色(所)攝故。」

【此會釋經論之文義也。若約業種。則是能引。若約
識種。則是所引。前文但約識種。集論但約業種。緣
起經雙約業種識種。是故文言雖異。其義則同。】

「識等五種。由業熏發雖實同時。而依主伴總別勝劣
因果相異。故諸聖教假說前後。或依當來(之果)現起分
位有次第故。說有前後。由斯(義故。)識等(五支)亦說(名為)現行
(若在)。因時定無現行義故。復由此(當來現起果位。得)說(所)生(所)
引同時(以種生現。必同時故。若依識等初熏發位。則不可說生引同時。以)。潤未潤時。
必不俱故。」

【發業無明。造作善惡引業。頓熏未來識等五種。決
無先後。何故立此五支差別。釋有二義。一者識支
是主。餘四是伴。名色是總。餘三是別。六入是勝。觸
受是劣。觸則是因。受則是果。約此相異。故假說前
後也。二者既熏發後。至成熟時。先現起識。次起名
色。次起六入。次起觸受。乃約當果次第。立此五支
因種也。餘可知。】

「三能生支。謂愛。取。有。近生當來(之)生(及)老死故。謂(先)
緣迷內異熟果(之)愚(愚于我相。昧無我理。于後生苦不如實知)。發正能招
後有諸業為緣。引發親生當來生老死位(識等)五果(之)
種(子)巳。復依迷外增上果(之)愚。緣境界受。發起貪愛。
緣愛復生欲等四取。愛取合潤(于彼)能引業種。及(潤彼)所
引(五支之)因(即五支之種子)。轉(而)名為有(支。以)俱能近有後有果
故。」

【迷內異熟果愚。即迷理無明也。正能招後有業。即
行支也。迷外增上果愚。即迷事無明也。欲等四取。
謂一欲取。二見取。三戒取。四我語取也。】

「有處唯說業種名有(者。以唯)此(業種)能正感異熟果故。復
有唯說(識等)五種名有(者。以)親生當來識等種故。」

【此亦會釋論文之義也。有處。謂瑜伽第十。復有。謂
瑜伽第三十八。業種正感異熟者。謂識等五種。雖
正為因能生。然無力正生果故。親生當來識等者。
謂業種雖復有力。但屬增上緣故。】

「四所生支。謂生。老死。是愛取有近所生故。謂從中有
(自求父母。乃)至本有(位)中。未(經)衰變(以)來。皆生支攝。諸衰
變位。總名為老。身壞命終。乃名為死。」

【初正釋支體竟。
△二料簡支義。】

「(一問。生既別立。老死何共答。)老非定有。附死立支(二問)。病何非支(答。病
相)。不徧(界趣亦不)定(有)故(又問。老亦不定。何故附立。答)。老雖不定。徧故
立支(謂)。諸界趣生除中夭者。將終皆有衰朽行故(三問)。
名色不徧。何故立支(謂無色界及化生者。無名色支故。答。以決)。定(有。)故立
(為)支(謂)。胎卵濕(三)生者(于)。六處未滿(時。)定有名色(位)
故。又名色支。亦是徧有(且如)。有色化生初受生位。雖具
五根而未有用。爾時未名六處支故(是有色支也。又)。初生無
色。雖定有意根而不明了。未名意處故(是有名支也)。由斯
論說十二有支。一切(支中)一分(是)上二界(之所)有(謂無想天。有色
無名。四空天。有名無色。故各一分也。四問)。愛非徧有。寧別立支(以)。生惡趣
者。不愛彼故(答)。定故別立(除是)。不求(方)無有(愛。)生善趣
者。定有愛故。不還(果人于)潤生(位。對治力強。)愛雖不起。然如
彼取(支。決)定有種故。又愛亦徧。生惡趣者。於現我境亦
有愛故(但)。依無希求惡趣身(之)愛(故)。經說(為)非有。非
(謂)彼(惡趣中)全無(我愛也)。」

【現我境。謂第八識之見分。】

「(五問。)何緣所生(現果。但)立生(及)老死(二支。)所引(因種。)別立識等
五支(答)。因位難知差別相故。依當果位別立五支。謂
續生時。因識相顯。次根未滿。名色相增。次根滿時。六
處明盛。依斯發觸。因觸起受。爾時乃名受果究竟。依
此果位。立(所引)因為五。果位易了差別相故。總立二支
以顯(生老死之)三苦。然所生果若在未來。為生厭故。說生
老死。若至現在。為令了知分位相生。說識等五。」

【續生時。謂中有身。於父母邊結生相續時也。】

「(六問。)何緣發業總立無明。潤業位中別立愛取。」

【一則立名不同。二則廣略有異。故問之也。】

「(答。)雖諸煩惱。皆能發潤。而發業位。無明力增。以具十
一殊勝事故。謂所緣等。廣如(緣起)經說。於潤業位。愛力
偏增。說愛如水。能沃潤故。要數溉灌。方生有芽。且依
初後(分位。)分(為)愛取二(支。若發業者。一發則巳。)無重發義(是故但)。立
一無明(支。又問。既分愛取。何云愛力偏增。答。)雖(于四種)取支(之)中(通)。攝諸
煩惱(法。)而愛(于)潤(業偏)勝(所以)。說是愛(力偏)增。」

【十一殊勝事者。一所緣殊勝。徧緣染淨故。二行相
殊勝。隱真顯妄故。三因緣殊勝。惑業生本故。四等
起殊勝。等能發起能引能生所生緣起法故。五轉
異殊勝。隨眠纏縛相應不共四轉異故。六邪行殊
勝。依苦集諦起增益損減行故。七相狀殊勝。微細
自相徧愛非愛共相轉故。八作業殊勝。作流轉所
依事。作寂止能障事故。九障礙殊勝。障礙勝法故。
十隨轉殊勝。乃至有頂猶有轉故。十一對治殊勝。
二種妙智所對治故。且依初後分愛取二者。初為
愛。後為取也。】

「(七問。諸支相望。為是唯在自地。或與他地亦互為緣。答。)諸緣起支。皆依自地(然或)。
有(支)所發行(業。亦)依他(地)無明。如下(地)無明(能)。發上地
行(故。設或)不爾(則如)。初伏下地染者所起上(地之)定。應非行
支(以)。彼(上)地(之)無明猶未起故(必先得彼定巳。彼地無明方得現故。又問)。
從上下地(轉)生下上(地)者。彼緣何(地之境界)受而起愛支
(答)。彼愛亦緣當生地(之)受(支)若現若種(而起。)於理無違
(八問。諸支同世耶。異世耶。答)。此十二支(前)。十(是現在)因(後)。二(是未來)果。
定不同世(于前十支)。因中。前七(支)與愛取有(三支。)或異(世。)或
同(世。)若(生老死之)二(愛取有之)。三(無明等之)。七。各定同世。」

【前七與愛取有或異或同者。約未潤位則異世。約
巳潤位則同世也。】

「(九問。或說有支兩重因果而歷三世。此何唯一重耶。答。)如是十二一重因果。足
顯輪轉及離斷常。施設兩重。實為無用。或應過此。便
致無窮。」

【現在生老死果。由於過去十支因。現在十支因。決
招未來生老死果。是故足顯輪轉。因滅果生。果生
因滅。果生故非斷。因滅故非常。是故得離斷常。設
謂一重不足。須兩重者。兩重又或不足。須更設施
三重。便有無窮之失矣。二料簡支義竟。
△二諸門
分別十五。初假實門(至)。十五惑業苦攝門。今初。】

「此十二支義門別者。九實。三假(即)。巳潤(之行等)六支。合
為有(支)故(所以有支是假)。即識等五(果之上。有生老死)三相(分)位(差)
別(名之)。為生等故(所以生及老死二支是假)。」

【△二一非一事門。】

「五是一事。謂無明。識。觸。受。愛五。餘(七支)非一事。」

【△三染不染門。】

「三唯是染(以無明。愛。取。是)。煩惱性故。七唯不染(以識。名色。六入。觸。受。及生。
老死。皆是無覆無記)。異熟果故(然此)。七(支于現起)分位(之)中。容起染故
(所以瑜伽第十)。假說通(染不染之)二(耳。)餘(行有二支。)通(染不染)二種。」

【△四獨雜門。】

「無明愛取。說名獨相。不與餘支相交雜故。餘是雜相。」

【獨。即純也。餘九是雜相者。巳潤六支。合為有故。即
識等五。名生等故。
△五色非色門。】

「六(支)唯(心法而)非色(法。)謂無明。識。觸。受。愛。取。餘(六支皆)通
(色心)二種。」

【△六漏無漏為無為門。亦可分為二門。】

「皆是有漏。唯有為攝。無漏無為。非有支故。」

【△七三性門。】

「無明愛取(三支。)唯通不善(及)有覆無記。行(支)唯善(與)惡。
有(支)通善(通)惡(及通)無覆無記。餘七(支)唯是無覆無記
(然於)。七(支)分位(之)中亦起善染(是故瑜伽假說通二)。」

【△八界地門。】

「雖皆通三界。而有分有全。」

【有分。謂上二界一切一分。有全。謂欲界也。無想天
唯有色之半支。無色天唯有名之半支。及六入中。
唯有意入之一分故。】

「上地(之)行支。能伏下地(煩惱。)即苦麤等六種行相。有求
(地)上生而起彼(行)故。」

【由下地惑。發上地行。由上地行。伏下地惑。所謂厭
下苦麤障。欣上淨妙離。欣厭行成。乃發上地業行
也。此亦可別名能治所治門。
△九學等三攝門。】

「一切皆唯非學無學。聖者所起有漏善業(以智慧)。明(而)
為緣故。違有支故。非有支攝。由此應知聖必不造感
後有業。於後苦果不迷求故。雜修靜慮。資下故業生
淨居等。於理無違。」

【違有支故者。謂聖必不造感後有業也。雜修下。釋
難。難曰。若爾。則雜修五淨居業。應非行支。若是行
支。聖便造業。若非行支。如何感生彼天。今故釋曰。
不還果人。以有漏無漏前後雜修第四靜慮。資下
福生福愛廣果三天之故業而生五淨居天。非是
新造此業。故於理無違也。
△十見等所斷門。】

「有義。無明。唯見所斷。要迷諦理。能發行故。聖必不造
後有業故。愛取二支。唯修所斷。貪求當有而潤生故。
九種命終(時)心(皆與)。俱生愛俱故。餘(之)九(支。)皆通見修
所斷。」

【此門釋有二義。第二為正。今初義也。九種命終心
者。如欲界命終時。或起欲界心。或起色界心。或起
無色界心。色無色界命終亦爾。三三成九。】

「有義。一切皆通二斷。論說預流果。巳斷一切一分有
支。無全斷者故。若無明支唯見所斷。寧說預流無全
斷者。若愛取支唯修所斷。寧說彼巳(徧)斷一切支(之)
一分。又(彼論)說全(一)界(之)一切煩惱。皆能結生(又說)。往惡
趣行。唯分別起(之)煩惱能發(然彼)。不言潤生(煩惱)唯修所
斷(亦不)。謂(一切)感後有(之)行皆(是)見所斷(惑)發(也。)由此故
知無明愛取三支。亦(各各)通見修所斷。」

【此下第二正義也。全界一切煩惱皆能結生。謂欲
界煩惱。結欲界生。色界煩惱。結色界生。無色界煩
惱。結無色界生也。但說全界煩惱皆能結生。不言
潤生唯修所斷。則知愛取二支。亦通見所斷矣。但
說往惡趣行唯分別惑能發。不謂感後有行皆見
所斷惑發。則知無明一支亦通修所斷矣。】

「然無明支正發(惡趣)行者。唯見所斷。助(發諸趣行)者(則便)不定。
愛取二支正潤生者。唯修所斷。助(潤生)者(則亦)不定。」

【此明發業潤生煩惱。皆有正有助。故斷亦不定也。
惡趣。謂地獄餓鬼畜生。及無想天。八難等處。必由
分別無明。起於增盛善惡業行。乃可熏成惡趣識
等五果種子。故須陀洹既見道巳。永斷三塗無想
八難種子。永不墮彼諸處也。其餘俱生無明。亦能
助發諸趣業行。若助發三塗惡行者。雖屬俱生。亦
見所斷。以證初果時。永閉三惡趣門故。助發人天
行者。則修所斷。以設不勝進。猶有七返來往故。故
云助者不定也。正潤生之愛取。唯屬俱生煩惱。所
以唯修所斷。助潤生之愛取。亦與分別煩惱相應。
若屬分別。亦見所斷。若屬俱生。則修所斷。故亦云
助者不定也。】

「又染汙法。自性應斷(以)。對治(彼之出世道若)起時。彼(染汙法即)永
斷故(若)。一切有漏不染汙法。非性應斷(以皆)。不違道(品)
故(問曰。既云非性應斷。如何又言皆通二斷。答曰)。然有二義。說之為斷。一離
縛故。謂斷緣彼雜彼(之)煩惱(故說為斷)。二不生故。謂(依分別煩
惱。方起彼法。今既)斷彼(所)依。令永不起(故說為斷)。依離縛(義名)斷(故)。
說(行支有支中一分)有漏善(及識等五支。生老死二支。是)。無覆無記(共有九支)。
唯修所斷。依不生(義名)斷(故)。說(行支有支中一分招)諸惡趣(之業。及招)
無想(果之有漏善)定(并有支中所攝識等五支。以因該果。兼具生老死)。等(共有九支)。唯
見所斷(若夫)。說十二支通二斷者。於前諸斷。如應當知。」

【此更約自性應斷非性應斷。以判見修二斷義也。
染汙法。謂無明愛取三支。及行支有支中各一分
惡。不論見修二斷。皆名自性應斷。以初起出世道
時。頓斷分別無明愛取。及斷惡行惡有。數數修習
出世道時。漸斷俱生無明愛取故。一切有漏不染
汙法。謂行支有支中各一分善。及識等五支。生老
死二支。體唯異熟無覆無記。不論見修二斷。皆名
非性應斷。但約離縛名斷。則是修所斷攝。如善行
善有。及人天識等五支。人天生老死支是也。若約
不生名斷。則是見所斷攝。如行支有支中之惡業
及無想定。乃至三塗八難無想天之識等五支。生
老死二支是也。於前諸斷如應當知者。無明愛取。
依正助說。通於見修二斷。所餘諸支。依離縛不生
二義。亦通見修二斷。十見等所斷門竟。
△十一受
俱門。】

「十樂捨俱(除受支及老死支)。受不與受共相應故。老死位中。
多分無樂及容捨故。十一(皆得與)苦(受)俱(但)。非(與)受(支)
俱故。」

【△十二三苦門。】

「十一少分。壞苦所攝(除死老支)。老死位中。多無樂受。依樂
立壞。故不說之。十二少分。苦苦所攝。一切支中有苦
受故。十二全分。行苦所攝。諸有漏法。皆行苦故(若)。依
捨受(名為行苦)說(者。則)十一少分(是行苦攝。)除老死支(無容捨故)。如(上文)
壞苦(中)說。」

【行苦自有通局二義。若約有漏有為剎那遷變皆
名行苦。則通攝十二全分。若約壞苦依樂受立。苦
苦依苦受立。行苦惟依捨受立者。則局攝十一少
分也。】

「實義如是(若)。諸聖教(之)中。隨彼相增(則)。所說不定。」

【△十三四諦門。】

「皆苦諦攝(是五)。取蘊性故(無明愛取行有)。五(支。)亦集諦攝(行有是)。
業(無明愛取是)。煩惱性故。」

【△十四四緣門。】

「諸支相望(唯)。增上(緣)定有。餘之三緣。有無不定(緣起)。契
經依定(有者。所以)唯說有一。

愛望於取(愛是取種。能生現取)。有望
於生(有即識等五種。生即識等現行)。有因緣義。

若說識支是業種
者(則)。行望於識。亦作因緣(若說識支是識種者。則行支非識親因)。餘
支相望。無因緣義。而集論說無明望行有因緣者(乃)。
依無明(俱)時(思)業(之)習氣說(以與)。無明俱故。假說(業種以為)
無明(而)。實是行種(非指無明為行因緣也)。

瑜伽論說諸支相
望(容有三緣。但)。無因緣者。依現(行)愛(支)取(支及)唯(以)業(種為)有
(支而)說。無明(現行癡心所。)望行(現思心所。)愛(支現行。)望於取(支現行。)生
(位心心所。)望老死(位心心所。)有餘二緣(謂等無間。及所緣緣)。有望於生。受
望於愛。無等無間(緣。但)有所緣緣。餘支相望(則等無間及所緣緣)。
二俱非有(但有增上緣耳)。

此中且依隣近順次不相雜亂
實緣起說(若)。異此(四義而互)相望(則)。為緣(又復)不定。諸聰慧
者。如理應思。」

【一隣近。則非隔越。二順次。則非逆次。三不相雜亂。
則不以行種為無明等。四實。則不依假借說也。若
隔越相望。如無明望識乃至望老死等。若逆次相
望。如老死望生乃至行望無明等。若相雜亂。及隨
轉門約假借說。事非一槩。但依前文四緣之理思
之可得。
△十五惑業苦攝門。】

「惑業苦三攝十二者。無明愛取(三支。)是惑所攝。行(支及)有
(支中)一分。是業所攝(識等及生老死)。七(支與)有(支中)一分。是苦所攝。
有處說業全攝有(支)者。應知彼依業有說故(不依種有說也)。
有處說識(支是)業所攝者。彼說業種為識支故(不依識種為識
支說)。惑業所招(識等七支)獨名苦者。唯苦諦攝(不通集諦故。又)。為(令有
情)生厭(離)故。」

【二別釋有支竟。
△三結屬頌意。】

「由惑業苦即十二支。故此能令生死相續。」

【第三家釋竟。
△第四家約因緣相續釋二。初正明
生死相續。二例明淨法相續。初中三。初標徵。二解
釋。三屬頌。今初。】

「復次生死相續。由內因緣。不待外緣。故唯有識。因。謂
有漏無漏二業。正感(分段變易二種)生死。故說為因。緣。謂煩
惱所知二障。助感(分段變易二種)生死。故說為緣。所以者何。
生死有二。」

【有漏無漏二業。皆屬增上緣攝。但以業招生顯。故
復名因也。餘可知。
△二解釋二。初釋分段生死。二
釋變易生死。今初。】

「一分段生死。謂諸有漏善不善業(為因。)由煩惱障緣助
勢力。所感三界麤異熟果。身命短長。隨因緣力有定
齊限。故名分段。」

【△二釋變易生死三。初正釋。二會異。三料簡。今初。】

「二不思議變易生死。謂諸無漏有分別業(為因。)由所知
障緣助勢力。所感殊勝細異熟果。由悲願力。改轉身
命。無定齊限。故名變易。無漏定願正所資感。妙用難
測。名不思議。」

【無漏有分別業。即有為無漏業也。改轉身命。謂改
穢為淨。轉短為長也。
△二會異。】

「或名意成身(謂)。隨(大悲)意願(之所)成故。如(勝鬘)契經說(譬)。如
(以)取為緣(以)。有漏業(為)因。續後有者而生三有。如是
(以)無明習地為緣(以)。無漏業(為)因。有阿羅漢獨覺(及)
巳得自在菩薩生三種意成身。」

【此會勝鬘經所謂意成身。即今不思議變易生死
身也。】

「亦名變化身。無漏定力。轉令異(于)本(時之身。猶)如變化(非新
生)故。如有論說(問)。聲聞無學。永盡後有。云何能證無
上菩提(答)。依變化身證無上覺。非業報身。故不違理。」

【此釋不思議變易身。復名變化身也。如有論下。引
證可知。二會異竟。
△三料簡。】

「(難曰。)若所知障助無漏業。能感(變易)生死(則)。二乘定性。應
不永入無餘涅槃(喻)。如諸異生(之)拘(于)煩惱(障)故(又無
漏有分別業。是道諦攝)。如何道諦(乃)實能感(變易生死之)苦(答曰)。誰言
實感(難曰)。不爾如何(答曰。但由)。無漏(勝)定(勝)願資(於三界巳感異熟之
故)有漏業。令所得果相續長時(以無漏業資助。令其)。展轉增勝。
假說名感(非無漏業實能感苦也。又)。如是感時。由所知障為緣助
力。非(無漏業)獨能感(也。)然所知障(在菩薩分中。雖助變易生死。而在定性二
乘分中。仍復)。不障解脫(以所知障)。無能發業潤生用故(問曰)。何用
資感(變易)生死苦為(答曰。為欲)。自證菩提。利樂他故。謂不定
性獨覺聲聞。及得自在大願菩薩。巳永斷伏煩惱障
故。無容復受當(來之)分段身。恐廢長時修菩薩行。遂以
無漏勝定願力(譬)。如(世間)延壽(之)法(以)。資現身(故業之)因。
令彼(故業因種。)長時與(今現身之)果不絕。數數如是定願資助。
乃至證得無上菩提(問曰。既以無漏定願資現身因)。彼復何須所知
障助(答曰)。既未圓證無相大悲(若)。不執菩提(及)有情(皆是)
實有(則)。無由發起猛利悲願。又所知障。障大菩提。為
永斷除(此所知障。所以)留身久住。又所知障。為有漏依。此障
若無。彼(變易生死則)定非有。故於身住。有大助力(是中)。若所
留身(從)。有漏定願所資助者。分段身攝(以是)。二乘異生
所知境故(若從)。無漏定願所資助者。變易身攝。非彼(二乘
異生所知)境故。由此應知變易生死。性是有漏異熟果攝。
於無漏業。是增上果。有聖教中說(此變易之身以)為無漏出
三界者(乃)。隨(無漏業之)助因(而)說。」

【二解釋竟。
△三屬頌二。初結屬。二釋疑。今初。】

「頌中所言諸業習氣。即前所說(有漏無漏)二業種子。二取
習氣。即前所說(煩惱所知)二障種子。俱執著故(名之為取)。俱等
餘文。義如前釋。」

【△二釋疑。】

「變易生死。雖無分段前後異熟別盡別生。而數資助。
前後改轉。亦有前盡餘復生義。」

【疑曰。分段生死。可云前異熟盡。復生異熟。變易既
無分段。何名既盡復生餘等。答釋可知。】

「雖亦由現(行令)生死相續。而(惟)種定有(故)。頌偏說之(若現
行則不定有也)。或為顯示真異熟因果。皆不離本識(因是本識所執
持故。果即本識自果相故)。故不說現(若夫前六轉識。名為)。現異熟因(要至未來。方感
異熟之果。現在)。不即與果(又酬前滿業之無記)。轉識(多有)間斷(是異熟生)。非(是真)
異熟故。」

【又疑曰。現行諸業。現行二取。亦令生死相續。何故
頌中但舉習氣說耶。答亦可知。初正明生死相續
竟。
△二例明淨法相續。】

「前中後際生死輪迴。不待外緣。既由內識。淨法相續。
應知亦然。謂無始來依附本識。有無漏種。由轉識等
數數熏發。漸漸增勝。乃至究竟得成佛時。轉捨本來
雜染識(之)種(子。)轉得始起清淨種(之淨)識。任持一切功
德種子。由本願力。盡未來際起諸妙用。相續無窮。由
此應知唯有內識。」

【二釋生死由何難竟。
△三釋違經三性難二。初正
釋三性不離識。二轉釋無性即識性。初中二。初設
難舉頌。二以論釋成。今初。】

「若唯有識。何故世尊處處經中說有三性。應知三性
亦不離識。所以者何。頌曰。由彼彼徧計。徧計種種物。
此徧計所執。自性無所有。依他起自性。分別緣所生。
圓成實於彼(依他性上。)常遠離前(徧計所執)性。故此(圓成)與依他。
非異非不異(喻)。如無常等性(與無常等法。乃非異不異)。非不見此
(圓成實。而能了)彼(依他性也)。」

【△二以論釋成二。初正釋頌文。二義類相攝。初中
二。初別釋頌文。二總申頌意。初又三。初釋徧計所
執性。二釋依他起性。三釋圓成實性。初又二。初略
釋。二廣釋。今初。】

「論曰。周徧計度。故名徧計(計度之心)。品類眾多。說為彼彼
(此)。謂能徧計之虗妄分別(心也。)即由彼彼虗妄分別。徧
計種種所徧計物(此)。謂所妄執蘊處界等若法若我
自性差別(也。)此所妄執自性差別。總名徧計所執自
性。如是自性。都無所有。理教推徵。不可得故。」

【我自性。謂橫計主宰。我差別。謂有情命者等。預流
一來等。乃至二十句。六十五句等。法自性。謂橫計
軌持。法差別。謂蘊處界等。實德業等。乃至有無一
異俱不俱等。
△二廣釋二。初總分文。二別解釋。今
初。】

「或初句。顯能徧計識。第二句。示所徧計境。後半方申
徧計所執若我若法自性非有。巳廣顯彼不可得故。」

【△二別解釋三。初釋能徧計。二釋所徧計。三對依
他明徧計所執。今初。】

「初能徧計。自性云何。」

【假問徵起也。釋有二義。初義非。第二正。】

「有義。八識及諸心所有漏攝者。皆能徧計。虗妄分別
為自性故。皆似所取能取現故(又聖教)。說阿賴耶(識。)以
徧計所執自性妄執(之)種(子)為所緣故。」

【所取能取。即能緣所緣也。此顯八識皆能徧計。說
阿賴下。更引證以顯第八亦能徧計。葢所緣既是
妄執種子。則能緣亦必是妄執矣。】

「有義。第六第七心品(之)執我法者。是能徧計(經中)。唯說
意識能徧計故(以)。意及意識。名(為)意(與)識故(有)。計度
(及)分別(乃為)。能徧計故(前五及第八非能徧計也)。執我法者。必是慧
(心所)故。二執必與無明(心所)俱故(第八無慧癡二心所相應。非能徧計也)。不
說無明有善性故。癡無癡等不相應故(諸善心所非能徧計也)。
不見有執導空智故(喻如)。執有執無不俱起故(善慧心所亦非
能徧計也)。曾無有執非能熏故(第八但是所熏。決非有我法二執也。夫)。有漏
(諸)心(心所)等。不證實(理)故。一切皆名虗妄分別(然不皆名為能
徧計。以其)。雖似所取能取相現。而非一切(皆是)能徧計攝(尚以
似能所取。便名能徧計者)。勿無漏心亦有執故(且)。如來後得(無漏智心。
亦似能取所取相現。豈亦)應(名為)有執故。經說佛(後得)智。現身土等種
種影像。如鏡等故。若無(能所)緣用。應非智等。雖(聖教)說藏
識緣徧計種。而不說唯(緣徧計。)故非誠證。由斯理趣。唯
於第六第七心品有能徧計。識品雖(只有)二。而有(千)二
(決乃至)三四五六七八九十(法)等(上所起)徧計不同。故言
彼彼。」

【此護法正義也。初第六下。正簡前五第八及諸善
心所等非能徧計。次有漏心等下。破斥初義。次雖
說藏識下。通前所引聖教。後由斯理趣下。結成能
徧計者。唯是六七二識。但由所徧計有不同。故頌
言彼彼耳。宗鏡錄云。一有徧非計。如無漏諸心。及
有漏善識。能徧廣緣。而非計執(無漏諸心。即諸聖人無漏智慧。了諸
法空。即無法不徧。都無計執。名為非計。唯後得智也。有漏善識。即地前菩薩。雖有漏心中。能作無我觀故。
亦能觀一切法皆無有我。亦是徧而非計)。二有計非徧。如有漏第七識。
恒緣第八見分。起我法二執。從第六識入生空觀
時。第七識中猶尚緣第八見分起於法執。故知計
而非徧。三亦徧亦計。即眾生染心(謂染汙相應之第六識也)。四
非徧非計。即有漏前五識。及有漏第八識。各了自
相分境。故不徧。無計度隨念分別。故非計也。初釋
能徧計竟。
△二釋所徧計。】

「(問曰。)次所徧計。自性云何(答曰)。攝大乘說。是依他起。徧計
心等(之)所緣緣故(問曰)。圓成實性。寧非彼(徧計執所緣之)境(答曰)。
真非妄執所緣境故(若)。依展轉(而)說亦(可是)所徧計(然)。
徧計所執。雖是彼(能徧計心之)境。而(無實我法。)非所緣緣。故非
所徧計。」

【依展轉說亦所徧計者。如計繩為蛇。即是計麻為
蛇也。雖是彼境而非所緣緣者。如計蛇時。亦未甞
有蛇。仍惟有繩。故蛇非所緣緣。亦復非所徧計。當
知徧計之所緣緣。惟是依他起性。譬如妄計蛇時。
仍即于繩起計。仍以本質繩為疎所緣緣。眼識相
分繩為親所緣緣。意識于中妄起蛇怖。名為非量。
名為徧計執也。
△三對依他明徧計所執。】

「徧計所執。其相云何。與依他起。復有何別。」

【此亦假問徵起也。釋有二義。初義非。次義正。】

「有義。三界(所攝有漏)心及心所。由無始來虗妄熏習。雖各
體一。而似二生。謂見(分及)相分。即(是)能(取)所取。如是二
分。情(之所)有理(之所)無(故)。此(能所二)相說為徧計所執(此相見)。
二(分)所依(自證之)體。實託緣生。此性非無。名依他起(以是)。
虗妄分別緣所生故。云何知然。諸聖教說。虗妄分別。
是依他起。二取名為徧計所執。」

【此妄以自證分為依他起性。見相二分為徧計所
執也。】

「有義。一切(有漏無漏染與不染世出世間所有)心及心所。由熏習力所
變二分。從緣生故。亦依他起。徧計依斯(相見二分。)妄執定
實(我法及執)有無一異俱不俱等。此(有無之二。或一異之)二(等。)方名
徧計所執。諸聖教說。唯量唯二。種種皆名依他起故。
又相(分)等四法。十一識等。論皆說為依他起攝故。」

【此護法正義也。俱者。亦有亦無。或亦一亦異也。不
俱者。非有非無。或非一非異也。此等執實戲論。方
名徧計所執。若夫相見二分。本是從緣生起。豈非
依他性哉。唯量唯二等者。攝論云。一者唯量。義無
所有故。二者唯二。謂有相及見識故。三者唯種種。
謂種種相生起故。天親釋云。唯量者。唯是識量。由
所識義無所有故。唯二者。成立有相及見故。即此
一識。一分成相。第二分成見。此是眼等識二分故。
唯種種者。即此一識。所起六塵為相。意識為見。意
識境不定。故說唯種種也。相等四法。即諸心心所
各有四分。所謂一相分。二見分。三自證分。四證自
證分也。十一識者。一身識。謂眼等五界。二身者識。
謂染汙意。三受者識。謂意界。四應受識。謂色等六
外界(五正受識。謂六識界。六世識。謂生生相續)。不斷。七數識。謂算計一
乃至無量。八處識。謂器世間。九言說識。謂見聞覺
知四種言說。此九從名言熏習種子生。十自他差
別識。謂依身差別。此從我見熏習種子生。十一善
惡兩道生死識。謂生死趣無量種。此從有支習氣
種子生。如是諸識。論皆說為虗妄分別所攝。名依
他起。】

「不爾。無漏後得智品(所有相見)二分(亦)。應名(為)徧計所執
(汝若)。許(者則)應聖智不緣彼(二分)生(或復)。緣彼(二分之)智品。應(是集
諦而)非道諦(汝若)。不許(無漏二分是徧計者)應知有漏(二分。)亦爾(但是依他
起性)。又若二分是徧計所執。應如兔角等。非所緣緣(以凡)。
徧計所執。體非有故。又應二分(既非有體。則便)不熏成種(既不
熏種。則此)。後識等(復)生。應無二分。又諸習氣(即)。是(第八識之)相
分(所)攝。豈(以)非有(之)法(而)能作(現行諸識之親)因緣(又)。若緣
所生(之)內相見分非依他起(則相見)。二(分)所依(自證之)體。
例亦應然(同屬徧計。以均是分別緣所生)。無異因故。」

【此破斥初義也。文並易知。初釋徧計所執性竟。
△
二釋依他起性二。初承前出依他體。二簡釋。初承
前出依他體。即釋頌第五句也(依他起自性)。】

「由斯理趣。眾緣所生心心所體及相見分。有漏無漏。
皆依他起。依他眾緣而得起故。」

【△二簡釋。即釋頌第六句也(分別緣所生)。】

「頌言分別緣所生者。應知且說染分依他(若夫)。淨分依
他。亦(可名)圓成故。或諸染淨心心所法。皆名分別(以後得智
亦有分別)。能緣慮故。是則一切染淨依他。皆是此中依他
起攝。」

【淨分依他亦圓成者。如四智菩提。十力無畏等。以
是修德。名淨依他。以其稱性。復可名圓成實。二釋
依他起性竟。
△三釋圓成實性三。初正釋圓成實
體性。二對依他明非一異。三明證此能了依他。初
正釋圓成實體性。即釋頌七八兩句也(圓成實於彼。常遠離
前性)。】

「二空所顯圓滿成就諸法實性。名圓成實。顯此徧常。
體非虗謬。簡自共相虗空我等。」

【此先釋圓成實三字之義也。徧故圓滿。常故成就。
非虗謬故名實性。諸法自相。謂現量所得俗諦法
體。離名種等所有分別。如色香味觸等。以其各各
差別。故非徧圓。諸法共相。謂比量所得俗諦道理
由名言等顯示不謬。如無常無我等。以其約義詮
表。故非常成。虗空因色顯發。對有質礙而得其名。
我非實有自性。依五取蘊施設假名。故皆虗謬。】

「無漏有為。離倒究竟。勝用周徧。亦得此(圓成實)名。然今
頌中。說初非後。」

【此料簡頌意也。無漏有為。即淨分依他。所謂四智
菩提等。離倒。故亦可名為實。究竟。故亦可名為成。
勝用周徧。故亦可名為圓。然頌中所說圓成實性。
但指二空所顯。不指有為無漏也。】

「此(圓成實性。)即於彼依他起上。常遠離前徧計所執(以)。二
空所顯(之)真如為性(頌中所)。說於彼(二)言(乃是)。顯圓成實
與依他起不即不離(頌中)。常遠離(三)言(乃是)。顯妄所執能
所取性理恒非有(頌中)。前(之一)言。義顯(但空徧計。)不空依他(頌中)。
性(之一言。乃)顯二空非(即是)圓成實(二空所顯乃名為圓成實。以)。真如離
有離無性故。」

【此正釋頌中於彼常遠離前性七字之義也。
△二
對依他明非一異。即釋頌九十十一三句也(故此與依
他。非異非不異。如無常等性)。】

「由前理故。此圓成實與彼依他起。非異非不異(若言)。異
(者則。)應真如非彼(依他之)實性(若言)。不異(則)。此(圓成實)性應是
無常(又)。彼此俱應淨非淨境。則(根)本後(得二)智(之)用(亦)
應無別。」

【此先釋第九第十兩句也。彼依他性。通於染淨。乃
是後得智境。此圓成實。唯淨非染。乃是根本智境。
故不得定言不異。由此觀之。馬鳴謂無明熏時即
真如熏。乃約異而不異。如觸波時。全觸于水。非定
一也。護法謂賴耶受熏。非關真如。乃約不異而異。
如波動時。濕性無動。非定異也。若執真如定實受
熏。則應變異。何名真如。若執真如定不受熏。則應
真如不徧一切。離法性外別有諸法。何異一分無
常一分常之外道。習二宗者。曷深思之。】

「(問曰。)云何二性非異非一(答曰)。如彼無常無我等法。無常
等性。與(諸)行等(生滅之)法(若言)。異(者則。)應彼(行等)法。非無常等
(若言)。不異(則)。此(無常等。)應非彼(行等法之)共相。由斯喻顯此圓
成實。與彼依他非一非異(葢依他起)。法與(圓成實)法性。理必
應然(以)。勝義世俗(必)。相待(而)有故。」

【此釋第十一句也。無常無我等法。謂諸行無常。亦
復無我。如色無常。受想行識無常。眼無常。耳鼻舌
身意無常。色無常。聲香味觸法無常。眼識無常。乃
至意識無常。既無常。則無我。無我故空。不淨苦惱。
是故蘊處界等各有法體。名為自相。無常無我苦
空不淨。徧于諸法。名為共相。此自共相。不一不異。
若言定異。則蘊處界不應無常及無我等。若言定
一。且如色與無常既一。則受想等與色異故。應非
無常。餘可例知。故非定一定異也。今依他法與圓
成性。亦復如是。圓成實性。是勝義諦。依他起性。是
世俗諦。二諦相待而有。故亦不一不異。波水繩麻
等喻。皆可准思。
△三明證此能了依他。即釋頌第
十二句(非不見此彼)。】

「非不證見此圓成實。而能見彼依他起性。未達徧計
所執性空。不如實知依他有故。無分別智證真如巳。
後得智中。方能了達依他起性如幻事等。雖無始來
心心所法。巳能緣自相見分等。而我法執恒俱行故。
不如實知眾緣所引自心心所虗妄變現。猶如幻事。
陽𦦨。夢境。鏡像。光影。谷響。水月。變化所成。非有似有。
依如是義。故有頌言。非不見真如。而能了諸行。皆如
幻事等。雖有而非真。」

【問曰。若必證見真如。方了依他起性。則初心修觀。
即應便觀真如。何故大乘止觀。乃令先觀徧計。次
觀依他。後觀圓成實耶。答曰。真如不在依他性外。
初心若觀真如。必將妄計一个無名無相曠若虗
空者以為真如。便成徧計所執。此病最不可救。以
不達諸法當體無性。墮惡取空。不知所觀空理。正
是第六識之相分。假使一切時中空境現前。而又
不破戒律。不撥萬行。亦秪可生無色天中。若因見
此空故。破戒破見。直墮阿鼻大地獄矣。所以一切
大乘法門。皆令眾生。即於現前諸法強觀無實。既
知無實。便解如幻。既解如幻。便悟實性。既悟實性。
方能從體起用。夫強觀無實者。觀徧計也。解如幻
者。觀依他也。悟實性者。根本智也。從體起用者。後
得智也。譬如以麻作繩。愚小無知。妄計為蛇。若不
即從所計之蛇如實觀察。何由得知蛇本非有。故
須蛇計既息。然後知繩即麻。知即麻者。喻根本智。
知麻可作種種大小諸繩。一一諸繩皆無實性。隨
意所作。喻後得智。故知大乘止觀。成唯識論。觀心
妙訣。曾無兩途。初別釋頌文竟。
△二總申頌意。】

「此中意說。三種自性。皆不遠離心心所法。謂心心所
及所變現。眾緣生故。如幻事等。非有似有。誑惑愚夫。
一切皆名依他起性。愚夫於此橫執我法有無一異
俱不俱等。如空華等。性相都無。一切皆名徧計所執。
依他起上。彼所妄執我法俱空。此空所顯識等真性。
名圓成實。是故此三不離心等。」

【此正所謂一依他一切依他。一徧計一切徧計。一
真實一切真實也。初正釋頌文竟。
△二義類相攝
十三。初與六無為相攝(至)。十三結略指廣。今初。】

「(問曰。)虗空。擇滅。非擇滅等。何性攝耶(答曰)。三皆容攝(若于)。心
等變似虗空等相。隨心生故(則是)。依他起攝(若有)。愚夫於
中妄執實有。此即徧計所執性攝。若於真如假施設
有虗空等義(則是)。圓成實攝(然而)。有漏心等(所緣六無為法。)定屬
依他(若是)。無漏心等(所緣六無為法。)容二性攝(以是)。眾緣生故。攝
屬依他(以其)。無顛倒故(亦可)。圓成實攝。」

【△二與七真如相攝。】

「(問曰。)如是三性。與七真如云何相攝。七真如者。一流轉
真如。謂有為法流轉(之)實性。二實相真如。謂二無我
所顯(之)實性。三唯識真如。謂染淨法唯識(之)實性。四
安立真如。謂苦(諦之)實性。五邪行真如。謂集(諦之)實性。六
清淨真如。謂滅(諦之)實性。七正行真如。謂道(諦之)實性(答曰)。
此七實性(皆屬)。圓成實攝(以是)。根本後得二智境故(若)。隨
相(而相)攝者(則)。流轉苦集三(種真如。)前二性攝。妄執雜染
故。餘四皆是圓成實攝。」

【雖有七名。唯一真如。此真如體。離名絕相。唯根本
智之所親證。依此真體。約義差別。說七種名。乃後
得智之所建立。故皆圓成實攝。或可于無流轉中
妄執流轉。無苦集中妄成苦集。即是徧計性攝。又
真如不變隨緣。舉體而為流轉苦集諸雜染法。即
是依他性攝也。
△三與六法相攝。】

「(問曰。)三性(與)六法相攝云何(答曰)。彼六法中。皆具三性。色
受想行識及無為。皆有妄執緣生理故。」

【六法。即五蘊及無為法也。妄執六法。皆徧計性。緣
生六法。皆依他性。六法所依之理。皆圓成實性也。

△四與五事相攝(即五法。一相。二名。三分別。亦名妄想。四正智。五真如。亦名如如)。】

「(問曰。)三性(與)五事相攝云何(答曰)。諸聖教說相攝不定。謂
或有處。說依他起。攝彼相名分別正智。圓成實性。攝
彼真如。徧計所執。不攝五事。彼說有漏心心所法。變
似所詮。說名為相。似能詮現。施設為名。能變(之)心(心所)
等。立為分別。無漏心(心所)等離戲論故。但總名正智(而)。
不說能(詮)所詮(以上)。四(事皆)從緣生。皆依他攝。

或復有
處。說依他起。攝相分別。徧計所執。唯攝彼名。正智真
如。圓成實攝。彼說有漏心及心所(之)相分名(為)相。餘
(見分及能變之體皆)名(為)分別。徧計所執都無體故。為顯非有
(故但)。假說為名(正智真如)。二無倒故。圓成實攝。

或有處說。
依他起性。唯攝分別。徧計所執。攝彼相名。正智真如。
圓成實攝。彼說有漏心及心所相見分等。總名分別。
虗妄分別為自性故。徧計所執能詮所詮。隨情立為
名相二事。

復有處說。名屬依他起性。義(相即)屬徧計
所執。彼說有漏心心所法相見分等。由名勢力。成所
徧計。故說為名。徧執所執(乃)。隨名(而)橫計(其)。體(則)實
非有(所以)。假立義(相之)名。

(以上)諸聖教中所說五事。文雖
有異。而義無違。然初所說。不相雜亂(尤為盡善)。如瑜伽論
廣說應知。」

【△五與五相相攝(一所詮相。二能詮相。三二相屬相。四被執著相。五不執著相)。】

「(問曰。)又聖教中說有五相。與此三性相攝云何(答曰)。所詮
(相)能詮(相。)各具三性。謂妄所計。屬初性攝。相名分別
(之)隨其所應所詮能詮。屬依他起。真如正智(之)隨其
所應所詮能詮。屬圓成實(以)。後得(智為他說法。)變似能詮
相故。二相屬相。唯初性攝。妄執義名定相屬故。被執
著相。唯依他起。虗妄分別為自性故。不執著相。唯圓
成實。無漏智等為自性故。」

【△六與四真實相攝(一世間所成真實。二道理所成真實。三煩惱障淨智所行
真實。四所知障淨智所行真實)。】

「(問曰。)又聖教中說四真實。與此三性相攝云何(答曰)。世間
道理所成真實。依他起攝(相名分別)。三事攝故(煩惱所知)。二障
淨智所行真實。圓成實攝(正智真如)。二事攝故。辯中邊論。
說初(世間)真實。唯初(徧計)性攝(以是)。共所執故。第二(道理)真實。
通屬三性。理通執無執雜染清淨故。後二真實。唯屬
第三。」

【二釋並通。第二通屬三性者。執理則屬徧計。無執
則屬依圓。雜望屬依他。清淨屬圓成實也。
△七與
四諦相攝(苦集滅道)。】

「(問曰。)三性(與)四諦相攝云何(答曰)。四中一一皆具三性。且
苦諦中。無常等四(種行觀。)各有三性。無常三者。一無性
無常。性常無故(徧計)。二起盡無常。有生滅故(圓成)。三垢淨
無常。位轉變故(圓成)。苦有三者。一(觀)所取(五蘊是)苦。我法
二執所依取故(徧計)。二(既緣起)事相(是)苦(以是)。三苦(之事)相故
(依他)。三(觀)和合(是)苦(謂真如法與)。苦和合故(圓成)。空有三者。一
(觀)無性空(謂徧計所執)。性非有故。二(觀)異性空(謂依他起法)。與
妄所執自性異故。三(觀)自性空(謂圓成實以)。二空所顯(真如)
為自性故。無我三者。一(觀)無相無我(謂徧計所執)。我相無
故。二(觀依他)異相無我(謂)。與妄所執(之)我相異故。三(觀)
自相無我(謂圓成實以二)。無我所顯(真如)為自相故。

集諦三
者。一習氣集。謂(能)徧計(心)所執自性執(之)習氣(是)。執
彼(之)習氣(故)。假立彼(習氣集)名。二等起集。謂業(與)煩惱
(即依他性)。三未離繫集。謂未離障(之)真如(即圓成實)。

滅諦三
者。一自性滅(徧計)。自性不生故。二二取滅。謂(以)擇滅(智。令
能所)二取不生故。三本性滅。空真如(之性本寂滅)故。

道諦
三者。一徧知道。能知徧計所執(性空)故。二永斷道。能斷
(染分)依他起故。三作證道。能證圓成實故。然徧知道。亦
通後(依圓之)二(性)。

七三(之)三性。如次配釋。今於此中
所配三性。或假或實。如理應知。」

【徧知道亦通後二者。謂于三性皆悉通達。乃名徧
知道也。七三者。即苦諦四種行觀。及集滅道三諦。
此七各有三句也。如次配釋者。謂皆初句屬徧計。
第二句屬依他。第三句屬圓成實也。或假或實者。
謂集諦三性。惟約實配。餘六三性。或有假說也。
△
八與三解脫相攝。】

「(問曰。)三解脫門所行境界。與此三性相攝云何(答曰)。理實
皆通。隨相各一。空無願(無)相。如次應知。」

【空解脫門。知徧計空。無願解脫門。于依他法無所
願求。無相解脫門。證圓成實。離有無相也。】

「緣此復生三無生忍。一本性無生忍(我法本無故)。二自然
無生忍(緣起無作故)。三惑苦無生忍(究竟不生故)。如次此三(無生
忍。)是彼(三解脫)境故。」

【△九與二諦相攝。】

「(問曰。)此三(性)云何攝彼(真俗)二諦(答曰)。應知世俗具此三種。
勝義唯是圓成實性。世俗有三。一假世俗(如軍林等。但有假名)。
二行世俗(如蘊處界等。隨緣生滅故。亦名道理世俗)。三顯了世俗(即安立世俗。以
後得智安立真如故)。如次應知即此三性。勝義有三。一義(理)勝
義。謂(即)真如(乃最)。勝之義(理)故。二(所證)得勝義。謂(即)涅槃。
勝即義故。三(能證)行勝義。謂(即)聖道(以)。勝(而)為義故(此三
勝義)。無變(易。)無(顛)倒。隨其所應。故皆攝在圓成實性。」

【△十凡聖智境。】

「(問曰。)如是三性。何智所行(答曰)。徧計所執。都非智所行。以
無自性。非所緣緣故(然)。愚夫(妄)執(為)有。聖者達(其本)無。
亦得說為凡聖智境。依他起性(凡聖)二智所行。圓成實
性。唯聖智境。」

【△十一假實分別。】

「(問曰。)此三性中。幾假幾實(答曰)。遍計所執(以其)。妄安立故。可
說為假(以其)。無體相故(亦可說)。非假非實。依他起性。有實
有假。聚集相續分位性故。說為假有。心心所色從緣
生故。說為實有。若無實法。假法亦無。假依實因而施
設故。圓成實性。唯是實有。不依他緣而施設故。」

【聚集者。根身器界諸和集相也。相續者。心及心所
無間轉相也。分位者。二十四種不相應行也。此皆
別無自體。故名為假。心者。八識心王也。心所者。五
十一心所法也。色者。五根六塵十一種色法也。現
在剎那從種起現。故名為實。依此實心心所及色。
乃有聚集相似分位。故云假依實因而施設也。問
曰。二卷巳破假說依實。此復何云假依實有。答曰。
心外實法。決定是無。所以假說不必依實。今約唯
識所現諸法。有實有假。實即道理世俗。假即是假
世俗。此則有實然後有假。而若假若實。同名俗諦。
不同外道餘乘所執心外實法也。問曰。前云勝義
世俗。相待而有。今云圓成實性。不依他緣施設。又
云何通。答曰。不因世俗。則不立勝義之名。故云相
待而有。如因有水。乃得有波。有波之動。乃說水為
靜也。然伹可云波因水有。不可云水因波有。故圓
成實性。非依他緣而施設也。
△十二異不異分別。】

「(問曰。)此三(性)為異。為不異耶(答曰)。施說俱非(以)。無別體故
(非異。以)妄執緣起真義(三各)別故(非不異)。」

【只此不思議法體。妄執之則為徧計。隨緣起則為
依他。約真義則是圓成實性。是故十法界之五位
百法。皆依他也。執十法界之五位百法以為我實
實法。皆徧計也。十法界五位百法之真義。皆圓成
也。性相真源。從此和盤托出。讀者幸深思之。
△十
三結略指廣。】

「如是三性。義類無邊。恐厭繁文。略示綱要。」

【三釋違經三性難中。初正釋三性不離識竟。】

成唯識論觀心法要卷第八

成唯識論觀心法要卷第九
蕅益沙門　智旭　述

【△二轉釋無性即識性二。初設難舉頌。二以論釋
成。今初。】

「若有三性。如何世尊說一切法皆無自性。頌曰。即依
此三性。立彼三無性。故佛密意說。一切法無性。初即
相無性。次無自然性。後由遠離前。所執我法性。此諸
法勝義。亦即是真如。常如其性故。即唯識實性。」

【△二以論釋成二。初正釋頌文。二結示勸信。初中
二。初釋三無性。二釋識實性。初釋三無性。即前兩
頌。】

「論曰。即依此前所說三性。立彼後說三種無性。謂即
(是一)相(無性。二)生(無性。三)勝義無性。故佛密意說一切法皆
無自性(者。)非(謂)性全無(也。頌中)說密意(之)言。顯非(究竟)了
義。謂後(依圓)二性。雖體非無。而有愚夫。於彼增益妄執
實有我法自性。此(托依圓所起我法二執。)即名為徧計所執。為
除此執。故佛世尊於(依圓之)有及(徧計之)無。總說無性(不過
為遣執耳。問曰)。云何依此(三性)而立彼三(無性答曰。)謂依此初徧計
所執。立相無性。由此(徧計所執)體相。畢竟非有。如空華故。
依次依他。立生無性。此(依他起。但)如幻事。託眾緣生。無如
妄執自然性故(所以)。假說無性。非(依他起體)性全無。依後圓
成實。立勝義無性。謂即勝義。由遠離前徧計所執我
法性故。假說無性。非(謂勝義體)性全無。如虗太空。雖遍眾
色。而是眾色無性所顯。雖依他起(性。但是世俗。)非勝義故。
亦得說為勝義無性。而(恐第三)濫(同)第二。故此不說。」

【如太虗空。喻勝義也。眾色。喻依他也。有眾色處。未
嘗無空。可喻真如徧一切法。無所不在。眾色無處。
太虗乃顯。可喻真如。遠離徧計所執我法。然勝義
無性之名。亦可以名第二依他起性。以依他起。但
世俗有。非勝義故。然若說此義。則恐第三反濫第
二。是故第二但名為生無性。第三乃名勝義無性。
顯此圓成實性。但是遠離徧計所執我法二性。假
說勝義無性。其實真如徧在依他起處。而依他無
性。性即真如。譬如眾色無性。性即太空。非色滅空。
空非色外。故般若心經云。色不異空。空不異色。乃
圓成與依他非異非不異之義。只為眾生一向執
異。故但言不異以遮情計。亦非更執定不異也。此
借虗空以喻勝義。借眾色以喻依他。故作此說。若
約法直說者。則對色顯空。對空顯色。色空皆屬依
他起攝。色空無性。妄則俱妄。真則俱真。是則非色
非空。而空而色。名圓成實。亦名勝義無性。故云。色
不異空。空不異色。色即是空。空即是色。又云。性色
真空。性空真色等也。學者須以大乘止觀三性三
無性義參之。必有恍然得悟者矣。
△二釋識實性。
即後一頌。】

「此性即是諸法勝義。是一切法勝義諦故。然勝義諦。
略有四種。一世間勝義。謂蘊處界等(不同外道所執我法)。二道
理勝義。謂苦等四諦(世出世因果。真實不虗謬)。三證得勝義。謂二
空真如(約能證之智言)。四勝義勝義。謂一真法界(約所證之理言)。此
(頌)中(所言)勝義(乃)。依最後(勝義勝義而)說(以)。是最勝道(品)所
行(證之)義故。為簡前三(勝義。)故作是說此諸法勝義亦即
是真如。真。謂真實。顯非虗妄。如。謂如常。表無變易。謂
此真實。於一切位常如其性。故曰真如。即是湛然不
虗妄義(頌中)。亦(之一)言。顯此(勝義)復有多名。謂名法界及實
際等。如餘論中隨義廣釋。」

【一切位者。聖凡因果世出世間諸分位也。由真如
不變隨緣。故云於一切位。由真如隨緣不變。故一
切位常如其性。湛然。即如字之義。不虗妄。即真字
之義。所謂在凡不減。在聖不增。處生死而不染。證
涅槃而非淨。如水與冰。同一濕性。豈凝然死定之
謂哉。】

「此性即是唯識實性。謂唯識性。略有二種。一者虗妄。
謂(依他起上)徧計所執。二者真實。謂(依他所顯)圓成實性。為簡
虗妄。說實性言。復有二性。一者世俗。謂依他起。二者
勝義。謂圓成實。為簡世俗。故說實性。」

【初一番。即約依他辨二性。如繩上無蛇但有麻也。
次一番。即約真俗辨二性。如氷水雖殊濕性無異
也。故佛性論云。二性不可滅。一性可得滅。何以故。
分別性本來是無。故不可滅。真實性本來是真。故
不可滅。依他性雖有不真實。是故可滅。即是此中
遣相證性之義。初正釋頌文竟。
△二結示勸信。】

「三頌總顯諸契經中說無性言。非極了義。諸有智者。
不應依之(而)總撥諸法都無自性(也)。」

【巳上大科第二廣明識相顯前頌意竟。
△三明修
行位次二。初略標五位。二廣釋頌文。初中二。初問。
二答。今初。】

「如是(前來)所成唯識相性。誰(等之人)於幾位(次)如何悟入。」

【謂前有二十四頌。成立唯識之相。第二十五一頌。
成立唯識之性。相成則遣虗存實。捨濫留純。攝末
歸本。隱劣顯勝之義俱立。性成則遣相證性之義
亦立。此領前也。一問誰人悟入。二問有幾位次。三
問如何悟入。此啟後也。
△二答。】

「謂具大乘二種性者。略於五位漸次悟入。」

【此標答也。大乘二種性者。答上誰人之問。略於五
位。答上幾位之問。漸次悟入。答上如何悟入之問。】

「何謂大乘二種種性。一(者)本性(中法爾成就)住(此菩薩)種(子)
性(類差別不由今有。)謂無始來依附本識法爾所得無漏法
因。二(者熏)習所成種性。謂聞法界等流法巳。聞所成等
熏習所成。要具大乘此二種性。方能漸次悟入唯識。」

【此下皆釋答也。法界等流法。謂如來證法界巳。從
後得智流出語言文字。能詮法界妙理之法也。聞
而思。思而修。熏成種子。名為習所成性。若伹有本
性大乘種子。而無熏習所成大乘種子。則不能令
其展轉增盛以至成熟。若元無本性大乘種子。縱
令熏習。亦不成種。現見有人。未聞教時。渾若不知。
既聞教巳。便速開悟者。是有本性種子。亦有熏習
種子故也。復見有人。未聞教時。茫然不知。既聞教
巳。雖不頓悟深生渴仰者。但有本性種子。未有熏
習種子故也。復見有人。未聞教時。茫然不知。既聞
教巳。與不聞同。絕不飡採。都無信樂者。原無熏習
種子。又無本性種子故也。然依瑜伽師地論等。則
一切眾生。定有五性差別。若依法王經。如來藏經
等。則一切眾生。定無五性差別。當知皆是悉檀益
物。隨機異說。若依圓覺了義。楞伽心宗。則五性差
別。歷然不亂。而仍一一無性。若遇如來。根無大小。
皆得成佛。今謂五性若是定無。則如來不應為實
施權。說三乘教。五性若是定別。則如來不應開權
顯實。說唯一乘。若於法華三草二木一地一雨之
喻。深思細繹。則經論異說。互相影略。妙旨冷然。蓋
蠢動含靈。皆有佛性。凡有心者。皆得作佛。此唯識
性也。五性差別。種現不同。此唯識相也。相之與性。
不一不異。是故以相局性。則性隨相局。以性融相。
則相隨性融。性隨相局。不可即與之言其融。所以
如來有隨情巧說。亦名隨他意語。亦名為權。相隨
性融。不可終使之執其局。所以如來有隨智妙說
亦名隨自意語。亦名為實。儒云。中人以上。可以語
上。中人以下。不可語上。應病與藥。權實並設。病去
藥忘。權實俱泯。此可意知。不可言盡。今成唯識教。
以別接通。以通含別。亦兼含圓。唯其帶通方便。故
須立五性差別。唯其正詮別理。故云斷十重障證
十真如。唯其兼含圓理。故云真如與一切法非異
非不異。又云。若執唯識真實有者。亦是法執。又云。
俗故相有別。真故相無別。乃至舉一煩惱心所。亦
能徧緣有漏無漏事境名境等也。】

「何謂悟入唯識(之)五位。一資糧位。謂修大乘順解脫
分。二加行位。謂修大乘順決擇分。三通達位。謂諸菩
薩所住見道。四修習位。謂諸菩薩所住修道。五究竟
位。謂住無上正等菩提。」

【三乘皆有五位。而二乘但悟我空。不達法空。故唯
大乘五位。乃能悟入唯識相性也。資糧順解脫等。
下文自釋。】

「云何漸次悟入唯識。謂諸菩薩於識相性。資糧位中。
能深信解。在加行位。能漸伏除所取能取。引發真見
在通達位。如實通達。修習位中。如所見理數數修習。
伏斷餘障。至究竟位出障圓明。能盡未來化有情類。
復令悟入唯識相性。」

【由聞唯識相性而生信解乃發無上大菩提心。發
此大心。即名菩薩。從此熾然修集菩提資糧。資糧
漸積。信解益深。即是觀行相似二位也。以定慧力
加行決擇。伏除二取而引真見。即相似後心也。信
解之時。先信解相。隨信解性。通達位中。先通達性。
隨通達相。既通達巳。即以所見真俗妙理數數修
習。淨除習氣。皆即分證位也。習氣盡時。出障圓明。
即究竟位也。約性則始終平等。約修則五位不同。
然此五位。義兼通別。亦復含圓。若三藏菩薩。因位
無斷惑義。非此所攝。若乾慧名資糧。性地名加行。
見地名通達。薄地巳上名修習。佛地名究竟者。通
教位也。若十信十住十行十向名資糧。十向後心
名加行。初歡喜地名通達。十地等覺名修習。妙覺
名究竟者。別教位也。若五品十信名資糧。十信後
心名加行。初發心住名通達。住行向地等覺皆名
修習。妙覺名究竟者。圓教位也。今資糧位中。不立
住行向名。故非純約別教。修習位中。具列歡喜地
等十名。故非純約通教。又歡喜地。頓斷分別我法
二執。若惟別教。不應到此方斷我執。若唯通教。不
應能破法執無明。故知是通含別。別接通也。然設
非圓教妙覺。胡能究盡明了唯識相性。盡未來時
化度含識。故云亦復含圓。初略標五位竟。
△二廣
釋頌文五。初釋資糧位(至)五釋究竟位。初中二。初
舉頌。二論釋。今初。】

「初資糧位。其相云何。頌曰。乃至未起(順決擇)識求住唯
識(真勝義)性(然)。於二取隨眠。猶未能(永)伏滅。」

【△二論釋三。初正釋頌文。二明地所攝。三明修行
相。初中二。初釋前二句明位。二釋後二句明惑。今
初。】

「論曰。從發深固大菩提心。乃至未起(加行位中)順決擇識
(然巳專志)。求住唯識真勝義性。齊此皆是資糧位攝。為趣
無上正等菩提。修習種種勝資糧故(名資糧位。又復以其)。為有
情故。勤求解脫。由此亦名順解脫分。」

【此明發心以後。加行以前。皆名為資糧位。即住行
向三賢位也。緣於唯識真勝義性。觀察法空。故稱
為深。能以三事練磨其心。誓無退轉。故稱為固。徧
欲度脫法界有情。不單自利。故稱為大。菩提。此翻
為覺。一切眾生。長夜在迷。返迷歸悟。皆可名覺。故
有發聲聞菩提心者。有發緣覺菩提心者。皆名發
心。今云深固大菩提心。大簡聲聞緣覺。固簡藏教
事度。深簡通教界內無生也。順決擇識。解在下文。
勝資糧者。即是福智二事。亦如下釋。解脫者。無上
涅槃。分者。因義。亦支義也。
△二釋後二句明惑二。
初略釋。二廣釋。今初。】

「此位菩薩。依因善友作意資糧四勝力故。於唯識義
雖深信解。而(猶)未能了(知)能(取)所取(其性本)空。多住外
門修菩薩行。故於二取所引(之)隨眠。猶未有能伏滅
功力。令彼(隨眠)不起二取(之)現行。」

【四勝力者。一因力。謂發大心。二緣力。謂親近善友。
三作意力。謂勤求無上菩提。四資糧力。謂修習福
智也。多住外門者。理觀名內。事相名外。雖亦修習
理觀。而理觀力微。未能稱理修行六度。故多依事
相也。
△二廣釋二。初釋二取隨眠。二釋未能伏滅。
初中二。初正釋頌義。二轉釋二障。今初。】

「此(頌中)二取(之)言(乃)。顯(執彼)二取(之)取(謂)。執取(有)能取(之見
分)所取(之相分)性(而不達無性)故(此)。二取(之)習氣。名彼隨眠
(以其)。隨逐有情。眠伏(于)藏識(故。又)或隨增過(失。)故名隨眠
(當知)。即是所知煩惱(二)障種(子)。」

【心王心所。由現緣力。變似能取所取相現。本是依
他起性。非有實我實法。愚者不達。遂執取之執為
實我。成煩惱障。執為實法。成所知障。由執取彼二
取現行。復熏成彼二取種子。隨逐有情。眠伏藏識。
展轉增過。無由出離。故名此煩惱所知二障種子
為二取隨眠也。
△二轉釋二障二。初正釋。二結判。
初中二。初釋煩惱障。二釋所知障。今初。】

「煩惱障者。謂執(取彼)徧計所執實我薩迦耶見而為上
首。百二十八根本煩惱。及彼等流諸隨煩惱。此皆擾
(亂)惱(害)有情身心。能障涅槃。名煩惱障。」

【薩迦耶。此云積聚。實我薩迦耶見。謂執積聚為實
我也。妄認四大為自身相。妄認六塵緣影為自心
相。皆此我見所攝。由此我見為本。方起根隨煩惱。
故名上首。言百二十八者。迷於欲界四諦。各具十
惑。共有四十。色無色界。但各除瞋。各三十六。通前
一百十二根本煩惱。唯見所斷。欲界任運貪瞋癡
慢身見邊見為六。色無色界除瞋各五。共有十六
根本煩惱。是修所斷。二斷合論。故有一百二十八
也。諸隨煩惱。或彼等流。或彼分位。頭緒多端。故不
列數。
△二釋所知障六。初正釋所知。二分對諸識。
三對三性心。四二障辨異。五對四無記。六問答釋
妨。今初。】

「所知障者。謂執(取彼)徧計所執實法薩迦耶見而為上
首。見疑無明愛恚慢等。覆(于)所知(有為無為)境(之)無顛倒
性。能障(四智)菩提。名(為)所知(之)障。」

【實法薩迦耶見。謂執積聚為實法也。妄執色不相
應。及無為法離心心所別有自性。皆此法見所攝。
由此法見。復起疑癡貪恚慢等及諸隨惑。不達所
知真如無顛倒理。名所知障。當知前煩惱障。謂煩
惱即障。乃持業釋。今所知障。謂所知之障。乃依主
釋也。
△二分對諸識。】

「此所知障。決定不與異熟識俱。彼(異熟識極)微(細)劣(弱)故
(又)。不與無明慧相應故(又所知障。要須)。法空智品與俱起故
(當知)。七轉識內。隨其所應或少或多。如煩惱說。眼等五
識。無(隨念計度二種)分別故。法見(法)疑(及法慢)等。定不相應。餘
(法貪法瞋法癡)由意(識)力。皆容引起。」

【法空智品與俱起者。由有所治。乃有能治。唯六七
二識。能起法空智品。故唯六七二識。實有所知障
也。第七但有四障。謂法癡。法見。法慢。法愛。故名或
少。第六具有六障。謂加法恚。法疑。故名或多。眼等
五識。雖容有法貪法恚法癡。但是第六之所引生。
非能自起。故必第六入法空觀。乃能治滅。亦非能
自治也。
△三對三性心。】

「此(所知)障。但與不善無記二心相應。論說無明。唯通不
善無記性故。癡(與)無癡等(善心)不相應故。」

【△四二障辨異。】

「煩惱障中。此(所知)障必有。彼(煩惱障)定用此(所知障)為所依
故。體雖(同是見疑無明等)無異。而(執我執法作)用有別。故二隨眠。
隨聖道(之)用有勝有劣(而)。斷惑(有)前(有)後。」

【由迷法故。方起我執。如迷杌。方謂是鬼。迷繩。方謂
是蛇。故煩惱障。必以所知障為依也。法空觀道用
勝。能斷二障。生空觀道用劣。但斷煩惱。
△五對四
無記。】

「此(所知障。)於(四種)無覆無記性中(唯)。是(異熟無記中之)異熟生(攝。)
非餘三種。彼威儀等。勢用薄弱。非(能)覆(于)所知(之理而)
障菩提(智)故(然)。此名(之為)無覆(者。但是)望二乘說。若望菩
薩。亦是有覆。」

【威儀工巧變化。皆不覆障菩提。此既覆障菩提。應
名有覆無記。但不覆障二乘所證生空涅槃。故名
無覆耳。
△六問答釋妨。】

「(問曰。)若所知障有見疑等。如何此種。契經(但)說(名)為無
明住地(答曰)。無明(力)增(盛)故(所以)。總名無明。非無見等(例)。
如(于)煩惱(障)種。立見一處(及)。欲(愛)色(愛)有愛(共成)。四住
地名。豈彼(煩惱。但是見愛二種。)更無慢無明等。」

【初正釋竟。
△二結判。】

「如是二障(若從)。分別起者。見所斷攝(若是)。任運起者。修所
斷攝。二乘但能斷煩惱障。菩薩(則二障)俱斷(然欲)。永斷二
(障)種(子。)唯(地上)聖道能(之。若)伏二(障)現行(亦)。通(地前)有漏道
(也)。」

【初釋二取隨眠竟。
△二釋未能伏滅。】

「菩薩住此資糧位中。二麤現行雖有伏者。而於細者
及二隨眠。止觀力微。未能伏滅。」

【麤現行。指分別所起。細現行。指任運所起。二隨眠。
指分別俱生二障種子也。初正釋頌文竟。
△二明
地所攝。】

「此位未證唯識真如。依勝解力。修諸勝行。應知亦是
解行地攝。」

【唯識實性。亦即真如。登歡喜地。乃能分證。然依深
信發起勝解。決定了知萬法唯識。以此勝解導諸
勝行。故與後加行位。同名為解行地。即別三賢及
圓十信。而不立信住行向之名。亦不明先斷見思
之義。故是帶通明別也。
△三明修行相二。初正釋
行相。二明退不退。今初。】

「所修勝行。其相云何。略有二種。謂福及智。諸勝行中
慧為性者。皆名為智。餘名為福。且依六種波羅蜜多。
通相皆二。別相前五說為福德。第六智慧。或復前三
唯福德攝。後一唯智。餘通二種。復有二種(勝行。)謂利自
他。所修勝行。隨意樂力。一切皆通自他利行。依別相
說。六到彼岸。菩提分等。自利行攝。四種攝事。四無量
等。一切皆是利他行攝。如是等行。差別無邊。皆是此
中所修勝行。」

【六波羅蜜。即六到彼岸。所謂布施。持戒。忍辱。精進。
禪定。智慧也。菩提分。即三十七品。所謂四念處。四
正勤。四如意足。五根。五力。七覺支。八正道也。四種
攝事。即布施。愛語。利行。同事。四攝法也。四無量心。
即慈。悲。喜。捨。四三昧也。
△二明退不退。】

「此位二障雖未伏除。修勝行時有三退屈。而能三事
練磨其心。於所證修勇猛不退。一聞無上正等菩提
廣大深遠。心便退屈。引他巳證大菩提者。練磨自心。
勇猛不退。二聞施等波羅蜜多甚難可修。心便退屈。
省巳意樂能修施等。練磨自心。勇猛不退。三聞諸佛
圓滿轉依極難可證。心便退屈。引他麤善。況巳妙因。
練磨自心。勇猛不退。由斯三事練磨其心。堅固熾然
修諸勝行。」

【一菩提廣大屈。引他況巳練。二萬行難修屈。省巳
增修練。三轉依難證屈。引麤況妙練也。更或懼此
娑婆不常值佛。魔境麤強。恐墮險難者。以此深固
大菩提心。迴向西方極樂世界。則千穩百當。萬無
一失矣。願我同志。皆痛勉之。初釋資糧位竟。
△二
釋加行位二。初舉頌。二論釋。今初。】

「次加行位。其相云何。頌曰。現前立少物。謂是唯識性。
以有所得故。非實住唯識。」

【△二論釋二。初正釋頌文。二別申餘義。初中三。初
結前標列。二出體釋名。三結屬頌文。今初。】

「論曰。菩薩先於初無數劫。善備福德智慧資糧。順解
脫分既圓滿巳。為入見道住唯識性。復修加行伏除
二取。謂煖。頂。忍。世第一法。此四總名順決擇分(以能)。順
趣真實決擇分故(以其)。近見道故(所以)。立加行名。非(謂)前
資糧(位。總)無加行(之)義。」

【真實決擇。指真見道出世慧也。今能順趣此慧。故
名順決擇分。然資糧加行。名別義通。以前位中。亦
有加行之義。今此位中。亦具資糧之義。但加行約
近立名。資糧約遠立名耳。
△二出體釋名三。初出
所依體。二別釋四名三總結行相。今初。】

「煖等四法。依四尋思四如實智(之)初(位)後位(而)立。四
尋思者(謂)。尋思(能詮之)名(尋思所詮之)。義(尋思名義)。自性(尋尋名義)。差
別(皆是)。假有實無(若能)。如實徧知此四離識(非有。)及(知能取之)識
(亦復)非有(即轉)。名如實智。名義相異。故別尋求(名義)。二(種之自性
差別)二相同。故合思察。」

【△二別釋四名四。初釋煖。二釋頂。三釋忍。四釋世
第一。今初。】

「依明得定。發下尋思。觀無所取。立為煖位。謂此位中。
創觀所取名等四法。皆自心變。假施設有。實不可得。
初獲慧日前行相故(所以)。立明得(定之)名。即此所獲道火
前相。故亦名煖。」

【明得定者。止也。下尋思者。觀也。尋思初位。故名為
下。名無得物之功。故名但是假有。物無當名之實。
故義但是假有。名義自性既非實有。則名義差別
亦豈實有。皆是隨心變現施設而巳。以此尋思。歷
觀蘊處界等。若名。若義。若自性。若差別。皆不可得。
即是慧日道火前相。能破眾生長夜迷闇執著。
△
二釋頂。】

「依明增定。發上尋思。觀無所取。立為頂位。謂此位中。
重觀所取名等四法。皆自心變。假施設有。實不可得。
明相轉盛。故名明增。尋思位極。故復名頂。」

【尋思後位。故名為上。數數修習所取實不可得之
觀。令其增盛。如登山頂。周觀無礙也。
△三釋忍。】

「依印順定。發下如實智。於無所取。決定印持。無能取
中。亦順樂忍。既無實境離能取識。寧有實識離所取
境。所取能取(但是)。相待立故。印順忍時。總立為忍。印前
(所取空。)順後(能取空。)立印順名。忍(印取)境(之)識(亦)空。故亦名
忍。」

【印前所取空。順後能取空。名印順定。亦即止也。下
如實智。亦即觀也。如實智之初位。故名為下。此忍
自有三位差別。印前。即下忍。順後。即中忍。忍識亦
空。即上忍。大乘止觀云。彊觀諸法唯是心相。虗狀
無實。復當觀此能觀之心。亦無實念。正同此中四
加行觀。
△四釋世第一。】

「依無間定。發上如實智(雙)。印(能所)二取(皆)空。立世第一
法。謂前上忍。唯印能取空。今世第一法。二空雙印。從
此無間必入見道。故立無間名。異生法中此最勝故。
名世第一法。」

【如實智之後位。故名為上。前忍位中。下忍印所取
空。中忍順能取空。上忍印能取空。今乃二空雙印。
必入真見道也。二別釋四名竟。
△三總結行相。】

「如是煖頂。依(于)能取(之)識。觀所取(之境本)空。下忍起時。
印境空相。中忍轉位。於能取識(亦)如境(之)是空順樂
忍可。上忍起位。印能取空。世第一法。雙印空相。」

【此唯識觀之行相。入真見道之司南也。千經萬論。
從無二轍。不向此處聞思修證。終無通達之期矣。
二出體釋名竟。
△三結屬頌文二。初屬頌。二引證。
今初。】

「皆帶相故。未能證實。故說菩薩此四位中。猶於現前
安立少物。謂是唯識真勝義性。以彼空有二相未除。
帶相觀心。有所得故。非實安住真唯識理。彼(空有二)相
(悉皆)滅巳。方實安住。」

【空有二相未除者。煖位頂位。依識觀所取空。則境
空識有。下忍印成境空。上忍印成識空。世第一位
雙印二空。則亦皆帶空相。故未得全除也。問曰。上
根之人。直達空有皆不可得。當下安住唯識真勝
義性。何須如此次第修習。答曰。汝今空有皆不可
得六字。便是所取之名。妄謂我能直達。便是能取
之識。煖位止觀。尚未夢見。而言安住唯識勝義。夢
語刀刀。此之謂也。汝若實證唯識性者。必應頓了
唯識之相。如六祖雖不識字。然於性相宗旨無不
通達。觀彼轉識成智八句偈義。何等透徹。乃至法
華涅槃諸經。一入耳根。便達奧義。豈似今人妄稱
悟道。仍於教法粗疎鹵莽者哉。
△二引證。】

「依如是義。故有頌言。菩薩於定位。觀(似法似義之)影(像)唯
是心(變。)義想既(巳)滅除。審觀唯(是)自想。如是住內心
(了)。知所取(之義)非有。次(知)能取(之心)亦無。後觸無所得。」

【初二句。頌煖位。次二句。頌頂位。又二句。頌下忍中
忍位。第七句。頌上忍位。合此三句。即頌世第一位。
第八句。頌見道位也。如是住內心者。謂能攝內心
住於無義也。觸者。證也。無所得者。真如也。初正釋
頌文竟。
△二別申餘義三。初伏惑義別。二所觀二
諦。三所依界地。今初。】

「此加行位。未遣(空有二)相(之)縛。於麤重縛。亦未能斷。唯
能伏除分別(二障之現行)二取(以分別二障。正)。違(于)見道故(其)。於
俱生(二障之現起)者。及二隨眠。有漏觀心有所得故。有分
別故未全伏除。全未能滅。」

【麤重縛者。分別二障種子也。分別二取。正違見道。
故伏除之以入見道。既見道巳。彼種即斷。現起俱
生二障。但少分除。故云未全伏除。俱生二障種子。
全然未斷。故云全未能滅。此中分別煩惱障種未
斷。即約通教性地八人地言。分別所知障種未斷。
即約別教十迴向言。故是以通含別。
△二所觀二
諦。】

「此位菩薩。於安立諦非安立諦。俱學觀察。為引當來
二種見故。及伏分別二障種故。非安立諦。是正所觀。
非如二乘唯觀安立。」

【安立諦者。於苦等諸法中。安立苦等四諦理也。非
安立諦者。三無性所顯二空真如。此諦通一切法
無有差別。故名為非安立。離顛倒。無變易。故名為
諦。學觀非安立諦。引真見道。學觀安立諦。引相見
道。學觀非安立諦。伏分別所知障種。學觀安立諦。
伏分別煩惱障種。但觀安立諦者。通性地也。俱觀
二諦者。通含別也。正觀非安立諦者。別十向也。別
向或亦觀安立諦。須約界外四諦言之。變易生死
為苦諦。根本無明及無漏有為名集諦。性淨涅槃
無依無住名滅諦。中道正智無作道品名道諦也。

△三所依界地。】

「菩薩起此煖等善根。雖方便時通諸(初二三)靜慮。而依
第四(靜慮。)方得成滿。託最勝依入見道故。唯依欲界善
趣身起(以)。餘(界趣中)慧(心及)厭(離)心非殊勝故。此位亦是
解行地攝。未證唯識真勝義故。」

【欲界善趣。指天人阿修羅也。然修羅方瞋。諸天正
樂。唯人道為尤能耳。以善趣身。得根本第四禪定。
於四禪中雙印二空。乃能引真見道。觸證非安立
諦。若在惡趣。則有厭而無勝慧。若在色天。則有慧
而無勝厭。若在無色天中。則慧厭俱無。故皆不能
成此善根。二釋加行位竟。
△三釋通達位。二初舉
頌。二論釋。今初。】

「次通達位。其相云何。頌曰。若時於所緣。智都無所得。
爾時住唯識。離二取相故。」

【△二論釋二。初略釋。二廣釋。初中二。初總釋頌文。
二別解本智。今初。】

「論曰。若時菩薩於所緣境。無分別智都無所得。不取
種種戲論相故。爾時乃名實住唯識真勝義性。即證
真如。智與真如平等平等。俱離能取所取相故(以)。能
所取相。俱是分別有所得心戲論現故。」

【無智外之如為智所證。無如外之智能證於如。故
曰平等平等。俱離能所二取之相。不同有所得心
分別戲論所現相也。
△二別解本智。有三家解。初
二義非。第三義正。】

「有義。此智(相見)二分俱無。說無所取能取相故。

○有義。
此智相見(二分)俱有。帶彼(真如)相起(方)。名(為)緣彼故。若無
彼(真如)相(而可)名緣彼(真如)者。應(緣)色等智(雖無聲等相。亦可)。名聲
等智。若無見分。應不能緣。寧可說為緣真如智。勿真
如性(不是見分。)亦名能緣。故應許此(智)定有見分。」

【此智。即無所得之根本智也。初謂相見俱無。次謂
相見俱有。並如文可知。】

「有義。此智見(分是)有。相(分是)無。說(真如)無相(可)取(正智)。不取(於)
相故。雖有見分。而無(隨念計度)分別(故頌中)。說非能取。非(謂見
分之)取全無(也。)雖無相分。而可說此(根本實智挾)帶(真)如(體)
相(俱)起(以此智)。不離(于真)如故(喻)。如自證分緣見分時(乃是
親證)。不(是)變(相)而緣。此(真如智。決)亦應爾(以)。變(相)而緣者。便
非親證。如後得智。應有分別。故應許此(根本實智。)有見無
相。」

【此第三正義也。雖有見分下。釋難。謂有難曰。既有
見分。何故頌中說非能取。答釋可知。雖無相分下。
釋疑。謂有疑曰。若無相分。則應無所緣緣。若無所
緣。何得獨有能緣。釋曰。此是挾帶。不是變帶。挾帶
體相。是所緣緣。不變相狀。故非相分。如自證分。亦
以見分為所緣緣。而非變帶。不名相分。若變真如
相分而緣。即是後得有分別智。非此根本無分別
智矣。初略釋竟。
△二廣釋二。初釋位名。二釋見道。
今初。】

「加行無間。此(無分別)智生時。體(達)會(合)真如(理性。)名通達
位(以此位最)。初照(真)理故(所以)。亦名見道。」

【△二釋見道三。初總標。二別釋。三結益。今初。】

「然此見道。略說有二。」

【△二別釋二。初釋二見道。二攝六現觀。初中二。初
釋二道義。二簡二道別。初又二。初釋真見道。二釋
相見道。今初。】

「一真見道。謂即所說無分別智。實證二空所顯真理。
實斷二障分別隨眠。雖多剎那。事方究竟。而相等故。
總說一心。有義。此中二空二障。漸證漸斷。以有淺深
麤細異故。有義。此中二空二障。頓證頓斷。由意樂力
有堪能故。」

【相等故者。謂始終唯觀非安立諦。不同二乘所觀
上下八諦諸行相也。漸頓二義。頓義為正。初言漸
者。生空理淺故先證。法空理深故後證。煩惱障麤
故先斷。所知障細故後斷。次言頓者。由大菩提意
樂。有堪能力故也。
△二釋相見道二。初正釋相見
道。二結示唯假立。初中二。初標。二釋。今初。】

「二相見道。此復有二。」

【△二釋為二。初釋觀非安立諦三品心。二釋緣安
立諦十六心。今初。】

「一觀非安立諦。有(下中上)三品心。一(者緣)內(身為境而)遣有情
假緣(之)智。能除輭品分別隨眠。二(者緣)內(法為境而)遣諸法
假緣(之)智。能除中品分別隨眠。三(者)遍遣一切有情
諸法假緣(之)智。能除一切分別隨眠。前二名法智。各
別緣故。第三名類智。總合緣故(此乃傚)。法真見道(中)二
空見分自所斷障無間解脫別總建立。名相見道。」

【非安立諦。即真如也。假緣。謂無體假說之緣也。輭
品。即下品。乃單約我執言之。中品。則單約法執。一
切。則雙約二執也。類智者。即前二智流類。蓋傚無
間道別斷二障。建立前二。傚解脫道總斷二障。建
立第三。即是後得有分別智。故名相見道也。】

「有義。此三是真見道。以相見道緣四諦故。有義。此三
是相見道。以真見道不別緣故。」

【判此三智。自有二義。後義為正也。
△二釋緣安立
諦十六心又三。初復標二種。二別釋二種。三結為
九心。今初。】

「二緣安立諦。有十六心。此復有二。」

【△二別釋二種又二。初依所取能取立。二依下上
諦境立。今初。】

「一者依觀所取能取。別立法類十六種心。謂於苦諦
有四種心。一苦法智忍。謂觀三界苦諦真如。正斷三
界見苦(諦時)所斷二十八種分別隨眠。」

【所取。即真如。能取。即正智也。四諦法忍。四諦法智。
四諦類忍。四諦類智。故名法類十六種心。且約苦
諦言之。苦者。諦也。法者。真如也。智者。加行有漏智
也。忍者。無間無漏忍也。二十八種者。欲界十惑。色
無色界除瞋各九惑也。】

「二苦法智。謂忍無間觀前真如。證前所斷煩惱解脫。」

【法者。亦指真如。智者。無漏解脫也。】

「三苦類智忍。謂(前法)智無間無漏慧生。於法忍(法)智各
別內證。言(此法忍法智二心之)後(乃至無學一切)聖法。皆是此類。四苦
類智。謂此(類忍)無間無漏智生。審定印可苦類智忍。

○
如於苦諦有四種心。集滅道諦應知亦爾。此(四四)十六
心(法忍法智)。八(種。)觀(于)真如(類忍類智)。八(種。)觀(於)正智(此乃傚)。法
真見道(中)無間解脫見(分)自證分差別建立。名相見
道。」

【謂四法忍。皆傚真無間道之見分立。四法智。皆傚
真解脫道之見分立。四類忍皆傚真無間道之自
證分立。四類智。皆傚真解脫道之自證分立也。
△
二依下上諦境立。】

「二者依觀下上諦境。別立法類十六種心。謂觀現前
不現前界苦等四諦。各有二心。一現觀忍。二現觀智。
如其所應(傚)。法真見道(中)無間解脫見分觀諦。斷見
所斷百一十二分別隨眠。名相見道。」

【下。即欲界。名現前界。依此四諦。立四法忍及四法
智。上。即色無色界。名為不現前界。依彼四諦。立四
類忍及四類智。現觀忍。即無間道。依於下上各有
四諦。故有八忍。現觀智。即解脫道。依於下上各有
四諦。故有八智。百一十二分別隨眠。即三界根本
見惑種子也。二別釋二種竟。
△三結為九心。】

「若依廣布聖教道理。說相見道有九種心。此即依前
緣安立諦二(番)十六種止觀別立。謂(以)法類品(之)忍
智合說(為一。而于下上界中)各有四(諦之四)觀。即為八心。八(觀)相
應(之)止。總說為一(止觀合說。故有九種)。雖見道中。止觀(決定)雙運。
而於見義。觀順非止。故此觀止開合不同。由此九心。
名相見道。」

【初正釋相見道竟。
△二結示唯假立。】

「諸相見道(俱是)。依真(見道)假說(其為從)世第一法無間而生。
及(假說其能)斷隨眠(然)。非實如是(也。以必)真見道後。方得生
(起此相見道)故(以觀)。非安立(諦之)後(方乃)。起安立(諦觀)故(以彼)。分別隨
眠。真(見道中先)巳斷故。」

【初釋二道義竟。
△二簡二道別。】

「前真見道。證唯識性。後相見道。證唯識相。二中初勝。
故頌偏說(智都無所得也。)前真見道。根本智攝。後相見道。後
得智攝(問曰)。諸後得智。有(見相)二分耶。」

【此正判簡也。次問二分有無。下答有三。第三義
正。】

「有義(二分)。俱無。離二取故。

○有義。此(後得)智。見(分是)有。相(分是)
無。說此智品有分別故。聖智皆能親照境故(但以)。不執
著故。說離二取。

○有義。此(後得)智(見相)。二分俱有。說此(智但)
思惟似真如相。不見真實真如性故。又說此智分別
諸法自共相等。觀諸有情根性差別而為說故。又說
此智現身土等。為諸有情說正法故。若不變現似色
聲等。寧有現身說法等事(設使)。轉色蘊依。不現色者。轉
四蘊依。應無受等。又若此智不變似境。離自體法。應
非所緣(又或)。緣色等時。應緣聲等。又緣無法等。應無所
緣緣。彼(過未法)體非實(有)無緣用故。由斯後智二分俱
有。」

【第三義中。以五種義證後得智具有二分。一者變
相觀真故。二者分別自共相隨根說法故。三者能
現身土故。轉有漏五蘊。應有無漏五蘊故。四者設
不變境。無所緣故。設非自境而可緣者。緣色亦可
緣聲等故。五者過未等法。現在無體。設不變相。無
所緣故。初釋二見道竟。
△二攝六現觀。】

「此二見道。與六現觀相攝云何。六現觀者。一思現觀。
謂最上品喜受相應(之)思所成慧。此(思慧)能觀察諸法
(無常苦等)共相。引生煖等(修慧善根。故在)加行道中觀察諸法(唯)。
此(思)用最猛(所以)。偏立現觀(之名。)煖等不能廣分別法。又
未證理。故非現觀。二信現觀。謂緣三寶世出世間決
定淨信。此助現觀令不退轉(所以亦)。立現觀(之)名。三戒
現觀。謂無漏戒。除破戒垢。令觀增明(所以)。亦名現觀。四
現觀智諦現觀。謂一切種緣非安立(諦)根本後得無
分別智。五現觀邊智諦現觀。謂(於)現觀智諦現觀(之)
後。諸緣安立(諦)世出世(之)智。六究竟現觀。謂盡智等
究竟位(之)智。」

【此先設問徵起。次出六現觀之名相也。二信現觀。
即四不壞信。一者決定信佛。二者決定信法。三者
決定信僧。四者決定信諦。所謂世出世間因果各
二。名為苦集滅道也。三戒現觀。即道共戒。既發無
漏。則所得無作戒體。永無破犯。由戒淨故。令慧淨
也。一切種者。不論何位。但緣非安立諦之本後二
智。皆此第四現觀所攝也。緣安立者。緣苦集諦。即
是世智。緣滅道諦。即出世智也。盡智無生智。唯究
竟位有之。故名究竟現觀。】

「此真見道。攝彼第四現觀(之)少分。此相見道。攝彼第
四第五(之)少分。彼第二(信現觀。第)三(戒現觀。)雖(與)此(見道)俱起。
而(但相助。)非(即現觀)自性。故不相攝。」

【真見道。即第四現觀之根本智。故云少分也。相見
道有二。若觀非安立諦三品心。即第四現觀之後
得智攝。故云少分。若緣安立諦十六心。即第五現
觀攝。然第五現觀。通於見道修道。此唯見道。故亦
云少分也。二別釋竟。
△三結益。】

「菩薩得此二見道時。生如來家。住極喜地。善達法界。
得諸平等。常生諸佛大集會中。於多百門。巳得自在。
自知不久證大菩提。能盡未來利樂一切。」

【得諸平等。謂一切眾生平等。一切菩薩平等。一切
如來平等。即是凡聖平等。因果平等。自他平等。亦
所謂心佛眾生三無差別也。多百門者。徧於五位
百法。通達二種無我。一一法中。二空真如悉皆平
等。則一各具百。故名多百。設非真俗五融。不名巳
得自在。是故教道雖別。證道同圓。三釋通達位竟。

△四釋修習位二。初舉頌。二論釋。今初。】

「次修習位。其相云何。頌曰。無得不思議。是出世間智。
捨二麤重故。便證得轉依。」

【△二論釋二。初略釋頌文。二廣釋頌義。今初。】

「論曰。菩薩從前見道起巳。為斷餘(俱生二)障。證得轉依。
復數修習無分別智。此智遠離所取能取。故說無得
及不思議。或離戲論。說為無得。妙用難測。名不思議。
是出世間無分別智。斷世間故。名出世間。二取(之)隨
眠。是世間(之)本。唯此(無得不思議智。乃)能斷(之。故)獨得出(世之)名。
或出世名。依二義立。謂(其)體(是)無漏。及(能)證(會)真如。
此智具斯二種義故。獨名出世。餘智不然。即十地中
無分別智。數修(習)此(無分別智)故(乃能)。捨二(障之)麤重。二障種
子。立麤重名(以其)。性無堪任。違(于精)細輕(安之無漏法)故(今能)。令
彼永滅故說為捨。此(十地智。由)能捨彼二麤重故。便能證
得廣大轉依。」

【見道起者。初心斷惑。為無間道。中心證理。為解脫
道。後心起修。為勝進道。今正約後心言也。】

「依。謂所依。即(第八識)依他起(性)與染淨法為所依故。染
謂虗妄徧計所執。淨。謂真實圓成實性。轉。謂(于依他起中染
淨)二分轉捨(染分。)轉得(淨分。)由數修習無分別智。斷本識
中二障麤重。故能轉捨依他起上徧計所執。及能轉
得依他起中圓成實性。由轉煩惱。得大涅槃。轉所知
障。證無上覺(今以此論)。成立唯識。意為有情證得如斯二
轉依果。」

【此先約轉持種依釋也。煩惱所知二障種子。皆第
八識之所執持菩提涅槃二轉依果。亦第八識之
所本具。由煩惱種。障大涅槃。由智障種。障無上覺。
今二障分分轉捨。則二果分分轉證。可謂無始流
轉。安樂妙常。唯此八識。更非他物矣。問曰。性宗謂
轉煩惱成菩提。轉生死成涅槃。與此若何會通。答
曰。此中所言煩惱障。即見思通惑。此中所言所知
障。即無明別惑。通別二惑。性宗通稱煩惱。故彼所
言轉煩惱成菩提。與此所言轉所知障證無上覺
同也。由通惑故。招感分段生死妄果障無餘依涅
槃。由別惑故。招感變易生死妄果。障於性淨涅槃
亦障無住涅槃。故彼所言轉生死成涅槃。是約果
言。此所言轉煩惱得涅槃。是約因言。亦復不相違
也。又煩惱招生義顯。智障覆覺義強。故此偏說。又
斷煩惱。亦得二乘菩提。以非一切種智。故但名為
涅槃。斷所知障。亦得無住涅槃。以不住涅槃相。故
但名無上覺。】

「或依即是唯識真如。生死涅槃之所依故。愚夫顛倒。
迷此真如。故無始來。受生死苦。聖者離倒。悟此真如
便得涅槃。畢竟安樂。由數修習無分別智。斷本識中
二障麤重。故能轉滅依如(之二種)生死。及能轉證依如
(之無住)涅槃。此即真如離雜染性。如雖性淨。而相雜染。
故離染時。假說新淨。即此新淨。說為轉依。修習位中。
斷障證得。雖於此(十地)位。亦(能分)得菩提。而非此中頌意
所顯。頌意但顯轉唯識性(以唯識性。即是涅槃。然在)。二乘滿位(但)。
名(為)解脫身(唯)。在大(乘)牟尼(極果。乃得)名法身故。」

【此更約轉迷悟依釋也。唯識真如。即識之體性。生
死如冰。涅槃如水。真如則如濕性。生死如轉。涅槃
如不轉。真如則如本屋。生死如迷。涅槃如悟。真如
則如本方。生死如狂走。涅槃如狂歇。真如則如本
頭。迷之枉受生死。悟之便得涅槃。此不變常隨緣。
體即用也。處生死而非染。在涅槃而非淨。此隨緣
常不變。用即體也。二乘但悟我空。仍迷法空。故出
分段生死。但證無餘涅槃。名解脫身大乘了悟我
法俱空。故出二種生死。深證無住涅槃。名為法身。
當知所悟者。即真如法身。能悟者。即無上菩提。能
所不二。故頌意但顯轉唯識性。不必更言菩提也。
牟尼。此云寂默。善寂空有二邊默契中道理故。初
略釋頌文竟。
△二廣釋頌義二。初總徵。二正釋。今
初。】

「云何證得二種轉依。謂十地中。修十勝行。斷十重障。
證十真如。二種轉依。由斯證得。」

【△二正釋二。初明十地因。二明轉依果。初中四。初
釋十地名。二釋十勝行。三釋十重障。四釋十真如。
今初。】

「言十地者。一極喜地。初獲聖性。具證二空。能益自他。
生大喜故。二離垢地。具淨尸羅。遠離能起微細毀犯
煩惱垢故。三發光地。成就勝定大法總持。能發無邊
妙慧光故。四𦦨慧地。安住最勝菩提分法。燒煩惱薪
慧𦦨增故。五極難勝地。真俗兩智。行相互違。合令相
應。極難勝故。六現前地。住(有分別妙達)緣起(之)智。引無分
別最勝般若令現前故。七遠行地。至無相住功用後
邊。出過世間(道及)二乘(出世)道故。八不動地。無分別智任
運相續。相用煩惱不能動故。九善慧地。成就微妙四
無礙解。能徧十方善說法故。十法雲地。大法智雲。含
眾德水。蔭蔽一切如空麤重(令不為障礙。又以此大智)。充滿(所證所依)
法身故。如是十地。總攝有為無為功德以為自性。與
所修行為勝依持。令得生長。故名為地。」

【聖者。正也。永離邪倒。入正定聚。名獲聖性。微細毀
犯。謂悞犯也。無分別智。即無相觀。任運相續。即是
無功用義。大法智雲。謂總緣一切諸法之智。含眾
德水。謂陀羅尼門三昧門等。如空麤重。謂所知障
之一分。及煩惱障種。廣大如空也。有為功德。即妙
觀察智平等性智。無為功德。即地地中所證真如。
餘並可知。
△二釋十勝行。有十三門。初明數門(至)。
十三結要簡修。今初。】

「十勝行者。即是十種波羅蜜多。施有三種。謂財施。無
畏施法施。戒有三種。謂律儀戒。攝善法戒。饒益有情
戒。忍有三種。謂耐怨害忍。安受苦忍。諦察法忍。精進
有三種。謂被甲精進。攝善精進。利樂精進。靜慮有三
種。安住靜慮。引發靜慮。辦事靜慮。般若有三種。謂生
空無分別慧。法空無分別慧。俱空無分別慧。方便善
巧有二種。謂迴向方便善巧。拔濟方便善巧。願有二
種。謂求菩提願。利樂他願。力有二種。謂思擇力。修習
力。智有二種。謂受用法樂智。成熟有情智。」

【財施。亦名資生施。即是以無染心捨諸資生具也。
無畏施者。不損惱他。濟拔驚怖。即戒忍二度也。法
施者。以無染心宣示正法。言行相應。令他得益。即
進禪慧三度也。律儀戒者。止惡防非。即在家出家
諸戒品也。攝善法戒者。由持戒力。攝取一切成佛
功德。自利行也。饒益有情戒者。由持戒力。出生一
切度眾生事。利他行也。耐怨害忍。亦名生忍。成熟
有情。不瞋恚故。安受苦忍。亦名法忍。捍勞忍苦。求
佛法故。諦察法忍。亦名第一義忍。觀生法空。不動
轉故。被甲精進。即最初發菩提心。被弘誓鎧。深自
勵故。攝善精進。樂集佛功德故。利樂精進。樂度諸
眾生故。安住靜慮。謂得現法樂住也。引發靜慮。謂
引發六通等也。辦事靜慮。謂辦饒益有情等事也。
三般若如文可知。迴向方便。謂不住生死。拔濟方
便。謂不住涅槃。又迴向方便。令他不住涅槃。拔濟
方便。令他不住生死。又迴向方便。正趨無上菩提。
拔濟方便。同離二種生死也。求菩提願。即法門無
量誓願學。佛道無上誓願成。利樂他願。即眾生無
邊誓願度。煩惱無盡誓願斷也。思擇。即慧行力。修
習。即定行力。受用法樂智。即後得智。覺一切法自
相共相不迷不謬。成熟有情智。即後得智。觀一切
機利鈍生熟應病與藥。
△二出體門。】

「此十性者。施以無貪彼所起(行施時身口意)三業為性。戒
以受學菩薩戒時三業為性。忍以無瞋精進(明)審(善)
慧及彼所起(忍時)三業為性。精進以勤及彼所起(進時)三
業為性。靜慮但以等持為性。後五皆以(七覺支中)擇法(覺支)
為性(論中)。說(般若)是根本(智。方便等四是)後得智故。有義。第八(願度。)
以(善)欲(善)勝解及信為性(以凡弘誓)。願(必)以此三為自性
故。此(上皆)說自性。若并眷屬。一一皆以一切俱行(之)功
德為性。」

【受菩薩戒時三業。謂心希無上菩提。緣三寶境。秉
受羯磨。由此思業所熏成種。發得任運止惡行善
功能。名為無作假色。盡未來時。斷一切惡。修一切
善。度一切生。是謂三聚淨戒之體性也。等持。即三
麼地。別境中之善定也。擇法。即別境中善慧。本後
二智。皆慧心所之所攝故。若約眷屬。則一一波羅
蜜多。必有信慚愧三善根等。及善別境善徧行與
之相應。皆可准思。
△三明相門。】

「此十相者。要七最勝之所攝受。方可建立波羅蜜多。
一安住最勝。謂要安住菩薩種性。二依止最勝。謂要
依止大菩提心。三意樂最勝。謂要悲愍一切有情。四
事業最勝。謂要具行一切事勝。五巧便最勝。謂要無
相智所攝受。六迴向最勝。謂要迴向無上菩提。七清
淨最勝。謂要不為二障間雜。若非此七所攝受者。所
行施等非到彼岸。由斯施等十。對波羅蜜多。一一皆
應四句分別。」

【二乘及世間善人。亦有布施持戒等行。故云要七
最勝之所攝受。方名波羅蜜多。一安住菩薩種性。
即前所說二種種性也。若非菩薩種性。則所行施
戒等善。但感人天二乘等果。不成無上大菩提故。
二依止大菩提心者。謂必上求佛道。修行施戒等
善。方不墮有漏故。三意樂悲愍有情者。謂必下化
眾生。修行施戒等善。方不偏自利故。四具行一切
善事者。謂以無分劑無厭足心。修行施戒等善。方
能增長滿足勝資糧故。五要巧便無相智者。謂達
三輪體空。修行施戒等善。方令福與虗空等故。六
要迴向無上道者。謂隨一一所修。皆令正趨極果。
方不傍感異熟果故。七要清淨無間雜者。謂隨一
一所修。皆能三時無悔。不被煩惱智障之所間雜。
方能速疾到彼岸故。言四句分別者。共有三種四
句。且初單約施言。一是施非波羅蜜。不與七勝相
應而行施故。二是波羅蜜非施。隨喜他施具七勝
故。三亦施亦波羅蜜。七勝相應而行施故。四非施
非波羅蜜。雖亦隨喜他施。不與七勝相應故。戒等
九度。例此各作四句可知。二約次第修者以明四
句。初施度中。但有二句。一是施非度。二是施是度
次戒度中。對施得明四句。一是戒非度。不與七勝
相應故。二是度非戒。即前布施具七勝故。三亦戒
亦度。具七勝而持戒故。四非戒非度。謂前布施不
具七勝故。忍望戒等。例此可知。三不約次第者。諸
度互望。各作四句。如常可知。唯第六般若。止有三
句。未有是波羅蜜而非般若者故。
△四無增減門。】

「此但有十不增減者。謂十地中。對治十障。證十證如。
無增減故。

○復次前六不增減者。為除六種相違障
故。漸次修行諸佛法故。漸次成熟諸有情故。此如餘
論廣說應知。又施等三(名為人天趣中)。增上生道(施)。感大財
(戒感大)。體。及(忍感大)眷屬故。精進等三(名為)。決定勝道(精進)。能
伏煩惱(依定發通)。成熟有情。及(以慧成熟)佛法故。諸菩薩道。唯
有此(增上生及決定勝之)二(種耳。)又前三種。饒益有情。施彼資財
(戒)。不損惱彼(忍)。堪忍彼惱而饒益故。精進等三。對治
煩惱。雖未伏滅而能精勤修對治彼諸善加行(禪能)。永
伏(煩惱。慧能)永滅諸煩惱故。又由施等(三度。是大悲饒益有情。)不住
涅槃。及由(進等)後三(是大智伏滅諸惑)。不住生死。為無住處涅
槃資糧。由此前六不增不減。

○後唯四者。為助前六。
令修滿足。不增減故。方便善巧。助施等三。願助精進。
力助靜慮。智助般若。令修滿故。如解深密廣說應知。」

【先明十無增減。次明六無增減。後明以四助六故
無增減。義並可知。
△五次第門。】

「十次第者。謂由前前引發後後。及由後後持淨前前。
又前前麤。後後細故。易難修習。次第如是。釋總(名波羅蜜。)
別名(施戒等。)如餘處說。」

【前前引發後後者。由施引戒。由戒引忍。乃至由力
引智也。後後持淨前前者。由智持故力淨。由力持
故願淨。乃至由戒持故施淨也。前前麤者。施麤於
戒。戒麤於忍。乃至力麤於智也。後後細者。智細於
力。力細於願。乃至戒細於施也。修施易。修戒難。修
戒易。修忍難。乃至修願易。修力難。修力易。修智難。
是故依此諸義而立次第。
△六五修門。】

「此十修者。有五種修。一依止任持修。二依止作意修。
三依止意樂修。四依止方便修。五依止自在修。依此
五修。修習十種波羅蜜多皆得圓滿。如集論等廣說
其相。」

【一依止任持修者。復有四種。一依止因。謂種性力。
二依止報。謂勝自體力。三依止願。謂本願力。四依
止簡擇。謂慧力也。二依止作意修者。亦有四種。一
勝解作意。於十度相應經教起增上勝解故。二愛
味作意。於得十度見勝功德。起深愛味故。三隨喜
作意。於一切所行十度深生隨喜故。四喜樂作意。
於自他當來勝品十度深生願樂故。三依止意樂
修者。復有六種。一無厭意樂。修行施等無厭足故。
二廣大意樂。無退無斷至究竟故。三歡喜意樂。於
所攝有情生大歡喜故。四恩德意樂。觀諸有情有
大恩德。能資助我無上大菩提故。五無染意樂。不
希報恩異熟果故。六善好意樂。以施等福共諸有
情迴向無上大菩提故。四依止方便修者。謂無分
別智。觀察三輪皆清淨故。五依止自在修者。謂身
自在。行自在。說自在。身自在者。謂自性受用二身。
行自在者。謂變化身。說自在者。謂能宣說十度一
切差別。無有滯礙。
△七自類相攝門。】

「此十攝者。謂(若總論相攝。則)十(種行。)一一皆攝一切波羅蜜多。
互相順故(若別論相攝。復有二義。一者)。依修前行而引後者。前攝
於後(以後)。必待前(所引)故。後不攝前(以前)。不待後(引生)故(二者)。依
修後行持淨前者。後攝於前(以能)。持淨前故。前不攝後
(能)。非持淨(後)故。若依純雜而修習者。展轉相望應作
四句。」

【一是純非雜。二是雜非純。三亦純亦雜。四非純非
雜也。又或即前三種四句。
△八六十互攝門。】

「此實有十。而說六者。應知後四(皆屬)。第六所攝。開為十
者。第六唯攝無分別智。後四皆是後得智攝(以方便等智。皆)。
緣世俗(而生起)故。」

【△九感果門。】

「此十(行所感)果者。有漏(十行所感)有四(謂等流果。異熟果。增上果。士用果。但)。除
離繫果。無漏(十行所感)有四(謂等流果。增上果。士用果。離繫果。但)。除異熟果。
而有處說具五果者。或(依)互相資(說。)或(有漏無漏)二(行)合
說。」

【能永斷除自所對治。是諸度離繫果。於現法中。由
此施等攝受自他。是士用果。於當來世。後後增勝。
展轉生起。是等流果。成大菩提。是增上果。感大財
富。往生善趣。無怨。無壞。多諸喜樂。有情中尊。身無
損害。廣大宗族。是施等異熟果。此即有漏無漏合
說也。
△十三學相攝門又二。初明三學相。二明相
攝義。今初。】

「十與三學互相攝者。戒學有三。一律儀戒。謂正遠離
所應離法。二攝善法戒。謂正修證應修證法。三饒益
有情戒。謂正利樂一切有情。此與二乘有共不共(此戒)。
甚深廣大。如餘處說。」

【言有共不共者。唯律儀與二乘共。而開遮亦復有
異。餘二皆不共二乘也。隨一一戒。豎窮三諦之底。
故甚深。橫該十界之法。故廣大。】

「定學有四。一大乘光明定。謂此(定)能發照了大乘理
教行果智光明故。二集福王定。謂此(定)自在集無邊
福。如王勢力無等雙故。三賢守定。謂此(定)能守世出
世間賢善法故。四健行定。謂佛菩薩大健有情之所
行故。此四所緣。對治。堪能。引發。作業。如餘處說。」

【一大乘光明定者。般若德也。大乘理。謂二空真如。
大乘教。謂十二部經。大乘行。謂十度五行。大乘果。
謂無上菩提。唯此定能發智光以照了之。故名為
光明定。二集福王定者。解脫德也。集無邊福。謂具
修萬行資糧無分劑故。三賢守定者。法身德也。世
出世間諸賢善法。皆依法身生長。皆為法身所任
持故。健行定者。首楞嚴三昧也。一心三止三觀。非
大健有情不能行故。此四所緣者。謂大乘法為所
緣故。對治者。謂一切法總相緣智。以楔出楔道理。
遣本識中一切障種故(以細智除麤惑)。堪能者。謂住靜慮
樂。隨其所欲而受生故(雖得禪定。不隨禪生。雖示受生。不失定意)。引發
者。謂能引發一切世界無礙神通故。作業者。謂能
振動(一切世界)熾然(威德。)徧滿(光明。)顯示(諸餘佛土。)轉變(淨穢。)往來
(彼此。)卷舒(塵剎。)一切色像皆入身中。所往(諸處示)同(其)類。
或顯(現)或隱(藏。)所作自在。伏他神通。施辯(施)念(施)
樂。放大光明。引發如是大神通故。又能引發攝諸
難行十難行故(一自誓難行。誓受無上菩提願故。二不退難行。生死眾苦不能退故。
三不背難行。一切有情雖行邪行而不棄故。四現前難行。怨有情所現作一切饒益事故。五不染難行。生
在世間。不為世法所染汙故。六勝解難行。於大乘中雖未能了。然於一切廣大甚深生信解故。七通達難
行。具能通達生法二空故。八隨覺難行。於諸如來所說甚深秘密言詞能隨覺故。九不離不染難行。不捨
生死而不染故。十加行難行。能修諸佛安住。解脫一切障礙。窮生死際。不作功用。常起一切有情一切義
利行故)。又能引發修到彼岸成熟有情淨佛國土諸
佛法故。應知亦是菩薩等持作業差別。】

「慧學有三。一加行無分別慧。二根本無分別慧。三後
得無分別慧。此三自性。所依。因緣。所緣。行(相)等。如餘
處說。」

【加行無分別慧者。是尋思慧。亦名為希求慧。即根
本無分別慧之因。由此能生無分別慧。是故亦得
無分別名也。根本無分別慧者。是正證慧。亦名為
內證慧。即無所得智。觸證真如。不思議出世慧也。
後得無分別慧者。是起用慧。亦名為攝持慧。即根
本無分別慧之果。是故亦得無分別名也。此三自
性者。離五種相。一離無作意(若謂無作意即無分別慧。則睡悶醉絕等
應成無分別慧)。二離過尋伺(若謂過尋伺即無分別慧。則二禪巳上應成此慧)。三
離想受滅(若謂心心所不轉是無分別慧。則無想滅定等應成此慧。而實不然)。四離
色自性(若謂如色自性是無分別慧。則墻壁瓦礫應是此慧。而實不然)。五離於真
義異計度(若計度言。此是真如無分別義。以此計度名無分別慧者。則應此慧仍有分別。
而實不然。故以五相反顯無分別慧不墮此失。令人自悟)。離此五相。是名無分
別慧自性(譬如眼識緣色。現量證見。不帶名言。不計為外。即是真智緣真如義)。此三
所依者。非心(非思義故)。非非心(心種類故)。此三因緣者。聞熏
習及如理作意。此三所緣者。二空所顯真如。此三
行相者。無分別。無取相。等者。等於任持乃至甚深
也。此三任持者。一切諸行依之進趣增長。此三助
伴者。一資糧道。即施戒忍精。二依止道。即禪波羅
蜜。此三異熟者。乃至未成佛果以前。恒於佛二會
中受生(若得加行無分別慧。于變化身會中受生。若得根本無分別慧。于受用身會中受生)。
此三等流者。後後生中。無分別慧展勝增勝。此三
出離者。離異生性。于十地道成辦相應。此三究竟
者。得清淨三身。及最上自在。此三勝利者。加行勝
利。由信解力。種種重惡所不能染。根本勝利。成辦
相應。解脫一切二障種子。後得勝利。常行世間。非
諸世法之所能染。此三差別者。加行無差別慧。求
證真如而未能證。寂無言說。譬如啞人求受境界。
而未能受。亦不能說。根本無分別慧。正證真如。離
諸戲論。譬如啞人正受境界。無所言說。後得無分
別慧。返照真如現證境界。能起言教。譬如不啞之
人受諸境界。起諸言說。又加行如五識求受境界。
根本如五識正受境界。後得如意識受諸境界等。
此根本後得譬喻者。根本如閉目。後得如開目。根
本如虗空。後得現色像。此無分別慧所作事者。如
摩尼任運雨寶。如天樂任運出聲。此無分別慧甚
深者。非緣依他境。亦非緣餘境。非可說是智。亦不
是非智。智外無真如。真如外無智。又雖一切法。本
性無分別。有情不知故。不名無分別。證此無分別
性。乃名菩薩妙慧也。】

「如是三慧。初(資糧位)二(加行)位中。種(子)具有三。現(行)唯加
行。於通達位(中。)現(唯根本後得之)二。種(子具)三(以)。見道位中無
(現)加行故。於修習位。七地巳前。若種若現俱通三種。
八地以去。現(唯根本後得之)二。種(仍具)三(以)。無功用道。違(于現)加
行故(其)。所有進趣。皆用後得無漏觀中任運趣故(非加
行攝)。究竟位中。現種俱二(以)。加行(之)現種俱巳捨故。」

【此更約五位判三種慧學也。初明三學相竟。
△二
明相攝義。】

「若(但以)自性(相)攝(則)。戒唯攝戒。定攝靜慮。慧攝後五。若
并(取)助伴(則)。皆具相攝。若隨(作)用(相)攝(則)。戒攝前三
(施是戒之)。資糧(戒是戒之)。自體(忍是戒之)。眷屬性故。定攝靜慮。慧攝
後五。精進三攝。遍䇿三故。若隨顯(了相)攝(則)。戒攝前四。
前三如前(說。)及(精進)守護(戒)故。定攝靜慮。慧攝後五。」

【十三學相攝門竟。
△十一五位具修門。】

「此十(行若約)位者。五位皆具(唯于)。修習位中。其相最顯。然
初(資糧)二(加行)位(之)頓悟菩薩(十度)。種(子雖)通(有漏無漏)二種(而)。現
(行則)唯有漏(若初二位之)。漸悟菩薩(則)。若種若現俱通二種
(以其)。巳得生空無漏觀故。通達位中。種通二種。現唯無
漏(正斷分別二障種子。未出觀故)。於修習位(若)。七地巳前(則)。種現俱
通有漏無漏(生空法空或出或入。所修勝行應通二故。若)。八地以去(則)。種
通二種。現唯無漏(至于)。究竟位中(則)。若種若現。俱唯無
漏。」

【△十二因位名異門。】

「此十因位。有三種名。一(但)名波羅蜜多。謂初無數劫。
爾時施等勢力尚微。被煩惱伏。未能伏彼(煩惱。)由斯煩
惱不覺現行。二名近波羅蜜多。謂第二無數劫。爾時
施等勢力漸增。非(被)煩惱(所)伏。而能伏彼(煩惱。)由斯煩
惱(除是為眾生故。)故意方行。三名大波羅蜜多。謂第三無數
劫。爾時施等勢力轉增。能畢竟伏一切煩惱。由斯煩
惱永不現行(但以)。猶有所知微細現(行)種(子)及煩惱(之)
種(子未斷。)故未究竟。」

【初無數劫。謂資糧加行二位。第二無數劫。謂通達
位至第七地。第三無數劫。謂從八地至十地也。
△
十三結要簡修。】

「此十義類。差別無邊。恐厭繁文。略示綱要。十於十地。
雖實皆修。而隨相增。地地修一。雖十地行有無量門。
而皆攝在十到彼岸。」

【隨相增者。所謂初地施度增上。二地戒度增上。乃
至十地智度最為增上。餘非不修。但隨力隨分。具
如華嚴十地品中廣明。二釋十勝行竟。
△三釋十
重障三。初標起。二正釋。三結屬。今初。】

「十重障者。」

【△二正釋十。初釋異生性障(至)。十釋諸法中未得
自在障。今初。】

「一異生性障。謂(煩惱所知)二障中(之)分別起者。依彼(分別二障)
種(子。建)立異生性故。二乘見道現在前時。唯斷(分別煩惱)一
種。名得聖性。菩薩見道現在前時。具斷二種。名得聖
性(以)。二真見道現在前時。彼(分別)二障(之)種(子)必不成
就。猶明與闇。定不俱生。如秤兩頭。低昂時等。諸相違
法。理必應然。是故(智惑)二性。無(有)俱成(之)失。」

【先辨大小乘斷惑有廣有狹。次釋伏難也。難曰。見
道位中。為與惑俱。為不與惑俱。若不與惑俱者。即
惑先斷。後方見道。云何得名見道斷惑若與惑俱
者。即先見道。後方斷惑。是敵對斷。智惑同時。應有
凡聖二性俱成之失。今釋之曰。亦非先斷惑後見
道。亦非先見道後斷惑。然二真見道正現前時。則
二障種子必不成就。如闇時無明。明時無闇。又如
秤之兩頭。彼低此昂。曾無先後。故非惑智相見。敵
對論斷。又非先斷惑巳。後方見道。但正見道時。惑
即不生。非斷非不斷而論斷耳。】

「(問曰。)無間道時(若)巳無惑種(者。)何用復起解脫道為(答曰。
無間期于)。斷惑(解脫期于)。證滅。期心別故(又)。為捨彼(惑)品(之)麤
重性故。無間道時。雖無惑種。而未捨彼無堪任性。為
捨此(無堪任性)故。起解脫道。及(為)證此品擇滅無為(故也)。」

【小乘妄計無間道中。猶有惑種。至解脫道。方永斷
之。則犯二性俱成之失。今因大乘破之。故致此問
難也。答釋可知。麤重性。即無堪任性。乃惑品之餘
氣耳。】

「雖(于)見道生(起之位。)亦斷惡趣諸業果等(種子。)而今且說
能起(業果之)煩惱(以)。是(業果之)根本故。由斯初地說斷二
愚及彼麤重。一執著我法愚。即是此中異生性障。二
惡趣雜染愚。即是惡趣諸業果等(問曰。執著我法。即是無明心所。故得
名愚。業果何亦名愚。答曰)。應知(業果是)愚品(類。故亦)總說為愚。後(之九地悞
犯三業等愚。皆)准此釋。或彼(初地說斷二愚者。)唯說利(使五見)鈍(使貪等)
障品(相應)俱起(之)二愚。」

【若云斷異生性障。即但說根本也。若云斷二愚。即
兼說業果也。又若說愚品為愚。則第二愚。指業果
也。若說利鈍障品為二愚。則執著我法愚。指利使
言。惡趣雜染愚。指鈍使言也。】

「彼麤重(之為)言。顯彼二(愚)種(子。)或(但即)二(愚)所起(之)無堪
任性(名為麤重。)如入(第)二(禪)定。說斷苦根(然其)。所斷苦根。雖
非現(行。現行巳先伏故。亦非)種(子。種子未永斷故。)而(亦)名(為)麤重。此(初地
所斷二愚麤重。)亦(復)應然(巳)。後(九地中)麤重(之)言(亦皆)。例此應釋。」

【以十地中所知障種。分分漸斷。煩惱障種。伹伏未
斷。故麤重義。須作此種子及無堪任之二釋也。】

「雖初地(中見道)所斷(之惑。)實通(煩惱所知)二障。而(今所云)異生性
障。意(但)取所知(障說。以經)說(十地所斷)十(種)無明。非(是煩惱)染汙
(性)故。無明即是十障品愚(以)。二乘亦能斷煩惱障。彼
(煩惱)是(與二乘所)共(斷)故。非此所說。又十無明不染汙者。唯
依十地修所斷說(若見所斷分別法執。亦是染汙)。雖此(初地)位中。亦伏
(一分俱生)煩惱(及)斷彼(俱生煩惱)麤重(無堪任性)而非正意(正意唯在斷所
知障。又)。不斷(彼俱生煩惱之)隨眠。故此不說。理實初地修道位
中。亦斷俱生所知(之)一分。然今且說最初(見道之所)斷者
(故但言斷異生性障)。後九地斷。准此應知。住滿地中時既淹久。
理應進斷所應斷障。不爾(則初中後)。三時(無間解脫勝進三)。道。應
無(差)別。」

【十地各有三時三道。初時名無間道。正斷障本地
之惑種。中時名解脫道。正證本地所顯真理。後時
名勝進道。復起加行斷後地惑。是故初地後心。即
屬修道位攝。亦斷俱生所知一分也。】

「故說菩薩得現觀巳。復於十地修道位中。唯修永滅
所知障道。留(俱生)煩惱障(之種子。)助(菩提)願(而來)受(三界)生。非如
二乘速趣圓寂。故修道位。不斷煩惱(種子。)將成佛時。方
頓斷故。」

【此結顯初地後心即名修道。兼顯但斷俱生所知
障種。不斷俱生煩惱障種之意也。現觀。即前文第
四第五二種現觀。餘可知。問曰。留煩惱障助願受
生。屬何教義。答曰。此意深密。不可粗浮輒判。何以
言之。是藏教事度。三祇伏惑。總未先斷異生性障
若通教見地菩薩所斷異生性障。與二乘同。曾無
斷所知障之義。至菩薩地。正使斷盡。扶習潤生。復
無留惑種義。若別教登地。但斷所知障種。更無留
煩惱義。圓教尤不必言。今約語言。則是通含於別。
別入於通。若推意旨。則是密顯圓宗。請試辯之。論
云。我執必依法執而起。如夜迷杌等。方謂人等故。
我執即煩惱障。法執即所知障也。豈有所知障種
巳斷。煩惱障種猶得實存。今云留障助願。明是巧
用性惡法門耳。問曰。何不直言初地分得一身無
量身。所謂中道應本。猶如月印千江。乃云留煩惱
障助願受生耶。答曰。若是。則為別含於圓。圓於入
別。非復別入於通。通含別圓之義矣。問曰。直說別
圓二教。有何不可。何必帶通方便耶。答曰。眾生未
堪徑聞別圓。安得不帶藏通方便。是故化法四教。
並是如來權實妙智應機施設。何容偏廢。何容偏
執。此論與瑜伽論。味同方等。正破小乘法執。傍破
凡外我執。若廢通教方便。則小機絕分。曷由引入
別圓也哉。初釋異生性障竟。
△二釋邪行障。】

「二邪行障。謂所知障中俱生一分。及彼所起悞犯(之身
口意)三業。彼障二地極淨尸羅。入二地時。便能永斷。由
斯二地說斷二愚及彼麤重。一微細悞犯愚。即是此
中俱生一分。二種種業趣愚。即彼所起悞犯三業。或
唯起業不了業愚。」

【問曰。所起悞犯三業。何亦名愚。釋曰。起業而不了
知業性。故名為愚。由所知一分愚故。起悞犯業。由
不了業趣愚故。不能當下即復清淨。問曰。聲聞初
果。鋤地即得蟲離四寸。今菩薩二地。方得極淨尸
羅。不幾與初果齊耶。答曰。蟲離四寸。是道共戒力。
於諸性罪不復悞犯。若遮罪中微細悞犯。雖阿羅
漢亦未全免。故知二地境界甚深。
△三釋闇鈍障。】

「三闇鈍障。謂所知障中俱生一分。令所聞思修法忘
失。彼障三地勝定總持。及彼所發殊勝三慧。入三地
時。便能永斷。由斯三地說斷二愚及彼麤重。一欲貪
愚。即是此中能障勝定及修慧者。彼(所知障中俱生一分。能障勝定
及修慧者。)昔(來)多與欲貪俱故。名欲貪愚。今得勝定及修
所成(慧。)彼(所知障之一分)既(巳)永斷(則與俱之)。欲貪隨伏。此(欲貪從)
無始來。依彼(所知一分)轉故。二圓滿聞持陀羅尼愚。即是
此中能障總持聞思慧者(非不障修慧。近故偏說)。」

【△四釋微細煩惱現行障。】

「四微細煩惱現行障。謂所知障中俱生一分(與)。第六
識俱(之)身見等攝(是)。最下品故。不作意緣故。遠隨現
行故(以此三義)。說名微細。彼障四地菩提分法。入四地時。
便能永斷。彼(所知障。從)昔多與第六識中任運而生(之)執
我見等(煩惱)同體起故(所以)。說煩惱名。今四地中。既得無
漏菩提分法。彼(所知障)便(得)永滅。此我見等亦永不行。
初二三地行施戒修。相同世間。四地修得菩提分法。
方名出世。故能永害此身見等。」

【最下品。謂唯無記。不作意緣。謂任運生。遠隨現行。
謂無始來相隨逐也。由身見故。不能修身念處等
觀。故障菩提分法。由得菩提分法。彼障隨斷。如明
與闇。如秤低昂等也。初地行施。二地行戒。三地行
於修慧。若約別教。則久巳出世。若借通教。則相同
世間。謂歡喜地寄乾慧。離垢地寄性地。發光地寄
八人。𦦨慧地寄見地。瓔珞經中名為須陀洹地故。
然通教見地名須陀洹。但害分別身見。此害微細
俱生身見。故仍不同。若約實義。則斷第六識中微
細法我見耳。寄通明別。復何疑哉。】

「(問曰。)寧知此(身見等。但)與第六識俱(答曰)。第七識俱(之)執我見
等。與無漏道性相違故。八地以去。方永不行。七地巳
來。猶得現起(以彼第七識中身見)。與餘(我愛等三)煩惱為依持故。此
(第六俱者)麤。彼(第七俱者)細。伏(之自)有前後。故此(地中所斷。)但與第六
相應(然)。身見等(之為)言。亦攝無始所知障攝(之)定愛法
愛。彼定(愛)法愛。三地尚增。入四地時。方能永斷。菩提
分法。特違彼故。由斯四地說斷二愚及彼麤重。一等
至愛愚。即是此中定愛俱者。二法愛愚。即是此中法
愛俱者。所知障攝(之)二愚斷故。煩惱(障攝之定法)二愛亦
永不行。」

【耽玩諸禪三昧。名為定愛。耽玩聞思修法。名為法
愛。等至者。梵云三摩鉢底。即八勝處。十遍處。四無
色。無想定。滅盡定等。
△五釋於下乘般涅槃障。】

「五於下乘般涅槃障。謂所知障中俱生一分。令厭生
死。樂趣涅槃。同下二乘厭苦欣滅。彼障五地無差別
道。入五地時。便能永斷。由斯五地說斷二愚及彼麤
重。一純作意背生死愚。即是此中厭生死者。二純作
意向涅槃愚。即是此中樂涅槃者。」

【凡夫樂生死而不知涅槃。固愚也。二乘樂涅槃而
純厭生死。亦愚也。總不知生死涅槃。並依他起。無
實法故。若無實法。同一依他起性。則無差別。若了
達元無差別。則既不同凡夫。亦豈肯同二乘。是故
了知生死過患而不純作意背。欲於其中求得一
切種智故。了知涅槃安樂而不純作意向。欲令眾
生同得無上涅槃故。
△六釋麤相現行障。】

「六麤相現行障。謂所知障中俱生一分。執有染淨麤
相現行。彼障六地無染淨道。入六地時。便能永斷。由
斯六地說斷二愚及彼麤重。一現觀察行流轉愚。即
是此中執有染者(以)。諸行流轉(皆是)。染分攝故。二相多
現行愚。即是此中執有淨者(以)。取(還滅門之)淨相故。相觀
多行。未能多時住無相觀(但能少時入無相觀耳)。」

【六地最勝般若現前。於緣生還滅。都無所得。即證
無染淨真如。故能證之道。亦名無染淨道也。
△七
釋細相現行障。】

「七細相現行障。謂所知障中俱生一分。執有生滅細
相現行。彼障七地妙無相道。入七地時。便能永斷。由
斯七地說斷二愚及彼麤重。一細相現行愚。即是此
中執有生者。猶取流轉細生相故。二純作意求無相
愚。即是此中執有滅者。尚取還滅細滅相故。純於無
相作意勤求。未能(于無相)空中(善巧)起(于)有(為)勝行。」

【△八釋無相中作加行障。】

「八無相中作加行障。謂所知障中俱生一分。令無相
觀不任運起。前之五地。有相觀多。無相觀少。於第六
地。有相觀少。無相觀多。第七地中。純無相觀雖恒相
續。而有加行。由無相中有加行故。未能任運現相及
土。如是加行。障八地中無功用道故。若得入第八地
時。便能永斷。彼永斷故。得二自在。由斯八地說斷二
愚及彼麤重。一於無相作功用愚。二於相中不自在
愚。令於相中不自在故。此(相不惟身相。)亦攝土相一分故。
八地以上。純無漏道(方得)任運起故。三界煩惱(爾時)永不
現行(唯有)。第七識中細所知障。猶可現起(以)。生空智果。
不違彼(細所知障)故。」

【二自在者。任運現相及現土也。餘可知。
△九釋利
他中不欲行障。】

「九利他中不欲行障。謂所知障中俱生一分。令於利
樂有情事中不欲勤行。樂修巳利。彼障九地四無礙
解。入九地時。便能永斷。由斯九地說斷二愚及彼麤
重。一於無量所說法無量名句字後後慧辨陀羅尼
自在愚。於無量所說法陀羅自在者。謂義無礙解。即
於所詮總持自在。於一義中現一切義故。於無量名
句字陀羅尼自在者。謂法無礙解。即於能詮總持自
在。於一名句字中現一切名句字故。於後後慧辯陀
羅尼自在者。謂詞無礙解。即於言音展轉訓釋總持
自在。於一音聲中現一切音聲故。二辯才自在愚。辯
才自在者。謂辯無礙解。善達機宜。巧為說故(此)。愚(之用。)
能障此四種自在。皆是此中第九障攝。」

【由第七識中細所知障以為體性。令四無礙解不
得自在。故名二愚。能障九地。今登九地。此障永斷。
如明與闇。定不俱生也。四無礙解者。一義無礙解。
謂了達所詮無礙。二法無礙解。謂了達能詮無礙。
三詞無礙解。謂了達言音無礙。四樂說無礙解。即
此中所云辯無礙解。謂隨機巧說無礙。今以障前
三種者合名一愚。障後樂說者名第二愚。
△十釋
於諸法未得自在障又二。初正釋此障。二兼釋餘
障。今初。】

「十於諸法中未得自在障。謂所知障中俱生一分。令
於諸法不得自在。彼障十地大法智雲及所含藏所
起事業。入十地時。便能永斷。由斯十地說斷二愚及
彼麤重。一大神通愚。即是此中障所起(化他神通)事業者。
二悟入微細秘密愚。即是此中障大法智雲及所含
藏者。」

【大法智雲。即能含之智。所含藏者。即力無畏等諸
功德也。
△二兼釋餘障。】

「此地於法雖得自在。而有餘障。未名最極。謂有俱生
微所知障。及有任運煩惱障種(直俟)。金剛喻定現在前
時。彼皆頓斷。入如來地。由斯佛地說斷二愚及彼麤
重。一於一切所知境極微細著愚。即是此中微所知
障。二極微細礙愚。即是此中一切任運煩惱障種。故
集論說。得菩提時。頓斷煩惱及所知障。成阿羅漢及
成如來。證大涅槃大菩提故。」

【由斷煩惱障故。證大涅槃。名為阿羅漢。此借通教
義也。由斷所知障故。證大菩提。名為如來。此顯別
圓義也。然通教佛亦斷界內所知障。證一切智菩
提。別圓佛亦斷界外煩惱障。證無住涅槃。】

成唯識論觀心法要卷第九

成唯識論觀心法要卷第十
蕅益沙門　智旭　述

【上來修習位中。三釋十重障。初標起。二正釋竟。
△
三結屬二。初正結二障所攝。二申明二障斷義。今
初。】

「此十一障(皆即煩惱所知)。二障所攝。」

【△二申明二障斷義二。初斷種現位。二斷種頓漸。
今初。】

「煩惱障中見所斷(之)種(子)於極喜地見道初斷。彼障
(之)現起(者)地前巳伏。修所斷(之)種(子。)金剛喻定現在
前時一切頓斷。彼障(之)現起(者)地前漸伏。初地以上。
能頓伏盡令永不行(猶)。如阿羅漢(一般)由故(作)意(之)力
(或于)。前七地中雖暫現起。而不為失(若)。八地以上。畢竟
不行。

○所知障中見所斷(之)種(子)於極喜地見道初
斷。彼障(之)現起(者)地前巳伏。修所斷(之)種(子)於十地
中漸次斷滅(直至)。金剛喻定現在前時。方永斷盡。彼障
(之)現起(者)地前漸伏。乃至十地方永斷盡。八地以上
(若與)。六識俱者。不復現行(以)。無漏觀心及(生空智)果相續。
能違彼(第六識中俱生所知障之現行)故(若與)。第七(識)俱者。猶可現行
(須是)。法空智果起位方伏。前五轉識設未轉依(由)。無漏
(觀之所)伏故。障不現起。」

【此正釋伏斷二障種子現行之位也。】

「雖於修道十地位中。皆不斷滅煩惱障種。而彼(煩惱)麤
重(無堪任性)亦漸斷滅。由斯故說二障麤重。一一皆有三
位斷義。」

【此釋伏難也。難曰。所知障種。於十地中漸次斷滅。
可云三位皆有斷義。若夫煩惱障種。其分別者是
見道頓斷。其俱生者則是金剛喻定頓斷。但有二
位斷義。何云亦有三位斷義耶。答釋可知。言三位
者。一通達位。二修習位。三究竟位也。】

「雖諸位中。皆斷麤重。而三位顯。是所偏說。」

【亦釋伏難也。難曰。若麤重言。但指無堪任性。則資
糧加行位中。亦有斷麤重義。何故不說耶。答釋可
知。初斷種現位竟。
△二斷種頓漸。】

「(問)斷二障種。漸頓云何(答)。第七識俱(之)煩惱障種。三
乘將得無學果時。一剎那中三界頓斷。所知障種。將
成佛時。一剎那中一切頓斷(以其)。任運內起。無麤細故。

○餘六識俱(之)煩惱障種(若屬)。見所斷者。三乘見位真
見道中。一切頓斷(若屬)。修所斷者。隨其所應(或有)。一類二
乘(于)。三界九地(俱生煩惱。)一一漸次九品別斷(復有)。一類二
乘。三界九地(俱生煩惱)合為一聚九品別斷(其在)。菩薩要起
金剛喻定。一剎那中三界頓斷。所知障種。初地初心
頓斷一切見所斷者(若夫)。修所斷者(則)。後於十地修道
位中漸次而斷。乃至正起金剛喻定一剎那中。方皆
斷盡(以彼六識相應之所知障)。通緣內外麤細境生。品類差別有
眾多故(所以不容頓斷)。」

【此正明所斷種也。下復明能斷之道。】

「二乘根鈍(故于)。漸斷(六識俱生煩惱)障時。必各別起無間解脫
(二道若夫)加行勝進(則可)。或別或總。」

【若前之勝進。即為後之加行。則名為總。或不同時。
則名為別也。】

「菩薩利根(故于)漸斷(六識俱生所知)障位。非要別起無間解脫
(二道。即于)剎那剎那(之中)能斷證故(所以)。加行等四(道于)剎那剎
那前後相望。皆容具有。」

【念念能斷。即無間道。念念能證。即解脫道。不住解
脫。即為勝進。此位勝進。又復即是後位加行。正加
行時。又於後位若障若理能斷能證。是故念念之
中。望前即為解脫為勝進。望後即為加行為無間
也。三釋十重障竟。
△四釋十真如。】

「十真如者。一徧行真如。謂此真如。二空所顯。無有一
法而不在故。」

【初地無間道中。深觀我法二空。永斷異生性障。故
於解脫道中所證真如。名曰徧行。謂於五位百法。
一一無實補特伽羅。亦無實法。無實補特伽羅。名
為生空。亦名我空。亦名為人無我。無有實法。名為
法空。亦名為法無我。了知我法俱不可得。乃顯唯
識實性。此性不妄。故名為真。此性不改。故名為如。
異生凡夫從無始來。妄執實我實法。雖此真如無
所不在。日用不知。二乘雖斷我執。而猶不知法空
所顯真如無所不在。仍於有為無為定作二解。又
或妄執色不相應及無為法不即唯識。唯有大乘
種性之人。先信解此唯識理巳。發起深固大菩提
心。於資糧加行位中。強觀諸法皆悉無性。令二空
觀漸熏漸著。乃至通達位中。頓斷分別二障種子。
方實觸證真如法界之理。徧於五位百法無所不
在。故遂能得百法明門。於彼一一法中。具證真如
無所不徧之性。當知真如性本自徧。非今始徧。但
由此位初證真如本徧之體。獨得徧行之名。巳後
諸位。不過隨德立稱。更無有二如也。依此徧行真
如實義。故云初地具足一切諸地功德。依後隨德
立稱之義。故云初地不知二地。乃至等覺菩薩。不
知如來舉足下足事等。金剛經云。一切賢聖。皆以
無為法而有差別。夫無為法。豈有差別。證無為法。
仍有差別。如淺深皆大海。而入海仍論淺深。如丈
尺顯虗空。而虗空原非丈尺。此徧行真如。喻如哉
生明之新月。巳見月之全體大用。不異望後圓月。
亦不即望夜圓月。思之思之。】

「二最勝真如。謂此真如。具無邊德。於一切法最為勝
故。」

【秖是二空所顯五位百法徧行真如之理。本來具
無邊德。本來最勝。但由無始迷惑。而為邪行所障。
令此勝德不得顯現。今由菩薩了知法性無染。隨
順修行尸波羅蜜。斷邪行障。是故全性所起三聚
淨戒妙無作體。具足無邊功德。於一切法最為勝
也。經云。心無盡故。戒亦無盡。當知所緣無邊故。戒
亦無邊。如不殺戒。徧於五位百法得不殺德。如不
盜戒。徧於五位百法得不盜德。如不邪婬戒。徧於
五位百法得不邪德。如不妄語戒。徧於五位百法
得不妄德。乃至十善。一一皆爾。又徧於五位百法
有斷惡德。即徧於五位百法有生善德。亦徧於五
位百法有度生德。斷惡名律儀戒。即成法身斷德。
生善名攝善法戒。即成報身智德。度生名饒益有
情戒。即成化身恩德。又復即是法身般若解脫三
德。當知舉真如全體而為三聚淨戒。仍舉三聚淨
戒。一一無非真如全體。是故橫悉無邊。豎悉最勝。
無有一法而不無邊。無有一法而不最勝也。】

「三勝流真如。謂此真如所流教法。於餘教法極為勝
故。」

【亦只二空所顯五位百法真如之理。雖復四句皆
不可說。而有四悉檀因緣故。亦可得說。但由無始
闇鈍所障。不能契理契機。稱性演說。今由菩薩善
巧增益聞思修慧勝定總持。斷闇鈍障。故於真如
流出正智。於正智中流出後得智。於後得智中流
出大悲心。於大悲心流出十二部經。極為勝妙。若
餘二乘凡夫等所說教法。非證真如之所流出。故
不為勝。】

「四無攝受真如。謂此真如。無所繫屬。非我執等所依
取故。」

【亦只二空所顯五位百法真如之理。本來無所繫
屬。本非我執我愛我慢我癡等之所依所取。但由
無始以來。微細煩惱現行所障。不能達其本無攝
受。今由菩薩善修無漏菩提分法。斷此微細煩惱
現行障巳。真如本無繫屬之性。方得顯現。名無攝
受真如。】

「五類無別真如。謂此真如。類無差別。非如眼等類有
異故。」

【亦只二空所顯五位百法真如之理。本來無有生
死涅槃差別。但由無始迷惑。妄有生死。對彼生死。
權立涅槃。依此虗妄緣起生死涅槃。妄生欣厭。名
為下乘般涅槃障。今由菩薩深觀平等四諦。斷此
障巳。類無差別之真如理。方顯現也。言非如眼等
類有別者。謂真如不變隨緣。則有五位百法類別。
且如同一色法。而根與塵別。又如同一根法。而眼
與耳別。此皆依他起性。如幻事等。元非實我實法。
既非實我實法。則同一真如體性。所謂隨緣不變。
眼即非眼。耳即非耳。何得更有類別哉。故曰。真俗
兩智。行相互違。合令相應。名難勝地也。若依文解
義。妄謂眼等一向類別。真如一向無別。則行相仍
互違矣。讀者思之。】

「六無染淨真如。謂此真如。本性無染。亦不可說後方
淨故。」

【亦只二空所顯五位百法真如之理。在生死而無
染。證涅槃非新淨。但由無始迷惑。妄成流轉。因於
流轉。權說還滅。流轉名染。還滅名淨。執此染淨以
為實有。名麤相現行障。今由菩薩深觀平等緣起。
斷此障巳。本無染淨之真如理。方顯現也。】

「七法無別真如。謂此真如。雖多教法種種安立。而無
異故。」

【亦只二空所顯五位百法真如之理。依之安立種
種教法。而此真理。本來無異。相即無相。空有兩融。
但由不達相本無相。作意勤求無相。名細相現行
障。今由菩薩善修稱性方便。滿足一切佛法。斷此
細相現行障巳。法無別之真如妙理。方顯現也。】

「八不增減真如。謂此真如。離增減執。不隨染淨有增
減故。即此亦名相土自在所依真如。謂若證得此真
如巳。現相現土俱自在故。」

【亦只二空所顯五位百法真如之理。隨緣不變。故
非染淨所能增減。不變隨緣。故現相土無不自在。
但由不達性無增減。猶於真如而有趣向。名無相
中作加行障。今由菩薩善得無功用道。深證無生
法忍。斷此加行障巳。隨緣不變之體任運顯現。名
不增減真如。不變隨緣之用任運顯現。名相土自
在所依真如。當知五法百法之中。隨拈一法。皆不
增減。皆相土自在也。相約現身。土約器界。】

「九智自在所依真如。謂若證得此真如巳。於無礙解
得自在故。」

【亦只二空所顯五位百法真如之理。以一一法皆
真如故。所以隨一一法。皆能總持一切所詮之義。
隨一一法。皆能總持一切能詮之名句字。隨一一
法。皆能總持一切言音訓釋。隨一一法。皆能徧逗
一切眾生機宜。巧說無盡。令得四益。是故名此真
如為智自在所依也。但由所知障故。不達一義一
切義。一切義一義。不達一法一切法。一切法一法。
不達一言音一切言音。一切言音一言音。不達義
義法法言言各具四教四門。一一門中各具四悉。
遂於利樂有情事中不樂勤行。名利他中不欲行
障。今由菩薩以無量智。思量觀察一切法行。如實
了知一切稠林。斷此不欲行障巳。真如顯現。依之
而發四無礙解。無不自在也。】

「十業自在等所依真如。謂若證得此真如巳。普於一
切神通作業總持定門皆自在故。」

【亦只二空所顯五位百法真如之理。隨一一法。皆
是真如不變全體。皆具真如隨緣大用。重重無盡。
無盡重重。一切神通。一切事業。一切總持。一切定
門。性即真如。本無分劑。但由微細所知障故。未證
能所不可思議。未證體用不可思議。猶於無分劑
中而存分劑。名為於諸法中未自在障。今由菩薩
智慧圓滿。斷此障巳。真如圓顯。普於諸業得自在
也。問曰。前第十障後云。猶有俱生微所知障。及有
任運煩惱障種。金剛喻定現在前時。彼皆頓斷入
如來地。此中胡不別明佛地所證真如。答曰。真如
尚不名一。云何有十。前約十地分證。故隨勝德。假
立十名。至於圓滿菩提。歸無所得。則一切名義。皆
悉究竟。無勞別立異名矣。】

「雖真如性。實無差別。而隨勝德。假立十種。雖初地中。
巳達一切。而能證(之十勝)行。猶未圓滿。為令圓滿(十勝行故
依于)後後建立(十名)。」

【此總結十真如義。兼釋伏難也。難曰。有為之法。可
有數量。真如既非有為。安得有十。釋曰。但隨勝德
假立十名。其實無差別也。難曰。真如既無差別。則
初地巳證無差別性。名為徧行真如。何須建立後
九。若初地所證不即後九。何名徧行。若初地所證
巳即後九。何須再證。釋曰。所證理體。雖巳頓達。而
能證事行。猶未圓滿。為滿勝行。建立十名耳。初明
十地因竟。問曰。能所不二。理事相即。今胡得云所
證理圓。能證事行猶未滿耶。答曰。能所不二。亦不
定一。理事相即。亦不相濫。若以事從理。以理攝事。
則初地中。亦能具足諸地功德。而又不妨仍是初
地。若以理從事。以事顯理。則後後位。乃能漸顯本
來法性。而又不妨仍自平等。大佛頂經云。理則頓
悟。乘悟併銷。事非頓除。因次第盡。當知頓漸二悟
同名為頓。以即事之理。理仍無差別故。頓漸二修。
同名為漸。以即理之事。事仍有初後故。予於佛頂
文句。辨之頗詳。幸細尋之。
△二明轉依果三。初來
意。二正釋。三簡示。今初。】

「如是菩薩於十地中。勇猛修行十種勝行。斷十重障。
證十真如。於二轉依。便能證得。」

【△二正釋二。初明位別。二明義別。今初。】

「轉依位別。略有六種。一損(染)力益(淨)能(名之為)轉。謂初
(資糧)二(加行)位。由習勝解取慚愧故。損本識中染種勢力。
益本識內淨種功能。雖未斷障種實證轉依。而漸伏
(二障)現行。亦名為轉。二通達轉。謂通達位。由見道力。通
達真如。斷分別生(之)二障麤重。證得一分真實轉依。
三修習轉。謂修習位。由數修習十地行故。漸斷俱生
二障麤重。漸次證得真實轉依(然)。攝大乘(論)中(又)說
通達轉在前六地(者。謂彼以)有(相)無相(二)觀通達真俗。間
雜現前。令真非真現不現故。說修習轉在後四地(者。謂)
純無相觀長時現前。勇猛修習斷餘麤重。多令非真
不顯現故。」

【前六地中。或以有相觀通達俗諦。則令非真現而
真不現。或以無相觀通達真諦。則令真現而非真
不現。故名間雜現前。餘可知。】

「四果圓滿轉。謂究竟位。由三大劫阿僧企耶。修習無
邊難行勝行(故至)。金剛喻定現在前時。永斷本來一切
麤重。頓證佛果圓滿轉依。窮未來際利樂無盡。」

【阿僧企耶。亦云阿僧祇。此翻無數。起信論云。一切
菩薩。皆經三阿僧祇劫故。無有超過之法。問曰。大
佛頂經云。狂心頓歇。歇即菩提。何藉劬勞肯綮修
證。又云。不歷僧祇獲法身。又云。識陰若盡。則汝現
前諸根互用。從互用中。能入菩薩金剛乾慧。如是
乃超十信。十住。十行。十迴向。四加行心。菩薩所行
金剛十地。等覺圓明。入於如來妙莊嚴海。經論明
文。何其碩異。答曰。依文解義。三世佛冤。豈不聞十
世古今。始終不離當念。一剎那際三昧。智入三世
而無往來乎。法華五十小劫謂如半日。長入短也。
瞿目仙人執善財手。巳於無量佛所無量劫中修
菩薩行。短攝長也。是故若唯約理。則長短並空。若
唯約事。則長短各異。若約理事不二。則互奪兩忘
若約理事交徹。則長短互在。今由理不礙事。故雖
頓悟同於善財。而一生之中。三祇具足。亦未甞有
所超過。復由事不礙理。故雖積行猶如釋迦。而塵
點劫來。猶如今日。亦未甞出於剎那。且善財雖云
一生圓滿。而彌勒菩薩仍記之云。我成佛時。汝及
文殊皆得見我。普賢又導之云。願我臨欲命終時。
盡除一切諸障礙。面見彼佛阿彌陀。即得往生安
樂剎。彼佛眾會咸清淨。我時於勝蓮華生。親覩如
來無量光。現前授我菩提記。由此觀之。經所謂頓
悟者。悟此時劫原無實性也。論所謂經劫者。經此
無實性之時劫也。不悟無性。則厭倦之心必生。不
經矌劫。則稱性之修不滿。不悟無性。則不能稱性
以起真修。不事真修。則無以除障而顯本性。是故
阿難頓獲法身之後。方請入華屋門。觀音超越世
出世間。仍居極樂補處。閱經論者。曷深思之。】

「五下劣轉。謂二乘位(一則)。專求自利(二則)。厭苦欣寂(三則)。唯
能通達生空(所顯)真如(四則唯)。斷煩惱(障)種(五則唯能)。證真擇
滅(無為)無勝堪能(所以)。名下劣轉。六廣大轉。謂大乘位(一則)。
為利他故。趣大菩提(二則)。生死涅槃俱無欣厭(三則)。具能
通達二空(所顯)真如(四則)。雙斷所知煩惱障種(五則)。頓證無
上菩提涅槃。有(如此)勝堪能(所以)。名廣大轉(今)。此(頌)中(之)
意(正)說廣大轉依(以)。捨二(障)麤重而證得故。」

【前之四義。豎約大乘五位而辨。此之二義。橫約三
乘勝劣對辨。仍結歸頌意也。蓋下劣轉中。亦有五
位四義不同。以非頌所說義。故不辨之。又大乘五
位四轉。亦同天台六即之義。資糧。即觀行轉。加行
即相似轉。通達修習。皆分證轉。圓滿。即究竟轉。不
言名字及理即者。轉義未顯著故。然非名字先轉。
何由得入資糧位轉。又若性中不具理轉。何由聞
名得生信解。又理轉者。即是轉菩提為所知障。轉
涅槃為煩惱障。名字巳去。即皆轉煩惱障成大涅
槃。轉所知障成大菩提。故曰但轉其名無實性。如
水成氷。氷還成水也。初明位別竟。
△二明義別三。
初總標。二別釋。三結指。今初。】

「轉依義別。略有四種。」

【△二別釋四。初釋能轉道。二釋所轉依。三釋所轉
捨。四釋所轉得。今初。】

「一能轉道。此復有二。一能伏道。謂伏二障(之)隨眠勢
力。令不引起二障(之)現行。此通有漏無漏二道(亦通)。加
行根本後得三智。隨其所應。漸頓伏彼(二障現行)。」

【若有漏六行觀(厭下苦麤障欣上淨妙理)。唯能漸伏俱生煩惱
現行。若有漏位中加行智。能頓伏分別二障現行。
漸伏俱生二障現行。若無漏根本智。頓伏一切俱
生現行。若無漏後得智。漸伏一切俱生現行。又無
漏位中加行智。亦漸伏一切俱生現行。】

「二能斷道。謂能永斷二障隨眠。此道定非有漏(道及)加
行(智所能以)有漏(道是夙)曾習(又是)。相執所引。未泯相故(以)。加
行(智)趣求所證(真如)所引(本智。)未成辦故。」

【此正簡有漏道及加行智。不能斷惑。唯根本後得
二無漏智。乃為能斷道也。相執所引者。謂與第七
識中煩惱相依。】

「有義。根本無分別智。親證二空所顯真理。無境相故。
能斷隨眠。後得不然。故非斷道。」

【此辨後得智為能斷道。共有二義。今初義也。言後
得不然者。謂變相觀空。不能親證真如故。】

「有義。後得無分別智。雖不親證二空真理。無力能斷
迷理隨眠。而於安立非安立相。明了現前無倒證故。
亦能永斷迷事隨眠。故瑜伽說。修道位中。有出世斷
道(亦有)。世出世斷道。無(有)純(以)世間道(而)能永害隨眠
(者。以世間道)是曾習故(又)。相執(所)引故。由斯理趣。諸見所
斷及修所斷(之)迷理隨眠。唯有根本無分別智親證
理故。能正斷彼。餘修所斷(之)迷事隨眠。根本後得俱
能正斷。」

【此第二正義也。迷理隨眠者。迷二空理。妄起我法
二執。所有分別俱生之種子也。迷事隨眠者。由迷
二空。故於事境不能了達。起於貪瞋癡慢諸餘煩
惱。所有俱生之種子也。出世斷道。即根本智。世出
世斷道。即後得智。純世間道。即有漏道及加行智。
餘可知。初釋能轉道竟。
△二釋所轉依。】

「二所轉依。此復有二。一持種依。謂根本識。由此能持
染淨法(之)種(子)與染淨法俱為所依。聖道轉令捨染
能淨。餘依他起性。雖亦是依。而不能持種。故此不說。」

【餘依他起性。指前七轉識也。】

「二迷悟依。謂真如。由此能作迷悟根本。諸染法法依
之得生。聖道轉令捨染得淨。餘雖亦作迷悟法依。而
非根本。故此不說。」

【若論真如隨緣不變。則迷不能染。悟不能淨。今約
真如不變隨緣。則迷之為在纏真如。一切染法依
之得生。悟之為出纏真如。一切淨法依之得生。故
以真如為迷悟依。譬如方雖不轉。而依方故迷。依
方故悟也。餘雖亦作迷悟依者。謂五蘊十二處十
八界等。一一皆以無性為性。皆即真如。故皆可作
迷悟法依。而隨相差別。則非根本。故不說之。二釋
所轉依竟。
△三釋所轉捨。】

「三所轉捨。此復有二。一所斷捨。謂二障種。真無間道
現在現時(所治之)。障(與能)治(之智)相違。彼(二障種即)便斷滅永不
成就。說之為捨。彼種(既巳)斷故。不復現行妄執我法。所
執我法。不(復)對(彼虗)妄(徧計執)情。亦說為捨。由此名捨徧
計所執。二所棄捨。謂餘有漏(善種及與)劣無漏種。金剛喻
定現在前時。引極圓明純淨本識。非彼(有漏及劣無漏種所)依
故。皆永棄捨彼種捨巳。現有漏法及劣無漏畢竟不
生。既永不生。亦說為捨。由此名捨(變易)生死劣法。有義。
所餘有漏法種及劣無漏(種。于)金剛喻定現在前時。皆
巳棄捨。與(俱生微細所知煩惱)二障種(子)俱時捨故。有義。爾時
(但捨二障種子。)猶未捨彼(有漏善種劣無漏種。以彼)與無間道不相違故
(若言爾時即巳捨者)。菩薩應無(一分變易)生死法故(又)。此位(所持有漏等種
若捨)應(亦)無所熏(能持之異熟)識故(是則)。住無間道(之時。不應猶名金剛
後心菩薩。即)應名(為)佛故(既即名佛)。後解脫道應無用故。由此
應知。餘有漏等(種子直俟)解脫道起方棄捨之(以)。第八淨
識(乃)。非彼(二種之所)依故。」

【餘有漏種者。即十地中有相觀俱所修勝行之種
也。劣無漏種者。即十地中無相觀俱所修勝行之
種也。此二皆能感於變易生死。故名劣法。捨此種
時。有兩家解。初義在無間道。次義在解脫道。次義
為正也。
△四釋所轉得又三。初總標。二別釋。三總
示。今初。】

「四所轉得。此復有二。」

【△二別釋二。初釋所顯得。二釋所得。初又二。初正
釋。二料簡。今初。】

「一所顯得。謂大涅槃。此雖本來自性清淨。而由客障。
覆令不顯。真聖道生。斷彼障故。令其相顯。名得涅槃。
此依真如離障施設(名字)故體即是清淨法界。」

【客障。即所知煩惱二障也。非本來有。故名為客。然
亦不從真如外來。以真如體無外故。但以非我計
我。名煩惱障。非法計法。名所知障。此障無體。全是
虗妄所以可斷。了障本妄。無可當情。名真聖道。故
如明之與闇。定不俱生。非敵對斷也。】

「涅槃義別。略有四種。一本來自性清淨涅槃。謂一切
(陰處界等。)法相(所依)真如(之)理。雖有客染。而本性淨。具無數
量微妙功德。無生無滅。湛若虗空。一切有情。平等共
有。與一切法不一不異。離一切相一切分別。尋思路
絕。名言道斷。唯真聖者自內所證。其性本寂。故名涅
槃。」

【一切諸法。皆是因緣所生。觀相元妄。無可指陳。觀
性元真。即真如理。所謂五陰六入十二處十八界。
本如來藏妙真如性也。雖有客染者。幻妄稱相。約
迷情而言也。而本性淨者。染而不染。離一切相。因
緣即空也。具無數量微妙功德者。即一切法。因緣
即假也。無生無滅湛若虗空者。離即離非是即非
即。因緣即中也。是故真如本淨。則陰入界等一切
法無不本淨也。真如具德。則陰入界等一切法無
不具德也。真如無生無滅湛若虗空。則陰入界等
一切法無不無生無滅湛若虗空也。一切有情。惟
其平等共有陰入界法。所以即復平等共有真如。
若謂真如與法定一。則真如無差別。諸法亦應無
別。或諸法有差別。真如亦應差別。而實不然。故不
定一。若謂真如與法定異。則真如非諸法。諸法應
有自性。諸法非真如。真如應不徧常。而實不然。故
不定異。是故真如離一切有相無相雙亦相雙非
相。即諸法亦離一切有相無相雙亦相雙非相也。
真如離一切分別。即諸法亦離一切分別也。真如
尋思路絕名言道斷。即諸法亦尋思路絕名言道
斷也。唯於諸法尋思路絕。名言道斷。故證真如。倘
於真如虗妄尋思。安立名言。翻成徧計矣。言自內
所證者。以無外故。強名為內。以挾帶故。強名為證。
雖聖所證。非是聖所獨有。故云。一切眾生即涅槃
雖聖所證。非是聖所獨有。故云。一切眾生即涅槃
相。不可復滅也。】

「二有餘依涅槃。謂即真如出煩惱障。雖有微苦所依
未滅。而障永寂。故名涅槃。」

【三乘無學斷煩惱障。證得生空所顯真如。即此真
如。依義假名涅槃。以其身智果縛尚在。未滅苦依
故名有餘依也。】

「三無餘依涅槃。謂即真如出生死苦。煩惱既盡。餘依
亦滅。眾苦永寂。故名涅槃。」

【身智都泯。永無三界苦因苦果。即此所顯真如之
性。依義假名無餘依涅槃也。】

「四無住處涅槃。謂即真如(兼復)出所知障。大悲般若常
所輔翼。由斯不住生死涅槃。利樂有情。窮未來際。用
而常寂。故名涅槃。」

【即前本來自性清淨涅槃真如之理。由出二障。方
能圓顯。以般若故。不住生死。以大悲故。不住涅槃。
以般若即大悲故。利樂有情窮未來際。以大悲即
般若故。用而常寂。故復依義假名無住處涅槃也。
當知真如不變。舉體隨於染緣。則有煩惱所知二
障。而二障隨緣不變。本無自性。故復舉體隨於淨
緣。轉成大悲般若二德。以此二德。乃稱性所起。不
離本性。故云常所輔翼耳。初正釋竟。
△二料簡七。
初約凡聖通簡(至)。七簡頌唯指後三種。今初。】

「一切有情。皆有初一。二乘無學。容有前三。唯我世尊
可言具四。」

【自性清淨涅槃。一切有情皆共有之。所謂心佛眾
生。三無差別。亦所謂諸法從本來。常自寂滅相。有
佛無佛。性相常住。天台依此說六而常即。約性德
也。二乘更加有餘無餘二種。然未入滅時。但有有
餘而無無餘。巳入滅後。但證無餘而非有餘。故云
容有。惟我世尊。并具無住處義。所謂一切賢聖。皆
以無為法而有差別。三乘因果。歷然不濫。天台依
此說即而常六。約修德也。全性起修。故平等不妨
差別。全修在性。故差別不妨平等。是謂常同常別
法界法門。
△二簡善逝有有餘依。】

「(問。)如何善逝(尚)有(微苦未盡之)有餘依(答)。雖無實依。而現
似有(又)。或苦依盡(故)說(之為)無餘依。非苦依在(可)。說(為)
有餘依是故世尊可言具四。」

【苦依盡者。世尊金剛不壞之身。不同羅漢果縛也。
非苦依在者。無漏五蘊。盡未來際常住不滅也。此
則四涅槃義同時具足。不同二乘甚矣。
△三簡二
乘容有前三。】

「(問。)若聲聞等有無餘依。如何有處說彼非有(又)。有處
說彼(二乘)都無涅槃。豈有餘依彼亦非有(耶。答。)然聲聞等
智身在時(由)。有所知障(故)苦依未盡。圓寂義隱。說無
涅槃。非彼實無煩惱障盡所顯真理(之)有餘涅槃(也。又
因)爾時未證無餘圓寂。故亦說彼無無餘依。非彼後
時滅身智巳。無苦依盡(之)無餘涅槃(也又)或說二乘無
涅槃者(乃)。依無住處(大涅槃說)不依前三(說也。)又說彼(二乘)無
無餘依者。依不定性二乘而說。彼纔證得有餘涅槃。
決定迴心求無上覺。由定願力留身久住。非如一類
(定性二乘竟)入無餘依(也)謂有(一類定性)二乘。深樂圓寂。得生
空觀。親證真如。永滅感生煩惱障盡(先)。顯依真理(之)
有餘涅槃。彼能感生(之)煩惱(既得)盡故(則)。後有(之)異熟
(果)無由更生(所以)。現苦所依任運滅位。餘有為法既無
所依。與彼苦依同時頓捨。顯依真理(之)無餘涅槃。爾
時雖無二乘身智。而(先)由彼(身智)證(得此理。故)可(假)說彼有
(無餘涅槃)此(無餘涅槃)位(中)惟有清淨真如。離相湛然。寂滅安
樂。依斯說彼(二乘)與佛無差。但無菩提利樂他業。故復
說彼與佛有異。」

【不定性二乘。即退大取小者。或是通教利根二乘。
至巳辦支佛地中。接入別圓。以其未斷故知障種。
未得法身應本。故且留分段身。久住世間。上求下
化也。定性二乘。即本來習小者。或是藏教鈍根。故
不迴心向大。只待此身任運壽盡。永入涅槃。決不
更受三有生身也。餘有為法。指彼所知障種。然此
論既是以別入通。通含別圓。故仍不壞界內教道。
若依釋論。則出三界外有淨土。一切聲聞緣覺出
生其中。受法性身。非分段生。法華亦云。是人雖生
滅度之想。入於涅槃。而於彼土求佛智慧。得聞是
經。唯以佛乘而得滅度。更無餘乘。當知此中所云
清淨真如離相湛然。秪是方便有餘但空法性土
耳。若有變易生死。非大涅槃也。
△四簡斷所知得
無住處。】

「(問)諸所知障。既不感生。如何斷彼。得無住處(答)。彼能
隱覆法空真如。令不發生大悲般若。窮未來際利樂
有情。故斷彼時。顯法空理。此理即是無住涅槃。令於
二邊俱不住故。」

【生死涅槃。本來空寂。由所知障障此法空。所以不
能稱性發生大悲般若。如水成冰。今斷彼障。遂能
不住生死。不住涅槃。如氷還成水也。
△五簡斷所
知不得擇滅。】

「(問)冰所知障。亦障(無住)涅槃(真理。)如何斷彼(所知障種。)不得擇
滅(無為。答。)擇滅(是)離(煩惱)縛。彼(所知障。)非(分段生死)縛故(問)。既爾
(非縛。則)斷彼(時亦)寧得(無住)涅槃(答)。非諸涅槃皆擇滅攝(若)。
不爾(者。)性淨(既非擇滅。豈亦)應非涅槃(須知)。能縛有情住(分段)生
死者。斷此(縛故)說得擇滅無為。諸所知障。不感(分段)生死。
非如煩惱能縛有情。故斷彼時。不(名為)得擇滅。然(因)斷
彼(所知障)故。法空理顯。此理相寂(故亦)。說為涅槃。非(必謂)此
(無住)涅槃(亦以)擇滅為性(也)故(今)四(種)圓寂(于)。諸無為(之)
中。初後(二種。)即真如(無為。)中(間)擇(種乃)二滅(無為所)攝。」

【此正簡示有餘無餘二種涅槃。乃名擇滅無為。若
自性清淨涅槃。及無住處涅槃。皆即真如無為也。】

「(問。)若唯斷縛得擇滅者(則)。不動等二(屬無為。于餘)四(無為)中
(當屬)誰攝(答曰。不動無為。滅受想無為。即)。非擇滅(無為所)攝。說(此二皆是)暫離
(有似緣闕不生義)故(若夫)。擇滅無為。唯究竟滅。有非擇滅(無為屬)
非永滅(者)故(又)。或(可)無住處(涅槃。)亦(是)擇滅(無為所)攝。由
(法空智)真擇(之)力。滅(所知)障(而顯)得故(是則)。擇滅有二。一滅縛
得。謂斷感生(之)煩惱(而)得者。二滅障得。謂斷餘(所知)障
而證得者。故四圓寂(于)。諸無為(之)中。初一即真如。後
三皆擇滅(若夫)。不動等二(或那含及違行地前所入。不過)。暫伏滅者(即是)。
非擇滅攝(或無學果人所入。即屬)。究竟滅者(亦可)。擇滅所攝。」

【此復以六種無為互對簡也。真如即是無為體性。
餘五皆是約義立名。巳如第二卷中所釋。是故不
動無為。依入四禪假立。滅受想無為。依入滅定假
立。皆屬暫離。非究竟滅。並是非擇滅所攝耳。就非
擇滅。元有二義。若本性清淨義。即是永滅。若緣闕
所顯義。即非永滅。今不動及受想滅二種無為。既
非永滅。即同緣闕所顯義也。或無住處下。更作一
解。無住處亦可擇滅所攝。不動等二亦可兩攝。文
並易知。
△六簡所知障亦障涅槃。】

「(問)既所知障亦障(無住)涅槃。如何但說是菩提障(答。如)。說
煩惱障伹障涅槃。豈彼不能為菩提障。應知聖教依
勝用說(各別障一)。理實俱能通障二果。」

【煩惱亦障無上菩提。所知亦障無住涅槃。但我執
招感生死用勝。法執隱覆正智用勝。故云煩惱障
障涅槃。所知障障菩提耳。
△七簡頌唯指後三種。】

「如是所說四涅槃中。唯後三種。名所顯得。」

【自性清淨涅槃。不由斷障所顯得故。初釋所顯得
竟。
△二釋所生得三。初總釋。二別釋。三結成。今初。】

「二所生得。謂大菩提。此雖本來有能生種。而所知障
礙故不生。由聖道力斷彼障故。令從種起。名得菩提。
起巳相續。窮未來際。此即四智相應心品。」

【本來有能生種。即無始以來法爾所具無漏種子
也。即以智慧為性。智慧本即別境心所。由與十一
善法。徧行五法。及欲解念定四法同時俱起。故名
菩提智品。只此智品。若與第八淨識相應。即名大
圓鏡智。照一切法無不盡故。若與第七淨識相應。
即名平等性智。達二無我平等性故。若與第六淨
識相應。即名妙觀察智。善了諸法自共相等。徧知
一切眾生機故。若與前五淨識相應。即名成所作
智。能起三輪不思議化。成就利樂眾生事故。八淨
識為所依。慧心所為能依。餘二十善心所為助伴。
異類合成一聚。故名為品。八識相用有別。故說有
四。以其有漏障斷。無漏智起。故名生得。實非本無
今有之謂也。思之。
△二別釋二。初正釋智品。二諸
門分別。今初。】

「云何四智相應心品。一大圓鏡智相應心品。謂此心
品。離諸分別。所緣行相。微細難知。不妄不愚(于)一切
境相。性相清淨。離諸雜染。純淨圓(滿功)德(之)現(行)種(子所)
依持(體)能現能生(自受用等三)身(四)土(及後三)智(之)影。無間
無斷。窮未來際。如大圓鏡。現眾色像。」

【此智圓融無礙。無所不照。故以大圓鏡為喻也。不
緣非量。故不妄。無有迷闇。故不愚。無雜故純。無染
故淨。功德現行。皆依於此。功德種子。皆此所持。一
切現行。皆此所緣。故能現。一切種子。皆此所持。故
能生也。】

「二平等性智相應心品。謂此心品。觀一切法自他有
情悉皆平等。大慈悲等恒共相應。隨諸(十地大機)有情所
樂。示現(他)受用身(及他受用)土影像差別(為)。妙觀察智(之)
不共所依。無住涅槃之所建立。一味相續。窮未來際。」

【證得十平等故。名為平等性智。如第四卷所明也
由與悲智相應。依之建立無住涅槃。性唯無漏。故
名一味。餘可知。】

「三妙觀察智相應心品。謂此心品。善觀諸法自相共
相無礙而轉。攝(藏)觀(察)無量總持之門。及所發生功
德珍寶。於大眾會。能現無邊作用差別。皆得自在。雨
大法雨。斷一切疑。令諸有情皆獲利樂。」

【諸法自相。謂依他起性。當體各別故。諸法共相。謂
圓成實性。同一真如故。又自相。謂心心所色等。各
有自體故。共相。謂苦無常空等。無不皆然故。能不
忘失。名之為攝。能善照察。名之為觀。功德珍寶。即
六度道品。作用差別。即神通妙用。餘可知。】

「四成所作智相應心品。謂此心品。為欲利樂諸有情
故。普於十方示現種種變化三業。成本願力所應作
事。」

【佛地經論云。身化復有三種。一現神通化。二現受
生化。三現業果化。語化亦有三種。一慶慰語化。二
方便語化。三辯揚語化。意化復有四種。一決擇意
化。二造作意化。三發起意化。四受領意化。成所作
智。能起如是三業化用。此是以用顯體。皆是智上
所現相分也。】

「如是四智相應心品。雖各定有二十二法。能變所變
種(子)現(行)俱生。而智用增(故但)。以智名顯。故此四品。總
攝佛地一切有為功德皆盡。」

【二十二法者。每一心王。皆有二十一心所相應也。
能變。指內二分。所變。指外二分。有為功德。指稱性
所起修德。初正釋智品竟。
△二諸門分別四。初轉
得門。二初起門。三緣境門。四作用門。今初。】

「此(四智品。即)轉有漏八七六識(及)相應品如次而得。智
雖非識。而依識轉。識為主故。說轉識得。又有漏位。智
劣識強。無漏位中。智強識劣。為勸有情依智捨識。故
說轉八識而得此四智。」

【初此轉下。一約轉識成智釋。次智雖下。二約智依
識轉釋。後又有下。三約轉強得強釋也。智雖非識
者。識是心王。智是慧心所故。智強識劣者。智則無
惡慧而決斷勝。故強。識則有淨分而無染分。故劣
也。
△二初起門。】

「大圓鏡智相應心品。有義。菩薩金剛喻定現在前時。
即初現起。異熟識種。與極微細所知障種俱時捨故。
若圓鏡智爾時未起。便無能持淨種(之本)識故。有義。此
品(須俟)解脫道時初成佛故。乃得初起(以彼)。異熟識種。金
剛喻定現在前時猶未頓捨。與無間道不相違故(彼無
聞道。但違二障種子)。非障有漏(善及)劣無漏法(此有漏善及劣無漏)。但與佛
果定相違故(又若)。金剛喻定無所熏(之異熟)識(則)。無漏不
(復)增(長即)應(巳)成佛故。由斯此品。從初成佛。盡未來際
相續不斷。持無漏種令不失故。」

【釋有二義。第二為正。如文可知。】

「平等性智相應心品。菩薩見道初現前位。違(分別我法)二
執故。方得初起。後十地中(俱生二)。執(猶)未斷故(故于)。有漏
等位。或有間斷(直至)。法雲地後。與淨第八相依相續。盡
未來際。」

【有漏等位者。等於無漏位也。若第六識入法空觀。
則此智便得現前。若第六識但入生空觀時。雖名
無漏。此智亦不現前。或第六識出觀之後。名有漏
位。此智亦不現前。故云或有間斷。直至十地後心。
法空智果恒時相續。乃令此智恒無間斷。】

「妙觀察智相應心品(有二種別。一者)。生空觀品。二乘見位亦
得初起。此後展轉至無學位(方得究竟。其在大乘)。或至菩薩解
行地終(初見道時。此智初起)。或至上(七地)位。若(于)非有漏(心時。)或(于非
入滅盡定)無心時。皆容現起(二者)。法空觀品(惟于)。菩薩見位方
得初起。此後展轉乃至上(十地)位。若非有漏(心。又非但)生空
智果。或(非入滅定)無心時。皆容現起。」

【言此後展轉者。二乘見道之後。若有漏心。則生空
觀便不現起。若入滅定。則生空觀亦不現起。故仍
有間斷也。菩薩七地巳前亦然。法空觀品。雖菩薩
見道方能有之。然於十地巳前。或於有漏心中。或
於但生空智心中。或於滅盡定中。皆不現起。除此
三位。方得現前。故亦有間斷也。】

「成所作智相應心品。有義。菩薩修道位中(為第六識)。後得
(智所)引故。亦得初起。有義。成佛方得初起。以十地中。依
異熟識所變眼等非無漏故(設以)。有漏(之)不共必俱同
境(五)根(而)發無漏(五)識。理不相應故。此二於境明昧
異故。由斯此品。要得成佛。依(于)無漏(五)根。方容現起。
而數間斷(以必待)。作意(緣力方引)起故。」

【明昧異者。有漏根識於境昧。無漏根識於境明也。
問曰。小乘神通。名為作意。佛地神通。名為無記化
化。今云成所作智。作意方起。何異小乘耶。答曰。小
乘神通。作意方有。不作意則無。佛果神通。任運恒
有。但應機方現。若無前機。不浪起應。故名作意起
耳。】

「此四種性。雖皆本有。而要熏發。方得現行。因位漸增。
佛果圓滿。不增不減。盡未來際(何故不增不減。以其)。但從種生。
不(復更)熏成種(何不更熏成種)。勿前佛德勝後佛故。」

【種皆本有者。性德也。熏發現行者。修德也。因位漸
增者。全性起修。無差而差也。佛果圓滿不增不減
者。全修在性。差而無差也。所知障如氷。四智品如
水。所知障如月之黑。四智品如月之白。氷還成水。
濕性何殊。白月漸圓。月體不動。性相不二之旨。於
此亦可思矣。二初起門竟。
△三緣境門。】

「大圓鏡智相應心品。有義。但緣真如為境。是無分別。
非後得智。行相所緣不可知故。有義。此品緣一切法。
莊嚴論說。大圓鏡智。於一切境不愚迷故。佛地經說。
如來鏡智。諸處境識眾像現故。又此決定緣無漏種
及身土等諸影故(但以)。行緣微細。說不可知(猶)。如阿
賴耶(識)亦緣俗故(當知)。緣真如故。是無分別。緣餘境故
(即是)。後得智攝。其體是一。隨用分二(但以)。了俗由證真。故
說為後得(非實有先後也)。餘一分二。准此應知。」

【釋有二義。後義為正也。初證二智。必先證真而後
了俗。所以說有前後。既在佛地。則念念真俗並照。
但約緣真如義。即名為根本智。約徧緣餘境義。即
名為後得智耳。餘平等性智。及妙觀察智。亦各一
體隨用分二。准此應知。】

「平等性智相應心品。有義。但緣第八淨識。如染第七
緣藏識故。有義。但緣真如為境。緣一切法平等性故。
有義。遍緣真俗為境。佛地經說。平等性智。證得十種
平等性故。莊嚴論說。緣諸有情自他平等。隨他勝。解。
示現無邊佛影像故。由斯此品通緣真俗(亦是根本後得)。二
智所攝。於理無違。」

【釋有三義。第三為正也。十平等性。巳現第四卷中。】

「妙觀察智相應心品。緣一切法自相共相皆無障礙。
二智所攝。

○成所作智相應心品。有義。但緣五種現
境。莊嚴論說。如來五根。一一皆於五境轉故。有義。此
品亦能徧緣三世諸法。不違正理。佛地經說。成所作
智。起作三業諸變化事。決擇有情心行差別。領受去
來現在等義。若不徧緣。無此能故。然此心品。隨意樂
力。或緣一法。或二或多(莊嚴論中)。且(一往)說五根於五境轉
(然)。不言唯爾。故不相違(此智)。隨作意生。緣事相境(以)。起
化(他)業故(唯屬)。後得智攝。」

【釋亦二義。後義為正也。三緣境門竟。
△四作用門。】

「此四心品。雖皆徧能緣一切法。而用有異。謂鏡智品。
現自受用身淨土相。持無漏種。平等智品。現他受用
身淨土相。成事智品。能現變化身及土相。觀察智品。
觀察自他功能過失。雨大法雨。破諸疑網。利樂有情。
如是等門。差別多種。」

【二釋所生得中二別釋竟。
△三結成。】

「此四心品。名所生得。」

【四釋所轉得中。二別釋竟。
△三結示。】

「此所生得。總名菩提。及前(所顯得之)涅槃(二皆)。名所轉得。」

【二明義別中二別釋竟。
△三結指。】

「雖轉依義。總有(能轉道等)四種。而今(頌意)但取(所顯所生之)二所
轉得(以)。頌說證得轉依(之)言故。」

【二明轉依果中二正釋竟。
△三簡示。】

「此修習位(但)。說能證得(義。)非(是說)巳證得(以屬)。因位攝故。」

【即四義中初能轉道義也。四釋修習位竟。
△五釋
究竟位二。初舉頌。二論釋。今初。】

「後究竟位。其相云何。頌曰。此即無漏界。不思議善常。
安樂解脫身。大牟尼名法。」

【△二論釋六。初釋無漏界。二釋不思議。三釋善。四
釋常。五釋安樂。六釋解脫身大牟尼名法。初中二。
初正釋。二釋妨。今初。】

「論曰。前修習位所得轉依。應知即是究竟位相。此(者)
謂此前(所說)二轉依果。即是究竟無漏界攝。諸漏永盡。
非漏隨增。性淨圓明。故名無漏。界。是藏義。此中含容
無邊希有大功德故。或是因義。能生五乘世出世間
利樂事故。」

【性淨者。簡異二乘。圓明者。簡異十地。五乘者。一人
乘。二天乘。三聲聞乘。四緣覺乘。五大乘也。人天是
世間利樂事。後三乘是出世利樂事。
△二釋妨二。
初釋四智唯無漏妨。二釋佛應無五根等妨。今初。】

「(問)清淨法界。可唯無漏攝。四智心品。如何唯無漏(答)。
道諦攝故。唯無漏攝。謂佛功德及身土等。皆是無漏
種性所生。有漏法種巳永捨故。雖有示現作生死身。
業煩惱等。似苦集諦。而實無漏道諦所攝。」

【作生死身。似苦諦也。業煩惱等。似集諦也。似苦諦。
則同形九界。似集諦。則示行逆惡。而皆稱性施設。
總屬無漏。所謂三千果成。咸稱常樂。煩惱即菩提。
生死即涅槃。性惡法門。此為誠證矣。
△二釋佛應
無五根等妨。】

「(問)集論等說。十五界等。唯是有漏。如來豈無五根五
識五外界等。」

【十五界。即五根果。五識界。五塵界也。五塵名外界
者。妄情不執為自身故。隨情說外。非謂在心外也。
此因上文說四智心品唯屬無漏而興難問。謂佛
若有前十五界。則不應唯無漏攝。若佛唯是無漏。
則不應有十五界。以十五界。集論等說唯有漏故。
下文有三家答。第三為正。】

「有義。如來功德身土。甚深微妙。非有非無。離諸分別。
絕諸戲論。非界處等法門所攝。故與彼(集論等)說理不
相違。」

【此初家答也。雖似有理。而實儱侗無有的義。近時
宗門及圓頓教。多墮此見。】

「有義。如來五根五境(從首楞嚴等)。妙定生故(但是)。法界色攝
(其九界)。非佛(之)五識。雖依此(如來法界所攝色為本質。)變(相而緣。)然(所變
者)麤(為質者)。細(其體各)。異(故)。非五(塵)境攝(而)。如來(之)五識
(亦)。非五識界(攝。以)經說佛心恒在定故。論說五識性散
亂故(問曰既如來五識非五識界。則)。成所作智(與)。何(淨)識相應(答曰與)。
第六(淨識)相應(由觀機而)。起(三類分身之)化用故(問曰。既與第六淨識相應。則)。
與(妙)觀察智性有何別(答曰)。彼(觀察智善)觀諸法自共相等。
此(成所作智。)唯起化(用。)故有差別(問曰。若然。則)。此二智品應不
並生(以)一類二識不俱起故(答曰)。許不並起(亦)。於理無
違(又或)。同體(而約)用分(則)。俱(起仍)亦非失(又成所作智)。或與第七
淨識相應(以其)。依眼等(五)根。緣色等(五)境(即)。是平等智
(之)作用差別(耳。問曰。此則與平等性智有何差別。答曰。)謂(即)淨第七(識)起
他受用身土相者(則屬)。平等品攝。起變化者(則屬)。成事品
攝(問曰。既依五根緣五塵境)。豈不此(成所作智)品(如其所應)。攝(歸)五識(亦)得
(答曰)。非(是)轉彼(五識而)得(此智。便謂此智)體即是彼(五識。)如轉生死。
言得涅槃。不可涅槃同生死攝。是故於此不應為難。」

【此次家答也。雖不似初家一味儱侗。而義多牽強。
終違正理。】

「有義。如來功德身土。如應攝在(五)蘊(十二)處(十八)界中(以)。
彼(蘊處界)三。皆通有漏無漏(故。而)集論等說十五界等唯
有漏者。彼依二乘麤淺境說。非說一切(也。)謂餘(九界有情)
成就十八界中。唯有後(意根意識法塵)三(界)通無漏攝(若)。佛
(所)成就(十八界)者。雖皆無漏。而非二乘所知境攝。然餘
處說佛功德等非界等者(但以)。不同二乘劣智所知界
等相故。理必應爾。所以者何(經)。說(一切)有為法。皆(屬五)蘊
攝故(又)。說一切(有漏無漏)法(皆是十八)。界(十二)處攝故(設使蘊界處外別有
佛法。即是第六蘊第十三處第十九界。而)。十九界等(乃是)。聖所遮故(又)。若(謂)
絕(諸)戲論。便非界(處)等(攝。)亦不應說即無漏界善常
安樂解脫身等。又處處說轉無常(五)蘊。獲得常(住五)蘊
(十八)。界(十二)處亦然。寧(可竟)說如來非蘊處界。故(凡)言非(蘊處
界等)者(但)。是密意說(耳。)又(論)說五識性散亂者(乃)。說餘
(九界之所)成者。非(說)佛所成(之五識亦散亂也。)故佛身中。十八界
等皆悉具足。而純無漏。」

【此第三正答也。佛身具足十八界等。故與眾生平
等無二。而蘊處界皆純無漏。故顯一一無非法界。
是故如來蘊處界等。一一含容無邊希有大功德
聚。一一能生五乘世出世間利樂事業。又如來蘊
處界等。既皆即無漏界。當知眾生蘊處界等。未甞
不具無漏界性。故曰轉無常蘊。獲得常蘊。界處亦
然。如轉氷得水。濕性無殊。氷喻九界有漏蘊處界
法。水喻佛界無漏蘊處界法。濕喻真如無為實性。
與有為法不一不異。此則性相融通。本來無二。分
而愈合。旨趣彰明矣。紛紛諍論。豈理也哉。初釋無
漏界竟。
△二釋不思議。】

「此(二)轉依果。又不思議。超過尋思言議道故。微妙甚
深自內證故(故不可思)。非諸世間喻所喻故(故不可議)。」

【△三釋善。】

「此(二轉依果。)又(唯)是善(以是)。白(淨)法性故(謂)。清淨法界。遠離
生滅。極安隱故。四智心品。妙用無方。極巧便故(此)。二
種皆有順益相故。違不善(法之違損相)故。俱說為善(難曰)。論
說(十二)處等(惟五根與香味觸三塵性是無記。餘通三性)。不唯無記(今言佛四智等
亦唯是善)。如來豈無(無記)五根(及香味觸)三(無記)境。此中(亦有)三釋。廣
釋如前(無漏界中。今第三正釋曰。)一切如來身土等法。皆(是)滅道
(二諦所)攝。故唯是善。聖說滅道唯善性故。說佛土等非
苦集故。佛識所變有漏不善無記相等。皆從無漏善
種所生無漏善攝。」

【佛識所變相。自有二種。一者大悲願力。同流九界。
變為九界蘊處界相。如其所應。或同無漏。或同有
漏。或同小善。或同不善。或同有覆無覆二種無記。
而皆無漏善種所生。正是巧用性惡法門。故一切
諸法無非佛法也。二者九界有漏不善無記相等
以為本質。變起佛識無漏相分。所謂諸佛心內眾
生塵塵極樂者也。理具事造兩重三千。同居一念。
於此亦可悟矣。
△四釋常。】

「此(二轉依果。)又(皆)是常。無盡期故(謂)。清淨法界。無生無滅。
性無變易。故說為常。四智心品。所依(法界)常故(永永)。無斷
盡故。亦說為常(然而)。非自性常(心四智品)。從因生故。生者歸
滅。一向說故。不見色心非無常故。然四智品(亦非無常。)由
本願力。所化有情無盡期故。窮未來際無斷無盡。」

【前巳具明真如與一切法不一不異。今故但言法
界是自性常。四智非自性常。即顯常與無常二鳥
雙遊之義矣。仍恐迷者執文失旨。故特申明四智
非自性常。亦非無常。以雙遮之。既可雙遮。便可雙
照。既知四智雙遮雙照。便可例知清淨法界亦必
雙遮雙照。何以言之。真如不變隨緣。則有在纏出
纏之分。非常即無常乎。真如隨緣不變。原無增減
垢淨之別。非無常即常乎。又不變隨緣。故雙照常
與無常。隨緣不變。故雙非常與無常。又四智心品
為能依。真如法界為所依。如波依水。不一不異。無
有水而不波。無有波而非水。波無常即水相無常。
水常即波性常矣。乃至理事。性修。體用。不二而二。
二而不二。莫不皆然。思之思之。
△五釋安樂。】

「此(二轉依果)又(皆)安樂。無逼惱故(謂)。清淨法界。眾相寂靜。
故名安樂。四智心品。永離(智)體(之)害。故名安樂。此二
自性皆無逼惱。及能安樂一切有情。故二轉依俱名
安樂。」

【體害。即法執。能障所知妙理。故名智體之害也。
△
六釋解脫身大牟尼名法二。初釋解脫身。二釋大
牟尼名法。今初。】

「二乘所得二轉依果。唯永遠離煩惱障縛。無殊勝法。
故恒名解脫身。」

【二乘二轉依果者。一是擇滅無為。二是生空智品
也。但出分段生死苦輪。無有菩提利樂他業。故恒
名解脫身。恒。或作但。
△二釋大牟尼名法二。初略
明頌義。二廣解法身。今初。】

「大覺世尊。成就無上寂默法故。名大牟尼。此牟尼尊
所得(菩提涅槃)二(轉依)果。永離(所知煩惱)二障。亦(即)名(為)法身(法者。
謂)。無量無邊力無畏等大功德法所莊嚴故(身者。謂)。體
(義)依(義)聚義。總說名身。故此法身(總以真如及四智菩提)。五法
為性非(但以清)淨法界(一種)獨名(為)法身(也。以)二轉依果。皆
此(法身所)攝故。」

【梵語牟尼。此云寂默。謂永寂二邊。默契中道也。法
身總以五法為性。即是體義。合此五法以為法身。
即是聚義。下云大功德法所依止故。即是依義。
△
二廣解法身三。初明能依之身。二明所依之土。三
身土合簡。初中四。初正釋三身。二五法相攝。三三
身德別。四自他利殊。今初。】

「如是法身。有三相別。」

【即法報應三身也。法身名自性身。報身名受用身。
應身名變化身。相雖三別。皆名法身。即一而三。即
三而一。不縱不橫。不並不別。分而言之。法身是依
義。報應二身是體義。三相總名法身是聚義。合而
言之。一一皆有體依聚義。】

「一自性身。謂諸如來(所證)真淨法界(乃)。受用(身及)變化(身之)
平等所依。離相寂然。絕諸戲論。具無邊際真常功德。
是一切法平等實性。即此自性。亦名(三身中之)法身(以是)。大
功德法所依止故。」

【一切法平等實性。所謂有佛無佛。性相常住。悟不
能增。迷不能減者也。然於眾生分中。名為在纏真
如。亦名本性清淨法身。而於諸佛分中。名為出纏
真如。亦名離垢妙極法身。是故諸佛如來無別所
證。全證眾生理本而巳。】

「二受用身。此有二種。一自受用。謂諸如來。三無數劫
修集無量福慧資糧(引生本具無漏種子)。所起(現行四智菩提)無邊真
實功德。及(大圓鏡智所變)極圓(滿極清)淨常徧色身。相續湛然。
盡未來際。恒自受用廣大法樂。二他受用(身)謂諸如
來。由(證自受用故。以)平等智(力)示現微妙淨功德身。居純淨
土。為住十地諸菩薩眾。現大神通。轉正法輪。決眾疑
網。令彼受用大乘法樂。合此二種。名受用身。」

【自受用身。正名報身。等覺以下所不能見。他受用
身。亦名報身。亦名勝應。如華嚴經所明盧舍那身。
隨十地機。所見不等。故名勝應。即托自受用身以
為本質。令彼各各變相而見。不同所示界內分段
生身。故亦名報也。純淨土。即實報無障礙土。】

「三變化身。謂諸如來由(證自受用故。以)成事智(力)變現無量
隨類化身。居淨穢土。為未登地諸菩薩眾(及)。二乘(人。并
一切)異生。稱彼機宜。現通說法。令各獲得諸利樂事。」

【隨類化身。謂十法界影像身也。淨穢土。謂方便有
餘土。及凡聖同居土。或淨或穢。差別無量。初正釋
三身竟。
△二五法相攝。】

「以五法性攝三身者。」

【五法性。即一真法界及四智菩提也。有兩家釋義
不同。第二義正。】

「有義。初(一真法界。)二(大圓鏡智。)攝自性身。經說真如是法身故。
論說轉去阿賴耶識得自性身(而)。圓鏡智品(乃)。轉去
藏識而證得故。

○中(平等性妙觀察)二智品。攝受用身。說平
等智。於純淨土。為諸菩薩現佛身故。說觀察智。大集
會中說法斷疑。現自在故。說轉諸轉識得受用身故。

○後(成所作)一智品。攝變化身。說成事智。於十方土現
無量種難思化故。

○又智殊勝。具攝三身。故知三身
皆有實智。」

【此初義也。智殊勝具攝三身者。謂佛三身。皆是智
殊勝攝。】

「有義。初一(真法界。)攝自性身。說自性身。本性常故。說佛
法身無生滅故。說(法身是)證因得。非生因(所生)故。又說法
身諸佛共有。徧一切法。猶若虗空。無相無為。非色心
故。然(論中)說轉去藏識得(自性身)者。謂由轉滅第八識中
二障麤重(然後)。顯法身故(又)智殊勝中說(攝)法身者(謂法
身)。是彼(四智所)依止(是)彼(四智之)實性故(其實)。自性法身。雖
有真實無邊功德。而無為故。不可說為色心等物。」

【此下皆第二正義也。今先明自性身。唯是一真法
界所攝。不應亦是大圓鏡智所攝。一者自性身是
本性常。而鏡智非本性常。二者自性身無生無滅。
而鏡智無滅有生。三者自性身是了因所了。而鏡
智是生因所生(了因。即本文所云證因)。四者自性身無相無
為。非色非心。而鏡智有相有為。體是心法。又能持
於色法。然說轉去下。通前所引二文可知。】

「四智品中真實功德(及)。鏡智所起常徧色身。攝自受
用。

○平等智品所現佛身。攝他受用。

○成事智品所
現隨類種種身相。攝變化身。」

【此正釋四智攝後二身之義。然四智心品。皆是自
受用攝。平等智品所起。乃名為他受用。非徑以平
等智攝他受用。成所作智所起。乃名為變化身。非
徑以成事智攝變化身也。】

「(應)說圓鏡智。是(自)受用佛(以)。轉諸轉識(而)。得受用故。
雖轉藏識。亦得(自)受用然(巳)說轉彼(藏識而)顯法身故
(所以)。於得受用(之義。)略不說之。又說法身無生無滅。唯證
因得。并色心等(今)。圓鏡智品。與此(法身之義)相違。若(使)非
(自)受用(身攝。)屬何身攝。又(自)受用身。攝佛不(與二乘)共(之)
有為實德。故四智品實有色心。皆受用攝。又他受用
及變化身。皆為化他方便示現。故不可說實智為體。
雖說化身(亦是)智殊勝攝。而似智現。或智所起。假說智
名。體實非智。但說平等成所作智。能現(他)受用(身及)三
業化身。不說(他受用及變化)二身。即是二智。故此二智(亦是)。自
受用攝。」

【此轉釋自受用身總攝四智之義也。先明大圓鏡
智既非法身所攝。必應攝屬自受用身。次明他受
用及變化身。但是平等成事二智所起。體非二智。
故此二智。亦必攝屬自受用身。】

「然變化身及他受用。雖無真實心及心所。而有化現
心心所法(良以)。無上覺者。神力難思。故能化現無形質
法若不爾(但是化現)者。云何如來現貪瞋等(以如來于貪瞋等)。久
巳斷故(又)。云何聲聞及傍生等(亦能)知如來心(以)。如來
實心(謂)。等覺菩薩尚不知故。由此經說。化無量類皆
令有心。又說。如來成所作智化作三業。又說。變化有
依他心(謂)。依他實心(以為本質。而有心心所)相分(假)現(起)故。雖
(他處)說變化(人)無根心等。而依餘(三乘及異生等所變化人)說。不依
如來(所變化人說也。)又(餘人雖)化色根心心所法(而)。無根等(實)
用。故不說有(若如來難思妙化所變根等。則便有實用故)。」

【此釋伏難也。難曰。若他受用及變化身。不以實智
為體。云何現有心心所用。釋曰。皆是化現而有。又
難曰。色有形質。故可化現。心無形質。豈可化現。釋
曰。佛力難思。故能化現。若謂是佛實心。非化現者。
佛豈實有貪瞋等心。又豈等覺以下所能知哉。由
此經說下。連引三文以證。可知。又難曰。若佛果能
化作三業。何故復說變化無根心等。釋曰。此依餘
所化說。不依如來所化說也。二五法相攝竟。
△三
三身德別。】

「如是三身。雖皆具足無邊功德。而各有異。謂自性身。
唯有真實常樂我淨離諸雜染眾善所依無為功德。
無色心等差別相用。自受用身。具無量種妙色心等
真實功德。若他受用及變化身。唯具無邊似色心等
利樂他用化相功德。」

【皆具足無邊功德者。異而不異。三即一也。而各有
異者。不異而異。一即三也。自性身如濕性。自受用
身如水。他受用及變化身如波。自性身如月體。自
受用身如圓滿白月。他受用及變化身如千江月
影。觸波之時。全觸水濕。覩月影時。便覩光體。是故
智者觀於土木等像。三身宛然。四德無減。以是如
來大悲大智。徧入眾生心想。仗因托緣而顯現故。
因緣所生。即空假中。無有微塵許法。出於法界外
故。皆非徧計所行境故。如彼愚小。計繩為蛇。而繩
未甞不即麻故。
△四自他利殊。】

「又自性身。正自利攝。寂靜安樂。無動作故。亦兼利他。
為增上緣。令諸有情得利樂故。又與受用及變化身
為所依止。故俱利攝。自受用身。唯屬自利。若他受用
及變化身。唯屬利他。為他現故。」

【自性身為增上緣者。法界妙理。生佛體同。由此同
體法性。所以佛與眾生得有感應道交之事也。餘
皆可知。初明能依之身竟。
△二明所依之土。】

「又自性身。依法性土。雖此身土。體無差別。而屬佛法
相性異故。此佛身土。俱非色攝。雖不可說形量大小。
然隨(受用變化身土等)事相。其量無邊。譬如虗空。徧一切處。」

【屬佛法相性異者。謂法性屬佛。名法性身。法性屬
法。名法性土。性隨能依所依之相而異。蓋於無能
所中而說能所。雖分能所。能所不二也。非色攝者。
謂色即是空。故不可說形量大小。而復空即是色。
故隨事相。其量無邊。所謂性色真空。性空真色。清
淨本然。周徧法界。故曰譬如虗空徧一切處。非指
太虗以為圓佛也。】

「自受用身。還依自土。謂圓鏡智相應淨識。由昔所修
自利無漏純淨佛土因緣成熟。從初成佛。盡未來際。
相續變為純淨佛土。周圓無際。眾寶莊嚴。自受用身
常依而住。如淨土量。身量亦爾。諸根相好。一一無邊。
無限善根所引生故。功德智慧。既非色法。雖不可說
形量大小。而依所證(二空真如)及所依(自性法)身。亦可說言
徧一切處。」

【純淨佛土因緣者。無漏種子為因。福慧二修為緣
也。法性身土。皆約性德。受用身土。皆約修德。就法
性中。能依名身。所依名土。此性德能所。本自不二。
不二而二。名為身土。而性德身土。皆為所證。今之
修德。乃是能證。就修德中。復約能依名自受用身。
所依名自受用土。此修德能所。亦復不二。不二而
二。名為身土。又全性起修。全修在性。則性修不二。
亦以不二而二。故約性德名法性身土。約修德名
受用身土耳。其實二而不二。離法性外無受用。離
受用外無法性也。又法性不變隨緣。故迷之者成
分段變易二種身土。悟之者成無漏純淨受用身
土。此全性起於逆順二修。無差而差。聖凡條別也。
法性隨緣不變。故分段變易身土真如之性。不垢
不減。無漏純淨身土真如之性。不淨不增。此逆順
二修。無不全即在性。差而無差。聖凡平等也。今所
明自受用身。即圓滿報身。自受用土。即上品實報
無障礙土。並皆圓教究竟果位之相。故是通含別
圓法門。】

「他受用身。亦依自土。謂平等性智大慈悲力。由昔所
修利他無漏純淨佛土因緣成熟。隨住十地菩薩所
宜變為淨土。或小或大。或劣或勝。前後改轉。他受用
身依之而住。能依身量。亦無定限。」

【純淨佛土因緣。謂直心是道場等。具如維摩經中
所明。或小或大者。謂初地見百界。二地見千界等。
成劣或勝者。謂界外鈍根。次第而見。不能稱性。名
之為劣。即實報無障礙穢土。若界外利根。不次第
見。頓同法性。名之為勝。即實報無障礙淨土。能依
身量亦無定限者。身必稱土。土小則身亦小。土大
則身亦大也。】

「若變化身依變化土。謂成事智大慈悲力。由昔所修
利他無漏淨穢佛土因緣成熟。隨未登地有情所宜。
化為佛土。或淨或穢。或小或大。前後改轉。佛變化身
依之而住。能依身量。亦無定限。」

【此有二種。一方便有餘土。二凡聖同居土也。方便
有餘土者。如藏教二乘極果。通教七地。皆斷煩惱。
不復受三界生。而所知障未斷。又不能入他受用
土。故彼雖作滅度之想。入於涅槃。而出三界外。有
此淨土。仍於其中受變易身。又別教七住以上。圓
教七信以上。通惑巳斷。無明未破。亦生此中。故云。
隨未登地有情所宜。化為佛土也。就此方便土中。
亦有大小。亦分淨穢。如藏教二乘法執重故。則土
小而穢。通教七地。法執輕故。則土大而淨。別七住
以上。勝於通教所見。十行又勝。十向倍勝。若圓十
信。所見尤為勝妙。然此方便若淨若穢。自同居土
視之。則總名淨。以非分段生故。凡聖同居土者。有
三惡道。則名為穢。如娑婆等。無三惡道。則名為淨。
如極樂等。或一向淨。或一向穢。或淨兼穢。或穢兼
淨。或淨轉穢。或穢轉淨。淨亦有無量差別。穢亦有
無量差別。佛身大小。亦復無量差別不等。具如諸
輕所明。此中淨穢佛土因緣者。應折應攝等機為
緣。二十五王三昧為因。具如法華玄義所明。二明
所依之土竟。
△三身土合簡二。初簡所變同別。二
簡能變同別。今初。】

「自性身土。一切如來同所證故。體無差別。

○自受用
身及所依土。雖一切佛各變不同。而皆無邊(又復)。不相
障礙。

○餘二身土。隨諸如來所化有情有共不同(若)
所化共者。同處同時。諸佛各變為身為土。形狀相似。
不相障礙。展轉相雜。為增上緣。令所化(之眾)生(于)。自識
(上)變現(佛化身土。彼但)謂於一土有一佛身為現神通說法
饒益(而不知其實是諸佛所共變也。若復)。於不共者(縱使彼謂見十方佛。實)。唯一
佛(所)變(良由)。諸有情類無始時來。種性法爾更相繫屬。
或多(有情。唯)屬一(佛所化。)或一(有情。須)屬多(佛所化。)故所化(眾)
生(法爾)。有共不共(若)。不爾(者。則)多佛久住世間。各事劬勞。
實為無益(以)。一佛(即)能益一切生故。」

【餘二身土。謂他受用身他受用土。及變化身變化
土也。一切眾生。由有我法二執。故使自他不二而
二。諸佛巳斷此執。故於自他二而不二。但因眾生
所屬之機有同有別。故佛化用隨而應之。是故若
論佛德無量。則決能度盡眾生。若論眾生無緣。則
不能受諸佛化。如日光雖無所不照。而覆盆之下
便無日光。然眾生未破法執以前。唯受有緣佛化。
若破法執。登於圓住別地。則為一切諸佛同體所
護念矣。
△二簡能變同別二。初正簡漏無漏別。二
約三性結成五觀。今初。】

「此諸(三)身(四)土若淨若穢(若從諸佛)。無漏識上所變現者。
同能變識俱善無漏(以從)。純善無漏因緣所生。是道諦
攝。非苦集故(然能變之識雖是無漏。而所變之)。蘊等識相不必皆同
(以從。諸佛心內眾生之蘊處界)。三法因緣雜引生故。」

【純善無漏因緣者。無垢識中本具十界性相為因。
悲智行願及一切眾生機感為緣也。蘊等識相不
必皆同者。謂若眾生入二空觀。則其意識法之三
界。便與諸佛同其無漏。若復未入二空觀智。則其
蘊處界三。一向皆是有漏所攝。而諸佛託此眾生
有漏無漏本質。自皆變為無漏相分也。夫佛變淨
土。純善無漏。固無論巳。佛變穢土。乃從眾生三法
因緣引生。所以識相不必皆同。然在如來分中。雖
現九法界影。而九法界影。亦皆純善無漏所攝。所
謂三千果成。咸稱常樂。豈不信哉。】

「(即此身土若淨若穢。若從九界)有漏識上所變現者。同能變識皆是
有漏。純從有漏因緣所生。是苦集攝。非滅道故(然能變識
雖唯無記。而所變)。善等(三性之)識相。不必皆同(以從眾生心內諸佛示現隨順
善惡無記)。三性因緣雜引生故(所變眾生心內諸佛之)。蘊等(有)同(有)
異。類此應知(若)。不爾(者。則化現之佛。)應無五(蘊)十二(處)等。」

【有漏因緣者。異熟識中本具十界性相為因。與二
障俱之聞思修慧及諸福行為緣也。蘊等同異類
此應知者。謂若眾生心內諸佛。則蘊處界皆善無
漏。若復眾生心內三乘聖眾。則意識法三。屬於無
漏。前十五界。仍屬有漏。而眾生託此四聖無漏有
漏本質。自皆變為有漏相分也。夫生見穢土。純屬
有漏。固無論巳。生見淨穢兩土及諸佛身。乃從諸
佛示現三性三法因緣引生。所以識相不必皆同。
然在眾生分中。雖覩佛身土影。而佛身土影。皆是
有漏所攝。所謂三千在理。同名無明。豈不信哉。初
正簡漏無漏別竟。
△二約三性結成五觀五。初示
遣虗存實觀。二示捨濫留純觀。三示攝末歸本觀。
四示遣相證性觀。五示隱劣顯勝觀。問曰。何故隱
劣顯勝。反在遣相證性後耶。答曰。既達真如即識
實性。方知真如亦即心所實性。既達識性之外無
別真如。方知心所性外亦復無別真如。故遣相者。
遣其迷性妄見差別之相。證性者。證其即相無非
平等之性也。今初。】

「然相分等。依識變現。非如識性(為)依他中實(有之妙俗諦。若)
不爾(者。則)唯識理應不(得)成(以其)。許識內境俱實有故。」

【此遣虗存實觀中。有兩家解。今初即安慧師義。謂
相見二分是虗。自證體性是實也。相分等。等於見
分。識性。即自證分。】

「或識(中)相見(二分。)等(皆)從緣(所)生。俱(是)依他起(性。其)虗(與)
實(猶)如識(之自體。須知)唯(之為)言(但)。遣(識)外(我法。)不遮(識)內(相分)
境(也。若)不爾(者。則根本智所緣)真如(內實相境。)亦應非實。」

【此即護法正義。謂遮計所執是虗。四分皆依他起
是實也。言虗實如識者。依真勝義。則識體既如幻
夢。所變相見二分亦虗。約理世俗。則依他識體不
無。所變相見二分亦實。蓋所言唯識者。但以唯字
遮彼徧計所執識外我法。非并遮此識內相見也。
且如根本實智緣真如時。雖非變帶相狀。許是挾
帶體相。若謂相見二分是虗。則本智真如亦應非
實矣。豈可乎哉。大佛頂經云。見與見緣。并所想相。
如虗空華。本無所有。此約真諦遣相。而安慧師依
此立於初義。又云。此見及緣。元是菩提妙淨明體。
云何於中有是非是。此約即俗恒真。而護法師依
此立於次義。故奘師並存其說。亦以可互發明故
也。然執初義者。必失次義。而知次義者。必達初義。
故仍以次義為正。
△二示捨濫留純觀。】

「(問。)內境與識。既並非虗。如何但言唯識。非(言唯見唯)境(答)。
識唯內有。境亦通外。恐濫(徧計所執)外故。但言唯識(又)。或
諸愚夫迷執於境。起煩惱業。生死沉淪。不解觀心勤
求出離。哀愍彼故。說唯識言。令自觀心。解脫生死。非
謂內境如外都無。」

【境從心變。心外無境。而愚夫不達唯識。妄生執著。
起見起愛。抂受輪迴。故但言唯識。令彼觀心。言觀
心者。秪是強觀諸法無實。皆從識變。則能伏滅徧
計執情。
△三示攝末歸本觀。】

「或相分等。皆(以)識為(體)性。由熏習力。似多分生。」

【一秪識性。由熏習力。似有四分生起不同。尅實論
之。相見之末。何甞離於識體。故大佛頂經云。本是
妙明無上菩提淨圓真心。妄為色空及與聞見。如
第二月。誰為是月。又誰非月。
△四示遣相證性觀。】

「真如亦是識之實性。故除識性(之外。)無別有法。」

【欲知如外無識。先觀識外無如。若知識外無如。方
悟如外無識。識外無如者。圓成實性不離依他也。
如外無識者。依他無性。即圓成實也。故前頌云。圓
成實於彼。常遠離前性。故此與依他。非異非不異。
又云。此諸法勝義。亦即是真如常如。其性故。即唯
識實性。而後之講者。妄謂法相宗中立凝然不變
以為真如。不亦冤乎。
△五示隱劣顯勝觀。】

「此中識言。亦攝心所。心與心所定相應故。」

【但以勝攝劣。故云唯識耳。非謂離心無別心所也。
一一心所。皆具四分依他起性。一一依他。皆與真
如非異不異。故得介爾有心。三千具足。若不然者。
不墮饒伺。則墮支離。豈大乘中道法義也哉。統論
唯識修證法門。總不離此五觀。以對南嶽大乘止
觀。如出一轍。初遣虗存實。二捨濫留純。即分別性
中止觀也。三攝末歸本。即依他性中止觀也。四遣
相證性。即真實性中止觀也。五隱劣顯勝。即密顯
染分三性淨分三性。皆可具前四觀。何以言之。若
但論心王。則不顯染淨差別。唯兼論相應心所。方
知三性各各不同。既於心王得論四觀。亦於心所
得論四觀。且如貪瞋癡等。隨舉一法。若遣虗存實。
則知所貪外境非有。若捨濫留純。則知內相分境
亦虗。若攝末歸本。則知能貪所貪本無二體。若遣
相證性。則知貪之實性即真如性。瞋癡慢等。例此
可知。惡法尚爾。無記與善益復可知。有漏尚爾。無
漏諸法益復可知。故能徧於五位百法。通達三性
及三無性。成就真俗不二觀門。此佛祖傳心要訣。
法性法相真源。願有智者。慎思明辯而篤行之。勿
蹈尋章摘句窠臼。勿招算沙數寶譏嫌。勿殉世諦
流布陳言。勿犯鬪諍堅固記莂。庶不負天親護法
等諸大菩薩慈力。亦不負戒賢玄奘等師資授受
苦心。巳上第二大科依教廣成分竟。

△三釋結施願分二。初釋結。二施願。今初。】

「此論三分成立唯識。是故說為成唯識論。亦說此論
名淨唯識。顯唯識理極明淨故。」

【此先釋結末釋論也。三分。謂宗因喻三支比量。又
略廣位三分。境行果三分。相性位三分。故開蒙曰。
有三種三科。一略廣位三科者。初一頌半。略答外
難略標識相。次二十三行頌半。廣明識相顯前頌
意。後有五頌。明修行之位次。二境行果三科者。前
二十五頌。明唯識境。次四頌。明唯識行。後一頌。明
唯識果。三相性位三科者。前二十四頌。明唯識相。
第二十五頌。明唯識性。後五頌。明唯識位。當知三
科即三分也。】

「此本論名唯識三十。由(天親大士造)三十頌。顯(于)唯識(之)
理乃得圓滿。非(有)增減(於本頌)故。」

【此更釋結本宗論也。非略不足以提綱。非廣不足
以盡義。非位不足顯修證。故三十頌不容增減。又
非境不足以導行。非行不足以尅果。非果不足以
證境。故三十頌不容增減。又非相不足辨邪正。非
性不足以融空有。非位不足以證性相。故三十頌
不容增減。今依此三十頌而釋成之。先廣破我法
二執。略明能變唯三。次廣明三能變相。申明所變
唯識。既於依他起之心及心所。破其我法二種徧
計。即知二空所顯真如。與依他起非異不異。故得
真俗理明。性相交徹。依之起行。便可歷五位而證
二種轉依。雖十家殊釋。廣有百卷。細繹精搜。揉成
十冊。亦於三十本頌。義無增減。可謂入大乘之初
門。破邪執之利斧。接權小之巧便。顯性具之前茅
矣。初釋結竟。
△二施願。】

「巳依聖教及正理。分別唯識性相義。所護功德施羣
生。願共速登無上覺。」

【聖教。指能詮之文。正理。指所詮之義。文隨於義。義
隨於文。教之與理。何甞有二。但恐依文解義。則為
三世佛冤。故既依聖教。仍須正理以為司南。又恐
離經一字。則便同於魔說。故既依正理。仍須聖教
以為定量也。分別性相義者。若不了性。亦不了相。
其相即妄。若不識相。亦不識性。其性即孤。故須性
相俱通。方得自他兼利。又性相秪是事理。不達事
而理非圓。不了理而事奚立。故今分別此義。令於
真俗二諦了了分明。以為起行歷位證果之本。只
此一念弘法功德。能報十方諸佛深恩。又復􂗺施
羣生。以順大悲。願登大覺。以順大智。悲智雙運。即
是四弘誓鎧。大乘唯識之正印也。】

成唯識論觀心法要卷第十(終)
* No. 824-A
 跋語

宗鏡錄云。應須以智慧合其多聞。終不執詮而認
指。以多聞度其智慧。免成孤陋而面牆。設有一微
塵處未了。此猶有無明在。以不了處為障翳故。何
況自身根門之內。日用之中。有無量應急法門。全
未明一。若欲為人。憑何剖析。只成自誑。反墮無知。
自眼未明。焉開他目。故須三量定其是非。真修匪
濫。四分成其體用。正理無虧。然後十因四緣。辨染
淨之生處。三報五果。鑒真俗之所歸。若不達三量。
真妄何分。若不知四分。體用俱失。又云。一心實相。
悉是諸法。諸法所生。皆從現行善惡熏習第八識
含藏種子為因。發起染淨差別報應為果。若不微
細剖析。問答決疑。何由到一心總別之源。徹八識
性相之際。古德謂提綱意在張網。不可去網存綱。
舉領意在著衣。不可棄衣取領。故知理事雙明。方
通圓旨。教觀齊運。始達一乘。又云。若不因教所指。
何由得識自心。設不因教發明。亦須憑教印可。若
不然者。皆成自然外道。闇證禪師。直饒生而知之。
亦是多生聞經熏種。或乃諸聖本願冥加。嗚呼。永
明大師。以法眼嫡孫。悟齊諸祖。而苦心苦口勸誡
若此。誰謂成唯識論。非佛祖傳心之要訣耶。予自
恨障深惑重。不能折伏現行煩惱。深負出家初心。
而性相源頭。頗窺一線。誠或佛祖本願冥加。故亦
不敢自私自秘。聊竭隙明。和盤拈出。舉筆于丁亥
年三月二十五日。脫稿於本年五月二十五日。凡
閱兩月。述成觀心法要十卷。伏願見聞隨喜。不退
菩提。若信若疑。咸成妙種。同生極樂淨邦。先覲阿
彌陀佛。還入龍華初會。影響彌勒世尊。盡未來時。
廣度含識。眾生皆悉度盡。方證無上涅槃。
蕅益沙
門智旭閣筆故䟦。時年四十有九。

二白居士蔡屏周。捐貲刻此
唯識心要第十卷。伏願祿壽增崇。福慧昌盛。破執
顯理。轉識成智。普與法界有情。同證
唯識妙性。頓悟三身。圓淨四土。覲
彌陀于樂國。輔
慈氏于龍華。

丁亥仲秋日識于祖堂