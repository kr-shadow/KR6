#+TITLE: 蓮峰禪師語錄-清-素
#+DATE: 2016-06-11 12:30:32
#+SOURCE: github.com/kanripo/KR6q0530 master ffa9dfc2                

** 蓮峰和尚語錄序

泰山之脈出崑崙黃河之源從天
上。故天下言山之高者必曰泰山，
言水之大者必曰黃河，以其脈長
而源遠也。然舍泰山黃河而未足
以言山水之高大者明矣。使山必
如泰山而後可言山，水必如黃河
而後可言水，其為山水者，不亦難
乎。或有割泰山之脈而突兀為山，
分黃河之源而波瀾為水，即可謂
真山水，名天下傳後世者無疑矣。
蓮峰和尚幼入沙門，得法最早，開
吾備氣運之先，操履端正，機用縱
橫，不愧為明發之子、天童徑山之
孫，可謂能分割泰山黃河而自成
一山一水之奇，脈長而源遠也。二
十年來數踞雄剎，振臨濟宗旨，壺
蘭為之增色。近退居雲峰，於破故
紙堆中爛葛藤叢裏簡點出來，自
生光焰，斯其精光之不可磨滅者
歟？猶之迅雷閃電震發虛空，凡有
耳有目者莫不聞之見之。夫聞者
既聞矣，見者既見矣，諒必知其可
以名天下、可以傳後世，是之為至
公之聞見也。然聞見而出於至公，
則余之所言亦公言也，敢阿其所
好也哉？

丙午臘月望日同門法弟超裴
書于養苔山房








** 序

<img:>

















<img:>


















<img:>






原書闕






* 蓮峰禪師語錄目錄

  
  * 序文
  * 卷第一
  
  * 福建興化孤山禪寺語錄
  * 興化九座山興國禪寺語錄
  * 卷第二
  
  * 興化報恩禪寺語錄
  * 卷第三
  
  * 興化龍華萬壽禪寺語錄
  * 興化蘆山通天禪寺語錄
  * 興化獅山西明禪寺語錄
  * 卷第四
  
  * 小參
  * 卷第五
  
  * 示眾
  * 拈古
  * 頌古
  * 代古
  * 卷第六
  
  * 入室
  * 機緣
  * 法語
  * 讚
  * 自題
  * 卷第七
  
  * 序
  * 歌
  * 傳
  * 行實
  * 啟
  * 引
  * 辭
  * 銘
  * 佛事
  * 卷第八
  
  * 文
  * 偈
  * 雜詠上
  * 卷第九
  
  * 雜詠中
  * 卷第十
  
  * 雜詠下(有序)




蓮峰禪師語錄目錄終
蓮峰禪師語錄卷之一
嗣法門人性深等編

* 福建興化孤山禪寺語錄

順治十年癸巳二月念八日，師在興化府隱高寺受
本府莆田縣孤山寺監院慧聞等請至。

山門云：船來陸來，總須親到一番始得。秪如入門一
句，作麼生道，遂策杖而進。

佛殿云：三世諸佛猶是素上座兒孫，畢竟與伊如何
相見？大展三拜云：不可放過。

伽藍堂云：神功叵測，呵護叢林兜樓一片，從古至今。
祖師堂云：將謂列代祖師出世度生，誰知盡日向香
煙裏打瞌睡，遂舉香云「祖師」，祖師惺惺著。

方丈云：汾陽門下有西河獅子當軒據坐，但有來者，
即便咬殺。遠祖恁麼道：方丈前草深一丈，孤山門下
不作這般去就，但有來者，令其覿面相見。眾拜，師云：
逄人切莫錯舉。遂據坐。

當日眾請上堂陞座拈香，云：此一瓣香，煙浮震旦，價
重娑婆，爇向爐中，端為祝延
今上皇帝聖壽萬歲萬萬歲，恭願堯舜之風永扇，成
康之世長存，路不拾遺，民沾至化。此一瓣香，國家梁
棟，黎庶雲霓，奉為文武寀寮郡邑尊官暨諸檀那外
護，伏願維持赤子征途，聞五􃈄之謠，忻慕宗風，悟道
說溪山之偈。此一瓣香，得意難言，知恩有地，久默斯
要，不務速說，最初拈出，奉為浙江嘉興府海鹽縣金
粟山廣慧堂上傳臨濟正宗第三十二世本師百癡
元大和尚，用酬法乳之恩。遂歛衣就座。維那白椎云：
法筵龍象，眾當觀第一義。師云：第一義諦不容擬議，
放開一線，許汝商量，還有商量者麼？僧問：佛為眾生，
出現於世，和尚出世亦為度生，眾生未度時如何？師
云：眼橫鼻直。進云：眾生巳度時如何？師云：鼻直眼橫。
進云：眾生度盡時如何？師云：一場懡㦬。居士問：萬佛
場中，即不問臨濟宗風，事若何？師云：一棒一條痕，一
掌一握血。進云：天上有星皆拱北，人間無水不朝東。
師云：讚嘆則不無，乃云法幢未建，人人立地頂天，法
鼓未鳴，處處青山綠水。及乎鳴法鼓、豎法幢，又是一
腔曲調，行滹沱正令，開摩竭門庭，有實有權，毋固毋
必，或時逆水撐舟，或時循途守轍，或聲色堆頭，尋群
逐隊，或清淨地上高臥橫眠。入門者須登階級，登階
級者須入堂奧，一入堂奧，左之右之，處處逄原，自然
不落階級，自然透徹。門庭巳徹者不在斯限，未徹者
切須徹去，若不徹去，不被聲色所埋，必被清淨所困，
似個徐六擔板。更有一事須善護持，直待孤山微笑，
即向汝道。維那結椎云：諦觀法王法，法王法如是。師
便下座。

林明悌祝壽請上堂問：叫不應山，即不問，如何是無
陰陽地？師云：春來也，發花。進云：還有方便麼？師打云：
與汝方便了也。乃云：真參實，究別無玅訣，只要悟得
本命元辰。若悟得本命元辰，便頓超限量，迥脫根塵，
四相不相關，五衰拋度外，如出籠之鶴，脫網之鱗，日
月星辰亦如是，山河大地亦如是，山僧拄杖子亦如
是。茲因居士久植德本，正信吾宗，欲其慈闈同悟本
命元辰，請為嵩祝山僧抖擻枯腸、無甚鉤章棘句，只
就日月星辰山河大地及拄杖子本命元辰合祝一
人之壽，令其同日月星辰之光明，山河大地之永固，
同拄杖子之矍鑠，雖然，莫教撞著彌勒，呵呵，恐笑倒，
濁世勞勞誰不老，正信勝餐王母桃，祗園不種安期
棗阿，呵呵，下座。

薦覺予禪德請上堂問：赤肉無依，髑髏火葬，畢竟向
何處安身立命？師便打進云：恁麼則不涉根塵超色
相，十方世界現全身。師云：死漢。進云：如何是活漢？師
又打，乃云：爐香燕坐柏庭前，淡蕩風輕花柳鮮，聞道
鐵牛鑽入海，令人蹙額嘆蒼天，每相憶，最心堅，矢志
遍參尊宿，打失鼻孔半邊，于今水流雲散，湄山依舊，
儼然復舉。僧問：長沙云：南泉遷化向什麼處去？沙云：
東家作驢，西家作馬。僧云：意旨如何？沙云：要騎便騎，
要下便下。師云：大小長沙疑殺天下人，今日若有問
覺予禪德遷化向什麼處去，秪向他道天上人間留
不住，玅高山頂播風雷，且道古今還有差別也無？久
立眾慈，伏惟珍重。

陳明元等請上堂，僧問：長慶坐破七個蒲團，今日有
個不坐底，還見麼？師云：鈍置殺人。僧喝，師便打。僧推
禪床，師連棒打退，乃云：參禪上士迥脫尋常，鐵額銅
頭，頂天立地，巨靈撼而不動，毒鼓檛而不聞，不與千
聖同途，不與三賢共住，進一步山崩地裂，退一步雨
暗雲愁，有時向毘盧頂𩕳上敲骨取髓，有時向山僧
腳跟下剜肉吹毛，不顧危亡，單刀直入，方成個瞎驢，
種草倘有人聞，恁麼道便掩耳而去，三十棒賞他，其
或未然，必須克勤修證，將多年鐵酸餡咬嚼一番，日
久月深，定慧充足，一聞千悟，頭頭物物，盡是自家底，
要提起便提起，要放下便放下，受用現成，莫可窮極。
猶未可掛放參牌。初學久參，各宜更進一步，且如何
進步處，和煦春風纔入室，炎威又漸逼人來，下座。

上堂問：如何是奪人不奪境？師云：針峰壓倒阿修羅，
進云：如何是奪境不奪人？師云：蟻口吞乾大海水。進
云：如何是人境俱不奪？師云：一片月生海，幾家人上
樓。進云：如何是人境兩俱奪？師云：愁人莫向愁人說，
說向愁人愁殺人。進云：向上還有事也無？師云：一串
穿卻，乃云風動旛動，那堪共語；船來陸來，且居門外。
洞山麻三觔葛藤不少，臨濟乾屎橛臭氣逼人，趙州
喫茶打濕唇嘴，雲門胡餅膨脹肚皮，鐵釘飯，木楂羹
梗殺西天老比丘。金剛圈，栗棘蓬，嚇退東土沙彌子。
總不恁麼，似覺家風冷淡，且二六時中如何得應用
無虧去。良久云：一白缽盂兩度濕，調羹須具調人心。
王氏陳氏薦夫請上堂。綱常，道之基；慈悲，法之雨雪。
志守深閨，戒定息繁暑，恬坐一爐香，乾坤闊如許，請
余轉法輪，正法無可語，超彼故良人，善處得居處，不
圖生梵天，亦不作靈圉，蓮花國土中，菩薩為伴侶，一
念巳頓超，況對天人舉，樂土本現前，不隔一端緒，閨
闈亦可修晝夜速進取生滅兩重關誰是關中主悟
得本來人非他亦非汝同生樂土中長沾佛法乳諸
佛同授記余門雙信女山僧無說說竟諸公無聞聞
竟死者無超超竟生者無度度竟且修因結果一句
作麼生道良久云一超直入如來地腳踏蓮花步步
生下座。

佛誕上堂問未出母胎度人巳畢和尚儼然將何指
示師云天無私蓋地無私載進云世尊出世度盡眷
屬和尚出世眷屬還度盡否師云明眼人難瞞進云
家裏人說家裏話如何是家裏話師云金鍾敲動一
天星乃云生本無生無不生指天指地最分明藍園
一段風流事要假兒孫腳下行豎拂子云釋迦生也
大眾還見麼便下座。

浴佛信士林明鑑等請上堂舉遵布衲浴佛次藥山
云這個從你浴還浴得那個麼遵云把將那個來山
便休長慶聞云邪法難扶師云藥山布衲大似把手
上高山同行不同步今日因時及節為他拈出也要
此話大行遵布衲浴佛同出一隻手山云這個從汝
浴還浴得那個麼落草尋人遵云把將那個來貧兒
索舊債山乃休不入虎穴爭得虎子慶云邪法難扶
人平不語水平不流好將藥山布衲縛作一束拋向
香水海裏蕩滌得乾淨淨地免致貽累後人向這個
那個裏分疏不下何故聻天上天下惟吾獨尊。

信官藥齋林公請上堂向上一路千聖不傳秪要大
丈夫自信自悟自肯承當掃除見解剿絕廉纖融會
精粗貫通表裏德山棒臨濟喝雪峰輥毬禾山打鼓
裴相國舞笏黃庭堅聞香看諸古人顯發全體大用
何等直捷山僧既作他家種草脫他印子不得所以
要人人剿絕廉纖發揮玅用言言合轍滴滴朝宗同
遊不二之門共助無為之治豎拂子云若向這裏見
去又隔青嶂千重白雲萬里何故分明月在梅梢上
看到梅梢早巳遲。

上堂僧問人間四月春光盡孤山寺裏花正開長恨
春歸無覓處誰知轉向此中來如何是來的消息師
云薰風生殿閣遍界發微涼進云春夏秋冬隨變改
若能轉物即如來畢竟作麼生轉師畫圓相進云自
是不歸歸便得五湖煙景有誰爭師云腳跟下泥深
三尺乃云薰風拂拂度南枝黃鳥呢喃纖柳絲花下
人傳春欲去春光畢竟向何之實不去謾猜疑墻角
海棠猶灼灼籬邊筍蕨正新肥去實去怎留伊池內
碧荷爭出水林泉漸爾長炎威住不住幾回醉卻傷
春客去不去杜宇聲聲月下催催任催意何為途路
雖然樂到底不如歸若知歸也天地同根萬物一體
青年皓首不減不增白社紅塵無彼無此我生列列
立階除莫被光陰兩序使還有使得光陰者麼閒烹
雪茗空塵夢談笑花軒作主人靠拄杖下座。

省覲福嚴師翁費老和尚命秉拂上堂僧問昔日優
填王造旃檀像世尊下忉利天其像出迎此意如何
師云巍巍堂堂進云世尊三喚三應云無為真佛實
在吾身未審在那個身師云煒煒煌煌進云秪如寶
像開光人天瞻仰還解說法也無師云信心成古佛
甘雨潤枯苗進云若將耳聽終難會眼處聞聲方始
奇師云不是苦心人不知進云作家作家師云不勞
讚嘆乃云古路三千度翠雲抱慚膜拜老慈尊去來
盡是兒孫事祖父從來不出門豎拂子云諸大德於
此見得祖翁如夔如鳳無黨無偏昔向金粟峰頭呵
佛罵祖今踞語溪渡口滌聖陶凡粟棘蓬金剛圈拈
作尋常茶飯南斗七北斗八逢人徹底掀翻肅振頹
綱何殊臘月蓮花剪除異見誠乃法門甘露處動地
驚天之際如清風明月之中魔外寒心英賢拱手此
蓋乘願力而來作清涼大樹覆蔭人天若以一機一
境一棒一喝謂覷見祖翁似向大海拾一浮漚大地
得一撮土不肖昔曾瞻依座下特申省覲之忱幸蒙
老和尚垂慈令兩序大德降尊就卑命陞猊座不肖
自慚才德俱虧機用弗足再三辭而不免秪得借老
和尚大光明助演實相義秪如實相義作麼生演遮
那應現遍風塵萬福莊嚴淨法身正眼當陽光突出
嬴於夜半睹明星久立眾慈伏惟珍重。

慈光寺請上堂達磨西來意迢迢怎舉揚松直與棘
曲鳧短而鶴長龍歸四海靜春老百花香幾多蹉過
者叉手問空王誰知未舉棹文彩巳全彰于今委悉
去何處不慈光復舉尼玅總參大慧慧云古人不出
方丈因甚卻到庄上喫油餈總云和尚放玅總過玅
總方敢通個消息慧云我放你過你試道看總云玅
總亦放和尚過慧云爭柰油餈何總一喝便出師云
大慧拈出殘羹餿飯將玅總作鬼神祭賽總若不是
飽參衲子幾被油餈塞卻茲山僧把火助熱諸人切
忌面門著灸頌云長蛇陣勢列重重鐵騎單鎗挫戰
鋒若不疆場施敵手焉知大海有真龍今日這裏有
真龍麼喝一喝下座。

請上堂信根難具信心難生信門難入信道難行信
道一行南北東西四維上下隨緣放曠任性逍遙信
門一入頓超階級豁達六窗行住坐臥常在其中信
根一具敷榮蓋天枝葉培植駕海樑材信心一生放
下屠刀立地成佛茲潘信士廣修淨供請轉法輪不
為自求如同本得山僧無可回施惟祖翁一片信地
對人天盡情授受令其向信地上長養信心長培信
根長住信門長行信道畫􂢍相云還見麼不用契劵
自當保任界至分明切莫錯認下座。

上堂云大道直如弦大機疾如箭不動一毫端千化
與萬變本無利鈍人秪要當機薦杲日懸空薰風樸
面程路迢迢不隔條線枝頭鳥語兩三聲錯落飛花
紅片片復舉梵志以梧桐花獻佛佛喚僊人志應諾
佛云放下著志放下左手花佛云放下著志放下右
手花佛云放下著志云我今兩手皆空更放個什麼
佛云吾非教汝放捨其花你當放捨外六塵內六根
中六識乃至無可捨處是你免生死處志於言下悟
無生忍師云世尊得人一牛還人一馬梵志抱璞求
榮一場富貴特為頌出重重放下沒纖塵鬧市范丹
徹骨貧明月一輪琴一操高低彈動隔墻人下座。

祝東林師翁壽上堂展起袈裟覆天手培松柏梃
蒼然逄人問壽高多少行腳趙州老四年踏得祖翁
田地著巖阿石虎花兒眼慚愧後生忙不輟街頭猶
乞草鞋錢殊不知我祖翁壽量別一乾坤不屬變不
屬遷仰之彌高鑽之彌堅彌勒不後威音不前亙古
今而不昧歷浩劫以長存不肖恁麼指注也是起模
畫樣千聞不如一見若見得徹因齋慶讚竟且慶讚
一句作麼生道灑雨摩風渾不改擎天屹地一蓮山。

上堂問鳳凰池上客特地集孤山三通法鼓震冗夢
尚未刪如何是冗夢未刪師云手執夜明符幾個知
天曉進云喝散白雲千萬里數聲鳥語噪天明師云
莫瞌睡乃云有佛處不得住金猿絆倒懸崖樹無佛
處急走過簷前蜘網風吹破騰身透脫兩重關十字
街頭賣滯貨拍案左右云這一個那一個不是東土
神光亦非西天達磨釋迦彌勒猶是他奴六臂三頭
無處尋討莫尋討日上珊瑚光杲杲復舉法眼問修
山王云毫釐有差天地懸隔作麼生會主云毫釐有
差天地懸隔眼云恁麼會又爭得主云和尚如何眼
云毫釐有差天地懸隔主便作禮師云法眼具抽釘
拔楔之手山主失傾湫倒嶽之機若不金針挑剔幾
乎病卻法眼頌云碧雲眷戀碧峰巔千里鳥騅也著
鞭翡翠踏翻荷葉雨鷺鶿衝破竹林煙下座。

陳明開等請上堂問端陽佳節即不問五家宗旨請
師宣如何是臨濟宗師云驚天動地進云如何是曹
洞宗師云帶水拖泥進云如何是溈仰宗師云日月
齊明進云如何是雲門宗師云鐵騎踏破萬重關進
云如何是法眼宗師云六耳同謀進云五家宗乘蒙
師指和尚門庭事如何師云放你一棒進云棒下無
生忍臨機不見宗師云還要喫棒乃云昨日說今日
說黃面老兒何太切山色無非淨法身溪聲原是廣
長舌日面佛月面佛大地圓明是何物雖然爍破四
禪天也是金毛戀兔窟如來禪祖師禪拈來不值半
文錢巨靈抬手無多子劈破華山作鬲邊根本智差
別智觀音原來是寶誌翻身踏著上頭關勝卻牟尼
親授記這四偈有一偈如金剛王寶劍有一偈如踞
地獅子有一偈如探竿影草有一偈不作一偈用有
權有實有照有用有殺有活有縱有奪若倜儻分明
錦標子當堂分付倘停囚長智撥轉畫艎歸去也任
他鼇鼓響喧天便下座。

端午上堂諸兄弟時節到來慎莫蹉過一年三百六
十日無如此日吉一日十二時無如此時好凡我衲
僧家豁然大悟猶如日麗中天暗室覆盆無所不照
溪花澗草悉放光明暑霧濃雲羅籠不得邪氛毒氣
侵昧無門直得蝦蟆蚯蚓飲氣吞聲跛鱉盲龜驚心
喪膽困龍悟此而傾湫倒嶽遊人悟此而撥棹還家
山僧恁麼舉揚猶足畫蛇添足曲為今時且不涉勝
負一句作麼生道踏得故家山地穩笑他門外競頭
爭下座。

永豐寺保禾請上堂問馬祖一喝百丈耳聾三日意
旨如何師云驚天動地進云某甲則不然師云你作
麼生進云時時得聞玅法師云更參三十年乃云朝
來叉手立門前萬頃嘉禾映碧天雨露若教無失候
凶年自是轉豐年莖莖熟粒粒圓相逄夾路商量者
剛道于今不值錢珍重大家須護惜田犁依舊未辭
肩畫○相云乾坤以此化育人世國家以此膏澤寰
區黎民以此安身樂業龍鱗以此致雨興雲且道衲
僧以此作個什麼豎拂子云拈起千觔金粟柄敲磚
𢋫唱永豐歌下座。

寺鄰諸信士請上堂近水知魚性近僧知佛性近山
識鳥音近寺識法音法音既識即僧即俗何聖何凡
一水橫門共度橋于樹下孤山背屋同種圃於雲阿
善財之草盈堤靈雲之桃載野砍香巖之竹舟棹華
亭驅溈山之牛田耕百丈教兒讀仲尼之史刈禾肩
大仰之鍬一一露自性生涯一一現衲僧玅用蓋因
不達本源自生殊別致毫釐有差天地懸隔秪如建
家立業則固是鼓腹高歌渾忘化育一句又作麼生
道野老不知堯舜力啣杯共話古皇前下座。

珠林菴請上堂寸絲不掛雪峰勘破玄機公案掀翻
大慧熱瞞玅總臺山問婆子過客還稀俱胝悟指頭
感恩不淺此皆上古之世佛法昌隆自證自了底如
麻似粟至於播楊大教底亦代不乏人今菴主率眾
來叩孤山欲倣古人模範須是二六時中向語默動
靜行住坐臥處自窮自究畢竟是個什麼一口布袋
裏捉著老鴉試看還有雌雄相可得也無珍重。

信官季蘆余公請上堂佛身充滿遍河沙至聖從來
共一家鼻祖渡蘆無剩語五千餘卷等空花若悟得
總是空花或說有道無亦得或出塵入剎亦得或現
比丘身亦得或現宰官身亦得秪如宰官身巳現宰
官法作麼生說永佩金魚昌蘆嶠長懸玉帶鎮通天
逍遙梅柳外吟詠竹林邊風凜凜澤綿綿李翱參見
藥山處雲在青天水在瓶復舉昔一居士問大慧云
天命之謂性率性之謂道修道之謂教意旨如何慧
云天命之謂性即清淨法身率性之謂道即圓滿報
身修道之謂教即千百億化身士默有所契師云世
出世間兩個至人鼻孔被大慧一串穿卻直至于今
分析不得今特舉似居士諒亦有契且默契一句作
麼生道橫按拄杖云不須玅指頻頻撥巳發先天太
古音下座。

圓期上堂大人具大見大智得大用大用現前不存
軌則結也得解也得收也得放也得利世利人也得
超生拔死也得利世利人南山頂上培松檜超生拔
死蓮花國裏吐蓮花收也銅頭鐵額飲氣吞聲放也
高低互應敲唱雙行結也布袋裏老鴉雖活如斃解
也孤雲野鶴任意高飛恁麼也得不恁麼也得恁麼
不恁麼總得透脫範圍騎聲蓋色雖然不是家嘗淡
茶也堪待客豈不見臨濟松趙州柏蒼蒼列立山門
前永與後人為標格復云素上座久居草舍冷度清
光今春被諸兄弟鞭挽將來向荒草場中拖泥帶水
連累扶犁扛耙者亦渾身汗出雖然水草具足未免
神力勞疲茲當田熟禾香功圓事就拽斷爛貫索東
觸西觸去還有追蹤覓跡者麼豎拂子云謾言蹄角
無堪寄自有山翁管帶伊下座。

順治十三年丙申十月十一日師寓本府僊遊縣九
座山太平興國禪寺受耆舊智鏡華嚴公等請至。

佛殿云巍巍踞坐獨稱尊大地山河一口吞踏著個
中無佛祖方知腳下有兒孫個中既無佛祖何作這
般去就展坐具云正要大家知進。

方丈云生擒猛虎活捉獰龍瞎驢活計盡在其中且
道以何為驗喝一喝便據坐。

當日眾請上堂至法座前拈帖云即此簡章輕如毛
羽重若丘山雖向胸襟中流出必須對眾舉揚宣畢
師指座云大無私蓋地無私載歷代老古錐向此處
償債秖如新長老又且如何有條扳條陞座拈香云
此一瓣香光超日月德壯山河爇向爐中端為祝延
今上皇帝萬歲萬萬歲伏願端拱無為野老不歌堯
舜力遐邇有賴國人長頌靈臺篇此一瓣香廟堂瑚
璉泉石鳳凰爇向爐中奉為本府本縣寀寮尊官本
山開創先和尚暨諸護法耆舊伏願沐不次之深恩
趨心玅道振中興之正脈毘贊叢林此一瓣香水盡
山窮頭端尾正心不負人面無慚色第二回拈出爇
向爐中奉為現住江南松江府華亭縣明發禪院傳
臨濟正宗第三十二世百癡元大和尚用酬法乳之
恩遂歛衣就座上首白椎竟問荅不錄師云法幢建
立待何人水到渠成萬象新珍重蟠桃休嚼破現前
巳露舊時仁舊仁既露難瞞具眼法幢建立貴在同
條況流水高山時時現衲僧巴鼻光風霽月處處是
古佛門庭一語一默本地光明顯赫一草一木當人
受用無虧於此挨拶得入始信古人勞心苦骨處豈
不見正覺禪師移溪伏蟒創此洪基列朝宗匠拽杷
牽犁洞諸正眼秪如應承鼎命則固是克振先聲又
作麼生道卓拄杖云大家伸出拔山手撥轉如來正
法輪上首結椎師下座。

元旦立兩序上堂問祝聖報恩今巳曉新年佛法又
作麼生師云燈籠與露柱和南石女共木人撫掌進
云春光傳信早大地盡生輝師云卻許闍黎道一半
僧禮退師一喝乃云日麗風熙宇宙清萬山霜雪變
溪聲梅花昨夜通消息瑞氣騰騰繞太平呈拄杖云
還見太平主人麼若也見得巍巍堂堂無二無別乾
坤未闢之先與太虛同壽朕兆纔分之後乃率土皆
臣草木林泉同沾雨露羽毛鱗甲共沐恩仁喚作深
山中老僧又是鬧市頭天子喚作鬧市頭天子又是
深山中老僧若也不見元正啟祚萬物咸新有無佛
法雙𢫈郤又手橋頭揖聖人後云巢居穴處未盡良
謀領眾匡徒難藏醜態藥山就牛欄說法道傳千古
法昌搬羅漢開爐聲蓋諸方所以眾不在三千五百
亦不論初學久修只要人人展摶天之翅個個作駕
海之梁整頓腳跟輝揚化日且重新條令一句作麼
生道東君如有意吹入我門來下座。

上元上堂此夜一輪滿笙歌沸綵樓可憐燈明佛無
處可埋頭莫埋頭魔宮虎穴一任橫衝直撞柳巷花
街何妨醉舞娛遊模樣粧來個個如獅如象皮毛脫
落依然非馬非牛惘憧底向鑼鼓邊自管瞌睡俊俏
底就光影裏賣弄風流休休休舉頭天外看誰是我
同儔。

誕日上堂僧問沙盆巳破還藉眾扶否師云天高群
象正海闊百川朝進云恁麼則青山依舊也師云聽
事不真喚鐘作甕進云今朝師壽正逄聖誕如何是
慶讚一句師云天地同根萬物一體乃云孤峰兀坐
嘴盧都搜索胸中一物無即此一條窮性命三千諸
佛不如吾何故在諸佛有玄有玅有始有終在凡夫
有愛有憎有優有劣山僧門下二邊不立中道不居
孤迥迥峭巍巍名模不得拔仰無由雲門於拶足悟
此俱胝於豎指悟此香嚴於擊竹悟此山僧於唇皮
播此大眾於意識卜此倘向父母未生前上著自家
壽命即仝山僧壽命即仝諸佛列祖壽命則見雲門
悟底不在拶足俱胝悟底不在豎指香嚴悟底不在
擊竹可謂移花兼蝶至買石得雲饒還卜著麼年登
四十五為人多莽鹵卻把赤斑蛇喚作白額虎拍掌
大笑下座。

開爐知浴雲莊領一蕭禪德請上堂問龍象交參即
不問如何是獅子翻身處師云一任𨁝跳進云堂堂
無向背特地絕商量如何是第一義師云新出紅爐
金彈子簉破闍黎鐵面門進云雲生碧嶂月落寒潭
師云自領三十棒進云和尚較一半師云速退速退
乃云釋迦出世達磨西來為一大事因緣故蓋大事
因緣雖人人具足個個全該柰含糊領略者多真實
契證者少今雲水高流同登選佛之場欲契證自家
大事且大事如何得契證去豎拂子云言前薦得猶
是滯殼迷封句後承當未免觸途狂見直饒透脫二
邊一肩擔荷早巳遲了三生六十劫欲到無纖毫過
患如千日並照直須三條椽下七尺單前三三兩兩
逐隊尋群白日青天挨籬摸壁至於冷不知冷饑不
知饑但得雪消盡自然春到來拾得寒山相見面倒
拖長袖舞三臺下座。

若海西堂請上堂問世尊拈花迦葉微笑達磨面壁
二祖安心祖祖相傳只一句師今端的付何人師云
西天四七東土二三進云自從一見桃花後直至如
今更不疑師云學語之流進云驚群須是英靈漢敵
勝還他獅子兒師打云未到汝在乃云參禪無秘訣
只要生死切打透生死關石人迸出血迦葉不聞聞
世尊不說說晝夜二六時圓滿一輪月且道如何是
月昨日圓今日缺復舉俱胝悟於天龍豎指處其後
接人亦惟豎指師云俱胝住菴真龍困死水若不得
天龍一滴活水終身埋殺今古叢林謂其只得一橛
山僧今豎起拄杖若有人同俱胝悟去庶得吾宗不
墜若不同俱胝悟去亦得吾宗不墜何故將相本無
種男兒獨自強下座。

永豐寺三尊證師仝請上堂一得一切得一戒一切
戒一念失回光終身徒頂戴汝等諸人還識得一麼
畫<img:>相云於此薦得就這裏截斷生死根源剿絕識
情窠白十二時中直教如明鏡當臺物來斯照有時
雖不鑒照瞞他一點不得不論佛來也殺賊來也殺
直教殺到無可殺處始是諸人安身處始是諸人得
戒處所謂護生須是殺殺盡始安居白牯黧奴如不
會問取楊岐三腳驢下座。

朗玄首座請上堂問諸佛出世時如何師云大地山
河一片雪僧喝師云亂喝僧無語師打退乃云西天
四七東土二三這一隊老古錐無端胡言漢語節外
生枝鼓動銅頭鐵額赤手殺人黨惡相濟到處展三
玄戈甲列八面陣圖一縱一擒全生全殺直得敵國
豎降旗萬方歸化育本色衲僧正眼看來也是平地
掘坑陷人不少山僧昔年不識好惡陷他坑阱至今
盡拔山之力𨁝跳不出乃喚朗首座云汝還跳得出
麼朗一喝師云好一喝只是跳不出只如跳不出又
且如何施設豎拂子云打麵還他州土麥唱歌須是
帝鄉人下座。

念爾道舊偕曇易禪人請上堂若論此事如石含玉
不知玉之無瑕似地擎山不知山之孤峻古人恁麼
道只具一隻眼諸兄弟既在座山眉毛廝結八面峰
巒聳翠一天松竹參黃無不盡知盡見若喚作此事
只具一隻眼若要兩眼圓明必須洞徹內外捏碎虛
空體用全彰人境俱奪向頂門上豎一隻眼然後山
僧與汝點眼喝一喝下座。

福嚴師翁費老和尚訃音至設供拈香云驚天動地
播宗風千古何人識祖翁鐵鑄面皮翻一轉依然日
掛海門東昔日蒙提誨今朝事不同深恩無以答滴
血占流通遂禮拜。

書記知幻等請上堂問法雷巳震選佛場開不昧宗
風請師指示師云山意衝寒欲放梅進云臘雪連山
白雄風透戶寒師云大抵還他肌骨好進云千里特
來呈舊面師便打乃云古木寒巖一片冰瀟瀟鳥道
斷人行大家束手爐頭坐嬴得眉毛眼上橫到這裏
普天匝地滴水滴凍縱有鎗旗亦無展處棒喝亦無
施處無賓無主無佛無法無佛法而佛法全該無賓
主而賓主歷然趙州茶雲門餅不妨應時及節破沙
盆乾屎橛一任東擲西拋更有一般奇特事梅花幾
點放高梢復舉雪竇云客從遠方來遺我徑寸璧中
有四個字字字無人識古尊宿鬧裏有錢素長老靜
處安身原憲兒孫雖不可與陶朱公鬥富亦可高低
唱和客從遠方來遺我一盤果不是鄭州梨亦非青
州棗上下及四維無處可尋討豎拳云和盤托出獻
諸方諸方未喫巳先飽只一飽直到驢年不須餵水
餵草且道寸壁好果子好便下座。

心鏡禪德請上堂問眾生受佛戒即入諸佛位時如
何師云朝為田舍郎暮登天子堂進云如何是佛位
師云腳跟下薦取僧彈指師云家裏人說家裏話進
云跳出三禪天師云不可亂走乃云茲心鏡耆舊設
齋請揚正法山僧不向他說玄說玅說奇說特只就
家裏人說家裏話遂披胸云於此薦得十二時中動
轉施為如鏡照鏡了無絲毫間隔穿衣同穿衣喫飯
同喫飯兩人同一碗兩年同一春東澗水流西澗水
南山雲起北山雲去來莫謂頻相見蹤跡從來不出
門既不出門且道相見者是什麼人喝一喝下座。

性原等請上堂向上一路千聖不傳欲得不傳之旨
無論男女緇素必須把得定作得主直下如中流砥
柱不被八風所吹不被萬物所轉一向與麼去管取
刻日成功不怕甕中走鱉復舉蓮花色比丘尼變作
轉輪聖王往天界迎佛世尊見云蓮花色何得越大
僧而見吾汝雖見吾色身且不見吾法身惟須菩提
巖中晏坐見吾法身師云須菩提晏坐身埋千尺蓮
花色見佛勇冠三軍世尊只顧壓良為賤不知頭上
安頭今座山四眾儼然也不須比丘尼變現神通也
不須諸兄弟巖中晏坐從朝至暮諸點動靜無不親
見蓮長老且道見色身耶見法身耶特為頌出奴婢
慇懃將主扶主人醉裏亂高呼自家直下如親見那
個男兒不丈夫下座。

臘八信女朱照琦請上堂雪裏藏身六載餘饑瘡拶
出眼中珠明星若謂今朝現知君不是化龍魚若是
個漢向未離兜率捉敗黃面老子六載饑寒不無虛
設到此方解知恩報恩方解致雨興雲或破家蕩產
亦得或建家立業亦得將丈六金身作一莖草將一
莖草作丈六金身一推推倒五須彌一踼踼翻四大
海逞人天不測之機受佛祖不盡之用只如杲日當
空無所不照因甚無人悟去男兒自有通霄路不向
如來行處行復云信女居塵不染塵入山修供報雙
親不惟一念超庸俗巳勝臥冰求鯉人慈恩厚佛道
深一番提起一番新。

謝諸山大德上堂乍駕一隻鐵船向孤峰頂上撒張
巨網直得鯤鯨魚鱉盡入其中或衝波破浪或吐納
風雲或拋梭擲尺或逐隊尋群總脫此網不得如今
略開一面任其優游四海活潑百川展照日之鱗開
吞舟之口何懼竿頭釣翻身去不回頭角若欲崢嶸
勢也須平地一聲雷喝一喝下座。

孝子吳奇略薦嚴請上堂大通智勝佛十劫坐道場
佛法不現前不能成佛道鈍置殺人山僧拄杖子歷
劫住道場法法本現前皆巳成佛道既拄杖子成佛
巳竟一處所一纖毫不成佛道無有是處況吳令先
翁早巳與拄杖子把手共行時時聞伽陵之音處處
見遮那之體若待今日超拔然後得生善處豈不遲
哉雖然如是若著於佛見便屬聲聞小果若離於佛
見又屬婆羅門外道所謂有佛處不得住無佛處急
走過四海浪平龍睡穩九天雲靜鶴飛高。

元旦上堂問春風浩蕩瑞氣氤氳斬新條令即不問
大振宗風事若何師云金雞曉唱鳳曆新頒進云昨
夜鐵牛方醒夢今朝木馬便鳴空師便喝進云玉蹄
踏破深潭月金角衝開雲外天師云猶在山僧腳下
乃云昨夜辭年去今朝迎歲來去來與迎送總是強
安排所以古之天地即今之天地今之日月即古之
日月無終無始不變不遷衲僧家一向作只般見解
也是徐六擔板只見一邊豈不見四時行焉百物生
焉溪桃噴日岸柳舒煙霜自化鳥爭喧東君面目一
一現前笑卻橋頭何大姐借婆󳢛子拜婆年下座。

解制辭眾維那般舟請上堂問結制之後水泄不通
聖凡絕跡解制之後任運騰騰自由自在不解不結
時如何師云天空任鳥飛進云爭柰出門便是草何
師云你何故向草裏輥進云一念普觀無量劫師云
錯瞽僧問某甲幻眼巳壞即不問即心即佛事如何
師云照破十方進云不是心不是佛又如何師云山
僧亦不識進云雲行嶺面山無礙月到波心水不知
師云莫錯會乃云曩者無端畫地為牢將無限平人
拘禁其中有冤無處訢有屈無處伸進一步斷貫索
穿他鼻孔謦一聲須彌山塞卻口門于今春風和煦
雪解冰消趁此芳展略開一線放出惡虎獰龍任其
歸山歸海不論南北東西隨處縱橫自在捏碎臨濟
三玄掃除浮山九帶逄人越格提持自是吾宗有賴
山僧恁麼舉揚大似嫫毋憐兒忘卻醜態復云林下
棲遲者翻為去國人江山春萬里杖履客孤身有約
鶤鵬伴不違花柳新腳跟雖未動消息遍風塵。

心光印人二上座請上堂師云生死關頭好著鞭重
重打透未生前南山頂上雲蒸飯檀度門前狗尿天
風流無限受用現前有時鑿圃有日耕煙茶來則喫
客去則眠努目處雷鳴大野低眉處月印長川不問
寒來暑往不圖作佛成僊只怕閻老子末後討飯錢
秪如來討時將何抵塞拍案云不是巴掌便是粗拳
金粟百老和尚訃音至設座拈香云去歲福嚴師翁
歸今年金粟老人死雖然生死不相關法道之裒何
至此愴惶大地人孤哀不肖子一炷清香一杯茶動
地家聲誰振起遂舉哀。

開爐上堂去歲開爐貫天烈焰今冬結制不立一塵
以虛空藏為伽藍直令日月星辰山河大地人物龍
畜草木昆蟲同居平等性智放大光明底任其照天
照地興波播浪底任其普納百川至於吟風泣露帶
水拖泥無不任其自性逍遙山僧也不拗直作曲截
長補短移東籬貼西壁拈魚目作明珠誑惑弟昆教
壞男女何故頂門有眼明如日豈肯相牽入火坑卓
拄杖下座。

臘八上堂地凍天寒處處山頭皆雪雲開星現人人
眼裏有睛時節到來甚莫蹉過既不蹉過且道是甚
麼時節莫是釋迦老子成道日麼也是杓卜聽虛聲
諸兄弟明星現也且喜鼻孔不與釋迦老子殊別還
見也未盡日觀山玩水出塵入剎必定是見秪如有
眼者能見無眼者又作麼生見以指向空一點云不
是苦心人不知。

元旦上堂寶鴨煙飛萬象新四方蕩蕩淨無塵皇風
普被江山外野老謳歌一片春春光一片兮置干戈
於無用之地嵩呼萬歲兮回化育於太和之天門外
不惶龐也吠山翁枕石日高眠披瀝一心如是祝不
圖成佛與成僊下座。

誕日圓期上堂問尼父五十學易伯玉五十知非和
尚將臨五十時如何師云十目所視十手所指乃云
本自圓成何物壞汝本自解脫阿誰縛汝此兩句語
有一句能殺能活有一句能放能收更有一句也無
放無收也無殺無活門門有出身之路步步有轉身
之機是以昔日結也不曾結今日解也不曾解諸兄
弟倘會得不但與山僧祝壽竟而南來法道庶不寂
寥也若也不會與汝一緉草鞋傚善財行腳去。

到孤山寺請上堂虛空無行足時節不參移春風浩
蕩春氣融熙水邊林下蝶舞花琉桃紅灼灼竹緣猗
猗觸瞎靈雲眼撥動香巖機遊春公子花前過萬紫
千紅總不知既經花前過因甚不知僊子巳騎黃鶴
去徒勞崔顥復題詩復舉趙州見一菴主問有麼有
麼主豎拳州云水淺不是泊船處便行又見一庵主
問有麼有麼主亦豎拳州云能縱能奪能殺能活便
禮拜師云趙老狂心不歇到處費弓費矢雖然一箭
落雙鵰也是龍頭蛇尾殊不知水淺不是泊船處正
好插腳能縱能奪敗將豎降旗素上座到這裏也不
淘沙見金也不敲空作響行則同行坐則同坐賓主
歷然高低唱和家貧自有茶相款肯把蒿湯當禮儀。

佛誕上堂諸佛未出世人人鼻孔遼天及至出世後
依舊杳無消息明露溪光暗藏山色妙高峰頂擊帝
鐘急水灘頭栽荊棘殊不知盡法界身本無出入風
鼓不搖水灑不濕白雪陽春和者稀令人千古空相
憶忽相憶誰端的叵耐太原孚上座卻向角聲裏悟
入山僧雖逐他群隊終不拗曲作直莫謂今古無人
多虛不如少實一肩若不重荷檐換手搥胸悔莫及
悔則且置且道荷擔個什麼寥寥天地間獨立望何
極卓拄杖下座。

摻茶上堂趙州喫茶賓主歷然溈仰摘茶體用全彰
座山者裏也不分其短別其長只要大家齊著力甘
苦一般嘗撥雲尋鳥道趁雨上高岡鎗旗信手拔滋
味逼人香汝一筐我一筐歸來奉獻啞郎當山鳥山
花閒較殺相呼相喚笑人忙笑也任他笑忙也任我
忙熨斗煎來銚不同下座。

送先和尚牌位進祖堂云盡力建法幢靈龜負圖隨
機裂疑網寶劍傷鋒縱有攫霧攖雲之手總不似縮
爪藏牙故我老人出則如杲日麗天歸則如羚羊掛
角不但蹤跡無尋而且邈摸不得茲於歲當閼逢執
徐令屬王春首旦依舊老人在素上座手裏既在不
肖手裏冀我老人永坐高堂作兒孫之榜樣一燈不
夜延佛祖之光明為甚如此是法住法位世間相常
住遂安領眾大展九拜。





　　　(同門弟杜賜居士林超裴捐貲助刻)

蓮峰禪師語錄卷之二
嗣法門人性深等編

* 興化報恩禪寺語錄

康熙五年丙午八月十五日師在興化府雲峰寺受
僊遊邑侯顧公鄉紳泊庵唐公耘庵徐公芾斯吳公
孝廉亦肯嚴公瞻岵吳公暨信士林性潔黃道亨蔡
遂欽莊日榮僧寂林等請住報恩禪寺師至。

山門云踏著自家底何須涉路程纔入報恩寺便是
報恩人。

佛殿云藍苑示生雪山悟道費盡婆心翻成話墮展
具云千古累兒孫全身入荒草。

伽藍堂輔弼三摩地昌昌日月長深心何以報憑此
一枝香。

祖師堂微笑授金襴渡蘆分皮髓一隊老凍膿白日
相狐昧于今夾路相逢好與一齊捉敗遂作禮。

據室云釋迦掩室於摩竭淨名杜口於毘耶山僧到
這裏又作麼生出群須是英靈漢敵勝還他獅子兒
遂卓拄杖而起。

安期信官唐泊庵請上堂師至法座前拈請啟云聖
賢肺腑虎豹文章盡向個中流出雖有眼者見有耳
者聞還要維那宣過指座云此寶華王座不上不下
不東不西未到盡驚險峻到了方識高低拈香云此
瓣香根盤今古葉茂春秋爇向爐中端為祝延
今上皇帝萬歲萬萬歲伏願永安四海體
先皇敬佛之心光壯兩儀振覺帝利生之道此瓣香
聖朝柱石鹿苑宮墻爇向爐中奉為滿朝文武尊官
本府本邑合屬寮寀紳衿暨諸善信伏願同增祿位
如杲日以昇天徹證微心似蓮花不著水此瓣香枯
者任枯榮者任榮第三回拈出爇向爐中奉為江南
松江府華亭縣明發堂上傳臨濟正宗三十二世先
師百癡元大和尚用酬法乳遂歛衣就座首座白椎
云法筵龍象眾當觀第一義問桂輪高映長空雪肥
舉頭一瞬物物生機觸目生機即不問當年玩月事
何如師以拂子作圓相云任汝觀瞻邀云某甲則不
然師云汝又作麼生進云知音豈在當陽舉一點圓
明鑑太虛師云重說偈言問諸佛說法為利眾生今
日和尚說法為利眾生耶為光揚祖道耶師云千峰
高有頂八極淨無塵進云恁麼則風雲一致水月同
觀師云錦上花鋪進云如何是高超一步師云進前
來進云生擒虎兕活捉獰龍師便打乃云我若一向
舉揚宗乘法堂前草深一丈倩人撐門拄戶去勢不
獲巳向諸人道個即心即佛巳是圖繪虛空那堪更
向葛藤窠裏打輥誤賺閻問然雖如是事無固必豈
不見三世如來向葛藤窠裏拯拔四生梯航九有天
下老和尚向葛藤窠裏竿木隨身逢場作戲天人宰
官善男信女向葛藤窠裏祝無疆福壽懺無相愆尤
然無相愆尤如空中鳥跡水底魚蹤作麼生懺無疆
福壽仰而彌高鑽而彌堅又作麼生祝果是個中人
向未生前一肩擔荷去何啻東海放流南山增翠即
此修因證果則固是諸佛法身竟向何處應現良久
云此夜一輪滿清光何處無首座結椎師下座。

邑侯顧公設齋請上堂問德星臨僻地兩岸盡生光
如何是僻地生光師云愛菊遊秋圃進云自天子以
至於庶人壹是皆以修身為本如何是修身之本師
云焚香禮世尊進云如何是臣報君恩子報親師云
總在這裏僧拜云謝師指示乃云地泰天清面面好
山呈瑞色民安物阜人人搔首樂豐年憶昔淵明娛
種柳茂叔喜栽蓮清懷邁俗節操移風美則美矣善
未盡善蓋遠公聞陶公之賢以蓮社招而不來及其
來也聞鐘聲猶攢眉而去何似今顧邑侯受囑靈山
精嘗法味持降尊之道作不請之賓徑辭麴社遊蓮
社笑把仙溪作虎溪雅集群賢光臨十笏斟酌源頭
之水維持濟北之宗雖嘉會一時亦奇逢千載且道
山野如何酬謝豎拂子云萬仞峰高期指日九秋鶴
瑞合摶天下座。

期主林性潔黃道亨蔡遂欽莊日榮等設齋請上堂
問如何是報恩境師云雲含殿後山千仞橋鎖門前
水一灣進云如何是報恩人師云齒缺不關風進云
如何是報恩一句師云傾盡此時心進云如何是向
上一著師云鐵蛇橫古路進云龍得水時添意氣虎
逢山勢長威獰師云舊話不須拈乃云勘破浮生夢
拂空心地塵百花叢裏過一葉不沾身是你諸人還
曾到此由地也未倘或未到詎能運出家珍轉正法
輪若也既到何須莊嚴玅相向外馳求拋卻自家舊
面目卻來大海覓浮漚然未有天生彌勒自然釋迦
未度巳而先度人菩薩心腸度人復度巳諸佛行徑
況此方真教體清淨在音聞使人人向聲色堆頭磕
破頂門正眼睹山河大地悉是黃金取而無盡用而
弗竭始信行住坐臥不離寶山矣且如何是寶山聳
身又手云莫將容易得埋沒古人心下座。

居士梁冕王國臣設齋請上堂問秋菊未分紅白色
荷花出水巳生香即不問今日居士請上堂還有向
上事也無師云剎竿頭向天進云恁麼則曲澗流迴
千古月真風引入萬山人師云丹桂正飄香僧禮退
乃云西來意如何說八月秋處處熱霖雨一番兩番
林下炎威頓歇臨溪數朵芙蓉揭曉一彎霜月光明
藏現前清涼山軒凸諸禪流須猛烈廓開閫外重關
拶出眼中滴血莫學趁隊瞎驢錯過卻幾多好時節
復舉張拙居士問長沙禪師云弟子曾讀千佛名經
只見其名未審居何國土還化物也無沙云黃鶴樓
崔顥題後居士曾題否士云不曾沙云得閒題取一
篇好師云居士問佛土長沙答題詩拈出青州棗慱
卻鄭州梨簡點將來大假聽事不曾喚鍾作甕今日
或有人問弟子曾見萬佛名經只見其名未審諸佛
居何國土秪向伊道有水皆含月無山不帶雲今當
下悟去報答生恩有分。

居士林東震柯士章柯大浚等設齋請上堂師云馬
祖云即心即佛南泉云心不是佛智不是道古德云
莫謂無心云是道無心猶隔一重關此三大老各具
一隻眼各開一張口續鳧截鶴立界分疆平如鏡面
險若懸崖倘不是腳踏實地底人到此如何履踐山
僧也不管是佛非佛有心無心總與拋向糞草堆頭
任其風吹日炙閑來嘯傲困來眠白髮纖纖綴曉煙
幾度清風生戶外半窗清夢足林泉下座。

上堂舉甘贄行者入寺設齋次黃檗為首座贄云請
施財請施財檗云財法二施等無差別贄云恁麼道
怎消得某甲嚫遂出須臾復入云請施財請施財檗
云財法二施等無差別贄遂散嚫師云完璧奪珠須
還行者安邦定國獨許座元敢問大眾既是一般答
話因甚後肯前不肯果有具騎虎頭把虎尾之作受
他滿國黃金供養不為分外脫或未然合掌云難消
難消下座。

上堂云平平坦坦嶮嶮巇巇猛若虎毒如蛇推倒天
關豎起赤旗令有耳者不敢問有眼者不敢窺且道
是什麼人具恁麼用試舉看臨濟一日栽松次黃檗
云深山中栽許多松作麼濟云一與山門作境致一
為後人作榜樣道了將钁頭𡎺地三下檗云雖然如
是子巳喫吾三十棒了濟又將钁頭𡎺地三下噓一
噓檗云吾宗到子大行於世師云這個公案拈提者
多透脫者少山僧不惜眉毛錯下注腳也要諸方檢
點臨濟一日栽松次春色滿園關不住一枝紅杏出
墻來黃檗見云深山中栽許多松作麼從苗辨地因
語識人濟云一與山門作境致一為後人作榜樣道
了以钁頭𡎺地三下好手手中呈好手檗云雖然如
是子巳喫吾三十棒了也冬瓜印子濟又將钁頭𡎺
地三下噓一噓再犯不容檗云吾宗到子大行於世
虛張聲價作麼更聽一頌傑父生來英俊兒惡風流
布也堪悲門前何必栽荊棘致使行人惹著衣。

齋主葉修爵等請上堂問如何是奪人不奪境師云
滿目青山進云如何是奪境不奪人師云萬象之中
獨露身進云如何是人境兩俱奪師云纖塵不立毫
髮不存進云如何是人境俱不奪師云國令久傳清
宇宙萬邦同慶太平春進云人境巳蒙師指示去來
何處不稱尊師云禮拜著問捧出扶桑日喝開空谷
雲如何是臨濟下事師云擊石火閃電光進云一個
胡麻餅臨機孰敢吞如何是雲門下事師云塞斷你
咽喉進云君臣風肅肅萬里定邦畿如何是曹洞下
事師云明投暗合進云花香原在樹水去不離東如
何是溈仰下事師云以楔出楔進云月色飛天鏡百
花盡笑顏如何是法眼下事師云撲落非他物縱橫
不是塵進云五宗宗旨蒙師指南嶽相承事若何師
豎拂子云你試道看進云可謂竹疏煙補密梅瘦雪
添肥師云未為好手乃云世尊四十九年說法未曾
道著一字塞斷維摩詰喉嚨至今無出氣處從上老
古錐口掛壁上山僧既傳持此事豈可搖唇鼓舌馳
騁言鋒況人人懷赤水之珠個個抱荊山之璞頂天
立地嘯月吟風特來這裏共奏沒絃琴同吹無孔笛
調高律呂韻徹青霄令無眼者見無耳者聞秪如無
眼耳者作麼生見聞拈拄杖云臨濟曾遭三頓棒鷲
峰拈出一枝花復舉龐居士問馬祖云不與萬法為
侶者是什麼人祖云待汝一口吸盡西江水即向汝
道士於此大悟師頌云征夫疋馬入長安夾路相逢
話歲寒可恨當年吸不盡至今平地起波瀾卓拄杖
下座。

棲真菴際智領諸道婆請上堂乃云心淨土淨心空
法空承言失旨滯相乖宗所以智積敷五障裔龍女
獻出明珠玄機日若出即鎔卻雪峰維那請疏意而
龐婆插梳回向馮濟川舉話卻為妙總掀翻這一隊
雖處女流宛有丈夫之作操持邁古發語驚人蓋從
大爐鞴煉過底金山僧非是將低就高壓良為賤也
不釣鯤鯨也不釣魚鱔到這裏總與一網收下以拂
子作撒網勢云今日有脫網金鱗出來衝波破浪看
眾無語帥云總是蝦跳不出斗便下座。

寶幢龍華寺玉震禪師偕高田寺心月禪德請上堂
問世尊四十九年說法未嘗說著一字即不問如何
是經律論師云三段不同收歸上科進云如何是真
三寶師云財帛栗僧豎拳師便打乃云一卷楞嚴讀
未終倒騎師子上高峰于今何處尋無隱丹桂飄飄
郁寶幢豎拂子云這個喚作古人事也得喚作今人
事也得無今人撐持則匿卻古人光明無古人光明
今人又撐持個什麼莫是撐持一芥園林千年殿閣
麼不可錯認莫是三藏十二部經千七百則公案麼
陳年曆日且放過一邊莫是地水火風根塵識性麼
也是隔靴搔癢總未端的須知靈源湛寂物我自如
彌淪千古廓徹十虛人人本具個個不無名得狀得
翻成畫餅聞得見得何異騎驢咫尺龍華人不識依
然處處得逄渠拋拄杖下座。

西堂知幻知藏心鏡悅眾慧髻設齋請上堂問如來
為一大事因緣出現於世出世分明即不問如何是
大事因緣師云天上有星皆拱北進云秪為一花特
拈出枝頭千古惹春風師云賣弄不少進云大事巳
蒙師指示光揚祖道又若何師豎拂子云見麼進云
某甲也從這裏來師云蝦跳不出斗問如何是著力
句師云一羽重千觔進云如何是轉身句師云面南
看比斗進云如何是親切句師云朝來喫粥夜來眠
進云不是一番寒徹骨怎得梅花撲鼻香師云三十
年後來相見乃云大道只在目前要且目前難睹禪
機獨超物外依然聲色言語語亦通默亦通高提鈯
斧臥孤峰逆亦是順亦是布袋橫拖入鬧市截佛祖
爪牙展衲僧巴鼻八十老翁入場屋等閒不是小兒
戲復舉僧問睦州云一氣轉得一大藏教是否州云
有甚󲭠饠䭔子快把將來師云這僧野老獻芹睦州
饑人得膳不須百味調和便與一口吞盡簡點將來
也是鼯鼠飲河只得一飽倘問山僧一氣轉一大藏
教是否向伊道白牯黧奴普同供養下座。

信官評謂顧公請上堂僧問賢邑侯今日設齋請師
舉揚佛法敢問如何是佛法師云快睹甘棠樹進云
一方表率萬古流芳師云欣聆單父琴進云師子窟
中生師子未曾哮吼亦驚人師云兩彩一賽乃云昔
日靈山會上如來以佛法付囑國王大臣永遠護持
庶佛日長輝宗風丕振今則一會儼然畢竟宗風作
麼生振豎拂子云會麼世尊拈花徒標形影達磨面
壁早涉程途引得兒孫不唧溜人人依樣畫葫蘆臨
濟喝德山棒總是一場乾打鬨禾山鼓雪峰毬惱亂
春風尚未休復擊云惟此一著天無私蓋地無私載
在凡不減一毫在聖不增一毫有時現尊榮身有時
現威武身來作仙溪雨露擢為帝室股肱應彼應此
如日循環則固是祗如山僧展師子威坐法王座搖
唇鼓舌又且如何揮拂子云一曲鈞天雲外奏五湖
四海盡知音下座。

金石山斐然禪人設齋請上堂問一座梵宮邃煉丹
又煉禪等閑鍋打破非佛亦非仙秪如鍋子打破還
許他進一步麼師云猶是門外漢進云盡道中天星
拱比誰知有水不東流師便喝進云也知恁麼作活
計師云腳忙了也乃云尋文解義鏡裏求形息念觀
空水中捉月不息念不觀空馬無千里漫追風不尋
文不解義鶴有九皋憑展翅就地翻身事最難抬頭
見日非容易乾屎橛無位真人柏樹子西來祖意欲
透萬別千差須是三頭六臂豎拂子云諸仁者秪這
是山僧恁麼舉揚也是因風鼓浪就節生枝秪如渾
忘化育獨超物外一句作麼生道閒持經卷倚松立
笑問客從何處來復舉呂真人參黃龍有省云棄卻
浮囊擊碎琴如今不煉汞中金自從一見黃龍後始
覺從前錯用心師云真人恁麼道大似見柳和煙折
擔泉帶月歸添卻一番生意秪是錯用心處至今千
載無人與他發明茲借拄杖子與他發明去丹灶炎
炎輕踢倒撐天拄地自長生下座。

隋嚴禪人領諸居士設齋請上堂問白鳥插空黃花
點徑祖意現前如何舉唱師良久云露柱生兒進云
無孔笛既吹得無絃琴作麼生彈師以拂子敲禪床
三下進云惟師彈得妙師云逢人不得錯舉乃云大
盡三十日小盡二十九露柱忽生兒佛面呈百醜燈
籠勤折腰石臼齊稽首惹得琉璃光呵呵暗拍手且
道拍手個什麼我本無生何慶之有我本無家何出
之有既無家可出無生可慶畢竟十二時中向什麼
處行履呈拄杖云金輪高揭千門曉玉樹宏開數朵
花卓一卓下座。

石竺禪師領居士詹藩詹蒲設齋請上堂問秋從今
日盡冬逐明朝來節事催人老阿誰正眼開師云頂
門上進云秪如賓主歷然共談何事師云無孔笛撞
氈拍板進云可謂齊出手扶起破沙盆師云有勞著
力乃云匝地秋光老片心一水分黃花娛僻徑握手
話同門更有瞻風者追隨到故園故園既到塵塵佛
境物物天真無解無縛無冤無親送客輕舟艤岸參
天碧岫回青所以道親附善者如露霧中行雖不濕
衣時時有潤矧經善知識時常引導發明心地增長
道芽起一念諸佛皆知行一步諸天皆見造福何福
不增濟人何人不渡宿業今愆早巳如湯沃雪也更
到報恩請為證明大似錦上花鋪秪如同門握手又
話個什麼復擊拂子云個中無限低回意貴在知音
側耳聽下座。

居士蔡國輔黃日生設齋請上堂問父母非我親誰
是最親者師云萬年松進云諸佛非我道誰是最道
者師云三歲竹進云今日居士酬恩作麼生道師云
鹿苑多垂金粟果進云果然一句了然超百億師云
祥雲長現吉人家乃云山蒼蒼水綠綠風生嶺上松
筍發庭前竹當人於此見根源水草何嘗不具足所
以道果得一回汗出於一莖草現瓊樓玉殿若未得
一回汗出縱有瓊樓玉殿被一莖草蓋卻今城外草
木漫空城中樓臺插漢喚作一莖草又是瓊樓玉殿
喚作瓊樓玉殿又是一莖草如何得成一片去有個
漢出來道秋水長天一色落霞孤騖齊飛我要問伊
大地無寸土許多景象向何處著這裏撥得身轉狻
猊還產狻猊子鸑鷟多生鸑鷟兒下座。

若海首座偕雲莊知客守弘禪德設齋請上堂師云
句裏無聲言中有響舉一明三目機銖兩得之於心
荊棘為伊蘭之樹失其旨者甘露成蒺藜之園久參
上士自合知歸乍入叢林不妨向這裏搆取臨濟一
日示眾云第一句薦得堪與佛祖為師第二句薦得
堪與人天為師第三句薦得自救不了時有僧問如
何是第一句濟云三要印開朱點窄未容擬議主賓
分如何是第二句濟云妙解豈容無著問漚和怎負
截流機如何是第三句濟云看取棚頭弄傀儡抽牽
全藉裏頭人古今盡謂石火電光追莫及烏騅千里
較猶遲殊不知雲在嶺頭閑不徹水流澗底太忙生
後有僧問慧淳云如何是第一句淳云腳下如何是
第二句淳云口裏如何是第三句淳云頂上師云汝
看他恁麼答話還續得臨濟烜赫宗風麼山僧養子
方知父慈特為頌出玉桂扳來素影多廣寒宮裏現
姮娥自從舞得三臺後拍拍原來總是歌下座。

曇易監院薦師比瑩並考妣設齋請上堂問生從何
來死從何去師震威一喝進云諸法從心生諸法從
心滅如何是無生滅師又喝進云亡靈得旨超昇去
隨步逍遙極樂邦師復喝乃云未悟師度悟後自度
度巳度人如水傳器所以道父母生成德明師剃染
恩不惟丘岳重且猶湖海深況此一會儼若靈山現
任點點銀缸矚漢疏疏玉磬鳴秋百寶爭輝千花競
秀十方諸佛同現其中說寂滅法直得天地神祗聲
聞緣覺九有四生同向其中證涅槃心受菩提記豈
但本寺比瑩覺靈及監院本生父母承此良因高超
佛境佛境超也依舊門開八字橋鎖千峰風動旛動
人空法空是星皆拱北無水不朝東卓拄杖下座。

參玄密聲無聞諸禪德設齋請上堂問白雲一片淨
長天龍象交參輳法筵佛字古人聞不喜何須讚禮
過十千祗此一場堪作什麼師云帶煙千井樹進云
秪如有人心口不動還許他讚禮否師云許進云黃
花不藉東君力獨傲寒霜次第開禮退師云和磬一
溪風乃云徽猷丕振道情佛法融通正眼廓開城市
山林不二龍行則雨致虎嘯則風生一卷一舒一動
一靜如月行空照無不遍似鐘在𥵂扣無不應然爐
鞴之中多鈍鐵未免藉諸久參上士猶洪爐煉過之
金不須柴炭鉗鎚自然光明赫奕照耀叢林叢林照
耀則隨處悉皆照耀惜乎無人酬價山僧不忍棄置
付與觀世音菩薩買胡餅一任大家咬嚼汝大家莫
認作醍醐也莫認作毒藥總與一口吞卻祗如吞卻
後如何提起拄杖云鼓腹溪邊招濯足移笻石上伴
吟風下座。

三會寺充盤師設齋請上堂問聞聲悟道見色明心
盡大地是色那個是聲師敲拂子進云掬水月在手
弄花香滿衣師云如何是汝聲僧一喝師云好喝問
寶殿崔嵬將插漢未審其中什麼人說法師云見麼
進云雕龍展翅欲飛天未審什麼時興波作浪師云
立地淹殺人進云優遊不餌江河裏惹得漁翁坐釣
機師云一鉤便上乃云一錐萬仞高一羽千鈞重大
人具大見大智得大用報恩寺考鐘伐鼓三會寺拽
耙牽犁報恩寺凡聖交參三會寺棟樑堆積於一毫
端現寶王剎坐微塵裏轉大法輪謂有差別笑倒街
頭憨布袋謂無差別愁殺晏坐須菩提差別不差別
拈向一邊國清才子貴家富小兒驕相逢出隻手彼
此不相饒不相饒雲月溪山一擔挑下座。

信官芾斯吳公偕弟瞻岵孝廉請上堂問子韶格物
妙喜物格意旨如何師云一串穿卻乃云馬有鬣牛
有角麒麟出世無人覺唱有壎和有箎瑚璉傳家罕
得窺既得窺也聲振於金質潤如玉地瘦栽松庭寬
種竹十方佛十方僧合掌讚推恩之士南斗六比斗
七增輝照積善之家茲者時維十月令屬應鍾帝鄉
萬里水陸馳驅不惟路上望平安更聽春來傳及第
及第先也得意回為揖為舟同濟世卓拄杖下座。

居士蕭光聯楊明貴洪世祿謝起文等設齋請上堂
問門開八字主納賓來如何是相見底事師云薰庭
花簇簇進云邀朋進寺為訪知音如何是知音一句
師云濯世雨瀟瀟進云兩段不同收歸上科請師再
道師云罷拈三尺劍僧擊床師以拂打云教休不肯
休進云將謂得便宜誰知失便宜師云卻是你便宜
問將軍馬上樂參禪殺盡魔軍見太平見太平即不
問單刀直入時如何師云血濺梵天進云庭前桂子
飄香遠屋後青山疊疊高師云坐斷兩頭乃云重法
諸檀那請演第一義悟得本來人真俗原無二矧紫
霧紅塵盡是菩提之路高堂巨室無非華藏之門於
此信得及去自然造古人田地且道誰是古之人豈
不見龐居士悟道之後頓棄家貲惟鬻箍篱為業有
頌云有男不婚有女不嫁大家團圞頭共說無生話
後有居士別云男大須婚女大須嫁討甚閑工夫說
個無生話所以悟底人與悟底人相見一機一用縱
奪可觀今諸居士盡有男可婚有女可嫁只是無生
話未曾說著山僧為諸居士說去男婚女嫁事茫茫
半日偷閑步上方乘興舉頭雲外望瀟瀟楓葉一天
霜遂顧視左右云話巳說竟莫錯認定盤星好。

玉成偕諸居士請上堂緇素原無別所貴契真宗磕
破紅塵夢始知萬法空法既知空則心不空而自空
矣諸子百家琅函玉軸奚啻說夢所以趙州云佛之
一字吾不喜聞念佛一聲漱口三日美則美矣若固
守一隅大似徐六擔板有身轉不得有口開不得參
學人須知自家有一條通天大路逆行也著順行也
著八角磨盤空裡走月裡蟾蜍三隻腳。

圓期上堂師云諸方今日結制報恩今日解制有條
板條無條扳例聖制解也生天者生竟獲福者獲竟
秪是未踏向上路在若踏著向上路則拯拔四生梯
航九有也是夢竿木隨身逄場作戲也是夢至於祝
無疆聖壽懺無相愆尤無非是夢所謂一切有為法
如夢幻泡影畢竟水須朝海去到頭雲定覓山歸如
是則十五日巳前鬧鬨鬨十五日巳後靜悄悄正當
十五日皓月一輪當戶皎下座。

佛日維那若靜領諸居士請上堂云風暖鳥聲碎日
高花影重如來真面目不處死生中黃面老子雖則
降身兜率示跡皇宮雙蓮捧足沐軀九龍上下及四
維無能尊我者仔細看來也是天下無事庸人擾之
雲門路見不平要與一棒打殺麻三斤乾屎橛出來
道住住汝也休誇大口汝也不可和氣自傷東家杓
柄也不短西家杓柄也不長從茲瓦解冰消去同爇
兜樓一片香下座。

到永慶寺訪無依禪師居士王一美陳光會等請上
堂云數載藏身煙靄間覲師千里下青山相逢盡是
知音者不用拈花也笑顏況佛祖心印沿傳至今化
熟風行不論儒釋仕民一撥便轉一聞便悟千江有
水千江月萬里無雲萬里天以此祝
君壽壽等乾坤以此報親恩恩齊海岳春雨瀟瀟春
風匝匝岸繫孤舟鐘鳴野剎山門外流水高山百草
頭七通八達至於週旋往返喜怒哀樂無不與佛祖
心印相符相合雖然如是猶屬路途中事若與長年
不出戶穩坐高堂人相見又且如何豎拂子云橫擔
楖栗訪同門共嚼風霜臥白雲未具片心弘法者焉
知氣宇各超群下座。

雲門寺主請上堂問華嚴八十一卷與雲門餬餅是
同是別師云兩頭截斷進云恁麼則萬古碧潭空界
月再三撈摝始應知師云還汝念篇章僧喝師云莫
亂喝乃云至大無小迥脫邊表至小無大忘絕境界
所以毘盧向毛孔裏漏泄無盡風光蝸牛就角尖上
托出微塵剎海東閣圖書府西園翰墨林庭花繁吐
錦陌柳暗舒金魚敲落月鳥囀圓音文殊門隨方合
轍彌勒閣滿目參天諸仁者向此揭開無盡藏即煩
惱而證菩提處化城而登寶所五十三知識齊立下
風百一重煙水如湯沃雪鶴有九皋憑展翼馬無千
里謾追風下座。

國懽合山為師祝壽請上堂云未出母胎度人巳竟
母胎既出竟度何人豎拂子云到這裏說個佛佛授
受祖祖相傳巳是將葉止啼擔雪填井須知人人有
如嶽如嵩壽量蓋天蓋地光明日月不能增其輝修
羅不能掩其耀石壓筍斜出山懸花倒開與萬象在
春千枝發秀相似且世尊不出世亦無有涅槃還有
慶讚分也無慶讚不慶讚百年過一半極力遍推窮
依然是這漢作女人拜下座。

中元雪菴石航等請上堂云光陰劈箭急倏夏又驚
秋道人行止處猶如不繫舟本欲埋光蓮灶翻成師
子遊行乍擬釣月瀟湘卻來此菴嚼雪不管南山起
雲北山下雨東家露柱圓西家貼柱匾到佛法不曾
與諸人說個元字腳今被逼拶將來也無言可示無
理可伸未免指鹿為馬捏土成金酬償廬陵米價去
也豎拂子云乾坤之內宇宙之間中有一寶秘在形
山拈來便用無人識秪要大家具眼看復擊一下。

臘八上堂問世尊睹明星悟道敢問是真是偽師云
一任闍黎卜度進云秪如未出母胎度人巳畢又作
麼生師云坐斷舌頭進云當初將謂茆長短燒了原
來地不平師云且喜沒交涉乃云天無二日民無二
王曠大劫來賃屋住何須相逼入鑊湯黃面老甚著
忙開眼嘵嘵成說夢添來雪上一重霜歸去好渺茫
茫泛個孤舟風雨外一竿明月釣滄浪以杖作釣勢
云還有負命上鉤者麼僧一喝師云好個隨波逐浪
漢下座。

霜劍西堂為師祝壽請上堂云頂豎摩醯眼肘懸續
命符江山輕踏斷森羅屬指呼遠泛孤舟何所事為
愛風前聽鷓鴣鷓鴣唱也宮商律呂派派生春節奏
低昂拍拍是令釋迦未出世喧動寰區達磨既西來
親聞者罕茲者不遠千里而來山僧何吝一奏然雖
親聞何如解和豎拂子云於此和得齊遞代相承綿
綿不輟與山僧祝壽竟秪如祝壽一句作麼生道踏
得善財參遍處依然黑豆未生芽復舉臨濟省覲黃
檗適檗看經次濟云將謂是明眼衲僧元來是數黑
豆長老未終夏辭去檗打之濟至中途有疑卻歸終
夏檗以禪板付之濟喚侍者將板焚卻窠云不然他
日以此截卻天下人舌頭去在濟拜受今霜劍西堂
到山適山僧不在山中數黑豆他日告別亦不強留
庶古今相見各有迥別何故人貧智短馬瘦毛長。

西明寺薦碧波禪德請上堂問千佛出世即不問碧
波歸寂事如何師云座上一輪圓進云生也不道死
也不道請和尚道師云與汝道了也進云青山低處
見天闊紅藕開時聞水香師云還汝自道乃云秋光
臨七夕牛女會天河碧波歸何處愁殺老頭陀老頭
陀怎柰何卓柱杖云向者裏見得不落階級獨證真
常了也更超拔個甚麼況三十年作盡夢中佛事降
盡鏡裏魔軍事師至謹首眾無邪一念圓明六根精
潔至撒手之際得大自由自在雖未曾踏著西來正
脈敢許其一生參學事畢復舉僧問大隨云劫火洞
然大千俱壞未審這個壞不壞隨云壞僧云恁麼則
隨他去也隨云隨他去僧不契舉問投子子向空拜
云南方有古佛出世汝速回去懺悔我無如是法與
汝僧回大隨隨巳遷化復回投子子亦化去頌云喫
來官酒臥官街土塊捏成鐵蒺藜駿馬追風蹄撥剌
自南自北自東西下座。

端陽上堂云久雨不晴虛空浸爛倏啟陰霾林巒燦
爛一輪杲日掛中天打鼓普請大家具眼看若解看
百舌消千妖散匝匝薰風沒畔岸不解看舉頭一望
眼瞇􂾢大地山河轉昏暗惟有多年拄杖子不作隨
群逐隊漢竟日東靠並西依泥水渾身忘晒㫰且道
拄杖子有什麼長處得與麼自在提起云撐門拄戶
赤條條浩渺洪波只一探卓一下。

冬至上堂云玉漏聲催不暫停群陰剝盡一陽生當
人直到復甦處始解相牽入火坑諸兄弟盡大地是
個火坑行住坐臥不離這裏何待復甦然後能相牽
而入耶此中有個淆訛處頂門須具辨別眼始救得
一半若不如是不知以何為死以何為生似個盲人
摸壁進退無門一向坐在這裏眉毛落盡也不知秪
如竿頭進步則且置當陽祝
聖一句作麼生道太平無以報願上東方書下座。

元旦上堂云乾坤未判之先天寒地凍終始纔分之
後物阜人興暖律回春青皇布令堯舜之風復振仁
慈之政弘通遐邇同承化育陬隅共息干戈門不夜
閉海不揚波山家富貴銀千樹漁父風流玉一簑林
下比丘何以荅同音異口誦摩訶。

謝素機禪師吼菴西堂上堂云獨掌不浪鳴獨樹不
成林建法幢立宗旨須是有致雨興雲之作撐天拄
地之材互相唱和引導後昆庶正法眼藏轉轉流通
無有窮盡所以大安輔溈山至於眾盈萬指靈樹待
雲門而虛位三十年古有其人今惟仰止復舉密菴
傑禪師因同參相訪上堂云雲橫千嶂合木落一枝
分相見又無事不來還憶君師云密菴見同參可謂
子期與伯牙不是閑相識調高和寡千古罕聞茲素
機法兄與吼菴法侄光臨雖古今各別要且事同一
家山僧謝以一偈對眾拈出孤峰光映千江月一派
高分百丈源賓主對談無別事多勞扶起破沙盆。

薦僧石癡請上堂問生如是死如是生死死主無諱
忌如何是無諱忌師云虎歸山龍歸海進云來無相
去無相來去去來無兩樣如何是無兩樣師云東家
人死西家人助哀進云今日請師為舉薦頓超人間
與天上秪如癡道人今在何處師畫圓相云向這裏
相見進云原來月落不離天師云石火電光不久長
何如一夢熟黃梁皮膚脫落無餘欠拍掌呵呵笑一
場且道笑個什麼笑伊來無蹤去無跡凡不居聖不
立任性逍遙從容順逆遊水玩山鋤雲種石一鎚擊
碎定盤星報道西方卯出日此是癡上座日用乾淨
臨末梢頭無不乾淨所謂心淨則土淨早巳自度竟
若藉他人如何若何非石癡也緣伊雙親昆季相繼
而亡升沉未十所以特轉法輪資助往生令不見有
地獄之苦天堂之樂同向無陰陽地上安身立命還
識無陰陽地麼列代地師尋不到盡在龍蟠虎踞中
擊拂子下座。

春日上堂問佛法明明即不問立春一句請師宣師
云山際燒痕將轉綠枝頭碧蕊漸舒紅進云寒梅早
巳通消息浩浩春風滿地天師云眼裏著沙僧拜師
云立後一句作麼生道僧擬議師便喝問日月交謝
寒暑迭遷如何是不涉者師云古之天地今日月進
云一春立萬象回一法說普天知秪如不說不立一
句作麼生道師云傍花隨柳過前村進云一句全提
超佛祖隔山朱紫盡知音師云落二落三乃云尺璧
匪寶寸陰是競昨日匝地寒灰今朝普天春信大家
速除舊骨董提起新條令直得日面佛月面佛赤體
生光驅得黑牯牛白牯牛犁鋤如箭梅花一枝兩枝
山色千變萬變若解變一任朝紫暮青不解變拂子
與君通一線以拂子擊禪床云再過四十五高梁宿
新燕。

永慶寺念宗禪德請上堂云竹院清風起蘭叢馥翠
階山窗睡忽覺聞道故人來倉卒呼童多煮茗頻頻
話舊笑顏開與麼會去佛法道情一時周畢更有何
事幾多門外漢將為容易商量便爾休去那堪共語
倘是個中人立個鐵石心腸凌霄氣宇與從上古錐
結一場生冤家與自巳鼻孔出一場閑氣息如鶴摶
空如刀砍水何難之有所謂一難一切難一易一切
易瞬目揚眉無所不是分明永劫難忘事慶快平生
在此時擊拂子下座。

石林寺一著請上堂問文殊是七佛之師因甚出女
子定不得師云官不容針進云罔明是下方菩薩因
甚出得女子定師云私通車馬進云文殊與罔明得
失在何處師打云汝試指出看僧擬議師便喝乃云
靈光獨耀迥脫根塵體露真常不拘文字心性無染
本自圓成但離妄緣即如如佛古人早巳剖胸裂膽
倒腹傾腸了也伶俐漢一聞便悟一撥便轉未出門
巳合轍未發足巳超方多少直截多少省要方知千
生罕遇萬劫難逄若是石頭潑水鴨子聞雷底任他
喫泥喫土撈蜆撈蝦直待咬破舌頭方知飯是米做
秪如凡聖交參則固是獨耀靈光還容指注也無雨
露不須多浸潤參天石筍巳成林下座。

天花菴請上堂云天花未散法說巳竟正於錯落天
花又說個什麼謂有所說翻成毀謗謂無所說又違
時失候謂無說中有說正是野干鳴謂有說中無說
方解獅子吼獅子一吼千妖屏跡百獸潛蹤總不似
毘耶杜口摩竭掩室千手大悲摸索不著摩醯正眼
窺覷無門百鳥不啣花人天皆罔措一向與麼去則
多望崖而退所以山僧有時緘口度春有時和泥合
水且道是為人耶不為人耶自有一雙窮相手不曾
容易舞三臺下座。

彌陀巖諸禪德請上堂云烹金琢玉全藉良工弼教
輔宗還憑知巳況諸兄弟遍歷叢林久參耆宿重法
重人厚情厚道空壽者相折憍慢幢同諸居士特來
相見請揚正法山僧何可向淨白地上撒土撒沙若
論相見威音那畔燃燈巳前相見了也二十年前越
嶺登山搬柴運水相見了也發足參方擔雲宿露相
見了也歸來水邊林下弔古傷今相見了也至於穿
衣喫飯送往迎來無不相見何待今日且今日與昔
日相見還有殊別也無若謂有似非本分衲僧若謂
無又非明心開士試問如何得恰好去眾默然師云
千峰勢到嶽邊止萬派聲歸海上消下座。

受戒諸禪人請上堂云靈光獨耀脫根塵坐斷毘盧
淨法身燥性衲僧親薦取舉頭誰是我般人不是羅
龍罩鳳豈圖陶鑄家珍諸佛尚非我道父母亦非我
親敢問諸禪人父母既非我親誰是最親者倘曾於
此瞥地出來通個消息山僧與汝證據作個高沙彌
不入如斯保社十聖三賢怪汝不得設或未然正好
承此良因堅持正念日久歲深功圓行滿看看戒是
何人持是何物一朝撞倒銀山突出虛空片骨喝一
喝下座。

臘八上堂問脫卻龍衣上雪山久經六載忍饑寒剛
然觸著毫端處大地山河展笑顏明星現時即不問
如何是佛性師打云這裏薦取進云不是一番寒徹
骨怎得梅花撲鼻香師云幾多依樣畫葫蘆乃云一
天霜雪冷颼颼凍殺溈山水牯牛假使當年星不現
釋迦何處逞風流無端眼裏投金屑遺累兒孫卒未
休謹珍重我同儔于今四海清如鏡行人莫與路為
仇下座。

薦林寂應請上堂問超生死出愛河魂未超時在什
麼處師云處處綠楊堪繫馬進云超後時又如何師
云家家門首透長安僧云亡靈得旨超昇去隨步逍
遙極樂邦師云石龜倒上水乃云如來藏現前無端
遍處追覓十萬億路程不動腳根而到頭頭觸著步
步踏著何須梯山航水待指見月所謂不離當處常
湛然覓則知君不可見亡靈於此會去超拔巳竟其
或未然伏惟尚饗下座。


　(信士余及人林符五滋謙陳伯陞明開等捐貲助刻)

蓮峰禪師語錄卷之二終

蓮峰禪師語錄卷之三
嗣法門人性深等編

* 興化龍華萬壽禪寺語錄

師於康熙丁未年十月初二日受本府龍華萬壽禪
寺都院玉震公領合山暨諸檀護請至。

山門云千峰圍繞八字廓開任凡任聖去去來來秪
如山僧到此又作麼生卓拄杖云風雲相會際平步
上高臺。

佛殿云求之愈遠仰之彌高靈山一會不隔絲毫個
中欲識真孫子三度倒身事巳多。

伽藍祠云青蓮香入夢捨宅建伽藍龍華名久著吾
今不再三不再三法門重任自荷擔。

祖師祠云無心可安無法可說四七二三只得一橛
我今忍俊不禁把從上家風都漏泄遂拈香。

據室云此乃分玉石辨龍蛇之所有主有賓無階無
級英靈漢到這裏轉得身吐得氣方堪挑剔倘若撞
門磕壁頂𩕳難免一錐。

上堂至法座前拈護法啟云尋常林下度居諸一旦
相逢契最初寶柞不須極力捧護持只貴數行書。

本山疏云頭角昂藏煙波活潑無端被些須香餌深
深釣出咦既難遮掩一任敷宣宣畢指座云此座須
彌頂天立地看固尋常登亦不易誰似老豐干騎虎
入鬧市拈香云此瓣香端為祝延
今上皇帝聖壽萬安伏願帝心貫日曆數齊天此瓣
香奉為合郡合邑尊官暨諸紳衿檀護伏願位增五
岳祿進三台此瓣香只為桃花貪結子錯教人恨五
更風四回拈出耑為先師百癡元老和尚用酬法乳
之恩上首白椎竟僧問萬峰坐斷千古儼然脅下三
拳即不問如何是最初句師云水無投澗聲進云如
何是入門句師云雲有出山勢進云如何是末後句
師云待鐵樹開花即向汝道進云三句巳蒙師指示
四眾臨筵事若何師云瞻仰有分進云龍袖拂開全
體現象王行處絕狐蹤師云踏殺闍黎乃云出叢林
入保社出保社入叢林一舉一止一動一靜如師子
遊行縱橫無礙如壯士屈伸應用尋常所謂法無住
相著相乖宗道不虛行隨機應物矧值黃花點徑白
鳥描空千年殿上巍巍古佛舒光雙塔簷前奕奕祥
雲散彩僧抱出塵之器人懷待價之珍轉地回天閒
如反掌扶宗翼教貴在同心秪如魚水相投則固是
初進山一句又作麼生道藕穿大地為荷葉筍過鄰
家作竹林上首結椎師下座。

開爐淡斯監院領善信請上堂問日用事無別惟吾
自偶諧今日結制又作麼生師打云只為這箇進云
恁麼則陶鎔巨器憑良冶履歷高風見古人師云切
莫喚鐘作甕問從文殊門入森羅萬象是權是實師
云一椎兩當進云從觀音門入大海魚龍是增是減
師云且居門外進云從普賢門入諸佛菩薩是平等
是高下師云奴見婢慇懃乃云地凍天寒雲開日午
爐冶重新烹佛煉祖鉗鎚拈起火星飛各自眉毛須
照顧莫謂氣宇本天然阿誰曾踏上頭路卓拄杖云
即此路頭任十聖三賢也無插腳分只如諸山耆宿
四海禪和還踏著也未倘踏著也正好運虛舟和雪
曲未踏著者可以雍雍肅肅井井條條忘我忘人如
規如式策起賓頭盧眉毛努出阿那律眼睛東覷西
覷一朝覷破噁元來處處觸著步步踏著始見九旬
無虛棄之功百劫有今時之用然後來山僧手裡請
棒喫何故有功者賞便下座。

安經上堂問寶座端嚴人天肅靜收問如何是正中
偏師云隱月照開停午天進云如何是偏中正師云
玉盆洗破煤人而進云如何是正中來師云長年無
事下天台進云如何是兼中至師云碌碌交談向鬧
市進云如何是兼中到師云雍雍拜舞丹墀下進云
五位巳蒙師指示和尚家風又若何師便打乃云經
歸藏禪歸海寶幢山下一彩兩賽下水上樹隨人所
愛諸方開底是真金舖我閒底是雜貨舖你若買真
金即與汝真金汝若買雜貨即與汝雜貨倘有個漢
牙似刀山口如血海手握倚天長劍腳踏毘盧頂𩕳
將八十一卷爛葛藤如斬一綟絲一斬一切斷婢視
聲聞奴呼菩薩把善財童子驅出山門之外然後來
與山僧相見山僧向伊道善哉仁者大作佛事既無
其人一聲清磬一聲經遊遍南方百一城雪後始知
松柏操事難方見丈夫心卓拄杖下座。

道舊至上堂山靜如太古日長似小年饑餐渴飲罷
無事只高眠不期童子報道門外有客至直得心慌
腳亂應接不及溪頭水無一滴廚下柴無一片聊移
大方之物作自巳之用松蒼竹翠月白風清伏惟隨
分納些些幸勿嫌少。

時香禪人領眾請上堂問春去冬來古殿門開如何
是龍華境師云玲瓏八面塔蒼鬱千年樟進云曰入
煙村浮萬象胸空今古孰同群如何是境中人師云
眼中童子黑髮際眉毛長進云人境巳蒙師指示金
鱗透網意若何師云莫向死水裏浸殺進云傾湫倒
嶽了也師云嚇殺老僧乃云開爐巳半月爐火逼人
熱朝打與暮敲心手無間歇只圖大地變黃金那管
他頑銅鈍鐵茲因化主請上堂覿面為君重漏洩遂
吹拂子云這點火星拶出來輝煌今古自超越復舉
溈山侍百丈次丈命溈山取火溈撥爐云無丈躬自
深撥見一星火舉起云汝道無這個聻溈由是發悟
呈所悟解丈云此乃暫時岐路耳明日同登山丈問
云將得火來麼溈云將得來丈云在甚處溈以片柴
吹兩吹度與百丈丈云如虫禦木師云駕海撐天固
須大器敲金琢玉必藉良工溈山若不遇百丈頻頻
挑剔怎得一星火照天照地今龍華寺裡英哲森森
不可不照天照地也復以拂子吹兩吹下座。

玉震都院別庵首座暨本山諸禪德請上堂僧問巳
識現前活祖意請師舉似大家知如何是第一玄師
云龍門無宿客道士不成仙進云如何是第二玄師
云翡翠翻荷雨鷺鶿破竹煙進云如何是第三玄師
云花朝花百發月夜月孤圓僧云某甲則不然師云
汝作麼生僧云黃鳥一聲兩聲白雲三片四片師云
只見一邊乃云千年獅子窟獅子常圍繞爪牙雖未
伸個個善咆哮所以門內有君子門外君子至如月
印千江似水投巨器器界忘也則鳧短而不短鶴長
而不長珊瑚枝枝是玉旃檀片片皆香更有一番奇
特事大家林下好商量復舉臨濟遠祖初住院時謂
普化克符云我欲於此建立黃檗宗旨汝二人可成
褫我普化克符珍重下去後普化問云和尚前日道
什麼濟便打後克符又問和尚前日打普化作什麼
濟亦打師云白拈建宗旨無風匝匝之波二老喫痛
棒黃檗枝枝是苦特為頌出長劍倚天透膽寒懸羊
賣狗甚無端鯨鯢自入風波慣擺尾昂頭上釣竿擎
拂子下座。

上堂春一去夏又到秋風乍起寒在後還有能為萬
象主不逐四時凋者麼遂擲下拄杖。

彌陀誕日蓮社志敬諸禪德請上堂問彌陀降誕即
不問未生面目是如何師探身云見麼進云百年三
萬六千日反覆元來是這漢還假修證也無師云不
可草草僧擬議師一喝居士問試借一問得否師云
荅汝了也士云荅後如何師云還聞麼士云不聞師
云粧聾作麼士拜師云將謂汝是個俗漢乃云梅梢
破玉雪夜傳金聞聲悟道見色明心當頭坐斷紆迴
路萬里黃河徹底清於此會去彌陀觸著磕著淨土
不東不西螭殿角雲木千章柏庭前蓮池八德匝匝
金沙布地巍巍樓閣凌空水鳥樹林時時說禪說道
燈籠露柱個個照地照天不須遍歷恒河沙直下巳
登安養國政恁麼時諸上善人俱會一處因齋慶讚
則固是只如諸佛未出世亦無有涅槃慶又慶個什
麼讚又讚個什麼正眼看來大似錦上鋪花添卻一
重光彩何故遊人未到神仙地徒說巫山十二峰。

靈山為松附鳳菜溪曇林同請上堂問教中道清淨
本然云何忽生山河大地師云露進云手裡明珠休
自惜當陽拈出大家看師云交也交也進云洪音聳
耳慈雲布石筍抽條古路奇師云錯錯錯乃云曇林
附鳳客頭角期相齊不向為松過安能到菜溪所以
參須實參悟須實悟往古個中人必行向上路臨濟
喫黃檗三頓棒卻向大愚言下發顛丹霞不受石頭
戒卻來馬祖面前放醜籠也籠他不住喚也喚他不
回只要他飲水知源藏身無地徹骨徹髓滴水滴凍
推也推不出赶也赶不去滴血相承片心相照方不
愧為黃面兒孫瞎驢眼目花簇簇錦簇簇麒麟只有
一隻角擊拂子下座。

諸山長老暨諸禪德請上堂去年聚首報恩寺今日
重來話歲寒一人有慶兆民賴一家有事百家忙忙
又忙個甚麼慶又慶個甚麼拍膝一下云到這裡任
是千手大悲摸索不著摸得著說甚麼見山不是山
見水不是水直得南山起雲北山下雨芻狗吠天明
木人相耳語說道日日日東出夜夜月西沉姑熟潭
流水平滿無塵塔拔地崢嶸高處高平低處低平門
前一片閒田地仍屬他家舊主人只如越格超群則
且置遞代相承又作麼生道良久云獅子林中獅子
吼鳳凰臺上鳳凰遊下座。

諸山禪師偕諸居士請上堂問凡聖二途即不問一
言道盡時如何師云山僧舌頭短進云今古應無墜
分明在目前時如何師云戶外盡青山進云石塔巍
巍原不動千峰圍繞白雲中師云料汝跳不出僧喝
師便打乃云古德云夫取正命食者不得雜食余觀
天下古今不雜食者萬中無一昔僧問睦州云一氣
轉得一大藏教是否州云有甚饆饠䭔子快把將來
此豈不是雜食又普化一日入臨濟院喫生菜濟見
云這漢大似一頭驢化便作驢鳴濟喚直歲云細抹
草料著此豈不是雜食惟有杉山較些子杉山一日
擇蕨次南泉拈起一莖蕨云這個大好供養杉山云
非但這個百味珍饈他亦不顧南泉云箇箇也須嘗
過始得大眾欲識南泉則易欲識杉山則難況人人
從始至終本自飽齁齁地肯向鼎邊嘗臠乎茲者諸
山和尚偕諸居士特到龍華設齋汝諸人還知是醍
醐耶毒藥耶倘不識好惡被他一粒毒殺龍華救汝
不得倘有人云某甲一咬咬啐五須彌一吞吞乾四
大海了也呵呵呵也不可空開大口下座。

佛成道日復白克章二禪德請上堂問受戒巳竟即
不問世尊成道時如何師云一點明星當午現進云
海底龍吟雲雨潤林中虎嘯谷風清今日和尚陞座
有何佛法與人師云與汝道了也進云若不泛舟親
舉棹焉知碧水躍金鱗師云也是困魚止濼乃云十
拱北辰雲收空界世尊睹星釋子圓戒達磨九年神
光三拜甘贄齋僧東坡留帶天之所覆地之所載。

一呈向上之機一一償不了之債不必湧金蓮不須
垂寶蓋萬象漸回春千燈齊散彩寄語馳名逐利人
休笑我祛情割愛下座。

冬至上堂問和磬一聲鳥迎霜千樹花如何是冬來
意師云寒梅未吐三分白化日又添一線長進云熱
時熱殺子湖狗寒時寒殺雪峰象未審溈山水牯牛
還屬寒暑也無師云脫體無依進云如是則某甲隨
他入泥入水去也師云齷齪不少乃云暑往寒來春
復秋夕陽西下水東流可憐一寶乾坤內東擲西拋
不記收休休收得也冰河堪走馬官路斷人行收不
得也枯木倚寒巖三冬無暖氣直得盡十方世界折
膠墮指冷颼颼地惟有龍華一坐具許與他方迥別
天氣不寒不暖晝夜不短不長水滔滔其遠湊木森
森以向榮碧桃三千年一度開花鐵樹八千歲一番
發蕊慈氏老漢常處其中說黃道白梵音清雅令人
樂聞是汝諸人還到這景象也未倘到同得受用其
或未然且看寒灰重發燄峰前石筍又抽條。

謝戒請上堂問欲明向上綱宗須是古規重整如何
是向上綱宗師云舉頭不見天進云秪如諸戒子謝
戒未審如何分付師云覿面不囊藏乃云三聚清淨
戒千佛同囑累好鳥不離群金鱗多逐隊纔進甘露
門便登諸佛位可以自莊嚴可以自尊貴一心如切
如磋異日為祥為瑞君看屋角松蒼庭前竹翠久耐
風霜容光不墜若欲出其類拔其萃須知古鏡不生
塵驪珠原絕纇只如頂戴奉行則固是且道佛位在
甚麼處莫是菩提樹下綠草鋪茵是麼錯莫是光明
殿上青蓮捧足是麼錯莫是山河大地明暗色空至
於一機一境一草一木是麼錯欲得不錯認佛位直
待寶幢峰點頭向汝道去下座。

元旦上堂隔墻鐘鼓響撞醒五更天侍者欣然報舊
年換新年山僧云天地無新舊歲月無新舊山川無
新舊佛法無新舊侍者云此是諸方套語豈不見樹
木有枯榮時節有寒暑秋來燕自歸春入鳥能語山
僧云此亦是諸方套語忽程子峨冠束帶向燈光中
拱手云欲不落套語須是我道得雲淡風輕近午天
傍花隨柳過前川時人不識余心樂將謂偷閒學少
年山僧云先生雖不落套卻不應時及節程子知非
隱身而去敢問現前大眾如何是應時及節一句還
會麼萬仞祥光纏北斗一團和氣奏陽春下座。

居士林符五賽願請上堂佛說一切法為度一切心
我無一切心何用一切法此是從上諸祖開一口吞
卻十方了也若謂處世之人阿誰無心觀山玩水也
是有心抱子弄孫也是有心齊家治國也是有心修
身誠意也是有心至於報一恩酬一願無非有心及
其願酬畢恩報畢心不負人面無慚色如放下千觔
擔子頭頭自在步步安然直得覓心了不可得一事
如是事事如是則與從上諸祖同一眼見同一耳聞
三世如來證明有分十方菩薩讚歎不及且道山僧
讚歎及不及輕裘肥馬客積善理相宜德大宜圖答
心平自不欺嶺梅敷笑臉岸柳密揚眉為話春風好
階蘭又發枝下座。

謝合山首執上堂祖道澆漓久回風根力孤何期諸
兄弟出手樂相扶然諸兄弟不惟頂門眼正肘後符
靈而且年高德備行滿機圓誘引大家直得如盤走
珠如珠走盤同申揖讓之風不守寒巖之草所謂打
鼓弄琵琶相逢兩會家高低齊應和春色滿龍華茲
當萬物咸新圓期伊邇山僧酬謝一句作麼生道歷
然一喝分賓主千古交輝無盡燈下座。

解制良忠堂主偕慧燈禪人請上堂一番雨又一番
晴依舊燈花賽月明布袋解開活潑潑芒鞋拄杖任
縱橫是以昔日安居而門開八字一朝分手而足󲶮
千峰東亦通西亦通腳尖到處起春風頂門眼正及
第心空由來遍界不曾藏逢人若問安居事莫如螃
蟹落鑊湯復舉洞山禪師解夏云諸兄弟東去西去
直須向萬里無寸草處去只如萬里無寸草處作麼
生去石霜聞云出門便是草又大陽云直得不出門
亦草漫漫地師云三尊宿無端向淨白地上拈出一
莖草絆殺多少行腳僧山僧今日路見不平向火爐
頭撥出一星火與他焚卻免致法堂前草深一丈還
有同出一隻手者麼擲拂子下座。

師誕日眾請上堂面目現然迥眾儔本來無喜亦無
憂只因看破浮生夢隨處升沉五六秋諸兄弟似這
般底人還受得大家慶也無大家還慶得他壽也無
既慶亦不得受亦不得則不若人人慶自壽量與佛
齊肩彌勒不我後威音不我前日日是好日年年是
好年臘翠雪庭樹春回桃李天龍華寺裡客同悟未
生前遂顧視左右下座。

上堂有一人日餐萬物不道飽有一人從古至今不
喫一物不道饑這二人阿那個合受人天供養。

中秋上堂松風清山澗冽八月秋何處熱天熱有時
涼人熱無間歇欲間歇回頭須見靈山月這片月也
不圓也不缺亙古亙今照世間不待今宵始皎潔遂
顧視左右云汝等諸人還見麼眾皆罔措師下座一
齊打散。

謝士祥為母祝壽請上堂飲水要知源學道要通理
理通一切真壽量無所比松柏有榮枯海嶽竟深峙
月滿還復虧日升還復止卓拄杖云惟有這片地無
終亦無始萬劫與千生超越於彈指善哉諸善人為
母祈福祉人眷共稱揚諸佛同歡喜佛喜壽必增人
欽行所美安康度歲年含飴戲孫子堂北有彩衣階
前多蘭芷一句玅伽陀身心勤踐履晝夜一百八循
環數不巳春秋去復來悠焉何可紀年年逢此日家
家獻桃李山僧重說偈助揚而巳矣且道父母未生
前一著又如何話會虛空有盡年無盡芥子為籌款
款添下座。

護法李竺西偕諸同門舉請引金粟先和尚法龕云
廿載琢玉烹金十處敲枷打鎖末後有口難開遺得
餘殃及我不及我風從虎兮雲從龍自家舁起自家
寶捏作姑蘇月一輪照破山河千萬朵諸兄弟一齊
至誠扶引。

進塔云昔日阿育王造塔為如來分身今日鄧蔚山
進塔為和尚藏身藏身分身耀古騰今一坏赤土滿
國黃金秪如進塔後又且如何山蒼蒼兮水泱泱先
師之風天地長不用青鳥傳吉壤分明有麝自然香。

* 蘆山通天禪寺語錄

檀樾季蘆余公姪及人居士監院寂霞等請師就通
天寺開爐師上堂拈香祝釐畢云舉一不得舉二放
過一著落在第二二由一有一亦莫守珠浪塔與望
夫塔鬥額不高低分毫東施子效西施子顰眉那有
妍醜就無妍醜無高低處具一隻眼則見堂頭和尚
於方丈內舌頭不動聲震如雷山僧於法空座上搖
唇鼓嘴何曾道著一字然檀越開檀度之門法幢高
輔僧伽練僧祗之行祖印重光直令龍象駢闐人天
輻輳千花獻彩萬象揚眉問者雲興荅者瓶瀉於建
化門庭添卻一場熱鬧則不無若於本來地上仔細
看來翻成笑具今日還有解笑者出來與拄杖子相
見如無拄杖子依舊隨群逐隊去也便下座。

若靜西堂領將官侯登元王沾祺徐恒言等請上堂
僧問世尊出世說法靈山某甲因甚視而不見師云
天外鴈斜飛進云又因甚聽而不聞師云山頭梅正
放進云即今在什麼處度人師打云擉瞎汝眼睛乃
云運籌帷幄者必須精韜略足機謀方能震威於千
里之外衝鋒破陣者必須善縱擒知進退方能奪帥
於三軍之中山僧曾遣一員宿將單刀疋馬直入煙
水百城不貴八面爭橫只貴四方受化庶干戈不動
立致太平今太平象巳見太平歌作麼生唱還有解
唱者不妨出來賡和如或不然山僧獨掌浪鳴去也
山巔巔水漣漣三文鬻斗米萬里息狼煙將軍齊解
甲枕橐日高眠閒尋林下客作賦與談禪野老欣相
告復見羲皇天下座。

醒覺若因復白吳明哲等請上堂居士問世尊四十
九年未嘗說著一字今日搖脣鼓舌是何意旨師云
鈍駑須裝飾進云和尚莫是把火暗中行麼師云神
龍不掛鞍進云如何是無中有師打云是無是有進
云如何是有中無師又打云是有是無進云有無不
住中間不立又且如何師復打士喝師直打退乃云
有問有答糞草堆頭添搕𢶍無問無荅籃裡死蛇莫
打殺有問無荅泥牛海底藏頭角不問而自荅獨腳
仙人吹尺八衝風破浪底聞之突出雲霄尋香逐臭
底聞之未免被蜘蛛絲絆殺烈烈轟轟豁豁達達德
山棒臨濟喝也是將鹹止渴喝一喝。

化主石􃈅領六通禪人請上堂僧問一佛出世千佛
讚揚千佛出世阿誰讚揚師云杲日當空照進云萬
派朝宗歸法海千峰列勢拱蘆山師云寒風撲面來
乃云多子塔前事普天絕漏洩特借所生口徹底為
君說以拂子敲左邊云不是釋迦文敲右邊云亦非
維摩詰不二門豁開穀城山崱屴復舉傳大士云夜
夜抱佛眠朝朝還共起起坐鎮相隨語默同居止欲
識佛去處秪這語聲是大小傳大士迷頭認影抱橋
柱洗澡有甚麼受用處又云空手把鋤頭步行騎水
牛人從橋上過橋流水不流擬將黑豆換卻天下人
眼睛殊不知自巳眼睛巳自換了也是汝諸人還識
伊麼若也不識山僧為伊重干注腳去也橫身宇宙
獨少長安推倒鐵壁扶起銀山驢頭向北馬頭向南
一把柳絲收不得和煙搭在玉闌干下座。

臘八鳳山南山梅峰偕林滋謙等請上堂僧問昔日
萬乘尊榮棄如敝屣六年雪嶺貌若枯柴還是不守
本分還是力量過人師云千古罕聞進云老瞿曇夜
半睹星悟個甚麼師云突出眼睛看進云佛祖位中
留不住堂堂何物受牢籠師云愁殺人僧云何人識
得渠師打退云看破了也乃云愛閒不打龍華鼓策
杖來探得度師業債些須償未了半肩犁杷復何辭
所以皮毛不惜筋骨任勞耕破劫外乾坤翻轉祖翁
田地直得鳳凰展翅寶塔放光孤峰湧月萬派朝宗
秪如感應道交則固是祖翁田地人人還踏著也未
若向諸佛未成道處一踏到底始救得一半倘向明
星出現處薦取豈不落七落八阿剌剌阿剌剌將此
深心奉塵剎下座。

諸山禪師至上堂天寒地寒山凍水凍十里穀城梅
花遍放處其中者無限風光遊其中者十分放曠青
鳥一聲兩聲羅浮似夢非夢動人春色不須多聊折
一枝平奉送或有人云人人各有一枝要和尚底作
麼山僧向伊道豈不聞芭蕉道底遂擲拄杖下座。

歲旦上堂云祥麟瑞鳳兩相親送去迎來沒二人海
底金輪纔湧曉世間萬事又翻新世事既新佛法亦
新發新條行新令風雨調和人物興盛草長平堤花
飛深院耕者尋群讀者結陣相逢相慶笑呵呵匝地
春光賞不盡苟欲賞盡春光須向未動步巳前具一
隻眼還識未動步巳前麼大家同登大殿上拈香祝
聖下座。

上元知浴禪源領鄭開湯大來龔彥容居士等請上
堂僧問動容揚古路不墮悄然機因什麼鏡清道新
年頭有佛法師云鼻孔遼天進云經行及坐臥常在
於其中為什麼明教道新年頭無佛法師云舌頭拖
地進云畢竟道有即是道無即是師云兩頭坐斷進
云一句了然超百億大千無處不陽春師云休來撦
葛藤乃云春氣融和春雲瀲灩祖祖流芳燈燈續焰
世尊拈花示此燈也迦葉微笑續此焰也西天四七
東土二三逞神通顯玅用皆是弄燈影漢臨濟三玄
曹洞五位溈仰九十六圓相雲門三句法眼六義至
於古今諸善知識粧模作樣巧出百端只增一重文
彩耳茲值上元良宵美景將三千大千世界作一燈
棚四大部洲作四棚柱把歷代諸祖古今諸善知識
之燈總掛作一棚任天下男婦緇素觀者觀遊者遊
歌者歌戲者戲畢竟無一人覷見真燈茲現前大眾
要見佛祖真燈麼遂畫○相云亙古亙今明歷歷團
圓桂轂任爭輝下座。

師誕日及人居士請上堂冬有梅有雪春有桃有李
月有缺有圓事有終有始惟本來壽量無缺無圓無
終無始慶不在雪梅亦不在桃李只要眾木成林百
川歸海魚水相投白陽共奏和氣十分道情一味茲
山埜無德可稱無長可恃豈有壽之可慶乎幸逢檀
樾閤府書香遠播德操精修不惟受靈山付囑而且
有性海之遊政恁麼時主道慇懃則固是互相慶讚
又如何話會但願青山長對立大家鼓掌笑春風。

金粟和尚諱日若靜長老掃塔請上堂今朝四月念
七正值先師誕日龍淵主人遠來拜掃六尺七尺秪
此六尺七尺靈山受記亦在這裡人天福報亦在這
裡惟祖翁面目不在內不在外不在中間森森松木
藏春點點峰巒拱翠汝見久矣至於祖翁全機大用
處可更勇追庶得󴌤狒還知祖翁全機大用處麼二
十餘年八閩兩浙吹大法螺擊大法鼓聞者如雷灌
耳歸者如水朝東能事畢備撒手西還若子若孫或
韜光晦用或接物利生星分棋布處處皆是茲現前
諸兄弟一瞻一禮莫不依依戀慕所謂杜鵑啼血滿
花枝惆悵春歸未幾時昔日笙歌今巳矣追思自是
鎖雙眉遂起身合掌云伏惟伏惟。

樓至誕日上堂明珠在掌大士交參寶杵橫空魔軍
遠退童真不壞成佛於星宿劫之初悲願弘深護僧
於四部洲之外直令人人見色明心韓幹馬嘶芳草
渡聞聲悟道戴嵩牛臥綠楊陰會則途中受用不會
則世諦流布會與不會且置聲色未興巳前心在何
處喝云劍去久矣汝方刻舟。

冬至上堂舉僧問雪峰云古澗寒泉時如何峰云瞪
目不見底僧云飲者如何峰云不從口入僧又問趙
州云古澗寒泉時如何州云苦僧云飲者如何州云
死後大慧舉此話云徑山則不然若有問古澗寒泉
時如何向伊道到江扶櫓棹出嶽濟民田飲者如何
清涼肺腑師云有者道雪峰只知引鬼入宅不解點
龍破壁趙州病久諳藥性有種空花抽暗楔之手大
慧將寒潭死水翻作大海波濤甚是奇特若作恁麼
見解滴水也難消殊不知三尊宿各具一隻眼各出
一隻手直得冰河發焰石筍抽條君子道長小人道
消三腳驢兒活卓卓踏斷趙州略彴橋喝一喝。

* 興化西明禪寺語錄

康熙十年仲冬受若海首座請開爐上堂師陞座拈
香此瓣香稟乾坤之秀氣吸日月之光華爇向爐中
端為祝延
今上皇帝聖壽萬安恭願聖恩沾萬國睿算等南山
此瓣香長川時作楫濁世遍為霖爇向爐中奉為本
省闔郡邑文武尊官暨在筵紳衿善信伏願衛法門
而橫擔寶杵修天爵以永佩金魚此瓣香攜隻履巳
久歸望剎竿于倒豎第五回拈出奉為金粟堂上百
癡先大和尚用酬法乳遂歛衣就座首座白槌云法
筵龍象眾當觀第一義僧問燈燈續焰祖祖傳芳如
何是傳芳師云鼻根聞不及進云如何是續焰師云
東家點火西家暗坐進云今日檀那滿座龍象交參
和尚如何指示師云臘月園香三李洪爐雪發千花
進云恁麼則人人共慶太平春也師云千載一時乃
云深幽法窟龍蟒所居松竹交參溪山遠遶度光陰
而隨緣飲啄疏禮節故不雜風塵或依木石或涉園
林一任雲去雲來不問花開花落到這裡說甚麼西
來祖意向上宗猷有人未入門巳一肩擔荷去不惟
千里同風抑可以虛位待之有般漢直待于今拷鐘
伐鼓向山僧口皮邊拾涕唾那堪共語雖然如是事
無一向茲當開堂祝聖之辰不免因時及節與現前
大眾豁開戶牖去遂卓拄杖云還見麼仲冬嚴寒有
煩久立復舉僧問西明琛禪師如何是和尚家風琛
云竹箸瓦碗僧云忽遇上客將何抵待琛云黃齏倉
米飯師云先哲家風雖則平實提持要使七佛芳規
不墮只是待客似太清儉今日若問山僧如何是和
尚家風向伊道岸植黃梅樹田耕白牯牛上客到山
將何相款滿獻西江水圓呈不夜珠且道今西明與
古西明還有甄別也無具眼者辨取首座云諦觀法
王法法王法如是師便下座。

碧淘碧瀾諸禪德為本師祝壽請上堂師云金風乍
扇涼兔當圓人皆慶快白露在天政恁麼時非關明
暗相傾亦不係於春秋易邁蓋為首座海公壽登六
十合山特請山埜直指此壽之源然此壽源不須別
處尋討四山喬木森森萬頃清光皓皓鴈回遠浦蟬
噪幽篁一一七穿八穴一一透頂透底於此廓得徹
去威音彌勒與汝乞壽有分迦葉老師兄達磨臊臭
漢無端將壽源向西頭買貴東頭賣賤山僧不合承
其虛海公亦錯接其響今者將錯就錯以燈然燈直
令燈燈無盡則且置秪如現前祝讚又作麼生話會
良久云溪山有意留今古雲月無私伴寂寥下座。

為霜劍首座至上堂一別三四載再來五六月接人
庭際花下榻爐頭雪不必敘寒暄龍蛇陣久決出匣
龍泉劍臨鋒多帶血不但利吹毛亦可截邠鐵我現
前大眾於折旋俯仰之間可以勤勤照顧切莫犯鋒
傷手向暗地裡咨嗟是誰之咎雖然如是于今休著
磨礱手自有光輝射斗牛下座。

長至上堂問陰陽消長即不問瞻祥佳節事若何師
云捧日雲多瑞進云葭管飛灰待幾時師云迎春梅
未開進云如何是和尚說法處師云汝還聞麼僧擬
議師便打乃云空山寞寞易為風雪所侵爐火烘烘
不若太陽當照一年一度暑一年一度寒當斯時也
群陰剝盡一陽復生巨室高門村夫野叟互相慶賀
林下道人惟見樹梢葉落屋角霜堆衲被蒙頭頻瞌
睡縱教鳥兔頂𩕳催。

常山霜劍首座為師祝壽請上堂問有一人論劫在
途中不離家舍有一人論劫不在家舍也不在途中
敢問和尚阿那個合受人天供養師云卻似山僧進
云秪如首座師不遠千里而來祝壽未審此人亦在
其中否師云莫錯過進云恁麼則千年瑞氣環猊座
萬古壽星映法身師云憑汝念佳章乃云眾僧求受
戒宰官為法來山僧未母難首座先設齋政恁麼時
大似柳為春催發梅因雪占開茶熟逢好友夜深月
上階擊拂子云秪此一片地今古絕纖埃染也染不
得蕩也蕩不得犯也犯不得受也受不得於不得中
撥轉關頭染也染得蕩也蕩得犯也犯得受也受得
所以無盡意菩薩以瓔珞珠供養觀世音菩薩而不
肯受之將一分奉釋迦牟尼佛一分奉多寶佛塔釋
迦多寶悉皆受之今日西明亦皆受之一任觀世音
菩薩鼻孔裡冷笑阿呵呵下座。

元旦上堂乾坤之內宇宙之間一人有慶四海奠安
個個仰沾聖澤人人圖答皇恩凡我比丘得以安身
林下修道山中皆賴帝王之力水土之功雖不能圖
荅抑可以至心嵩祝茲值元正啟祚萬物咸新且清
晨嵩祝一句作麼生道一瓣清香通玉闕萬方丹悃
頌堯天。

龍泉寺白毫庵林明智等祝壽請上堂問托出娘胎
一點圓個中消息不容傳今日儼然臨寶座如何特
地落言詮師云山僧罪過進云還許學人毘盧頂上
行麼師云汝作麼生行僧擬議師便喝僧云一毫頭
上翻身轉十二峰巔任縱橫師連打云跌倒了也乃
云春山青春樹綠春風和春花郁萬象盡回春無私
同嵩祝祝本來壽量無始無終無延無促三世諸佛
亦如是大地群生亦如是山僧拄杖子亦如是祗如
拄杖子有什麼長處得與諸佛同一壽量經云凡所
有相皆是虛妄若見諸相非相即見如來於此會去
喚作如來又是拄杖子喚作拄杖子又是如來於此
不會棒頭有眼明如日要識真金火裡看卓拄杖下
座。

法弟林杜則居士祝壽請上堂問石人撫掌舞婆娑
木女吹笙踏踏歌大眾臨筵齊慶仰娘生鼻孔卻如
何師云端居高四岳進云祗如林居士不辭跋涉到
西明設齋祝讚和尚還有為人處也無師云五車載
不得三藏豈能詮進云有個漢到這裡不向這裡恁
麼和尚如何施設師云逐出山門外進云踢開大冶
翻身去卻笑飲光在佛前師云速退速退乃云高山
流水現前一路風光竹馬筍輿展盡當人玅用玅用
無虧兮不辭陟歷風雲際會兮意氣堪誇不拆驪龍
角也拔猛虎牙師川謁大慧靈雲話玄沙同門出入
夙劫一家到處則為祥為瑞豈惟打鼓弄琵琶黃河
一千年一度清蟠桃三千年一度開花土曠人稀相
逢者少且奉謝一句作麼生道眼底群峰長拱翠潑
天秀麗讓壺華。

心澄印人二上座一明禪德居士方光斗請上堂大
方獨步脫體風流權衡在手縱奪自由衲僧到恁麼
田地方堪披衣據位展截流機拋險崖句打麤羅麓
敲骨取髓祗如提振綱宗則且置因齋慶讚作麼生
道庭前柏樹子翠色染春光復舉金栗先師在百山。

上堂云舉一不得舉二放過一著落在第二密雲
翁擲下拄杖云舉二了也一又作麼生舉將蝦釣
本師老人云舉一了也諸人如何委悉明破則不堪
百山則不然舉一不得舉二放過一著落在第二拈
拄杖卓一卓云且道是一耶是二耶具眼者辨取師
云畫虎畫皮難畫骨知人知面不知心看他祖孫父
子三代老作家向一二裡移星換斗縮尾藏頭畢竟
成何宗旨檢點將來也是字經三寫烏焉成馬可中
有不唧溜兒孫好與一狀領過便下座。

師誕日九座萬善白雲九峰雲峰白泉祝壽請上堂
乃云春光新布暖諸子繞禪關展開禪悅藏彩舞祝
南山慚予方六十蕭蕭兩鬢斑時光如過隙敢負。

家顏榮枯並壽夭與我不相干衲僧須將此事貼在
額頭然後或水邊林下培養聖胎亦得或種田博飯
勤修淨業亦得或和光混俗隨緣接世亦得悟則萬
善同歸不悟則千波競起悟與未悟則且置山僧自
慶一句作麼生道遇水有荷皆作沼逢春種竹立成
林遂以拂子付侍者。

鞔法鼓上堂向上宗風輝騰今古大用現前何人敢
睹剝溈山皮鞔鹽官鼓警覺天人號令佛祖虛堂高
架不獨禾山解打雷音一震直教十處同聞可中承
虛接響者固多就地翻身者亦不少王老師不打鼓
來未為好手高沙彌唱和許伊是個飽參山僧今日
忍俊不禁直與諸人先下一槌去也喝一喝。

圓期退席上堂尼父耳順武公神化山僧向水邊林
下逗到此際耳也不順神也不化何也蓋由衲僧不
求諸聖不重巳靈所以不向錦上鋪花空中釘橛只
嬴得一張口一片舌逢茶便斟遇飯便喫任五十三
別戶分門八十一說黃道黑善財特地來參棒下車
教出血毘盧老人見而喜曰善哉善哉若無此一棒
怎得這公案了徹且了徹後事如何收捲絲綸歸舊
免將蘿薜鎖柴門下座。

上堂縱步松門外沿山人拜掃可憐征戰人身首沒
荒草蓋由不自覺念念隨顛倒睹命而輕生忘卻自
家寶雲門大師云乾坤之內宇宙之間中有一寶祕
在形山拈燈籠向佛殿裡拈山門向燈籠上多少人
謂雲門如珠走盤如盤走珠殊不知巳撒土撒沙今
山門佛殿露柱燈籠一一現前人人皆見惟形山之
寶悟之者稀若也悟去可以周濟饑虛梯航塗炭拈
來掇去受用莫窮汝等諸人還見麼以拂子作圓相
云山僧巳賤賣了也。

黃檗進塔後請上堂問扶桑和尚進塔未免落在圈
󱢁不落圈󱢁請師舉揚師云一點水墨兩處成龍乃
云祖庭久不到到即趣無窮泣露千般草吟風一樣
松白雲飛朵朵紫氣生重重銅頭鐵額漢盡在此山
中政當此際雖謂太和山崩扶桑日墜赫赫之光依
舊照天照地任以虛空為窣堵還掩得瞎驢邊正法
眼藏也無豈不見雪峰存禪師同玄沙行次峰指一
片地云此處可造個無縫塔沙云請師塔樣峰覷上
覷下沙云人天福報則不無靈山受記未夢見在峰
云汝作麼生沙云七尺八尺天下叢林盡謂玄沙有
超師之作殊不知覷上覷下拄地撐天七尺八尺撐
天拄地靈山受記亦無增人天福報亦無減喚作多
寶湧出亦得喚作疏山造就亦得一二三文用不窮
永與禪林作標格靠拄杖下座。

上巳安經薦諸陣亡將士上堂問三軍戰退千峰靖
一將功成萬骨枯即不問祗如屍橫遍野鬼哭連宵
和尚如何超拔師云摑破無明殼喚回不壞身進云
如是則一超直入如來地劍樹刀山盡作灰師云聞
見盡攢眉乃云蘭亭修褉值芳辰清眾傾衷結勝因
大地山河原坦坦魚龍虎兕任翻身身若解翻也虎
兕不戀深山魚龍不沉大海擊拂云這一點靈光輝
騰今古充塞乾坤四相不能拘八風吹不動爭城墮
馬之驚魂棄甲倒戈之逝魄果向此中悟去刀如砍
水箭似穿風無壞無成自由自在直登華藏立見遮
那其或未然全憑諸居士發菩提心啟水月場拔諸
苦輪同歸真際政恁麼時如何展演還會麼當陽伸
出經綸手撥轉如來正法輪下座。

上堂佛淨法身猶名虛空應物現形如水中月世尊
漏逗不少今這裏荒草盈堤桃花遍野風撐麥浪水
繡秧針鷾鴯尋王謝之家鹿豕遊漁樵之路若喚作
應物現形徐六擔板若喚作佛淨法身徐六擔板直
饒向劍刃上翻身冰凌上走馬始有自救分何故聻
奏覬須還汗馬士安邦全仗濟川才下座。

監院誕日請上堂丈夫兒秉心立志割愛辭親徑入
空門久參大事空生滅心了真實義作人天眼目續
佛祖慧命忘人忘我愈久愈昌始有自慶分豈不見
楊岐曾為慈明監院凡有參扣惟以世俗鄙言示之
或云監院異日兒孫遍天下著忙作麼如是者累一
日云某甲親炙座下有年未蒙示誨有失出家之
伏乞垂慈慈明怒云是甚惡知識敢來裨販我似教
逐之岐伸救明掩其口岐大悟云原來臨濟道出當
情其後宗風大播至今兒孫遍地茲監院果如古人
秉心立志果如古人真參實悟楊岐一枝尚有望在
設或弗然一年一度逢斯日須念劬勞天地恩。

上堂問華藏許多世界祗如毘盧未出世時什麼人
主持師挺身云還見麼僧擬議師云漆桶不快乃云
郊野春將盡芳花落又開山房睡忽覺聞道故人來
依俙龐居士彷彿張秀才既是家裏人正好說家裡
話如何是家裡話若於言外承當山僧截舌有分若
也尚存觀聽不妨因風舉棹卓拄杖云即心即佛誰
聖誰凡忙者任忙閒者任閒等閒看破浮生夢是非
與我不相干踏著如來向上路迦葉門前倒剎竿擲
拄杖下座。

上堂問三玄三要即不問四賓主句請師宣師云任
你弄葛藤進云如何是賓中賓師云風雨涉長津進
云如何是主中賓師云下階接遠人進云如何是賓
中主師云入室忘寒暑進云如何是主中主師云口
門吞海宇進云如何是和尚家風師云興刪庭際尊
閒種雪中梅僧禮拜師打云放過不可乃云大道只
在目前要且目前難睹欲識大道真體不離聲色言
語鴉鳴鵲噪柳翠花芳一一呈似諸人了也諸人棗
下承當早巳漆桶不快那堪東卜西卜復舉智積禪
師未得悟時偶入街坊聞人買肉云精底割一塊來
屠人放刀而立云長史長史那一塊不是精底智積
聞之大悟今日借地栽花特為頌出山一重兮水一
重赤身奮躍碧波中迅雷恍惚驚天震不待風雲自
化龍喝一喝。

佛誕上堂參學人須向父母未生前諸佛未出世時
參取始得功超賢聖眼蓋乾坤若向出世時參取則
有佛有眾生有天堂有地獄是非蜂起聲色樅然只
一點惡知見染於胸次任四大海水洗到驢年不得
乾淨雲門云我當時若見便與一棒打殺真謂獅子
窟中獅子吼旃檀林裡旃檀香若有問有佛處不得
住無佛處急走過又作麼生向伊道欲窮千里目更
上一層樓。

上堂雨過溪聲震人歸鳥道斜分明西祖意咫尺賜
天涯會者缽盂添柄不會者拄杖拆牙即心即佛非
心非佛不是心不是佛不是物徒勞終日口吧吧驅
萬別掃千差合眼一跳過流沙喝一喝。

上堂據虎頭把虎尾第一句下明宗旨昨日有人從
冀州來不得京都信報道潮州鱷魚吞卻嘉州石錦
被大顛禪師打一掌變作金翅大鵬躲入金針鼻孔
裡汝等諸人還見麼以拄杖作舞歸方丈。

圓期黃超輪居士薦親請上堂師云無邊剎境自他
不隔於毫端十世古今始終不離於當念四聖六凡
同遊性海三途九橫共處化城五十三差別戶東拄
西撐總在善財腳跟下八十一爛葛藤口勞舌沸依
然黑豆未生芽今日功巳圓果巳滿與昔日鐘未鳴
鼓未響還有優劣也無於此會得賓則始終賓主則
始終主拄杖頭指天芒鞋足下舉來時如雲來去時
如雲去不必摘楊花行行皆伴侶卓拄杖一下復舉
洛浦示眾云孫臏今日收舖去也有卜者出來僧云
請和尚一卜浦云汝家爺死先師舉云孫臏今日收
舖去也有卜者出來孝子云請和尚一卜先師云汝
家爺活師云兩個賣卜先生各具一見致有吉有凶
有生有死山僧當時若見便與鑽破灶紋直得無吉
凶可卜無生死可出本來真父母歷劫不相離無修
亦無證成佛巳多時卓拄杖下座。

用卿林居士五旬請上堂師揮拂子云學道須是
漢著手心頭便判直取無上菩提一切是非莫管
柱不見柱非柱不見柱是非巳去了是非薦取柰
附馬脩山主一人鶴度長空一人龍蟠大海比其知
四十九年之非者豈不高出一頭地哉祗如用卿居
士處是非之內耶是非之外耶據其纔登志學即知
有出世之道立心茹素銳志參方理亂不遷圭角不
露三十餘年如同一日受作家宗匠千磨萬鍊迸出
火星燒盡佛祖爛葛藤直登舊閣閒田地茲者小陽
春暖丈室功成政其五十添籌嘉賓滿座山僧搖脣
鼓舌非為增其聲價蓋欲令人知塵埃之中亦有心
空及第漢異日高踞甕門莫孤負馬簸箕好下座。

西明若海長老七旬遷化值誕日禮懺請上堂七十
年前此日生生本不曾生七十年來此旦死死本不
曾死生本不曾生萬年樹上掛虯藤死本不曾死梧
桐葉落秋風裡政恁麼時誰去誰來奚終奚始大
徒自返新州達摩無端攜隻履任南贍部洲打鼓西
牛賀洲唱歌東勝神洲低頭和南北俱盧洲傾心哀
慕增他一絲毫風光不得若總不與麼直得冷湫湫
地古廟香罏去深山白雪去減他一絲毫風光不得
蓋為長老海公自修自悟不假他力大家扶起無縫
塔千古萬古耀叢林下座。

師七旬上堂春色無延促流光趲歲華梅梢纔破玉
桃李又飛花惟有間田地黑豆未生芽無嗔亦無喜
高枕老煙霞叢社任他鬧浩浩何如同喫趙州茶復
舉僧問洞山价禪師云寒暑到來如何迴避洞云何
不向無寒暑處去僧云如何是無寒暑處洞云寒時
寒殺闍黎熱時熱殺闍黎師云洞山大似百煉精金
無瑕美玉若不遇這僧極力追窮幾乎埋卻至寶山
僧履歷七十度寒暑覓其無寒暑處竟不可得只是
寒添衣暑脫襖秋對黃花春遊芳草曉來無事立門
前笑看東方日出卯下座。

雲峰古珩請上堂大海無波大地無路大富無糧大
道無悟祗這無悟處從上諸祖忘餐廢寢樹立
雪峰三登投子九上洞山汾陽見八十一負善知識
靈雲見桃香巖聞竹如此之造善惡者封不聲歷不
似今時衲子領現成境界喫現成茶飯向無事甲裏
虛度光陰將佛祖爪牙衲僧巴鼻立地埽除不肯參
究仍謂從上諸祖欺誑後昆子細看來與臊臭氣凡
夫奚別此事不論深山鬧市不論群居獨處只要當
人辨鐵石心向荊棘林裡下腳明月簾前轉身門門
通古路處處發生機險崖能返躑始是狻猊兒。

陳照清預修誦經請師上堂僧問昔日龍女獻珠立
地成佛今朝信女請轉法輪意旨如何師云總是靈
山會裏人進云恁麼則普天共慶法王孫也師云滿
目盡青山乃云向上一路千聖不傳尋常之道皆堪
履踐可歎世人終朝照鏡不知眉在眼上一日三餐
不知飯是米佐只顧棄本逐末隨邪逐惡自沉自墮
不覺不知及至髮白面皺悔將奚及誰似道婆陳照
清天性恬和信根猛利早知四大無我百年有盡受
持六字皈向三尊將火宅轉為清涼世界運家珍大
辦淨土資糧如斯舉措令人讚歎不盡雖然如是也
須善自護持從始至終無進無退如八歲龍女早證
菩提與靈山聖眾同承記萌老僧不敢輕於汝等汝
等皆當作佛便下座。

大士誕日寶蓮院主寂慧揩翁照貞陳照堅請上堂
師云塵寰春巳半處處百花開觀音微玅相無去亦
無來於無去來示有去來一月普現一切水於去來
中證無去來一切水月一月攝於此會得不但
山上紫竹林中親見觀音而且於水流風動鵲鳴唏
唏剎剎塵塵無非大士坐寶蓮花入人間世拔諸苦
淪同歸真際今四眾現前還有契悟真證者麼其或
未然山僧特為指歸去也擊拂子云只在此山中雲
深不知處下座。

翁照貞修懺薦親請上堂春風淡蕩百花香偶泛輕
舟過綠楊閱盡村郊老與稚阿誰不放白毫光蓋為
智愚各別以致迷悟不同現前大眾迷又迷個什麼
悟又悟個什麼豈不見古德云作無義事是迷心作
有義事是悟心茲者節婦翁照貞早知幻質匪堅青
春易度皈依三寶圖答四恩念佛不輟六時持素巳
經多載轉血池為蓮池覺世法即佛法如此用心世
亦希有今且修懺薦其考質齋妣李氏同登樂圞特
請山僧舉揚勝事然勝事巳舉揚了也更有父母未
生前超生死截情謂一段大事山僧舌頭短舉揚不
出要其行住坐臥寒暑溫涼不間閒忙自參自究一
朝豁然開悟直令熙寧橋石獅子奮身起舞勉旃勉
旃。

蓮峰禪師語錄卷之四
嗣法門人性深等編

* 小參

孤山晚參云幻住山庵學種田扶犁拽耙度荒年諸
方容我閒林下業債未償驀鼻牽牽得來將謂三月
安居元來九旬利物且道利物與安居是同是別果
向這裏廓開隻眼何佛不成何事不辦秪如為眾竭
力則固是賓主和融一句作麼生道卓拄杖云搘笻
卓立孤山頂無限清風播穀城。

座山立兩序晚參云本色住山不假雕琢宗乘舉揚
有賓有主主伴交參高低互應可中必須氣分相投
神心相照直如雲騰雨致虎嘯風生愈出愈奇盡善
盡美且不辱師命一句作麼生道扶過斷橋水伴歸
明月村遂起身。

報恩安首執小參云佛佛授受祖祖相傳體用不二
事理昭然第一座第二座逢人不可錯舉如來禪祖
師禪好與一狀領過空中書梵宇門外接嘉賓大海
倒傾淨洗黧奴腸胃打開庫藏運出無盡奇珍鹽醬
不須多沙米一齊去不呼而應不令而從非但一期
佛事大觀且亦宗風肅振秪如荷擔重任者是什麼
人阿呵呵一手不獨拍兩手鳴摑摑果是克家兒自
有大人作。

龍華立兩序晚參云單單成兩五五非十佛法無多
也須輔弼冀各負傑出之才展摶天之翼舍已從人
為眾竭力方中有圓權中有實鵲能結巢蜂能釀蜜
汝若忙時我便閒我若坐時汝須立記得古德有言
面赤不如語直。

逸叟和尚至引座云師資相見事如何白雪陽春誰
得和觸著龍池一滴水管教作雨潤娑婆極平坦最
淆訛公案不將重審問何時待得鴨成鵝諸兄弟相
隨來也遂領眾申請。

小參云堂裏坐禪堂外禪坐行住坐臥不離這箇檢
點將來大似古廟精靈行家滯貨有價誰酬有相誰
造水就濕火就燥為話諸禪流光陰莫錯過果然用
力十分自是疑團打破秪如打破後又作麼生不許
夜遊剛把火大家吹滅暗中行遂擔拄杖歸方丈。

柯子尊諸居士請小參云世出世間心無二心道無
二道處處綠楊堪繫馬家家門首透長安蓋由坐井
以致分岐何似烏山諸善信不惟敬重禪宗抑且不
假外求深自砥礪所謂我本無心有所希求今此寶
藏自然而至貴足以安邦富足以敵國不費心力應
用現前諸善信還知寶藏現前麼在眼曰見在耳曰
聞在手執捉在足運奔古往今來人不識茫茫愁殺
釋迦文。

長至安執事小參師云陰極陽復始日添一線長大
家出隻手扶起正法幢一竿西一竿東一任天下人
捉影望風。

鐵眉禪人請小參師舉應庵華禪師云趙州喫茶我
實怕他不是債主便是冤家何故自古齋僧怕夜茶
師云應庵打草驚蛇也是膽小這一盃茶有什麼難
喫處山僧則不然趙州喫茶我實愛他亦鐵
亦可待禪家忽有個漢出來遭和尚因甚麼將他人
物作自巳用向伊道有情來十種無地不生芽。

孝子楊清楊濤請對心素居士靈小參師云一取一
舍一去一來一動一靜總是生死岸頭事就生死中
覓個無生死處須是個人始得心素道長乃人中之
瑞地上之仙以佛祖為師以溪山為舍是非不入理
亂不關在德為德中尊在齒為齒中尊茲者葉落知
秋花開見佛則固是秪如穩坐高堂又如何話會良
久云童容雪髮憑描注須信壺中別有天。

雨巖主人請小參師云六鼇負島逞獰獰歲月久長
變作精卻把虛空打一棒銕牛背上血淋淋一跳驀
然攢入海直至于今沒處尋汝諸人尋得出來拄
杖子相見如無歸堂喫茶去復舉茶陵郁山主騎驢
陷足有省頌云我有驪珠一類久被塵勞羈鎖今朝
塵盡先生照破山河萬朵師云美則美矣悟未悟在
山僧一頌也要諸人檢點我有山庵一座八面無欄
無鎖漠漠雨澆不溼𩖼𩖼風吹不倒匪惟深固幽遠
而且無人能到好個住庵翁終日鬧浩浩喝一喝遂
轉身。

為六觀林居士對靈小參云十載辭家墮五臺雲中
師子吼如雷翻身踢倒無根樹萬里江山去復曰此
是六觀老居士晚年行履處諸人還知麼諸人知處
居士盡知居士知處諸人不知特借拂子略通一線
憶得二十年前居士念生死事大舍功名休文字向
蓮山頂上風雨連床朝夕受深錐痛拶至於山窮水
盡得個轉身一路截斷佛祖葛藤跳出古今窠臼遊
戲名山飽餐風雪倏爾脫落形骸不動步巳到家矣
幕下孫子哀哀還親見汝阿爺面孔麼若也未見為
爾指出豎拂子云秪這是復擊禪床云蒼天蒼天遂
退座。

默山西堂請小參云臥雲深處不朝天盡在寒巖野
水邊渴飲饑餐無別事且隨歲月種荒田所以古人
得意之後三二十年影不出山大似破布褁明珠一
點精光不肯透露至於經行掉臂無不與西來意契
合仰不愧天俯不怍人然後被人推出作個後昆模
範向佛祖行不到處接一箇半箇同炊銕釘飯共煮
木楂羹堪報不報之恩共助無為之化一僧出云和
尚恁麼道也是憐兒不覺醜師云低聲低聲遂轉身
居士請小參云修巳殊無別術只消一念純真務本
終不忘本知恩方解報恩且道誰是報恩者試窣
昔釋迦初行道時千劫學威儀萬劫學細行盡十方
世界無芥子許不是釋迦捨身命處然後降皇宮遠
嬪侍棄山河社稷如拋敝屣登雪嶺伏波旬受麻麥
風霜如飲醍醐及乎夜半睹星悟道云奇哉一切聚
生具有如來智慧德相但以妄想執著不能證得喜
今罪根方淨成佛無疑升忉利天為母說法回皇宮
為父舁櫬此是第一等報恩人也又盧行者初賣柴
於街上聞僧誦經云應無所住而生其心遂有省問
僧云此經從何所得僧云得於黃梅五祖處者即將
母托養千人徑往黃梅參五祖祖問云仁者從何方
來者云從新州來祖云來何所求者云不求餘物但
求作佛祖云獦獠人焉能作佛者云人有南北佛性
豈有分別耶祖知其敏利遣入碓坊後祖因見其偈
曰菩提本無樹明鏡亦非臺本來無一物何處惹塵
埃祖即夜半傳衣令其渡江隱於獵隊將知緣熟往
華林寺聞二僧論風旛不契者云非風旛動仁者心
動印宗法師聞之大驚詰其所以者以實告印宗遂
請剃度受戒仍禮為師開法曹溪為第六祖此是第
二等報恩人也又睦州久參黃檗從得法之後歸家
惟製蒲履以奉母仍時時喚之母云我在這裏何須
呼喚州云母若不應兒即遠去母疑之後有省云兒
喚一聲應一聲聲聲喚出本來人于今不用吾兒喚
月印寒潭徹底清此亦是第二等報恩人也如斯之
類車載斗量不勝盡舉茲現前大眾各自揣摩看果
有少分如古人者非但報恩竟即生生父母亦超入
如來地矣其或未然向下文長付在來日。

除夕小參云賞菊東籬日未賒霜花倏忽散天涯光
陰步步催人老猶有行人未到家秪如諸雲水高流
還有家可到也無豎拂子云向這裏會去直得峭巍
巍空索索寬若太虛閒如野鶴不為白首拘不為青
年縳大家團圞頭飽嚼乾蘿蔔任臘月三十日到來
依舊頭髼鬆耳卓朔家家爆竹喧天處處笙歌沸壚
總不干我等之事趙州云世人被十二時使老僧使
得十二時豈虛語哉倘有人云如今年豐物阜海晏
河清因甚不烹牛分歲向伊道春耕在邇不可犯禁
遂歸方丈。

萬善天懷西堂請小參師云二由一有一亦莫守正
眼豁開雞不鳴丑柳綠花黃春三秋九同喫趙州茶
共飲曹山酒吐盡野狐涎便解獅子吼萬善雖同歸
一物亦不受大眾飽齁齁拍案左邊云蘇州有拍右
邊云常州有。

陳瞳陳睓請薦考醒園居士小參云兔走鳥飛不暫
停百年光景一宵燈人間況似華胥夢甑裡黃粱熟
朱曾以此觀之出入輪迴速如彈指棄遺身命頃在
剎那從前生居望族名列勝流日與琴書作對以木
石為家渾一大夢也杯中傾盡三更月庭際多栽有
品花聲利不干懷兒孫娛遶膝渾一大夢也至於苦
樂逆順生老病死總是一場大夢若以大夢之場轉
作大覺之場以榮華之界視作空華之界則何有身
可遺有命可棄耶無命可棄慧命等金剛之固無身
可遺法身超終始之圜萬法不能拘萬物不能壞該
括百城周羅三界濁世樂邦面目現在豎拂子云還
見麼便起身。

陳明由薦親請小參師云生事死葬當盡常儀以孝
度親須憑玅法使先人登般若之門遊華藏之海直
出苦輪永甦大夢是以孝子明由等秉持五戒奉行
十善圖報親恩便超出常儀了也秪如伊先慈趙氏
般若門作麼生登華藏海作麼生遊以拂子打圓相
云靜夜寒光白散空庭之雪疏林楓葉紅飛二月之
花佛號經聲鐘鳴鼓響向這裡安身立命去三千剎
海不隔毫端五百應真常為伴侶山僧說盡老婆禪
悟來也是閒言語且道如何是真實語遂起身作女
人拜云伏惟尚饗。

冬至小參問群陰剝盡一陽復亨枯幹花開寒冰
發且道無根樹還解開花也無師云一朵兩朵了
進云叫不應山還會發燄否師將香一吹云見麼進
云無陰陽地還有剝復也無師舉足頓地云會麼僧
拂具云爭似這個不變遷師喝僧亦喝師云好個伶
俐漢僧云且喜大眾證明師云不識羞乃云皓月團
團枯泉滴滴一雨少滋千山寒色欄有牛園有麥政
恁麼時昇平之兆可期生動之機叵測不須瑞現五
雲蚤巳陽生一畫豎拂子云秪這一畫蒼頡見之攢
眉鶖子亦難摸索叵耐洞山老古錐白日青天向家
裏作賊既在動用之中因甚麼收拾不得遂顧視左
右云諸人宜急究斯宗莫待當來問彌勒。

洋山良忠公請小參問洋峰頂上嘯月觀星撥草瞻
風只圖見性且道性在什麼處師云扶過斷橋水進
云惟此一事實餘二則非真師云伴歸明月村僧云
畢竟水須朝海去到頭雲定覓山歸師云賺殺一船
人乃云鬱鬱蒼松漪漪綠竹縮尾藏頭孤峰獨宿開
一片畬收幾籮粟暑往寒來千勻萬足總不似抱琴
明月下彈出陽春曲所以道任汝兩肩荷負如來至
恒沙劫不能報佛恩欲報佛恩須是荷擔大法作人
天眼目與佛祖為師山僧三十年前曾中此毒無人
救療直至如今病猶未愈現前大眾還有相救者麼
如無山僧自救去也倚杖作嘔吐勢云啊㖿啊㖿歸
方丈。

小參問選佛場開宇宙寬紅罏撥著火星寒超宗越
格即不問直指當人請師宣師云左搓草繩縳鬼子
進云某甲承當去也師云也是自縳漢乃云入海不
避蛟龍漁人之勇登山不避虎兕樵夫之勇法戰不
顧危亡衲僧之勇此一勇可以焰祖燈可以超生死
輪刀上陣如入無人之境逢佛殺佛逢祖殺祖一朝
奏凱方知功不浪施吾今為汝保任斯事終不虛也
喝一喝。

王明慈薦考妣並諸親眷請小參云山蒼蒼水茫茫
雲收萬里月朗長空天花散彩玉磬敲風一一莊嚴
法界一一透露本光還鄉者不勞轉步到岸者直下
承當如出籠之鶴如脫網之鱗擲天堂地獄於三千
界外任性逍遙於香水海鼓枻而歌曰暑往寒來春
復秋夕陽西下水東流將軍戰馬今何在野草寒花
滿地愁令見者聞者頓瀉熱腸寒毛卓豎正恁麼時
且道是人薦靈耶靈薦人耶擊如意云不是久經行
陣者何能一箭落雙鵰。

小參擔囊負笈為覓知音撥草瞻風秪圖見性即今
諸人性在什麼處若知落處一切淆訛盡皆瓦解冰
消因甚有明與不明只為未曾下死工夫大徹一番
所以觸途成滯山僧今夜特向席上爭光去古德云
識得凳子周匝有餘又云識得凳子天地懸殊又云
識得凳子四稜踏地這三句裏有一句敲金珠玉有
一句斬釘截鐵有一句和泥合水若辨別得卻來方
丈裏通個消息賞汝一個胡餅若一向粟麥不分喫
水也須防噎。

小參沉沉螭殿控漁樵一徑紆迴接石橋煙火叢中
面得壁炎炎六月雪花飄秪如六月因甚有雪花飄
若是個中人冷眼覷破鬧市深山總一道場擇火燒
香無非佛事可以諸緣頓息可以眾善奉行所謂說
得一丈不如行得一尺說得一尺不如行得一寸卓
拄杖云且道這一寸還有人行得麼若行不得總是
立地死漢眾久立師云汝等總行不得且看山僧起
模畫樣去遂歸方丈。

薦許氏小參云樹凋葉落露秋風鏡裡浮華徹底空
無位真人何處去世間有水不朝東所謂處生死流
驪珠獨耀於滄海踞涅槃岸桂輪孤朗於碧天許氏
孺人倘會得置身於閨閣之中覓其生相了不可得
視天地若蘧篨種冰霜為茶飯至四相歸空百年悟
夢覓其死相了不可得淨居樂土隨念即家既無生
相又無死相則生死自度了也山僧拄杖子未離蓮
山早巳證明了也及乎泛孤舟臨堂奧指點個什麼
若未證謂證未悟謂悟本是善因反招惡果拄杖子
功不浪施特指個實證實悟處去畫圓相云掌內明
珠輕托出管教步步躡蓮花。

南林請小參云諸佛未出世各各眼橫鼻直及至出
世後便即腳跟不點地有名不宣有相不禮惟有南
林諸禪人腳跟從來俱點地聞名便宣見相便禮數
聲清磬動林泉一派梵音通天地不但福慧雙修且
亦利人利世有個漢出來道這無意智漢到處不與
人解粘去縛抽釘拔楔秪管順水放舟乘風舉棹山
僧聞之點一杯茶賞他何故竹密不妨流水過山高
豈礙白雲飛復舉僧問雲門如何是諸佛出身處門
云東山水上行雲門老漢果然腳跟不點地圓悟云
天寧則不然若有問如何是諸佛出身處向他道薰
風自南來殿閣生微涼圓悟伸出一隻手脫卻天下
人汗臭󵑀則不無爭奈熨斗煎茶不同銚若問山僧
如何是諸佛出身處向他道孟春猶寒不煩久立。

薦無波禪德請小參云頂天立地迥無依覓道覓禪
沒了期弄到眼光撲落地依然不見兩莖眉卓拄杖
云拄杖頂𩕳通一線石人無口笑嘻嘻到這裏釋迦
老子也須百離碎達磨大師倒退三千里外推倒葛
藤椿平沉涅槃岸說甚麼無雲生嶺上有月落波心
伶俐漢聞著向背地裏咬斷拇指云老老大大青天
白日說鬼話山僧也怪伊不得何故若非其父不生
其子。

鄭大經等請薦雙親小參云生不出死不入銕腳鷺
鶿水上立生如寄死如歸桂輪無處不沉揮敬宇鄭
翁若達此意則似腰纏十萬貫騎鶴上楊州傍花隨
柳遊水玩山無不自得倘若情生智隔想變體殊寒
暑迭遷死生交謝門外巳無回日信路頭空有望鄉
碑山僧承孝子之請特為指歸撥通線路畫⊕相云
直得敬翁不涉路程歸寧穩坐令合門心安意泰輟
喪考妣之哀夫唱婦隨同取涅槃之概彼此之心巳
泯去來之相皆空且燕息高堂一句作麼生道良久
云當陽伸出僧繇手一對鴛鴦畫不成。

薦僧洞如請小參云既著方袍須興大志將生死大
事當為巳任古之悟證者如稻麻竹葦今之塗說者
如稻麻竹葦豈不見大慧杲初參方云古佛放光留
不住鐵牛無腳也須行雖然未踏曹溪路且喜今朝
離火坑汝諸人還出火坑也未如未必須整頓手腳
一番又不見劍門分不捨寸陰遍叩尊宿未甚發明
後於街上聞喝道云侍郎來侍郎來遂大悟云幾年
底事掛胸懷問盡諸方眼不開骨髓皮膚熬粉碎一
聲江上侍即來到此方謂懸崖撒手自肯承當而今
世諦語言綿綿不綴因甚聞而不悟蓋由不將大事
為事甘自陸沉秪如骨髓皮膚巳熬粉碎何處更有
劍門無劍門則無洞如無洞如則無升沉生死更超
拔個什麼敲拂子云洞如洞如切莫忘卻。

明悌薦母請小參云倒插荊釵八八秋樹桑牆下樂
清修一朝截斷紅塵累哭盡蒼天不可留西陽墜東
水流金沙布地任遨遊復舉世尊云諸行無常是生
滅法生滅滅巳寂滅為樂世尊四十九年說黃道黑
至末稍頭秪得依實供通亡靈黃氏若知樂處則無
常生死法與汝不相干所謂百骸潰散心月孤圓無
生無滅極樂現前擊拂子一下。

得和明賢請小參云出匣龍泉光爍爍是魔是佛俱
剷卻本來面目露堂堂少室單傳此一著即此一著
或男或女或僧或俗具十分信根立地承當去匪惟
入林不動草入水不動波浪平龍睡穩雲靜鶴飛高
直得登涅槃之岸渡生死之河阿呵呵會也麼龍華
佛法本無多復舉灌溪問末山尼云如何是末山尼
云不露頂溪云如何是末山主尼云非男女相溪喝
云何不變化去尼云不是神不是鬼變化個什麼溪
遂服膺師云末山大似韓信登壇灌溪何異子卿牧
雪檢點將來總為欺敵者亡當時若是山僧見他道
不是神不是鬼變化個什麼便云正好一棒打殺任
他機如掣電眼似銅鈴也須納款歸降今夜這裏有
為末山尼出氣者麼眾默然師云地曠人稀相逢者
少遂轉身。

小參問世尊說法天雨四花和尚說法有何祥瑞師
云人人鼻孔大頭垂進云有問有答俱落魔境無問
無答如何委悉師便打進云恁麼則把手出長安師
又打云這是什麼所在進云青霄無異路師云退後
退後乃云昨夜有個玉麒麟走入水牯牛隊裏東撞
西撞沒有出路被個蟭螟虫一口吞卻直至如今尋
不得顧視左右云汝諸人還尋得麼如尋不得總與
一棒打殺遂連棒打散。

孝子林人中請對靈小參云大野秋風起吹人及第
歸誰云難再見舉首月揚輝不在彼不在此既無生
寧有死況蕊齋老居士慧性昭昭貞風凜凜不為富
貴所淫不為威武所屈且知有教外別傳西來的意
時與諸方尊宿遊詠山水之間偏正交恭高低酬唱
至啟手足如棄敝屣赴玉樓頃在須臾雖不出人天
圈繢殊不愧大丈夫之所為也然既知有西來的意
而未嘗實證實悟終成途路之樂不得到家山僧今
通個消息與居士到家也遂擊拂子一下。

薦一脈禪德請小參云雲掩青山斷月沉碧海空鶤
鵬何處去大地覓無蹤雖然在淨不忻在濁不厭生
也無餘死也無欠鎮海明珠倚天長劍是甚衲僧閒
家具秪如面目現前又且如何良久云一花一國土
一葉一如來。

薦慧聞慧圓二禪德請小參云沒來由沒來由途路
波吒幾十秋踏得故家田地著他方此界等浮漚迷
也似浮漚悟也似浮漚執持也似浮漚解脫也似浮
漚豎拂子云向這裏會去四大本空五蘊非有二不
可立一不可守李公醉倒街頭帶累張公喫酒喝一
喝復舉僧問巖頭起滅不停時如何頭云是誰起滅
師云這僧投身坑阱巖頭開籠放鶴若問山僧起滅
不停時如何向他道見月非關指歸家罷問程直令
二覺靈知恩有地。

元宵小參遍界難藏覆覿體露堂堂有燈不須掛六
門總放光且林下道人與市廛之輩殊別肯向光影
裡東西馳騁自昧本光耶本光不昧匪但六門放光
至於八萬四千毛孔山河大地草木昆虫無彈指頃
不放光明因甚天上月圓天下人傳月半未明三八
九未免自沉吟舉頭天外看誰是我般人喝一喝。

薦林雪宇居士請小參云真性心地藏非顯亦非密
寬博褁六虛光明超十日不假天地功不假春秋力
皮膚脫落盡惟有一真實既脫落皮膚更將什麼作
真實須向棺材裏瞠出眼睛不落斷常之坑不遊寂
寞之海在三摩地三摩地真實在塵勞中塵勞中真
實其或眼睛未瞠未免石上栽花鏡中覓影以拄杖
敲靈几云雪翁雪翁切莫迷頭認影退座。

冬至小參云秋纔分冬又至易轉四時難留一氣人
用財交金用火試衲僧不用如何若何只要洗面摸
著鼻只如摸著鼻有什麼用處尊為根塵意識之君
先為皮膚骨髓之祖三百六十節腠從此發生八萬
四千毛孔從斯成就枯梢花放南極陽回萬象變遷
獨他依然大頭向下所謂能為萬象主不逐四時凋
汝諸人有摸著者出來與拄杖子相見如無拄杖子
穿卻諸人鼻孔去也卓一卓。

若靜堂主請小參云登山須到頂飲水要尋源若不
尋源雖得一時慶快不知這一滴來從何處若不到
頂優遊於鳥道玄路之中猶不見天地之寬廣及到
頂一番景象自與從前迥別有口言不得有腳抬不
起更說什麼浮雲連海岱平野入青徐直得人境俱
忘虛空粉碎到者裡無進步中正好進步若不進步
便向者裡坐殺所謂百尺竿頭坐底人雖然得入未
為真百尺竿頭高進步十方世界現全身若靜上座
遍參有年行履可風昔日兩登九座茲又特到雲峰
還知進步麼靜一喝師擲拂子云逢人切莫錯舉。

除夕小參云大盡三十日小盡二十九一年三百六
十日誰不出乖並弄醜茫茫弄到末稍頭個事依然
不知有忽知有東村野老夜燒錢家家門前火把子
是汝諸人知有不知有總須照顧眉毛莫被一星火
燎卻新年頭討甚麼面目相見有個漢出來道某甲
眉毛依舊橫在眼上與和尚相見久矣阿呵呵莫道
座山無人好。

為林俊良母進壙小參云飄飄兩鬢白如雲教子有
方德可尊九九竟歸何國土人間天上性長存自性
既存六門和睦增不得一毫四大分離減不得一毫
去歲遊魔宮不為魔著今朝入佛界不為佛求逍遙
樂土出沒神洲中途撞著馬即婦笑道林母陳老婆
卻是我同流政當斯際把手共行則固是高枕青山
事若何一坏赤土生緣盡花鳥多情亦助哀。

久旱小參云青天何事絕淋漓萬里無雲大地悲溪
澗溝渠乾嚗嚗禾娘枯死喚誰醫當斯時必須娑竭
羅起舞四大海倒傾迅雷霹靂陟黑乾坤轉霽月光
風為濃雲暴雨不分晝夜普澤滄桑黃梅浸爛青草
蛙喧眉毛無處曬㫰黑豆就莢生芽白牯黧奴齊拍
掌太平曲調唱家家是汝諸人還知這點滴落處麼
卓拄杖云不及掩耳。

圓期小參僧一喝問云喚作金剛王寶劍得麼師云
錯會不少進云喚作踞地獅子得麼師云重下注腳
進云喚作探竿影草得麼師云且喜沒交涉進云喚
作一喝不作一喝用得麼師云泥裏洗土塊進云四
喝巳蒙師指示覿面全提事如何師便喝僧云也是
釘樁搖櫓師云果然錯會乃云徹骨徹髓底句何人
道得無窮無盡底機信手拈來拈得來且道是黃瓜
是茄子果是個中人說甚麼三月安居九旬守蠟聲
和響順影直形端毘盧釋迦猶是他家小廝子華藏
世界海當甚破草鞋方能看破山僧盡日不顧鐵面
皮弄出閒手腳向虛空藏裏頭出頭沒覓個蟭螟虫
摶風鼓翅畢竟了不可得不但勞而無功亦且弄巧
成拙諸兄弟莫將驢鞍橋認作阿爺下頷向上一路
大有事在。

臘八夜居士廖自遠薦考妣請小參問大家集團圞
共說無生話無生話即不問如何是無生體師云鼻
孔大頭垂進云如何是大事師云頭頂天腳踏地進
云底意巳蒙師指示薦靈一句作麼生道師云萬里
一條銕進云雖然一片舊田地一度嬴來一度新師
云謝汝證明乃云黃面老云奇哉一切眾生具有如
來智慧德相但以執著妄想而不證得何謂執著在
凡為凡情所縳不得徑登淨域在聖為聖量所拘不
得放舍佛梯是也何謂妄想說時似悟對境還迷不
信本原只望成佛是也昔有居士問三祖云請師為
解脫法門祖云阿誰縳汝士云無縳祖云何更求解
脫乎既無縳亦無脫天何高地何闊雪山六載徒苦
辛透網金鱗活潑潑茲者居士廖宏質偕室中吳氏
往西巳久更承如來成道良因薦增品級山僧感孝
子之誠特為指出智慧德相令其實證實悟與黃面
老同一鼻孔出氣去也良久云野色巳無山膈斷天
光直與水相連。

帝釋誕日陳子陵請小參師云我佛如來以慈悲心
開方便門垂手入廛和光混俗應以帝釋梵天身得
度者即現帝釋梵天身而為說法應以比丘居士身
得度者即現比丘居士身而為說法令人人捨惡從
善超凡入聖從微至著從始至終直造三摩地而後
巳嗟今去聖時遙人多懈怠不聞玅道錯墜邪途盜
如來之教作正法之魔廣說異端潛修僻行年久歲
深執迷不悟若是英靈漢子一沾甘露之濡直領慈
雲之覆生生受蔭個個知恩必無竊符假雞之事茲
者陳信士信心堅固道念精純得感我十方龍象降
臨就其因齋慶讚秪如因齋慶讚則固是應時納祐
又作麼生煙霞新捧日歌鼓鬧喧天。

信士陳伯陞誕日請小參僧問道非促延一念萬年
道非促延即不問如何是一念萬年師云梵音喧法
海進云祝壽一句又作麼生師云春色翠南山進云
將此深心謝師慶讚師云禮拜著乃云無明即佛性
重重春色含秦鏡煩惱即菩提浩浩煙波漲虎溪無
佛性無無明古路現前信腳行無菩提無煩惱隨柳
傍花到處好到處好悟須早莫云烏兔尚堪留蹉過
一生空到老所以學道人時刻提撕向物物頭頭識
得本命元辰落處則福不求而自多壽不祝而自永
倘不知落處則業識茫茫無本可據縱饒富貴百年
總是一場幻夢兒孫滿眼無非三界空花豎拄杖云
還識本命元辰麼亙古亙今無向背頂天立地露堂
堂。

檀樾黃應晝象觀薦考劬巖請對靈小參云生從雲
峰來樂就雲峰住本是林下人終歸林下去去去實
不去鶴栖無影樹來來何所來月色射空階檀機劬
巖老居士自是識得無去無來之人不生不滅之體
所以功名不著富貴不求體先賢高隱之風取自巳
清修之樂敬佛重僧舍家為寺此即高出時人一頭
地也昔龐公一家學道至臨終之際干迥相公親臨
問道龐公云但願空諸所有切莫實諸所無遂尒脫
化今檀樾不須請問於人而平生行履與空諸所有
巳相符契可謂一人行到一人說到說到不如行到
行到必須說到行亦到說亦到天上人間無兩個且
道秪一個是什麼人聻良久云金閣玉樓常獨立接
人直上寶蓮臺遂轉身。

除夕小參年來抱病住叢林同喫同屙適有人逗到
人間送臘際寒灰撥盡不知貧秪是思來算去無可
分歲欲倣北禪烹個露地白牛與諸人分歲奈此牛
用力過多兼經深冬窮谷草枯齒脫雖然頭角完全
四體不甚肥壯倘不棄嫌請大家出手烹調庶不今
宵寂寞遂兩手按地云請請眾無語師云如今必須
一回飽足不致盡日求索於人眾又無語師云汝等
若不領取露地白牛變作金毛獅子倒吞汝等去也
以拄杖一時打散。

送通天逸叟和尚進塔風和春巳半處處鷓鴣天遺
骼不須扣靈光本現前呈起靈骨云現前大眾還見
我通天和尚麼二十餘年撥草瞻風向百尺竿頭薦
得這箇圓陀陀光爍爍水澆不溼火燒不著于今托
出庴青山蓮花國裡永盤礡。

西明掛鐘板百丈建叢林古今師表達磨傳心印孫
子冤仇這冤仇若不圖報者非其孫子欲圖報者必
須向這裏捉敗這老禿奴遂擊。

元夜小參市廛燈月皎鼓吹鬧喧天蒼童白叟相馳
逐日上三竿猶未眠我衲僧家也不可違時失候佛
殿裡燈華晃晃柏庭前野色娟娟正好高奏陽春曲
飽餐五味禪曹酒臨風酌趙茶擊石煎任爾倒隨爾
顛雖然是個弄光影漢總不離一片真月汝等還見
真月麼若也依稀彷彿一並與汝道破揮拂子云仰
不高鑽不堅忽不後瞻不前千眼大悲覷不見十五
團圓照滿天。

堂眾請小參問德山小參不荅話藥山小參不點燈
今夜西明燈又點和尚還荅話否師云兩重公案進
云祗如無舌人如何解語師擊拂子云還聞麼僧無
語師云作佛著坐禪猛將事執鞭坐禪圖作佛青天
墜鬼窟不坐禪不作佛花街柳巷耍樂兒也堪授記
於燃燈佛須知此一事明如日黑似漆追覓無從商
量不及達磨西來猶不識雖不識急著力忽朝夾路
相逢一生參學事畢復舉藥山一夜不點燈小參云
我有一句子待特牛生兒即向汝道時有僧出云特
牛巳生兒矣自是和尚不道藥山喚侍者點燈來其
僧抽身入眾師云藥山藏頭露尾這僧藏尾露頭雖
則明投暗合未免令人長吁短歎西明今夜燈燭輝
煌照天照地也不說一句也不說三句汝祗一隊特
牛不解生兒作活只顧屙屎撒尿好與放出溪東溪
西免致污穢清淨伽藍地茲因暮夜且放過一著。

徹空首座請小參師云撥草瞻風期逢明眼匡徒領
眾貴得良材還有恁麼人行恁麼事麼試舉看昔日
臨濟在黃檗裁松次黃檗見云深山中栽許多松作
麼濟云一與山門作景致二與後人作榜樣道了以
钁頭𡎺地三下檗云雖然如是子巳喫吾三十棒了
也濟又𡎺地三下噓一噓檗云吾宗到子大行於世
師云二祖師資一言印證直得亙古亙今宗風顯赫
山僧雖作他家雲仍俯仰捫心能無怍乎慰爾山居
有年道行無疵不望超宗異目但得齊眉共躅幸矣
遂顧左右云山僧恁麼放醜未免笑倒傍觀便退座
請普說參禪須具參禪眼看教須具看教眼宗亦通
教亦通猶如杲日處虛空個中倘有其人不妨出來
喝散大眾何等慶快如無一任山僧弄葛藤去昔世
尊說法時有阿那律尊者只管瞌睡佛呵云咄咄何
好睡螺螄蚌蛤類一睡一千年不識佛名字尊者深
自呵責至七日七夜不睡遂失肉眼立得天眼見三
千大千世界如庵摩羅果尊者可謂剖石得璞抉蚌
逢珠從古至今人多錯會後楊岐遠祖一日攜一籃
螺螄入禪堂云買螺螄買螺螄命眾下語皆不契窟
老宿云某甲有語場岐云汝作麼生道老宿放身便
臥楊岐放下籃子便行師云若不同床睡焉知被裡
穿如此老宿土曠人稀相逢者罕今人若未到老宿
處任終日眼瞠瞠地總是箇瞌睡漢又雲門問陳橾
尚書云如何是教意書云黃卷赤軸門云這個是文
字語言作麼生是教意書云口欲談而辭喪心欲緣
而慮忘雲云口欲談而辭喪為對有言心欲緣而慮
忘為對妄想作麼生是教意書無語門云經中道一
切治生產業皆與實相不相違背且道非非想天今
日有幾人退位書又無語師云棒打石人頭嚗嚗論
實事末後不合白日青天開眼說夢今現前大眾也
須別具一隻眼不可終日被黑豆換卻又石鞏禪師
見馬祖得悟之後只張弓架箭接人一日三平來參
鞏云看箭平展開胸云這個是殺人箭如何是活人
箭鞏扣弓弦三下平禮拜鞏折箭云三十年張弓架
箭只射得半個聖人平後再參大顛舉前話顛云既
是活人箭因甚向弓弦上覓平無語遂折伏後得悟
承嗣大顛師云出齏缸入醋甕三平未是真龍拋弓
折箭石鞏可謂勞而無功矣雖然比今之學者未參
學先圖印證堂頭老漢也不審其有頭腦無頭腦只
管將冬瓜印子印將去以致養子不及父家門一世
衰又趙州諗禪師凡見僧來參便喚喫茶一日有二
僧來參一進門一未進門州俱喚喫茶院主問云進
門者喚他喫茶未進門者因甚亦喚他喫茶州喚院
主主應諾州云喫茶去師云趙州老漢大用現前慣
得其便今有會其意者也請歸堂喫茶不會其意者
也請歸堂喫茶只是不許打溼脣嘴便下座。

對吳禹欽居士靈小參云塵世韶光促須臾四月天
百花將褪落萬景日推遷當人倘向推遷裡悟得千
生不壞萬劫長存底面目雖死猶活若心隨境轉意
為物遷明昧兩岐自埋自棄雖活如死所謂活人路
上有死人無數也禹欽居士生平素心自牧孝行無
虧及至沉痾之際不為病苦所移無慮無思自由自
在預知時至告眾而歸豈非生死海中脫生死漢耶
如來所說說此眾生所修修此山僧所指指此擊拂
子云即此物非他物人間天上不知名三世如來從
此出復擊一拂。

對林母陳孺人靈小參云萱庭春色正芳菲夜雨瀟
瀟灑翠微奼女巳歸霄漢去依然古鏡照人輝以拂
子作圓相云這一面古鏡本自天然不假鋾鑄不但
照人而且照天照地照古照今諸佛向這裡成眾生
向這裡度十方世界向這裡立夢幻空花向這裡結
死生交謝寒暑迭遷總不離這裡于今特與打破直
令光影俱忘不見有天地古今不見有眾生諸佛十
方世界悉皆銷殞夢幻空花掃蹤滅跡正恁麼時新
故陳孺人向何處安身立命良久云蓬島瑤池留不
住七重寶樹日優遊。

為天馬智融禪人小參云高升羽翼脫凡籠生死關
頭力用功天馬一朝騎得著東西馳騁輔城峰城峰
輔起受用莫窮行也天馬住也天馬坐也天馬臥也
天馬有時向天馬吟風笑月有時向天馬補竹雲
有時向天馬送客迎賓有時向天馬牽犁拽耙無端
得意雙騎馬被馬蹄一踢踢倒至今起不得現前大
眾還有相救者麼如無山僧為伊救起去也遂聳身
云還見麼。

對余子玉居士靈小參天下秋將半流空月王西
風吹落葉惆悵故人歸擊拂子云現前清眾向這
識得故人便識得居士子玉四十餘年戒心不變道
念日新見賢思齊聞過必改處市井而埽盡塵緣惜
丹青以作佛事未造古稀寂然長往湖海相知誰不
歎惜者哉但修道之人必須悟得本來面目離見離
聞無名無相描不成畫不就先天地而不生後天地
而不滅一點圓明無向背大千世界等空花。

啟懺居士吳起翰等請小參笙歌遍奏燈乃交
林解袋庵舍安期不是扳條扳例蓋為箇循誘宜十
方聚會千聖揚眉況復干戈寢息風雨及時天心既
巳轉正法不堪離鏡臺勤拂拭寶杵力提持力提持
勝與山僧慶古稀復舉誌公和尚寄語青原思和尚
云何不下山教化眾生一向目視雲霄作麼思云三
世諸佛被我一口吞盡何處更有眾生可度耶師云
今日對境逢緣特為頌出騁馬登山疾似飛拜封不
受掛簑衣若無光武尋知巳誰識子陸坐釣磯。

為闇然監院六旬小參云昔馬大師云自從胡亂後
三十年不少鹽醬茲監院闇然自從鏟草後三十年
不少鹽醬初於座山晨鐘暮鼓運水搬柴費多鹽醬
繼於雲峰攤經對月補衲裁雲費多鹽醬及乎隨住
此山扶涼人大樹開頂門正眼費多鹽醬即此鹽醬
與馬大師鹽醬還有分別也無今者年造六旬山翁
對泉舉揚畢竟如何酬價遂豎起拄杖云喚作拄杖
則觸不喚作拄杖則背全身拄戶與撐門聲名不亞
楊岐會便轉身。

為扶桑隱元和尚進齒髮塔起龕師拈拄杖云付畢
金襴歸去來不遊南嶽與天台將云故國風光別依
舊山門八字開這老漢雖然熟處難忘未免慈悲太
煞末著猶遺照世之毫咬人之齒豈惟似普化之鐸
誠乃同少林之履政當恁麼時提起好放下好潭北
湘南都莫問腳頭腳底總家山遂引。

進塔師捧起瓶云跨海非常木撐天必異材大人行
履處豈是強安排二十餘年建法幢於十二峰頭二
十餘年提祖印於百千里外驅耕奪食罩鳳羅龍播
太白之真風衍楊岐之嫡派名高一代化被萬方此
皆太和老和尚行解相應所致雖然如是猶屬光影
邊事祗如法眼無瑕法身無相敲瓶云這個是相耶
非相耶是法身耶非法身耶於此息影韜光旋機就
位去直得諸天散花無路四眾景仰無門常寂光中
端自在超今超古鎮乾坤遂送進。

諸居士設齋請小參師云昔道宣律師戒行清高法
眼圓明時與天人相見宣問天云世間功德以何為
最天云齋僧為最宣曰何也天曰佛乃巳成之佛世
人悉知皈依供養不足為奇僧初修行道行未純法
眼未明世人發心供養令其心性無雜戒行精專法
眼圓明直至成佛故乃功德為最師云於此信得極
去喚作僧禮佛也得喚作佛禮僧也得喚作居士齋
僧也得喚作居士齋佛也得心佛眾生三無差別若
但住相布施今朝植種子他年樹蓋天便起身。

為杜則林居士對靈小參云過量人作過量事動轉
施為縱橫逆順能令世間人疑殺亦能令世間人愧
殺然上古之世比比皆然在今之世雖不多見亦往
往有之如我同門杜翁林居士一生行履比古人不
甚優劣但所知者罕未免借拄杖子為其饒舌也卓
拄杖云還知麼只這居士當年少之時惟詩畫是耽
以笙歌為樂有時行觴作賦有時馳馬穿楊非傍花
隨柳即遊水玩山及登壯歲遂自知非覺富貴若浮
雲視功名為糟粕打破慳囊潛行美事或重整浮屠
或遍裝寶像或揮金建剎或捨宅延僧誠今時之給
孤長者也纔知生死事大即遍尋師友問道談禪人
見其機鋒敏峻識見高明皆生敬仰適我金粟老人
從江浙入莆時即摳衣往叩朝夕盤桓深入閫奧我
老人見其天資秀拔筆力精雄大事雖未豁然而作
用有過人處故以如意付之仍囑其更自琢磨是以
從此閉門謝客向百尺竿頭高進一步眠不倒床食
無求飽日只焚香煮茗翻閱經書以自適幾欲入山
蓋為世途孔棘而不遂其志不期一旦四大違和即
藥劑不求水漿不飲自知世緣巳盡親書辭世之語
請諸山面別向談笑中吉祥而逝觀其如此操履豈
不高出世人一頭地耶昔維摩示疾佛命諸弟子到
其家問疾各說不二法門維摩惟默然而巳龐公將
終謂于頔相公云但願空諸所有切勿實諸所無遂
枕其膝而化古今這一夥過量人多向塵勞中大作
佛事所謂不出魔界而入佛界踢倒涅槃城優游生
死海無脫無拘隨處自在者也然則拄杖子恁麼饒
舌畢竟與其實際理地還有交涉也無良久云大抵
還他肌骨好不塗脂粉也風流靠拄杖而退。

蓮峰禪師語錄卷之五
嗣法門人性深等編

* 示眾

專使傳衣至師拜受畢提起衣角示眾云雲開月朗
水漲船高昔日大庾嶺頭提掇不起今朝三千里外
特地傳來且道還有優劣也無遂放下衣角云莫怪
渠儂多意氣他家曾謁聖明君。

中元圓期示眾諸方三月安居蓮山無居可安諸方
今日解制蓮山無制可解無制可解而盡日解制無
居可安而長年安居去者隨去住者隨住個個如戲
遊師子人人似脫網金鱗倘悟得如是受用如是解
脫不但此生父母度竟至於多生父母大地怨親悉
巳超拔矣間有一二或報身於水火或償債於刀鎗
總不出毘盧性海當恁麼時擲華藏世界於大千界
外攝大千世界入一毛孔裏直得善財無處參尋諸
大善知識退席有分且道毘盧遮那佛又向什麼處
安身立命戴角披毛人不識負鞍啣鐵滿塵寰。

除夕示眾極目天地間一盤未了局未明一著先徒
勞相馳逐任馳逐忽聞爆竹震驚天六六依然三十
六何似林下窮道人也無榮也無辱竟日嘴嚧都高
唱無聲曲無聲曲既唱個中覓個同拍相應者了不
可得雖然素上座寧可獨掌弄鳴終不移高就低何
故動絃便落官商調白雪陽春何處無。

長至示眾古之天地猶今之天地今之日月即古之
日月寒暑變遷了無休息陰陽消長理合如然擊拂
子云惟此田地千生不動萬劫長存洞山老人掇退
果卓慈明遠祖貼榜堂前大似枯櫱再糝花寒灰重
發焰諸人會麼即此是諸佛之本源即此是衲僧之
慧命今日若承當得去向後也須仔細是事且置因
時及節一句又作麼生道日轉南華添一線五雲柂
出映三台。

示眾問如何是道師云龍蛇混雜凡聖交參進云如
何是道中人師云面面相睹進云如何是人中境師
云門前三疋徑屋角一株松進云人境兩忘時如何
師便打乃云欲知佛性義當觀時節因緣時節若至
其理自彰況向上一路千聖不傳臨濟德山漏逗不
少見僧入門非棒即喝直教個個如獅子兒如白額
虎到處咬人家豬狗滅野狐精魅直須恁麼方不愧
為瞎驢種草何故彼既丈夫我亦爾誰家無路透長
安喝一喝。

寓中除夕示眾光陰四序急相催薄雪凍開幾樹梅
惆悵年窮歲盡際家鄉咫尺不知回蓋緣世路奔馳
似日月循環一樣直到臘月三十日始得一場合煞
更有貪途忘返白首空嗟惟我衲僧又且不然遇緣
即住到處為家所謂有一人常在途中不離家舍有
一人不在家舍不在途中阿那個合受人天供養喝
一喝云不會作客勞煩主人。

元夜示眾衲僧行履不尋常城市山林一戲場本有
光明渾灼灼何須待月照西廂拍膝一下云大眾向
這裏見去猶落二三向未舉之前見得本有光明即
同諸佛光明即見山僧三十年前和塵混俗戴月披
星以荊棘為家與龍蛇作伍及知有此事入一叢林
出一保社忘餐廢寢舍短從長不到山窮水盡而不
巳至鼻孔被穿之後有時把茅蓋頂有時垂手入廛
遇醜女贈他脂粉遇良人脫其汗󳢛不是調高和寡
蓋乎地曠人稀到住此山又是一番光景春鋤一片
畬秋收一籮粟吟風嘯月於鳳凰峰頂點魚化龍於
姑熟潭頭松竹影高雪霜春重茲逢元夜所撦一段
葛藤不出本有光明之外若認作本有光明何異西
廂月色喝一喝云若不喝住幾乎又撦葛藤去也。

示眾云不悟從於不疑小悟從於小疑大悟從於大
疑汝諸人倘曾十分息疑任汝東司頭大宜臭桶邊
小宜左之右之無所不宜若觸境逢緣尚有狐疑莫
學靈雲弄口嘴也道直至如今更不疑。

命婦董宜人送法衣至師捧衣示眾云大眾見麼即
此物非他物功薰曠劫色奪明霞有卷有舒不長不
短不是黃梅密授亦非七佛流傳秪從吳門董老宜
人信心中拈出壯度人天永沾法澤即今山僧酬謝
一句作麼生道老來積善承餘慶多出調羹補袞人
遂展。

除夕示眾云物我如如體遷同不變遷深山忘甲子
古寺近村煙風剪林梢葉人歸雪裏天二三貧毳士
相伴度殘年不分臨濟賓主不辨曹洞正偏不烹露
地牛不唱田家樂大家團圞頭共向無煙火饑餐栗
棘蓬渴飲西江水舉頭觸著伊巖梅纔破蕊。

回山示眾昔日出山去草鞋獰似虎今日歸山來山
門八字開去去實不去風撼空庭樹來來實不來皜
日上蒼階不似百丈再參馬祖豈若豐干遠禮五臺
惟一事最奇哉相見盡是舊時人依舊眉毛眼上栽
大家重聚首坐地燄寒灰莫辜霜雪裏冷淡一枝梅。

* 拈古

「舉世尊初生。」

【拈云世尊出世太平奸賊雲門打殺亂世英雄
盡謂以冤報冤殊不知劍去久矣。】

「舉世尊拈花示眾時惟迦葉尊者破顏微笑。」

【拈云龍行雨致虎嘯風生此事若不是飲光也
大難擔荷山僧今日只拈拄杖若有人微笑劈
頭便打且道與古人是同是別。】

「舉世尊一日陞座文殊白椎云諦觀法王法法王法
如是世尊便下座。」

【拈云世尊陞座特地無端文殊白椎互相鈍置
殊不知未動步巳前落二落三了也何故分明
月在梅梢上看到梅梢早巳遲。】

「舉世尊自恣日文殊三處度夏迦葉白椎擯之而推
不能舉。」

【拈云文殊度夏好手手中呈好手迦葉白椎紅
心心裏中紅心若無世尊證據怎見二大老一
場賣俏雖然如是迦葉也欠一著。】

「舉女子出定。」

【拈云世尊坐賈行商女子賣弄奇貨若無文殊
開價怎得罔明還錢這四大老一時虛張直得
天下人商量不得且道把柄在阿誰手裏打麵
還他州土麥唱歌須是帝鄉人。】

「舉須菩提宴坐諸天雨花提云空中雨花者是何人
天云我是梵天敬重尊者善說般若提云我般若未
嘗說一字天云尊者無說我乃無聞是真說般若。」

【拈云善現抱贓叫屈諸天簸土揚塵簡點將來
各與三十拄杖何故人平不語水平不流。】

「舉文殊問維摩云仁者當說何等是不二法門維摩
默然殊云乃至無有語言文字是菩薩不二法門。」

【拈云維摩運籌帷幄之中決勝千里之外檢點
將來猶欠一著若是越格底人和聲便打不致
遭文殊一杓惡水。】

「舉忠國師無縫塔。」

【拈云國師良久巳破一縫代宗不會補得渾全
耽源起模畫樣則不無欲夢見無縫塔天地懸
殊。】

「舉肅宗命忠國師試驗三藏忠問藏云汝得他心通
耶藏云不敢忠云汝道老僧即今在什麼處藏云和
尚是一國之師何得去西川看競渡(云云)。」

【拈云三藏覓通大似追蹤獵犬國師末著猶如
挂角羚羊雖然藏得頭角未免露出尾巴總被
他捉敗了也且道甚麼處是捉敗處試檢點看。】

「舉鵝湖喫油餈。」

【拈云古德喫油餈有失大人之相庄主來謝證
龜成鱉侍者若是個人便拍掌笑云將謂將謂
元來元來直得這老漢偷心頓息不致諸方傳
流話柄。】

「舉藥山問雲巖聞汝解弄獅子是否巖云是山云弄
得幾出巖云弄得六出山云我亦弄得巖云和尚弄
得幾出山云我弄得一出巖云一即六六即一。」

【拈云入理深談略許雲巖父子越格提持必須
透脫衲僧藥山若是作家待他問師弄得幾出
便與踏倒直教它作箇咬人獅子方不愧為人
天師範。】

「舉王常侍問臨濟云這一堂僧還看經否濟云不看
經王云還習禪否濟云不習禪王云畢竟作個什麼
濟云總教伊成佛作祖去王云金屑雖貴落眼成翳
濟云將謂汝是個俗漢。」

【拈云臨濟柂陷虎之機常侍逞屠龍之作二員
敵手縱奪驚人若是山僧見他恁麼道便與推
出禪堂免見遞相錮鏴。】

「舉雲峰悅聞大愚芝云大家相聚喫莖齏若喚作一
莖齏墮地獄如箭射悅後大悟(云云)。」

【拈云大愚芝因貪一隻金鱗費卻許多鉤餌雲
峰悅從來活潑潑地無端向齏甕裏淹殺雖然
漆桶打破蝦跳何曾出斗。】

「舉南泉斬貓。」

【拈云南泉為眾竭力禍出私門趙州費盡腕頭
力只救得一半且道那一半還有人救得麼。】

「舉雲門問直歲云甚處來歲云刈茅來門云刈得幾
個祖師歲云三百個門云朝打三千暮打八百東家
杓柄長西家杓柄短又作麼生歲無語門便打。」

【拈云雲門費許多伎倆只打個無尾猢猻帶累
三百個祖師出頭不得今向拂子頭上出出沒
沒諸人還見麼若見正好朝打三千暮打八百
若也不見與我刈茅去。】

「舉興化見同參來纔上法堂化便喝參亦喝化又喝
參亦又喝化拈棒參又喝化云看這瞎驢猶作主在
參擬議化直打下法堂。」

【拈云興化按殺活莫邪斬盡龍蛇此僧雖有衝
關破陣之能且無斬將奪旗之勇當時見他拈
棒便攔胸一頓不惟先下手為強抑且踞虎頭
收虎尾。】

「舉西堂百丈南泉同侍馬祖玩月。」

【拈云大小三古錐被馬駒一拶直得手忙腳亂
馬駒雖賞罰分明未免節外生枝何似當時便
歸方丈教伊立地疑去自然知恩有日不致後
代兒孫向光影裏作活計。】

「舉臨濟云大凡演唱宗乘一句中須具三玄門一玄
門須具三要有權有實有照有用汝諸人作麼生會。」

【拈云白拈鋪出一盤棋局為尋格外知音柰乎
不逢敵手致至于今分疏不下當時若遇個漢
便掀倒禪床云莫魔魅人家男女好不惟啐啄
同時抑且有收有放何故家貧生孝子國霸顯
謀臣。】

「舉鹽官云虛空為鼓須彌為椎什麼人打得南泉聞
云王老師不打這破鼓。」

【拈云鹽官拋磚引玉得遇知音南泉止響揚聲
如雷震耳山僧夾路相逢不但與二大老相見
也要今古共聞遂作打鼓勢云諦聽諦聽。】

「舉德山到溈山顧視方丈云有麼有麼溈山不顧德
云無無便出至門首云也不得草草遂具威儀再入
相見纔跨門提起坐具云和尚溈擬取拂子德便喝
拂袖而出(云云)。」

【拈云按佛祖靈符探諸方邪正不無德嶠柰老
漢具頂門隻眼向冷地驗人不妨奇特何似當
時見他取拂便作禮云勘破了也管教溈山瓦
解冰消陣後興兵不得。】

「舉宗演禪師云南泉道十八便解作活計趙州道十
八便解破家蕩產演云南泉趙州也是徐六擔板只
見一邊華藏也無家可破也無活計可作。」

【拈云南泉驅耕夫牛趙州奪饑人食華藏大似
街頭窮乞兒風吹日炙無容身之地殊不知衲
僧也有活計可為也有家業可破豈不見道時
挑野菜和根煮旋折青枝帶葉燒。】

「舉僧問雲門如何是清淨法身門云六不收圓悟云
一不立。」

【拈云雲門知放不知收圓悟知收不知放兩個
老古錐各各道一半若問山僧秪向他道三腳
驢子弄蹄行。】

「舉雪峰見僧禮拜便打僧云某甲未曾問話因何便
打峰又打。」

【拈云雪峰羊頭狗肉太煞賤賣可惜癡人不識
時價致老漢一場失利。】

「舉僧參臨濟云拜即是不拜即是濟便喝僧便拜濟
云這賊僧云賊賊濟云莫道無事好(云云)。」

【拈云龍蛇易辨衲子難瞞人人盡道這僧被臨
濟勘破殊不知白拈被首座捉敗。】

「舉芭蕉示眾如人行次忽遇萬丈深坑背後野火來
逼兩岸是荊棘林礙卻正當與麼時作麼生免得若
免不得墮身死漢。」

【拈云芭蕉恁麼道也是蕭何制律。】

「舉溈山摘茶次謂仰山曰終日只聞子聲不見子形
仰撼茶樹溈云子只得其用不得其體仰云和尚又
如何溈良久仰云和尚只得其體不得其用(云云)。」

【拈云把斷要津須還大溈展露鋒芒獨許仰山
雖然各具隻眼爭柰話作兩橛若是山僧便云
瞎瞎把溈山口掛壁上不致分體分用。】

「舉六祖聞一僧對論風旛祖云風旛非動動自心耳。」

【拈云望空捉影自埋本地風光因邪打正翻成
帶水拖泥若據正令之行祖師也無迴避處。】

「舉夾山問虎頭云目前無法意在目前不是目前法
非耳目而所到頭云今日雖問要且不是山云片月
難明非關天地頭云莫𡱰沸便作掀倒禪床勢(云云)。」

【拈云虎頭逞射日之能穿過鐵限夾山施拔山
之力跨倒烏騅雖然若是臨濟兒孫見掀禪床
便連棒打出不惟席上增光抑見有賓有主。】

「舉乾峰云舉一不得舉二放過一著落在第二雲門
云昨日有人從天台來卻往徑山去乾云典座明日
不得普請。」

【拈云乾峰把斷要津韶陽私通車馬明暗相投
不妨奇特且道明日不得普請又作麼生天共
白雲曉水和明月流。】

「舉凌行婆問浮盃云盡力道不得底句分付阿誰杯
云浮杯無剩語婆云未到浮杯不妨疑著(云云)。」

【拈云明鎗易避暗箭難防眨著眼來劍去久矣
古今謂浮杯被婆兒扭捏一上殊不知浮杯潑
出一杓惡水引得蝦蟆滿地𨁝跳傍僧云和尚
是什麼心行師云逢人切莫錯舉。】

「舉五祖演拈拄杖云者箇不從天台南嶽得亦不在
西天東土且道生在什麼處若知生處同得受用若
也不知遂靠卻下座。」

【拈云演祖放去太危救來太速我則不然若知
生處一任橫拈倒豎若不知明年更有新條在。】

「舉趙州問婆子甚處去婆云倫趙州筍去州云忽遇
趙州時如何婆便掌州休去。」

【拈云趙州平地掘坑陷人不少婆兒若不是久
經行陣蔡州幾被打破雖然若到儂家門下直
教他倒退千里。】

「舉僧到章敬遶敬三匝振錫而立敬云是是其僧又
到南泉亦遶三匝振錫而立泉云不是不是此是風
力所轉終成敗壞僧云章敬道是和尚何道不是泉
云章敬是是汝不是。」

【拈云盡道這僧擔個冬瓜印子被南泉一捏百
雜碎殊不知南泉被這僧一拶直得撒土撒沙。】

「舉大嶽見五祖戒戒云作麼嶽畫一圓相戒云是什
麼嶽云胡餅戒云趁爐灶熱更搭一個嶽擬議戒曳
杖趁出。」

【拈云大嶽獻璞求榮反遭刖足五祖開關破敵
勝在焚牛當時縱有減灶之謀亦未免遭他塗
炭山僧恁麼道也是輔強不扶弱。】

「舉孚上座問晏國師云師兄向甚處去晏云九重城
裏去孚云忽遇三軍圍繞時如何晏云他家自有通
霄路孚云恁麼則離宮失殿去也晏云何處不稱尊。」

【拈云孚上座中途打劫不顧危亡晏國師散宅
拋家謾言作者縱然到處稱尊也是徽宗比狩。】

「舉馬祖送書與徑山欽欽發緘見一圓相即一點卻
封回忠國師聞云欽師猶被馬師惑。」

【拈云馬祖垂鉤千里為釣獰龍欽師雖慣入風
波未免陷他圈繢當時若見其書便與焚卻不
但和贓捉敗且令天下人檢點不得。】

「舉南泉上堂趙州問明頭合暗頭合泉便歸方丈州
云這和尚被我一問直得無言可對首座云莫道和
尚無語好自是上座不會州便掌云此掌合是堂頭
老漢喫。」

【拈云南泉歸方丈聲震如雷趙州道無語心毒
猶蝎若不是首座證據幾乎一場失利秪如劈
面便掌又作麼生劍為不平離寶匣藥因救病
出金瓶。】

「舉黃檗捧缽向南泉位中坐泉見問長老甚年行道
檗云威音王巳前泉云猶是王老師兒孫下去(云云)。」

【拈云黃檗不顧危亡深投坑阱若無南泉一釣
幾向威音王巳前坐殺南泉就窠打劫則不無
若非黃檗撥轉鎗旗未免在兒孫階級下站殺
檢點將來二俱弄險。】

「舉南泉問黃檗定慧等學話。」

【拈云黃檗具減灶之謀南泉失超方之眼只顧
揚鞭策馬不知身陷重圍當時待檗云不敢便
云長老是什麼心行直令黃檗無地藏身。】

「舉五祖演初行腳時舉興化打中間話問圓照本本
云此是臨濟下事須問他家兒孫演又問浮山遠遠
云譬喻三家村裏賣柴漢夯個匾擔向十字街頭問
人中書堂今日商量什麼事演不契。」

【拈云興化嚇鬼瞞神浮山撥油救火不惟血脈
貫通且亦大方獨步圓照老退巳讓人也是病
久諳藥性。】

「舉婆子燒庵。」

【拈云婆子探竿在手擬釣獰龍柰這僧似困魚
止濼怎解興波當時若是個人直教他如貧得
寶頓息偷心檢點將來一場失利。】

「舉趙州因一婆子令人送錢請轉藏經州下禪床遶
一匝云傳語婆轉藏巳竟其人回舉似婆婆云比來
請轉全藏如何只轉半藏。」

【拈云趙州轉藏文巳加點婆子半藏眼裏偏枯
素長老恁麼說話也是逆風舉棹試問諸人如
何轉得全藏去。】

「舉興化謂克賓云汝不久為唱導之師賓云我不入
這保社化云會了不入不會不入賓云總不恁麼化
云克賓法戰不勝罰饡飯一堂仍須出院(云云)。」

【拈云興化恁麼為人太煞落草克賓荷擔得起
也是有力大人諸人還知得力處麼犀因玩月
紋生角象被雷驚花入牙。】

「舉徑山杲云古人道侍者燒香巳成多事大眾問訊
轉見病深恁麼說話大似無病著艾捏目生花育王
則不然侍者燒香不為分外大眾問訊理合如然若
作佛法商量生身墮地獄。」

【拈云全收全放則不無爭柰育王只見一邊何
故燒香問訊若作世諦流布亦墮地獄如箭畢
竟如何展兩手云分身兩處看。】

* (頌古)
「世尊初生。」

【脫殼雞兒毛羽全一聲啼破五更天誰知猶有夜行
客卻把恩情反作冤　驚天動地逞奇才究竟何會
出母胎遍界韓盧皆逐塊雲門大口亦空開。】

「世尊陞座迦葉白椎云世尊說法竟。」

【滿樹花開色正濃東風一掃絕殘香可憐無限遊春
客摘葉尋枝空自忙。】

「世尊拈花迦葉微笑。」

【倒腹傾腸說向君盲龜跛鱉竟何聞巨鰲不避鉤頭
餌萬里滄溟一口吞。】

「外道問佛不問有言不問無言世尊良久。」

【落花鋪滿地明月映西廂啼出杜鵑血佳人暗斷腸。】

「文殊普賢起佛見法見被世尊貶向二鐵圍山。」

【正令當行嚇小兒瞿曇自是暗相欺青山只解磨今
古流水何曾洗是非。】

「世尊救產難。」

【春風開竹戶夜雨滴花心叵耐瞿曇老令人恨轉深。】

「文殊請世尊再轉法輪(云云)。」

【都來擺尾與搖頭半滿偏圓一筆勾秋夜無雲天似
水相將攜手上高樓。】

「金槨示雙趺。」

【長江後浪推前浪世上新人趲舊人四十九年弄不
了猶來作祟魅家親。】

「臨濟三頓棒。」

【三汲浪高起臥龍翻身突出爪牙雄玉樓金殿都推
倒萬里無雲鼓黑風。】

「經云不汝還者非汝而誰。」

【不汝還者非汝誰聲聲杜宇喚人歸殘花無限隨流
去依舊青山映落暉。】

「經云清淨行者不入涅槃破戒比丘不墮地獄。」

【渭北春天樹江東日暮雲一杯清淡酒隨處樂紛紛。】

「經云止止不須說我法妙難思。」

【深閨美女逞風流半掩柴扉半露頭門外奴郎添怨
悵家人呵罵不知羞忽知羞孰同儔家家池內含明
月引得笙歌上小樓。】

「調達謗佛生身墮地獄。」

【礦裏黃金色色真一番煆煉一番新相逢飲罷高歌
去君向瀟湘我向秦。】

「舍利弗逢月上女(云云)。」

【唐虞世路盡英賢隨去隨來共碧天鶖子命根原不
斷一條紅線手中牽。】

「城東老毋不欲見佛以手掩面至於十指悉皆
是佛。」

【同條共住不相知一種風流賽國奇到底還他肌骨
好懶將煙黛畫蛾眉。

老婆氣宇自高強不向他家覓短長無柰東君頻漏
泄枝枝紅杏掛低墻。】

「迦葉云倒卻門前剎竿著。」

【剎竿倒卻事重宣呼應相詶豈足傳急水灘頭撈得
月誰家灶裏火無煙。】

「文殊命善財採藥。」

【潦倒文殊七佛師畫蛇添足太無知若將莖草分生
殺自病渾身尚未醫。】

「世尊滅度(僧求頌)。」

【滅度非滅度當人何契悟金槨示雙趺指天行七步
頭也露尾也露崑崙山頂鷹追兔。】

「六祖風動旛動。」

【隨波逐浪不知羞帶累傍觀強出頭癢處雖然抓得
著渾身泥水動人愁。】

「僧問馬祖離四句絕百非。」

【滿院芳花次第開枝枝紅紫映樓臺狂蜂不領東君
意幾度隨香去復來。】

「初祖面壁。」

【滯貨珍藏不自甘東頭賣賤抑何堪普天盡是粧聾
客九載徒勞話再三。】

「馬祖陞座百丈捲席。」

【太平奸賊平地干戈因風吹火用力不多惹得閒神
野鬼白日暗裏悲號。】

「趙州勘二庵主。」

【兩手摩娑日月一身掌握乾坤幾多春色洛陽放謾
把枯榮物外分。】

「僧問趙州云狗子還有佛性也無州云無。」

【角聲暗地冷相呼愁殺長征幾萬夫欲透大同關捩
子也須肘後有靈符。】

「興化擯克賓。」

【膏粱盈席酒盈樽月下花前醉勸君仁義肯從貧處
斷慇懃相送出柴門。】

「臨濟上堂云有一無位真人常在汝等面門出
入未證據者看看時有僧出問云如何是無位
真人濟下座搊住云速道速道僧擬議濟托開
云無位真人是甚乾屎橛。」

【狡徒開口便虛張日向街頭話短長四顧恐遭人勘
破急拈蕕草換麝香。】

「本師百癡和尚侍金粟師翁次翁問云如何是
佛師荅云破米篩翁頷之。」

【誰家落落古墻傍斜傍株梅飽雪霜倏為春風吹破
蕊暗香無處可遮藏。】

「凌行婆見浮杯。」

【臨鋒誰不逞英雄進退機謀莫可窮縱使波濤翻大
海還他深處臥真龍。】

「臨濟將遷化云汝等不得滅吾正法眼藏三聖
云怎敢滅卻正法眼藏濟云汝作麼生聖便喝
濟云誰知正法眼藏向這瞎驢邊滅卻。」

【造枷容易卸枷難分手途中淚欲彈敵國家資都蕩
盡聞風誰不骨毛寒。】

「靈雲悟桃花玄沙道未徹。」

【窮兒奇遇喜難申糞草堆頭拾得珍無奈五行猶未
願一場富貴落他人　壯士欺強不欺弱黃金贈富
不贈貧擾擾世途何日靖相逢盡是帶刀人。】

「女子出定。」

【雙雙戰馬出轅門劍戟叢中建丕勳破陣衝鋒推猛
烈埋兵誰識老將軍。】

「百丈野狐。」

【左邊鬱壘右神荼一樣桃神兩扇糊多少外邊之遶
漢青天白日暗悲呼莫悲呼打破牢關徹底無。】

「臨濟兩堂下喝。」

【無多佛法許誰參賓主歷然喝喝間個裏撥開泥水
路倚天長劍逼人寒。】

「僧問趙州云如何是趙州州云東門西門南門
北門。」

【東門西門南北門蝸牛角上現乾坤分明指出如弦
直何事空山戀白雲。】

「德山托缽。」

【低首歸來月滿天相逢知巳共連顛雞鳴犬吠沿街
鬧惱亂人間不得眠。】

「首山新婦騎驢阿家牽。」

【新婦騎驢阿家牽家舍路途任倒顛無傍觀撫掌
笑家聲不值半文錢。】

「仰山說夢。」

【白日青天似放憨夢中說夢太無端面門從此遭塗
污直到于今尚未乾。】

「僧問天童密和尚如何是三寶密云一餐胡餅
兩餐粥。」

【大洋海底紅塵起太白峰頭波浪生蕩蕩一條官驛
路古今曾見幾人行。】

「鳥窠吹布毛。」

【拈起布毛信口吹伶俜窮子便知歸不因連累䈁辛
苦一片風光付與誰。】

「僧問令遵云如何是有漏遵云箍篱如何是無
漏遵云木杓(云云)。」

【阿魏無真黃金無假得人一牛還人一馬。】

「臨濟掀德山禪床。」

【海門纔涌千尋浪平地便摧萬仞山豈只魚龍生怖
畏雷轟電掣逼人寒。】

「汾陽十智同真。」

【巍巍坐斷萬重關南北東西絕往還笑殺東村王大
姐殘花斜插滿雲鬟。】

「僧問米湖從上諸聖還達真正理否湖云達(云云)。」

【從上聖賢達正理如何把臂尚迷津潑油救火渾閒
事雪上加霜愁殺人。】

「南泉斬貓。」

【橫按莫耶行正令兩堂雲水盡橫屍猙獰牙爪重伸
出匝匝腥風播四維。】

「婆子燒庵。」

【假粧窈窕探風流爐炭鑊湯得自由枯木枝頭施點
火叢林烈焰熾千秋。】

「百丈再參馬祖。」

【月轉星隨夜正妍虛空變動電交穿一聲霹靂搖山
嶽脫殼烏龜飛上天。】

「南嶽讓因石頭問云不慕諸聖不重巳靈時如
何讓云子問太高生何不向下問頭云寧可永
劫受沉淪不從諸聖求解脫讓便休。」

【金鱗鼓浪向滄洲冷地漁翁試曲鉤謾道羅籠不肯
住還他突出化龍頭。】

「僧問三角總印云如何是三寶印云禾豆麥僧
云不會印云大眾欣然奉持。」

【聽事不真卻更真百千變化釋迦身雖然滋味無多
子未動喉嚨飽殺人。】

「僧問趙州萬法歸一一歸何處州云我在青州
作一領布衫重七觔。」

【七觔󳢛子出青州惱亂春風卒未休天上有星皆拱
北人間無水不東流。】

「法華舉訪瑯琊覺。」

【賓奪主兮主奪賓當鋒敗北更愁人相逢謾道不相
識鬼祟從來魁全親。】

「趙州洗缽盂。」

【喫了教伊洗缽盂天然不用巧工夫世間除卻王維
手誰寫輞川入畫圖。】

「趙州勘破婆子。」

【臺山路上絕岧嶢多少行人被舌搖不是久經行陣
者何能一箭落雙鵰。】

「丹霞問國師侍者。」

【珠回玉轉人皆見惡水澆頭那箇知不是南陽親捉
敗幾乎羅國過鷂兒。】

「國師三喚侍者。」

【鶯啼鵲噪媚風光幾度枝頭和管簧音韻高低誰聽
得許多岐路泣亡羊。】

「大顛打首座。」

【奪肘後符拔眼中屑父子不傳神僊秘訣。】

「南院顒上堂云赤肉團上壁立千仞僧便問赤
肉團上壁立千仞豈不是和尚語院云是僧便
掀倒禪床院云你看這瞎漢亂做僧擬議院便
打趁出院。」

【青天捉賊只憑贓暗架神弓不易防總是貪杯逢醉
客瞇􂾢攜手上高崗。】

「五祖演云釋迦彌勒猶是他奴且道他是阿誰。」

【他是阿誰諸佛不識一線傍通攔腮劈脊。】

「趙州庭前柏樹子。」

【庭前柏樹子千古落人間易會西來意難通趙老關
急似箭峻如山拶著通身都是眼依然白日被他暪。】

「北禪烹牛分歲。」

【生涯誰作罪誰招蹄角納來款款消盡道門哀多引
鬼焉知家富小兒驕。】

「趙州因秀士問佛不違眾生願是否州云是士
云某甲欲求和尚手中杖得否州云君子不奪
人所好士云我不是君子州云我亦不是佛。」

【入水求魚不得魚是龍項下豈無珠一因完璧歸邦
後列國王侯懼相如。】

「廓侍者問德山從上諸聖向什麼處去山云作
麼作麼廓云敕點飛龍馬跛鱉出頭來山休去。」

【街頭接嘴數如麻慣討便宜老作家收拾絲綸歸去
也從教井底跳蝦蟆。】

「高峰落枕子。」

【一聲轟霹靂平地猛翻身舉頭天外看誰是我般人。】

「僧問洞山道本無言如何理論山云十里鼓。」

【胸中藏甲冑舌上起風雷取得樓蘭首渾身帶血回。】

「麻谷參慧忠國師遶禪床三匝振錫而立忠云
汝既如是吾亦如是谷又振錫一下忠叱云這
野狐精出去。」

【投剌逢知巳披襟趁好風杯中任笑罵醉後各西東。】

「德山招手高亭橫趨。」

【追風駿馬迅如雷纔見揚鞭挽不回萬里重雲輕一
突銀山鐵壁盡成灰。】

「汾陽三句。」

【嘉州打大像古今為榜樣一鎚落頂門火星烈霄漢
陜府灌鐵牛千差一併收舉頭天外看孰是我同儔
西河弄獅子氣宇自超群踞地一聲震直教海嶽昏。】

「曹山三種墮。」

【橫身宇宙自風流氣格分明異眾儔秦國不收漢不
管任他呼馬與呼牛。

春林野鳥如簧囀深院芳花似錦飛游子何妨裏
過古今曾見孰忘歸。

獨據巍巍萬乘尊未容經緯探高門禁宮寞寞生青
草誰敢當陽犯聖君。】

「僧問五祖演云如何是臨濟下事演云忤逆聞
雷如何是雲門下事云紅旗閃爍如何是曹洞
下事云馳書不到家如何是溈仰下事云斷碑
橫古路如何是法眼下事云巡人犯夜。」

【忤逆聞雷膽自寒普天匝地黑漫漫男兒未具超方
作鐵眼銅睛也被瞞。

紅旗閃爍萬軍中戰馬嘶時將帥雄胡餅雖然超佛
祖也成飯後擊洪鐘。

千里馳書不到家倚門傍戶事如麻一槌擊碎軒轅
鏡滿地紛紛盡落花。

隱隱斷碑古路橫瞎驢腳下禍重生鶤鵬早巳衝霄
去不向黧奴行處行。

巡人犯夜屈難伸捉賊元來作賊人認著依然還不
是可憐大地盡家珍。

戀窟委蛇未化龍喫泥喫土卒難窮巨靈抬手無多
子劈破華山作幾重。】

「臨濟四人境。」

【奪境不奪人嬌粧倩女錦鋪茵倏然猛火連天燄畫
棟雕梁化作塵。

奪人不奪境玉樓醉客猶未醒江南三月鷓鴣天行
行墜入琉璃井。

人境兩俱奪江山滿目盡塗抹將軍陣裏血漂屍說
甚天高與地闊。

人境俱不奪十字街頭鬧聒聒斗酒擔來賀弄璋同
賞春園花百發。】

「四賓主。」

【賓中賓不蓄錙銖蓋世貧竟日波波門外走泥團拈
弄作家珍。

賓中主掃蕩胡言與漢語家舍路途俱不居草鞋踏
破絕儔侶。

主中賓月明簾外探疏親傍敲正打憑誰力泥水渾
身愁殺人。

主中主正令全提殺佛祖千手大悲沒處摸驪龍折
角向誰訴。】

「十牛頌(和千巖長禪師韻)。」

「尋牛。」

【遍無蹤跡可窮尋幾度驅馳入淺深錯在最初忘管
帶今於岐路費沉吟。】

「見跡。」

【泥雲懸問似無多聞見之中是甚麼惟要主人高著
眼蹄蹄相踩豈非他。】

「見牛。」

【偶向稠叢震一聲磨牙嚼盡萬山青雖然頭角無殊
別任是戴嵩畫不成。】

「得牛。」

【從來得失總山渠恨為狂心未了除貫索于今常在
手他山故國恣安居。】

「牧牛。」

【晨昏水草足延身高臥山中不染塵驀鼻拽回猶費
力三千八百更愁人。】

「騎牛到家。」

【耕犁卸卻望誰家咫尺逍遙過落霞牧笛一聲天地
晚欄無四壁可藏牙。】

「忘牛存人。」

【幾回叉手對青山牛去山空得自閒放下竹鞭隨飲
啄一身落落水雲間。】

「人牛俱忘。」

【無多家業蕩然空破屋蕭蕭八面通極目滄桑無寸
土風前月下絕行蹤。】

「返本還源。」

【水盡山窮亦費功當人本體自盲聾翻身直出乾坤
外夾岸桃花笑日紅。】

「入廛垂手。」

【拖泥帶水去還來鬧匝誑呈驢馬腮明眼衲僧猶不
識知音一見笑顏開。】

「洞山五位。」

「正中偏。」

【嫦娥懷玉兔隱隱漸離雲表裏時相照團團光影分。】

「偏中正。」

【華堂歸白首注意奉晨昏不見阿爺面依依懶出門。】

「兼中至。」

【朝中天子貴林下道人高狹路相逢際交談意氣豪。】

「兼中到。」

【鳳輦回宮後簪纓盡退朝御街人寂寂星斗燦中霄。】

「正中來。」

【御服皆更換素身出九重山河憑獨步不待百王從。】

* 代古

「藥山問僧甚處來僧云湖南來山云洞庭湖水滿也
未僧云未山云許多時雨水因甚未滿僧無語。」

【代云滿即浸倒藥山。】

「僧參趙州謂州曰某甲從長安來橫擔一條拄杖不
曾撥著一人州云自是大德拄杖短僧無對。」

【代一掌云今日放過不得。】

「南泉圓寂陸大夫至院主問大夫何不哭先師陸云
院主道得即哭主無對。」
【代云大夫不可忘卻。】

「雪峰問座主云如是兩字盡是科作麼生是本文主
無對。」
【代叉手云疑殺阿難師兄。】

「有僧問訊南泉叉手而立泉云太俗生僧便合掌泉
云太僧生僧無對。」
【代云老老大大分別不少。】

「龐居士訪大梅常禪師相見便問久嚮大梅未審梅
子熟也未常云熟也你向何處下口士云百雜碎常
云還我核子來士無對。」
【代云待老夫與你屙出。】

「僧問魯祖禪師如何是不言言祖云你口在甚麼處
僧云無口祖云將甚麼喫飯僧無對。」

【代云問取貪嘴阿師。】

「夾山問華林禪師云遠聞和尚念觀音是否林云然
山云騎卻頭時如何林云出頭即從你騎不出頭騎
個甚麼山無對。」
【代云總遭󲶮下。】

「南泉問維那今日普請作甚麼那云拽磨泉云磨從
你拽不得動著中心樹子那無對。」

【代云動也動也。】

「睦州問僧近離甚處僧云江西州云踏破多少草鞋
僧無對。」
【代云從來赤腳走。】

蓮峰禪師語錄卷之六
嗣法門人性深等編

* 入室

典座進師問調和百味即不問離卻木杓道將一句
來座無語師打云未是踢淨瓶漢髻光進師云我見
燈明佛木光瑞如此如何是本光光擬議師一棒光
云爍破和尚面門師又打云遲了八刻知客進師云
父母未生前即不問賓主相見時如何客云好手手
中呈好手師便打云紅心心裏中紅心庫頭進師云
愛惜常住物如護眼中珠如何是眼中珠僧云滿口
道不著師打云擉瞎了也足一進師云牛在山中草
足水足時如何足云孤峰絕頂師云牛出山去東觸
西觸時如何足拂具便行師打云免不得這一鞭若
海進師云師資授受祖祖相傳且道傳個什麼海云
一雨普滋千峰秀色師打云政恁麼時又作麼生海
云一棒當頭落山山盡點頭師云且喜棒有人喫巡
照進師云不許夜行投明須到是如何照云青山原
不動師云未在更道照云白雲任去留師打云是賞
你是罰你照云求師開示師直打退顧侍者云今日
入室有幾箇野干幾箇獅子者擬議師亦打退。

* 勘辨機緣

維那參次師指果云不得動著動著即禍生那拈起
便喫師云貪嘴禪和傍僧云吐不出那云城門失火
師打傍僧云殃及池魚那云某甲今日失利師云果
然果然。

僧問如何是和尚為人處師云牽牛過太虛僧云此
心能有幾人知師云汝亦未知在。

僧伴行次云今日懶師云水牯牛卻健僧云水牯牛
亦懶師云因甚水牯牛亦懶僧云這幾日肚饑師云
大地盡是草因甚不肯喫僧云被和尚礙卻師云可
憐餓殺水牯牛。

師問僧汝無拄杖子我奪卻汝拄杖子時如何僧擬
議師便打僧亂統師與一頓。

僧參師問上座名甚麼僧云古絃師云古絃無音韻
汝試一彈看僧無語師云且坐喫茶。

僧問如何是諸佛出身處師云山門八字開僧無語
師云自埋了也。

僧問和尚出山即不問歸山一句作麼生道師云楖
栗橫擔不顧人直入千峰萬峰去僧云忽遇毒蛇當
路時如何師推退云信步踏殺僧無語。

僧辭云某甲歸家去師云家在甚麼處僧云在者裏
師云既在者裏又歸個什麼僧無語師便掌僧咄師
連掌出。

僧看經次師云離卻文字道將一句來僧云待某甲
再看幾行師云徒勞眼力。

居士問如何是本來面目師舉箸云會麼士云會師
云汝作麼生會士無語師放下云認著依然還不是
居士參師云行也是坐也是腳跟在甚處士云點地
在師云忽遇翻觔斗又如何士罔措師云未點地在
齋次老宿云今日可喫多些師云日日是好日宿微
笑居士云昨日正好著力師云何謂也士云父母未
生前師云喫向何處去士舉箸思之師與一摑。

師問僧汝在九座還有得力處也無僧豎拳師云不
是不是僧云請和尚開示師云禮拜了向汝道僧禮
拜師便踏倒僧罔措。

老宿問人天交接兩得相見且道見個什麼師與鼻
孔一捏云會麼宿云不會師云八十年來空白首。

僧參師云今日有幾人在這裏僧云五人師云阿那
個不在其數僧云拄杖子師云錯認不少一僧云佛
祖位中留不住師遂入方丈。

本源問玅應出世灶產白蓮和尚出世有何祥瑞師
云山青水綠源云也是閒家具師云如何是汝真底
源喝師云也是閒家具。

居士問世界許多闊因甚鐘聲披七條師云馬蹄何
處避殘紅。

師問居士無夢無想主人翁在甚麼處士呈偈云踏
破草鞋無覓處得來原不費工夫倦時長伸兩腳睡
翻身豈藉別人扶師圈之復示偈云子未升我堂何
以入我室勘破主人公一生參學畢畢不畢好奪判
官手裏筆士答云數年隨眾不升堂一偈登廊便入
室得法原來髮裏人何曾機鋒污紙筆師頷之。

僧問百丈未建叢林古聖棲在何所師云深山樹下
進云忽遇狂風吹倒時如何師云灰頭土面進云爭
柰銅頭鐵額何師云拖出死屍去。

僧問譬如有人將指指月只見其月不見其指師云
你見月耶見指耶僧云見指師云你指在甚處僧無
語師豎指僧又無語師掌云莫道見指好。

僧作務師云此一卷經誦得辛苦僧云一字也無師
云汝在者裏作甚麼僧云篩米師云莫道無一字好。

師問僧云曾有上首否僧云有一個師云是住菴是
行腳僧云也不住菴也不行腳師云在什麼處僧云
莫當面蹉過師與一棒。

長修孝廉問弟子要覓個人不到處有麼師云有即
有恐居士行履不得士云末後一句是有是無師掌
云會麼士笑之師云此事須是個人始得承當士云
承當即不得也師云雖然承當不得也要著力士云
有口喫飯用力作麼師云有口且置秪如無口將什
麼喫士無對。

師問居士古人問如何是佛荅云獨木橋其意如何
士云請師代一轉語師云度牛度馬士云秪如獨木
橋如何度得牛馬師云切莫顛倒。

士問萬念方興念從何起師云百花叢裏過一葉不
沾身士云一念未起念從何止師云無處摸索。

問猛虎不食其子因甚蜻蜓自咬尾巴師云求人不
如求巳。

問魚以水為命因甚向水裏死師云口是禍門。

師問僧向上一路千聖不傳如何是不傳底路僧云
險師云錯僧云錯錯師云亂錯作麼僧云明眼人難
瞞師云勘破了也。

師問僧云洗面摸著鼻時如何僧罔措師打云當面
蹉過。

師問僧云饑餐渴飲須有尋常茶飯茶飯俱無將何
抵待僧云金剛圈栗棘蓬師云鯁殺你又問一僧無
對師云餓殺闍黎又問一僧云某甲不喫師云爭柰
饑何僧云從來不饑師云如何是你飽處僧噓一噓
師云典座明日不得普請。

問佛法只是一個道理因甚有明與不明師云秋水
共長天一色進云生如寄死如歸了生脫死時如何
師云頂天立地僧拜云謝師指示某甲承當去也師
云謝三娘秤銀。

居士問壁立萬仞即不問轉身一句請師道師云朝
往西天暮歸東土士佇思師推云還在這裏站腳。

問山河大地悉皆消殞和尚向何處安身立命師便
掌僧無語師云向何處去也僧云師子窟中無異獸
象王行處絕狐蹤師云也是無尾猢猻。

僧參師拈紙問有可用無可用僧云有可用師云作
麼生用僧云符到奉行師云許汝道得僧掩耳師又
拈云有可用無可用僧云雪上加霜師云何不道無
可用僧云從來不落人圈套師云蝦跳不出斗僧揮
案便行師大笑。

* 法語

** 示若海深西堂

佛法如大海轉入轉深而大徹底人要且通身無涓
滴赤灑灑乾嚗嚗始能勘破從上老古錐立地為人
處盡是虛張聲勢赤手殺人見僧入門非棒即喝直
得人人眼中血出雪裏花開更說什麼隔山見煙便
知是火隔墻見角便知是牛正好倒折其拄杖塞斷
其喉嚨方稱衲僧好手也有一種無正因行腳不窮
徹底淵源只顧隨波逐浪將謂宗門實有如是事悲
夫上座既巳登我堂入我室好把閑家具盡底拋卻
將自家十成金剛鑽攤向十字街頭自有良賈酬價。

** 示石藏書記

石藏於玉玉中有石則人皆見之玉藏于石石中之
玉非智者則不能明辨或呼為燕或指為碔而玉人
餽獻反招刖足之辱一旦奇遇良工剖而出之精光
奪目潔澤潤人不但價重連城且亦珍為遞世之寶
詎非其物雖貴亦須遇人始不沉埋於世耶況乎出
世之寶非石能藏非玉可比光超日月價越大千良
匠雕琢不及佛眼窺覷無由若雜在瓦礫瓦礫生光
墜在枯荄枯荄發秀然有如是奇特如是受用焉得
人人而不自剖耶闍黎既巳自剖必知寶作何色可
以呈似座山座山自不壓良為賤也時雪雨飄飄連
旬弗霽倏啟寒窗暘輝正掛于疏梅之上特筆此以
勗石藏記室也。

** 示黃百拙居士

在家學道須以信為先信乃道之源德之毋無信則
不圖成佛不思修德無信則不捨貪嗔癡不持戒定
慧至於諸惡莫作眾善奉行蓋由信始居士既信斯
道視名位危如纍卵隨素分安若泰山寵辱之驚亦
何有於居士哉然而巳躬事要當時時省察無論正
念邪念力與掃卻看看日用之中主人翁在什麼處
朝如是暮如是動如是靜如是年久歲深工夫純熟
則不照自照不覺自覺矣龐居士云日用事無別惟
吾自偶諧頭頭非取舍處處勿張乖朱紫誰為號丘
山絕點埃神通並玅用運水及搬柴所以大悟之人
入林不動草入水不動波折旋俯仰與道相符並書
與居士勤而行之匪惟居安深造而且有逢原消息。

** 示一音侍者

萬法歸一一歸何處觀世音將錢買餬餅放下手原
來是個饅頭古人居於學地啟一問端皆從真疑中
所發而宗師家垂一兩則語撈摝後昆亦與鐵門限
相似除非參透向上關捩子者舉止皆為其所礙一
音禪人既久歷叢林必須過此門限始造一音演唱
處若只向水流風動鵲噪鴉鳴會大似徐六擔板若
向青州七觔󳢛庭前柏樹子會猶是徐六擔板任你
更向諸佛未出世達磨未西來世界未立形名未兆
會去也是箇擔板漢直饒將此三段葛藤拋向大千
之外直得淨裸裸赤灑灑沒可把性命猶在別人手
裏未免眼目定動口裏膠生禪人何以免斯過患試
下一轉語看。

** 示心鏡禪德

本色住山人原無刀斧痕日出而作日入而息鑿井
而飲耕田而食說什麼祖意教意即五千四十八卷
是他家揩卓布一千七百則公案是東壁角禿苕帚
風吹不搖雨灑不濕佛祖到來也須立在下階十聖
三賢無處插腳雖然具此天然氣骨猶未是吾家巨
器正好向大爐冶中受惡辣鉗槌從頭煆煉一旦火
星迸出碓嘴花開始見從前所厭所棄底盡是自家
寶藏無貴賤無餘欠橫拈直用不假外求然後以此
接待諸方以此濟諸貧乏報黃面之深恩了自家之
大事心鏡禪德自脫白以來惟務種田飯影不出
山且亦訓徒足法修德可風書此為贈少當鞭影
日倘向此中翻轉面皮始不負余饒舌耳。

** 示古拙維那

上古之世人崇簡朴抱智若愚施巧若拙木食草衣
以自富巢居穴處而恒安蓋其飫天地之精華固聖
賢之元氣者也趨於今之時道漸微衰情竇日穿狂
瀾不障異端百出大義乖張而元氣泄矣然匪聖賢
復出則不能挽斯風而由斯道也是以從上古錐特
為此事單提向上一著令人深造于閫極耳昔雲峰
悅參大愚芝芝見其儀容表表可觀談吐條條有緒
但未知向上一著特上堂云大家相聚喫莖齏若喚
作一莖齏墮地獄如箭悅聞之茫然不知所以請益
於芝芝云我這裏忍饑不暇何暇與汝說禪乎與我
街坊作化主去悅不敢違命及歸納疏又求指示芝
云佛法不怕爛卻我堂中無人與我作維那去悅雖
領命恨芝不與說破正怏怏間忽聞架上桶𣐝墮地
一聲豁然大悟逕趨方丈芝一見云且喜維那大事
了畢此正迴風之手也古拙維那參侍山僧有年銳
志研窮矢透綱宗今春予有雲間之行而上座仍到
明發省覲不惟為法切且亦道誼深矣更冀其如雲
峰悅亦卒地折嚗地斷一番匪但眉尖添卻十分光
彩而肩上擔子亦無可卸處。

** 示吳輝如居士

高峰妙禪師參雪巖欽有年欽一日問高云日間浩
浩作得主否高云得又云夢中作得主否高云得又
云正睡無夢無想主人翁在什麼處高於此茫然立
心研究後聞枕子落地豁然大悟今居士處於鬧市
之中眼見耳聞無非鄭聲趙色劍樹刀山即高峰大
悟處且置為第二之門從前二處作主是第一要緊
關頭可於此咬定牙關攝住猿馬將世間景象作一
場傀儡觀設或渾身入草去好與驀鼻拽將回不為
色聲所埋不為榮辱所困日久歲深照顧純熟自然
行履與他人迥別舉眸一顧管絃樓花柳巷與光明
藏菩提場何所殊異哉然後更研窮無夢無想主人
翁向何處安立一日漆桶開花山僧遙助汝喜。

** 示古臨上座

拄杖頭一撥便轉猶是回頭轉腦漢腳跟下得路便
行猶是逐浪隨波漢長年不出戶諸佛不知名猶是
避聲躲色漢設或總不恁麼未免業識茫茫無本可
據故此事不在語默上不在知見上不在思惟上不
在一切境上你可放下諸緣立心參究直到向上關
捩重重透脫自然通身是眼別有生涯時時與古人
把手共行鼻孔相拄不但血脈貫通成吾家之種草
且亦智過於師迺法門之英傑也祝祝。

** 與朴菴上座住山

朴菴上座吾莆之名人也少年遍訪知識巳知有宗
門旨趣因海氛日熾脫臼參方余嘗懷之而不知其
何往庚子夏初會于福嚴見其出言吐句與三年前
有異所謂禪和家三日不相見莫作等閒看語不誣
矣未久到華亭參本師於明發仍朝夕過余寮請益
余詰其所得雖向上一著力不甚充然敦敦究明此
一件大事也欲返閩中把茅蓋頂向折腳鐺下挲裙
擗褲不到古人田地而不巳我老人嘉其志有逢人
不出出誰是此際憑君且熟籌之句勗之余見其氣
象過人終非籠中之物乃與首偈以當缽袋子令其
不作洛浦向他家齏甕裏淹殺亦可以倣香嚴於南
陽擲礫處脫穎也偈云從來坐臥在其中家具現前
用不窮好把一枝無孔笛月明吹過海門東。

** 示諸道友

處世修身殊為不易出則非繁華美麗即醜惡艱虞
入則非恩愛團圞即怨憎迫逼多少英烈丈夫被此
瞞卻有欲不被其所瞞無鐵石腸金剛志豈可得耶
然言之易行之難舍醜惡怨憎易舍美麗恩愛難暫
時易長時難有此難易之殊猶在苦海頭出頭沒也
欲直出苦輪永離生死必須興勇猛心發精進力如
將軍出陣駿馬追風不顧危亡單刀直入將癡頑昏
昧魔軍一併斬斷矢參自性彌陀向何處安身本來
善知識是甚形儀積日累月歲久年深忽一聲㘞地
如大地平沉杲日東湧從前美惡愛憎盡皆瓦解冰
消擇火燒香無非現前佛事到此田地山僧未免一
棒賞之若不如斯是自暴棄。

** 示禪人

百丈開田迦葉踏土普化搖鈴禾山打鼓可謂古今
罕聞叢林標準蓮長老雖不與從上諸祖把手共行
要且與時時相見既從上諸祖過去久矣作麼生與
他相見莫是他開田踏土我亦開田踏土他搖鈴打
鼓我亦搖鈴打鼓麼若作如斯解會大似捉影捕風
認指忘月汝須向閒忙動靜之中真實參究參見從
上諸祖面目古之今之了無間隔方不愧爾遠離宗
親剃除鬚髮若不興此決烈之志徒向禪林空過日
逢人也道出家高。

** 與念宗禪德

頌古之作始自汾陽慈明之世盛於雪竇大慧之時
後一代不如一代至於流弊之甚莫過于今也古人
發明大事之後向水邊林下養成頭角方施自家手
眼播弄佛祖機權或拈或頌或抑或揚是皆發揮到
人而所未到發人而所未發不吝餘波以光後世所
以雪竇大慧有百則之奇道震一時名揚千古是皆
波瀾闊大氣宇超群所致非強然也如無盡悟德山
托缽之頌黃龍南悟趙州勘婆子之頌亦是隨機發
作非強然也不似當今二三初學纔入叢林盡謂欲
究明大事立地參尋到一期半期鑽無入頭咬無意
味便無長遠之志攢入葛藤窠弄出汗臭氣竊別人
涕唾作自巳風光不顧自瞞珍為至寶到處逢人即
便拈出真可謂鶻臭當風立也茲因禪德進言不覺
忉怛如此若是過量人必不墮斯覆轍也。

** 示諸居士

豎法幢擊法鼓振法音灑甘露拈出雲門一字關懺
盡殺佛與殺祖懺巳懺竟且佛祖作麼生殺龐老云
護生須是殺殺盡始安居大小龐老愛憎之跡未忘
殺護之機猶在張拙云欲除煩惱重增病趣向真如
亦是邪堪笑二居士同途把手不同歸到此田地方
稱了事凡夫一種平懷泯然自盡也無佛可殺也無
生可護也無福可求也無罪可懺無罪可懺罪若冰
消無福可求福如川至雖然總不似諸上善人當劫
灰之後發希有之心度諸苦輪同歸真際自是頓超
古人一頭地特拈首偈要自信得及曠劫結來勝玅
因共弘悲願運家珍須知三世如來種盡是寰中浩
浩人。

** 示雪疑上座閉關

上座所掩之關者非利名文字之關也非閒散恬退
之關也乃脫死生超佛祖之關也透差別出平實之
關也況諸佛大事遍界難藏即此關目巳枝生節外
矣倘是銅頭鐵額任百匝千重一時粉碎山僧許汝
同出隻手若跼躅逡巡爪牙不敢伸露必須循途守
轍將從上爛葛藤極力咬嚼一朝錯口咬破舌頭方
知滴滴血從口出而法法不從人得也所謂悟後不
疑言句猶謂大病非經勞筋苦骨則不能成鎮州之
大器矣茲上座處於關中除二時茶飯外一切逆順
緣境俱付罔聞則自然安樂作個透關漢子或小不
忍則亂大謀是吾憂也是以特寄數言少助藥石。

** 示髻光禪人

趙州丱髻與師同參南泉泉問云還見瑞像否州云
不見瑞像只見臥如來泉起云汝是有主沙彌無主
沙彌州云有主沙彌泉云如何是汝主州云孟春猶
寒伏惟和尚尊侯萬福泉器之許其入室此少年入
道第一箇樣子也又開聖覺參五祖演有年祖問云
釋迦彌勒猶是他奴且道他是阿誰覺云胡張三黑
李四祖首肯明日再勘覺云昨日答和尚了也祖云
不是不是覺云為甚昨日是今日不是祖云昨日是
今日不是覺於言下大悟後拈香不原所得當下胸
如刀剜竟至不愈此是真參實悟第二箇樣子可為
昧本負心者戒子在座山提挈有年才學雖敏俊於
人而大事殊未洞達譬猶饑者見殘羹餿飯津津不
忍置雖可嘉而亦可慮也倘自知非從腸倒瀉則及
第之消息現前矣苟或不然本是醍醐翻成毒藥今
之叢林中此毒者多所以采斯入道之真方二則為
子明鏡一日照破自家研醜始信吾不汝欺矣。

** 示希悅禪人持法華經

法華者統諸佛降靈之本致也夫本致者乃開佛知
見示佛知見令群生悟佛知見入佛知見世諦語言
資生業等皆與實相不相違背是故僧問古德云如
何是佛答云麻三觔又云如何是佛答云廬陵米什
麼價伶俐漢與麼悟去一句了然超百億奚必從朝
至暮尋文數墨如伶俜之子甘守困窮哉然悟須實
悟若未實悟不妨向沙裏揀金石中剖玉一日努開
正眼穿破牛皮如貧得寶如暗得燈矣豈不見秦國
夫人云終日看經文如逢舊識人勿言頻有礙一舉
一回新此所謂真看經也又法達云誦經三千部曹
溪一句亡未明出世旨寧歇累生狂此所謂真誦經
也豈今之人不若古之人乎堂堂僧相不若閨閣女
流乎蓋為自信不及所以法王大寶不敢擔任汝今
勉諸。

** 復示林漢藻居士

渾身俱是痛誰是不痛者若捉得這漢痛與不痛總
不干他事始知宗門之下棒不虛施如殺人刀如活
人劍不可向死水裏淹殺直須棒下有出身之路向
髑髏上放大光明方有少分酬恩處西來直指指此
靈山成道成此山僧棒棒棒此惟此一事實餘二則
非真凡所瑣屑不足介懷邪正之門須自具眼若問
如何是髑髏上光明痛痛。

** 示海寧禪人

男子漢立身學道必須真參實究直造頭頭合轍步
步相應猶未稱衲僧分上事那堪冊子上漁獵意識
裏愽量抱負聰明自立知見如坐井觀天鑿筒窺豹
病之甚矣今因病來求示故不忍緘口度春問汝四
大本空病從何起雙樹還真佛從何覓仲尼夕死道
從何聞大地盡皆是草藥從何得向這裏討箇消息
然後來我手裏喫棒未為遲也。

** 示希忠禪人

梅花未吐菊圃猶黃偶躡足于蜚山之頂嘯月烹泉
有僧希忠者火裏煨芋影弗下山向前作禮求示余
曰汝生平所作何功所修何德一一舉似山僧是處
與汝證據不是處與汝鏟卻忠曰某少年曾受人指
誨常學坐禪到四大皆空神遊遍界萬境現前天龍
皆至晝夜晦明眼不交睫未知是邪耶正耶余曰西
來祖意如杲日麗天神龍出海不自參取白日無端
向鬼窟裏作活計縱然坐到終年不動與木偶人一
般高推聖境辜負巳靈悉是波旬眷屬耳豈不聞永
嘉云絕學無為閒道人不除妄想不求真無明實性
即佛性幻化空身是法身於此荷擔得則行亦禪住
亦禪語默動靜體安然不須妄想求成佛萬里無雲
萬里天倘將信將疑好把狗子無佛性之話時時咬
嚼刻刻提撕趙州老漢是何面目一日賊身敗露不
惟從前聖境如湯沃雪終日穿衣喫飯運水搬柴無
入而不自得矣忠禮謝而退。

** 僧請益示之

僧問大通智勝佛其義云何師云我非座主焉能論
義僧云豈無方便師云此不具別傳眼目者總依因
緣事跡闡演不惟有負如來大意亦瞎卻將來眼耳
據子所問大通智勝者即無相真身當人之本覺也
無由窺覷不可名模強名曰大通夫通者該括十虛
包羅三界意識根塵精粗表裏無不貫通若有通相
可見即非大通也智勝者不可以智知不可以識識
掃頓漸空有之蹤越見聞覺知之宇佛者清淨本然
不從人得長年家裏坐北斗面南看十劫者十智也
智眼未開為識膜所障謂之劫洞開智眼識海自枯
如日照臨謂之通此智既通與真身同壽即古即今
無終無始坐者如如不動而常在其中也道場者萬
象森羅塵塵剎剎應物現形如水中月古德云盡日
燒香擇火不知身是道場即此謂也佛法不現前者
佛即法也法即佛也法性本自空寂大功不宰正位
不居所謂不現前也文殊普賢起佛見法見被世尊
貶向二鐵圍山非過量人不能達斯田地不得成佛
道者法身無相何聖何凡真佛無為何成何壞譬若
虛空具舍眾象於諸境界無所分別所謂不得成也
無壞無成者在聖不增在凡不減非言可詮非心可
測須是悟徹一番豈不見古人或坐破蒲團因捲簾
之悟或努力擊石出火之悟或悟於聞雞或悟於吹
燭今人不善求玅悟希望成佛高推聖境墮入邪途
而不知也子欲善求玅悟須傚古人用功一日漆桶
開花面目與大通智勝何別僧禮謝而退。

* 讚

** 彌陀佛

「　西竺應身娑婆獨步垂手蓬頭巳敵國富無端撒土撒沙大似賊身敗露惡聲今古掛唇皮滿面慚惶渾不顧」


** 雪山

「　捐身檀特伏波旬兩道眉毛霜雪春三十六宮留不住空遺一缽累天人三齡過了又三齡饑火熬如木石形弄得一場無合煞剛言夜半悟明星」


** 觀音

「　水流風動誰能識鵲噪鴉鳴盡露顏應現豈惟三十二大悲救苦遍人間」


「　洛伽之中磐陀之上箕坐巍巍接人靡量手眼通身兮超於見聞慈悲一種兮不可模樣何須紫竹引清風白雀久依也解唱皎皎秋江月一輪天人何處不瞻仰」


「　蛤蜊說法特度仁君猶蓮出水遍界清芬洛伽留不住魚鳥各超群任超群何所聞如意高揮千嶂雲」


「　稽首菩薩自在何觀潭澄靜夜雪覆長安太虛未廣芥子尤寬閒雲出岫明珠走盤圓通門戶塵塵啟月上青山玉一團」


** 馬郎婦

「　普門應現古如來雙髻平梳滿面埃得意高眠湖海外何須破浪待春雷低頭看孰心灰未到龍門點額回」


「　不向洛伽藏滯貨卻來鬧市逞生涯堪嗟賣盡無人識流落一身知幾家」


** 初祖

「　芥不投針立地忙強分節目賺神光雖然隻履迢迢去今古何嘗出大唐」


** 善財

「　咄哉小孩兒宛有丈夫作打透文殊門廓開彌勒閣腳跟在處兮截斷千差縹渺百城兮天飛一鶴」


** 六祖

「　識義不識字是心不是風鬻薪與踏碓隨處展宗風何必傳衣夜渡呵呵笑倒山翁」


** 準提像

「　清淨本然靡聞靡見妙用圓𠁼千化萬變能武能文能惡能善雄猛慈悲不隔條線福慧一如動靜雙遣面如滿月機猶閃電天人心傾波旬膽顫作諸佛之爺孃開法門之方便幸然現出宰官身頂門有眼須親薦」


** 布袋和尚

「　這個胖漢慣混天真不居內院遍露賊身高提扇子兮直令邪風遠播橫拖布袋兮可中有甚奇珍肚皮內參天荊棘面門上徑尺埃塵花街柳巷無人識笑裏藏刀賺殺人」


** 羅漢圖

「　這隊老臊胡從來好賣弄無一是真實聚頭乾打鬨寸絲不掛兮費卻幾許金針般若無言兮潦倒開眸作夢搔得自家癢處慶快渾身掃得聞塵淨時耳目何用布袋橫拖兮等閑笑破虛空蒙頭枯坐兮未免熱瞞海眾交參龍象兮現前水月一家師子嚬呻兮驚起須彌不動天宮受供嘴未乾猶望百鳥啣花送莫奉送西天東土佛梁棟」


** 十八羅漢讚

*** 豎指
「　心月孤圓不勞直指瞻之仰之白雲萬里」


*** 撥眉
「　剔起眉毛眼睛突出大地山河竟是何物」


*** 入定
「　長年箕踞自困玄關鬼窟打破滿目青山」


*** 擊磬
「　白雪陽春一擊粉碎四海魚龍切莫瞌睡」


*** 降龍
「　倒嶽傾湫乾坤陡黑托出摩尼風雨頓息」


*** 伏虎
「　密運慈機虛張怒目嚮化菸菟無繩自縛」


*** 朝陽
「　𣰦毿布衲補綴難全金針剌罷日麗中天」


*** 對月
「　熟讀琅函東方月亮一句了然口掛壁上」


*** 弄獅
「　未曾絕乳便解咬人況遭教壞牙爪維伸」


*** 扶杖
「　既承渠力得路便行橫拈直拄疑殺後生」


*** 洗耳
「　淨掃聞塵松風謖謖勘破觀音圓通第一」


*** 寫經
「　拾柿裁蕉塗鴉潑墨寫到驢年竟無一畫」


*** 憑几
「　隱几曲肱深觀自在不審人間是何年代」


*** 執卷
「　執持文字徒自勞神一篇閑語分付何人」


*** 托塔
「　重似丘山輕如毛羽一座巍巍掌握寰宇」


*** 負袋
「　團團叉口包括乾坤提起放下笑納風雲」


*** 抱膝
「　不入那伽端然抱足若解轉身任君伸縮」


*** 合掌
「　三界獨尊更禮何物有情無情皆當作佛」


** 雲棲大士

「　貌恍枯柯道高震旦佛祖葛藤一筆勾斷五十餘年撒真珠大地眼睛皆自換分身處處現那伽休云獨坐錢塘畔」


** 曹山慱山湛然萬如四和尚暨黃居士合圖

「　這隊古錐慣撾毒鼓佛世之鸞宗門之虎不是文殊問疾於維摩亦非龐公問道於馬祖賓主交參言不聞君臣回互面相睹去來現在盡其中東土一花開葉五洞上家風付與誰近得慱山高接武龍池汲浪活滔滔達磨口門猶未補莫謂僧繇畫不成萬松林下鎮千古」


** 座山獅林和尚

「　力擔重擔傑立叢林丈夫之膽赤子之心滅瞎驢眼
脫太白針見佛便殺逢虎便擒簸土揚塵十有載座山頂上龍高吟竊卻文錢買履去高山流水不知音」


** 金粟百老和尚

「　纔離漳南便承祖印振臨濟宗新金粟令拈起破米篩隨處設坑阱奪食與驅耕風雷未足迅海嶽掀翻二十年返躑師兄皆受命模樣若教畫得成直待瞎驢成佛竟」


** 蓮山超有公寶峰禪宿及諸上人像

「　稽首我祖濁世導師重光蓮灶廓振清規剖寶峰寶發金山枝五侯結膝萬象揚眉諸相非相徒費王維百年三萬六千日箇裏也須著眼窺」


** 月川禪師像

「　齒登四皓貌若蒼童規模遠大表裏融通吮金栗乳折鼓山兮龍蛇翻筆下山水富胸中身外無長物逍遙播祖風老更入廛垂手還我法弟川公」


** 十華黃司理像

「　謂翁是佛鬚眉滿面謂翁是僊未拋邪劍謂是靖節先生五柳無栽謂是和靖居士梅花未種袍笏不欣溪山長眷格外之操可仰可扳形中之寶誰稱誰羡羡不羡憑藉筆尖通一線」


** 心月藏主像

「　心月孤圓光吞萬象萬象現前鼻孔遼天與夫二三老漢對談何事盡其五千餘卷了不能詮白雲淡泞兮從容出沒丹崖壁立兮孰可比肩正法于今皆掃地謾將賤賣作真傳」


** 惺寂禪德像

「　這個阿師言而不言住而不住大地是家欲從何去杖頭杖底兮撥動清風師子戲遊兮不求伴侶老成若再見諸方八十趙州即是你」


** 象龍柯居士像

「　怪石巖巖奇花簇簇一榻高閒四維清樂山中之僊雲外之鶴隱宰官身現長者作唾令自乾攪亦不濁遺書子孫施德耕牧甲子從頭數到周烏山轉作無生國」


** 龍泉院尼淨白合門出世圖(念爾公求)

「　立拋閨閣振龍泉度盡家親脫世緣不媿龐家成四果巳超孟母訓三遷眉班露出末山頂脈遠正承愛道傳匪但姑亦賢女亦賢且有鸞膠續彈絃蒲團下竹杖邊盡是空王未語前山巔巔水漣漣樹數株經數篇須彌為筆寫難全分付爾公高著眼滿盤托出老婆禪」


** 雪癡禪德小影

「　當年借路過烏衣閩漢山川更險巇夢境一場陟歷盡春風花發故園枝爛熳花飛春復秋堂堂晏坐息馳求等閒坐得蒲團破慶快溈山水牯牛」


** 座山智鏡禪德

「　不耽世味自童真壯歲侍師遍問津兩處招提同掌握蒼蒼鬚鬢巳如銀面目未生兮何所名邈佛心無相兮不可疏親蒲團坐破知何日智鏡常明夢不侵」


** 止言居士小影

「　咄這年少超超卓卓曰佛曰禪不耕不讀脫先進遺風恃文章滿腹為竊渡蘆之贓翻投面壁之殼一身無處不風流何事荷擔多絡索若遇法王正令行撥轉杖頭與一摑線路傍通知不知毫端變化君頭角」


** 朱明一居士壽像

「　即釋即儒無解無縳自有山林何須樓閣蒼蒼之松巖巖之硌雲出岫其無心書橫攤以獨樂壽不問于王喬身巳齊乎鵬鶴吾道何聞幸無穿鑿」


** 歐道者像(有大士在上)

「　宴坐磐陀了然自得諧老室家未嘗間隔子承父教
兮道者遺風共話無生兮龐公標格舌頭不動聲如雷舍卻觀音誰證得」


** 林門黃孺人像

「　荊山之璞赤水之璣所聞者廣所見者稀何為品譬節烈相暉林有黃母少守貞幃慈音遶膝檗志如溰縫麻衣煖嚼雪療饑案盈烈史女教玄機雖遭患難高享古稀不假春風頻點綴蟠桃香巳噴僊衣」


** 自題

「　身無可藏齒尚未補腦後見腮風前播土入與筆硯為儔出與犁鋤作伍撞著夙世冤家費卻一張弓弩半生漏逗得人嗤恁麼為人太喫苦未喫苦不作不食慚懷祖(霜劍西堂請)」


「　爾其生耶豈非鹵莽慧不滿升福不足兩隨處浮沉逢人勉強既落丹青何妨卓賞樹老葉稀水流石長纔著破草鞋江山痛腳指不傳臨濟宗焉得少林髓髓處結生冤拔人出死水面目雖可憎英靈奚足齒一回相見一回羞自巳頭屙自巳屎(若海首座請)」


** 徑山師翁費老和尚讚

「　稽首老師翁道譽蓋先達大用活如龍玄機峻似岳捧喝一齊施人境兩俱奪挽澆漓之風瘳瞑眩之目叢林歷踞而萬派朝宗正統弘通以赤身荷法誰云不是馬大師天下英靈遭踏殺」


** 又自題

「　這漢不受羅籠反招殃禍親見汾陽錯禮達磨鯤鯨直釣兮玉麈橫揮英傑熱瞞兮金毛獨坐一身隨處得自由罷駕銕船向九座(座山知幻爾首座請)」


「　耳朵卓朔鼻孔軒昂未曾描寫巳露堂堂或鉤或錐兮提持自在一語一默兮文彩全彰師子生來師子子幾回哮吼震諸方云何又逐春風去為愛常山一脈長(光澤常山霜劍首座再請)」


「　坐若孤峰映日行猶活水流川金睛眼昂頭拂尾拄杖子覆地掀天不圖小利不豎空拳阿誰烈漢直契機先一枝拔出千花外萬善同歸萬象前(萬善天懷本西堂請)」


「　眼若星光貌如柴瘦展驅風逐電之機開呵佛罵祖之口陳年曆日一筆勾笑看瞎驢成隊走買山莫悵無錢養子誰知若母生涯不盡白雲邊從人喚作騎牛叟(白雲默山演西堂請)」


「　椹衣赫赫猊座巍巍眼光驀射鼻孔下垂犀扇不取布毛不吹有子憑呼喚未嘗別指麾驊騮豈但馳千里濟北風高任遠追(雪英中侍者請)」


「　這齪漢甚無端埽直指慣熱瞞逢鱗則釣遇案便翻六處冬行春令半生腳瘦鞋寬見面聞名誰不識白頭猶自踞木蘭(石憨西堂請)」


「　頂若峰高臉猶核瘦胡蜂不戀窩獅子合咆吼閒拈龜毛拂明瞞逐塊狗言語顛倒顛如籃盛水走老漢真儀描得就笑他普化翻觔斗(徹空西堂請)」


「　昔年此地發春風芳韻襲人西復東大樹蓋出培得久枝頭梅子熟雙雙(孤山心澄印人二西堂請)」


「　年少奪錦標垂老臥庵舍兩孔氣沖天雙瞳光照夜棒下辨龍蛇海內騰聲價果是忤逆兒不妨將伊罵罵任罵一幅壽山永高掛(壽山慧嚴西堂請)」


「　面玷朝霞胸空魯史開寶幢花結寶幢子誰偽誰真匪朱匪紫舒展收藏總由伊從來機用如雲駛(龍華自牧上座請)」


「　嘯月臥雲疏懶行徑種田博飯本分生涯曾向此山幾經寒暑復攜竿木遍弄爪牙翠竹蒼松皆依舊今年樹吐去年花(雲峰監院古請)」


「　貌如古木頂如峰嬾散無能振祖風拄杖凌凌長閣壁從人喚作住山翁(遯庵常住請)」


蓮峰禪師語錄卷之七
嗣法門人性深等編

* 序

** 書寫法華經後序(林定于居士求)

黃面老子教化四十九年未嘗道著一字竊怪後人
喚鐘作甕添足畫蛇翻梵語為唐言指空花為玅義
至於剝皮為紙出血為墨書寫受持皆不出於方便
之門矣故此經開方便門示真實相夫真實相者超
日月之光越威音之岸非言可詮非意可量向本光
未發妙德未揚處著眼猶屬觀聽了也若以開示悟
入漆雕讚禮為實際大似離蚌求珠鏤冰作玉豈不
遠哉然則非實無以證法非權無以導生所以車御
白牛引嬉兒於火宅糞除論垢宿逝子於茆庵慈雲
普覆滋大地之三根直獻明珠證凡心之即佛分座
令坐申始覺合本之機父少子老啟道出常情之見
黃面種種垂慈菩薩頻頻唱和是將佛慧引入於佛
慧者也居士久植德林多沾佛慧倒傾大海摩動須
彌於一毫端作大佛事全身遊闍崛之山摩頂受法
華之記誠非讚歎所能及也但願見者聞者瞻仰取
足母令暫捨我不敢輕於居士居士亦當作佛。

** 募收骸序(居士求)

四大本空五蘊非有靈光一點今古不磨果無眷戀
臭皮囊任其風吹日炙未曾脫落娘生褲還須土掩
山埋況乎入腹出胎換卻幾何頭面捨身受命嬴得
遍地枯髏或刃于疆場或陷于炮烙或葬江魚之腹
或供虎兕之饑是皆喪於非命者不可勝說矣且古
塚荒郊盡是昔時驚世漢眠霜宿露空為眼底積金
人千里中是地盡膏標杵血三災後無宵不哭守屍
魂枯草邊韓盧逐塊破蓆下臭肉來蠅黃土未遮蒼
天空覆仁人觸目自必傷心見義弗為何勇之有冀
興廣大願力共轉慈悲法輪近之見遠之聞收拾免
遺千載恨有其家無其力提攜悉作一丘藏得髓得
皮想作生前身髮折肉折骨莫分門外疏親令餓鬼
無處可鞭天人無方可禮始是諸仁者放下心手處。

** 石竺禪師源流頌序

昔世尊謂迦葉曰吾有正法眼藏涅槃玅心實相無
相微妙法門付囑於汝無令斷絕嗣後西天諸祖東
土諸大宗匠承虛接響盡以心傳心以的破的施閃
電之機鼓澄波之浪棒喝交馳語言縱奪至我天童
密老和尚中興臨濟正宗人皆嚮化有夏居士以遞
代正傳諸祖符契之機緣扣問於天童童即垂答並
頌梓行於世名曰源流海內衲子如獲至寶而角立
一方者喜夫蟬聯貂續所謂西子之顰人皆效之養
由基之神箭得有幾人哉茲西巖竺法弟禪師頭角
崢嶸昂昂氣宇久欲爭橫于當世遂憑贓捉賊據款
結案有若玉轉珠回弗類茅白葦黃今則案案昭然
贓贓現在諸方有識者自是拍案稱奇割城酬價庶
見我金粟老人南來隻箭亦不輕發也。

** 蓮社序

性海澄清誰解舟撐般若心源平坦殊堪果種菩提
佛法無多聖凡不二傑閣巍樓盡是風雲景象青山
碧嶂無非水月門閭昧者錯認化城達者直登寶所
況向上一路千聖不傳全提一句千觔至重非大根
器久長心者焉能造詣哉是以拔俗出塵了生脫死
必藉擴充心志勤密工夫以云何為念云何為修所
念何物所修何事時時策勵步步提撕初如是後如
是壯如是老如是至於生亦如是滅亦如是則濁水
自清亂心自佛矣倘工夫未辦切不可駕空妄語虛
度光陰自棄塵勞中聖人辜負三界外長者任道是
追風駿驥抑可以鞭影加揮。

** 題香潭詠志

香潭叔子唐居士參學三十餘年於儒道釋深有所
得余久聞其名而未探其實乙巳春從座山回寓于
報恩寺而寺與香潭鄰士亦慕余過談至夕如水投
針到月亮東方猶依依不能去別後復以詩偈寄訪
相見頻以祖道商量聆其言潤如金玉觀其行潔若
冰霜至於放情酒國寄志詞壇醉而非醉詩而非詩
非詩之詩調高唐宋非醉之醉品邁陶劉世人咸謂
蘇子瞻黃山谷諸儒文學淵深禪機卓俊嗣是天下
後世徒取其華而未得其實無可比擬者矣如香潭
子之實證實踐亦何遜乎哉因為之序。

** 更生居士詩集序

歷周以來傳詩三百皆維風砥世托物剌時之詠沿
至于今二千餘載其間開大手眼設大模範者指不
勝屈豈方外人所能窺覷然吾莆古稱蘭泗會源壺
華鍾秀之地不惟斯文多萃即具仙風佛骨者亦代
不乏人如先竹巖希齋諸祖名傳海內豈獨詩章而
巳乃衣缽相傳燈燈續焰現在更生居士矣居士少
與余遊余見其赤心耿耿又有林泉氣象深默異之
今遭時不偶似鴻鵠栖于雞林跼蹐不能展其翅而
居士不以為介一丘一壑怡然自樂竊歎士生斯世
有欲林泉觴詠之樂誠不易得而或有其情難其地
有其勝而難其才者居士得林泉之勝又得諸高士
日與之遊奚異晉代風流江南才子隨觴隨詠攪水
成紋傾囊綴錦借花詈月就竹鞭風恍若大海波瀾
望無涯際矣若以落冷葉于吳江敲僧門于月下摘
句尋章非同日語也居士持以示余仍命予序余何
敢序而亦何敢辭也。

** 募誦華嚴經序

竊以華嚴秘典者乃如來最初成道之標幟也一性
圓明萬法皆備豎窮三際橫遍十方諸佛菩薩魔梵
天龍山河草木有情無情同一心證同一口宣廣大
攝圓頓之機周遮含行願之海信解行證而門開次
第同異成壞而相顯差殊光明種種遍照三千體用
如如不離當念昔匪龍樹深遊海藏記憶而歸則實
又無從闡演也況乎生逢末世身處邊邦弗自澡心
謀道積善貽慶譬向寶山空走一遭耳敢冀仁人君
子同遊華藏之玄門共獲驪珠於赤水太平復見樂
莫大焉。

** 慧源庵序

庵之距仙邑者二十餘里山明水秀人傑地靈東近
迴龍之寺鐘鼓相聞西跨石馬之橋風塵遠隔古有
緇流搆舍其中久經傾圯不知何名生忍師遍擇名
勝蓋茆為隱老計鄉鄰檀信素重其人乃捐地布金
以成其願余特過訪忍師請為庵名余不可辭見山
澗泠泠淨如明鏡澄益清而用不竭恍若人之慧性
本來明淨而無明淨之相間有不悟者終身晦昧焉
古云千日學慧不如一日學道豈道與慧有涇渭分
乎然道不得慧則不能博古今精玅理而知見乾枯
也慧不復道則不能空諸相明正眼而修證偏頗也
亦猶水不窮其源則本不清源不就於水則波不衍
推而廣之道即慧也水即源也非一非二如空合空
是以名其庵曰慧源云。

* 歌

** 十二時歌

「　雞鳴丑碓嘴生花佛面醜撥天門戶未嘗開翠竹蒼松先拱手」


「　平旦寅白髮髼鬆對翠岑數聲啼鳥林前過等閒喚出庵中人」


「　日出卯麻線補衣分外巧從來與世別奢華禦得風
霜自恰好」


「　食時辰拈匙把箸露天真從茲一飽便休去大家謾作碗鳴聲」


「　禺中巳一把钁頭萬事備溪邊林下任翻鋤種了胡麻又種芋」


「　日中午七佛儀式流今古更無別法可商量只管缽盂溼兩度」


「　日昳未運水搬柴明指示幾多蹉過好時光逢人又問西來意」


「　晡時申楖栗橫擔不顧人笑看東村王大老騎牛覓牛遍水濱」


「　日入酉凡聖交參兩隻手蕩盡家資徹骨窮門前何必仙龐守」


「　黃昏戌客路誰人歸家畢滿天星斗燦夜闌何如孤月輝茆室」


「　人定亥八面清幽睡自在長伸兩腳掛虛空笑倒街頭憨布袋」


「　夜半子大道無方誰到此幾多費盡草鞋錢夢不回頭總被使」


** 四威儀歌

「　山中行幾片白雲腳下生流水無絃彈不住停笻例耳響錚錚」


「　山中住松壑清陰渾絕慮芳花不必鳥銜來澗底谿邊吐滿樹」


「　山中坐林下水邊無不可何必蒲團破七枚長慶古錐成話墮」


「　山中臥宇宙橫身誰看破了無幻夢翳心田只覺月明窗外過」


** 和古德歌十五首韻

「　迥絕商量動靜雙忘四大空何物為床展開正眼翻
轉屎腸卻也無聲也無色也無香」


「　待旦忘餐冗夢未刪拈須彌擊碎玄關鶴飛天外月照松間應如是知如是見如是閒」


「　安止孤峰舒卷清風教外傳不在追音忽邇躡足無蹤寬如虛兮杲如日活如龍」


「　玅用無窮凡聖皆同未達人甄別家風東村李白西舍桃紅我亦栽松亦栽竹亦栽榕」


「　樹巳歸鴉籬落將花西來意分付誰家谿山有竟天地無涯倏爾為暘倏為雨倏為霞」


「　道本尋常何必猖狂謾剪裁鳧短鶴長逍遙竹徑寂寞山房經幾度寒幾度暑幾度涼」


「　昔人採薇隱于漁磯薄王侯無暇萬機白雲臥榻黃鳥鳴扉莫是毘藍是兜率是非非」


「　清思倍加截妄金牙老古錐同種空花煙波千頃水月一家正好吟風好嚼雪好烹茶」


「　古樹危樓新月懸鉤碧空中萬象深幽清泉漱石甘露在甌是何人境是何世是何秋」


「　侈侈騷翁矯矯蒙童何如余除糞之傭居乾坤外樂山澤中也不餐霞不餐蕨不餐松」


「　謾費辛艱至道無難不動尊坐斷塵寰早空五位寧涉三關任荊棘林任銕壁任銀山」


「　透脫羅籠語默皆宗謾追尋處處相逢名模不得施設還空說甚玄微甚軌則甚機鋒」


「　糲飯淡齏無不相宜妙家嘗談吐絕疑真空物我無礙戲嬉即即即離即正定即紛飛」


「　薄雪臨笆幾點梅花無布置隨月橫斜生前極樂世外榮華況一卷經一爐火一杯茶」


「　有休匪休無物堪勾佛不為更有何求黃花對語白石相儔時與雲來與雲去與雲遊」


* 傳

蓮山超有東林獅林三禪師傳

如來應世度盡人天菩薩現權多為父母而大師昆
仲雖人天度猶未盡而父母家親皆沾其法澤矣然
千聖之域既躋則一時之美可述蒲陽水南徐氏三
子長曰超有次東林季獅林超公年登志學受林龍
江之教嗣後矢志出塵父母妻兒慞惶涕泣不知所
之倏大士現身為通消息仍點化合家早離世網時
東翁在傍見其怪誕以褻語辱之其人對眾化去彼
母俞氏感悟宿因夜就大士像前潛除鬢髻脫換裙
釵立辭夫子攜孫女雲遊而去一門哀慟挽留不住
鄰里聞見無不稱奇師到榕城禮大中寺靜庵老宿
為師專心淨土刻意蓮宗慈以化物普於度人因果
重若泰山毘尼晶如冰雪有善士不能茹素欲求三
年齋期以報鞠育之恩特問諸僧而僧皆呵笑士有
赧色師聞之深生讚歎遂自減三年與之士即傾心
皈依而權巧方便率皆類此適照空公延主蓮山初
卓錫其中四面皆峰孤庵惟草日則望村煙托缽夜
則對月色攤經廓其舊基成弗數載不蓄道糧廣超
生命至於脫衲衣以售螺螄(師遇生命隨買隨放至囊空解衣酬之人見其
度生之切皆禮為師)施方孔而度童豎(師遇童子或錢或果與之令其念佛童後見師
來皆高聲稱念遠近成風)甦新亡於千聲佛號(有外道問念佛有何靈驗師云能起
死回生外云果如是我鄰家有人新故可往救之師至其家令人同念至炷香亡者果醒人皆返邪皈正)
瘥重病在一扇清風(時疫氣盛行師懺之即愈有一家皆病適暑氣蒸人師至教合
家高聲念佛扇我體冷病即愈矣果如師言皆起身禮謝)默祝龍天起珍兒於巳
斃(有士晚生一子發痘而亡求救於師師禱於路至家其兒復甦鄉人始知奉法)指歸善士
談貝葉于終宵(緇素參叩師隨宜講論日夜不輟人皆如貧得寶如暗得燈矣)身命
不關弘法是務郡邑紳矜盛結廬山之社市廛村落
相聞禪誦之聲曩者莆陽梵唄不鳴毘尼不識迨師
垂手之時如洪鐘在𥵂隨扣隨應致正法之中興若
此惜乎龍藏初頒涅槃時至鹿苑棟樑中折海濱慧
日西沉木虎中秋倏示微疾僧徒善信皆嗟嗟戀慕
而如喪考妣時將坐化朗誦彌陀壽登天命塔同東
林翁建于本山之東麓東林禪師有口吞湖海目視
雲霄之概破網焚舟從林三教遊亦有年矣後因母
兄同時割俗亦延父登福城同脫白于大中時親戚
男女二十餘人三年之間皆受化離塵矣翁為巳事
未明教旨未諳徑參天恩法師於支提習講蓮經如
水傳器且追隨數載行履如一恩見其敏利非凡累
命分座翁誓居學地不為人天模範移錫還莆共興
蓮剎寒不貼席疲亦任勞適覺浪禪師雲遊到山示
以別傳之旨乃極意研窮病中有省施出周金剛手
眼將著輯文字一並焚卻浪師以偈讚曰珍重雪庭
雙桂子他時苗裔永昌昌因是力振百丈家風倣黃
梅道者種田博飯鑿圃栽松陶鑄腳下兒孫開闢門
前路徑足不越閫名著禪林博山聞其道行以偈招
曰住持如何不動步翁有雨後溪聲雪後山眼前耳
底任忙閒之句荅之仍寄書合山云汝這五百僧盡
向博山手裡乞命浪師住鼓山馳書累召翁見其知
解未忘堅辭弗就五十年乾嚗嚗淨裸裸始終弗變
若夫忘寒暑而持蓮經捐餘貲以修興國造延壽之
石梁恢芙蓉之法席斯皆翁之緒餘也春秋既晚尤
銳參尋信口所宣皆成偈頌癸巳秋自知緣盡以偈
示眾云來時無跡去亦無蹤赤手空拳行腳向東至
甲午秋渾身是病坐臥如常夜見梵僧舒光榻前曰
報緣巳盡不可強留翁遂告眾曰吾即逝矣汝等各
自珍重仍自書化火偈云醜惡不堪觀腥臭真可怕
一任付火光三昧中轉大法輪打鼓普請大家具眼
看有問云三日巳後七日巳前即不問撒手歸家時
如何翁云老僧舌頭乾不能向爾道酬酬分明吉祥
而逝壽高五百甲子其弟獅林和尚貌古眉稜量洪
才敏生未總丱志慕離塵父母憐其奇而許之投禮
愚庵禪師于三山無何二兄亦先後割俗師遂歸蓮
山贊化請經至法席將隆即遍參尊宿無可其意者
後到博山山問古澗寒泉水作何色師云滴水滴凍
山云不萌之草因甚能藏香象師云渾身一齊露何
處不稱尊山云念汝乍入叢林姑免拷楚命師領眾
十有餘年於洞上宗旨深有所得是以遍擇名山尋
得芙蓉舊址土人應夢喜為倡興朝夕凡聖交參遠
近知聞瞻仰不三五年而靈訓法席重光矣後因天
童丕振臨濟宗風遂摳衣散眾遠造天童童即命首
眾師問云拄杖結制時如何童便打進云拄杖撐天
拄地時如何童又打進云拄杖別行一路時如何童
復痛打師於此全身脫落一日童自檛鼓以紙示眾
云此是李警庵學玄沙套子諸人有出格手眼呈似
老僧看師便奪扯碎而去童赶打師一喝又因上堂
云今日某人祈嗣現前大眾還許麼師云石虎生下
獅子兒童首肯忽歸閩心切以偈見志云朝來簸土
暮弄磚別無消息播人前騰身一躍禹門外不藉秋
風頭角全童遂召入室中付偈一首古爐一座師遂
拂衣而行適方伯季琳陳公請師開法于仙遊九座
太平寺師高撐銕艇遠播宗風或種芋開田或臥雲
嘯月遇貧則濟逢難則扶不數年而古剎改觀矣僧
問雲門餅趙州茶即不問如何是德山棒師云自領
三十僧參師云那裡來僧云龍泉來師云曾見百丈
麼僧云見師云那裡見僧無語師云元來不是龍泉
僧師問居士云本分事得力否士云不得力師云既
不得力如何得上山來丁亥春過蓮山度夏孟秋示
疾自書遺語云太平無限罪過私偷常住三文錢買
草鞋廿九日午時向他方行腳去至是日果端坐問
眾云臨行一句作麼生道眾無對師按拄杖而化閱
世五十九坐夏四十七塔建本山蟒岩之前刻行語
錄一部受囑門人心持公等而亙信元密諸和尚亦
多得其啟發矣亙和尚有偈挽曰我昔圭峰遭毒手
傷痕也要大家看素雖不敏受誨難忘特述諸翁之
大概以勵後學云爾。

* 行實

維那領眾請說行腳顛末師云予住山年久所有參
訪機緣皆巳忘卻茲惟約略陳之予即本府莆之柯
氏子父號竹林母姓洪氏童稚之時見山水便發出
塵之想十八歲禮樵雲大師受持五戒專心念佛時
讀諸經全不解意乃占云貝葉西來漢至今不知那
句最是親無得無傳大道旨有終有始歲寒心後聞
費老和尚在黃檗開堂主持棒喝疑而且慕累欲出
家而母不忍舍至戊寅執役于本邑彌陀巖長兄寄
詩召云道心雖似銕世念未能灰子荅云根株原似
鐵枝葉盡成灰兄見之知其不可挽越明年廿七歲
投國懽寺參禮本師即今逸叟和尚也嘗請益於東
林師翁翁云我無示汝惟雪峰語錄一冊汝可熟讀
自有得力處子領誨看到投子指一片石云三世諸
佛總在裡許參究半載疑情不破徑往曹山問朝宗
和尚云覿面相呈事若何朝拈棒子一觸有省便喝
朝連棒打云汝甚麼處見余聳身云見麼朝復打值。

上堂問鐘鳴鼓響人天普集曹山露相鐘未鳴鼓未
響時如何朝云分身兩處看子云鐘沉鼓寂後向何
處去朝云速退速退余云截斷三際向何處安身立
命朝打三棒云全身在裏許予拜退辛巳春參獅林
和尚於座山問云截斷生死根源掀翻聖凡窠臼時
如何獅連棒打出此時雖未大徹亦得些子生路入
室次獅將籤頭向下云汝因甚腳向天頭向地子云
和尚莫顛倒獅云吾不如汝子云白納敗闕作麼便
行又落堂喚云蓮峰蓮峰子出云男兒自有沖天志
不向他人行處行獅赶打地三下子連喝三喝後因。

上堂舉話云蓮峰何不荅話子云某甲今日無語可
荅獅擲下拂子予云不要不要便出癸未秋參本師
于建州百山寺師問世之良馬見鞭影而行是如何
子云今日親見和尚本師云見則不無爭奈在這裏
鈍置何予擬進語被師一打頓發礙膺偶閱語錄圓
悟謂大慧云懸崖撒手自肯承當絕後再甦欺君不
得(云云)始得冰釋而喜溢於外本師一見問那裡去予
云挑柴去師云要汝作先鋒子云某要和尚作殿後
師云忽遇賊首來時如何余云和尚照顧性命師云
頭落了也余云低聲低聲一日又問牛在山中草足
水足時如何余云饑飧渴飲又云牛出山去東觸西
觸時如何余掀禪床而出當開爐師命作偈云從來
鼻孔日遼天雲月谿山任倒眠堪笑村翁猶未徹卻
將斷索把牛穿師首肯入室師按拄杖云高山耶流
水耶若是知音向者裡辨別看余云玎玎璫璫師云
畢竟是何曲調余云和尚未知音那師云卻是汝未
知音余拂袖而出針芥之機不盡縷縷春侍本師到
金粟省覲乙酉七夕受師付囑於太平寺時年三十
三緣思親念切尋夜渡江不幸到家母巳謝世矣適
道友林君招隱紫峰癸巳春受本府孤山寺請開堂
本師命專使賚送法衣源流從金粟而至丙申冬受
請於仙遊九座太平寺巳亥春往華亭明法寺祝本
師五十壽復造福巖省覲師翁費老和尚翁命秉拂。

上堂辛丑秋本師護送老和尚舍利回黃檗山進塔
余與諸同門請就國懽寺開爐度歲期畢退居雲峰
時年五十不幸又接本師訃音於是奔喪華亭預迎
本師舍利回閩造塔奈浙中諸同門檀護主葬之姑
蘇鄧蔚山是以只請衣缽而歸國懽建塔愧予平生
事事虧缺時常返省有乖於諸祖多矣況此顛末總
是過山蟻跡渡水魚蹤而不可摸索茲因諸禪德一
時逼拶不覺復漏逗如此臘八十坐夏五十塔
建國懽寺西麓。

** 復報恩寺諸檀護請啟

伏以大道無門假信門以入室長安有逕憑捷徑以
朝宗檀林葉葉皆香鹿苑人人是佛縱使瞿曇擁瑞
曷如摩詰默然恭惟檀護老台臺宰官身現菩薩行
高轉鬧市作禪場調羹手玅施群生以法澤為雨天
寬遠降瑤章召我明看秋月同培道樹仰君高並泰
山切念某箭鋒遲鈍德水混淆寡於入廛欣乎荷蓧
養就臥雲之骨慚虧應世之機但佳節既巳奇逢知
夙債償猶未了叨蒙雅愛焉敢堅辭況法苑風清木
犀之香在邇仙谿流遠鷲峰之派現前楖栗橫擔萬
德林中閒作主舟航獨泛千重山外自來賓伏願知
儒知釋時握手于東籬選佛選官俱稱心乎及第天
懽人慶水到渠成肅此奉酬不勝悚仄。

** 復孝廉瞻岵吳公請住龍華寺啟

伏以知釋知儒遠紹尼山之正脈乃忠乃孝丕承聖
世之徽猷惠澤難思法門多賴恭惟大檀護吳老台
臺岩廊巨器臺閣宏材解帶鎮金山應機慚非佛印
生兒從露柱桂喜有庭堅仙谿之法鼓重撾合釋
了疑情早破龍華之寶幢復豎俾宗風隨處播揚賢
者立身先不求其自利衲僧指趣貴親見於本來然
無聞之聞既聞早形牛跡一說之說復說奚啻龜毛
但盛事巳全彰快古琴而再奏所願人天交接緇素
同參頓悟一音棒喝渾如電掣掀翻三乘筌蹄掃若
塵飛節近陽春特泛清波呈舊面花飛白雪同登古
剎啟洪爐盛德永懷深恩奚荅謹修尺楮少謝瑤章。

** 復龍華寺玉震禪師請啟

伏以恢弘祖道欽碩德之高蹤掖播宗風羨英才以
好手卷舒自在敲唱同時恭惟住持老禪師僧中領
袖世外鶤鵬竭力豎寶幢大冶鑄成銕漢動容揚古
路四稜踏斷仙溪慈訓端莊座下之熊羆濟濟叢林
秀茂庭前之柏樹森森西來的意儼然予復何說向
上真機灼爾幸有高提切念某德薄緣疏只好閒依
紫帽髮白面皺那堪更出青山但鞭喝齊臨水牯難
藏頭角箭鋒相拄將軍又戰疆場所冀壯骨彌堅立
撥風光回古剎陽春有信橫擔楖栗擾長河愧赧弗
勝欣慶靡量肅裁奉荅並候起居。

** 復六觀林居士請住栖隱寺啟

伏以法身無住空法界以為家山色相迎赴之
作主恭惟居士老台臺見通三教學富五車忠孝聲
芳袍笏相承於列世聖賢澤遠廉貞丕報于先朝匪
但慕道志勤待旦忘乎寢息而且事親義盡守廬飽
乎風霜未悟木犀鼻孔何嘗殊山谷特與梵剎祗園
今又見給孤切念某有玷宗風無光祖燭幸承鼎命
焉敢堅辭縮爪藏牙所藉水雲深處興波播浪直教
風雨會時一領簑衣林下鋤耘半畝千年慧命棒頭
分付何人伏祈門上弗忘囑累長作維持眼具超方
翻轉萬重關捩機施掣電追窮千里烏󵐬奧室深堂
何處不堪進步高山流水今朝幸有知音無盡宣心
指點峰巒來戶外不勝適意荷擔衣缽上石頭。

* 引

** 齋堂引

滿席餖飣受用由來不盡二時展托現前只貴平常
不圖猿鳥銜呈肯負人天信施家風而隨宜豐儉日
用而莫辯精粗木碗裏片片是羹缽盂內粒粒皆飯
即此一回飽足呼喚何必金牛假饒徹底掀翻酬恩
不落普化。

把住毘耶城聖凡結舌廓開香積國龍象交參或主
或賓蘿蔔任嘗鎮府足水足艸米價休問盧陵折箸
翻波顯彼衲僧玅用轉身散嚫還他長者作家謾云
消亦奚難畢竟施亦不易鼉鼓喧時正宜大嚼缽盂
放下始見飽餐。

龍華巨剎創自隋朝雪徑叢林蓋乎仙邑貴宗風以
肅振庶法海其澄清萬象交參匪但食輪先轉七般
足用還期庫藏常盈古尊宿安禪曾感天廚送供阿
闍黎辦道不圖鳥獸銜花有米有柴慶快缽盂兩度
度溼或凡或聖任從肚量十分寬。

** 募齋引

火種刀耕還他孤峰獨宿銜花獻果未足餓肚粗餐
西江水一口盡吞始見衲僧氣概破沙盆千家共掇
方稱乞士面皮細抹將來一任餵牛餵馬烹調得好
何妨費醬費鹹家醜從頭舉似人個中只為無多子。

** 募戒衣引(僧求)

無身可束法王子提掇太孤我國晏然高沙彌得戒
巳竟欲超漸次須假行持衣缽未全師資何授窮釋
子特地拈來信檀那和盤托出果因不昧公案現前。

** 西明寺安執事引

叢林禮樂大冶範模一時振作萬象歡呼不嫌揀擇
何害精粗堂奧中有咬人獅子山門外有逐塊韓盧
取之舍之負汝負吾。

** 募安期引

西來祖意柏樹高者高低者低山中佛法石頭大底
大小底小縱有伶俐衲僧殊不容易分曉欲分曉必
須眉毛廝結谿澗同流象個隴頭梅花久經幾番霜
雪至於凍解春回放出三朵五朵自然香韻逼人與
夫西來祖意山中佛法互相證據庶無差忒也理既
如是事亦如是事理兩全賢者攘臂。

** 募請明發百利尚就國懽寺開堂

師道南來白露垂法幢高豎振楊岐千般應有千般
用不是作家人不知旃檀樹琥珀枝隨豐隨儉兩相
宜管教端坐春風裏白棒掀翻獅子兒。

** 募塑佛

古雲山今殿閣新主人舊面目未聞未見大家知捏
土成金長者作不惟嬴得獨稱尊且亦先覺覺後覺。

** 心光副寺乞偈施茶

炎風匝地火雲燒行客勞勞路轉遙七碗相逢都喫
盡爽然六月雪花飄源頭水山頭樵總要高人一擔
挑。

** 募修寺鍍佛引

優填王造佛先人作後人之榜樣梁武帝建剎聖者
續長者之光明孰謂因修有漏誠乃機契無為從古
迄今尊崇者眾況西明巨剎創自唐朝傾頹既久幸
略恢興黃面慈容成於眾手雕塑雖工未經增色菩
薩子嚼飯滿堂奈乎真不當偽空王殿垂簷數載還
須瓦上加泥福度之門既開給孤之身普現名德并
垂賢良普勸。

** 募重修寺宇

石中有玉宜為棟海上是檀盡可梁珍重高明一片
月留心永照古禪場。

** 化柴

趙州茶銚如冰冷王老粥鍋久覆天家裏枯柴擔得
出何愁蓮灶不生煙。

** 化鐘

欲與大家成大器同歸爐冶受陶鎔一朝高震雷音
處驚起人間久困龍。

** 化知浴

鑊湯之下燄車薪脫卻汗衫卓露身謾道塵塵
污也須入水見長人祈長者運家珍
新。

** 募禮萬佛名經

選佛場開萬佛場勝緣自古藉相襄慇懃揖得春風
轉萬紫千紅盡湧香。

** 重修華嚴寺

禪林唐代建圭峰成壞蓋由世不同起
力高扶全賴給孤翁福如海人似龍華嚴法界重
煥野鳥山花展笑容。

* 辭

和歸去來辭(雲峰作)

「　歸去來兮大塊茫茫欲胡歸老雲峰以放曠笑阮藉之狂悲惜流光而莫挽幸去聖以堪追境不耽其寞寞想豈著乎非非時眺登於翠竇罕談笑于白衣適幽棲之林鳥說不竟兮玄微有石岩岩不與雲奔松蘿梅月展夕在門峰高水深丹落青存剪茅補舍煨芋開樽顧何人以知巳望孤鶩其舒顏鹿苑之花遍發維摩之榻恒安野徑終年不薙竹籬竟日忘關溪彌清之可鑑書雖積亦慵觀任炎涼之遷變憑杖笠以超還眼既空其佛祖肯聞問乎齊桓歸去來兮期優遊虛喝月棒風之設徒擔囊負笈之求誰為巳躬戚誰為法道憂殫沽名於浮世罕拔俗之英儔慚子衰老嬾泛蘆舟聽樵歌於空谷牧黃犢于蒼丘效綴大梅之服忝作龍山之流謝平生之落艸信斯日是真休巳矣乎鱗羽潛翔亦有時縹緲歸雲不可留舍卻溪山將何之道以貧為本山以靜為期嗟艱難於稼穡樂不輟乎耘耔倦臥一天殘斗興吟滿目新詩應用蓋由無所別吾無隱兮復奚疑」


* 銘

** 筆銘

「　柔為心虛為府靠墨賴朱褒今貶古靡子則文字不成一毫為性情所補慎可藏兮不可侮」


** 鏡銘

「　形不可逃光不可掩醜兮妍兮盡斯一點時自照矚幸無污染」


** 杖銘

「　欲爾扶予反予攜爾撥草穿雲隨倒隨起閒來荷蓧亦可矣」


** 爐銘

「　既脫範模無方可拭星火自灰玅香弗息常于竹榻山窗對群芳之獨立」


* 佛事

報恩寺掛鐘板云龍吟虎嘯職到威成向上一著蓋
色騎聲且道以何為驗遂擊云還聞麼。

孤山寺掛鐘板師舉槌云久向烘爐鑄出來盤天固
地異常才三條椽下聲相應直得頂門正眼開遂擊
九座太平寺掛鐘板云古帆高掛處輪槌舉起時銅
頭鐵額漢也須著眼窺咦遂擊。

龍華寺掛鐘板云高掛叢林木鐸同方圓振起舊家
風洪音陡爾喧天地引得魚鱗盡化龍遂擊云還有
不聞者麼。

為師祖東林禪師起龕云不度趙州關不飲曹溪水
終日只牧溈山一頭牛屙卻大安一窖屎此是蓮山
老人一生本分行履處只如末稍頭一著又且如何
穩坐高堂誰是我乾坤踏斷迥無人遂引之。

舉火云從來壁立千仞于今月朗雲收自在門前呈
手眼沉痾席上逞風流作圓相云這一寶孰能酬大
冶一回烹煉後為燈歷劫照神洲便攛。

掛幀云身從無相中受生猶如幻出諸形象幻人心
識本來無罪福皆空無所住古佛以此揭示眾生老
人以此啟悟孫子是汝諸孫子如何得啟悟去舉真
云抬眸直薦丹青裏一段真風畫不成遂掛。

為考竹林柯公妣洪氏化柩云昔日爹娘生我身今
朝兒子化雙親生也化也同歸幻地水火風一聚塵
祗如化後還知我二人安身立命處麼高山流水華
胥夢佛國天宮安樂窩遂下火。

進塔云良禽擇木而棲良人擇國而處辭卻舊家鄉
春色生寰宇本是水部兒孫來作蓮山伴侶多寶塔
無縫塔今古儼然忉利天淨居天總在裏許祗如不
孝親身送進時如何如嵩如岱長安厝為瑞為祥衍
本源遂進。

為石竇禪師起龕云恭惟法兄令人欽慕脫落貼肉
汗衫撐拄白拈門戶謾云大教未揚緇素巳皆得度
既得度在在涅槃門處處菩提路謹請法兄更進一
步遂引之。

茶毘秉炬云芙蓉倒卓也希奇拔出南山第一枝大
化門前留不住放光動地振洪規諸布衲莫攢眉歸
根得旨處須高著眼窺以炬作圓相便爇。

為洞源耆舊起龕云竟日隨緣放曠于今任性逍遙
去住一身輕似葉母勞仙子舉幢招大德大德相隨
來也遂引之。

舉火云拈茅建剎向村煙撒手懸崖自晏然古洞源
頭一滴水汪洋彈指到西乾且道以何為驗舉炬云
性火煉成三昧火光明盡在骷髏前蓮化。

為楊心素居士舉火云人間誰似爾清修高享鶴齡
九十秋一旦懸崖撒手去何愁諸佛不同儔然雖如
是猶有自性光明未嘗顯露山僧到此特與汝點出
遂攛下云騰騰烈焰無迴避跳出靈山水牯牛。

為念華禪德舉火云人以道交金以火試公端坐而
行我驟然之至且道生死路還有分別也無況公本
色住山不假刀斧箕踞風霜四十年青天無恙賴修
補皮膚脫落盡耀今復騰古遂爇。

普照耆舊火舉炬云昔日恁麼來今朝恁麼去脫體
見風流頭頭合本據本據既合一任東土西天若落
處未知分明為汝點破遂攛下云即此光明藏普照
遍大千。

石痴上座火舉炬云四大空時石亦灰無言童子語
如雷摩胸肯作痴疑漢生死路頭走一回刪萬有脫
五哀風火還憑風火力濟顛相見倒傾杯。

為非日師舉火云非日非日何可倫匹獨耀靈光無
處尋覓漆桶放下正好著力火燄堆頭轉得身西方
一路如絃直且道路頭在甚麼處遂攛云直下薦取
為印西禪人舉火云印東印西諸佛菩提印子打破
千聖不攜只這是絕悟迷坐斷風塵水一谿。

希聞禪人火云纔現比丘身便歌歸去來臭皮囊放
下火裏一花開。

碧潭禪人火云十載慵移半步一朝獨跨大方渾身
不避風雨節節柴頭放光。

希載禪人火云淨潔沙門行平持心地戒圓月正當
空撒開破飯袋直得天不能蓋地不能載以炬作圓
相云超坤超坤高著眼看。

為念振直歲舉火云未離胞胎巳露鼻孔纔入大冶
便脫形模拽耙牽犁盡力擔荷搬柴運水從頭指呼
昔日帶累三百個祖師出頭不得今日向火燄裏也
要會得轉身一著且道如何是轉身一著遂下炬云
撒手懸崖活潑潑空王頂上任縱橫。

為達空耆舊火云生來臥不坐死去坐不臥透脫四
威儀柴頭迸出火大地山河一聚灰菩提涅槃何處
討遂化。

為一脈禪德火舉炬云一番脫白事如何成住壞空
在剎那風火散時生死斷無毛鐵鷂過新羅秋雨澍
秋風和只要行人到一遭祗如清涼地作麼生到放
下炬云于今巳度桑乾水莫認并州作故鄉。

米頭心章火云無解無縛何精何粗拈掇不起是甚
形模用盡許多閒手腳到頭依舊嘴盧都下炬云我
今與汝輕點破光明藏裡見毘盧(自經而寂)。

為古升禪人火云無端著卻娘生褲蹂踏閻浮四十
秋生死關頭作得主虛空無礙任遨遊還會得作主
底麼火燒不著雨澆不溼便攛。

為溫陵定鴻禪師起龕云揚鶴側騎銕牛倒跨既是
福建老因甚向蘇州脫化不是腳跟浮逼逼蓋由到
處即吾家千花院裏相逢著秋風堤畔摘楊花。

化火舉炬云梅子熟巳久桃花少人扳適意擔衣缽
遊戲遍江山半生白眼煙霞外一個閒人天地間這
點風光收不住涼宵放與大家看遂爇。

清明為慧聞上座及諸山靈骨入塔師捧骨云寒食
風初暖杜鵑血潑開層層無縫塔凡聖一坑埋埋則
不無塔既無縫向何處出入良久云海底金烏天上
日圓明不在見聞中遂進。

為足一監院舉火云左手耕耘右手開創舉足下足
滴水滴凍今朝拋卻皮囊看破一場幻夢匪幻夢去
來識得主人翁兜率閻浮憑放曠遂爇。

為米頭廣門舉火云堂堂跛足漢頓棄臭皮囊呵呵
賦歸去龍華安養同粒米若能春得白何異黃梅墜
石翁末後更添一把火遍身煉得爛通紅。



(曹山蓮山西岩彌山東坡龍淵塔菴仝捐貲助刻)

蓮峰禪師語錄卷之七終

蓮峰禪師語錄卷之八
嗣法門人性深等編

* 文

** 金粟百老和尚訃音至掛幀祭文

哀哉我師機峻群賢甫登黃檗徹見青天金粟流毒
鐵枷上肩八閩兩淛坐賈行船驅馳龍象掃蕩蹄筌
如雷震耳似月臨川有子如鳳展翥大千陞階賜紫
對御談禪帝王機契國一名闐既光列祖奚厭延年
方回泖便謝九巔滅度時至親口宣傳訃音遠降
令我狂顛纔違裘葛怎止淚漣愁腸欲裂屈志難
千斤之擔一脈如線眾星落落焉若孤圜法幢頓挫
駑駘誰鞭素殊蒙昧承命慚先未能圖荅徒自悲憐
山花獻麗猿果呈鮮傾心座下叩首幀前願師垂憫
俯降香筵納受禪悅輝煥林泉一瞻一仰面目儼然
哀哉尚饗。

** 進塔祭文(在蘇州鄧蔚山)

嗚呼我師無容湊泊巉巉巖巖灑灑落落光凌照乘
之珠翼巨搏天之鶴玄機敏峻兮蚤廓徹于桃花楖
栗孤危兮力荷擔於金粟建法幢于立身之始兮超
古超今示泥洹於知命之餘兮何延何促出世之緣
既畢兮月掩中秋涼人之樹摧殘兮聲騰西竺令水
雲白足兮無處參尋湖海知音兮籲天慟哭孰不譅
祖運微祖道衰法燈滅法門覆有露誰沾有雪誰立
某等座下忝居兮慚匪追風之驥室中幸入兮未酬
剪拂之私各處一方兮圖翻米篩之案不期去歲兮
聞拋枕子之音吾師雖離生滅兮綱宗奚賴諸徒難
忘戀慕兮昕夕攢眉今夫塔建鄧山兮匪缺闍維之
炬龕存軀殼兮詎遵囑累之規且震旦事週兮達磨
終歸熊耳曹溪葉落兮大鑑仍返新州然師之質可
拘兮而神不可測壽可量兮而法不可窮青山重重
碧水溶溶梅花滿塢霜雪盈空以有窮之物供無窮
之法亦徒然哉惟冀我和尚再來法輪再轉永津濁
世永朗禪釭庶某等重受莂于耆闍共傳衣於多子
是大快也不罄遐思祈垂洞鑒尚饗。

** 祭衣缽塔文(在興化蓮山)

伏以道用無方兮由遇緣而垂跡法身無相兮憑印
物以現形佛佛傳持百代之金襴不毀團團托出一
線之祖脈弘通蓋自雞足遲留惟龍華以有待黃梅
紛競豈甲冑而能擔然而舍利遂求僅人天之福澤
曹溪密授重道法于鼎彝從記莂于靈山誰謂無聞
可進脫範模於多子何嘗遍界難藏是以我和尚全
軀乍葬於鄧蔚猶存少林之履衣缽今韜于蓮嶠同
追雙樹之思況乎師之聲震于寰區師之機利于鋒
鏑綱宗暢其丕振尊宿皆欽濟道賴其中興英靈遠
湊某等辱為附驥之蠅才匪千里傚展描真之手面
見盤山茲者節屆陽春東籬錦吐功圓寶塔萬象眉
楊特拈數片兜樓恪獻一心蘋藻設最後之供酬莫
報之恩伏祈本地弗忘載奏歸來之調慈風轉播光
臨化育之天量廓虛空納禪悅於隨豐隨儉靈妥營
宅煥溪山於即色即聲。

* 偈

** 奉荅金粟百和尚寄示韻

「　昔日追風歎馬駒幾遭騰踏任先驅三秋執役心成鐵半夜渡舟月印湖師道南來雖未振剎竿高豎豈愁扶欲酬千里浪傳句窮到玄沙紙也無」


** 與若海深西堂

「　既廓頂門眼祖風可振揚昔年同立雪異日遠飄香脊豎支天骨胸餘濟世糧臨機全殺活吾道自然彰」


** 與知幻爾上座

「　截斷千差路現身萬象中既諳今日病須有古人風
煨芋忘形世誅茆罵祖翁倘能如是用不愧續吾宗」


** 與霜劍玟上座

「　久跨征鞍著戰袍龍蛇陣裏逞英豪錦標奪卻翻身去豈但連城價倍高得雖易兮守還難突出頭來始好看大用臨機全殺活倚天霜劍逼人寒」


** 與天懷本上座

「　實脩實證離差忒無悟無迷更險巇個裡洞明正法眼接人一著在臨機我今展出開籠手萬里長空任爾飛」


** 與石憨瑩上座

「　遍歷諸方眼空佛祖明辨端倪捏碎今古休去歇去未為丈夫赤體荷擔豈云莽鹵沖霄氣宇自昂崇莫報之冤任爾訢」


** 與若靜禪上座

「　丈夫期出世行履別風塵久習淘教淨新鋒發更神力扶無底缽明驗過關人一語因符契丁寧共採薪」


** 與默山演上座住海潮

「　汪洋萬里望澄清時聳蜃樓噉福城車馬勞勞行不到長江一艇任君撐」


** 與心澄清維那

「　嚼碎楊岐栗棘蓬橫身保社振宗風既知佛法無多子春到孤山花自紅」


** 與雪英中上座

「　馳驅數載弼宗風正眼廓開八面通時至別予千里外一條拄杖活如龍無固必任西東棲賢原是住山翁」


** 與朋桐皇知客

「　清操玅行類群賢矢志遍參亦有年祖印無文何處覓梧桐枝上月高懸」


** 寄儀部小眉林居士

「　拋卻凡胎養聖胎空花褪即覺花開誰家途路無虧缺須信斯身是再來」


** 與聖壽慧嚴定上座

「　參遍諸方廓頂門摩醯隻眼豎乾坤于今正好居林下高視雲霄謾出群羽毛備湖海尊信手掀翻大(法輪)」


** 與龍華自牧謙上座

「　戒品初登脫布毛犀牛戴角出洪濤且自純淘無點疵曹溪路上逞英豪須永銳莫辭勞峰頭駕艇要(幫篙)」


** 石鏗年上座

「　固守封疆未足猛衝鋒破陣始為雄騰騰施出驚群作赤手吞栗棘吐霓虹烈漢為人自(不同)」


** 十可行

*** 行腳

「　木人拈起似獰龍水脈淺深一探中那管青山高兀突當頭踏斷萬千重」


*** 宴坐

「　溪邊林下結跏身無去無來自在人莫謂文殊難出定罔明彈指亦勞神」


*** 經行

「　腳跟在處自優游佛殿禪堂漫去留拄杖等閒輕一卓毘盧腦蓋血鮮流」


*** 入室

「　未入門來巳納輸寧容進步擬何如頂𩕳具辦龍蛇眼湖海禪和枉掠虛」


*** 掃地

「　謾云拂拭費工夫拾得家風付誰扶明眼衲僧遭污染皆因認著本來無」


*** 應缽

「　行行鴈陣共開單粒米莖齏任飽餐休學毘耶老病者借來香飯塞饑瘢」


*** 浣衣

「　破衲多年蕩轉新免將汗氣污他人提持笑卻曹溪叟今古阿誰裸度春」


*** 誦經

「　一字入門病轉深琅􁻶未展巳先臨渾身演出如來藏句句全提示古今」


*** 普請

「　長鯨震處兩相呼古策風高滿路途運水搬柴須著力草鞋踏破嘴盧都」


*** 禮拜

「　晨昏叉手向金容得意忘言在巳躬謾道玄沙太饒舌洪波近處有蟠龍」


** 寄雲莊知浴

「　廿年操履絕纖塵輔弼宗風任苦辛況復居山符本色春來勁發一枝新」


** 贈復白禪德

「　脫白久經霜雪春出塵鵬鶴邁群倫即心清淨誰堪比笑指長空月一輪」


** 學仁書記蓋茆養親勗之

「　堆山文字似傳神無影無傳更逼真種芋養親雖盡意何如現出那吒身區區蓋頂剪莖茅綠野青山作故交杓柄溪邊尋得著乘時掬水灌茄匏」


** 示鏡如庵主

「　出塵容易入廛難作用須如水下灘好手龍蛇同捉敗見聞自是骨毛寒」


** 贈心光副寺

「　爍爍靈光不用尋非佛非物亦非心楊岐以此為燈盞照古原來也照今」


** 百山開爐

「　從來鼻孔日遼天雲月溪山任倒眠堪笑村翁猶未
徹卻將斷索把牛穿」


** 贈獻可禪人祝髮

「　選佛場中誰最長天然名姓又重香殿前莖草輕刪削腦後圓光遍界彰」


** 贈蓮如師啟關

「　蓮花國裏孰相如畫地為牢三載餘百匝千重輕打透十方世界一籧篨」


「　撐開正眼乾坤淨透脫全身海宇寬大用現前活潑潑分明秪在一毫端」


** 示實光道人

「　靈山女子佛難窺靈照也曾賣竹篱化得紅塵成白雪不須臨鏡畫蛾眉」


** 聞桂

「　巖頭秋桂忽然開無位真人笑滿腮不是晦堂饒寸舌幾乎山谷自生埋」


** 送雲崖上座回獅子巖

「　誰家養得克家兒惡虎獰龍亦被欺何不遙招金地手卻來籌幄豎降旗」


** 贈別峰禪人參方

「　纔脫鬚眉便不常眼空佛祖探諸方德山參見龍潭後倒跨牯牛出法堂」


** 壽師祖東林禪師

「　三萬日輪月一千春秋不息頂𩕳旋絲絲螺髮從教百壽量何曾有變遷」


** 示林明曩居士病中

「　風火不調時鬥戰未空七大奈伊何維摩榻上翻身轉猶怪醫玉藥太多」


** 留密行侍者

「　丈夫氣宇自高強正好冤仇結一場莫似投棲林下鳥彈弓未舉先飛揚」


** 千佛期齋單(僧求)

「　無蓋缽盂口向天三千諸佛共垂涎醍醐上味誰家少牧女香糜好獻先」


** 示慧頂披剃

「　割愛雖然是丈夫恢弘大法始良圖拶開佛性無南北午夜傳衣恰老盧」


** 示朱漢卿居士

「　老來奮志欲參禪累叩孤山四月天悟得渾身皆是喝好將困馬痛加鞭」


** 余傳芳居士誦蓮經求偈

「　如來不說最幽玄諸法空無一法傳門外三車輕擊碎滿盤托出任君宣」


「　開眸豁見燈明光歸子嬴身沒處藏一會儼然勘破孑莫教辜負法中王」


** 示月如柯道人

「　倚天長劍白如霜截斷萬緣體法王好手鏡臺高揭起不須拂拭自風光」


「　寒來暑往獨惺惺永向閨門作典型劫外曇花重發瑞誰云遍界不聞馨」


** 示姚際瑤道人

「　節操堅持比白圭老猶學道謐深閨一生受用何為貴好悟自心與佛齊」


** 挽也懶禪師

「　數年盤谷揚家醜為法忘軀汎海東渡葦翻聞攜履信滹沱一胍遠流通」


** 別雪庵諸居士

「　骨格天然異類畜踢踏綠叢水草足臨行哮吼欲何為冀君共和陽春曲」


** 集同門造先和尚塔

「　臨濟堂堂正法眼無端滅卻瞎驢邊雖無縫罅堪尋
覓總要吾曹著力先」


** 贈傑庵賀居士

「　舉案雙修不染塵占為天地一閒人君看芳草嘶金勒爭似無糧野鶴身」


** 贈厲會庵居士

「　揮鞭馬上力參禪斬盡魔軍血濺天何日鵰弓高掛壁與君長見太平年」


** 挽石堂耆舊

「　卓錫座山德臘尊戒珠朗耀照禪門翻身踏斷無生路驚起泥牛海底奔」


** 林邦欽老者乞偈以預往生

「　佛性人人知本有平生立志護山門他年就地翻身去八德池中必見君莫憂戚須勤薰尊榮貧賤等浮雲」


** 為明曩林道友對靈

「　撥開愛網脫塵韁撲鼻蓮花覿面香迷悟二途俱坐斷巍巍壽量越彭殤」


** 示善人

「　何曾佛法離紅塵塵裡拶開金栗身莫謂相逢多不識眉毛八字自尖新」


** 壽良忍禪德

「　水牯山中共歲年昂藏頭角插雲煙隨收隨放無拘束幾變滄桑體自然銀河倒瀉秋色高懸明明父母未生前」


** 示徹微禪人

「　昔年何事謝青山銕脊須撐霜雪間三腳驢兒騎得著陽陽勝掛錦衣還」


** 示玄湛禪人

「　黃犢養來力氣全溪南溪北任遼天莫將蹄魚塢孤負祖翁一片田」


** 佛誕示諸禪友

「　頂天立地偉男兒脫體風流徹四維若謂今朝方出世現前蹉過幾多時」


** 示明詢林信童

「　煙水南詢五十三圓通門戶不須參鴉鳴雀噪自家底為要善財力荷擔」


** 示雲淡禪人

「　雄雄年少懶安邦放下剛刀輔法幢萬里無雲天似水一輪明月印長空」


** 贈自品禪士

「　衲僧品藻自和融高隱樓臺趣莫窮翠竹蒼松培多少相尋試問住山翁」


** 示女僧思修

「　西來祖意最幽玄渴飲饑餐要了然果得胸中空萬有逢人任說老婆禪」


** 慈脩禪人求示

「　性本如如不假脩頂天立地迥常流禪人若也達斯旨林下溪邊得自由」


** 示實和道人

「　本色道人截悟迷久長研究羨深閨試看龍女獻珠處七歲巳登佛祖梯」


** 步六觀林居士讀蓮經韻

「　堂皇何處不圓成黃面無端設化城駕動高車牛似雪掀翻朽宅火如晶掌中托出皆龍女衣裡拈來是酒氓謾道為憐窮子切門前荊棘太多生」


** 贈淨慈社居士二偈

「　社創虎溪始大儒聖凡跡盡體如如詩囊不貯長生藥芥子能藏萬卷書靜坐高堂天似水默持半偈月凌虛更期信手開金鎖鑿壁工夫漸掃除」


「　四海鯤鯨不可窮亙今遊戲在其中隋侯豈望含珠
答宋子全忘載蟻功一善不彰虧至化萬機頓息賴神鋒當年我亦從斯過線路與君特地通」


** 佛日荅十華黃居士

「　弗生亦弗滅休問日兼時大地誰如佛普天盡小兒欣然摩海墨信手和君詩毫端忽舉處了無一字之」


** 示石譜禪人

「　特地求吾示吾何以示君悟迷宜自拭山水謾相分操比嚴霜潔遊尋野鶴群禪關擊碎後枕石伴閒雲」


** 石獅子

「　千錐萬琢露全身踞坐當軒孰敢親未動爪牙先破膽何須哮吼始驚人」


** 示慧亙禪人

「　切切切生死關頭打得徹饑餐渴飲度雲峰莫謂洪爐皆鈍銕」


** 諸禪者有掬水弄花之作以此示之

「　勺水捧來量不窮澄澄也可隱魚龍豈惟良夜臨明月萬象森羅一掌中」


「　當陽拈出笑洋洋無影枝頭撲鼻香怪卻瞿曇輕賣弄至今遍界不能藏」


** 挽余母梁氏老宜人

「　萬象森羅一鏡收百年鶴髮化東流堂前忠孝雙雙列不必西方心外求」


** 黃超成居士求偈結社

「　真如面目遍塵寰緇素同參向上關蘇嚕一杯花一朵是真供養古靈山光陰速修證難不似偷閒半日間」


** 贈崑崙巖大稟禪德

「　逕上崑崙探老僧孤峰亙古翠崚嶒問渠仁壽高多少笑答乾坤剖未曾」


** 示徒雲羲披剃

「　洪荒覷破似浮漚擇友尋師是大謀時節到來承滴水昂昂突出化龍頭」


** 贈聖壽寺慧嚴禪人

「　聖人壽量本無疆流水高山古道場個裏聊通一線路荔奴千樹倚斜陽」


** 示雪然禪人

「　見見之時非是見本來正眼露堂堂那吒骨肉休分折晝夜無雲月未央」


** 募衣單(僧求)

「　翻轉遊囊徹底空採無荷葉補秋風幻軀未解逃寒暑所以剪裁藉誌公」


** 示惟一沙彌

「　生身父母歸何處五尺零丁寄法門大事不將時苦究茫茫愁殺兩親魂」


** 寄禪人

「　女子浣沙少少哉河邊非水動人猜出頭便是無心本須用兩人將木抬」


** 薦牛

「　耕空田地疾如風數載山門積苦功蹄角皮毛脫落盡翻身直出水雲中」


*** 攢火(廛中即事)

「　破灶冷青煙鄰家尚未起一擊火星飛元來在石裡」


*** 得薪

「　青山何不住自析入紅塵寒灰重發燄調燮一閒人」


*** 汲水

「　上下一貫通卷舒不斷絕漆桶忽放光圓滿一輪月」


*** 烹茶

「　江心不可得得之成遠涉白雪沸紅煙空階拾落葉」


*** 送米

「　從來不外求教爾自然至缽盂口向天龍蛇同一致」


*** 買蔬

「　共喫一莖齏謾云價如桂雖不種匏瓜尚有閒田地」


*** 閉戶

「　喧寂不干關豈是避聲色借問扣扉人相識不相識」


*** 展書

「　古人何所見言言皆心血指顧自分明教我如何說」


*** 話客

「　胸中無隻字口角費狂瀾鳥啼花笑裏明月映闌干」


*** 擊磬

「　不入喧囂耳疏敲花雨邊樓臺人睡盡錚錚遏管絃」


*** 焚香

「　一縷浮煙白韻致向何來可中真消息付與梅花猜」


*** 燃燈

「　銀碗滿盛雪也須用火試心頭忽放光始知真授記」


** 與師伯林居士

「　參禪貴直截不可存分別十聖與三賢俱是眼中屑參禪莫著佛著佛便是禍透脫萬重關長伸兩腳臥參禪忽徹悟靈機隨處長花飛閣外香水漱石頭響寄語參禪士葛藤莫扳撦若向途中求孤負自家底」


** 示般舟維那

「　欲渡生死海須翻般若舟腳跟浮逼逼到處自風流」


** 贈寄生悅眾

「　石筍抽條蚤尖新欲剌人不辭培養力異日自成林」


** 示僧

「　言行宜無疵參尋貴作家清風下載後坐地看飛花」


** 座山禮正覺祖師無塵塔

「　覿面超今古巍巍不可攀一年登一度空掃無塵山松花侵徑郁梅子隔溪黃祖意無人會摳衣各自忙」


** 示祖風禪人

「　既入如來室須參向上人拋除舊骨董振頓懶精神
盧老長春石天童獨採薪焚香原大用掃地現全身鬚髮為誰落皮膚豈我親無多西祖意流播遍風塵」


** 答叔子唐徵士見訪韻

「　教外傳無元字腳寧容毫髮起猜疑知君深造彬彬地曾與空王重畫眉空王之相無眼耳認著依然還不是清風明月露全機現前受用奚窮巳可憐世界擾紛紛誰似採薇獨閉門即此不須圖作佛溪山無口任稱尊黃鳥喃喃春巳老為尋高士踏芳草傾心談到月明初不問落花掃未掃」


** 題林門俞氏親繡普門品

「　哲哉媛人能作佛事塵不染塵類不相類盤裡明珠璞中美璲一卷蓮經千生囑累誦憶弗忘見聞多愧疋素為牋金針是刺千縷千言一心一字隨類現身線路中現前說法豎青幟大悲救苦遍指端羅紋結角無人識琅􁻶熠熠亙古今閨門幻出如來使」


** 佛日示心宗禪人閉關

「　昔年黃面老此日設奇關巍巍猶壁立人天不敢扳世有傑中傑豈無山上山卻為韶陽老推倒似等閒此關破巳久子今又活埋將錯而就錯撞入此中來行住與坐臥事事絕安排破戶不須閉虛窗竟日開掀翻黃面爛公案掃蕩韶陽舊禍胎百匝千重跳得出石人撫掌笑咍咍」


** 和韻復洎庵唐居士

「　古來學道人一片心如銕跳出是非關飲乾賢聖血龜毛信手拈檀樹和根折況復老維摩桑榆逼眉睫鴻鵠翥沖霄肯為藕絲紲自性等虛空終始無生滅何日見桃花從人話未徹」


** 示廓然禪者披剃

「　黃面老瞿曇貪心欲作佛棄國舍世榮睹星始行乞為法不為身先作而後述咄哉小廝兒出家志不屈
見聞與覺知此家如何出掀倒鸚鵡洲擊碎毘盧骨天上及人間明明是何物不是達摩禪亦非波離律大事一廓然須彌山嵂崒」


** 贈林超壽明智姊妹同修

「　祖師心印鐵牛機迢迢傳入大唐國獲證菩提如稻麻夙根深種羨閨閤仁者壽智者樂萬里長空翔獨鶴繡佛堂前截塵囂數聲清磬通寥廓我憶當年秦國太熠熠琅􁻶勤頂戴就中契悟本來人溫故知新無滯礙我憶空室參黃龍拶透玄關機峻雄無陰陽地輕拈出一花五葉影重重道人同氣復同修不造古人志不休但得萬年一念去長江皎皎月臨秋」


* 雜詠上

** 同十華黃居士及諸禪者登囊山辟支巖用澹
軒林先生虎去尚留溪句為倡各賦四律

「　虎去尚留溪溪深路轉迷山容蒼藹宿石縱古人題萬籟沉巖壑千峰繞杖藜未成麴社結杯茗坐高低虎去尚留溪奇蹤約我躋企橋陪水笑倚樹伴雲棲升斗村村屋牛羊井井畦辟支高隱處巖戶闢雙磬虎去尚留溪山高孰與齊僧無凡聖別人自廢興悽嫩草香堪佩奇巒獨可棲尋幽招隱者摘欲分題虎去尚留溪春深鳥競啼煙囊鐘磬渺天接海濤低閱世渾圖畫休官勝隱栖未忘還路思振羽度庵西」


** 附鳳巖坐雨

「　淙淙聲愈震山色晦如無牆角斜楊柳松陰睡鷓鴣椎窗驚旭晚臨水笑形孤不必王維手全身在畫圖」


** 訪賢谷居士次韻

「　留雲敦掃榻停午靜聞雞戶外何山好秋深萬壑凄催梅香雪裡結社近巖西適意尋殘葉揮毫續舊題」


** 柘浦訪柯臣班居士寓居

「　家園千里外一笑付風塵未得江淹夢深嘗原憲貧
望雲依遠堞鑿壁度長春老我欣奇遇徘徊嬾泛津」


** 秋海棠

「　不受煙霞染嬌姿出自然清新微帶醉瀟洒幾成顛綠掃炎威減香飛秋色先溪山培植久朵朵占高懸」


** 龍華集雨示自牧侍者

「　昕夕從談吐知心何所聞炎天宜沛澤古剎快風雲柳線柂煙溼荷盤瀉玉紛揚眉庭際看盡是化龍群」


** 荔月從西明歸雲峰

「　徘徊離古寺禪侶亢朝霞半世全為客還山漫作家炎途原可畏高木不嫌奢誰道乾坤闊東方日又斜」


** 再登紫霄巖訪許又米居士不遇

「　徙倚松陰下喈喈僅鳥聲一溪花雨燦千樹夕陽平石險無人伴雲高獨自行不忘玄度約支杖復登崢」


** 睡燕

「　繚繞將云晚尋花入舊巢梁高同寂寂月白息交交飛跡空中沒歸心夢裡拋天涯誰是主四海任波濤」


** 登東山巖訪別庵法姪

「　萬仞無人到峰高特遠攀新苔浮綠砌宿雨沒青山懸室一燈皎衣荷百慮刪道衰宜共振未許永安閒」


** 遊中和寺

「　尋芳由僻徑蘭若獨幽然竹發撐天筍池香出水蓮蕉庭飄綠羽松塢織青煙我愛買山酷恨無支遁錢」


** 贈本源禪宿返鳳山

「　憶別雖多載老來骨更堅道交忘齒臘機辦敵英賢因喫座山棒故安蓮灶禪分明如駿驥回首不須鞭」


** 過永慶寺訪念宗道友

「　十畝風塵外松關午未開雲生兩岸石雪泛一溪梅面壁圖何事翻經見幾回我因尋衲叟腳下路紆迴」


** 到杭州偶成

「　倏爾臨吳地始知共碧天輕舟雲出岫遠岸樹流煙
野逕千弓按湖光一鏡懸不因探水脈爭費草鞋錢」


** 暮雨蟬聲

「　哽咽天將暝淋漓入半秋韻新聞古樹山靜隱清流高潔無人識吟歌適意遊不知同調者風露若為酬」


** 仙谿路上

「　不忘嶮峻路躡足入深秋興廢憐丘土浮沉寄扁舟巖高香有桂樹怪老成虯自是山中好白雲伴去留」


** 登鳴峰巖

「　誰家閒隻艇千載繫林皋秋織一山錦風生十里濤老僧猶在定古樹未辭高我到衝寒際霜花郁布袍」


** 送林十叟居士往新樂省兄凝山邑宰

「　長安何處是極目盡江山師友分襟易煙霞得句閒書雲纔擁道鞭影漸衝關元季如相見文章細論還」


** 登友可山訪銕容禪師

「　不獨山如友知音自可人瞻風登嶺峻晤而發機新幽徑桃花蚤寒巖雪雨頻盤桓忘晝永天際碧粼粼」


** 宿金沙師子巖(正覺禪師遺跡)

「　古人何所慕撥草上巃嵷修竹凌空翠落花織徑紅玉泉微灌頂龍樹靜遺風卓爾渾吾道不勞神斧功木末懸孤剎石門古不封車輿遊自罕鹿豕睡惟濃樹宿銜花鳥雲親蓋世松我來閒極目山水秀重重」


** 福嚴寺偶成

「　粒粟藏樓閣清光一望遙林培插漢樹門鎖勸農橋鼉鼓喧桑梓禪風震海潮途中未返客徒與隔江招」


** 仙谿訪玅門居士

「　道交原不淺遠扣悵無由天下成仙窟山中遯世秋空潭千樹老野色一笻收際此休彈瑟峰高水自流」


** 座山芍藥初開

「　嚼盡彤霞色新馨播遠風秀宜深處發神向媚中通含笑醫群物流輝賽曉瞳依稀蓮出水春占一枝紅」


** 聞鶯

「　兀坐松窗下倏生睍睆音如簧嬌獨奏同調遠相尋多羨錦衣貴誰追喬木深須臾三五囀引起惜春心」


** 黃改庵十華余季蘆諸老居士過穀城看梅留
宿通天寺賦詩索和因次之

「　凜凜衝寒際花飛占穀城千家春信早十里夢魂清踏雪天留晚尋香月送晴空山憑嘯傲刻燭愧難成寒梢繁噴玉僻逕燦鋪茵清白同高士蕭疏象野人談心分半榻結社集西鄰不盡村中酒深宵促飲頻」


** 十一夜玩月

「　良宵春浩浩明鏡半高懸照世休嫌冷留人不在圓光清分雪瑩質素助梅妍嬴得天如晝相依猶未眠」


** 偕石竺同門康君平居士遊漁滄溪

「　路入春山暮飛花逼袖香漁樵分動靜畎畝雜青黃橋鎖溪千里僧居水一方偶因尋勝概徙倚話松篁」


** 次君十林居士見訪韻

「　山靜無人到君胡獨扣扉涼階展席坐素手帶雲歸作客家如在摶空鳥謾飛極眸風景外自不涉離微」


** 遊智泉同康君平居士

「　奇勝尋何處紆迴一線荒到山知嶮峻觀水憶滄浪殘局遺仙子芳菲沒草堂遊人不忍去朝市自相忘」


** 秋過國懽寺逢姚子于林獻十居士

「　自笑耽遊覽蹉跎巳白頭寺青千樹鎖門碧一溪流立雪風猶在臥雲山更幽況逢聞道客倚杖話深秋」


** 同月川禪師別庵法姪過附鳳巖

「　款款扳禪叟紆迴一逕深群峰閒入戶夾漈遠聞音水映山花亮煙含鳥語沉個中渾太古樂我每相尋」


** 除夕前一日再過九峰

「　不逐尋春隊焦庵到幾回山深忘歲晚僧老為梅催寒色生丘壑晴光自去來蕭蕭溪畔柳碧眼幾時開」


** 九日書懷

「　時節易遷換人情謾嘆嗟道貧疏故友園瘦罕黃花看樹驚秋老登山信路斜不知彭澤令今日醉誰家」


** 通天度歲

「　吾生無定止隨處寄孤蹤憶掃侵階雪翻聞送客鐘探春猶一夕燒燭盡三冬際此誰堪侶梅花越樣丰」


** 龍華退席

「　昔值黃花放汎槎上寶幢風翻松竹翠月帶水雲淙種火娛烹雪移藜想渡江道情何所適兩地燦秋釭」


** 十六夜玩月

「　清光猶未減此夜欲精神古樹疏沉影長空冷照人一輪湖海望八表林巒新相對忘歸思臨流擬結鄰」


** 癸亥孟冬付闇然晐監院

「　處處輔法幢步步踏實地晚景忽翻身雲有出山勢振頓舊乾坤始堪稱祖裔我有拄杖子久荷要人替」


** 付愧斯任上座(丙寅孟春)

「　如水傳器火傳薪豈是超宗異目人返躑獅兒牙爪備險崖平地任翻身」


** 與光嚴持維那住山(丙寅仲春)

「　古德住山刀耕火種鶉羽為衣松花作供苟能若斯奚慮不中佛祖爪牙有擒有縱拈起龜毛擊碎齏甕花笑鳥啼水流風動一段真機當人受用我不再三尒須自重」


蓮峰禪師語錄卷之九
嗣法門人性深等編

* 雜詠中

** 復柯更生居士見嘲梅花百詠韻

「　妙矣斯花隨方弗變香騎幽蘭色蓋輕霰非有非無如圭如瑱質不染塵機猶閃電聞既真聞見非假見真聞之聞不在中涯假見之見枝枝美麗或傍松塢或立水漪高兮下兮了無虧遺枯兮茂兮迥絕差池拓開煙雨突出瑰琦人間天上獨此一枝任詠任拈認即不是既難含藏縱教洩漏奇以千言會歸無一截我葛藤破君心結心結既破載馨載清滅尚無滅生更何生頭頭應現物物逢迎雪中之雪英中之英秋也能瘦春也能萌炎也能邃臘也能明明斯妙義弗一弗二溯厥未生無聞無視枝葉色香空乎大地竹逕山窗乃行乃寐妙在其中不可思議」


** 贈石竺禪師

「　我觀上古人卻似一山木木固不足多可以支堂屋芳草遍芊芊徒然塞巖谷象季愚者多雖多不如獨堪羨避囂人立身高且淑非匠不低頭非梧不駐足針芥未相投逢人笑如哭寒谷數枝梅秋風半畝菊留月詠新詩倚杖招孤鶴何日登我山石床聊一宿」


** 偶成

「　天地空無涯曾許誰為屋萬古舊谿山一時新草木景物不長存色聲易反覆抱膝望煙城閒情奔滿目豈若居山人深深樂巖谷放曠逗天機任運忘軀殼祖師禪不參夫子書不讀臥石枕雲根聽泉步山麓昨日採松花今朝煨蘆菔童豎山中歸馴馴牧黃犢有客來扣扉爐內茶將熟借問下方人何日罷匍匐」


** 寄南泉鄭牧仲居士

「　相率貧之隱古人亦弗如歸耕五柳晚辟穀赤松迂
北海空垂釣南泉擅卜居休心誠治世見道自忘書木落秋風老壺高山色餘梅花猶寄語多種兩三且」


** 為密聲禪德壽

「　大塊誰稱壽道高壽彌久千年彈指間所貴達本有物外一閒人清操四十九不追行腳債數椽安露肘年年桃李春色色溪山友茗碗逼人香蔬用力厚凡聖相皆空是非何所受閉戶獨高吟日月任飛走屋角有蒼松為君傲白首」


** 送止止上人參方

「　憶昔參方客不因山水遊瓢空吞日月衲破補春秋骨脊如梁豎眉端為道憂君今知老至始欲訪高儔遠度白雲嶺倦眠泛月舟雪峰毒鱉鼻黃蘗活藤頭針芥機須契師資法永流臨行一句語有待後相酬禪者應斯志況將書劍休」


** 慶雪檀陳居士母丘氏宜人七袟

「　泰華何以尊群峰列下拜江淮何以廣漣漪納萬派仁壽越僧祗童真永不邁七十古來稀須彌投一芥不但天能覆且亦地能載我憶鶖子毋慧論聞皆驚與子成玅道秋月齊其明我憶孟氏母比玉片片精三遷成大器今古仰賢名況復太丘毋停杼育群英三從宗戚重萬卷荊釵傾見筍期凌漢催梅早調羹元愷迎慈訓燃藜續簪纓濟川舟楫猛柱國棟梁宏喬松未足老萱德翠為榮我欲登堂慶蟠桃猶未生」


** 和十華黃居士大雪紀賦韻

「　江北遍奇絕未臘先飛雪野人雪裏歸頒毛珠滿襭更有峨嵋山凜凜寒六月瓊樹與圭峰老稚常獲瞥蹯趾盡潛蹤羽毛皆截舌有叟處其中成道空生滅于今何南來凌空飄屑屑莫欲閩中人肌骨知凍冽莫欲閩中山萬丈玉屏列天地本無偏氣候始復微花雨散春城無香亦競折積翠老漁樵篩風填
饑雀不懼人馴階無可噎征夫馬不前擁牖足如鱉凍雲望不開烘日少點綴卿士久抱寒締袍誰多譏嬴得居山人蒙頭勝附熱一衲歲寒松片心煉後鐵策杖遍徘徊洪荒未剖剟皓爽奪晴光峨嵋殊無別飛絮動高吟得句自怡悅」


** 乙未六月從城中回蓮山

「　薰風生別思丘壑減炎威病骨青山聳輕舟孤鳥飛居廛諳世味得水浣蘿衣百里炊無麥何山採有薇田疇今固稔庭徑尚皆菲久住梅容瘦新烹菜甲肥蠹書疲整理野鳥偶相依出入情奚似水雲跡弗微昆虫家草莽釣父戀漁磯世外殊無著山中便息機」


** 壽余散耳居士母陳氏

「　水南山水奇參天高嵂崒秀氣奪精華賢哲時間出穀城況比鄰人性近仙佛金屋不為榮圖書不足術木食勝玉漿屠釣韜幻質不但處衣冠閨闈亦守謐余門有陳母元季娛遶膝修巳無投杼安貧慕懷橘明鏡老猶磨教子德可述春風臨初度月滿適今日山中柏與松蒼蒼葉正茁蹊邊桃與李灼灼華帶實萬物始發生瑞氣騰籌室誰知天地間化育功克濫余母亦何殊玄齡不可匹稱觴一杯水交慶儀必必」


** 九日巖遊步澹公方居士韻

「　寺不在山山在寺無齒東山屐不費險窄溪橋得再來猿鳥追隨欣且悸秋風石上快談心古木庭前曲伸臂大地抹作微塵拈莖草轉為金身視獨立林泉慨古今優遊盡逐黃花媚峰頭峰下皆浮雲世出世間無實義法音震吼遍寰中畢竟何聞復何示微玅如香餌急向竿頭試誰住又誰寄白日多夢寐我來巖谷覓同參同鳥飛兮同樹企樹凋葉落露空山一片秋光空亦記」


** 和砍樹吟韻

「　君勿傚碌碌凡庸只守株涼人豈必滿林乎但得中心樹子在自然垂蔭遍道塗古人寧不契斯旨為播黃梅覆桑里斧斤一旦入山林音韻丁丁胡未巳巳焉哉從此無聞眾鳥聲遠望江山盡不平嬴得個中風景別東方未曉天先明」


** 通天度夏

「　大地氣炎炎清涼生何處山深六月秋薰風發高樹蘆嶠雖未幽喬木青四顧禾黍逼人香出水蓮花吐竹簟日高眠松門閒獨步肺腑自然清不須想甘露況復諸文人盤桓朝與暮車馬競馳驅可憐不自寤」


** 到西巖晤赤庵張檀護歸自蜀中仍步來韻

「　高山飛疋練放棹出林麓丘壑間丹青雲霞連起伏到寺笑相迎清風引松竹握手話崎嶇主人茶正熟萬里異山川行行誰敢獨數載履冰霜垂橐歸鄉曲林下日偷閒箭鋒樂相觸東山一片月須臾高照燭倦鳥何處栖庭前有喬木」


** 山居(用石屋禪師韻)

「　數峰隱隱翠東西獨搆茆庵噉小溪楓葉驚霜紅上下梅花笑月白高低安心道者休文字博飯山翁帶水泥佛法任從都爛卻依然歸鳥屋頭啼」


「　本色住山本自由胸中何喜復何憂登山不見玄沙虎落草為鞭大溈牛露浥碧桃先破眼煙囊紫岫久埋頭一條歸路春風裡今古迢迢覓未休」


「　諸方挈挈逞機模冷淡家風孰肯圖流水澄清分曲筧飛嵐縹緲擁窮廚趁春攜侶尋茶萼添灶呼童拾桂枯受用奚慚自了漢謾誇嬾瓚芋煨爐」


「　邪法熾然正法哀生埋頭角得便宜半龕煙雨微茫裡四壁藤蘿放曠時欲歇狂心猶有漏頓空慧性始無為渠儂豈是逸群漢往事何人不可追」


「　得意居山不在深孤標與世別浮沉霜嚴凜折千烽
膏月朗印開古佛心草榻永消枕底夢寒鐘敲出劫初音相知何必頻相問一道圓通貫古今」


「　山房布置異人家有圃也培桃李花冒雨栽松伸翠蓋乘春種竹長新芽古錐出世寰中電先聖埋頭草裡蛇畢竟本來空索索六窗虛靜聽啼鴉」


「　心源湛寂映池塘求法求名兩著忙各立門庭爭楚漢誰修渾朴復周商無情偏解驚秋蚤含識也知泣露長我自居山得意後數株松柏不成行」


「　數武藤蘿織矮籬籬頭掛月半盈虧黃花不假秋光力翠竇還為泉眼窺得髓傳來槐國事枯形怪卻雪山時當陽偶爾抬眸鑑萬象森羅盡發機」


「　都來苦海弄浮漚若箇英雄放得休鳥亦知春心自悅花纔聞雨臉先愁炎涼事幻憑遷變聲色路長任去留不盡濛濛煙藹裏誰家高擁幾層樓」


「　屏息諸緣與世孤一間草舍蓋圓顱長留鬚髮為山主遠喚獼猿作佛奴門外任從天雨霽庵中不見樹榮枯有人問我住庵意叉手無言聽鷓鴣」


「　從來山市不相侵幻質無端遁至深人語罕然聞谷口樵歌每自到庵心門環流水春初漲月掛空山曉不沉遙憶餐松移舍者孤風凜凜振當今」


「　草鞮脫向钁頭邊出入相隨似應便譏羨函山探慧跡自慚百丈老開田荷衣破處雲重補喻火殘時夜不眠斯事非關予造作古人標格更超然」


「　每自乖違百不能得無一法繼燃燈先將具骨埋丘壑懶學諸方弄葛藤野鶴無糧常獨立金猿歸嶂競高登昔人謬向途中覓樂我青山有幾層」


「　疋逕紆迴與世分階前草木也生薰眸中景色空中見律外宮商野外聞破衲洗新三月雨孤笻觸斷數峰雲自從踏著閒田地笑看勞生竟日奔」


「　去聖遙兮似可悲分明底意少人知鷲峰古路原平
坦火宅窮兒自嶮巇信步高登天地闊翻身回顧水雲奇只因樵父通幽徑百億山頭盡展眉」


「　松扉誰設復誰關朝夕煙雲自往還旅夢沉沉何日寤溪聲灝灝喚人閒興來獨坐階前樹倦至高眠戶外山對景了然忘去住徒猶移舍入林間」


「　渴飲饑餐不易忘頭阤半似耕夫忙村雞初唱鞭牛起岸圃未鋤任草荒一望秧針柂雨綠數疄麥浪檻風長年年活計頻如是不問丹家辟穀方」


「　懶惰禪翁懶說禪臥雲嚼雪度長年案頭書卷自深蠹澗底藤蘿樹久纏宿劫為誰培佛種斯生感我結山緣幾回提起其中事笑破閻浮一粟天」


「　瞻風撥草遍追尋遺禍至今恨少林茅屋蓋頭山斧缺竹窗粘紙蝸房深雲僧訪侶迷青嶂田父擔簑過綠陰試問谿聲長灝灝如何流水不流心」


「　石屋無門竟日開聲聲色色現如來楊堤和煦鳴黃鳥竹徑迂迴長綠苔坦度光陰忘動靜淡交師友愧陳雷紅塵不識深居意謾怪西山與大梅」


「　不學天龍豎指頭孤峰拔削任優游補茆屋脊防深臘架竹山腰接上流岸樹年高從潦倒潭光夜靜費尋求道人既得安身訣渴飲饑餐即便休」


「　糧為門縛草廬不窮寬窄任他餘山花斜點高低岫石笏橫刊草篆書運水搬柴原合道棒風喝月等歸塵本來大意離言說多口阿師謾舉敷」


「　誅茆大意若為誇粒米莖齏富作家曲徑平鋪褁石蘚圓盆獨吐出泥花眉端展托三千界口吻播揚一聚沙嬴得萬機不到處任余高臥老煙霞」


「　朝朝幽鳥屋頭催喧動庵中一著棋破灶無煙從石乞高峰有路指樵知千年狐魅將離穴半夜寒蟾尚在池豈是名山多占住乾坤容我老天時」


** 百山解制

「　大道無門處處真不勞開廓自相親庭前柏樹連天翠野外桃花匝地春得意分明先吐露諸方何必涉關津須知任運縱橫者盡是心空及第人」


** 登紫霄巖二律

「　浪跡於山山任顛臥雲樹種是奚年洞門無鎖空羅漢(有羅漢洞)劫石未灰闢線天(有峽石)望海窗虛長湧月(有石窗)度溪橋險急流煙(有天台橋)何須遍覓同風客觸目辟支意儼然」


「　奇書何代鐫峰巔擦盡苔痕不見年寺隱禪翁疑即佛山高樵子競登天嚶聞花外千聲鳥杳視人間一縷煙惆悵滄乘經幾度巖阿松柏翠依然」


** 訪龍潭主人不遇

「　春霜踏破綠將萌谷口徘徊幽致生一派嵯峨還石怪萬峰光霽亦龍鳴水簾懶捲耽高臥鳥道初修興獨行何事我來君又去空留古樹掛愚崢」


** 雲崖姪巖遊回用韻似之

「　插碧巖高動勝遊看來溪澗擬何流空庭種樹從龍老遠岫歸雲入夢幽授系濫觴休逐隊卓錐無地可埋頭于今且話風光好幾片落霞天外秋」


** 寒巖夜雨

「　暗灑群峰雨色平瀟瀟楓葉落無聲隔窗松塢疑堆雪滴臘梅梢漸放英孤剎棲雲山益靜空階琢玉夢尤清枕邊溪澗來何處幾度澄心聽不明」


** 謝別髦伯陳居士皆山樓度夏

「　半生隨處寄孤蹤城市林泉野鶴同落筆成詩慚賈島垂機接物體靈峰山皆夢裡難為畫樹老庭前易得風揖別草堂誰是主又憑蘭棹泛橋東」


** 贈人山居

「　勞勞世路竟何求老對青山自寡尤耕鑿不知堯舜力吟歌渾在羲皇秋門無車馬驚眠犬時有魚鱗上
釣鉤嬴得此身閒白髮猶然移舍向羅浮」


** 明發寺避暑有懷

「　炎炎巨冶欲流金何處清涼不可尋戲水魚翻菱艇暮迎風人坐槿籬陰浮生誰到無寒暑大樹還期蔭古今蟬子也知秋色好連綿枝上奏新音」


** 花月吟

「　花自嬌癡月自光移花待月靜中忙凝枝月似貪花媚破蕊花疑笑月香月殿高飄花若粟花軒冷照月成霜幾回尋到無花月片片花飛月未央」


「　隨花移步月微明晒月花容分外清花下詩成山月小月中夢落雪花輕重重月色花梳影皎皎花誚月寫情花月相逢談未巳鶯花枝上月三更」


** 次黃任者爾矩二居士雙峰訪友不遇韻

「　鄰近山高想未休獨憐草榻續莊周尋風海外疑將隱泛月峰頭勝遠遊負我吟窮千片石多君彈落一天秋浮生景象渾流水何日披簑共狎鷗」


** 題紫霄圖為無依禪師壽

「　曠世巍峨不變遷壺華遠揖自何年無生猶採溪邊藥得意多逢海外仙磊落天台長掛瀑高標松柏翠摩肩我今笑問同流者墨跡山光孰後先」


** 除夕

「　懶向爐頭燄桂薪誰家雪調奏彌新三冬寒色消今夕半世低眉媿古人歲月如舟長送客江山似我亦徒春可憐無限梅花好獨立窮巖野水濱」


** 寓鏡庵雨後觀湖

「　隱隱峰巒洗未休競來城郭震中流興波鱗甲潛明鏡貼水芰荷泛小舟樹隔人家春浩浩岸空煙靄思悠悠吾生蹤跡云何似月印湖心任去留」


** 祝定于林居士八袟

「　無心釣渭貌如童培植名花振古風鬧市禪高
里齊眉聞道肖龐公蘭亭墨跡千金重蓮社壽山七軸功自是瞿曇真胤瑞戲遊場屋仰翁翁」


** 乙未東十華黃居士

「　深山戶外遶風塵箕踞終朝不厭貧靜養道容同野鶴懶詢時事向傍人圖書架上青氈舊花石庭前白髮新買酒無錢奚足問飛箋千古羨名臣」


** 鷺

「　翩翩遠近漸成群瘦影翻風渺見聞天際歸來千點雪松邊散去數峰雲白衣雖有山林氣潔操未除湖海氛田父不知獨立意將為終日伴耕耘」


** 到柳塘有感

「　溪山謾道不如前自古風雲易變遷傑閣無端傾沼曲疏楊依舊繫橋邊荔陰摘錦嗟芳草石鏬摹詩見昔賢瘦策未忘彭澤路數聲清磬落秋煙」


** 莆陽積雪

「　昔年何事吝閩關千載峰巒忽變頒活潑明珠旋大地橫斜古木冒寒山梅花戶外乾坤老柳絮階前鳥雀閒林下誰如乘興者雰雰蘭水一舟還(時有客過訪旋即歸掉)」


「　隨處樓臺不見高村村砌玉逞英豪蒼松指日頒髮鬢白石連宵長羽毛一色江山迷水月半空花雨林皋夜深晛晥疑將曉呵凍推窗望幾邊」


** 雲頂巖訪友不遇

「　謾道無緣卻有緣我來依舊各山川空巒寞寞惟聞鳥怪石巖巖自插天不意主人移錫去只餘童子伴牛眠古今那個忘行跡眼底群峰鎖暮煙」


** 再登彌陀巖

「　寺老僧稀古路荒禪林與我不相忘舊時野色隨秋變何處梅英遏雪芳掃石畏言興廢事採芝憶入水雲鄉堪嗟樵子猶未返洞口凄凄日又黃」


** 次韻贈蔡子穀居士歸耕

「　名場戰罷隱乘田學就耕鋤老歲年半畝黃花榮別業數疄紫芋謝塵緣閒攜竹杖風前詠倦枕簑衣月下眠受用現前忘取舍人間任笑老龐顛」


** 百山朝雲遠布

「　松扉纔啟鎖重重何處飛來淡且濃幾片山浮天國外萬家人落冰壺中深林有意留棲鳥高木出頭慕遠風千里瀰漫歸幻化依然日掛海門東」


** 挽長兄無瑕公

「　昔日君來既占先於今歸去又爭前戲遊浮世同春夢敬奉慈闈契孝篇筆底巳償翰墨債杖頭猶欠酒罏錢連枝別處寧無淚滴滴紅痕濺梵天」


** 登青入樓

「　四壁藤蘿掛石芽樓居素搆閒乘麻憑欄何處來山色飛鳥無心度水涯巷僻多藏支遁鶴路深渾過葛洪家極眸隱隱人煙裏幾樹荔奴幾樹花」


** 百山別韻峰禪師回莆省母

「　缽掛峰頭巳度秋下灘孤棹似難留歸心雖未逢壺嶠夢境猶如離建州兄弟別時明月共母兒會處望雲收他年好憶今朝約老我青山借一丘」


** 贈可光禪師從金粟歸漳省母

「　飽餐金粟幾多年回步嶺南色轉鮮蒲履未成難釋手樵薪得價始辭肩追風駿馬道途別脫網金鱗氣象全珍重莫為煨芋漢投機句子待高宣」


** 送古門汶石二禪師回柘浦舊隱

「　同門出入日無多衣缽共擔離薜蘿少室久培雙桂子南宗預播滿娑婆歸途不涉舟之陸過嶺任他險且峨舊隱于今花正發時看百鳥噪巖阿」


** 贈未發禪師

「　峰巒十二久藏身撥草瞻風度劍津黑豆拈來芽未發青霄指出日高申梅花破雪休嫌晚松柏經霜不
變春庾嶺近聞消息好一枝橫亞蓋天人」


** 明發守龕仝淵堂禪師

「　匆匆踏斷路三千籌室風微隻影懸座下躊躇秋未晚燈前追慕月猶圓憑欄畏睹空庭樹拂几愁看絕筆篇嬴得先師靈骨在何須更覓銕鍬邊」


** 慧源菴

「　來源浩浩自何年流出未灰劫石邊賢聖不從穿鑿得溪山豈為古今遷龍憑一滴時為雨庵若孤舟日泛天假使馬師都喫盡老僧奚處可安禪」


** 秋同林獻十居士夜坐

「　待月無人月自遲傍花共坐兩三枝深林寂寂鳴栖鳥落葉疏疏過短籬鐘磬敲殘蝴蝶夢溪山題盡謫仙詩多君閉戶風塵外獨對青燈不下惟」


** 寄懷林六觀居士于應州丈室

「　幾度衝寒望轉迷擬登霄漢恨無梯鴈門八載魚書杳道義何人丘岳齊栖隱未歸徒入夢文殊巳見勝留題奚時大奏旋師調使我聞風興倚藜」


** 到普明寺和南光禪師同苞瑞竹韻

「　沿林翠色溢青眸獨爾分枝合出頭引鳳栖岐胞乍裂釣龍播浪影雙浮交成九節扶吾道無讓七賢隱此洲借問幽篁何並胤紫芝朵朵羨同流」


** 甲辰荔月訪月川禪師不遇阻雨有感

「　奇峰疊疊擁行舠纔憩梅陰暑漸消書在案頭人未返花飛庭際竹隨嬌一笻山水同為客六月樓臺讓掛瓢幾欲快談庾嶺事翻空風雨恨連朝」


「　翻空風雨恨連朝村舍城隍欲並漂半載田疇遭旱魃百川舟楫繫山椒人雖無力回天地世合何年治舜堯四顧炊煙平寞寞寄言野老謾歌謠」


** 喜晤雲和徐居士於報恩寺兼以言別

「　久交方外寡相逢幾寄山音遠不封晤對仙谿春印
月留談佛國曉聞鐘著書豈獨為親老閉戶何如自性恭千里別君無別囑歸期從此看蒼松」


** 悼明覺憨璞禪師

「　皇岡聚首愧英才南北信音去復來祖道蓋天期共振形山拔地愕先隤都欣師子喧金闕何遽鼠聲吼夫梅莫是群生無可度翻身從此出輪迴」


** 和鏡庵即事韻

「　偶隨花雨出青巔湖上于今半是蓮門外草深通鳥道梅邊僧老寂人煙邀松共話三更月倩曉高眠一榻天此際藏身何處好數間茆舍碧巖前」


** 龍華元旦

「　峨峨古寺控乘麻春色先臨道者家庭際未消殘臘雪簷前猶綻去年花江山乍暖和風轉草木新青生意賒老稚都云添一歲誰知鬚鬢染霜華」


** 度歲

「　煙市雞村事若麻當來春色屬誰家出墻竹老疑抽筍帶臘梅寒競放花自笑年高迎送懶幾經山靜雪霜賒群英聚首渾魚水樂我烹泉度歲華」


** 慰用光張居士讀書山中

「　遠別高人路覺疏擁門草色倩誰鋤知安忘卻家如甕不餒幸然腹有書桃李山深皆勝友池塘春漲半新魚休云學稼非吾樂元亮當年也種蔬」


** 挽儀部小眉林居士

「　昔叩松扉月正明望君世外作長城心花吐出驚人句玉斧鑿開蓋代名久夢華胥今始寤亟歸蓬島尚如生歷觀盡是崎嶇路且喜翻身此一行」


** 嘉興嚴𨍏轢居士重建普明寺落成和韻贈之

「　開基昔想是高僧高士再來猛振興螭殿俄含淛水秀祗園多擁法雲增聚沙作塔功猶戲捏土成金願至弘勝跡古今雖未見何人選佛占先登」


** 別林定于居士往浙省覲

「　烏山結社憶蒼童為道周流鳥跡空世使有君閒逸少心期與我老崆峒尋秋遠泛錢塘月入幕高瞻隱者風不盡悠悠方外意一藜草色碧關東」


** 雪庵度夏寄林介卿居士

「　為愛綠陰伴翠霞訂盟月色作鄰家艸荒僻徑無鳴犬客去空庭剩落花不盡清風長獨得何曾紫陌隔千差真如面目塵塵現洞口尋源錯泛艖」


** 雪消

「　丘壑蒼黃不變遷重重粉飾信徒然寒林野鳥翻春夢皓髮山翁轉少年日曬瓊瑤惟樹在玉成樓閣幾家全樞衣極目松門外萬里畫圖捲碧天」


** 挽南山二勝和尚

「　尋常履踐異凡胎吳地閩關去又來六載當軒撾毒鼓九秋和葉落黃梅鳳岡月隱姑蘇暝籌室雲封蘭水哀自是丹青描不就依然撒手返天台」


** 和余諸居士禪堂茶話韻

「　窮盡玄微總不干且燒木佛共醫寒喫茶好覺趙州語拜將猶驚漢主壇緇素談禪星欲轉安懷聞道歲將殘暗香何處通消息疑在庭前白似珊」


** 荅赤庵張居士見贈梅花百詠韻

「　歲寒無處避香塵白傲孤山不動神一字多償筆底債枯腸倒吐隴頭春中峰獨唱酬高士孟頫續題見美人月色朦朧臨薄暮數枝橫亞更天真」


** 又和蓮山夜宿韻

「　獨掩禪扉夜未央隔墻杳渺任花香無思豈但溪山靜得意何如夢寐長定裡疏鐘敲落月覺來幽鳥噪寒床儂家不為光陰轉閒伴希夷臥上方」


** 祝同門林杜則居士五旬

「　塵世又來戲一遭半生白眼視英豪靜吟海內驚人
句險奪江心度葦篙和俗嫁婚傳祖印移風鬚髮掛禪袍知非豈待從斯日自有南山插漢高」


** 再登座山贈智鏡耆舊

「　蓮灶分身十載餘磨礱山斧共山居風霜歷畫眉皆雪田地坦然草自鋤古德應承龍樹後遐齡好悟威音初我來幸得秋光舊一逕黃花一架書」


** 辛卯重陽從棲雲寺登壺山

「　何曾壺嶠在塵寰天外巍巍立翠鬟艸莽奔馳惟塵豕煙霞舒捲半江山秋深古寺黃花罕僧倚亂松燈石閒棄興更登高一步長空無際可躋攀」


** 和韻祝宓仲居士五十初度

「　搔首撫松讀易初品茶灌圃興難除高蹤遍寄名山上大業咸推太史餘浥露芳蘭多放蕊藏春道樹翠凌虛慚予馬齒徒居長一片浮雲自卷舒」


** 贈林四紫居士見訪

「　歷盡康莊嶮與平現前玅用撼群英禪關廓徹藏屠釣國士馳驅慕姓名幾度過山尋白足不時採藥拯蒼生誰云相見無餘說戶外峰巒事送迎」


** 同居士半山觀漈

「　曉起招邀望翠容停笻坐破冷淙淙風塵不宿溪間石雲月常居天際峰何代山靈遺半榻尋秋隱者入千重嶺頭松下皆清響奚必雷音震碧空」


** 省逸叟和尚干通天次季蘆余檀樾韻

「　處士逃禪性自明數莖雪髮理寒鐺交將廿載同稱老病久何人不厭生竹葉風敲深夜雨梅花月晒碧天晴箇中無限炎涼處剔盡殘燈話不清」


** 通天元旦候余居士不至適寄詩索和因次之

「　忽聞鳥語噪生臺舊雪呼童掃未開拭目堤邊看放柳臨風戶外聽吹梅多情白首遙相望有約青春近再來但得心遊鹿苑裡勝將屐齒印新苔」


** 懷蓮社諸居士

「　慵追白叟󲶮青牛高枕深山萬慮休鬧市安禪遲復道寒江釣月托孤舟聞濤松下思清詠拂石梅邊憶勝遊語寄華軒春色老數聲黃鳥囀南樛」


** 遊西明龍潭

「　山深秋色半陰晴野逕濛濛鳥語清溪澗紆迴流不歇煙雲變幻畫難成垂簾洞口空塵跡蘸月波心冷世情我到偶然高謦欬臥龍聞亦不須驚」


** 重陽後一日同林聖禎訪靈山主人

「　尋盟登眺擬奚同帽落萸筵信巳通門外接人千尺澗峰頭涼客一秋風見樨莫謂聞香晚話月偏欣遊履空處士逃名聊借問幾回移菊醉籬東」


** 送朱李二居士回建州步韻

「　一天秋色正縱橫分手空門月未傾歸海波瀾方浩瀚從龍煙雨溼肥輕雞催茅店千山渺棹裂困津兩岸鳴沽酒不須頻借問家僮預奏洗塵行」


** 詠拜歲蘭

「　山谷深幽懶結家庭前奕奕恍流霞纔聞葭管催春信特掛朱衣迓歲華間靈何嫌添秀麗放梅休羨獨橫斜數株濃淡風塵外笑裡含香韻更賒」


** 龍華八詠

*** 寶幢峰

「　千尋崛起秀芙蓉望似高垂宇宙中縱有毘藍吹不動巍巍亙古衛琳宮」


*** 萬歲石

「　峰頭片石自玲瓏價重連城蘊綠叢神斧錯留尊貴跡勞他煙靄日磨礱」


*** 文榕(樹神曾於宋朝試中狀元名曰章榕)

「　盤根錯節護招提葉葉榮垂霄漢低樗腹剖無元字腳怪將名姓榜頭題」


*** 古椿

「　積翠心空不記年如松如柏勢擎天陣風倏忽狂吹倒認作蒼虯陸地眠」


*** 龍井

「　乾坤鑿破憶前朝躍出雙龍達海潮千載甘泉猶混混何時頭角復昂霄」


*** 蔣公橋

「　捨宅家移別一溪欣通線路駕虹霓昔賢聞道浩歌去芳蹟傾欹控馬蹄」


*** 放生池

「　春草離離溢砌芳化龍鱗甲隱方塘年年不但蓮花好明月自來水自蒼」


*** 雙塔

「　石筍抽條貫古今亭亭拔地鎮叢林玲瓏八面憑風雨剖出虛空不動心」


** 廛中度歲

「　兀坐毘耶夜未央數聲爆竹震笙簧門前燈火誰家少直待年窮始放光」


「　怡然共話一枝香繡佛尊前日漸長饒舌梅花三五朵浪傳春色過高墻」


** 送韻峰禪師回長慶

「　一春花柳正綢繆何事春風不久留舍卻江郎三片石乾坤誰是爾同流」


「　大人克振大雄風長慶山川況不同脫肉螺螄輕起驚天動地一吹中」


** 途中贈木庵禪師回溫陵

「　金粟飽餐憶有年途中握手共怡然春風吹動泉鰲遠為雨為瀾逆百川」


** 寄別芙蓉石竇禪師

「　幾回結膝話榕陰兩處行藏一處心慚愧芙蓉開鐵
樹令人扳仰向秋深」


** 到天台石梁

「　誰道奇巒路不通嵯峨片石貫西東珠簾萬丈無人捲留作雷音震碧空」


** 答玄錫禪師韻

「　清臞道貌日忘疲傑出法王老小兒隻手匡扶雙世界江山為口歎希奇」


** 歸家拜母

「　橫擔楖栗下千峰低首和南老北堂自恨平生無俗骨故臨世外振家風」


** 母諱日有思

「　昔年此日喪慈闈逆子途中尚未歸欲睹真容難再見低聲秪得淚雙垂」


** 挽陳博仲道友

「　少年何事著忙生踢破情關撒手行到此誰人留得住杜鵑枝上月三更」


** 收骸

「　髑髏滿地絕人收水浸風吹何日休拈起青山一撮土幾多死漢受埋頭」


「　偉貌嚴裝假外修一朝敗壞恨何休于今一穴同埋卻是智是愚謾出頭」


** 瓶梅

「　暖閣寒窗素所宜橫斜托出兩三枝陣風忽向冰壺過引盡清芳入雪詩」


** 別雪車參友

「　歸路三千共一盂松林茆舍喜同居故山不羨君先到脫落芒鞋快有餘」


** 採豆

「　一番下手一番疏收拾歸來不可餘粒粒珠成香積供任將老幹帶根鋤」


「　個中緇素不勞分葉落花殘獨子圓無底籃兒盛得去明年成實又憑君」


** 走馬燈

「　一點靈光照四天勞勞誰聖復誰賢中心樹子輕搖動千里烏騅不用鞭」


「　狂心未息也堪哀疋馬單鎗去復來勝負盡從風火轉不知誰是出塵才」


** 九鯉湖

「　兩字利名徹底空何勞特地叩丹翁春秋來去知多少巳夢還如未夢同」


「　聞道再成入九天依然共在水簾邊夢中說夢無昧息疑盡浮生似可憐」


** 舟行

「　朝暮衝雲泛遠汀生涯何必問華亭高低未度前村樹又見數峰峰外青」


「　須臾解纜過滄洲棹裂青天逆水流分付蹲身篷下者未經登岸且低頭」


** 端陽懷古

「　驚心幾度改山河寧有忠魂戀汨羅投黍空流曩日淚不堪回首問漁簑」


** 待木樨香

「　吾無隱爾契誰能借問枝頭吐未曾未吐香前聞得徹又添公案上傳燈」


** 贈獅山上人

「　倏居城市近聞知戶外傳來消息奇師子能生師子子猙獰不被文殊騎」


** 壽余母吳氏七袠

「　無樹菩提久自培年高結子象黃梅閒來含笑問王母千載蟠桃嚼幾回」


** 謝金栗齎衣專使

「　吳江越嶺兩間關滿路春風送客還衣缽勞持千里外汗顏無任強開顏」


** 臘八

「　樹凋葉落四無鄰風雪彌天凍殺人納被蒙頭曉未起徒然夜半燦星辰」


** 詠眠牛石

「　高臥綠叢不記秋風吹雨打懶昂頭乘田滄海從遷變新月母勞再下鉤」


** 途中別友

「　杖底劃開一片秋平分歸路各優游何如故國風光好紅蓼盈堤映客舟」


** 贈柯無右居士倡放生會

「　勞勞不盡放生人獨有維摩放最親鱗甲羽毛同一體驪龍原是赤梢身」


** 送石濤侍者住塔山

「　昔執巾瓶伴九巔生涯今寓钁頭邊片心不墜先人志千載浮屠尚儼然」


** 過釣臺

「　胸羅天地傲風塵豈慕王侯立渭濱恨自客星消殞後江邊不見釣魚人」


** 詠佛手柑

「　為掌為拳在屈伸牽枝帶葉示天真秋高不舍黃金相結果林間遍接人」


** 題竹石圖

「　蒼苔未發巳深幽古木亭亭不記秋為問嵯峨幾片石山中誰是爾同流」


** 探梅送徐雲和居士讀書歸舍

「　枝頭含蓄幾多香豈可山中久晦藏時節到來人盡望分明有意待東皇」


** 雞冠花

「　昂垂翠羽立階除迥奪千年鶴頂珠幾度臨風爭鼓翅恍傳曉曙動閻閭」


** 詠筍

「　林下冷埋頭寸心堅似銕揭石出南山破籜成九節春來雨露滋聳與雲交結」


** 路中作

「　行路難經盡水潦山寒旅亭上霜月初殘千里復蹣跚隔墻花發如丹翛然舉首停看石頭松下勝長安野老餽盤餐」


** 贈千花監院悉遠

「　一朵拈來撲鼻香分枝結子永昌昌春林紅紫皆如彼況是千花大棟梁」


** 贈印水禪人

「　流通百丈事何如浩浩波看出嶽初徹夜一輪圓印破了無明暗可分疏」


** 贈黃秉中居士

「　幾度尋僧樂品茶禪林誰道不如家片心養得閒於鶴高臥羲皇掃落花」


** 七夕

「　秋色乍飛月乍蛾天孫夜靜渡天河巧機不必年年送士女于今巧更多」


** 題松石圖為澹然禪德壽

「　傲盡風霜勢插天蒼蒼秀色染林泉謾云不藉栽培力亙古根盤劫石先」


** 偶成

「　勞生擾擾總空花金屋玉樓未足誇萬頃青山何處好隨緣去住老年華」


** 和採桑小詞韻

「　曉起匆匆覓小筐含羞出戶未梳粧採來俱得群蚕足始憶庭花入袖香」


** 贈郭卓人居士

「　吸盡西江賣箍篱一家行徑惹人嗤君今造得龐公地任是丹霞不敢窺」


** 勗常山質山監院

「　參方衲子莫愁貧木食草衣度一身萬仞祖關惟得倒山河齊發少林春」


** 贈知公黃居士

「　名山已賞半坤維行跡惟多雲鶴知舉世何人能遯世如公高蹈信希奇」


** 贈尼圓善

「　童真侍母出溫陵掃盡浮雲志願弘古鏡磨來光遠照勝於月下讀傳燈」


** 示常山侍者慧幢

「　趙州悟道值青年羨子事師志益堅執侍巾瓶無倦巳奪標異日自爭先」


** 勗眉珪禪士

「　參禪堅發志諸祖莫能欺錦鯉嗟淹甕虛空徒畫眉溪山高養性花鳥富生機俯仰心無愧超群自有時」


蓮峰禪師語錄卷之九終

蓮峰禪師語錄卷第十
嗣法門人性深等編

* 雜詠下

** 梅花百詠

*** 梅種

「　遺來嘉實木天然嬴得色香一著先枝葉奇從箇裏發溪山何處不堪傳」


*** 種梅

「　為愛聞香霜雪前多培巖下與溪邊箇中含盡未生韻發幹成花任歲年」


*** 丐梅

「　久慕林逋騷興奢株株搜索通鄰家山翁謾笑余貪愛異口流芳占百花」


*** 移梅

「　蟠根豈必定何宜官閤未嘗異素籬瘦影忽隨斜日去寒蜂空向故園窺」


*** 溉梅

「　綠葉蕭疏雨色遲不辭朝夕洒枯枝因貪霜夜香明月費盡勞心秪自知」


*** 接梅

「　截斷他枝見本原別拈芳萼續新痕寒花未即樹頭放紫陌從今變雪村」


*** 盤梅

「　請披雪幹自高低巧結層層剪不齊何待天花如雨下滿盤閒托小亭西」


*** 尋梅

「　遠近無端煙谷迷此間春色向何棲方隨倦步前村去文道相逢在小溪」


*** 催梅

「　山谷衝寒意巳深況多騷客每相尋連宵好向南枝
放莫負原來一點心」


*** 夢梅

「　高臥山窗百慮清空花蹤影見分明幾將身置羅浮上爭柰簷前鳥一聲」


*** 望梅

「　停策極眸光霽天數株含雪倚墻邊分明裏許無人見誰信孤山尚儼然」


*** 聞梅

「　清香拂拂自何來莫是梁園花乍開得意不堪重話破階前月下獨徘徊」


*** 話梅

「　孤標絕世動評論淡致不親豔冶魂有說會歸無說處舌頭香噴兩三分」


*** 見梅

「　不盡清高興倚闌枝枝橫亞競衝寒現前消息無心得總與時人一樣看」


*** 賞梅

「　幾回高詠玉林間靜致須還靜者扳支杖更詢何所有六橋深處是孤山」


*** 詠梅

「　閣筆山房與雪鄰花心知我亦傷神現前一句輕拈出字字清馨欲逼人」


*** 折梅

「　東君有意付阿誰立雪高扳香滿衣歸取永壺聊索笑草堂倏爾漏春暉」


*** 寄梅

「　江南春色閒先得方外交情淡更深千里借君通線路見君便見故人心」


*** 浣梅

「　雪骨永心絕點塵臨溪猶沐笑顏新一枝拈出深深
處分外香侵物外人」


*** 掃梅

「　無端片片落東風擁篲尋常惱曉童幽徑何曾嫌砌玉山翁偏愛色塵空」


*** 簪梅

「　懶將紅紫插鬟間幾點斜分雪月閒冰骨不須多粉飾自然清雅奪朱顏」


*** 嚼梅

「　攢卻眉頭折卻牙拈來借問熟誰家謾云滋味無多子得意方知韻更嘉」


*** 繡梅

「　含藏春象一機先閒想冰肌到宛然玉線未抽花巳吐誰知不向指中圓」


*** 畫梅

「　幾點墨波傳素質孤山未雪吐低昂草堂高掛清如許錯引追芳蝶數行」


*** 梅箭

「　孤高骨格奪春風直幹多抽曲幹中未射巳穿斜日影梢頭棲鳥誤傷弓」


*** 梅葉

「　花落玉林萼又新晴軒幽徑翠鱗鱗清霜剪盡非干妒破臘高梢舊有人」


*** 梅蕊

「　碧眼纖纖乍有無連宵霜露釀成珠陽春景色含多少惱殺遊人未肯舒」


*** 梅香

「　芳韻沉沉西復東襲人遠近只憑風豈無形跡堪追覓盡在花中與雪中」


*** 梅影

「　寒花錯落映蒼苔不定光中去又來生滅根原何所
有真容見後絕疑猜」


*** 梅子

「　多餐雨雪產春煙葉載青黃相間妍辛苦釀成滋味別偶然聞見亦垂涎」


*** 含梅

「　五葉花芳迥不群似迷似悟樹頭分化工指日仝開眼白傲山中聚散雲」


*** 開梅

「　傑閣寒林倩玉粧飄飄遠望一天霜東皇不解深藏舌漏泄枝頭多少香」


*** 殘梅

「　素心默地每相留不住孤梢恨不休去亦不須風雨送頻將流水作遊舟」


*** 孤梅

「　獨立山中與世遙風塵不傲自高標等閒放出花三五羞殺群芳浪鬥嬌」


*** 瘦梅

「　歷盡冰霜獨占貧乾坤無礙一臞身孤標不以形容媚誰識花中骨立人」


*** 矮梅

「　庾嶺遺來久屈身年高枝葉更低人東風幾度吹難動嬴得花飛大地春」


*** 枯梅

「　高居物表勢何雄兀突爪牙半是龍鱗甲雖然脫落盡明珠猶吐碧空中」


*** 倒梅

「　迢遞春光不記多一堆白雪臥煙蘿孫枝幾欲高扶起爭柰傍無著力何」


*** 蚤梅

「　奪得東君第一叢先來壟上餞秋風競霜菊叟休相
訝為愛追陪晚節中」


*** 遲梅

「　同芳何事不尋盟獨立溪邊褁雪英待遍樓臺無覓處放來偏占一山清」


*** 夏梅

「　昔時美景盡驚過珠玉皆空剩綠羅林下炎蒸誰解得含冰幾朵不須多」


*** 秋梅

「　霜露繁凝葉漸空亭亭赤骨傲金風有香何似無香好免使遊蜂戀碧叢」


*** 紅梅

「　穠豔數株間碧叢胭脂點點綴東風明朝假使隨流去人道桃源路巳通」


*** 綵梅

「　隨殘隨豔總非真生意雖稀亦有神借問誰家傳妙手一枝剪出綴陽春」


*** 玉梅

「　不從培植吐林丘質潤香空異素儔五葉琢開霜雪外孤高聲價待誰酬」


*** 夾色梅

「　東君何事喜揙斕一樹嬌分兩樹顏自是清高禁不住多塗脂粉賣人間」


*** 重臺梅

「　數朵疊成一朵奇心花如雪吐南枝本來無樹臺何有假設重重欲待誰」


*** 綠夢梅

「　衝寒滿口嚼青霜芽茁纖纖趁蕊粧不但綠珠顏似玉至今肌骨也芬芳」


*** 品字梅

「　同氣交參不二門分身鼎足小乾坤妙容脫落春風
後多把摩尼認作孫」


*** 磬口梅(即臘梅)

「　輕風細雨擊無聲滿口香騎蘭蕙清高士休誇多結子誰如黃面不留情」


*** 點額梅

「　春心托出許誰知一點高縣綴翠眉撩亂禁宮同窈窕買多京國貴胭脂」


*** 紙帳梅

「　山房布置淡相宜紙帳疏攤雪數枝疑是有香生竹榻仲舒旦暮故垂帷」


*** 樵擔梅

「　一山春色一肩挑幾度相尋獨老樵巖谷自憐留不住卻來煙市賣清嬌」


*** 鳥啣梅

「　逐隊高翔入雪林啣花巳見獻花心無端錯落寒巖下猶向空中取次尋」


*** 杖頭梅

「　瀟洒數枝任倒顛閒笻頭上白雲翩幾經雪後增清價買醉何愁缺酒錢」


*** 盆中梅

「　枝蟠何以異浮山不動根原去住閒大地無私香不著誰家孤鶴立庭間」


*** 燈下梅

「　漫將澹致寄山房香散深宵雪滿床一朵忽然和影落驚多蝴蝶暗中忙」


*** 瓶中梅

「　幾本橫斜清韻多壺中寄跡似巖阿支頤試問忙忙者門外尋芳意欲何」


*** 舟中梅

「　滿棹清香自去留乾坤無著漾悠悠年深懶作羅浮
夢伴釣寒江雪一舟」


*** 馬上梅

「　征鞍欲掛巳傳馡萬里春光急似飛野草如茵鞭影過相逢盡道玉郎歸」


*** 掛月梅

「　徹夜寒光映雪枝花明猶怪眾星稀婆娑影裏人天靜幾度暗香獨自飛」


*** 臨風梅

「　梢頭渾似散珠璣逐景蜂狂戰雪飛到底為憐春色少家家斜貼半蘿扉」


*** 雲棲梅

「　濃淡留連未肯飛隴頭誰道故人稀憶從出岫無心後高臥芳叢任白衣」


*** 帶雨梅

「　碧玉翩翩不染塵淋漓樹下恍鋪茵寒香洗去知多少幾度憑闌嘆美人」


*** 冒雪梅

「　破臘香沉六出間雰雰千樹戴芳顏清光一片描盡就珍重趙昌莫等閒」


*** 苑梅

「　久培素質淡如濃倚日撐雲傲漢宮嬪侍只憐肌骨瘦不知身在雪霜中」


*** 丹墀梅

「　吐盡珠璣壓眾英似留香味待和美不知林下歸何日白首猶耽玉漏聲」


*** 邊塞梅

「　百花叢裏逞英雄卓立孤城勢若龍謾道玉門春不到年年香襯馬蹄濃」


*** 海鳥梅

「　瓊花錯擁一江天雞犬聲稀春色全任爾夭桃誇豔
冶蓬瀛消息占傳先」


*** 僧舍梅

「　鐵幹亭亭挺出塵久經冷淡見天真數枝庭際將舒臘渾似當年立雪人」


*** 隱居梅

「　謝盡浮華潔一身深居巖谷倍精神王侯不解高扳賞惟有琴書入夢頻」


*** 書館梅

「　獨培庭際意何如為愛香侵几上晝夜半忽然花影落驚殘春夢到華胥」


*** 琴閣梅

「　暖閣花飛逸興增古絃彈罷月初登孤梢斜倚西軒外休作玉人側耳聽」


*** 笛樓梅

「　歌管聲喧雪未開高低吹入別樓臺江城五月殘猶晚好向陽春律裏來」


*** 譙樓梅

「　嚴凝樓外碧高低畫角飛霜子夜凄漠漠煙城人睡盡獨陪明月下峰西」


*** 酒店梅

「　煙火叢中雪數枝香延僊侶醉相知解貂客去多珍囑樓角于今莫掛旗」


*** 妓館梅

「　雪幹相宜傍竹溪無端斜倚青樓低春新花下多車馬回步嬌容付雨泥」


*** 客館梅

「　黃昏時節正衝寒白首嗟君行路難高潔一枝頻作主何妨征馬暫辭鞍」


*** 村舍梅

「　雞犬聲中白似霜數株屋角賣清芳歲寒價重無人
識嬴得春深帶雨黃」


*** 窗前梅

「　瓊蕊數枝月一庭暗香拂拂透疏櫺尋光時綴琴書上高臥主人見未曾」


*** 戶外梅

「　凝霜瘦質立簷牙消息未傳預放花隱者相尋何處是舉頭認作林逋家」


*** 井邊梅

「　瑤花何事傍疏悟展轉春聲近轆轤幾丈泉深長濯魄騷人猶折寄水壺」


*** 橋頭梅

「　雪冒危橋夾岸馡去來襲盡度人衣可憐花外風塵客猶笑簑翁坐釣磯」


*** 籬邊梅

「　黃花乍老槿餘酣碧蕊須臾放二三臘到故園催點綴高人幾度倩笻探」


*** 路傍梅

「　閱遍風塵白滿眶霜華未結也清涼雖非大樹遮天下留盡行人撲鼻香」


*** 溪頭梅

「　數朵蕭疏掛碧流淡容不漱自清幽漁樵竟日忘來往花下何人泛剡舟」


*** 江上梅

「　乍渡陽春春又輝亭亭不逐蘆花飛相知惟有波心月徹夜梢頭照雪馡」


*** 松下梅

「　清操同老質同堅寒色臨梢不變遷誰似蒼顏與皓首盤桓林下兩忘年」


*** 竹間梅

「　竿竿翠裏立芳顏春色深藏孰解扳為問龍孫何日
長高扶老叟出青山」


*** 柳隄梅

「　未展新眉古陌黃先開碧眼瞷春光亂絲不必長相絆自有清風播遠香」


*** 居山梅

「　木石作鄰雪作窠相知惟有牧樵多孤高不鬥閒花豔誰信春光在薜蘿」


*** 出墻梅

「　園外春光不盡窺引多車馬叩松扉橫斜何必人如玉過客也沾香滿衣」


*** 覆池梅

「　根蟠水際別風塵蕩漾清波枝葉新魚鳥休疑花影動是龍早巳自翻身」


*** 倚石梅

「　傲骨長依片石幽花晨雪夜恍羅浮年高正好酣春夢矯首話君謾點頭」


*** 掛瀑梅

「　瀑布飛花一樣清縱然藏跡未藏聲水晶簾外雲初捲粒粒神丹煉不成」


*** 懸崖梅

「　臨危古樹偃崔嵬潦倒花飛春乍回遠望何人扳得及還他高士老山隈」


*** 墳林梅

「　花落花芳俱不知徒傳春信向南枝浮生到此須開眼去後追馨亦巳遲」


*** 聖廟梅

「　素心時傍至人居樹不在春韻自如雪裏文章天地老浮生空讀焚餘書」


*** 道院梅

「　賽玉花飛別一天丹成何處更求僊孤高不為劉郎
種桃李休來問歲年」


*** 佛寺梅

「　不假天工自破顏枝枝香擁雪中山東皇面目無高下分付伊人信手扳」


** 落花吟三十首(次黃十華居士韻)

*** 一東

「　群英次第托林東倏爾孤飛度翠叢倩月疏攤書案白承風斜點釣磯紅神光閒寓枯榮外芳躅徒馳枝葉中蜀魄啼時春巳老幾人對景悟真空」


*** 二冬

「　漸減南枝一片濃不堪煙雨遍遺蹤藥闌豔冶多延客香國虛無錯引蜂樹老青存龍甲瑩村深紅逐馬蹄彸高低為語休爭價俯仰茫茫盡醉容」


*** 三江

「　縹緲非圖掩雪釭驚迴幻夢到山窗未曾結子垂僊苑幾度隨流濯楚江和靖空遺梅鶴影富春惟見去來艭芳心一點今奚在不逐狂風獨自降」


*** 四支

「　繁榮久戀亦堪嗤浪逐韶光棄故枝失隊黃鶯猶欲語離巢紫燕向何之畫艎泛盡無人渡金地鋪平映月遲自有天工閒作主從來形影不相思」


*** 五微

「　把臂相尋入翠微爛紅一逕掩松扉離人始覺留無計啣鳥何曾去不歸點綴古今能幾朵廓開天地只空幃許多猶作紅塵夢惆悵殘霞對落暉」


*** 六魚

「　紅紫何曾染碧虛一天瀟洒浪居諸籬邊瘦幹猶堪愛欄外清香望再舒不盡聲消鳥語後偶然影落夜明初年年景象渾如是匝地芳蹤懶掃除」


*** 七虞

「　極日園林半綠蕪從前粉飾費工夫空枝未曉星初隕殘蒂深宵月更孤斯際歌中猶有酒誰家臉上不垂珠眩人顏色須臾改徒把黃金鬻畫圖」


*** 八齊

「　紅雨瀟瀟望不齊晨風夕月洒東西淡濃錯落苔千點桃李虛粧夢一蹊羽士悟身洞幻化高人托意遍留題春光何事隨流去路曲山深」


*** 九佳

「　物華節候偶相諧多恨群英自活埋幾度鳥聲催夢半生國色葬空階丹翻大地疑僊島春去誰家脫草鞋石罅苔斑皆落處謾追孤鳥過天涯」


*** 十灰

「　窈窕難辭歲月催愛君幾度獨徘徊積多珠玉門成市棲老煙霞水一杯柳畔相逢渾有約窗前無語伴誰來東皇借問歸何促伸手欄邊挽不回」


*** 十一真

「　逍遙無處不天真任泊芳叢任出塵上苑于今休擊鼓故園奚異昔逃秦心空謾說成僊術葉落渾如去國人舉世未忘炎冷態頻頻回首暗傷春」


*** 十二文

「　家僮未掃遍繽紛疑是長空散彩文碧蕊含春驚破玉黃鸝遶樹啄流雲江山滿目哀遷謝版蕩彌天忍見聞時去雖非風雨事可憐片片燦谿漬」


*** 十三元

「　無意送春獨閉門枝枝月色漏黃昏參差鮮滴杜鵑血潦倒暗驚蝴蝶魂浮動江干舒瘦影從容庭際聽香痕上林憶昔顏如玉借問於今幾樹存」


*** 十四寒

「　未生消息覓還難偶涉春秋撩亂殘聞盡木樨非在樹飄空閬苑不成丹高僧定裏疑天散處士閒餘呼
鶴餐此際主人休眷眷明年依舊笑長安」


*** 十五刪

「　高低無處隱微顏一別青山望不還窗外催詩輕曳曳江頭別賦對潸潸色香過眼何堪著雲水追蹤未肯閑最是有情枝上鳥殷勤相送下苔斑」


*** 十六先

「　貪生漢武遍求僊悟到空花亦可憐滿國黃金飛縹緲一池青草染渾全今朝豈復為渠妒昔日無端越樣妍月照空庭人睡盡寥寥愁殺美人天」


*** 十七蕭

「　綺園涉遍冷蕭蕭西子依稀懶賣嬌墜露驚殘棲蝶夢臨風疑伴落霞飄漢官綠暗無人到隋苑春深任草驕失路漁翁多悵望武陵何復獲招邀」


*** 十八肴

「　花片參差散遠郊猶餘殘蒂半春梢一枝胭粉原無著幾度杖藜是素交浪跡溪濆憑自浣獨吟松下宛相嘲山翁另有山中趣多種珊瑚綴草茅」


*** 十九豪

「　色香脫盡始為高氣候相催似太勞柳絮遙尋歸燕路杏村紅入酒家醪滿園採女憐鋪砌孤影移人懶讀騷惟有老僧多妙用六時收拾補方袍」


*** 二十歌

「　誰家高閣亂拋梭寂寂無聲生意多莫向春城爭豔冶肯辭祗樹共蹉跎香山積雪寒樵子曲澗堆朱染釣簑面目現前聊借問當年微笑事如何」


*** 廿一麻

「　回首桃源路不遐流漣千里泊誰家天香夜靜凋明月金谷春深散小霞志士蒼黃留眼覷詩翁瀟洒向人誇寄言市上賣花者依舊歸耕問黍麻」


*** 廿二陽

「　遊蜂久矣息追香香去餘枝自短長彭澤傷心寧種柳蘭亭得意獨流觴江梅早占群英老巖桂疏鋪幽徑黃士女休嬿多變態古今面目擲虛粧」


*** 廿三庚

「　山谷嚶嚶曉未晴山翁高臥任凋英翩翩墻外扶無力點點階前恨有聲妃子巳辭樓閣去正孫猶向村郊行一身自是輕如羽何處煙波不縱橫」


*** 廿四青

「　怪卻枝頭漸擁青幾多朱紫盡飄零貞魂冷泊江心月涼夜孤依草際螢深望禁庭誰解醉試看覺樹遍垂馨陸離芳草徒延茂何復春風上錦屏」


*** 廿五蒸

「　家家梅雨甚相陵洗盡紅粧獨久憑鶴過畫軒疑羽脫人歸香徑駭雲凌天工此日成烏有雪髮今年長更增看到榮枯環轉際何如高臥枕橫肱」


*** 廿六尤

「　浮華蹤跡謾延留醉舞高棲得自由車馬巳辭喧戶外煙霞無復戀梢頭芳聲撲地春還在幻色媚人敗始休何似松篁長滴翠飽餐霜露不知秋」


*** 廿七侵

「　不盡芳叢變綠陰曉風猶恨急相侵蕭蕭臺榭沉荒草灼灼精華帶苦心萬象關頭多著眼何人林下獨投簪看他蜂蝶空來往自是無香可細尋」


*** 廿八覃

「　草色苔痕月二三嬌移玉步下晴嵐人因對景驚春老樹亦辭金砥世貪瀟洒不承繁露力傾欹仍帶去年酣枝頭生滅經多少黃鳥于今孰與談」


*** 廿九鹽

「　數枝疏影掛疏簾百億分飛動顧瞻人在玉樓猶未醒魚驚香餌卻爭噞原非僊子拋神劍豈是天孫墜
幅縑無限升沉何所似殘雲搖曳過低簷」


*** 三十咸

「　東風吹去似輕帆象外群芳取次芟繚繞何殊天女散凋零猶有野禽啣了知景色原如夢淨掃煙霞自不凡回首故園多感嘆敲深夜月續玄函」



　　　　(康熙三十一年三月板送嘉興
　　　　楞嚴寺般若堂大藏流通)