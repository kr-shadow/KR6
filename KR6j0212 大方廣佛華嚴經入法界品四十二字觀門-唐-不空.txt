#+TITLE: 大方廣佛華嚴經入法界品四十二字觀門-唐-不空
#+DATE: 2016-06-11 12:28:59
#+SOURCE: github.com/kanripo/KR6j0212 master 1afe2dc8                


No. 1019
大方廣佛華嚴經入法界品四十
二字觀門

開府儀同三司特進試鴻臚卿肅國公食邑三千戶賜紫贈司空諡大鑒正號大廣智大興善寺三藏沙門不空奉　詔譯

爾時善財童子從天宮下。向迦毘羅城。至善
知眾藝童子所。頭頂禮敬於一面立。白言聖
者。我已發阿耨多羅三藐三菩提心。而未知
菩薩云何學菩薩行。云何修菩薩道。我聞聖
者善能教誨。願為我說。時彼童子告善財
言。善男子我得菩薩解脫。名善知眾藝。我恒
稱持入此解脫根本之字。

　阿上字時名由菩薩威德入無差別境
界般若波羅蜜門。悟一切法本不生故。

　囉字時。入無邊際差別般若波羅蜜門。
悟一切法離塵垢故。

　跛字時。入法界際般若波羅蜜門。悟一
切法勝義諦不可得故。

　左輕呼字時入普輪斷差別般若波羅蜜
門。悟一切法無諸行故。

　曩舌頭呼字時。入無阿賴耶際般若波羅蜜
門。悟一切法性相不可得故。

　攞字時。入無垢般若波羅蜜門。悟一切
法出世間故。愛支因緣永不現故。

　娜字時。入不退轉加行般若波羅蜜門。
悟一切法調伏寂靜真如平等無分別故。

　麼字時。入金剛場般若波羅蜜門悟一
切法離縛解故。

　拏上字時。入普遍輪般若波羅蜜門。悟
一切法離熱矯穢得清凉故。

　灑字時。入海藏般若波羅蜜門。悟一切
法無罣礙故。

　嚩字時。入普遍生安住般若波羅蜜門。
悟一切法言語道斷故。

　多上字時。入照曜塵垢般若波羅蜜門。
悟一切法真如不動故。

　野字時。入差別積聚般若波羅蜜門。悟
一切法如實不生故。

　瑟吒二合上字時。入普遍光明息除熱惱
般若波羅蜜門。悟一切法制伏任持相不
可得故。

　迦上字時。入差別種類般若波羅蜜門。
悟一切法作者不可得故。

　娑上字時。入現前降霔大雨般若波羅
蜜門。悟一切法時平等性不可得故。

　莽輕呼字時。入大迅疾眾峯般若波羅蜜
門。悟一切法我所執性不可得故。

　誐字時。入普遍輪長養般若波羅蜜門。
悟一切法行取性不可得故。

　他上字時。入真如無差別般若波羅蜜
門。悟一切法處所不可得故。

　惹字時。入世間流轉窮源清淨般若波
羅蜜門。悟一切法能所生起不可得故。

　娑嚩二合字時。入念一切佛莊嚴般若波
羅蜜門。悟一切法安隱性不可得故。

　馱字時。入觀察法界道場般若波羅蜜
門。悟一切法能持界性不可得故。

　捨字時。入隨順一切佛教般若波羅蜜
門。悟一切法寂靜性不可得故。

　佉上字時入現行因地智慧藏般若波羅
蜜門。悟一切法如虛空性不可得故。

　訖灑二合字時。入決擇息諸業海藏般若
波羅蜜門。悟一切法窮盡性不可得故。

　娑多二合上字時。入摧諸煩惱清淨光明般
若波羅蜜門。悟一切法住持處非處令不
動轉性不可得故。

　孃輕呼上字時。入生世間了別般若波羅蜜
門。悟一切法能所知性不可得故。

　囉他二合上字時。入逆生死輪智道場般若
波羅蜜門。悟一切法執著義性不可得故。

　婆引去字時。入一切宮殿道場莊嚴般若
波羅蜜門。悟一切法可破壞性不可得故。

　磋上字時。入修行加行藏蓋差別道場般
若波羅蜜門。悟一切法欲樂覆性不可得
故。

　娑麼二合字時。入現見十方諸佛旋般若
波羅蜜門。悟一切法可憶念性不可得故。

　訶嚩二合字時。入觀察一切眾生堪任力
遍生海藏般若波羅蜜門。悟一切法可呼
召性不可得故。

　哆娑二合字時。入一切功德海趣入修行
源底般若波羅蜜門。悟一切法勇健性不
可得故。

　伽去字時。入持一切法雲堅固海藏般若
波羅蜜門。悟一切法厚平等性不可得故。

　姹上字時。入願往詣十方現前見一切佛
般若波羅蜜門。悟一切法積集性不可得
故。

　儜上字時。入字輪積集俱胝字般若波羅
蜜門。悟一切法離諸諠諍無往無來行住
坐臥不可得故。

　頗字時。入成熟一切眾生際往詣道場
般若波羅蜜門。悟一切法遍滿果報不可
得故。

　塞迦二合上字時。入無著無礙解脫地藏
光明輪普照般若波羅蜜門。悟一切法積
聚蘊性不可得故。

　也娑上二合字時。入宣說一切佛法境界
般若波羅蜜門。悟一切法衰老性相不可
得故。

　室左二合上字時。入一切虛空以法雲雷震
吼普照般若波羅蜜門。悟一切法聚集足
跡不可得故。

　吒上字時。入無我利益眾生究竟邊際般
若波羅蜜門。悟一切法相驅迫性不可得
故。

　荼引去字時。入法輪無差別藏般若波
羅蜜門。悟一切法究竟處所不可得故。

善男子我稱如是入諸解脫根本字時。此四
十二般若波羅蜜為首。入無量無數般若波
羅蜜門。

又善男子如是字門。是能悟入法空邊際。除
如是字。表諸法空。更不可得。何以故如是字
義不可宣說。不可顯示。不可執取。不可書持。
不可觀察。離諸相故。善男子譬如虛空是一
切物所歸趣處。此諸字門亦復如是。諸法空
義皆入此門。方得顯了。若菩薩摩訶薩於如
是入諸字門。得善巧智。於諸言音所詮所表。
皆無罣礙。於一切法平等空性。盡能證持。
於眾言音咸得善巧。若菩薩摩訶薩。能聽如
是入諸字門。印阿(上)字印。聞已受持。讀誦通
利為他解說。不貪名利。由此因緣得二十種
殊勝功德。何等二十。謂得強憶念。得勝慚愧。
得堅固力。得法旨趣。得增上覺。得殊勝慧。得
無礙辯。得總持門。得無疑惑。得違順語不生
恚愛。得無高下平等而住。得於有情言音善
巧。得蘊善巧處善巧界善巧。得緣起善巧因
善巧緣善巧法善巧。得根勝劣智善巧他心
智善巧。得觀星曆善巧。得天耳智善巧宿住
隨念智善巧神境智善巧死生智善巧。得漏
盡智善巧。得說處非處智善巧。得往來等威
儀路善巧。是為得二十種殊勝功德。善男子
我唯知此入諸解脫根本字智。如諸菩薩摩
訶薩。能於一切世間善巧之法。以智通達。到
於彼岸。而我云何能知能說彼功德行。時善
財童子。頭面敬禮眾藝之足。遶無數匝戀仰
而去。