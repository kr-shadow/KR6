#+TITLE: 法幢遠禪師語錄-清-智遠
#+DATE: 2018-05-12 10:25:23
#+SOURCE: github.com/kanripo/KR6q0551 master 32ac80d9                

* 法幢遠禪師語錄序

道乃眾德之本性為萬物之靈道本無形假德而化
性本無相遇境而彰所以妙道之理神用難量導物
指迷無往不利剛宗萬法明貫古今亦能直指歸元
亦能權分頓漸始自靈山拈示破笑相酬至今磊磊
落落而悟達者眾矣雖然非鈍根小智者能知惟大
智精進者明得如我
法幢和尚髫齔時知有此段因緣大事棄世浮華遂
依純老人得度歷叩諸方究明斯道復覲純老人契
機得旨乙巳歲同師泛舟出峽道過彝陵時黃陵月
峽禪院虛席諸當道請老人住錫譚宗未久老人受
秭歸大悲請眾念其方丈不可一日無主四眾堅留
師主黃陵法席師力辭老人曰汝既法幢當於斯建
立矣勿卻之師應命遂而卓杖棲焉師居黃陵將已
三十矣其高風素行遐邇瞻聞每陞堂垂示機語師
概不錄門弟子有敏慧者錄記數十則與余余得味
之快然嘆曰此語真濟世之津梁也果信師之言行
相應無爽矣宜付梓以廣傳之於是門人請余而為
序余與師雙桂聯枝交非一日故不辭固陋而為序
之首俟夫續燈者採之以見師之數十年明道行道
之苦心耳。

康熙三十四年四月佛誕日憨堂源拜題於彝陵之
面西軒中


















* 法幢禪師語錄目次

  
  * 序
  * 上堂
  * 小參
  * 法語
  * 頌古
  * 聯芳
  * 偈讚
  * 山居
  * 雜著










法幢禪師語錄目次終
法幢遠禪師語錄
門人通慧等編

* 住黃陵禪院語錄

參府傅公暨諸文學請就黃陵開堂陞座拈香祝
聖畢次拈香云此瓣香曾遭毒手智訖情枯久藏巖
壑之中培養根深蒂固時逢作者不敢囊藏只得對
人天眾前華劈信手拈來供養我現住大悲堂上傳
臨濟正宗第三十四世純備先師大和尚用酬法乳
之恩歛衣就座上首白槌竟師云海客生涯在海淮
孤舟蓑笠任徘徊絲綸拋擲波心裏一掣金鱗信手
來還有負命者麼無人出問乃云黃陵道曠迥別諸
方水直如弦峰奇似削未到者心懷猶豫巳到者覿
體分明猶豫的正好趨步向前分明的直須退躬就
巳所以道事無一向有時拈頭作尾拈尾作頭以一
為多以多為一驀豎拂子召眾云看看拂子頭上放
寶月光遍界三千大千世界廣及無量十方國土一
一國土有無量諸佛或現帝釋身或現宰官身或現
居士身乃至或現種種諸身出微妙音演說妙法一
一音中俱無量法一一法中俱無量義復擊拂云還
聞麼若聞一切法不生一切法不滅所謂一相無相
其或未然依稀似曲纔堪聽又被風吹別調中結椎
下座。

上堂問如何是黃陵境師云千峰聳翠進云如何是
境中人師云鼻直眉橫進云人境巳蒙師指示臨濟
宗風事如何師云一棒一條痕一掌一握血進云凜
然如在師便打僧便喝師云好一喝落在甚麼處僧
擬議師云只得一跳乃云高懸寶鏡洞察無私正令
當行十方坐斷所以凜凜孤危沉沉絕照直饒佛至
魔至管教齊立下風天來龍來未免吞聲忍氣如是
建立何德不辦何事不修敢問大眾如是威猛如是
作略且道承誰恩力驀豎拂子云頻拈一隻無孔笛
逆風吹又順風吹。

佛成道日上堂雪山居六載寒氣逼千峰午夜毛頭
星出現無端見刺脫然空統十方為真境總八表共
同風驀拈拄杖召眾云會麼會即毛端通戶海始知
大地一塵中卓一卓下座。

雲石居士雉髮請上堂寶鏡高懸金刀在握頂門上
黑漆桶開腳跟頭紅絲線斷致使七穿八穴豎四橫
三活潑潑如水底游魚洞玄玄似空中鳥跡直得千
里萬里渾無依透色透聲淨裸裸正恁麼時還留礙
得麼拘絆得麼大眾既有如是奇特且道是何人分
上事良久云不因樵子徑爭到葛洪家。

上堂圓陀陀光灼灼寸絲不掛天真佛滄海闊白雲
閒豈容毫髮著其間假雞聲韻難瞞我未肯模糊放
過關雖然恁麼說話大似徐六擔板其中有個活鱍
底漢出來道何拘界內界外者邊那邊盡虛空無非
極樂窮剎海悉是家邦虎口裏橫身劍刃上獨步入
林不動艸涉海不動波具如是作略方較些子脫
或未然山僧拄杖子自拈自弄去也驀拈拄杖卓一
卓云沖開碧落連天秀放出黃河徹底清。

上堂山林幽曠迥別城居雲籠古木陰清雨過花敷
碧樹所以道住深山不知城市事只聞猿吟幽壑犬
吠鄰村徑傍緣竹森森谷口閒雲片片巖壁藤蘿鋪
錦繡莓苔裹石露真機門連江碧寺古風高三珠石
砥柱中流月峽峰壁立萬仞若作境會也得若作佛
法也得有個伶俐漢出來道人境不立時又作麼生
四野無雲空碧嶂倚天長劍逼人寒。

結夏上堂問如何是正法眼師良久云會麼進云不
會師云賣寶撞著瞎波斯乃云朱明啟候夏景初臨
雲衲高人罷搖金錫以大圓覺為伽藍安居平等性
智則且置只如紅爐燄裏翻身一句又作麼生一火
鑄成金彈子團圞都不費鉗錘。

早參若論此事如百萬軍陣中交戰相似正恁麼時
還轉盻得麼退後得麼直須爭進向前始得若有一
毫畏念在心即不堪矣又安得取信於人哉諸仁者
山僧恁麼告報有聊聞舉著踢起便行者麼如有山
僧慶幸若無山僧失利去也擲下拂子歸方丈。

解夏上堂問學人有則因緣今日舉似和尚師云汝
試舉看僧良久噓兩聲師云猶是影響邊事僧擬進
語師云忘前失後漢乃云把住九旬毫髮不通放開
一線七穿八穴所以高懸智鏡納萬象於臺前橫案
太阿截群機於句下逸格超宗輝騰今古在處揭人
天正眼隨方闡微笑宗風雖是恁麼人方說恁麼話
欲行恁麼事須是恁麼人雖然猶是功勳邊事只如
獨超物外一句又作麼生道驀拈拄杖卓一卓云九
萬里鵬纔展翅一千年鶴便翱翔。

* 小參

小參欲明向上關頭須奮逸格超群之志方可了生
脫死紹續宗乘近來學者斷不以生死為念只圖延
緩過期者裏經冬那邊度夏將別人殘羹剩飯亂噇
亂嚼竟不知裏面是何滋味卻道那個堂頭好機鋒
那個堂頭好偈頌如斯之輩不惟有壞初機亦且有
污先聖所以古人以此大事如救頭然從朝至暮念
茲在茲無一刻放過必將生死究明到不疑之地方
歇脫或依稀異日鑊湯爐炭裏煮煠有分在莫怪山
僧不曾與汝道破。

小參欲明生死事立志要精堅休放逸莫貪眠途中
滑石太新尖行腳不開如是眼艸鞋終被石頭瞞。

傳戒小參握定戒力屏絕諸緣方歛念被忍辱鎧掃
清六合始安居所以道殺人不眨眼的立地成佛立
地成佛的殺人不眨眼然雖如是太勇猛生不若從
此而到彼自下而至上未有不涉程途而登泰嶽者
哉故我佛佛受授惟受此衣祖祖相傳惟傳此戒此
戒此衣如天普蓋似地普擎如日普照如風普吹不
但後學初機依此而行直饒三世諸佛天下老和尚
無不從斯而證何也畢竟水須朝海去到頭雲定覓
山歸。

* 示眾

示眾凡學道之士必須立堅固之志起難遭之想若
是依稀度日縱意苟安戒行不能持禪定不能修亦
謂向是非人我處用功無明鬼窟裏作活似這般敝
病不獨山僧難以救治只饒扁鵲到來亦只拱手而
退何故病入膏肓矣若是皮下有血的漢聞如是說
話便乃知慚識恥發勇猛心立精進志把生死二字
貼在眉上向日用尋常行住坐臥之中各自體看歲
久年深確實不移其志又何憂生死之不辦大法之
不能明哉珍重。

示眾然此一事人人本有個個不無只為諸人被情
塵蓋覆聲色羅籠竟不得個出頭分致使我佛佛祖
祖前賢後聖設盡多方用盡伎倆入廛垂手無非為
此一大事因緣而出現於世就中有個聊聞舉著的
漢領個活頭如握一口金剛王寶劍相似把從前所
習所學所見所聞的爛骨董一刀截斷貼起娘生面
皮豎起鐵骨脊梁向吃飯穿衣處運水搬柴處誦持
禮拜處乃至一喜一怒一往一來處亦如是參究參
到情識兩忘言思路絕見天不是天地不是地山不
是山水不是水僧不是僧俗不是俗千沒奈何萬沒
奈何處撲地一交㘞地聲甦醒起來心花頓發明如
杲日無所不照無所不明與諸佛共一眼諸祖同一
舌直饒千七百則淆訛公案不待問人而自知之矣
奚用山僧搖唇鼓舌者哉然雖如是不入洪波裏爭
見弄潮人。

示眾凡學道人必須體認天真以悟為則不得向言
句上追求文字裏作活須是將自巳面門翻轉腳跟
下事了明從自巳胸襟中流出始得若是求人涕唾
廣學多聞於生死工夫中總沒交涉矣各宜珍重。

示眾此段因緣大事不是說說便休畢竟把作一樁
最要緊事做去方可動眾超群了生脫死若是依稀
彷彿非一生二生縱千生百生秪是一個忌口而巳
所以譬如逆水之舟用篙撐住用繩拽住無一刻放
閑方可得到彼岸如是貪觀雲雁失卻手橈則未免
流入苦海墮諸苦趣還須發大勇猛起大志力撥轉
船頭任他白浪滔天洪波浩渺捨死忘生直是撐去
有如是志力自然平步菩提岸上高登解脫場中永
為佛子豈不快活也耶何得以此目前夢幻空花而
為實際者哉珍重。

示安石通禪人

從上古人親近真善知識勤勞刻苦廢寢忘餐必將
衣線下事究明透頂透底出羅籠離窠臼洒洒落落
無拘無束等閑拈一語示一機動地驚天為千百世
之標準方不姑負參學之志珍重。

* 頌古

「樓子和尚經過街市酒樓下聞唱曲云你既無
心我便休忽然大悟。」

【你既無心我便休南來北去未相投從今擊破鴛鴦
枕恩斷情忘入上流。】

「溈山水牯牛。」

【堪羨溈山水牯牛橫行直撞沒人收饑餐南嶽無根
艸渴飲西江最上流。】

「黃龍三關。」

【我手佛手共為一肘三千大千一捏齊走。

我腳驢腳都盧踏著縱橫太虛千聖何脫。

雖道生緣何常變遷塵沙國土水闊山尖。】

* 牧頌

** 未牧

「　風梳頭角一聲哮萬里家山轉見遙斷壑孤雲懷恨恨都云無狀犯人苗」


** 初調

「　鼻孔昂藏直貫穿爪牙剛落惡加鞭若然不具拏雲手安得輸身讓我牽」


** 受制

「　野性難收易縱馳眉毛廝結每相隨孜孜休教連纖去一撥回頭莫放疲」


** 回首

「　驀地相呼便轉頭與麼田地絕剛柔渾身機括全然露是佛魔名不著留」


** 馴伏

「　卷舒收放野溪邊渴飲饑餐得自然東岸猿啼於午夜眠雲臥月不須牽」


** 無礙

「　海晏河清境自如銀山鐵壁豈能拘裁雲截月千峰外一笛橫吹樂有餘」


** 任運

「　萬象收歸頭角中煙霞襯足艸茸茸晴生翠嶺雲歸壑一帶溪山絕澹濃」


** 相忘

「　八面玲瓏萬慮空人牛不二絕殊同峭巍巍地乾坤廓蓑笠常將挂嶺東」


** 獨照

「　根塵屏絕任安閒兩足常伸天地間東嶺日紅西嶺
白高眠猶自掩柴關」


** 雙眠

「　焂忽人牛露跡蹤寒光凜凜透長空清風一味生頭角搖蕩坤維吐玉叢」


* 聯芳

付安石通慧禪人

「　月峽堂前養聖胎爪牙全備迓賢才宗風大振機輪捷正派流傳遍九垓」


* 偈讚

** 示勝還屈居士(法名通永)

「　冷暖應須汝自知自知知是甚形儀確然一識本來面始信如來即是伊」


** 示美才李居士(法名通覺)

「　學道如同學射堅須於矢上更加尖直饒鐵壁銀山也徹底還他一箭穿」


** 示士弘王居士(法名通明)

「　臨行一著無多子貴在澄清個念頭縱有百千諸業聚冷冰冰地自然休」


** 山堂夜坐

「　月峽堂前浩影孤青青翠竹兩扶疏閒來檢點生平事更無一事與心孚」


** 中秋夜月

「　露滴岑巖山石冷光凝幽澗碧波寒一片冰輪懸宇宙千門萬戶玉珊珊」


** 眾居士傳師六袟像請讚

「　人人說你是老僧老僧可信可疑果是老僧不妨下座將六十年前茶飯帳清算明白不枉在黃陵堂上賣弄一場不然可收拾模樣各自看好雖然如是平常一樣窗前月纔有梅花便不同咦」


** 山居

「　積翠堆嵐覆碧山跏趺終日白雲閒倏然策起雙眉看盡日無人可叩關」


其二

「　禪不參兮經不看平生只欲住深山夢回蘿月松風迥笑傲煙霞天地間」


其三

「　就泉掃葉和雲拂倚石支鐺帶月烹一日雖然三度用山雲水月要分明」


** 雪

「　濛濛山色別生情醉裏梨花蛺蝶經暫倚平臺聊四望翩翩琪樹吐瓊英」


又

「　嫩艸敷為座閒雲列作屏惟同三兩友抵足話無生」


** 樂道歌

「　竹院剛纔開松花墜滿階從何入夜伴爽風來」


「　平臺開一井萬象孰逃影盡虛空澄然徹透頂」


「　門外一枝柳拈來可當塵說法時拂即空諸有」


「　一架沒絃琴不彈卻有聲是知音方纔側耳聽」


「　一株無影樹秀實鳳來棲堪笑矣為何人不知」


「　握鋤耘陸地𡎺破指頭回玄沙老也曾從此來」


「　閒行山嶽外突入白雲窩者其間那曉老僧多」


「　倦來樹下臥月影松篩墮急醒來西山日巳暮」


「　閒攜無底藍常盛死蛇還如觸犯毒氣噴人間」


「　山形拄杖子敲出虛空髓順若多逼得無依倚」


** 四威儀

「　山中行踢破嶺頭雲飛幾片東西兩岸橫」


「　山中住長年不扃戶一物無任隨人往顧」


「　山中坐說甚蒲團破石為床劫火幾經過」


「　山中臥漏室寒雲墮急醒來今日又將暮」


「　清虛寥廓握蒲行兩腳雲攢過翠岑黑內徐行量古
路翻身踏倒古峰橫」


「　孤峰盤結艸庵住萬聖千賢總一處午夜雙猿共室眠天明依舊到緣樹」


「　盤陀石上跏趺坐雲去雲來身上破一代時經目下明浮生穿鑿我無過」


「　白衣深處和衣臥渠自安閒最懶惰每每齁鼾達旦明不參祖意不功課」


** 十二時歌

「　雞鳴丑動起無生一老叟結伽敷面南朝北斗」


「　平旦寅約水烹來濯面門撩天鼻元來搭上脣」


「　日出卯鑑地窺天光皎皎百億都居然徹照了」


「　食時辰動著須將五觀存者粒米當重若珠珍」


「　禺中巳秪須策起眉來覷佛與魔俱是眼中刺」


「　日南午昏散二魔實所苦臨敵時莫打退塘鼓」


「　日昳未夕陽斜掛將西墜任昇沉不出者圈繢」


「　晡時申綠楊拂檻日斜曛貪程侶甘被夕陽征」


「　日入酉陣陣微風拂岸柳目前機禪人能薦不」


「　黃昏戌雲堂寂靜無燈燭抱月眠自有孤光露」


「　人定亥兩腳長伸放四大入落伽寤寐渾無礙」


「　夜半子翻來覆去是誰使及醒來呵呵笑不巳」


** 秋夜

「　供爐陳柏子款茗酌清泉桂實篩金影松風響玉絃」


又

「　百蟲聲裏坐明月光中眠不知誰是我莫測孰為天」





(板存嘉興楞嚴寺經坊附藏流通)

法幢禪師語錄終