#+TITLE: 天界覺浪盛禪師語錄-明-道盛
#+DATE: 2018-05-12 10:25:13
#+SOURCE: github.com/kanripo/KR6q0399 master b1aa17ea                

* 天界覺浪盛禪師語錄序

余下根鈍器衰老失學每見世間文字及諸方語錄
堆床積案便眼昏頭運不能開卷每拈懶贊語那有
閒工夫替俗人拭鼻涕邪然每於燈殘月落夢回寂
醒先佛古師一二染神剋骨語句影略逗漏時時落
齒牙喉吻中如小兒弄語時婆婆和和有人詰之茫
然不能置荅有掩口一笑耳與覺浪和尚相聞十餘
年始得把臂不交一語頓覺心腑清涼輒伸筆為文
以贈頃又見其天界初會語是四十年前與焦弱侯
諸先生聚首提唱者迄今藏去篋笥未有人著語而
公之上首鶴谿猥以見屬每欲下筆輒作婆婆和和
然是又可一笑也常聞長者言本朝禪門自琦楚石
泐季潭後一燈迢然而憨山大師盛稱壽昌無明以
為法眼圓明振起末俗今浪師實壽昌的骨子孫建
大法幢獅絃繼響讀斯語者有以洞見其提挈綱要
照用縱奪之機無以斯世顢頇儱侗冬瓜瓠子之禪
同類而舉揚之庶不為延津刻舟之人所竊笑也昔
吾憨師贊壽昌之像曰突出大好山千里遙相見博
山見之以為知壽昌之深無如憨師也今吾幸於暮
年得見浪師相與敲空作響無舌而談善財童子登
妙峰頂不見德雲比丘及見德雲乃在別峰之上蓋
余與浪師所謂千里遙相見者如此鶴谿以為然否。

歲在戊戌夏五望日海印弟子虞山錢謙益和南書
於杭城之報恩院







* 天界覺浪盛禪師語錄目錄

  
  * 卷第一
  
  * 上堂
  * 卷第二
  
  * 上堂
  * 卷第三
  
  * 上堂
  * 卷第四
  
  * 上堂
  * 卷第五
  
  * 小參
  * 卷第六
  
  * 小參
  * 晚參
  * 卷第七
  
  * 示眾
  * 卷第八
  
  * 普說
  * 機緣
  * 卷第九
  
  * 法語
  * 卷第十
  
  * 頌古
  * 偈
  * 卷第十一
  
  * 贊
  * 卷第十二
  
  * 佛事
  * 雜著
  * 塔銘
天界覺浪盛禪師語錄卷一

門人　大成　大奇　等編

師於萬曆巳未住福州蓮山國懽寺受林宗伯請
開堂陞座拈香云此一瓣香諸佛頂𩕳上透出正眼
法藏中拈來祝延今上皇帝一人有慶天下太平此
一瓣香同胞共乳灶裏生蓮一氣連枝各自橫出今
特拈來供養堂上曹山本寂國歡文矩二老祖藉此
穿過天下人鼻孔撩出大地人眼睛此一瓣香烈如
鴆毒猛似靈丹劫火光中奪得黃龍頷下探來供養
中興洞宗壽昌先祖無明老和尚東苑本師晦臺大
和尚用酬法乳之恩上首白椎竟僧問少室二株分
五派逆流意旨事如何師云妙高峰上飛雲度逗出
鐘聲徹九天進云莫是突出大好山千里遙相見麼
師云行人更在千峰外進云東苑獨出一枝與少林
分披五葉還有同別也無師云解笑還他碧眼兒進
云恁麼則心心相印無差互也師云直須親透此消
息始得問昔年灶裏如何解生兩朵蓮花師云雷部
主青山曰恁麼聲震古今也師云惱亂水火神進云
曹山文矩一毋所生皆證祖位是何願力師云烏碗
飛白碟走進云莫是各顯神通麼師云山門無口石
磉咬人進云今日重主法席則又徹見洞水逆流也
師云線穿紅葉奉雙親進云恁麼則千古兒孫皆得
力也師云誰撫梧桐思鳳皇進云今日開堂祝聖一
句作麼生師云闔國歡呼無量壽普天樂唱太平年
乃震聲唱云會麼千聖齊拜下風未為分外十方同
時鼓舞乃見希奇到此還有領略承當處也無復笑
云可惜許當年老達磨初遇梁武帝不曾推上此高
座子看他將西來的的意作麼生舉似人若只是廓
然無聖對朕不識可謂面皮厚三尺不被明眼人掀
翻座子亦當自打退鼓折蘆渡江而去那復出乖遺
醜以累及後世哉秪如今日蓮山新長老出世為人
莫是特為初祖雪屈麼兒孫各有超群志豈肯區區
較是非然則斬新條令特地乾坤端為祝聖一句當
作麼生謳歌不識羲皇德海闊天空日月高結椎下
座。

海澄諸居士請上堂今朝十月十五手提貫珠慢數
高聲只念彌陀不敢呵罵佛祖活冤家恰值順風耳
聾生魔障剛遭千里眼瞽決定今日蓮山又是呵罵
佛祖翻身急報閻羅忿氣衝冠大怒撞幽冥鐘擊陰
司鼓會同十殿閻君要使刑罰得所商量重鑄油鍋
計較新栽劍圃必須活捉蓮山親身受此極苦牛頭
阿旁奉命而來爭奈先聲奪其氣主近前卻要近前
觸忤不敢觸忤苦啞苦蓮山見之不覺大笑一聲直
得十方法界與地獄天堂一時化為水乳正當恁麼
時如何天涯何處覓靈雲桃花亂落如紅雨。

羅山碧天請上堂羅山拈頭不便蓮嶼捉尾誰能三
人證龜成鱉木蛇笑倒枯藤曹家女切莫作怪蜘蛛
絲咬殺蜻蜓石倉居士且披禪衣作李夫人叫救的
夢碧天長老好提數珠敲葉相國底棋枰歸去來兮
聊寄三十拄杖莫教我擯出首座只因差一著賺卻
古傳燈。

佛誕日上堂問纔出生時巳自指天指地如何又到
雪山六年然後乃觀星悟道還是真實還是方便師
云燒羹易喫冷債難還進云畢竟如何師云嚼破舌
頭不是肉乃云拄杖子忍饑耐渴不過坐地喫了須
彌山曾不見謝土吸了大海水亦不見酬源夜來創
出箇奇論謂世尊生時原不曾指天指地後來亦不
曾悟道觀星此皆是捏怪所以雲門欲一棒打殺又
諸祖皆呵為打失眼睛今特來告訴和尚明日上堂
舉出此意便見斬新公案也蓮山大喝曰這妖怪便
乃拗折拋在大火聚中燒去了今乃拈得這條新拄
杖子頭正尾正不敢妄生節目若有問世尊初生意
旨如何但打云恭喜你好彩頭又有問雪夜觀星時
如何但打云恭喜你好結款更有問中間與出世為
人事作麼生但打云恭喜你千古春風常在手但教
隨處有生涯喝一喝下座。

小年諸莊夫請上堂問南泉不出方丈到莊上喫油
餈是何作用師云邪言不入正人耳進云秪如莊主
親到方丈謝和尚降重是如何師云何似時衰鬼弄
人進云和尚尊重不受請今日諸莊送供養時如何
師云好好與他一痛棒進云還有過也無師云重賞
之下必有勇夫進云恁麼則感恩不淺師云打鼓為
三軍乃云風俗作小年灶神送上天天帝有何說更
不與人傳果是箇泥瓦合成靈從何起昔曾驀地卻
生出兩朵蓮只今誰能向我杖頭討箇壓年錢。

除日上堂南泉提起貓兒刀前誰能救得洞山收卻
果桌句下孰能轉身子湖捉住賊僧如何承當不下
大隨隨劫火去直下無能知歸汝等這裏一一道得
箇出身句我與你分歲尚且大有事在若不透過銀
山鐵壁如何得倒嶽傾湫不見洞山老祖云三途地
獄未是苦衲衣下不明此事最是苦諸兄弟好言語
抖擻眉毛巳是墮坑落塹誰能平日不急得急整理
手腳如獅子游行哮吼返擲而去虎狼野干聞之遺
尿失魂誰敢當前與之作敵哉奇男子須是如此氣
概始可與佛祖撐門拄戶受天人供養消世間凶危
不然暫時失念瞥起偷心打在那軟洋海子底掙命
不起來他時後日莫怪蓮山不曾痛為汝等道破珍
重。

乙亥秋住麻城龍湖寺李太宰請于寶筏開堂拈香
祝聖白椎竟乃畫一○云見麼大鏡中天物物自照
若更待揚眉瞬目巳是增金之黃添玉之白也雖然
今日山僧陞此寶華王座還有向上全提也無其中
有得此先聲者正好對眾酬唱庶不負本分風光有
麼有麼人人頂上有金輪萬古威靈光聖代。

邑宰請上堂向上一路千聖不傳本分風光須自領
悟山僧恁麼下座還有親切為人處也無大眾便恁
麼禮拜而退還有不相孤負處也無雖然官不容針
私通車馬正好錦上添花水中擇乳石女夜拋梭文
彩煥然滿目木人朝唱曲音聲杳爾難聞其中還有
正偏兼帶不落是非者出來唱和看如無山僧倒騎
露地白牛游戲十方剎土去也以如意畫○云見麼
自古輪王全意氣不彰寶印自然尊。

大雄庵上堂擊香臺云聞麼良久朗聲云巍巍獨坐
大雄峰一喝曾教三日聾今日當陽明舉似西江吸
盡有龐公大眾山僧今日為太宰公一門親屬陞座
秪如不與萬法為侶者是甚麼人聻一僧出眾云閣
靜不須重借月三更自有夜明簾師顧視云乾闥婆
王親托出摩尼光影照三千更有於光影門頭出身
者太宰出云近日有提婆達多一頌呈上大師頌云
平地孤堆最誤人枉將法座賺冤親瞿曇自有金針
度認影迷頭又隔津師云何不道提婆別有金針度
聻太宰撫手云此又是老婆勘破有來繇也師震威
一喝便下座。

六安齊頭山水晶寺上堂脩竹彬公禮拜請云今日
某甲毋難之辰伏乞和尚法施使先親速獲超往并
示某甲末後大事師良久云會麼午夜日頭紅石女
臨盆急㘞地叫一聲生箇鐵棘栗性猛利情奇崛假
龍舒陳氏裔苗託齊頭獅子躅躑吒吒呀呀翻破巢
敵五十年來虎蹤狼跡不覺逗遛至今且道承誰恩
力乃畫一圓相云若於此薦得不惟頓破生死牢關
至於彼此冤親總向這裏七花八裂還會麼五色彩
霞籠玉像分明一點座中圓。

丙子冬住新城壽昌寺受鄧太史涂冢宰黃司理請
上堂拈香祝聖畢白椎竟問法窟當年獅子吼今朝
據座又嚬呻一聲震動乾坤句請師分明舉示人師
云纔望剎竿影擺手出章江進云初機未會玄微意
請向從前話一周師云兩手分付與阿誰進云擎出
滿盤皆具足當機領略事如何師云退身三步乃云
天無私覆地無私載日月無私明時候無私序帝王
無私德臣民無私功聖賢無私心善惡無私報所以
靈山拈無私之花少林面無私之壁二祖安無私之
心曹溪傳無私之法青原南嶽開無私之二宗馬祖
石頭列無私之五派百丈撥無私之火溈山直下知
歸黃蘗揮無私之棒臨濟頓徹婆心雲巖示無私之
鏡洞山錦縫重開雪峰陞無私之堂雲門當機獨領
地藏豎無私之指法眼妙契天然乃至千七百沒巴
鼻漢一味無私心心相印法法相傳至我壽昌先師
翁觸發大好無私之山重興曹洞之旨洎我東苑先
和尚勘破臺山無私之路透過趙州之關迄我道盛
偶入東父無私之室勒回鞭影之駒親承壽祖無私
之宗振起簫韶之鳳是故二十年來縱橫方外無私
任運到處稱尊今日歸家幸逢法屬推上法王無私
之座重揚先祖無私之風何異削雪為銀火不銷白
戰未曾持寸銕雖然如是今日開堂祝聖一句作麼
生道良久云高提祖印當空照一道無私謝太平結
椎下座。

寶方上堂竺土大僊心東西密相付且道如何是密
付的意旨昔青原老祖命石頭遷禪師往南嶽通個
書信大似撥開一條衝天大路自非足下生雲的也
不容易進這一步你看他石頭如獅子游行一蹴便
到那南嶽見讓和尚即問不慕諸聖不重巳靈時如
何讓公眼似電光舌如利劍何曾放過天下一人即
道子問太高生頭云寧可永劫墮沉淪不向諸聖求
解脫即拂袖便行不啻鯤鵬奮怒水激三千扶搖九
萬自此石頭一宗傳至雲巖曹洞至我寶方燈燈相
傳而不絕全因此青原一足之真風也後世人徒知
馬祖一喝百丈三日耳聾殊不知青原垂足石頭萬
劫心死秪如山僧今日紹登我祖法座既為承嗣子
孫畢竟密傳個甚麼玉璽不離天子手金箱那許外
臣知。

師誕日上堂特特陞堂為證據要人透我秘密句一
句父母未生前一句纔生便㘞地一句四十五年的
若人一句中薦得堪與佛祖為師切忌靜沉死水二
句中薦得堪作人天之主切忌動落今時三句中薦
得堪與隨流入妙切忌自救不了若能三句一齊薦
得方能情見不偏始終超脫不縱不橫如摩醯天眼
相似此猶是門庭施設邊事須知向上一路尊貴自
別但能相續名主中主。

結制上堂木人採空花持歸誇石婆盈盈插高髻風
流果更多阿呵呵會也麼參得透莫昧滅我正法眼
藏參不透莫孤負我金襴袈裟諸禪哥自家消息自
家摩況此生涯隨分足莫嫌伎倆不如他。

上堂十道不通風啞子來傳信夜半漆崑崙皎然雪
萬仞若向這裏會得可與洞山老祖把手並行其或
未然壽昌為汝說破噫鋸𨮂秤錘易決擇生死難石
上栽花易安立性命難難不難心上看黑豆未生芽
去處善財童子未曾參易不易境上覷阿難欲速成
寶王五濁惡世誓先入如何入無位真人乾屎橛釋
迦調達暗承當賺殺文殊與彌勒。

黃司理海岸居士請上堂師陞座士拈香云這一炷
香特為新壽昌拈出師震聲云速道士便喝師云且
莫詐明頭士云卻是和尚顢頇乃禮拜歸位白椎竟
師喝一喝云大眾見麼黃海岸居士穿一雙沒鼻草
鞋向南方諸知識肚皮裏踏過一遭今日特歸壽昌
且作麼生為他證據聻良久云請君吸盡西江水看
取馬駒踏殺人士云半滴不留師云巳蹉過也士從
西過東立師豎起如意士云張牙露爪即不無和尚
且無轉身句師云你且向腳跟下透出著士從東過
西立師云東走西走即不無本分底事尚未在士云
且道居士立在那裏師云脫卻草鞋著士云如何是
途路中事師云莫向三千覓大千士云如何是入門
句師云泥牛踞地笑呵呵士云如何是出門句師云
南山起雲北山下雨士云如何是不出不入句師云
露柱向你道士遂禮拜云須是這老漢始得白椎將
下座士復問云朗月當空時如何師作女人拜云深
深拜到月兒高進云月落時如何師云相隨來也。

廣照上堂覺城東際會同參古佛堂前孰指南薦得
文殊垂手處百城煙水逼人寒大眾還見文殊垂手
處麼良久云彈指頓開彌勒閣慈門何處不皈依。

東湖上堂孤峰迥秀不掛煙蘿丹鳳沖霄略舒風彩
這裏薦得始知壽昌拄杖子未離廣照巳到東湖白
雲鎖斷去來機紅日印開高下意雖然如是更須知
有金針未露玉線不彰底事始透向上玄關塵中雖
有隱身術爭似全身入帝鄉。

報恩寺上堂一家有事百家忙杓柄誰能較短長壁
上葫蘆偷眼覷塔頭鈴子舌根長且道鈴子吐舌作
個甚麼莫謂鯤鯨無羽翼紛紛金翅海中飛。

淨居寺上堂師以如意畫○云會麼寶鏡三昧明暗
交參洞上宗風正偏妙協如何大通智勝佛佛法不
現前正以根根塵塵周遍法界本是如來藏心若是
一法不現前則不名為佛法也所以外紹十八界梵
王帝釋乘光而來請轉法輪佛雖默許只能開人之
天至于內紹十六王子親承血脈請轉法輪佛乃許
可為說三轉十二行微妙大法於是佛法乃得現前
諸法王子與諸聞法個個分散十方立地成佛始是
開天之天且道如何是全提向上底主中主聻良久
云自古輪王全意氣不彰寶印自然尊。

藻林菴上堂城中多佛法爛賤沒人要我今輕舉時
卻恐大家笑且道有甚麼佛法沒人要聻只是未深
參所以不得妙不見古人問如何是小乘錢貫如何
是大乘井索如何是有漏笊籬如何是無漏木杓如
何是教外別傳的事分付典座咄切莫動著磕著咦
若不動著磕著千年故紙爭堪合藥。

上堂司理黃公問萬佛臨筵時如何師云鬧藍且喜
得抽頭進云阿誰作主師云五鳳樓前籠彩氣進云
爭奈傍觀者哂師云對管好凝眸公禮拜乃云滔滔
起別峰誰是釣龍翁前頭風浪惡淹沒幾船蓬若向
其中作得主何如一鏃便遼空會得底三關透出親
相見不會底當央迷殺主人翁眾中還有劈開胸襟
相見者麼僧纔出師震聲喝云敗將不斬復以如意
打一○云大眾還透得這箇麼一二三四八九十無
限奇兒數不及數不及兩眼星星黑如漆金烏戴雪
夜間飛玉兔披星天曉出。

福山上堂乃畫○云常啼菩薩賣心肝求般若壽昌
杖人賣般若求心肝看看雙林佛殿騎簫曲峰入諸
人鼻孔去也紹隆大師合掌云唵嘛呢叭𠺗吽家有
白澤之圖必無如是妖怪會麼欲將我語同他語須
是他心似我心。

丁丑住新城福山寺上堂司理黃公問紹隆出世七
佛證盟和尚出世甚麼人證盟師云星池重建幢幡
影進云瓊樓寶殿甚麼人居住師云簫曲猶聞鸞鳳
音進云滿堂龍象師還辨別得也無師云空王嚼碎
赤波斯乃喝云覆船和尚無生可度撒手太孤危紹
隆大師面目多端惑亂人不少西竺老子靈龜曳尾
狼藉幾叢林更有許多藏頭露尾老古錐仔細簡點
將來不免一齊斷案且道今日新福山出世為人當
作麼生聻良久云寶杖指開千聖眼普天之下共傳
心。

臘月八日上堂山僧昨夜正熟睡五更鐘響方瞥地
醒來猶自眼眯𥊚拈得口時失卻鼻低頭吃粥乃思
量不勝令人太慚愧愧個甚麼愧彼雪山徹骨寒半
夜星兒獨自覷獨自覷叫蒼天說向人前不值錢。

師誕日上堂擊如意云去年四十五大擂壽昌鼓今
年四十六重撾福山毒福山壽山相對高紅日光生
白玉毫迦葉頭陀不忍俊橫披倒舞金襴袍且道迦
葉意作麼生也是家富小兒嬌。

除日上堂崑崙奴著鐵褲打一棒行一步打發根本
無明撞翻從上佛祖逗到臘月三十日來折合不下
依舊甜瓜徹蒂甜苦瓜連根苦。

祈嗣上堂良久云佛未出世曹山不如金烏抱子歸
青漢佛巳出世不如曹山玉兔懷胎入紫薇正當出
未出時同聲相應同氣相求一句作麼生道黃公出
云雲從龍風從虎師云春風開竹戶夜雨滴花心公
云且喜曹山猶在師云藍水遠從千澗落玉山高並
兩峰寒公云威音王千佛為子轉輪王千子成佛且
道還有同別也無師云金冠頂上玉麒麟公云露柱
生兒也師云看取五花今復開公云三千諸佛只有
一子且道認那個作父親師豎一指公云作家作家
師遂下座。

豎造上堂實際理地不捨一塵應化門中不取一法
若向這裏薦得始知福山入林不動草梵剎巳成入
水不驚波覆船重泛雖然如是秪如世尊指地帝釋
插標又作麼生擊如意云夜半金烏生海底日中玉
兔照天門。

解制上堂福山於四月十五日也無生擒活捉底手
段與諸子結生死冤家正當九十日也無烹凡煆聖
底爐鎚與諸子敲骨打髓如今七月十五日也無殺
人活人底刀劍與諸子作性命開交所以結制也燈
籠攙露柱懷胎解制也木人倩石女原夢無端陷殺
平民不妨笑倒作者雖然如是汝等諸子於三個月
中特地喫了福山底金蚕蠱毒他時後日毒藥發作
卻大有事在便下座。

戊寅住匡山圓通寺上堂拈香祝聖白椎畢乃云靈
山花發親示別傳少室雪寒全提正令坐斷十方無
間石筍橫空洞明一道無殊泥牛出海所以八萬四
千非鳳毛獨許三十三人入虎穴繇來此事奇特非
常數百年來紹續不易今日壽昌杖人特登匡嶽入
圓通禪院巳全身披露與十方塵剎諸沒巴鼻老古
錐及一切黧奴白牯覿面相見了也且道開堂祝聖
一句作麼生道良久云天開瑞色光河嶽萬國謳歌
賀太平。

上堂牛頭北馬頭南三腳驢兒上剎竿㘞地一聲驚
石耳森羅萬象作同參露柱笑燈籠歡善財腳瘦草
鞋寬回首百城煙水渺觀音仍在洛伽山。

黃元公主監院上堂道濟塔紅巳應再來之記圓機
碑白方符同日之刊折半破三海岸道人今承斯讖
拈一開五壽昌杖者正主其盟信是天緣有在神理
自交啄啐逢時芥針協妙所以心空及第選官選佛
即圓通學契無為監世監家真自在秪如頂門具眼
肘後懸符寶印當空全提向上一句作麼生道居士
禮拜云專為流通師乃授拄杖云恁麼則圓通新拄
杖分付居士去也士云謝大眾證盟師云大好山中
枯木秀少林室內祖燈新士禮拜師下座。

黃元公設合山齋請上堂達磨不來東土二祖不去
西天震旦更無別路兒孫腳下親傳既然如是匡山
諸祖法席列剎可以相望如何數百年來卻成土曠
人稀相逢者少聻今日新圓通特提得壽昌一把沒
柄钁頭湧向匡山峰頂著力一掘直得十方國土六
種震動歷代祖師靈塔舍利各各踴躍放光猶如出
窟獅子一箇箇翻身返躑使大地山河草木叢林皆
作獅子返躑圍遶寶華王座作大哮吼去也師召海
岸居士云前日分付底拄杖子今在何處士豎一指
師云信手拈來無別物頭頭用得始全真便下座歸
方丈士問歸宗以钁頭斬毒蛇圓通用钁頭斬甚麼
師舉手云撚土定千鈞士云親見歸宗了也師云為
山成九仞。

元旦荊國主請上堂師陞座拈香竟乃云元正啟祚
泰運維新恭遇荊藩國主聞圓通之風特使進香匡
嶽命臣僧陞座祝延今上皇帝聖躬萬壽此正國主
真能與普天之下萬國臣民同奉主中之主共尊天
中之天也所以瑯琊云掃除狂寇蕩滌攙搶此是功
勳邊事君臣道合海晏河清此是法身邊事臣謂功
勳邊事撥亂反正少不得法身邊事居安思危放不
過至於功位雙超猶須橫按莫邪傳正令太平寰宇
斬癡頑始得雖然如是向上尊貴一路又作麼生乃
畫○云欲識誕生王子父九重深處御飛龍。

到龍湖新建法堂上堂卓拄杖云會麼三世諸佛於
此安身立命歷代祖師於此返魂奪魄一切魔外於
此換骨脫胎六道有情於此出生入死秪如山僧拄
杖子縱橫顛倒時又作麼生復卓一卓云盡大地是
一棋盤有能於黑白未分巳前占得敵手全勝一著
我許你著著有眼自能結成一大局面盡大地是一
戲場有能於開臺時唱得超絕古今一齣我許你齣
齣自能演出一大傳奇是事且劃斷秪如此一坐具
地當年周柳塘於此釣魚臺清損漁父李卓吾於此
芝佛院刻削化身黃檗念於此龍潭湖浸殺瓜茄這
三老雖則同床打眠未免各自作夢今日浪杖人將
從前事一齊據款結案至於杖人本分受用一句又
作麼生坐斷十方傳正令點開大地看飛龍。

師歸圓通上堂拈如意云異類分披作戲場縱橫殺
活絕鋒芒仰山久不見臨濟瘦卻法身三寸長誰云
秤尺平直中還有曲誰云物理齊種麻還得粟直須
倒吊虛空考出本來面目你不見大鵬奮翅絕侶孤
風擘開千聖綱羅光啄出頂門真舍利擊如意下座。

上堂偶向江頭採白蘋閒隨女伴賽江神眾中不敢
分明說暗擲金錢卜遠人既對眾不敢明說則是心
上底人既是心上底人即鬼神有所不知何更向外
卜度乎噫無限相思空自委尋常觸著最難禁。

結制上堂烏入一白開三丫角姝兒解玉環且喜且
疑猶且恨俄然撲落破愁顏驚起文殊仗劍迦葉作
舞空生流涕傅大士東山水上行十字街頭廖鬍子
騎牛背面著靴衫復云放過即不可喝一喝下座。

解制上堂師陞座良久云風冷雪寒特特向這三片
板上坐有甚麼意趣便下座。

師過歸宗寺履雲上座請上堂靈光不昧迥脫古今
妙用無私超絕凡聖所以馬駒踏殺天下人獨有歸
宗較些子且道歸宗有甚麼長處擊如意云當場放
出斬蛇手千聖從教立下風黃公便問歸宗斬蛇蛇
在甚麼處師云居士謾出頭。

艾千子居士請上堂大地是沙門眼大地是法王身
且道趙州寄一把鍬子與雪峰當安在何處良久云
是事且置山僧作得匡山誌略一冊欲請諸公作一
序文今將真本呈似諸公幸一言弁之乃展兩手云
便請黃公出云臨川一筆光照山河大師還拈得起
麼師云則文不加點也進云右軍墨本還曾臨得也
無師云僧繇別有丹青筆一點龍睛破壁飛。

庚辰住書林一枝山上堂擊如意云會麼空王殿上
未捲珠簾僊苑林中巳騰瑞氣紫微轉處玉輪輝彩
鳳歸來金闕啟還鄉一曲韻出丹霄特地知音同人
拍掌秪如不涉正偏一句又作麼生夢回夜月依稀
曉丹桂香飄天下秋。

魏玉台薦妻請上堂秋江清淺時白露和煙島良哉
觀世音無端落荒草荒草忙忙何處尋此有心彼有
心山不高兮水不深金針閒把鴛鴦繡不犯鋒芒用
得親倒剌橫拈都泄盡何嘗不肯度諸人。

九日上堂問桂花巳發菊方開請師指示不遷義師
云鐵牛不喫欄邊草直向須彌頂上行進云古人一
言說盡山河界如何是一言師云舌頭拖地進云恁
麼則一枝獨出東籬外不許時人著眼看也師云須
是時人眼始得乃云重陽九日菊花新一句明明玄
要親昔日汾州曾指出今朝得意許誰人知有者特
地登高閒笑傲不知有者風吹帽落惹塵埃秪如今
日圓通與建山諸公作麼生舉唱良久云忽見南山
秋色好風光豈獨讓陶君。

祈嗣上堂從佛口生從法化生得佛法分是法王子
如何是得佛法分聻卯生日戌生月芙蓉點燈來投
子喜不徹喜不徹若樸劉公太奇崛春色秋光兩袖
生丹桂枝枝撐著月。

上堂碧落淨無雲秋空明有月許多閨閣中商量作
話說何如透出海藏人兩手呈來光洞徹不見大智
文殊密移一步看飛龍可笑小慧鶖子睜著雙眸如
跛鱉。

葉爾亮慶母誕請上堂昨夜夢吾親父母恨無一物
奉尊堂醒來始覺身心幻獨有靈衷不可忘不可忘
男兒莫昧此恩光不見葉君能具慶椿萱舉案喜雙
雙斑衣可舞菽水堪將清機妙密空劫全彰滿庭玉
樹臨風皎繞砌金蘭凝露香秪如山僧作麼生慶讚
翡翠簾前還合伴兩眉珍重白毫長。

甌寧黃巖上堂拈拄杖云燈心刺著石人腳驚得拄
杖鳴剝剝大索天下了無形蹤直得大海翻波須彌
倒卓法身化作燈籠輝今耀古而文彩不彰古佛變
作露柱撐天拄地而針劄不著忽然有個芭蕉老大
叫曰你有拄杖我與你拄杖你無拄杖我奪你拄杖
又作麼生復卓拄杖云歷劫鳥棲無影樹少林花發
不萌枝。

上堂拈一放一未是作家拿三道三亦非好手機緣
合處針芥密投大法現前天機自協所以有忌諱無
巴鼻恁麼也不得不恁麼也不得恁麼不恁麼總不
得蚊子上鐵牛無你下嘴處無忌諱有巴鼻恁麼也
得不恁麼也得恁麼不恁麼總得拔劍攪龍門風雷
天上起諸仁者還知今日時節機緣麼楊道熙求授
金剛寶戒為世出世法故。

辛巳春住福州鼓山湧泉寺上堂拈香竟乃擊如意
云一擊響玲瓏轟喧宇宙通丹山飛彩鳳碧海起神
龍若向這裏薦得更須知屴崱峰前有古今不墜之
意且如何是不墜之意聻鼓山一枝聖箭子射入九
重城裏去超然有路自通霄所以稱尊於處處直饒
倔強太原孚莫能把斷於中路心折歸來捋虎鬚雪
峰牙爪猶可怖興聖風高天下驚共詫不跨石門句
從斯法語如湧泉獅吼象迴迨武步至我博山父與
兄先覺後覺相承續杖人於此笑軒渠東土西天齊
露布無非打鼓弄琵琶莫若會歸於一處且道會歸
在那一處復以如意畫圓相云一花五葉此中開奕
奕傳芳照天地。

南禪碧池初度請上堂蚌含明月兔懷胎一點光生
莫浪猜殃崛漫勞傳佛語聖賢不向殺中來諸仁者
今日是甚麼時節南禪碧池公初度特於鼓山請杖
人喧此石鼓舉揚第一義以報母難之恩且第一義
作麼生舉有條攀條有例攀例。

上堂師拈起如意云文殊仗劍逼佛為甚麼靈山五
百比丘一時悟無生忍涅槃會上廣額屠兒為甚擲
下屠刀便道我是千佛一數且道他提起底是放下
底是直饒這裏透得過猶在圓通門外若要入圓通
門乃揮如意作那吒展八臂勢云也須恁麼恁麼始
得。

上堂六陰剝盡一陽旋夜半泥牛耕石田天曉細看
何所似新婦騎驢阿家牽阿家牽不肯前手舉珊瑚
鞭笑看鬧喧天善財龍女齊打鼓觀音大士打鞦韆
且道是甚麼時節天長地久獨斯先。

東苑老行者請上堂喝一喝云這箇白拈凡宗門舉
唱道箇甚麼一句須具三玄張三有錢不會使一玄
須具三要李四會使又無錢有權有實瞞人瞞不識
有照有用欺人欺到底復喝云且道圓通恁麼判斷
臨濟大士還有出身路也無臨濟不是小廝兒浪公
豈是閒和尚。

地藏院上堂師擊如意云這一鎚會得大千法界百
雜碎又擊云這一鎚會得大千法界圓陀陀且道會
與不會意作麼生看看地藏菩薩來也手持金錫掌
明珠惜死憐生入水泥何事忍心幽暗坐不令地獄
即空虛咄是何言與不見一切眾生於無住法起諸
生死而生死本無一切菩薩於無住法立諸誓願而
誓願如幻所謂了即業障本來空未了應須還夙債
秪如誓願與業障如何得如明珠透悟去聻復擊如
意云罔象過時光燦爛離婁行處浪滔天。




天界覺浪盛禪師語錄卷一

天界覺浪盛禪師語錄卷二

門人　大成　大奇　等編

癸未住金陵靈谷寺上堂拈香祝聖畢白椎竟監院
問蔣山虛席巳多年今日吾師重布宣豎拂拈鎚即
不問太平一曲若為傳師云紫金山上撞金鐘進云
恁麼則寒松一色千年別野老拈花萬國春師云合
掌山門禮至尊進云木馬嘶風雲布彩泥牛吼月水
波生師云偏是詐明人弄影維那禮拜起便喝師云
紅爐飛片雪進云大地起波濤師云闍黎在何處安
身立命進云和尚還見學人也未師云你須仔細進
云翻身擊碎黃金鎖露出山河一片春乃以如意畫
一圓相云會麼千聖頂𩕳上建法幢立宗旨方能振
佛祖不傳之真機威音王那邊旋天關轉地軸始可
提聖凡無犯之正令至於入廛垂手臨難救入卻如
大醫王治脈調元唯扶血氣而延年壽又如大將軍
伐謀制勝不動干戈而見太平是故我為法王於法
自在何有世出世間生殺定亂而不繇於神妙之先
著哉且道承誰恩力乃能恁麼聻萬代金輪全妙密
不彰寶印定乾坤結椎下座。

天界寺三方丈禪堂暨諸法侶請上堂師擊如意云
一真印現大法門開超日月之光華透乾坤之秘密
萬化不能逃其性群機無所遁其情蓋善逝世間之
有主則妙盡身心性命之無虧也故先皇統百王之
至治集三教之大成以如來萬德十號而敕建天界
禪寺為善世法門特欲會盡千聖之真宗以致天下
之太平也議者以佛之戒律足以弼世為不治不亂
佛之禪定足以正身為不言而信佛之智慧足以正
心為不化自化所以三即一一即三神而明之存乎
其人此蓋我震旦孔子稱贊吾佛西方大聖人之意
也秪如吾祖宗門下鸞鳳沖霄其誰能睹光彩如羚
羊挂角何處得覓蹤繇正當覿面全提即三世諸佛
不敢正眼覷著覷著則瞎卻渠眼歷代祖師不敢赤
體承當承當則殃及兒孫直得海底塵生山頭浪起
木人拍掌石女謳歌庶幾通得箇太平消息豈不見
宗泐禪師初參天竺廣智和尚智問國師三呼侍者
三應意作麼生泐云何得好肉刲瘡智云將謂你有
甚奇特元來無所得也泐便喝智擬棒泐拂袖而出
於是頓見秘密法門而後大闡宗風以助無為之化
此非千古之大奇特哉如今善世諸法侶英材拔萃
不讓當仁拶入此宗其誰能敵且作麼生相為撥轉
上頭關捩子大千法界現全機。

結制上堂諸佛不出世亦無法與人泥裏洗土塊何
如金博金良以事無一向故能振法大機昔日達磨
大師初到金陵見梁武帝早巳漏逗了也帝問如何
是聖諦第一義師云佛心帝主天然有在磨云廓然
無聖師云撥開白霧透出紅輪帝云對朕者誰師云
聖執未忘可惜蹉過磨云不識師云灼然帝不契師
云也怪不得磨乃渡江過少林面壁師云這個沒孔
鐵鎚復云諸仁者你看他一個如臨寶鏡胡漢自彰
一箇如拂吹毛聖凡絕跡達磨過後又有一箇寶誌
公忍俊不禁問帝云陛下還識此人麼師云這老漢
惑亂人不少帝云不識師云較卻些子誌云此是觀
音大士傳佛心印師云借紅羅扇遮面帝乃驚覺即
欲遣人去追師云鷂子過新羅誌云莫道陛下遣人
追即闔國人亦追不及師云誌公齒不關風自呈敗
闕召云諸仁者這便是我初祖西來第一則公案也
雖因舉古驗今實乃錐劄向上箇箇須是頂𩕳喫痛
始得不然特地受人欺瞞去也更以一偈向上全提
聖莫知電光石火較猶遲當機點得龍睛活破壁風
雷天下飛。

劉水部蘇明府王孝廉請上堂威音王如來於空劫
巳前得一箇沒孔鐵鎚以為鎮藏之寶命無知無識
二臣子守之於是端拱無為得大受用嘗能出生諸
佛而諸佛不能授傳嘗能降伏諸魔而諸魔不能窺
測所以一切眾生雖沉沒生死而不為生死磨滅至
有賢聖能超出治亂而又於治亂游戲者是皆承此
沒孔鐵鎚之力也昨夜三更紅日現時二臣子偶生
奇特希有之想欲誇耀於人忽被無明業種大王一
時將此鎚攝去及乎天曉威音王摸索不著乃忿胸
大怒直得虛空粉碎大地平沉驚起釋迦彌勒揭古
掀今文殊普賢追凡窮聖竟不能得及至求告於毘
婆尸佛正當無可奈何之際值我金陵大護法宰官
居士暨諸法侶入靈谷山請杖人舉揚向上事以明
治亂之機杖人方陞座如意子驀然𨁝跳上三十三
天高聲大叫曰諸佛子莫癡迷其誰曾失沒孔鎚從
來天下元無事秪為奇怪人亂之莫攪亂無明自化
為光煥依然半夜日頭紅鐵鎚是甚乾屎彈。

師誕日上堂乃舉如意示云天人群生類皆承此恩
力若向這裏薦得則世出世法皆從此透去也且作
麼生透父母生我身生前誰是我知我未生前親恩
可報也國土立我身誰為立土者能了此立人君恩
可報也師友出我身此身如何出真得出身路師恩
可報也佛法明我心何以明心法能明此法心佛恩
可報也眾生及魔外能成我道果度盡能度人無恩
不報也雖然如是可中還有次第同別也無若是個
人直須一一透過始得若乃拈一放一不是作家拿
三道三豈是好手直饒就裏能抽骨明中不展眸須
知更有一人不肯在畢竟如何透得聻虛空不假鉗
鎚煉日月常旋天地機。

元旦上堂看紫金山中炤耀日日無私大寶殿上光
明時時不昧天地不能掩其質劫數莫能移其精佛
性之妙義昭然時節之機緣自至今當木宿揮鞭泥
牛運步踏出故鄉田地放開格外春風所以帝登寶
座發政施仁朝野協和神人欣悟各證性命之嘗共
樂無為之化萬國仰呼嵩嶽聳聖明仁壽與天齊。

陳光祿請上堂向上機關一撥便轉十方慧命一點
即通我今將此如意子攪動四大海使一切蛟龍魚
鱉妖怪等皆知以水為命諸仁者魚龍是有情海水
是無情如何有情卻以無情為命秪如能知之心與
所知之命是同是別乃擊如意云看看山門騎佛殿
向汝諸人鼻孔裏去也阿剌阿剌若向這裏打得個
大噴嚏管取你見百草頭上不動干戈定太平鐵壁
崖前迸出華嚴真法界。

上堂過去心不可得萬里山河憑點墨未來心不可
得千古老鴉一樣黑現在心不可得天上有星皆拱
北取不得捨不得相逢誰是知音客雖然向下文長
須看一則兩則世尊乞食歸空生特地歎希有德山
托缽出巖頭皮裏作陽秋一箇感悟流涕空谷生春
一箇撫掌呵呵吹毛露刃雖則是法平等無有高下
爭奈車不橫推理無曲斷還有向這裏作得主麼兔
馬有角牛羊無角。

上堂師拈如意示云會麼舉不顧即差互擬思量穿
過諸人鼻孔去也饒你能衝流度刃疾燄過風到這
裏不論搆得搆不得未免喪身失命不見清涼法眼
禪師初開堂日僧問大眾雲集請師舉唱眼曰大眾
既盡在這裏山僧不可無言舉一則古人現成公案
去也乃云珍重便下座這老漢大似臨嫁醫癭轉見
醜處敗露雲門大師上堂云聞聲悟道見色明心觀
音菩薩將錢買胡餅放下手原是箇饅頭這老漢卻
似大虫戴紙帽好笑又驚人且道此二老如此舉揚
還有出身路也無逢人須說十分話莫負平生一片
心。

大司禮請上堂天地有真性知性方能立命古今有
大機知機始解通時知性而不知機靜沉寂滅知機
而不知性動落支離性機不失其嘗正偏妙協動靜
不違其旨時命雙超所以有時寒則普天寒貧者賤
者思向紅爐火邊攢有時熱則遍地熱富者貴者長
向清涼亭上歇有時天也不寒地也不熱忽然撞箇
師姑是婦人踏著秤錘是生鐵這裏也有文章經濟
也有道德功業也有性命宗旨也有生死秘訣黃面
老人四十九年費盡分疏碧眼胡兒十萬里來難為
辨別更若如何若何轉見傷龜恕鱉若能一切現成
自然合他古轍雖然如是也須知箇時節且道是甚
麼時節寶鈴迥出空中響震攝閻浮同異心。

千秋節上堂師以如意畫○相云會麼迥日輪而協
夢夜半正明乘象駕以投機曉來不露天然貴胤纔
生即指顧稱尊正位青宮初立便紹承大統優曇示
現長春之花萼方新寶祚隆膺億代之本支遠茂繼
天地祖宗之慧命啟朝廷社稷之光輝今當皇太子
睿誕之辰特陞座舉揚慶讚永祝千秋同日月嘗瞻
萬壽等乾坤。

甲申祖堂結制上堂如天普覆如地普擎如日月照
耀如時序運行魔外無因而得執計佛祖無因而得
證盟既然如是這裏又特地結制作麼從來海嶽歸
王化也要人民見太平。

上堂問法王登座龍象交參三墮明宗請師指示如
何是類墮師云狗藪掊走陡進云如何是隨墮師云
賊側勒則革進云如何是尊貴墮師云珍申鄰陳嚚
進云未審學人如何用心即透此三墮師云打鼓鼕
鼕震大唐乃云虎跑泉畔煙鎖幽林佛字巖前月窺
古洞千載風光不昧特地開眼其誰昔牛頭第七世
徑山道欽禪師因馬祖令人送書到師發緘見一圓
相乃於相中著一點卻封回忠國師聞之曰欽師猶
被馬師惑諸仁者何處是被他惑聻若向此中透得
便見三老如摩醯首眼豎亞縱橫炤徹乾坤一道平
等會麼驢駝馬載無人識踏上崑崙最上頭。

上堂相逢不拈出舉意便知有事故無一向何妨垂
隻手諸仁者不可作尋嘗茶飯看須知有古今一段
迥出嘗流公案以作法施昔臨濟大師云第一句薦
得可與佛祖為師第二句薦得可與人天為師第三
句薦得自救不了還有薦得此三句意旨麼山僧卻
有四句前三句不敢舉似何故第一句能令人七顛
八倒不敢舉恐汝等皆七顛八倒去我亦禁制你不
得又誰奈你何第二句能令人昏天黑地不敢舉恐
汝等皆昏天黑地去悶殺了你教阿誰償命第三句
能令人大徹大悟不敢舉恐汝等皆大徹大悟打筋
斗去了叫那箇守這禪堂若恁麼則第四句可以舉
似乎且緩著此時天氣炎熱人命無嘗得坐且坐得
行且行五月二十九昨日巳過了臘月三十日大盡
尚遠未必閻羅大王即叫你們還飯錢但自耐煩切
莫性燥燥則打破汝頭畢竟第四句作麼生大喝一
聲云剖心不用刀。

上堂大道原來絕異同無功勳處立奇功魔宮虎穴
能穿過掉臂歸來笑自濃復舉甘贄行者一日到南
泉設齋黃檗為首座甘曰請施財檗曰財法二施等
無差別甘曰若恁麼爭消得某甲嚫便將下去頃又
復來曰請施財檗曰財法二施等無差別甘乃行嚫
師云你看南泉門風壁立萬仞黃檗作略坐斷聖凡
甘贄機鋒善能殺活雖然如是不免各自把定要關
未有天然尊貴事在何如我圓通高坐湛公為之支
撐高道特地設供不分大小親疏平等一例行嚫可
中更無一人敢居功恃德以巳方人且道還有為人
處麼不因今日事爭識古人心。

鳳林上堂二十七年中兩度曾到此今還特地來誰
是舊知巳莫是吹布毛底古鳥窠麼須是會通侍者
始得莫是問佛法底白侍郎麼須是八十老翁始得
莫是重陽九日菊花新麼須是汾陽老漢始得莫是
牛頭一枝今當重于鳳林橫出麼須向杖人良久處
透得不觸不背始得雖然今日得到鳳林全是姚愚
谷前年於廬山先與諸公通一消息相挽始得從金
陵一路來此以酬勝願其鴛鴦繡出妙在金針不落
文彩更須著眼秪如杖人既巳親到與諸公親見了
也就中還有親切提持事也無明聖湖中龍躍起越
王臺上鳳飛來。

師到龍門石雨大師請上堂石雨大師問君臣未定
賓主先分賓主協和如何開示師云彩霞籠玉像個
裏自分明進云秪如低處低平高處高平又作麼生
師云顧鑒本無私天然成照用雨顧眾云畢竟是這
老漢師云也須法兄證明僧問佛祖近傍不得的人
未審和尚如何與他相見師云腦後著雙眉進云莫
這便是相見處麼師云蹉過了也進云此邦不入彼
邦不居且道他居何國土師云頂門突出進云杲日
當空又作麼生師云誰敢妄自瞻仰乃卓拄杖云為
訪同人度遠峰龍門聳峻賴孤笻相逢不更傾心膽
共看浮雲弄太空諸仁者正當浮雲弄太空時作麼
生到這裏縱是明眼作家誠難話會在今日徑山特
訪龍門承堂頭法兄及諸禪侶深用激揚宗旨命登
此座不免客聽主裁相席打令去也還見龍門風景
殊特麼蓋主人立處高巍會同雲月谿山之同異可
中嚴密妙盡君臣偏正之尊卑孰有門庭施設堂奧
深微能過於是以故門下英才濟濟克紹芳規大法
振興正未艾也又何有浮雲之弄太空哉雖然如是
古人云萬里無雲青天亦須喫棒今此浮雲弄空我
與法兄當何處分使彼為霖為雨去好知淵默有真
龍。

甲申冬住杭州徑山寺上堂拈香祝聖畢白椎竟師
以如意畫圓相云會麼大圓照內凡聖交參雙徑峰
頭人天圍繞到這裏文不加點新長老秪好證盟雖
然如是也須是頂門具眼肘後懸符底人始承當得
昔唐朝本寺開山法欽禪師道風聞于京師代宗皇
帝遣中使詔至闕延咨詢法要同弟子之禮一日師
見帝乃起身帝曰禪師如何起身師曰大檀越何得
以四威儀見貧道帝大悅謂南陽忠國師曰朕欲賜
欽禪師一號國師欣然奉詔賜國一焉師辭歸山帝
曰彼地眾生當得度與此地眾生何殊師曰實無有
一法可度眾生者帝益深重之諸仁者你看他一個
佛心天子一個法眼宗師一唱一酬如兩鏡相照是
法平等妙密圓明然山僧既膺法席正當於黃金殿
上揭開日月之光華白玉毫中指出古今之主宰一
人有慶千載同風世出世法了無彼此且開堂祝聖
共致太平一句作麼生道金輪迥出中天照萬世謳
歌頌聖明結椎下座。

結制上堂舉妙喜禪師云金佛不度爐木佛不度火
泥佛不度水真佛屋裏坐趙州和尚吐心吐膽恁麼
告報也還有知恩報恩者麼師云大小妙喜不識好
惡盡大地人被趙州老漢刳了眼睛鼻孔將箇無位
真人推下萬丈深坑至今求出頭不得徑山別出隻
手救拔他去且作麼生救拔金佛須度爐木佛須度
火泥佛須度水真佛不許他在黑山下作鬼家活計
直教他劍刃上行火焰裏走入生死流闢聖凡路顯
全機大用向如意子頭上續佛慧命去會麼換骨洗
腸重整頓通身手眼更須參。

除日上堂舉趙州一日到僧堂後見一僧曰大眾總
在甚麼處去僧云普請去州於袖中取出利刀遞與
曰老僧住持事繁請上座為我折倒便引頸向前其
僧驚走師云趙州老漢生平血性為人末後要尋個
英烈底作個結果不期遇這跂死禪和反成一場敗
闕這僧秪圖一時躲根那知撞著冤家路窄即欲逃
去其如天網恢恢當時若能將計就計便拶住云學
人亦怕常住事繁正求這條路不得幸和尚有此快
刀先將學人倒斷然後待學人倒斷和尚這僧果能
如此秪應趙老無下手處亦特地欺人不得汝等且
道此僧性命既斷如何又能斷趙老性命若向這裏
透得則知臘月三十日於生死結交處自有出身活
路其或未然北斗藏身人不見翻然踏破也還難。

觀音殿上堂古佛堂開不二宗杖頭指處盡圓通新
年佛法如何道萬壽峰前祝聖躬且道祝頌意旨作
麼生龍圖統御三千界鳳曆弘光萬世隆。

蘇司禮初度請上堂東海曉雞鳴南海紅日湧雙徑
頂門開一輪天上迥秪如光明普照與光未發時還
有同別也無若向這裏會得始知吾人巳生後與未
生前曾無變異所以傅大士云有物先天地無形本
寂寥能為萬象主不逐四時凋祗這不凋的人阿誰
不有直須深參實究一朝打破羅網始得定國安邦
畢竟如何為公助發聻寶杖振開空劫夢超然頓惺
主人公。

湖州陳公薦室請上堂諸佛與眾生說了生出死之
法細刮龜毛付與人眾生向諸佛求安身立命之方
擊碎太虛重砌起只此迷悟兩重關誰見空花生碓
嘴復舉七賢女遊屍陀林一女問曰屍在此處此人
何在一女云作麼作麼眾女皆悟無生師高聲云諸
仁者若向這裏薦得不但知自巳性命落處則世出
世間情與無情鱗介羽毛蜎飛蝡動皆了元因雖然
點即不到到即不點天上人間惟自知覿面全提知
電閃。

結制上堂盤山云向上一路千聖不傳慈明云向上
一路千聖不然妙喜云向上一路熱碗鳴聲徑山又
則不然向上一路天下太平既如此又結箇甚麼制
也須到這裏㘞地一回始得。

杭州妙香諸善女請上堂卓拄杖云看看徑山拄杖
子放白毫相光吞卻東方萬八千世界了也若凡若
聖若依若正如黑漆桶裏相似直得彌勒騰疑文殊
決義到這裏一些分疏不下獨有八識藏海龍女一
念瞥然頓破妄執透出妙性明珠便乃立地轉女成
男向南方虛明境界作大佛事若向這裏薦得是法
住法位世間相常住說甚麼開示悟入佛之知見不
得透脫還會麼雪滿千峰白天晴路不迷姨姨娘姊
妹嫂嫂阿哥妻卓拄杖下座。

乙酉春住杭州淨慈寺受方相國張撫臺請開堂陞
座白椎竟良久云會麼威音提密印法界盡稱尊兩
輪交互照永啟大明門諸公到這裏直須剔起向上
眉毛立定向下腳跟於自巳歷歷孤光不可昧滅處
薦取始知永明體露宗鏡心開洞徹古今輝舍剎海
魔外無能逃其跡死生不足亂其神為佛祖之鑑衡
作人天之眼目更須知別有天然貴特之旨堪報不
報之恩以助無為之化拈拄杖云揭開日月為天眼
指出須彌作壽山。

佛誕日方相國請上堂師拱手云會麼恭喜諸公人
人頭頂天腳踏地眼放光鼻出氣從古以至如今未
曾絲毫變異道個本來是佛自巳糊塗更若向外馳
求轉成鈍置當年悉達太子纔生下來不守本分誇
張尊貴遭他傍觀不肯卻成一場笑具既然如此今
日淨慈為甚安禪結制舉揚宗旨不見道藥因病險
製尤奇劍為仇深磨更利喝一喝下座。

吳太史葉工部請上堂鸞鳳沖霄不留朕跡蛟龍出
海別有威神誰能到這裏窺其風彩測其隱微雖然
如是事無一向世出世法有共有不共果是透過向
上大事底人巳無凡聖生死影像可得故乃深入生
死同其憂危之根在彼實超超乎世出世間影象之
外也所以在天同天而非天在人同人而非人在異
類同異類而非異類在尊貴同尊貴而非尊貴故能
弘開不二法門會歸性命宗旨而致君堯舜之上措
民熙皞之間全機大用解脫自繇還會麼春歸華嶽
千峰秀風起滄溟萬派奇。

陳水部請上堂覿面全提不勞打筭兩個五百原是
一貫會得撩起便行不會重添公案那個是撩起便
行底昔宋時陳瑩中諫司立朝骨鯁有古人風烈嘗
留心雜華有所詣因質正靈源清公清曰須離心意
識參出凡聖路學始得公承示久之開悟有偈曰書
堂兀坐萬機休日煖風和草木幽誰識二千年外事
如今只在眼睛頭諸仁者還會得眼睛頭事麼果若
會得則風柯月渚皆契玄機煙島雲林咸提玅旨又
何心外別有法哉今梅臣居士深究永明宗旨竭力
贊興淨慈可謂前陳後陳千載一貫也山僧作麼生
相為公好亦有偈曰百草欃槍戰未休心隨境轉孰
能幽機前薦得太平意日照山河在杖頭。

丙戌住淮安檀度寺結制上堂萬古長空一朝風月
金剛手裏八稜鎚踏著稱錘硬似鐵一朝風月萬古
長空江淮波浪雖相似熨斗烹茶銚不同喝一喝下
座。

王大來戶部湯右君孝簾請上堂乃云天地之心無
私而化育萬物聖人之法不二而保合太和心是無
私之心範圍天地而不過法是不二之法參贊性命
以無違果能如是扶顛危而復正率殊異而同歸又
何難哉復舉陸亙大夫問南泉和尚云弟子家中有
一片石亦嘗坐亦嘗臥今擬鐫作一尊佛可得否泉
曰得陸曰莫不得否泉曰不得師云南泉一對眼爍
破古今三寸舌殺活天下何故隨風倒柁問得荅得
問不得荅不得陸大夫於威音劫外拈出本地風光
以驗作家就中一片頑石誰能覷破還有知他二老
落處麼金鎞撥出娘生眼玉笛吹開太古音直下洞
明尊貴事共相贊助太平春。

靜川上座請上堂見麼石火與電光結個同參友驀
地問空王生死如何了父母未生前還有安立否教
外別傳機作麼生得取空王震威喝石火顛倒走亦
復打一棒電光全不有驚得南泉貓咬殺趙州狗庭
前柏樹子藏身於北斗拄杖趁不及怒作獅子吼寒
山拾得笑呵呵豐干老子饒舌不落瞿曇之後簡點
將來卻是木扎羹鐵釘飯使那沒面目衲僧與那胡
張三黑李四一個個喫得飽􃄵􃋉地曰希有希有便
下座。

正觀如是二法師請上堂世法出世法各有時與機
時機如湊巧悟發自神奇北溟有鯤忽而化鵬怒而
飛水激三千里摶扶搖而上者九萬里水力耶風力
耶造物之所使耶畢竟承誰恩力而怒其誰耶昔長
水法師問瑯琊和尚云清淨本然云何忽生山河大
地瑯琊憑陵云清淨本然云何忽生山河大地長水
言下有省這瑯琊老漢雖能以機奪機爭奈只有殺
人刀而無活人劍長水雖則悟去爭奈落在法身邊
未知有向上關捩子在若問我徑山清淨本然云何
忽生山河大地但呼云座主待應諾便向道當時渭
川叟八十遇文王後持的釣竿子分付與誰渠若向
這裏悟去更不作開眼尿床漢便捋虎鬚又何肯落
他窠臼哉雖然末法之際求如恁麼人也難得清淨
本然一句話誰不能知誰不解講果能如彼于此語
痛起疑情終有開發日也茲正觀法師前日謁山僧
有感特請舉揚宗旨山僧昨問公作甚麼來曰曾參
竹篦子話未得親切山僧曰如何太原孚上座纔得
輟講于聞鼓角聲處便道更不敢扭捏娘生鼻孔公
如是益疑故今特拈長水公案以助發共向上之機
使公果于此宗如結冤讎痛奮不巳則自有㘞地時
節如鯤怒鵬飛不亦超然出凡聖之外哉乃擊如意
云會麼正令全提處英雄好轉身。

上堂上不是天下不是地南北東西無定位十字街
頭石敢當天涯走盡無碑記忽然撞著露柱兒拍掌
呵呵說妙義說甚麼玅義教訓三世諸佛不得弄精
魂指點歷代祖師休得無諱忌直得黧奴白牯跳上
虛空乃稱讚云善哉善哉麻三斤乾屎橛十八女兒
不繫裙三腳驢兒弄蹄行會得直下成佛不會領取
下文。

上堂一二三四五禾山解打鼓六七八九十楊岐橫
楖栗哽殺須彌喉嚼出虛空汁既是虛空為甚麼嚼
得出汁紅稻啄殘鸚鵡粒碧梧棲老鳳凰枝。

雲石禪人請上堂快人一言快馬一鞭舉起不會紙
褁麻纏如何是生死事上天無路如何是本分事利
刀切豆腐如何是向上事努力殷勤空裏步如何是
道拶碎紅塵鬧浩浩如何是禪痛將頑石著油煎如
何是自巳作得主若是跛貓兒也解捉老鼠如何是
得自繇投子提來的是油果然會得有意氣時添意
氣其或未然趙州衫子是青州。

居士請上堂至誠可以格天真參必然妙悟不見誦
苕帚人一旦心花發露大聖有所不知可與造端夫
婦天機只在目前鳶魚各自有趣所以肉案頭邊擲
下屠刀更無一塊不精爭鬧市裏驀地一拳打著沒
面目漢雖則觸事投機要是肯心倒斷有漏笊籬無
漏木杓大乘井索小乘錢貫一副陳爛葛藤千古奇
特公案向這裏薦得則心地清明事理光煥火裡蓮
花朵朵開不出塵勞登彼岸。

祗樹上座請上堂突出神難辯拈來鬼也愁聊通消
息子接取斷途橋且道如何是斷途橋圓覺經云居
一切時不起妄念寒則思衣饑則思食于諸妄心亦
不息滅順之則喜逆之則嗔于妄想境不加了知桃
花見紅李花見白于無了知不辨真實大者是兄小
者是弟諸仁者秪如山僧恁麼著語還與隨順覺性
意旨有同別也無禾山打鼓雪峰毬俱胝逢人一指
頭若向此中能薦得更嫌何處不風流。

解制上堂今當解制之日是誰通此消息惟有兩堂
聖僧用盡娘生氣力致得拄杖子起佛見法見被山
僧一捏碎為微塵撒向十方剎土其有見此塵聞此
塵者皆得開示悟入佛之知見其塵點落處皆成大
菩提樹而新悟入菩薩于此樹下成等正覺吹大法
螺擊大法鼓演大法義汝等眾生應如是知如是見
雖然莫將容易得便作等閒看。





天界覺浪盛禪師語錄卷二

天界覺浪盛禪師語錄卷三

門人　大成　大奇　等編

丙戌冬住金陵天界寺上堂拈香白椎畢師良久卓
拄杖云會麼過去諸佛吞盡鐵丸心巳爛退步一邊
未來諸佛欲上刀山腳未登齊立下風現在諸佛鑊
湯滾處正翻身聽令有分秪如今日新杖人又作麼
生不行諸佛行不受諸佛報聊借此戲游以闡解脫
道三世諸佛性命在杖人手裏杖人性命諸佛摸索
不著所以放行也繇我把住也繇我不放不把也繇
我須知放行也大地山河心眼露白牯黧奴笑不休
把住也鐵壁銀山風不通黃頭碧眼吞聲氣不把不
放也橫拈拄杖當軒坐殺活古今人不知雖然如是
也須有異方便助發第一義昔裴相國一日捧一尊
像跪於黃檗前曰請和尚安名檗呼云裴休公應喏
檗云為汝安名竟杖人曰這兩箇美泥團漢互相鈍
置不少若是杖人見他請安名但震聲一喝使他兩
手放下翻騰而去也若作裴公見他云為汝安名竟
便好將像驀面一擲使黃檗通身手眼無所施設杖
人如此也不是埋沒他何如我天界諸公人人鼻孔
撩天箇箇腳跟點地又何待依草附木而弄精魂以
自昧其本分乎會麼五色彩霞籠玉像超然一句報
昇平。

蔡司馬顧農部沈侍御請上堂當央直指未免淆訛
出格全提卻成鈍置何似春日融融消落銀山之雪
春風拂拂吹開鐵樹之花木人得趣以高歌石女知
音而密和此段天機太煞超絕正當恁麼時釋迦熱
肝膽達磨冷眼睛與山僧閒拄杖又如何分付噫到
這裏也須是箇羅籠不肯住呼喚不回頭底漢子轉
得身來入林不動草入水不動波拈一莖草作丈六
金身拈丈六金身作一莖草方可與他通此消息從
來海嶽歸真化未有乾坤陷吉人。

風雋薦蒼森禪人請上堂盞子撲落地碟子成八片
斬釘截鐵人不肯通一線昔奯上座住山這漢太孤
絕生一日賊來索寶撞著對頭也奯云僧家之寶非
君能用猶弄死蛇在賊云你但將來管我能用不能
用迨得鯰魚上竹竿奯震聲一喝果然果然賊大驚
揮刀便砍痛快痛快可惜這賊一場懡㦬去也蒼森
禪人嘗參天童諸老每於棒喝下不能頓斷命根去
年偶遭奇禍直得一刀兩段今日其弟與諸道友特
請薦拔他若要我薦拔更須與一刀何則懸崖撒手
自承當絕後重甦欺不得。

諸薦紳請上堂一不成八不就任穿鑿不漏逗勘得
破呵呵笑且道笑箇甚麼笑他跛腳老雲門云乾坤
之內宇宙之間中有一寶秘在形山將山門來佛殿
裏拈佛殿向燈籠上這漢移星換斗即不無若是此
寶三生六十劫也未夢見在或有問山僧如何是此
寶向他道天晴日頭出落雨地下濕啞子喫黃連誰
知甜如密。

圓通社萬緣社西方殿請上堂佛殿裏燒香山門前
禮拜鐘樓上念讚床腳下栽菜若也會得如龍得水
似虎靠山賞你一箇沒孔鐵鎚若也不會八稜著地
一竅通天賜你一掛寬皮腰帶常啼菩薩賣心肝無
厭足王好捏怪觀音騎得三腳驢撞倒街頭憨布袋
憨布袋笑呵呵一毫不了萬般差薦得西方日出卯
便能火裏種蓮華。

無為州懶子請上堂十方同聚會箇箇學無為此是
選佛場心空及第歸秪如無為作麼生學心作麼生
空心空之後又作麼生一人曰夜來有一大變事十
字街頭一口井不知被誰偷去了一人曰怪道我早
起開大門只見街頭上濕一人曰不必忙我遣虛空
去追捕他怕他走向草裏去不成一人曰莫道虛空
去捕他直饒遣萬象森羅去敢保你尋他落處不著
一人曰你這一隊大妄語漢一箇箇好與痛棒三十
一人曰你這不通漢的痛棒叫阿誰喫六人爭兢不
下乃共告訴於沒蓋藏大王大王呵呵大笑曰聽訟
我猶人也安得必也使無訟乎我今為汝判斷汝等
當自悟之斷曰脫殼靈龜上酒樓從來醉不解真愁
忽聞妓女一聲曲你若無心我也休我若休與你腰
纏十萬貫大家跨鶴上揚州。

解制上堂刻期取證何如畫水成文解制忘機孰能
懸崖撒手到這裏須知門裏出身易身裏出門難不
見古人此處經冬彼處度夏飯袋子江西湖南便恁
麼去好與三十棒直饒一箇箇卸卻炙脂帽子脫卻
鶻臭布衫做箇洒洒落落衲僧也須透過向上關捩
子始得如何是向上關捩子倒得門前剎竿去不風
流處也風流。

丁亥住金陵大報恩寺受陳侍御蔡司馬諸護法請
上堂拈香白椎竟師召云還知你各各自巳徹底無
私最尊最親的正法眼藏麼雖然爭奈黃面老人於
百萬人天眾中付囑迦葉一人皆好與三十棒何得
以常住公法私相授受山僧不敢蹈他故轍乃打圓
相云這個便是最親切的正法眼藏且道又作麼生
相付金輪迥出中天照大地同成玅法親。

上堂有時相逢不相見有時相見不相逢東山起雲
西山雨南山燒炭北山紅無位真人面門出入沒縫
塔子透徹玲瓏現成公案好與痛棒三十禮拜了退
一任齊立下風吽吽太平日月無人識大坐當軒笑
浪公。

上堂杖者笑呵呵諸人還會麼眉毛纔剔起鷂子過
新羅既巳過莫吟哦且喫雲門餅再飲趙州茶打起
關南鼓唱出德山歌阿呵呵會也麼墻角一株梅生
得兩個叉未結黃金子先開白玉花卓杖下座。

上堂一年三百六十日日日日頭東畔出炤見十方
諸如來個個眼前黑似漆因甚個個眼前黑似漆秪
為覿面相逢不相識尋珠不必翻海求玉何勞鑿石
知亦不可知得亦不可得木馬嘶開碧落天泥牛踏
破澄潭月汝等畢竟如何切忌眼橫鼻直遂拈拄杖
下座。

師誕日解制陳侍御金沙諸大宰官請上堂杖人今
年五十六自愧生平如轉轂欲求天下知心人使我
此宗無斷續痴人面前不待說夢有智人前亦須慎
獨不輕以楔出楔豈易以毒攻毒此番解制如何就
中有飛有伏罔象自獲神珠卞和無勞泣玉且喜牛
在山中水足草足牛出山中東觸西觸驀然觸著須
彌燈王呵呵大笑一聲直得輝天炤地遍界是曇花
馥郁諸公以此祝予予亦以此自祝願我大眾精勤
各自乘時納祐。

掃浮山遠祖塔上堂卓拄杖云會麼過去諸佛祖沒
奈這個何既巳藏身退步未來諸佛祖沒奈這個何
不敢冒命出頭現在諸佛祖沒奈這個何直得浮逼
逼地且道這個是甚麼得恁麼威力復卓一下云你
知這個能出生三世諸佛祖是三世諸佛祖沒有奈
得他何者麼設使有個不惜性命底出來便好喫杖
八痛棒何故重賞之下必有勇夫。

戊子住蕪湖吉祥寺上堂趙州云有佛處不得住這
沒膽量漢若是杖人偏要此中安住如有古佛如來
卻教他與杖人提瓶挈履指示他解脫法門州又云
無佛處急走過這沒機用漢若是杖人偏要此中從
容如有邪魔外道卻教他與杖人酌水獻花指示他
秘密法門何則不見道舉頭天外望誰是我般人也
須知是法平等無有高下始得不然繫驢橛漢又與
麼去也何處有恁麼事。

奉新嚴省齋請上堂卓杖云橫拈拄杖笑呵呵徹底
風流奈若何慚愧古人無伎倆大家撞入葛藤窠古
人為甚麼撞入葛藤窠秪為他妄與人通消息何則
若棒能與人通消息則盡大地當連架打去若喝能
與人通消息則盡大地當雷轟霹靂去若言語機鋒
能與人通消息則盡大地之乎者也夢想顛倒去秪
如西江嚴省齋居士到此還與他通消息麼好看旭
日臨青嶂喜對山河炤眼新卓拄杖下座。

比丘尼請上堂踏著秤錘渾是鐵啞子得夢向誰說
驀地醒來眼忽開珊瑚枝枝撐著月昔歸宗和尚座
下有僧大叫云悟也悟也宗上堂召僧云你悟箇甚
麼僧云師姑原是婦人做宗呵呵大笑歸方丈這老
漢通身手眼若不見此僧真個透切如何肯放過伊
今比丘尼偕祝夫人請山僧指示教他轉女成男立
地成佛巳是不著便也更指示個甚麼此僧自悟則
巳如何說師姑是婦人會麼腳頭各有通霄路肯向
他人行處行。

上堂師舉手云會麼拈得虛空撒向人撒向人前人
不識臨濟德山觸著之直得東壁打西壁打得來避
不及有言時如寶劍拂揮無言時如轟雷霹靂沒蹤
跡處莫藏身藏身處卻沒蹤跡所以古之今之無能
通此消息既無能通此消息為甚麼無位真人在汝
等面門出入你若擬議是甚乾屎橛下座。

住太平無相寺上堂會麼須彌山舞紫金襴四大部
洲齊合掌笑殺靈山百萬人迦葉儼然無伎倆空王
佛不惜眉毛出來白椎曰法王之法更無有上於是
大千世界有情無情及萬象森羅蜎飛蝡動皆作獅
子吼放大光明汝諸人還得此消息麼得則直下而
去不則庭前露柱笑呵呵徒把機關說與他。

大音惲道生大劍唐祖命二中翰皈依請上堂蔡五
岳云三界是大戲場究竟傀儡係何人提美杖人云
十方為空棋局始終著子繇自巳主張有能於此問
荅透去不妨縱橫自在更須知有向上關捩在不見
陸亙大夫問南泉弟子少時養一鵝於瓶中漸見長
大如何得不毀瓶而令鵝出南泉召大夫陸應諾泉
云出也這老漢只知欲使人出瓶不知自巳被語胍
轉卻若是杖人待彼應諾但云瓶在那裏豈不令他
超然神解一任逢場作戲當局能提又如古調發音
太阿出匣則其全機大用無有不妙協也一呼震醒
威音夢古劍揮來凡聖驚。

惲道生內翰薦嚴請上堂夜半正明天曉不露牡丹
花下睡貓兒向上之機須自悟諸仁者父母生子於
未生前父母不知子生於父母未生前子亦不知父
子不知故以恩愛而成能生所生之因緣父母既生
子後養育之恩大於天地子既生父母後親愛之至
性與天成有其身者不敢遺其親有其親者不敢虧
其身不遺其親不虧其身而能全其生身之本此真
世間之奇男子也惲道生孝友慷慨人所共推嘗參
三峰大師於此必須知其源本今是先嚴參軍生忌
特請杖人舉揚宗旨此中生意貫通世出世法之妙
何則乾為父兮坤為母乾坤交而生六子六子交而
萬物生萬物化生生不巳生不巳原始反終只此子
世尊心悟證無生孔子朝聞夕可死死而不死生不
生聖凡界外任縱橫惲公能悟此生意百尺竿頭進
步行一口吸盡西江水聽取日午打三更。

陶自淑奉拄杖請上堂師舉杖示云我有能無法界
之有我無能有法界之無我放能收法界之放我收
能放法界之收使迷不能迷使悟不能悟在聲色而
超聲色在異類而超異類在尊貴而超尊貴雖然別
有一條根抵也須向這裏斷卻始得。

上堂古佛空王傳正令插草交蘆齊選聖十字街頭
石敢當儼然入會求盟證文殊問獲何圓通昂首仰
天渾不應頓使枯木與寒灰發燄生花明自性明自
性如今四海清如鏡一句靈然定太平個個超凡還
入聖汝等諸人到這裏也須辦個鐵石心腸莫被他
石敢當瞞定。

玉季優請上堂有事切於心寤寐亦耿耿就裏未分
明終須求大惺忽然惺卻笑罔明文殊徒向空中掘
井君不見王季優夫婦同驚生死事求予指示誓同
修明明祖師意明明百草頭火裏蓮花能結子別有
風光世不儔。

上堂豁開戶牖當軒者誰青霄散彩白日揚輝丹霞
燒木佛卻向寒爐添炭翠薇供羅漢何似鬧市鼓吹
馬大師云自從胡亂後三十年不曾少鹽醬正是如
蟲禦木偶爾成文薛異凡祈嗣特向靈山飯十方賢
聖端有感應會麼為兒不識承渠力養子方知父母
恩。

庚寅住棲霞寺上堂卓拄杖云三十年前在此金陵
撥著達磨腳跟三十年後在此攝山剌著法度鼻孔
直得千佛嶺拶破面門舍利塔裂開眉睫智者九旬
談妙不覺咬斷舌根素菴半個秤錘俄然迸出心血
今日杖人到來與你諸人喝開向上一竅振動十方
剎塵各各眼光爍破古今聽我全提正令遂喝一喝
下座。

觀音殿上堂五臺山上雲蒸飯佛殿階前狗尿天剎
竿頭上煎䭔子三腳猢孫夜𥳽錢洞山老祖劈腹刳
心與天下人道破開口了合不得合口了開不得獨
有三寸舌錐殺三世祖師無出氣處今日不肖兒孫
為他別通一線貴圖門風遠振法乳長流且道如何
通一線去卓拄杖云震旦雖闊無別路要假英奇杖
下行。

結制上堂拄杖子與三世諸佛作個同參至於向上
句末後句未免匿怨而友其人攝山與他作個明證
以全此結契直得大唐打鼓新羅作舞南山起雲北
山下雨無孔鐵鎚走向鑊湯爐炭裏藏身將謂眾苦
不能到那知禾莖粟幹上頭長三尺頸短二寸底漢
橫按莫邪不令與聖凡躲跟要他向荊棘林中轉身
夜明簾外移步打破靈床底酒顛漢尚不放過何故
今日王令稍嚴不許攙行奪市卓拄杖下座。

上堂歸宗斬活蛇圓通賣死貓徑山躍鯉魚淨慈捉
飛彪各有全機大用何妨隨處風流自古祖庭多創
於義學即彼仙苑嘗插佛標此山開闢巳來幾經教
觀法席時節機緣有待金地仍以手招秪如今日建
立我洞上宗旨又作麼生睹影便能微笑去拈花不
落箭鋒機。

解制上堂鐵生銹自食其鐵珠生光還自照珠同是
天地所住何一物自生自滅一物自生自全有能辯
得許他具一隻眼僧纔出師便打曰自生自滅漢僧
云某甲未開口如何便打師云你還知這一棒麼僧
云謝和尚點省師又打曰賺殺一船人僧云過在何
處師云不關汝事且退三千里外師復顧眾云攝山
今日失利乃擲拄杖云且救取這一半。

壬辰再住金陵天界寺結制上堂拈拄杖示云當機
覿面提覿面當機疾驚起鐵崑崙高聲叫奇絕何奇
絕乾峰拄杖畫斷十方路頭雲門扇子打翻法界門
戶直得南山起雲北山下雨三十三天洪波浩渺大
鵬展翅直取龍吞若向者裏奪得此拄杖子則一任
他明頭來明頭打暗頭來暗頭打四面八方來旋風
打虛空來連架打總不恁麼來時正好和盤翻卻且
道汝諸人向何處安身立命復喝一喝云莫怪儂家
多意氣要君踏轉上頭關卓拄杖下座。

師居毘盧閣方丈張綠雪陳旻昭請上堂以如意畫
圓相云會麼毘盧遮那如來於此中不動真際與十
方諸佛作一處而塵塵剎剎天人群生所立無不即
此一真清淨圓滿莊嚴無二無二分無別無斷故所
以法界莫大於此中十方無處覓虛空聖凡莫尊於
此主法王有師佛有父古今莫間於此時感應全憑
有大機不見我洞山价祖於雲巖老祖處悟得渠我
一如權開五位妙協全提曹山寂祖於寶鏡三昧悟
得無變異去去亦不變異妙唱嘉猷拔諸邪見雲居
膺祖於秪這是中悟得門裏出身身裏出門乃知向
上一路尊貴各別於是敲唱迥出當時而立門庭堂
奧有正偏君臣父子主賓功位王種臣種內紹外紹
三綱宗三滲漏三墮四禁十玄門以辨魔揀異全提
千聖不傳之秘玅協世出世間之宗直至山僧久默
斯要嘗集佛祖宗教大成會通法界聖凡而歸於毘
盧之性海也今日機緣時至將見六種成就還有會
得主中主麼擊如意云大千種滿菩提樹處處春開
五葉花。

師誕日棲霞笑峰然首座請上堂乃擊如意云花開
千樹覺夢斷兩眉清試問威音事怡然笑自盈不見
僧問雲門如何是諸佛出身處門云東山水上行又
僧問雪竇竇云千峰寒色雨滴巖花又僧問圓悟悟
云薰風自南來殿閣生微涼秪如此三老古荅話還
有同別也無設使問著德山臨濟不知作麼生秪對
他莫是當頭一棒麼莫是驀面一喝麼莫是用祖師
巴鼻宗門牙爪敲唱雙行麼噫也須有個出身活路
始得設使問著我杖人如何是諸佛出身處秪云逢
人不得錯舉或更問如何是天界出身處秪云逢人
但恁麼舉或更云便恁麼去時如何秪云三千里外
摘楊花呵呵呵會也麼孔子不識丘乙巳所以溫故
而知新上大人以能可知禮則亦可以為師矣復擊
如意下座。

佛成道日上堂知有者其神乎知幾者其神乎知時
者其神乎震聲喝一喝云突出毘盧印放收諸佛機
正中誰玅協今古有同時孰同時靈山尊者正狐疑
夜來忽睹明星現賺卻眼中這點兒噫。

上元解制上堂拈如意云如意子向這裏成最正覺
卻於十方法界一切處解結汝等還會麼這個如意
子無門無毒無門為選佛之門無毒是心空之毒不
見文殊仗劍能解五百比丘之結心彌勒騰疑善啟
十六王子之紹位更須知日月燈明佛本光瑞如此
獨有露柱石臺不動聲色游遍百城煙水黧奴白牯
不露爪牙捉敗五十三人還有知此向上一竅者麼
慇勤為解丁香結放出枝頭自在春。

癸巳住杭州虎跑大慈寺上堂乃震聲喝云頂門好
一椎還見六種震動麼達磨不來東土二祖不去西
天未曾分皮分髓骨肉本自完全熊耳峰前一花常
開五葉嵩山壁上面目誰敢鑽研一自求心斷臂便
有密結恩冤若非者個恩冤如何見得教外別傳有
從這裏薦得則能擒虎頭收虎尾第一句下明宗旨
秪這一句子有時如斷碑橫古路使他失後亡前有
時如忤逆聞雷使他偷心立死有時如馳書不到家
使他叫屈無分有時如紅旗閃爍使他驀地迷魂有
時如巡人犯夜使他自投法網且道這句子得恁麼
利害若不是恁麼利害又何處見此大闡提漢子於
五無間中以毒攻毒救正此佛祖心眼續不傳慧命
還有知此落處者麼識得個中親切句虎跑泉湧少
林泉。

師誕日天愚石照石公諸大師偕徐王諸居士請上
堂古怪老趙州一百零八歲當門一個齒下下都咬
著不知咬著個甚麼杖人今年六十二當門亦一個
齒下下都咬破且道咬破個甚麼雖則年牙不同卻
也切齒不異所以千古風流駒過隙一身歷事如蝟
集卻憶西來碧眼胡特地要討此毒喫此毒喫六遭
不死還吐出那知還著於本人誰能出手為收拾要
收拾直須是鐵石心肝智可及其愚不可及底乃能
同杖人挈挈波波東擊西擊使我少林九鼎浪花新
千聖宗燈照奕奕。

師至顯聖愚菴和尚請上堂九年別去甚相思今喜
重逢別是奇不特同宗深法乳秪緣一笑未曾施諸
昆仲千古關切獨有笑悲正以三千年前黃面老人
未能發得一笑至是杖人乃忍俊不禁特從三吳兩
浙訪我愚菴法兄及諸護法證據我金針雙鎖挾路
全該之宗旨以昔日靈山會上有魔王指佛曰瞿曇
我今沒奈何你待你滅度後於你法中為你弟子披
你之衣破你之法你又奈我何哉世尊不覺痛為悲
泣杖人曰大小世尊尚欠悟在我若見此大發一笑
教這魔王伎倆俱盡無所逃遁雖然秪如世尊這一
哭還有負墮處也無杖人這一笑還有利害處也無
若於此簡點得出則知我與法兄諸公明暗交互敲
唱雙行之密如簡點不出儘他魔佛同恩怨愈見曹
山三墮神喝一喝下座。

能仁百愚禪師請上堂若人識得心大地無塵點當
年許玄度於此捨宅為寺可謂攪長河為酥酪變大
地作黃金近代祁德公於此復古鼎新可謂拈莖草
而建梵剎從火宅以現優曇至於諸尊宿與今堂頭
百愚斯公於此全提正令大振洪規開人天之眼目
揭佛祖之綱宗又何待更推杖人敷揚家醜取笑傍
觀正以法乳相關見此魔氛蜂起且喜芒索未搓鬼
子巳先受縛劍鋒不舉賊身中自難藏既如此則我
輩正好特地觀光何用運籌決勝正當恁麼時又作
麼生相將知巳閒談笑看此山高與水長。

雲門惟岑禪師請上堂諸佛出身處石上好栽花打
鼓普請看大地舞婆娑若能於此薦得則知我西江
東越重興洞上宗風萬派逆流從斯奔出故我與愚
菴法兄來此雲門老和尚標宗濬源之地門堂玅密
法度森嚴正值堂頭岑公親承祖父之印符紹述尊
貴之宗旨自當有重見疊出之機用又何必增黃金
之色琢白玉之文哉。

汪本和比部薦先嚴宮保大司農請上堂問世出世
法以孝為先老雲門以一棒酬恩汪居士藉大法報
本二公手眼請師定當師云金雞啄破琉璃殼海門
別有一輪紅進云恁麼則恩酬罔極法利冥升也師
云天上玉樓春正好人間秪見彩雲飛進云曹山孝
滿巴陵供高不妨一賽兩彩師云又被拄杖子吞卻
了也僧以坐具打圓相云大眾還有向這裏透得去
麼師云也須解翻筋斗始得進云且喜大慈山上雲
蒸飯虎跑井底火燒天師云看汝著得手麼僧禮拜
乃喝一喝云擎乾蓋而無私卓拄杖云持坤輿而有
力這根源須端的賢哉汪老大司農玅有嗣君獨超
軼濟美既巳振家風克孝又能達唯識遍謁諸方逞
見知不辭血戰渠營壁曾來天界扣吾門三擊犀牛
眼赫赤復到虎跑探虎穴空中寫出飛禽跡生身不
敢昧恩親山藤與決真消息古鏡臺前毒鼓誰撾石
頭路滑看你返躑喝一喝下座。

上堂偶然垂足曾非坐久成勞驀地白椎切忌喚鐘
作甕鈯斧子誰能拈去住山鞭影兒未可掠來試馬
直下針鍼相似何如大地火發雖然還知天界門下
出身底消息麼棒頭別有通霄路看取男兒腳下行
薦師請上堂望僊橋上僊何在白日紅塵看負戴誰
把虛空烹去渣澆渠熱血還清快阿呵呵且喫茶趙
老風流知幾多欲識上禪真歸處一鉤煙月在松蘿
慕如禪人請上堂鬧市滾花毬擊著玅高頂笑殺常
不輕箭穿紅日影我不敢輕於汝等東頭買貴西頭
賣賤汝等皆當作佛本店交易分文不賒棒下放收
消息密恩怨深處起龍蛇。

聞心德彰二禪人請上堂有情之本依智海以為源
含識之流即凡心而作佛好個消息太煞漏逗了也
大小老黃龍卻於百尺竿頭弄佛手驢腳輥出一個
花毬子直得南斗七北斗八使各自生緣至今無著
落處權借金針用通玉線撒手到家人不識笑看花
鳥滿庭前。

趙居士請上堂盡大地撮來如粟米大打鼓普請看
漆桶不會秪這些子便是擒虎頭收虎尾覿面機鋒
如同電拂如何又向平地上打喫交使造物反常人
民陷溺性命不知所歸生死無從出息到此須有個
不被心境惑亂底手眼始得從來有道歸明聖獨有
精誠感地天。

上堂南高峰北高峰與汝諸人眉毛廝結了也為甚
麼相逢不相識聻西子湖蘇公堤與汝諸人心眼照
徹了也為甚麼相見不相知聻更到大慈山中還見
寰中老漢苕帚柄東拋西擲麼汝若不見天界為汝
點出乃卓杖云這裏透出虎驟龍驤。

上堂天開日迥照徹阿誰透網金鱗激浪追風良馬
驚鞭還別有為人處也無復舉大慈上堂云老僧不
解荅話只解識病有僧纔出便歸方丈師云杖人只
解荅話不能識病有僧纔出劈脊便打且道與古人
相去多少相逢不必盡教知別有風光動天地。

上堂古佛留心不得妙拄杖拈來忽大笑彌勒稽首
問威音擊鼓陞堂徵朕兆撐向頂𩕳上不前拄向腳
跟下不後突然創出此宗卓爾敲來別調直指全提
傍穿曲逗玉轉珠迴龍驤虎驟千聖不能傳萬靈曾
莫料古今承此恩威始終何以報效噫嘻嘻我自與
你同條共命只覺快活不徹頭頭巧湊從此橫拈倒
用任法界交參更勿輕易與人通此一竅。

癸巳秋到嘉禾梵受請上堂古帆飛影到鴛湖坐我
同人笑傲圖何似雲門枷卸漢東山水上倒騎驢若
向者末後句子薦得則知諸佛出身處別有生機一
路所以德山云有言時踞虎頭收虎尾第一句下明
宗旨秪如這箇句子若非我同人如何得通者消息
不知我龍門顯聖二法兄從何處放了這毒氣創發
此保社於屍阤林內掀翻活埋死人頑石堆頭火葬
無依漢子拈一莖草建立梵王宮殿入此門限使他
頓斷偷心斲枯木樁示現丈六金身瞻此影光令彼
全機脫穎不論船來陸來底不涉程途底各與三頓
了去佛到祖到無可安排中也要為他處分打圓相
曰向者裏出得身者始能消我同人毒氣使我此宗
遮天蓋地去也九萬里鵬從海出三千年鶴遠空歸
偕靈巖儲和尚應朱葵石郡侯於真如寺建塔請上
堂喝一喝曰向者裏會得則許他是箇頂天立地漢
子腳跟下有眼頂門透尖迸出胸襟掀翻法界古佛
今佛分座儼然賓主交參正偏玅協十方分影敲唱
同時似拂吹毛如擊毒鼓斷他凡聖命根開我佛祖
正眼且道這一著子落在阿誰分上黃檗呼來風凜
凜裴休應處日團團長水於佛頂上生波彩雲向拄
杖頭弄影於全主即滅處湧出大光明幢所以三峰
和尚於此提智證傳使覺範老人七花八裂文彩縱
橫許多人向這裏要死不得死要活不得活正是羅
紋結角處乃有追古遺風如龐裴者朱居士父子一
門紹述祖先皆是從佛口生從法化生發此重興真
如願力振起創造機緣故有印白上人之造端文節
法師始終成此更有三箇漢如常不輕現三頭六臂
敲磕無限頂門親見法華一會諸佛同時驀劄相逢
機輪互換使現前人人眉光炤破今古去也還有明
證者麼杖人適於舟中有一偈子對眾拈出以似諸
公載得鐘聲震水雲筆尖不點巳成文裴公風度今
猶在孤鶩殘霞落一群。

方荊溪請上堂天花處處鳥啣飛浩蕩春光卻自微
尼父曾言吾與點風流千古幾知歸天不言而時行
物生將謂藏舟於壑以為固有力者負之而趨正在
昧昧又安知藏天下於天下有不可得而遯之者乎
到此須是通身手眼巳曾再三撈摝始得於指尖頭
彈去迷魂蝴蝶眉睫上掀落啼血杜鵑移步荊棘林
中轉身月明簾外於有佛住處竿木隨身無師表時
垢衣垂手出廛入廛縱橫異類還有向這裏能撩起
便行者麼乃喝一喝曰看腳下。

五龍坊眾居士請上堂有物先天地呼客灼龜無形
本寂寥隔靴搔癢能為萬象主垛生招箭不逐四時
凋平地喫交有箇漢於此能抽腦後釘去眼中屑許
他與傅大士空手把鋤頭步行騎水牛切忌龍淵門
下過直教打折老驢腰何故相逢若不親錐拶千古
啀喍恨不消。

息波上座偕王文學張觀察項別駕諸紳衿請上堂
乃振杖曰會麼孔子不夢周公萬古人昏弗醒莊生
能化蝴蝶大千物幻成迷文殊莫出女子禪德山不
會巖頭意大悲菩薩甕裏坐道士酩酊捧漏卮原始
返終天地可測橫施逆用鬼神亦疑看我杖頭指點
便能突出神奇是何奇龍生金鳳子象趁玉麟兒太
平曲調從斯唱振起新豐向上機。

佛誕日上堂佛真應身如井覷驢黃鶴樓詩崔顥漫
題一棒撩空打出甕中之鱉誰能垂手無底籃兒自
提正當恁麼時還有撞著至親更問是甚麼人者麼
於百萬人天中見一箇跳出指天指地有箇傍觀不
肯欲處分他者麼若有好與一棒若無好與一棒何
故平分風月曾無異痛癢還他各自知如不知年年
空將惡水澆頭皮。

真如鑄塔頂文節大師偕朱葵石曹秋岳諸公請上
堂清淨本然云何忽生山河大地重言不當喫瑯琊
拽轉長水鼻吹散九霄雲天花仍亂墜插莖草而建
梵王宮拈一花而傳西祖意薦取目前機莫作等閒
戲法華以童子聚沙為塔漸漸積功德皆巳成佛道
既云皆巳成佛則漸漸所積即圓頓玅道也如文與
可胸中不有成竹何能疾筆一揮而枝枝葉葉皆成
竹之清風高節哉只今現前諸公儼然一會心中如
不有佛何能敬禮如不有塔何能瞻仰如不知有向
上事何能親向上事不見文大師朱居士與眾耆宿
纔創造此七級之機則咳唾掉臂無非多寶玲瓏十
方影現又況有生鐵鑄成底三箇漢子東敲西擊使
六種震動舍利飛光凡有見聞誰不平分此風彩今
日特為開鑄合尖一句作麼生杖頭點出千花影箇
箇遮那頂上行。

天寧修千佛閤靜聞監院暨諸薦紳為張觀察祈嗣
請上堂問莖草重拈畢竟是誰能出手師曰天開瑞
象光河嶽八表飛騰五彩霞曰若然則樓閣重重見
至尊師曰彈指一聲超劫外剎塵於此各抽身曰大
千覺海洪波靜三世閒名不待安師曰箭穿紅日影
珠湧海濤深曰秪如不立峻峭不居正偏還有轉機
也無師曰自巳腳跟知落處自然光彩照人天曰輕
將一句詩題出致使清風匝地來師曰頭頭別有好
生機曰昔日長沙今朝和尚師微笑乃擊如意曰會
麼正令全提驀地憑空霹靂桃花浪暖燒尾跳過龍
門正當恁麼時難逢此快便昔長沙岑因秀才問弟
子嘗見千佛名經不知此佛居何國土亦化物也無
沙曰秀才曾見黃鶴樓崔顥題詩後還有人題也無
才曰未有沙曰得閒題取一篇好杖人曰這箇岑大
蟲太煞奇怪且留一句子與諸佛作出身路好秪如
今日天寧重修毘盧寶閣必欲使天下同見法身同
聞妙法同得悟入又何妨別開一路乎驀振杖曰看
看雲從龍風從虎聖人作而萬物睹麟現瑞鳳呈祥
太平盛事有輝光所謂諸法性無常佛種從緣起一
花開而萬國春一佛生而千聖喜金盆捧出活孩兒
寶閤重重添紫氣夜明簾外臣進位以朝君晝錦堂
前子轉身而就父秪此感應道交天機玅合豈不使
千佛慧命常續此主中主還會麼靈山今日親分囑
花萼聯輝萬世芳。
天界覺浪盛禪師語錄卷三

天界覺浪盛禪師語錄卷四

門人　大成　大奇　等編

甲午住信州博山上堂問黃閣簾垂真音弗露紫羅
帳合密信罔通如何得臣奉於君子歸就父師曰揭
出妙高峰頂日爍開東土與西天曰金鍼暗度到即
不點玉線曉穿點即不到如何得敲唱俱行正偏兼
帶師曰少林巖上花含笑誰見風光特地新曰當機
微笑窺見一斑依位無言猶虧全體如何得心髓相
符門庭克紹師以手握拳曰還有窺此中機密者麼
曰向上蒙師親指示格外明宗一句作麼生道師曰
放收別有家風在曰恁麼則虎出渡河皆此日珠還
合浦喜今朝師曰還須透過鐵壁銀山始得乃卓拄
杖曰看看先老和尚騎了青金山王額虎雄視耽耽
也還有衝風激電拼命直前不犯耳邊之缺能追足
後之塵者麼試出來探我此藏身沒蹤跡之消息待
我痛與一棒教你皮毛脫落血濺梵天此何等暢快
惜乎一等沒眼腦漢將謂此老人最初把斷太危末
後收來太急殊弗知不遇傾湫倒嶽之作那有掀天
揭地之奇以故將此華亭釣竿子分付我雪關師兄
聽他自弄當此時正是絲懸綠水浮定有無之意若
有箇不貪香餌浪激三千一怒而飛搏風九萬者正
好展開金翅劈破滄溟直取龍吞游戲自在去也何
肯類盲龜跛鱉陷於昧昧自誇一隅以取笑於大方
哉秪如全提正令一句作麼生道復卓杖曰臨風拈
出吹毛利天下癡頑莫躲根。

上堂五更睡起手牽衣纔下床時腳踏地抬起頭來
不見天幾多打失娘生鼻有箇不打失底卻又笑他
君子時中小人無忌何待伐鼓考鐘引出這沒搨𢶍
老儂上此曲彔木指東畫西不勝魔魅迫得露柱奔
忙燈籠𨁝跳惱亂無位真人向黃瓜茄子上挖肉作
瘡苦無出氣何似懷州牛喫禾益州馬腹脹遍界覓
醫人炙豬左膊上咄莫錯會好不見龐公老潑皮偏
能不畏石頭路滑吸盡西江眼赫赤地咬殺了多少
泥豬癩狗有如此活脫設使到我博山門下教他衣
穿骨露無地藏身在何故不到洪爐親煆過爭得吹
毛殺活人。

遠門柱公禪師訃音至上堂石耳峰寒撾毒鼓龍門
浪暖躍春雷昂藏頭角擎霄漢洞上風生天地開天
地開鳥飛兔走笑奇哉如何龍峰倒卓湖水飛埃黃
梅石女夜生子仗劍橫行甚可猜諸仁者還知我姪
遠門禪師底出處麼惜乎天機密用太煞神馳法道
夜長方喜燈幢高樹祖庭秋晚俄驚喬木下摧血淚
濺天痛遠山之花落悲風刮地傷法脈之心灰既爾
斯人云亡豈非吾宗不幸雖然我姪自從吾廬山石
耳發蹤而後得龍門雨兄之法出世於兩浙如祥麟
威鳳文彩風流其座下之英才自濟濟其能振起祖
燈如日月麗天此又豈邪雲逆蝕之所能掩滅乎此
摘欺之話既巳大行則千古之下無論智愚之人自
不能昧此本心之良也吾初聞訃巳哭不成聲特地
舉揚又喜而無憾且道博山今日表彰底意旨作麼
生滿棚弄鬼慚無地敢望丹霄一羽毛。

佛誕上堂乃卓拄杖曰會麼鐘未鳴鼓未響博山未
出方丈有箇衲僧撩起便行好與三十棒為他無事
生端鐘已鳴鼓已響博山已出方丈有箇衲僧便掀
倒法座好與三十棒為他劍去刻舟正當恁麼時利
害在那一處博山拄杖子呵呵大笑且道笑箇甚麼
笑他悉達太子纔出毋胎便不守本分稱我獨尊及
至四十九年如螃蟹落鍋相似獨尊在甚麼處更笑
他跛腳雲門被睦州拶斷泰時𨍏轢鑽無出氣處要
將一棒打他二千年前悉達太子與狗子喫自陷陷
人恩怨誰雪博山恁麼舉還有與佛祖作主者麼出
來喫博山痛棒若無少他一頓不得卓拄杖下座。

佛音禪人請上堂舉南陽忠國師於肅宗內殿見侍
臣有善奕稱國手者帝問國師和尚亦善奕否國師
曰老僧亦知奕但異於此帝問何謂國師曰世人只
知以黑白相爭勝負老僧能用兩奩黑子奕還有能
同老僧對手者麼侍臣大驚帝亦大笑杖人曰大小
國師大似白拈賊既巳明中打劫又且暗裏翻盤不
免欺他大唐國裏無能敵手博山今日不著便特地
拈破國師這一著黑子還有知落處者麼若有知得
好與他三十棒若是不知緩緩自領出去。

端午上堂五月五日天中節毒鼓擊兮甘露滅風從
虎也雲從龍笑看紅爐飛白雪到此幾括最微也須
分明剖決六陽既升龍巳亢此龍無首孰能降六陰
欲兆虎將姤此虎無尾孰能揉有能降此龍揉此虎
則玄黃交戰之機原始返終之故皆在此斡旋中所
以風同聲而相應雲同氣而相求火就燥而上炎水
流濕而下潤然非聖人之能慎獨以致中和何能使
天地之氣化自位萬物之性命自育雖然此猶是治
世邊事秪如格外全提又作麼生以杖敲空曰毒鼓
擊也還有絕後重甦者麼復卓一下曰甘露滅也還
有覺道頓成者麼若有出來與汝證明其或未然就
中殺活無人見爭怪當機六不收。

上堂惜花春起早愛月夜眠遲此段風流事幾人可
與知咄直饒恁麼去更須有西山擒白額東海捉蒼
鱗底手眼始得不見甘贄行者到南泉設供請和尚
念誦南泉白椎曰大眾為黧奴白牯念摩訶般若便
歸方丈甘贄乃拂袖而行南泉見贄去乃於廚下打
破鍋子看他這作略須鐵眼銅睛亦覷他不破獨我
壽昌老祖拈曰拂袖便行鉤有餌鍋兒打破玉無瑕
千古又誰能如此喝彩哉且道我博山門下還有恁
麼人也無拈拄杖曰劈開華嶽參天色放出黃河動
地聲。

乙未歸夢筆上堂舉僧問先夢筆和尚如何是佛師
曰不誑汝僧曰莫便是否師曰汝誑他杖人曰金剛
圈栗棘蓬閩王請齋次問師還帶得筆來也未師曰
不是稽山繡管原非月裏兔毫大王既垂啟問山僧
敢不通呈杖人曰通呈箇甚麼打鼓普請看又問如
何是法王師曰不是夢筆家風杖人曰太孤峻生諸
仁者還知此老法胍麼秪此便是雪峰老鱉鼻底毒
氣彼曾三到投子九上洞山漆桶不快翻轉米盆卻
於德山棒下打折驢腰猶不能點胸自肯及被巖頭
驀地鏟削始得大叫鰲山成道便能迸出胸襟遮天
蓋地門下傑出千五百人如雲門𨍏轢鑽玄沙老凍
膿輩要出此夢筆家風一頭地也未易在雖然如是
千百年來又誰知彼落處杖人自壬子於此誓死掩
關打破諸祖窠臼業方外四十餘年今日親歸得以
全提向上綱宗揭示佛祖正眼使此慧命如火傳薪
諸仁者各須知自已性命落處始有出身活路且如
何是出身活路聻拈拄杖下座。

立觀濤首座上堂問荅竟乃舉拂子震聲曰看看昔
日青原老祖親行此令直得曹溪簾捲鈯斧風生藥
嶠吼出鐵牛威天皇拈起胡餅毒洞山睹影而寶鏡
光寒雪嶺翻盆而木毬踏活於是三宗競秀獨新豊
之曲調深長大好中興在夢筆之家風遠振立僧立
法必須首出為人選佛選官所貴心空及第秪如今
日立僧結制意旨作麼生道復揮拂子曰當陽揭露
空王印放出吾宗千古機。

師誕辰上堂卓拄杖曰看看六十四年阿箇癡一條
拄杖路千岐狂言狂事人難搆惱亂古今甚可疑能
痛疑自有時習氣那堪搔著痒聞琴不禁舞斑衣乃
舉衣曰喜此衣雙見披打鼓鼕鼕看是誰夢花石上
寒梅發大好山中笑展眉。

丙申元旦付衣拂與奇首座上堂問吾師巳擲煙波
釣幾個金鱗上鉤來師曰高著眼曰忽遇擎頭帶角
底來時作麼生師曰自有雲雷相送在曰恁麼則擲
釣拋竿去也師曰更有英奇􃋊浪來以拂子打圓相
曰元正啟祚拂端新多子峰前花孕春最喜金襴光
奪日剎竿旛動笑偏親笑何親法王令旨誰能委夢
筆家風已有人是甚人即此奇乎曾密囑今特當陽
更印真乃召奇首座曰即此衣拂用付與汝以表吾
宗傳續有在汝尚慎哉座禮拜曰和尚慈悲太過實
是恩大難酬師復曰九苞瑞鳳來天際十影神駒度
海涯。

崔公濤山明府率闔邑紳士為夢筆山主建選聖場
請上堂卓拄杖曰會麼拄杖立處法界成感應道交
佛祖現準上載而運化工傳多子而分慧燄若於此
薦得則知指天指地唯我獨尊法位法幢隨方表豎
家家門前火把別是格外風光人人腳下兒孫各自
寰中驟步機緣有在啐啄同時今當覺場啟選聖之
初正是東魯築杏壇之日喜神童於空中磨轉奇真
秀於天上星旋夢協江令之筆花文占章元之翰撰
全提向上統攝普門雙選宗風一賽兩彩秪如杖人
特地興建以祈祝護一句作麼生道復卓拄杖曰指
出好山宗子秀騎來玉象趁麒麟。

上堂夜半金烏帶雪飛家家門前有把火照破瞿曇
黃面皮叫箇奇哉成箭垛此箭垛誰廓爾張三解使
又無錢李四有錢不解使人平不語水平不流崔顥
題詩在上頭一拳拳倒黃鶴樓莫嫌伎倆不如彼得
優游處且優游。

上堂擊如意曰嚼碎鐵崑崙滿口達磨髓哺彼石女
兒全賴此法乳賴法乳知幾許攤十石油麻於樹上
百草弄影太煞分明指驀直路頭於臺山就中勘破
儼然有在此有在誰痛快春風浪暖桃花飛一棹蘭
江歌下載。

上堂問如何是心相體信師曰三尺杖子攪黃河曰
如何是出入無難師曰夢中摸著摩訶石曰如是則
祖父家私全歸掌握師曰何不問取拄杖子問三藏
十二部千七百則公案皆是葛藤如何是不葛藤師
便打曰恁麼就不是葛藤那師又打僧便喝師又打
僧曰猶是葛藤師連打僧便翻觔斗出師乃卓拄杖
曰百草頭邊識取老僧覿面如何話會鬧市叢裏撞
著拄杖當機作麼支當到者裏有能衝流度刃八面
旋機正好垂鉤於不疑之地撒網於無漏之天月裏
煮油鐺風前吹玉笛又何妨千峰頂上獨足立腰纏
十萬上揚州復卓拄杖下座。

烏龍深谷禪師請上堂杖頭撥剔千山曉笑看天風
醉花鳥峰巒峭異不停機相逢相慰知多少堪笑睦
州老拶出秦時𨍏轢鑽重新韶國師滿目青山灼然
是曹源一滴不斷知不知好向玉泉澈底深深處乘
此風雷變化飛。

靈明禪人請上堂金牛呼喫飯大地沒饑人鳥窠吹
布毛天下無佛法月裏塔高十二層天上星躔八百
杪山之南江之北者些茄子瓠兒水土節氣力尚未
充卻有多少人眼吧吧地望著你在。

丁酉住杭州皋亭崇先寺上堂拈香白椎竟喝一喝
拈起拄杖曰看看新長老拄杖子全提正令也三世
諸佛祖齊立下風各各鼻孔被拄杖穿卻直得出身
也由我吐氣也由我佛祖三昧杖子盡知杖子三昧
佛祖不知正以此無自欺三昧能使日月自麗乎天
山海自列乎地春自開花秋自落葉鳥自飛空魚自
躍水凡自忘情聖自離解佛祖由斯而生邪魔由是
而正更須撥轉向上關捩透出教外別傳始知剎竿
倒而千聖迷蹤骨髓空而二株永秀風旛不動而心
開歸根無口而體露廬陵米價震旦驚聲鈯斧風規
神機莫測乃至新豐一派法乳橫流崛起皋亭開宗
歇祖初喫一掌血濺梵天歷世面門痛痕猶在迄我
壽昌先祖突出好山東苑先師奇生武曲及今杖人
主此祖庭重標宗旨還有承此無欺三昧者麼卓拄
杖曰指來皋嶽千峰秀放出曹源萬派清。

中秋上堂千峰秋色遠撩人玉笛橫吹別調新桂子
庭前花正發月明簾外笑誰親今值中秋月明諸人
各剔眉毛猛著精彩還見我丹霞淳祖示眾麼日照
孤峰翠月臨溪水寒祖師言外旨莫向寸心安彼時
獨我歇祖聞之大叫曰此回瞞了上座不得也汝諸
人直須到恁麼痛快始得咦當央得月須忘指黃鶴
風高有大機。

愚菴和尚至引座上堂卓拄杖曰看看一棹湖中發
千峰引領來火燒衣帶急不禁笑奇哉大眾各須剔
起眉毛猛著精彩好聽杖人大驚小怪與汝說一奇
特何則杖人四十年來以一霜藤橫行海嶽於刀兵
慘殺天翻地覆中求個真傷心人不可得真快心人
不可得而心伏口伏之人又豈易得哉自我千百年
上祖宗服毒不死者別遺下一種丹頭作千古補偏
救弊之毒藥使於此宗得皮者毒殺他皮得肉者毒
殺他肉得骨者毒殺他骨得髓者毒殺他髓得心者
毒殺他心正要他自有超脫活計以故留難於今獨
有生死同條老弟兄相與感傷不徹痛快不徹如冤
家廝結斧斫不開入佛入魔縱橫三墮若非毒毒相
激安能與我傲睨於古今上下哉適此特來皋亭於
一掌開宗快活不徹底歇祖無縫塔前燒此一瓣香
用酬毒乳之恩老祖巳自破顏一笑汝等何幸落此
沒量大人局內即我亦攀躋不及寧論汝等拼得命
拼不得命搆得上搆不得上直須盡行拶入這愚菴
老漢大毒海中翻騰一上翻騰得去許汝是個哮吼
獅兒使祖父俱盡翻騰不去巳在他金剛圈裏終有
透露汝等但隨我禮請陞堂自有一痛快打發汝也
復卓拄杖下座。

開罏上堂當陽拋出抬眸鷂過新羅直下承當正好
驢腰打折佛祖無湊泊處就中誰得安排特地奮起
英奇不免全身拶入所以峰巒峭異鶴不停機靈木
迢然鳳無依倚於此薦得新豐老子玄中別唱密用
全提也須向崇先拄杖頭有個轉身吐氣始得還會
麼鐵額銅頭須著力大家踏轉上頭關。

嚴三求居士請上堂文殊眉稜挂劍慣於落草橫身
淨名舌本藏雷善向晴空著橛坐斷金鎖劈破玄關
月映蘆花飛鷺春潛枯木龍吟十五年前靈谷杖痕
剌骨十五年後皋亭錐影驚心當道青松空手把鋤
曷種碑文白字寒蟲禦木爭刊秪這些子淆訛便是
嚴三求昔年喫棒尿床底勾當今偕胞弟於崇先增
廬陵米價出甘贄藥金杖人一一按過也要他親自
拳倒黃鶴樓踢翻鸚鵡洲方許他北斗藏身於此入
作喝一喝卓拄杖下座。

訪愚菴和尚於古報恩寺請上堂櫂引桐溪獵曉霜
山光痕我影低昂仰山久不見臨濟瘦卻法身三寸
長正當恁麼時還有能見杖人與我愚菴法兄底眉
毛廝結處麼雖則同條共命各自步趨及彼超軼絕
塵仍自瞠乎其後即其宗兼眾妙奇出異常一棒撩
空八面受敵直使他西天東土者一隊沒巴鼻漢當
機也進不得前退不得後況其餘乎饒彼五祖演欲
形容五宗之密如逆耳聞雷紅旗閃爍斷碑橫古路
語亦不過彷彿其一斑我又何能刻畫無鹽唐突西
子也哉雖然今日客聽主裁如何得不方命去莫怪
馳書不到家竊恐巡人還犯夜。

上堂一句最淆訛當機殺活多剎竿曾倒卻千聖盡
投戈忽逢無鼻漢把臂入煙蘿山海坦然平敲冰來
煮茶或長嘯或高歌就裏風流誰得似未嫌伎倆不
如他。

上堂巢知風穴知雨天機幻出誰為主嶺梅綻玉占
先春午馬凌空看子鼠百尺竿頭五兩輕四升斗裏
呼相杵卻有彰禪客偕友來於此助揚禪悅以乞法
乳杖人點汝頭點汝尾者風流須自許切忌向明眼
人前錯亂舉。

武林諸縉紳請上堂舉如意曰看八字不須撇十字
未添畫驀劄兩相交天機成造化復以如意畫<img:>曰
秪如這個是甚麼老聃執大象而天下往芻狗是民
仲尼各於黨而斯知仁居易觀過瞿曇拈出勾引傍
嗤倒卻剎竿撩天索價鳥窠布毛逐空中鴆影橫飛
大隨草鞋驚巖下靈龜爆卦真天子不假堯舜敕文
大英雄肯賣陳年滯貨曹山按劍八面風生龐老吸
江萬機俱墮大藏切腳缽羅娘五宗不傳精骨挫逗
到今日物換星移江流愈下卻幸武林諸公具擇法
眼能鑒千古神奸重開雙選宗社且道斬新條令一
句又作麼生不見道驀劄兩相交天機成造化。

永覺和尚訃音至上堂山蒼蒼水茫茫藤林荒滯肌
尪上不見天下不見地捏斷咽喉何處出氣咄咄咄
鼓山法叔永和尚踏翻盤子也還有見秋清月轉霜
輪河淡斗垂夜柄默默全提正令者麼此老叔初於
壽昌師翁處得旨後於博山大師納戒深得門庭堂
與之密及歸隱荷山著書自娛偶受知於瓶窯聞大
師付以雲棲戒法遂推揚於溫陵出世繼而主真寂
法席大振宗風光搖海嶽及山僧主鼓山聞師退居
金華特與護法延歸山中不動聲光坐成寶所摩天
峭異鶴不停機年登八十如太陽玄之高致且喜頂
相皮鞋不更求人今者訃音初至使我換手搥胸哀
泣不巳正以壽昌一枝法燄光爍八方忽而撲滅直
得天昏地暗魔魅橫行及讀歸真記始知正法眼巳
付囑霈首座乃翻然大喜一枝聖箭射透重關一棒
霖盆發生大地使異苗靈根而深密也山僧忝在法
乳相關特以表揚復綴一偈霜飛葉落金風冷屴崱
峰頭慧日頹莫道法幢今巳滅好看鐵樹正花開。

觀星日圓戒上堂白雲向寒崖而斷明月隨夜船而
歸曉起一聲漁唱蘆花宿鷺驚飛無位真人向汝等
面門出入無蹤跡可得纔眨上眉毛巳打失眼睛也
那堪于雪山冷冰冰處半夜大叫觀星悟道賺殺了
多少演若多迷頭認影至今無能為無位真人雪屈
者杖人不惜饒舌直與道破汝等一日不作一日不
食既巳披披搭搭缽盂口朝天草鞋鼻著地下雨在
家彈指穆力陵天晴托缽底托缽搬柴底搬柴切莫
辜負好。

上堂懷牛喫禾益馬脹杜順法身沒伎倆卻笑潑皮
皓布褌葡萄棚倒誇向上這向上甚無狀大似杖人
住皋亭臥月眠雲卻難禁古殿子欲隨風頹墮不免
煩知事行人撐撐拄拄欲還舊觀分疏那法身更向
上雖然功不虛施作麼生慰藉他好摧殘枯木方新
秀且喜寒梅春正歸。

師誕日上堂真歇老祖去我五百年望我於無陰陽
地上建大光幢壽昌先祖去我四十年望我於無影
樹頭開花結果東苑先師去我廿八年望我於六毒
峰前掀翻五乳爭奈這孟八郎子孫以一條血滴滴
拄杖子火馳水突冒命忘危坐不溫席行不辭疲踏
殘芳草斷送落花黃鶴樓前倩秀才次不成崔顥底
一韻曹山井畔騎驢子覷不見法身莖眉凜良久邈
真溯無言得髓誰堪振向上深微自應續主中尊貴
逗到於今巳六十六白接得幾枚沒勾挂底嗣子東
穿西汲南搯北撈大似錢貫井索木杓笊籬何足塞
祖宗之厚望慰慧命之傳持甚愧馬齒徒長雞肋無
力醍醐毒藥快意傷心滯貨與此遺艱都盧皆屬分
內是何初度受此祝辭新豐之曲調既高藥嶠之鼓
笛猶渺朝無猿摘之金果晚乏鳳啣之玉花如此荒
疏實難酬酢然隨時應節也須吐露一句且道吐露
底又作麼生法界不容吾自委敢推樓至與威音。

立春上堂昨日年正今立春雙分錦縫露天真夜明
簾外無私照金殿光含化育新秪這東皇秉令元首
尊親三陽交泰天下歸仁木馬嘶開空劫夢泥牛踏
山故園春正好門前扶起風旛吹動海嶽堂上唱來
米價喜徹高深阿誰不承尊貴之力何地不樂太平
之音惟諸仁者各自珍重。

燈節解制上堂制曾何結今何解可有點胸自肯無
卻好連宵風雨息佇看銀浪湧芙蕖卻訝蒼天助興
還教燈月交輝半夜摸著枕頭突出通身手眼五更
吹來鼓角驚生漆桶爪牙明不越戶暗不棲巢赤腳
上刀山超生活計橫身遊毒海出死神機寰中敕旨
密在九重塞外威風權歸三尺更須知闡提行狀異
類淆訛始許你入作不見道金鏃慣調能敵勝鐵鞭
多力孰能欺。

諸薦紳請上堂驀劄心交格外微剎竿扶起飲光機
油鐺月裏親煎煮北斗南辰驚罕希秪這皋亭春暖
梅萼香霏丹霄鳳舞碧海龍飛是誰撥轉關捩疾使
草偃風威主明者全身拶入作倡者把手同歸不必
指庭前花夢何待訊壁上僧儀但得髻珠迥露自能
錦縫光披骰子擲下滿盤紅香煙迸破一爐灰到者
裏大開笑口底你道孤負阿誰。

普門大士誕辰張方伯范兵憲李榷關劉給諫暨諸
薦紳護法請於報國院上堂五更欲覺忽聞鐘夢裏
風光一擊空醒起六根齊感應普門何處不圓通諸
大士還見過去正法明如來於現前出生為大悲觀
世音菩薩者麼看看天際日上月下檻前柳綠桃紅
水流濕而火就燥風從虎而雲隨龍正以聖作而物
睹寂感而道通聖人具足凡夫法聖人不知春風吹
起百花枝凡夫具足聖人法凡夫不會荊山璞玉自
藏粹感之時義大矣哉且作麼生慶讚聻千聖不傳
真慧命薪薪麗火作燈宗。

上堂丹霞燒木佛累他院主墮眉鬚翠微供應真惹
彼懷牛脹肚腹到者裏須知有驅耕奪食格外全提
拈山門於佛殿裏拈佛殿於燈籠上呵呵呵何如我
皋亭春光明媚桃李錦披靈雲與劍客相逢驀劄渾
成一笑且道笑個甚麼漁郎漫把竿絲弄縱浪金鱗
別有機。

上堂以能分人巳愈有火之傳燈以能出生巳愈多
種之佈穀乃於左邊拍曰向者裏與諸人分燈也於
右邊拍曰向者裏與諸人出穀也若於此中薦得則
能與普賢乘大願王出入藏身三昧撒漫天絲網設
遍地鉤錐使人人就路還家處處轉身歸父其或未
然夾路桃花風雨後馬蹄何處避殘紅。

中元上堂春生夏長是化毋底勤勞秋收冬藏是化
毋底儉約好於此知原始返終變生化死之故目連
尊者之毋既能生聖子如何自巳無出身路卻向鬼
窟裏作活計尊者於靈山會上稱神通第一如何卻
假十方僧伽作蘭盆會始能度親莫是示異方便從
井救人麼汝等諸人赤肉團上有無始化毋向六根
門頭放光動地開秘密門示忠孝行如何不知本始
顛倒行事以自淪墜若於此薦得便能穿卻瞿曇與
十方鼻孔不則汝等鼻孔被我拄杖子穿卻向天蒼
蒼地茫茫去也會麼鴛鴦繡出自金針。

來雲現公禪師掃歇祖塔請上堂雙輪合壁泥牛入
海如神五曜經天石馬迴途自妙微雲淡河漢秋露
滴梧桐路逢達道人不將語默對若有箇漢向這裏
發得一笑許他親見歇祖八字打開別施手眼衣被
萬物乳育群英使箇箇遮天蓋地去還會麼夜排月
戶清光遠山拭秋稜秀色多。

立僧上堂乃喝曰看沉毛江上波湧鐵船忽爾浮來
沒底藍裏風動玉花驀地笑開瞿曇漏失消息達磨
脫落皮鞋是誰於此扶豎佛祖綱宗表正人天眼目
振大機而展大用擢群秀而拔群才神珠影吞海嶽
寶劍飛拂塵埃不勞敲骨出髓自能地轉天迴且道
今日皋亭立僧底節文在甚麼處欲親拶入遮那藏
好見文殊腦後腮。

結制上堂十字街頭結制唯有石橛子自敢承當急
水灘上白椎秪許竹篙兒全機活脫杖人恁麼舉忽
有箇出來捲卻席子也好與三十棒且道是賞伊罰
伊簡點得出黃頭碧眼剜肉成瘡簡點不出白牯黧
奴開眼作夢秪如今日與眾造箇款端又作麼生巨
靈抬手無多子擘破華山千萬重。

青原專使送衲衣至上堂曹溪得髓超超豎拂青原
廬米吹毛凜凜全提震旦師承各稟誰破天荒敲唱
同時獨標宗眼在昔行倒竿之令方今逗微笑之機
怪習氣以舞琴聲奇金襴而佇雞足秪如天上無彌
勒地下無彌勒直得雲巖禪床震動洞山遍體汗流
時又作麼生閒拈拄杖風前立看鶴飛鳴上九皋。

壽昌南嶽兩專使至上堂先聖曰寄諸空言不如行
諸實事與其舉古何似驗今秪如壽昌兩長老之交
代亦可法也還知竺菴成公之行履麼獨龍擺尾風
雷迅雙鳳啣珠氣象新扶起祖竿不恃成功汗馬呼
來弟喏能催躍浪神鱗到處好山春色秀隨方相見
倍相親橫拈鈯斧歸衡嶽誰識石頭滑殺人如此巳
是一擲骰子滿盤紅何待遙觀添喝彩況此原是渠
之出身處也須有俊快衲僧竿木隨身者去探他一
噓兩噓或如豹披霧而毛文象聞雷而牙燦不使古
祖宗猷益遠大乎雖然更須知光雪存公之出處石
耳凌空鏟佛殿前之夙草鼓峰放箭騎聖僧上之危
肩此子天然踏翻釣艇直得通身頑爛於濃滴滴處
遍著艾焦始悟天界杖下骨疼掘起向大好山無縫
影裏叫屈撞著同門冤對特地鈍置恨更難消飛符
皋鶴亭前惹杖人一笑且道笑箇甚麼疾風知勁卉
傲雪見新條。

汪本和比部施材倡造大殿請上堂拈拄杖曰向上
不傳腳底踏通諸聖路獨尊在我杖頭點發大千機
所以從門入者不是家珍直須向自已胸中迸出始
能遮天蓋地到此也須知者箇消息始得碧眼胡留
嵩山半片影石震旦敷五葉之花陳亞仙創曹溪一
座祖庭萬世傳二株之命以故青原垂足南嶽追風
洞水逆流霞峰喫掌宋高宗御龍而聽法真歇祖奉
詔以開山寶殿瓊樓玅麗參於睹史祥麟瑞鳳聲光
協自中孚五百年隱見有時千古下心燈不夜今當
恢復首倡遇人拈莖草而梵剎重新添九籌而洪鈞
盡轉碑文刊白字主明更有亞仙當道種青松鳴皋
自來靈鶴秪這便是天都汪比部剔起鬚眉大舒手
眼自堪取足何待三千里外賣布單索我一笑而後
能搆去杖人只合率奇越諸子於佛殿裏燒香念曩
謨三滿多任彼船來陸來風動旛動向山門前合掌
讚曰異哉希有豈非我顯孝中興一大奇特公案哉
復卓杖下座。

馮崑石居士倡社請上堂不與萬法為侶一口吸盡
西江且喜龍師火帝鳥官人皇乃能化被草木賴及
萬方鼻孔生來雄面目移他腦後不昂藏青州衫子
俄穿破逗出錦繡銀香囊互換風流非易識引商刻
羽謾歌揚驀然撞著麻衣道者於塵埃中偏能物色
這箇訝郎當卻大叫非常正是尋龍得真胍於彼草
蛇灰線又如相馬取神駿而略牝牡驪黃請放眼光
試擇今之馮何似古之龐。

上堂空中著點文彩巳彰句裏藏鋒殺活不測南陽
忠國師無端向天津橋上弄猢孫卻被大耳三藏迫
得點魚上竹竿未免勘破落處何如艮山門曹大郎
一味本色入荒田不揀信手拈來草到此社伙與可
禪隨嚫下䭔子掀髯笑嘻嘻他家自有通人愛應時
納祐無不宜。

茂安領眾尼請上堂料峭鋒芒五臺會上雲蒸飯軒
渠絕倒水牯欄邊雪散花老溈山擊來石火之機劉
鐵磨閃出電光之眼不是天然玅協安能啐啄同時
莫怪者裏斷岸把竿水寒魚少或到春風浪暖振鬣
而起者應不減在試為拈出相見不揚眉君東我自
西紅霞穿碧海白日繞須彌。

玅詮言法孫請上堂疏山手握木蛇自命是曹家女
吞吐八面鋒機肯諾不得全許似者等聱頭禪若非
推倒有句無句的枯樁子徹見他笑裏有刀安能向
猛虎口中奪雀兒饑鷹爪下爭兔子我這裏潦倒隨
時跛跛挈挈無暇縛鬼左搓芒繩且喜一掌峰前尚
有尋宗問祖者來此酌水獻花亦可慰在。

臘八曹華國居士請上堂寒則普天寒熱則匝地熱
剌眼不但是星透骨非止是雪胡為乎悉達太子獨
於此夜大叫悟徹況此世人逆之則嗔順之則悅饑
則思餐渴則思啜按之一例皆然何有迷悟之別秪
如曹華公得甚消息特來飯僧問多子社如何能結
杖人只令首座引到大雄殿上選佛堂中巡視一回
乃大喜點首曰且莫洩且莫洩我巳得不言之秘訣
夫如是則古今又各自有親切。

天界覺浪盛禪師語錄卷四

天界覺浪盛禪師語錄卷五

門人　大成　大奇　等編

峨峰小參師良久策起眉毛云見麼某甲曾親見峨
峰和尚來莫道今日始到此中也秪如踏斷千峰轉
身就父更將個甚麼呈似諸公聻乃舉如意云噫無
影枝頭凝玉露滴滴能開五葉花。

小參明夜虛空悟道今朝萬象告報驚起北斗南星
翻天撲地𨁝跳幸有日月證盟晝夜如常照耀無端
沒孔鐵鎚開口呵呵大笑笑個甚麼笑他過去毘婆
尸佛早留心直至如今不得玅豈有頑空之徒能通
向上一竅新壽昌長老本當夜明出生爭奈聞之忍
俊不禁向孃肚皮裏大喝一聲咄你這廝你何知不
特虛空能悟道虛空成佛巳多時。

小參過去心巳過去電光石火杳難追未來心又未
來兔角龜毛挑不出現在心雖現在水月鏡花爭摸
捉良以昏沉成國土散亂作眾生釋迦從無始劫刻
畫晦昧之空彌勒盡未來際鉤鎖色雜之妄仔細簡
點將來大是開眼作夢秪如今日壽昌又教人參究
個甚麼一語頓消千古恨自教天下免干戈。

小參一性融通一切性文殊莫出女子定一法遍含
一切法罔明彈指便超脫一身普現一切身瞿曇弄
假卻成真一命永証一切命坐斷聖凡行正令性法
身命曾無別日可冷兮月可熱不是死中得活人誰
能解此同心結這箇結甚奇絕饒是德山托缽與岩
頭雪峰這般毒口蛇心畢竟三人證龜不成鱉便歸
方丈。

蓮山小參昨夜得一夢無人原得若是溈山仰山香
嚴一等糊塗人互相鈍置不少還有原得者麼僧纔
出師便打僧云某甲未開口如何便打師云我原得
你未夢見在。

小參展兩手云會麼復顧大眾云各展兩手看眾無
對師震聲云饒君掬盡千江水難洗今朝一面羞。

塔樓峰小參雨打虛空濕自愁無曬㫰急敲石火烘
汗滴龜毛上這一滴西天東土真消息。

廣照寺小參師擊案云我有一機瞬目視伊若人不
會別喚沙彌此香嚴悟後句也只今眾中還會麼眾
無語師復云山門前金剛為甚常努目佛殿裏羅漢
為甚常欣眉圓通殿觀音為甚常自在若會得我這
三句便會得香嚴悟後句大眾汝等終日山門前走
佛殿裏坐圓通殿行為甚麼不會這箇消息聻良久
云智者聊聞猛提取莫待須臾失卻頭。

小參奏時鍍鑠鑽頭新拈起偏能殺活人晴久也須
加一劄髑髏半夜發清吟且道吟個甚麼咦一曲兩
曲無人會雨過夜塘秋水深。

小參木人特地擊鐵鼓大蟲吞卻石老虎八角菱花
北斗藏驚短法身三尺五若向此中會得來打破虛
空許誰補你若不會且待臘月三十日參取雲門普
冬至小參群陰剝盡一陽復生欲見天地之心須識
乘除之法法無異法妄自取著乃舉如意云看看如
意子吞卻乾坤去也汝等向何處安身立命一跛僧
出問梅花未發時如何師云太早生進云梅花巳發
後如何師云太遲生進云恁麼則風霜都喫盡獨占
普天春師云切忌道著進云丹霞寒燒箇木佛某甲
寒燒箇甚麼師云拋卻拐子著進云全得他力師云
好與三十棒僧禮拜而退。

小參自入院來三閱月貓兒趕鼠咬生鐵東逃西竄
轉茫然何如捉箇直下囓直下囓無點血惹得傍觀
底叫道添鹽添醋卻也料掉沒交涉沒交涉且歇歇
眼睛莫定動自有好時節。

除夕小參道頭便知尾不如蘇州有我在獨龍崗畔
拾了一副剪鏡尺至今無人折合得若折合得莫拋
向炭堆裏去更有臘月扇子一把亦混在裏許直須
尋索出來還我其有個犀牛兒在何故以彼解三十
日夜看圓月。

福山徒眾至小參卓拄杖云這個杖子前年住壽昌
穿卻西竺鼻孔去年住福山擉瞎紹隆眼睛今年住
匡廬敲出圓璣骨髓且道這拄杖子三處主持那一
處最得力復卓拄杖云受恩深處親骨肉不是冤家
不聚頭。

西方菴請小參一棹輕舟泛碧流小蓮花剎正當洲
江山繞檻機全勝誰向其中不遠求且道如何便得
自肯去聻偶因風便登沙岸笑看波間數白鷗。

解制小參鼓山結制巳百日也只是打得個草稿且
道這草稿還是山僧與諸人打底還是汝諸人自家
打底若向這裏認得題目分明不妨就裡歸家大好
一個落處其或未然縱你扭捏得成爭奈東里子產
拱身退後。

延平華藏室小參卓拄杖云古佛堂前誰共參百城
煙水有司南杖頭到處風光好指出門前大好山且
道大好山意旨作麼生會若作大好山會又蹉過長
安道若作長安道會又蹉過大好山畢竟作麼生始
得不相違去若向這裏會得不惟親見先壽昌和尚
抑且不勞彈指華藏門開與文殊彌勒把手共行其
或未然須學善財親著力莫嫌腳瘦草鞋寬。

師誕日小參良久云會麼山僧在母腹有一則公案
如今巳分明舉似諸人了汝等須親切記取莫待㘞
地一聲時又忘卻了會麼眾無對師云父母所生口
終不為君通。

小參參學須先有個痛切心傷感心如雪恥報仇底
人始能斬截生死頓明心性不見德山號周金剛為
蜀中義虎聞南方有直指人心成佛之說乃謂魔鬼
子敢自妄言吾當往摟其巢穴滅其種類以報佛恩
這箇便是能與佛祖為生死冤家者也及遇婆子買
點心被他問金剛經以三心不可得上座要點那個
心直下便打折了金剛擔子矣若是如今弄虛頭禪
客便好劈面一掌或推倒點心架子去何肯輕放過
他此古人不親見得決不肯自欺也乃到龍潭正以
不見自巳落處問云久嚮龍潭及乎到來潭既不見
龍又不現龍潭不合為他下註腳曰子親到龍潭若
是今人便拍盲領會曰不見處便是我親見也即死
在他語下瞎弄將去又安肯必須親自見得乎於是
乃親依龍潭一夜因接紙燭驀被潭吹滅乃大悟曰
從今不被天下老和尚瞞也以故龍潭大稱之曰可
中有個漢牙如利劍口似血盆於孤峰頂上呵佛罵
祖去在使德山當時無摟人巢穴滅人種類之痛心
到此焉能為婆子摟其巢穴又為龍潭滅其種類而
立地如獅子之出窟寶劍之揮空乎此皆其痛心傷
心不欺心之所致也又豈別有參禪之法乎又如臨
濟亦無別參禪法只是一個不肯自欺當三遭痛棒
不得㘞地痛快終日不肯妄意領略必須于大愚言
下頓悟老婆心切然後得大痛快始能于黃檗面上
捋虎鬚也是彼何曾因參玄要賓主人境照用而後
始頓悟哉他大徹後人得座披衣自解作活而生擒
活捉天下英雄全是這些子鋒鋩彼又何曾以死語
死法繫綴于人乎今人皮下無血無為生死心不去
本分上一口咬斷卻如狂狗逐塊咬他文字語言道
理機鋒以為參禪真個掩彩殺人如何得到德山臨
濟底機用不見古人頌他一拳拳倒黃鶴樓一踢踢
翻鸚鵡洲有意氣時增意氣不風流處亦風流蓋從
上諸祖只是與人助得發機如放大鏡砲相似你腹
中無許多猛烈火藥我雖有火引如何點發其驚天
動地之勢你果有古人如此痛憤傷感自能觸發得
大徹大悟也只此一個痛憤感傷便是撥亂反正定
國安邦之真作略也乃喝一喝而起。

立春小參春王秉令萬物咸新小往大來地天交泰
拄杖子衝散三十六員天罡撞倒七十二座地煞剛
剛太歲頭上打一棒泥牛忍痛不禁直得掀翻劫外
拶斷命根乃㘞地一聲曰恩大不能窮罔極將此深
心報太平。

司禮高軔初居士普同塔前小參內秘外現東湧西
沒卸蟒玉榮隱龍王窟成祖剎之莊嚴操梵行之嵂
崒鼻孔撩天雙箸垂腳跟點地千峰突生秉金剛心
滅純堅固骨感神鴉之啣薪入靈燄而超忽三世相
承願力深千生不昧靈明揭不同生死能普同無縫
塔中藏日月。

小參人人腳下有一地步為甚麼踏不著人人眼前
有段風光為甚麼看不破人人全身在這裏許為甚
麼無個入處不是踏不著秪為向外馳求不是看不
破秪為妄生分別不是無入處秪為承當不下雖然
也須是親自踏著親自看破親自承當一回始得何
則不見道精金烹大冶美玉出藍田。

小參十五日面前黑似漆兩眼對兩眼見見不能及
不能及揭地掀天無處覓忽然吹滅龍潭燈萬仞峰
頭揮楖栗大地聖凡齊叫屈卓拄杖云還有。

為大地聖凡雪屈者麼眾無對復云大地聖凡有甚
麼屈聻。

小參拈拄杖云橫按莫邪傳正令太平寰宇斬癡頑
正當恁麼時還是太平還是擾亂試出來定當看眾
無對云東家人死西家人助哀。

小參坐久卻成勞出門又是草風吹瓊樹枝紅日照
杲杲昔夾山與定山同行言話次定山曰生死中無
佛即無生死夾山曰生死中有佛即不迷生死互相
不肯同上大梅山見常公夾山便舉問未審二人見
處那個較親梅曰一親一疏夾山復問那個親梅曰
且去明日來夾山明日再上問梅曰親者不問問者
不親夾山住後自云當時失一隻眼雪竇云當時換
得一隻眼山僧云定山只見錐頭利夾山不見鑿頭
方那堪更問誰親所謂一字入公門九牛拖不出大
梅雖似當斷不斷不同德山臨濟用事然其陷虎之
機殺活有在秪如雪竇道他換得一隻眼還有簡點
得出者麼若有亦許他具一隻眼。

小參道是則觸道非則背觸背雙超是誰自在可笑
野狐不落百丈不昧未免滯句迷宗乘言逐塊直饒
他是個斬釘截鐵漢也須能喫杖人痛棒得個轉身
始到佛祖不能安排超出聖凡格量之外汝諸人會
不會大家共唱太平歌乃知法施真個大。

小參古德云我若一向舉宗門中事直得法堂前草
深丈二何故向上一路千聖不傳學者勞形如猿捉
影徑山則不然我一向若不舉宗門中事直得世界
黑漫漫地無有向明處何故宗門玅唱如日麗天凡
有目者無不皆見諸仁者且道山僧恁麼舉還與古
人有同別也無到者裏也須具眼始得不然饒他古
人不舉宗門中事法堂前未免草深丈二饒我巳恁
麼舉世界亦未免黑漫漫地。

太平各菴請小參真獅子兒一撥便轉大香象足截
流而行若是群小野狐則疑慮不濟何堪作者之機
用昔有僧問古德云如何是佛德云我向汝道恐汝
不信僧云和尚誠言安敢不信德云你即是佛僧云
如何保任德云一翳在眼空花亂墜此便是師資奇
特之遇也古德太煞狼手如將一千二百斤擔子便
教此僧擔窺見他是個鐵骨漢一肩即能荷負乃引
上萬仞懸崖極力一推且喜此僧卻能撒手橫趨而
去豈不痛快今太平諸禪人發勇銳心來親杖人使
諸禪人有出問如何是佛我則道問佛且止如何是
你果是有血性漢子被者一拶即猛省曰便恁麼去
時如何杖人不妨荅個錦上添花色愈鮮豈不更痛
快哉雖然且道山僧與古人有同別也無噫也須你
各各別具隻眼始得擊如意云珍重。

諸善人為求慧壽嗣請小參日南午聖人作而萬物
睹水流溼而火就燥雲從龍而風從虎野老門前歌
太平三歲孩兒打花鼓打花鼓莫來攔我毬門路紛
紛齊跨玉麒麟鳳凰山下參老古老古摩頂稱善哉
信為道源功德母智慧壽命從茲生一切嗣子從此
數汝修善則得樂汝作惡則得苦汝能戒殺放生則
有慈悲種子可免輪迴冤報與刀兵之災危汝能念
佛參禪則有智慧種子可超生死業識與開心性之
奧府汝能一一於此信受奉行則不異靈山親授記
於你汝。

諸居士請小參信人不如信法信法不如信心信心
不如透脫則有機有用有殺有活能驅耕夫之牛可
奪饑人之食攪長河為酥酪變大地作黃金其或未
然不免弄光影子有甚交涉昔大梅禪師嘗問馬祖
如何是佛祖云即心是佛梅有省即往四明山隱居
後馬祖遣人去驗他曰馬大師近日施設又別也梅
曰如何僧曰非心非佛梅曰這老漢惑亂人未有了
日任他非心非佛我只即心是佛祖歎曰梅子熟也
這個便是信法而能信心也汝諸人皆是為法而來
還信得自心麼若信得及則心外無佛若信不及切
忌向光影門頭自埋沒好珍重。

小參天不高地不厚俯仰之中誰永久超然能悟此
靈知天上人間何表表汝諸人須自保莫隨妄想空
顛倒斬釘截鐵出凡流只今成佛未云早既不早急
奮吼我不輕於汝等汝等皆當立地搆去則一切功
德智慧莊嚴曾無欠少我不孤負你你無自負好。

薦亡請小參良久云會麼此中有個定盤針佛祖聖
賢皆取正有能覷破此幾微生死海中超性命諸仁
者針在何處以如意指云見麼這裏見得便見重陽
九日菊花開一句全提千古令驚起石埭沈總戎忙
攜妻子道快走快走一拳打破陽臺鏡拍手相將出
鬧藍繁興永處那伽定且道誰為作證不見似舅底
外甥親到靈山代皈命。

非遠請小參鼠咬頭巾破火燒裙帶香這些消息子
不待更商量非遠昔來石耳峰前正值猛虎當路今
到靈山堂上方逢毒鼓驚天到者裏直須拼得性命
全機拶透始知有急切相趨事鞭起泥牛耕石田。

小參有無偶欲結交特地反成憎愛更擬合避嫌疑
冤哉沒處躲背露柱撞碎額頭直得血濺梵天虛空
觸破肚子卻乃皮如蛇蛻德山臨濟路見不平一個
棒如雨點一個喝似雷轟洞山雲門傍觀最親一個
機外殺生一個句中利害轉使兩下冤深流毒汝輩
杖人到此作麼生柰得彼何乃為他擒出板齒生毛
老趙州問渠狗子有佛性也無向者個道有向那個
道無成此兩邊隔礙者老妖精卻道皆是出彼狗口
問有問無爭怪得我杖人大笑曰勘破者老淆訛也
到此鯨吞海水盡露出珊瑚枝凍殺者法身風月難
遮蓋汝等諸人會也不會你若果然不會自有露柱
當罪虛空當罪與你無干各自請退。

小參拈竹篦子云佛也靴尖綻線祖兮腰帶生蟲之
乎勿左者也地水豈右火風塊石舂爛難碎太虛打
破易縫白牯黧奴何所恃而貢高我慢黃頭碧眼作
麼的乃作啞粧聾拄杖子決斷不下自巳巳喫了三
頓竹篦子指點得透未免孟浪無所適從今日潦倒
憐兒不覺醜抖擻屎腸為汝盡底說破他時大徹大
悟之後切忌逢人靠實脫空如何不靠實脫空有僧
出云石女彎弓射斗牛師云他為甚麼要射斗牛僧
擬議師喝云這脫空漫語漢以竹篦打散。

小參拈如意示云會麼知有者始解奉重到者裏自
作得主始能于生殺法中逆順自在不則自救不了
何能出生佛祖慧命哉雖然成人不自在自在不成
人同門出入者非冤即是親不見鴦崛摩羅尊者是
箇殺人不眨眼漢六親不顧只圖快心驀地被箇佛
口蛇心的老瞿曇輕輕一句咬殺乃命他托缽去卻
好撞著長者是個冤家彼有婦產難求為救濟者漢
到此一毫鋒芒用不著乃曰我是初學待問世尊來
著甚死急為俗人討催生散者瞿曇舌裏藏刀且掇
一鼠粘子毒似砒霜曰我從聖賢劫中來未曾殺生
誰知正攻著殃崛負痛處將謂代人傳語不幾喪身
失命哉且喜彼毋子不曾沾著毒氣兩得分娩使沾
著了些豈得俱活若恁麼則我此現前大眾與央崛
等誰不聞此未曾殺生之語者箇淆訛在甚麼處何
不超然分娩去復拈如意云者箇便是杖人取底疏
山曹家女乃吾洞上血脈服侍我久懷得一胎未曾
出生還有道得一句使此即分娩者麼噫驀能撞出
頭來者便是指天指地人。

小參冷灶裏也有人能下火熱鍋裏也有人能著水
秪如四壁蕭然一貧如洗時還有奇男子巧媳婦能
不為無柴無米所苦困而不餓殺凍殺且能自作活
計者麼若有許他生死海中迥出魔佛界裏橫行不
則如汝等終日穿衣喫飯忽被一人拶著便無出身
路也豈不痛哉且道是甚麼人乃能于此施殺活聻
喝一喝下座。

冬至小參向上一路千聖不傳正令全提十方皈命
正恁麼時直須識得主中主始能為毘盧師法身父
與十方塵剎諸佛作藏心與法界聖凡依正造慧命
所以不動心印華藏全彰主伴交參古今無間若向
者裏透得去則求其一毫潛見剝復與迷悟終始之
異同了不可得也雖然若不親的覷破此個機關又
誰能向塵中作主使化外來賓於類不齊混不得處
傳此佛祖不傳之慧命為世法出世法之宗本哉會
麼各自儼然好生尊重。

鈕天倪薦室請小參有物先天地無形本寂寥能為
萬象主不逐四時凋還知現前這一念不生不滅底
主人公麼若知得則天上人間隨意自在復云七賢
女其入林游覿面全提各展眸谷響山中應作麼春
花春鳥十分幽孰能幽鐵牛不食欄邊草直入孤峰
最上頭。

嘉禾歸居士薦子請小參鏡光無異影眼幻卻生迷
驚破玉人夢黃鸝枝上啼諸仁者嬌花易謝誰憐弱
喪知歸嘉實晚成自喜傳芳有在父子之恩親不爽
去來之義命靡常就中撥轉機關格外濬通法脈只
今當如何撥濬心契可能形再合春還應見樹重榮
嵩乳和尚訃音至小參逝者果如斯夫猶有不舍晝
夜者在花卸􃋋林清浦渡頭煙棹冷月沈東海通玄
嶺外夜猿哀雖然此是今時門中世諦流布邊事秪
如法乳相關別有親切一句作麼生神其鑒諸玅協
斯在。

博山小參賓頭盧尊者應阿育王齋乃策起眉毛云
大王會麼我於阿耨達池龍王請佛齋亦預其數者
箇臊鬍子雖則冷面熱瞞卻能撩人巴鼻何如我博
山座下有個老骨董不學長汀子於十字街頭伸手
乞人一文錢偏於龍象蹴踏底腳跟下緊峭他底草
鞋也不曾放過一個今當從心之年卻做些饅頭䭔
子與一眾橫咬豎咬忽然咬著舌頭乃知老骨董有
紅線穿人鼻孔在杖人不免打個呵呵且道笑個甚
麼一把柳絲收不得和煙搭在玉欄杆。

小參欲行奉馬當食進鹽王索僊陀婆智乃在機先
鳳林關鍵太密十字街多白拈靈龜脫殼方堪占不
卜孫臏無飯錢況乃久雨不晴打濕眉毛無處曬眼
只得橫眸讀梵字彈舌念真言爭柰吹火常尖嘴柴
生滿灶煙。

小參卓拄杖云天晴日頭出雨落地下溼可憐見打
失了許多人眉毛腳跟也六祖問南嶽甚麼物恁麼
來當時便好打何待八年後始道得箇說似一物即
不中堪作何用先博山逢人便道一口氣不來畢竟
向甚麼處去當時便好打何待黑牛臥在死水裏更
不見出個蹄角踏殺天下人去如今還有與六祖作
主與先博山出氣者麼出來與拄杖子相見放過即
不可拈拄杖打散。

小參召大眾腳跟下事作麼生眾無對師云剔起眉
毛看巳蹉過也復擊如意云天不能蓋地不能載可
笑韶國師無錢做買賣無端撞著把破木杓底老龍
牙兩個漆桶渾不快直饒向曹源一滴水裏翻身依
舊赤土塗牛妳分付汝等橫三豎四中切忌被那沒
面目大王捉敗。

壽昌使至小參舉玄沙遣僧致書上雪峰峰揭開緘
見三張白紙乃拈示眾云不見道君子千里同風沙
聞之曰山頭老漢蹉過也不知杖人云以尋常觀他
父子大似家富小兒嬌殊不知雪峰慣撒漫天絲網
玄沙卻肯向明眼人前打失鼻孔今日壽昌成長老
遣使到博山為杖人作供乃有一牘即以火焚之不
妨千里燒卻人眉毛但汝等喫他油麵䭔子切忌東
屙西屙。

小參舉雪峰一日云此事如一片田地相似一任眾
人耕種無有不承此恩力者玄沙云且作麼生是一
片田地峰云看玄沙云是則是某甲則不然峰云你
又作麼生玄沙云秪是人人底師云一千五百人善
知識父子親承作恁麼舉止雖好一片田地未免互
相荒棄若問博山作麼生是一片田地便與一棒教
他知些痛癢則種田博飯有餘力鼓腹謳歌樂太平。

小參舉龍潭一日問天皇云某自到來不蒙和尚指
示心要皇云自汝到來吾未嘗不指示汝心要潭曰
何處是指示皇曰汝擎茶來吾與汝接汝行食來吾
與汝受汝禮拜時吾與汝合掌汝更疑何處不是示
汝心要潭忽然大悟笑巖拈云龍潭恁麼問天皇恁
麼荅若不悟去幾成世諦若實會得凡聖秪有虛名
迷悟皆為剩法若實未會不可瞎驢趁大隊師云大
小天皇雖則一期點化爭柰將石頭一宗打破狼藉
那堪笑巖又向糞埽堆頭添了許多臭穢薰人博山
恁麼道汝等又向何處措手足各自散去切忌磕破
瞎驢鼻孔。

小參卓拄杖云我有一句到你不如拄杖子一句到
你拄杖子一句到你不如你一句到拄杖子如何得
你一句到拄杖子擬議即打折你驢腰。

小參舉紫湖禪師一夜大叫有賊大眾皆驚起紫湖
於法堂前捉住一僧曰賊在者裏僧云某甲不是湖
曰是即是你不肯承當師云我聞紫湖有惡狗善能
咬人性命原來也只是吠聲無能啀實雖然做賊人
心虛暗地裏咬死一個半個也不見得我博山門庭
廣大不養此物只有一把吹毛利劍掛在冷處有不
識好惡者犯其鋒芒教他自喪身命我者裏不動聲
色坐致太平汝等大眾也須防慎始得。

小參舉長慶示眾云撞著道伴交肩過一生參學事
畢杖人云撞著道伴交肩過一生冤結不開且道長
慶與杖人撞著是個甚麼道伴而利害如此秪如汝
等摩肩接踵在者裏又是個甚麼試道看眾無對師
云也怪汝等不得。

小參舉巖頭見菴主拈一把斧云道得也一下道不
得也一下主不對巖頭擲下斧云草賊大敗乃舉似
德山云洞山門下不道全無德山門下未夢見在師
云惜乎德山放過問他德山門下又作麼生待擬對
便好痛棒打出雖然秪如巖頭拈斧問汝大眾又作
麼生對他他道洞山門下不道全無何處是洞山門
下底事若透得去可以全機敵勝不則盡是立地死
漢要夢見古人也未得在。

入堂小參舉良遂法師參麻谷谷見來即拈鋤入園
遂即隨入谷見彼來即出園入方丈閉卻門遂乃敲
門谷云是誰遂於言下大悟曰和尚我若不至洎被
者兩部經論誤殺便歸散卻眾曰汝等知處良遂總
知良遂知處汝等不知師云麻谷未曾與一語如何
纔敲門便悟去杖人亦敲門進堂汝等面面相見如
何不悟又如何是良遂知處汝等不知秪者些子便
是古人急切處觸著磕著便嚗地折撲地碎知此則
亮座主之見馬祖太原孚之聞鼓角一等是此毒發
也汝等既不急切何處得此毒發可惜許可惜許便
歸方丈。

小參明鏡當臺纖毫不隱靈鋒出匣凡聖不存須知
向上一機如擊石火閃電光相似還有轉得身吐得
氣者麼良久云沒孔鎚。

小參卓拄杖云養兵千日用在一朝博山今有最急
切事先要個能奪我拄杖者始分付他眾中還有麼
眾無對師云勞而無功歸方丈問侍者適間為何不
秪對者曰鷂子過新羅也師便打侍者云和尚也是
虛空著橛師云我橛破你頭也沒交涉者無對師自
代前問云和尚不能與拄杖子作主也代侍者云也
是勾賊破家。

小參解白玉大連環開黃金無縫鎖也須是個超絕
佛祖底妙手今日六月小盡一年巳瓜分半個去也
雞足山中飲光尊者作麼生思量兜率天上逸多大
士又如何計較秪如壁上掛錢財老鼠咬腰帶者個
消息也須透過若透不過問取西樓笑長老師歸方
丈笑公隨進師云如有人問長老壁上掛錢財老鼠
咬腰帶是甚麼消息如何荅他笑曰直待禪床震動
師云秪如天上無彌勒地下無彌勒時是誰禪床震
動笑曰多煩和尚挂齒師云恁麼那笑曰誰敢擊雷
門師微笑。

小參菴提遮女問文殊明知生是不生之義死是不
死之義如何又被生死之所流轉文殊云其力未充
杖人云當時只合扣齒三下進山主亦以此義問修
山主修云筍畢竟成竹去如今作篾用得麼進云老
兄欠悟在杖人云我只將一把稻草與他修云老兄
又作麼生進以手指云者個是監院房者個是典座
房修即禮拜杖人云我只震聲一喝大眾汝等若於
此三轉語薦得許你與古人各有出身活路汝若不
薦且一坑埋卻。




天界覺浪盛禪師語錄卷五

天界覺浪盛禪師語錄卷六

門人　大成　大奇　等編

小參舉雪庭裕和尚因僧參庭問甚處人曰青州庭
曰識得趙州布衫否曰趙州布衫近被人裂破了也
庭曰因甚裂破曰風流不在著衣多庭便打曰因甚
打某甲庭曰咄風流在甚麼處杖人云者僧雖是青
州人不知地頭事卻被雪庭老古董捉敗發配在趙
州去渠乃將錯就錯恰得個快活處。

小參舉裕和尚示眾云北斗似杓南斗似瓢任伊斟
酌暖日涼飆冬至寒食一百五須知節候不相饒到
此莫有解吞吐者麼杖人云不見青源白家酒三盃
猶道不沾唇若有點頭知尾者應笑大悲菩薩甕裏
坐道士酩酊捧漏卮。

小參舉松庭子嚴和尚因僧問巖頭參洞山不肯洞
山嗣德山不肯德山巖頭有甚長處庭曰若肯二師
則孤負二師去也曰他道洞山古佛只是無光是若
何庭曰渠卻有光不是古佛杖人云者老漢舌頭墮
地也住山沒柴燒近河無水喫作甚麼家計若是問
我巖頭參洞山不肯洞山嗣德山不肯德山巖頭有
甚長處但荅云巖頭向鋒刃上念供養咒曰他道洞
山古佛只是無光是若何但荅云你者般嘴巴骨驢
年去在秪如杖人恁麼道擬向何處撒屎尿。

小參舉熊耳子定和尚示眾云洞山金針玉線大似
花前弄影臨濟三玄三要無非醉後添杯諸人還勘
得破麼良久云夜靜水寒魚不餌滿船空載月明歸
杖人云熊耳老漢滿口含冰還於洞山臨濟二宗旨
中有出身路也無若能勘破不妨一賽兩彩與千古
人抽釘拔楔其或未然且試勘取千尺絲綸直下垂
句子保你徹去在。

小參舉凝然了改和尚示眾云昔日祖師初來販得
久遠滯貨無人承當只得九年面壁後來二祖卻似
癡猿捉月問安心者老漢也是憐兒不覺醜向他道
將心來與汝安二祖便爾承虛接響喚作得髓看來
也好與三十棒何故纔涉唇吻便隔千山諸人還會
麼咄山僧今日恁麼道也好與三十棒杖人云要與
佛祖為師開鑿人天眼目直須有抽筋不動皮攙骨
不見髓底手眼始得凝然老子不妨快絕只顧步步
登高不知正在古人腳底要與上下平分風月尚欠
一著在杖人也有三十棒不輕分付看那個能承當
者領去。

小參舉僧問俱空和尚如何是空劫巳前事空云烏
龜向火杖人頌云天下人情多不疑更詢空劫欲何
為烏龜向火分明事舉似僊陀應皺眉。

小參舉南陽忠國師因南泉來參問甚麼處來泉云
江西陽云還將得馬師真來麼泉云秪者是陽云背
後底聻泉便休長慶云大似不知保福云幾不到和
尚此間雲居錫云此二尊宿盡扶背後只如南泉休
去為當扶面前扶背後杖人云南泉井架高樓國師
漆桶裏斫額此外兩兩三三扶面前扶背後正是揚
州拾馬糞卻去蘇州賣合香。

崇先小參春山青秋水綠明月清風四時自足常不
輕菩薩來也向皋亭作賀曰恭喜新長老多嗣多壽
多福而我生平廣行禮拜往往受人毀辱你是何神
通法力不招人自皈依不言心自信服弗吝垂慈為
我指此幽獨杖人蹴然而起曰善哉大士我何人斯
敢當此高祝秪緣我昔曾供養以故今還來報復大
士禮謝曰善哉長老我從今更不敢改此題目。

薦亡小參月澄香閣冷花謝玉樓空雲外秋聲切孤
鴻唳遠風向者裏薦得一靈原不昧生死未曾迷則
知靈照女奪龐父之機於百草頭邊透祖師意龍王
女獻海藏之珠於無垢世界成等正覺秪如薦拔底
受用作麼生超超桂轂無私鑒獨運靈光透劫前。

小參百草頭邊見老僧千峰黃葉弄崚嶒鬧市叢中
識天子家家門前火把子何如日出而作日入而息
鑿井而飲耕田而食農夫陌上歸機婦家中織此段
風流說與誰個中未許明端的杖人拈出太平景致
汝等好自委悉鳶飛魚躍見天機社舞村歌忘帝力。

小參一二三四五六七萬仞峰頭獨足立翻身撞倒
老空王捉敗真贓還叫屈誰見此真贓誰雪此冤屈
欲識真金火裏看杖頭有眼明如日。

小參昨夜三更失卻牛天明起來失卻火王老師賣
身無人酬價未遇甘贄行者到留得灶上個破鍋不
見山門前御龍橋畔草離離金家堰每有賣糖人打
鑼子向者裏過此中有一僧聞此鑼聲卻於糖上著
到將一文大光錢托道友買一塊來壓饞此友過手
擲地曰若作一文錢會入地獄如箭射此僧猛省曰
捉敗我偷心也杖人聞之乃呼此友來問曰是你恁
麼點發他麼曰是被杖人一頓打趁出去汝等還有
知此消息者麼。

小參三七日前釋迦掩室於摩竭三七日內海底波
斯嚼生鐵三七日後大家笑龜不成鱉無論是七後
七前只要你自奮自烈不有傷心人爭解死冤結說
甚麼為人須為徹殺人須見血若作一場鬼戲徒自
掉棒打月。

小參異方穿心國有一好事自以出人頭地者忽被
大鵬金翅鳥擒向虛空拋擲尋落下我震旦國中彼
陡見此中人箇箇胸次嚴密渾無縫隙乃詫曰原來
者夥人皆是一竅不通者中有個眼光爍破四天下
漢迎風與一痛掌直使血流披面疾奔杖人處叫屈
杖人曰你道者一掌打著阿誰彼人目瞪口呿杖人
曰徒自仰寒空那討金翅影。

除夕小參百丈老漢不識好惡卻於臘月三十日夜
始問人作麼生折合大似老鼠尾上擊研鎚若是趁
狗迫墻掉過頭來性命卻在他口裏雲門道日日是
好日時時是好時也是錦井陷人壽昌云是者等過
日子不是者等過時光未免金鎞刮目北禪欲烹露
地白牛與人分歲正是窮人多詐者隊老古錐多處
添些子少處減些兒自謂有殺活手眼消不得杖人
一笑薦得此笑許他做個本色衲僧脫脫灑灑去若
也不薦明年更有新條在引得春風笑不休。

小參舉秀才問長沙弟子只見千佛名經不知居何
國土亦化物也無沙云秀才曾到黃鶴樓否曰曾到
沙曰崔顥題詩後還有人題否曰無沙曰得閒題取
一篇好師云岑大蟲灑食大地皮毛有滴血落處可
成甘蔗種族若是我但呼秀才待應諾便向道你好
個彩頭一試便中狀元頌云飽腹文章半字無儼然
殿試便傳臚春風得意馬蹄疾一日觀花滿帝都。

小參巖頭雪峰欽山同到德山三人並行尖的先露
欽山便問天皇也與麼道龍潭也與麼道未審和尚
作麼生道德山權衡在手乃云汝試舉天皇龍潭底
看欽山措手不及擬開口被德山便打得一個痛快
欽山歸寮卻又劄彼同伴曰是則是打得我太煞人
卻道欽山落節殊不知他藏鋒有在巖頭果然曰你
與麼他後不得道見德山諸昆仲既彼三個同上人
門戶如何巖頭便靠倒德山還見者利害處麼於此
見得不妨於千載萬載洞徹古人又不妨於千里萬
里喫杖人痛棒不則徒自冷地叫蒼天盡是墮身死
漢有甚救處咄。

小參鳥作巢于大樹梢上謂先取得定風柴一枝在
裏許雖八風吹亦不傾覆此鳥具何眼便認得此枝
此枝不知從何樹上釆得來底鳥能如此亦可謂不
如人乎更有奇者蟭螟飛在十字街頭巢于蚊睫上
乃大叫云土曠人稀相逢者少不知此亦有定風枝
否汝等須抖擻精神看或有一枝落下來一喝云看
取眉毛好。

小參舉瑯琊覺和尚拈起拄杖作靠山猛虎放下拄
杖如入水蛟龍靠山猛虎作麼生商量入水蛟龍作
麼生話會若也不知者一竅拄杖子笑汝去也卓拄
杖一下師云大小瑯琊孤負者拄杖也杖人則不然
拈起拄杖不許猛虎靠山放下拄杖不許蛟龍入水
若纔擬議者一竅打折你驢腰且道瑯琊還有出身
路也無放過即不可遂打地一下。

小參若有與從上佛祖言教如生冤家相似底不消
我一拳若有與十方凡邪魔外如生冤家相似底不
消我一掌還有與自巳舉心動念如生冤家相似底
麼良久云我不怕你走向草裏去。

小參舉長慶示眾云淨潔打疊了近前就我索驀脊
與你一棒有者一棒到你你須具大慚愧若無者一
棒到你你向甚麼處會師云天界則不然不消先打
疊了來到者裏便驀脊與你一棒有者一棒到你你
作麼生會若無者一棒到你你也須具大慚愧還有
知長慶與天界落處者麼石壓筍斜出巖懸花倒生。

小參物見主眼卓豎新羅渡海僧撞倒庭前柱三滲
漏誰敢傍通四禁墮何勞過許卯出日戌點燈多少
癡人以蛇為藤驀地遭他一口待你叫得阿爺日午
巳打三更。

小參今朝八月朔是日月合璧且道金烏玉兔商量
甚麼良久云兩個沒孔鎚相對不相識。

小參生意要逢時出處不如聚處奇我笑當年湖南
箇箇飯在布袋江西米在𥳽箕沒鼻孔衲子無不飽
齁齁地佛祖亦有所不為而肯為名聞利養之所羈
縻至於今日不是狐狸之在枕席便是鬼魅之在薄
帷噫嘻嘻爭怪伊。

小參有利無利但看行市我欲叫汝等一聲汝等若
解應秪恐三十二應十四無畏一時都通達去了若
叫汝等一聲汝等若不解應又恐十方無壁四面無
門一時都逼塞去了仔細思量不如密此三寸好何
故開口叫人多誤事令人自肯始相親。

小參民之溺如巳溺民之饑如巳饑此禹稷之心誰
能識彼之迷即我迷彼之墮即我墮此佛祖之心自
不欺纔作如此說無厭足王來大喝曰你者小廝兒
何敢發此阿耨多羅大貪大嗔大痴之心我見他勢
頭來得不好乃合掌云不審你也太殺無厭足生欲
來使我皈依你麼你若收了我者個門弟子教你此
身沒骨沒皮去在彼呵呵大笑忽然不見乃顧視大
眾云你道他與我是甚麼心行眾無對乃云盤陀石
上栽松柏別有風流人不知。

小參舉僧問好大哥月生雲際時如何三個孩兒打
花鼓莫來攔我毬門路杖人云者漢快活卻快活也
只是沙裏輥骨碌乃頌云月生雲際是如何出格風
光消幾多換卻虛空真面目木人拍手唱巴歌阿呵
呵會也麼會則明眼落井不會則啞子喫瓜。

祈晴小參前纔求雨火燒海藏龍王今又祈晴水浸
日宮天子水火互相凌奪誰能感格救民沒孔鐵鎚
忍俊不禁走向臨濟求晴臨濟曰不消我一喝教他
迷霧頓開及喝得口啞愈見淋滴不絕又走向德山
求晴德山曰不消我一棒教他太陽迸出及棒著東
海鯉魚轉見盆傾不止更走向洞上求晴洞山曰不
消我一劄教他大地如火發相似及劄得上天如米
篩愈見滲漏不徹惱得沒孔鐵鎚直得爆地破方乃
到杖人處求晴杖人以雙手扯自巳兩耳大笑曰阿
呵呵好大哥我知你者一夥潑皮沒柰何卻來累我
長耳定光喫餈巴復喝曰天晴了去。

小參舉熊耳慈和尚云般若無知應緣而照山僧今
日撒屎撒尿那邊放者邊屙東山西嶺笑呵呵幸然
一片清涼地剛被熊耳染污他師云者漢大似抱贓
叫屈有甚出脫處杖人要駁他一上般若無知不緣
而照誰解屎誰解尿杖子乘夢到中原東山西嶺真
堪笑老胡好坐熊耳峰無個衲僧聞屁臭者也是無
贓抱屈徒自悶氣作麼平生怪底害相思草動風生
禁不得。

小參舉巖頭與雪峰辭德山云子他後作麼生頭云
不忘山云子何所據頭云不聞智過於師方堪傳授
智與師齊減師半德德山曰如是如是當善護持師
云汝者隊黃瓜茄子聞德山巖頭迅雷不及掩耳
那知他末梢如臭蜣螂弄糞毬子相似當時若能於
問子何所據便推倒禪床縱者老漢有追風捉電之
機亦無及處豈不使後世子孫赫奕光明不致如今
之灰冷哉噫前途更有險危在吹滅火光作麼行珍
重。

小參舉白馬喜被太陽玄叫一聲便得一個入處或
問佛法大意卻云善犬帶牌問如龜藏六時如何卻
云布袋裏弓箭杖人云者漢卻也明修棧道暗度陳
倉又誰知有高著眼底在雖然更須知他有個出處
在。

小參舉巖頭與羅山卜塔基羅山中路忽云和尚巖
回顧曰作麼山舉首指曰者裏好片地巖咄曰瓜州
賣瓜漢又行數里歇次山禮拜問云和尚豈不是三
十年前在洞山而不肯洞山巖曰是又云和尚豈不
是嗣德山而不肯德山巖曰是山云不肯德山即不
問秪如泂山有甚虧闕巖良久云洞山好佛秪是無
光山便禮拜杖人笑曰者兩父子雖則恩深義重卻
又互相活埋好個在洞山不肯洞山嗣德山不肯德
山末上被羅山一拶卻乃死去十分曰洞山好佛秪
是無光轉見郎當不少若是杖人便反轉鎗頭道是
則是汝於何處見我不肯待羅山擬對劈脊與一痛
棒教那賣瓜漢撲地碎不死在句下不亦別得個通
霄路乎雖然殺人須有活人刀活人須有殺人劍擊
如意一下。

小參風不鳴條雨不破塊雞不亂啼犬不亂吠此是
甚麼境界眾無對秪如僧問曹山和尚國內按劍者
誰荅云曹山杖人云險且道是者僧險是曹山險眾
又無對師云汝等既是為生死為甚向者裏不敢道
一句冶公云險師云喪身失命也公云太平原是將
軍致不許將軍見太平師云也是鬼門關上賣骷髏。

小參師顧眾云選舉以三場為憑據秪如選佛以何
為憑據眾無對師云不露風骨句未語先分付且道
如何是不露風骨句良久云我昔在玅法寺曾有一
語還有記得者麼眾又無對師云何不道天界堂上
亦不少一僧云知音不在頻頻舉達者須知暗裏驚
師云餓狗嚼枯骨僧咄一咄師大喝曰還知者一喝
落處麼僧禮拜師云可惜許者未語先分付底句子
無人道得不免皆是立地死漢。

小參舉大慈寰中和尚因僧辭問甚麼處去曰江西
去慈云還將老僧去得麼曰非但和尚更有過於和
尚者亦將不去慈休去師云大慈與者僧將欲把臂
並行爭柰前不爬村後不迭店汾陽代云知你力微
大似作死馬醫法眼別云和尚若去某甲提笠子也
是看風使帆若是天界見他恁麼道劈脊便打若云
和尚為甚打某甲與他道到鄱陽湖裏見五老峰時
切不得忘卻者一棒還有知天界落處者麼眾無對
師咄云禮拜了退。

薦亡小參師擊如意云夜半放金烏通身黑似雪北
斗裏藏身拔出眼中屑且道誰能拔出眼中屑者裏
薦得玉線金針逗出風彩是甚風彩復擊如意云十
洲春盡花凋殘珊瑚枝上月皎皎。

壽昌晚參大眾其中有腳跟不踏著祖父田地者麼
良久云秪如山僧二十年前在此壽昌親見師翁翁
問山僧曰子日後當作麼生山僧云不敢孤負和尚
翁曰如何是不孤負事山僧云待和尚涅槃後向和
尚道秪今巳二十年矣且道師翁會涅槃也未山僧
曾與師翁道也未現前諸公個個皆和尚子孫畢竟
如何是不孤負事若向者裏透徹道得者請出舉揚
山僧相為證盟僧出問先祖郎今在甚麼處安身立
命師云禮拜著進云恁麼則覿面無回互相逢不展
眉師云你見天上鷂子麼進云見師云過新羅也僧
禮拜師乃云日日日東上日日日西沒寒則普天寒
熱則匝地熱惟有大好山應時還及節且道只今是
甚麼時節聻噫一語喚回鸚鵡夢九霄奪得鳳凰歸
寶方晚參師舉雲門大師云乾坤之內宇宙之間中
有一寶秘在形山雪竇云挂在壁上達磨大師覷不
見覷著即瞎卻眼師云者二老漢撥亂乾坤即不無
若是安邦定國尚未夢見在秪如山僧今承寶方老
祖之力應得寶方受用且道寶方受用又作麼生復
云乾坤之內宇宙之間中有一寶一體同觀龍蛇混
雜凡聖交參噫無限珍奇無用處前三三與後三三。

晚參儼然朱紫同一會眼橫鼻直各相對設茶為我
慶生辰若個生辰肯自昧愧我四十有五年生計何
曾值半錢乃伸手云展手示人人不會復豎拳云那
堪更豎者空拳鳳山老卻天然一盃先為密相傳但
願年年此夜月與燈相照未生前。

晚參舉長沙岑禪師有一秀才問曰弟子見千佛名
經秪見其名不知居何國土亦化度否沙云秀才曾
到黃鶴樓否才云到沙云崔顥題詩後亦有人繼作
也無才云無沙云秀才閒時題取一篇好師召大眾
云會者秀才問麼青蛇口裏燄會者長沙荅麼黃蜂
尾上針雖然如是若有人問我但荅他云今日山中
大眾禮千佛辛勤楚中廣上人聞予身外無餘之說
估自巳長衣設茶供眾山僧不著便待無人時來與
你將那一隊黧奴白牯一一按過且道壽昌與長沙
之荅有同別也無若也會得僊人有待乘黃鶴若也
不會海客無心戀白鷗。

除夕晚參大眾會末後句麼開頭句是會開頭句麼
末後句是會成佛作祖句麼發諸真實心是會生死
輪迴句麼用諸妄想心是會臘月三十夜折合底麼
初一早造端底是會得正月初一早造端底則一年
三百六十日與百年三萬日乃至百千萬億劫底都
折合了也你今夜折合得明白則明朝造端更明白
也一年底事豈待今夜始知迷昧之人雖於今夜始
知未必能知始終之故如人或放帳或欠債或勤儉
或惰侈或得力不得力或決絕不決絕至于今夜公
案方定業局巳成急處先牽重邊先墜故人一生之
事都于臨終時見蓋閻羅之業鏡臺元在自巳方寸
中也其中有能作主宰有自繇分有出身路者雖于
今夜見效而實操持在平昔也大眾如人到了懸崖
萬仞始能撒手歸家不然日暮途窮冤敵相遇爭免
喪身失命之患哉噫手把金剛鎚有無俱擊碎時你
又作麼生遂歸方丈。

晚參世出世間事秪要有個承當底心無有一事不
成辨也秪如帝王纔一承當此大寶位則萬國民物
禮樂征伐善惡損益皆入方寸中如明鏡對像也故
曰道遠乎哉體之即神又云未之思耳夫何遠之有
又如一僧閒居叢林數十年更不察常住中事一日
住持以家事托付管理此僧纔一承當不一日間將
千百年開創本末及山場田地房屋器用與人境順
逆都明白了交往之善者知密邇之不善者知回互
之急事則先之緩事則後之其中主賓照用與奪權
衡儼然于心目之間凜然于感應之外此非一念之
承當在巳安能直疾洞察之若是哉故凡事必先認
得題目明白其中行文自不難耳所以古今佛聖帝
王乃至百工技藝纔有一念承當皆能善其用心占
其地步取其捷徑討其精微也我等參學之人不先
承當此性命大事安能認取本命元辰之下落生死
顛倒之根原哉故千年秘藏一旦打開萬劫靈心一
念透露其亦在直下承當而巳矣珍重。

邵武眉壽庵請晚參師召云大眾汝等要壽昌說晚
參麼壽昌先要與你斷過你若肯掩卻耳即向汝道
眾無語復云恁麼則待壽昌無口時向汝等道遂歸
方丈次日庵主進方丈更求開示師曰待我有口時
向你道。

晚參師召云大眾見麼同門出入夙世冤家所謂冤
有頭債有主只今海岸居士特請山僧開示畢竟為
個甚麼事大家在者裏相攢簇聻大眾試道看眾無
語師乃拍案一下云燈連鳳翅當空炤月映蛾眉䫌
面看黃居士問冤家聚會時如何師云千刀同一割
士云頭落時如何師云𨁝跳上三十三天打破彌盧
腦頂士云還是和尚安身立命處麼師云居士慣隨
人腳跟轉士禮拜歸位云還有問話者麼問波湧斷
橋人喚渡柳陰撐出獨舟來時如何師云淚出痛腸
阿誰知得進云竿頭絲線從師美不犯清波意自殊
師云且待我打三橈著遂歸方丈。

晚參闃公大師在眾師顧曰先和尚云忽然踏著死
貓頭從前所有皆分付如今亦有踏著者麼闃公曰
踏得著不惟所有即所無亦分付也師曰大師太漏
逗生闃公曰先和尚末後有偈遺博山大師曰吾道
五十年大闡不合元來亂統之分付諸方為痛責相
逢復以重加錐近見諸方往往謬為議論蹉過先師
深旨和尚當一舉揚母使後學失眼目也師笑曰者
又爭怪得他此我先祖末後全提之大爐鎚亦未免
為憐兒不覺醜耳如大富長者謂人曰我有如意寶
珠被不肖子偷去你為我捉敗奪轉贓物來相似此
正與南陽忠國師對肅宗皇帝曰檀越不會山僧有
傳法弟子耽源者卻諳此事可詔問之其旨同也若
諸方謬議是他無眼豈特不知先壽昌落處即彼臨
濟末後所謂不知正法眼藏向者瞎驢邊滅卻并雲
巖相次欲絕之語皆不知也又安能滅胡種族自作
斬新條令之人也闃公曰和尚今夜將者一隊老賊
底死貓頭一齊捉敗也師曰莫太累我。

新城縉紳諸公請晚參邑宰廖公因譚青原山有挂
角寺靈跡甚奇師乃云善于名山挂角者莫若蘇東
坡輩也如匡山東坡亭雙徑東坡池西湖東坡堤之
類何處非彼挂角哉至於佛印住金山寺昔人論蘇
公與佛印法戰不勝輸玉帶鎮佛印山門蘇公亦自
為詩云鈍根猶墮箭鋒機殊不知蘇公慣用陷虎之
計以一腰玉帶占了佛印千古金山者則公案孰能
辨其勝負所以吾宗獨貴有轉身活路耳廖公云請
大師剖判師顧司理黃公及諸孝廉云諸公各下一
語看黃公云弟子前日作金山語錄序有佛印以衲
衣授記東坡東坡以玉帶授記佛印甚矣東坡之善
作賊也正協大師微旨師云者兩個白拈賊須是山
僧捉敗始得雖然官不容針且從私通車馬處道取
一句來諸公愕然異之師云天地造物機權古今功
名事業皆天下公物從上佛祖出世為人宗旨及世
間聖賢英傑或明取其名或暗取其實以為自巳本
分受用此非大白拈賊而何黃公云今日者裏著賊
底也不少也師云且道無位真人是甚麼乾屎橛群
公相顧師云靈羊又挂角去也眾大笑。

諸孝廉公請晚參司理黃公問云滿筵英傑各具機
鋒大師如何接待師云鐵關夜鎖千家月金烏常照
不當門進云銀碗盛白雪意旨如何師云數點漁燈
溪上發夜乘明月出蘆花進云棒頭有眼明如日要
識真金火裏看今日大眾當機事又作麼生師云夜
靜水寒魚不餌公云此是古人底師云依舊尋流更
入流公云恁麼則隨波逐浪去也師云海岸阿誰把
釣竿公云幸遇大師垂手師顧云離鉤三寸何不速
道眾無語師復問諸公六龍起舞時如何眾愕然師
云雙陸盤中齊喝釆其中那個是么頭黃公云大師
著眼始得師云我在公眼裏公云雙眼瞎卻時如何
師云恁麼則山僧兩手劈開新日月去也黃公拱手
云作家宗師天然有在。

廣照晚參師舉南山鱉鼻蛇話黃公問玄沙還是官
話還是土音師云西天東土進云恁麼則又用南山
去也師云嚗嚗論實事進云鱉鼻蛇出來師云藏頭
露影進云忽遇雲門攛殺時又作麼生師云又向杖
頭突出進云今日堂中大有人喪身失命也師云未
必有此靈利漢進云大師不要顢頇師云弄蛇須是
弄蛇人進云雪峰道底師云玄沙再來公拱手而退
放生社諸居士請晚參司理黃公問十方是佛為甚
麼專主西方師云沒底藍兒盛皓月公云如何是殿
裏佛師云井裏蝦蟆跳上天公云如何是路上佛師
云赤腳波斯無鼻孔公云如何是山裏佛師云寒岩
枯木發奇花公云古佛與露柱相交時如何師云山
門前合掌。

圓通晚參藏舟於壑藏山於澤夜半有力者負之而
趨其昧昧者渾不知也又安知藏天下於天下且能
握其機乎其機是甚麼人能握良久云崑崙騎象藕
絲御就裏抽牽意自殊。

晚參師顧視大眾云與人實法喫土難消又云與人
實法將金不換如何是金不換底實法莫是頭長三
尺頸短二寸麼莫是麻三斤乾屎橛麼莫是庭前柏
樹子青州布衫重七斤麼莫是即心即佛不是心不
是佛不是物麼莫是舉一不得舉二麼莫是扇子𨁝
跳上三十三天麼如何便喫土難消又如何便將金
不換只此淆訛在甚麼處有一人終日把刀殺虛空
殺露柱殺燈籠又有一人每逢人不論是凡是聖即
抉了他的眼刳了他的心又有一人殺佛殺祖黨魔
黨外作大闡提甘墮無間且道者三個人如何只今
還有此三人也無若有又如何判斷他若無何故我
老和尚又恁麼舉且道者是實法不是實法莫是老
和尚捏怪欺誑汝諸子麼莫即此是喫土難消麼即
此是將金不換麼良久乃呵呵大笑曰此恨難消。

晚參道得也一斧道不得也一斧巖頭勘僧兩不願
握地討天徒自苦洞山門下不道全無德山門下未
夢見在能斬不平之人作家別有痛快且道巖頭還
有出身路也無聲前古毳爛咄救取那一半。

晚參夜來雷震虛空如何門窗動禪床動若能知此
落處見曹溪則易見天界則難何故風動旛動放過
一著仁者心動好三十棒還有與六祖出氣者麼若
不藍田射石虎幾乎誤殺李將軍。

晚參五百尊者渡海各顯神力降彼毒龍忽有異方
尊者來輕輕彈指便自平伏或有以此與文殊出不
得女子定唯罔明能出其定意旨無異杖人云雖則
刁刀相似爭柰魚魯參差若如此則一板腔曲子誰
不解唱或問畢竟此二公案淆訛處作麼生剖決會
麼水不洗水金解博金每見恩多成怨去誰於恨極
感翻深。


天界覺浪盛禪師語錄卷六

天界覺浪盛禪師語錄卷七

門人　大成　大奇　等編

示眾峰巒峭異鶴不停機靈鳳無依獨翀霄漢且道
是何人境界以如意畫圓相云會麼太煞天然漆桶
不快太煞淆訛野狐作怪真機不發枉匿死生正眼
不開徒償業債秪如真機如何得發正眼如何得開
復舉如意云看看如意子𨁝跳上三十三天觸著帝
釋鼻孔十殿閻王打一鐵棒怒氣不禁直得南山起
雲北山下雨黃檗山上月白風清法眼寺中紅爐飛
雪會麼良久顧視大眾云隴上梅花開也未我將先
寄有心人。

示眾因一夕出視工課有私趨藏堂禮拜者師呼之
曰你不功課在那裏偷懶去曰禮佛也是好事師以
如意擊云莫道我打你是不好事復召眾曰早晚功
課乃一叢林人之功課也有一人不同始同終即不
得為公也蓋誓願以激發一日之操持晚懺悔以較
勘一日之心行是僧家一日之考察也朝乾夕惕使
此身心不致少懈進德修業使此言行以及其時是
故早晚對佛哀求證明以表不敢自欺此心免使異
日於閻羅大王業鏡臺前消魂喪魄也今天下行人
學人戒人禪人至於談玄說妙便擬精義入神及乎
兩堂課誦如秦始皇驅窮民築萬里長城不勝逃匿
畏填溝塞壑去也即有職事在身正如官差應赴雖
具威儀何異沐猴而冠與使傀儡為戲口雖念曰猛
火焰焰燒鐵城鐵城裏面熱鬼魂鬼魂若要生淨土
聽誦華嚴半偈經你那方寸鐵圍猛火燄燄中魂魄
曾不自聽一字一句教他地獄裏底肯來隨堂課誦
聽你半偈經乎為僧者喫了佛飯尚自不肯禮佛受
戒而彼餓鬼孤魂肯來七跪八拜受戒聽法飽食捨
貪而生淨土乎秪此恐彼鬼也哄他不得又況哄那
泥塑木雕與銅鐵鑄成底佛菩薩肯證明你昏頭搭
腦口喃喃地告訴甚麼眾生無邊誓願度煩惱無盡
誓願斷法門無量誓願學佛道無上誓願成乎只者
一個懶惰欺心眾生也度不得只者一念昏亂妄想
也斷不得只者一時課誦經咒也學不得只者一刻
精誠淨念也成不得又說甚度盡眾生斷盡煩惱學
盡法門成盡佛道者乎嗚呼獅子捉兔如捉象皆用
不欺之全力尊者一彈指而降大海業龍以能不輕
學一突吉羅蓋一汲泉清則一井泉清一斗水濁則
一海水濁全心是旃檀析之則片片皆香全體是瓊
枝截之則寸寸是寶一堂佛尚念不清白一刻經尚
誦不精誠說甚持戒修行明心見性道甚父母未生
前騎聲跨色與甚針劄不入斧劈不開之綿密話頭
淆訛公案之事此皆得罪三寶得罪叢林得罪師友
檀那得罪身心性命之根本了也其餘何足道哉其
餘何足道哉你諸人果能早晚精誠懇切則直下身
心明淨聲色純真令見者聞者皆得頓見一真法界
于一時也即你自謂能了生死自能於心境作主者
試于此自考察看果輕安不輕安果濁亂不濁亂當
自明見不特此也即念一餐供養咒能慚愧以何法
食濟鬼神乎能一舉筋拈匙不昧飲啄之人乎如何
七粒即能遍河沙聻如何三彈指即超法界聻果能
參透者七粒者彈指則你日消萬兩黃金及受我粉
身碎骨供養不足多也若是恁麼昧亂而去則知你
尋常起坐日用交參出入屎尿處打失了多少性命
他日滴水粒米又如何免得啣鐵負韁還他債負去
聻乃彈指一下云珍重。

示眾一日師出牌命侍者鳴梆云今日新正大吉普
請大眾幹運那事眾齊集聽之悚然闃然大師傳語
云伏惟和尚新正萬福師笑云大師太斯文生至晚
召大眾云今日普請幹運那事何如眾無語師振杖
云須知祖師門下不得草草我壽昌師翁開數十年
叢林我是他腳下兒孫今日特要為他證據一番有
麼僧纔出禮拜師便打曰燈籠露柱師又打云是甚
麼曰露柱燈籠師云是何意旨曰甜瓜徹蒂甜苦瓜
連根苦師又打云者個是甜是苦僧禮拜歸眾師云
拋鉤釣鱉拈拄杖便行。

示眾空谷傳聲皆因人之呼應昧巳者自驚自怪而
魂魄齊飛明鏡現像本為物之露呈迷頭者自惑自
疑而形神俱失不知自心取自心以故非幻成幻法
若知不取無非幻則此自心常湛然矣今之坐禪昏
亂不明定者雖是夙習現業流識根因未絕亦是現
前為生死心不猛切耳為生死心若切則雜想浮昏
自然不生如金剛出匣寒光逼人鬼魅邪魔悉皆消
殞安能於此張形弄影哉永嘉云大丈夫秉慧劍般
若鋒兮金剛燄非但能摧外道心早曾落卻天魔膽
此正直指吾人現前者一念金剛心也汝等不能頓
發真心只去排遣昏散猶如亂軍以追賊寇而亂軍
反自為寇矣故必大將軍全提正令則軍威自嚴而
賊寇自敗也秪如汝等嘗侍立大人之前心上亦還
凜然肅靜乎亦還頹然昏散乎亦還三業孤迥乎亦
還六識紛飛乎暫立大人之前尚能惠汝三昧如此
又況自能頓起本心金剛三昧王而不能威伏八萬
浮塵幻想哉參禪人不能透出者離相離名之金剛
王而聖凡情解生死命根終不斷絕也復震聲一喝
曰是甚麼。

示眾自從胡亂後不曾少鹽醬者個馬𥳽箕不惟舌
覆大千亦乃眼空萬象雖然如是其中還有簡點得
此老腳跟下事者麼噫從來踏殺天下人誰識渠儂
非莽蕩。

示眾因機利物就路還家此是杖人尋常活計到處
稱尊遇緣作主此是杖人本分宗風尋常活計本分
宗風還有分別也無昔世尊因自恣日文殊三處度
夏迦葉欲白椎擯出纔拈椎乃見百千萬億文殊迦
葉盡其神力椎不能舉世尊問迦葉汝擬擯那個文
殊迦葉無對汝看者一隊弄泥團漢還知他底關捩
子麼今日杖人應僊亭黃巖兩處禪期茲當一月以
來幸有剡兄唱和成其始終更當別過黃巖幸有海
兄輔弼盡其善美忽又廣福大兄過我正不妨虛此
丈室而待使我兄弟兩地開宗一念無私渾忘彼此
視他人之相呵擯與視我今之相讚揚末流之弄鬼
眼睛妄生譏毀者孰能辯其優劣還有具擇法眼者
麼乃喝一喝云劈開華嶽連天色放出黃河動地聲
除夜示眾問如何是末後一句師云正月初一降嚴
敕曰如何是開頭一句師云臘月除夜放赦書曰始
末中間透脫一句作麼生師云羅經背後定南針乃
云周天三百六十日一年大事今宵畢特地抽筋不
動皮暗裏殺人不見血了得底早巳轉身了不得底
莫在此叫屈更問折合事何如鐵牛拶出黃金汁。

靈谷示眾近日參究作麼生還有進步處麼的的確
確出眾說看為汝決擇不得掠虛頭眾默然復云參
須真參悟須實悟無門為解脫之門無意為道人之
意雖則無門無意直須透過鐵壁銀山使此命根斷
絕大死活來始得受用不然說時似悟對境還迷又
何勞於此結制今此結制正為參了生死禪非參道
理知解禪也不見藥山初參石頭問云三乘十二分
教某甲粗知嘗聞南方直指人心見性成佛實未明
了伏望和尚慈悲指示石頭云恁麼也不得不恁麼
也不得恁麼不恁麼總不得師云是個甚麼你看師
資相遇各有個至誠真實處所以石頭知是個人也
不肯孤負他藥山罔措石頭更不與他鑿破乃曰子
因緣不在此且往馬大師處去藥山稟命恭禮馬祖
仍伸前問師曰你看馬大師到者裏何不以本分事
直截他祖云我有時教伊揚眉瞬目有時不教伊揚
眉瞬目有時教伊揚目瞬目者是有時教伊揚目瞬
目者不是師云是個甚麼藥山於言下契悟便禮拜
祖曰子見甚麼道理便禮拜山曰某甲在石頭如蚊
子上鐵牛祖曰子既如是善自護持師云藥山既在
馬祖言下契悟為甚道某甲在石頭處如蚊子上鐵
牛是個甚麼又一日祖見藥山乃問子近日見處作
麼生山云皮膚脫落盡唯有一真實祖曰子之所得
可謂協于心體布於四肢師云藥山悟到證到無自
欺處故馬祖亦不欺他乃讚歎如是若以此公案舉
似今人著語拈頌更有十分尖新奇巧自謂者個公
案早巳透徹得也至于真真實實能如古人頓斷生
死命根如皮膚脫落而協布心體秪恐說食終不能
飽說衣終不免寒也大眾到者裏也須親自透徹始
得。

牛首示眾昔者開山懶融禪師終日宴坐觀心以至
天人送供鳥獸銜花世人不知以四祖謂觀者何人
心是何物為破其錯用心此非冤誣古人及陷誤後
學捨真實參究而別尋道理乎使彼觀心果錯則亦
不足以感動天人鳥獸與四祖遙觀奇異氣象而躬
訪真道人也既彼是錯四祖何不教彼別參而但曰
觀者何人心是何物殊不知秪此一語是直指人心
見性成佛之妙旨也融公如花蕊之將開如夢熟之
將覺忽聞此指直下領悟而驚起乃問還識道信禪
師否豈非公巳深悟此旨非達磨直指之宗安能有
如此微妙真可謂一句了然超百億粉身碎骨不能
酬也不然何以後來遂節作怕勢寫佛字猶有者個
在是皆重重指歸此百千三昧於一心之源故曰如
是之法汝今巳得與佛無殊不必更作觀行正謂彼
得魚可以忘筌到岸可以捨筏也如今人流浪在生
死業識海中全無把柄可據亦可不作觀行不深參
究本心而能一經指點即開悟乎如汝諸人現前歷
歷明明與融禪師悟底曾無有別汝能於中作得主
宰於夢想顛倒逆順縱橫有自由自在分也無如果
不能則何敢放肆輕易不勇猛觀心深自參究到那
寤寐一如孤迥獨拔安得有相應分有點化分有喫
棒分哉前日鐵漢一公問予曰時人但以牛頭一宗
為旁出其以四祖不曾傳衣缽與融師之故乎抑大
法之有正偏乎予曰四祖當年先得五祖忍大師傳
付衣缽四祖一日告眾曰吾武德中游廬山絕頂望
破頭山見紫雲如蓋下有白氣一道橫分六道汝等
會麼眾皆默然忍師曰莫是和尚他後橫出一枝佛
法否祖曰善即此便知付五祖在前訪牛頭在後也
不見四祖與融師云吾受璨大師頓教法門今付於
汝汝今諦受吾言只住此山向後當有五人達者紹
汝玄化祖付法遂還雙峰自爾牛頭法席大盛此語
不可為後世之據證乎若但以牛頭未有衣缽為旁
出則後來六祖之下不傳衣缽者皆謂之旁出可乎
蓋彼後人不過以彼子孫之繁衍長遠者為正傳子
孫稀少短促者為旁出耳豈心宗大法亦有正旁之
別哉漢公大喜云此正某甲欲為辯正幸今和尚為
發明之使牛宗一枝復橫出於天下古今也師復召
大眾曰汝等皆在此山不可虛度必須各各真實日
夜觀心畢竟何者是我本心我本心上還有生死凡
聖能所是非也無若於本心無一法可得則何有生
死聖凡與你為迷悟聻不特融祖觀心如此即二祖
神光亦以覓心了不可得初祖始為安心三祖以覓
罪了不可得二祖始付其衣法你不知覓心覓罪觀
心即今日之參究也工夫不極到處安得見自巳本
心汝諸仁者各各旋機悟此本有則不惟融宗不墜
而一花五葉之宗旨皆振起也勉之勉之。

示眾卓拄杖云會麼昔平田岸和尚示眾云靈光不
昧萬古徽猷入此門來莫存知解者老漢龍頭蛇尾
靈光不昧萬古徽猷便了更說甚莫存知解既是靈
光不昧則如杲日當空無不照徹矣又何有知解之
不化為光明哉不見僧問趙州狗子有佛性也無州
云無有甚麼知解又僧問狗子有佛性也無州云有
有甚麼知解又僧問如何是西來意州云庭前柏樹
子有甚麼知解五祖演云如何是西來意庭前柏樹
子恁麼會爭得有甚麼知解又云如何是西來意庭
前柏樹子須是恁麼會始得有甚麼知解汝等若向
者裏透去佛祖也不柰汝何且道山僧今日畢竟為
個甚麼不見道靈光不昧萬古徽猷你若擬議打破
你頭卓拄杖下座。

示眾汝等果的要參了生死禪須向我者裏將身心
性命徹底放下又放下無一毫物為障礙則悟門自
開本地風光當體迸現纔有一毫利欲世情心文字
道理心知解玄妙心欲作善知識心及種種心留滯
在腔子裏便障卻本地風光不得大徹大悟何則成
佛作祖與為人天眼目皆是世諦流布於我本分結
根生死無明是最利害不令人開悟況彼利欲世情
與妄想執著又可容留夾帶于其中古人出世為人
作佛祖事皆是悟後涉俗利生垢濁邊底事此豈未
悟之人可存此心為生死性命之迷障我今既以成
佛作祖之心為障礙則此參禪豈非障礙蓋參禪者
乃借此大斧鋮開闢我本來性命之秘非以此法為
我本分事近世流俗阿師不勘驗人于死生性命如
何只要人著語拈頌便以為悟豈不大相孤負殊不
知古人以此驗人能了生死也無果了得生死則自
能透此牢關非是今日參透者一則明日再參透那
一則一千七百我今巳透三分之一尚有二分未透
容我漸次透去然則拈花巳前都無公案只透一則
便不足以透千百則不成此古人驗人端的處全在
此語中今日只管著語頌古其如生死心未破生死
心破底人出語定不落人格套你纔開口我早知了
何必你與善知識爭說我自有妙處善知識不知我
若是則如何喚做善知識汝等要參了生死禪必須
拼捨此窮性命則能透脫此性命不見大兵殺賊你
若不惜性命去殺不惟能殺賊亦全得自巳性命若
乃先惜性命臨陣畏怯不惟不能殺賊亦乃被賊所
殺你還知奮此不怕生死心即所以破生死證性命
之心麼汝等切勿自委努力努力。

博山元旦示眾今日新年別無佛法可說只有一則
現成公案重新與眾取決五百年前本山無隱子經
禪師元旦上堂云和氣生枯卉寒雲散野郊木人占
吉兆夜半露龜爻先和尚云山僧今晚亦有四句燭
影搖紅處香煙結白時現成的佛法也要大家知如
此會得如金之黃如玉之白曾無變易也二老前後
拈提如此今日杖人亦有四句新年頭佛法拄杖未
開封驚起舟山鳳攪翻碧海龍大眾既是拄杖未開
封為甚能驚鳳攪龍於此會得更不遂驢年馬年而
去會麼手撮虛空成彈子打透天邊白鳳兒其或未
然瑤臺誤卻來時路莫恨神僊不指迷。

上元示眾達磨大師以解行相應是名曰祖此是何
解何行若不曾向大冶紅爐中煆煉過得個脫胎換
骨自能作活何能一言一行開人天之眼目作佛祖
之師宗不見雪峰三到投子九上洞山末後始道得
一個盡大地是個解脫門把手拽人不入長慶參驢
事未去馬事到來纔悟得個萬象之中獨露身要人
自肯乃方親洞山邈一個雲巖秪者是於過水睹影
始悟得個切忌從他覓迢迢與我疏此豈不是古人
於脫胎換骨始得個解行相應自能作活之真消息
今日誰不在裏許若是不肯拼捨身命求個入處設
得個入處又不能踢脫窠臼求個出處所以古人竭
盡婆心下盡毒手不過欲控人個入處與控人個出
處使渠自得轉身吐氣始不被人欺亦不致於欺人
也惜乎時人不自痛心頭頭蹉過如五更鐘叫誰不
在夢中打開眼光還曾見有威音王佛與日月燈明
佛底神力者麼若論者個誰不能知我問你香嚴是
甚癡子如何因擊伏始悟一擊忘所知更不假修持
靈雲是甚瞎子如何因三十年尋劍客一見桃花更
不疑又玄沙是甚瘋子如何於飛鳶嶺上踢破腳指
乃悟曰達磨不來東土二祖不去西天至於溈山之
拈出火柴頭百丈之扭卻鴨子鼻雲居之因呼出本
名各各始得知歸而有出身路此何故正是佛祖言
句與師資相遇如生冤家相似兩不放過始得啐啄
同時水乳相合又如擊石乃得火迸鞭草乃見血流
也若是聚頭打鬨互相賺誤何異飯蘿裏餓殺大海
裏渴殺更怨誰乎又誰能自怨大眾如今還知非非
想天爛泥裏有剌者麼噫看腳下。

示眾前日常住走卻一隻水牯牛大眾還有知彼去
處者麼問取監院卻云不知當時聞走卻牛時巳向
汝心頭東觸西觸也如何謂不知聻杖人試召南泉
溈山懶安石鞏諸牧人來問南泉道擬向溪東溪西
牧不免犯人苗稼不如隨分納些些只今何處納些
些又問溈山道山下檀越家作一頭水牯牛脅下書
溈山僧某甲五字如今脅下還有個書博山僧某甲
者麼又問懶安道如執杖人看牛行則同行止則同
止如今行止在何處又問石鞏道一回入草去驀鼻
拽將回如今鼻孔索子在那裏者一隊執事底人還
敢自語不知其落處乎而南泉又云不特昨夜三更
失卻牛天明起來又失卻火也杖人大笑急得佛殿
裏燈籠如黑漆桶相似𨁝跳上三十三天觸著帝釋
鼻孔東海鯉魚打一棒雨似盆傾打失汝等眉毛只
願天晴晒朗看取隔墻或見彼角隔山或見生煙正
好來杖人處討棒喫莫說不先為汝道破吽吽。

示眾問僧作甚麼來曰摘茶師云茶摘人人摘茶曰
火爐裏翻身師云好喫三十棒曰剛刀雖快不斬無
罪之人師云你自招承那莫孤負拄杖子好不見溈
仰父子摘茶溈云終日只聞子聲不見子形仰撼茶
樹溈云子秪得其用不得其體仰云和尚又作麼生
溈良久仰云和尚秪得其體不得其用溈云放子三
十棒仰云和尚棒某甲喫某甲棒教誰喫溈云放子
三十棒者兩個漢打葛藤不了雖然也須知他父子
有時捨身飼虎割肉餵鷹有時虎口中奪雀兒鷹爪
上爭兔子還有於此中明殺活者麼直饒於百草頭
上薦取老僧鬧市叢中識得天子也須喫博山三十
痛棒始得。

除夕示眾大人無我自參同收放全機妙始終獅子
吼時芳草綠象王回顧落花紅可中還有能哮吼者
麼古人以臘月除夕為末後一著與諸人討個折合
者也是作死馬醫何知有最初底句子雖然走路走
到家辛苦亦自喜做事做到頭喫虧亦自巳秪者自
喜自巳也須自有分曉始得不則豈但業識茫茫迷
頭認影與觸途成滯無路出身也哉且道皋亭今夕
底風光又作麼生且喜寒林消息密梅花引得早春
歸。

示眾古人立不語期要人言語道斷撒手縣崖立枯
木堂要人心行處滅絕後重甦不是商量通消息得
的直須拼性命與生死疑情討箇分曉憤激不巳如
輪刀上陣不能殺冤必被冤殺果能削平魔佛如許
別立乾坤。

示眾磁石之微能吸天下之鐵春風之密能發天地
之生此氣機之必致非人力之所能也羅經盤之方
寸以一無知無識之針能定乾坤之中分卦爻之正
天地卦爻之神化無敢違此一針而此一針不能違
天地卦爻之中正也吾人身世性命上此一針今在
何處須能先自定之則十世古今微塵剎海咸不出
此無知無識之針而自能無所不知無所不識而不
為自欺欺世之人也。

處州龍泉西寺孤舟和尚請為眾證戒師云昨日巳
與諸兄弟滿口道破也今日又要夢筆杖子為汝等
斬新敲磕我問汝等腳跟下誰無立地也要有處出
身頂門上誰不撩天也要有處開眼到者裏直須不
行心處路而得縱橫不挂本來衣而得嚴密雖不正
恁麼而得透脫切忌未生時而有殺活如此則不負
盧舍那如來當當常有因當當常住法身而能出入
華光三昧戒光從口出與十方諸佛作心地印也如
此持得證得則堪報不報之恩以助無為之化會麼
一毛端上開心眼梵網光中笑雜華。

蘇州居士供千佛衣奉祝文為慶師誕請示眾江月
照松風吹永夜清宵何所為佛性戒珠心地印霧露
雲霞體上衣若向者裏薦得則今古曾無昧分明在
目前那堪蘇州有常州有一段天然尊貴煥乎其有
文章底呈獻杖人且道與昔年一宿覺於曹溪稟承
底宗旨還有同別也無良久云多子塔前親體露千
華藂裏現優曇。

示眾趙州云世人皆被十二時辰使老僧卻能使十
二時辰雲門云十五日以前即不問十五日以後道
將一句來又自代云日日是好日壽昌云是者等過
日子不是者等過時光是者等過時光不是者等過
日子看者三個老漢大似有驅耕奪食定國安邦手
眼簡點將來於初三十一中九下七處也只是坐地
說兵機何曾有一些子交涉秪如杖人恁麼道有瞻
風辯色底出來捋虎鬚看良久擊杖云險。

示眾翠巖夏末不惜眉毛洞山秋初無端落草七棒
對十三一棒也較不得天界恁麼舉還免得麼若有
動絃別曲落葉知秋也好分取一半若是守株待兔
緣木求魚也好分取一半何故為眾竭力也要他知
得失別休咎為人即不禍生雖然一棒也較不得。

示眾圓通賣死貓頭無人著價徑山鬻臭皮襪索值
遼天棲霞鋸解秤錘賺殺江南江北長干舍利塔與
天界毘盧閣相顧曰我高底高出雲霄你大底大如
山岳爭奈正法眼藏涅槃妙心者一枝慧命不知拄
杖子作麼生廣為傳續拄杖子笑曰止止不須說此
中別有機北斗藏身須有語出群消息許誰知。

示眾先壽昌門庭高峻迥拔當時以克紹古聖宗風
全提向上使洞水逆流故諸方推為古佛以行解相
應與一日不作一日不食巍巍獨坐于大雄峰之百
丈相震嚮於古今也先祖悟不讓於古人功必齊于
諸聖嘗有偈警眾曰冒雨衝風去披星帶月歸不知
身是苦惟慮行門虧汝等亦知此行門二字切莫輕
易看過正是獅子捉兔如捉象用不欺之全力何能
入生死流驪珠獨耀于滄海踞涅槃岸桂輪孤朗於
碧天乎須知今日博山家風更別若非銅頭鐵額漢
始終不易其操者未易承當在。

示眾聚百草成藥聚百虫成毒聚百毒成丹聚百丹
通神通神則能破有翻空而超凡越聖所以龐公云
十方同聚會個個學無為此是選佛場心空及第歸
無為作麼學知此則神於破有翻空以毒攻毒也汝
等須著精彩始得。

中秋示眾廣寒僊子拂銀床玉樹飛香徹夜涼引發
皋亭俄一笑驚翻月裏煮油鐺。

師見月上高峰因示眾云夜色生寒翠清光漸可捫
蛾眉披秀穎明鏡欲忘痕。
天界覺浪盛禪師語錄卷七

天界覺浪盛禪師語錄卷八

門人　大成　大奇　等編

普說吾宗門下須先認得正偏賓主向內向外則立
地歸根得旨而不隨照失宗也故石頭云本末須歸
宗尊卑用其語若不知其尊卑之語又安知其本末
之宗哉此豈直曹洞立君臣之旨即臨濟諸祖人境
等皆不離此法式也今且方便示汝參究之法秪如
業海翻騰以一掌能平其風波乎惟捉敗其識藏業
龍則生死波濤化為覺海圓澄矣雖然若非頓發根
本大智孰能秉金剛慧而剖此秘密藏哉故文殊嘗
於生死海藏中提出八識龍女捨去閨閣暗昧而呈
掌上明珠佛為印可即立地轉識成智為大丈夫于
虛明法界而成正覺去也所以欲止鼎沸須抽其薪
欲除賊亂須擒其首我此宗門秪貴單刀直入萬重
圍中斬其將帥其餘部屬不待招勦自降伏也你今
不求自巳本來真心只去用他妄想以妄止妄以思
繫思念念相續如火益薪何日得執著心開與妄想
機息哉蓋此排遣昏散遏止念慮正大慧所排默照
邪禪亦古人所謂落空王外道魂不散死人在鬼窟
作活計者也又何日能破其巢穴斬其精靈哉又況
此門元非專以止觀為工以煆煉為行以修證三昧
為歸宿以破障除惑為根因蓋欲當人直下發明自
巳本分大事耳你不見六祖云我法門秪貴明心見
性不論禪定解脫故彼但教你不思善不思惡正當
與麼時阿那個是你上座本來面目亦何曾說不思
善惡時即是你本來面目乎即初祖亦云心如墻壁
乃可入道亦未嘗說心如壁處即是道也蓋祖師恐
人心涉今時根境迷惑未能返轉刀頭向空劫前剖
出生死伏藏耳故曰橫按莫邪行正令太平寰宇斬
癡頑是也今時門頭躲根者尚易勦除於空劫前躲
根者最難斷絕也正雲居所謂門裏出身易身裏出
門難自非向鐵壁銀山迸出金剛王劍安能斷此法
身上貼體無明之知見根本哉故我常教人單求一
念未生前自巳本命元辰落處者正欲學人直捷根
源於無生滅前看透者個則無明知見自然消落如
使演若達多自見巳頭本來現成則彼狂心自然頓
歇不復向外馳求矣噫也須是六根不具七識不全
底大闡提漢子能一斷一切斷者始得擊如意云珍
重。

建安王修源殿下請於永寧古上藍寺普說師舉如
意云諸仁者會麼昔世尊於靈山會上親自拈出示
眾獨迦葉尊者領悟微笑故得傳此直指人心見性
成佛之宗又以此付囑諸大菩薩於十方剎土示現
國王宰臣長者居士等身而為內外法護使此慧命
流通不盡傳至西天二十七祖般若多羅尊者遙見
震旦神州有大乘氣象特囑達磨大師云汝於此方
有大法緣後來獲菩提者不可勝數二百二十年後
林下有一人當得道果聽吾識曰震旦雖闊無別路
要假兒孫腳下行金雞解銜一粒粟供養十方羅漢
僧此正識十邡馬大師也後六祖亦囑南岳云汝後
當出一馬駒踏殺天下人果於磨磚成鏡良駟窺鞭
而馬祖大興洪都與石頭大興南岳於是江西湖南
二支分派五燄分燈天下宗風獨盛于此直至宋元
之末祖燈寂寥近世幸我壽昌先祖突出大好山法
乳橫流為博山東苑以及山僧前年因李家宰黃司
理劉尚寶諸公請住匡山圓通乃有廬岳之舉今過
洪都果見有大乘氣幸建安殿下不忘付囑特請山
僧開堂於永寧古上藍寺重新提唱向上宗風且道
向上宗風如何提唱復以如意示云若於此薦得便
當與佛祖把手並行其或未然更與通一消息乃畫
圓相云會麼天得此以清地得此以寧帝王得此以
參天地之精公侯得此以輔日月之明仲尼得此以
始終條理集群聖之大成老聃得此以常無常有合
眾妙而無名釋迦得此以指天指地等法界而證明
達磨得此以一花五葉傳心法之繩繩馬祖得此踏
殺天下海岳俱靈溈山得此以撥出星火而蟲木發
熒臨濟得此以悟無多子而鬚尾雙擒洞山得此以
邈秪者是而渠我相應雲門得此以拶斷秦鑽而拄
杖直行法眼得此以心石撲落而法界崢嶸壽昌得
此透過大好而曹洞中興東苑得此以一枝橫出而
萬物敷榮圓通得此以一聲㘞地而今古齊轟且道
今日始終全提一句又作麼生復打圓相云一氣不
言含有象萬靈何處謝昇平僧問法王與國王說法
意旨作麼生師云龍袖拂開全體現象王行處絕狐
蹤僧擬再問師震聲一喝下座。

雲棲掃塔諸薦紳請普說師打圓相云向上一路千
聖不傳末後牢關直須親到達磨大師特來東土遇
梁武帝不契即渡江於少林面壁此時震旦義學相
高多滯名相驚見斥相指心不能領略輒生嫉害乃
至六遭服毒末遇神光安心歸位始付衣缽併授楞
伽經以印心嗣是東土一花五葉遍燦寰區皆是親
悟親證始得使此真宗不墜也或謂達祖既以不立
文字直指人心何復以楞伽為印乎此正明一切佛
語皆以心為宗旨不特楞伽是離文字法如能親悟
心印則三藏十二部一切修多羅皆是離文字為宗
旨也達祖斥相指心正以彼時教家執著名相不見
心宗斥者斥其名相也非斥彼不當開闡教義也如
能悟此心宗又何經律論觀淨諸教非直指之妙心
哉不見我雲棲大師最初發心即以生死大事而起
疑情剃染之後即遍參諸方尊宿嘗於京師參笑巖
和尚求指示笑巖曰阿你三千里外來開示我我有
甚麼開示你時大師言下有省因過東昌聞譙樓鼓
聲乃悟其旨作偈曰二十年前事可疑三千里外遇
何奇焚香擲戟渾如夢魔佛空爭是與非此後見法
門師承大壞參學無真乃大權設教開戒律闡教乘
標淨土而歸于心宗世人不知大師悟證之由以大
師乃教中圓人何必捏歸禪宗以亂其統又孰知大
師先悟禪宗而後開教海收攝群機消歸正覺之苦
心乎世間開戒闡教標淨者甚多未必皆悟道之後
設施也獨大師於悟心之後弘法是以說戒戒即金
剛戒相也設教教即妙明真心也立論論即直剖宗
旨也標淨淨即全提佛心也輓近主法之人孰能如
大師真參實悟而後舉揚宗旨振作玄機密用哉今
之參學曾起二十年前可疑之事乎曾有於三千里
外一聞譙鼓而不疑乎大疑大悟小疑小悟不疑不
悟如今人疑也未疑安得有遇而且悟此奇特乎雲
門湛和尚或問中嘗載大師宗門機用甚悉如拈外
道問佛空生宴坐公案云若於良久處欲望開迷陰
霾萬里宴坐邊擬聞般若說竟多時既然如是鞭頭
得指空裏飛花者是箇甚麼參又拈自性西方惟心
淨土云若直指自性不但過此娑婆十萬億國土為
非也設個自性巳涉程途若實談性心不但寶蓮金
地種種莊嚴為非也設箇自心早成垢穢你看大師
如此起疑如此參悟如此提宗門向上機緣如此指
示惟心淨土此豈與未悟拈心宗而代佛揚化敷文
演義者可比擬哉吾大師深念如來一代時教為後
世分門別戶互相矛盾之弊故於悟心之後密移一
步始能會通佛語諸教而歸于無門法門之心宗也
不然達祖只須傳心不必以教為印矣予舌短何足
以舉揚萬一但稟承法蔭今敬入山掃拜靈塔諸護
法尊宿命登此座辭不獲免強為贅疣慚愧無地還
知此一舉揚底意旨麼親到須彌莫問山既遊大海
休誇水下座。

福山普說司理黃元公居士請師云山僧出處那堪
對眾舉揚事不獲巳聊為今日法門點綴故事或藉
此為啟發之助則亦不負生平與先聖後聖作一明
證也予族柘浦張氏父存三居士萬曆壬辰生十五
入贅十九歲庚戌值祖父卒見其談笑而化輒疑此
個靈明向何處去此時視世界我人便如輕塵浮沫
矣即走慶源忠堂岡禮孤舟和尚求出家父兄執之
歸求脫心益急一日上街正痛疑此個沒分曉忽聞
貓子墮地聲頓令身心豁然自此孤光迥迥愈切寤
寐偶書林瑞巖識源和尚過浦詢之乃密投其剃落
時年二十辛亥六月也及秋間又為親友執歸父兄
知不可奪遂求邑西夢筆山令住即誓死閉關決大
事因看高峰錄至枕子墮落處喜得為我印契卻於
門前倒剎竿日面月面青州布衫密啟其意等言句
全無理會心益苦無可詰問迫成病亦幾死幾生乃
於五燈會元單單只看古人未悟以前如何參究如
何開悟始得大機大用反覆自勘自對輒多開發輒
多疑惑然終不曾透過祖師就中秘密關楗復因閱
百丈扭鼻彼巳有省及再參於即此用離此用處被
馬祖一喝直得三日耳聾乃大驚悟曰者馬駒亦復
踏殺天下萬世人也於是乃知古人所謂雖得悟明
自巳還須透徹大法然後垂手為人始能殺活自在
所以祖祖相傳獨授此心之法為真印耳偶見人書
壽昌和尚頌臨濟曰三十棒頭開正眼何嘗傳得祖
師心輒大叫曰此時尚有若而人乎我當嗣之丙辰
出關造董巖從博山和尚受具即問從上佛祖如何
行履山曰直須工夫透徹始得曰佛祖行履豈因工
夫得到耶山曰我者裏不許人論機鋒子且去做到
那田地著予即呈偈曰試問古人行履事如何特地
設梯階相逢若是知音者豈待揚眉眼始開山看曰
後生家莫輕易承當此事如挑千斤擔子過獨木橋
稍有差遲即喪身失命也予禮謝及解制即辭往江
西參壽昌和尚道經書林訪故人余繼泉偕見東苑
和尚苑問你在董巖曾聞博山提唱維摩經否曰曾
聞苑曰彌勒得一生受記作麼生曰大有人疑著苑
曰你又恁麼去予異之向火次因舉僧問古德劫火
洞然者個壞不壞有云壞有云不壞此意如何苑曰
你又恁麼來予遂折節過冬時方病勞苦雙目幾瞎
苑與繼泉親調藥餌為救療之有間苑輒細究其平
生參證處及徵詰五家門堂差別之旨予恣意披其
所見苑感歎曰不期子乃能深入此秘密法門吾壽
昌者枝慧命屬子流布去也即付壽昌宗派并書偈
云道盛群英祖德尊萬古師欽承諸聖旨啟我永懷
思予拜受明年即隨苑往禮壽昌師翁及見翁即問
從上佛祖如何行履翁曰子曾作甚麼來曰某甲今
日幸遇和尚翁曰今日事作麼生曰明日日頭東畔
出翁曰元來在者裏弄虛頭曰和尚也較不多翁曰
子在何處與東苑相見曰不在別處翁曰在那裏曰
和尚眼聻翁良久予珍重而出後入方丈侍立次翁
顧曰做甚麼曰親覲翁曰親覲事作麼生曰和尚搬
石辛苦莫要槌腰麼翁曰從不慣恁麼曰和尚得恁
麼矯健翁曰安肯以死驢橛子繫人子不聞吾有言
發非聲須慎主色前不物要司南乎曰此和尚不止
為一世人也翁曰我尋常以三則公案驗天下人子
試為我道看如臨濟道佛法無多子畢竟見個甚麼
曰放你老漢肋下三拳翁曰何處是趙州勘破婆子
處曰絕好個何處是趙州勘破婆子處翁曰諦當甚
諦當敢保老兄未徹在何處是他未徹處曰夫是之
謂靈雲夫是之謂玄沙翁更令予頌之其頌臨濟曰
棒打石人頭嚗嚗論實事臨濟不疾流踏斷高安路
頌趙州曰明知山有虎偏向虎山行捨命陪君子以
表此生平頌玄沙曰劍客既呈劍詩人復獻詩欲開
千古眼更剔兩莖眉翁深頷之一日復問曰子今擬
作甚麼事曰事恰無事但佛祖者枝慧命要人傳持
耳翁曰子作麼生曰阿儂自有通霄路翁曰有人求
子向上開示作麼生曰禮拜著待他拜起曰會麼曰
不會曰向上一路千聖不然彼若更擬議即喝出曰
你做我子孫不得翁曰你若恁麼爭起得吾宗予喝
曰者個老凍膿何不一向如是爭見得承嗣底到如
此也翁愕然曰子何所見乃言及此曰從上石頭馬
祖之下五家宗師之上咸能如是直五宗下大不然
也翁曰子道五宗之下如何曰彼實不得巳各設門
庭宗旨揀絕邪外之徒後世復因門庭宗旨妄生穿
鑿轉為計著障卻自巳悟門自非大聖垂慈為法檀
度隨其顛倒以使自肯其孰能出此陷阱哉翁曰子
看吾門庭何如曰種田博飯則不無奪食驅耕猶未
在翁曰子太奇特生曰老漢母乃忘卻正令不行先
斬首大機一發聖賢悲乎翁大喜曰子幸珍惜予復
問某甲異日於和尚法道如何翁曰子自說看予禮
拜曰某甲不敢孤負和尚翁曰如何是不孤負事曰
待和尚涅槃後與和尚道翁於是復密囑之曰雖然
古人往往為發露太早不得大其受用尚慎哉正先
聖所謂得此法者命如縣絲也時丁巳冬予二十六
歲深念翁年七旬矣而語錄尚未流布此誰之責歟
與師請較刻翁親許之集成予巳請戴今梁觀察作
序將授諸梓偶為人竊其本稿予因是避去金陵而
師亦辭歸武夷明年正月和尚示寂人傳至金陵予
大悲感時和尚侍者謐公自燕歸到天界寺會予時
方晤焦太史約與周海門曾金簡二公議作壽昌中
興曹洞記因囑謐公曰公歸去幸勿草草求人作塔
銘但打一片好石立於塔前人問其故但指曰此吾
大師塔銘也如問何無文字但應曰未有具眼人在
公笑曰須是浪公始得公歸壽昌而博山乃命首座
求憨大師作銘銘甚工亦甚激揚海內亦因是而蓋
宗奉壽昌與博山矣予於金陵為父弟挽歸閩因訪
雪峰玄沙遺跡時巳未春偶曹能始觀察陳泗游侍
御諸公延於羅山結制冬間往興化因林宗伯請于
國歡寺開堂庚申返建寧主柯督學家及寓光孝寺
辛酉春東苑和尚開法書林復上建陽苑命住武夷
虎嘯洞又為彭本之藍崑石諸公延居別業壬戌予
乃同黃心鏡居士到博山和尚見予禮拜曰聞子在
興化出世以棒打人今日到者裏邪曰和尚莫亦要
棒某甲麼山曰且記下著曰謝和尚放過一日山陞
座正白椎予出眾以手指上震聲喝曰住住鐘未鳴
鼓未響早捉敗你者老賊也猶在者裏抱贓叫屈麼
山默然良久予復一喝作掀座勢曰恁麼則掀翻法
座趕散大眾一任諸方剖判乃拂袖歸眾山呼好痛
棒時一眾疑議首座誾公曰此非汝所知乃到予寮
曰師兄適間太莽和尚說曹洞下不是如此問話予
曰早知要曹洞相見合辦得幾個正偏君臣問來座
乃微笑予後一日進方丈禮曰前日觸忤和尚山曰
向後須珍重始得予諾諾而出山曰頑石你者賊予
曰者頑石頭又惹禍那頑石進曰和尚莫輕視覺浪
他卻有陷虎機山晚設茶命侍者請予入方丈山曰
頑石謂子大有見處吾不許你用機鋒只要你本分
商量幾則公案看且如僧問龍吟霧起公案作麼生
曰水到渠成又問法眼再詰者僧乃吐光而死何如
曰蚌鷸相持問婆子燒菴何如曰鉤在不疑之地問
法眼與修山主毫釐有差前後一般語意在何處曰
將金博金也難得問文殊謂佛豬子也不識如何曰
爛泥中有剌問畢竟一歸何處曰魚咬箭頭酸問如
何是曹洞宗旨曰石虎吞大蟲山復曰別道一句來
予曰道即不無恐又觸忤和尚山曰我總不恁麼說
子作禮曰謝和尚茶果便出翌日早呈上六頌其一
曰知何曾會何知拂袖呼回失變宜蚌鷸相持俱喪
命老漁嬴得笑攜歸其二曰燒菴婆子不知有好手
之中呈好手被逐阿師解縮頭寒崖枯木藏家醜其
三曰毫釐有差天地隔一番提起一番新自非法眼
通行貨誰解將金去博金其四曰目前露柱三千剌
腳下爛泥八萬針狗往豬來無個事等閒舉起卻愁
人其五曰一歸何處問阿誰拶著通身痛不欺撦破
青州衫子後綠楊處處展春眉其六曰石虎林間吞
大蟲金烏闖被海門東欲知曹洞親親意父子相逢
不借中山閱畢云說也說得頌也頌得秪是不從做
工夫來底你不見當時壽昌和尚令我頌吐光公案
云殺活爭雄各有奇糢糊肉眼豈能知吐光不遂時
流意依舊春風逐馬蹄予曰和尚也只是強醫死馬
山指予頌曰你以老漁為誰予曰若非某甲今日誰
能捉敗者老賊山笑曰你者小賊敢者裏白拈那子
禮拜而出一日經過鵝湖峰頂見養菴和尚即問予
曰聞子在博山上堂問話甚峭絕子試代博山荅一
語看曰山僧今日敗闕頂曰子此時又作麼生曰子
當禮拜曰某甲罪過頂欣然執手曰妙妙不負你曾
見壽昌來我見子氣宇英特但恐不肯喫家常茶飯
耳若肯平平實實行去他後天下人不柰你何因命
予作鑄鐘文援筆立成頂大喜曰只此一文足見雄
才大略善保護之丙寅雲門湛和尚入閩宿夢筆三
夜兩相盤詰因謂予曰吾嘗疑壽昌老人離師太早
恐不得古人門庭堂奧不期因公得見此老師予問
聞和尚判斷雪庭信公燒菴語有是乎門曰公斷雪
庭代感恩不淺語何如曰彼語亦奇但錯認奴婢之
殷勤耳門曰公當恁麼時如何予曰只向他女子道
我有深情不在君門撫膝曰吾老矣乃今得聞此言
渠能如是予敢斥其非哉然則信公亦心服之乎門
不語予復問外江還有人否門曰若先輩不必論矣
適見三峰漢月有可與者此公雖近嗣金粟然猶未
曾住腳曰漢公果是其人安肯兩相詭遇於大法乎
門曰吾別存以取之耳予微笑於是與雲門和尚甚
愜嘗和子山中八景及贈予詩其上首爾密公亦相
欣遇門深勸子無久住故鄉極擊節子雲棲壽昌二
真贊及夢筆三頌帶至越示人時墨浪瑞白拂石諸
公各和其頌寄小子玄應持歸其時諸方妄為承嗣
出世者甚多然不待敗落可以見其後事矣況此宗
旨賴以經大傳遠而無弊者以能扶樹正統善續宗
嗣留其淳朴不鑿之風為子孫繩繩不絕之脈庶不
負將此身心奉塵剎也因閱博山和尚歸正錄最喜
於余集生居士論法嗣書及不忘靈山親付囑偈迥
與尋常不同惜生平少遇其人故未盡展其殺活之
鋒耳方嗟歎不置忽聞東苑和尚於七月遷化而博
山和尚又於八月遷化予時仰天號曰法門何不幸
如此豈我壽昌此宗遂爾掃地乎不勝風穴懼讖之
悲雖有長涕亦無從下也乃翻然追先聖為法求人
游化諸國意及奔武夷視先師後事忽疾作誤服烏
附幾為毒殺偶一異人以草藥蛇蛻救之時幸不死
乃于虎嘯洞將壽昌師翁崛起中興祖道之旨提六
種綱宗為法印記及重集東苑先師語錄并述行實
等以識祖父親承密證之縣絲慧命因憶先壽昌有
居士門人黃元公見任寧波司理何不先一訪之以
激揚此未了公案明年壬申正月即策杖武林聞公
巳丁母艱歸於是之西湖主宗鏡之雙徑主石住之
金陵主天界碧峰之楚黃主天臺白臬正擬之中原
嵩山禮鼻祖塔到汝寧商固主灌潭北禪值寇大亂
因之穎州主圓通之壽州主化城之六安主齊頭復
之西陵主龍湖黃檗出閩六年隨處遇諸護法敲唱
有記錄一十二卷至是乃思自丁巳冬離壽昌至今
年丙子巳二十年今當歸掃先師翁塔也遂返匡山
還黎川晤謐公大師留住壽昌重整先祖家法去年
秋末偶元公居士復以丁父憂歸一見莫逆兩相傾
倒特地振作江西宗風今又請住覆船山秪如正恁
麼時千峰頂上白浪滔天重新翻轉者覆船子且道
者把篙底主人又當作個甚麼去就聻黃公云和尚
猶自看風使帆在師招手云快上船快上船眾禮拜
師大笑曰相隨來也便歸方丈。

浮山閣中普說師在浮遠閣因諸門人請問五家宗
派事師曰山僧昔年在圓通時嘗與黃元公居士論
及雪嶠大師欲承嗣雲門事曾昌言之也公問洞上
臨濟二宗今子孫皆有其人而溈仰雲門法眼三宗
巳絕斯有人欲續之可乎山僧曰但續之貴在當時
有真正明眼師友為之印授則可不則是篡竊也何
取義于傳燈乎如道明得悟於六祖而嗣黃梅雪峰
得悟于巖頭而嗣德山漸源取證于石霜而嗣道吾
興化取證於大覺而嗣臨濟皆此義也公曰洞上至
太陽玄巳絕投子青未見太陽而懸續之古塔主去
雲門偃無慮百年讀其語錄有省即嗣之是則有何
印授乎山僧曰投子雖未見太陽而親得浮山遠印
授蓋浮山親得印記于太陽如此師承有據又何疑
焉若古塔主雖有省悟彼自負太高不肯低首時人
我慢太過不顧法之所重其柰吾宗之春秋何公曰
博山先大師論二宗在則諸宗俱在二宗絕則諸宗
俱絕此意何如山僧曰曾亦有不知者駁此語也曰
若以二宗在則諸宗在何如樹有二枝豈可使諸枝
俱在若以二宗絕則諸宗俱絕何如人無二指豈可
使諸指俱無乎此議但以形似耳博山論者是宗旨
血脈也少林是達磨一人傳至震旦千燈萬燄不出
少室一燈使千燈中一燈在則少林之真燈在少林
真燈在則五燈千燈之真火俱在也是豈可以一枝
一指而難其宗脈乎即如浮山初印證于濟宗之葉
縣後印記于洞宗之太陽投子初悟道于濟宗之浮
山後傳法于洞宗之太陽此二師資皆稟兩宗之真
印固足以表信于傳燈非可以古塔主全無師承自
為躐等過高以亂統宗而承嗣古德者同日語也夫
浮山之為兩宗祖者正不負二師之所印授也令人
能如浮山有二大宗師印授而傳續二宗之法脈者
乎浮山取師之法千古無對初偕天衣懷輩見葉縣
省省一見便知是法器乃以格外痛毒鉗鎚而加之
於不可隱忍之地而浮山儼然身任之不啻善財之
入勝熱婆羅門與無厭足王境界而不生退屈者公
乃大稱歎對眾付法繼聞太陽之道高天下復偕天
衣懷輩久親炙之太陽嘗歎曰吾宗異日全屬遠懷
二子矣後太陽年高其嗣法者八人皆出世先化去
因以頂相直裰皮履作偈寄浮山代為求嗣而浮山
拜受夢得青鷹巳授心印始出太陽遺法示之青果
大悟其旨乃付囑曰代我續洞上宗風既謂代我則
親相授受之不昧也後來出世僧問投子師唱誰家
曲宗風嗣阿誰子曰威音前一箭射透兩重山曰如
何是相傳底事子曰全因淮地月照見郢陽春子當
時分明拈出親得二家之宗旨也即浮山付其偈曰
須彌立太虛日月輔而轉群峰漸倚他白雲方改變
少林風起叢曹溪洞簾捲金鳳宿龍巢宸台豈車輾
觀此則浮山所望于投子非等閒矣既謂之日月輔
而轉又云少林風起曹溪簾捲且以金鳳而宿龍巢
其尊貴中之奇特又如此蓋以臨濟洞上二家與少
林曹溪宗旨親相付囑也後世讀語錄者何可草草
乎哉此意吾嘗散見于會祖規鑒五燈熱中今以親
到浮山不可不重為拈出以酬先聖法乳之恩使後
世二宗之明眼者有以景仰其高風振勵其將來也
諸門人感泣曰非和尚深慈則吾後人安知此微旨
乎乃踊躍禮拜而退。

* 問答機緣

李太宰問三玄五位是發明悟後事是發明悟前事
師云臨濟開眼尿床洞山合眼投水宰云大師意作
麼生師云心不負人面無慚色。

宋戶部問返聞聞自性自性如何聞師召居士士應
諾師云山僧戒口。

太宰問我聞圓相從耽源傳仰山是否師云公見西
天十五祖睹龍樹現月輪相否宰云見師云提婆即
是外道宰云此意甚深師以手畫圓相云西天外道
六師及九十六種皆向者裏折伏但得其旨則千變
萬化無不暗合圓機也宰云師從何而得此旨師云
白雲斷處見明月黃葉落時聞擣衣。

居士參師云魚因甚麼即跳過龍門一士云全仗風
雷力師云如何又有點額底士云是他氣力未充師
云話墮也士云和尚還須方便師云喫茶去。

僧問生死大事不明乞和尚指示師豎起如意云見
麼僧云見師云見甚麼僧云如意子師云有眼如盲
去。

師一日與太宰坐僧堂中因舉壽昌和尚頌臨濟喫
棒公案云醍醐土味出乎乳滴水攙中便不成三十
棒頭開正眼何嘗傳得祖師心師顧太宰曰如何是
正眼聻公悚然僧一悟出問如何是正眼師劈面掌
曰問甚麼悟云莫秪者便是否師又掌曰不識好惡
漢悟禮拜再請開示師云逢人不得錯舉太宰因有
頌曰無影堂前萬木森松風蘿月度知音秪須覓個
瘋顛漢一掌酬他徹困心師看曰見之不取思之千
里。

師問黃元公江西稱為選佛場且道當日選甚麼人
作佛公云便請和尚指點師云我要個鼻孔遼天底
公云須令他具個宗眼始得師云水上駕鐵船還讓
他龐老公云和尚手眼何在師云一箭射一群也。

元公問昨日公案作麼生師云明朝拄杖子向公道
公云今日底事又如何師云前日有人喫一頓也公
云和尚扯前拽後作麼師云牽牛不上壁公云和尚
今日陞座弟子要對眾問倒師云恁麼則功不浪施
也。

元公問父母俱喪時如何師云也須打破靈床始得
公云孝滿後如何師云慣把金鐏勸醉人公云恁麼
則追隨曹山去也師云我者裏爭容得伊公云雲巖
路相次絕也師云且喜山僧重得一破天荒公顧諸
公云真個是洞水逆流也。

師月夜閒立與璞首座併諸子譚及習氣難除之事
座云璞亦思及於此有詩二句云最喜懶安解牧牛
歸宗宣老可為儔請和尚代續末後二句師即云欲
知今日門前事車過分明兩道溝座禮拜師復曰予
在博山與雪關頑石二兄坐石曰二兄可作一詩讚
我何如關應曰近日看山頭不動阿師卻有幾分頑
予曰此結語也關曰兄何不為起語乎予曰芒鞋踏
破幾重關未得身心徹底閒近日看山頭不動阿師
卻有幾分頑當時三人撫掌大笑座曰不因和尚今
夜重舉幾遺此奇事。

僧問心境交參不得個入處時何如師舉如意示云
見麼僧無對師云物見主眼卓豎。

居士問蚊子上鐵牛如何下嘴師云新豐洞口打鞦
韆士云和尚是個蚊子師云直須頭帶角始得士云
和尚就是鐵牛師默然。

聞雨聲居士問背後是甚麼師云面前聽士云和尚
蹉過了也師云夫居離婦州士云許多年參禪為甚
麼不認得聲師云婦住思夫縣士云且喜檀郎認得
聲師云又恁麼去。

居士問如何是門裏出身易師云海東果子樹頭心
士云如何是身裏出門難師云後園驢喫草士云和
尚還有出身也無師云有士無語師云且居門外。

僧問今日為荊國主設齋還有受得王者供養也無
師云香風吹萎花更雨新奇者曰恁麼則梵王帝釋
皆當稱贊也師云莫怪山僧不下床。

一日因僧問方丈紙窗七穿八穴和尚被一切人看
破也師云直饒與我同衾枕未必夢見曰佛祖之道
如日麗天和尚得恁麼隱微師云你又穿窬作麼僧
愕然而退。

僧問大冶洪爐為甚陶鑄無成師云須識山僧不汝
欺曰莫是無真骨性不堪烹煉麼師云黃金臺下駿
骨成堆僧禮拜云某甲慚愧師云有錢千里通無錢
隔壁聾。

僧問藥山令化主送銀還甘贄何處是他著賊師云
若不同床睡焉知被底穿曰畢竟意旨如何師云待
我陞堂舉似大眾。

僧問和尚嘗言拄杖子不輕用如何往往打斷了如
意子師云千兵易得一將難求曰恁麼則勞而無功
也師云千家喫藥一家還錢。

僧禮拜次師云那裏人曰雲南雞足山師云迦葉尊
者捧底金襴袈裟還好麼曰好師云門前倒卻剎竿
意作麼生曰者個卻不會師云你卻靈利僧罔措師
云你會種菜麼曰者個卻會師云果然靈利。

僧參師云何處來曰雲居來師云明月湖有人試探
竿否曰謝和尚指示師云脫空謾語漢指示你甚麼
僧無語師叱出。

師下客堂有僧問學人有一問師即云我今日不著
便曰學人急切處請和尚指示師云向道不著便又
急切甚麼僧禮而立師顧曰上座是那裏曰嘉興東
塔師云我聞東塔被雷擊破你知得麼曰某甲不知
師云死骷髏雷擊也不知僧悚然曰此是和尚無風
起浪師云淹殺你也不知急切個甚麼。

建安王問一念未生時如何師云風前不露影王云
一念巳生後如何師云腳下泥三寸王云正當恁麼
時如何師云金輪腦後看王云三千里外逢人時如
何師云殿下須向頂門上行始得王云恁麼則萬里
翱翔去也師云黃河徹底清王云謝和尚指示師云
須殿下自肯承當。

僧問犯七遮人得參禪否師云如何是第一遮曰弒
佛師云那個是佛弒佛者誰僧無語師云大妄語漢
出去。

僧問此陰巳謝彼陰未生正當恁麼時阿那個隨化
去師云看取鼻孔曰現對和尚師云如何在我手裏
曰某甲正疑著師云捏住你咽喉。

二僧參師問一僧什麼處來僧云天童來師云太白
峰高多少曰與凌霄峰差不多師云你具什麼眼僧
擬議師云瞎弄作麼師又顧次僧你同來底麼曰某
甲在雲門解制來的師云解甚麼制曰禪制師云什
麼禪曰和尚莫瞞某甲師云蝦蟆禪。

師問僧何處來曰金粟師云在金粟作甚麼曰閒住
師云金粟那有閒飯你喫曰者裏未嘗不閒師云我
者裏容你不得僧便喝師云者弄精魂漢便打出。

僧問大慧竹篦子話和尚也拈提否師云不拈曰為
甚麼不拈師云沒者閒工夫曰莫是和尚親切為人
處也無師云浪蕩拾花針。

陽羨居士來參師云幾時到者裏曰昨日師云見凌
霄峰麼曰不曾見師云參訪須是帶眼始得士便問
某蒙善知識指教參父母未生前本來面目如今皆
是巳生後事請問者個話頭須如何參師云誰教你
妄生分別曰畢竟如何是未生前事師喝云你又者
裏謗善知識士禮拜因示偈曰謾謂曾參知識來徑
山有路滑如苔凌霄峰頂如能見父母生前眼自開。

僧問狗子如何無佛性師云狗子佛性無曰狗子如
何有佛性師云狗子佛性有曰某甲不會師云我不
如你曰畢竟意旨如何師云你不如狗子。

僧問馬師圓相纔拈出國一重鋪錦上花如何是新
徑山的家風師便打曰泥牛踏破千峰月雙徑巖前
震一聲師又打曰和尚不得胡亂打師又打云還喚
作胡亂打得麼曰幾回親到此直上萬峰頭師云猶
亂道在。

師一日示造東苑和尚塔因緣榜於殿左有僧見乃
到方丈禮云某甲見東苑和尚塔巳造了也師云塔
造在那裏僧展兩手師云未在僧乃珍重而出復呈
頌曰東苑靈塔逼塞虛空通身焦爛處處無蹤塔門
沒縫八面玲瓏咦夾路桃花風雨後馬蹄無處避殘
紅師覽云馬蹄無處避你作麼生承當曰承當則有
避處也師云煙霞生背面時如何曰處處耀日輪師
云待塔合尖著僧云合尖了也師云如何得一枝橫
出曰三十年後待某甲與和尚別通個消息師云即
今作麼生曰終不敢造次便禮退。

僧問如何是一大藏教詮不出底旨意師云淚出痛
腸曰末後拈花又作麼生師云要頭砍將去。

監院白師本寺坐東向西宜開離門出入師曰語默
涉離微如何通不犯院云趙州東院西師云栖霞又
作麼生院云明月照見夜行人師云杖人則不然院
云和尚作麼生師云三十棒自領去院禮拜云起動
和尚師休去。

開池僧問法眼云泉眼不通為沙礙法眼不通為甚
麼礙眼云為眼礙此意如何師喝云瞎漢不見者一
條溝向那裏去曰不問者個師打云你問那個曰如
何是法眼師打云瞎漢挨人痛棒作麼連打退。

僧從浙中來以諸方尊宿拈古呈師師云且拈今日
底著曰某甲拈不得師云著甚死急搬人尿屎曰和
尚也有些與人搬師云錦繡銀香囊風吹滿路香曰
好箇下韻寄言十八子好好事潘郎師云千年古樹
不開花曰如何又道風吹滿路香師云狂蜂浪蝶徒
自迷忙曰如何是十八子師云襪線繫風箏曰如何
是好好事潘郎師云斬草蛇頭落曰專為流通師云
泥捏直符使。

監院問洞山初見南泉泉以馬祖還來否問山山云
待有伴即來此時具何眼目師云土宿善騎牛曰既
於無情說法處有省如何又從雲巖邈真師云為君
幾下蒼龍窟曰如何過水睹影乃大悟玄旨師云逆
水之波經幾回曰洞山悟後分渠我與臨濟悟後立
玄要有同別也無師云直教佛祖重烹煉鎔盡規模
脫體新曰有者多用機鋒有者多用棒喝此意何如
師云其如一點水兩處使龍飛曰如曹山不變異還
有別機用否師云如何是不變異處去曰虎口裏活
雀兒師云一將難求院便喝師便打院又喝師又打
院禮拜師云草草打著個瞎驢院拂袖便出明日相
見師問正法眼藏向瞎驢邊滅卻子作麼生會曰大
小臨濟憐兒不覺醜師云抽筋不動皮換骨不動髓
院便禮拜。

首座問南院嘗舉臨濟云不知吾正法眼向者瞎驢
邊滅卻話問風穴云臨濟氣宇如王如何臨終妥尾
帖膝如此風穴云密付將終全主即滅此意如何師
云可惜許各自失卻一隻眼曰如何曹山說不變異
去又得風穴說全主即滅卻不得師云出身既無路
脫體道猶難曰使南院問和尚時如何師云便好掀
倒禪床莫教孤負臨濟三聖曰曹山何不掀倒洞山
禪床師云不見曹山巳奪去洞山拄杖子也曰南院
又問風穴三聖如何亦無言風穴云親承入室之真
子不同門外之游人此意如何師云此中大有利害
處待他問如何三聖亦無言正好撫掌大笑云勘破
了也使他南院吐舌去在座乃禮拜云和尚尊重。

師問僧甚處來曰鼓山師云不跨石門句有人道得
麼曰無人道得師云可惜眉毛曰請和尚指示師云
緊峭草鞋去。

師問僧甚處來曰和尚不知某甲來處麼師云野狐
精𨁝跳作麼曰情知和尚有此一機師云苦不是新
羅僧便禮拜師云村夫喫橄欖。

師問僧你是延平來底麼曰是師云交劍潭兩條龍
還在否曰不知師云蚯蚓穿過東海蝦蟆撞倒須彌
跂死禪和打瞌睡未醒在。

師問僧曾見天童和尚否曰金粟時曾見師云如何
是棒下無生忍臨機不見師曰須是和尚始得師云
掠虛頭漢自領出去。

僧問如何是常住三寶師云兩粥一飯曰如何奉持
師云朝看東南晚看西北問有問石頭和尚如何是
道頭云木頭又問如何是禪頭曰碌磚此意如何師
云藝壓當行曰或問和尚如何是道作麼生師云好
皮不染皂曰如何是禪師云好人不倩錢曰此與石
頭荅有同別否師云白馬廟前好傘鋪曰不會師云
木屐店在對門開。

梅逢忍公到崇先師云何處來曰廬山師云在彼何
為曰若有所為即呈似和尚師云脫空謾語作麼曰
某甲終不敢負心師便掌曰和尚探頭太過師云逢
人切莫錯舉忍禮退。

笑峰然公從牛頭山歸禮拜師問云牛頭山下草野
縱橫親自去來作何風度曰象王行處絕孤蹤師云
忽遇獅子吼時如何曰當機不讓渠師云威獰何在
曰同途不其轍師云鐘樓上念贊床腳下種菜意旨
如何曰猛虎何勞當路避師云黃檗勝如何恁麼道
曰儂家自有路通霄師云也須恁麼來始得笑禮退。


天界覺浪盛禪師語錄卷八

天界覺浪盛禪師語錄卷九

門人　大成　大奇　等編

* 法語

** 洞宗標正

師室中因諸門人侍立有僧出問洞上宗旨乞和尚
指示師良久云會麼曰不會師曰你不如西天外道
曰某不曾問有言無言師云卻又似西天外道進云
惟大慈悲曲垂方便令我得入師云雪竇道邪正不
分過由鞭影如何是鞭影進云莫是良久處麼師云
一翳在眼空花亂墜進云外道見箇甚麼便得悟入
師云劫賊入空房進云莫是疑根斷絕去麼師云我
說你不如西天外道僧禮拜歸位師乃顧眾云汝等
還知价公始終機緣之妙密乎公初為沙彌時念心
經至無眼耳鼻舌身意處輒自捫其面以問師曰我
分明有何故經言無今人讀經能如此觸發天機即
其師亦可使猛然自討入處乎從此參方首謁南泉
因為馬祖諱辰營齋泉問眾馬祖還來否公乃出曰
待有伴即來南泉是箇通身手眼底漢也只得道此
子雖後生甚堪雕琢公曰和尚不得壓良為賤正如
虎生三日氣巳食牛尋常輩孰能當其爪牙嗣于忠
國師無情說法話有省巳向荊棘林中能下足矣及
辭雲巖問此去有人問百年後還邈得師真否如何
秪對此正向沒孔鐵鎚重下楔也不是此老大難酬
他乃良久云秪者是殺人刀活人劍不妨利害若是
德山臨濟未免以棒喝用事且道良久云秪者是還
與棒喝有同別也無公既巳悟無情說法到此如何
又開眼尿床沉吟不下莫是識法者懼所謂承當個
事大須審細麼秪者一劄愈見銀山鐵壁大火聚中
無你進步處無你躲根處無你轉身吐氣處從此所
悟所解底命根不容不斷但不能向月明簾外㘞地
一聲跳出身裏之門而得全機大用奮激不巳忽于
過水睹影乃打失眼睛大悟前旨正如德山於上座
欲點那個心處不能出脫乃以潭不見龍不現致個
疑頭迫得無路無門忽於吹滅紙燭處乃絕後甦來
大叫曰從此天下老和尚欺瞞我不得也明眼人試
看价公與德公悟門是何如哉故公乃作偈自述悟
證與石頭參同契之明暗妙協雲巖所付寶鏡三昧
之渠我交參深相符合即以重離回互而立正偏五
位之宗旨使公不於此得真正全機大用何能自云
切忌從他覓迢迢與我疏即有悟得自巳若不見人
以妙密鍵鎚打開九重錦縫透過百種冤門則大法
不明觸途成滯終不能自我作主折攝法界之群機
也正以理明而自神動神動而自天隨如聖人作而
萬物睹凡夫視為高遠之事殊不知萬物皆備于我
我之聖心一發則天地萬物皆隨我而全現也人無
聖心安得謂之聖人此价公頓悟真我之大機大用
故能我今獨自往而法界皆全彰我之神用此正以
我能作主則先天而天不我違後天而天奉我時也
知盧舍那佛頓出藏身則三身四智十方應化皆互
為主伴交參若但於頭頭上明物物上顯不知向上
尊貴一路自別則不免於處處得逢渠即認渠為真
我卻又落在驢前馬後之階下漢何能作主於法界
攝重重涉入之三昧又何能處處逢渠即是我處處
稱尊即我是渠哉師說至此驀呼云大眾正當恁麼
時是個甚麼畢竟洞山祖面目作麼生眾愕然師云
打破鏡來誰炤燭鶴沖霄漢出銀籠眾禮拜。

師曰吾洞上之旨不特能會通五宗之秘即如來一
代時教之始終本末與儒道九流尊卑體用事理功
位之名分無有不收攝而闡發者也此宗無語句亦
無實法與人正以明破即不堪法死則不能活人舞
吹毛擊塗毒無論搆得搆不得未免喪身失命矣不
獲巳立個正偏賓主玄要人境暗機圓相六義三關
九帶十真等巳是刻畫虛空雕鑿渾沌但先聖深恐
法久成弊邪異繁興若不為物作則立此宗旨則萬
世何從揀別真偽使此法眼妙心不昧滅哉古人之
立法立言正如大易之立象立辭也使無大易之象
辭則天下萬世何從而得天地造化之幾微人物生
死之性命哉所貴於觀象玩辭而顯仁藏用也人每
以理為活數為死不知理雖活或以意見自用而反
落於怪邪數雖死能存法則而可悟其天然有不得
於象則求之于辭有不得于辭則求之于象或于言
辭有盡而得象意無窮是法住法位世間相常住不
于此可悟耶吾于疊三變五中見其象畫之奇偶妙
協乃知偏中至不可以兼中至而重犯兼中到也何
妨拈出以待神明之者如太極含四象為五位即是
河圖洛書以中五含十不過一奇一偶之參兩錯綜
而成其中和位育也六爻之偏正回互者即奇偶之
兼帶妙協也蓋萬物無不負陰抱陽陰不抱陽則孤
而不產陽不負陰則寡而不生陰陽偏勝則散亂斷
滅何以承天命之化育乎故聖人深幾裁成之揭其
奇偶之樞機而變理其太過不及以致中和則天地
人物各自正其性命此參贊位育之功能惟其善用
九六轉變其乾坤造化所以為至神至妙也重離如
太極之含四象者<img:>即五中之十如荎草之含五味
金剛杵之具五楞也<img:>之中一圈為天地人物之心
即太極為重離含四卦之兼中到也<img:>東方一圈即
少陽之正中偏也<img:>西方一圈即少陰之偏中正也
<img:>南方一圈即太陽之正中來也<img:>北方一圈即太
陰之偏中至也覺範洪公以互卦為回互以單卦為
互疊先大過中孚而後單巽單兌特一說耳少陽少
陰體尚未純但能疊進而未可即變太陰太陽體巳
至純但能變轉而不可復進吾洞上借此配喻偏正
回互以用疊為三變盡成五誰得此意象外之深旨
乎回互者如教中之回向也內外上下因果本末皆
各相含攝之謂也或回正向偏以理奪事則無事而
不理可奪色法以明心也或回偏向正以事奪理則
無理而不事可奪空心以明法也或回正中事理之
全體而來向全用則事理俱奪而可即妙有以成等
正覺也或回偏中事理之全用而至向全體則事理
俱不必奪而可即正覺以成大化權也或回此正偏
事理之體用向此天然尊貴無著真宗全提法界則
向上兼中到又何言哉重離六爻偏正回互疊三變
五天然妙協原非意見所能強為之分合也此<img:>重
離之偏正混融也以重離初爻之奇疊上為<img:>重巽
下斷如正中偏也以重巽初爻之偶疊上為<img:>重兌
上缺如偏中正也以本離疊上成巽兌為三卦則不
可更疊矣更疊之則又成一重離矣既為重兌<img:>則
當用變變則當先從內卦之兌翻轉成巽合外卦之
兌變為<img:>澤風大過則四奇在中兩偶在初上如坎
中之滿為正中來也大過既成則又當變<img:>此內卦
之巽為兌變外之兌為巽以成此<img:>為風澤中孚則
二偶在中四奇在初二五上如離中之虛為偏中至
也以四而疊變既盡則兼到自成中五耳或謂正來
偏至聚訟至今究何決焉曰疊如二少變如二太約
幾易簡矣舉二而參統之如陰陽之藏太極如寒暑
之藏天舉四而中五統之如太極之含四象如天之
四時蓋象數奇偶費隱先後可互徵也吾概舉其綱
幾而變化在其中矣正偏兼中兼何須重舉乎寂然
不動感而遂通天下之故所謂感為易體也吉凶悔
吝生乎動不有感而動之則何卦爻之疊變哉經中
以應觀法界性一切由心造而心不動則十界聖凡
之名相了不可得有何四句可離有何百非可絕說
個絕代靈心亦強名也正以十界之機感乃應之<img:>
正中偏者以上黑下白為少陰兼少陽也<img:>偏中正
者以上白下黑為少陽兼少陰也<img:>正中來者以中
黑外白為太陰之全體協太陽來也<img:>偏中至者以
中白外黑為太陽之全用協太陰至也<img:>兼中到者
以全放全收其黑白而混融之不可以黑白表顯名
跡到此俱化類之不齊混則知處不落是非無敢和
矣此大總相一真毘盧華藏法界圓融行布不可得
而互表互遮者也大易以陽為奇為正為君為白以
陰為偶為偏為臣為黑吾宗則借奇為陰為正為君
為黑借偶為陽為偏為臣為白所謂夜半正明為正
中偏天曉不露為偏中正又不當執此以相反其奇
偶也引而伸之何處不具掃而置之原自不壞此後
之說吾何能限然寧有逃于中五者哉祗如八八六
十四卦中奇即此一奇偶即此一偶奇偶太極即費
即隱分之則大絕方所合之則細入無間就中行布
圓融彌綸一際死不礙活活不礙死孰能分合此中
之奇偶正偏渠我賓主哉此惟親悟親證無我無位
之真人八于剎那際無間三昧者始能傳受此千聖
不傳之秘旨也。

** 洞曹君臣正偏及功勳父子主賓五位參同宗
旨

<img:>正中偏者即君視臣也以上黑下白而體尚與用
分方將使合如堯之聖君乃能求舜之賢良是勞于
求臣以盡君道此所謂妙容雖不動光燭本無偏也
亦謂君向臣亦謂父垂慈養子亦謂主能接賓。

<img:>偏中正者即臣向君也以外白內黑而用始從體
歸方將得一如舜之賢臣乃能求堯之聖明也勤于
事君以盡臣職此所謂不墮諸異趣凝情望聖容也
亦謂臣奉君亦謂子承歡孝父亦謂賓能對主。

<img:>正中來者即君御極也以黑在白中而體巳成其
用如不顯惟德百辟其刑此所謂妙德尊寰宇高明
朗太虛也惟我獨尊故又謂之功無能與比即篤恭
而天下平亦謂父仝業付子亦謂主能作賓。

<img:>偏中至者即臣攝政也以白在黑中而用巳成其
體如玄德升聞重華協帝此所謂靈機弘聖道真智
利群迷也率賓歸王故又謂之共功同歸至化即共
樂無為之治亦謂子全身紹父亦謂賓能為主。

<img:>兼中到者即君臣道合也以黑白渾融而體用一
無分別如堯舜之揖讓德成舜先賓能相續為主而
堯退位又作主中主堯既不居正位舜亦不居偏功
此所謂渾然無內外和融上下平也亦謂之功功是
無功無不功也亦謂之父子恩忘斧斫不開向上尊
貴之正命食亦不取矣此秘密藏千聖不傳豈言所
可盡哉。

** 示諸學人及眾居士

子昔年常會吾漳戴今梁觀察及予父弟于維揚舟
中戴公曰聞佛教有超凡入聖之說師果能親證其
旨乎予曰須深悟得游戲三昧可也公曰如何則能
悟予曰公見夫戲子乎在臺下即凡在臺上即聖公
曰何也予曰戲子在臺下人或稱之你為人真周公
孔子戲子必大喜人或毀之你為人真仲子齊人戲
子必大怒及至登臺則親身為周公孔子卻不自喜
儼然仲子齊人卻不自怒吁豈你真能為周孔而仲
齊亦豈你真不足為哉此何以故蓋彼臺下以無為
有故喜怒生臺上以有為無故是非泯以無為有故
妄執成凡以有為無故妄解成聖然則凡夫墮落與
聖人超脫只在一念有無之轉機也而聖凡何曾有
實法乃迷悟自成其墮超耳公大喜曰此天下奇論
讀盡千言萬語不如臺下臺上一念有無之轉機而
成聖凡之一語令人開悟無迷真痛快斬截也予父
存三居士曰審如此語則觀音所以三十二應者非
獲此如幻解脫法門乎予曰正是此意第當局難得
不迷耳所謂卻來觀世間猶如夢中事若主人公心
眼不惺則未免又為夢幻空花所惑亂也予弟季玉
曰瑋前日見林間錄載王文正公當大拜時宴會官
僚作戲公題詩曰諸優戲場中一貴復一賤心知本
是同以故無欣厭覺範大師曰謂此老通身是眼一
點也瞞他不得正符此意予笑曰吾弟從此為人處
世須是眼睛鼻孔端正始得戴公曰善善決不可少
師末後者一錐劄也嗚呼此予戊午年寓金陵天界
因戴公挽予過廣陵一番游戲時吾徒大方大圓二
子侍側猶能記之計今二十餘年戴公與吾父弟皆
作古人可勝歎哉我今重新舉似你諸學人及眾居
士果能忘軀為法依止叢林參承師友切不可於名
言相法中妄生分別執取而起是非憎愛冤親苦樂
之心以自惑亂其身心性命亦復惑亂他人之解脫
知見也予嘗示諸職事曰汝等參學略能參破生滅
妄想之麤跡則自不為世間名言相法所顛倒也我
試令你首座今日退席為本堂侍者即令本堂侍者
立居首座之位侍者儼然以首座自任首座安然以
侍者執持毫無上下彼我之分庶于解行少有證據
若纔令悅眾退下作副悅眾令副悅眾退下作散單
便如奪了封侯印心憤憤口悱悱寧可知識不親覲
生死不參究者個體面決不成得特於半夜捲單而
行豈真有為法求依止善知識之心者乎嗚呼此天
下弄虛頭好名學人通病以類推之皆若是也雖有
醫王亦當拱手矣凡住叢林之人毋論事之巨細皆
痛治偷心求親證雖群居雜處能使上下相忘于道
術凡聖相忘于戲游何復有生死是非之能惑亂又
何慮身心性命之不超脫伏惟珍重。

** 示熊仁者

舉雪關大師拈丹霞訪龐居士公案云龐公若無後
語幾乎被靈照喪卻家風秪如道赤土塗牛奶意作
麼生不令蜂蝶誤認隔墻花師云雪關師兄蹉過也
龐公雖是沒牙大蟲其爪甚利靈照如鸞鳳沖霄隱
顯莫測于丹霞處明露秋光于龐公處暗藏春色不
然何處見靈照機捷哉熊仁者既巳貞節自持復能
參悟自性若於此淆訛處透得過始有出身活路也
更示之偈曰靈照把金針妙密超今古丹霞共龐公
繡出鴛鴦譜。

** 示粹如上座

太原孚公常于維揚講涅槃經至三因佛性三德法
身正當談鋒縱橫處座下有禪者失笑孚公下座便
請問發笑意禪者曰上座秪說得法身邊量事全未
識自巳法身在孚云便請大德指示禪者曰若要指
示請暫輟講且向靜室放下諸緣收心斂念返巳自
炤當自見之孚依教即於是夜靜坐密觀至五更鼓
角聲振動忽然大悟乃扣禪者門曰大德我從今日
更不敢扭捏我娘生鼻孔也後見雪峰得蒙心印秪
此一則便是千古參學做工夫底標準也天下人誰
不向外馳逐世緣與言語文字道理知見殊不知饒
你說得天花墜石點頭皆是光影門頭生死業識何
曾與本分一毫相干使太原不遇禪者指點則盡平
生以豎窮三際橫遍十方為法身佛性也又安得一
旦回光便悟從今更不敢扭捏娘生鼻孔哉今上藍
粹如上座素有參究之志善能撐持法門第惜未遇
人與之指點今特請圓通開示倘能於此一念旋機
則上座當追捲席耳聾者以振起馬祖之向上宗風
也。

** 示胡調仲居士

李遵勗都尉常問法谷隱隱舉崔相國問徑山弟子
出家得否山曰出家乃大丈夫所為之事豈將相之
所能李公於言下大悟曰學道須是鐵漢著手心頭
便判直取無上菩提一切是非莫管後來機鋒迅捷
與楊大年慈明圓為方外友大振臨濟之宗亦秪因
一言激勵遂深悟宗旨之妙又何曾以棒喝機鋒而
指點哉於此觀之乃知將相之功名勳業重大而其
貪欲恩愛愈深故於生死結縳難得解脫耳豈真將
相之才不足為出家之利器哉使李公不深悟世法
之纏與心法之障安能慨然曰須是鐵漢而是非莫
管然則不唯世法之將相是非莫管即于心法之佛
祖是非亦莫管矣故佛祖出世秪與人解三種縳一
凡夫為事縳聖人為法縳宗門人為玄妙縳透此三
種縳始可與語本分風光向上尊貴也調仲居士能
以此意時時提撕則金剛在握雖佛祖當前不容覿
面也又何有世情心法所能當其鋒哉驀召居士云
看劍。

** 示諸喫齋及戒殺放生者

一日諸居士來參師問汝諸人來此何為曰求和尚
慈悲指示出生死路師曰我不指示你你不肯行雖
指示何為曰和尚未指示安知弟子輩不能行師曰
我被人哄得多了費卻許多老婆舌頭他何曾行逢
人皆說我曾參某知識來我曾皈依來甚麼相干卻
反令人謗曰行如此事底豈不是曾參知識者行如
此事底豈不是曾皈依知識者善知識有甚用處參
得底到不如我不參不禮底此等不是我哄他卻是
他哄我也居士禮拜曰即此是大慈悲也乞細為指
示必不致哄和尚孤負和尚也師喜見眉宇曰真個
能恁麼那我且問你能喫長素斷殺業否曰眾中一
二十人也有喫長素底也有喫花素底也有必喫不
得素底也有決不能斷殺業底請和尚方便指示師
曰你不喫長素底也禮敬三寶否曰我等現在敬禮
師曰能信得佛是大慈悲否曰我誰敢不信師曰禮
則禮你恪信不及在一切眾生皆有佛性但因殺業
不除墮落三途為畜生類佛稱三界大師四生慈父
則胎生卯生溼生化生雖則互為父母妻子佛視之
皆如一子之想皆有佛性者也汝等既知禮敬佛又
去殺佛之子喫佛之肉及殺自巳父母妻子及喫自
身之肉佛還歡喜也無喫人之子禮人之父其父必
切齒恨之必怨報之佛不同世人必須救汝莫殺害
眾生即是不殺害諸佛不殺害父母不殺害自身也
豈有殺佛之子與殺父母妻子之人不墮地獄及輪
㢠冤報者乎一切豬羊雞鴨魚鱉鰍鱔之類皆是殺
業最重者也汝等既知人身難得佛法難逢知識難
遇今纔離雞鵝鴨等身而得人身便不肯保全人身
卻又去喫豬羊雞鴨等身豬羊雞鴨曰你者強惡眾
生承佛威力纔得個人身卻便忘卻佛力又來喫我
教你再打一轉又來作我豬羊雞鴨不知那強惡眾
生又來喫你也只是汝等無六通徒見他苦不聞他
怨以強凌弱冤冤相報有何了日佛菩薩費了千辛
萬苦勸化你誘引你如醫藥人以你病苦九死之地
用了許多良藥救得活來教你不要喫此犯諱忌物
若再喫則病又返了要死了我救不得了你今只圖
一時口腹不圖萬劫冤報有甚于喫藥忌反病喫了
一個月藥又返了病醫生與父母亦恨之欲棄如不
顧也我佛菩薩費了千生萬劫苦心救得你脫畜生
身得人身不肯忌口喫了反藥則不為自負巳靈其
孤負佛菩薩與父母養育之恩何劫能酬報哉儒者
尚云寧殺身成仁無求生害仁汝今殺生害仁殺佛
害身其生生自殺又誰能救哉今所謂戒殺者若非
喫長素皆非真戒殺也但自手不操刀以為戒殺殊
不知假手殺人之罪更甚也喫素戒殺不名善人只
喚做不作惡人如人曰我不殺人放火我不奸淫犯
義此但喚做不敢作惡人何可名善人若是善人則
自巳喫素斷殺又能勸人喫素斷殺又能放生布施
救濟饑荒憐愍孤苦修橋布路造亭施茶設渡施藥
賑濟死亡收葬骸骨及念佛度僧建剎造經種種功
德與化導惡人同修善事乃名為善人汝等殺業未
斷則此刀兵盜賊夭枉災危尚免不得躲不過敢以
禮拜善知識作些小佛事喫得肉巳飽來尋僧說禪
公然自稱為善人則閻羅大王異日差牛頭夜叉下
請書請到刀山劍樹鑊湯爐炭與入披毛戴角之類
皆是此身身行惡而口口稱善之人大有分也莫怪
山僧惡口蓋勸人須用殺人言的的苦口是良藥如
今天下刀兵不息殺人遍野流血成河骸骨如山城
邑如莽者是何罪使之皆是殺淫盜業使之也使世
人早能聞我如此斷惡之言戒殺之語則天下太平
萬民極樂如蓮花國裏人也前年予在淮安見數居
士來參禮予問此是誰曰是久皈依嵩乳印蓮二和
尚者久為道場護法予深喜之與他提起古人公案
問他父母未生前一著子事彼不能對予曰說你久
參知識久護道場如何問者本分事開口不得既不
知本分事又參甚麼知識護甚麼道場此中好茶好
齋沒人喫要你來喫麼不唧溜漢恁麼則嵩印二公
也不得無過傍邊一僧曰他肯喫好茶好齋還好他
還要喫鮮奇之貨山禽野獸海錯珍異之物也予驚
曰莫謗他好僧曰和尚前敢作拔舌業予大呵之曰
快取紙筆來我出一擯帖先將嵩公印公二人稱和
尚者擯出如此人不足較也你為一方知識如何藏
此殺佛殺父母之人於此佛道場中破壞佛法乎嵩
印二公大驚而諸居士乃痛哭流涕深為懺悔曰大
慈悲父救我等出此不赦之苦也從今之後永斷殺
生永喫長素更當放生救殺也予乃改喜曰若是則
超凡入聖全在此一轉機也天地之大德曰生生生
不息曰命成佛成祖是此生機作聖作賢是此生機
為父為母養子育孫是此生機百工技藝故生意皆
此生機也捨此生機則皆是死路皆是殺機人藏此
殺機則此身心意知家國天下乃至文章事業無往
而非殺機又何可與天地合德與生民立命哉汝等
果能充此戒殺放生之心則生生之意充此如來藏
心成此一真法界也何復有餘蘊哉於是諸居士痛
哭感泣發誓并乞授三皈五戒深參究父母未生前
者一著為超凡入聖之本也因請侍者書之以示未
聞。

** 示笑峰諸禪人

杖人不能學達磨於少林面壁卻要學孔子集眾聖
大成學得孔子集眾聖大成則能傳達磨心法正印
能傳達磨心法正印則能集孔子眾聖大成或時學
達磨則易或時學孔子則難至於達磨巳於西天雄
辭深辨收伏六宗特泛重溟來我東震斥相指心不
顧諱忌九年面壁六遭服毒乃得傳此心印然後隻
復西歸如此則又有難於孔子只轍環於我東土之
天下也雖然此土宗風至於二枝五派之後門庭堂
奧各出異同不有刪定作述之手眼安能存此千聖
不傳之真宗旨哉知此則西天之達磨即東土之孔
子東土之孔子即西天之達磨也此世法出世法之
大關鍵又孰能窺之哉會麼此中別有同條意留與
古今能擇人。

** 示室中諸子

善學魯男子之閉戶不納者則能作柳下惠之坐懷
不亂今人動輟欲學超佛越祖之談絕不學了生死
性命之行真是自暴自棄為背馳之人深可哀也杖
人先教人學一乞兒行然後大事可成彼乞兒六親
無靠骨肉無情六根敗缺藝術不能無所可用於世
且上無片瓦下無卓錐之祖業根基可賴求食不得
充饑求衣不得遮體到處遭人擯斥此身無所安生
雖極苦不傷至勞無怨卻也風寒暑溼不能侵榮辱
得喪無足感至於功名富貴利欲恩愛既巳不來尋
他他亦無可繫戀惟有絲命是存卻似個避難英雄
潛機奇傑又似個參禪慕道捨身命學行菩薩行底
漢子只恐有些子偷心不斷使能撒手甦來卻是無
人柰得他何也又何富貴之所能􂚋貧賤之所能移
威武之所能屈恩愛之所能奪與夫生死危疑之所
能變亂其性命哉能行如此丐兒之行者則又無事
不可為無厄不可度無蘊不可破無法不可行末法
之秋安得有能學此行者與之入如幻解脫法門哉
予又當教參學人先須行三種行亦不異此是何三
種一奴僕行二畜生行三糞草行能行奴僕行則巳
歸命於主人只唯主人之命是從故難捨能捨難戒
能戒難忍能忍難行能行難止能止難入能入至於
畜生行又進於無身命之可惜至於糞草行又進於
無物我之可忘所謂以無心意無受行自能超出於
聖凡以成大事也今人有能為法忘軀求了生死以
證性命者能取法一二於此行者乎有能取法此一
二之行則自不護惜皮毛與貪戀骨髓自為暴棄之
人也即為善知識者亦須別具手眼勘驗此人與成
就此法又如看地理之真脈或穿海過峽或起伏隱
微或如草蛇灰線馬跡蛛絲必要求其真正氣脈不
可為形勢變亂而失其真龍之結作也夫如是豈可
輕易入此法門哉諸子須著精彩始得。

** 示某居士

有一居士來參請曰某切欲求個出世之路苦不能
解脫身家之累乞師指一捷徑師曰我有個直捷法
子居士可歸家將一片大白牌置在桌子上思量我
此一生必不能解脫者何事此一生必可為者何事
寫一行又思我十年內外三五年中五倫之內決不
可推委必欲為者寫一行又思此一年內此一月中
必欲為者何事寫一行又思此一日中朝夕之間必
欲為者寫一行又思此一時中忽有不測之禍福危
急之事我當如何處分寫一行又思或一口氣不來
分付朋友妻子不及時與功名富貴勢利恩愛及文
字道理知見功行皆用不著時欲如何得個轉身出
路寫一行居士大驚曰到恁麼時如何是好師曰絕
妙最直捷也又何不好之有士再拜求示一切要言
師曰你但拼了命便萬事都了更有甚麼不親切士
曰者一死卻也難拼師曰啐死自然拼卻你何待汝
去拼卻他士不覺通身汗下禮拜而去。

** 示韓叔夜居士

初祖達磨西來不為別事只求一個不自欺不被人
欺底人而巳矣二祖神光初見達磨更不求西來所
傳底意旨但曰弟子此心不安請師為我安心達磨
亦不教彼參究我西來所傳底意旨但曰將心為汝
安光曰覓心了不可得磨曰為汝安心竟光於言下
大悟異日磨復問諸門人各言所得獨神光作禮三
拜依位而立磨曰汝得吾髓只此便是達磨與神光
不自欺亦不被人欺也使達磨不深見神光真見不
自欺處雖與曰為汝安心竟神光安能直下證悟使
今人亦曰我亦覓心了不可得心既不可得則一切
法亦不可得真如佛性菩提涅槃乃至一千七百機
綠公案皆不可得且道此人還真自欺否若真不自
欺則不被人欺亦終不肯欺天下古今也今居士能
參悟此一則心法則一千七百皆是不自欺之心法
也又何佛祖心法之不在我哉因與立一軒名曰在
我以自警云。

** 示潘臺平諸居士

諸公持普門品是經有不可思議自在神力但因以
何心念而求開示悟入則大士即現如是神力而為
開示悟入耳譬如洪鐘大扣大應小扣小應不扣不
應又如寶鏡胡來胡現漢來漢現不來不現而普門
之隨機感應又豈菩薩之有大小差別哉須知經中
所謂心念不空過能滅諸有苦之旨若能參透此心
念不空過則心心寂滅念念圓常其十方諸佛三身
四智諸大菩薩萬德莊嚴皆向此心念不空過中開
示悟入而圓滿無餘矣又豈但能滅度解脫此三界
二十五有之苦厄哉持是經者切要返巳自求每日
不致空過念念不致空過參究之久忽然超越世出
世間獲二種殊勝則佛之知見本來現成不假外爍
也。

** 示知白關主

從上佛祖秪是一個指迷人一切參學秪是一個自
求人是故諸知識更無實法與人秪教人憤起自求
生死性命之心一朝瞥然自悟了無一毫得失於其
間也譬如失珠之者日久不知珠為何狀因問知識
指示知識曰此珠清淨圓照覺明無礙更無纖毫損
缺瑕玼你但能勤而求之則平生如意受用不盡也
其人不知彼之所指但自心念口言此珠有如是清
淨圓照有如是光明無礙又且毫無損缺瑕玼行住
坐臥語默動靜如是想念思惟至於廢寢忘餐勞精
疲神重增迷悶終不能獲反以善知識誑誕誤賺我
如此參求之法絕無靈驗遂至退墮不信此古今參
學之通病也彼知識秪與你說個形狀恐你妄認一
切瓦礫土石泥丸魚目以為此珠使昭昭心目冷地
尋求忽然親見則一切言語比況皆無所用也又何
曾教你口言心念自障其參求之事哉故知識又為
此一等執著語言知解之徒不能自求心性下落者
更說方便曰你一切都莫思量莫念善惡但於一念
未生之前看畢竟那個是你本來現成的尋來尋去
自有一朝觸著磕著乃知元來在者裏也其人依舊
不會雖撥轉那些念頭不知又走在者絕思量想念
處何日能得所失之物乎所以古人不得巳而行捧
行喝用格外威神不知此等又復向他機境七花八
裂如狂狗逐塊益見癡迷也又況此自心求自心借
喻於覓珠與機鋒耳你能返巳自憤不滯知解自參
自覓如神光至於覓到了無可得之處始知本來不
從外得亦非清淨圓照之所能比況也又如德山之
於龍潭所謂潭又不見龍又不現忽然吹滅紙燈大
徹悟者正風穴所謂萬古碧潭空界月再三撈摝始
應知也信不吾欺矣嗚呼近世參禪人例皆向古人
冊子上念言念語謂之參話頭做工夫至於頭白齒
豁徒成一個自綑自縳漢何劫能自解脫哉知白上
人一向參求師友為發明大事前巳閉關三年今復
禁足特使友人懷楮山中求開示參學直捷之旨并
為諸友警策子嘉其誠因不惜葛藤為之敘其近日
參學之弊使知自憤自力自求自悟不可執著一切
知解以自障其悟門也勉之。

** 示潤白禪人

參禪別無捷法秪要吾人於日用動靜好好惡惡中
急切返轉刀頭向自巳主人公現成下落的命根上
剖折一番看者主人公畢竟在那裏安身立命還有
生死可依倚也無還有生死可了脫也無當時主人
公因甚麼便自迷倒如今主人公因甚麼便不開悟
若向者主人公討得一個明白透徹了無一法可得
則更不疑佛疑祖疑生疑死自解作大活計然後再
參知識亦不過與汝決擇見地之邪正及機用之殺
活耳不見五祖演和尚悟道投機頌云山前一片閒
田地叉手叮嚀問祖翁幾度賣來還自買為憐松竹
引清風使演公不是自參自悟自到自證安得自述
明悟如此今之學者飄蕩塵情昧滅心性大似迷子
落他鄉絕無一念思歸故土安能叮嚀叉手親問祖
翁而自知現成家業有此松竹清風之可受用哉潤
白潤白你秪今還是在他鄉還是在故里你若擬議
尋思又是萬里崖州去也。

** 羯磨後示大眾

真如界內絕生佛之假名平等性中無自他之形相
何以真如平等乃爾蓋心佛眾生三無差別良繇真
如不守自性忽起一念淨染之殊所謂身口意清淨
是名佛出世身口意染汙是名佛滅度從上佛祖出
世亦不過欲人守此清淨自心使無染污而巳不見
南岳參六祖祖問甚麼物恁麼來岳云說似一物即
不中祖云還可修證也無岳云修證即不無污染則
不得祖云善哉善哉即此不污染是諸佛之所護念
南岳既云說似一物即不中更有何自他生佛垢淨
是非之可擬議秪此一則公案便是經律論禪之宗
旨誰能參悟此宗而會通戒定慧之妙旨乎是故從
上佛祖種種設化無非欲人護持自巳者段清淨靈
心更無別法為修證也今人只知受戒不知發此清
淨戒心有此清淨戒心則有此清淨戒相有此清淨
戒相則有清淨戒行有清淨戒行則有清淨戒德有
清淨戒德則有清淨戒性既有此清淨戒性則諸根
清淨則諸塵清淨諸塵清淨則諸識清淨諸識清淨
則我及法界擴而充之無不清淨矣又何有罪心而
可得乎正以世人不能發此戒心安得了此罪心有
此罪心則有罪相有罪相則有罪行有罪行則有罪
業有罪業則有罪性若求此罪心了不可得又安有
罪業罪性之可得哉如達磨大師來我東土亦未嘗
將西來底禪教我東土人參東土二祖亦未嘗要參
達磨西來底禪但云我心未寧乞師為我安心達磨
亦不別指一法與彼但云將心來為汝安祖云覓心
了不可得磨曰為汝安心竟若二祖不親自覓到了
了不可得又孰能為彼安此心不惟二祖如此三祖
求二祖懺罪亦使他自巳覓罪了不可得乃曰為汝
懺罪竟我等世人孰求安心如二祖懺罪如三祖之
親到了不可得之玅密乎果能如是則戒定慧解脫
知見等五分法身曾無差別又何有頓漸偏圓之可
異我等現前大眾若能以今日如此發露懺罪而時
時如此發露懺悔則清淨靈心時時不昧無染智行
時時現前是名佛子受佛戒即入諸佛位矣雖然直
須知我宗門有頓悟法要始能如是參如是持如是
護念如是行道則佛祖法慧常住於世如日月燈常
相接續永無斷絕也何可自生分別此為戒此為定
此為慧此為禪之妄相隔越哉惟大眾善思念之不
勝奇特不勝珍重。

** 示本空禪人

適有僧問杖人某甲欲住山去時如何杖人以拄杖
於地上畫一畫云會麼僧云不會杖人曰諸方火葬
我者裏活埋僧禮拜杖人便打僧云某甲話在杖人
云你道看僧擬議杖人復打云鈍漢者一柄鋤頭也
不解弄住甚麼山即連棒打出復有本空禪人持紙
一幅求開示住山杖人熟視久之乃書此現成公案
示之曰你若向者一座山子裏會得許你者裏作者
裏息者裏喫者裏屙你若不會不如向十字街頭討
冷飯喫去撞著一個半個也不見得不然且向諸方
叢林裏東拶西拶或觸著磕著也不見得會麼咄。

** 示陳玉尺居士

古人云我宗無語句亦無一法與人不得巳纔與人
說個本分事卻是將惡水驀頭澆也孰能見門前剎
竿即撩起便行雖然佛祖出世豈無方便激發使人
自悟去蓋人之所以不悟者為有物障其悟門耳何
者是障悟門之物但能不生異念則全體光明全體
透徹如百千大海不起風波則徹底澄清無一毫迷
昧雖然若執此理猶是偏見一邊更須會得繁興大
用舉體全真曾無異物一任澄清與不澄清風浪與
不風浪元不是他家事則自無聖凡是非可得染污
此本分也不染污之旨又不是絕無一念為不染污
但不見心外有法法外有心凡非他凡聖非他聖識
非他識智非他智若真達不疑之道則聖凡魔佛淨
染智識皆是自心限量之法故三祖信心銘云至道
無難唯嫌揀擇但莫憎愛洞然明白纔有是非紛然
失心一心不生萬法無咎六塵不惡還同正覺迷生
寂亂悟無好惡知得此意則不特與佛祖把手並行
亦與大地眾生一時同成正覺自古及今何曾有一
法非心法何曾有一心是異心哉若能體會此意如
人夢中說夢及乎憤地得一醒來或得親友驀地呼
起則求夢中一法了不可得夢中一切幻法皆是吾
心之幻法也知得是吾心幻法則夢非是夢不知是
吾心幻法則覺亦非覺矣今參學底人秪要見得一
法是心外之法則不見一心是法外之心也又何本
分性命之不開悟無端生死之不了徹哉居士能久
久於此親自勘破㘞地醒來則見大千沙界海中漚
一切聖賢如電拂矣雖然尚有向上關捩子直須撥
轉始能驅耕奪食異類中行秉殺活刀開佛祖眼乃
不墮於聖凡情解到者裏畢竟作麼生撥得轉向上
關捩子請君吸盡西江水倒駕鐵船陸地行。

** 示石潮寧西堂

吾宗末裔傳至少林金沙太混若非吾廩山翁于宗
鏡書祖披出純精別行一路幾千人天冒昧何能迥
拔今時哉篤生壽昌老祖掘出大好山中掀翻黃龍
頭角正是胸中迸出始能遮天蓋地也及接我東苑
先師便驀地推下險坑使自跳出捉敗者老漢莫作
怪即杖人撞開祖父之門全是赤身挨白刃以故生
平不拘拘于三玄甲冑五位鎗旗別施符劍八面破
敵今時之弊正坐在各執名器不能神其殺活終屬
濁智流轉不鑑溈仰雲門法眼之後因何而自絕乎
吾子始于太平棒頭得火燒裙帶消息今復來此烹
煉自應如九轉神丹變化不測異日大起吾宗則皋
鶴之聲光自遠矣子當慎之。









天界覺浪盛禪師語錄卷九

天界覺浪盛禪師語錄卷十

門人　大成　大奇　等編

* 頌古

** 洞山邈師真

「　洋銅熱鐵家常食今特拈來供十方莫怪知恩人少有秪今渠我滾如湯」


** 德山不荅話

「　死人平地巳無數把火齊驅作夜行險絕還教吹滅去新羅日午打三更」


** 臨濟思蒿枝

「　生平別有一深心撫景觀時自不禁慷慨悲歌如識得何勞琴劍寄知音」


** 興化擯維那

「　誰云虎不食其子爭奈恩冤業在中椿打爛泥誇好手忍心雌伏見飛雄」


** 三聖透網鱗

「　瞎驢園後喫荒草鱉鼻山前吞活人雙眼突來空日月其如一對總無筋」


** 洞山初喫棒

「　再三問處涉鉤錐棒下驚來石火遲飯袋忽然開口笑幾多平地受人欺」


** 僧問巴陵如何是道陵曰明眼人落井

「　爭雄弓馬最危微背手能拈囓鏃機自笑老來忘意氣看他雲鳥自閒飛」


** 僧問巴陵如何是吹毛劍陵曰珊瑚枝枝撐著
月

「　驀劄相逢各展眉此心千古孰能欺可憐一句全生殺劍挂徐君墓上枝」


** 僧問巴陵如何是提婆宗陵曰銀碗裏盛雪

「　吾宗無語若為人東土西天負墮深明月蘆花閒索索臨風何處覓秋砧」


** 僧問香林如何是室內一盞燈林曰三人證龜
成鱉

「　百城煙水幾間關誰敢當機更熱瞞桂子飄香秋色遠大家看月賺同參」


** 臨濟喫棒

「　打狗迫墻門路斷絕翻轉頭來咬教你徹」


** 首山荅僧問佛話

「　新婦騎驢阿家牽賣盡風流不值錢多少五陵貴公子看渠失卻手中鞭」


** 問南泉路

「　拈起鐮兒路太玄當機何處見南泉不移半步便歸得作麼酬他三十錢」


** 經首

「　以字不成八不是春風拂檻花猶睡王孫何去未歸來芳草凄凄愁滿地」


** 報恩明和尚問座主經云一人發真歸元十方
虛空悉皆消殞從上有多少大悟者天台山嶷
然如何不消殞主無對師代曰和尚更須買草
鞋行腳

「　曾伴浮雲歸晚色猶陪落日泛秋聲世間無限丹青手一段傷心畫不成」


** 良遂參麻谷

「　特地扣人門呼之忽自悟歸來舉似人月上花梢露」


** 僧問那吒太子析骨析肉還父母然後現本身
為父母說法如何是那吒本身師撫掌三下又
曰天花吹不盡處處鳥啣飛

「　不假胞胎未是親曹山一笑起風塵夜來玉笛從何發惱亂深閨夢裏人」


** 僧問臨濟和尚道有一人淪劫在途中不離家
舍有一人離家舍不在途中那個合受人天供
養師曰者小廝兒更要乞蒿枝在且放過一著

「　無端亦學寫焉鳥誰要人天供養乎幸是風顛人不在飯床推倒笑狂驢」


** 僧問南泉師歸丈室將何指示泉曰昨夜三更
失卻牛天明起來失卻火

「　野老忘機事事閒柴門雖設未嘗關偶然拾得無鬚鎖依舊拋他途路間」


** 太陽托浮山接投子公案

「　虎口翻身也是奇青鷹夢裏巳驚飛太陽頂履今猶在謾向胡僧問故衣」


** 南院示啐啄同時至僧再來舉似風穴曰者漢
會也

「　啐啄同時用卻奇移星換斗許誰知騎牛海上穿衫子十字街頭放鷂兒」


** 興化到大覺至言下薦得臨濟於黃檗喫棒的
道理

「　豪傑無王亦自興難兄難弟作宗盟當時法眼誰能滅磨出吹毛決不平」


** 西院因天平漪下四錯至漪住後自曰發足行
腳時早是錯了

「　天下干戈共戰爭朝秦暮楚盡求名不知真命將何屬那識真人有主盟」


** 長沙因秀才問千佛名經

「　飽腹文章半字無儼然殿試便傳臚春風得意馬蹄疾一日看花滿帝都」


** 明招到坦長老處坦曰夫參學一人所在亦須
到半人所在亦須到招便問一人所在即不問
如何是半人所在坦無對後令小師問招招曰
你欲識半人所在麼也秪是個弄泥團漢

「　陷虎須還有險機放收誰敢透重圍憑空弄得泥團活瞎漢便生惹是非」


** 洞山五位

「　正中偏良久誰教馬覷鞭曾悟無情閒說法沉吟肯掘井求天」


「　偏中正眼光擊破雲巖鏡我今獨往笑逢渠背上莖毛傳正令」


「　正中來一位纔彰五位該夜明簾捲無私照枯木岩前花自開」


「　偏中至三墮縱橫無變異類不齊兮混自知天然的有真尊貴」


「　兼中到主中主也何深奧拈花微笑喪家風向上不傳誰敢道」


** 世尊

「　指地指天成賣小觀星說悟更無慚平生伎倆至窮處冷把花枝對眾看」


** 達磨

「　冒命西來巳負機那堪梁殿失便宜此時不肯空歸去雪裏拗他半臂兒」


** 六祖

「　應無所住而生心去去黃梅受苦辛畢竟一塵無著處卻將衣法付何人」


** 馬祖

「　牛不打兮徒坐佛磨磚成鏡果神明照開心地無門路的的從他腳下行」


** 石頭

「　南岳高登書不達天生強項不堪親翻然更作參同契別置青原鈯斧行」


** 溈山

「　大雄言下偷心死踢倒瓶兒嬴了山驀地忽成頭角去故園風月更間關」


** 臨濟

「　三頓蒿枝赤肉招老婆徹困不相饒惜乎舌上通些子脅下還拳恨怎消」


** 洞山

「　臨行乞得巖良久睹影方知不是渠卻自無中能唱出一門偏正孰分疏」


** 雲門

「　拼命挨傷睦老鋒如王氣宇絕中通再來象骨呈機變北斗藏身趣更濃」


** 法眼

「　地藏門前百雜碎大千沙界太森森唯心唯識天機泄誰解鴛鴦見密鍼」


* 偈

** 壽昌師翁七旬猶自躬耕呈之

「　山頭老子年七十猶似西施未嫁吳絕世風流人不見浣紗溪上獨容與」


** 僊亭上東苑和尚

「　袖中些子防閒藥留待他年毒達磨試問當年傳底聻吳江隔岸越山多」


** 董巖上博山和尚

「　相逢休去不妨奇豎拂輸他第一機不見門前楊柳樹無人問法自依依」


** 侍東苑和尚觀梅

「　百花盡放媚春風獨有梅含幽谷中不是時來香不吐精神雪裏倍喬松」


** 酬和李太宰(三)

「　一滴曹源是處生誰教枯木裏龍鳴玉鞭敲惺維摩默梁八原來親弟兄」


「　誰培大樹影森森睦老當年知此音一掌虎鬚曾捋得令人千載憶婆心」


「　正眼開來心不傳雞巢棲鳳雪連天西陵老子輕拈出賺卻他家漿水錢」


** 示石象雲憲副

「　黃梅石女夜生兒秪應栽松道者知驀地相逢惟一笑者些消息卻堪疑」


** 寄懷廬山觀一老宿

「　五老峰頭一老翁眉毛如雪貌如童近來有種難醫病寤寐相思是浪公」


** 送達虛上座歸圓通

「　圓通笤帚曾安柄今子重為灑掃之待到天寒飛雪下看他風裏舞楊岐」


** 送惟心上座主清涼事

「　清涼久踞金陵勝曾以顓師一主之更喜君能承父業解鈴須是繫鈴兒」


** 倚杖羹湖精舍示元蒼上座

「　絕秀湖山敵畫開卻奇千里賺吾來春光媚極憐將莫不勝吾其與點哉」


** 示王以介太史

「　歐公曾試浮山遠棋局拈來別有禪今日儼然相晤對當機一著請君先」


** 榷部蘭陽陶菴陳公過訪

「　孟子善言乎慎獨去存二字最幾希分明指出兩條路千古令人不自欺」


** 登金山示韓居士

「　拄杖到來無不有千峰如畫列眉間為君指點雲中鳥幾度飛鳴去復還」


** 挽寬居禪人

「　平生不肯真求死今日死來何所逃試問死生誰是
主須知火後一莖茅」


** 寄蕭伯玉居士

「　新秋乍洗青山骨一片孤光冷照人物外是誰能拂袖寥寥千古想丰神」


** 示朱葵石居士

「　沒分曉句迥常流放鶴洲前笑自繇七佛秪應無覓處卻能空手把鋤頭」


** 荅埽菴諸公過訪(二)

「　春色招搖煙水中喜君一棹快如風龍淵六過何奇特不怪參同善脫空」


「　斫盡絲竿還自尋於焉笑傲入高林陸公不是閒敲唱呼出瓶鵝別有音」


** 偕余繼泉諸友觀雪

「　輕白飄飄一夜寒千巖盡鎖玉珊珊誰知妙極天工巧莫那微陽炤後看」


** 榕城有懷

「　雪嶺遺風八百年木毬無恙尚欣然謝郎不在漁船上柳線垂垂曲水邊」


** 初住玄沙

「　玄沙自是再來儂象骨先師眼裏瞳一塵清風寄明月秋山朵朵許誰同」


** 寄榕城曹能始觀察

「　幾年不見曹居士手裏數珠奪得無痛切聲聲親救我羅山石上夢誰呼」


** 答浦城曾心蕊大史

「　兜率夢搏張運使象王鼻孔果撩天無端一拶真贓露捉敗香嚴太煞玄」


** 丙寅小華山除夜

「　逆旅渾忘是歲除燒燈細讀古人書笑他周孔多才思強擬乾坤作馬輿」


** 題李白青山墓

「　李白奇骨撐青天此墓秪應埋不得借斯留待千古人看誰喝起清狂色」


** 寄祖心上座

「　儼然不食空王俸一任人看背上毛賸有風光透金石何煩飛鴈唳聲高」


** 寄古雪哲侍者

「　新新草薦路亭芳此日機緣不可忘珍重少林親切古人深雪有行藏」


** 示曹雲上座

「　兩磚相炤密重重魔佛無因得號通黃鶴樓前窺古鏡何妨疑殺洞山聰」


** 示嶸石禪人

「　無事胸中藏塊石石中有玉無人識玄沙踢破指頭尖卻笑桃花未端的」


** 示大印羅繡銘居士

「　祖師心印鐵牛機提起能令絕百非笑殺子韶聞物格無端換卻兩莖眉」


** 示余周生參戎

「　護生須殺始安居善用吹毛真闡提就裏不容他佛祖超超獨掃悟中迷」


** 示夢持禪人

「　夢裏持來覺乃無儼然親對又何如不須打破鏡相見拄杖頭頭識得渠」


** 示曙之禪人

「　前身你豈是僧繇造物擒來任放收面得壁龍天外去普門猶在一毫頭」


** 示彬雅沖禪人

「　子能見我便焚疏更不尋他舌頭路甘受一棒一條痕拼此性命求自悟忽自悟笑殺德山破落戶」


** 示張坤含居士

「　厚能載物體含弘牝馬之貞以類從有美足章王化事勉哉無負履霜功」


** 示方睿作居士

「　蚌含明月兔懷胎豈許他人妄擬猜密用潛行神忽悟不禁喝釆叫奇哉」


** 示潘中懿居士

「　欲知格外旋機事好識薰風殿角生特地巖花齊結子暗香吹向玉樓清」


** 示法音禪人

「　與人說破還成謗何似令人自起疑不見香嚴燒畫餅一朝擊竹豁雙眉」


** 登廩山禮蘊空祖塔

「　憶我祖翁王老師賣身嬴得一窮兒靈光舍利歸何處玉兔金烏漫著追」


** 登峨峰

「　天下於今仰此峰峨峨曾出法中龍化生頭角知多少反顧都應拜下風」


** 鎮衣潭

「　峨峰師翁初入山見龍湫騰激因解裏衣包石(鎮之)貼肉衣衣怪石頭重巖之下定傾湫勝他谷老驅龍手因倒慈明冷汗流」


** 示辛卿居士

「　你問鄉音我不知我荅正字你不會且喜傍無通事人兩眼青青獨相對」


** 示梅惠連居士

「　古人門裏出身易身裏出門始是難試問自憐身命者如何透出不顢頇」


** 示瑞巒鷲禪人

「　獅子捉兔如搏象全力精神不汝欺能自置身爐冶
內折旋語默盡鉗鎚」


** 示朱遂初大行

「　密旨傳來直至今要須善操沒絃琴分明一曲超空劫引發威音那畔心」


** 示朱南美宗侯

「　隨分生涯花藥欄大圓鏡裏絕躋攀金毛獅子翻身去凜凜風生匝地寒」


** 示鄧信之居士

「　紅爐猛燄烹何物佛祖生緣業在中凡聖力窮煙火盡迴途石馬出紗籠」


** 示王玄發居士

「　敲空作響木無聲害殺相思解不清昨夜三更江月上半窺松影到窗前」


** 示王子展居士

「　逢人展手問如何覿面親呈意孰多欲得魚龍頻變化不妨折筋攪黃河」


** 寄衡陽漚和法師

「　博山叢裏瞥雙眉晤對風前意巳奇十九年來何所似一聲秋鴈報相知」


** 示白花菴夢衡禪人

「　百城煙水各呈機指點翻成耳目癡不識善財何處去白花巖上望多時」


** 示劉受斯明府

「　楚陵曾作我金湯賊殺叢中建法幢且喜各歸全勝地鐵船共泛此西江」


** 示聞生

「　香嚴畫餅不充饑一擊俄然忘所知大展溈山深感拜令人咬斷樹頭枝」


** 示胡蘭石

「　大悲菩薩通身口八萬毛端獅子吼子能一念通咒
心夜半日輪天地曉」


** 示宋山眉居士

「　青山具眼能觀世千古煙霞孰展眉卻憶風流蘇伯子令人特地想其奇」


** 寄出泥尹洞庭

「　天闕山中騎小驢翻身踏破古西湖俄於泥裏出頭看擦背金剛首肯無」


** 寄石溪上座

「　年老心孤博得閒無人知處即深山無端倚杖看風色千里雲生喜破顏」


** 送奚籟禪人歸西江

「　受汝先師遺命來是何風力卻吹回如能歸去燒他尾快趁龍門變化雷」


** 送薛更翁往吳門

「　商皓曾遭漢誘來何如薛老解差排將他芻狗輕敲醒吠得閻浮夢眼開」


** 薛更生居士頌予莊子天下篇喜而和之(二)

「　蝶更藏身化惠施托孤天下弄支離春風暗結無端恨逗出南華最毒枝」


「　莊易古今成聚訟是誰老吏斷曾來爭如久害相思病自嫁親於強用媒」


** 過中都臨水寺觀聖跡

「　中都自是潛龍地大士曾茲示現來應以帝王身說法手提日月向天開」


** 中秋看月(二)

「　橋上橫眠無事僧神前盞子醉何曾可憐紅爛難扶客掘地深埋巳不能」


「　月生雲際事如何笑殺郎當好大哥切忌夜行休踏白水光如石賺人多」


** 示滴投曾青藜

「　不曾做到傷心處平地喫交徒自嚼憤極忽逢真毒手生平怨恨一時消」


** 和愚菴和尚游蘭亭

「　招得奇峰趁棹行入林飛鳥杖頭鳴古人神理難磨處亭樹俱頹偏有名」


** 贈西遯祁居士

「　東海曾聞有一人能描良久古精神正當倒瀉逆流水洗我嵩山壁外塵」


** 贈魯青海居士

「　背觸拳頭驀面釘可曾透過此關扃死心灰裏俄相見推倒龍峰兩眼青」


** 壽湛持如公

「　牛山早有一枝橫花落花開見幾更撥轉上頭關捩子笑他黃檗點龍睛」


** 慰張興公悼內

「　人生難媾是知巳且喜君能得造端究到兩心無憾處何當天地有遺歡」


** 常山早發

「　曉山夢雪日初浮姑射乘風影未修慚愧問津無吏隱荒煙斷岸看西流」


** 吊桂轂大師

「　簫曲風吹妙法林眉毛廝結老知音夜來鴈叫霜天冷誰見冰輪度遠岑」


** 答三宜和尚

「　善人與世偏能恕君子存誠獨慎機果有春秋之筆在何妨萬古見危微」


** 和譚梁生居士(二)

「　令行吳越幾多年誰識皋亭別有天一棹鴛湖風月好故人到處繫吾船」


「　相忘道術不知年潛見繇來御此天訂我宗盟能妙
協何方不是杖頭禪」


** 挽慧持上座

「　幾度看花笑潦倒俄隨雲去追飛鳥夜來明月照亭前寂寂松陰誰卻掃」


** 寄金陵焦太史

「　一鑑孤光萬里同慇懃遙寄雪眉翁床頭麈尾應無恙為我常揮逸格風」


** 與梅長公中丞(二)

「　曾聞三尺定邊夷此地長城復倚誰君父於今忘寢食比來臣子欲何為」


「　環中造化正中奇神道陰符殺活機仲父桓公齊見鬼驀教振起霸之威」


** 與客譚易漫成(二)

「　朝能潛則夕能亢原始反終道最微參透群龍無首處許君一貫死生機」


「　環中之妙絕乘除天運無端易自虛獨有神堯能允執大哉蕩蕩孰能窺」


** 題留侯詩示吳大煥冠軍

「　老父何心獨見知圯橋遺履試英奇果然孺子堪承教半帙書為王者師」


** 贈豫章熊銓部

「　天下方嗟行路難豈公亦欲弄清寒如今有道誰能易松柏青青雪後看」


** 九江黃闇齊兵憲過訪

「　功輔曾親訪白雲枕邊頌子太尖新等閒勘破小兒戲笑倒風前上大人」


** 寄薛更生居士

「　鬧藍偶爾抽身去卻被狂風吹轉來笑殺曹山顛酒漢靈床打破舞塵埃」


** 示郭天門居士

「　提起廬山太儼然別峰晤對妙難傳殷勤白紙親相寄千里何妨駕鐵船」


** 鄱湖秋夜放舟偶追憶心鏡雪生二子恨不得
與同觀此景(二)

「　匡秪是山湖是水高深之意若為詩昔年以此酬吾子今日親看欲語誰」


「　人生難得是相知既得相知苦別離幸有此心能密邇相思深處更神奇」


** 示陳彬吾居士

「　離婁有意偏難見罔象無心卻易逢悅道當年曾撞彩一聲霹靂頂門通」


** 送研窮上座歸徑山

「　雙徑風高古木森孤笻來往意何深大人峰下鉗鎚處好識當年百煉心」


** 靜虛老僧從無為州三步一拜至太平覲杖人
因示之

「　步步踏著誰腳跟拜拜叩著誰頂門大地法身當震動俯仰繇來無別尊」


** 讀黃元公決命辭之作

「　學道於今始識渠從容慷慨兩何如江南不有公能死天下幾無人讀書」


** 示大輔徐居士能孝以淨業

「　法界最親惟母子念頭切處死生穿好知一句光明佛即是金池上品蓮」


** 示左子忠居士

「　伏羲當年不識字雙眸炯炯窺天地無端畫出一橛頭棒喝縱橫無諱忌」


** 示左子厚居士

「　斯文無患乎其喪但得存吾之所天鳳鳥不來圖不至何妨自把孔丘傳」


** 示密印禪人

「　古搆凝雲雙樹間四時花鳥伴幽閒就中能盡今時事何必逃塵向遠山」


** 示梵文禪人

「　鬼使來催告寬限七日再來尋不見霍光曾賣假銀城不識當時誰作券」


** 示天然禪人

「　何故風吹到此中石頭路滑善能從等閒拈得無痕斧不負曾親見浪公」


** 臨濟喫棒頌示雙炯瞳子

「　三年含恨不勝愁狹路冤家卻撞頭拼去者條窮性命生平恩怨一時酬」


** 辛卯冬祭黃元公居士靈柩(二)

「　為法奇君認得真自甘劍刃上翻身剛剛撞著好題目一死獨成千古人」


「　喫官酒醉臥官街笑斬春風不用埋爭奈強𩨜弗肯臭未曾觸嘔我同儕」


** 示思予聞子

「　接人橋又斷人路此故英奇未易知試問三年親近意拈來利害莫相欺」


** 與奇侍者看雨舉古示之

「　杖人與奇偶看雨捉敗藥山須自許打鼓吹笛太誵誰賞翫之家休錯舉」


** 示密傳健禪人

「　一念精誠子得母儼然四大性自復可中旋轉天地心浩蕩春歸花簇簇」


** 示蓮勺璸公歸武林

「　英雄不作欺人事真是英雄肯自欺大死活來投晚到吹毛千古用方知」


** 示奇侍者栽石

「　當央拋出鐵牛機東土西天脫骨皮蚊舌馬蹄無著處石中栽得毒花枝」


** 示王子京兵憲

「　當陽拋出駭雞犀手眼通身幾不迷捉敗老胡無覓處一聲嶺外夜猿啼」


** 示我文禪人

「　克賓倔強徒法戰不入保社甘出院博山嚴令疾風馳翻轉面皮如掣電」


** 示興珠子參

「　奪得觸背竹篦子不特放過他妙喜筆山別有箭鋒機一笑千江龍躍起」


** 因僧問二六時中如何參究曰鑿壁偷光僧曰
不會曰傷心題柱乃以偈示之(二)

「　鑿壁偷光有好鄰男兒迫極自通神可憐南浦傷心處題柱何能得此人」


「　無書不更思魚鴈天下之風巳可知試問故人何所在一痕月宿乳峰眉」


** 示石谿

「　尋思便豎青原拂直使西天亦奪之索斧機先曾不讓石頭路滑孰能欺」


** 送麗中法姪歸省嵩乳和尚

「　諸方鎚拂喜能前深入蒼龍窟幾旋吳越春風生兩袖海東笑看樹頭鮮」


** 送千丈英子還閩省親

「　僊霞是我出身路子以椿高亦入探分付謝郎休把釣雪峰今巳在江南」


** 壽石照禪師

「　東山鏡裏擊寒煙展手雲飛鳥道玄桂轂香光磨錦縫洞巖高捲夜明簾」


** 壽好木禪師

「　九日全提意自閒菊花枝上露珊珊分明漏逗西江事獨許千峰月破顏」


** 壽南山天愚禪師

「　立處孤危行處深白雲為蓋水為琴南山有句誰收拾振古風流只在今」


** 示禪人(二)

「　仲尼笑見溫伯雪目擊道存驢著橛莊周物化弄不齊引得夢來作蝴蝶」


「　木塔老婆勤掃地河陽新婦嬾梳頭是聖是凡誰具眼不妨各自逞風流」


** 付松山補子

「　臨風勘破迷兒法堪笑明招更莫逃迸出獅王真滴乳頓教群子盡能哮」


** 付梅逢忍子

「　廿年忍俊省皋東仍似黃梅路上逢未挂古帆看草料桃花浪煖趁雷風」


** 示松山孝禪人

「　誰解青山不別求蕭騷風景有來由種田博飯渾閒事何故琛公豎指頭」


** 示廉謹可師

「　管氏掘金渾不顧華歆拈起視還拋二人身分既如此何故管寧欲絕交」


** 原人

「　一點精交成具體胎完誰教你翻身出頭便解尋娘乳養得堅強無不神」


** 原才

「　人生最苦害相思最苦是無相思病古今妙絕獨才情天地藉斯行正令」


** 示侍者

「　白玉駒兒透骨明黃金索絡四蹄輕瞥能掣斷追風
去天下驊驪盡吃驚」


** 示靜者

「　淨拭瑤琴擬自彈焚香更待月來看幽思一曲難成調費盡描摹在指端」


** 示續宗法師

「　拈得虛空信手栽大千種性一時培可中有點真消息賺殺華嚴小善財」


** 壽春方孩未侍御招住真歇了禪師道場次韻

「　環轍不從他歇處可中誰復破天荒八公山下遺蹤在拱手爭看額有光」
卷十終

天界覺浪盛禪師語錄卷十一

門人　大成　大奇　等編

* 贊

** 釋迦牟尼佛

「　冤有頭兮債有主生來作怪噴毒乳淨梵王宮恩怨深一箭射透九鐵鼓驀然踏破漆桶城斷貫索穿邪外虎雪山打失眼中星賺殺迷頭幾千古撒五時之漫天網拈末後之不傳弩多子塔前成浪聞金襴破綻待誰補」


** 接引彌陀佛

「　釋迦特地拈花彌陀常自垂手一等徹困婆心不知幾人知有忽知有大地草木叢林箇個作獅子哮吼」


** 三大士

「　有者一個不可無者兩箇恰好三箇可以同行同住同坐同臥同做些子事同說些子話試問做甚麼事說甚麼話噫你不是我同流即與你道破又堪作箇甚麼」


** 觀音大士(三)

「　此是何時袖手閒坐一片婆心堪作甚麼若能救苦尋聲是向外馳求安知掩室面壁非向上墮畢竟如何得箇出身免遭明眼特地勘破」


「　盞子撲落地碟子成八片忙殺小善財百城尋不見者消息誰能薦黃鶯啼斷洛伽春幾點落花浮水面」


「　枯木崖前下毒火五臺路上透金塵赤腳波斯弄明月驚得姑姑似婦人(姚門方氏畫)」


** 文殊大士

「　終日相見人習不察其故無端將刃磨欲決阿誰事黃鶯啼斷樹頭花擬張彈打又飛去」


** 尊者閱經

「　此方教體在音聞舉世誰能不躲根卻怪阿難竿倒後鴛鴦無處覓針痕」


** 洗象圖

「　者白象王純一無雜有大威雄善能蹴踏何故三五成群重新與他洗刷咦不是曾經汗血之勞爭得如此通身快活」


** 飲象圖

「　能負願行之奇必濟生死之險鼻孔既由我牽腳跟何妨你轉飲法乳之恩深勞汗血之報顯咄只今是誰具得者般手眼」


*** 第一代菩提達磨大師(東土十代祖師)

「　尊貴天生王子內紹透頂神珠手眼俱照開佛知見救正六宗雷起蟄飛日出冰融聲震竺乾般若留記觀光支那有大乘器西來無路折葦可航面壁無門弔影可藏命毒不死千聖寸絲髓分不得一花五披笑彼蕭梁後悔何追蔥嶺熊峰徒見鞋皮少室石頭萬古冤對遺恨兒孫誰敢欺昧」


*** 第二代大祖慧可大師

「　老胡未來霜刃先利光奪神州骨生秀異具擇法眼獨能識師立雪斷臂不惜微肌幸蒙曰可求開甘露雖欲巳安端在廣度命之自覓徹底摝撈了不見心潭月俱拋善破人夢如駭雞犀更令各道白日誰齊三拜歸位豈敢不對謂吾得髓諸子之罪衣法所繫寧弗是競付囑有在道不虛行婬坊酒舍汝事非干且試調笑或者知慚花飛鏡中何債可償仲侃偶來敲空作響」


*** 第三代鑑智僧璨大師

「　皖公山下業風俄吹病不瞑眩厥藥何施遇折肱人笑而指點覓罪不得九重雲卷日麗中天光吞萬象三寶燦然光生花上心珠獨露明白無瑕隨照失宗
門出千差得旨歸根現前大用能徹悟之自知奉重謂吾處得反成相誣獅子游行肯落轍途不負來機此法可續千聖同銘無勞更囑」


*** 第四代大醫道信大師

「　大解脫門把手不人平地忽迷乃悟得失遇司空老一言洞明攝心無寐夢縛俱清戒定發光群情喝彩神衛吉城賊圍盡解破頭山上橫出一枝牛首求人懶虎展眉路往黃梅小兒秀異性空無常花開種智朝廷嚮風三詔不起引頸受刃彌加欽企真身不滅塔戶自開脅猶不蓆千古巍巍」


*** 第五代大滿弘忍大師

「　雙髻峰頭手眼有在栽得青松盤如紫蓋法道可問無賺我老師既能遲再來尚早借宿浣衣女子首肯果育英奇濁港光耿驀地相逢真堪一笑知是宿緣誰能巧湊朿山法門愈為大闢七百高僧以秀首席俄有獦獠根性太利知心是佛槽廠安置米熟將篩推倒鏡樹皮鞋擦了寒眸獨注三杖碓頭時為證悟衣缽南行還令自渡能者得之儼然脫穎花雨紛飛塔光永炳」


*** 第六代大鑒慧能大師

「　大法東流時節巳熟道無南北宗有所屬至人乘願隱顯甚奇如服金剛終自出之聞無住心柴擔忽折辭母南行忍祖獨接西來衣缽付之令止命如懸絲爭端必起大庾嶺上誰敢輕提汝反面目密在何迷懷憩會藏機緣有待指點風旛印宗擁戴曹溪大啟山海齊歸舌本瀾翻殺活全機法周震旦棋布星聯首出原岳兩峰插天風捲雲飛以網張取知解之徒空欲高舉葉落歸根來時無口末後牢關千聖不曉」


*** 第七代江西青原行思禪師

「　倒剎竿後此宗甚密豎義赤旛多所破立碧眼試來
吹毛草創馴至六傳聖諦全蕩廓然無務更落何階如得髓人獨拔群才首命分化雄踞青原廬陵米價震國初傳曹溪嫡子特指尋思箭鋒相拄不讓於師豎起拂兒東土未有屈殺西天移星換斗荷澤來參振身而立瓦礫精金無揀得出從前祖令誰曾與齊意句藏鋒始此全提」


*** 第八代南岳石頭希遷禪師

「　室中真子的是內生親承顧命掉臂西行十影神麟超異眾角獨出青原瞻風南岳一書不通諸聖不慕既驚太高翻然返步汗血成功誰賞蓋代鈯斧住山垂足何蓮夢從祖游乘龜智海密契參同心宗有宰惟馬簸箕知石頭滑再試隱峰噓之跌殺丹霞龐老來大寂門皆歸衡臺深植靈根藥山天皇英英兩展嗣出三宗源高流遠」


*** 第九代灃州藥山惟儼禪師

「　一代時教整理腳手不被法羈始能掣肘緊峭南鞋錐刺直指四路不得蚊子落嘴血濺馬駒眉毛搭印篾縛鐵牛皮膚脫盡恩歸有毒石上栽花不許千聖閒殺鴉丫玩弄獅兒爭游異類巖蠻無角那討巴鼻各任榮枯誰獨藏密立高行深斫口迥出」


*** 第十代潭州雲巖曇晟禪師

「　大雄虎子忽追風來俗氣不除一訝眼開乃驚藥山別有長處折腳鐺兒出手提去百丈廿年心燈不續頂上花冠輪王最獨禪之深旨女不繫裙日夜未眠不字成文默笑同條生死何別嚙指把鍼末後始決善來价公親傳寶鏡鸞鳳沖霄不留兆朕」


*** 第一代筠州洞山悟本良价禪師(洞宗)

「　鶻突元頭命世必異初心摸著娘生鼻虎生三日氣食牛牙爪纔開何猛利探草南泉供馬師有伴即來誰敢忌返竿拔郤無情舌雲巖拂子寧截鐵邈得影
兮眼破光軒笑銀盆盛白雪五位縱橫兮揀類不齊之滲漏知歸九重深密兮續混不得之尊貴自別二雄玅協兮神兩刃之交鋒秪者兼中兮透三綱之橫絕不傳向上炭奚藏千聖全收風獨烈」


*** 第二代洪州雲居道膺禪師

「　噇得翠微羅漢飯不虛參見作家來我名向上不能道問著祖師罪敢推思大如何佛不作火爐汗下眉毛落大闡提漢孝難酬誰能把住渠羊角喝他諸佛田庫奴那不沿盤乞丐乎寸絲不挂行仍撲笑倒新羅老趙驢游子歸來朝捶暮打何親切尊貴迥異金鸞玉鳳沒分疏价公末後獨憐兒一棒撩出雲巖路」


*** 第三代洪州鳳棲同安丕禪師

「　鳳棲山中無縫塔白日吽吽人不襪金雞玉兔展家風客來秪待曾不乏短販夜行不覺曉要踢要拳須自了孤峰迥秀出煙蘿江西湖南休亂走盲頭亂喝賊身自迷和贓捉敗劍甲安施藕絲繫得大象鐵鎖拴來石牛乃知佛出不出不傷王道風流同安一隻箭子腦後看來巳過饒你唱祖師衣打教蒼天話墮」


*** 第四代洪州鳳棲同安志禪師

「　向上玅全提可中肯落草不是鳳凰兒郤向那邊討多子塔前是誰宗子能秀五老峰下看吾正令斯行夜明簾外臣奉重以排班萬里歌謠樂太平之至化須是驢漢始得何殊鷲嶺親承不落今時機自密迥然不換貴天然標的不乖玄旨在同安繼世玅難傳」


*** 第五代朗州緣觀禪師

「　梁老門風太煞孤峻資陽水急白鹿松高縱能透出波瀾更須善騰霄漢家親作賊識得無冤活水果能神龍收來袈裟角下蔥嶺不傳印胡人謾唱歌孤舟曾不犯海上棹煙波格外玄機末後喜逢知巳急索自肯當場巳邈全真不辭放出牙關影子上碑去在」


*** 第六代郢州太陽警玄禪師

「　置毛義虎獰風巳奪汗牛撞彩梁山打破吳處士畫點出秦鏡狐疑夜放烏雞帶雪三句驗盡諸方浮度瑯琊玅協八子逝兮誰嗣遠公奇兮代傳頂相皮鞋白象藏異苗翻茂青鷹夢」


*** 第七代舒州投子義青禪師

「　猛省性自法離快便浮山一走三年鞭影悟玄機狗口那堪斯一嘔深契太陽宗旨洞然日月繞須彌能使鳳宿龍巢簾捲曹溪風少室且試鋒於鐵面美食不飧果握手以癩頑高價巳償唱底誰家曲子威音一箭透重關淮月炤見郢春入水長人能獨出」


*** 第八代東京天寧芙蓉道楷禪師

「　佛祖言句家常飯咬斷為人命根天子假敕堯舜無一拂打開頂眼衝流度刃揜耳便行密用潛機年尊得力卯生日戌生月燈來甚奇食進鹽行奉馬僊陀未俏道行冠絕不受寵褒忤旨再三寧甘下獄徙淄州而不涅疾受刑而不磷果能石上插芙蓉橫身界外何風彩」


*** 第九代鄧州丹霞子淳禪師

「　劍州賈子甚奇特自能徹證芙蓉室郤笑德山入水泥我宗無語眼一隻丹霞有句可示人玉女懷胎旨自深一任金刀栽剪看六戶風光別有春打破形山寶何處日午如迷夜沒趣拄杖頭邊見得親蘆花明月何能秘昇天底事須颺郤擲地金聲熱碗鳴石牛不舉人間步類不齊兮洗不清」


*** 第十代真州長蘆真歇清了禪師

「　丹霞遭箇問空劫鬧何堪踏著缽盂口一掌如倒竿日照孤峰秀玅訣不容心此度難瞞我紅爐出礦金纔抵長蘆即能繼席遍主祖庭聲光赫奕覓箇如吾快活人先師掌下便徹底啣鐵負鞍徒苦辛莫怪山
僧敲出髓是誰桶底忽然脫一眾失聲無箇活死款難翻空作灰可惜老婆輸棒喝何如自作舞老歇較些兒隔岸花香村酒美者樣風流卻也奇」


*** 第十一代明州天童大休宗玨禪師

「　長蘆漁父迷青眼奪得鉤錐好斗膽十字街中問道人臨風斫額休招款劫前運步ㄚ角童兒吹玉簫於太白峰頭世外橫身蛾眉女子散天花於玲瓏巖畔玅契非意門槌與拍板謾計家風真證非傳鏡水并秦山何妨擊節白雲向寒巖而斷驚起膺公一棒之龍明月隨夜船而來釣歸乳竇千層之雪」


*** 第十二代明州雪竇足菴智鑑禪師

「　小兒生緣太煞奇母子俄然觸密機洗瘍伸出劈佛手那得囊藏此利錐長蘆看明月休公卻傍瞥就中置毒果難逃象山遯跡妖風絕悟來肚大要吞人再試岳林風愈烈佛祖不奈你何長汀且分半橛尊貴位中收不得觸處相逢笑不徹主中主誰敢別丙丁吹滅火燒天花雨滿城落金屑」


*** 第十三代明州天童長翁如淨禪師

「　沒來由處有來由柏子庭前真怨仇捉敗枯枝俄𨁝跳眼睛鼻孔一齊收便解拈頭去作尾燒香自首彌天罪失卻乳峰陷阱深短販天童笑若輩火爐燒殺鐵臭拳水牯生卵叫飛鳶紅日出來天下溼過橋屎急活油煎禹門浪暖頭生角拋出多年老鼠藥毒死春風勾鷓鴣文殊作怪無錐卓一款招承供足菴黃泉路上好相甘兒孫各有沖霄志誇你祖宗寧不慚」


*** 第十四代襄州鹿門覺禪師

「　初參太白老長翁聞舉靈雲走下風莊周劍殺三千客從此桃源路不通誰悟蜘蛛能結網打得蜻蜓無伎倆恰似烏梅咬鐵釘跂死禪和追影響不禁叫笑奇知燈飯巳遲打破東瓜印鹿門別有機大地是經
何玅密鴨吞螺螄眼突出不如食我箇油餈一飽百饑無復喫牛角不用有風流不沾白家酒兔角不用無笑他東壁挂葫蘆天下無情可恕那知有理難圖」


*** 第十五代青州普照一辨禪師

「　大地是經函乾坤是眼孔試問如何見得親卻被牛皮遮骨董狗口擬開對鹿門搖手打翻者漆桶放步青州賣布衫七花八裂不羞慚通身紅爛膿滴滴不啻玄沙得自甘室中百問細盤詰正令既行真偽別節度全憑密印符守關有禁誰能越笑癡狂弄水月莫怪渠儂賺殺人不到傷心情未瞥」


*** 第十六代磁州大明寶禪師

「　青州隊裏橫行索取老胡親的一箇沒孔鐵鎚打透東壁西壁不識痛癢潑皮棒折乃驚汗脊剛剛夜半枕頭驀被鍼兒一刺輪王寶藏腰帶徒資赤窮洞上家私拳踢許多痛快風前搆得電光機虎尾虎頭齊捉敗笑他玉犬能夜行天曉不知誰作怪」


*** 第十七代太原王山體禪師

「　生臺鳥拾食拍手便飛去撫你背一掌回眸何卓豎幸自可憐生兩兩成孤負大明塗毒撾侍者吹毛露十載抽單疑只今諸方來去笑吟吟非栽頭角減風彩參學繇來印契深異目超宗師子自有真種旋機轉位尊貴不落階梯陞座白椎誰見衝流度刃東行西立巳見棺木瞠睛不是活捉生擒手爭見王山有大機」


*** 第十八代磁州大明雪巖滿禪師

「　普照寶門排闥入俊年佛法是生冤不徒千里來相見握手驚看下榻前死灰忽有一粒爆跪受同參勝默教愧殺諸方獅子蟲一室操戈何怨報末造王山聞邈真能疑言句病誰尋忽然藥發非歸炭始悟兼中意最深料掉沒交涉此回不我嫌夜行曾不到迥
出月明前」


*** 第十九代燕京報恩萬松行秀禪師

「　遍謁還趨勝默風大地自巳如何轉根利那堪令且遲玄沙未徹語俄薦雪巖不點頭腦後箭誰放頭上出角自能擎雲手上生牙正好喫棒雞飛忽悟不讓當鋒捉敗謝三猛虎收來岑老大蟲不怕阿師高笑我超超秀出萬山松」


*** 第二十代西京少室雪庭福裕禪師

「　萬松門下得何消息而來老大低聲卻向學人納敗作家有眼接人活句自藏鋒衲子出奇老賊和贓能蓋覆親炙十年還得髓聖兒果作帝王師馳驛而火偽經賜號而建精剎面壁一花開五葉好知官不容鍼誰買黃金鑄子期就裏私通車馬趙州衫子破風流不在著衣多孝子諱爺名立雪庭前看血刃」


*** 第二十一代少室靈隱文泰禪師

「　當機一句試拈來開口家產被人沒撫掌其誰奈我何風顛箇漢能穎脫塵剎底事喝彩示人笑他覿面太分明翻自抱贓而叫屈僧參纔展具天網何恢恢禹門曾未跳驀與一聲雷撐得飯袋子有頭無尾可惜桃花浪徒自曝腮」


*** 第二十二代西京還源寶應福遇禪師

「　講壇雄辯如流靈隱拂子截倒欲透此事且驢年面熱汗下卻也好切莫向他求老賊我捉了西來大意是何風送泉聲笑倒老胡又甚月移花影弄假引子賣私鹽醴裏蟲兒呼不醒」


*** 第二十三代鄧州香嚴淳拙文才禪師

「　悟得證道歌幻化法身句便作獅子兒直吞諸佛祖及謁還源老古錐問君不見是阿誰覿面親呈不回互剔起渾家兩道眉墮坑落塹呵呵笑秦時𨍏轢還𨁝跳勘破白牯與黧奴熨斗烹茶不同銚撲落四法
界拈示不成文清風伴明月更與孰相親鍼不容官線能牽馬善翻公案野狐涎滿盤者著誰能下」


*** 第二十四代萬安南陽松庭子嚴禪師

「　參了江月照卻被松風吹再謁息菴讓臨機不見師撞開淳拙舖毒蠱能吞吐蒼天連叫冤靈鑰真風度五乳獅子兒哮吼超群去巖頭何過師不肯洞德老賺殺一船人煙波誰解討秦槐不聽法面壁巳遺殃左搓箇芒繩秋草空斷腸」


*** 第二十五代少室凝然了改禪師

「　香山月印再三撈還來松庭覓甚碗路逢死蛇盛將歸鹵莽卻來弄擔板笑裂山僧臭口門一言獨拔出行款久販滯貨捉月癡猿句外明宗大蟲紙裏得髓須教三十棒莫聽千峰啼杜鵑」


*** 第二十六代少室俱空契斌禪師

「　特扣改翁末指示老胡未到何碑記誤得秦槐下喝來贓誣還教重失利乃知趙老勘臺婆荊棘林中陷阱多石頭不通南岳信禍事誰能奈你何洞山一宗機獨玄烏龜向火劫空前吉凶曾未兆切莫亂拋錢上堂屈指從頭數西天四七東二五算來不出我指頭徒向泥中去洗土罷罷罷歸歸歸嬴得嵩山明月在杖頭隨處有光輝」


*** 第二十七代西京定國無方可從禪師

「　龍潭未見龍超化卻將化空裏打箇筋斗來詐明道士鐵鎚墮天下掠實無掠虛不打自招笑殺渠慣用老人今勘破何妨收拾者蠻驢末後關還透過百丈甘為野狐九峰不肯首座果能平地生波許你家中穩坐」


*** 第二十八代少室月舟文載禪師

「　夢中撞出風光露便解撒沙為佛事驚見提唱善藏鋒劈碧巖者是何故老無方手段好嵩山影石冷推
倒悟得大龍殺活機山花澗水真神巧祖庭主鼎久如絲泛月千峰看抖擻」


*** 第二十九代北京宗鏡大章宗書禪師

「　水冷石邊出風香花裏來習儒心上判眼自頂𩕳開踏上載月舟棹得清波別追上古參同宗明千聖轍天下正偷安誰砥此狂瀾先人何付囑幾希獨把竿末上將歸鐘鼓墮心法分明鏡忽破無影樹下孰逢渠年牙似者騎風過」


*** 第三十代建昌廩山蘊空常忠禪師

「　早識良知是禍門遍搜方外無當意拂衣重到五乳峰指我青黯黯處聻捉敗指東話西老宗鏡拂開何皎皎新豐此道復南行歸隱廩山誰得討羅鄧瞻風喜唱酬突有冤家來聚頭宗眼拶之看究竟峨峰鞭起吼大牛一生快活笑不徹折腳鐺兒還自挈莫怪渠儂太陸沉誰知劍巳付豪傑」


*** 第三十一代江西建武壽昌無明慧經禪師(三)

「　金剛印上出娘胎此箇經兒帶得來終始脫如盧行者好山何讓樹臺推西江喝起新豐月海岳風生趨下列策杖重登少室堂大撾塗毒聲何烈北去臺山遇瑞峰兩相酬唱展斯宗濟門尚有個知巳渠亦因之始露蹤此事不難於自了管窺天地一何小寥寥千聖賴於今行解相應堪不朽钁頭舉起識還希奪食驅耕別有機垂足巖前苔路滑孤峰千古幾能歸」


阿呵呵者老漢究竟你生平喫飯與人一般香屙屎
與人一般臭何故滿天下人箇箇稱玄讚妙莫是你
于世法出世法別有一竅麼噫不是你腳下者箇兒
孫爭解向你面前發者一笑。

「　洞上宗風幸翁振起惟彼好山從茲仰止一把钁頭千里活埋不立門庭八字打門嗣有二子博山東苑類之弗齊隱則愈顯再繼其後悟者自知是真慧日
出必先輝我哲侍者請作斯贊親筆受之萬古血汗」


*** 第三十二代建州武夷東苑晦臺元鏡禪師(二)

「　虎嘯風生龍蟄起聱頭便掩丹霞耳高呈知見老龍峰推下陷坑飲毒水驀然撞倒維摩床仍欲擊彼當門齒勘破不值半文錢和贓捉盡把關子钁頭不復能作怪憐兒打失風流袋相持正印付全提具眼天然應有在特以同門訪博山當機不讓自應甘命根斷處眉毛豎三日喝驚秋露寒武夷奇突難邈狀汾陽葉縣差可況臨行一笑自全提六六峰頭聲獨放」


「　造維摩室覷破佛土皆空過趙州關喝倒壽昌作怪訪大仰幾番盤錯阿兄出東苑一場漏逗故物性情孤僻事跡疏違入夷山而折杖遇浪子而覆舟遯世無依至死絕侶就地草埋誰請塔樣欲見龍眠雲起須聽虎嘯風生」


** 杭州崇先真歇清了禪師(留供皋亭)

「　秀骨挺雪峨於天半丰神拂春曉於眉端空劫全提撩象王鼻孔丹霞一掌奮獅子爪牙路轉生機句開活眼七據緇海寶座籠雲五捧紫泥金襴耀日捲洞簾於鶴嶺標宗塔於皋亭燈傳法界真光胍接遮那慧命」


** 雲棲蓮池宏和尚

「　者箇老古錐作用太希奇全提一句佛迥出五時機如日輪之含炤法界如獅子之吼破群迷三乘進修漫向此中尋階覓級千聖心眼須從者裏八離出微噫誰能於此親見我雲棲」


** 紫柏達觀大師

「　有牙如利劍口似血盆之氣概惜無吹滅紙燭者與激揚有肋下築拳面上揮掌之豪雄惜無徹底痛棒者與創發雖則生不逢人然而道巳驚世至於重開眼藏為法忘軀此又誰曾不飲其法乳者乎咦」


** 北京遍融大師

「　個賣柴漢何似獦獠五老峰前話會廟堂之事千佛寺裏歌來斤斧之聲無彌勒夢震宸宮有長汀笑掀華藏知因果識罪福脫卻野狐之皮速收心莫犯禁放出金毛之吼兜率天中破布袋大明國內老婆禪」


** 曹溪憨山大師

「　長干拔劍五髻搖鈴弄牢山之牙爪激天闕之雷霆蛟龍驚而啟蟄海岳震而飛腥民其衣而執戟冠其髮以著經重闢南華吹風旛之遠影獨留肉像配祖殿之高楹誰能眼開作天夢之游戲公善憨密發海印之光清」


** 華山三昧大師偕香雪見月二公同軸

「　父子三人面孔各別豎亞而出交光自攝摩醯首眼笑縱橫千華影裏天然協」


** 雲門散木澄禪師

「　誰射南方一個兒濺出新豐枝上血石傘驚生散木花妒殘泰望山頭月膽懸越門獅吼禹穴從斯毒氣不能藏千古冤深難與雪」


** 天童密雲悟禪師

「　者個老凍膿還有勘破你生平利害者麼拈一枝杖子幾乎打殺天下人弄一枝拂子幾乎賺殺天下人今日性命果然落在圓通手裏也好與劈頭痛棒三十且道是打殺伊是賺殺伊天下衲子各為伊領去」


** 聞谷大師

「　穎脫瓶窯禿號掌石鬧藍裏抽條冷灰中返擲狹路曾逢渠拶教牛上壁將我鼓山箭上加尖柰棄禹門跳浪一霹」


** 顓愚大師

「　稟童真身奮大人志參空印之無文挈清涼之未墜策杖撥天下兩眼自奇退步占寰中四依獨貴半生
善病以破情一味平常而得意末後振作金陵別有孤光照世」


** 三世真(有引)

少林一宗之有洞上至我壽昌此時無此人可乎
繼有我東苑而獨有天界此時無此人可乎彼此
一時此三人為何人乎吾奇子試自視之如此則
千百年前千萬世後更是何人題曰。

「　鴆鳥影落水中魚鱉觸之皆死毒鼓聲撾耳外遠近聞者立亡你者三個老怪物無始積毒犯人此時還曾有佛祖邪魔于名色前殺活裏別有出身路麼喝一喝曰收(奇侍者請)」


** 博山無異來禪師

「　壽昌得箇不肯急水灘頭拋篙藥山無藏身處見人上樹忽號黃金弗與增色打破雪關拴牢活埋天下英雄漢萬里雲霄飛羽毛誰見毛鳳凰山上烈風愈高」


** 鼓山永覺賢禪師

「　大好聖箭射透石鼓賺殺太原幾遭猛虎如何影弄鴛湖驚得木人起舞為甚麼起舞只為誤沾著了他的毒蠱」


** 見如大師塔院像

「　鐘聲撞倒金樓月惹得寶方棒幾折低頭誓欲去活埋卻怪杖人輕漏洩以故末後於祖庭結此業到來人剔眉睫黃龍角上弄風光無縫塔前笑不徹」


** 天童山翁忞禪師

「　前天童以一棒撼臨濟復起後天童以三玄振太白高風棒不透玄終非所出玄不透棒將何所宗一任明眼擇其異同吾以心交有在是故獨讓山翁」


** 愚菴三誼盂禪師(二)

「　秦望山兮何高鑑湖水兮何闊鳥飛不度兮誰獨弄
月吟風驀地相逢兮防他一劄且分付那傍邊的人好生看他杖缽」


「　一向不見相思煞你既相見後煎迫煞我大似夙世冤家的是同人天火如此痛快風流那更討個比可」


** 佛日石雨方禪師

「　兄從雪峰輥毬來我往鼓山放箭去恰直黯淡灘頭招手一笑直得船驚目注旋於南屏徑山又隔角相思卻成箇巖頭道底末後句咄且放過者一著」


** 靈巖夫山儲禪師

「　濟下巳仆之宗決不可無天童又不可無三峰更不可無夫翁如孤賒易於流弊須正偏妙乎協中面門豎亞機如電棒眼三玄活似龍問誰為靈巖知巳莫不是棲霞老儂」


** 龍塘遠門柱禪師

「　初潛石耳次躍龍門始終神變龍塘歸根續五燈之後燄於濟有光表二桂之中興而洞愈遠欲識無位真人好知面目何在」


** 策杖嵩山圖

「　杖人到嵩山必有開示嵩山之句杖人扣祖影必有指點祖影之機如無此句與無此機則何足以使嵩山款待又何足以慰祖影相思噫此唯杖人知之嵩山知之祖影知之此外更有能知斯者則亦可謂中天之至奇千古之至奇」


** 行素享公壽圖

「　雙徑巍巍兮巳傳八十七代祖師之慧命五峰屹屹兮應開天下萬世祖庭之宗風公獨留神於此山之法席兮予將與公把臂共登沒量大人之峰曠視天地日月之不可終窮」


** 黃海岸儀部真

「　者一著子誰敢當鋒公能拼命深入吾宗入吾宗何
所得卻又能殺能活於世法出世法作白拈賊咄」


** 周湛源大將軍真

「　者大闡提忽隱忽顯殺人不眨眼底能立地成佛立地成佛底能殺人不眨眼我不看你外貌雄偉作略神奇但看你腳跟下一著能向空劫前瞥地否瞥地時如何橫拈三尺吹毛劍佛界魔宮蕩不平」


** 陳大乾居士小像

「　咄者是阿那個曾向辭賦中學彭澤游又向松石上習懶瓚臥今于韜光峰頭踢出活埋關卻來鳥窠樹下撞著吹毛墮不勝欣喜不勝愁馬祖龐公須踏過踏得過始知方寸中有萬古太平天下」


** 曾波臣居士小像

「　不昧本來人請公高著眼一枝筆無毫妙盡諸神變覿面正全提天下誰能薦試問東海波臣我面何如佛面公與弟子笑軒渠僧繇寶誌親相見甚處見長鯨一吸海水盡森森露出珊瑚枝」


** 姚愚谷居士真

「　孔子品題其門人曰柴也愚參也魯師也辟由也喭回也其庶乎屢空蓋空之一字尚未許回以空進於愚也龐居士見石頭馬祖二大師始悟心空及第歸及示于頔亦曰但願空諸所有愚谷子從子三年學愚巳久今進之以心空居士勉之自當不讓龐公擅美於前矣」


** 自題(三十一)

「　活貓兒叫出怪頭死馬駒踏出奇腹劫火中燒出惡腳涅槃後迸出蠱毒者裏識得吾真擉瞎佛祖眼目咄」


「　若刳眼與人人卻嫌眼臭以腳踏之若剖心與人人卻嫌心腥以狗食之然則何能以黑豆子換他底眼以熱鐵丸博他底心他既不用你底你卻要用他底
做甚麼此話卻似為他閒事長無明而實是親的的嘗試不可傳底妙密若也會得則途中受用不會則切忌平地喫交」


「　一生從井救人誰知別有出身卻是難為親近要箇眼裏有筋鎮州蘿蔔休誇大拄杖頭防鱉鼻瞋」


「　描不成兮我不如渠畫得似兮渠不如我大煞分疏反不脫灑年來隨分納些些一任天明失卻火」


「　者漢今年五十九碌碌求人幾到手到處空開大臭口傍觀何似喪家狗如此贊罵還可否或此餘生有幸忽朝踏著箇馬簸箕踢著箇石糞斗與你播揚打掃豈不光我之前巍我之後」


「　者漢大言不慚放狂無賴不惜身命為法求人直得天不能蓋地不能載豈大國通都與海岳名勝在此纔見推倒剎竿在彼又聞揚起征旆忽而登杏壇取孔子斷貫索穿堯舜文武鼻孔忽而拈沒影針定古今宗旨利害忽而刀兵賊殺中施奪命符忽而地獄餓鬼裏繫還魂帶或疑斯文未喪雖棲栖遑遑而木鐸猶存或喜吾道有憑即死死生生而金剛愈快只此是老不歇心底從前癡頑不知末梢業緣難避要作甚麼奇怪」


「　夢筆一枝花賣遍寰中無人著價初擬持向嵩山問達磨看他識得破識不破不期二十餘年逗遛於變幻風波幾成話墮嵩子問曰忽一朝和尚親到面壁崖前尋伊如神鳳沖霄了無蹤跡可得又作麼生杖人大笑曰且喜浪公得箇全身安坐(門人友蒼嵩請)」


「　江南踏白多年洒掃幾成破帚被人描出請題拶得慚無措手昨鬥湊了前後底行跡一篇又何異乎糞穢中再加抖擻立時扯碎焚之掉轉逼墻狗口乃爾大罵你者松影廝兒何不如他掣風顛子為我打一箇痛快筋斗(松影麟子請)」


「　太平拄杖敲空地乃與天鬥額石女夢懷鬼胎木人笑歸火宅燒發英雄腳跟踏出死生血胍吹毛不露刃殺活古今塗毒未傳聲斷送神魄陷虎機裏是誰有路通霄棲鳳林中似箇無弦中的描者分身影子任西乾東震以如何為我渠拋此沒鉤搭話頭儘漢語胡言作麼生去翻譯驀呼曰肯菴公好自惜三千里外最淆訛勿讓當鋒鬍更赤(張綠雪居士請)」


「　舉起筆自題也不難拈起棒打退汝諸人也不難拽破者軸子便行也不難每日焚香禮拜者影子也不難直饒能體此老志有大機用建一梵剎如尊正規莊嚴將此供養於正宗堂為創法祖也不難秪是要與此老親相見卻也難噁好貨定要你相見作麼即別有相見處又堪作甚麼不能與你相見又怎生聻呵呵呵秪者些子便是汝諸人難相見處便是汝諸人沒奈何處可不是難可不是難」


「　曾上皖江逆煙波而弄棹特登浮渡呵毒霧而驅風去楚之計未成留吳之意有在復來姑孰平陸俄起骨堆笑入圜扉地藏重翻公案不使兩間道沒故令七論聲騰既碩果以天全亦快心于奇遇秪此一段涵子頗知別有風規還須親見(涵禪人請)」


「　者漢一生自強故能眼空膽大有箇沒皮肚皮所以見怪不怪江南將四十年今得兩椿痛快笑公可承我宗攝山可傳我代杖人特地開宗千古慧命斯賴(棲霞然請)」


「　廬山三百年毒藪死貓頭兒忽開口石耳馬耳峰齊聾驚得西江藏北斗北斗藏消息別峨眉飛來一片雪拄杖頭上叫蒼天觸處難逃此血熱(友蒼嵩公請)」


「　者個沒巴鼻漢自入楚來搆了天臺龍湖黃檗三則公案此話雖巳大行尚未有能判斷末後卓一枝拄杖于芝佛院裏贏得湖山怒號春風惱亂或有個不
惜軀命底拈掇得起殺活得人當不使此終成怪誕(留供龍湖)」


「　江南三月杜鵑啼血染梅枝日日迷不許夜參先捲席傳薪獨聽旦時雞是何雞天生疾固自棲棲不妨有客能歌鳳笑看河圖出欲齊(竹關智請)」


「　平生所說的法是甚顛魚嚼藥一世所行底事是甚急水木杓想你末梢到尖不過驢唇馬腳沒巴鼻底相逢不妨令他疑著」


「　大地噇糟自醉屈指幾個醒人痛口無禪無師忍使千古陸沉故將毒醫死馬別有活法如神莫怪杖頭高遠胡天擊出石麟(門人大英請)」


「　姑孰火燒裙帶香無驢新婦拖泥走過橋村酒巳親嘗拋卻盃兒開笑口此笑口驚星斗皋竿風急閃紅旗齊射鵠心看好手(門人大補請)」


「　瘦笻曾刺遮那血造論風驚泥缽沙誰似殷勤奴見婢天光日月兩挨磨今湊拍還唱歌喜看披襴能起舞何妨習氣震山河(石潮寧公請)」


「　馬耳石耳齊聽鼓旻老重來何所補狼藉天花選聖場折半破三誰薦取者聲好講古崇先血掌復開宗喫痛兒孫應作祖(相逢忍公請)」


「　霜藤忍俊自相扶勾引春風啼鷓鴣一片韶華閒玩弄孰能有也孰能無雙眼碧似愁胡不辭絕倒冰枯處笑看龍巢生鳳雛(阿劍別公請)」


「　一向浪行朱雀街那知踏破皮鞋底放然赤腳下桐城袈裟裏得拭膿紙無端驚倒皓布褌物見主眼卓豎(標侍者請)」


「　杖頭喜擊秦時鑽莫怪相逢俱失算就中殺活機戰陣經久慣須知我者裏一點水墨兩處龍飛也勝紅爐金彈簉破鐵面闍黎(韶侍者請)」


「　生平許多將謂就中又或不然正是時機所逗斯道
妙乎屢遷吾嘗於此切良久固難傳自笑玄之玄殷懃捲起夜明簾(巨音選公請)」


「　道自天申機非人卜比彭不知老至夢周何惜吾衰嵩影正在孚中皋風巳是翔集多子各能取材時哉從容拾級(維那大龍請)」


「　杖者嘗要箇人向三千里外拔一莖草來即擲卻更命向三千里外取一盃水來即潑卻且道是甚麼心行若有此人他自會得(依杖行者請)」


「　筋莫筴匙莫挑春風無故忽抽條拈來海上辨刀刁笑戴草鞋救甚貓(弟子心戒請)」


「　坡詩之竹萌抱靜節是創先句心史之宿火藏永燄是慎後句楚衍子請杖人自題杖人無善狀何足露布將此二語作我與子始終警策不亦可乎(弟子大衍請)」


「　法界是大家共底誰能去此獨存彼不計有利與無利一任各自做行市西天不知東土屋破看星眠東土不見西天衣穿瘦骨露爭怪異端並起葫蘆笑倒老頑皮儘教邪法難扶拄杖擊翻死獦怛或有覷得者消息與他八面受敵(中塔興越請)」


「　者漢生平癡絕秪緣病在膏盲有時選佛會祖有時驟帝馳王有時託孤堯孔有時別傳老莊有時千峰外去有時異類中行要有末後一段疑殺我家令郎我不假人以顏色阿誰特地能描得饒他良久裏傳來未是雙徑真骨血如何是真骨血自有人常于此切(竺菴成公請)」


「　者漢拈條拄杖子作麼不惜從井救人不惜入夜尋人不惜破舌告人不惜刳心示人不惜深責佛聖托重人不惜痛棒古今欺逆人原來是個多不自量人絕不自慚人何物小廝兒乃敢大膽師者沒蓋載人我也疑你是個不可測識人(門人蒲菴健請)」

天界覺浪盛禪師語錄卷十一

天界覺浪盛禪師語錄卷十二

門人　大成　大奇　等編

* 佛事

安慈氏像迎軒坐笑等一個人卓卓到來是誰最親
無筋底眼見你乞一文疑為小利有血底背當機承
一掌汗下通身且喜迴途復妙草綠花新布袋收歸
三會滿龍華放出十分春。

安迦葉像咄者個尊者卻也怪哉靈山會上失笑多
子塔前張乖雞足山中鈍置枯木巖裏活埋今日浪
杖人推汝出一頭地撥轉天光令汝看取寒潭龍起
空劫花開。

挂鐘板拈揵鎚示云會麼未入堂前腳跟下好與一
鎚既入堂後頂門上好與一鎚進前燒香禮拜兩班
依位而立腦背後好與一鎚若向者三鎚下薦得便
知汝等安身立命去處更須者裏有個出身活路方
可到我方丈中喫棒為汝撥轉向上關捩子雖然也
須為汝等通個消息乃付鎚與維那擊鐘板一下復
云會麼千聖不傳真秘旨當機一震定乾坤。

博山老和尚像入師表堂坐久不成勞機來還湊巧
儼然良久時神彩真師表請你沙老師移過胡床踞
斯晝錦堂中捲起夜明簾子一雙碧眼靜看月上花
梢鳥啼春曉最奇是繞砌金蘭浥露香盈庭玉樹臨
風皎想你沙老師當此時豈不點首笑曰不期你者
放浪子乃能位置得我如此恰好。

真歇了祖真入師表堂拈香云看左綿雍氏生祖身
丹霞淳翁發祖神萬世兒孫續祖命今日曹華公供
祖真儀保嗣慧命正是火有薪而愈傳法得人而益
遠秪如顯孝重興歇祖出現又作麼生稱慶多子堂
前分覺徹千華叢裏擁優曇。

徑山祖師堂告香西天東土與本山八十七個沒孔
鐵鎚今日還欲向新長老如意子頭上求出氣麼你
要求我為你出氣須我後來人登你向上位。

龍王堂告香退巳讓人地步深遠付囑靈山內秘外
顯海底生塵山上魚萬古宗風因你闡。

韋󵉷前告香匹夫橫行聖人所恥眼光爍破四洲豈
肯一隅自委權在手巳非一朝令能行乃見風旨。

國一欽禪師像牛頭一枝賴師拔起無法可傳遇徑
則止試巾子山人喝石以救佛法之危見代宗皇帝
立身而啟龍顏大喜點開馬祖圓機惑亂天下無巳
無上忠禪師塔國一宗風因公大振白日雷轟獅子
奮迅兩賜紫衣天子尊千古常光無上印秪今印在
那裏彈指云者裏看取。

大慧杲禪師塔眉間挂劍血濺梵天平地骨堆千古
含冤瞎臨濟小廝兒法眼吐圓悟老巴子狐涎今朝
撞著對頭頂門痛與加尖咄。

元叟端禪師塔者破坐具能展能收三十痛棒迥出
常流兩被金襴眼睛突出重振妙喜宗風高縣雙徑
佛日。

達觀可大師塔舍巳求人忘軀為法剖正眼藏照十
方剎無影樹下誰同船鵬摶峰前逢老達相逢時如
何以手捉云鼻孔拈來阿剌剌。

鳥窠道林禪師塔類不齊混知處凡聖位中留不住
隨緣寄跡鳥窠賺殺鬼家活計白侍郎到者裏始驚
坐鎮江山有薪火之危通侍者十八年乃悟欲參諸
方求佛法之意悟個甚麼聻布毛拈起一吹三藏十
二部千七百公案都被無影樹頭風吹去吹到那裏
去以如意指塔云高著眼。

寶方師翁像前上供南泉為馬祖作供洞山謂待有
伴時即來某甲為寶方設齋我翁卻不待請而自至
且道我翁如何得恁麼不惜眉毛聻獨不聞不是冤
家不聚頭秪如我翁儼然親臨應將何物以為供養
乃作拜云謝翁降重無可袛待。

先祖忌辰塔前上供拈香示云會麼二十年前我先
祖以者個指示諸人雲巖路相次欲絕正當今日我
法孫以者個指示先祖洞上水灼然逆流且道先後
壽昌恁麼指示還知有也無噫年年此日難欺昧須
是知恩解報恩。

東苑老和尚訃至設奠舉哀獅子遊行更無伴侶毒
龍擾海無不匿閉者個沒面目漢死去見閻羅只應
翻亂地獄無安措處直饒佛祖異類中爭奈恣意僻
性無一個人近傍得他亦可謂自苦自窮誰能代替
咦賴有此個拄杖子放他不過在于是擗地大叫曰
蒼天蒼天徒添冤酷。

東苑和尚忌辰燒香庚午七月十三東苑先師入滅
武夷六六峰前長笑一聲而別如今一十九年誰見
鼻孔遼天不肖當陽拈出賺殺東土西天且道為甚
麼如此兒孫別有真奇特肯把親親作話傳。

忌辰拈香禮畢乃召云看者個老聱頭的是傷心江
上客不遇故鄉人昔在東苑退茹時有一等人視彼
青黯黯處疑有一大毒物而畏避之至於風吹草動
亦能斷送人命根無端撞著不肖逆子輕輕將生平
底鶻突奪去直得忍氣吞聲以至不肖四十年來亦
未敢輕試然又賺殺多少射覆之徒今於博山堂上
正當揭出始不負此隱微也乃彈指云見麼飲光不
是酒顛漢毒氣難消舞不休。

雲棲蓮池和尚忌辰臘盡𥕥脫蓮出冰池三千里外
驚悟何奇東昌譙鼓穿心過擲戟焚香笑大機轉身
一步指日西馳集佛學大成啟禪關密椎當機一個
鐵餕餡嚼斷六方長舌臨行一句莫作怪拈起千古
全提今日博山堂前重開生面誰於栴檀篆上親見
寒眉。

峰頂養菴和尚忌辰昔年峰頂親逢今日博山作忌
不啻梅花枝上笑春風茶銚爐邊增意氣至於黑白
圈子誰敢描摹無縫鎖門豈容觸諱推原此當當常
有因稟明斯歷歷是何位鐘聲驚起七條飛旃檀穿
卻木叉鼻。

壽昌老祖百歲忌辰拈香云見麼百年冤對不開交
今日分明還自招應是業緣無避處焦瘡仍著艾頭
燒乃炷云艾頭燒轉使萬世兒孫恨不消。

嵩乳和尚起龕棲鳳嶺雲飛臥龍江月露白日不移
輪青山常舉步本自有來由不是無緣故不見愛才
人取之必以度恭惟菩提堂上嵩乳密和尚泗洲阿
個唐柴頭穿得淮平牛鼻孔蔣八鎦季是何人出格
隨鄉不打哄嗥亭杖者原與同條新豐苗裔抽劫外
之靈枝大好風光運寰中之寶鏡如公初入諸方棘
藪踏斷沒耳草鞋末登博嶠鐵門死盡偷心活路故
能急水灘頭奪竹篙而跳出裂石崖裏藏古錦以春
歸晚香吹萬里之海天碩果結上林之笑傲秪如者
一笑落在何處咄咄多子塔前親看取。

石冷舉火召云石冷你今一口氣不來也畢竟向何
處去咦突然撒手令人驚咬斷繩頭別路行翻憶當
年閒喫棒於今痛快此生平杖人作麼生助你轉身
吐氣擲炬云大火流金曾不換千峰秋色月初清。

龍門峻上座靈骨入蓮華寺塔擊石鼓毒斷偷心棒
石頭驚銷駿骨重磨寶劍光射棲霞歛鍔蓮華薪傳
沒縫藏機太速遊刃應神還有知上座轉身處麼坐
斷威音開別眼密移爻象看飛龍。

* 雜著

** 安禪警語

從上諸祖凡有一言一動無非直指人心見性成佛
曾不肯將文字名相義理知見與修證地位參究工
程以昧滅人本來現前面目也使人能直下領悟此
本來清淨之心要不生一念分別是非聖凡善惡又
何有生死迷亂苦樂顛倒之幻惑哉因人根思有利
鈍或直下便明或良久而悟或參究而入或困苦而
知或積久而豁然或窮極而頓省此特機緣時節遲
速不齊耳如人父子夫婦兄弟朋友原自親密偶遭
賊亂一時失散或跟隨而不離或暫別而即會或經
日月年歲而逢或有意而反乖或無意而偏合此皆
不可刻定相見之時雖不可刻定相見之時然此求
見之心決不能暫止乃終有會遇日也又如一丈夫
有妻無子乃娶一妾周年即生一子聰慧有福相妻
心生嫉妒見其子如毒物每思加害夫諭之曰你但
不生分別此子即汝親子異日養生送死皆得他力
其妻亦自恨偶聞人言有能稱禮觀音菩薩者求男
得男遂如其言至誠稱禮甚切然妒心愈深一夜忽
夢生一子奇特倍勝及長養成人連登科第乃以勢
利陰謀殺妾及子而親子為顯官偶遭橫事親子逃
去丈夫憂痛而死妒婦亦拋家奔走饑寒困苦至為
乞丐只欲覓子偶到一大河畔見子在小舟上即跳
上舟其子驚墮水中婦隨跳水救子流急水深奮踴
不上乃大叫觀世音菩薩驚破夢魂通身流汗還復
大叫其夫與妾及子驚奔來前婦良久神定追憶夢
中事及平日恩愛妒嫉命根一時迸斷乃自悲喜感
悔曰我悟也我悟也且拜丈夫曰因我有分別心妒
嫉心故不信你直指之言若非夢裏到苦極處投於
生死海中大叫菩薩驚醒夢魂爭得我頓悟此無分
別之父子骨肉團圞哉嗚呼佛祖豈不欲人直下頓
明本心正以眾生無始無明業識結習在心不能頓
斷若非百千方便煆煉其心使之自追自拶自撞自
苦至於懸崖撒手絕後重甦孰能於生死殺活中得
其全機大用乎今參禪人既不能直下悟此無分別
之心則當參究佛祖言句話頭如生冤家相似不能
直下殺其所憎必須直往救其所愛使此憎愛之極
奮斷命根則㘞地一聲驚回大夢不亦痛快平生哉
祖堂懷白湛持二公嘗立禪期約諸同志參究本分
大事為金陵樹一祖庭標幟聞予於靈谷結制特入
山設供茶次湛公問予古人如高峰參悟履歷及學
人參究用心之旨皆扣關擊節并欲予一語警策以
發初機予因引高峰打破拖死屍之疑以至日間浩
浩作得主睡夢中作得主無夢無想不知那個是主
人公至於自巳無可奈何處忽於枕子墮地作聲乃
廓然大悟自謂泗州見大聖遠客還故鄉元來只是
舊時人不改舊時行履處如此一則公案何異妒婦
之夢中見子悲痛呼號直至拼命入水驚破夢魂始
乃大悟不復分別嫉妒而還其本來親愛之道邪因
聊書此以為拋枕驚睡云。

** 武夷山東苑晦臺鏡老和尚行狀

師諱元鏡字晦臺別號湛靈閩建陽馮氏子父天載
母吳氏生於萬曆丁丑六月念五日師生而穎拔有
英俠氣年七歲習書歌詩篤于孝友聞名利事輒厭
棄之年二十一慕姚江良知之學因謁趙豫齋居士
乃開發以性命根本更指見董巖古心法師機緣相
契知有法華開示悟入佛之知見一事及甲辰年再
參虎嘯麗空禪師祝髮深究楞嚴知見無見之旨稍
有入處弗能決擇遂謁寶方無明和尚呵為墮大嶮
坑師歸乃晝夜參尋看五燈會元諸淆訛公案幾至
死絕一日細看維摩詰經至此室何以空無侍者維
摩詰言諸佛國土亦復皆空豁然大徹復于解行不
相應處忽起諸疑又因閱圓覺經隨順覺性章乃一
切疑情永拔再閱諸祖機緣勢如破竹矣是年庚戌
重九口復往江西參無明和尚于壽昌纔相見禮畢
便問曰元鏡特以此事求和尚印證昌曰如何是此
事師彈指昌曰猶可疑在師拂袖便出復呈偈曰識
破不值半文錢可憐摸索幾多年宗流盡是欺心漢
說甚祖師別是禪昌看曰識得破果然不值錢乃令
且去著明日茶次昌曰昨日公案尚未銷繳師曰請
和尚再舉看昌曰你且道何處是趙州勘破婆子處
師厲聲曰和尚莫作怪昌大笑曰參禪要到者一著
子始不受人牢籠也師禮拜昌因囑曰子從此直去
深隱自有機緣成就你若強出為人便可惜也即付
偈曰正印相持時刻慎逢人惟勘印其心不依軌範
通消息秪驗生機是志真上下來因無忽略始終去
就有誠明天然未具通方眼決勿私饒冒感承復曰
向後逢人不得草草師禮拜而退乙卯年博山大師
入閩大仰開堂師特訪之相見次山曰禮佛著師端
立山又曰禮佛著師把住曰那個是佛山曰者是那
裏來的師拓開曰者是那裏來的山就坐師大笑便
出少頃曰雖然如是不可草草復具威儀相見茶次
山曰聞師兄親見壽昌且道壽昌和尚當年命根斷
在什麼處所師劈面一掌曰在什麼處所山起身師
掉首而出山乃曰可惜侍者不在寄下三十棒山即
日上堂師將出眾山即呼曰晦臺誰叫你師出震聲
一喝山曰好喫棒師曰此是宿食不必拈出且道當
時馬祖一喝百丈三日耳聾是那三日山曰秋風多
帶殺秋露愈加寒師拂袖歸眾山曰你只學得一個
走師不顧丙辰年不肖道盛因董巖謁博山大師受
具後特往江西參壽昌和尚道經書林訪故人余繼
泉偕入東苑見師師因問曰子在董巖曾聞博山拈
提維摩經否盛曰曾聞師曰彌勒得一生受記作麼
生盛曰大有人疑著師曰你又恁麼去盛異之向火
次因舉僧問古尊宿劫火洞然者個壞不壞有云壞
有云不壞此意如何師曰你又恁麼來盛乃折節過
冬時方病勞苦雙目幾瞎且欲死師與繼泉親調藥
餌為救療之有間師輒細究盛平生參證處及徵詰
五家門堂差別之旨盛恣意披其所見師感歎曰不
期子乃能深入此秘密法門吾壽昌者枝慧命屬子
去也因即付壽昌源流并書偈云道盛群英祖德尊
萬古師欽承諸聖旨啟我永懷思盛拜受明年即隨
師往慶壽昌師翁七十歲翁特勘驗而印記之亦自
深喜末年得此托囑復示師偈曰信知自有那一著
直俟機緣純湊泊不假思議聖凡安樂忘斟酌受用
寬廓翁明年正月示寂師向因書林余繼泉居士延
居東苑靜室間亦來往武夷虎嘯城高繼泉弟太學
猶龍率諸檀護曰壽昌既沒則東苑當出世矣時庚
申冬力請師于一枝菴開堂師強起就一枝開法解
期即辭歸隱武夷誓不出山師搆室于最孤絕處名
石屏巖常隨採汲行者二三人而巳間有衲子撥草
參求者師佯為不釆如癡如狂自歌自詠或有逼拶
不得巳者師喝曰你者禿廝失了魂在者裏作麼又
策杖絕險處蹲坐僧曰和尚在者裏作甚麼師召曰
你上來我與你說衲子疑訝望崖而退師每多病至
庚午年忽疾作時二行者在側曰和尚臞瘦不食病
甚危也有何施主弟子有何親友鄰人可速呼來分
付後事師曰我從來無親友可分付行者驚曰我等
如何區處師指靜室前石屏巖下曰此處可以埋我
要不必如何若何行者曰設使死了埋了又作麼生
分發師大嘯一聲曰恰好也再問巳蛻去矣時當七
月十三日子夜行者乃走建陽尋親友為安厝後事
不肖在浦城聞訃乃驚起即奔石屏巖則師巳示寂
三月󰢍于所指之石巖下矣師世壽五十四僧臘二
十六有語錄一卷山居詩集一卷盛見師全身雖巳
安土然未及造塔因作祭文云嗚呼吾師乎吾師乎
惟師生平奇崛腦後見腮處俗而惡發癡迷居僧而
毒侵狂騃嘗於壽昌門下擊碎驪龍之珠還於博山
社中拗折羚羊之角我昔親逢異路勒回十影神駒
幸能獨步層霄翀起九苞瑞鳳故師五十四載凡聖
莫窺其涯垂手入廛混勞侶而愈峻轉身出類棲巖
壑而彌孤迄今秋首告寂武夷舉目了無寸親侍側
徒有二士臨行長嘯一聲驚惺千峰就地草埋三月
訃聞小子隨即奔命四顧孑然木落泉枯雲飛鳥沒
山中狐鼠競爭殘食之餘野外豺狼強據空巖之穴
所恨未獲茶毘永作千燈慧照終當銘塔遠彰萬古
徽猷嗚呼大法機緣不易酬再來完此未了案如斯
告奠伏惟尚饗祭奠畢即書此文于寶舟靜室復囑
之曰兄為我守護師塔吾當策杖中原一行俟後歸
來完此大事因即述其大略為吾師始終之實狀云
崇禎庚午長至日書于武夷虎嘯洞。

** 武夷石屏巖塔地記

吾師東苑和尚向隱武夷石屏巖為人孤峻衲子無
能親依獨二行者服勤庚午七月欲示寂先指石屏
下地曰我死須葬於此俄大嘯一聲而逝行者走於
建陽報其姪甥輩遂厝師於指處三月後盛於建州
始聞訃及奔至山行者亦去矣盛登穴禮拜觀之雖
不知堪輿亦覺奇異遂作奠章并托人守護自以時
機未至當以行道始不負祖父付囑也庚辰黃元公
與盛擬遷靈骨於壽昌及同到山見三十六峰之秀
九曲來朝之奇公乃驚曰此殆天授也雖為天下三
十六洞天之僊地既有三教峰而大隱屏為朱文公
得今石屏之逆龍為東苑和尚得豈非山靈之有待
乎因相與作祭文以表之武夷從來無宗門人今得
先和尚靈塔在此則武夷開山第一祖也公後更為
塔銘特揭明之不期時世多變至太平時乃托建州
太守吳公崇安令殷公為先師造窣堵波及塔院又
為兵火所焚前年因余繼泉嫡孫興標者相從於博
山剃落命往重搆石屏塔院僅為草屋彼偶於先師
族姪處得石屏放閒集又於彼俗家得玉函秘要有
涅槃和尚鈐記曰武夷久作神僊府更應興王崇世
儒三教中峰能迥拔西坤逆有臥龍居曰此中當歷
世出諸聖祖在逆龍為最奇也乃詫異此地與彼鈐
記券合特持於夢筆盛甚怪之風水之理甚微雖有
稱贊者皆浮誇之辭未足信也況世間功名美器造
物不與人全余何人敢掠天之功謬為巳有不亦重
損其德乎即今有司馬頭陀指百丈溈山為萬世祖
庭而涅槃和尚指雪峰為千古法窟與武夷為三教
聖地亦必於後世始信其說如九曲龍潭之出趙王
與大隱屏之出文公此雖可信而西坤之宅何敢據
為必在此邪涅槃即曹山寂祖同胞弟國歡文矩禪
師之別名以其有涅槃秘要行世故也盛不肖不能
親守師塔罪莫此大今特命敏之訥子歸武夷以奉
祀石屏先師塔乃引前事以鼓其志趣使始終堅密
成就祖庭安知後世不以成驗為此記之不謬以遺
厥遠嗣哉巳亥春日不肖盛書於皋亭鶴飛處。

** 自敘年紀略

杖人自萬曆壬辰生於閩浦城張氏九九山房至庚
戌十九歲見大父歸寂有感走慶源求孤舟和尚出
世是冬獲歸迫極聞貓叫有省辛亥走書林瑞巖求
識源和尚剃落冬復捉歸壬子春乃就本邑隨師住
夢筆山癸丑春誓死閉關因見百丈再參公案頓徹
馬祖機用有夢筆集丙辰參博山和尚於董巖受具
有機語是冬病于書林遇東苑和尚投機有囑丁巳
春到江西慶壽昌和尚七十壽親承密印有機緣冬
往金陵因待興寓雞鳴戊午春因優曇無方寓報恩
因僧錄襲明寓天界南菴會焦漪園太史諸公有問
答因戴今梁觀察邀到廣陵會父弟勒歸閩巳未春
因福州曹觀察陳侍御林都諫諸公延于羅山結社
秋寓玄沙冬因獅林欲偕隱九座到國懽翠林留結
制庚申春返建州柯氏諸公延主雲際山辛酉赴看
東苑和尚開法僊亭及歸武夷壬戌偕黃心鏡省博
山和尚會諸友度歲癸亥春遇孤舟和尚隨往峰頂
禮養菴和尚及歸龍泉西寺度夏甲子寓柯督學家
會漳泉諸公譚經濟乙丑寓斗峰閱藏因楊樗若孝
廉延于龍巖丙寅歸夢筆會雲門湛和尚及爾密諸
友有唱和詩丁卯值父弟死襄事戊辰因王大光寓
光孝及黃華會諸孝廉文學論佛聖奧義巳巳欲隱
匡山為雪生諸子留建不果有筆華影揮鞭影庚午
於夢筆值金粟密和尚應黃檗因費隱諸友有書往
返敲激秋東苑博山二師相繼滅度冬奔至武夷居
虎嘯洞作千燈熱西來草辛未春因崇安藍崑石彭
本之二公延于別業遭大病復歸夢筆乃作壽昌法
印記壬申擬往嵩少初到武林會黃元公不值寓宗
鏡堂晤吳惺陽諸公有西湖草因宗印挽上徑山靜
室作三古詩三百首有雙徑草因大石來同往金陵
寓鐵佛碧峰會鴻臚顧惺而諸公作碧峰贊有白門
草因遇友人澹然拉到楚黃天臺會耿九一喬梓及
守開法印求授戒結制有植聖草臺山草癸酉秋到
麻城因不違支浮公楫諸公留新禪會梅中丞及允
中請到白臬作道一塔銘及寓鷲山有楚山草甲戌
春往穎州寓圓通會張李王甯劉韓諸縉紳及鹿門
法師留結制有穎水草乙亥春擬應壽州方侍御藂
桂之席遇流寇大亂破穎州諸城因偕鹿門到霍丘
化城作三互別傳擬寒吟夏因修竹請至六安齊頭
山復因商城汪太僕諸公請于北禪開戒說法秋因
心融同大運延主龍湖會李冢宰梅中丞陳司寇周
司馬諸公請寶筏開堂有錄作宗門盟值寇亂以直
延於黃檗結制有錄丙子秋辭往江西掃壽昌先祖
塔因闃然諸公請主其席丁丑秋應新城黃元公諸
護法請于各大剎說法有錄冬鄧太史涂司寇諸公
請主福船山結制有錄戊寅秋因黃元公偕李冢宰
及江西諸護法請主匡廬圓通作尊正規五燈熱諸
錄於南康歸宗九江能仁皆有法語著作巳卯夏往
楚慰李冢宰建芝佛上院遇寇與諸公定守禦策法
有西陵別錄冬因蘄州荊王請于內庭為世子宮眷
授記說法以歸匡廬庚辰夏應劉尚寶諸公泰定法
席建安王請上藍開法有洪都語錄及于臨川因陶
明府諸公留于天寧淨名說法有錄秋應閩僊亭檀
越余公及黃巖期有錄結冬於董巖淨名菴有建陽
語錄辛巳春應鼓山請結制作會祖規鑑有語錄冬
歸福船壽昌過五十歲壬午夏寓南昌饒淨念金粟
園有錄冬歸圓通癸未夏寇破武昌因王稚公侍御
何養純副總同到金陵寓長干寺會三昧師契玄諸
公喬王諸司禮及陳侍御請于報恩大殿上堂復延
于西華門選聖林因王福山諸大司禮魏國眾宰官
及印海容源延于靈谷結制有錄及李小有諸公所
集癸甲全提甲申春車高諸司禮延于興善印吾處
結制有金陵錄忽遭國變遇新聖登極天下奠安阮
圓海蔡明藩諸公及湛之法侶延于祖堂結制及論
學有錄秋因姚愚谷到西湖寓鳳林寺上堂往雲棲
掃塔有普說因余未也方子九江道闍邦玉諸公延
主黃山光明時以徑山有故徐大玉吳若谷諸公會
餘杭鄒明府及吳江諸護法請主此席是冬杖人年
五十三歲也因諸子問歷履事昔在福船巳與黃元
公備述之矣今復敘其歲月以作年紀之略按諸語
錄則得其詳也吾嘗云人遇行事每自畏逆怕難及
述行狀求一逆境難事以表習險心亨不能得也予
所處逆順之微不可暴舉若以全機大用殺活聖凡
比吾於古人則笑殺鐵崑崙矣末後一著尚看下文
珍重珍重。

* 附塔銘

傳洞上正宗三十三世攝山棲霞覺浪大禪師
塔銘(并序)

宗門自世尊拈花迦葉微笑遂開西天四七東土二
三之祖曹溪一滴思讓分流厥後五宗岳峙而二桂
獨昌洞濟代興互有隆替至明嘉靖間其道寥寥幾
不聞矣先輩歎之壽昌崛起好山不獨挽洞山於逆
流實乃揭心燈於再朗東南宗風蔚起豈不賴此老
人乎昌得博山大震海內東苑山隱武夷得之吾師
覺浪大和尚師出偉然龍象杖鍚所到雷厲風馳世
出世間無不攝化宗說兼備言行雙律真法海津梁
人天正眼可謂金聲玉振道光德輝者也嗚呼至哉
按狀師諱道盛號覺浪別號杖人閩浦張氏子父存
三居士師生而穎異幼習舉子業年十五入贅十九
因大父坐亡有疑遂生出塵想求慶源孤舟榕公出
家不果疑益切偶於街次聞貓墮聲有省因瑞巖識
公過浦密求剃落棲邑之夢筆山誓死揜關讀高峰
枕子語若相印合復於倒剎竿等句有疑迷悶成病
乃取古人未悟既悟機緣返復參勘一日閱百丈再
參語不覺輾然曰者馬駒亦復蹋殺天下萬世人也
及見壽昌頌臨濟三頓棒頭開正眼何嘗傳得祖師
心語大叫曰此時尚有若而人乎我當往嗣之始出
崸之董巖從博山和尚受具問從上佛祖行履不契
辭往壽昌道經書林見東苑和尚投機遂折節過冬
因一病瀕死苑親調藥療之有間苑究其生平參悟
及五家堂奧之旨大驚曰不期子深入此秘密法門
吾壽昌者枝慧命屬子流布去也因付壽昌源流并
贈一偈師拜受遂隨苑禮壽昌和尚重重參證昌頷
之自是荷擔大法當仁不讓初下金陵與焦太史周
海門曾金簡諸公游大有敲擊諸公重之未幾壽昌
示寂東苑說法書林師歸省覲曹能始諸公請師於
興化開堂師時年二十八而提唱卓然古德也期罷
復上博山與山問荅雷轟電掣山奇之殆所謂智過
於師者邪雲門湛和尚入閩留夢筆三宿論法門近
事多激揚門歎之金粟密雲和尚過浦師投書有源
流拂子濫付非人之語密回書云上人何處見老僧
濫付且盡大地誰是非人者試指看若指不出自合
縣梁縊死夢筆山中師睹大笑曰焦磚打著連底凍
也併刻其言行世未幾密公住天童父子闢妄諸書
出海內始訝之東苑博山兩和尚一年相繼入滅師
得訃大痛有風穴深憂之感乃一杖復出閩殷殷為
法求人楖栗橫擔席不暇暖四方啟請狎主名剎如
楚之李太宰梅中丞陳司寇周司馬諸公請住龍湖
蘄州荊王豫章建安皆延說法內庭江右黃元公司
理鄧太史涂司寇諸公請主壽昌福船及匡廬圓通
如金陵魏上國及王喬司禮倪樸菴陳旻昭蔡二白
李小有諸公請主靈谷天界報恩祖堂如虎林姚愚
谷方子凡及徐太史諸公請住鳳林徑山特為雲門
湛和尚入祖堂請雪嶠大師歸千指法筵勝會得未
曾有十千高步萬里香花未足以喻其旺化也師乙
酉離金陵丁亥復還天界應太平請會有嫉師者以
原道論下師獄師不辯居圜一載著金剛諸書見意
陳太宰遣人省師索偈師書問予何事棲碧山詩遺
之太宰嘉歎不巳謂其蒙難不驚視生死如游戲雖
大慧覺範諸公不是過也事解金陵諸護法請主攝
山棲霞師欣然有逸老計未幾受博山請命笑峰然
公代座及囑無可智公高座掩關二公棄縉紳而游
師門久矣師過嘉禾譚埽菴諸公延師天寧龍湖各
剎說法因睹費隱容公嚴統復還天界修傳燈正宗
以衛大法及博山夢筆出陳匏菴諸公請主皋亭崇
先聞竺菴成公重興壽昌推雙峰存公住持特為上
堂舉揚未幾吉州李梅公劉平田諸公請主青原師
命笑峰然公住持誕日上堂歷敘生平浩然長歎有
法界不容吾自委敢推婁至與威音之語時師年巳
六十六白睹法門衰落能無中痛乎谷語輪公監院
念師年老復持金陵諸護法書請歸天界故晚稱天
界和尚師因報恩大藏板朽命松影麟公募修囑石
溪杲公較刻休夏毘盧閣偶示微恙命移鍚禪堂舊
方丈一日旦起禮佛畢特開示大眾回寢室飲茹如
常亭午取紙筆作五位頌至偏中至云萬象指頭明
卓異縱擒不換機何利擲筆而逝供堂中三日始入
龕顏色不變觀者如堵陳旻昭侍御周凝圖司空請
三誼和尚掩龕江南宰官居士及衲子善信無不悲
號如失慈乳海內士大夫同諸方知識作詩製誄千
里赴唁感歎法門梁水之摧也師生明萬曆壬辰十
二月十六示寂清順治巳亥九月初七世壽六十有
八僧臘四十有九嗣法弟子二十七人記莂居士四
人往來問道及歸依縉紳孝廉文學若干人得戒剃
度弟子不可數計師說法四十餘年坐道場五十餘
處著作百餘種皆載師全錄將奉師龕建塔竺菴成
公與眾三卜皆得棲霞遂全身歸葬千佛嶺下之右
延庚挹辛既竣竺公述師行狀丐余年友陳旻昭為
塔上銘以旻昭數十年金湯從師患難流離知師之
詳無出其右者會旻昭即世稿未就乃命餘謨卒業
謨憶五歲時隨先老父宮諭公禮博山和尚於皖城
迨乙酉京師南還矢心白業始隨先府君謁師金陵
戊子居廬復謁師於余中丞濟生菴述先君臨終夢
幻泡影一空依舊天明鏡語師為陞堂及後謁師
皋亭晨夕參叩屢多機籌自謂疑團終古破師時贈
偈有奪卻南泉老爪牙之句則謨於師數世淵源法
乳之仁可謂不淺矣且與旻昭為一人交不敢以不
嫻辭竊觀唐宋以來舉揚宗風代不乏人其間儒佛
兼總者惟明教嵩覺範洪然猶不無二岐若師則易
象詩書乃至老莊諸子百家并世諦文字偶一拈提
言言妙諦謨嘗服膺真儒必不闢佛真佛必不非儒
二語以為名言然前此諸儒崖異未免角立門庭即
宗主高自標詡多輕外典自姚江倡學以後龍溪海
門諸公始不諱言佛若以儒說談宗上下千年獨我
師一人而巳蓋東魯西竺兩聖人此心此理之同不
容終秘者也至於師之陞堂入室大機大用殺活縱
奪如金翅鳥直取龍吞如大將搴旗探囊取級故衲
子即久參宿學亦多望崖而退彼以師夢筆非人之
辭為兩家方枘者安知古人當機作用別有出身路
邪故師揀魔辯異拓述傳燈正宗諸書源流所繫筆
削謹嚴然不肯輕遺一真參實悟之士至語及濟宗
出世諸老未嘗不極力推轂豈末法詬諍我見崢嶸
之輩所能窺其涯涘哉竺公之狀師曰師雖嗣法洞
宗五宗並舉主盟佛教三教並弘非阿私其所好蓋
實錄云謹依狀序其大概合十稽首敬為銘曰靈鷲
拈花首傳葉祖少林溟泛始闢東土五葉二株天撐
地拄幾危之間豈不握吐卓哉洞曹聲振寰宇突出
好山壁立風雨博山東苑兄龍弟虎吾師嗣之一麟
獨武開正法眼滴師子乳如大火聚如塗毒鼓觸之
魂飛聞者毛豎杖鍚至處海岳驚舞法幢雲興肅規
凜矩重興寶鏡新鑱鈯斧揀異辯魔鍼聾鎞瞽全提
向上驗主中主橫擔楖栗高揮玉麈吳楚閩秦緇素
爭睹五十餘剎慈心嬰撫金湯霞簇法流川組道扶
聖教名正燈譜宗集竺震文憲鄒魯臨難不避遇嫉
弗怒流水桃花蕭蕭起舞垂老益堅憫世益苦適然
譚笑坐脫鳳塢雙樹潛輝金河影栩兩閒哀恃百靈
泣怙屴崱繖峰六朝僊府千佛環坐儼同玄圃浩浩
長江亭亭窣堵我師高風千古萬古。

菩薩戒弟子大
印皖城劉餘謨頓首拜撰

  
  * 住棲霞嗣法門人南岳大成立石
  * 諸山嗣法門人併記莂居士
  
  * 青原大然　虎跑大璸　壽昌大存
  * 　　大峻　壽昌大浩　廩山大智
  * 崇先大奇　天目大聞　弘濟大健
  * 洞庭大燈　仰山大英　福山大寧
  * 　　大別　興國大忍　枝山大選
  * 明招大補　蒲澗大韶　青原大權
  * 天界大璽　報恩大麟　大量
  * 普濟大龍　祖堂大杲　黃檗大嵩
  * 上塔大文　　　大玉　安隱大充
  * 李公長庚　陳公丹衷　凌公世韶
  * 毛公大斧




天界覺浪盛禪師語錄卷十二(終)