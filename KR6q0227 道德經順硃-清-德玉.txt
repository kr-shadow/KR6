#+TITLE: 道德經順硃-清-德玉
#+DATE: 2016-06-11 12:30:14
#+SOURCE: github.com/kanripo/KR6q0227 master 19b7f451                

* 道德經順硃敘

余閱玄聖言質而不文樸而非器與素王言西方聖
人言合故取而釋之蓋由學者請箋禪林寶訓順硃
訖復請曰道德經講解者累數百家咸各出巳意讀
者更是難曉乞師順文淺顯開諭季而許之遂就正
文順硃填墨略增意義雖薄而無味不過使讀之者
不離言不即言易于領會焉耳若果於此五千言中
領會得則不唯看易言學言庸言易即看圓覺言楞
嚴言華嚴言亦不難矣。

華岩德玉敘。

讚曰王者師民之寶指李非姓白髮非老尼父稱
猶龍嬰兒恒自抱憲宗尊諡上皇七聖列封祖考
灼然紫氣徹關頭眾妙之門人難造(又)元始天尊
辭侯成子變名變姓百矣千矣生李兮何嘗生死
槐兮何嘗死身騎青牛兮示荷負而不恃手持真
經兮發玄文于袖裏直斯陳跡五千言詎止流傳
一尹喜。














道德經順硃卷上
蜀渝華岩季而關聖可德玉順硃

* 體道一章

「道可道非常道名可名非常名無名天地之始有名
萬物之母故常無欲以觀其妙常有欲以觀其竅此
兩者同出而異名同謂之玄玄之又玄眾妙之門。」

【(道理也即日用所當行之常理也可道之道言也常乃不遷不變的意思名常名也始初也母生生
不息的意思妙奧妙也深微的意思竅關竅也通徹的意思此一章示體道之本宜恆常不變不可
偏觀的意思日用當行之常道在眼見在耳聞在手捉在足奔本不遷變豈不可言哉蓋言默不足
以載之也若是可言則就是言句了豈是不迀不變的常道道本無名強名曰道此亙古亙今常名
也豈不可名哉若執此名為實而可名之豈是不遷不變的常名能名無名詎非天地之初乎杳杳
無形存之可也暨其有名詎非萬物之母乎生生有象守之可也由此觀之宜恆于未始有物之先
以觀察那杳杳無形何其深微恆于物色既彰之後以觀察那生生有象何其通徹此有欲無欲一
事兩端同條共貫二名一體統妙統微俱謂之玄何也有欲者形之彰也無欲者神之隱也神隱深
微可謂玄矣形猶通徹玄更玄焉孰有加于此哉萬物之妙咸從斯以出入也執偏不圓不善體道
者不可與之言也)。】

* 養身二章

「天下皆知美之為美斯惡巳皆知善之為善斯不善
巳故有無相生難易相成長短相形高下相傾音聲
相和前後相隨是以聖人處無為之事行不言之教
萬物作焉而不辭生而不有為而不恃功成而弗居
夫惟弗居是以不去。」

【(皆咸也知曉也美好也斯即也斯惡巳言即惡了也下斯不善意同傾奪也辭言辭也恃賴也惟專
辭居處也不居言不處功勛的意思去退也此一章示養身之道當處無為而不居功的意思凡天
下之人咸曉得美好之為美好殊不知即就醜惡了也咸曉得善之為善殊不知即就不善了也至
于有生于無無生于有難成于易易成于難長形于短短形于長高傾于下下傾于上音和乎聲聲
和乎音前隨于後後隨于前盡天下人伎倆咸是如此豈識聖人養身之道哉是以聖人之養身也
處乎無為而曷常以有為為事行乎不言而曷常以有言為教此仁術也能識此則萬物既作吾亦
與之俱作而不假言辭雖生不生生而未嘗有雖為無為為而無所賴雖功無功功成而不處夫惟
功勛不居處則自無美名名既不有身何必退如此功不處即是功成名既無則名遂身不退即退
也養身之法有邁于斯者吾不得而知也)。】

* 安民三章

「不尚賢使民不爭不貴難得之貨使民不為盜不見
可欲使心不亂是以聖人之治虛其心實其腹弱其
志疆其骨常使民無知無欲使夫知者不敢為也為
無為則無不治。」

【(尚崇也賢是有才德的人貴重也奇珍為難得之貨爭競也盜竊也可欲即功名財利稱意之事虛
心俾其無思實腹莫令有漏弱志戒毋多事疆骨謹守無知使知者不敢為是責在民上的意思為
無為是與為民上者立個主宰的意思無不治是功不浪施的意思此一章示安民之要貴乎無知
無欲的意思君主不崇尚賢良則小民自不爭競趨求名位君主不貴重珍寶則小民自不竊盜貪
榮財利稱意之事不令小民見之則小民之心自不昏亂是這個意思所以聖人之治天下也一味
教人虛心而絕思想實腹而勿滲漏志若多事戒而弱之骨既無知謹而守之恒使下民抱樸而無
知少私而無欲縱使他有纖知猶存有纖欲未盡亦不敢勉強以為之也為民上者能使民如此則
是道常無為而無所不為也天下焉有不治者哉所以安民之法不貴事事而貴無事矣)。】

* 無源四章

「道沖而用之或不盈淵乎似萬物之宗挫其銳解其
紛和其光同其塵湛兮似若存吾不知誰之子象帝
之先。」

【(沖虛也或似難以形容的意思淵深也宗主也挫折也銳鋒鋩也解釋也紛繁亂也和光韜其明也
同塵混于俗也湛寂也存在也象亦似也帝上帝也即造化的意思先言更在前也此一章示無源
道體深廣莫測的意思形而上者謂之道形而下者謂之器沖虛則形而上者也形上虛無無物不
受盡古今遐邇事物在其間不似一粟之在太倉乎故曰或不盈上善若水利萬物而不爭故淵兮
似可以為萬物之宗主也道以鈍為利故鋒鋩不可露道以安為榮故繁亂宜當解韜光以挫銳混
俗以解紛湛兮寂兮若亡若存焉耳既然如是吾不知伊誰之子耶吾恐此道也雖上帝猶未易以
當之意者其似乎在上帝之先欻無源道體誠哉叵測)。】

* 虛用五章

「天地不仁以萬物為芻狗聖人不仁以百姓為芻狗
天地之間其猶橐籥乎虛而不屈動而愈出多言數
窮不如守中。」

【(仁者心之德愛之理也芻草也橐籥冶鑄所用致風之器也橐者外之櫝所以受籥也籥者內之管
所以鼓橐也屈鬱也抑而不伸的意思數音朔屢也此一章示虛用無作在乎守中的意思天地好
生豈不仁于萬物哉特無愛惡于萬物有似于不仁耳不仁乃大仁也譬如結芻為狗設之于祭祀
之間飾以彩虔而奉豈愛之耶特時之當用適然而用耳祀訖而棄之行者踐樵者焚豈惡之耶特
時之當棄適然而棄耳安有愛惡之心于其間哉聖人之于民亦如是也特無以愛惡相擾而民性
自全生死得喪吾何與焉雖未嘗仁而仁亦大矣天地之于萬物又不亦猶夫橐籥虛中無心應用
者乎及其方用也心空腹實虛而不屈志弱骨疆動而愈出信乎應用不在多言也多言則為也為
者敗之數言數窮多為多敗故不如守中之無為也無為則虛也善虛用者其可外于斯理乎)。】

* 成象六章

「谷神不死是謂玄牝玄牝之門是謂天地根綿綿若
存用之不動。」

【(谷虛也牝即前章所謂母也綿綿不斷絕也此一章示成象之妙妙用不已之意思谷至虛而猶有
形神則虛而無形也既虛而無形則無生者誰當其死豈不謂之幽深叵測至玄至妙生生不息之
牝母也耶要知此幽玄牝母眾妙之門戶即是生天生地生人之根本也自古自今綿綿不絕若存
若亡而不可以眼見不用則已若一用之虛而不屈動而愈出總不見有勤勞之象焉成象之妙有
如此者)。】

* 韜光七章

「天長地久天地所以能長且久者以其不自生故能
長生是以聖人後其身而身先外其身而身存非以
其無私邪故能成其私。」

【(四以字細看首以為也次以因也是以事因也未以用也先尊也存猶壽也上私字單貼人下私字
兼天地說此一章示韜光宜法天地的意思天地人一也天無私覆地無私載人無私存天既長覆
地既久載人胡為而不久存也天之所以能長地之所以能久者因其不自認其生故所以能長生
能久生也是這個事因聖人法之後其身而不千祿高尚其志身似不尊也而人反尊之外其身而
不加愛芻粟自飽身似不壽也而反不死此豈不是用人無私存之道也耶故所以能成其三無私
焉耳人心同天地何用晦跡為)。】

* 易性八章

「上善若水水善利萬物而不爭處眾人之所惡故幾
於道居善地心善淵與善仁言善信正善治事善能
動善時夫惟不爭故無尤。」

【(上最也大也善道也性也上善猶言最上大道也利澤也處居也惡不愛也幾近也居善巳下數善
字取善曰善尤過也此一章示成性貴圓融的意思最上大道無可比喻略而喻之有似于水水善
者何澤利萬物而不矜功不處高潔乃處眾人所惡卑污之處故差近于道焉水不擇大小廣狹可
容即受居善地也澄徹清深無物不鑒心善淵也利澤動植不求其報與善仁也流注潺湲適時不
易言善性也洗滌于準用之不勤政善治也遇物賦形能乘舟楫事善能也冬凝春泮不失其節動
善時也此誠處惡利物不爭之能事矣而誰與之爭耶既無與爭何過咎之有此水之所以為上善
也)。】

* 運夷九章

「持而盈之不如其巳揣而銳之不可長保金玉滿堂
莫之能守富貴而驕自遺其咎功成名遂身退天之
道。」

【(持扶也盈溢也巳止也揣探摸的意思銳尖利也咎禍殃也此一章示人運用平夷知進退存亡而
不失其正的意思人畏其溢而扶持之不如止而不使溢之為妙也人畏其銳而探摸之其鋒芒脆
利豈能永久保其不折乎夫金玉既巳盈矣而更貪未有不溢者富貴既巳銳矣而更驕未有不禍
者然則何法運用以免此患哉法天之道而巳矣何謂天道月滿則虧日中則昃聖人不過是成功
不居美名不處退身守正焉耳高尚其志咎如之何)。】

* 能為十章

「載營魄抱一能無離乎專氣致柔能嬰兒乎滌除玄
覽能無疵乎愛民治國能無為乎天門開闔能無雌
乎明白四達能無知乎生之畜之生而不有為而不
恃長而不宰是謂玄德。」

【(載乘也指身而言如車馬之載物也營營營也不定貌魄魂魄心之精爽也焦筆乘謂清虛則魄即
魂住著則魂即魄如水凝為水水泮為水其實一耳季而謂即人之情也反之為性又即人之意也
收之為心營營不斂是謂坐馳載營魄復性之謂也玄覽玄妙之見也疵病也天門即玄牝之門也
畜養也宰主也此一章示復性愛民之大功能要為而不恃的意思凡人之魄時時營為日趨于有
若能載之則乘乘然有歸也化有為無滌情歸性人分二而我抱一其孰使離乎心有是非氣無分
別專一其氣致盡乎桑非嬰兒純一不雜其孰能之眾人之病粗而易除學者之病微而難遣玄覽
藥病執之更重能無疵乎金屑雖貴落眼成翳是故當滌除之也身既治矣國如之何抱一則身全
愛民則國富能拱默在上無為而治乎專氣則存牝門致深離出入能虛心弱志而無難乎見病蠲
除而朗潔縱橫無閡而四通能實腹強骨而無知乎若果能無為能無難佳無知何防生之而為象
帝先畜之而為眾父父雖生不生生而不取以為有雖為無為為而不恃以為功雖長不長長而不
自以為主夫是之謂深玄之德欲能為復性者可忽于斯乎)。】

* 無用十一章

「三十輻共一轂當其無有車之用埏埴以為器當其
無有器之用鑿戶牖以為室當其無有室之用故有
之以為利無之以為用。」

【(輻乃輪上所輳眾木轂即輪轑利轉之總木謂輻輳眾木而成一車也無車中虛處也下無同埏和
也埴黏土也謂用水和合黏土以為陶器也半門曰戶牖窗也此一章示虛無以明利用的意思三
十散木輻輳同于輪轂而成一車也其車之用必在沖虛不盈無物之處焉水和黏土而成坯火煆
土坯而為器也其器之用亦在橐籥守中虛無之處焉開戶出入豁牖通明而為室也其室之用亦
在明白四達虛無之處焉有輻共轂可以利任重致遠而不可以用容人物當其車之無可以用容
人物而不可以利任重致遠有埏埴可以利盛受而不可以用貯藏當其器之無可以用貯藏而不
可以利盛受有戶牖可以利出入通明而不可以用舉措寢處當其室之無可以用舉措寢處而不
可以利出入通明故曰有之以為利無之以為用人能實腹強骨以保身有之以為利也虛心弱志
以養氣無之以為用也易曰精義入神以致用也利用安身以崇德也其斯之謂歟)。】

* 檢欲十二章

「五色令人目盲五音令人耳聾五味令人口爽馳騁
田獵令人心發狂難得之貨令人行妨是以聖人為
腹不為目故去彼取此。」

【(爽失也差也馳馳馬疾驅也騁直馳也畋獵逐禽獸以除害也此言貪求無厭的意思春曰田冬曰
獵妨害也咎也此一章示檢欲之道言勿貪外以害內的意思青黃赤白黑五色也目欲之不已而
不知檢未有不為色所盲者宮商角徵羽五音也耳欲之不巳而不知檢未有不為音所聾者酸辛
甘鹹苦五味也口欲之不已而不知檢未有不為味所失者馳求騁逐冬獵春田心心增無厭之貪
而不知檢未有不發妄號之狂者奇珍異寶塞梁充棟持而盈之而不知已未有不遺其咎害者以
是之故聖人但為腹而養已不為目而循物故悉去彼在外之諸妄而獨取此在內之一真也此檢
欲保身之實學也季而謂老子文法多錯綜捷略不如其已不可長保文錯意錯錯綜也為腹不為
目舉目不言耳口心行文簡義精捷略也)。】

* 厭恥十三章

「寵辱若驚貴大患若身何謂寵辱寵為下得之若驚
失之若驚是謂寵辱若驚何謂貴大患若身吾所以
有大患者為吾有身及吾無身吾有何患故貴以身
為天下者則可寄於天下愛以身為天下者乃可以
託於天下。」

【(寵是功名爵祿辱乃削位損財驚駭也貴重也寄傳也愛惜也託附也此一章示厭寵斯無辱外身
即無患的意思凡天下人只知寵之為寵殊不知即就辱了也言辱生于寵故皆若驚焉人只知身
之為身可重殊不知即是重大患了也言患生身故均是患焉且道何以為寵辱若驚耶有寵即
有辱辱下則寵亦斯下矣得富而驚恐莫能守得貴而驚恐遺其咎失富而驚恐盜重來失貴而驚
恐禍迭至不知寵斯辱矣夫是之謂寵辱若驚且道何以為貴大患若身耶我之所以有大患者因
不知後其身而貪功名不知外其身而營利祿功名利祿患也有患皆生于有身也及我能後其身
而身先外其身而身存有身即是無身也何患之有夫是之謂貴大患若身所以不輕用其身為天
下者天下反可傳惜以身為天下者天下反可附則不知有其身而身反可保也貴天下猶一身是
寵何辱愛兆民如一體是身何患寵身無可用而反為天下大用矣奚用厭焉)。】

* 贊玄十四章

「視之不見名曰夷聽之不聞名曰希摶之不得名曰
微此三者不可致詰故混而為一其上不皦其下不
昧繩繩兮不可名復歸於無物是謂無狀之狀無象
之象是謂惚恍迎之不見其首隨之不見其後執古
之道以御今之有能知古始是謂道紀。」

【(三之字作的字看夷平也大象無形的意思希少也大音希聲的意思微細也難捉摸的意思皦明
也惚恍不有不無的意思執持也御運也紀紀極也此一章示讚道之紀極的意思視之不見那有
不當于眼者視的不見不可以黑白名也但曰夷而已聽之不聞那有不當于耳者聽的不聞不可
以音聲名也但曰希而巳摶之不得那有不當于手者摶的不得不可以形段名也但曰微而已凡
人間事世智辯聰或可以詰問而得之唯此夷希微三者殆不可詰非隳肢體黜聰明離形去知同
于大通者不可得混合消融而為一也況視的聽的摶的擬將何物以形容之哉其在上也非三光
可比其明故不皦其在下也非雲翳可掩其質故不昧但密密綿綿了無縫罅從何名之仍復歸于
無何有焉耳夫是之謂無狀之狀狀何有無物之象象何有夫是之謂恍兮不有恍兮不無迎之於
始莫可詰其端倪隨之于末不可窮其終極莫可窮詰則無終始既無終始何有古今惟持守古天
地之始以運用今萬物之母則今母即古始也能知此者是謂通天徹地道之紀極也其深玄妙道
詎易以言贊及之耶)。】

* 顯德十五章

「古之善為士者微妙玄通深不可識夫唯不可識故
強為之容豫兮若冬涉川猶兮若畏四鄰儼若客渙
若冰將釋敦兮其若樸曠兮其若谷渾兮其若濁孰
能濁以靜之徐清孰能安以久之徐生保此道者不
欲盈夫唯不盈故能敝不新成。」

【(強上聲勉強也豫象屬猶犬也豫猶之性不決多疑也涉徒行厲水也冬涉川常難之也畏四鄰慎
自持也儼矜莊貌儼若客不敢僣也渙散也冰將釋如恐陷也敦厚也若樸質而無文也曠空也若
谷虛而無所藏也渾渾然也若濁似乎晦而不明了也皆所謂強為之容也不欲盈沖而用之或不
盈也能敝善守舊的意思不新成言善守舊即是新成也此一章示人當晦德潛名埋光鏟彩的意
思自古有道之士形神微妙視之難見性理玄通聽之難聞其澄徹清深有不可以智知以識識者
也夫唯其不可以智知識識故所以勉強略為之形容譬之豫焉遲回不果若冬涉川畏寒而不敢
渡譬之猶焉疑忌或後而不敢先若畏四鄰而恒自慎其恭恪兮如對賓客而不敢慢其散渙兮若
水之泮而復為水其敦厚也若木之未斲而無文其空曠也若谷之能含而不卻其渾然也有似于
晦而不明焉誠哉深不可識難為之形容矣巳誰能以濁亂之情復還定靜之性徐使湛湛焉而清
徹誰能以安穩無作之體令其末久不變徐使綿綿焉而長生能保守斯道者去奢去泰去甚決不
欲縱無厭之心以求盈溢也夫唯不欲如此故能守舊安分不希新成求顯達矣古之善為士者其
隱德若顯是這樣有難以形容者)。】

* 歸根十六章

「致虛極守靜篤萬物並作吾以觀其復夫物芸芸各
歸其根歸根曰靜靜曰復命復命曰常知常曰明不
知常妄作凶知常容容乃公公乃王王乃天天乃道
道乃久沒身不殆。」

【(致極盡的意思作生也動也復復其初也芸芸物多貌妄動的意思根本也此一章示歸根復命之
極致的意思虛實之對也耽空而不致盡乎極虛之又虛與實何異靜動之對也守寂而不切于專
篤靜之又靜與動何殊誠能虛極靜篤憑他萬象森羅並生于目前不吾惑也吾但觀其復以反于
初耳物雖芸芸叢雜各有其根隨他妄想紛紜當下寂滅不靜而自靜也靜則復還于天命矣既復
于命則謂之不遷不變之真常真常則又非明白四達者不知也若不知常而任情妄動則凶禍隨
之矣自是非常恒不變者不能容也能容則大公無私公則宰制山河無施而不可王者何法天而
已法天者何此道而已此道者何綿綿若存而巳果能此道詎僅若存而巳哉設使神遊登遐而稿
形亦不敗壞其歸根復命之效有如此者)。】

* 淳風十七章

「太上下知有之其次親之譽之其次畏之其次侮之
故信不足焉有不信猶兮其貴言功成事遂百姓皆
曰我自然。」

【(此一章示自然之化不假有為的意思太初以前上古無為之世小民淳朴日出而作日入而息縱
知有君而不知有君之德也及其下降也德可見而生親愛之心恩可稱而生贊美之語又其下降
也時遷世改智多難治乃設刑法以防之使有畏怕之意又下降也一法出一奸生禁多令繁于是
而有欺侮之念起何也蓋為民上者不以誠信待小民而小民亦以不誠信應之出乎爾反乎爾者
也所以為民上者兢兢業業如猶之畏四鄰而不敢輕出一言唯貴重其無言之教而俾其自化只
待八方寧靜而功成四海澄清而事遂百姓僉曰帝力何有于我哉咸我自食其食自衣其衣焉而
巳矣此誠不知有之之至道也何用親譽畏侮為事)。】

* 俗薄十八章

「大道廢有仁義智慧出有大偽六親不和有孝慈國
家昏亂有忠臣。」

【(此章示道衰俗薄淳心漸喪的意思正趣菩薩放身光明映蔽一切日月星電天龍八部釋梵護世
所有光明皆如墨用是而知大道一出則仁義縱有向何處安著耶故曰大道廢弛仁義方顯矣
文華喪質雕斲喪樸智慧一出而大奸必起矣父母兄弟宗親不相和睦方顯孝慈之名天下紛爭
擾攘之際方顯忠臣之節所以說有仁義不如不廢大道有大偽不如不尚賢有孝慈不如六親常
和有忠臣不如國家常治老子之意意在斯矣)。】

* 還淳十九章

「絕聖棄智民利百倍絕仁棄義民復孝慈絕巧棄利
盜賊無有此三者以為文不足故令有所屬見素抱
樸少私寡欲。」

【(文質之反也屬附也此一章示絕學之道宜還淳反樸的意思聖智乃道之麤也能絕之去之而精
美獨露其民所利詎僅百倍也哉仁義乃道之偽也能絕之棄之而真素現前民不虛詐而復孝慈
矣巧利乃道之妨也能絕之棄之不重難得之貨而民不盜矣聖智之麤仁義之偽巧利之妨此三
者以為文而非質不足而非全故絕而棄之使令有所屬見素抱樸少私寡欲乃其所屬也見素則
知其無所與雜而非文抱樸則知其不散而非不足素既見而不雜樸既抱而不散則私欲自不能
感之矣能少私寡欲而後可以語絕學之道也)。】

* 異俗二十章

「絕學無憂唯之與阿相去幾何善之與惡相去何若
人之所畏不可不畏荒兮其未央哉眾人熙熙如享
太牢如登春臺我獨泊兮其未兆如嬰兒之未孩乘
乘兮若無所歸眾人皆有餘而我獨若遺我愚人之
心也哉沌沌兮俗人昭昭我獨若昏俗人察察我獨
悶悶忽兮若晦漂兮若無止眾人皆有以我獨頑似
鄙我獨異於人而貴食母。」

【(唯上聲阿烏何反皆應聲唯恭而阿慢也荒廣違也怕古泊字兆形兆也孩小兒始笑也笑則情動
而識生矣無所歸無住著也性分之內本無餘欠有餘則外矣遺失也沌沌無知貌一作純純無雜
也小明曰昭詳審曰察悶悶然若晦之意頑不知痛痒也食味也母道也此一章示人同俗異于
俗居塵不染塵的意思為學日益為道日損絕者何損也損之又損以至于無為無為而無不為何
憂之有學人只知真能去妄妄去真存玄覽不滌真亦妄也故設譬曰唯恭而阿慢咸出乎聲也相
差幾何善美而惡醜均離乎性也相去何若雖唯恭善美亦當損也古人絕學其憂心殷矣我寧得
不憂也歟至其心遊于物初其廣遠兮而未見其有盡極庸可限量哉眾人樂于務外如饑思食而
享太牢貪饕無厭如春遊覽而登陽臺流蕩忘返我則不然獨棲泊于情之未起形之未兆如嬰兒
之未解言笑一般載御營魄乘乘然似無歸宿之地而無住著也眾人之于道也有餘有欠而我之
于道也無得無失我果大智若愚至人之心也哉其實沌沌然而無知也俗人之用智昭昭而明我
獨用愚惚惚若昏俗人之用智察察而詳我獨無知悶悶若濁忽兮不滯于空而若昧寂兮不著于
境而似無定蹤眾人咸以昭昭察察為用而我獨昏愚若頑晦悶似鄙我所以不同于眾人味道之
末而我則貴求味乎道之本耳絕學至人有殊于人是這樣)。】

* 虛心二十一章

「孔德之容唯道是從道之為物唯怳唯惚惚兮怳兮
其中有象怳兮惚兮其中有物窈兮冥兮其中有精
其精甚真其中有信自古及今其名不去以閱眾甫
吾何以知眾甫之然哉以此。」

【(孔大也怳惚窈冥皆不可見見智知之意無狀之狀無象之象是謂怳惚是也以用也故也因也閱
觀也甫始也此一章示人虛心體道的意思大德無名擬將何名以形容哉夫唯不可形故強名曰
道然而道又何以形容若道是色是色非道若道是聲是聲非道若道是物是物非道擬其為物也
又何如唯怳兮不有唯惚兮不無焉耳雖然惚怳非無底蘊也惚怳即象也怳惚非沒憑據也怳惚
即物也窈窈冥冥非無把捉也窈冥即精也般若云若見諸相非相即見如來是也其精實有把捉
非修飾也而的的甚真其中實有憑據非妄言也而的的有信其孔德為何如哉互古互今唯道是
從其名不變用觀萬物之始而巳太上復自問言我憑何而曉得觀萬物之始所以然哉乃自答之
口因窈冥真信其名不去而知其所以然矣閱眾甫觀其微觀其復咸是一個關捩)。】

* 益謙二十二章

「曲則全枉則直窪則盈敝則新少則得多則惑是以
聖人抱一為天下式不自見故明不自是故彰不自
伐故有功不自矜故長夫唯不爭故天下莫能與之
爭古之所謂曲則全者豈虛言哉誠全而歸之。」

【(此一章示遜順之理貴乎無爭的意思夫曲巳從人者何所以自全也屈已伸人者何所以自直也
人之所以能處窪下者何所以受益也人之所以能守舊者何所以自新也人之所以能知足者何
所以戒貪也人之所以縱無厭之求者何貴難得以自亂也以是之故聖人持守夫一而為天下法
識得一而萬事畢矣聖人非不自見用也特不自顯已之明而用眾人之明其明益大聖人不自滿
足也特以非自處而用眾人之是其是益彰聖人不自誇伐也特以無功自居而以有功讓人則其
功益著聖人不自矜高也特以謙卑自牧安不忘危故所以能長久夫惟不自見是伐矜即不爭之
道也故凡天下之人所爭者全也多也聖人之所處者曲也少也一焉而已矣孰與之爭耶古之所
以道曲則全云云者非虛妄飾說乃真實無妄之極談矣誠哉一曲則全而四方之高士無不來歸
如水之就下而莫之遏也)。】

* 虛無二十三章

「希言自然飄風不終朝驟雨不終日孰為此者天地
天地尚不能久而況於人乎故從事於道者道者同
於道德者同於德失者同於失同於道者道亦樂得
之同於德者德亦樂得之同於失者失亦樂失之信
不足有不信。」

【(希少也飄風疾風也驟雨暴雨也自旦及脯為終朝自早及暮為終日風雨震蕩飄忽必不能久岐
伯所謂亢則害承乃制也此一章示無作自然之道貴恒久不變的意思道以自然為至而世少言
之者喜于有作也有作必有輟惡能久乎就如那疾風之不終朝暴雨之不終日不能長久一樣是
那個能為此久者除是天高地厚幾于久焉用斯疾風暴雨看來天地造化尚且不能長久而況于
人乎故有事於道者則不然從事于道者任其自然耳自然則無作無作則無得無得則無失一切
任之道任同道德任同德失任同失隨順世緣無罣礙呼牛應牛呼馬應馬而無容心焉無所不同
矣無所不同則無所不樂矣故同于道道樂得同于德德樂得同于失失樂得任運逍遙隨緣放曠
而無所不得矣不從事于斯者能如是乎所謂信不足焉有不信也信不足者道不同也道不同不
柏為謀故有不信)。】

* 苦恩二十四章

「跂者不立跨者不行自見者不明自是者不彰自伐
者無功自矜者不長其於道也曰餘食贅行物或惡
之故有道者不處也。」

【(舉踵曰跂張足曰跨立欲增高反害其立行欲增闊反害其行曰猶言是謂的意思餘食剩殘之食
如莊子謂惠子死鼠之喻是也贅疣也如莊子附疣縣贅出乎形而侈于性是也惡去聲言餘食贅
行人所不愛也處上聲此一章示人不可好高自大的意思人豈有不能立者哉苟立未穩而加以
跂未有不失其立者人豈有不能行者哉苟行未足而加之以跨未有不喪其行者此二句是喻那
自見者失明自是者失顯自伐者失功自大者失久的與此跂失立跨失行者一樣若其在道中也
是謂餘食贅行食殘人賤附贅累形不適于體豈能自然咸人之所惡也況有道之士乎決不處也
自高自大者可深誠矣)。】

* 象元二十五章

「有物混成先天地生寂兮寥兮獨立而不改周行而
不殆可以為天下母吾不知其名字之曰道強為之
名曰大大曰逝逝曰遠遠曰反故道大天大地大王
亦大域中有四大而王處一焉人法地地法天天法
道道法自然。」

【(混渾通先去聲強上聲介甫曰寂止也寥遠也羅什曰玅理常存故曰有物萬道不能分故曰渾成
鐘會曰廓然無偶曰獨立古今常一曰不改無所不在曰周行所在皆通曰不殆此一章示人體道
象元萬法一制的意思道如水中鹽味色裏膠青分明是有不見其形故疑之曰有物混成未有天
地之先早有此道不知此道又從何而生也寂兮聽之無聲寥兮視之無形獨立無偶兮而恒常不
變運行不息兮而水火莫侵其生成萬物也不可易以言喻而有似于天下母焉以吾看來凡天地
間飛潛動植咸有名字及至于生天地生飛潛動植者不得而知其名不得而知其字也字曰道者
亦寓言耳道無邊際故強名曰大大至于不可圍故曰逝逝無所往而不在故曰遠遠則無一處而
不從此道以通也故曰反反反其母也故道大生天生地無所不容也天大日月星辰無所不蓋也
地大山河社稷無所不載也王大統理兆民無所不制也而這生生不息聖域之中昭然有此四大
而王特居其四大之一大焉人當法地安靜無為而無所不蓄也地當法天運轉不息而無所不周
也天當法道微妙玄通而無所不現成也道當法自然無作無為而無所不作為也象元體道蓋有
以矣)。】

* 重德二十六章

「重為輕根靜為躁君是以聖人終日行不離輜重雖
有榮觀燕處超然奈何萬乘之主而以身輕天下輕
則失臣躁則失君。」

【(根本也躁動之極而煩擾也君主也輜音子載衣食器械者前後有蔽所謂庫車也以其累重故曰
輜重榮觀紛華之觀也燕安也處上聲居也超然高出而無繫著也奈如也乘去聲此一章言人君
當以道德自持不得輕舉妄動的意思治國不自重則權移修身不自重則神亂故凡最輕小的事
要當以自重為根本也治國不鎮靜則事煩修身不鎮靜則身敗故凡最煩躁的事要當以鎮靜為
君主也況其國與身乎是以聖人終日行道布德而不自輕謂其不離輜重輿衛以為本也雖有榮
美大觀而不為妄躁謂其燕處超然淵嘿以自主也奈何萬乘之君任重道遠以觀天下其可不靜
且重乎或迫而後動感而後應不得已而後起則重矣無為焉則靜矣苟其動于得己之際而不能
無為則是以身輕天下而不重何本之有不重則躁而不靜矣何主之有有天下者宜乎以道自任
以德自厚可也)。】

* 巧用二十七章

「善行無輒跡善言無瑕謫善計不用籌策善閉無關
楗而不可開善結無繩約而不可解是以聖人常善
救人故無棄人常善救物故無棄物是謂襲明故善
人不善人之師不善人善人之資不貴其師不愛其
資雖智大迷是謂要玅。」

【(瑕玉玷也謫責也籌策計數者所用之策也楗拒門木也橫曰關豎曰健結繫也繩索也約束也襲
相傳襲也此一章示大道之巧在人善用的意思十一善字最重雲行鳥飛咸有影子未有行而無
跡者也諍臣直友咸有口過未有言而無瑕謫者也六出七擒咸有謀略未有計而不用籌策者也
南閞北門咸有鎖鑰未有閉而無關楗者也緘篋束帶咸有會紐未有結而無繩約者也在人善用
不善用耳善用則雖行無跡雖言無過雖計不謀雖閉無楗而不可開雖結無約而不可解以此之
故所以聖人恒常貫善斯法以救人也既恒貫救人則無棄人也恒貫救物則巧梓願輪桷之性枉
直無廢材良御適險易之宜駑驥無失性也又焉有棄物哉斯法也人人本有物物全彰一通百通
一達百達如燈襲明焰焰相續無有窮矣故善人者救人者也不善人之師也不善人者襲明者也
善人之資也善師者雖師不自貴也有資者雖資不專愛也不貴不愛而相忘于道雖有大智亦若
愚耳此之謂善巧之要玅不善用者其孰與之焉)。】

* 反朴二十八章

「知其雄守其雌為天下谿為天下谿常德不離復歸
於嬰兒知其白守其黑為天下式為天下式常德不
忒復歸於無極知其榮守其辱為天下谷為天下谷
常德乃足復歸於樸樸散則為器聖人用之則為官
長故大制不割。」

【(守保守也復並扶又反谿谷眾水所注天下極言之也式法也忒爽也足全也長上聲制裁斷也割
分裂也此一章示還淳反朴貴常守其德的意思雄者高強雌者卑弱知高強之不可恃宜守卑弱
以自牧則高而不危強而不拱天下嚮慕如水之歸谿矣既為天下所歸也此守雌之常德可須臾
離乎時時守氣刻刻致柔則庶乎仍歸于赤子無知耳白者聰慧黑者愚魯知聰慧之為道妨宜守
愚魯以自養則聰非昭昭慧非察察天下遵崇而反以為法矣既為天下法也此守黑之常德可斯
須失乎心心無思念念無慮則庶乎仍歸于原有之無極耳榮者尊貴辱者汙濁知尊貴之不可驕
宜守污濁以自戒則尊而無憂貴而無患天下歸投如水之赴谷矣既為天下赴也此守辱之常德
豈不完全乎戒慎不睹恐懼不聞則庶乎仍復歸于本有之朴素耳道不可離離則為形役樸不可
散散則為器用聖人之為用也總其大綱而眾日自隨矣故曰為官長臨蒞天下者貴無為而大制
不有為而事事于宰割矣)。】

* 無為二十九章

「將欲取天下而為之者吾見其不得已天下神器不
可為也為者敗之執者失之凡物或行或隨或呴或
吹或疆或贏或載或隳是以聖人去甚去奢去泰。」

【(取如左氏取我田疇而伍之為治之也為之則傷自然執之則乖通變載成也隳毀也去甚慈也去
奢儉也去泰不敢為天下先也三者聖人所以取天下也此一章示無為妙理不治而化的意思至
人體神合變與物為一雖兼制天下而未嘗有有故能從容無為而業無不濟糠秕土苴亦將陶鑄
帝王也若夫塊然而有以巳遇物則自已六尺之軀手足屈伸若將不容而況天下之大歟將欲則
有心取物則有為詎可乎除是不得已天與人歸庶幾可耳天下者神道設教之大器也無思無為
寂然自感不可勉強有作也若勉強有作盡心力而為之一定有災亡無日也不可屈強求得也若
屈強求得與物相刃相靡一定有妨失不旋踵也故獨行于前而不知隨者之在後如形影之不舍
呴之欲溫而不知吹者之已到如寒暑之相生知強欲益而不知贏損者有時而來知載欲成而不
知隳毀者應手而至此皆造物之大情朝暮之常態有為者有執者不知由已不了故有斯患而更
與為兢是以將六尺小微形而操天下大神器寧不累乎聖人則不然遊神于澹合氣于漠而無容
心焉如鏡應形適可而止但去其過分而己甚奢泰皆分之過也物有固然不可強為事有適當不
可復過此老子之本意也)。】

* 儉武三十章

「以道佐人主者不以兵疆天下其事好還師之所處
荊棘生焉大軍之後必有凶年故善者果而已矣不
敢以取疆焉果而勿矜果而勿伐果而勿驕果而不
得已果而勿疆勿壯則老是謂不道不道早已。」

【(好去聲還旋通易曰師眾也處上聲善即有道者的意思不得已為之難也莊子曰不得己而後動
是也果有斬釘截銕之意不二其心也五而字當作於字讀人方果于彼我獨果于此也矜自恃也
伐夸大也驕恣肆也已止也早已言不久也此一章言為民上者以無為自處佐人主者亦宜以道
相衛的意思夫為人臣者以仁義為干櫓以禮樂為甲冑猶為道偽況以兵強天下乎天道旋還此
往彼復終無巳也而以兵強佐人主者是不知天道者也軍旅所處之地使民不得耕耨而荊榛棘
剌叢生也治身者心君六亂性地茅塞如斯也大軍經過之後家無糧人乏食而凶荒立至治身者
救死且不暇奚暇收耗散復正氣而保其無凶乎故有道者知其兵疆決不可用而遂止非果斷不
能也有道者尚不敢其他孰敢以兵疆取天下耶有道者果斷于謙而不自大果斷于讓而不自誇
果斷于退而不自驕果斷于不得已而後動果斷于弱而不以兵強天下非達天下者決定不能也
不知天道者一味恃壯而不知衰恃強而不知弱知存而不知亡知得而不知喪可叫做佐人主之
人也耶是謂不知天道之人也不知天道旋還之人不可以不早巳也夫)。】

* 偃武三十二章

「夫佳兵者不祥之器物或惡之故有道者不處是以
君子居則貴左用兵則貴右兵者不祥之器非君子
之器不得巳而用之恬淡為上勝而不美而美之者
是樂殺人也夫樂殺人者不可以得志於天下矣故
吉事尚左凶事尚右是以偏將軍處左上將軍處右
言居士勢則以喪禮處之殺人眾多以悲哀泣之戰
勝以喪禮處之。」

【(佳謂佳之也溫公曰兵愈佳則害人愈多惡去聲處上聲下並同左為陽為生右為陰為死恬澹安
靜也美即佳也樂去聲此一章言定亂偃武不及布德安邦的意思夫兵乃戎器戈矛劍戟之類所
以殺人者而嗜愛之豈吉道哉或師之所處或大軍之後荊棘叢生凶荒立至動植飛潛咸不得所
而況于人乎未有不嫌惡者故有道之士不居處也君子居之以左為重取陽生以自保也用兵以
右為貴取陰殺以自強也兵者非吉器乃凶器也豈君子樂用之器也耶設或時衰世亂救民水火
不得巳而用兵以自防護亦宜以德為兵以慈為衛以無為為城郭以不嗜殺人為甲冑如此恬澹
為上不得巳而戰勝而不佳美若戰勝而佳美之是嗜愛殺人以要求功名也夫嗜愛殺人者豈能
放心肆志而安天下哉非不嗜殺人者不能一之矣左陽生位也平居為吉而尚左右陰殺位也喪
事為凶而尚右偏將軍卑而居左者陽不專殺也上將軍尊而居右者陰位主殺也兵者不善之器
故以喪禮處之而不美煞死者眾宜乎以悲傷哀痛無德自慚而涕泣之也古者戰勝將軍居喪主
禮素服而哭明不得巳而用兵也有道者詎樂處也耶)。】

* 聖德三十二章

「道常無名樸雖小天下不敢臣侯王若能守萬物將
自賓天地相合以降甘露民莫之令而自均始制有
名名亦既有夫亦將知止知止所以不殆譬道之在
天下猶川谷之與江海。」

【(此一章言侯王宜晦德含章俾物自化的意思道也者不可須臾離也可離非道也不可離即常也
道即無名也無名即未雕未琢之樸樸即曰希曰微之小也樸雖小乃天下人之君主也孰敢臣而
偶之哉尊之至也侯王若能守是見小曰明是知子守母抱一為天下式也有一人一物不為賓服
者耶侯王抱道育民德侔天地以時以雨而無貧富不疵不厲而無壽夭吉祥止止民受其賜而不
自覺知各安其分而天下自和平矣始本無名制之有名樸原非器散而為器名器既有則一生二
二生三千頭萬緒與接為搆逐色逐聲窮劫不悟苟能抱一亦將知止鎮之無名之樸而萬有自冰
消瓦解也知止則不隨物遷淡然自足殆無從生矣道在屎尿道在稊稗在坑滿坑在谷滿谷道在
天下無在而無乎不在也比喻此道之在天下就如千流萬派無有不歸于江歸于海者無以異矣
故筆乘曰異派必會于海殊名必統于道)。】

* 辯德三十三章

「知人者智自知者明勝人者有力自勝者強知足者
富強行者有志不失其所者久死而不亡者壽。」

【(不失其所即易之止其所也羅什曰在生而不生曰久在死而不死曰壽此一章言察人不如明巳
勝人不如自強的意思知在外為智察在內為自明勝在外為勢力在內為自強智與力妄也明與
強真也入道之門皆由于此人之所以不能入道者以其自知不明自勝不強真不勝妄而為物欲
所蔽也人能明巳自強回觀返照近取諸身本有智力不可勝用矣不可勝用則無所不瞻物
皆備于我而富可勝言哉不可勝用則無所不強千變萬化咸從斯出凡心所發發皆中節也明巳
之人萬物一體天地同根安有失所之理耶不綿綿若存吾不信也自強之人等視生死猶如旦暮
安有不壽之理耶不沒身不殆吾不信也)。】

* 任成三十四章

「大道汜兮其可左右萬物恃之以生而不辭功成不
居衣被萬物而不為主故常無欲可名於小萬物歸
焉而不知止可名於大是以聖人能成其大也以其
不自大故能成其大。」

【(此一章言至人任其自然不拘于一曲的意思世之于道也可左而不可右可右而不可左拘于一
曲者非大道也大道也者無乎不在故汎兮其可左可右也凡天地間飛潛動植無不賴之而不假
言辭功業克襄而不居其聲名仁愛育養衣被萬物而不以為主制惟其不辭不名有不為主則常
無欲矣常無欲則玅之至者也故可名于小萬物歸焉而不知主則容之至者也故可名于大因是
之故聖人任其自然可以大可以小而卒不拘于一曲單成其大惟卒不單成其大故所以可以大
可以小而乃能成其大矣大道汎兮其活活鱍鱍如此也)。】

* 仁德三十五章

「執大象天下往往而不害安平泰樂與餌過客止道
之出口澹乎其無味視之不足見聽之不足聞用之
不可既。」

【(此一章言守道者無所往而不安的意思大象者道也能抱守無離則凡天下四海五湖何所往而
不可哉凡所往者利澤萬物而不主誰為害誰當害故至者無不安無不平無不泰矣夫樂可以悅
耳餌可以適口多樂喪志多嗜損神只可以暫而不可以久但如過客一止即去道之在口渾如嚼
蠟非同于餌視之無形聽之無聲非同于樂其所用之也既以與人巳愈有則何所往而不安平泰
也耶)。】

* 微明三十六章

「將欲歙之必固張之將使弱之必固強之將欲廢之
必固興之將欲奪之必固與之是謂微明柔弱勝剛
強魚不可脫於淵國之利器不可以示人。」

【(此一章示微明之理要識將必的意思凡人物事物之理將欲收斂不可強歙必固意開張之使其
自歙將欲柔弱不可強弱必固意剛強之使其自弱將欲廢棄不可強廢必固意興起之使其自廢
將欲抑奪不可強奪必固付與之使其自奪此理也非術也故曰微明柔之所以勝強弱之所以勝
剛正是此微明之理也雖然謂之微明則微而明可也明其微不可也何謂微而明韜此理以自養
靜深斂退優遊自得如魚之不離水是也何謂明其微炫此理以示人啟釁招尤借寇誨盜如以邦
之利器示人是也此理也民可使由而不可使知也聖人用之為理猶魚得水快活有不可勝言者
姦邪挾之為術惜莫惜于志莫邪為下其害亦有不可勝言者)。】

* 為政三十七章

「道常無為而無不為侯王若能守萬物將自化化而
欲作吾將鎮之以無名之樸無名之樸亦將不欲不
欲以靜天下將自正。」

【(道常言道之大常也介甫曰言道之主故曰萬物將自賓言道之變故曰萬物將自化作此也鎮者
壓定之使不動也羅什曰心得一空資用不失萬神從化伏邪歸正此一章言為政在無為民自歸
厚的意思道常者即首章不遷不變之常道也體本無為不遷不變而用無所不為亦不遷不變故
曰道常云云王侯若能持守此無為無不為的道常則萬物之理得而天下將自正所謂我無為而
民自化也苟利欲之情一萌動我必以此道常無名之質奠安而鎮壓之使其不萌動無名之樸可
謂美矣然而不能無跡亦將有所不欲焉必使玄覽滌除心跡俱遣遣亦復遣靜而又靜靜亦不欲
則庶乎天下之民自各正性命而無累物之跡矣)。】
道德經順硃卷上(終)


(蜀渝華巖季而關聖可德玉順硃卷上

　徒　發靜　發桂　光讚同刻

　嘉興范嗣吳書　　嘉郡陳馥林刊
康熙癸亥仲秋月吉嘉禾楞嚴寺般若堂藏板)

道德經順硃卷下
蜀渝季而關華岩德玉順硃

* 論德三十八章

「上德不德是以有德下德不失德是以無德上德無
為而無以為下德為之而有以為上仁為之而無以
為上義為之而有以為上禮為之而莫之應則攘臂
而仍之故失道而後德失德而後仁失仁而後義失
義而後禮夫禮者忠信之薄而亂之首前識者道之
華而愚之始是以大丈夫處其厚不處其薄居其實
不居其華故去彼取此。」

【(無以為以用也仍因也一作扔強牽引也前識如楞嚴前塵之前非有諸已之謂也此一章教人處
厚居實不事囂薄華飾的意思德者五常之總名即道之著也上德之人自德于中而不彰著猶幾
于道故其德愈大下德之人自彰已德惟恐人不知是以遠于道而德愈失其次上德之人靜處無
為寂然不動隨感即應而無所作為下德之人輕舉妄動觸處有作取功要名而有所作為又其次
上仁者慈愛心殷雖有利濟作為之行而猶無事于事上義者裁制事宜應機合理事于接物而世
務紛紜也又下降上禮者何亂使之治爭使之讓奢使之儉華使之質偽使之真也使之而猶莫之
依從既不依從則加以非理攘臂而牽強之而爭競始矣其禮安在故所以道衰而後有德德喪而
後有仁仁亡而後有義義廢而後有禮焉夫此禮也者因無禮而立也法出奸生偽弊愈熾不欺之
忠以實之信豈僅薄耶且毫無有而形法干戈從此禮以首倡之矣真智者無為事事知止知識者
有為事事不巳前識者先識而行即無德人之妄想是也華而無質道體全無好智而反愚頑從此
始矣是以有道德的大丈夫唯處此道體之敦厚而不處此忠信之薄唯居此至德之信實而不居
此道之華也故去彼虛華囂簿取此信實敦朴也誠哉倡亂始愚禮識之不可嘉尚如此)。】

* 法本第三十九章

「昔之得一者天得一以清地得一以寧神得一以靈
谷得一以盈萬物得一以生侯王得一以為天下貞
其致之一也天無以清將恐製地無以寧將恐發神
無以靈將恐歇谷無以盈將恐竭萬物無以生將恐
滅侯王無以為貞而貴高將恐蹶故貴以賤為本高
以下為基是以侯王自稱孤寡不穀此其以賤為本
邪非乎故致數車無車不欲琭琭如玉落落如石。」

【(裂破毀也發發泄也歇消滅也竭枯竭也蹶音厥顛仆也數上聲此一章示致一之道要達根本的
意思自往古來今聖人得一者多也萬法歸一吾道一以貫之抱一為天下式識得一而萬事畢矣
天得斯一而天道清明三光著矣地得斯一而地道寧謐山川顯焉神得斯一而千變萬化谷得斯
一而眾流來歸萬物得斯一而遂其所生侯王得斯一而天下斯民無不得其正也易曰天下殊途
而同歸百慮而一致天下何思何慮言其未嘗不一也天若無一則必有異異則不清且懼其破壞
霾霧而不明也地若無一則必有異異則不寧且懼其發泄震蕩而不安也神若無一則有異異則
不靈且懼其消滅而不妙也谷若無一則有異異則不盈且懼其枯渴而不克也萬物若無一則有
異異則不遂其所養且懼其絕滅而不生也侯王若無一則有異異則貴而不貴高而不高且懼其
顛仆而不自在也是一也咸可得而無之乎故知貴而不知賤以何為本知高不知卑用孰為基譬
如行遠必自邇譬如登高必自卑欲畢萬事必先識一也是以侯王自稱道孤恩寡德不善利人者
且得不是以卑賤為基本耶此正是以賤為本也非乎非也若不知此基本故使知貴而不知賤就
如那數三十輻而不知共一轂者皆眾木合成也得一者豈如是耶不欲琭琭如此其貴珞珞如此
其賤也卑賤為高貴之本頑石為美玉之基一而已矣)。】

* 去用第四十章

「反者道之動弱者道之用天下萬物生於有有生於
無。」

【(此一章示處道者當以反弱為本而往強亦歸于虛的意思世人皆知往之為動而不知在道者反
亦動也人皆知強之為用而不知在道者弱亦用也若然弗信以天地間飛潛動植事事物物觀之
是那一件不生于有既其有也是那一有不生于無耶有之以為利無之以為用其往其強似乎有
其反其弱似乎無亦猶此矣)。】

* 同異第四十一章

「上士聞道勤而行之中士聞道若存若亡下士聞道
大笑之不笑不足以為道故建言有之明道若昧進
道若退夷道若類上德若谷大白若辱廣德若不足
建德若偷質貞若渝大方無隅大器晚成大音希聲
大象無形道隱無名夫惟道善貸且成。」

【(建立也偷苟且也渝變也又作輸愚也應人之乏而終以見還曰貸且者權成非久固也欲使蒙貸
者不長往得成者非久住感貸荷成速歸于道此一章言人形名雖同心念不等宜速歸于道的意
思上等之人專一于道聞斯行之中等之人忽忽于道半疑半信下等之人不信此道大笑非毀永
嘉曰上士一了一切了中下多聞多不信是也夫道也者微妙玄通深不可識苟不為下士所非笑
烏足以顯道之淵容哉故古人立言有之曰夫體道者與日月合其貞明而其光不耀斯明道若昧
也與四時合其運行而其動必反于玄玅斯進道若退也與天地合其易簡而其用不可為典要斯
夷道若類也常處卑下而終不可渝斯上德若谷也常居溷濁而終不可涅斯大白若辱也衣被天
下而不有其仁斯廣德若不足也生畜萬物而不顯其功斯建德若偷也復其性以御其情斯質真
若渝也正乎內而行乎外此大方無隅也以若拙之匠陶甄天下而不為近功斯大器晚成也以不
言之教鼓動萬物而不事小說此大音希聲也事無事莫睹其用斯大象無形也為無為莫識其體
此道隱無名也夫唯善濟貸于萬物而不責其報是以萬物受其生成而不知其德故下士聞此道
而笑之不信其能若此耳)。】

* 道化第四十二章

「道生一一生二二生三三生萬物萬物負陰而抱陽
沖氣以為和人之所惡唯孤寡不穀而王公以為稱
故物或損之而益或益之而損人之所教我亦教之
強梁者不得其死吾將以為教父。」

【(凡動物背止于後陰靜也耳目口鼻居前陽動也故曰負陰抱陽植物則背寒向煖而沖氣運乎其
間木絕水曰梁木負棟亦曰梁取其力之強也故曰強梁金人銘曰強梁者不得其死好勝者必遇
其敵蓋古人嘗以此為教而我亦教之但老子獨尊之曰教父者如言萬物之母之謂母主養父主
教故言生則曰母言教則曰父此一章言道化無方神變莫測的意思夫道非一非二及其與物為
偶道一而物不一故以一名道然而道則非一也一與一為二二與一為三自是以往而萬物生矣
雖有萬不同而飛潛動植物物頭頭莫不負陰抱陽咸從天以成象地以成形沖虛之氣以為之和
育者也而世人之所欲者軒冕富貴詎識沖虛一氣孤寡不穀之道哉一也虛也卑賤貧天也咸人
之所惡而王公法謙道以自稱者蓋達一生二生三生萬之理也夫物自損者必益自益者必損滿
招損謙受益故抱一處損處謙處孤寡不穀王公以為稱正得損己不爭之道也蓋古人恒以此不
爭之道教人而我亦以此不爭之道教之強梁者好爭之輩死之徒也或不可以不爭教吾則將以
教其教者焉則庶幾于化矣)。】

* 遍用第四十三章

「天下之至柔馳騁天下之至堅無有入於無間吾是
以知無為之有益不言之教無為之益天下希及之。」

【(馳騁役使也堅剛也無間無縫隙也此一章言無為之益世所不及的意思夫天下之至剛者非至
柔不能役使如水無筋骨能乘萬斛舟是也凡至于無隙可入者非無所有不能入視不見聽不聞
體物而不可遺是也用此至柔無有兩者觀之而知無為之有益于人世多矣天不言而時行地不
言而物生曷嘗有為哉無為而無不為利益無限概天下而言鮮有能企及之者也)。】

* 立戒第四十四章

「多與身孰親身與貨孰多得與亡孰病甚愛必大費
多藏必厚亡知足不辱知止不殆可以長久。」

【(多猶重也薛云知足者樂今有之巳多無求者也無求奚辱知止者懼復進之有損知幾者也知幾
奚殆此一章示人宜以知足知止自戒庶乎永久的意思呂註云烈士之所徇者名也而至殘生傷
性則不知身之親于名也故曰名與身孰親貪夫之所徇者貨也而至于殘生傷性則不知身之多
于貨也故曰身與貨孰多所徇者名則世謂之君子所徇者貨則世謂之小人君子小人所徇雖或
不同而亡其所存則一也然則得名得貨而亡其身則不知亡之病於得也故曰得與亡孰病是故
愛名欲以貴其身也以甚愛之故并其良貴而失之是大費也蓄貨欲以富其身也以多藏之故并
其至富而害之是厚亡也夫唯有德者知至貴之在已而無待于名也故知足而不辱知至富之在
已而無待于貨也故知止而不殆不辱不殆則可以長久矣)。】

* 洪德第四十五章

「大成若缺其用不弊大盈若沖其用不窮大直若屈
大巧若拙大辯若訥躁勝寒靜勝熱清靜為天下正。」

【(此一章明洪德之用要以清淨為本的意思天下以不缺為成故有成必有弊以不虛為盈故有盈
必有窮聖人要于大成而不卹其缺期于大盈而不惡其沖是以成而不弊盈而不窮也直而不屈
其直必折循理而行雖曲而直巧而不拙其巧必勞付物自然雖拙而巧辯而不訥其辯必窮因理
而言雖訥而辯今夫寒熱者天地之所為有形之所不免也而一躁焉可以勝寒一靜焉可以勝熱
以一時之躁靜猶可以勝天地之所為況夫體無為清淨以為天下正則安往而不勝者乎若缺則
非成也非成非缺清靜無為乃為大成若缺若沖若屈若拙若訥五者亦猶躁之勝寒靜之勝熱焉
爾矣)。】

* 儉欲第四十六章

「天下有道卻走馬以糞天下無道戎馬生於郊罪莫
大於可欲禍莫大於不知足咎莫大於欲得故知足
之足常足矣。」

【(卻屏去也糞糞田也戎馬生郊言兵久不還也一性之內無欠無餘人能安之無往不足故曰知足
之足常足此一章教人知足寡欲全身遠害的意思希聲註夫天下有道之世雖有甲兵無所用雖
有健馬無所乘屏卻走馬以糞田而已天下無道之時則天子外攘四夷諸侯則外侵鄰國故甲兵
動于境內戎馬馳于四郊桑梓盡于樵薪荊棘生于畎畝矣夫無道之君毒痡天下原其所以其惡
有三心見可欲非理而求故罪莫大焉求而不巳必害於人故禍莫大焉欲而必得其心愈熾故咎
莫大焉然自非聖人不能無欲欲而無求求而知足知足則安分凡所遇無爭矣禍害奚及之有)。】

* 鑒遠第四十七章

「不出戶知天下不窺牖見天道其出彌遠其知彌少
是以聖人不行而知不見而名不為而成。」

【(此一章言性鏡本明不假作為而自鑒照的意思性之為體充遍宇宙無遠近古今之異至德之人
其所以不出戶不窺牖而無所不知者特其性全故耳世之人為物所蔽性分于耳目內為身心之
所紛亂外為山河之所障塞見不出視聞不出聽戶牖之微能蔽而絕之不知聖人復性而足乃欲
出戶而求之是以彌遠欲窺牖而察之是以彌少也性分所及不必行出戶庭而知天下之事宛然
在目不必窺看窗牖而見天道之理歷爾知名不必有所作為而自然成功詎是有作有為而始鑒
照如斯也耶)。】

* 忘知第四十八章

「為學日益為道日損損之又損以至於無為無為而
無不為取天下常以無事及其有事不足以取天下。」

【(此一章示無為之道在絕學的意思世人之所以為學者日求增益徒多見多聞廣益其陳跡耳大
慧謂讀得書多知解多靈源謂文學之學障先聖之智眼是也為道者豈如斯乎為道者貴乎時時
消損現業直至于無為連這無的念頭亦要消損無無亦無方纔到得真實自然無為之地而不勉
強焉自既覺悟亦可覺他無為而無所不為應用不窮施及天下綽綽然有餘矣故治天下者常以
不勞民不傷財行其所無事而巳矣及其有事政令繁法網蜜民不聊生安可以治天下哉)。】

* 任德第四十九章

「聖人無常心以百姓心為心善者吾善之不善者吾
亦善之德善信者吾信之不信者吾亦信之德信聖
人之在天下惵惵為天下渾其心百姓皆注其耳目
聖人皆孩之(皆俱也)。」

【(此一章表聖人隨機應感不逆民情的意思聖人也者無思也無為也寂然不動感而遂通天下之
故曷嘗有一定之常心哉唯以百姓之心有善有信則聖人亦以善心信心應之耳倘百姓既善吾
亦與之偕善俾樂善不倦焉其或不善吾亦自善以感之俾民自新遷徙為善斯乃德化于善也詎
有常善心耶倘百姓既信吾亦與之俱信俾其崇信不已焉其或不信吾亦自信以動之俾民自慚
更改尚信此乃德化于信也豈有常信心耶聖人之存心于天下兢兢業業惟恐一民不得其所而
為天下之民渾沌其心使民無知無欲使夫知者不敢為也民咸注望仰瞻聖人容止可睹作事可
法則因聖人之視聽而民亦從而視聽之也故聖人皆孩之一般慈惠及物等視萬民猶如一子而
不二其心至此則不善不信者亦皆善信況善善信信者乎)。】

* 貴生第五十章

「出生入死生之徒十有三死之徒十有三民之生動
之死地亦十有三夫何故以其生生之厚蓋聞善攝
生者陸行不遇兕虎入軍不避甲兵兕無所投其角
虎無所措其爪兵無所容其刃夫何故以其無死地。」

【(出謂自無而見于有入謂自有而歸于無莊子謂萬物皆出于機入于機又曰其出不忻其入不詎
又曰有乎出有乎入皆以出為生入為死也攝管攝也言不認生為巳有蹔且管攝的意思兕野牛
一角善觝觸此一章言厚生非所以養生挕生乃可以長生的意思神出而付于有形為生入而歸
于空寂為死形有生死神無生死而世人特未之知也故柔和善順不與物爭屬生之輩僅十中有
三焉好勇鬥狠強梁跋扈屬死之輩亦十中有三焉人之求生以自厚萌念之初把持不定動輒便
趨入死地屬此者亦十中有三焉夫此三者是何緣故蓋生之徒死之徒人之生動之死地之徒凡
此十分之中率居其九咸以其求養生形之計太厚者也違道背理不出自然夫有生者一定有死
厚吾生者乃所以厚吾死也兕虎印兵咸所以死人者也安可逃乎善攝生者神全神全則無生無
生則無死地矣故兕角無所投虎爪無所措兵刃無所容夫此善攝者又是何緣故彼以其無死地
以受之也季而謂以盡天下三種久言求生者十中有九而求無生者千萬無一老子惜得道之無
人至深切矣○兕虎甲兵即無常煞鬼也)。】

* 養德第五十一章

「道生之德畜之物形之勢成之是以萬物莫不遵道
而貴德道之遵德之貴夫莫之命而常自然故道生
之德畜之長之育之成之熟之養之覆之生而不有
為而不恃長而不宰是謂玄德。」

【(此一章言道德尊貴本乎自然不假榮顯而自尊貴的意思希聲註夫物生而後畜畜而後形形而
後成其所由生者道也其所以畜者德也形其材者事也成其用者勢也萬物以能生故尊道以能
畜故貴德道德以生畜之故自然為萬物之所仰豈有拔之爵位而後見尊貴哉然道者至真之體
德者玅物之用體可以兼用用不可以兼體道可以體德德不可以兼道故稟其精謂之生含其氣
謂之畜遂其形謂之長字其材謂之育權其成謂之亭量其用謂之毒保其和謂之養護其傷謂之
覆此之謂大道既生之而不執有既為之而不矜恃既長之而不宰制此之謂玄同之德營魄章言
人同于道德今此章言道德同于人是以其辭同而理通也)。】

* 歸原第五十二章

「天下有始以為天下母既得其母復知其子既知其
子復守其母沒身不殆塞其兌閉其門終身不勤開
其兌濟其事終身不救見小曰明守柔曰強用其光
復歸其明無遺身殃是謂襲常。」

【(兌口也人之有口家之有門皆喻物所從出者塞而閉之藏有于無守母者也不可目窺曰小不可
力得曰此一章言返本還源方契此道的意思凡天下事物未有形名之始不可狀不可名及其
有狀有名則凡天下事物無不藉斯以資生也故曰始曰母母者道也子者物也道為物母物為道
子古之得道者能使子母不離而道物為一蓋物從道出物不異道子從母出子不異母物不異道
而世人欲外物以求道子不異母而世人欲棄子以求母本不異而自異之是以終不得而一也使
人知物即道知子即母得母知子知子守母綿綿若存無少問斷則左右逢其原有不難者到此則
入水入火蹈險履危而無容傷今人能塞其兌而不妄得母知子閉其門而不貪知子守母則全物
全道終身受用不假勤劬而自得設或不然開其兌而逐境生情見物遺道濟其事而撥波覓水貪
外擾內則心蕩精衰究竟不得見道同于世物一般銷損人之患在不謹其小不養其微若自小而
謹之自徵而養之雖小必明雖柔必強明者本也光者明之所自出也元明為本其末分而為視為
聽為覺為能者皆此光也道自本流于末學自末求其本故曰用其光復歸其明如此則無死地也
殃害何損這纔叫做永久傳襲不殆不勤之常道也不知不守者豈易識哉)。】

* 益證第五十三章

「使我介然有知行於大道唯施是畏大道甚夷而民
好徑朝甚除田甚蕪倉甚虛服文綵帶利劍厭飲食
財貨有餘是謂盜夸非道哉。」

【(介然有知猶言微有知也夸張曰施嗇之反也又施設也夷平也路狹而捷為徑除治也又階除也
夸夸毗也言小人不為大言以夸世則諛言以附人如詩大雅無為夸毗是也夸一作竿此一章言
歷世宜合無為大道不可施設多事的意思老子意謂設使我介然微有知常之明方將行于大道
唯施設為可畏恐其不侔于無為大道也夫大道也者不假修理而自平夷而民喜其狹小捷徑是
以崎嶇迷惑不達所趨故聖人畏之畏其民之難化如此也上若不畏朝闕必甚修除好崇臺樂遊
觀矣上若不畏田野必甚荒蕪好力役奪民時矣上若不畏倉廩必甚空虛好末作廢本業矣上若
不畏服飾必多文彩好淫巧蠹女工矣上若不畏佩帶必皆利劍好威武生國患矣上若不畏飲食
必常饜飫好醉飽忘民事矣上若不畏聚斂必常有餘好掊剋困民財矣凡此七者皆由上不知畏
而盜用民力以為夸毗故謂之夸毗夸毗者非有道之治也盜者陰取之而民不知也所謂唯施是
畏其在此乎)。】

* 修觀第五十四章

「善建者不拔善抱者不脫子孫祭祀不輟修之身其
德乃真修之家其德乃餘修之鄉其德乃長修之國
其德乃豐修之天下其德乃普故以身觀身以家觀
家以鄉觀鄉以國觀國以天下觀天下吾何以知天
下之然哉以此。」

【(此一章言治天下要以修身為本的意思凡物以建而立者必易拔此不善建者也唯為道的人建
之以常無有則善建而不拔矣凡物以抱而固者必易脫此不善抱者也唯為道的人抱神以靜則
善抱而不脫矣夫唯所建所抱者如此則其傳豈有窮哉此子子孫孫所以祭祀不巳也世之所謂
修德者或修之于天下國家而不知其本真乃在吾身也故曰修之于身其德乃真或既善修其身
能自建自抱又當推已及人而家而鄉而國而天下則其德寧不有餘裕有廣長豐溢有普布哉
莊周以為道之真以治身其緒餘以為國家其土苴以治天下其說本此大學謂治國平天下以修
身為本亦不謀而合然則何觀而修身哉以身觀身而已矣云何觀吾觀吾眼云何有見吾觀吾耳
云何有聞吾觀吾身云何有覺吾觀吾意云何有知如是觀察見聞覺知之所自而又觀夫觀者則
眼耳身意四肢百骸不待煆煉而自無何有誰當拔且脫耶一身既爾則一家人之身一國人之身
一天下人之身無不渾其心不治而自治人人善建善抱亦不拔不脫也吾何以知其天下不治而
治所以然哉因觀身修德而知其所以然耳凡臨蒞天下者可不知所本乎)。】

* 玄符第五十五章

「含德之厚比於赤子毒蟲不螫猛獸不據玃鳥不搏
骨弱筋柔而握固未知牝牡之合而脧作精之至也
終日號而嗌不嗄和之至也知和曰常知常曰明益
生曰祥心使氣曰強物壯則老謂之不道不道早已。」

【(毒蟲蜂蠆之類以尾端肆毒曰螫猛獸虎豹之類以爪按挐曰據攫鳥鵰鶚之類以羽距擊觸曰搏
趙志堅曰以四指握拇指曰握固脧子垂反赤子陰也嗌氣鬱也號平聲嗄所嫁反聲嘶也祥吉凶
之候也此一章言人當厚德含章如同赤子無知的意思世人厚生者多矣有生有死厚生即是厚
死不唯無益而反害之吾未見厚德如厚生者也厚德乃長生也含藏道德深厚的人就如那初生
之嬰兒一般純一不雜無害物之心物亦不傷也故蜂蠆雖毒不螫虎豹雖猛不據鷙鵬雖勇不搏
我忘于物物亦忘我也赤子之骨本弱筋本柔而握拳牢固者何蓋心意不移其神全也赤子無心
豈曉男女配合而脧常興作者豈欲意使之然耶蓋精全氣望專一使然耳赤子終日啼號而嗌聲
不嘶嗄者何蓋心無喜怒氣全而沖和也苟能達此沖和之氣有益于已則是知常復命人也復命
知常者念起便覺而不遠復非明白四達者乎夫益生固祥矣有生有死有祥有妖好事不如無矣
心能使氣可謂強矣為者敗之強梁者不得其死凡人物事物壯極則一定衰老枯槁剛則一定易
折不知此理徒厚益其生而不含藏其德豈知常道人哉乃不知常道之人也不知常道之人詎可
不早死也夫)。】

* 玄德第五十六章

「知者不言言者不知塞其兌閉其門挫其銳解其紛
和其光同其塵是謂玄同不可得而親不可得而疏
不可得而利不可得而害不可得而貴不可得而賤
故為天下貴。」

【(此一章示玄同之道非言嘿可載的意思道非言說亦不離言說然能知者未必言能言者未必知
也唯塞兌閉門而視聽不妄挫銳解紛而圭角不露和光同塵而混同彼我則默而成之不言而信
不同而同是之謂玄同也世之所謂不同者有可親有可疏有可利有可害有可貴有可賤體道者
均覆萬物而孰為親疏等觀逆順而孰為利害不知榮辱而孰為貴賤情計且有所不及況言嘿乎
此玄同之道所以為天下所貴重也)。】

* 淳風第五十七章

「以正治國以奇用兵以無事取天下吾何以知其然
哉以此天下多忌諱而民彌貧民多利器國家滋昏
人多伎巧奇物滋起法令滋章盜賊多有故聖人云
我無為而民自化我好靜而民自正我無事而民自
富我無欲而民自樸。」

【(此一章言為民上者要以淳風化民而民自歸厚的意思夫人心本正因誘故邪我以正治人出人
之本正也以奇用兵由兵之本奇也以無事取天下由天下之本無事也凡我之應物者豈以我哉
亦由物而巳矣吾以此而知取天下所以然聖人能以天下為一身中國為一人者其治自心出也
我多忌諱則禁防必設禁防既設則民安得而不貧我以利示民則民多趨利民既趨利則國安得
而不昏我以巧示民則民多伎巧伎巧既盛則奇物安得而不滋我以法示民則民亦竊法以自便
上下相冒則盜賊安得而不多其獘實在我而不在民也上有好者下必有甚焉者矣故聖人云我
示之以無為民亦無為我示之以好靜民亦好靜我示之以無事民亦無事我示之以無欲民亦無
欲天下各以其所示者報之出乎爾反乎爾者也故曰德猶風也民猶草也草上之風必偃)。】

* 順化第五十八章

「其政悶悶其民醇醇其政察察其民缺缺禍兮福所
倚福兮禍所伏孰知其極其無正邪正復為奇善復
為訞民之迷其日固久是以聖人方而不割廉而不
劌直而不肆光而不曜。」

【(悶音門鈌殘缺也一作缺缺失望貌極終也奇衰也廉稜也劌割也皆謂芒利傷物也此一章言為
政者當渾合其德以化成天下的意思其政悶悶無取于民則民亦醇醇自瞻不以巧應其政察察
有得于巳則民亦缺缺不足以巧求免凡天下之事吉凶同域禍福相倚禍依從福以生福含藏于
禍內猶如貫珠誰窮極到此我悶悶無得則民醇醇自足我察察有得則民缺缺不足我得彼失我
福彼禍自然之理也昧者不知道理之正專察為明惟求僥倖之福以禍人而不知循環報復遂使
正復化而為奇善復化而為祅人之昏迷其蔽固如斯已非一日矣是以聖人之治方義而不攫人
廉稜而不傷物內直而不外肆含光而不衒耀賞罰雖設而不用故能使奇者正祅者善轉禍為福
而無缺缺之弊也)。】

* 守道第五十九章

「治人事天莫如嗇夫唯嗇是謂早復早復謂之重積
德重積德則無不剋無不剋則莫知其極莫知其極
可以有國有國之母可以長久是謂深根固蒂長生
久視之道。」

【(此一章示久視之道要當以嗇守為主的意思治人者吾朝所為也事天者夜必焚香以告于天也
莫若嗇者不敢告者天敢為也夫惟不敢為是謂不遠復不遠而復則所復寧不早乎夫人本有之
德性日日營為精時以耗誠能嗇而早復則德日益以充德既日益以充則至德之人也至德者恚
火不燒愛水不溺魔王兵刃不能加損又何所往而不勝哉既無所不勝則孰知其極雖有九垓八
埏亦不得而累之可以有國矣能嗇能復者有國之母也得母知子知子守母則沒身不殆安有不
長久者耶然則守嗇之道謂非細故也實乃深根固蒂長生久視之道也精神者生之根嗇而藏之
則根深而生長矣長生者視之蒂衛而保之則蒂固而久視矣)。】

* 居位第六十章

「治大國若烹小鮮以道蒞天下其鬼不神非其鬼不
神其神不傷人非其神不傷人聖人亦不傷之夫兩
不相傷故德交歸焉。」

【(聖人亦不傷之之字一作人以下德交歸焉觀之作之字是之指神而言此一章言為民上者宜以
道治天下不可多事擾民的意思治大國者唯施設有作有為為可畏攪擾則亂就譬如烹小魚一
般一攪擾則糜爛不堪也以無為常道臨蒞天下者雖有鬼魅陰魔異術神奸無所用巧矣然而非
特有道者拒絕之使不神耳設使神也邪不勝正詎能傷害于人乎不是神不能傷害于人以聖人
在位者無為無作無害神之心而神亦不敢越理犯分以欺聖是兩不相傷也夫唯兩不相傷故聖
歸德于神神歸德于聖兩相交歸而民自化矣)。】

* 謙德第六十一章

「大國者下流天下之交天下之牝牝常以靜勝牡以
靜為下故大國以下小國則取小國小國以下大國
則取大國故或下以取或下而取大國不過欲兼畜
人小國不過欲入事人夫兩者各得其所欲故大者
宜為下。」

【(此一章言謙下為德根本為上者宜以謙德服人心的意思海之能為百谷王者以其善下之也治
大國者能屈尊就卑則所歸者眾故大國者如海居下不擇細流則天下交合而匯歸之也天下之
交比猶牝牡牝陰也能柔弱卑靜而不唱牡陽也能剛強高動而多躁卑靜身後老高動物先摧故
牝常以靜勝牡者蓋是以靜為下面躁自不能勝而反附之矣大國下流天下交歸亦如斯矣故大
國之君能謙下小國則可以取小國來歸小國能謙下大國則亦可以取大國不害以大就小其德
愈廣以小事大理無不順或下謙德以取義之所在小當歸大或下守柔而取理合如是只宜自保
大國之下者不過是兼愛畜養于人而人自交歸小國之下者不過是欲順承上意而得自護也夫
大國小國此兩者上遜下順各得其所欲也凡小者易為下大者難為下故大國者更宜為下也)。】

* 為道第六十二章

「道者萬物之奧善人之寶不善人之所保美言可以
市尊行可以加人人之不善何棄之有故立天子置
三公雖有拱璧以先駟馬不如坐進此道古之所以
貴此道者何不日以求得有罪以免耶故為天下貴。」

【(奧藏也天子人君也三公大師大傅大保也拱璧合拱之璧駟馬一乘之馬也執拱璧將命曰先得
得寶也指善人說免罪自保也指不善人說此一章言道為身寶當自重的意思凡天下之物無有
不備于道也故道乃萬物之藏言道無所不容善固在道中不善亦在道中也賢善者以道為寶故
樂得其得不賢善者非道莫保故樂免其罪由其根于人心之自然無使之者故言依于道則其美
可市聽之者眾行依于道則其德可貴迥異于人苟非人心之自然則言而不從行而不應矣由人
各根于道也設不幸違道而限于不義則聖人亦何忍棄之故立天子以道化民置三公以道佐人
主非苟利其富貴也蓋不欲棄人于不善還以此道善之而己使雖有合拱之璧將命面先駟馬以
奉君不如出一善言建一善行以佐人主使天下之人不限于不義則其利豈小補哉如孟子謂我
非堯舜之道不敢陳于王前是也由其以道佐主覺民是謂坐進此道古之所以貴重斯道者何也
以其果毅于道不擇日而求善人得之以為寶不善人遵修之亦可以保其無罪因此之故所以為
天下人之所貴重也)。】

* 恩始第六十三章

「為無為事無事味無味大小多少報怨以德圖難於
其易為大於其細天下難事必作於易天下大事必
作於細是以聖人終不為大故能成其大夫輕諾必
寡信多易必多難是以聖人猶難之故終無難。」

【(為營為也純甫曰人皆有所為聖人亦人耳獨無所為乎但眾所為者有為之事聖人所為者無為
之道此其所以異也事所為之條件也味所為之理趣也作起也此一章言大從小起難從易主要
應之以無心勿期必于物的意思息參註為無為則已不勞事無事則人不煩味無味則物不費世
所謂大小多寡者以形言也聖人遊于形器之外故大小多少等而為一夫大小多少尚等而一之
又況于恩怨報施之間乎吾所為所施者唯德而已豈知其有所怨有所報者哉既無恩怨報施之
別又無大小多少之異其于天下之故豈有心于為之哉事難必求易大必由細自易而往則難者
亦易自細而行則大者亦細是以聖人究竟不為大而大必歸之者由其無心也唯其無心于事故
未嘗先事而期于物豈若世之小夫已未為而先喏事至而多易先喏則必寡信多易則必多難聖
人于事未至則常若難之非難之也不以我期必于物故若難之惟其難故究竟無難為之事)。】

* 守微第六十四章

「其安易持其未兆易謀其脆易破其微易散為之於
未有治之於未亂合抱之木生於毫末九層之臺起
於累土千里之行始於足下為者敗之執者失之聖
人無為故無敗無執故無失民之從事常於幾成而
敗之慎終如始則無敗事是以聖人欲不欲不貴難
得之貨學不學復眾人之所過以輔萬物之自然而
不敢為。」

【(此一章言守微以無為為貴無為以自然為宗的意思凡有身有家有國者當安泰之時而持守之
則易及其既危險也而持守之則難矣未有形兆之時而圖謀之則易及其既萌動也而圖謀之則
難矣其脆易破則不可使至于堅大而難破其微易散則不可使至于彰著而難散物皆然心為甚
通諸其心則于身于家于天下無難矣安也未兆也正是為之于未有也脆也微也正是治之于未
亂也合抱之木生子毫末大生于小也九層之臺起于累土高起于下也千里之行起于足下遠起
于近也為之于未有治之于未亂其本末常如斯也為未有則是無為而為治未亂則是無治而治
也既有而為之則為之欲成而反敗之既亂而治之則執之欲固而反失之也是以聖人為之于未
有則我固無為也故無敗治之于未亂則我固無執也故無失民之從事常在既有之後故至于幾
成而敗之以不知其本故也使知大生于小高起于下遠始于近慎終如始則無敗事也是以聖人
欲眾人之所不欲小也下也貧賤也不欲眾人之所欲大也高也富貴也故不欲者聖人欲之難得
之貨聖人不貴也學眾人之所不學見小也守微也謙卑也不學眾人之所學侈大也進顯也過高
也故不學者聖人學之眾人之所過聖人反是也如斯欲不欲學不學即凡天下之物各安乎性命
之常無有不得其所者而孰敢有為有執哉此所以合道之自然而不敢有為也)。】

* 淳德第六十五章

「古之善為道者非以明民將以愚之民之難治以其
智多以智治國國之賊不以智治國國之福知此兩
者亦楷式能知楷式是謂玄德玄德深矣遠矣與物
反矣乃至於大順。」

【(楷模也式法也下徹曰深旁周曰遠反乃順者司馬曰物情莫不貴智而有玄德者獨賊之須反于
物乃順于道此一章言為民上者宜反物順道以化民民始獲福的意思眾人昭昭我獨若昏眾人
察察我獨悶悶我愚人之心也哉古之善為道者在已若此則推之于民也固非明之將以愚之也
明之者何察察昭昭也愚之者何若昏悶悶也民之失性居華而去實故智多而難治誠欲治則去
智與故鎮之以無名之朴則彼將自化而以智治之適所以亂之也蓋不識不知順帝之則治國而
以智是有智有識逆帝之則矣逆則為賊故曰國之賊治國而不以智無介然之知無益生之祥則
有國之母可以長久矣故曰國之福知此兩者不以智固可以為法以智亦可以為誠故曰亦楷式
苟知楷式而不違其德可謂玄矣德而至于玄則深而不可測遠而不可量豈智知識識情意之所
及哉故曰與物反矣有德者唯其與物反始與道合而至于大順)。】

* 後巳第六十六章

「江海所以能為百谷王者以其善下之故能為百谷
王是以聖人欲上民必以言下之欲先民必以身後
之是以聖人處上而民不重處前而民不害是以天
下樂推而不厭以其不爭故天下莫能與之爭。」

【(王之為言天下所歸往也此一章言為民上者宜以謙德益民而民自推尊的意思江深海闊之所
以能為百川所歸往者何也以其能卑下于百川故所以為百川之所歸往也是以聖人則之欲上
于人乃以孤寡不穀之言卑下之欲先于人乃謙退其身而遜讓之是以聖人雖處在民上于已不
自尊貴而民亦不知有君可尊可貴雖處在民前不見有民可先而民亦不見有君可爭可害聖人
之于民也自忘忘民上下相忘是以天下之民愈愛重推尊而不厭蓋以聖人能處眾人之所惡而
不爭故天下之民誰能與處下之道爭耶故聖人所以為天下貴也)。】

* 三寶第六十七章

「天下皆謂我大似不肖夫唯大故似不肖若肖久矣
其細我有三寶持而寶之一曰慈二曰儉三曰不敢
為天下先慈故能勇儉故能廣不敢為天下先故能
成器長今舍慈且勇舍儉且廣舍後且先死矣夫慈
以戰則勝以守則固天將救之以慈衛之。」

【(此一章言三寶為道中之最大人人咸具各自保守的意思盡天下人咸言我道大何所謂大哉夫
道之大也非言嘿可載汎兮其可左可右無乎不在者也若肖言言亦小若肖嘿嘿亦小若不肖言
言能顯道若不肖嘿寂然不動感而遂通誠不可為喻擬似不肖焉耳寧不謂之大歟夫惟大不可
為比故擬似不肖設若是有物可肖則其道屬物安能大久矣其細矣蓋吾道大者有三乃吾人至
寶也是世人之所不能持我能保惜而長存不失則幾于我道大也一曰慈愛人如愛已也二曰儉
節已不取人也三日不敢為天下先謙退自保不恃強梁也夫慈愛類柔弱而柔能勝剛弱能勝強
是能勇也節儉為不費用之不可既是能廣也謙退後人而不先人聖人用之則為官長者皆自我
者也是能成器長也此三寶者聖人之所恃以自保者也今若捨慈愛而尚勇敢捨儉節而尚奢泰
捨謙退而欲先人則剛強者死之徒矣何以自保耶夫以軍旅之事觀之設不得已而用兵亦以慈
忍不殺為念仁者無敵不戰自勝設有土可守而用民亦以慈愛不苛為懷民心同德不令自固信
知此慈又今之所急也天將救斯民於水火也必使有慈者出而衛護之慈又儉先之最大寶中之
寶也即至道也故日我道大似不肖)。】

* 配天第六十八章

「善為士者不武善戰者不怒善戰勝者不與善用人
者為下是謂不爭之德是謂用人之力是謂配天古
之極。」

【(古者車戰為士甲士三人在車上左執弓右持矛中御車掌旗鼓皆欲其強武戰卒七十二人在車
下蓋至爭者惟兵故借之以明不爭之德也羅什曰心形既空孰能與無物者爭此一章言配天之
道貴守柔不爭的意思今之為士者多尚武強梁者死之徒也善為士者常行之以怯而不武今之
戰者多出于怒多怒必嗜殺人嗜殺人者天必殃之善戰者不輕用其身而不怒今之勝敵者不能
無我而不爭有我而爭未必勝矣善勝敵者無我而不爭今之用人者多競上而不謙下驕奢倨傲
而人不服從善用人者謙下而不高凡體道者能不武不怒不爭則天下莫能與之爭是之謂不爭
之德也體道者能下人人人樂為之用而不自用是之謂用人之力也體道者德而不爭力而用人
則我無我爭無爭用無用而與天合德則何所往而不宜耶是之謂配天古之極也)。】

* 玄用第六十九章

「用兵有言吾不敢為主而為客不敢進寸而退尺是
謂行無行攘與臂仍無敵執無兵禍莫大於輕敵輕
敵幾喪吾寶故抗兵相加哀者勝矣。」

【(用兵有言古兵家有此言也下行戶割反行列也仍就也因也詩曰仍執醜虜兵五兵戈矛殳戟干
也幾平聲喪失也抗舉也林希逸曰此章全是借戰以喻道推此則書設喻處其例甚明此一章言
玄用之妙要無心應物的意思古用兵有曰主者有心造事吾不敢獨任自為專主也客者無心應
敵與眾和同吾敢為之進則有心于爭雖寸吾不敢強進也退則無心干爭雖尺吾亦不敢輕退也
苟無心于爭則雖在軍旅而不見有行列可行不見有臂膂可攘不見有抵敵可因不見有兵刃可
執而安有用兵之咎也無心者何即所謂有慈之寶也故聖人以慈為寶輕敵則輕戰輕戰則輕殺
人輕殺人則喪失其所以為慈之寶也故凡舉兵兩敵相加之際若出于不得已而有不嗜殺人之
哀心者是有慈寶也有寶者天與人歸雖欲不勝不可得矣)。】

* 知難第七十章

「吾言甚易知甚易行天下莫能知莫能行言有宗事
有君夫唯無知是以不我知知我者希則我者貴是
以聖人被褐懷玉。」

【(宗者族之總也道者事之總也此一章言知行不易無知始貴的意思仁者仁智者智百姓日用而
不知豈果蠢然不知哉自昧而不知也德輶如毛民鮮能舉之豈頑然不能行哉自昧而不能行也
吾所言者日用飲食之際極易知動靜營為之間極易行而天下之人反自迷惑而不能知不能行
其奈何哉第至人發一言必有根宗行一事必有君主非思慮之所可及夫唯無思也無為也則幾
于道而知我也人不能無思無為豈易知我也耶知我者若多則我亦不足貴是以聖人被褐懷玉
外雖與人同而中心實與人異也)。】

* 知病七十一章

「知不知上不知知病夫唯病病是以不病聖人不病
以其病病是以不病。」

【(此一章言不知與知二俱是病滌除玄覽始可無疵的意思知妄知也不知真知也人能即妄知以
了真知而不撥波覓水非上士而何即知了不知固上矣而不知不知與知皆病也何也真即是妄
而真猶存水即是波而水猶在金屑雖貴落眼成翳滌除玄覽始可無疵故曰不知之與知皆病也
夫唯了此不知與知二者俱是病則是天地間第一等完人何病之有故曰是以不病聖人之不病
不外此理也以其了此不知與知二俱是病而玄覽盡除故所以不病而無瑕疵矣)。】

* 愛巳第七十二章

「民不畏威大威至矣無狹其所居無厭其所生夫唯
不厭是以不厭是以聖人自知不自見自愛不自貴
故去彼取此。」

【(此一章言為民上者當省刑薄斂愛民如愛已的意思民之所以不怕死者何蓋由為民上者恃高
自貴而無慈讓淵容之心政網刑煩大威太過民反視為泛常而不畏懼矣倘為民上者肯闊大心
地如希韋氏之國黃帝之囿不狹小其居肯株柷其形任為鼠肝任為蟲臂不厚養其生如此而國
足民足有餘矣夫唯為民上者不厚養其生苛剋取民以自足是以民亦不厚養其生而不欠上和
下睦何威可畏之有是以聖人自知不自見不彰已德為天下渾其心也自愛不自貴去奢去泰為
天下遠其害也故去彼狹居自見厭生自貴而取此自知自愛含德為式而民心自正也胡用威畏
為耶)。】

* 任為七十三章

「勇於敢則殺勇於不敢則活此兩者或利或害天之
所惡孰知其故是以聖人猶難之天之道不爭而善
勝不言而善應不召而自來繟然而善謀天網恢恢
疏而不失。」

【(殺猶死也利謂活害謂殺惡去聲繟音闡舒緩也一作默不言也一作坦不爭之意此一章言惡人
不知天惡之故特以不爭善勝曉之的意思剛強者死之徒敢作惡者也柔弱者生之徒不敢作惡
者也此兩者或敢而生或敢而死或不敢而生或不敢而死因斯之故則敢為惡者得而借口曰天
道恢大多疏失惡人無有報應而不知天之所惡深昧難測豈膚見淺識者知其故哉雖天縱之聖
生知之人猶莫測天之所惡之故況其他耶天之惡人不以力爭非如人之惡人以力與爭而天自
能勝人天非如人之惡人以口與言而其應聲如響其報應之速不待召之而自來至惡有惡報雖
有智計不可逃免天雖無心坦然平易而巧于報應有非人謀之所能及此不爭不言不召坦然天
網恢恢廣大似若疏而不密然善勝善應自來善謀未嘗失一惡人使漏其網者此天之所惡其故
蓋如此)。】

* 制惑第七十四章

「民不畏死奈何以死懼之若使民常畏死而為奇者
吾得執而殺之孰敢常有司殺者殺夫代司殺者殺
是謂代大匠斲夫代大匠斲希有不傷手矣。」

【(此一章言為上不可恃刑以臨民的意思民之所以不畏死者蓋由政煩刑重民無所措手足知其
無可逃生之地而民反拼死不怕雖勉強以極刑恐之亦無益也云何以死懼之而欲使其畏死乎
若使民果畏死有為奇者執而殺之則殺一人足以為治矣然愈殺而愈不可禁則刑之不足恃也
明矣秦人用法嚴其網密而姦究不勝漢用法疏網漏吞舟之魚而天下歸于漢此亦足以見矣天
道福善禍淫是有司殺者于冥冥之中殺之一定不可逃也為上者若不明司殺自然之理而必要
代司殺者之權強以殺人就是那代大匠者斲一樣夫代大匠斲者不出自然本不會斲而勉強代
之鮮有不自傷其手者手即身也恃刑臨民者亦猶是也司主也主殺者即無常也)。】

* 貪損第七十五章

「民之饑以其上食稅之多是以饑民之難治以其上
之有為是以難治民之輕死以其求生之厚是以輕
死夫唯無以生為者是賢於貴生。」

【(稅租也純甫曰無以生為者賢于貴生即吾無吾身吾有何患之意此章之言由麤及精要歸其重
于此耳此一章言為上者當損己益民勿貪生以損民的意思吾教言貪嗔癡為三毒而貪居首儒
教三戒戒之在得一也世有貪財利貪祿位貪闢土地者皆貪生也因貪生之故廚有肥肉廄有肥
馬民有饑色野有餓莩用是看來可憐無限河邊骨盡是深閨夢裏人又詎僅饑而巳哉上多取則
民貧上有為則民亂必然之理也是以饑饉者何上多取之故也是以難治者何上有為之故也我
欲厚其生則不顧人之生我厚而彼薄彼安得不輕死以厚生是以輕死者何上求生之厚之故他
聖人之于生蓋不得已彼視其生若無以生為也豈肯厚吾之生以奪人之生是之謂賢于貴生)。】

* 戒強第七十六章

「人之生也柔弱其死也堅強萬物草木之生也柔脆
其死也枯槁堅強者死之徒柔弱者生之徒是以兵
強則不勝木強則共強大處下柔弱處上。」

【(脆軟也徒類也合手曰共又其伐之也處上聲此一章言學道者要以守柔為主的意思道之為物
無形而不爭唯至柔略幾于道而人未之喻也故以有形喻之人能柔和軟弱必竟長久而生人若
堅剛強暴必竟夭折而死就如那木生時柔脆死時枯槁一樣用此而觀有形者亦以堅強而死柔
弱而生何況無形之道而不致柔弱其可得乎蓋死之類無不由于剛狠強暴生之類無不由于柔
和軟弱此必然之理是以兵強則恃之而驕敵國之所以謀也我驕而敵謀所以不勝也木強則伐
之所以共而舉之也又以定位而言天以氣在上地以形在下氣則柔弱形則堅強臣以有為事上
君以無為畜下有為則堅強無為則柔弱堅強居下柔弱居上物之理也然則柔弱必能勝剛強可
知矣)。】

* 天道第七十七章

「天之道其猶張弓乎高者抑之下者舉之有餘者損
之不足者與之天之道損有餘而補不足人之道則
不然損不足以奉有餘孰能有餘以奉天下唯有道
者是以聖人為而不恃功成而不處其不欲見賢。」

【(不欲見賢晦德含章之意此一章言人當法天道之自然以適其平的意思天道虛玄廣大叵測用
物略喻其由張弓也乎張弓之道既高者降抑之使卑既下者升舉之使高咸是有餘者損減之不
足者補益之也天之道陽氣本高而降之使下陰氣本下而升之使高亦該是損減有餘以補益不
足裒多益寡稱物平施而已此自然之正理也就如那張弓的道理一般人之道則反是全是損減
民之不足以奉君之有餘虛者愈虛實者愈實民貧君不能獨富此豈理也哉孰能損已有餘以奉
天下博施濟眾必也聖乎唯有道者始能耳是以聖人能以己有餘而奉人不足故其能下及萬物
而恃其能功蓋天下而不居其功利澤施于天下而不欲見賢惟有道者始能如此耳)。】

* 任疆第七十八章

「天下柔弱莫過於水而攻堅強者莫之能勝其無以
易之弱之勝強柔之勝剛天下莫不知莫能行故聖
人云受國之垢是謂社稷主受國之不祥是謂天下
王正言若反。」

【(此一章言學道者貴守柔又要當體認力行的意思天下之物唯水為能水利萬物而不爭處眾人
之所惡流行坎止鑽山透石動地移山無有能先過得他者何也以其水性至卑至柔亙古亙今不
遷不變故幾于道也夫柔之所以勝剛弱之所以勝強即凡天下之人是誰不知之哉但以天下之
人雖知之而莫有一人效法于水者信乎得守柔之道能確實體認者非聖人不能也是以聖人有
言受國之垢浼能含恥忍辱者可以託于天下是謂社稷主也受國之凶殃流言訕謗者可以寄于
天下是謂天下王也垢與不祥眾人之所惡孰為之爭非守柔聖人不能受天下之人是那一個就
輕易曉得受垢受不祥為正言也耶眾人之所愛者淨與福也與茲反矣故曰正言若反)。】

* 任契第七十九章

「和大怨必有餘怨安可以為善是以聖人執左契而
不責于人有德司契無德司徹天道無親常與善人。」

【(此一章言大怨不可和宜法天守道而天自祐之的意思大怨如鄰國累世征不絕積怨深厚者
如此之類豈可和乎勉強求和者是示之以怯而誘敵其慘傷有不可勝言者故所以道和大怨者
必有莫測之餘怨安可以和怨為善道哉有德者則不然是以聖人一味以天道自持就如執左契
一般自有個不言不語的公道先生在那裏要費多少口水與他說和調合耶執右契者來一見左
契自不言而喻嘿自心休也責人奚為故有德的人惟主契若昏無德之人唯主徹察察天之道不
言而善應不爭而善勝常恢大而無失不疏遠惡人而惡人自疏遠必無餘殃不親愛善人而福祐
自歸善人必有餘慶矣詩曰皇天無親惟德是輔此之謂也季而謂執左契如展喜犒師見齊侯齊
侯曰爾國何恃而不保聚喜曰恃先王之命成王盟曰世世子孫無相害也載在盟府我邑不保聚
者恃此耳齊侯乃還是也展喜不唯能執左契而且善處不爭之道矣)。】

* 獨立第八十章

「小國寡民使有什伯人之器而不用使民重死而不
遠徙雖有舟輿無所乘之雖有甲兵無所陳之使民
復繩結而用之甘其食美其服安其居樂其俗鄰國
相望雞犬之聲相聞民至老死不相往來。」

【(漢書詔天下吏舍無得置什器顏師古曰五人為伍十人為什則共器物故通謂什伍之具為什物
不用者無往來免儲待省徭役也舟輿甲兵舉其重者言之樂音洛望音忘相望相聞近也道足則
無事咨詢財足則不相乞假此一章言國大事煩民姦吏詐為民上者宜復古風以為政的意思小
國則政不煩寡民則俗尚質使有十人所共什器百人所共伯器而無所可用使民樂生遂性能重
死而安土無求不遠徙焉上既無為不擾下既安土尚質雖有舟轝什伯之器不相往來亦無因可
乘雖有甲兵民各重死不相防害亦無因可敵能如此庶幾可復古也使民尚賢而不尚文捨棄書
契之俗而復用古結繩之風各自耕自食而不嗜味各自織自衣而不營為各安分居處而不好奢
泰各逍遙善俗而不事塵囂鄰國不遠目相矚望而對境無心雞鳴犬吠耳相聽聞而諠譁不入民
心淳朴不詐不求有終其天年而無相來往者其上古之風人人相忘乎道術乃如斯也)。】

* 顯質第八十一章

「信言不美美言不信善者不辯辯者不善知者不博
博者不知聖人不積既以為人巳愈有既以與人巳
愈多天之道利而不害聖人之道為而不爭。」

【(此一章言不積之道原從性分中流出的意思老子道德五千言誠信實體道之言也言言咸從心
地流出非飾說也設使華而不實人豈崇信之哉誠至善契理之言也言言俱自性分中來非言議
之可及也設使擬之而後動議之而後言又詎能善後于今日而自天子以至于庶民咸得而溥利
之哉此五千言也只可以嘿會而不可以智察世智辯聰者流欲苦其心志以求通紆之甚矣嘿契
此道者順理自然而非博學廣博以求通者執文拘字杜蔽悟機而反不知也此五千言也豈是博
采積學而始言也耶殊不知皆聖人不積之言也不積者何若沖而巳若沖則大盈也盡底以為人
君佐人君為堯舜之君巳愈有而不竭盡底以與斯民拯斯民為堯舜之民巳愈多而不欠寧有限
量哉斯不積之道即天之道也唯利養萬物而不傷害斯不積之道即聖人之道也唯為無為而不
爭競斯不積之道所以為玄為妙為天下貴矣
瓊水季雲胡嶦　擬　聖公道德經註解頌云厥惟猶龍玄著超超代爭箋譯家樹幟標譬彼堅
白同異互囂　我師藏眼抉微洞要發蒙啟覆日月為昭假漢帝而研覽奚河上之問遙)。】
道德經順硃卷下(終)