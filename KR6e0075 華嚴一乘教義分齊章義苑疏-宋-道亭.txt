#+TITLE: 華嚴一乘教義分齊章義苑疏-宋-道亭
#+DATE: 2016-06-11 12:28:20
#+SOURCE: github.com/kanripo/KR6e0075 master eeaa1d46                

* No. 995-A
 華嚴一乘分齊章義苑疏敘
朝散郎尚書主客員外郎輕車
都尉賜紫金魚袋　楊桀　撰

塵中本無華嚴世尊割出華嚴教義上實無分齊賢
首述為分齊章一乘法輪運古今之通轍十蓮華藏
莊性德之玅因佛智潛入眾生心眾生心中具正覺
道場不動遍九會於同時海水湛然含萬形而齊印
大中小法豈有殊塗過現未來全歸一念珠陀羅網
主伴交參芥琉璃瓶洪纖炳燿但緣封執誤入沈淪
若生佛家自獲帝寶三車出宅駕露地而功全三鳥
出籠入太空而跡泯不逢哲匠曷測淵源大唐長安
薦福國師符彌陀因地之名蓮生當處贊毗盧稱性
之典日照高山以此章釋無盡章以此義解無量義
判五教而歸圓教辨十宗而顯頓宗大開三昧之門
不入二乘之手夫大經有賢首品如來有賢首號菩
薩有賢首稱達哉斯人宜其旌德是書三卷行世累
年演暢旨歸必資奧學因觀義苑乃述序云。
No. 995
華嚴一乘分齊章義苑疏卷第一(并序)
霅溪普靜沙門　道亭　述

果海迢思杳絕名言之象因門緣起始彰德用之
宗是以如來於蓮華藏界海印發揮現無盡之身
雲塵塵互入說難思之教海念念圓融克收上達
之機一乘頓證普被聞熏之器八難齊超暨於化
霑忍土漸布慈雲三乘初唱於鹿苑一性後譚於
鶴樹化緣既畢白虹繚繞以飛空大願弘深具牒
森羅而布剎邇後時移處異聖少凡多大義或乖
微詞致爽人天亂轍二玄參雜於玅宗權小殊途
五性相傷於緣起故我大師賢首孕神光於榮國
攬智鏡於香山博綜羣詮愜張了義權衡五教權
實於是乎星分木鐸十宗競執皆從於矩方高驤
圓極類華嶽之峩峩掩映餘詮若丘山之弭弭遂
著靈篇三軸玅義十章雖清涼廣闢於雜華定慧
潛通於了義考其箋釋古今未聞道亭學慚大識
智恥雄才輒事操觚用伸解釋冀流通於無極見
先祖之深衷矣題稱義苑疏者芬披眾義若華囿
之敷榮布置羣言撮題綱要之謂也(其次題目本文開章)。

「華嚴一乘教義分齊章卷上」

【釋曰初出體二辨相三釋名四作對初者性海冲
深智行融會義門廣闢勢變多端論其體性不出
海印三昧所以爾者良由此心具足實德不動一
處能現萬境然而所現境不異心能現心不異境
境智不分譬如大海雖入眾流同一鹹味雖能現
影亦不變異此明其總也若更別而伸之則所依
體事攝歸真實彰其無礙周遍含容此四融通為
一乘之正體二辨相者圓融國土差別世界海等
種種境界以為其相故以國土世界不有心外依
正交參一多涉入十蓮華藏如因陀羅網互現影
故三釋名者華嚴從法得名以五色大蓮華莊嚴
故名華嚴常有光明金剛蘂幢以貫其華以此莊
嚴法界故名華嚴若從喻者華喻功德萬行嚴謂
飾法成人一乘者一謂無他義掩映獨秀故乘者
運載義因果交接故教能轉物流演無窮義乃隨
宜舉體成動分齊者海印炳現無分齊之分齊亦
本末具彰故稱分齊章者明宗定義落落區分四
作對者章為能詮上皆所詮即能詮所詮對華嚴
是能詮經名一乘等是所詮義理即名義對一乘
是其體教義分齊是其用即體用對。】

「京大薦福寺沙門法藏述」

【釋曰京等所處沙門下能依人京者大也則有唐
西京古之長安今之永興是一境之都名大薦福
者精籃之別目寺嗣也治事者相嗣續於其間如
國家九寺今既統釋眾所居則練行治惑業者相
嗣續於其間故亦云嗣也沙門西竺語此云勤息
然有四種一壞道沙門二說道沙門三治道沙門
四勝道沙門今國師退非壞道之凡進非勝道之
聖駕說開宗法喜禪悅中間之二沙門攝也法藏
者教主之名字之與號俱稱賢首生有唐為金輪
皇帝之師原其道遠承龍猛天親近稟終南至相
所以探玄肇啟則晉典流煇義疏中興則唐墳發
曜開宗分教高鎮羣夫大業靈蹤屈伏邪黨教傳
至道諸聖同途先覺後賢一門遊趣故稱曰述演
義云傳古非作又云作者曰聖述者曰明明聖者
述作之謂此乃謙之謂歟。】

「今將開釋迦至義理分齊第十。」

【釋曰總別標章也如來者具有五義一就理顯謂
法性名如出障名來二唯就行瑜伽云言無虗妄
故名如來涅槃三十二亦同此說三理智合說轉
法輪論云第一義諦名如正學名來正覺第一義
諦故名如來此與成實大同四離相說般若云如
來者無所從來亦無所去故名如來五融攝說謂
一如無二如若理若智若開若合無不皆如故名
為如如外無法來大海波澄連天一色萬象色空
大海斯即如來定心識浪波澄心境一際依正萬
物炳然齊現如海印文故云海印三昧翻為正受
亦云正思一乘教義以現釋題略作十門者良以
此法稱性無窮非筆墨所盡故海雲比丘以大海
量墨須彌聚筆尚不能盡一字法門今就緣起因
門束其義理以為十門啟迪玄奧故云今將開釋
略作十門然十門割㓨聖言聯彰有緒且夫性海
冲融眇然寥廓色含無外德用齊彰將欲逐機漸
施末教先於海印頓演此經顯一乘中正之道故
受之以建立一乘第一教因機顯權實更資教義
互彰或廢或立據宗定義則義象炳然若以實奪
權權但名相推因舉益殊途同歸頴悟一乘窮因
究果該羅眾行義備諸宗故受之以教義攝益第
二然則聖代言從機發受道無差大小偏圓稱機
獲益暨於能仁晦寂眾聖韜光識昧情生認權為
實教宗欲墜真界黯然是以竺天華夏歷代宗師
各逞其能用光法施開宗分教使聖說無差故受
之以古今立教第三諸師判教共猶各說身因大
義宏宗尚虧端的致使雜華至教昧略猶多玅理
超言疑滯義象圓根上器抑作偏人具德圓宗判
為隔歷故我大師賢首示生唐國高振圓宗庙雜
華之玄樞判法義之幽致義分五教理判十宗教
盡機圓廣大悉備故受之以分教開宗第四既分
其教且教之所明不出諸乘教則論其階漸斷證
之殊乘乃運載有情遠近之異以乘階教優劣自
殊以教就乘機心不忒若乃鎔融本末散入諸乘
或豎或橫或三或五乘教交涉本末更收成就機
緣無不周盡故受之以乘教開合第五開合雖知
起盡難辨是以窮初究末具彰本教逐機本教則
初成頓說稱性極談具德圓宗主伴無盡隨宜漸
教末代流通海印定中同時頓演逐機之教三乘
共演空有迭彰邐迤深玄時移處異甄分前後三
七殊流法就機分教非一準故受之以教起前後
第六教起前後大略雖知洞明意趣割折猶難葢
由機宜行定不定殊或有眾生始見如來成道終
至泥洹惟說小乘未嘗言大斯乃小乘根性終始
不移或有眾生初聞小教後覩大乘漸頓互陳空
有間錯其有三乘竝說終至鶴林一味上乘始終
一貫入同入別根欲性殊故受之以決擇其意第
七既知其意起盡由機未審教門儀式異相如何
初成頓演唱九會於剎那不同三乘逐機前後處
異蓮華藏眾寶莊嚴帝網重重塵塵互入不同三
乘處娑婆界木樹草座等十身更作染淨混融剎
土眾生三世皆說不同三乘化身受用經初列眾
普賢文殊佛境界中異生等眾不同三乘或列二
乘大小等類教依德本海印定流不同三乘後得
智出十方皆說主伴竝譚不同三乘一方一說隨
功涉徒位六位圓融不同三乘上下階降薰修玅
行行布圓融不同三乘各有分齊法門流類十十
無窮不同三乘局數增減一多事相即法界之法
門不同三乘即空即有等一乘三乘有茲十異故
受之以施設異相第八然儀式既殊詮顯必異故
分相十門所詮區別星羅五教月滿一乘故受之
以所詮差別第九分相所詮既伸必也的陳義理
之旨謂通明三性權實混融妄徹真源體無不寂
真該妄末無不稱真緣起之宗力用更作一多無
礙諸義交參六相圓融十玄炳現因門果海克體
相收故受之以義理分齊第十。】

「初明建立至二同教。」

【釋曰矧茲建立謂晉魏巳來譯經尚意傳教宗心
了義上乘煥若明鏡爰及貞觀名相繁興雖分半
滿權實混和縱認同歸猶乖全揀一乘既立權實
巳明同別雙彰法義克備首建一乘斯之謂矣。】

「初中亦二至自境界也。」

【釋曰果海離念而心傳故不可說理圓言偏故不
與相應十佛者成正覺佛願佛業報佛住持佛涅
槃佛法界佛心佛三昧佛本性佛隨樂佛等究竟
自證不對機緣卓然獨得自境界歟。】

「故地論云至不可說者是也。」

【釋曰有三義故一約果海可以總標令人知有名
為可說不可指片示人名不可說二約證處既此
所證離相離名還此法不可說聞以此遣言之言
當彼法故名為可說有言斯遣名不可說三約本
智謂以遮詮易解故名可說直詮不遠故不可說
又果海離緣故不可說所證就緣是則可說證智
為果分方便寄法等竝為因分若究竟佛果對普
賢因說則證智宜同果海為果分地智之因同普
賢因便為因分。】

「二是緣起至境界也。」

【釋曰雖正證離相故不可說後得帶相是則可說
故曰緣起因分約人指法云普賢境界普賢五義
具如別明。】

「此二無二至思之可見。」

【釋曰此上果分不可說皆不異於可說以實德普
遍故因分可說亦不異於不可說以緣修無性故
故云全體既云全體何言一分雖說一分義亦不
少故論云如實滿足攝取故意在於此也。】

「就普賢門至二該攝門。」

【釋曰就緣起因分列斯二者謂分相則諸乘逈異
該攝則法界融通故雖異而常同也。】

「分相門者至別於三乘。」

【釋曰全揀諸教宗也三乘有二一法華之前以三
乘權隱於一實此謂覆相之三二正當法華會上
破三顯一會三顯一雖談一性一相既有形對一
亦名三故賢首判終頓為三乘者意在於此今既
立別教一乘何以廣引法華對三之一耶然法華
之一意兼兩勢若乃會三歸一一屬於同稱性融
通法本如是故屬於別故演義云法華攝諸經歸
華嚴以別該同皆圓教攝此之建立乃是賢首一
家宗教以義定詮原佛本意攝末歸本故作斯說
若據天台教相三觀伸明一經旨趣但齊今終巳
詮修證尚未指陳同別之談斯義寧顯下文建立
大略如斯但為排法相宗權實混和故對昔三較
量一實切不可以此一乘要異三乘便同終實之
一何以故若此唯終更於何處指明別教一乘耶
昔建一乘應同虗設故。】

「如法華中至一乘教也。」

【釋曰虗指三車而羣子競馳大難既夷乃無有二
故云虗指三車誘引諸子然後但與大車寶物莊
嚴安穩第一然長者無虗妄之咎如來亦復如是
無有虗妄初說二乘引導眾生然後但與大乘而
度脫之何以故如來有無量智慧力無畏等諸法
之藏能與一切眾生大乘之法故云是一乘教也。】

「然此一乘至略有十說。」

【釋曰標定乘教葢由相宗但立對小顯大通相之
意未於大中顯有權實故此依教揩定使聖意昭
彰耳。】

「一權實差別至示真實相。」

【釋曰佛以方便力示以三乘教眾生處處著引之
令得出巳是開權故云是故臨門三車俱是開方
便門又云舍利弗當知諸佛語無異於佛所說法
當生大信力世尊法久後要當說真實即是顯實
故云別授大白牛車方為示真實相四衢即四諦
也。】

「若彼三中至復更索耶。」

【釋曰質權濫實也謂言臨門三車是實同露地者
便合出門上車不當更索後既有索是知虗指若
約法說昔三乘三界門外二乘出界無有實果菩
薩出界豈有實證俱無實證名不上車明知三乘
皆是權設。】

「亦不可說至唯二乘故。」

【釋曰質他外救恐彼救云門外索車但是二乘非
是菩薩便質云以經不說得彼牛車故又救云父
先所許唯是二車故質云又不說彼先許車唯是
二車故何以故三車同索故。】

「是故經中至所標趣故。」

【釋曰諸子皆索明皆無體不見羊鹿故索羊鹿今
索牛車明無牛可見既索牛車明同無體故牒索
耳索車是喻約法云何古有多釋略要有二一者
機索二者口索言機索者三乘之人以佛教門出
三界苦謂巳究竟不解索乘巳被淘練一乘機發
宜機叩聖義言索耳佛知機熟靈山集會為說法
華一極之旨即是各賜諸子等一大車二口索者
巳集靈山三乘三根皆悉啟言求法求記即是索
車為說與記令其修證即是等賜菩薩聞是法疑
網皆巳除千二百羅漢悉亦當作佛皆是賜義三
乘所求果說一權果二實果權則一乘誘引得出
三界實則三乘方便相盡終歸一極文云後得大
車非本所望言以是元意所標趣者如來標三乘
令趣一實故也。】

「問二乘各得至更索耶。」

【釋曰聲聞四果四向緣覺一果一向菩薩五位究
竟故云各得。】

「若依小乘至皆無得也。」

【釋曰謂聲名本影教也諦緣諸度行也有餘功圓
四智云三乘此之設化就阿含門隨宜引導故云
昔日伹有言教等以彼三乘之人約大乘終教巳
去竝不名究竟出世何以故以人執煩惱未永斷
故但能折伏而巳故彌勒所問經論云一切聲聞
辟支佛人不能如實修四無量不能究竟斷諸煩
惱但能折伏一切煩惱故云今言俱不得者以望
一乘故是故以實暎權等者則破三顯一開方便
門示真實相實現權亡故皆無得。】

「為欲迴彼至進入別教一乘。」

【釋曰為欲下標示會權歸實若不下返質揀濫若
非下按定權乘以至下會同入別所以爾者葢為
三車虗設諸子奔馳羊鹿二乘既廢牛車權教寧
存是故大乘亦說迴也厥或執彼牛車權乘為實
確乎不可廢者且退非凡夫二乘進非露地一實
進退共凖權義決然故云更是何色人也彰權隱
實令彼奔超權位功成終歸一實故云後皆進入
別教一乘既云後皆入別應知初入於同也亦可
隨機不定耳。】

「問臨門為實不實耶。」

【釋曰此實非權實之實乃是有三乘引攝之實事
故也。】

「答實不實至唯一相也。」

【釋曰非不實者言是實也非是實者謂權設故此
之三乘在本乘則為實在實教則為權雖涉兩宗
克體是一故云此二無二唯一相也。】

「二教義差別至俱是教故。」

【釋曰但有其名者明皆無體雖無生智是二乘車
體大六識智是牛車體二乘是智尚非真實大六
識智豈有實耶故云以望一乘俱是教故。】

「是故經云至俱不得故也。」

【釋曰以佛教門明無實體但是三乘聲教引攝虗
譚令離三界繫縛逼迫兼亡故云出三界苦為彼
權宗云出界外但是二乘非于菩薩故質云以經
不揀故經既不揀定是三乘又彼權乘依言求果
畢竟無成與彼二乘宛然無異故云亦同二乘但
不得故。】

「三所期差別至非本所望。」

【釋曰昔日隱實彰權故云以彼一乘非是界內先
許三車暨乎靈山顯本舒懷方談一實三乘不知
大事得之邂逅故云非本所望。】

「是故經云至非本所望也。」

【釋曰良以如來知彼機緣未熟未能盡受大乘法
故於一佛分別說三明三皆虗指也由皆虗指即
無體故後得大車竝非本望若昔大是實今得牛
車何非望耶故云非本所望本非希冀亦不可說
等者返質救權類前可解聖言無失者因經不揀
通相論三昔大為權故無有失。】

「四德量差別至即體具德也。」

【釋曰界外牛車大乘權法縱談無漏亦屬有餘隱
閉一乘故云不言餘德若乃露地七寶大車譬彼
界外了義一乘眾寶莊嚴類夫恒沙性淨功德云
體具德也。】

「又彼但云至以明異耳。」

【釋曰不迅疾無以為大牛不超過無以為大士所
以潛興密應冠聖該凡故云用殊勝也言喻則僕
從寶車執衛多力約法乃萬行齊修同遊寶所云
行眷屬雖談德行主伴猶虧同教一乘煥然一致
上云法華意兼兩勢斯現一也。】

「又彼三中至非適一也。」

【釋曰權教大乘教理行果熏染識心為趣寶之先
容故云以彼宗明一相方便若乃具德圓宗因果
交徹依正互容染淨融明德用齊致故云此則不
爾主伴具足經云下指喻合法也。】

「此顯一乘至以明異耳。」

【釋曰此顯一乘無盡等者則是所依體事理事教
義十對二十事周遍含容重重無盡也此義廣如
華嚴略如法華者且法華是隨宜漸教之終華嚴
是稱性圓融之始經宗既異安得同年而語哉然
則然矣據古佛之道吾祖之教未甞不異而未甞
不同也何則語如來初成正覺頓演華嚴無盡義
海此為別教最後開權方說法華一實之旨此為
終教曰未甞不異若乃於一佛乘分別說三從本
而流末會三乘歸一乘攝末而歸本此本無別故
曰未甞不同也若約法華羅列義相三諦圓明但
當理事無礙故屬於終也華嚴海印炳現德相無
涯全彰事事無礙故屬於別此是吾祖之教未嘗
不異也洎乎法華理事既圓融同性海其百川浩
蕩同歸於海海無異味故屬於別演義云即此同
中必有別義故曰未甞不同也此之同異賢首宗
乘約義斯顯若天台時部獨美法華不知法華終
歸本教此約別教一乘以明異者上云法華意兼
兩勢斯現二也。】

「五約寄位至寄一乘法。」

【釋曰約位以寄乘也謂初地明施復顯人王即是
人乘二地十善十善生天是欲天乘三地八定是
色無色乘故以初三為人天乘寄在於世間四地
初斷俱生身見觀於道品同須陀洹五地四諦理
終寄阿羅漢六地觀緣寄於緣覺七地一切菩提
分法方便涉有故寄三乘之中大乘菩薩寄出世
間八地巳上既是一乘合不云寄但可云出出世
間今云寄者亦可別位以故所以爾者謂賢位始
終巳圓融自在登地巳去則甚深甚深言所不至
是故若不寄位何以顯深不包三乘何以顯廣。】

「若大乘即是至巳上一乘法也。」

【釋曰約上經論寄乘之法配屬法華指定臨門大
乘牛車決如是權是以前既非六地小乘緣生後
又不同八地一乘淨土妙行故云則三乘俱是出
世自位究竟也言究竟者小乘則以三昧力止息
化城菩薩則四智功圓報居色頂。】

「問若爾何故至作是說耶。」

【釋曰因攝論合聲聞緣覺為一大乘菩薩為一是
二乘故此二具三同名出世八地巳上名出出世
間故三乘之言隱而不說賓家不曉二乘合三之
旨故成斯問。】

「答既四五至具如下說。」

【釋曰約前後揩定質彼七地是權教大乘故云是
何色人也既是三乘方便引攝名善出世具如下
說者以文乘教開合中也。】

「六付屬差別至為報佛之恩。」

【釋曰如來現在根熟巳調一稟尊言無不懸契大
師滅後若有眾生信樂佛慧我諸弟子菩薩大士
如佛在世演一乘法故云當為演說此法華經等
或彼根緣未熟不堪盡受甚深法者亦如佛世隱
實施權淘練根性故云當於如來餘深法中示教
利喜謂示義教行得義利具解行故成於喜此之
付囑類同法華第三云我滅度後復有弟子不聞
是經不知不覺菩薩所行自於所得功德生滅度
想當入涅槃我於餘國作佛更有異名是人雖生
滅之想入於涅槃而於彼土求佛智慧得聞是經
唯以佛乘而得滅度等此則佛世根未熟故菩薩
與記方便令發心後事是同但眾生與聲聞耳。】

「解云餘深法至作此付囑也。」

【釋曰特解餘深以餘揀一以深揀小恐彼權宗濫
一故權實不分濫小故大小不辨有乖聖意封執
後隨故作斯解。】

「七根緣受者至假名菩薩。」

【釋曰性起唐經譯為出現品者唐云修習種種菩
提分法未聞等者謂若未聞此如來不思議大威
德法門或時聞也不信不解不順不入不得名為
真實菩薩以不能生如來家故故曰假名大疏云
積行菩薩曝腮鱗於龍門則權教次第修行者是
也。】

「解云此明三乘至不同彼也。」

【釋曰此明三乘菩薩等者謂不可唯局釋迦所化
乃往古劫於餘佛所發心修行迄至遮那會中根
猶滯權未稟玄要故云未熟等當知是前法華經
內餘深法中等者且華嚴是初成頓演法華是最
後方談一重隔歷餘深文是如來滅後未來世中
不信受者與夫華嚴兩重相隔何以却言不信不
聞此一乘經是餘深中人耶答前不云乎不可唯
局釋迦所化於餘佛所發心迄至遮那根猶未熟
故不相違亦可三乘漸教雖有間斷華嚴至教通
方之說前後際而無違獨據遮那一佛所說亦有
理在華嚴是別教者不共般若逈異餘乘故也。】

「八難信易信至是法甚為難。」

【釋曰從凡至小從小至大展轉較量方見斯法高
深玄要淺智莫窺難信難解也。】

「解云以此品中至對比決之。」

【釋曰賢首品談德業該收所以十信道圓一念該
於佛地故云即攝一切位六相圓融就此而該。】

「九約機顯理至無盡佛法。」

【釋曰此之三乘行相良以十地之內以法相為觀
門故四地道品成無生之慧光五地諸諦窮真俗
以化物故云示以聲聞道令出於眾苦六地般若
要觀緣生研窮性相般若現前故云樂於因緣法
為說辟支佛七地窮一切菩提分法權實雙行故
云饒益諸眾生為說菩薩道此是當位菩薩二利
雙修非是懸指昔三乘中所見也。】

「解云此明至文之差別也。」

【釋曰不同三乘一相一寂等者謂未了心絕諸相
令悟相盡唯心故談一相一寂既云一相何以論
三乘免形對故屬於三作大法師等者謂由八地
中七勸該羅方見無功之道九地居法師之位藥
病須知不將四十辨才何以廣能化物故云明說
法儀軌利及有情不出一乘三乘故此地開示也。】

「十本末開合至智藏大海。」

【釋曰教逐機興乘分大小隨功涉位果滿僧祇故
云菩薩法諸佛法原其逐機之法因中則有至果
全無縱立佛乘也是阿含假說故此文中皆悉流
入智藏大海。】

「此文約此至差別理耳。」

【釋曰從本流末故有四乘之法攝末歸本但顯一
乘。】

「此上十證至煥然溢目矣。」

【釋曰法喻義括也謂如上十門經之與論證成三
乘外別有一乘如觀指掌類彼蓍龜辨其吉㐫明
鏡鑒其妍醜略如下辨者第九所詮差別行位分
齊中釋之耳。】

「二該攝門者至不異不一也。」

【釋曰海印定中炳然齊現一切偏圓妙嚴品說菩
提場地演一代隨宜之教是故此云一切三乘本
來悉是彼一乘法有二門故者謂不壞相故不一
體含容故不異是以上之一乘三乘克就別教而
說。】

「初不異中至即三故不異。」

【釋曰體相既融故左右皆悉不異而得相即。】

「問若據初門至而得進修。」

【釋曰若據下牒其難本末知下開兩關若存下牒
而難之。】

「答有四句至更無餘也。」

【釋曰即者是也三既是一何須更泯故不待壞三
若是一不妨三相宛然故不礙存其猶洪波即水
不礙波存是以三乘之徒得有依附由三是一故
無可存如波即水但見泓澄如練殊無流動漂淫
繇是三乘得契一實雖則存亡有異大率本是一
乘故言唯有一乘更無餘也。】

「二以一乘至下同教中辨。」

【釋曰隱顯四句反上思之者應須例前問答方見
其義問若據次門一即三者未知彼一為顯為隱
若顯如何唯三若隱彼一乘機更依何法而得進
修答有四句一由即三故不待隱二由即三故不
礙顯三由即三故無不隱四由即三故無可顯由
初二義一乘機得有所依由後二義一乘機得入
三乘由四句俱即三故是故唯有三乘更無餘也
是故文云唯有三乘更無一也此如下同教中辨
者謂權起必一向賴於實是故攬實實不失實現
未必一向藉於權故泯權權不立是故三乘即一
雖具存壞竟必有盡一乘即三雖具隱顯竟恒無。】

「二不一者至而明不異。」

【釋曰義門異故不一法遍通故不異此二雙融法
本如是。】

「又此中不一至此該攝門也。」

【釋曰如此跨節配者良以二門義門雖異體本該
收故作此解思之。】

「二同教者至於中有七。」

【釋曰標章科列全收諸教宗也同教有二一三乘
同謂三乘同歸一佛乘則終頓二教雖說一性一
相不辨德用該收二一乘同謂別教中有一性一
相事理無礙言思斯絕同彼終頓之二故下之七
義六重不出斯二故同教之幽包含無外初分諸
乘謂一乘之深無量乘之廣後融本末此之深廣
同一法界耳。】

「初約法相至一乘故也。」

【釋曰初法相下示交參相而義理皆別下料揀是
則下出意因陀羅此云能天帝則是帝釋殿網及
微細者如淨名毛吞巨海芥納須彌法華常在靈
山等而主伴不具常知此約一乘同教說而不說
十等者謂一乘以十十無盡為宗三乘限無盡為
過而義理皆別者謂三乘雖有五眼六通而歷別
不融一乘則十十無窮一多無礙且夫一乘三乘
優劣天隔何以彼此相參耶為欲方便顯此一乘
令易信受故作斯說所以一乘垂三乘則令彼欣
趣三乘參一乘則勝進有期故曰兩宗交接等成
根欲性者上兩宗交接是其竪成根欲性是其橫
根者一向發起聖道之根欲者樂欲性者種性三
義各別故云橫也是十力中三種力所知之境初
即諸根勝劣力次即種種解智力後即種種界智
力界即性也。】

「二約攝方便至大事故等也。」

【釋曰會取昔三歸今之一以廢昔三立今一故故
約會取昔小尚取況昔大取以其理不可分行是
佛因故若約廢昔則昔大亦廢況於小耶以其約
教虗設界亦虗指故並皆廢也然開廢等言約教
則廢三立一三教虗設故約理則開三顯一言有
三理覆於一極開無三理一極自彰故約行則會
三為一三乘之行皆佛因故約果則會三歸一三
乘之因同一果故故云諸有所作皆為一大事因
故也謂非三非五曰一廣愽包含曰大以此化物
曰事上云攝即是會也。】

「三約所流辨至即大乘也。」

【釋曰此中先明從本起末經云於一佛乘分別說
三故云悉從一乘流故後明攝末歸本會昔之行
欲明三即是一之義故云汝等所行是菩薩道毗
尼此云調伏會二歸一故即是大乘則會三會二
亦以備矣。】

「四約就勝至融大同一故。」

【釋曰謂昔執三疑一執小疑大故為開方便門顯
真實相其實三皆歸一今特就勝而言故唯指大
乘為一乘耳良以方便適化體非本然故以望別
教權實宛異同是菩薩所乘故者叡公云至如般
若諸經深無不極故道者以之而歸大無不包乘
者以之而運然其大略皆以適化為本應勸之門
不得不以善權為用權之為化悟物雖知於實體
不足皆屬法華固其宜矣方便虗設既廢所以經
云唯此一事實餘二則非真十方佛土中唯有一
乘法無二亦無三除佛方便說又云止息故說二
等者為昔小乘猒三界苦希求出離根性既劣奔
趨小徑故以化城令彼止息若望上別教等者謂
至如般若諸經昔日之實不兼主伴亦屬權乘故
指餘二者則大小二乘開一異三故也若望同教
即聲聞等為二者以彼菩薩所行不乖一實融大
同一故。】

「五約教事至在靈山等。」

【釋曰法華論主釋為報身菩提也何以故以法華
中亦顯一乘故其處隨教即染歸淨故說法華處
即為實也漸同華嚴不離其處故是同教未說十
蓮華藏及因陀羅故非別教也。】

「六約八義至如問答中辨。」

【釋曰依攝論者論云以何意趣佛說一乘此中有
二頌為引攝一類及任持所餘由不定種性諸佛
說一乘法無我解脫等故性不同得二意樂化究
竟說一乘世親釋曰前偈以顯了說一乘後偈以
密義說一乘無性論云一為引攝一類者了知不
定種姓聲聞趣彼解脫方便引攝令依大乘而般
涅槃故說一乘二及任持所餘者為欲任持其餘
不定種性菩薩恐於大乘精進退壞故說一乘三
法等故者謂真如諸聲聞等乘雖差別同趣真如
無有差別故說一乘四無我等故者補特伽羅無
我同故此是聲聞此是菩薩既無實異故說一乘
五解脫等故者謂彼三乘於煩惱障解脫無異由
此意趣故說一乘六性不同故者謂諸聲聞不定
種性有差別故謂迴向菩提聲聞身中具有聲種
性及佛種性由此道理故說一乘七得二意樂故
者一者諸佛於一切有情得同自體意樂說彼我
無殊故二者世尊法華會上諸聲聞舍利子等受
佛記別得如意樂與佛無二由此道理故說一乘
八究竟故者依究竟故說一乘非無歸別由過此
外無別勝乘唯此一乘最為勝故佛說一乘上皆
論文但義加一二等言使顯然故也。】

「七約十義方便如孔目中說。」

【釋曰方便乘者分別有十一對三寶分別佛寶是
一乘法僧是三乘何以故佛同無盡故法僧即不
定二對四諦分別滅諦是一乘三諦是三乘何以
故滅同無盡故三諦即不定三對二諦分別第一
義諦是一乘世諦是三乘何以故第一義諦同無
盡故世諦即不定四對過分別無恐怖者即是三
乘何以故如來藏等依即無過即同無盡故六識
及心法智此之七法剎那不住不種眾苦不得厭
苦樂求涅槃由是俗諦故依緣不自在故五對人
及智分別有三種人成三種智者一若善男子善
女人成就甚深法智以為一人二若有善男子善
女人成就隨順法為第二人三若善男子善女人
於諸深法不自了知仰推世尊非我境界唯佛所
知是第三人前之一人是一乘智後之兩人是三
乘智何以故前第一智是證智同無盡故後之二
智未證實法是不定故此依勝鬘經六對所解了
法虗妄契實分別隨文解義是三乘法知虗妄契
無分別是一乘何以故契無分別同無盡故隨文
取者即不定此依楞伽經義說七對一乘三乘小
乘分別一乘是一乘三乘等是三乘何以故一乘
即無盡故三乘等即不定八對大乘中乘小乘分
別大乘即是一乘何以故大乘尊上即無盡故中
乘小乘義即不定如經會三歸一故九對世間出
世間出出世間分別出出世間即是一乘餘即三
乘何以故出出世間勝同無盡故餘二即不定如
法華經界外露地別索車者即是十對譬喻分別
如王髻中明珠及大王等即是一乘寶珠繫汝衣
裏及窮子等即是三乘何以故髻珠王秘甚深故
餘即不定此依法華經說上來所辨於眷屬經中
欲顯圓通無盡法藏一乘教義故於方便之處示
一乘名令進入者易得解故作如是說。】

「依上諸義至同非別也。」

【釋曰結揀同別也此猶屬於通相應更於同中料
揀方見聖意該收且一乘垂於三乘俾三乘同趣
一實乃三乘同也三乘參於一乘法兼具德一乘
同也餘準此而知不可妄生異說耳。】

「二明二乘至愚法及迴心。」

【釋曰初一乘三乘者三一分故顯實開權顯實故
四衢所授大車開權故臨門三車外別無愚法小
乘故云合愚法同迴心二大乘小乘為二乘者大
小分故權實混和故合一同三多符法相別開愚
法半字無乖三聲聞緣覺為二乘者唯局小乘利
鈍分故無殊鹿苑愚法迴心二因既兼故云此通
等。】

「又初約一乘至準可知之。」

【釋曰初約一乘者既開權顯實則十方佛土中唯
有一乘法次約三乘者既符法相權實混和顯了
三乘以為了義後約小乘者謂鹿苑初譚利鈍雖
分未堪聞大耳。】

「三明三乘至故有三也。」

【釋曰設小施權會歸實所以設小故下開愚法施
權故中有三乘會權故上開一乘明此三乘隨宜
漸教亦以備矣。】

「以經中愚法至別有一乘。」

【釋曰但約法約喻展轉揩定小乘三乘一乘之義
耳。】

「問何以得知至所引中耶。」

【釋曰謂彼權教小乘據其本宗皆所作巳辨更無
進求何為所引故有斯問。】

「答以彼愚法至能折伏而巳。」

【釋曰良以終教之人須知真本有達妄本空無斷
而斷方為斷證若彼愚法之尚不了法空焉知惑
體由是但修折色明空折伏煩惱止息化城故云
竝不名究竟出三界故。】

「故彌勒所問至義在大乘中。」

【釋曰不能如實者謂無廣大心則希心怯劣遂不
知惑體元無但著相修諸菩提分法抑剉現行故
云不能究竟等大患莫若於有身故滅身以歸無
勞勤莫先於有智故絕智以淪虗斯乃滯寂沉空
故曰非真滅度若不信此法者謂不信自心真如
返增忻厭縱獲果證墮無為坑故云無有是處病
根欲盡般若方談淘汰根機方窮果證故云欲得
阿羅漢果等。】

「是故大乘必具三也。」

【釋曰躡前起後也謂般若通彼三乘雙明權實故
茲必具。】

「普超三昧至是其事也。」

【釋曰約人名藏也謂詮聲聞教理行果為聲聞藏
詮緣覺教理行果名緣覺藏詮菩薩教理行果名
菩薩藏此乃約教行別故備開若約理果同故伹
有二藏謂聲聞藏菩薩藏也唯大乘者權教大乘
三乘顯了故餘二乘中則無此者愚法二乘不兼
菩薩故入大乘論亦同此說者貫下諸文不異普
超三昧經耳教行位果等如下所詮差別中當辨。】

「是故當知至分齊別也。」

【釋曰指定分齊起後共不共教分其本末之異。】

「章由此義故至故云共也。」

【釋曰梵語般若此云智若云那若此云慧波羅密
此云到彼岸體具權實權故三乘共聞名共般若
實故一乘頓悟名不共般若故指如不思議經謂
超越圖度逈出言象矣不與聲聞共者深不可窺
上德聲聞杜視聽於嘉會千門潛注德用該收迥
異諸宗謂之唯說別教一乘不同佗宗一因逈出
一果不融隔歷之別耳如四阿含名不共者則別
教小乘居然易別故通說三乘法者三乘同觀性
空而得道則各隨所證得云具獲耳。】

「此中通大至即其事也。」

【釋曰通大之小等者謂遊心顯了分解法空故非
愚法通小之大等者謂引攝小乘法非究竟故非
一乘梁攝下引證可知但以如來成立正法有三
種故既彼論亦云第三最勝居三乘後則三乘非
了一乘方實故名善成立。】

「若言說大品至理不疑也。」

【釋曰牒計返質也竊謂權教之宗執彼大乘以為
了義故認大品等經唯說大法但以一音異解故
有小乘之二通為三乘者便質云說華嚴時何不
一音異解權證小果不假餘宣阿含等教耶又說
阿含時何不一音異解便登菩薩位次不假更說
般若等經耶二既不然故決定斷云是故當知三
宗各別隨其根品為說諸經不可雷同執其圓音
教本耳。】

「二者大乘至異於二乘故也。」

【釋曰此中云三乘者則是菩薩緣覺聲聞也融一
乘同大乘者良以約開顯故菩薩所行不乖一實
故得融耳合愚法同小乘者方便門開皆同所引
故合三乘言教理可知者據開顯說約教則廢三
立一三教虗設故約理則開三顯一言有三理覆
於一極開無三理一極自彰故故結云此約一乘
辨二則大乘中自有三乘者如上權教大乘三乘
為顯了故三者小乘自有聲聞緣覺者愚法三乘
此中佛法但慈悲等者謂三阿僧祇劫修有漏四
波羅密以無常狼伏貪愛羊令煩惱脂消功德身
肥直至菩提成真佛故故異二乘。】

「四者或為至准上可知。」

【釋曰初則臨門三乘并露地一乘為四則合聲聞
歸廻心耳二則上至一乘下該凡小則如來初成
道時為提謂長者等談人天乘次方說小故此總
開矣三則將彼人天對其深密漸深顯了三乘故
亦為四。】

「五者或為至准釋可知。」

【釋曰初則實與權小謂法華深密并其鹿苑為五
二則眾聖凡愚謂深密與提謂等為五三則老比
丘佛與愚法聲聞緣覺欲天及梵世為五以權乘
說無色界天無體故此乃初實二權三小竝談五
乘故也。】

「六者或無量乘謂一切法門也。」

【釋曰華香雲樹即法界法門剎土眾生本十身之
正體若覩斯法悉悟心喜故為無量。】

「故此經云至上來分乘竟。」

【釋曰引文結證驗知前來所說非無稽據然上諸
乘從一資多遞互映帶窮本究末義備諸宗方彰
緣起之奧以成同教該攝之旨歟。】

「二融鎔本末至三乘教等也。」

【釋曰一乘為本三乘為末諸乘者從一至于無量
會融無二者謂彼此該收同一緣起無障礙法界
耳二門者初則開權顯實二則隱實施權雖成二
門而體融會次文示之。】

「初則不壞權至體無二也。」

【釋曰義相異故能三能一理貫通故三一互即故
云一三融攝體無二也。】

「問若爾二門至有權實耶。」

【釋曰由相即故乃成一致權實焉分故成斯問。】

「答義門異故至終恒無盡。」

【釋曰義門異故者定其義宗不乖權實理遍通故
者出其由致無違融攝何者下徵而釋之終歸一
實本法皎然矣。】

「由此融鎔至准思可解。」

【釋曰初句直顯逈異諸宗故第二施權覆於一實
故第三權實混融該攝差別故第四義極因圓果
超言念故實乃法本圓通觸事皆道故云隨於一
門等。】

「餘釋乘名體至建立一乘竟。」

【釋曰指餘結示釋乘明體見于上文疏中耳。】
華嚴一乘分齊章義苑疏卷第一

華嚴一乘分齊章義苑疏卷第二
霅溪普靜沙門　道亭　述

「第二教義攝益至先示相後開合。」

【釋曰牒章分科機教雙彰也謂教義為能被之法
攝益為所被之機所以爾者向明一乘是此能被
且法不浪施為機斯闡故此攝益合而辨之然示
相開合無殊分相該收耳。】

「初中有三義至當別教一乘。」

【釋曰海印定中演無盡音聲為教一多具德為義
七寶大車其數無量非適一也故曰此當別教一
乘。】

「二者如臨門至及瑜伽等說。」

【釋曰教義者謂三車虗設為教謂子競馳隨宜獲
益為義仍教義無分者若望一乘無實果證義不
異教方便引攝故屬于三乘權漸如餘等者深密
般若諸經唯識顯揚諸論。】

「三者以臨門至如法華經說。」

【釋曰攝末歸本也所以約教則廢三立一三教虗
設既為虗設則實義全無但為一乘之先容故云
以臨門三車為開方便教然後於界外四衢道中
別授大白牛車七寶莊嚴具眾德量顯一乘中正
之道斯為實義破會諸乘故當同教。】

「二開合者有二至為彼所目故也。」

【釋曰界內通示為教同出為義三乘自宗作如是
說若仍三乘假設一實方真縱義亦教故云唯教
非義直明一實方便無無非唯無義教亦不成故
曰俱非教義雖非教義不壞假名故為彼所目也。】

「一乘三句者至無盡教義故。」

【釋曰以別教中教之與義不分能所之殊但十十
法門主伴無盡故一字法門海墨書而不盡此唯
自別教或唯義非教者良以別教望同教亦成義
葢不談海印炳現故不盡知教體故或俱非教義
隱實彰權約三乘教如文自釋。】

「後總者或教義至差別說矣。」

【釋曰或教義俱教者以彼三乘引攝出界無有實
體但為一乘方便之教故義亦成教或教義俱義
者以其一乘之教稱實所流究竟攝益故望三乘
此亦成義應合更云或俱非教義約三乘望別教
一乘說今所闕者竊恐脫故若不爾者何以次文
牒云或具三句約同教說應難云上既言別教何
以今具郤成同教耶答上是以三乘望別教非是
直顯別教耳或可便將同教當其一句足上成三
亦有理在。】

「明攝益分應者至如瑜伽等辨。」

【釋曰或唯攝界內機等者謂於三界內談顯了三
乘通被三根同出三界各隨所得為真涅槃則止
息化城權居受用據彼自宗即以為究竟矣。】

「二或攝界至如法華經說。」

【釋曰令得出出世益者且三乘權教令斷三界結
縛是一出世今此實教令除微細結使云出出世
斯乃先以三乘化後令入真實則會三乘歸一乘
故屬同教攝此是三乘同教故次云亦名迴三入
一教也。】

「若先於一乘至如小相品說。」

【釋曰若界內稟一乘不思議法發圓解起圓行圓
斷諸障即云出世由出世故即一證一切證故屬
別教如小相品者彼正談一切證等事也。】

「三或通攝至如法華經說。」

【釋曰通攝二機者謂界內界外之機也若乃三乘
先攝同遊解脫之門後趣一乘齊證圓融之境者
則三資一實一導三乘故云三一和合故屬同教
此是一乘同教體參具德故若不爾者何異前說
故學者應思。】

「若界內至如華嚴經說。」

【釋曰此謂直顯一乘之機故約三生而說所以於
具縛身中見聞大威德法門成金剛種此是界內
見聞生依種發解依解成行即離縛縛此乃出世
得法是解行生依行證入出彼情解是出出世證
入生或界內見聞解行者此謂解行一生通界內
外何以故圓解圓行見聞併具故餘義同前一生
不克三生必圓不落階漸故屬別教一乘耳然上
二章談乘教機緣同別兩教廣大同備有如是者
何須下文復更分教開宗耶若謂此中但論乘機
未明教相者何得同別之教章章而言乎答此據
通相下就別相所以通相則克佛本意緣起因門
海印炳現本末齊彰一乘多乘若同若別機宜攝
益悉巳圓臻故上二章作如是說若爾同別之談
豈是本現耶益殊不聞如來為善伏太子說圓滿
修多羅故知同別正是通方根本法故若判不判
圓融無盡矣。】

「第三敘古今至以為龜鏡。」

【釋曰夫教海冲深法雲彌漫智光無際妙辨叵窮
以無言之言詮絕言之理然則理雖一味詮有淺
深故須分之使知權實莊嚴聖教令深廣故故今
諸師各伸巳解安立教宗今此敘之意夫後人不
掩前詰今其宗承不混得失者矣。】

「一依菩提流支至一圓音教。」

【釋曰菩提流支此云法意西竺人也立一音教謂
如來一音同時報萬大小竝陳故許隨機領解各
別則順圓音一音中具百千音之一義斯為教本
正屬不分耳。】

「故經云佛至得解等是也。」

【釋曰所憑之經既云一音故但是教本說爾隨機
為教一音之義以自相乖焉足為判。】

「二依護法師至華嚴是也。」

【釋曰依楞伽經等者等取涅槃半滿之說良以彼
經談于四漸四頓謂漸者如庵摩勒果漸熟非頓
類夫先習小乘後趣大乘頓者如鏡中像頓現非
漸譬彼直往菩薩大不由小亦大小俱陳者謂涅
槃重扶小律再演真常故稱俱也。】

「遠法師等至多同此說。」

【釋曰澤州隋朝小遠法師亦立漸頓二教謂約漸
悟機大由小起所設具有三乘故名為漸若約頓
悟機直往於大不由於小名之為頓此雖約機說
有漸頓而所說法不出半滿其半滿二教則西秦
曇牟識三藏依涅槃經立則聲聞藏為半字教菩
薩藏為滿字教故云後代諸德多同由多同故所
以附出此之判教但順通相之意未知佛之深旨
半滿之言顯在小大密意有以權為半以實為滿
即大乘中有半滿矣亦猶緣覺聲聞開之有異則
成三乘合之有同總稱為小權實亦爾開之有異
權可稱半合之大同故竝稱滿是則實教唯滿小
教唯半權大乘者亦半亦滿也此半滿順違即是
漸頓順違也頓即此滿漸具半滿以具有三乘二
乘是半大乘是滿故但一處會順違耳。】

「三依光統至謂漸頓圓。」

【釋曰此師生後魏承習佛陀三藏此云覺賢。】

「光師釋意至即此經是也。」

【釋曰顯立義也於中漸約不具頓約具說不同前
遠公大小相望成漸頓也言漸說者如云欲盡病
根方談般若等言具說者即如涅槃說空者所謂
生死不空者所謂大般涅槃等又云若空不空若
常無常等皆令廣問即是頓也三圓教者即是華
嚴此亦約化儀說有前後耳所以頓中化法無異
漸中也別說空不空即名為漸同時說空不空即
名為頓故是化儀其第三亦約化法揀異前二從
多分說故云此亦約化儀其上達言義兼地前分
階佛境即謂地上如此分者為通判定難也(云云)。】

「後光統門下至大同此說。」

【釋曰華嚴傳說判華嚴為圓教始於光統故海東
有立為祖承更推佛陀以無高祖故云諸德宗承
耳。】

「四依大衍至法界真理等。」

【釋曰此師生隋朝立四宗教各從所立得名四中
各有二句皆上句立義下句揩教則初名立性二
名破性三名破相四名顯實前三從所破後一就
所顯初二小乘後二大乘各初淺後深此亦有理
但收義不盡以十八部中但判二故則唯明有部
及經部故除本二部故云十八部中。】

「五依護身至無礙法門等。」

【釋曰護身即寺名自軌乃名也其第四立名亦同
前師但義別故前以涅槃華嚴通為真實宗此師
分涅槃為真實宗則一切眾生皆有佛性真實玅
理體本常然也故華嚴為法界宗則交徹容攝緣
起重重因界該收一多無礙三宗既同前師違亦
例彼耳。】

「六依耆闍至法門等是也。」

【釋曰耆闍即寺名曰凜師此師立六宗教據名則
前四宗同前衍師今伹云初二同者謂初二名義
皆同第三巳下名同義異故將彼第三一宗分成
二宗謂不真唯明諸法如幻真宗方明真空理等
又於第四真實宗分出華嚴為第六圓宗明法界
無礙等若第五同諸師同歸時第六同護身法師
法界宗教又真宗說真空理常宗說真理恒沙性
德常恒既是真理非常宗者應同無常耶又三四
二宗但法喻之別故未盡善。】

「七依南岳至東流一代聖教。」

【釋曰南岳天台皆山名舉處辨人僧名智顗而言
智者者帝為立號美其德也依南岳者故韋虗舟
侍郎云自佛教東流秘密斯闡思大師之所證智
者大師之所弘故思大師一見便云昔日靈山同
聽法華宿緣所追今復來矣又入道場呈心云非
汝不證非我不識師資傳芳故此竝敘耳。】

「一名三藏至華嚴等經是也。」

【釋曰一三藏教者此教明因緣生滅四真諦理正
教小乘傍化菩薩而以三藏為名者謂大小乘論
同立此名大乘智論小乘成實今所引法華智論
者以羅什譯經多依智論小乘三藏為欲成文二
言雙舉小乘之過不在三藏但責其小心耳故訶
小乘不責所詮三藏故今取三藏不違法華至教
耳二名通教者通同也三乘同稟故此教明因緣
即空無生四真諦理是摩訶衍之初門正為菩薩
雙明二空故傍通一乘葢以空門遣蕩小乘執心
令漸通泰故通益三乘人等故大品云欲得聲聞
乘當學般若波羅密欲得緣覺乘當學般若波羅
密欲得菩薩乘當學般若波羅密乾慧十地者未
有理水故二性地相似得法性水伏見思惑故三
八人地四見地五薄地六離欲地七巳辨地八辟
支佛地此上同小乘伏斷九菩薩地正使斷盡故
十佛地頓斷殘習應身成佛為三乘機轉無生四
諦法輪故云十地通大小乘也三名別教別即不
共不共二乘人說故此教正明因緣假名無量四
真諦理謂苦有無量非諸聲聞緣覺所知集滅道
各有無量相等明界外獨菩薩法的化菩薩不涉
二乘故聲聞在座如聾如盲不同通教三乘通修
今一道出離逈超二乘則涅槃云四諦因緣有無
量相非聲聞緣覺所知諸大乘瓔珞光明等廣明
菩薩歷劫修行行位次第互不相攝竝此別教之
相故云諸大乘經中所明道理等四名圓教圓以
不偏為義此教正明不思議因緣二諦中道事理
具足不偏不別融攝無礙故云具足一切無盡等
即華嚴經者經云顯現自在力為說圓滿經無量
諸眾生悉受菩提記等然雖宗華嚴無盡翻成三
諦圓融則依其文而不得其義也但化最上利根
之人故若約中道偈四句初即因緣所生法二即
我說即是空三即亦名為假名四即亦是中道義
又此四教由三觀起從假入空折體異故有初二
教從空入假從假入中有別教起三觀一心中得
有圓教起又此四教不局定一部一部之中容有
多故又更以四種化儀收之謂頓漸不定秘密頓
漸同南中諸師後二謂一音異解若互相知名為
不定互不相知即名秘密此師立義理致圓備但
三藏教名義似小濫以餘三教亦有三藏故而但
判華嚴兼正圓別以就登地巳上約寄位行布為
別義若與之者名異義同亦無大過若奪之者則
失華嚴本意謂是迷其行布為別教但取圓融以
為圓教離成二教各失一邊合而融通方成了義
順華嚴宗行布圓融二互相攝故此義學人善知
得失竊況此師位登五品尚失經宗自後諦觀不
親大識朋黨太多特錄乖宗以悞晚學非失。】

「八依江南愍至華嚴是也。」

【釋曰清涼云唐初印師今云愍師者既是師資則
愍公初判印師風行故互舉耳又此二教略有四
異一主異謂釋迦化身與盧舍那十身異故二處
異謂娑婆界木樹草座與藏界中寶座等異故三
眾異謂為聲聞及菩薩說與唯菩薩及極位同說
異故四說異謂局處之說與說通十方之說異故
此約化儀誠如所判但於局曲之內未顯法之權
實便今多法渾同無別不能令人善識權實淺深
之異故。】

「九依梁朝至餘義同上辨。」

【釋曰大白牛車方為第四者謂一乘俱不得故者
羊鹿是虗指出門不上車牛車若是實出門即合
上牛車亦不上明三皆虗指約法說者昔指三乘
三界門外三乘出界無有實果菩薩出界豈有實
證俱無實證名不上車明知三乘皆是權設即是
權教三界四衢等賜即是實教大乘無乖教理然
者唯說法華為實則抑諸般若及諸大乘了義之
經皆成權故是知昔大亦有權實法率但會昔權
故說三皆虗指昔實不滯方便故不會之抑又法
華三乘重舉昔權巳皆開顯唯明一實不同昔日
隱閉權乘若以此分權小者故未為𠃔當耳。】

「信行禪師至直進等是也。」

【釋曰前教體同光宅但開合之異次教與前稍異
是以光宅但同歸一實此乃具德圓融故明普解
普行華嚴法門也然此判教既宗法華四乘前教
違同光宅次教一乘乃是隨機調諫權漸終歸翻
指華嚴及直進者豈非頓漸始終之相隔耶。】

「十依大唐至不空理等。」

【釋曰此師宗承西竺戒賢論師立三種教以法相
大乘而為了義初所憑經論二正顯所立一轉法
輪者謂三轉四諦法輪說諸有為法皆從緣生以
破外道自性因等又緣生無我翻外有我然猶未
說法無我理即四阿含等是二名照法輪者以空
照有故第二時中雖依徧計所執而說諸法自性
皆空翻彼小乘然於依他圓成猶未說有即諸部
般若等經三名持法輪雙持空有故第三時中就
大乘正理具說三性三無性等方為盡理即解深
密等經是則於彼三時初隨有邊約依地說有故
次隨空邊約徧計空故俱非了義後時具說徧計
空餘依圓是有契會中道方為了義此依深密所
判一時定謂初時等故二法定謂有空等故三經
定謂指阿含等故。】

「此三法輪至華嚴法門也。」

【釋曰此約時定以出違若約法定則空有隔歷若
約經定則義不相通三定既立不可以相從而救
也然上諸師判教但依列不更出違唯大唐三藏
列義兼違者葢由此師親遊五印特稟三時五性
繁興一乘掩曜竊慮後人傳襲顛墜大宗故於此
中言於一失例餘諸師皆未𠃔當故下開宗分教
方為盡理上文疏中一一出違者密符賢首例意
顯用清涼法言須知教相旨趣深徹不可率情輙
分彼此厥或雷同不語又乃昧於佛心豈成傳演
之人乎。】

「然上十家至其宜各契耳。」

【釋曰顯迹通疑美其前詰同贊真乘卻彼邪宗扶
持正法若武侯之勁敵故云法將迹參登位者信
位五品將登初住位故豈夫好異者言其不攻異
端覿斯異軫者各隨巳解發軫不同索隱群詮同
明聖旨疑情冰釋滯解朗然聖教偏圓大小殊致
隨根獲益不混宗乘故云其宜各契耳。】

「第四分教開宗至宗乃有十。」

【釋曰分判五教開顯十宗就法者教法也謂於一
代教法之上約其大小乘權實漸頓偏圓流類別
故分成其五若爾賢首約義開宗以判五教何得
却云教法耶答雖義為能分教為所分此中既云
就法決知是其教法故下結指云此約法以分教
耳若就法義如下別辨負教之人善察辭義切忌
無以名教濫其法義豈不觀此中但約教詮立其
教名耶以理開宗者理謂理趣則趣尚曰宗雖趣
尚多端以理趣相從但成其十耳。】

「初門者聖教至五圓教。」

【釋曰具云愚法小乘謂愚於法空故此是大乘貶
斥為名故解深密經云阿陀那識甚微細習氣種
子成瀑流我於凡愚不開演恐彼分別執為我謂
凡則此教中人天乘愚則正是小乘之流既不開
演則不達唯心法空故攝論云是故不為諸聲聞
等開示此識彼不求微細一切智智故見法定實
故云愚法故智論三十一云小乘弟子鈍根故為
說眾生空故愚法小乘之名依此經論而立則愚
揀三乘小異菩薩故無所濫矣二大乘始教大則
揀異小乘始者初也謂衍門初教亦名分教由合
深密第二第三時教皆未盡理而成此教言未盡
理者第二時中但明於空空是初門第三時中定
有三乘隱於一極故初教名竝從深密二時以得
云何空門為初法皷經中以空門為始若爾彼第
三時既不明空何得名初以未顯一極故以是二
時同許定性二乘俱不成佛特由此義加分教名
三終教亦名實教定性二乘無性闡提悉當成佛
方盡大乘至極之說故立為終以稱實理故名為
實則雙對前二以立斯名非唯說空復說中道玅
有故稱實理既非分成故亦名實依是義故法皷
經中以不空門為終也四頓教但一念不生即名
為佛不依地位漸次而說故立為頓不同前漸次
位修行不同於後圓融具德故立名頓頓詮此理
故名頓教故楞伽云頓者如鏡中像頓現非漸寶
積中說頓教修多羅如以絕言則淨名默住等五
圓教依普賢法界帝網重重主伴具足故名圓教
故此圓教語廣名無量乘語深唯顯一乘一乘有
二一同教一乘同頓同實故二別教一乘唯圓融
具德故以別說同皆圓教攝故經云為善伏太子
所說名圓滿修多羅故立此名也故五教之名皆
有所憑不可增減傳演之士勿攻異說強立訛名
展轉澆漓難復渟正竊況先祖立言規矩聖道豈
容晚進復有更張者歟然則苑師異說攻擊太高
清涼正辭排斥彌甚豈待於今却容邪說於其間
哉勉之同歸於道也。】

「初一即愚法至立此名也。」

【釋曰先明初後者謂此二教優劣特異不隨開合
故有別教小乘居然易別故別教一乘逈異諸宗
故善伏太子所被之機經說在囚難中圓滿修多
羅能被之教則除難護證等。】

「中間三者至如上所引說。」

【釋曰言中間者謂前有小乘後有圓教則始終頓
之三也謂一三乘教也者言同而義別也言同故
帶三乘名義別故始教實有三乘方便引攝究竟
不破故終教該收權小破會三乘同歸一實故頓
教三乘融攝一性本顯靈明知寂故後之二教雖
展轉深玅皆談一性良由未免形對故屬三乘如
上所引說者般若深密法華涅槃等。】

「二或分為二至通名為漸。」

【釋曰始終二教雖信解行位伏斷昇降不同竝依
地位漸次修成故總名為漸。】

「故楞伽云至即是佛等。」

【釋曰言說頓絕等者謂不同天台四教絕言竝令
亡筌會旨今欲頓詮言絕之理別為一類離念之
機不有此門追機不足則順禪宗故達磨以心傳
心正是斯說既云言絕何言頓教若不指一言以
直說即心是佛心要何由可傳故寄無言之言直
詮言絕之理教亦明矣解行頓成者思益云得諸
法正性者不從一地至於一地楞伽云初地則為
八乃至無所有何次等一念不生等者則心本是
佛妄起故為眾生一念妄心不生何謂不得名佛
故達磨碑云心有曠劫而滯凡夫心無也剎那而
登正覺。】

「故楞伽云至故此立名。」

【釋曰重明頓旨也以一切法等者謂相本自盡性
本自顯所以離名字相故不待言說離心緣相故
不待觀智淨名以默顯不二者謂彼經說文殊師
利問維摩詰言我等所解各自說巳仁者當說何
等是入不二門時維摩詰默然無言文殊師利歎
曰善哉善哉乃至無有文字語言是真入不二法
門又寶積經者經文既廣略標總目以證教名耳。】

「三或開為三至後二是也。」

【釋曰謂其漸教中有權實故離成終始并其頓教
故總為三三法輪中後二者謂照法輪中時當諸
部般若是此始教持法輪謂後時於大乘中顯了
說三性及真如不空理等是此終教後時雖同則
性相二宗用意各別也。】

「依是義故至乃至廣說。」

【釋曰依是下據義立名故彼下引經證成復次下
設喻諸佛下舉法摩訶衍此云大乘多說空者諸
部般若所說八十餘科法門悉皆清淨一切空經
是有餘者以空覆於中道玅理餘此法故波斯匿
此云和悅為大施主設四種人則可畏無財勤息
淨志幽顯麤濟貴賤皆霑譬彼如來無私普化故
次云諸佛世尊亦復如是常住玅典者詮常住法
故以文從義故有斯名。】

「解云此則至名為終教。」

【釋曰依經定教也謂雖諸法皆空空猶覆於一實
如散長空約此以為始教若常住之理性德齊彰
中道權現若孤蟾朗曜據此以為終教。】

「又起信論至空二真如也。」

【釋曰絕言等者謂離言真如觀智境言思皆絕故
約頓教依言等者則依言真如生信境明漸次解
行故約此分始終之二者謂空如來藏空無妄染
為始不空如來藏具足恒沙性淨功德為終。】

「此約法至如下別辨。」

【釋曰結指也結上就法且是約教指其法義之判
如所詮差別中故彼文云由此甚深緣起一心具
五義門是故聖者隨以一門攝化眾生一攝義從
名門如小乘教說二攝理從事門如始教說三理
事無礙門如終教說四事盡理顯門如頓教說五
性海具德門如圓教說是即不動本而常末不壞
末而恒本故五義相融唯一心轉是則五義皆義
一心屬法此是約法義通收若約機明得法分齊
者或有得名而不得義如小乘教或有得名得一
分義如始教或有得名得具分義如終教或有得
義而不存名如頓教或不名義俱無盡如圓教故
將此五義為能分一代教法為所分方見不拘時
部傑出古今又乃旁說眾典以立教名名義相資
同一緣起故云甚深緣起具五義門五義相融唯
一心轉是則重重法界事理無邊故五教之義出
自華嚴本於此也故總題云華嚴一乘教義有云
調柝乎起信是五教生焉者觀其立言之理曾未
曉斯文義若曉此旨決無彼辭設爾曉而固違未
免背叛祖宗無稽異說職於傳教其如之何厥或
封執起信不顧斯文且起信雖宗百洛叉經談五
重生起一心源乃至六麤原其分齊但限終頓所
以賢首判正終兼頓圭山將此五重度量諸經宗
教亦云終頓通詮本末曾無圓教之文既言度量
顯是格量教道何得錯解圭山之辭謬為賢首約
論判教縱此度量便為判教却屬圭山判於前四
何言賢首五教出於起信轉更參差遂使慕道者
猶豫於兩端歸依者惆悵於岐路特違聖教輙悞
後昆其為不可也。】

「二以理開宗至二小乘。」

【釋曰分部之初不出四眾一龍象眾二邊鄙眾三
多聞眾四大德眾龍象即是大天之流鬬諍之首
稟兇頑為惡滋甚聖眾制而不止故名龍象𢤱悷
難詞也邊鄙眾即大天之門徒也心行理外目之
為邊無德可稱名之為鄙既非諍首所以列名伹
名邊鄙隨順援黨大天之徒大天門人也多聞眾
者謂凡夫學者隨順聖人玅達幽微廣閑三藏助
菩提熏稱曰多即是持戒廣學凡夫黨援聖眾者
也大德眾者契聖通神戒精學愽道高無上名為
大德此之四眾一惡眾二善眾惡眾之中有首有
從大天等是首門人等是從初二眾是也善眾之
內亦有首從聖者是首隨順凡夫是從末後二眾
是也雖內有大德聖者為二十部分宗之列故今
總敘耳亦可謂二眾不稟聖道可屬人天乘也。】

「小乘中犢子至有為無為也。」

【釋曰犢子者律主姓也上古有仙居山靜處貪欲
起巳不知所云近有母牛因染生子自後仙種皆
言犢子即婆羅門姓也此後門徒相傳不絕至此
分部從遠襲為名言犢子部此部從說一切有部
中流出從此犢子部流出四部一法上部二賢胄
部三正量部四密林山部并上總五部謂法上者
律主名也有法可上名為法上或有法出在眾人
之上名為法上賢胄賢者部主之名胄者苗裔之
義是賢羅漢之苗裔故言賢胄從所襲部主為名
也正量者權衡刊定名之為量量無邪謬故言正
也此部所立甚深之義刊定無邪自稱正量從所
立法以彰部名密林山者近山林木翁鬱繁密部
主在此名密林從所居為名此等四部釋舍利弗
阿毗達磨義有少者以義足之後合各造論本義
既乖遂即分部泰法師云更等取經部中根本經
部不等末經部以本經部亦執有勝義我非即非
離即計菩薩出離生死故名勝義此上五部半共
計我之與法二皆有故故立宗云我法俱有。】

「二法有我無至悉實有也。」

【釋曰此宗有三全計一小分計薩婆多此云一切
有是說一切有部二上座部轉名雪山部三多聞
部謂一切有者有二一有為二無為有為三世無
為離世其體皆有名一切有從所立法為名稱其
部也上座轉名者謂上座弟子本弘經教說因時
遂大強上座於斯乃弘說因標舊住處上座移入
雪山從所住處為名稱雪山部若從所襲即名上
座多聞部從大眾出謂廣閑三藏深悟佛言從德
為名名多聞部當時律主具多聞德也言一小分
者化地部末計彼計過去未來竝皆實有亦有中
有一切法所知識故名有法無我此部之主本是
國王王所統攝國界化地上之人庶故言化地捨
國出家弘宣佛法從本為名名化地部一名二色
者名謂四蘊細故曰名色謂一蘊麤顯故曰色一
心謂六識心二心所謂四十五三色謂十一種四
不相應謂十四五無為謂三種此等皆有故云法
有我無。】

「三法無去來至體用無故。」

【釋曰謂大眾部等者先標說有現在下釋而云等
者等取七全一少分都八全一少分同有此計一
大眾部二說轉部三鷄胤部四制多部五西山住
部六北山住部七法藏部八飲光部宗輪論敘制
多西山北山云餘義多同大眾敘法藏亦然飲光
云餘義多同法藏故上八部類有此計言一少分
者取根本化地部彼云去來世無現在無為是有
敘說轉餘義多同說一切有部亦無去來也爰自
大天乖諍昔時界外年少之僧一人苗裔共為一
朋名大眾部取昔為名也言說轉者本名經量亦
名說轉此師說有種子唯一種子現世相續轉至
後世故言說轉鷄胤者上古有仙貪欲所逼遂染
一鷄後所生族因名鷄胤婆羅門中仙種姓故以
為名制多者此云靈廟即安置聖靈之廟處也此
山多有制多故因以立名大天所住名制多山因
以立名制多山西稱曰西山住既與大天不和因
此別住北山亦爾則制多山北之一山也此三部
從所住立名法藏者部主名也密之與藏義意大
同法藏法密二義皆得此師含容正法如藏之密
故亦名法密從人以立論名飲光者婆羅門姓也
即迦葉波姓是上古有仙身有光明至側皆不復
現飲蔽餘光故言飲光此部教主是彼苗族故言
飲光又此部主身有金光能飲餘光故言飲光化
地部主巳如上解。】

「四現通假至亦即此類。」

【釋曰謂說假等者先標彼說下釋而云等者等一
少分則一全計一少分一全即說假部一少分即
末經部謂以根本經部是第一宗攝故其成實論
先是數論弟子以所造為能造後出家入佛法時
經部攝故三藏云經部細實而麤假實義同故現
通假實攝此說假與一說說出世別非一向假故
不同一說部非出世法一切皆實故不同說出世
部既世出世法皆有假實故從所立以標名此謂
假名說實皆有假實蘊門明義是實者實積聚故
界處門義是假者假積聚故此部以所立法標名
也下二例此立部。】

「五俗妄真實至實非妄故。」

【釋曰先標宗謂說出下釋義謂世間煩惱從顛倒
起顛倒不實故世間法但有假名無有實體出世
之法非顛倒起道及道果皆是實有唯此是實世
間皆假從所立為名此則一宗一部小似中論一
年向前故亦跨大乘也。】

「六諸法但名至之始準知。」

【釋曰先標宗謂一說下釋義即顯出世亦假名耳
故云一切我法亦如中論亦名為假名若有世間
即有出世間既無世間何有出世間等是故皆假
名名即是說名一說部從所立為名。】

「七一切法至如般若等。」

【釋曰初標宗謂大下依教釋義一切諸法者謂八
十餘科世出世法無不清淨法既清淨則蕩除情
執故無分別此乃無相大乘之一宗也。】

「八真德不空至具性德故。」

【釋曰諸經者謂實教了義大乘說一切法等者則
一切法從本以來離言說相離心緣相故云唯是
真如即不變也如來藏者在纏之名則是隨緣二
義既彰性德恒沙本來具足亦一宗一教也。】

「九相應俱絕至默顯等準知。」

【釋曰默相泯心故云相想俱絕理本絕言假一言
而直示故云顯如淨名者則杜口於毗耶如上釋
之是離念之機所宗尚故。】

「十圓明具德至法門是也。」

【釋曰法界圓彰實德本爾一多緣起主伴重重相
用難思云無盡自在此宗之興教體義無別但所
尚者曰宗造修者曰教故立二名耳此上十宗後
後深於前前則前四唯小五六通大小立在小乘
義通大乘故云通小後四唯大乘又五六義通法
相宗七即無相宗後三即法性宗又七即始教八
即終教九即頓教十即圓教此與清凉少異彼云
七三性空有宗八真宗絕相宗九空有無礙宗若
欲會之但此中五六義通法相宗隱故所以彼顯
立第七三性空有為相宗彼第八正同此中第九
兼同此中第七故彼約教八即頓教約宗八即無
相宗彼第九與此中第八名異義同如此會者豈
是相違學者請詳然此十宗五教互有寬陿教則
一經容有多教宗即一宗容有多經隨何經中皆
此宗故若局判一經以為一教則抑諸大乘又夫
立教必須斷證階位等殊立宗但明所尚差別前
之六宗執法有異故分六宗斷證次位不離八輩
含為一教餘可准知。】

華嚴一乘分齊章義苑疏卷第二

華嚴一乘分齊章義苑疏卷第三
霅溪普靜沙門　道亭　述

「第五乘教開合至三諸教相收。」

【釋曰以乘附教優劣自殊以教攝乘機心不惑是
以合之為一本末鎔融開之為二為三淺深展轉
開合徧收理無不盡依此亦可總判言教故知如
來聖教意趣無邊不可局執故以此門通會乘教
耳。】

「初約教者至有其五義。」

【釋曰示意總標也謂本末更收漸次融會從一至
五亦會取諸說。】

「一或總為一至謂如上說。」

【釋曰或總為一等者謂根本枝末法輪唯是如來
一大善巧攝生方便一音所演則菩提流支立一
音教者不共道理或開為二者諸別教一乘直顯
本法一向不共眾典之洪源故二末教謂前之四
教小乘名同始教存三乘也終頓二二教明一乘
由是對三顯故同前始教亦入屈曲之數則前四
教皆屈曲收別教一乘方是平道此同印公平道
屈曲又名究竟者一乘也普解普行故及方便者
三乘也別解別行故則信行禪師以四乘為二教
亦與此相順或開為三者謂一乘則是露地大白
牛車三乘是臨門三車小乘是臨門所引故此正
順四乘則光宅判四乘教亦有理在又梁論云如
來成立正法有三種一立小乘二立三乘三立一
乘第三最勝亦同此說伹彼一在後此一在初耳
或分為四者謂小乘同愚法約歷位無位開漸及
頓故分為四總合二三以為漸教餘皆如名或散
為五者如上約義正判此上會取諸師之教多順
清凉有不同者文勢別故故轉義而會方見今宗
從微至著曲盡幽玄統收諸說也。】

「二以教攝乘至此約始教(云云)。」

【釋曰別教一乘者十十法門逈異諸宗故同教一
乘者同頓同實該收諸教故以別該同皆圓教攝
絕想一乘如楞伽者是彼明五法空寂之義何者
謂迷如以成名相妄想是生悟名相之本如妄便
稱智則無名相妄想故云絕想唯如智矣智因如
立智體亦空如假智明本來常寂故曰一乘約佛
性平等為一乘者涅槃云佛性者名第一義空則
是佛性中道統收真妄謂之平等一乘耳密義意
一乘如八意者義見上文一乘中也。】

「二明三乘至菩薩道等故(云云)。」

【釋曰小乘中三乘者如小乘論說自有聲聞法緣覺
法及佛法此中佛法但慈悲愛行等異於二乘故
云始別又如律中說佛度五人巳即云通佛有六
然羅漢出世間又同坐等故曰終同以俱羅漢故
始教中三乘者始則諦緣六度各修終則同觀性
空而各證道果故云始終俱別有入寂故者定性
聲聞定性緣覺也終教中三始終俱同者謂定性
二乘無性闡提悉當成佛故頓教中三始終俱離
者三乘本絕一性幽靈故圓教中三始終俱同者
謂會三歸一開方便門示真實相同教之圓若論
別教杳絕三乘故非此所說然茲一乘三乘勝劣
五義皆約教而相顯故上云以乘附教優劣自殊。】

「三諸教相收至皆準上知之。」

【釋曰或唯一圓教以餘相皆盡者謂別教一乘圓
融具德無別異相故具五教以攝方便者同教一
乘該收諸教何以故前四教為此教之方便既圓
趍一實故此攝之頓教中唯一頓教者唯是絕言
故毀相泯心故云以餘相盡或具四教以攝方便
者良以依言漸次為離言之先容故亦云攝熟教
中或一或三者大乘之終調練既久故名熟權小
同歸迴三入一故初教中或一唯一本教或二引
攝愚法故小乘中唯一無可攝具但是本乘故。】

「二以末歸本至皆準上知之。」

【釋曰小乘內或五等者謂冠五教之初諸乘之首
一道竪論邐迤涉入故云於後四教皆有為方便
後之三教約自宗并開涉方便等義準此思之。】

「是諸教下至準此思之。」

【釋曰所明義理交絡分齊者且如一緣起之法小
乘說之萬法虗偽緣會而生始教說之生法本無
一切唯識終教說之識如幻夢伹是一心頓教說
之心寂而知圓教說之德用無邊上文以本收末
以末歸本本末相濟例此而解故云準此思之。】

「是則諸教至無不周盡。」

【釋曰諸教本末句數者應成六句謂一小乘唯相
二頓教唯性三法相宗相多性少四終教相少性
多五空宗中非性非相六圓教中全相全性是以
性相相參六句交織故云結成教網以此攝化不
墜含靈故云無不周盡。】

「是故此經至岸此之謂也。」

【釋曰證上善巧法喻則大聖張大教於生死中化
導人天置于涅槃譬彼魚翁張大網於海中漉取
鯤魚安置岸畔故此經中法喻並舉耳。】

「第六教起前後至明逐機末教。」

【釋曰初成正覺稱性極談為眾典之洪源故云本
教迹後化霑忍土漸被三根善巧隨機故稱末教。】

「初者謂別教至並同時顯現。」

【釋曰第二七日謂覺樹道成一七日中自受法樂思
惟因緣行等故第二七日頓說此經表所說如其
所證故不起樹王羅七處於法界故論云此示法
勝故在初時及勝處說也猶如日出等者出現品
云譬如日出先照須彌山等諸大高山如來應正
等覺亦復如是成就無邊法界智輪常放無礙大
智光明先照菩薩摩訶薩等諸大山王而彼如來
大智日光不作是念我當先照菩薩大行等海印
定中等者釋名如上故經云如海普現眾生身以
此說名為大海菩提普印諸心行是故正覺名無
量非唯智現物心亦依此智頓現萬像故賢首品
云眾生形相各不同行業音聲亦無量如是一切
皆能現海印三昧威神力故云同時演說等於十
十法中力用更資便成主伴時因法立法必涉時
法既圓通時亦無盡所以十世古今始終不離於
當念故云該於九世十世九則每一世有三世十
則不離一念則前九為別一念為總故名十世盡
因陀羅者以無盡之時窮無盡之處則塵含剎土
彼一一微塵既各攝無邊剎海即此剎等復有微
塵彼諸塵內復有剎是則塵塵不盡剎剎無窮如
帝網珠重重互入故云微細境界因果理事則十
對中二對前後法門則隨宜漸次也流通舍利入
般涅槃耳此等諸法既延促無礙前後際而無違
故於海印定中炳然齊現故云並同時顯現若以
十玄說者同時演說等同時具足相應門主伴具
足主伴圓明具德門也九世十世十世隔法異成
門因陀羅則因陀羅網境界門此四文具餘六義
含以意取說若配八相則文具成道轉法輪入涅
槃之三相據其微細每一相中皆具八相是故八
相亦以備矣下文當引。】

「何以故卷舒至無二相故。」

【釋曰徵釋無礙所以也同一緣起者法界大緣圓
通無礙無二相矣。】

「經本云至廣如經說。」

【釋曰於一塵中者華藏品云華藏世界所有塵一
一塵中見法界寶光現佛如雲集此是如來剎自
在又云如於此會見佛坐一切塵中亦復然又離
世間品云佛子菩薩摩訶薩有十種甚微細何等
為十所謂在母胎中示現初發菩提心乃至灌頂
地在母胎中示現住兜率天在母胎中示現處王
宮在母胎中示現出家在母胎中示現苦行在母
胎中示現詣道場成等正覺在母胎中示現轉法
輪在母胎中示現般涅槃在神力無量差別門佛
子是為菩薩摩訶薩在母胎中十種微細母胎一
相八相皆具萬德斯圓故云於一念中。】

「是故依此至準以思之。」

【釋曰通方之說故曰普聞一時後者圓融不礙行
布下句返此準以思之者約喻思法也。】

「二逐機末教者至一三乘二小乘。」

【釋曰同時者皆二七日故異處者仙苑覺場故異
時者三七等別異處與上解同初義是同教故者
三乘之教同彼初時表本末相濟故三乘之教會
經兩處示非別教故此約化儀表示同別非論化
法耳後義本末相分故者謂時處俱異隔歷不同
則本末差別門也此二各有下分其權小。】

「初者如密迹至一時成佛。」

【釋曰密迹力士者此經即大寶積密迹力士會第
三卷當第八為竺法護所譯七日思惟巳謂法樂
既畢即於鹿園正當第二七日時同處異言載斯
經加以眾寶莊嚴法座揀非隔歷三乘安庠草座
同教化儀言必有中也得大小等果者三乘各證
不同法華同歸一實若約化法而判當于始教耳
大品經即般若八部中一數轉四諦法輪者謂有
三轉則示相勸修作證四諦則苦集滅道生滅四
諦觀此經中既被三乘四諦之談不可一准思之
餘文可解。】

「解云以此教至同時說也。」

【釋曰結引教文指定儀式也。】

「小乘者彌沙至同時說也。」

【釋曰初成道竟入三昧者則大定智悲受諸法樂
當初七日乃於鹿苑顯是二七日故云亦與一乘
同時。】

「又普曜經至同時說也。」

【釋曰佛與授記等者經云汝於來世當得作佛皆
同一時名曰齊成雖通三乘亦攝人天等者提謂
經說如來成道七日無人知佛得阿耨多羅三藐
三菩提唯提謂波利此二居士明究陰陽攢龜易
卜知佛成道名為樹神提謂獻􂆌四天王捧鉢如
來受巳始為提謂說世間因果此約小乘相不妨
為大謂彼經文云五百賈人得受五戒先自懺悔
五逆十惡謗法等罪得四大本淨五蘊本淨六塵
本淨五根本淨提謂長者得不起法忍三百賈人
得柔順忍二百賈人得須陀洹果四天王得柔順
忍三百龍王得不起法忍自餘天等無量眾生發
無上菩提心此則世間因果與得受五戒等是人
天法須陀洹與諸忍無上菩提心是三乘法也。】

「問說時既同何故說處別耶。」

【釋曰時處相乖故成斯問意在答示顯出化儀。】

「答為約時處至須同異也。」

【釋曰約時表同教本末無礙故約處示別教逈異
法門故。】

「故地論云至顯非本也。」

【釋曰示時處之相也或曰同時異處如來之身還
有去來耶無去來耶若有去來焉得同時若無去
來何經兩處答曰性普智周不動而徧時處無違
也其猶澄江朗月三舟共觀南者見月千里隨南
北者見月千里隨北停舟之者見月不離中流。】

「第二時處至時處俱別也。」

【釋曰時移處異漸逐機興本末差別故。】

「或三七日至一年同也。」

【釋曰或三七日後說等者法華云我始坐道場觀
樹亦經行於三七日中思惟如是事乃至如諸佛
所說我亦隨順行思惟是事巳即趣波羅奈以方
便力故為五比丘說自後六七等時異者但隨眾
生見聞故也。】

「以此等教至餘可准知。」

【釋曰結成前後差別隨機也。】

「第七決擇其意至分別其意。」

【釋曰此之十門正明如來化儀前後與其大疏四
門屬辭引例皆同但其間開合前後之異試辨之
曰前四門者一本末同時門二依本起末門三攝
末歸本門四本末無礙門初門攝四彼文云始終
一類各無異說然有三位一若小乘中則初度陳
如後度須跋中間亦唯說小益小如四阿含經及
五部律同此初門二若約三乘則始終說三通益
三機如密迹經等同此第六門三若約一乘則始
終唯為圓機說於圓極如華嚴等其中不通小乘
復說九世該於前後更無異說同此第九第十兩
門皆是華嚴伹因果分二門故然此三類依於此
世根性定者常聞如上一類之法故佛所演各通
始終更無前後三攝末歸本門者依無量義初時
說小次說中乘後時說大故法華亦云初轉四諦
深密玅智雖後二時三一不同皆先小後大攝此
第二第三兩門為三時指二經故四本末無礙門
者謂初舉照山王之極說明非本無以垂末後顯
歸大海之異流明非末無以歸本故本末交映與
奪相資方為攝生之善巧矣是故通論總有五位
一根本一乘如華嚴經二密意小乘三密意大乘
四顯了三乘上三如深密五破異一乘如法華正
攝此中第七第八兩門雖入同參別之異皆法華
故兼收二三以指上三如深密故亦收後二指華
嚴故也其第二依本起末門此有五類謂初為菩
薩說大二為緣覺三為聲聞四為善根眾生五為
邪定如出現品日照高山及三千初成喻中廣辨
其相皆明先大後小約法名從本起末以於一佛
乘分別說三故十八本二皆大乘出故約機各是
一類之機非約一機前後大小此却攝前第六教
起前後中稱法本教與逐機末教故上文疏中約
此義說矣此上四門是賢首立伹攝此中八門辨
教起前後中二門亦成於十其有四五二門彼不
攝者故清凉於四門之後傍收異義以顯玄奧更
足六門五隨機不定門六顯密同時門七一時頓
演門八寂寞無言門九該通三際門十重重無盡
門總成於十故彼第八寂寞無言門云從初得道
乃至涅槃不說一句却收此中第四第五二門何
以故指經義相悉皆同故皆云彼攝者為克體相
收故此義細詳方見吾祖判教化法化儀廣大周
悉矣。】

「一或有眾至大乘者是。」

【釋曰從初得道迄至涅槃同此類教則初度陳如
後度須䟦中間亦唯說小益小如四阿含經及五
部律言於此世中者揀濫也恐有執言小乘始終
定者豈非定性聲聞故今云於此世中非約一人
耳世間聞一類之法以容轉根器故故非定性亦
非通收不定性人但要約一世一類定者耳。】

「二或有眾生至等說者是。」

【釋曰此上二門皆從小入大前門同玅智經次門
同深密經故大疏云深密玅智雖復二時三一不
同皆先小後大法華亦云昔於波羅奈轉四轉法
輪分別說諸法五眾之生滅今復轉最玅無上法
輪是則二門通有三位一密意小乘二密意大乘
三顯了三乘前門具二後門具三皆攝末歸本也。】

「四或有眾生至為究竟者是。」

【釋曰謂諸菩薩以無二遣二則是以言顯法似有
不二可說便是對二明不二非絕待也文殊以言
遣言明無不二可說令亡言會旨竝墮言詮故屬
於漸未為究竟維摩詰以無言顯理謂本自無言
不須更遣方是於頓故為究竟。】

「五或有眾生至具足多聞等。」

【釋曰機性既異化儀亦殊如楞伽經說者第三經
云大慧白佛言如世尊所說我從某夜得最正覺
乃至某夜入般涅槃於其中間不說一字涅槃等
者等大般若彼經四百二十五云我從成道巳來
不說一字汝亦不聞思益第三云如佛所說汝等
集會當行二事若聖說法若聖默然何謂說法何
謂默然答言善男子因四念處而有所說名聖說
法於一切法無所憶念名聖默然斯正說時心契
法理則不說也時非緘口名不說耳此上二門雖
從漸入頓與頓悟之殊皆宗頓旨離言故屬第八
寂寞無言門。】

「六或有眾生至經說者是。」

【釋曰始終說三通益三機如密迹力士經者經說
佛初成道竟七日思惟巳即於鹿苑中以眾寶等
莊嚴法座廣集三乘眾為轉法輪廣益三乘眾得
大小等果及大品經者經云佛初在鹿野轉四諦
法輪無量眾生發聲聞心無量眾生發獨覺心無
量眾生發菩提心等始終一類更無異說此亦本
末同時門也。】

「七或有眾生至同時說者等。」

【釋曰本末無礙門也即是至阿含施設謂初舉山
王之極說明非本無以垂末也是故至如會三歸
一等謂後顯歸大海之異流明非末無以歸本故
本末交映與奪相資方為攝生之善巧矣又如上
所引等者亦是從本流末但闕攝末歸本故別成
一義耳阿含此云教也。】

「八或有眾生至如作會三歸一等。」

【釋曰文云堪可進入別教一乘後却結云如法同
教說者豈不前後相違耶答曰此乃由三乘根調
諫既久故法華會三歸一故結云如法華同教以
同參別以別該同故云堪可進入別教一乘此門
躡前第七而來七但入同此方參別是故亦屬本
末無礙門收然上二門通論總有五位一根本一
乘如華嚴經二密意小乘三密意大乘四顯了三
乘上三如深密五破異一乘如法華為彼所目者
教義全虧故。】

「九或有眾生至及解行處說。」

【釋曰亦本來同時門中第三位若約一乘則始終
唯為圓機說於圓極如華嚴等其中不通小乘故
云本來不見說三乘小乘等復說九世該於前後
故云自在演說無盡等此約普賢教分者謂緣起
因門普賢融通境界也見聞及解行者解行生與
見聞生餘義前文累釋。】

「十或有眾生至餘可准知。」

【釋曰此亦本末同時門中第三一乘位也伹前門
約見聞解行二生此約證入則觀果海難思因果
圓融炳然齊現竝為別教一乘耳性海隨緣者謂
性起一多之緣更無異事者竝為德用故是故諸
教等者就此門中緣起亦成性起故難思而不可
說也此上十門起亦有緒初小乘定性次迴小入
大大屬於權迴權入實實通於漸迴漸入頓頓由
帶漸然後頓悟幽靈未免形對三乘故列三乘定
性次之遂乃會三歸同以同參別別因具足別果
圓彰起意既然未審以此十門化儀對于化法五
教通局如何答曰或一門而具多教則門通而教
局或一教而具多門則教通而門局是以化儀約
通相從始既終或無異說化法約別相指法逗機
隨根悟入若約喻者化儀如醫方化法如良藥准
以思之。】

「第八施設異相至何者十異。」

【釋曰標章總徵也然相依法現法既融通相非一
准故曰繁多總其機要為此十門十十圓收故顯
無盡便揀三乘事儀定相耳。】

「一者時異至及聖處說也。」

【釋曰若據心冥至道混一古今法界無生本亡時
分今以無時之時以顯一乘三乘之時異也猶如
日出喻初時先照高山喻被上機等者更等餘文
謂次照黑山平原等却屬三乘之喻故此不引此
示法勝者一乘殊特高玅法故在初時即第二七
日及勝處說者不離覺樹稱所證而極說也。】

「若爾何故至一切劫等也。」

【釋曰若爾下躡上論文在初時勝說也思惟因緣
行者據受法樂觀機而答釋也又此即是時因陀
羅網等者亦通伏難恐彼難云況大經無涯之說
念劫圓融何局第二七日耶故此通云耳欲明時
因陀羅網之相具有十時初唯一念二盡七日三
徧三際四攝同類劫五收異類劫六以念攝劫七
劫念重收八異類界時九彼此相入十以本收末
於此十時恒演此經又此十種隨一圓收重重無
盡故云時因陀羅網等即攝一切時若前若後三
乘等不爾者時劫不融故時不定故者或三七日
或六七日或一年等隨見聞故。】

「二者處異至一切處等。」

【釋曰夫智窮真際能所兩亡假說依真而非國土
況真非事外不壞所依以上無時之時徧非處之
處故論處異要在蓮華藏界則華能含實故云藏
類依中含正耳眾寶莊嚴菩提樹下者謂菩提樹
摩尼為幹寶葉扶疎等則攝七處八會者謂此閻
浮七處八會而周法界故攝人間三處天上四處
故七晉經伹有八會若約唐經則菩提場一處為
能攝餘八會為所攝不動道樹徧昇六天等者六
欲天也謂此舍那法界身雲無障礙故常在此處
即他處故遠在他方恒住此故身不分異亦非一
故同時異處一身圓滿皆全現故又此華藏世界
通因陀羅等者應具十處初此閻浮二周百億三
盡十方四徧塵道五通異界六該別塵七歸華藏
八重攝剎九猶帝網十餘佛同此上十處共為緣
起舉一全收方見重重涉入如帝網之交光故須
具十方明其相矣周側諸塵同第四徧塵道也三
乘等在娑婆界者謂染淨不融故或曰華藏既能
重重涉入豈容娑婆在外而不融通耶答感華藏
者對娑婆而現華藏感娑婆者對華藏而現娑婆
雖法本融通機性優劣故也。】

「問若爾何故至淨土中說耶。」

【釋曰躡上融通而難受用也。】

「答彼經但至餘義准知。」

【釋曰彼經至受用土中分染淨也此三乘下約教
相也若此華嚴下明染淨融通故不分內外之異
十八種圓滿者謂如是顯示清淨佛土顯色圓滿
形色圓滿分量圓滿方所圓滿因圓果滿圓滿主
圓滿輔翼圓滿春屬圓滿任持圓滿事業圓滿攝
益圓滿無畏圓滿住處圓滿路圓滿乘圓滿門圓
滿依持圓滿。】

「三者主異至餘義准知。」

【釋曰盧舍那此云光明徧照身智二光徧照法界
故亦云廣大生息十身佛者融三世間以為十身
及無盡三世間謂智證覺眾生器世間此三圓融
故云無盡剎說者盧舍那品云諸寶羅網相加摩
演佛音聲常不絕眾生說者彼品云以一切眾生
言音入佛音聲法門教化一切說者以一切法中
皆出聲說法故。】

「四者眾異至大小二眾等。」

【釋曰眾異者嚴會眾也普賢等是同生眾有一諸
神王眾是異生眾有三十九一一眾類各過世界
微塵數等竝是道力隨緣殊形異現俯同世間現
隨類生身即是生世間之身莊嚴盧舍那佛大眾
法會故云及佛境界中也不同三等眾此約引攝
以大引小故列二眾也。】

「問若爾何故至聲聞眾耶。」

【釋曰躡前嚴會眾唯同異二眾竝絕聲聞故異三
乘及乎第九逝多林重閣會中却有聲聞豈不前
後相違耶故有斯問。】

「答彼中初列聲聞至故作是說也。」

【釋曰列此聲聞伹是菩薩示現有其二意一寄對
顯法如聾盲者彰其絕分警餘眾故二會外所攝
六千比丘者知可迴心故亦通當機但是迴心羅
漢與菩薩無殊未乖列眾耳。】

「五者所依異至後得智出。」

【釋曰謂此定體包含無外德用齊彰故一乘經依
此而說三乘後得智出者謂依勝流真如出根本
智從根本智出後得智從後得智流出三乘十二
分教或更流出大悲心於大悲心中方流聲教。】

「六者說異至該通等也。」

【釋曰此方說等者如說性起品竟十方一一各有
八十不可說百千億那由他佛剎微塵數菩薩同
名普賢各從本國來此作證皆云我等佛所亦說
此法與此不殊性起既爾餘會餘品例然故云多
文多句亦皆徧等三乘等教無結通之文者蓋隨
宜所談非通方之說也。】

「七者位異至餘如下說。」

【釋曰聖人之大寶曰位若無此位行無成故此有
二種一行布門立位差別故云上下二圓融門一
位即攝一切位故云皆齊仍一一位中攝一切位
然有二門一諸位相是門則一切位是一位故十
信滿處即便成佛二諸位相資門則一位中具一
切位如十信中有十住乃至十地又十地云在於
一地普攝一切諸地功德餘如下者行位分齊中
明之。】

「八者行異至餘如下說。」

【釋曰謂隨下約位明行如東下依處顯修又一下
圓融無礙三乘下漸次修證六位者前開十信後
開等覺定散者入定出定之殊謂定散二善也雖
狀其名非同三乘之隔歷故竝一時修如東方常
入定者東方入正定也西方常供養佛者西方從
定起也隱顯俱成故云亦不分身一時皆徧滿矣
更無優劣者良以此宗修證一時故地前地上不
分淺深之異又一行即一切行等者謂若起一普
賢行時即徧一切行位一切德一切法一切處一
切時一切因一切果窮盡法界具足一切涉入重
重故通因陀羅網三乘地上各有分齊者前地不
知後地功德何以故分破分顯故況地前者以深
而況淺以斷而況伏也。】

「九者法門異至廣如經說。」

【釋曰此上所列十門法者葢以增減者為三乘之
權圓彰者為一乘之實何以故謂三乘宗中以無
窮為過故局增減一乘宗中宗尚無盡故談十十
以顯無窮其於名相慮繁不載也。】

「十者事異至餘準知(第八門竟後有所詮義理矣二門成中下二卷畢十門)。」

【釋曰隨有舍林等者謂華香雲樹即法界之法門
剎土眾生本十身之體所以逝多林重閣忽然廣
博三種莊嚴園林重閣虗空也以此三種之現相
答彼海會之疑問豈非法門耶故云皆是或是行
位者令彼海會頓證法界故或教義等普賢文殊
依此開發故而不壞其事者壞相而作非不思議
故仍一一塵中皆具足法界者經云華藏世界所
有塵一一塵中見法界即斯義也隨一事起皆悉
如是者例餘一切也則法法皆彼此該收塵塵悉
包偏互入者矣三乘但可說即空者幻有也則真
如等妙有也幻有為三乘之權妙有為三乘之實
並非一乘故不同此也又若以神通等者此顯示
三乘果門業用故云神通暫現此如楞嚴塵含寶
剎淨名芥納須彌是也非是彼法自恒如是者揀
非德相法爾如然也言後有所詮義理二門成中
下二卷者觀此之文則所詮差別在前應為中卷
義理分齊屬後合為下卷清涼亦云約所詮辨異
然賢首義分齊內第二卷中廣明由是徑山寫本
海東印章皆以所詮差別居第九為中卷義理分
齊居第十作下卷與夫清涼指文同于一揆若究
賢首之意既以華嚴一乘標題故以一乘之義理
貫其初後今之偏文從於古也近見題卷不根祖
訓輙有遷移紊亂列章義門失緒得不謹歟。】

華嚴一乘分齊章義苑疏卷第三

華嚴一乘分齊章義苑疏卷第四
霅溪普靜沙門　道亭　述

「第九明諸教所詮至十佛身開合。」

【釋曰初示來意二明起盡謂上八章雖廣陳教跡
大小偏圓猶未於教下的示造修等事故此明之
益顯識彰顯現之本將示行門先明根本故受之
以所依心識第一總相雖知要假依之重習使其
習以成性性以資修故受之以明佛種性第二依
種起修功成階漸若不分位行無由成故受之以
行位分齊第三既安心玅境造解成行解行著而
前後甄分寧乖時劫故受之以修行時分第四經
時涉位身相迭遷或實或權量非一准故受之以
修行依身第五居身練行體或除疑麤細雙明性
相竝顯故受之以斷惑分齊第六自分既圓須知
引攝使其權小歸心有地抑剉先心故受之以二
乘迴心第七因位既成洞彰果德令其勝進齊趣
菩提故受之以佛果義相第八果現道成務於開
濟故隨機設化通局該羅故受之以攝化分齊第
九矧茲攝化或攬境為身或境智為體雙融咸寂
或一或多竝屬化儀利生法則故受之以佛身開
合第十此之十門一道之意大略如斯於中前三
正修四是修中之時五是修中依身六是修之所
治修中別義皆不離修也七即利他引攝竝屬因
門後三明其果相又此十門皆通五教豎中之橫
也一代所詮不出于此。】

「第一心識差別至增一經說。」

【釋曰心識差別者五教不同但有六識者謂此教
但依六識三毒建立染淨根本是故三毒為能熏
現在色心為所熏即染根本無三毒為能熏心為
所熏即淨根本義分心意識者過去為意意即是
根現在名識了別前境未來名心生起法故雖三
世之殊唯一意識故云義分不同大乘心意識三
各有體性耳於阿賴耶識但有其名者為此教不
談唯心但假說故故無其義也。】

「若依始教至悉皆即空。」

【釋曰若依下示半頭唯識以於下明所以故就下
彰建立方便下顯密談言但得一分者謂未明具
分唯識也何以故出所以云於真理未能融通既
未融通唯論不變故云但說凝然等理既不變何
能現法故就緣起言從業等種者善惡二業也若
云不動亦善業中收此之二業種子成辨事之體
性是故因通善惡業果招無記為現法之所依也
即善惡業果位貫通十地故說熏等悉皆即空者
能熏前七識所熏第八識能所八義無定實故皆
空遂密符真性耳。】

「如解深密至亦同此說。」

【釋曰引茲經論證上漸引歸真之義故皆云不見
言於內於外者根塵之中也不見藏住者八識也
不見熏習者七識也阿賴耶此云執藏能攝藏諸
法種子故又諸有情取為我故即愛執藏位但至
八地阿陀那此云執持持諸根等令不壞故即相
續執持位通其果位此之二位各有二句皆上句
談現行下句明種子亦上句明用下句明體意明
種現體用悉皆兼亡方順空寂密意善巧也。】

「解云既齊至會歸真也。」

【釋曰指其聖意用遣執情。】

「若依終教至融通二分義。」

【釋曰此談具分唯識故單真不立獨妄難成真妄
和合方有所為故云得理事融通也。】

「故論但云不生至阿梨耶識。」

【釋曰不生不滅者是如來藏自性清淨心動作生
滅不相離故故云和合非謂別有生滅來與真合
此是不生滅心與生滅合以是隨緣門故真如全
體動故心與生滅非異而恒不變真性故與生滅
非一。】

「以許真如至業等種生。」

【釋曰以許下結此隨緣具分唯識不同下揀彼權
乘業惑建立半頭之義也。】

「故楞伽云至無明七識俱。」

【釋曰如來藏者真也無始惡習所熏者根本無明
也為被也謂真如既被無始無明所熏故隨熏動
轉名阿梨耶識或云阿賴耶者但梵音楚夏耳梁
朝真諦三藏就名翻為無沒識大唐弉法師就義
翻為藏識即是攝藏義無沒是不失義義一名異
也言如來藏受苦樂與因俱者謂真隨妄轉因果
相稱是以因善則果樂因惡則果苦其如來藏未
甞捨離故云俱也隱顯不恒故云若生若滅言而
與無明七識俱者依彼經以七識染法為生滅以
如來藏淨法為不生滅此二和合為阿梨耶故如
來藏與俱也。】

「又起信云至為凝然常。」

【釋曰以常與無常左右相難故先以常難無常次
以無常難常也。】

「答既言真如至之凝然也。」

【釋曰既言下牒真拂計何者下徵釋不二故就隨
緣法上顯其不變豈思議之所及哉非謂下揀權
乘也。】

「故勝鬘中至真諦復立。」

【釋曰初義故俗諦得成等者謂真如有二義一不
變義二隨緣義無明亦二義一無體即空義二有
用成事此真妄中各由初義成染而不染真諦復
立各由後義成不染而染俗諦得成也。】

「如是真俗至離諸情執。」

【釋曰指上二諦也謂不變體空是真義隨緣成事
是俗義雖成二義一心統諸故無二體是故相融
超情離見也。】

「是故論云至此之謂也。」

【釋曰智障極盲闇者謂無法空玅慧遂分事理之
別墮于識情之中耳。】

「此真如二義至義記中說。」

【釋曰此真如二義同者示義無殊前始教下約詮
有異義記中說者謂彼據展轉開合廣明其本末
故也。】

「又十地經至二門別也。」

【釋曰廣顯上一心義同約詮之異也是故十地三
界唯心之文攝論約權釋為賴耶則三界唯心萬
法唯識地論約實釋云三界唯一心者第一義諦
心既云第一義諦則佛性中道也又如達磨經頌
者具云無始時來界一切法等依由此有諸趣及
涅槃證得此之一頌攝論約權釋界為因因成種
子寶性據實釋界為性性為藏性此釋前半也其
後半依此有諸趣等引勝鬘而類釋亦據終教也
依如來藏有生死者迷之則生死無窮依如來藏
有涅槃者解之則廓爾乃大悟乃至廣說者指勝
鬘之餘句是故下總結二教之殊也。】

「若依頓教至不可說也。」

【釋曰此教唯顯絕待靈明故不明緣起識相故真
如同云一切法從本巳來離言說相離心緣相畢
竟平等無有變易故名真如。】

「如維摩經至是此門也。」

【釋曰三十二菩薩所說是終教者謂菩薩談不二
者以無二形對相馳故屬染淨融通終教之旨淨
名所顯是此門者謂儼然默住獨顯幽靈頓之謂
歟。】

「以其一切至為不二也。」

【釋曰以其下出淨名離言之旨既不見一法何假
言詮強會是故朗然若照而無念是真不二也。】

「若依圓經至主伴圓融。」

【釋曰即約性海下總明法體法界緣起下彰義用
於義用中法界緣起帶因以明宗是大緣起故大
疏云理隨事變一多緣起之無邊事得理融千差
涉入而無礙亦隨心迴轉善成門也一即一切下
略明二玄顯其相即諸法相即自在門主伴圓融
具德門也。】

「故說十心至據別教言。」

【釋曰示義引經彰其德用也十心如離世間品者
謂長養一切功德平等心一切語言法於一切眾
生於一切眾生業報入一切法於一切淨穢佛剎
於一切眾生性若好若醜於一切行無所選擇入
一切如來力無所畏入一切如來智慧平等心佛
子是為菩薩摩訶薩十種平等心具足皆如初後
有平等心言既言一切平等故顯無盡也及第九
地者與此相類言亦具十德如性起品者彼文說
性起正法不可思議以十種無量無數百千阿僧
祗因緣成等正覺出興于世何等為十一者發無
量菩提之心不捨一切眾生二者過去無數劫修
行諸善根正直深心三者無量慈悲救護眾生四
者行無量行不退大願五者積無量功德心無厭
足六者恭敬供養無量諸佛教化眾生七者出生
無量方便智慧八者成就無量諸功德藏九者具
足無量莊嚴智慧十者分別演說無量諸法實義
故曰一法界性起具德。】

「若約同教至餘可準之。」

【釋曰初明該攝上何以故下徵釋所以是此方便
者攝末歸本從此而流故者從本起末本末既以
無礙故此攝屬以顯難思。】

「問云何一心至差別義耶。」

【釋曰既言其一不當有差若許有差一義焉在故
成斯問。】

「答此有二義至攝化眾生。」

【釋曰由此下明法具五下明義言甚深緣起一心
者謂稱性大緣心融萬有故五義以齊彰逐機宜
而別化遂分彼教相之果也約義判教根蔕是此。】

「一攝義從名至如圓教說。」

【釋曰攝義從名者謂隱攝二義之體從假說一心
之名判小乘教二攝理從事者亦隱攝實理從識
緣起事判于始教有門若遣蕩此事即是空門故
茲一教但明攝理從事三理事無礙者謂不變性
而緣起不捨緣而即真是故染淨森然性恒不二
依此之義判于終教四事盡理顯者相本自盡性
本自顯據此之旨判于頓教五性海具德者謂大
緣起宗德用斯備故海印圓詮憑茲以判是以五
門為能判一代時教為所判故一經容有多教一
教容有多經但是義象相應便為的判上不同諸
師多從時部也。】

「是故不動本至一心轉也。」

【釋曰法義相收本末交映使其言教不離自心體
解成觀即趣菩提方見大聖設教不徒然也。】

「二約機明至無盡如圓教。」

【釋曰教因機顯離機無言故此示之令知分齊得
一分義如始者謂此教機但知真如不變不許隨
緣故未解俱善或曰上云攝理從事何以此中得
一分理耶答曰雖知一分但是不變亦不異前文
隱攝理性從事緣起也或有得義而不存名者良
以此教談真非安立故或有名義俱無盡者性起
融通重重涉入故。】

「第二明種至舍利弗等。」

【釋曰言種者標總章也謂諸薩等任持一切佛
性種子各成性故若依下就教別明故有頌云阿
羅漢有六種謂退至不動且第一退法者因遇違
緣退失所得之法故二思法者常自思所惟得之
法恐有退失故三護法者常自防護所得法恐退
失故四安住法者常自安住所得之法此羅漢無
勝退緣自不防護亦不退失故五堪達法者其性
有勝堪能常好練根堪達法故即昇進也六不動
法者不被煩惱之所退動故言不動性中有三品
者謂雖依一種隨根勝進趣求別故也。】

「雖於此中至起大用等故。」

【釋曰此教陿劣故獨許一人有佛種性此性非大
菩提者謂不能發悲智願三心故知於進修但經
四時而成覺道也。】

「是故當知至如小論說。」

【釋曰五性一成太不及故良田熏種不明致茲陿
劣耳。】

「若依三乘至略有三說。」

【釋曰漸頓雖分優劣若對圓融具德之宗並屬三
乘故作此判。】

「一約始教至無性眾生。」

【釋曰謂此教就生滅緣起識種法爾熏習以分種
性致處不拘故有有性無性五種之殊耳。】

「故顯揚論至乃至廣說。」

【釋曰云何下徵釋五性之殊乃至下明無性眾生
言現在世非般涅槃者謂無有種性但在世間不
能證入圓寂既不能證非順菩提故不應理也。】

「是故當知至無有斷盡。」

【釋曰結指上論文五性之殊也出其第五無性之
理是以約巳則無有入寂之期對佛則成佛利他
之德何以故長守眾生界故。】

「其有種性者至法爾所得。」

【釋曰本性者標謂上諸下釋言六處殊勝者第六
意處能攝賴耶名言熏習之種故曰殊勝有此殊
勝故無始傳習耳。】

「習所成者至為性種性。」

【釋曰習所成下牒釋言此中本性即內六處者揀
非外六塵處也得殊勝者為攝八識故本覺解性
謂本來佛種表義名言以此為成佛種性故也。】

「故梁攝論至聖人以此為因。」

【釋曰聞熏習者新熏也與阿賴耶解性者脚下也
新熏本有具足為佛性故曰一切聖人以此為因。】

「然瑜伽既至說為習種。」

【釋曰既云下克彼瑜伽性習相資方為種性言具
種性者指上本性住方能發心者指習所成即知
下攬二成一種性是故下言其相須斥其偏失前
後之過也但可下約位分性習之二相言堪任者
賢位之前也謂成就菩薩功德任持一切佛法種
子故。】

「然有二義至故得知也。」

【釋曰結義引論伹成種性之一因耳。】

「問此二種性至何差別耶。」

【釋曰由前二性相資同成緣起不分前後之殊故
成斯問也言六種者三道種性四聖種性五等覺
性六玅覺性。】

「答彼經大都至不名種姓。」

【釋曰約三賢位次而分前後故不同瑜伽也。】

「瑜伽中久習至非初非中後。」

【釋曰觀其論意則依種起修修以成性為一種因
竝皆無始故前云意處殊勝等若乃據位則性先
習後也。】

「是故經說至義方備足。」

【釋曰此顯經論及覆相成始彰緣起之備具耳。】

「又經論說至義意融通。」

【釋曰此文約依起與功能以會經論談其種性在
于位前并登賢之異也要由下出其相須之旨亦
是下明其彰略也。】

「問又以何義至堪任位說耶。」

【釋曰此問因前瑜伽明其種性具二後至堪任位
中却分性習之二未見所以故此徵之。】

「答以論說至是第二住故。」

【釋曰言論說種性必具性習者明種性雙含然後
展轉必至登賢何者謂依性起習習久成修修成
涉位故至堪任若不下約凡賢楷定種性位故文
云中間修此串習行者更何位修也言何位者是
其種性位修也言第二住者勝解行住也。】

「是故當知至以為種性。」

【釋曰結成種性定至堪任以酬前問也。】

「問若要待習至論不說故。」

【釋曰躡前堪任串習方成故有斯問故就愚位開
有無兩關而難也。】

「答此二既至此亦不然。」

【釋曰約緣起相須雙拂前問故無習下拂前有關
先無下拂前無關故云此亦不然。】

「以習成處至本有彼性。」

【釋曰依性起習巳性成故云習成處定先有性愚
位下斥愚者無習即無性故後起下明有習即有
性故不成愚便顯諸乘之性若爾前就愚位之問
於斯墮也。】

「問若爾是則至種性差別耶。」

【釋曰因前隨於諸乘串習成性故茲問也。】

「答即由此義安立五性。」

【釋曰即他成巳諸性極成故次辨云。】

「何者謂修至菩薩種性。」

【釋曰權乘六度修至堪任其性方成故性離麤垢
不能現起上煩惱纏就此成性也。】

「若習小乘至成聲聞性。」

【釋曰行著功成位登種性地也。】

「故智論云至有涅槃法。」

【釋曰引證種性位唯俱舍說位不同彼順解脫分
者却在資糧位中謂隨涅槃解脫故也與夫智論
善戒之殊者但約初習修成之別亦不相違也。】

「獨覺準知至三乘種性。」

【釋曰獨覺者梵語辟支伽羅此云緣覺亦云獨覺
有麟喻部行之異今既例聲聞即是部行稟教之
類也由此下總結。】

「若於三行至不定種性。」

【釋曰三行者諦緣諸度也未至本位者堪任善根
既未臻行位則進退未云故屬不定性耳。】

「若於三行至無有種性。」

【釋曰既無行解乃悠悠之徒斷善根之類也。】

「由此當知至皆就習說。」

【釋曰以上無性之無習驗彼有性之有習也。】

「問若愚位至何得為有。」

【釋曰性習相從決不可以一有而一無也。】

「答有習非是至分位差別故。」

【釋曰答有下明性習有無謂有則齊有無則雙無
以分位差別故者出其有無之相也。】

「云涅槃經至斷善根故。」

【釋曰斷善根者為無行性既無行性縱逢善友亦
不發心。】

「一闡提輩至闡提性也。」

【釋曰三心既發即非闡提驗知闡提定無心也。】

「善男子以何至乃至廣說。」

【釋曰雙徵上二皆由行性有無使之然矣。】

「當知此中至不相由也。」

【釋曰當知下據位結三乘有無兼之五性言不相
由者斥前愚位前後相由之難也。】

「二約終教至皆悉有性。」

【釋曰此教就真如立種性者良以真如不守自性
隨緣動轉之處便為物性故經云真如一法界一
泯未甞存能隨染淨緣遂分十法界。】

「故智論云至自真性故。」

【釋曰引證也於中白石下是能喻物之別性一切
眾生下是所喻法眾生之本性也言黃白石者金
銀之鑛也一切妄識者本識之生滅也。】

「如經說言至皆有佛性。」

【釋曰如經者大涅槃也言悉皆有心者良以眾生
包性德而為體攬智海以為源是以凡有心者必
當作佛故云定當得成阿耨多羅三藐三菩提以
是義故我常宣說一切眾生皆有佛性。】

「問如有難至亦非當得。」

【釋曰有心相涉難也若諸下將眾生有心當得難
佛有心亦然若言下將佛有心非得難眾生有心
亦然。】

「答經中巳至不同佛也。」

【釋曰此之料揀意謂佛心成道更不再成伹論眾
生有心使其修成焉得混佛而伸難歟。】

「問若竝有至無性者耶。」

【釋曰躡前一心眾生皆有佛性而難五性之殊也。】

「答論自有釋至清淨佛性故。」

【釋曰向說下難無性為欲下答無性此明下徵所
以為欲下釋成正意以彼實有清淨佛性者結答
上文未乖有性也。】

「又佛性論至般涅槃耶。」

【釋曰此問但是躡前實有清淨佛性而起若爾者
牒前云何下難前可知。】

「答云若憎至離有離無故。」

【釋曰若曾下示謗法之過乃貶斥之談也御物之
意若依下顯了之說稱實同歸言離有離無者謂
佛性中道體離過非相非生滅耳。】

「解云又此論至乃至廣說。」

【釋曰言三者失同外道等者謂彼外道計屬斷常
有無之二若汝確執闡提無性即同外道斷見之
無若執餘眾生定有性即同外道常見之有故次
云此等過失由汝邪執無性義生也。】

「問前始教中至云何會通。」

【釋曰權實有無極相違故成斯問也。】

「答亦論自至故不相違。」

【釋曰何故下尚同前問一了下方是答辭言復有
經說者深密等經備分五性第五決無佛性也有
乖涅槃皆有故云二經自相違究其答意了則稱
性故皆有心不了則熏成種性故或有或無。】

「解云若小乘至不了說也。」

【釋曰解論中不了之所以故形對小乘明其益物
漸次言一人有性則屬於小許多人有性則當於
權權故不了了則齊成豈有二經之相違耶。】

「問若依終教至亦有終盡。」

【釋曰躡前皆成佛道以疑生界盡期。】

「若如是者至即無所化。」

【釋曰躡前問中終盡之辭便疑後佛無機故云即
無所化也。】

「所化無故至不應道理。」

【釋曰躡無所化疑之悲門既乏大悲豈成佛道縱
爾言成亦非其理也何以故佛心者大慈悲故。】

「又令諸佛至有斷盡故。」

【釋曰大聖因於眾生而起大悲因於大悲而成菩
提今既無生故利他之德有其斷盡。】

「如其一切至永不成佛故。」

【釋曰牒前盡成結屬相違是故若言眾生畢竟無
盡者則違一切眾生盡成之語若但眾生界無終
盡者又永不成佛故。】

「又如一佛度至不應理故。」

【釋曰諸佛度生損與不損非理難也又如下總標
度生若有下開有無兩關而難初難有損非理若
無下難無損滅度非理。】

「依如是等至此義云何。」

【釋曰依如是等道理者指上六重難端是以論主
欲遣斯過故立一無性有情長守生界未知此義
還契教宗否故云此義云何。】

「答若謂眾生至非是正見。」

【釋曰答前初難生界有盡也良以眾生成佛性離
有無若乃情生增減非為正難故結云非正見也
故圓覺云以輪迴心而辨圓覺彼圓覺性即同輪
轉故非正見。】

「是故不增至乃至廣說。」

【釋曰證成非是正見何以增減却屬大邪見耶良
由此解不異斷常故云大邪見也。】

「設避此見至為不增減者。」

【釋曰此下三科皆答損與不損非理難設避下縱
寶性論立無性有情以離增減之見既無增減即
遣有損無損非理之難。】

「彼終不能離至眾生界故。」

【釋曰彼終下奪破寶性據實返答何以故者徵其
寶性權立之因以彼下釋成過失以彼不了眾生
界故者正出稱實返答之義乃了則離見也。】

「是故經云至眾生界減。」

【釋曰引證返答準知。】

「文殊般若經至亦不增減。」

【釋曰答前後佛無化難也初舉一佛經時復有下
例餘佛經時說法下明諸佛以法度生然雖動經
時劫說法度生令諸眾生皆入涅槃而眾生界未
甞增減何以故了眾生相即寂滅相故也。】

「乃至十方至亦不增減。」

【釋曰上是舉一佛例多佛此是舉多佛例一切義
不異前也。】

「何以故眾生至說眾生界。」

【釋曰此下三科答自語相違難也既言眾生無有
定實之相則盡與無盡體無有二何相違之有乎。】

「猶如虗空至令其得際。」

【釋曰約喻以明也虗空喻眾生勝神通者喻諸佛
飛空空不可盡喻度盡眾生而眾生界莫減非以
下遣離二相也。】

「當知此中至無不通也。」

【釋曰法合可知也。】

「又為成諸佛至無性眾生者。」

【釋曰此下答前佛德有盡難先縱寶性離過後奪
返答云。】

「是即令彼至利他功德。」

【釋曰是即者指上寶性立無性有情承受佛化資
成佛德雖權化之德未圓真實之德耳故次顯云。】

「亦即斷彼至證諸地故。」

【釋曰言以無菩薩證諸地故者出其無實德之義
也。】

「又化他中至二乘無漏故。」

【釋曰非謂獨無實德抑亦據彼變化利他之德尚
不極成故云斷滅彼細何以故以無一人得小乘
果故。】

「又今巳後至同體大悲也。」

【釋曰若立無性有情要離增減者即無證聖之機
無機叩聖聖即無譚同體大悲自茲而廢或曰上
伹問無生界則佛德有盡今既答斯難何以但廣
破佛性權立無性有情耶答若無性有情纔破實
義方彰便見生界之無盡成彼佛德之無窮也思
之。】

「又若定意謂至定無性者。」

【釋曰又若下且按定權立無性後奪破云。】

「然彼後佛至有情得聖果故。」

【釋曰然彼下彈權立無功何者原其利他之為他
也令其造詣終趣菩提以此功熏莊嚴化主今既
生無勝進故利他之行全虧也。】

「但佛菩薩至得成佛耶。」

【釋曰雖雙修二行況悲行為先豈有無益物究竟
之心而成巳之道果是為不可也。】

「又本皆發至不應理故。」

【釋曰又本下約本願總標是故下約度生不盡而
順釋若不下返質非理言弘願者四願之一耳。】

「是故雖欲至究竟了義也。」

【釋曰避失成非也謂雖防六失無性功翻落權乘
却為不了故云還墮此宗然此問答既返覆答亦
盤迴有不次者葢隨義便故也。】

「問夫論種性至為種性耶。」

【釋曰若云種性必藉熏修克彼真如畢竟離相步
焉得此宗以離相之真為種性之有。】

「答以真如隨緣至得為有種性。」

【釋曰良以真如具有隨緣不變二義不變故體離
起滅隨緣故內熏眾生為還源之本故為佛種。】

「梁攝論說至諸法為體故。」

【釋曰攝論解性起信本覺與如來藏寶性真如六
根聚經畢竟法者皆是真熏佛種之義故此教中
就真如譚于種性也或曰攝論解性前始教中亦
攬此為成聖之因豈不權實相混耶答前據無始
種子此論本覺真熏文同而義異也。】

「解云以真如至以為種性也。」

【釋曰處通十二情與非情今論種性故局有情揀
退色境之處也其內六處以真理為體故云約六
處眾生數中取彼畢竟耳。】

「此與瑜伽所說至此之謂也。」

【釋曰此與下指濫為彼瑜伽亦明六處殊勝等但
彼下據教義揀可準知也。】

「寶性論中至名為智慧。」

【釋曰寶性下定教以事下顯義佛性下證成言自
性清淨心名為道諦者正是以真如為佛種性也
何以故道是出世因故此是無作四諦之道也涅
槃亦然為第一義空是中道理名為智慧是成佛
種性何以故智慧有修發之相故即同佛境界智
也。】

「此等竝就至說為性種。」

【釋曰總結上義故理為性種其義極成矣。】

「其習種亦從真如所成。」

【釋曰明習種亦真也良以非真流之行無以證真
無有飾真行不從真起故此習種攬彼真成。】

「故攝論云至法界所流等。」

【釋曰多聞熏習者具足三慧謂聞思修也此三慧
由真熏有力方發慈行故云清淨法界所流等首
楞嚴云從聞慧修入三摩地依而證入也。】

「又起信論至一真如也。」

【釋曰真如體相二大為內熏因者謂如來藏無漏
性德眾生本具故得內熏真如用大為外熏緣者
謂諸佛菩薩善知識等師教之緣亦不離真故得
外熏也此之三大既熏染識心故云以與無明染
法合故言無明盡時謂覺心初起心無初相巳遠
離微細念故心即常住名究竟覺故云冥合不二
唯一真如也亦始覺合本覺無復始本之異唯一
究竟覺也以習種性義寬通故作此釋無謂初心
即成究竟。】

「三約頓教至由無二相故。」

【釋曰此教唯明絕待幽靈眾生諸佛同一本際本
是離言寧分性習之別也一切下出所以。】

「是故諸法至約三乘說竟。」

【釋曰云何下徵文殊師利下答凖前可解上來下
通結始終與頓教竝屬三乘耳。】

「第三約一乘至攝方便故。」

【釋曰前之四教阿含施設雖異若究終歸畢竟融
通性海故云攝前諸教竝皆具足主伴言具主伴
者謂一乘同教也若是三乘之同猶未明主伴。】

「二據別教至巳成就訖。」

【釋曰二據下略標難思因果下廣示其相言因果
無二者謂因門攝法與果門攝法無餘具有四句
通依及正下明三乘世間融通言收下彰緣起十
對此等法門法爾圓具故云本來滿足巳成就說
也。】

「故大經云至等此之謂也。」

【釋曰證成種性與法界而融同指虗空而顯相也。】

「若隨門顯現至餘可準知。」

【釋曰若隨門顯現者明大緣起因果圓融行布無
礙行布故五位不亂圓融故位位內修六決定所
言六者一約行體決定堅固二望所證決定須證
三定能斷惑四決能信不疑五決能度生六定成
佛果此六行相前五自分後一勝進五中前四自
利後一利他四中前三明行體周圓後一行德具
備二中初一明行自體後一顯行離過是故自體
離過攝德為因二利行圓成就佛果故云亦即此
法名為果相。】

「問云何種性至差別不同耶。」

【釋曰意謂成佛須同何故有茲別異。】

「答此亦有至得法分齊。」

【釋曰標章總答法隨機異也。】

「初義者由此至義不相違。」

【釋曰義依法現機藉義成故此五門稱根差別此
中緣起亦法界大緣耳。】

「何者為五至如圓教說。」

【釋曰徵而釋之也言隨執非有者謂隨小乘之部
執佛性皆無如小乘說者指教下四皆然隨事虧
盈者三無二有故隨理徧情者齊成佛道故也。】

「義雖有五至隱顯齊致也。」

【釋曰義雖有五者分相也然種性圓通者該攝也
是以分相則前四為方便後一為真實該攝則法
本融通本末交徹耳。】

「二明得法至餘可準知。」

【釋曰法雖平等得之由人故分分齊也五教皆上
句明得法下句指教言一切皆有唯除草木者謂
此教中明五性眾生悉皆成佛故上云一切眾生
有涅槃性既論熏修種性故揀去無情若云色性
即智性故說無情成佛者斯乃以緣就性融即之
譚非此所要覺者須知勿亂分齊也。】

華嚴一乘分齊章義苑疏卷第四

華嚴一乘分齊章義苑疏卷第五
霅溪普靜沙門　道亭　述

「第三行位差別至三明行相。」

【釋曰聖人之大寶曰位若無此位行無由成故此
次前種性修習之後也言差別者約總則五教差
別約別則當教差別以諸位不同故於諸下開章
總示。】

「初者依小乘至廣如小乘說。」

【釋曰言初者牒位相也有四下列位方便有七種
謂總想念別想念五停心并煖頂忍世第一亦分
遠近之異見則須陀洹道修謂二果向巳去及究
竟乃羅漢功圓十二住者即合四果等共成十二
住十二住者一聲聞自種性住二入正未越次取
證方便住三越次取證住四得不壞淨味聖戒轉
上漏盡住五依增上戒增上意學出生住六七八
得真諦智增上慧學住九觀察生無相三昧住十
究竟無相住十一解脫學相住十二一切種阿羅
漢住十一地者一五趣雜居地此即欲界二初禪
生喜樂地三二禪定生喜樂地四三禪離喜玅樂
地五四禪捨念淨地上四即色界六空處地七識
處地八無所有處地九非非想處地此即無色界
更加未至定地與滅受想地也廣如下指說處則
毗曇等論也。】

「二不退者至彼諸論說。」

【釋曰謂諦緣伏斷或定或慧種種現相等。】

「問何故小乘至不待說也。」

【釋曰原其分教葢為混濫故指陳聖意且小乘異
大居然不同更何分訓故此略明。】

「若依初教至故不在後也。」

【釋曰言施設迴心教者謂轉彼小心令希大果故
明位相多分影同令其欣趣有不同者貴圖勝進
故也於中亦但下影同又亦說下勝進又彼下出
勝進所以乾慧等十地義見古今立教中言又彼
佛果不在十地外者釋其乾慧等十佛地之意所
以其佛不超地中葢為引小故云以引彼故方便
同彼何以故以二乘人下釋是故二乘證聖既即
現身故佛果不超地外方為引攝耳。】

「又此位相至彼毗曇等耶。」

【釋曰瑜伽等據三乘而說毗曇約愚法而明未窮
此理故此而問。】

「答不同相至聲聞乘也。」

【釋曰有二義意下示義正答初一隨根後一引攝
故此既下進退揩定且退非愚法聲聞進非大心
之士定屬權乘分位故云即知等也。】

「二為直進人至前四方便故。」

【釋曰不涉小乘而來故云直進言十地差別者謂
歡喜地等又以十地通前以為十二住義者瑜伽
云一種性住謂彼菩薩性自仁賢性自成就菩薩功
德任持一切佛法種子二勝解行住謂從初發心
乃至未得清淨意樂所有一切菩薩行是三極喜
住四增上戒五增上心六七八三名增上慧分成
三種謂六覺分相應增上慧住七諸諦相應增上
慧住八緣起流轉止息相應增上慧住九無相有
功用十無相無功用十一無礙解十二最上菩薩
住十三最上如來住言十二住就菩薩說加後如
來為十三住第二即是三賢第三巳去如次十地
也何以故者徵其十二住之由為影似小乘故者
釋良以小乘亦有十二住故此既引攝故影似彼
又彼地前下總將資加二位影同方便四位。】

「是故梁攝至見等同前。」

【釋曰如須陀洹下以菩薩四十心影彼道前四方
便證成前義又亦下通將大乘五位影彼小乘五
位何以故欲迴彼心故作如是說。】

「問何故此教至小乘等耶。」

【釋曰名數相影有不同者故云多分謂總同而別
異也。】

「答為隨方便至彼不名引故。」

【釋曰為隨下總答若全下出同異之相引攝之意
也。】

「問若引二乘至假似彼小耶。」

【釋曰印小疑大義極相違葢由相混大小寧殊。】

「答有二意至此為始教也。」

【釋曰一以下義含與奪與故機淺似彼奪故而義
理仍別所以別者謂造修伏斷顯理皆殊也。】

「即如何義至得般涅槃。」

【釋曰瑜伽此云相應心境解行因果悉相應故補
特伽羅此云數取趣數數取於餘趣故言云何巳
成就者問其進修之人也謂諸下約三品成就以
答言下品者是七方便人故有猶往惡趣之說未
能證入等中品者初登見道加行不退即能證入
猶未究竟故不般涅槃上品者修道巳上終至無
學非唯證果亦般涅槃耳涅槃此云圓寂。】

「如說聲聞至三種成就。」

【釋曰影似正立言亦者對彼之辭也。】

「故彼論云至上品成就。」

【釋曰言勝解行地名下品者即是三賢十二住中
當第二勝解行住此教所譚賢位有退故次云猶
往惡趣住淨勝意樂地名中品者即從初見道至
于遠行地終住墮決定究竟地名上品成就者八
地至畢竟位也其行不退故云決定也。】

「若菩薩住至可準而知。」

【釋曰賢位加行但能伏惑未登見道猶有退期此
盡下約三無數劫以配三品成就如是下例餘分
品故云上意也。】

「二不退者至三乘人也。」

【釋曰聲聞至苦忍者謂見道位中苦諦之下忍智
起時即證生空更不退轉緣覺至世第一法者為
根稍利故方便終心即便不退菩薩至十迴向者
謂加行智智起勇猛趣求即無有退也當知下通
妨謂有妨云二乘菩薩歷然不同何以皆就一處
而論不退耶此通云當知等也。】

「亦可菩薩至劫如是等也。」

【釋曰前據佛性上賢不退此約瑜伽三賢皆退何
以爾者謂前約勝行此論見真故各成不退之義
耳。】

「三明位中至名勝解行住。」

【釋曰勝解行住菩薩者正明三賢造修之行相也
言轉者從種性轉入此中也何行何相者問或時
下示相總名順決擇分善具足聰慧於其諸法能
受能持者謂四尋思觀尋思名義自性差別假有
實無也於其義理堪能悟入者謂如實徧知名等
四離識及識非有名如實智故也或於下順解脫
分善也故唯識云所修勝行其相云何略有二種
謂福及智又云且依六種波羅蜜多通相皆二大
乘法師解云竝名為福皆名為智與智俱行助成
智業皆名為智與福俱行助成福業竝名為福此
依助伴通相出體既以六波羅蜜而為其體故此
中亦不出六度之相也或於一時不能如是非定
也或於一時具足憶念而定也或於一時成於妄
類下非施也如實引發下而施也或時虗棄下非
智而智也或於一時於大下精進非精進也由內
意樂下智慧也或於一時聞說下忍辱非忍辱也
亦是五怖畏故如是等類者通結菩薩六波羅蜜
之相皆有進退之相者唯識云此位未證唯識真
如依勝解力修諸勝行止觀力微故也。】

「解云此是至皆如彼說。」

【釋曰指中間而例初後也如上行相望前則勝望
後則劣何以故比證不同故。】

「若依終教至見修等名說。」

【釋曰此教熟故不影似小乘但直明菩薩十地之
差故不分便見修之異耳。】

「又於地前至未得不退故。」

【釋曰又於下分行位之別三賢名位隣極亞聖故
十信名行不入位者有四義故一進退不定故二
雜修十心無定階降故三未隨法界修行廣大行
故四未得法身顯佛種性故問始教劣十信尚得
名位此教漸勝翻名行耶答前教權影彼小故得
稱位此教稱實要分行位之殊故但屬行也。】

「本業經云至廣如彼說。」

【釋曰未上下先定其非位何以故伹十心雜修故
也又云下正明信相言始從凡夫地者悠悠中也
值佛菩薩發菩提心者方名十信觀行菩薩是人
下示其行相言信想者謂希欲觀想言未有其所
證故次云亦名假名等也謂信進等者更等取念
心慧心定心施心戒心護心願心迴向心是為菩
薩能少分化眾生巳超過二乘一切善地一切諸
佛菩薩長養十心為聖胎此之十心是習種性中
為十住因開因異果故加此十耳。】

「又仁王經至及凡地耶。」

【釋曰仁王云習忍者彼經說從習忍至金剛頂皆
為十三法師依持建立經文牒釋繁廣此忍之相
即發無上菩提心常修三界一切念念皆不淨故
得不淨忍觀門住在佛家修六和敬故無有退今
此忍前行十善者正當十信未獲所證故有退謂
值勝緣則進值劣緣則退故喻隨風東西耳在此
下定其未入僧祗入十住位下克不退位同初習
忍準知。】

「設本業經至得不退也。」

【釋曰設本下縱難釋通也謂有難云本業經中第
六正心住猶有退轉何以上云故十住初即不退
墮此是據經縱難起信下約論釋通云為慢緩者
䇿勵其心故故示現退也若乃克實則初住即便
不退。】

「其行相者至廣如彼說。」

【釋曰此是解行發心之行相也於初位中破無明
分證法性故云少分得見法身能於十方八相成
道顯其化用由體而興又以願力受身者謂三心
大願顯現勝身故不同凡愚隨業繫縛受種種身
又位三昧亦得少分見於報身佛者言其未得自
在也是故定善則覩勝相散心祇見應軀故不同
地上長居受用每覿報身耳其所修下順性行檀
可知。】

「又梁攝論至倍前準知。」

【釋曰十解名聖人菩薩者謂十住以解為體聖者
正也冥同正理故又無漏正法得之於心故名聖
也由是證知此位菩薩分有所證驗彼十信名凡
定當觀行耳。】

「是故當知至差別顯矣。」

【釋曰將此中教之地前挍初教之地前優劣天隔
也。】

「問此教豈至不假似彼也。」

【釋曰初問二答答中所引二乘亦是純熟等者謂
定性二乘無性闡提悉皆成佛既皆成佛故不分
品位各令證也故不似彼。】

「若依頓教至即是顛倒故。」

【釋曰若依下約教遣拂以離相故者出所以一念
下示證入若見下斥情見決不可以立位也。】

「若寄言顯至如是等也。」

【釋曰若寄言顯者謂寄託無次第之言顯彼離相
絕階差之教故引楞伽云初地即八地此語略而
未周故彼經第四長行云大慧於第一義無次第
相續說無所有妄想寂滅法頌中有七偈後二偈
明不立地云十地則為初初則為八地第九則為
七七亦復為八第二為第三第四為第五第五為
第六無所有何次解云初之七句約義配同最後
一句據理都泯十地則為初者同證如矣初則為
八地者初地不為煩惱所動同不動矣第九為第
七者第九同第七無生忍矣七亦復為八者純無
相觀與八同矣第二為第三者同信忍矣第四為
第五者同順忍矣第五為第六者第五地中獲三
慧光第六地中得勝般若同慧義矣無所有何次
者頌上經文於第一義無次第相續等今此文中
上句略舉約義同中一句之要下句則據理都泯
莫見寄言便認有位思益文顯易了。】

「若依圓教至此方便故。」

【釋曰初依教開義一攝下列而釋之謂前之四教
所明行位或大或小或漸或頓竝是隨機阿含施
設皆為此教之前相故此中同時該攝耳。】

「二據別教至故圓融故。」

【釋曰初約教標位謂始下正名行布圓融行布故
六位不同言六位者若前開十信後合等覺若後
開等覺前合十信皆六位也圓融故隨得一位得
一切位何以故者徵圓融之相申以下就義釋通
每一故字即為一義初六相義二主伴是十玄義
三相即約體四相入約用五圓融約法界總以融
通故諸位歷歷而相收也。】

「經云在於至是此義也。」

【釋曰據經示義初據經是故下示義又以下明因
果交徹於一一位上者彰其融通自在是故以因
取則皆因故即是菩薩以果取則皆果故即是佛
純雜無礙隱顯齊成耳。】

「二約報明位至性起品說。」

【釋曰對昔因而顯現事故云約報明位相但有下
別列而釋相謂無盡法門約法成金剛種舉喻如
性起品說者彼云如人食少金剛終竟不銷不與
肉身同住要穿肉身至金剛際如來圓滿無盡法
門亦復如是若有見聞不與煩惱同住要穿妄法
至無為際等此即見聞位也。】

「二成解行位至亦是此義也。」

【釋曰成解行位者由昔因種勝故今生造解成行
也謂兜率下指人以示相從惡道出者謂此天子
當時聞法由戒緩故墮阿鼻獄因乘急故從惡道
出生兜率天天鼓發聲即便懺悔頓超十地故云
即得離垢三昧等此即地中之正受耳小相品說
者同唐經隨好說也又如善財始從十信等者即
寄位修行相也一生一身下謂因位窮終最後之
善友故清涼云入普賢之玄門曾無別體。】

「三證果海位至說當見我也。」

【釋曰證入生也謂如下約人示相則是善財攝德
成因之友既攝前差則之德以成一因便表果居
後位故云我當來成正覺耳當知下約義以釋準
前可知雖後位屬其果海為對因位以明故竝皆
報位攝也。】

「三約行明位至世界海等。」

【釋曰正明勝相顯其智用也謂自分則據其當位
勝進則趣後高深此門下指人位其身等者謂依
正竝顯言依報則世界性上顯相彌多論正報則
位顯輪王福分不少皆表其勝也得普見者彰其
智用窮于無盡耳。】

「若三乘肉眼至皆亦如是。」

【釋曰舉劣顯勝也若三乘下舉劣又彼下顯勝言
肉眼唯見三千世界內事者謂三乘宗中所論肉
眼但見障內色故故古德云肉眼礙非通若見下
返質言又彼能於一念中等者謂示智用難思攝
機成大益故故皆至離垢定前耳一念既然餘念
皆爾故云念念斯乃益物無窮方見普賢之行。】

「其福分至因門示故。」

【釋曰前智皆福二足齊彰是以定為福體故眾德
咸成言感一錠光玻璃者謂此菩薩福智既備故
一即具多若彼玻璃明鑑遠近齊照故還源中有
錠光玻璃顯現等事也當知下克位以約因門示
故者揀彼果海位是不可說示耳。】

「若約信滿至乃至廣說。」

【釋曰若約信滿得位巳去者謂行成入位也所起
行用皆遍法界者謂顯一證一切證故行用無方
如經下示福分又云下明體用謂不離是其體能
現等是其用又於下現微細八相等事巳見上文
竝可思之。】

「是故當知至如是說也。」

【釋曰畢竟而揀也言是故當知者指上一乘行位
與彼三乘者對權揀顯也何以故者徵其不同以
三乘下釋成逈異則隨機攝化安立教相有此差
別若乃究其實證唯在一乘圓融具德故清涼云
前四教因中則有至果全無此義學人不可不思。】

「問前終教至與此何別。」

【釋曰用同一位而起故躡終以難圓請試陳之。】

「答彼於此位至該六位故。」

【釋曰答其位同而用別是故終教雖不退位中以
三昧定冥同真際依證起用八相示成由分顯故
於後諸位未得自在言以未得故者謂與之則當
位當教分用奪之則阿含施設故云未得但是暫
化耳此則不爾下明其圓教一證一切證故同時
起皆以得故者言其實證初心正覺是實行歟一
舍多德該六位焉。】

「問義既不同至起此用耶。」

【釋曰躡上終圓之異還疑信成就發心位中同時
用起。】

「答為欲方便至先作此說。」

【釋曰良以一乘之道高不可仰深不可窺故寄彼
乘同位發用令其信伏後趣上乘故作是說。】

「問既一位至後諸位耶。」

【釋曰牒上圓融疑後行布故云何須更說。】

「答說後諸位至初後亦爾。」

【釋曰行布是教相施設圓融是理性德用謂行布
不礙圓融故上一位中有一切位圓融不礙行布
故說後諸位即是初中之一切也如初下以初例
後也意謂初既具後後亦具初前後相收方顯融
通位相矣。】

「問若初即具後至不得初耶。」

【釋曰若初下印初具後亦可下難後具初既不下
例難初後得則初後皆得不得則後初皆不得何
以故初後不相離故。】

「答實爾伹以至而不得初也。」

【釋曰初印許問辭故云實爾但以下答初具後是
故下答後具初也。】

「問若爾云何至階降次第。」

【釋曰由上前後互具則降次難分故有斯問。】

「答以此經至不相違也。」

【釋曰初總標一約下別列但以下雙融無礙言安
立諸位者據其因門緣起說故不同諸教權設安
立耳一約相就門者謂約其差別義相就彼教門
不乖諸說故云寄同三乘等二約體就法者謂約
其實體就于本法實德圓彰故云前後相入是別
教也此猶分相但以下顯其該攝融通準知。】

「問若爾是初至滿心等耶。」

【釋曰躡前具後難初信心意謂若初具後應是初
心何故第十滿心方論具後。】

「答若自別教至但是行故。」

【釋曰約本乘寄位以答是以本乘則初心正覺念
念皆成寄位則十信道圓行成入位雖寄彼位成
乃頓成故云一時得此一切諸位既同彼位故約
滿心方得位名。】

「問若爾應言至何名信滿。」

【釋曰躡前得入位處名佛之義。】

「答由信成至餘義準之。」

【釋曰雖登初位功由行成故約功能但名信滿。】

「第四修行時分至三僧祇劫。」

【釋曰上來功成歷位且位必涉時故此次之若依
下約教辨三根中下有遲速上根唯三祇言謂於
一生種解脫分者小乘資糧時也解脫即涅槃分
即是其因此時種因故也隨順決擇分者加行之
時也決擇即見道之智分亦因也此時加功用行
隨順趣入故也第三漏盡得果者謂無學究竟之
時也此是其疾若有遲延者經六十小劫中根獨
覺根利時迪故涉四生百劫上根之佛劫滿僧祇
方顯殊勝耳。】

「此中劫數至三阿僧祇也。」

【釋曰示上劫之數量言此中劫數取水火等一劫
為一數者謂轆轤小劫八十增減壞劫之中前十
九劫壞有情後一劫壞器界故劫章云十九從多
壞有情二十一劫唯論器爾時大地竝炎耀三千
世界猛火聚此中本數則是八十增減之終有水
火災然後十十倍增至千六十為一僧祇餘二例
此故云依此以數三阿僧祇。】

「問何故下根至乃多時耶。」

【釋曰下局三生上經無量此極相違故成此門。】

「答能於多時至是故多也。」

【釋曰根勝時延方顯難行之行耳。】

「又依婆沙至餘如彼說。」

【釋曰先標二釋釋中謂戒定慧等者更等解脫知
見即見五分法身欲證此身須經時劫故列四時
阿僧祇此云無量劫波云時分言有漏四波羅蜜
者謂漏是失漏也不足之義四波羅蜜即六度前
四也顯此教劣故不能六度齊修二於百劫修相
好業者此教偏修福分也三出家苦修禪定者六
度後一亦智分偏修餘可準知。】

「若依始教至經三僧祇。」

【釋曰明時定雖三祇同小而數量乃延促不同故
示之云。】

「但此劫數至三阿僧祇。」

【釋曰初揀二徵此取下示相言此取水火等大劫
者更等於風三災重複而論故言大也故劫章云
先生後捨故應知日月歲年小劫收增減二四六
中攝方名大劫將為量水火風災漸次行七火災
後一水災七水災後一風災初二靜慮風飄訖風
火能壞第三禪第四靜慮無能壞水火風災以為
數數不能及僧祇量即此大劫三無數菩薩將登
正覺時以百千水火劫為本數展轉倍倍增起至
於無數文中顯然可知矣。】

「仍此教中就至阿耨菩提心。」

【釋曰約佛明劫以顯遇聖進修之時不局水火之
數也。】

「又依本業經至一劫即成佛也。」

【釋曰百劫修相好業者云同小乘福智偏修故故
云但是變化又以一偈者偈云天地此界多聞室
梵宮天處十方無丈夫牛王大沙門尋地山林偏
無等精勤說此一偈故超慈氏九劫以先成。】

「問三無數劫至就化身說耶。」

【釋曰身違實行得不疑乎故伸茲問。】

「答由此始教至作是說也。」

【釋曰三祇練行乃就化身者有四所以每一故字
是一所以。】

「若依終教至不約化說。」

【釋曰標儀指實感報湛然不同權宗約化相說。】

「故法華云至阿僧祇劫。」

【釋曰證成實義故時劫難量義含不定耳。】

「又經云我於至分別故也。」

【釋曰顯權方便故託授記今此不然故上云經於
無量劫耳。】

「又亦無百劫至仍是化也。」

【釋曰揀其權小也初揀二徵三釋釋中以小下明
小乘行偏始教下引攝影似示化可知。】

「此終教中至無別修也。」

【釋曰定為福體觀為慧基依體發用定觀雙行因
成果滿兩足齊圓故不假更修相好耳。】

「二不定修至不可計數。」

【釋曰不定僧祇有二義者初義謂界類不同時劫
亦別故不止於三也二據佛德無邊時亦無限若
言三祇葢應權該化者也。】

「解云此中至定不定耶。」

【釋曰躡權難實窮不定所以也。】

「答前教生至故作此說也。」

【釋曰前教機生故限三祇而安心趣向此教根熟
故示不定而勝進一乘是知聖人巧便也如此。】

「若依頓教至餘可準思。」

【釋曰時無別體依法而立此教法既離相故無別
時分初正明一念者下釋相。】

「若依圓教至餘準而思之。」

【釋曰初標二徵三釋謂諸劫相入等者即大劫與
小劫相入長劫與短劫相即體用無礙念念圓融
重重涉入如帝網珠以此之時徧彼之處故云該
通耳仍各下示其行布歷歷之相也。】

「第五修行所依身者。」

【釋曰標章也然則上文雖論行位履踐時宜究其
所依豈離身器故此次之。】

「若依小乘至是實非化。」

【釋曰分段者謂分限形段未能兼亡此教從因至
于果滿皆此身故縱其化主亦是此身何以故依
煩惱種而現故。】

「若依始教至是化非實也。」

【釋曰此教聲聞雖希心廓落留意大乘但以煩惱
未除故受身麤顯故亦說分段如來隨機影似同
受此身而非實報。】

「若依直進至上有變易。」

【釋曰不經小聖徑發大心故云直進言寄位等者
謂七地巳前皆屬有為功用修習據此為麤故言
分段八地巳去無為法爾功用沉蹤據此為細故
言變易因移果易故言變易亦變麤為細易短為
長故。】

「二就實報至者是此義也。」

【釋曰初據惑正立二既有下約惑質定三故十下
引經證成既言中陰豈非分段之身乎。】

「問八地巳去至分段之身耶。」

【釋曰前實報論其分段通貫十地故約八地以上
菩薩永伏煩惱現行與羅漢而無殊應當變易焉
得更受分段之軀。】

「答若是凡夫至用以受生。」

【釋曰種子現行揀異凡聖受身故無違伏惑耳。】

「故雜集論至留彼種子。」

【釋曰皆以隨眠力故者種子也經生相續者分段
生死也又梁攝下雙揀凡小可知。】

「解云聖人至身通諸位也。」

【釋曰解云下約其雙揀凡小定其受身若言下牒
難返質留惑為何彼既下挾彼順此却成正義若
約下縱其迴心受身變易自屬所知亦非煩惱種
子。】

「問若爾何故至受變易身。」

【釋曰躡上八地巳上亦依煩惱種子受分段身此
與仁王聖教八地巳上義極相違故茲問也。】

「答此等為欲至略辨十門。」

【釋曰總答標章也。】

「一說羅漢至約小乘教說。」

【釋曰一說下明因果同成位無差別何以故此教
所談於佛現老比丘相故如律下示出處度五人
者謂始於鹿苑先度陳如等(云云)即云通別者六
者皆比丘故又同坐等者同踞解脫床故當知下
結教。】

「二亦於佛地至分大小也。」

【釋曰初分大小如對下引文釋成此中下約惑引
攝言得菩提時頓斷煩惱及所知者謂從初留惑
終至果滿其所知障最障菩提大智故於地地中
分分而斷直至菩提方究竟盡故比云頓也惑滅
果成故云頓成羅漢及如來故或曰二障雙斷應
獨成佛何言羅漢此中下約惑示引攝之意云。】

「三第十地至迴二乘教說。」

【釋曰初分大小如涅槃下指所說即四依品也此
寄下示其所以令其因位生不及之心欣趣大果
故也兼取上門皆屬引攝。】

「四七地巳還至及變易身。」

【釋曰初分大小如仁王下引經示相初示小相八
地下示大相言遠行菩薩者即第七地從初地住
心遠行至此功用邊際故伏三界習者謂煩惱習
漏現行永滅因亡果喪約此以同羅漢地權教大
乘悲增者留惑祇至此地故分段身但齊於此便
亡因果耳此寄下約位功用無功用而斷大小也
此約下依教顯寄對據二障論二身也。】

「五初二三地至出一乘法故。」

【釋曰該羅眾行顯位階差初三地寄同人天四五
地寄同聲聞六地寄同緣覺七地巳去寄同三乘
菩薩既云巳去該後諸地葢就彼權乘通相寄對
說故爾也此知下指經料揀。】

「六世間二乘至分相而說。」

【釋曰此章寄對大同前又伹於八地巳去約無功
用道寄同一乘顯前七地皆屬有為功用未得自
在例皆三乘也如梁攝下指文示相。】

「七於初地至比證分齊說。」

【釋曰約其證入超凡越小謂初地之人真俗雙證
故不同世間修禪伏惑亦不同二乘三昧偏折故
如地論下指文揀顯既言比證定知唯地上有證
二乘之徒皆比觀也。】

「八地前三賢至退不退說。」

【釋曰實教三賢圓斷惑染不同二乘偏真趣寂故
云巳過如起信論者指彼文明三賢之相也又仁
王下却屬十信之人故彼文云善男子初發信想
恒河沙眾生修行伏忍於三寶中生習種性十心
謂信心精進心念心等是為菩薩能少分化眾生
巳超過二乘一切善地清涼釋云此之十心是習
種性中為十住因開因異果故加此十知直達妄
故過二乘此約終教退不退說者謂起信約不退
超二乘仁王據退超過也。】

「九信滿心至約一乘說。」

【釋曰謂圓教十信功成頓該佛地逈異三乘故云
即過一切等如賢首品者謂談德業該收因果交
徹故結云此約一乘說耳。】

「十初在凡夫至及三乘說。」

【釋曰初發大菩提心遂即悲智雙運巳超小聖如
智論說下指說處即是沙彌與羅漢同道而行沙
彌忽發大心羅漢知其殊勝遂推讓在前此通一
乘及三乘者此二皆越小聖故也。】

「由有如是至準此而知。」

【釋曰結上十門例餘一切故云諸說等也此等寄
對雖答受身之問其間亦有位超小聖而依止身
同如本業七地受分段身等準知。】

「若依終教至下斷惑中說。」

【釋曰地前留惑受身者謂其賢位願智劣故假惑
受生資其智願若至初地大悲攝化自在無方不
假更留惑種即受變易亦不分彼分別俱生者謂
妄惑無體焉可指陳麤細品類故起信束六染為
二礙等若爾何故次云於所知障中又斷一分等
斯乃以通規而格其無斷而斷也此之麤品正便
即是無明耳故深密以無明為麤重故。】

「問若於地上至同事攝生。」

【釋曰菩薩受生益物葢由煩惱惑種資持既言初
地永斷故今難云云何大悲同事攝生則全乖四
攝也。】

「答若於地前至自在同生。」

【釋曰菩薩修因務於兼濟若或教權位下願智未
充要資惑種今此希奇無方設化不復更存耳。】

「問如說八地至此義云何。」

【釋曰權教菩薩初地巳去悲智不同悲者留惑潤
生受分段身智者伏斷進求受變易身若至八地
悲智無殊故今但云如說八地巳還也彼既偏增
與今何異故云此義云何。】

「答如此所說至何名增上。」

【釋曰約實彈偏故曰良恐未然何者下徵釋偏失
先釋悲增之失失於愛見縱悲下先縱悲智雙運
次奪云尚不名增上何況劣慧所資乎若智增下
釋智增之失失於沉空合有縱奪之破文略例前
故也。】

「以諸菩薩至有增減耶。」

【釋曰以諸下明無住大行如車下約喻顯雙修言
菩薩從初等者謂始自發菩提心即悲智雙運由
是有悲故異小乘之滯寂有智故異凡夫之漂流
不同斯二故行成無住耳。】

「當知由此至互增上也。」

【釋曰約教定二死言始終麤細異故有二生死者
謂但約煩惱之麤受其分段所知之細受其變易
非于悲智之互增矣若爾非唯實教雙修抑亦權
宗亦不可偏上也。】

「若言彼智至無差別也。」

【釋曰牒救縱奪謂此救云向彈不可論其悲智增
上且智增菩薩有小乘習怖畏舊習以智永伏故
說增上有何過耶若於下約地前此觀劣行以縱
之初地巳上下約證智勝行以奪之與夫彈偏義
成一揆皆地上故故起信下唯證實教可知。】

「又此教中至亦如下指。」

【釋曰言亦如下指者寄惑顯位第八門中明也故
彼文云以四障習寄顯地上四位四定四德四報
等(云云)。】

「若依頓教至室利分說。」

【釋曰位既不立身又不存意唯靈寂耳。】

「若依圓教至於因位故也。」

【釋曰此教所談不分變易分段身相者謂愽地圓
機頓除障染圓造難思惑無漸破之殊身無麤細
之異故善財一生窮因究果也。】

「問何故此中至餘準而知之。」

【釋曰初問二答答中指世界性等微細身相類同
變易何故唯論分段但以下克教示迷悟迷則一
迷一切迷故總就過患以為一際悟則一悟一切
悟故信滿頓翻彼際。】

華嚴一乘分齊章義苑疏卷第五

華嚴一乘分齊章義苑疏卷第六
霅溪普靜沙門　道亭　述

「第六斷惑分齊至寄惑顯位相。」

【釋曰所論斷惑分齊者謂依覺故迷依迷云悟既
惑分麤細故智有優微隨教之異也若依下分章
初是約人實斷二即別位淺深。】

「初義者若依至煩惱所知。」

【釋曰良由此教談其顯了三乘故具足三乘惑相
迴心直進之殊也障下指惑體雖品品斷除要即
唯二也。】

「先辨二乘斷至十戒禁取。」

【釋曰初中者指其名數分別俱生者分其麤細通
有十種言一貪者三界愛為體生眾苦為業生眾
苦者謂愛力五取蘊生故二瞋者於諸有情苦及
苦具心憎恚為體不安隱住惡行所依為業不安
隱住者謂心懷憎恚多住苦故三無明者謂三界
無智為體於諸法中邪決定疑雜染生起所依為
業謂由愚癡起諸煩惱四慢者依止薩迦耶見心
高舉為體不敬苦生所依為業不敬者謂於師長
及德所而生慢傲苦生者謂生後有故五疑者於
諸諦理猶豫為體善品不生者止為業於諦理猶
豫者亦攝於寶善品不生者謂由不決不造修故
六身見者於五取蘊等隨觀執我及我所諸忍
欲覺觀見為體一切見趣所依為業七邊見者
於五取蘊等隨觀執若常若斷諸忍欲覺觀見為
體障處中行出離為業處中行者謂離斷常緣起
正智八邪見者謗因謗果謗作用或懷實事或邪
分別諸忍欲覺觀見為體斷善根為業及不善根
堅固所依為業九見取者謂於諸見及見所依五
取蘊等隨觀執為最為勝為上為玅諸忍欲覺觀
見為體執不正見所依為業十戒禁取者於諸戒
禁及戒禁所依五取蘊等隨觀執為清淨為解脫
為出離諸忍欲覺觀見為體勞而無果所依為業
戒禁者謂惡見為先勞而無果者由此不能得出
離故。】

「於中四種至六通二種。」

【釋曰分別麤而顯現俱生細以難知是故與身俱
生與心同事於十使中此四唯麤唯局分別餘六
麤細兩兼故通二種。】

「五識得起至分別起也。」

【釋曰此下揀諸識具惑使之分齊言初三者貪瞋
無明也此三是不善性故五識有之由下出分別
之所以邪師等三因者更等邪師邪教邪思惟既
因三引故屬分別。】

「意識具十種四分別六通二。」

【釋曰意識起過彌廣仍資餘識故茲通具。】

「末那唯四至是故唯四。」

【釋曰初句正明次句揀除以瞋下出所以末那者
此云貪污意即第七識此識既但有覆故無於瞋
又以下出除邊見之所以言一類相續緣第八識
者應有難云既有我見執緣賴耶須有我所之邊
見故今通云剎那剎那執我無暇邊邪故無邊見
也又以後三下揀餘四使藉三因生者定屬分別
此識無彼者唯是俱生故不起分別也又有難云
既屬俱生前五識亦有俱生與此何別故今揀云
又由恒相續緣故非第六所引等。】

「其第八識至無記性故。」

【釋曰八識白淨無垢無有惑使故總不起唯是異
熟者但唯總報之主耳。】

「此分別俱生至百二十八也。」

【釋曰約界地定其品數以通迷四諦故異小乘初
明分別次明俱生通前下總合品數竝可知。】

「問何故前愚法至通一切境也。」

【釋曰通局之問初問二答問中由小乘俱舍頌云
苦下具一切集滅除三見道除於二見上界不行
恚故今難云十使不通迷四諦也此即以局而難
通也答中二義初約惑廣二據唯心境由心變故
通迷也意揀小乘心外有境也。】

「第二斷惑至得不還果。」

【釋曰斷惑得果者謂除惑品之多少獲證入之階
差先斷分別入真見道三類不同第一類者於初
果向後一剎那間頓斷三界迷諦分別一百十二
品即證初果第二倍離欲者此從外道中來於外
道中曾以六行事觀伏欲界修惑九品中前六品
然後迴心歸佛發生空慧入真見道斷除分別并
斷先伏六品修惑即證二果故云兼斷倍離欲得
一來果言倍離下釋相更明則兩事雙除故曰倍
也第三巳離欲者此類亦從人天外道中來但是
於彼道中曾以六行事觀齊伏欲界修惑九品然
後迴心歸佛修我空觀入真見道斷除分別并斷
所伏九品修惑即證三果故曰不還由不還故云
巳離欲也。】

「如瑜伽說至證三果故。」

【釋曰上文三類小乘入證本出瑜伽故引此三為
證也。】

「次斷俱生至阿羅漢果。」

【釋曰其七識俱生最後地方斷故今云第六識俱
生九地九品謂三界九地每地九品共有八十一
品又進修道人者將此帖前見道第一類人說之
則前見此修正當漸出離者餘如常說。】

「二頓出離者至更無餘果。」

【釋曰不備歷階漸故云頓也謂此一類人由根勝
故將三界八十一品修惑束成三九纔斷欲界一
品將色界一品無色界一品一時齊斷故云頓斷
三界然後却斷第二品第三品等故云漸除九品
此之二三等亦三界同斷但於初果身中修此斷
證直造無學不更經二三故云更無餘果。】

「何者以彼至云漸除也。」

【釋曰徵釋頓漸也言竪論者不乖次第九品之除。】

「若爾何故至經等如彼說。」

【釋曰若爾下問以於下答故對法下證成言若爾
者牒前頓出離難其漸除以於三界法不能頓緣
者正答所問意顯根劣固守漸次既不頓緣焉能
頓斷對法文顯言依止未至定者謂欲界未至色
界根本故也。】

「其末那煩惱至而斷故也。」

【釋曰七識恒行故煩惱細從其頓出離人智行殊
勝亦不能頓緣故於第九地中與其修惑一處齊
斷故瑜伽下證成非如下揀顯準知。】

「問何故前愚至此中有耶。」

【釋曰愚法聲聞但分界別斷無此頓超故躡而難
之。】

「答為顯前劣至斷煩惱障。」

【釋曰初勝智引攝轉彼小心二例況末那顯教陿
劣此謂下結分齊。】

「其所知障至非擇滅也。」

【釋曰此所知障但能障定故入無餘時須斷又滅
其智獨顯無餘故唯非擇滅也。】

「其餘一切至如瑜伽說。」

【釋曰先雙標慧解脫下列二類此乘所知既獨障
定不障智慧故慧解脫人不斷也言俱解脫者謂
定慧雙修定既被障不得解脫故須分斷謂八下
示所斷障與能斷智也。】

「又諸解脫至心得解脫故。」

【釋曰初句指八定次句離障顯由聲聞下約人體
障明其深入耳。】

「當知此始教至斷種子故。」

【釋曰此中結意料揀有其二義一以所知料揀謂
小乘但斷煩惱此則兼斷所知二小乘唯斷煩惱
此則兼斷種子何以故謂彼小乘既不談八識含
藏故無種子設爾經部所談即屬大乘故也。】

「直進菩薩至二障俱斷。」

【釋曰此教菩薩雖五位伏斷之殊皆二障故不同
聲聞更分界地也。】

「又煩惱障至約界分品。」

【釋曰菩薩之人觀智勝前不假委細分其品數唯
一伏斷也。】

「但於二障至頓斷彼種。」

【釋曰地前伏障者謂資粮位中伏二障現行加行
位中伏二障隨眠皆用加行智為能伏纔登初地
見道入心二障分別種子剎那頓斷。】

「其俱生中至大菩提故。」

【釋曰初明留惑何以下徵釋所以潤生攝化則資
其智願不墮二乘則護其沉空其所知障既障大
智菩提造菩提者分分而斷。】

「是故攝論至證佛果也。」

【釋曰即由留煩惱障起勝行者謂資成大悲殊勝
之行悲智相導得至無漏佛果。】

「又梁攝論至金剛位。」

【釋曰據論定留惑窮因何以故論云留惑至惑盡
證佛一切智故。】

「其所知障至方得總盡。」

【釋曰正障菩薩道者謂與大菩提而歒體相違故
地地斷終至佛地方究竟。】

「由此即說至俱至佛地。」

【釋曰由此者指前所知若然者則煩惱修惑故留
所知修惑故斷以是義故俱至佛地也。】

「故對法論至及如來故。」

【釋曰證成二障俱至佛地也修道位中唯修所知
對治道者良以此障障其菩提是故修其法空之
智而對治之其煩惱障不障菩提仍資大願故不
斷之但至盡得果一時俱亡頓成羅漢及如來者
謂約煩惱盡邊成羅漢所知盡邊成如來斯乃寄
對引攝之義也。】

「其末那俱生至佛地盡也。」

【釋曰七識俱生偏障佛地故至彼盡。】

「問其二障至現行有何同異。」

【釋曰二障修惑既通諸地於六七二識之中或起
現前時還同耶異耶。】

「答其煩惱至不起過患。」

【釋曰合盡而故留焉成患害加以智控用成大悲。】

「猶如毒蛇至而成餘用。」

【釋曰舉喻也毒蛇喻惑呪力譬智御餘喻助成願
行下合法云。】

「菩薩善巧至皆得自在。」

【釋曰初引證是故下結意言或現者助勝行故或
種者斷而不斷故由是皆得自在也。】

「其第七識至觀智為間故。」

【釋曰受生三界非七識煩惱能為故非潤生既不
潤生攝化故不更留行相細故者謂四惑俱生也
惑既微細觀智纔虧即便現起故云七地巳還有
時暫現由觀智為間斷故。】

「其所知障至地地分斷故。」

【釋曰二識所知最障菩提欲證後地入心須於前
地出心而斷故云皆後地惑於前地起等。】

「問若爾何故至有漏心等耶。」

【釋曰若爾者躡上地地分斷以問也意謂若分分
斷應無漏失何故下正難相違。】

「答若約第六至即似有漏。」

【釋曰六識煩惱留故起似無乖所斷。】

「若約所知至此二通十地。」

【釋曰二識所知貫其十地若起有漏正當所斷復
何問哉。】

「若末那煩惱至餘義準知。」

【釋曰七識煩惱既非所留即實有漏於七地有無
七識煩惱恒行無明從初入雖二智雙緣決定別
照照真則寂然不動照俗乃識妄差殊葢不定者
但在觀智之斷續耳。】

「又此教中至對法論說。」

【釋曰惑滅智起初法二喻如秤兩頭低昂時等故
對法云又此中有於所生處如秤兩頭低昂道理
有本云如昂即押押即昂等或云築即押押即築
等恐傳寫之訛也以違論故。】

「又此障法至是其障義。」

【釋曰且法相大乘見有實惑可斷惑滅智起故如
秤兩頭低昂時等今以點示意順性宗故說障既
依識本自無性無性即空妄說為障義也若更深
而究之所依之識亦無有性故圭山云識如幻夢
此中依識無性之言亦含斯義思之。】

「如維摩經至準彼知之。」

【釋曰了苦之無苦故曰洞達空無是苦義今此障
義亦準彼知者則彼而曉此達惑障之本空耳。】

「若依終教至能斷所知障。」

【釋曰此教所斷須達惑體之本空知真性之本有
方諸二乘唯存忻猒三昧屆懷未曉妄源故但能
忻伏斯乃以實奪權作如是說。】

「故彌勒所問經至亦如上說。」

【釋曰原其迷真執妄二相普周若彼二乘希心既
寡焉斷妄情何以故能所不相應故清涼云迷真
妄念生悟真妄即止既不如斯但能折伏而矣。】

「問此說何故至愚法故不同也。」

【釋曰初問二答問中初教二乘有斷此教但伏伏
斷不同故須成問答中初權二實權中言以上就
下者謂寄對引攝故說煩惱障與二乘同佛地而
斷也又以下同上者謂令具勝進許悟大途故說
所知分有所斷也今此就實等者究彼造心未能
契實既不悟心焉能盡妄故但折伏又亦下從容
之說亦自不同。】

「其菩薩人至究竟清淨。」

【釋曰此教行人知真達妄無斷而斷無斷故惑性
即智性而斷故不礙迷真體惑既然故不分俱生
及與分別之麤細也何以故不同法相見有實惑
可分割故伹有下克示惑相唯有此二正使者二
障現行兼所依無明習氣者唯無明故地前伏使
現者伏即是斷謂留伏煩惱除斷所知若但有伏
何名為聖初地斷使種者自在攝化不復更留是
故地上但除微細無明習氣至於佛地違離微細
念故得心性心即常住名究竟覺如此除斷亦不
同他宗歷破四十二品之殊也。】

「然彼地前三賢至所知障等故。」

【釋曰此三賢菩薩一者超權二者越小若乃三觀
澄明真俗不二即是超權故留惑種偏斷所知即
越小聖故曰不墮等文中但有越小義含超權何
以故達法之異故。】

「是故梁攝論至皆此義也。」

【釋曰引茲一經二論雖皆證地前亦有增勝且攝
論證異小仁王證留惑起信明證入增勝經論雖
爾其實舉一兼餘也。】

「以此菩薩至正使俱盡。」

【釋曰以此菩薩唯怖智障者此障障其菩提是彼
菩薩所求之果是故畏之修唯識真如等觀者能
治之智也所言唯識者謂觀名義自性差別等相
真如觀者當知唯心無外境界以斯二觀治彼所
知則惑散空明唯一真際然於下故留資行初地
下雙除二障不分見修者地上巳去但除習氣故
無可分也。】

「故彌勒所問至此文為證。」

【釋曰初引小例大問以不同二答以證真觀機益
物由是煩惱障真有違同體大悲利益眾生故見
道中一切俱斷。】

「其末那煩惱至後除殘習。」

【釋曰初地斷麤者使種也後除殘習者地上巳去
但斷餘殘習氣也。】

「故無性攝論至更不云斷也。」

【釋曰意顯初現觀時巳斷七識使種自後但除殘
習故有轉言也。】

「若云此是入至何名轉淨。」

【釋曰牒難返質斷義極成也。】

「若依始教容如彼說。」

【釋曰約權縱難何以故權教七識佛地方斷故。】

「是故當知至伹除習氣。」

【釋曰約實奪破不容初地更說暫伏決知是斷後
除殘習耳。】

「故寶性論至習氣障故。」

【釋曰論明三類皆先標過次約人指惑第主一類
證成上文地上習氣也。】

「解云論釋至無間生習氣。」

【釋曰位彌高惑彌薄故云地上名摩訶薩故知伹
有習氣障也言習氣者謂無明熏習氣分也。】

「問云何地上至彼失此中無也。」

【釋曰初問二答問約惑盡類小答據二障雙除如
始下舉小聖之頓超況薩埵之殊勝言猶尚不得
彼一來果者謂直登無學故不證一來也。】

「又此教中至十地論說。」

【釋曰知起惑滅非初非中後者謂無斷故相緣性
而本融而斷故惑迷真而要除云何下徵喻惑空
如太虗之本淨也。】

「又此教中至宜應知之。」

【釋曰迷真妄念生則真隨妄轉是故煩惱等法皆
是真如隨緣如起信說者彼文盛談熏習隨緣之
義也又經云一切法即如如等者即光明淨名等
經故光明云唯如如獨存淨名云凡夫如草本如
至於彌勒亦如也法既皆如煩惱亦爾故煩惱即
菩提結業即解脫是故下結揀權實以語學者。】

「第二明寄惑至一十八門。」

【釋曰此章大意但是寄惑之麤細顯位之淺深偏
收經論差別之談與前約人實斷之全異也學者
須知不可強執翻成矛盾此義他宗未之有也。】

「一寄二障至論亦同此說。」

【釋曰初標章謂分下顯義故梁攝論下據文此門
之意但寄斷煩惱障顯地前為比觀所知障顯地
上證觀言惑智二障者即煩惱所知也據文可解。】

「二寄皮等至斷心煩惱。」

【釋曰初標法喻二引文釋成謂寄法喻三惑以顯
三祇三位之淺深謂初僧祇從三賢至初地麤故
如皮二僧祇從二地至八地細故如肉三僧祇從
八地至地盡至細故如心皆言煩惱者約通相喧
動故也。】

「三以此三惑至出心除心等。」

【釋曰每地三心難見優劣故寄此三煩惱以顯之
如梁攝下據文言三十三僧祇者後開等覺共十
一地每地三心故成三十三也。】

「四以二障至地上及佛地。」

【釋曰標章據文示位可知。】

「五以染心至是賴耶識。」

【釋曰初標義二據文三解釋言染心麤細者六七
八識之別寄於三位者地前地上金剛後心以顯
三身者化報法之三身謂地前約事識第六識盡
得現化身三類之異地上約末那七識盡得現報
身今言應者即是報故應字平呼故真諦名報身
為應身與法身相應故或伹去呼以應十地故地
盡約賴耶八識盡得現法身以遠離微細念故餘
如文解。】

「六寄於三障至能顯法身。」

【釋曰煩惱障菩提故清淨而顯應身結業障解脫
故清淨而顯化身智障隱法身故清淨而能顯現。】

「七以迷三性至真如修令淨故。」

【釋曰初標義二據經三解釋於據經中一切凡夫
下指迷何者下徵列如是下示悟一返二順言三
者成就相者則是圓成實謂圓滿成就故餘如文
解。】

「八寄四障至金輪王報。」

【釋曰以約使現四障寄顯十信三賢四位四行四
因四報之異皆滅障顯位依位成行依行為因依
因感報謂障之與位歒體相翻行之與因因之與
德至順善成唯四報輪王寄顯攝化之優劣耳。】

「又翻前四障至故名佛子也。」

【釋曰初標翻初障下釋成四義有法有喻言種子
如父者傳體相續故般若母者交搆資成故初地
巳上諸佛家故者紹隆佛種是其真子非同小外
之子也。】

「又此四種至四義應知。」

【釋曰又此四種和合者謂四行之相應故悲智雙
運能轉生死而至菩提故云如車輪能運能轉至
解脫處如處如聖王輪下將車之四事以配四行
可以意會亦共成運動之義也思之。】

「第二以四障至常德無有生死。」

【釋曰此終教地上除習以顯四位等殊謂初之三
地滅闡提習寄同世間正受法性性淨成德報滅
因緣仍受變易二四五六地滅外道不正之智寄
同二乘定為德本德現無方敺和利樂報除方使
生死三七八九地滅二乘怖畏之習寄同大乘至
順護偏以為三昧定成顯德八苦不拘報除死生
細中之細故云有有四十地至佛地巳還滅獨覺
捨大悲習果滿因圓一切究竟堅固以為正定定
成顯德寂然不動報無餘惑故云無有生死。】

「四德圓故至攝論等說。」

【釋曰初解第四生死此上下指所據經論也。】

「又此四中至亦誠證也。」

【釋曰料揀惑次正使下通揀八位仍證上文約人
實斷中終教二惑之義也。】

「九於十地中至是出世故。」

【釋曰此中寄正使習氣世間出世間以顯十地之
別此且約凡夫之一分也。】

「是故十地經至先巳除斷。」

【釋曰三界正使此地齊除證成初義皆言微薄者
更有微習證成次義初義者前三地次義者四地
巳去。】

「地論釋曰至故云同也。」

【釋曰初是世親釋前地經解云下大師却釋論義
分其二障種習也。】

「是故當知至約終教說。」

【釋曰近結此門遠結前九言多分者有通始教故。】

「十又於十地至心習煩惱。」

【釋曰言又於十地別相中者牒前分地於出世間
分其大小之二位也所寄惑相本文次釋云。】

「解云以三地至以顯彼位也。」

【釋曰七地巳還猶同煩惱正使八地巳上方論習
氣無明。】

「十一於此菩薩至二習無明故。」

【釋曰於此菩薩位中者牒前出世間中第二位也
於此位中又分二位七地巳還寄滅色心正使顯
有功用未自在位八地巳上寄滅微細習氣顯無
功用於色自在也。】

「故本業經至無明滅盡。」

【釋曰七地巳還二習果報滅無遺餘者謂與無漏
相應超出世間故無果執八地色習無明盡者無
現相也九地心習無明除者無轉相也十地二習
無明者無業相也。】

「十二依三無性至故言不見。」

【釋曰初立義二據文於立義中寄滅分別性以顯
見道寄滅依他起性以顯修道次據文中見道言
不得者故唯識云若時於所緣智都無所得爾時
住唯識離二取相故則分別亡而無得也修道言
不見者唯識云無得不思議是出世間智捨二麤
重故使證得轉依由證轉依二無上果故言不見。】

「十三依雜集至二位差別。」

【釋曰以分別煩惱寄顯見道以俱生煩惱寄顯修
道既皆以煩惱麤細以顯二位故次問云。】

「何以得知至非實斷者。」

【釋曰既屢言惑種兼對位次何故非斷故茲問也。】

「如分別我見至非入見道耶。」

【釋曰初顯邪見謂三緣分別如佛下明正教之凡
初希佛道此人下約無邪非證以返質意成寄惑
顯非是約人實斷也若是實斷此既無邪何不證
入。】

「若言雖無至非入見者。」

【釋曰彼又計云此中無邪之人不入見道為有邪
種故故此牒之。】

「既無現行至返以顯之。」

【釋曰既無現行者縱計即應入資粮加行者約位
以質義既下翻成寄顯也。】

「又以任運至通二位斷之。」

【釋曰俱生細而難除故寄修道顯其差殊如實義
下經而示之如末那下顯七識惑細故通見修二
位以斷除。】

「如無相論至故得知也。」

【釋曰第二執識等者謂末那執第八故故言執識
此識惑細故至羅漢方得斷盡亦可通六識俱生
對其分別故言第二執識言若見識肉煩惱等者
謂見道緣真得出世道十六心時者八忍八智此
時斷盡但是分別正使餘殘未盡但是思惟者即
是俱生末那故云是第二識無性下指同說也。】

「十四於分別至迴心二乘說。」

【釋曰將分別三緣寄顯三賢謂十解等除邪師等
如次應知者更等十行除邪教十迴向除邪思惟
此約直進說者結上三賢菩薩又以下約引攝二
乘迴心教說故地前約伏也。】

「十五於俱生至故作此說。」

【釋曰俱生六七約現行寄顯七地巳還觀心有間
俱生永伏寄顯八地巳上無為相續此上二門都
從十三中分別俱生來而更開此寄顯也。】

「十六又以至作此說也。」

【釋曰初約惑寄顯此亦下示凡小大乘可知。】

「十七為顯至返寄顯之。」

【釋曰每地斷一障終至佛地故成十一正當深密
十一種麤重也。】

「十八為顯至知寄顯也。」

【釋曰前門顯諸地之差故寄麤重此門顯真俗之
異故寄諸愚如深密下引經雙證二門或曰法相
大乘以此麤重正為斷證何以此中却為寄顯答
據彼云斷今此帶實指權但是安立何以故有教
無人故阿含施設故。】

「此諸義廣如至準思可見。」

【釋曰初約教門正結何以下徵釋所以意顯入證
之甚深識情難造若不顯之將為絕分故茲寄顯
意有三焉一護十地二離慢心三令生信。】

「若依頓教至及與不斷。」

【釋曰此教惑本空而性本顯更不可擬議斷與不
斷縱說一念即無念也。】

「如法界體性至文證之準知。」

【釋曰初佛問發心文殊下以義頓酬故見即是道
歇即真趣故佛頂云歇即菩提不從人得。】

「若依圓教至一切斷也。」

【釋曰初明惑性本融故不可說其體性等以所障
下彰不如是知義分能所雖分能所真妄亦以議
徹故云彼能障惑亦如是也是故下據本融以頓
證頓斷也。】

「故普賢品至是此義也。」

【釋曰引文雙證圓障圓除也。】

「又此斷惑至廣如經說。」

【釋曰四義料揀前三雖一斷一切斷猶約寄乘第
四約本教故說法如此也此義請思。】

「又前三乘至此約別教言。」

【釋曰全揀教宗也由全揀故緣起即成性起故即
入此教若乃不壞行布即是三乘等也。】

「若約攝方便至斷惑門竟。」

【釋曰全收諸教宗也由全收故方使同歸以是下
明本末融會例餘通結。】

華嚴一乘分齊章義苑疏卷第六

華嚴一乘分齊章義苑疏卷第七
霅溪普靜沙門　道亭　述

「第七二乘迴心者有六種說。」

【釋曰標章列數也。】

「一或一切至小乘中說。」

【釋曰我生巳盡梵行巳立所作巳辦不受後有故
皆無迴心此據本乘以說。】

「二或一切至此約終教說。」

【釋曰初約大乘以標以悉下約因緣以釋根本下
示迴心之本小乘下彈方便須迴言以悉有佛性
者謂定性二乘悉當成佛故則體大為因用大為
緣合會熏彼無明故起心而向大也。】

「問如瑜伽至不應理故。」

【釋曰初引諸論為難端既本下正難因亡言入無
餘者謂灰斷沉空諸識麤亡故言不就也既本下
縱奪非理。】

「答彼論依始教至不復起也。」

【釋曰示論指權有二義故初約本識唯妄故說有
滅二順小沉空故言不起權有斯理故說不迴。】

「今約終教至得生心也。」

【釋曰初約實故明具分唯識二指二乘迷其斷證
不可言滅又由下牒彼無證定成方便既成方便
以何迴心故指四因為生心之本也四因者謂佛
性大悲無明與不究竟也。】

「問如生心至分齊如何。」

【釋曰既許生心應歷時分故茲問也。】

「答由根不等故去有遲疾。」

【釋曰二乘四果根行不同故經時有謂下之八六
四萬是也。】

「遲者經劫至但總相說。」

【釋曰此文初法二喻三合四解言味著三昧樂等
者由修三昧定折伏煩惱得出三界安住無餘猶
暫止息然雖暫止不復退凡由滯著故經歷時劫
譬如下舉喻躭三昧酒醉寂滅瓶合法可知但總
相者未分諸果之別時也。】

「若差別說至菩提心位。」

【釋曰縱爾根機不等歷時短長要且皆登無上大
菩提位心冥果海也。】

「如涅槃經至菩提之心。」

【釋曰引經明四果與獨覺經劫得果次解受生發
心云。】

「解云此明至便能發心。」

【釋曰須陀洹人受七生等者謂未斷修惑名為預
流生極七返即登無學言七返者謂九品修惑能
潤七生且上上品能潤兩生上中上下中上各潤
一生中中中下合潤一生下三品惑共潤一生如
七步蛇步盡命終此是七返聖人若家家者頌云
斷欲三四品三二生家家斷至五二向斷六一來
果釋曰斷上三品四生巳損名受三生更斷中上
一品復損一生故斷四品總損五生伹受二生故
云三二生家家也故無斷一二品惑名家家者以
得初果起大加行必無斷二等亦無斷五生家家
者由斷第六即證一來無一品惑能障於果故言
家家者家不一故家家有二一天家家或於欲天
受三二生二人家家即於人中受三二生後證圓
寂此是家家聖人巳釋上半下半明其向果既斷
六品得於一來故斷五品名趣果向此人在於定
中經八萬劫生心歸佛受正教化其第二果伹斷
二生者謂一生天上一來人間即便入滅在於寂
定經六萬劫方乃發心受佛教化其第三不還果
者論云斷第七八品一生名一間此即第三向斷
九不還果故釋曰若斷七八餘第九在亦有一生
而為間隔故名一間有一品惑不證不還有一生
在不證圓寂皆名一間即此一間是不還向九品
全斷更不還來生於欲界成不還果羅漢向果斷
上二果七十二品可知經劫迴心亦準知此是漸
證聖人此上三類皆就修道而明也若是見道更
斷八十八品分別麤惑如常所明上斷惑疏中不
記愚法小乘惑者義見於此學者知之。】

「此五人發心至經爾許劫也。」

【釋曰既能迴心向大不知入何位次故此定其入
十信位何以故今彼知具達妄發菩提心修菩薩
道故又有義下說經時與前別也前約在涅槃中
此說在迴心中前義為正兼取後義。】

「如直往人至上來明遲者。」

【釋曰始從悠悠入信修行歷一萬劫成就發心登
初住位獨覺根雖大小不同明利相似故時劫同
也。】

「若極疾者至竝約終教說。」

【釋曰此顯根未熟教不遇如來但於出世方便淨
中受化聞經而證佛果天台依此經文立方便淨
此宗身土次下當明。】

「三或一切至引二乘說。」

【釋曰權乘三無二有引攝小乘作如此說可知。】

「四或非迴至約頓教說。」

【釋曰此教離相佛尚不存焉明迴向既無有迴亦
無不迴何以故雙亡對待故。】

「五或合具至攝方便說。」

【釋曰總收諸教前四既附於教故此合具也。】

「六或俱絕至一乘別教說。」

【釋曰初義深不可窺故無所迴何以故見所不及
故引文例知次義本來成佛故皆以究竟不假更
迴所引經例解此竝下約教以結。】

「問如一乘攝至如別處說。」

【釋曰初問二答問約三一得法答據漸入頓證之
殊於二教中皆有示位顯法初中亦位約信法約
大心悲智等行六度緣真次中道間頓悟法證難
思故十十法門以顯無盡言因陀羅慧比丘者即
六千之首是舍利弗之門徒由文殊大士象王迴
觀即道成言下義當解行身徧於五位法者謂三
生圓證以定位一得一切得故五位齊成也。】

「第八佛果至伹有修德也。」

【釋曰前中者常無常中也伹以此教得名而不得
義故無性德之常隨彼所修修成敗壞是故唯是
無常故遺教云動不動法皆是敗壞不安相引論
可知。】

「若三乘始教至相續起故。」

【釋曰約三常以明三身法身是凝然常故云以自
性故亦無常以離不離故者謂隱顯不定隱故言
離顯故言不離有斯不定故說無常修生功德是
無常者此通報化二身何以故轉識修成故故釋
義云以從因緣生故等一得是常者標次釋義云
以無間斷故相續起故無間即不斷常釋報身相
續常即釋化身故知三常明三身也次引證云。】

「莊嚴論云至俱常住等。」

【釋曰但以三常證三身俱常不證無常也。】

「若依終教至還歸真體。」

【釋曰約有為無為以定常與無常有為之智修生
功德故屬無常若知合本真無為一際故屬常住
何以下徵而釋之本從真流故者謂非真流之智
無以證真無明巳盡等者謂始覺覺妄盡故同一
本覺無復始本之異也。】

「故梁攝論至如彼應知。」

【釋曰證上本末同真緣修即性故也。】

「又智論云至非生滅故。」

【釋曰真妄非一故不與世合獨顯真常也。】

「解云薩婆若至起用唯是真作。」

【釋曰初約喻顯圓智周徧是故下揀顯真常法身
下明隨緣不變何以徵釋所以用攬真成也。】

「故起信論至乃至廣說等。」

【釋曰上引攝論說法身真常寂而能用此引起信
明報化即真用而能寂又論下示相即無礙之相
故云法身影現等謂法身屬體影現當用思之。】

「二總說者至隨義應知。」

【釋曰由此法身下明體不礙相由不變故下明相
不礙體全相不變二義鎔融者體相雙融同時無
礙此是明德相之法約此以明佛身故云是故佛
果即常即無常言具足四句一常唯真故二無常
唯相故三兩示體相同時四雙非以相奪故或非
四句者不變湛然故故曰隨義應知。】

「問若爾何故至非異耶。」

【釋曰此問由或非四句而起四句既非法非一異
故。】

「答若始教中至故非一也。」

【釋曰此教談法不即故約智證真以明非異然雖
非異且智屬有為真屬無為故非一也則是以有
為智證無為理如日合空定成二相也。】

「若終教中至無自體故。」

【釋曰緣起則成事故功德不虗無性則體空故離
而無體。】

「此中初義與至思之可見。」

【釋曰事有成事體空理有隨緣不變若乃二義相
順便成非異初門是也舉體全收故二義相違即
成非一次門是也以義差別下明非隔別也。】

「若依頓教以至常與無常。」

【釋曰此教絕待超言唯無住故云唯一實性身平
等平等斯絕亦絕故重言平等不可說有下佛相
也本來爾故。】

「若寄言顯者至如是準之。」

【釋曰即相見真猶屬寄言況識情分別者焉造斯
旨思之。】

「若依圓教至有常等四句。」

【釋曰初總標一約下別列一約用佛果既通三世
間等者謂智正覺眾生器世間融此三法以成十
身是故具有常等四句者謂三世既融是常有力
無力等故無常體用交徹故兩亦互隱互奪故雙
非。】

「二約德佛果至思之可見。」

【釋曰約德四義修生就緣起本有約實德兩亦則
相資圓融則雙拂故亦成四句上二下結勸。】

「三約體通四句至際故俱非。」

【釋曰以不說為顯故是常者謂法本如是故與阿
含相應故是無常者言生理囊故二義無礙故俱
有者因果交徹故隨緣起際故俱非者不限上二
故。】

「此上三義至無礙思之。」

【釋曰融攝上三成大緣起舉一兼餘重重無盡故
也。】

「二明相好至是實法也。」

【釋曰大相三十二隨形八十種列名如別所明仍
不能即色見空故是實也。】

「若三乘中至終教等說。」

【釋曰示相指教二義不同初約權引攝小乘分次
約實直往勝進故。】

「問何故智論至各出因耶。」

【釋曰由上談三十二相即是空義故引論中出因
等實義以難之。】

「答為引二乘至得出因也。」

【釋曰初正答所問小乘下約教明因言為引二乘
因下而說現業果不亡者謂小乘怖苦因苦以斷
集此中引彼故現不亡故有難云業既不亡焉能
成道故答云聖道斷惑非滅報故如羅漢下指相
示報小乘等者約教說報問其相好下出相好因
初義隱報彰化為彼難見報相故次義即化是報
故即就此化中便出因故。】

「問何故攝論至功德攝耶。」

【釋曰由前示相者為引小故即乖此文故引為問。】

「答此亦有二義至此約終教說。」

【釋曰答中二義初義為迴小故說相為真令其觀
對生信樂故次義功德為法身非真理故既非真
理攝相為法亦未失通途終教可知又三十二相
下即相見性正屬法身終教所談無煩疑惑。】

「若依一乘至相海品說。」

【釋曰一乘佛相將十蓮華藏世界抹作微塵一微
塵是一相此相皆是實德故皆徧法界若通機見
即屬業用故云業用亦爾。】

「又觀佛三昧至巳廣分別。」

【釋曰言同人相故說三十二相者轉輪聖王有三
十二相故同也勝諸天故說八十種好者帝釋諸
天有相而無好故此勝之。】

「解云此中至餘義可知。」

【釋曰分其三段即為三教初為小乘但三十二次
三乘八萬相好終為一乘十蓮華相等。】

「第九明攝化至化境分齊也。」

【釋曰攝化分齊者依諸教明化境之寬陿也小乘
唯娑婆者謂不信界外別有土故此猶約化之邊
量若克佛之所依唯處四洲之一故云於中此閻
浮是報佛所依百億下狀化境之量也。】

「若三乘中至今此不說。」

【釋曰此二今此不說者謂既明攝化乃是對機此
既佛之證用故不說也其身土之為義也諸教不
同諸宗各說今試辨之略分為七初列名二開合
三顯相四出因五辨體六方便七問答。

初列名者一法性土二自受用土三他受用土四
變化土五圓融無礙土。

二開合者然佛土之義雖有多種不出其三一法
性土二受用土三變化土若開受用有自他則成
四土統為二種謂淨及穢或性及相融而為一有
異餘宗。

三顯相者然說三者依三身故報有自他故為四
身四身還依四土唯識云自性身依法性土雖此
身土體無差別而屬佛法性相異故此佛身土俱
非盡攝雖不可說形量大小能隨事相其量無邊
譬如虗空徧一切處自受用身還依自土謂大圓
鏡智相應淨識由昔所修自利無漏純淨佛土因
緣成就從初成佛盡未來際相續變為純淨佛土
周圓無際眾寶莊嚴自受用身常依而住如淨土
量身量亦爾諸根相好一一無邊無限善根所引
生故功德智慧既非色法雖不可說數量大小而
依所證及所依身亦可說言徧一切處釋曰謂功
德隨所依身智慧隨所證如他受用身亦依自土
謂平等智大慈悲力由昔所修利他無偏純淨佛
土因緣成就隨住十地菩薩所宜變為淨佛土或
小或大或劣或勝前後改轉他受用身依之而住
能依量亦無定限若變化身依變化土謂成事智
大慈悲力由昔所修利他無偏淨穢佛土因緣成
就隨未登地有情所宜化為佛土或淨或穢或小
或大前後改轉佛變化身依之而住能依身量亦
無定限上皆論文統唯二種謂淨與穢或性與相
者攝四為二也諸經論中皆有於此二種之二先
攝上四為淨穢者乃有多義一前三皆淨四中有
淨有穢則三類半為淨半類為穢二前三為淨以
他受用斷分別障巳證真如故得名淨變化皆穢
設有七珍穢眾生住故亦非淨三後二皆穢仁王
經云三賢十聖住果報唯佛一人居淨土故生□
說有形皆穢無形為淨則唯法性為淨若爾自受
用土豈稱穢耶此以冥同真性不可說其量大小
則同淨攝二攝前四為性相者略有二門一法性
為性餘三皆相二自受用土冥同真性亦可名性
餘二唯相融而為一有異餘宗者則淨穢性相三
土四土無不圓融即華嚴意故云有異餘宗由茲
有異故一質不成淨穢虧盈異質不成一理齊平
有質不成𢯱源則冥無質不成緣起萬形故與奪
圓融無有障礙是以淨穢域絕不可言一理唯一
味不可言異冥同性空不可言有隨緣成立不可
言無又此四句一向遮過實則即異即同即有即
無若互相形奪則一異兩亡有無雙寂若圓融無
礙則即一即多即無即有有是無有無是有無多
是即一之多一是即多之一有無即理事無礙一
多即事事無礙由此重重故華藏剎一一塵中皆
見法界廣如玄文四句六句示之。

四出因者有通有別通者謂淨穢一切淨穢等土
皆是如來通慧力成此通三土唯除法性也為物
而取擬將普應除餘自受用皆為物故別明者若
自受用土因大圓鏡智之所成故若變化土因謂
眾生菩薩共攝一緣各隨行業來生其國凡聖同
居所以爾者若菩薩自修直心眾生謟曲何由得
生故勸物同修直心故菩薩以直心之因取直心
土以應直心眾生為同一緣來生其國萬行皆然
故云隨其行業言凡聖同居者即變化土若他受
用唯聖所居變化之土凡聖同居聖居有二一就
機化故二於凡身中初證聖果亦當居之若他受
用土因謂平等智大慈悲力由昔所修利他純淨
行故此就佛說今通菩薩謂佛因中修此二因成
他受用即是佛因若住此菩薩修此二因得他受
用約菩薩因也其法性土為諸土之體窮其因者
有正有助謂法爾為其正因以一切智及總以諸
因而為緣因故若融他四即是我宗非別有一其
圓融之因亦如土說若別明者謂正覺時其心充
滿十方世界微塵剎土念劫圓融一時成立由二
種因一善根所流語因中也此無邊剎皆遮那數
淨則嚴華藏猶是分明理實而言願周法界即圓
融修行自他二利無障礙行故得爾也二成道勢
力明果用也此一受用變化相融也即如經初摩
竭陀地堅固等後一無問成與不成常能融攝。

五辨體者諸教不同釋有二意一則別配八微是
小乘唯心是始教法性是終頓二教一切法是圓
教二則通明圓教其四義頓教唯法性小乘唯八
微始終二教通於前三若三名別即是始教三若
無礙性相相融即是終教故法相宗出體云別說
一法性土以真如為體二實報土力無畏等一切
功德無徧五蘊以為體若攝相歸性亦真如為體
三色相土攝境從心自利後得智為體故佛地論
云最極自在淨識為相相即體相若約別相即四
塵為體四他受用土攝境從心利他後得智為體
攝相歸性亦以真如為體若約別相亦是四塵五
變化土同前他受用體是知始教具用三法圓教
則以性融相融性相無礙故通一切法則事事無
礙而為其體。

六方便者唯約淨也若隨宜攝物佛應統之則淨
穢皆稱佛土若就行致唯淨非穢故生公淨名經
云行致淨土非造於土者眾生類矣十四科中釋
致義之問云何致非得耶答夫稱致者體為物假
雖獲非巳所以因他而得故名為致謂佛修萬行
直趣真極不取色相他受用等因他眾生遂以大
悲為物取土故云行致既因萬行而致於土必招
淨也然淨有二種一世間淨離欲穢故以六行為
方便以色無邊界為淨土二出世間淨此復二種
一者出世所謂二乘以緣諦為方便權教說之無
別淨土約實言者出三界外別有淨土二乘所居
智論有文法華亦爾二出世間上上淨此謂菩薩
即以萬行而為方便以實報七珍無量莊嚴而為
其土今此正明菩薩兼顯二乘然出世上上淨中
復有二種一者真極佛自受用相累兼亡而為方
便二者未極等覺巳還故仁王云三賢十聖住果
報唯佛一人居淨土未極之中復有二種一八地
巳上一向清淨以永絕色累照體獨立神無方所
故其淨土色相難名目也二七地巳還未出三界
無徧觀智有間斷故非一向淨若依瑜伽入初地
去方為淨土三賢所居皆稱非淨此分受用變化
別故若約華嚴十信菩薩即有淨故始自近友終
成佛力皆淨方便故上來四對皆約方便為因清
淨為果。

七問答料揀者問上之方便清淨與諸土同耶異
耶若同如何別說若異應成九土答亦同亦異同
故不離諸土異故因果兩殊是以上諸身土約果
佛統之皆名佛土佛隨異類取土攝生或淨或穢
三界朽宅屬于一人娑婆雜惡居華藏內是我佛
土然就佛言之故無國而不淨也今之方便約其
因人行業所致故上上皆以方便為因清淨為果
也問此之方便與夫天台方便有餘可配屬耶答
通局不等明混有殊則此通而彼局此明而彼混
何以故此中通者始自界內六行凡夫終至出世
上上真極受用彼之局者但限界外一淨方便居
迴心羅漢故此中明者備彰諸行故彼宗混者唯
言淨土故若爾法相大乘何不立之答彼宗不許
滯寂二乘有迴心故是故不立問此之變化可對
同居否答縱對亦不全同何則且彼同居屬于界
內方便屬于界外此中變化雙通內外內故上上
凡聖同居外故約實言者出三界外別有淨土二
乘所居既進非他用故屬變化故變化身居變化
土被三賢菩薩及二乘故但法性同寂光餘諸身
土開合融通逈異別故學者知之問法性是一身
土何分答與諸身土為體故義分為二無乖一性
耳問第五身土不云華藏而云圓融無礙者何耶
答若云華藏猶帶平偏若云圓融無礙一則極融
諸土二乃塵剎相含通因陀羅網世界便有十種
無礙如別所明恐繁不敘也。】

「其釋迦佛至此約始教說。」

【釋曰此居色界之頂約攝報說引攝二乘故次徵
釋云。】

「何以故為至亦順彼說也。」

【釋曰徵意云以其他受用土應超界外何以却居
色頂耶為二乘下有三義故偏居彼天初翻化立
報二觀對生信三順小分齊良以此教大乘初門
多分影似故有同不同也。】

「或有說釋迦至此約終教說。」

【釋曰終教超權故土居界外次出意云。】

「以不隨下至亦非實報。」

【釋曰既超界外故不隨下二乘說故即顯界內娑
婆但唯是化權教引攝報土亦即是化故云是故
當知亦非實報此乃以實奪權也。】

「或說化境至故非一乘也。」

【釋曰揀寬廣之相初據三千等倍增之數以揀權
小故二又唯下約同類世界以揀非一乘之異類
界也言同類者同有須彌日月等異類者樹形江
河形等。】

「或說釋迦至一乘同教說。」

【釋曰界內即報染淨雙如將會融通故有斯說。】

「何以故以法華至故非別教也。」

【釋曰華嚴覺樹道成即蓮華鷲峰開顯處即淨方
葢由法演一乘有茲相類言漸同此故是同教者
謂法既同歸儀式亦爾也然未下料揀處局故非
別教。】

「或有說此釋至約同教說。」

【釋曰土既隨教殊勝故身亦稱土希奇即化為報
教義深細良在茲焉二十一種如彼所列恐繁不
引。】

「何以故此釋迦至為同教攝也。」

【釋曰初徵二釋徵云既一佛身何以或化或報或
十身耶此釋迦下約諸教以釋今此方便下明佛
地經談功德之所以且指化為報人難信受故彼
經中論佛功德既顯功德報相決然即方便顯說
華嚴一乘法等者謂設爾於方便教中若顯說一
乘十十法門此身即方便身雲無盡此乃身隨法
異故也。】

「或有說此釋迦至相盡離念故。」

【釋曰此是涅槃所說故彼經云下證成此約下明
教心相下釋成應脫情解故。】

「若別教一乘至以顯無盡。」

【釋曰別教所談此釋迦身是十身之一十身融通
故顯無盡也。】

「然彼十佛境界至第二會初說。」

【釋曰言圓融自在當不可說者融果海故若寄法
顯示如第二會初說者普光明會中表法以示。】

「二世界海有至十佛等境界。」

【釋曰蓮華藏界布列二十重狀如倒卓浮圖并及
盤迴世界涉入重重故云具足主伴通因陀羅等
此等境界是佛所依。】

「二於三千界至輪王境界。」

【釋曰先列十重此等下寄攝顯勝。】

「三無量雜類至互不相礙。」

【釋曰異類世界皆徧法界故彼此相入乃至諸塵
亦各周徧。】

「此上三位至全別不同也。」

【釋曰結世界海屬佛攝化彰其分齊也仍此三位
本末圓融者有二本末一以華藏為本餘二為末
二世界為本塵道為末故次徵云何以故釋云隨
一世界即約麤細故當知下結揀也。】

「第十佛身開合至先義後數。」

【釋曰義論法智開合數約一身多身依義明身故
分先後也。】

「義中先約至此約始教說。」

【釋曰或唯真境界為法身者此教所談真始出障
為法身故仍不具德如佛地下證成但要清淨法
界攝法身四智攝餘身因帶而來若云攝者大圓
鏡智攝自受用平等性智攝他受用成所作智攝
化身玅觀察智徧諸身土此謂轉八識成四智菩
提也。】

「或唯玅智至二句終教說。」

【釋曰初標智為法身以本覺下釋相此教所談即
寂而照即照而寂故以本覺智故照也修智同本
覺故寂也寂照無礙故以智為法身如攝論下引
文證成可知或境智合為法身者標以境智相如
者釋謂二法雙現體用竝融故合境智為法身也
引論證相如准知此上二句者約義以結教。】

「或境智俱泯至此約頓教說。」

【釋曰此教之宗毀相泯心相想俱絕獨顯幽靈故
以雙泯強為法身引經可知。】

「或合具前至此約一乘辨。」

【釋曰或具合前四句以具德故者謂總收諸說或
境或智或雙存或俱泯就此門中融成性德此猶
約同教一乘說或俱絕前五以圓融無礙故者謂
行起解絕星羅法身正當別教一乘之法身也此
二句如性起品說者彼中談如來出現之身故也。】

「次別約釋迦至是十佛故也。」

【釋曰唯約本師以明五教之身言或是報非法化
如同教一乘及小乘說等者謂一乘以丈六即奇
特如說法華之身隨教之勝故小乘以丈六執為
實報故云俱淺深之異也或是法非報化者如上
吾今此身即是法身也或亦法亦報化總如三乘
等說者通前四教或非報化者融通為十逈異諸
宗故如別教。】

「數開合者至此約頓教。」

【釋曰此教一佛亦屬寄言若據離言即非安立。】

「或立二佛至此約教說。」

【釋曰言生身化身約小乘說者謂王宮降生修行
成道不易此身故曰生身隨類變現故曰化身始
教二身開合可見但以他用與化身帶識所論故
云生身自用附真故云法身自性應化舉體云動
皆名法身也。】

「或立三身佛至此約終教說。」

【釋曰言二於三身外別立自性身為明法身是恒
沙功德法者此乃開合之殊若合則法身即收功
德開則據功德法為法性但為依若始教法身無
此開合何以故不具德故三亦於報身內福智分
二故有四者謂福為功德佛智即智慧佛也。】

「或立十佛至圓教說也。」

【釋曰十佛之名如上巳列言十身者自有二義一
約融三世間為十者一眾生身二國土身三業報
身四聲聞身五緣覺身六菩薩身七如來身八智
身九法身十虗空身二就佛上自有十身一菩提
身二願身三化身四力持身五相好莊嚴身六威
勢身七意生身八福德身九法身十智身廣顯其
相如第八地等。】
華嚴一乘分齊章義苑疏卷第七

華嚴一乘分齊章義苑疏卷第八
霅溪普靜沙門　道亭　述

「第十義理分齊至六相圓融義四。」

【釋曰然此教海宏深包含無外通明三性離過絕
非染淨交參雙融無礙遂成緣起力用相資德用
所因略以備矣然後一多無礙炳現十玄總別圓
融洞明六相巳上四門宗因若是竝為圓教具德
一乘分齊旨趣耳。】

「三性同異義第一至先直說後決擇。」

【釋曰一通就當性說二約當性二義三對三無性
說初就徧計一謂由是妄執無法可生可滅也二
情有即是理無故不生也理無即情有故不滅也
不滅不生為一法也三求徧計相不可得故不生
能顯無相性故不滅不滅即不生亦一法也二就
緣起性一謂法無自體攬緣而起即生無生既本
不生故無可滅也二緣起無性故不生無性緣起
故不滅是故不生即不滅不滅即不生為一法也
三推緣無起故不生能顯無生性故不滅三約圓
成性一謂非是有為故無彼生滅相也二非妄心
境故不生即相無義聖智所證故不滅即性有義
而非妄心境故遠離我法所執便能顯得勝義無
自性性即第三無性義也又體非遷變故不生隨
緣令法起故不滅不滅即不生為一法也此即法
性宗中二義也四通就三性混融於一法上就徧
計故不生就圓成故不滅就依他故亦不生亦不
滅就三無性故非不生非不滅則合三性為三句
三無性為一句以成四句如一念心剎那瞥起即
具六義謂一念之心是緣起法是依他起情計有
實即徧計執體本空寂即是圓成三性備矣既即
依三性說三無性故六義具矣唯識云初即相無
性次無自然性後由遠離前所執我法性五然此
四門合為一聚圓融無礙以一念心上一微塵上
即有六義故總融合頓思可見此義法相宗無須
智權實不得此門難見融通故茲預說方曉下文。】

「前中三性各有二義至一情有義二理無義。」

【釋曰真即圓成性由真故不變如故隨緣依他者
依攬眾緣無性緣起故依有緣無自性故無性所
執者徧計執性謂計度依他故情有妄執無法故
理無此乃離成六義下合成二門。】

「由真中不變至不壞末而常本也。」

【釋曰真有不變隨緣妄有體空成事此中無性理
無即是妄中體空由體空故與不變而無殊故三
性而一際不捨緣而即真故不壞末而常本也。】

「經云眾生即涅槃不復更滅也。」

【釋曰淨名經也妄攬真成眾生相現妄空無體卓
爾真常故不復滅。】

「又約真如至不動本而常末也。」

【釋曰似有情有即妄中成事與真中隨緣畢竟無
二故亦無異不變性而緣起故不動本常末也。】

「經云法身至名曰眾生也。」

【釋曰法身經也則真如隨緣成諸染法眾生現而
法身不顯事能隱理如水成波動顯靜隱。】

「即由此三義至通融無障無礙。」

【釋曰結上合成二門謂真該妄末結此隨緣妄徹
真源結前不變性相通融結成一際無障無礙通
理事與事事無礙準前四五二門思之。】

「問依他似有至是情有耶。」

【釋曰似有為假所執為實假實相違故成問也。】

「答由二義故無異至所執無隨緣故。」

【釋曰一以彼所執下依緣故執唯識云由彼彼徧
計遍計種種物二若離下由執故緣唯識云依他
起自性分別緣所生真中隨緣等者謂由心故現
境由境故起心起信云一切諸法唯依妄念而有
差別若離心念則無一切境界之相。】

「問如何三性至不相違耶。」

【釋曰有無性相不變隨緣義象既殊寧不相背故
茲問起。】

「答以此二義至隨緣成染淨也。」

【釋曰伹有二義而無二體由體同故因不變而方
隨緣因隨緣而顯不變也。】

「猶如明鏡至顯鏡之明淨。」

【釋曰喻明也鏡喻不變染淨喻隨緣由明現像不
變現於隨緣因像驗明隨緣顯於不變二義相成
體恒無二故云唯是一性雖現下約離過以重明
耳。】

「當知真如至方成染淨。」

【釋曰合法也非直不動下謂不但不變成隨緣亦
由隨緣顯不變非直不壞下謂不伹隨緣彰不變
抑又不變作隨緣二義相資豈成違返。】

「是故二義至豈相違耶。」

【釋曰結成上義是以二義若非一性則不相成一
性若非二義則無相徧思之令見其法。】

「依他中雖復至皆無自性故。」

【釋曰似有者相假也必無自性者性空也以諸下
出空所以。】

「若非無性至似有是故無性。」

【釋曰依他二義以相推初若非下返推似有若成
下順推無性假緣從緣者必無性矣。】

「故智論云至即顯無性也。」

【釋曰從緣即似有義無性即性無義正同中論因
緣所生法我說即是空畢竟空者是名般若則實
相現前此則下結指上文緣生故空也。】

「中論云至明緣生也。」

【釋曰似有空義等者謂諸法若不空則無道無果
何以故法定實故故不能成緣以今成緣返知空
耳此則下結指上文無性故緣生也。】

「涅槃經云至不二法門故也。」

【釋曰智論緣生故無性中論無性故緣生各舉一
義尚未同時故引涅槃空有雙陳結為不二法門
方窮其旨也。】

「非直二義至畢竟無二也。」

【釋曰全體雙收者謂空故緣生相收於性也緣生
故空性收於相也性相雙融成畢竟無二也。】

「所執性中至橫計有故。」

【釋曰雖復當情者謂依他現前故執之為有離緣
無性故道理無以於下出所以。】

「如於木杌至唯一性也。」

【釋曰如於下喻情有然鬼下喻理無此是標定二
義如於其木下返顯今既橫計下順明是故下二
義相資唯一周徧計度故云一性也。】

「當知所執道理亦爾。」

【釋曰指法同喻也。】

「上來直明竟至第三顯示其義。」

【釋曰性本超情故不可以情而取所以云般若如
火聚四邊不可取設固取之便墮斷常之過此乃
取則被焚然後四謗全祛百非斯絕真義現前舉
措皆入方云般若如清涼四邊皆得入即顯示其
義矣。】

「初門護執者至行處故餘句準之。」

【釋曰此中決擇問同答別曲盡執性初問有無等
約隨緣不變二義單答二問有無約二義相即複
答於複中言餘二句可知者應問云亦有亦無耶
答不也無二性故問非有非無耶答不也具德故
三問有無離計以答離所謂者謂則計也下三句
例然者皆言離所謂故則離四種計也四問有無
等約離四謗以答初言空真如者雖是空如來藏
義同離增益謗次言不空真如雖具恒沙性德義
同離損減謗則離四謗備矣五問有無約超情造
修以答所以離妄則超情智行則造詣餘句準之
者應問云亦有亦無耶答不也性無二故問非有
非無耶答不也性德圓彰故問此之決擇真如與
夫起信廣釋真如同耶異耶答遣四句雖同為門
則異彼局真如門此通真如生滅二門何以故顯
隨緣不變故問執情無量何止於此耶答然執取
雖多總攝不過此四所以四謗喪而百非斯遣矣。】

「依他性者至境故餘句準之。」

【釋曰亦問同而答別也初問有無等約緣起無性
二義單答無二性者全體相收故有多義門者謂
迷悟染淨等皆緣起故二問有無等約二義相資
複答餘二句可知者例前三四二句也三又以緣
起離於四句者謂藉緣而起故離有緣起似有故
離無緣起無性無二故離亦有亦無緣起具眾義
故離非有非無又以無性故亦離四句者謂無性
故離有無性成緣起故離無無性緣起相收故離
亦有亦無無性具緣故離故離非有非無四問依
他有無等前二句約遣妄顯真答後二句約離二
謗答言約觀遣故者謂除染分依他也能現無生
故者依他無性即顯圓成也五又問有無等者約
異真妄境智以答異圓成者非真有也又約徧計
分者理無也又離所謂者離有計也異徧計者相
有也以圓成分故者性同真也又智境者真淨為
智所緣故餘句準之者應問云亦有亦無耶答不
也性相不二故問非有非無耶答不也依之發智
故。】

「徧計所執者至曀真故餘句準之。」

【釋曰初問有無等約二義以互答二問有無等唯
約理無以答是以答有答無皆言無道理者言同
而意別也故初無道理克就無也次無道理翻顯
情有也餘句準之者應問亦有亦無耶答不也無
道理故無二也問非有非無耶答不也無道理故
恒順性也三問有無等唯約情有以答第四句云
執成故者謂執性即圓成也四問有無等約亡情
觀境以答餘句準之者應問云亦有亦無耶不也
境智不二故非有非無耶不也洞明眾德故五問
有無等約體空障理以答餘句準之者應問云亦
有亦無耶不也成事體空無二故非有非無耶不
也事能顯理故。】

「第二示執過至有二過失。」

【釋曰前章護執是法本超情此章示過是礭執乖
真便成過患故圓覺云以輪迴心而觀圓覺彼圓
覺性即同輪迴。】

「一常過謂至即墮常過。」

【釋曰若執真如是有一向定實者遂不能從緣而
轉故對染之時卓然獨立染中既無真常何容智
慧覺了則決定是常故云即墮常過也。】

「問諸聖教至豈是過耶。」

【釋曰因上執真為有被結屬常過故引聖教量漫
以難之凝然者不變之性也。】

「答聖說真如不思議常。」

【釋曰即不異無常之常者謂常與無常畢竟同故
則真隨妄轉妄顯真常不可作一端而擬議故云
名不思議常也。】

「非謂不作至故名真實。」

【釋曰非謂下返斥情計以彼下順顯真常問若云
凝然常是情計者且法相宗中廣談真如凝然堅
如玉石不受熏變豈皆情計耶答若與之者對小
施權得真如一分亦是常也若奪之者執權為了
二諦不融豈非情計與故智論云智障極盲闇謂
真俗別執。】

「是故經云不染至時不失常也。」

【釋曰勝鬘經也上句不變即隨緣下句隨緣即不
變二義雙融故不失常也。】

「問教中既就至為無常耶。」

【釋曰稽夫真性難彼無常方盡隨緣之旨。】

「答教中亦說至成染心等。」

【釋曰教中亦說者成上之問也經云下引楞伽明
隨緣成無常之相如來藏受苦樂者真隨妄轉果
藉因成是以因善果樂因惡則果苦雖因果如斯
藏性未甞捨離故云俱也若生滅者狀于漂沉也
論云下引起信明真如不守自性隨熏動作耳故
彼又云單真不立獨妄難成真妄和合方有所為。】

「以此教理至是非有也。」

【釋曰以此教理者結前經論之理道成上常作無
常旨故妄顯真隱亦非有也。】

「問真如是至之常義耶。」

【釋曰問真如下騰上圓成常無常義述作難端亦
可下正以依他例而難之。】

「答亦得有也至成無常也。」

【釋曰以諸緣起者相有即無自性者性無由斯二
義方成依他起性此乃依真而起故云不異常性
而得無常經云不生不滅是無常義者謂不生不
滅是所依生滅妄法是能依攬不生不滅之真成
生滅無常之妄故曰是無常義故次結云此則不
異於常成無常也。】

「又以諸緣起至不復更滅等。」

【釋曰緣起為妄無性為真不壞緣而即真故無常
為常也經云下般若淨名文顯可知。】

「此中二義至此之謂也。」

【釋曰二義相配者以緣起隨緣無性配不變則不
離真俗二諦所以真妄融而二諦即中道挺然智
論下返證智障極盲闇者無法空中道之玅慧也。】

「是故若執至賴真立故。」

【釋曰由上問答真如常與無常左右釋成竊慮學
者執情彌固故此結過兼顯無真有俗俗亦墮常
以染淨下出常過所以也。】

「二斷過者至亦是斷也。」

【釋曰如情下約真明斷又若下約真明俗斷初則
情有非真有者謂情生則理喪故非真常之有也
次則情有不能隨緣俗無體性獨妄難成故染淨
諸法幾乎絕矣矧茲有計二諦皆斷寧不慎乎。】

「第二執無至亦即常也。」

【釋曰謂真如為迷悟所依故無真則生死無依無
依有法法成定實不可改轉故即是常智依真發
無真則智何所因無因成智是亦常情也。】

「又無所依至無亦即斷也。」

【釋曰斷過也無依下約無真俗斷又執下明無真
真斷亦一計而二諦雙斷無過斯甚矣。】

「第三執亦有至故是斷也。」

【釋曰真理體絕有無思情雙計與真相乖故失彼
真既失于真無法可詣故墮於斷也。】

「若謂如彼至是即常也。」

【釋曰若謂如彼所計者指彼雙計有無也以雙計
既失其真執為真者正墮常有之過耳。】

「第四非有至即是斷也。」

【釋曰情懷兒戲於真遠矣豈非斷歟。】

「戲論非真至故是常也。」

【釋曰謂雙非戲屬于妄情故云非真而翻認為真
者此乃強執情有故墮常過。】

「第二依他至即是斷也。」

【釋曰一常下明常過又由下明斷過且夫依他起
法本是攬緣無有自體今執有者既不藉緣法成
定性故墮常過又假緣者方有其法無緣有法無
所從宛成斷過。】

「問若說依他至以為有耶。」

【釋曰依他為有過屬斷常殊乖經論故此問之。】

「答聖說依他至名依他有。」

【釋曰初標有即於空故云不異何以下徵而釋之
言無作者故者謂無定自性也由無自性方成緣
起似有故結云是故即非有之有名依他有此即
假有之有不同情計之實有耳。】

「是則聖者至斷依他也。」

【釋曰是則下指聖立法若謂下墮常是故下成斷
不動真際等者依真成有也亦闇用淨名彼文云
依無住本立一切法若謂依他如言有等者則計
執依他有其實性纔成實性遂不藉緣無緣有法
即墮於常故結云良由執有此之執有以防斷空
故云恐墮空斷勵力立有不知執有翻墮斷空故
云不達緣所起法便墮空無故結云斷依他故也。】

「二若執無者至即是斷也。」

【釋曰且依他是其假有假有既執之為無則緣何
所起起法不成便墮斷過雙標二過常過留在結
文非謂偏括耳。】

「問若說緣生至畢竟空耶。」

【釋曰以情空濫于真空故有斯問。】

「答聖說緣至名緣生空。」

【釋曰答聖說下標即俗之真何以下徵而釋之是
故下結成正義言若不爾者謂若非緣生之有而
顯真空者於何法上而說其空故云無緣生因以
何所以等此是返徵是故下方順結耳。】

「此聖者至惡趣空也。」

【釋曰此即下指聖洞緣若謂下執空成斷是故下
防有墮空不動緣生等者即俗而明真是故生滅
去來本如來藏若謂緣生如言空者則言生理喪
情執之空也故次云即無空理既失真空故不能
達法遂防有見督志於空不知此空卻成斷滅故
云情中惡趣空也。】

「問若由依他至互相破耶。」

【釋曰由幻有真空二義故一極相順謂冥合一相
舉體全攝二極相違謂各互相害全奪永盡是故
下屬初門何故下屬次門所以爾者謂諸緣起法
未嘗有體未曾損德無體無壞無二無礙為緣起
法是故前代論師龍樹等雖說盡有之空而不滅
有有既不損則是不違有之空則離有離空之真
空也無著等雖說盡空之有而不損空空既不損
即是不違空之有是故亦離空離有之幻有也當
知二說全體相與際限無遺雖各述一義而舉體
圓具故無違也是故舉體全空之有無著等說舉
體全有之空龍樹等談非直二說互不相違亦乃
二義相由全攝故無二也若爾何故清辯護法後
代論師亦約緣起法郤互相破耶下約極相違全
奪答云。】

「答此乃相成非相破也。」

【釋曰若不空有相奪永盡無以舉體全收故極破
方極成也。】

「何者為末代至如謂之有也。」

【釋曰謂器鈍情生聞說依他幻有執為定有故云
不達等如謂者計執也。】

「是故清辯至破於有也。」

【釋曰破依他有者情執定有令成緣起幻有故云
方乃得彼依他之有也。】

「又彼有情至如謂之空。」

【釋曰又彼者指上末代鈍根眾生謂彼聞說緣生
性空者謂為斷無故云不達如謂之空者情計之
斷空矣。】

「是故護法至破於空也。」

【釋曰破彼謂空等者破其計執空無以存幻有者
即真之有此有方成無性真空故云若有滅非真
空故是故下結為成空故真也破於空也斷耳。】

「以色即是空至舉體全攝。」

【釋曰以色即是空幻色即真空則清辯奪有盡而
成空空即是色真空即幻色則護法害空盡而成
有空有相參故極違而方極順故云舉體全攝。】

「若無後代至反相成也。」

【釋曰龍樹無著等就極順門故不相破清辯護法
據極違門故須相破違順無礙方是緣起是故前
後皆不相違餘準上思之故諸法無不會耳。】

「是故如情至即墮常也。」

【釋曰雙結二過如情執無無不即法故屬于斷若
以無法便為依他即不藉緣不藉緣故法局定常
耳。】

「第三亦有至可以準之。」

【釋曰兩亦之過亦墮斷常故云具上諸失。】

「問若據上來至具上失耶。」

【釋曰有無偏取此應不可者謂單取於有墮其常
過局取於空遂成惡趣此是偏局之失返驗雙取
空有應當與理契合亦何失乎。】

「答依他起性至具上失也。」

【釋曰雖具下護與之然全下約空有相即奪之而
如下據情出過所以有無雖同情非情異也且依
他緣起非定有無若執有無雙定即失其不定緣
起故是斷也若謂如彼雙計以為緣起者以無緣
有法是即常也。】

「第四非有至亦非理也。」

【釋曰且緣起之性空有無二若計雙非寧同正趣
故亦非理。】

「何者以其執至為道理也。」

【釋曰此計從兩亦中來謂雙計有無既屬斷常遂
執雙非應契正理不知此計宛又成非故下結失
云。】

「此既非理至思以準之。」

【釋曰戲論於緣是計情故失於緣起即是斷也又
戲論非緣而計為緣起無緣有法故是常也。】

「第三徧計至有二過失。」

【釋曰既云徧計所執何故計執者翻成斷常耶答
謂此性中情有理無全體相即故若偏執之則不
了融即故屬斷常。】

「謂若所執至故是斷也。」

【釋曰謂妄執無體故以智照之則清淨本然今既
執為實有縱智照之亦應不空豈非常過歟又徧
計之性道理是無今強執理有翻失情有情有失
故過屬於斷。】

「二若執徧計至亦是斷也。」

【釋曰徧計情中是有今計執無則無殊聖者故云
凡夫迷倒不異於聖既不異聖則情不可除故即
是常凡夫與聖無殊即無凡迷故即墮斷且悟因
迷有既無凡迷亦無聖悟聖凡撥喪故云亦是斷
也。】

「三亦有無至具上失也。」

【釋曰性既無二者情有理無全相即故而謂有無
者計執兩亦故有無情隔故即相違且有無不二
方善茲性既兩亦雙計失彼相融故是斷也若執
雙計便為性者失二義而有性即墮於常故云且
上失也。】

「四非有非無至准以知之。」

【釋曰謂兩亦既失遂計雙非不知雙非情同戲論
既成戲論失彼性融故屬於斷又戲論非性而計
為性故是常也故云亦具上失。】

「第二執成至顯示其義者。」

【釋曰標示也前示執離過故於此中明顯出情之
義使人造詣大疏云四句之火莫焚萬法之門皆
入。】

「真如是有義至准上知之。」

【釋曰超情故所以四句翻成四門真如下標以迷
下三句皆然以迷悟所依者謂迷之則生死無窮
解之則廓爾大悟又不空義者具足河沙性功德
故不可壞者性恒不變故又真如是空義者空無
窮妄染故故云離相隨緣故者以有空義故一切
法得成對染故者體無妄染方能現染故以具德
故者謂統眾德而空有雙含違順自在故者不二
而二則違各成性故二而不二則順全相即故鎔
融故者以消事事與理而融和此皆具有無故真
如兩亦耳以二不二故者謂真俗雙泯故是雙非
定取不得故者約互奪故亦屬雙非互存故成兩
亦也。】

「二依他是有至不得故准前。」

【釋曰皆言准前者前示執中也何以示義郤准執
失之文耶答良以前文皆以正義斥彼過非故今
准前能斥之正義耳有無等四門皆以緣起義無
性義順而明之隨取一不得故者既不可偏取顯
是雙非餘皆可知。】

「三徧計是有至准前思之。」

【釋曰徧計執性體是橫執依他起性故兩亦雙非
之二門皆言由是所執故前二各據一義明之可
知。】

「上來別明三性竟。」

【釋曰通結也然上三性雖合作二門克論真妄乃
是離成六義開合無方然後三性備陳黜逐情計
巳情義現皆屬別明故此通結。】

「第二總說者至融性無障礙。」

【釋曰三性既融究竟無異故云一際一實貫三是
故舉一全收矣。】

「如攝論婆羅至羅至一分成涅槃。」

【釋曰依何義下問於依他下答何以故下徵釋無
差言不見生死涅槃者了二相之平等故云不見
淨志未達此旨故以問之於依他中分別性者染
分同妄也及真實性者淨分同真也染淨不二故
生死為涅槃故曰無差別何以故下徵云以何義
故依他二分成生死涅槃耶故釋云此依他性等
此約依他二分說也若約三性說者謂於依他起
自性中依偏計所執自性及圓成實自性遂成生
死涅槃何以故下亦是徵其無差別應答云即此
依他起自性由徧計所執分成生死由圓成實分
成涅槃故若如此則三性交徹備矣此據無性論
釋之。】

「釋曰依他至婆羅門如此。」

【釋曰此之釋論乃是天親所造依他性非生死者
約真妄相即義釋上無差義何以故非生死耶遂
釋曰由此性因真實成涅槃故此性非涅槃者標
依他非定真也何以故下徵此性由分別下依他
亦能即妄也真妄既能相即故不可定說一分言
若見一分餘分性不異者二分既相即故言不異
由不異故生死與涅槃平等無二故云是故不見
生死亦不見涅槃義記云生死涅槃夷齊同貫由
此下結如來以二相平等答其問矣。】

「又云阿毗至義說三分。」

【釋曰世尊說法下標三種法依何義下徵於依他
下釋約依他二分并想相依他以為三分若如此
有一性具于三分則真妄交徹顯矣若約三性說
者則於依他起自性中偏計所執自性是染汙分
圓成實自性是清淨分即依他起性是彼二分耳。】

「釋曰阿毗至作此說也。」

【釋曰分別性下所依體也故說法下能依法也阿
毗達摩此云對法修多羅此云經也。】

「此上論文至思之可見。」

【釋曰結上攝論兩節之文初中依他分別為生死
則真該妄末也依他真實為涅槃則妄徹真源也
二無差別則交徹雙融耳次中三分不離依他也
準可知矣。】

華嚴一乘分齊章義苑疏卷第八

華嚴一乘分齊章義苑疏卷第九
霅溪普靜沙門　道亭　述

「第二緣起因門至六約教。」

【釋曰此六因義法相盛談以大師約法緣起點示
歸性據義具德融通入圓故引攝論偈言剎那滅
俱有恒隨轉應知決定待眾緣唯能引自果此明
種子六種差別剎那滅者生巳無間即滅故無有
常住得成種子雖剎那滅然非巳滅何者俱有巳
滅生果不應理故是故應許種子與果俱時而住
以此與果不相違故雖復有然非一二三剎那住
猶如電光何者應知此恒隨轉剎那轉轉經於多
時恒隨轉故若恒隨轉何因緣故不從一切俱生
為避此難故說決定雖恒隨轉以諸種子功能定
故不從一切一切俱生雖爾何故不一切時常能
生果為避此失言待眾緣非一時會遇眾緣故無
過失今此種子是誰種子答此問言唯能引自果
所言唯者若於此時能生自果即於爾時說名種
子如此六種是因果生義此憑無性所釋以出六
因之相下文空有有力待緣等皆附此六義說之
若不曉斯義難會下文學者至此庶幾屆壞。】

「第一門中至故云不待緣也。」

【釋曰剎那滅義者標何以故徵由剎那滅下釋則
法無定性故空故楞伽云一切法無生我說剎那
義由此空故方引果法故中論云諸法若不空則
無道無果故空之有力也然此謝滅非由緣力者
謂大乘法滅不待緣故何以故且如霜雹凋林但
為黃葉之緣不為青葉之緣故法滅而自滅又如
四緣生心故心滅而不藉於緣是以不同小乘生
滅皆藉於緣故云不待緣也。】

「二者是俱有至孤是待緣也。」

【釋曰是俱有義者標何以故徵由俱有故下釋則
因與果俱因俱有法則彰法本是空雖空要由俱
而成有故是有力也既言俱則非孤單之法故云
是待緣也。】

「三者是待眾至故是待緣也。」

【釋曰法不自生待緣方生故云是待眾緣義何以
故徵也由無自性者既藉眾緣方生顯知自無性
也故屬其空然雖待緣且一法不能獨生故云因
不生緣不生由不獨生正是無力由此無力故云
即由此義須待因緣備具方生故云是待緣也有
本云因不生緣生故亦有理在。】

「四者決定至不待緣義也。」

【釋曰初標二徵可知由自類不改故者謂眾生諸
佛之因不可移易是其有義由此有故能招自果
是力義然此不改功能定故不假他緣之力故云
是不待緣義也。】

「五者引自果至是待緣義也。」

【釋曰由引現自果者謂因種之功能引生現行自
果如聲聞因引生聲聞果等故是有義此此果生
時雖待眾緣但生因家之果不生緣家之果故云
然不生緣果則顯生之有力因雖有力要須仗緣
方生其果故云是待緣義也。】

「六者是恒隨轉至是待緣也。」

【釋曰因隨果轉不可暫停故云恒隨轉由此隨轉
故是有義故云故不可無緣會則生不能違拒他
緣既不拒緣顯是無力由此無力待緣方生故云
是待緣也。】

「是故攝論至唯能引自果。」

【釋曰上文六義全憑此偈但要成空有相類故用
之不次其於解釋備如牒章中辨。】

「第二建立至不增減也。」

【釋曰初問二答答中一因有力不待緣等者謂正
因既有力用故舉體自能生法不假他緣二因有
力待緣等者謂因雖有力假遞互相資方能顯發
生果三因無力待緣等者謂因既無力用舉體不
能作法既不作法翻被緣之所收此明正因三義
然後合作二門謂因之無性是空門因之成事是
有門每門各具正因三義故共成六義定無增減
耳。】

「問何故不立第四至思之可見。」

【釋曰初問二答答中言以彼非是因義者謂既無
力用又不待緣焉能生法得成其因故不立之。】

「問待緣者至更互相待耳。」

【釋曰三緣者謂增上緣所緣緣等無間緣并上因
事是因緣則必具四緣為生果之因耳不取自六
義等者揀異六因義展轉相待之緣也。】

「問因望緣至因望他亦爾。」

【釋曰因緣相例而問彼答中增上緣望自增上果
者如四諦為聲聞增上緣故聲聞果得增上亦得
有六義何以故此緣還是四諦親行親因攝故若
望他果者望緣覺等便成疎緣緣既疎故因不能
攝故六因不具若將親因望他疎緣亦六因不具
故云亦爾。】

「問果中有六至唯在因中。」

【釋曰因果相例而問答中有二初果中唯有下約
二義正答若約互為下翻覆約答即此一法者因
之一法也為他因時者為他果作因時具上六義
與他作果時者成果滿時但有無體性空義與酬
因成有義是以果中但有二義故六義唯在因中。】

「問若爾現行至隨勝緣不具。」

【釋曰躡上六義唯在因中而問也故將為種之因
以難現行之因還有六義不答中約隨他殊勝之
緣不必具六耳。】

「加論說種子至思之可見。」

【釋曰如論等者攝論所明六義皆就種子說之既
云種子則未顯真熏故判云此約初教若緣起秘
密義者謂藏性隨熏不思議變故云秘密隨功立
義故云皆具也真妄因成故判云終教以此教下
明真妄和合為因之相可知。】

「第三句數料揀至二約用。」

【釋曰有克體六義彰用謂開合不恒故論句數。】

「初約體有無至待眾緣無二是也。」

【釋曰決定功能定故配有句剎那滅生滅無間故
配無句引自果是有俱有是無此二無二故配兩
亦句恒隨轉是有待眾緣是無是二不二相非故
配雙非句。】

「就用四句者至現緣起勝德。」

【釋曰初句合二義是待緣故云是不自生也二句
合二義是不待緣故云不他生也三句合二義是
有力故云不共生也四句總其六義方為正因故
云非無因生也是則下明以性就緣緣無定性故
云因緣全奪理現情亡故云緣起勝德。】

「故地論云至隨緣有故。」

【釋曰此論與下集論有二意一皆明四性推撿顯
法無生之義不共生言無知者謂無共知了作用
故作時不住故者謂不涉自他故二顯緣起義因
不生者因全無力緣生故者緣全有力下句例知
今正用此意證成上義。】

「又集論云自種至故非無因生。」

【釋曰然茲與奪意顯無生故中論云諸法不自生
亦不從他生不共生無因是故知無生。】

「問此六義至有斯左右耳。」

【釋曰八不六義事不相類何以關涉而為問耶答
建義雖別顯理猶同故茲問答文義可知。】

「第四開合者至無二體故。」

【釋曰雖有六義皆一因故故合之為一次展轉開
云。】

「或約義分至緣起現前故。」

【釋曰謂空有者標二義以無自性故釋空緣起現
前故釋有也。】

「或約用分三至唯有三句也。」

【釋曰約用者力用也初列三句二初即下標三用
是故下結。】

「或分為六至也如前辨。」

【釋曰二門者空有二門空有各三故成其六如前
辨者釋相中也。】

「或分為九至三故有九也。」

【釋曰謂於上三義者指用中三句義也隨一皆具
彼三者每一義中具三義故何以故者徵一具三
之所以若非下約力用相資而釋也。】

「或分十二至故有十二也。」

【釋曰若據上文空有但各具三今以相即故各具
六共成十二耳。】

「或分十八至成十八也。」

【釋曰或分下標數謂於下釋體則空有力則力用
緣則三緣六義中各各具三故結云三六成十八
也。】

「或分為三十六至餘門思而準之。」

【釋曰或分下標數謂於下釋約互相資故各具六
何以故者徵具之所以以若下釋闕一非真因一
因既爾餘之五因皆然故云餘門思而準之然上
從一至多遞互資發意顯無盡緣起耳思之。】

「第五融攝者至融攝取之。」

【釋曰以體從義彰性德之無涯以義融體顯因起
之徧周故茲融攝。】

「謂融六義自位義是壞相。」

【釋曰六相融通義如下辨。】

「問六相六義至遂成差別。」

【釋曰六義據體所依體事也六相據義周徧含容
也以法體入義門則參而不離故曰差別。】

「如以六義入至入法方便也。」

【釋曰法隨義異遂分權實之殊是以顯是則為門
去非則離謗未彰無盡故順三乘若未交參六相
實德以之融明故順一乘是以四門六相竝為入
果法之先容也。】

「第六約教辨者至緣起方究竟也。」

【釋曰小乘由法執所障不能達法唯心尚無熏種
豈有緣起之六義乎是故名義俱無也若三乘下
通始終二教若單說賴耶種子六義是始教若賴
耶具如來藏性緣起六義是終教而主伴未具者
結權若一乘下明實故方究竟。】

「又由空有義至思之可解耳。」

【釋曰此門明因次十玄論宗故將此空有等三義
對下相即之體相入之用等說之請對次文思之
方見一道豎窮之旨故圓宗義理豈徒然哉。】

「三十玄緣起至普賢境界也。」

【釋曰此之一門有因有宗謂十玄明宗緣起該因
故下文先明緣起相由異體同體等為德用所因
次方說十玄之旨顯無盡之宗則與夫大疏明宗
說因左右之別亦廣略之殊言法界緣起者揀於
內外染淨一切事緣也如外水土人功節為緣即
有芽起內無明行等為緣有識等起今則不然總
收法界為一緣起故又即一緣起具多義門全同
法界即大緣起不同三乘但明因緣生法無性而
巳自在無窮者欲多即多欲一皆一一多攝入無
礙容持如梵網該羅帝珠交涉圓融自在無盡難
思故緣起重重耳餘如前辨。】

「初義者圓融至等者即其事也。」

【釋曰初義者究竟果證義也是以法融即故無礙
難思役同果海唯亡言遣照故不可說其狀相大
疏云果海離念而心傳。】

「不論因陀羅至即其事也。」

【釋曰法界宗中有法有義法屬果分義當因分此
既明法縱因陀羅之玄義此亦不論何以故者徵
其所以不與教相應者答出果門也地論之義見
于上文。】

「問義若如是至議品等果耶。」

【釋曰躡果離言以難經家談果義極相違故云何
故不思議等品者五品經文廣明玅覺豈非言乎。】

「答此果義是約至故知形對耳。」

【釋曰是約緣形對等者謂緣起門中因果相形由
因引果以果酬因故玅嚴品云往修勝行無有邊
今獲神通亦無量既未亡對待縱果亦因葢為成
因故說此果非彼下揀異十佛果海所以然者仍
上之辭則仍前對因之果果屬於因故云為與因
位同會而說言因位者解之終也同會者皆第七
會也。】

「第二義者有二至後即異體。」

【釋曰初示喻此中列章所以下顯相應圓顯無盡
故者十十以顯無盡故緣起法中要具此十義緣
方起故闕則不成一異體者諸緣各異義謂大緣
起中諸緣相望要須體用各別不相雜亂方成緣
起若雜亂者失本緣法緣起不成此則諸緣各各
守自一位故光明覺品云多中無一性一亦無有
多二同體者互徧相資義謂此諸緣要互相徧應
方成緣起如一緣徧應多緣各與彼多全為一故
此一則一多箇一也若此一緣不具多一則資應
不徧不成緣起此則一一各具一切偈讚品云知
以一故眾知以眾故一謂自具德故如因中不待
緣等是者顯宗由因致也所以因中有力致顯宗
中具德次相由義反此可知。】

「就異體中至故得相入。」

【釋曰初列門所以下示相由初下結成謂由因中
空有之體故宗中明緣起相即由因中有力無力
之用故宗中明緣起相入之用。】

「初中由自至思之可見。」

【釋曰初立理略明二以二下反顯前理三有無下
結成正義四若不下反質成非言由自若有等者
謂諸緣相望全體形奪有有體無體義緣起方成
故自有體時他必無體奪他盡故他便即自也何
以故者徵他即自之所以由他無性等者謂自有
體為能起能成他無體為所起所成既無體還即
於自也二由自若空自無體也他必是有者他有
體也故無體之自廢巳而同他故自即他也何以
故徵同他之所以由自無性等者釋出無體由他
所成以二有二空各不俱者反顯前理也何以故
由一有體不得與多有體俱多無體必不得與一
無體俱二既不俱是故無彼不相即則反顯有無
不俱時則一有一無成緣起法故云有無無有無
二故常相即也若不爾者反質也謂若不如此有
無不二郤存二者同時二無同時者墮定性斷滅
之過非緣起法故云緣起不成有自性等過。】

「二明力用中至唯是相即。」

【釋曰初立理總明二又由下反顯前理三有力下
結成正義四又以下體用雙融謂諸門力用遞相
依持互形奪故各全有力全無力義緣起方成是
故一能持多一是有力能持於多故云自有全力
故所以能攝他依於一多是無力潛入一內故云
他無力故所以能入自他有力自無力反上可知
者應云他有全力故所以能攝自自全無力故所
以能入他是故多能持一多是有力能持於一故
云他有全力故所以能攝自一依於多一是無力
潛入多內故云自全無力故所以能入他不據等
者料揀體用之別又由二有等者反顯既二有二
無不俱時則無彼不相入之過有力無力無力有
力無二者結成正義則由一有力必不與多有力
俱是故無有一而不攝多也由多無力必不與一
無力俱是故無有多而不入一也故云是故常相
入又以下體用雙融義謂諸緣法要力用交涉全
體融合方成緣起是故圓通亦有六句一以體無
不用故舉體全用則唯有相入無相即義二以用
無不體故舉用全體則唯有相即無相入也三歸
體之用不礙用全用之體不失體是則無礙雙存
亦入亦即自在俱現四全用之體體泯全體之用
用亡非即非入圓融一味五合前四句同一緣起
無礙俱存六泯前五句絕待離言冥同性海。】

「此依因六義內準之。」

【釋曰對因而明宗義現斯文故云準之。】

「於中先明至準例可知。」

【釋曰向上數者從一至十也一是本數者如十錢
為緣一錢當體自是本一應二之時乃名初一以
為二一應三為三一乃至應十為十一故有多一
故云乃至十者一中十何以故者徵云何故十須
藉一耶故答云若無一十即不成等仍十非一矣
者謂要須體用各別不相雜亂方成緣起此則諸
緣各各守自一位也餘九門亦如是者例餘也謂
一既有十二三四等亦各有十如十錢為喻既爾
其法界差別無盡法中各各徧應故隨一一各具
法界差別法也。】

「向下數亦十門至非十矣餘例然。」

【釋曰向下數者謂十之巳還也十即攝一者能攝
有力所攝無力也緣成故者是緣起一多非定性
一多也仍一非十矣者不壞相故餘例然者例餘
九也謂十既有十九八七等亦各有十耳。】

「如是本末至相望說耳。」

【釋曰如是本末者一是本門數之始也十是末門
數之終也餘一一錢中者本末中間之八錢是上
之所例也此約異門相望者諸緣各異義結也。】

「問既言一者至一中有十耶。」

【釋曰單稱一法次不容他多法既參一義寧在。】

「答大緣起至名緣起一耳。」

【釋曰初約法總答二此義下徵釋三若不下反釋
一四乃至下順釋多五若不下反釋多六是故下
總結言大緣起者一法界緣起總持實德故曰陀
羅尼法言非自性一緣成故者謂於無盡大緣起
中諸緣相望力用交徹參而不雜故言隨去一緣
即一切不成者約事則如無一即無二無三等亦
如無柱即無梁無椽等以闕一事餘皆不成舍等
緣故今法界中隨去一事一切法界不成緣起也。】

「問若去一緣至得成一多緣起。」

【釋曰初句躡前此則下正難闕緣無性無性焉成
緣起。】

「答祗由無性至無障礙故。」

【釋曰初正答何以故下徵釋所以言祗由無性者
顯法無定性是故一非定一故能是一切多非定
多故能是一故云得成一多緣起是法界家實德
者法性融通故普賢境界等者因無限故。】

「華嚴云菩薩至餘門亦如是。」

【釋曰據義結示也一中十十中一者狀其緣起無
礙之相參而不雜故云相容仍不相是一門中下
例顯無盡可知。】

「問一門中至準之可解耳。」

【釋曰一中十故盡者謂一為能含十為所含故盡
也十中一故不盡者謂十為能含一為所含故所
含之一伹攝所含之九不能攝得能含之十故不
盡也四句護過等者空有等四句離四謗除百非
情亡理現故茲顯德耳。】

「別別諸門中至第一門竟。」

【釋曰上雖如是緣起彰明猶據一法為頭望多法
耳未明多法故茲準例。】

「初異體門中至二者向下來。」

【釋曰異體即義者謂諸緣相望全體形奪多緣無
性為一所成是故多即一由一有體能攝多由多
無性潛同一又一無性為多所成是故一即多由
多有體能攝一由一無性廢巳同他一者向上者
從一增至於十二者向下者十之巳還也。】

「初門中有至準可知耳。」

【釋曰初明一緣二如是下例餘言一者一者是本
數欲應於多須憑本一故次釋云緣成故由一有
體餘皆空故者謂一有體不得與多有體俱多無
體必不得與一無體俱是故無有不多之一無有
不一之多方成緣起。】

「言向下者亦至準前可知耳。」

【釋曰此中向下但反上一有體却為一無體多無
體却為多有體更無別義。】

「以此義故至是多錢耳。」

【釋曰約喻結成一多故云一一錢即是多錢能即
無體所即有體亦不可二有同時矣。】

「問若一不即至思之可知。」

【釋曰初問二答答中初定過何以故下徵非今既
下顯是二者下亦有徵非顯是又若下結過謂自
性等者若二有俱時成自性常過二空俱時成斷
滅過。】

「下同體門中至準可知耳。」

【釋曰下文同體不即義結過略而不明故言準此。】

「問若一即十者至應如是準知。」

【釋曰初相即雙非問二相即緣起答三準例斥情
但改一字作十字十字為一字讀之可見。】

「問上一多義門至皆得如此。」

【釋曰具足逆順等者謂相奪故逆相即入故順俱
同故同體不礙前後故不違德相業用耳。】

「問如上所說至即其事也。」

【釋曰初問二答答中約智順明廢智反顯言去來
義者即前向上向下等義自位不動而恒去來者
謂一多之法各守一一自位而不礙緣起故去來
也何以故下徵釋不動去來之旨。】

「問若由智者至法舊來成故。」

【釋曰初智乖本法難二法智相成答何以故下徵
不成下釋謂不成故舊來如此即以成故約智顯
即離始終故者法智無二故智及與法舊來成故
者因果不二法智融通也。】

「問為由智耶至異體門訖。」

【釋曰初法智雙開問二法智雙融答何以故徵同
時下雙融之相餘義準之者諸緣起法不過斯二
也。】

「第二同體門者至二者多中一。」

【釋曰雙標即入也一者下標同體相入義二者下
標同體相即義。】

「初一中多者至具有十箇一耳。」

【釋曰諸緣互應也謂眾緣之中以於一緣應多緣
故各與彼多全為一是故此一具多箇一然此多
一唯由本一應多緣故有此多一然與本一體無
差別是故名為同體門也若依持容入者謂此本
一有力能持彼多箇一故本一中容彼多一多一
無力依本一故多一入本一中。】

「仍一非十也至準例可知耳。」

【釋曰仍一非十等者揀體用之別也初一錢既爾
下例多一有力本一無力也以由我多一方詺本
一為本一故多一有力便攝本一本一便入多一
也。】

「二者多中亦有至即十中一也。」

【釋曰多一望本一亦全有力故能常含本一在多
一中故云十中一何以故下徵釋可知。】

「仍十非一矣至準例思之。」

【釋曰例前可解如要顯者將九字替十字讀之即
見。】

「問此與前異體至亦準思之。」

【釋曰初一望後九者諸緣各異故今此同體一中
自具十者互徧相資故。】

「二者一即十至亦有二門。」

【釋曰同體相即義謂一緣所具多一亦有有體無
體之義故亦相即。】

「一者一即十至準之可知。」

【釋曰以多一無體由本一成多即一也由本一有
體能作多一令一攝多如一有多空既爾多有一
空亦然故餘九準之。】

「二者十即一至九門準例知之。」

【釋曰多望於一也謂上本一有有體無體故能攝
多一同巳廢本一同他同時無礙今多一望本一
亦有有體無體能攝本一同巳廢多一同他同時
無礙也。】

「問此同體中至為攝無盡耶。」

【釋曰數圓無盡問也。】

「答此竝隨知至十如前釋。」

【釋曰法智融通故欲圓即圓欲無盡即無盡心境
重重即斯意也。】

「言無盡者至攝在初門中也。」

【釋曰但明展轉相攝成無盡之相也。】

「問為但攝自至異門無盡耶。」

【釋曰純雜相關問也。】

「答或俱攝或至無不攝盡耳。」

【釋曰同異俱融故重重攝入何以故下徵釋同異
交參之相十無盡者圓數之極耳思之。】

「或但自攝至一不差失也。」

【釋曰約形奪相逆義故餘如虗空隱顯故不相知
雜不礙純故自具足更無可攝也亦同時具足故
此但下指屬因門以智即法也。】

「如此一門至誠宜如是準知。」

【釋曰同異圓滿也謂以前諸門總合為一大緣起
合多種義門同時具足也由住一徧應故有純雜
門新云廣陿自在門由就體就用故有相即相入
門由異體相容具微細門異體相即具隱顯門又
就用相入為顯令就體相即為隱即顯入隱亦然
又由異門即入為顯令同體即入為隱同顯異隱
亦然又由異體相入帶同體相入具帝網門由此
大緣起即無礙法界故有託事顯法門顯於時中
故有十世門緣起具德故有唯心迴轉門若約相
關互攝故新云有主伴門或曰大疏問圓義具故
對十玄今此四章何明立義答列門雖異玅旨無
殊故演義云上來九門但有即入同異四義用斯
四義以成十玄今此文中既明四義故亦對之為
下十玄之所因耳勿厭繁述。】

「此且約現今事至去情如理思之。」

【釋曰結喻顯法喻則有限法乃無窮若不超情難
階玅旨故須思之。】

「第二約法廣辨至二者解釋門。」

【釋曰立義者所依體事十對統收二解釋者周徧
含容十玄無盡。】

「初立義者至體用自在等。」

【釋曰十對皆先標名即攝下示相文中但備釋初
對之相他皆指而不明故云餘下準之二理事者
理即生空所顯二空所顯無性真如并總融諸理
具其五教之理也事即色身方等事三解行者謂
普賢行海及辨菩薩五位相收又相顯為行契窮
後際為解四因果者辨菩薩生了等因及顯如來
智斷等果亦是普賢圓因舍那滿果五人法者謂
佛菩薩師弟子等人顯說法界諸法門海六分齊
境位者謂所視真俗玅境及辨能視普賢大智亦
通五教境智參而不雜各住分位也七師弟法智
者即是上人法中別義亦開發為師相成即弟子
也八主伴依正者謂蓮華藏界并樹形等無邊異
類諸世界海及顯諸佛菩薩法界身雲無礙依持
九隨其根欲示現者謂眾生根欲器感多端聖應
示現亦復無邊新但云應感十逆順體用者逆則
婆須無厭王等順則觀音正趣等體則法報內真
用則應化外現新開二對又此十對初一為總後
後漸略若辨次第如別所明就其正意總相該收
以為十玄所依體事若以義取隨一事上即有十
對同時相應成一緣起耳。】

「此十門為首至成無盡也。」

【釋曰皆各總攝等者謂如初一門中具十十中取
一此一亦須具十具百具千以不相離故如一既
爾十門各十亦然遞互成無盡也又無盡者一事
之中有多事故一境之中亦有多境一智之中復
有多智等更相涉入亦無盡也。】

「二言解釋者至以顯無盡。」

【釋曰上之立義既是大緣起法該攝無窮今此玄
門但於本法之上洞明玄玅展轉難思故言解釋。】

「問何以得知至顯無盡義。」

【釋曰準經立數十十無窮故法無窮而知無盡也。】

「一者同時具足至同時顯現成矣。」

【釋曰則具教等十對同時相應具足圓滿故曰無
有前後此約當門中具也具足一切下明具餘門
此亦釋成總義若唯具當門不成總故然九門具
教等雖同於義各別謂相容門即十皆相容謂教
相容義相容義理相容事相容等若相即門即十
皆相即下例然故曰參而不雜此依海印等者彰
緣起實德之本也玅嚴品云一切法門無盡海同
會一法道場中。】

「二者一多相容至重重無盡故也。」

【釋曰初法二喻三例餘謂此門中約用明相入義
故舒巳一法徧入一切法中即攝一切令入巳內
舒攝同時無有障礙是故鎔融應成六句一或唯
入以一入一切故二或唯攝以一攝一切故三即
入即攝同時無礙故四非入非攝以入即攝故非
入攝即入故非攝五或具前四以是解境故六或
絕前五以是行境故行起解絕故如彼下喻明可
知一事既然餘事皆爾故云餘一一門中等。】

「故此經偈云至功德故能爾。」

【釋曰此是晉經引證一多相容不同之義初句一
入多次句多入一是相容義後二句明不同義仍
示德相若唐經則云以一剎種入一切一切入一
亦無餘體相如本無差別無等無量悉周徧。】

「然此一多至思之可解。」

【釋曰結顯也初結相容仍體下結不同所由下出
因故同體則互徧相資異體則諸緣各異攬此之
因故得一多相容不同也。】

「三者諸法相即至自在無礙成耳。」

【釋曰此上諸義等者指十對法廢巳同他舉體全
是彼一切法而恒攝他同巳令彼一切即是巳體
一多相即混無障礙是相即義以上相入則此彼
互存如兩鏡相照但約力用交徹明耳今此約有
體無體故言廢巳廢巳則巳無體也同他則他有
體也解行境別六句同前一者一即多二者多即
一三者亦一即多亦多即一合上二故此之三句
皆是一多多相即四非一即多非多即一亦由一
多相即互相奪故成俱泯句五或具前四以是解
境竝照明故六義絕前五以是行境言亡慮絕故
下諸門句數準之。】

「若約同體門至悉在初門中也。」

【釋曰克因顯示也即自具足攝一切者謂前一緣
所具多一亦有有體無體之義故亦相即以多一
無體由本一成多即一也本一有體能作多一令
一攝多如一有多空既爾多有一空亦然然此自
下明同體入義謂一緣有力能持多一多一無力
依彼一緣是故一能攝多多便入一一入多攝反
上故相入重重也在初門者總中也。】

華嚴一乘分齊章義苑疏卷第九

華嚴一乘分齊章義苑疏卷第十
霅溪普靜沙門　道亭　述

「故此經云至盡義者是也。」

【釋曰解前發心功德稱性德而無涯一證一切證
故云一切一切如彼下指喻何況下以多法例多
喻意顯法無邊而略如其喻也。】

「所以爾者至窮終方原始。」

【釋曰此顯位上下相即也由是下以法顯人故皆
始終一齊耳。】

「如上同時至佛者即其事也。」

【釋曰初例總顯別又云下引地經與十住偈文皆
明相即十信下以人顯法是以賢首品談德業該
收故十信道圓一念該於佛地斯之謂歟。】

「問如同體至屬因陀羅攝。」

【釋曰矧茲同體法既交參義非一準是故炳然齊
現猶比芥瓶交映重重若帝珠之互入此是具別
門之義也。】

「餘義即同至門中亦準思之。」

【釋曰此辨本門相即之義仍隨下亦具餘門法本
如然非同應化故云舊來如此也。】

「問若一門中至攝一切無盡故。」

【釋曰此問躡前答辭而起答約隱顯相奪而酬。】

「問此同體中至中一切耶。」

【釋曰自他之義顯然有異豈有斷自復容於他耶。】

「答既攝自至窮其法相也。」

【釋曰自他皆攝者窮其緣起方盡難思耳。】

「何以故圓融至不可說其邊量。」

【釋曰初句徵餘皆釋釋中竝用所因圓融法界者
法性融通故無盡緣起者緣起相由故此但論法
界等者唯心迴轉故末句結答問宗。】

「故此經偈云至俱齊無前後別。」

【釋曰初偈約時顯法前三句言時劫不可盡乍可
盡第四句正況緣起之法決不可盡也次二偈約
依正顯法謂正報眾生心行差別是最難知今亦
可知碎利為塵塵不可數此亦可數虗空無邊一
毛無間乍以無間之毛端度量無邊之虗空若是
菩薩發心功德不可測量良由下出其所以則一
證一切證因果該徹故也。】

「故地論云至此事不疑。」

【釋曰因果不二為大緣起仍以六相融通故自他
相即明知下亦因果圓融歷歷齊現故云互為主
伴深須下勸誡也。】

「又此經云至廣如經文。」

【釋曰初發心菩薩與諸如來依正等說法等身量
等智慧等度生等又云下略明初心正覺之相也。】

「問此等歎因至故非因也。」

【釋曰此之問意由前廣歎初發心之功德故以果
德例而難之答中以一乘緣起因果同源故因是
果家之因得初即得其後也若不得者非果之因
非緣起之因也。】

「問上言果分至得果法耶。」

【釋曰亦由上文因即果故便引果海難思而辨果
也。】

「答令言作佛至不可說也。」

【釋曰此中答意約其三生於第三生因圓果滿猶
帶言詮故上廣辨作佛纔臻位極則沒同果海唯
證乃知故不可言議此之三生在于一念故清涼
云一生不克三生必圓。】

「此如龍女至應準思之。」

【釋曰示圓機證果也雖女人五障此女乃道成轉
身如法華中辨餘皆當經詳矣。】

「問上言一念至與彼何別。」

【釋曰介爾成佛權實皆宗故成此問。】

「答三乘望理至具足一切耳。」

【釋曰三乘望理為一念者謂理則頓悟乘悟併消
事非頓除因次第盡今此一乘等者謂緣起一念
一多混融是故此成即是彼成故與眾生同時作
佛言十同時者無盡之時同趣一念故也後皆新
新斷惑者舊佛新成促不礙延也亦不住學地而
成正覺等者因該果海逆順等者以玄門而狀證
相十信終心具諸位者果徹因源也應用六相通
之。】

「然此一念至自在門訖。」

【釋曰一念同劫者延促無礙由法融通故時無盡
也直須思之者示勸修忌落其識情耳。】

「第四因陀羅至互現重重無盡。」

【釋曰此上諸義體相自在等者謂以一事稱性故
能攝一切餘法亦皆稱性何有一法而不攝即是
故重重互相涉入如天帝殿珠網覆上一明珠內
萬像俱現珠珠皆爾此珠明徹互相現影復現影
而無窮盡梵云因陀羅此云能天帝十門唯此從
喻受名若就法立應名重珠現無盡門。】

「故此經云至即三世間也。」

【釋曰初偈塵中現諸佛智正覺世間也次偈塵中
現佛土器世間也後偈塵中現三道六趣眾生世
間也。】

「又云一切至無量廣如經辨。」

【釋曰初偈主伴同會普法圓彰次偈依正容持分
圓無礙末後舉一例餘。】

「此等竝是至如量境也。」

【釋曰結示本法由法智圓明皆悉無盡也。】

「其餘變化至去情思之。」

【釋曰其餘變化等者揀三乘應現也何以故下徵
釋本法離本法離見超情耳。】

「問上一塵至宜準思之。」

【釋曰問中約一塵一剎平徧而難答中據塵剎相
含重重互徧而說也。】

「問若據此文至因陀羅成也。」

【釋曰問責瀚漫焉辨始終答藉智成雖重重交涉
不礙歷歷齊彰故論主伴耳如上教義等者示法
法皆有主伴也及前等者指前二互若乃隱映互
現展轉無窮皆此門攝故云皆悉如是等。】

「五者微細相容至無不明了。」

【釋曰炳然同時齊現等者炳明也如瑠璃瓶盛多
芥子隔瓶頓見然微細者總有三義一所含微細
猶如芥瓶如毛孔能受彼諸剎諸剎不能遍毛孔
故以毛據稱性却如瑠璃之瓶剎約存相故如芥
子在內二約能含微細以一毛一塵即能含故如
下引經證三約難知微細微塵不大而剎不小而
能廣容即難知義一能含多即曰相容又法法皆
爾故云相容一多不壞故云安立。】

「猶如束箭至可如理思之。」

【釋曰菩薩於一念中從兜率天等者即如十微細
中八相之中一一各具餘之七相之義又云下依
正相含炳然之相故皆言安住也。】

「問是義與上至宜細思之。」

【釋曰此之答意但以諸法同時相容顯現與展轉
攝入重重故分二玄之別更無別義也。】

「六者秘密隱顯至俱時成就也。」

【釋曰此上諸義隱覆顯了者謂一事能攝彼多則
一顯多隱一切攝一事則一隱多顯二隱不俱二
顯不竝隱顯顯隱同時無礙故曰俱成。】

「故此經云至秘密授記等。」

【釋曰於此方入正受為顯他方三昧起為隱以此
但入定不見起故眼根入正受即是顯色塵三昧
起即是隱下之隱顯例可知矣然茲隱顯皆就二
法形對言之應成多對一此彼方隅對二根塵能
所對三男女左右對四塵毛依正對五往返度生
對六現滅流通對七顯授冥記對此上多對皆顯
密同時無有前後耳。】

「如上第一至此準思之。」

【釋曰一中多顯故一錢中十錢為顯了多中十隱
故第二錢望第一錢中十即為秘密何以故下徵
釋隱顯則見此不見彼彼名隱此名顯亦如一人
身上六親所望雖各不同然各全得亦不雜亂由
此隱顯體無前後不相妨礙名秘密俱成問此隱
顯門與前相入相即何別耶答若攝他他現是相
入門若攝他他不現即相即門若攝他他不盡不
現即隱顯門故如八夜月晦明相竝隱顯同時矣。】

「第七諸藏純雜至故名為雜。」

【釋曰初標名次釋義若以人下釋純又即下明雜
斯二同時故云具德。】

「又如菩薩至俱時成就也。」

【釋曰此約古立如一施行一切皆施名純施中具
於諸行名雜即事事無礙新云廣陿以大師意云
萬行純雜有通事理無礙及單約事說故廢之可
謂同一法界故純不壞事相故雜此即事理無礙
也一行長行故純不妨餘行故雜此但約事也故
昔廢之而立廣陿若欲會取即事同理而徧故純
不壞一多故雜即亦有事事無礙義耳如上人門
取者是也玅嚴品說諸眾生海各各唯得解脫門
純也普賢菩薩得不思議解脫門雜也又如善財
所求諸善知識各言我唯知此法門純也皆推進
云如諸菩薩種種知見種種修行種種證得者此
雜門也自言知一推他有多自他雖異然屬一身
此亦純雜無礙門也。】

「如是繁興至宜準思之。」

【釋曰緣起無涯普周法界純一無二各不壞本位
故曰無不具足者矣。】

「八者十世隔法至不相離故。」

【釋曰三世區分名為隔法而互相在即是異成此
上諸雜義徧十世中者以時無別體依法以立法
既無礙時亦如之同時者一念之總別異者九世
之別以時下出十世融通所以如見華開知是芳
春茂成結果知是朱夏凋落為秋收藏為冬皆因
於物知四時也今時相入知法之融通故不相離。】

「言十世者至得即入也。」

【釋曰各有過去等者取意以立即離世間品意文
云菩薩有十種說三世何等為十所謂過去說過
去過去說現在過去說未來現在說過去現在說
平等現在說未來未來說過去未來說現在未來
說無盡為九世又三世說一念即是總句言無盡
即未來未來欲彰無窮故云無盡現在平等即現
在現在謂現在可以目覩例同過未故云平等不
言一念亦名九世攝歸一念故云十世總別相資
互為緣起。】

「故此經云至渾融成矣。」

【釋曰念劫圓融延促無礙故經偈云無量無數劫
解之即一念知念亦無念如是見世間又十地品
第十地云菩薩知種種入劫智所謂一劫入多劫
多劫入一劫乃至云長劫入短劫短功入長劫等
此亦以時而顯智也思之。】

「又此經云至廣如經文。」

【釋曰引此諸經意顯時處無礙初塵現時剎二塵
現時眾三塵現時化事四塵中轉無盡法輪。】

「此普攝上至宜可思之。」

【釋曰結前十對之法與十世而融通者矣。】

「九者唯心迴轉至故異三乘耳。」

【釋曰言唯是一如來藏清淨心轉者謂心能變境
境須似心心既無礙境亦無礙況真心所現揀異
妄心故言清淨真法具德故能即入重重無礙故
云但性起具德異三乘耳然此一門雖異三乘葢
宗因亦舉猶有帶理之言故大師新改為主伴圓
明具德門移此迴心為立門之所以。】

「然一心亦具足至等者即其事也。」

【釋曰十心之義如心識中辨。】

「所以說十者至無窮種種德耳。」

【釋曰結德彰圓重重無盡也。】

「此上諸義門至宜思釋之。」

【釋曰指法唯心出宗所以不可率情故宜思擇。】

「十者託事顯法至一切法門。」

【釋曰謂見一事即是見於無盡法界非是託此別
有所表故金色世界即是本性彌勒樓閣即是法
門勝熱婆羅門火聚刀山即是般若無分別智等
故曰別顯別法者也。】

「如此經中至如經思之。」

【釋曰雲標十種表法乃三雖上諸義即是等盡法
界但隨一義以名目之如顯可重圓明即名為寶
稱性自在即稱為王無心霑潤即名雲等齗齶者
謂雲之騰貌為霑潤之根。】

「問三乘以有至宜可如理思之。」

【釋曰初問二答答中三乘託異事相表顯異理等
者謂三乘中衣表忍辱室表慈悲等今此一乘所
託之事等者謂今明一事即法即人即依即正具
無盡德從無盡因之所生故。】

「此上十門等至大見聞心中。」

【釋曰融成一致成大緣起也言十門與本文十義
皆悉同時者謂每一門既帶同時等十門具此十
門皆各具教義等十義一門既爾門門皆然重重
取之乃至無盡故成緣起普眼境界言諦觀察等
者約智修入則無心體極無間常行一生不克三
生必圓斯之謂矣。】

「然此十門至緣起義耳。」

【釋曰初諸門相攝二六相圓融三結歸一乘言隨
一門即攝餘門者此雖相攝不俱次緒乃依至相
也以大師新立有次第故一同時具足相應門以
是總故冠於九門之初二廣陿門別中先辨此者
是別門之由由上事理無礙中事理相徧故生下
諸門且約事如理徧故廣不壞事相故陿故為事
事無礙之始三由廣陿無礙所徧有多以巳望多
故有一多相客相容則二體俱存但力用交徹耳
四此容彼彼便即此由此徧彼此便即彼等故有
相即門五由互相攝即互有隱顯謂攝他他可見
故有相入門攝他他無體有相即門攝他他雖存
而不可見故有隱顯門以為門別故此三門皆由
攝而有相入則如二鏡互照相即則如波水相收
隱顯則如日月相暎六由此攝他一切齊攝彼攝
亦然故有微細相容七由互攝重重故有帝網無
盡八由既如帝網隨一即是一切無盡故有託事
顯法九由上八皆是所依所依之法既融次辨能
依能依之時亦爾故有十世門十由法法皆然故
隨舉其一則便為主連帶緣起便有主伴門此據
新立故改門而次緒有異於古也非謂古失葢欲
學者展轉精明耳。】

「又於其中至境界準思之。」

【釋曰揀􂑩指文護一乘故也言與彼三乘或同或
異者謂法相有通一乘有局三乘略如一乘中辦
所設等者且三乘名教但為一乘之先客廣如經
論疏鈔者以大師凡著義疏數本皆明權實不能
備舉孔目及問答通至相述作亦三一甄分故次
云全別不同宜可廣依等者勸示修學令不混通
規耳。】

「問此上道理至對比決之。」

【釋曰初引經正答良由下出聖意也。】

「又偈云至佛法一乘也。」

【釋曰據經定義參以四乘權實顯矣次下原佛本
意云。】

「由此一乘至三身等佛。」

【釋曰良以法門高玅權小難窺故隱實施權未稱
本懷權現身相此明偈中三乘之義也。】

「今為如是至無盡佛法也。」

【釋曰圓根叩擊利見大人故現無盡身雲演難思
之法義此明偈中一乘之義故結云名現佛身說
無盡也。】

「三乘但隨機至為實德耳。」

【釋曰三乘伹隨機者逐機末教也未顯諸佛十身
等者非稱性本教也然此三乘既不稱性縱爾終
談亦是設化隨機未亡形對故云非窮盡說也何
以故者徵徵云焉知三乘不談無盡耶故釋云三
乘以此無窮為過失故返顯一乘宗無盡德也故
知他宗爾爾三千猶存限量亦屬三乘。】

「又此經云至驚怪者矣。」

【釋曰此通疑難也惑者云既言一乘以無窮為實
德何以經中有談二三等諸乘耶故此釋云此據
本末分齊說耳何故如斯且非本無以垂末非末
無以顯本本末齊彰方窮無盡是故海印炳現斯
之謂歟題稱一乘教義分齊却備談一代教跡三
藏微言者正是斯意學者知趣莫驚怪應以虗心
體茲宗極耳。】

「第四六相圓融至三問答解釋。」

【釋曰六相之義本出地經世親菩薩以論開闢故
論云一切所說十句中皆有六種差別相門清涼
釋云此乃標舉顯通謂法之體狀目之為相義別
為門又由此通入證智中故論又云此言說解釋
應知除事者清涼云此顯立意謂此六相為顯緣
起圓融之法勿以陰界入等事相執取意不令人
隨事執取非除界不具六相也故云六相緣起大
師立意亦然但文小異耳。】

「初列名者至不移動故。」

【釋曰列名略釋先須總識其相列名是論文為論
中釋義隨經義門難見是故大師約通義略釋言
別依止總滿彼總故者謂依一開九無總別不立
故云依止由別方成總故云滿彼清涼云總則攬
別而成別分總為別同則別別帶總異則別別互
乖成則雙攬同異方成若無同異總相不成故如
舍椽梁總皆相似終不成舍壞則唯別各住自性
故又壞者猶如世界多緣共成其中事物一一推
徵何者是界名壞。】

「第二教興意者至陀羅無窮理事等。」

【釋曰教興意者約教道解釋故此教下彰其德用
由六相之圓融耳。】

「此義現前至便成正覺。」

【釋曰此義現前者謂六相緣起法智融通則不見
一法當情故一斷一切斷法混時融故得九世十
世或滅或亡智顯智與理而齊彰故初心正覺攝
多劫於剎那十信道圓一念該於佛地。】

「良由如是至華嚴經說。」

【釋曰良由者出前道成之相束為因果二門故曰
因即普賢果即十佛等。】

「第三問答至就緣成舍辨。」

【釋曰以喻總釋也一切處通者但有形量法皆具
六相或曰既言一切法皆具六相此緣成舍豈非
法耶何以喻釋答據舍是法亦緣起故今言喻者
仗此曉餘故屬其喻耳下多不釋準此知之厥或
義難見所由請撿前因緣起。】

「問何者見總至即得舍矣。」

【釋曰言為椽全自獨能作舍者即互偏相資義謂
此椽等諸緣要互相偏應方成緣起如一椽偏應
多緣各與彼多緣全為椽故此則一椽具多椽也
若此一椽不具多緣則資應不徧不成緣起。】

「問若椽全自獨至不名為椽。」

【釋曰躡前為難難以孤單答以因緣何乖椽舍。】

「問若椽等至少力並全成也。」

【釋曰此重問答據力用義以顯之謂須一全有力
餘緣無力若餘有力一緣定無力方成舍耳故不
可各出少力是故少力成過也言故知非少力並
全成也者結少力之非顯一椽全有力之是也。】

「問無一椽時豈非至餘椽例然。」

【釋曰言答總並是椽者謂攬別成總舉一椽之總
故力貫諸緣也若去於椽即舍便壞瓦等亦壞故
此諸緣皆即是椽舍方善成一緣既爾餘亦然。】

「是故一切至一切處準知。」

【釋曰是故下結成緣起謂此大緣不起則止而不
論若起則圓融離識耳。】

「第二別相者至以此方便會一乘。」

【釋曰此頌分句前六句每句一相第七句揀非識
情最後一句依修而證良由攬別成總故云一即
具多分總為別故多即非一諸緣各別而成力義
齊故多類自同諸緣隨自形類功能各別故各體別
異由此異故方顯前同也同異雙資義理出於思
識方成總舍故云一多緣起理妙成也雖成一總
且不失諸緣故各住自法然此六相為顯緣起圓
融之法大智造之無涯故云唯智境界勿以陰界
入等事相執取故曰非事識依此緣起因修證于
果海故云以此方便會一乘問此之義理分齊與
夫大疏義理分齊同耶異耶答旨趣雖同建立有
異故彼所依體事同此立義門攝歸真實同此二
義相收一性無二等彰其無礙同于三性交參周
徧含容全同解釋建立異者爰大疏宗終南三觀
故止于斯此章乃該羅眾義本末齊彰故三性攝
餘宗六因收權淺若爾一乘之旨豈殊途耶答彼
克一經此就判教是故克經則三觀澄明判教則
旁該餘義然後融歸圓實未來通規一代教興海
印斯現耳。】

偈辭述意迴向。

「　一乘妙法難承受
　曠劫難逢今幸偈
　大師法義綺成章
　數百年餘孰分剖
　我今輙以凡心智
　啟廸無邊無上義
　迴茲功德霑含靈
　同趣菩提實際地」

華嚴一乘分齊章義苑疏卷第十(畢)
* No. 995-B
 義苑後序

教章義苑疏者廓具德之宗剖法義之判是以宗之
為德為實趣之為本為融注之而十宗備矣若夫未
明空有之朕本絕理事之蹤十佛自知法本然爾雜
華果分不可說者法也暨于因門緣起分齊具彰攝
義從名五門等異判之為五教分之為大小推之為
權實定之為頓漸融之為同別一代聖言三藏正典
區矣別矣雜華因分可說者斯之義歟尋斯宗旨却
覧餘乘起信守宗者自可知耳是則三卷之書十章
之義會經故不同乎經辨律故不同乎律扸論故不
名乎論飄飄然但總相彰明遂云章也上云以此章
釋無盡章者此也既不牒文箋釋故不云疏及其義
苑之解搜義會教會宗搜文故例如孔目之與攝論
宗輪之與毗曇搜義故略如一乘之與化儀六因之
與三性引而伸之足而補之精義見矣然後會諸師
之得失定的判之名立決擇部異之宗使相從於有
則對明二祖宗義出意會之無違克義箋文得旨繄
表濫觴釋決擇流通稱之曰疏余竊恐淺學不曉分
齊云章義苑曰疏故復書之于卷末。

元祐五年五月五日無為楊傑於姑蘇行舟序

朝請郎差充淮南路安撫司主管機宜文學差浙
西買軍需錢　仲􂑪　捨錢壹佰貫文刊華嚴經
義苑疏第十卷功德上薦　先考參政大資太師
文惠溫國公　先妣秦國太夫人季氏　伴薦
　亡室安人陳氏　亡次男通仕郎錢　紹修　超
昇　天界

旹嘉定二年上元日鳥鎮普靜寺僧淨覺募緣
重開