#+TITLE: 憨休禪師敲空遺響-清-如乾
#+DATE: 2018-05-12 10:25:01
#+SOURCE: github.com/kanripo/KR6q0229 master 90bc54f3                

** 序

嘗見今之學佛者淺嗜墨兵嚼蠟膚言矢口堂皇以
為世間文辭不過是矣且曰教外傳宗不立文字遂
局見於甕天牖日亦可哂也彼焉知大釋迦文佛盡
世間解吐廣長舌說三藏經文詞義浩博茫若望洋
如吾儒者胸藏四庫腹笥二酉龍蒸虎蔚妙奪天機
之巧若非耽蠹有年書繙藜閣者豈能搦管思元落
紙語粹疇謂不學而能之乎憨休和尚學貫華竺器
偉達能法性超宗道弘通變禪餘之暇因事導物寓
境寫情故有文詞錄在叢席乙丑夏余客長安過訪
興善見案頭一帙名曰敲空遺響展讀之如商彝周
鼎高古清奇宗旨俱墳典中來拔秀揚芬鑿鑿可式
文薈藝苑正大以敦倫辭取騷選博綜以盡理翰類
蘇李辭達而旨明詩近陶韋沖澹以入格其間波瀾
跌宕一吐一吞極盡風雲之態如霞布天衢光輝奪
目師之道之禪不可得而知以師之才之學於斯可
見雖世之專學名家猶有所不逮也豈獨釋氏之學
者藉為指南而吾儒之欲造作者之場者亦當寄徑
於茲矣故樂序其首表而出之以公諸宇內云。

邰陽王錫命拜撰

** 序

憨休老人主北方禪宗第一拈花之座其燈分白鳳
穴雲峨喜和尚所以超馬祖匹臨濟而直上之曹谿
之派當泛漲洪流以應此瑞者歟棒頭喝下另集餘
音僅成一編名曰敲空遺響類皆文詞詩翰淵源私
淑當有自來文聿本乎秦漢理不詭於周孔活字天
風流音笑電而濁世界中睹此靈葩不翅石墜塵驚
珠輝夜朗咳玉粲花似群仙之相笑噴風曳練類列
駿之雄奔千巖爭秀萬籟競鳴信乎獅筋之琴一撫
則諸絃絕響金烏之曜纔出則爝火頓除斷非簇錦
攢花充飾祖園者所可比儗也余愧蹄涔望彼海若
然轟雷掣電大雅雄篇可咀囓而得之菜根齒頰間。

時
康熙甲子仲秋之吉濟南楊言走筆書於興善丈
室







原書闕



















又笑曰究竟非空天空空耳倏然而雷霆震山空空
耳倏然而萬木鳴木之鳴孰敲之風飆敲之也雷之
震孰敲之陰陽敲之也倏然而雷止風歇天復空空
山復空空過去空空現在空空未來空空故曰究竟
是空然谷神不死萬響攸生故曰究竟非空余曰凡
天地間有形之物有壞無形之物無壞陰陽風飆無
形者也無形即空陰陽敲雷霆風飆敲木竅是以空
敲空空生響空無盡響亦無盡空無壞響亦無壞故
歷恒河沙劫以來打空無棒割空無刀燒空無火溺
空無水故三教聖人杷柄在空或曰無知空空或曰
空無所空或曰萬法歸空空之時義大矣哉師笑而
不答予送師師空去予空歸。

關中李柏敬題








* 敲空遺響全集目錄

  
  * 序文
  * 卷第一
  
  * 碑記
  * 序
  * 傳
  * 行狀
  * 卷第二
  
  * 塔銘
  * 辭
  * 賦
  * 祭文
  * 牒
  * 說
  * 題跋
  * 卷第三
  
  * 疏引
  * 閒語
  * 卷第四
  
  * 啟
  * 卷第五
  
  * 尺牘(上)
  * 卷第六
  
  * 尺牘(下)
  * 卷第七
  
  * 像讚
  * 卷第八
  
  * 偈
  * 卷第九
  
  * 詩
  * 卷第十
  
  * 詩
  * 卷第十一
  
  * 詩
  * 卷第十二
  
  * 詩














憨休和尚敲空遺響卷第一
關中張恂稚恭編閱
益州記室繼堯校訂

* 碑記

** 重修廣教禪院碑記

竊嘗論之招提之設周秦未與也自摩騰入漢兆白
馬以開基僧會來吳載赤烏而表瑞魏晉以降上而
王都邦邑下而鄉井閭閻莫不精嚴紺宇崇祀以妥
安西方大聖人之像焉然後鴿苑蜂臺星分碁布始
駸駸乎真丹君子之國則不第林雕樾繪盤斗拱以
連雲寶蓋金幢革鳥翬而飛漢抑聖世運數之所至
實生人福業之所召故東林起而山神降力寶梵拓
而許掾重來良由象馭日輪運慈心而援溺苦海迦
音鹿苑廣悲智以解縛迷途化洽生靈奚翅人天萬
億光絢剎土豈限世界三千自是感應道交非徵發
期會有不可思議者詎無自而然哉廣教禪院去咸
陽東北路一由旬邑乘載秦始皇時望彝宮故址也
山川清遠土壤膏瘦萬仞蓮峰面終南而聳翠千莊
錦樹背涇湄以披紅襟擴三川挹義天之清露帶縈
八水澄幻海之昏波信靈真之淵藪關內之勝地也
始刱於唐之則天曰周隆寺敕額於宋之元祐曰顯
慶院金大定中有普滿法師講經於此敕賜今額元
至元初禪僧廣璣重修大殿中塑接引佛一軀高丈
六尺四壁畫八如來文殊維摩觀音諸大士及天龍
八部金剛神筆機生動有唐人墨意往來遊觀者繩
繩不絕蓋當時名士筆也故寺有三絕之稱至正間
高弟惠崇相沿繼起克紹洪規明嘉靖時地震傾圯
院主本琮脩葺後殿塑二十四諸天像列左右焉萬
曆間又有僧湛珀鳩合眾緣開拓廊廡重光梵剎至
崇禎末大道凌遲中原板蕩燕雀無簷邊之宿鴻鵠
多壟上之嗟茂草欞標何處訪賢于長者荒榛塞道
無復問􂷚缽偉人桑海巳來傾頹若是原夫物極則
反天道周星迨我。

興朝世祖章皇帝金輪御宇廣運佛心四海晏安百
廢思舉適今。

上嗣位之四年歲在乙巳有某某二比丘振錫來秦
栖神此地剖塵拾礫載懷興緝之心除穢剪蒿矢發
僝脩之願於是貲捐八社鐸震十方庀工鳩材董建
祖師伽藍二殿及雲堂香廚方丈各三楹裝塑韋馱
監齋二大士像旋請寶葴律師弘傳戒法先是某銳
志苦行站立釘關某亦相次捨身烏獲同任信爾聲
傳谷應萬姓傾心又得其徒某等共相協力贊成其
事復建東西禪堂各五楹內塑觀音地藏龍王龍女
道明達辯像六尊皆金飾焉緬唯勝緣難搆非荷擔
如來大法者力不能支甲寅春住持某議同八社削
牘迎余以尸席之於時寮舍虛廠猶未整飾無何陸
起龍蛇中外搔動余亦退居興福丙辰秋某過余而
言曰廣教鼎新不憚觔疲骨瘁者歷十有三載矣今
始落成將見殿閣凌空昱金烏而煥彩幡燈轉燄皎
玉兔以澄輝鐘鼓聞天外之聲香雲遏林端之磬事
頗斯寢志願克諧但非為兒孫謀安宅計願諸善知
識弘道利生共結般若之緣耳前蒙開堂振響遐邇
趨風來學有歸如水就下靈山一會儼然未散炳千
古之慧燄關萬世之祖基是誠肇於師也恐世遠難
名匪言曷載敢請為記以劖之石昭示後之繼斯席
者庶得相沿媲美俾勿隳裂亦杜絕夫有力負壑者
之源其為祖庭計不亦遠且悉乎余善其說謂之曰
吾聞君子創業垂統為可繼也屢見今之營建者莫
不初假叢林之名易求緣幹成則定為恒產貽諸子
孫日久則分為房頭習為應院趨名奔利互相魚
而高宿禪衲尚不得過門一窺欲望水雲義聚共相
安住不亦難矣哉嗟乎是陷泥犁之坑塹壞法之厲
階也況有為非實佛祖所訶陵谷變遷楊岐拒衲子
之請人天有漏梁主來達磨之譏百丈以前無住持
事凡今住持之高踞叢林非古也百丈之後因時制
宜方廣居而蓄眾迺分職以司存子欲倣百丈之典
型師表萬世使創業有繼婆心良苦姑為子記之其
號令人天鞭龍笞象又永賴夫後之據方丈之善知
識者慚余固陋寡學不文秉筆汗顏敘事難既兜率
內院常白寂子之惟布髮掩泥親受燃燈之記云爾
重修八關菩薩殿記。

大哉吾佛之教也其慈也溥其惠也洽醒巨夢於長
夜舟沉溺於四生開劫導迷歸淨土於十念設權致
變闡尸羅於一朝雖五教三乘匯眾流於性海十界
九地總不出乎自心萬善不同同歸於致所以法流
東震派天下郡城山林廟貌崇敬靡不有之況秦稱
天下雄籓第一而寺宇猶林乎其盛也八關堂在會
城之中不知創自何時年深代遠風雨銷鑠堂殿傾
頹固處通衢往來憧憧者亦低頭合掌而布金之念
獨不能發適三韓某居士者相從督院來駐於秦善
性天成懿德是好樂輸巳資發心修葺經始於巳未
仲夏之初落成於孟冬中浣之望數月之間前後殿
堂金碧輝映其中佛菩薩及十王諸聖像煥然聿新
謀勒諸石以誌不朽命斗垣董文學詣燉煌請余言
以記之余惟長安都會之地慧業文人多矣吾林下
人奚能言之但八關齋戒趨善之妙門入道之捷徑
也雖奉持者眾而八關之堂罕有建者八關齋戒尟
有明者殊不知八戒是關能閉八惡不起諸過故名
關也齋者齊也謂齊斷諸惡具修眾善故名齋也齋
者過中不食為名戒者防非止惡為義然必於月六
曰八王曰者何也月六日乃四天王下察人間善惡
故也八王者八節也天地諸神陰陽交代於是日持
齋奉戒則過除而福廣也然八戒唯一日一夜持者
蓋居家緣累不能頓脫塵勞故云一日一夜而為長
齋使人人得而易行日久則慧生相遣由淺入深明
正因以出生死脫有漏以證菩提此吾佛世尊大哀
曠濟拯拔群生曲垂善巧之方便耳方今某善士修
崇八關之堂匪但增其樂果意在與人為善大有補
於世教人心者功德豈淺鮮哉嗟乎眾生之沉寐也
久矣佛以關戒為木鐸唯善士能克振而興起之誠
苦海之津梁火燄中之芙蕖也遂為記之冀法苑塵
清扇真風於末運靈臺霧淨麗慧日於中天云爾。

** 供水陸緣起碑記

山不在高有仙則名故宇內名山大川勝絕之地莫
不皆假人而後傳如崆峒之以廣成富春之以嚴光
隆中之以孔明廬嶽之以遠公地得人顯人以道彰
而人傑地靈其間橫雄顯發以各揚其道者又獨讓
吾沙門鈞陽西南四十里有文殊寺在昭代時為周
邸所建自滄桑以來堂殿丘墟鞠為茂草數十年間
巳為狐兔之窟宅矣壬子春吾法弟虎堂和尚來憩
於斯日與衲子輩剪荊榛闢蒿萊並日而食縛苑而
居不一載遂成法席而文殊寺名始彰彰焉於遠聞
也和尚指南迷途慈心普攝四方尊仰檀信填門然
第一義諦不假言傳其如白雪陽春調高和寡雖佛
性種子人人本具若未遇緣不能開發欲發善芽須
緣福種所以尊象教為闡法之因崇佛事乃慶人之
要於是集諸善信示以水陸因緣但功果浩大費用
不資為慮也善信某跽前而白之曰和尚欲施大法
度我群迷地雖偏隅其好善樂施之心人皆有之勿
慮繁難願成勝事既而與諸從事者日著躊躕經營
畫度畫爾于茅宵爾索綯亟其乘屋以安廣眾間器
於埏埴取粒於畎畝盈儲克蓄以備支用妙筭神出
意至皆成期年之間諸事辦足思壇儀聖像而又不
可得也乃虔禱諸佛願垂哀降遂詣首山果一請而
諾感應道交誠心愈倍嚴列鼓吹導迎進山依儀設
壇豎旛懸像將見金光晃耀花雨繽紛晨夕梵唄鐘
鼓之聲達於空界遠近來觀憧憧不絕進香頂禮者
日不減萬指而和尚應機接物事事得宜七日之內
上下貼然信知靈山一會儼然未散向之所謂狐兔
之宅今見轉為極樂之邦矣由是人心向化信根純
熟發心連供如是者三載始則慮事大之難成也迫
於艱苦終則欽眾善之信心也卒成其功易有之因
三人同心其利斷金言非虛也癸亥秋虎堂和尚來
主金粟屬余為記其事將立石寺中以告後之來者
裡有繩纘余素不文性樂與人為善今此盛緣真菩
提心信所筆之以識其歲月云。

** 重修翠雲山佛殿碑記

判氣初天日月所以麗其耀肇形始地川嶽所以效
其靈翠雲山者亦關內之勝概雖群山峭拔而秀甲
終南為南臺五峰之一草木蓊薆疊翠錦於層巒石
澗鏗谹發清響於幽谷瀑布擬銀河倒瀉雲幢將玉
樹排空野鳥齊鳴奏管絃於天界山花競秀噴蘭麝
於岩龕誠復慕寂易從世機難染攀蘿暫憩雲鶴見
留固薄伽梵晏處覺場原前緣若薰修福地奈何年
移代謝殿久廢而址存谷變陵遷碑巳沒而石斷埋
不可考知創何時適順治丁酉有楚僧某者率意尋
幽棲身靈墺敝衣弔影侶猿鳥以偕居露地草眠參
蛇虎而為伍七日不火食一念正思惟遠近翕然趨
風樵牧歡從知善僝修在志莊嚴為誘善之門起廢
從心搆結乃度生之要於是剪除榛莽畢力經營先
修正殿三楹中肖釋迦佛像次脩前殿三楹再塑韋
天護法廚庫僧房竟獲完美燈􃄼悉具金碧交輝夕
梵晨鐘響荅山谷雲棟雪脊鳥革翬飛迥於煙霏空
翠之表宛然竺土楞伽之峰皆十方檀信樂施之所
成亦釋子道行精修之所至據終至始三十有年今
始落成謀垂不朽因求余以為文勒之貞石將示後
之主此山者俾繩祖武勿荒先緒余重楚僧之行願
非小不得以有漏目之故記。

** 夢浮鐘記

康熙十年歲在辛亥七月既望余禪棲於風穴山中
時葉望新秋晴空氣爽柏凝寒翠一榻翛然晏如也
是夜將半巖壑俱寂萬籟無聲沆瀣初來林木變白
人都悉寢余亦就桃而偃臥焉目方微合燈猶在檠
乍明乍晦若覺若迷夢一山寺巍峨壯麗金碧交輝
疑天宮殿人間有不可幾及者僧徒約有四五百人
余亦預其數焉中有老宿深目玄準鳶肩脩頭呼余
而囑曰子當出矣余即辭行適從余者六人長五而
少一步出山麓前橫大江瀰漫萬頃莫知其所濟也
余顧謂從者曰若此奈何長默而少者曰此有鉅鐘
可乘而濟之余曰鐘沉物也焉可以濟乎少者曰但
乘之勿慮不濟也余遂躡其耳攀其鈕鐘忽浮動心
起恐怖回視六僧俱無有也波濤洶湧巨浪拍天而
鐘巳浮於中流於斯時也上無攀仰下絕巳躬取捨
情忘心境雙絕波浪息平泯然自靜得妙隨流任其
鐘之所止而休焉須臾抵岸絕壁千尋惟怙樹一株
朽根半露余盡力引之根忽中斷不知鐘所從脫而
身巳到岸矣乃取徑沿崖而上村落廓如道豎剎竿
一人結旛以揚之飄颻空中望若游龍欲就與語忽
鄰單振響猛然驚覺余躍起披襟出戶視之步於中
庭但見月色如畫滿地松陰雲捲長空水澄澗底喟
然而歎曰是夢之奇也然鐘可以浮乎真耶妄耶是
心想之所至耶吾未嘗有想遠離顛倒而夢境適來
將必有所策進者耶蓋天地一夢區也萬物一夢境
也人生一夢會也不知開眼是夢而更作夢中之夢
是可為智者道而不可以痴者語也默而識之坐以
待旦明日語諸禪友友人曰異哉予之夢也預將有
以徵法燈之兆乎余曰何為其然也友人曰鐘者大
器也水者智海也枯樹者歸根也剎竿者法幢也子
將乘洪鐘之器游華藏智海濟度群靈歸根復命豎
道場旛而弘揚法化也故為子悅之余曰無其事也
皆含藏識中積習之影子所現耳況夢想不真又何
有與於此哉友人曰此非渠所知也曩閱傳燈載石
頭希遷禪師夢與六祖同乘一龜游泳深池之內覺
而念曰龜者智也深池者性海也吾與祖師同乘靈
智游性海矣今為青原之派子之所夢與彼類相若
或異日有微當信吾言之不食也明年春余受風穴
老人付囑友人特請濡墨以記之余曰果夢之徵耶
非夢之徵耶果則是其記也若非又何記之有哉人
不知夢猶覺也覺猶夢也但於夢處覺故似覺而不
能覺也若能於覺處夢則雖夢而不惑夢矣夢之虛
幻固不必論然鐘之浮若有可紀者子請益堅余不
能無言姑筆其寱語曰記夢浮鐘。

** 遊賢山寺記

崴屠維大荒落冬十月余有事於池由北路而至
於扶風之龍渠寺適善士杜姓者請齋造其居望北
山崖巒蒼翠詢之土人曰賢山寺也以張橫渠讀書
得各會僧至乃吾戒弟子雲居即寺之住持請余登
山遂步至谷口兩峰突兀對峙如門削壁數仞似入
太華深谷中沿岩皆洞穴土人曰此兵荒避亂之所
鑿也進有里許棘茨滿谷無路可通摳衣躡磴而達
於山下兩溪合流中臺高數十丈寺當其上草間微
徑縈紆而上至一坦坳巖題羅漢洞由洞口至東澗
過澗有石幢目之乃井也深三百八十餘尺轉入一
洞行二三丈豁然碧天開朗有磚為門入之轉西又
三四丈通於殿庭庭前古柏二株其大數圍鐵幹摩
空如虯龍狀青蔥鬱密風起作怒濤聲蓋唐宋時物
也佛殿嵬峨工慧巧麗輪囷榱桷今時斲工未必能
為也中肖一佛端嚴相好四壁畫佛菩薩皆變像顏
貌作青黑綠藍色云烏思國番僧畫也前殿五楹內
塑皆佛廊廡廓如左廊有像額曰張夫子祠張子即
橫渠先生也右廊亦有像即鑿井縣令楊公也殿之
西北復有磚門內肖四天王像即寺之山門也出洞
則懸岩數十丈目之悚然下有洞穴寺僧曰田洞口
而下通於西澗舊時往來之路也邑乘載盤龍三洞
即此余乃入穴盤曲蜿蜒六七丈而出洞行數武又
復入洞如此者三而至西澗斷岸斬絕不可渡有橋
名曰天生橋有閣覆之年久傾頹僧某欲易之以甓
工未興而化去磚石現存兩山蒼翠松柏交蔭牧唱
樵歌響荅山谷還至於寺滿壁多題詠命侍者一一
讀之唯西壁有字如蒼龍枯木之形塵坌闇然以帚
拂去乃古篆文俯仰拂拭竟不能識如岣嶁碑石鼓
文幾至搔盡髮垢乃辯得數字文意炳然順行而下
乃云關山隨地落河漢近天流高丘渾不暮晝夜看
行舟不知何代何入書也巡壁而至殿前有一絕云
白雲呼我上高峰路入青山萬樹松到來喜脫塵緣
累十年夢破一聲鐘二詩調高韻清令人讀之有遺
世出塵之想其餘不足觀也矣庭豎豐碑文意高古
中序寺始於唐世至大元至正時有僧名賢齊者年
二十遊方至此鑿洞以居歷年九十腳跡不至人間
二虎常為守洞鄉入德之故名賢山是山以僧彰名
非宋之橫渠讀書而名者明矣明世廟時寺巳坦塌
有信善楊澄者捨財而修葺之碑乃重修時立也碑
文總憲楊公瞻所撰前殿簷間亦有石刊遊賢山寺
記長安令楊公博所記二楊皆河中人山記石側門
至前廊禮三大士像獨立巖臺俯眺河山太白當其
前嵯峨插天層巒疊嶂恍如匡廬之九疊屏渭水繞
其足凈如素練平疇萬頃村落連延煙雲變幻如處
瀛渤中天風洒然心骨俱冷大非人間世真紅塵中
別一洞天火宅內清涼世界不可少也遊覽未竟而
夕陽西墜荒煙野霧紫綠交炫牛羊歸牧而柴門欲
為之緊閉也是夜宿山寺古柏風號連宵不息野鶴
孤猿聲清霄漢達旦由東澗北上而至寺後一塔嵬
然頂巳頹落讀碣年紀至元特謚普濟圓明賢齊和
尚之塔十二字塔前有石幢為苔蘚所蝕字不能讀
惟東南一方字跡隱然讀之乃大阿彌陀經筆畫道
勁字亦端楷書人失其姓氏望北則平蕪無既村落
歷然去縣僅十五里寺後有深塹明末時鄉人避難
掘斷以為堡也寺僧自鑿塹後日漸衰沒于今止一
僧而巳余歎息久之還寺復眺前山龍昂虎踞原屏
開嶂分股如梧桐枝寺當鉗口甚與堪輿相合故為
一方一大名剎宋張子厚讀書於此而學達性天今
王太史復讀書而聲蜚詞苑豈非此山之靈氣所鍾
耶惜乎掘斷來脈嗚呼是此山僧人之大不幸歟亦
天地之不欲與人全歟興衰治亂理數必然契經云
劫火洞然大千俱壞昆明池灰誰復問之誰復知之
午過余下山而還龍渠遂操管而樂為遊記時同遊
者比丘常樂年八十有五知客賁如侍者中也秀珠
四子。

* 序

** 刊人天眼目序

人天眼目乃越山晦巖智昭所集也昭以透古今眼
澡肝膈於頂𩕳之初具通變機施膽力於威音之外
採摭五宗綱要彙而成書將祖師閫奧八字打開格
外玄機盡情揭露可謂挈領提綱萬目千腋悉展舒
而了然矣然而宮商促拍雅操或亂乎鄭聲爐鞴煆
烹精金間淆於鈍鐵向非是編又何能辯魔揀異而
知學者師承之有無耶凡據師位者不可不家有而
日見之也雲松遠禪師把茅秦隴折鐺沸郿塢之雲
拄杖山形蒿湯雋無言之味既佩宗印慧澤復施命
工重梓願與天下有鼻孔衲僧共炳摩尼之珠互朗
秦臺之鏡亦宗門一大快事也余略為記實不敢作
虛文以誕之若有志夫宗門者珍重流通是所望也。

** 重刻天童直說序

鄒孟有言曰盡信書則不如無書至若左史記事右
史記言言以載道事以考行無事則不能見其行無
言則不能顯其道所以道借言顯行逐事彰故春秋
作而賊亂懼壁觀來而義學摧雖佛祖聖賢各出處
其道之不同然窮奸斥妄救世利生之心則一也天
童密雲悟和尚以應真之聖具大智慧傳二十八祖
達磨之正宗中興臨濟之道踞天童山用本色鉗錘
秪以一棒接人如大火聚近之則燎郤面門如太阿
鋒觸之則喪身失命單提此乾嚗嚗這一著子不獨
海內賢豪望風景從若昭代之帝后妃主莫不降香
齎紫以致敬焉遠及氈車蕃舶都來重譯問訊奚翅
蹋殺天下人之馬駒問世一出誠如迦維黃面老子
之再世者也凡宇內之據猊床提祖印者皆出乎門
墻逮今兒孫幾遍天下其間或有胸臆挾懷刱發難
端師萬不得巳向無言中立言無說處通說將靈山
拈花迦葉微笑傳來佛法的的大意不遺餘力和心
嘔出若揭日月於中天鼓雷霆於當代或者謂天假
難端激揚真說不然何大啟玄扃向紫羅帳裏撒珍
珠之若是乎非直說無以睹佛祖妙凈圓明之正眼
非關妄無以格知解穿鑿謬亂之是非昔山陰朝式
王公者彙為一編名之直說大率為拯救末法鬥諍
邪妄之狂禪存我說法之異見徵便學者銷意中之
積滯出眼內之金塵化同異為大通已爾實啟禪關
之金錀闢祖道之巨擘也江南傳來巳久北地慨未
之見已未夏有雲松遠公把茅秦隴道行超卓為緇
素所推重有古宿衲之風一日過燉煌詢知為天童
一脈兒孫楚黃雙臺古春方兄之法胤也出是編示
余且云蘊有年矣未遇賞音將付剞劂欲得序言以
廣其傳余歡喜踊躍焚香稽首而告之曰此天童密
老和尚憂祖道墜滅迫不得已將一生真履實踐所
得從上佛祖之心髓發而為此塗毒鼓聲也千萬世
之下尚有聞其聲而死者亦公之幸也既來堅請不
敢固辭愧智識淺陋不能大祖之道表公之行冀讀
是編者另俱隻眼勿存人我見勿作爭競論須得意
忘言直下薦取如擘海金翅擇乳鵝王方能見天童
密老和尚為法為人徹底之一片老婆心也不唯見
天童密老和尚為法為人徹底之一片老婆心亦見
雲松遠公重梓流通無非為法為人徹底之一片老
婆心也是序。

** 與董斗垣文學法名序

余性耽幽癖不樂遊城邑聚落戊午冬適主燉煌有
客於長安過斗垣董子之門而適遇董子止宿余舍
之北堂堂有佛金色煥如案有經鐘􃄼悉具蒲團竹
仗道味瀟然花氣香雲氤氳馥郁宛然祗桓精舍不
知處人間世也少頃命童子進饌餚核精品不減上
方香積世界中來者而禮敬恭虔又不知當何如也
夜坐烹茗相對劇談往往皆吾宗門向上事余甚欣
慕焉時有張子者在座天資超敏亦能聆寓其旨奠
不賞音擊飾聞所未聞夜半乃散去及平旦鐘鼓訇
訇梵韻恬恬余起盥禮佛見董子帽僧伽衣布衲長
跽佛前誦修多羅儼然一清修苦行頭陀也余聞董
子漢儒仲舒之裔世業儒宗性鍾孝友其為人也狀
義而不朋不足而不承與觚而不堅張虛而不華損
已利物好善樂施故恥挾策以干時而寄跡於杏林
者志在活人也況以保赤為專術意謂大人者不失
其赤子之心者也而醫得真傳越人再見其功可以
回造化參兩間其脈則能診膏肓泣鬼神上自王公
大人之世子癊子及士庶人之子弟莫不具瞻再造
賴以存活者益多矣兼能篤信吾道極力精研甚為
難得塵欲煩囂名韁利鎖人多不能擺撥唯董子夙
有根器具大知見雖處世緣中而不為世緣所轉順
其正因盡其資產冬夏長湯以濟行旅四時隨緣以
飯僧徒又能出入諸大宗匠之門凡在叢席能爭先
首倡竭力以弘護之故人相推崇皆曰近事領袖法
苑金湯雖襄陽之龐蘊毘耶之凈名不多讓焉余曰
擊之始信所傳不謬而誠非虛譽也偶以法名請余
曰子名著久矣又復何名之哉董子曰今日乃阿彌
陀佛之誕辰也願賜以名余即以性名之曰佛蓋阿
彌陀佛成佛巳來無央數劫今之受生乃大悲願力
之示現耳人能行其佛道即是從佛口生從法化生
殊不知佛生即爾生爾生即佛生性即佛也佛即性
也性空真佛佛性真空無性無佛無空不空性佛兩
忘空不可得只此不可得處脫體分明纖塵不隔於
此智眼豁開常光凈土觸目了然自性彌陀頭頭顯
現何聖凡迷悟之有耶然後推其壽已者所以壽世
保元者所以保人方知金色美蕖實開於火燄之中
也雖然趙州云佛之一字吾不喜聞董子於斯不無
疑矣康誥曰如保赤子心誠求之雖不中不遠矣葛
藤至此不覺輾然大笑竟筆之以授董子。

** 佛祖正傳沿流頌古序

一心相印喻傳於燈五葉敷榮妙嚴於本自青蓮眴
目無端口是禍門迨少室安心落賺血流遍地曹溪
胤子憐象馬之雙蹄滹沱沿流嗟瞎驢之孤峻千燈
晃耀熾光緣襲於初燈萬派分岐匯海終歸於嫡派
所以統嚴世系永其傳者為宗故茲頌古代興𢋫厥
聲者甚夥慨各出巳意獨弄單提於佛祖淵源血脈
貫雪兆和尚悲法道之凌遲佛祖正傳見沿流之
有自卷帙既就丐余序文貽命下頒難為辭令披閱
之暇略著數言若無鹽刻畫以難堪似鮑老郎當而
更甚拙鎪謬妄自當哲士囅然赤線珠聯還遭明眼
覷破。

** 純哲和尚語錄序

虎生三日氣巳食牛頻伽在鷇其音迥異純哲和尚
昔與余同參風穴老人見於稠人中氣岸撐霆神機
峻捷乳虎迦音巳萃拔乎其類矣辟如無恤常山之
符以是賢師知為當家種草曾未踰時受本師雲老
人記莂心印既傳遂行宗令便能掀倒禪床赤身擔
荷拈提鐵棒打殺龍蛇天人協贊果熟之香風飄於
汝南時至理彰鯨鯢之釣綸垂於溵水住持枯淡有
葉縣省之風規鉗錘妙密得大慧杲之作略道望輝
騰四方仰慕隨機參扣因事舉揚語皆脫略窠臼鏟
去塵封直示當人本分草料不假文句而自然超卓
者也尋常室中不許流傳一字門人私錄其語若干
篇將付剞劂以序屬余余曰和尚大機之用如飛星
爆竹裂石崩崖言語道斷心行處滅直下使人命根
頓斷豈有文字語言與人咬嚼耶文字語言乃和尚
之土苴緒餘耳欲出其餘亦足以利益入天余雖不
文意不容默因書片言以道其實若謂家醜外揚則
吾豈敢。

** 滄涵和尚語錄序

道在妙悟非假言傳所以世尊拈花迦葉微笑禍端
斯起殃累兒孫無有了期然上上之機一撥便轉中
下之流目瞪口呿故于無言處立言無說處通說如
國之用兵不得巳也滄涵和尚從先師棒頭喝下
明向上真宗便能開堂振響海內欽風剿除窠臼文
言縱橫殺活自在雷崩雨驟電捲星馳一一從胸中
流出蓋天蓋地克家種草真個手段白拈應識神駒
果然踏殺天下信乎獅子窟中獅子栴檀林內栴檀
妙得先師嫡髓可謂吾昆弟中之白眉也門人錄其
要語數十篇欲以災木問序于余以余與和尚同出
風穴先師之門墻故也既不獲巳固陋弗辭爰抒
測識其大端以與之。

** 虎堂和尚語錄序

向上一路千聖不傳唯許沒量大人不顧危亡單刀
直入如雲長公之斬顏良始有少分相應虎堂和尚
與余同侍風穴先師久經爐錘深入閫奧既佩心印
遯跡岩阿幽棲十載果熟香飄響風慕請開法鮦陽
於金粟禪林建大鼓旗勘辨方來不容情解當門按
劍一味生擒可謂出浸鯨鯢浪沒須彌之頂神機鐵
牯崢嶸宇宙之中其後隨機請益入室陞堂遂有言
句錄在紙衣門人編輯成書欲壽梨棗來求序言殊
不知從上先德入廛垂手應機接物直是斬釘截鐵
那更拖泥帶水而作世諦流布耶雖有一言半句如
木札羹鐵釘飯亦恁時人咬嚼忽然彈破牙齦方知
餅是麵做又如醫師治眼但有除翳藥耳無與明藥
也明若可與還應是翳斯錄者乃和尚之除翳藥也
若欲求明切莫向這冊子上尋討。

** 參約字序

四姓出家同歸釋氏此安法師之論也其後契經東
來果相符合遂為千古定式然未有法派之說法派
起於中古僧初剃落師依派以命名令知木本水源
有所從出者矣及度而為僧以入於三寶之數因而
又為之字焉字也者以列於大僧故也有荷法之任
為人天之標幟道德之淵藪諸佛慧命賴以續也故
人見而莫不起敬而尊仰之故呼其字而不敢直斥
其名也如傳燈所載古之尊宿或以寺稱或以地呼
者何也以道全德備而超出乎世出世間人皆欽仰
不惟不敢名而且不敢字故嘉其地以尊之如百丈
雲門德山臨濟諸祖之稱是也故僧之可尊在道德
耳豈字為之耶雖然字亦不可少也海文禪人來請
字余以參約字之蓋取其名之義而與之也參約數
年間於廣眾中能檢朿身心克窮巳躬下事未見其
有惰志也魯夫子曰以約失之者鮮矣倘力行日久
後得為人所尊亦未可知也子當不失其所以為尊
者歟故為之序。

** 約縗服社序

輔周張子青門之逸士也一口過余而言曰古先聖
王制禮作樂設教化民首重孝弟推廣仁愛立井田
以世成業所以死徒無出鄉鄉田同井出入相友守
望相助疾病相扶持則百姓親睦自三代巳降淳風
下衰禮制雖存而行多不逮況時與世異民病窮苦
親喪有制而禮則憫然不惟縗服無辦且十餘年尚
不能窀穸者良可悲也若富族高門廩有陳紅室有
朽貫不能割尺布斗粟以相調濟而貧者急於求貸
易為入山擒虎難於開口告人然惡惡可余志欲訂
縗服之社約諸同鄉各輸少財積之歲月則涓滴石
穿毛聚毬成以備鄉閭親老孝帛之用餘則鄰喪貧
無措者亦分贍之庶利巳利人兩獲其益以免開口
告人之難不亦可乎欲假善言以為倡率使同志者
見義勇為知先王務本敦倫藹然仁愛和厚之俗猶
有在也余曰善哉善哉昔范文正公念族人多困於
饑寒喪嫁乃建義莊歲入租稅以分贍之又子純仁
將麥五百斛過丹陽見石曼卿三喪欲舉無力二女
未嫁并以麥舟贈之歸語其父文公曰善吾聞魯夫
子有言博施於民而能濟眾必也聖乎觀范公父子
濟難扶危能體聖人之言行聖人之事宜乎父子相
繼顯達宦途出入將相為大宋一代名臣而令聞昭
著彪炳史冊者庸詎知非行義好善樂施之明驗歟
子之志與范公父子合不獨為濟眾無窮之利其亦
尚德可風由一鄉以風一邑由一邑以風一國由一
國以風之天下凡有同志當勉而力行之故樂為之
序。

** 續法派偈序

四姓出家歸釋符安師之論五宗列派分支溯智祖
之規師初依派以命名令知水源木本徒後因偈以
續代方識始祖雲仍歷百世有可考之常經而千古
無差舛之謬亂雖僧形無異然法派不同有臨濟之
派有曹洞之派僧若失派竟不知為誰氏之兒孫也
所以僧有定派如司馬世家庶人族譜類皆然也叢
茂禪人以關中名德為長安人士所皈偶以法派問
偈於余考之臨濟智超祖下第三世即分支也派偈
四句句止四字字共十六緣瓜累瓞綿綿不替但偈
字將盡慮後之子孫無以命名特丐余以續之余乃
於本偈之下續以三十二言使後之來者知派盡而
求續者叢茂也又當以叢茂為世祖而昭永萬世須
珍襲家藏或刊之石以為本宗支圖之定派云。

** 書翰彙集字

余壬子春入關時賣花聲眾爭艷桃李余貨松獨青
而相顧者鮮矣一日過涇陽訪義真友人於嘉慶寺
適遇稚恭張老先生一見如舊識已遂成莫逆其交
有十四年所矣先生以關內名家早發上第侍宸秘
閣天葩燦爛冠絕古今既而抽簪歸里銜杯樂聖喜
與高衲輩遊故有書問落在叢席言簡而文詞約而
達無泛常語字字皆從活水源頭大光明藏中流出
不落時人套習兼以書法精妙雖米南宮董玄宰亦
有所不逮也世人獲一字一句重如甄叔迦寶韞櫝
珍藏侍僧集其與余往來書問彙而成帖請序其首
余曰先生以書畫名天下海內競尚其書札緒餘雖
一時揮灑誠可矜式子之是集可謂拾瓊枝於玉苑
嗅薝蔔於香林者也當與琅函貝葉共垂不朽子宜
以松青而見重母效爭艷而可惜故序。

** 孝廉羅稚圭過山賦記詩序

玉書羅長公稚圭孝廉公吾蜀閬人也金昆皆台鼎
器隨父任汝墳克勤藝業能讀父書不浪出入州人
士咸德之戊辰冬余自關內來主風穴忽款段山中
訪余清話旋署次以風穴遊記并詩貽余讀之如鐘
聞午夜俗耳頓清似劍淬豐城星河耀彩蓋緣思超
而才俊興遠而語雄想其詞源倒峽波爛千翻雖李
青蓮楊升庵之復出亦當瞠乎其後矣異曰掞藻天
庭花磚視影卑窺其一班誠當世之大雅斯文之巨
擘也故序譾言以志之。

* 傳

** 風穴雲峨老和尚傳

師諱行喜號雲峨生益州資陽陳氏蜀西望族也世
居隆昌母陳夫入夢感異僧乘巨象造門授以如意
覺而誕師幼即穎異坐徹跏趺為嬰兒戲皆歌詠梵
唄七歲入童子學授經知大意讀論語至朝聞道夕
死可矣持本質於塾師曰所聞者何道塾師曰日用
常行即是師曰夕死可矣人既死道又在何處塾師
躊躕久之曰性命之理微非爾所知師退而歎曰只
如此道無聞縱讀盡世間之書有何益哉遂掩卷歸
過溪睹屍為魚鳥啄噉忽動諸行無常之感決志求
出家父母難之師絕食數日許就淨居山啟尊宿披
剃惟動禮誦忽夜坐自念天地間為甚麼有我畢竟
我生從何來窮極古今莫測終始駭然汗下達旦詣
鐘興庵白心玄和尚并述生緣玄為開導獎勵命號
雪峨贈以偈曰白雲鎖雪一峰寒極目寥寥天地寬
象賀夤緣悲行普夢回相笑太無端師禮謝歸感奮
自誓與二三同志結非依博山警語做工夫久之不
得力念歲月飄忽仍立死限一年苦於昏散引錐痛
劄晝夜鞭逼愈增迷悶聞印心和尚近住於竹家庵
特往見之心問甚麼處來師云凈居山心云父母未
生前在甚麼處師云某甲正疑此事特來求慈悲指
示心云去汝不會我語師方舉步心喚師師應諾心
云應從何來師忽有省會心過天封師隨受具後遊
峨嵋遂詣萬峰參破山和尚便問把住牢關聖凡莫
測放開一線略許商量去此二途請師相見山云瞎
師云虛空無縫罅法體絕形蹤為甚麼大悲菩薩現
千手眼山云死水不藏龍師云如何是活水龍山拈
棒打出未幾山赴盤龍之請師先往候命師維那師
久慕天童法化之盛遂裝包出蜀徑抵江南聞密雲
老和尚化去時費隱和尚住金粟師往謁便問千里
聞風則且止覿面相逢意若何隱便打師云劉郎不
會藏春色漏泄枝頭多少香隱云不遇攀花乎徒勞
造化心師便喝隱復打師遂挾袱入堂依炙座下一
日普請車水次隱命各述頌師頌云竭世樞機本自
然輕輕拶著便週旋就中有個超方作倒瀉滄溟浪
潑天隱深器之於是聲馳叢席值解夏隱上堂云諸
兄弟從今解制後或東去西去忽然撞著猛虎當路
又作麼生眾擬議隱下座以拄杖一時打散師頓見
隱用處至晚辭行隱固留師呈偈曰獰龍隱顯迥誰
儔氣宇昂藏出眾流大抵不貪香餌味翻身破浪五
湖遊竟去見山翁和尚於天童值入室舉洞山古鏡
話問師曰你道是甚麼意旨師云未到天童知何處
行來方見路高低翁云這漢拶著便見瓦解冰消師
云明眼宗師天然有在翁便打未幾遊天台時林野
和尚住通玄師見便問杖頭挑撥罕遇知音狹路相
逢如何即是林云雲霧鎖青山師云未到天台不妨
疑著林曰持蠡酌海妄測淺深師云不因樵子徑爭
到葛洪家林云峰巒挺秀鳥道難通師便喝林便打
於是服膺座下師資水乳親炙七年一日侍林山行
林問云等閒拶著即轉轆轆地我這裏總用不著將
你從前所悟的據實說與老僧看師盡情呈白林云
不是不是師云向來皆蒙印可如今為甚又不是林
云此是識解依通盡屬生死根本師殷勤請益林云
且道山河大地明暗色空與汝自巳是同是別師云
同則總同別則別總林正色呵曰說得道理好師佇
思林攔胸把住云除卻總別同異速道速道師擬荅
林驀向懸崖一推當下胸中寶惜廓爾冰消返觀從
前所得如大海之一滴耳即充口說偈云罷罷罷休
休休橫眠倒臥在荒丘翻身拶碎虛空骨萬象森羅
笑點頭次日呈上方丈林接得納於袖中復伸手云
這個且止將你悟的呈似老僧看師舉足云昨日無
端被害這腳一夜痛不安林呵呵大笑師哭蒼天蒼
天便出午後卻喚師將從上佛祖公案極淆訛處重
重勘驗師一一剖決無礙林云這回始信吾不汝欺
也會林赴嘉禾棲真之請命師理通玄院事越明年
師往省覲林即出源流拂子付師時順治巳丑九月
十六日也師遂禮辭截江渡淮在處以名剎敦請前
後一十三至師堅辭不就乃上陽山訪慧門大師慧
即與龐總戎會霍丘固始兩邑紳士請師住大別山
普濟禪寺師卻之猶甚慧大師曰觀師法緣已熟當
乘時濟物有祖巳來難辭此責豈可拘執而謙退乎
師若從請吾當佐揚法化師乃就請始聞法焉方解
制河南光山紳衿削牘迎住普福居無何羅山道俗
復迎住龍池憶白崖山水幽奇過掃忠國師塔晤學
憲禹峰彭公師與本色相見公不覺舞蹈生歡留止
慶祥朝夕諮扣深有契證以為相見之晚夏滿復歸
龍池未幾復應湖廣隨州法興之請有司李凌公來
參師問莫是十如居士否公曰是師即攔胸把住云
覿面相逢一句速道速道公茫然師拓開云不是不
是公曰太鹵莽生師云賺我來賺我來茶次復問嚮
聞居士留心個中公曰不曾師云幸值不曾若曾三
十棒一棒也少不得公曰且道棒頭有眼無眼師云
山僧今日不打你在公曰要且無下手處師云不知
痛癢漢公無語師贈以偈曰谿山草際正凝霜幸喜
文星到上方相見不勞重話會從前鼻孔自昂藏明
年復循汝州觀察捷武范公風穴之命先是范公遊
獵至山見萬柏岑森之下有大蘭若沿流而入榛莽
塞道虎跡駢填顏曰風穴禪寺詢諸鄉人乃曰此後
唐時臨濟宗第四世延沼禪師祖庭也桑海以來僧
徒寥落傾頹迨盡公悵然久之剔苔剝蘚讀殘碣於
草萊中遂懷興緝之志謀諸太守中寶林公各捐俸
修理復成寶坊每念獲一善知識以主之時汝州紳
士嚮師道風遂白范公以風穴延師焉師至念先德
故址五代及今七百餘年宗社灰冷奮然以弘法為
巳任遂大開爐鞴痛下鉗鎚四方有在於是者聞其
風擔簦負笈翕然來歸食堂滿幾千指宗風大振咸
謂濟北中興居五載長安緇素迎師住大興善寺師
翻然肯來踰年曳杖東歸會鮦陽澺水宋中丞慕摩
詰捨宅以南塘別墅刱建金粟禪林迎師住持一時
龍象雲集萬指參隨戶無所容有露處而聽法者居
四載會汝州太守射斗高公以風穴虛席迎者再至
遂命首座沖涵住持復抵風穴大新梵搆開拓廊廡
四年之間危樓傑閣照映林壑而工適告竣師慮學
者坡事繁難有遠舉休隱之志遂托故出山拂衣長
往杖過汝寧值當道護法太守熊公別駕劉公遣役
於上蔡候迎強師入城師不得已留止慧文禪院一
時賢士大夫延集座下􂔿扣無虛日師慈意藹然至
其機用妙密澤壑夜移人所難覺師則別垂方便或
曉之以經史或喻之以百氏之言而肯綮遊刃透關
擊節如日蒞天臨士大夫咸欽服焉居三載忽示微
疾適澺水宋中丞請師歸金粟師即以書辭遠近檀
越汝州汝寧當道諸大護法囑以後事於中夜召沖
涵恒公及諸大眾囑曰吾自蒞眾以來二十七年之
間夙興夜寐兢兢業業唯道是念不敢斯須少懈也
時當像季魔強法弱汝等當以荷擔大法為心勿徇
世緣受人弔問則不可也時當環擁哀請遺偈師云
吾平常說的不是耶侍僧進紙筆師援毫大書曰吾
年六十有四出世因緣巳畢生死凡聖同源大都眉
橫鼻直歸去來兮歸去來摩訶般若波羅密復震威
一喝擲筆瞑目而逝師生平風度凝肅凡近侍皆森
然機用脫略鉗錘妙密室中提策直以本分接人未
嘗假語言文字羅籠學者故門庭孤峻海內欽風禪
學深得爐錘之力多有脫穎而去者嘗示眾云當陽
一路智者猶迷公案現成漆桶不會看個話頭取證
猶如掘地覓天打屏妄想發明大似棄波求水即真
即妄而張網捕風非異非如而掉棒打月直下即是
打折驢腰撩起便行必死之疾且道如何得恰好去
良久云知音不在頻頻舉達者須知暗裏驚又云參
禪徒妄想打座屈身勞性海微風作覺浪拍天高止
息重增病縱之轉飄颻須彌入芥子瓦解與冰消這
裏薦得且居門外正宿草庵若要陞堂入室未敢相
許在何以靈光不昧萬古徽猷入此門來莫存知解
又云道在尋常休自瞞當陽拈出與君看冬風驀面
吹來急無位真人徹骨寒又云碧天明月照蘆花雁
叫霜寒境界賒多少江湖方外客幾人就路得還家
逢緣理會即境明心撒手歸來了無別事所以永嘉
云遊江海涉山川尋師訪道為參禪自從認得曹谿
路了知生死不相干曹谿路且置只如生死作麼生
了水流元在海月落不離天觀察􃄽嶪張公問若論
個中事本自現成到這裏為甚麼不知師曰居士貴
姓公曰賤姓張師曰居士元來卻知公快然首肯又
侍御李公愚太史張松谷同訪師坐喜公池畔李公
曰學生為此事不明特來參叩請師垂誨師舉手中
如意曰會麼李公曰不會師曰覿面相呈為甚麼不
會李公曰然隱微之妙理未足以聲色形容也師曰
居士略違貴教之旨李公曰何謂也師曰不見道潛
雖伏矣亦孔之昭乎李公曰如何即是張公曰據我
所見無處不是師曰是個甚麼張顧李而笑師曰眼
眼相覷此事竟不致於隱諱矣李公曰如何下手師
即與二公長揖而別師自順治庚寅開法至終師之
世十坐道場開堂九剎陞堂入室未常懈倦門人集
語錄若干卷師生明萬曆癸丑示寂於康熙丙辰四
月十三停龕七日顏貌不改如生傾城道俗瞻集如
市門弟子欲迎龕歸風穴以宋中丞哀懇奉師全身
師有遺命故塔葬於金粟禪林之左。

* 行狀

** 破壁老和尚行狀

師諱永吉字常安破壁其號也蜀之綿竹人父吳姓
母陳氏四十無嗣虔禱於鎣華山夢龐眉僧寄宿覺
而有娠既誕白光燭室鄰人驚異甫離襁褓好以佛
事為兒戲喜跏趺終曰不言儼若有思幼常多疾父
母憂之以夙因故遂依祥符寺續燈傳尊宿出家時
十三歲傳授以大悲無礙陀羅尼咒一脫口即成誦
如舊識者及年十七一切經書文字不由師授自然
能通常好靜坐一日有僧自峨嵋來與師曰子若向
南方參詢大善知識後必悟入如來知見師心切嚮
慕即腰包出蜀直抵金陵遍歷講肆遊心藏海凡性
相二宗微言奧旨莫不深究因閱楞嚴至見見之時
見非是見見由離見見不能及翻覆疑難不解其義
乃質於講師曰既見不能及畢竟作麼生通義講師
雖為剖析其理然師疑不決又素聞天童法化之盛
遂結伴過錢塘見密雲悟和尚於太白山中纔跨門
便問見見之時見非是見見由離見見不能及畢竟
作麼生悟便打師再理前問悟直打出方丈師迷悶
不巳異日再請益悟復打師不契其機退而泣曰我
只任與般若無緣明日告假出山回至嘉禾聞漁人
撒網聲忽然有省與同行曰我當時錯過老和尚得
與麼老婆心欲返天童同行挽之約歸金陵受具於
圓覺庵圓覺見師天資超異命檢藏經乃囑師曰宗
門鼎盛卓犖有人律學浸微子其荷之師念菩提種
智戒為培根慧因定發戒為基本乃矢志學毘尼法
於十誦大小乘律究觀秘義修明要奧二十餘載後
以江淮多故不遑寧處遂杖錫西征於是趨少室遊
五臺徘徊終南棧人連雲將詣峨嵋值蜀難未平不
果其志遂由河池至徽州州人見師律儀端靜受持
勤至莫不望塵瞻禮欲以祖師山棲師焉師堅辭不
就四眾哀懇乃留過冬明年春訪仇池登鹿玉山一
徑如線高盤八雲長松插天飛瀑垂練遠絕人境堪
可掛錫先是本山耆宿夢披香色伽黎僧錫杖凈缾
坐於東巖之下有韋天侍側次日師至山竟趨東巖
宴坐僧至見與所夢者不異即請就普賢寺弘闡毘
尼度無量眾未及二載武都太守于公道行副戒褚
公雲龍慕師道風同紳衿緇素合壁聯詞請師住白
琬山觀音寺其寺創於唐之開元古名剎也年深代
遠鐘鼓寂寥人煙迥絕竟為豺虎蛇虺之場師至見
山水奇秀遂有終焉之志乃就地誅茅縛樹為屋旬
曰之間歸者如市未及三載殿宇廊廡輪奐斬新金
碧交光照耀林壑四方來求受戒擔缾負錫者響振
山谷鱗萃蟻聚居無所容牧豎田畯莫不悛心欽向
儼若波離再世瞿曇一出也師本無宿疾經營修理
精神少疲領眾如常一日忽示微疾命集眾陞座囑
曰去聖時遙人多懈怠輕律棄經少奉持者汝等當
各努力謹奉戒律報佛恩德勿貪利養勿飾繁華節
儉恭勤是佛子住囑畢乃起沐浴更衣趺坐奄然而
逝師生於明萬曆已丑遷化於清順治十八年辛丑
十一月十五日世壽七十有三僧臘三十四夏登毘
尼壇說法利生一十四年得戒弟子若干人剃度小
師若干人皈依在家二眾若干人闍維曰遠近緇素
咸來觀送駢填山谷火竟不爇門弟子跪祝曰師其
有靈火當自焚祝畢龕內如轟雷者三吼而火燄哭
出數丈煙光五色人無智愚仰觀悲戀獲舍利無數
門人收靈骨建塔於本山之麓師長身闊面聲清氣
雄為人風度夷簡不為緣飾冬夏一衲日中一食長
坐不臥者四十年隨身衣缽之外更無長物待人恭
恕而立已甚嚴應世圓轉而蒞眾凝肅所以為士大
夫所准重聲播遐邇宜其然也嗚呼乾小子依師得
戒參詢江浙二十餘載雖於道有聞皆師開發蒙昧
秀掖獎勸之力也慮師之行業恐年久湮沒故錄其
乎日所聞於師者葺為論次以備他時修塔銘者之
考鏡更冀有以傳師於不朽云年月日如乾謹狀。




敲空遺響卷一(終)

憨休和尚敲空遺響卷第二
關中張恂稚恭編閱
益州記室繼堯校訂

* 塔銘

** 風穴雲峨老和尚衣髮塔銘(并序)

鷲嶺花拈願解傳無言之妙旨嵩巖壁觀髓得紹空
相之玄宗豆爆寒灰葩敷鐵榦二株撐漢無明果結
於空中五葉昌榮三毒花開於火裏所以來十方之
羅漢讖入廄之神駒粒粟啗啄金雞霜蹄蹋狐天下
曹源漲而沱潛轉秀大樹蔭而岷嶓效靈痛鞭瞎驢
滅卻正法眼藏硬打石像坐斷上流要津緇出蠶叢
雄冠歷代如吾先師喜老和尚者蜀之資陽入也族
姓陳氏系出隆昌生緣超異玉象蔭托於峨嵋觸臭
臨屍無常忽感於谿水披緇向道食牛氣巳獰猙負
笈參方吹毛劍由銛利獅吼父母皆喪席讓尊宿咸
驚鍼水投機徹底掀翻於通玄峰頂禪板儿案兩手
分付於棲真室中鐵枷既巳著肩龍天自然推出由
是波騰汝海丕承風穴中興虓闕中原壁立門庭孤
峻諸方嚮慕秦川早味其風五嶽翹欽河獨沾其
潤席尸興善歲僅一週策返故廬岩深九隱道場十
坐荷法巳有其人能事全終楖栗橫擔不顧嗚呼獅
絃中斷嗣響幸獲同修衣髮雖遺無縫欣成窣堵匠
工畢至徵銘偶及於荒廬樗櫟深漸譾陋何堪以貞
石不恥下問敢竭鄙誠涕淚援毫蓼莪興汝源之感
因人成事風木動呂亭之悲金粟巳塔全身興善用
藏衣髮銘勒千古之龜鑑石記一代之住持其問節
略詳次自有語錄行繇特綜其綱茲不繁舉師諱行
喜號曰雲峨天童密雲師祖之孫通玄林野師翁之
子住河南汝州風穴白雲禪寺最久閱世六十有四
僧臘四十有六示寂於新蔡金粟禪林康熙十五年
丙辰四月十三日也當順治十七年先師主興善即
今住持林我和尚時預執都監痛賴鉗錘深入閫奧
先師返風穴付託方丈命分座接衲後以機緣相契
遂嗣法於易菴法叔故有衣髮相遺不憶今歲春林
我和尚亦歸圓寂法嗣愚參珍公繼席力董後事以
先師遺衣建塔供養蓋不違其師之本願也敬為之
銘曰。

「　曹谿正脈南嶽稱雄馬駒待識崛起蠶叢降蹋蹴血染腥風樹有臨濟獨冠五宗世系相承遞亙太白有般孫子丕顯風穴縱鐵牛機振興家園壁立萬仞聲光烜赫十坐道場興善其一八水生春宗壇路關人天改觀如晦遇日虎驟龍驤機圓用疾刀握王庫紫電青霜鼓擊塗毒聞者喪亡山低華嶽瑞騰五岡心燈炳炳慧燄煌煌乾坤道大日月輝增信衣遺藏法重真乘永奠宗社木直從繩一錐卓立霞蔚雲蒸孤光不滅薪盡火傳芥城劫石虛空寧遷林谷有此則不然稽首再拜昭億萬年」


** 紫谷和尚壽塔銘(并序)

道以無傳而傳破顏契機於鷲嶺法以不受而受斷
臂得髓於少林自二株競秀心印獨付於曹谿五派
分燈宗風始播於天下門庭施設各擅家風雖則飲
水異流歸源不二道樞綿密是謂洞宗元音高唱於
新豐至韻大振於曹嶽信夫龍吟枯骨驚異響以難
聞木馬嘶聲更何人而道聽郢由淮月清光照而雪
曲春回槳發鑑湖甬浪翻而慈舟柁轉法化莫茲為
盛卓犖代有其人若乃祖述曹洞憲章青龍稱宗壇
特起之雄者唯靈源紫谷和尚一人而巳師廖姓諱
智覺字紫谷蜀西之左綿人也於明萬曆甲寅母感
異而生靈根夙具慧本生知齒方齠齔即喜跏趺不
樂世煩居恒靜默年甫十七欲求出家父母難之遂
絕食誓死度其志不可奪因命依淨土寺族兄無真
剃落志切真乘罔知趨向隨裝包出蜀抵襄沔走燕
都周流講肆考覽竺墳探綜五教力究微言十有四
載辛巳始納戒於愍忠一日思惟文字之學非究竟
法翻然改轍奪發南參首詣京口見箬菴問和尚於
竹林令參父母未生巳前本來面目彼時疑情頓發
似有所入次謁玉林琇和尚於報恩久之不契聞靈
隱具德禮和尚機鋒迅捷接人不以常情師先遍參
諸方類待以客心實大有不然者及見禮果不假辭
色直據本有如崩雷疾電不可湊泊遂決志親覲其
後陞堂入室往往批逆鱗捋虎鬚奪角衝關未或當
仁少讓與禮相周旋者七載禮固奇之會百愚斯和
尚主席顯聖闡揚洞上宗風意欲見之遂請假渡錢
塘直造雲門斯一見便問從甚處來師云北方來斯
舉竹篦云你北方還有這個麼師云若論這個說甚
南北斯云你不識禮拜了退師云瞞別人即得便出
一日聞磬聲師口占云圓陀陀口朝天頂門一擊吼
震大千隨即赴堂齋有桂輪上座云漫下口師即云
漫下口莫咬著竹箸鋒頭定殺活臨濟德山便著忙
三世諸佛盡吞卻盡吞卻衲子手腳元來惡斯喚至
方丈命呈悟由師一一舉似斯即以洞上五位偏正
逐一問師師隨問隨答剖決無礙融通妙協當頭不
犯斯云將來作得個洞上兒孫戊戍五月廿一日斯
出從上佛祖源流衣拂付師既肩大法仍詣燕之盤
山將欲惜霜澗底密固靈根其奈梅包香綻遠集蜂
聞早有以西山之聖果請住持者未及二載冥鴻天
外遠志難羈撩起便行飄然而去甲辰秋度關入秦
探終南奇勝丁未始遁跡觀音山三載次至靈源見
峰巒奇秀人煙迥絕逐棲止焉癸丑冬高足中參於
咸揚東北隅創慈惠禪院成介菴劉太史響師道風
合諸紳士削牘堅請師不得已出山應之滑北之民
暨清淨四眾手持香花歡迎百里劉太史以是多師
有弟子經年求大士眾生今日見如來之句概可知
也及陞座說法不翅大將樹建鼓旗申令發號聞者
靡不畏服門庭日闢道望愈隆丁巳冬受涇陽緇素
請主觀音禪院四遠趨風雲奔水赴至莫可遏弘法
開戒萬指圍繞宗風大震長安當道大中丞杭公仰
師高風會薦福耆舊及當山護法三復敦請始應之
一時賢士大夫駢集座下參扣激揚隨機應答如葉
墜秋空兔走荒原也士大夫亟稱服焉住持四載酬
酢日繁以多疾故欲休老林泉辭眾不許師拂衣竟
去返於靈源影不出山其行藏卷舒又非他人之所
及也師儀相清臞長身山立律己霜嚴蒞眾秋肅機
鋒迅捷不類常情為法求人手段辛辣如蒼鷹攫兔
見即生擒不唯門庭孤峻一振頹綱而道眼超卓迥
異諸方自出世已來三住大剎孜孜以弘法為己任
誠狂瀾砥柱末法之大光明精進幢也至於謙光導
物慈忍居懷雖閭閻負販之徒輿臺伻役之輩莫不
聞見而悛心焉由是四眾忻慕靡所寘念乃相與師
以謀不朽於是建壽塔於某山之麓甲子春余自中
州受長安諸護法請來主興善過山訊師令法嗣補
菴憨月二大師甲余至塔所囑銘其塔素愧不文鄙
言何足為師重輕然余與師道誼交好十有數年知
悉固不得辭因次序其實乃為之銘曰。

「　一花現瑞
　兩桂垂陰
　聯芳五葉
　各紹門庭
　洞上真源
　機貴回互
　夜半正明
　天曉不露
　苗蕃弁嶽
　崛起青龍
　川僧藞苴
　獨振綱宗
　九月楊飛
　寒冰燄結
　機疾用圓
　罕能湊泊
　梭騰化璧
　穎脫襄錐
　青蛇匣吼
　白額岩威
　四海英賢
　雲奔水赴
　名公鉅卿
　傾誠外護
　應機接物
　指示隨方
　當臺明鏡
　不隱妍媸
　道播寰區
　聲馳湖海
　忘己為人
　大功不宰
　風回洞上
　不愧盧能
　泥牛海吼
　木馬空騰
　砥柱狂瀾
　顛扶末運
　緇白皈心
　人天恭敬
　忘功罷業
　休老林泉
　身心寂靜
　樂我大年
　四眾忻慕
　預謀其法
　祝師永永
　建茲壽塔
　一錐無縫
　八面玲瓏
　天龍守衛
　神鬼欽崇
　爰勒銘詩
　來學仰止
　壽量虛空
　何終何始」


** 約文圓公塔銘(并序)

夫幽壑蘭芳馨香自遠崇山玉蘊潤澤流輝非蘭性
欲傳而玉質本潤良由懿德內充夙光外布者今於
圓公有以見之矣公諱明圓字約文盩厔李氏子生
稟異質幼挺玄機年甫十九詣松岩寺禮訥菴出家
既受具遂行腳南方參江浙諸大宗匠於棒頭喝下
皆有悟入知不思議力性自具足稟明於心不假外
也翻然歸秦會月巖和尚住會城之養生院一見則
機緣契合遂傳心印志在韜晦患為人師乃於灞上
之王村靜室以終其志遠絕塵世澹泊自處峻節孤
風足為世重關中之弘法闡化者皆以座元迎之甲
子春余自中州受長安士大夫請來主興善法席是
冬稟具者眾亦青佐余羯磨時春秋鼎富默識以為
後學有望戊辰夏忽示微疾書辭眾剎囑累後事沐
浴更衣書偈跏趺而逝適康熙廿七年六月廿九日
也世壽五十五僧臘几十夏公為人朴厚端重寡言
其見地穩密機辨自在高尚足以起末俗法眼足以
振頹綱雖影不出山而聲光遠及豈非幽壑蘭芳而
崇山玉潤者耶觀其臨終安詳自若履踐可知況月
岩和尚在法門與余為從兄弟圓公乃從姪也平日
視余猶諸父今不幸不得視之猶子也其徒實力建
方墳來丐余銘余雖不能銘以法乳淵源有親親之
義不揣固陋以序其實行其銘曰。

「　南山巍巍兮若形儀之軒昂渭水湯湯兮若法乳之源長道尊為眾歸兮又何在乎開堂德重能韜光兮似大梅之智常宗社方引領以屬望兮為法門之棟梁胡報緣之忽盡兮早趨順乎寂場自古佛祖有來必往兮嗤俗子之悲傷適草木之零落兮迺藏真于五崗庸詎知夫法身之不滅兮樹松柏之蒼蒼若斯人之道全德備兮宜刊石以表彰使千秋萬世兮與日月以爭光我誌其行實兮貽後哲之來詳」


** 比丘省然塔銘

夫長天雲淡月華始新秋深木脫山形骨露死生變
幻如野馬之翻空自二氣判形已來群有顛瞑於長
夜幾能眼活而一覷破得來去自由者其誰也非夙
薰般若定力資深而超越乎世量者亦未易得吾今
於省然比丘有所感焉比丘諱性鐸字省然金臺之
武清張氏子生於明萬曆壬子賦性質朴風神秀爽
幼喜趺坐長厭世塵於順治庚寅禮香河恆庵耆宿
披剃由是墮三寶數壬辰圓具於廣濟玉光律主初
遊講肆傍通經論一日閱六祖壇經知有宗門向上
事遂買艸鞋行腳遊五臺趨少室過關入泰將詣峨
嵋以夙緣故憩於涇水之南壬子春余杖策關中開
法興福鐸領監院事不憚勤劬竭盡心力不啻楊岐
之輔慈明也及弘開爐鞴痛喫鉗錘於棒頭喝下往
往有穎脫處庚申秋余有金粟之命別去四載甲子
復徇西安當道護法之請來主興善鐸眉壽益高皤
然矍鑠于丙寅春遷近池陽之寶鼎寺不及月以微
疾奄然化去世壽七十四僧臘三十五夏徒子法雲
為築方墳瘞于寶鼎之南請余為銘乃序其由而繫
之以銘曰。

「　有大比丘
　法門龍象
　氣宇昂藏
　學窮三藏
　嚴淨毗尼
　師心宗匠
　悟法皆空
　知心是妄
　扶豎法幢
　宗猷毗贊
　痛耐鉗錘
　老當益壯
　迥脫羅籠
　幾曾血戰
　時節到來
　草鞋跟斷
　復命歸根
　徹證無上
　我作銘詩
　千載炳煥」


** 比丘翠林塔銘

聖凡雖異利生之跡無殊大道玄同應化之徵靡一
所以在昔聖賢以傳心為學誠明合體而教化興是
故吾佛世尊以教外別傳不立一法而斯道著其間
賢豪英特之士絕類離倫之徒往往勘破世緣脫離
塵愛一超直入固能透脫情關掉背生死得大自在
逆行順化人莫之測誠不可以心思言議者也吾於
比丘有所取焉比丘諱如清翠林其字也慶陽王氏
子幼不茹葷樂行善事無意塵俗於順治癸巳夏禮
玄庵耆德出家授以念佛公案久無趨向遂奮志南
參由涇涉渭至終南偕弟如洪號無盡亦慶陽人同
受具於南禪律主時戊戍歲也乃擔簦吳越於諸大
名宿無不遍參隨處皆有省發後遊楚黃之雙臺椎
拂之下煩羊頓息害馬都捐由是拳拳服膺克苦精
勤身役眾務雙臺和尚乃贈之以偈曰自古擔泉帶
月歸善護都許者闍黎深深藏在眉端上異光前
耀後機次年春辭歸關中晦跡於涇陽之北太李村
白衣庵非佛言不言非佛行不行緇素推重為一方
導師重建崇福古剎寺功未竣而忽染微疾於是年
甲子六月初五日告辭檀越囑付後事畢奄然而逝
緇素為之築方墳瘞於崇福之西南隅世壽七十僧
臘二十七夏先是弟無盡者於己未年七月二十八
日示寂化去清留而不葬以待異日同穴至是果符
其願也度僧徒若干人近事男女若干人其徒性悟
其行由來請余以銘其碣以余知清兄弟故也乃為
之銘曰。

「　異人傑出自慶陽兄弟相從叩大方本來面目詰獅王虛空落地絕承當倒轉蘆航返故鄉潛行密運茲韜光淵默雷聲難覆藏緇白為之盡心降重建古剎道之傍胡為趨寂示無常窣堵嵬然聳穹蒼嵯峨峰五涇水長銘詩我作清乃彰劫石可消誌不忘」


** 比丘慧元塔銘

比丘慧元蜀之德陽張氏子也幼喜遊俠好浮圖順
治甲申至秦於涇陽之松隱庵禮超凡耆德出家丙
申圓具遂行腳東南丁未夏余從少林過風穴參先
師雲老人時元巳在座下見其氣宇軒昂迥異他眾
於參請之際機不多讓後遍參吳越於棒頭喝下似
有所獲庚戌歸秦至邠州皇澗寺為檀越皈依遂開
十方院接待雲水僧眾以事繁故囑弟印元總理院
事飄然長往余時初領廣教住持適元至即佐理客
司會余赴中原新蔡之請乃詣涇陽樓南村有寶鼎
寺傾頹日久目擊心傷遂奮然僝修不一載廚庫僧
房樓閣凌霄如天成地涌可謂以菩薩心而勤作佛
事者賴隻身獨任經營過勞遂染微疾一日喚小師
囑以後事索筆書偈而逝元生於崇禎辛未示寂於
康熙乙丑七月二十六日世壽五十五僧臘三十夏
小師性義為建方墳欲刊石于上遠來丐銘於余乃
為之銘曰。

「　生死機關
　只在一竅
　半生參勤
　己得其要
　泥牛哮吼
　虛空發笑
　撒手歸來
　尚能明妙
　書偈臨行
　得真實效
　劖銘金石
　靈光永耀」


** 徹宗藏公塔銘

公(諱)海藏字徹宗江南廬州合淝孔氏子幼負豪俠
仗劍遊秦擬欲從事軍門以數奇弗果其志一日入
晉濟庵聞誦金剛經得解其義忽勤諸行無常之感
遂釋佩劍出囊金設齋禮心曉和尚出家時順治壬
辰歲也初授以念佛公案終日口誦不輟常住以接
待為務料理院事公便能以苦行自任朝夕不懈寒
暑忘疲甲辰圓具於興善易菴和尚精勤戒律有馬
勝威儀之風規志切向上以師老不敢遠離服勞侍
奉後以心曉和尚圓寂囑公繼席方丈接待十方常
以為眾為心雲遊禪衲得休歇焉如公者可謂繼志
述事之能者也於康熙二十六年丁卯七月偶染微
痾遂喚小師并執事人囑以後事奄然而化世壽六
十歲僧臘二十四夏徒眾欲建塔於普濟庵內丐銘
於余因不辭固陋乃贅之以銘曰。

「　山川鍾英
　秀毓斯人
　緣生淝水
　幻跡西秦
　六岔路口
　粥有飯有
　普濟為心
　能歇狂走
　二十年來
　舊店新開
　繼志述事
　公其人哉
　道行超卓
　忘身為物
　不著我人
　化洽泰國
　四眾皈心
　瞻彼慈仁
　忽爾示寂
　兔晦烏沉
　公真鐵漢
　回頭是岸
　裂破虛空
　泥牛血濺
　撒手便行
　夜半正明
　歸根葉落
　無滅無生
　一錐永耐
　真光常在
　劫火洞然
　此塔不壞」


** 本源悟公塔銘

夫日月麗天生盲俱獲其益春回大地寒谷均遂其
生故吾佛世尊法身普遍彌綸萬有該括十虛凡曰
有情無不俱足者也雖邊地蔑戾苟因緣會遇無不
使人人入佛知見轉煩惱為樂土醒愚頑而為智慧
者是在開化之功何如耳余於本公今有見焉公諱
明悟號本源秦西之寧遠人姓王氏生於昭代天啟
七年丁卯甫二十五離塵圓具便行腳南方參諸大
宗匠之門於道有契杖笠歸秦遂受記莂於圓通旵
巖和尚志惜秋霜卓錫於醴泉之仁義里數椽苫頭
僅蔽風雨靜默自居行不越閫者二十餘年鄉人向
化禮敬皈依公無出世念每慚末運佛法濫觴故深
潛韜晦以高其志非友不友非道不親亦法門之應
瑞而獨善其身者於康熙二十八年某日某月患疾
命小師及眾檀那囑以後事奄然化去公體貌豐滿
道行超卓律身儉而甚嚴處人恭而有禮所以為人
天之皈敬世壽六十三僧臘三十一眾謀建塔於九
嵕山麓之觀音寺南址小師某遠來丐銘乃為之銘
曰。

「　道運竺乾
　法流東震
　五葉彌芳
　臨濟獨盛
　西有偉人
　妙契天真
　九苞威鳳
　一角祥麟
　惜霜志久
　幻緣非偶
　木馬奔騰
　鐵牛哮吼
　踏破虛空
　無縫是崇
　靈光炳耀
　千古宗風」


* 辭

** 歸去來辭(有序)

明崇禎十七年歲在甲申值流冠犯關神京失守
龍御上賓四海鼎準率土蜂飛是年八月巨寇
現忠據蜀僭號頃復屠戮生民血丹原野全川絕
艸色之青骼胔相枕灌莽滿骷骸之白真宇宙未
有之奇凶今古從前之異變也豈止血流漂杵也
哉毒暴慘酷不可甚言予幸脫於鋒鏑萬死一生
之中竊毋逃難於秦聞高衲輩言皆往昔定業予
始悟劫運乃夙因所造之惡果循環耳壽命有盡
微生幾何以有限之身而造無窮之業況諸行無
常夢幻空花豈有實耶遂決出塵之志乃和陶淵
明韻作歸去來辭詠以見志云。

「　歸去來兮空門有路胡不歸既覺塵勞之役役奚躊躇而自悲昔迴途之選佛有丹霞之可追遭逆冠之兇慘悟夙業之隙非出網鹿於三跳投簪髮而緇衣詢出世之奧論探離言之旨微乃聸梵宇快意如奔
金繩界道無上法門詩書遐棄貝葉唯存公叔交絕文舉空樽習鐘魚以結課慕拈花以破顏瞻高車之易殆思下乘以休安披林花之馥郁聽鳥語之關關了世味如嚼蠟破蕉鹿之夢觀遠塵器之俗慮絕人事之往還蔭法雲於金地嗅薝蔔而盤桓歸去來兮割恩愛以長遊憶泰火之灰燼縱富貴兮焉求雖情華之初遣惟養母以解憂承菽水於歡膝歌採芝於雲疇疑弓息影固壑藏舟墮亡羊於岐路悔類狐而首丘無前知之明哲愧飲牛之上流信萬法之皆空故事事而心休巳矣乎奔出火宅今其時如鳥脫籠不可留胡為乎倉卒欲何之唐虞不可見成康未可期刻遠公之蓮漏種山芋而日籽掩松龕以息慮坐壁觀而捐詩要唯人而自肯意決志定復何疑」


** 丁卯仲春結茅終南翠微山中再依韻作歸去
來辭

「　歸去來兮終南深處我將歸瞻高霞之孤映唯猿鶴之嘯悲雖亮公之巳往其志尚之可追感年華之易邁嗟人世而日非杖稜稜以導步艸曳曳而牽衣間幻住之斯寄插莖艸於翠微萬峰環拱勢簇如奔依山鑿徑編槲為門沙泉石井古蹟猶存鹿豖同飲如公大樽偕野鳥以適性對山花以開顏步平林以遊戲臥衡茅以身安美維摩之一默妙黃龍之三關問浮漚以寧識常歛目而內觀喜諸緣之頓息獲寶所而追還審齊物於吹萬共樵叟以盤桓歸去來兮請息肩以遨遊矧道本於無言在學者之反求奈迷頭之狂走肯歇心不忘憂漸風趨以日下宜罷釣以歸疇騰騰任運如不繫舟愧無補於宗社特委質於林丘當正法之凌替悲濫觴之橫流苟新條之有在卒東風其未休已矣乎終南歸去正其時如鯤徒化豈能留胡為乎汲汲將何之龍華今尚遠人壽難可期
雖異苗之蕃茂固靈根以培籽止溪流之菜葉誦天龍之隱詩倘燈傳之無盡樂夫我淨復何疑」


* 賦

汝州風穴山白雲寺賦(有序)

原夫靈嶽降靈薄伽應緣而設化名山卓錫古德
示蹟以傳宗法苑固支那攸崇中原推風穴為最
人惟地傑地以人彰沼祖開刱於昔吾師振響於
今門庭高峻海內趨風若無志載歇識端由不揣
缶聲謬裁韻語倘獲披卷神遊洞見白雲深處。

「　法流東注碧眼西來一花始綻五葉弘開叢席碁布宇內彌該偏汝墳之毓秀擅靈嶽之崔嵬道樹冠神州而卓犖石壁灑藻瀚以雄才稱偉觀於天中列輿紀而最推維彼風穴近接嵩高深邃叵測怒吼驚虓先有聲風起林稍噓兩間之元氣鼓萬物而炰烋山鬼嘯而助響艸木震以長號艮維坤向利創隋朝運當五季錫駐延沼乘夙願兮非偶投簪兮緇袍應懸識兮是止於傍陬兮縛茅苦單丁兮七載與百廢兮一朝弘濟宗兮大振繩祖武兮獨超應真輩出香火斯饒山則嵂崒千峰插天半之芙蓉水則潺湲雙澗繞十里之幽松孤嶂列屏兮擬匡廬之雲錦嵐亭疊翠兮記孟陽之詞宗慈泉濟亢兮觀音變相古洞窈窕兮哲士遺蹤仙人橋畔兮想飛化龍之竹望州亭際兮思齊洗耳之風一徑高危兮紆盤白雲之頂中峰峻極兮縹緲紫微之宮石狀瓊臺而峭拔巖嵌法洞以玲瓏乃苦西巒蓊臠東嶺巃嵷雙峰環抱萬柏蒼蔥彷彿清虛之上徘徊翠微之中瀑瀉珠簾寒飛千尺之雪橋橫玉帶勢吞萬丈之虹綠竹凌霄梴廉憲之高節清流開沼振太史之詞鋒層臺翫月兮識盈虛之有數重崖登眺兮覺宇宙之無窮毘盧千尋兮任餐霞而浴日聲聞五百兮隨馴虎以降龍
鐸振丹霄壇豎開元之塔閣聳青漢鯨鳴寬和之鐘壯金庭而增麗對寶藏以飛雄璑騰輝周玉鐫牟尼之玉像鏐散彩錦軸懸水陸之金容再瞻殿宇榱桷輪囷嵯峨林表璀璨凌雲豐碑記載歷朝志文庭柯交蔭薝蔔氤氳說法堂前檜附凌霄之藻飯田谷口歲儲綠野之耘廟祀玄天星旗將溪光而閃爍庵曰自在祖塔下花雨而繽紛甲中原之巨剎兮少林猶讓其左傳五燈之慧燄兮風穴特萃其群慨夫玄黃易位滄桑變更緇侶寥寂佛面蒙塵會際鼎輩祖道維新席虛誰尸蜀伯有陳傳通玄林野之法胤系天童密雲之嫡孫本淵源於麟湖受付囑於棲真一杖飄然兮北邁七坐名藍兮軼倫是宜中州之應響辛茲汝海以垂綸搢紳曲垂而加護緇素徑筏以歸仁挽滹沱三十一世頹流之脈繼沼師七百餘年無盡之燈羡祖庭恢復於今日冀曇華永茂乎千春吁嗟兮法幢崛起祖葉彌芳鳳毛麟角虎驟龍驤英才之濟濟發嫩桂之昌昌拓舊模以廣大俾宗社而益長法化昭於日月聲光齊乎天壤第見此山亙恒沙浩劫而不朽兮又何殊乎鷲嶺之與鴈堂」


* 祭文

祭宋澺水中丞文

維皇清康熙十九年歲在庚申月日比丘某謹以香
羞茗果之奠致祭於金粟故山主大中丞澺翁宋老
先生老檀越之靈柩前而告之以文曰嗚呼先生之
逝巳三週矣逝巳三週余竟無一音弔問謂方外人
不區區世禮何雙林趺示而飲光未嘗不為之流涕
也豈世同炎涼於忘情大都有可議者殆不若是其
甚乎余故有所告焉以處地懸絕而烽煙為之阻也
今聖天子削平禍亂四海寧一理策東來宰先生之
柩仍在於堂方慕秦失之號不能為先生慟然而有
可慟者非伯陽之始謂為人也蓋重其知已也昔鍾
期沒而伯牙之絃絕憾無知音也子皮亡而鄭僑之
哭哀痛無知已也先生與余為知已余不為先生慟
而誰為之慟哉憶余丁未秋侍先師於金粟始晤先
生年巳七旬白眉丹輔丰度灑然飄飄乎望之若神
仙遂得從先生之後先生其再來人也一日與余偶
語甚相契合顧謂先師曰憨師可荷大法次日貽之
以詩云若問無生參大道毘盧元不墮凡夫余中心
不勝感激遂訂方外忘年之契其後或文詞詩章皆
屬𢋫和無虛日欲以家藏二酉就余探索謀於先師
者數次而先師不許然情愛獨至謀亦厚矣余亦知
先生之愛但彼時夙障理垣根石壓艸於生死關頭
葛藤易絆亦不復涉獵世間雜學文字先生之鍼砭
會俞益我良多不能不感而為先生之慟也辛亥春
先師歸風穴又以余謀於先師欲留止金粟而先師
又不許臨岐分袂遂別以詩云皈依戀戀難為別折
柳頻揮兩淚盈而凄婉惓戀之情豈但黯然銷魂而
已哉嗚呼先生之手澤尚存墨蹟未乾音猶在耳言
豈忘心余何人斯而感遇先生之知愛如此也壬子
太簇先師年齊耳順先生遠伻為先師壽先師陞堂
即以從上佛祖沿流并衣拂付余果如先生之言然
知人之難聖哲所病蓋非素與交遊具水鏡之智而
蓬心俗眼豈能識艸茅中有異人哉要知因該果海
果徹因緣余之知遇於先生也非偶然也余開法關
內先生悉知孰憶南北相警烽煙日作數載巳來音
問不過丁巳夏偶接風穴來書始知先師圓寂巳及
莽年賴先生安塋窣堵全身金粟余即焚香望東嶦
禮雖肝腦塗地亦不能報先生之德於萬一也嗚呼
先生寧不令人感而為之慟哉今歲六月初七日復
接令孫子勉公書云先生巳乘箕天上涵兄亦隻履
西歸不覺如夢如癡真耶幻耶先生其真逝也耶先
生必不可逝也若先生逝而吾宗城塹孰為之護持
金粟道場孰為之興緝不啻五內崩裂而柔腸寸寸
斷也故先生之不可逝也而竟逝矣嗚呼先生復垂
遺訓令乃孫專使召余以繼金粟之席所以徐孺之
漬不憚千里范式之約期及三年跋涉遠奔未敢拒
辭者恐有負先生知遇之明鑑也若先生之世業文
章自有當代名儒載之竹帛垂之青史流芳百世余
復何得而言至於肇建招提弘揚祖道繼往開來啟
迪龍象傳禪燈於萬祀留芳躅於千秋雖西乾之須
達東震之右丞又何讓焉先生其再來人也視富貴
如浮雲一死生為夢幻年巳及耄期頤將近安時處
順正有道人之事也況從先師於方外信道崇篤修
證肯綮於佛祖之道不但升堂入室而向上關鍵了
無餘蘊矣故臨終談笑輕安坦然而化豈非幻滅都
盡慧光渾圓󱞂發而酥熟成就者耶雖先生之令子
早逝而若孫者天姿超邁壯志猶龍不日將顯仕於
宦途克振家聲所幸者麟祥巳兆將見綿綿瓜瓞本
支百世先生之靈或可相安於地下也其禪林之隆
替固不可必余既充住持自當夙夜黽勉頹者修之
圯者葺之亦不敢違先生之知遇而負令孫子勉之
所托也余幸獲知遇忝在住持聊陳薄奠以表愚衷
嗚呼慟哉哲人往矣知我其誰寧不為先生慟而誰
為靈其鑒之伏惟尚饗。

* 牒

大戒牒

蓋聞千佛授受憑戒律以為基諸祖相承指金襴而
表信故吾釋迦世尊既成道矣坐菩提樹下初結波
羅提木叉為權教之始知涅槃時至特付將來以戒
為師為最後之囑是以五部毘尼繁興於西土三壇
淨聚紹隆於南山使圓心得體識相防非三乘共躋
於覺場五分同歸於性海雷音既震幽蟄皆萌應知
戒為萬行之本源一心之要徑也所以建壇肇興於
唐宋修奉善繼於元明歷代相沿戒華斯茂迨我大
清世祖章皇帝金輪御極溥德同天創皇壇於順治
十七年間施戒法於京師大慈壽寺特頒敕諭云朕
惟佛祖之道明心見性止惡防非開正覺之門趣菩
提之路教至重也然定慧等學以戒為先經論三藏
非律莫備比見祖庭秋晚律學荒蕪非大揄揚無因
勸勵是以特設皇壇弘傳戒法由是欽此欽遵推廣
皇仁茲惟其省某府某州縣某寺建壇說戒內有戒
子係某省某府某縣人禮某為師剃度出家法名某
今就本壇於某月某日受沙彌十戒於某日受比丘
二百五十戒於某日圓受菩薩十重四十八輕三聚
淨戒戒成就巳合行給牒隨身收貯遊方參學如遇
關隘盤詰執此為憑凡所在在處處廣行軌範接物
利生理事雙明止作無犯乎輕重初心不昧受持必
慎乎始終由此了相知宗樹人天之標幟識心達本
出生死之重溟以此功德仰祝皇圖有慶帝祉無疆
萬方戴雍穆之休四海樂無為之化四恩總報三有
齊資伏惟三寶證盟諸天衛護須至牒者。

* 說

** 感木假山說

凡物之生也或有時而用焉其遇之也誠難縱遇之
而識其材之有用者更難故荊山之璞見刖於楚王
鹽阪之駒長鳴於伯樂以是觀之而物之遇之也豈
偶然哉而遇之而用之者又豈徒然哉辛亥春有樵
山者於風穴深谷中得枯木焉其形不高度可盈尺
上大下小而闊止五六寸許竅穴穿遍枯朽槎材嶙
峋剔透若曾經刻盡者樵者奇之攜以歸人爭奔視
然猶等閒視之未嘗有所位置少焉白雲老人從外
來諦視者久之曰此木也胡為乎來哉若此其棄擲
也乃左手執杖右手攜木坐就清流洗滌其塵垢挑
刮其敗腐揩磨拂拭而峰巒隱起若有無數煙雲勃
然欲出焉且山首青螺下垂容𥥌巇嶮脊凸而胸凹
廓如其有容真天巧哉於是位置於石室之東軒佐
之以圖面列之以函經煥然生色而游觀者莫不愕
然起敬何必入萬峰深處而宛然對楞伽小白花也
噫嘻物之微也遇識者而用焉雖枯根朽質遂得與
圖書比貴若猶未也則混跡於樗櫟擁腫問其不為
燢下薪者幾希又安見有奇峰傑立而表表不沒於
人如是乎雖然天之生物誠不偶也而遇不遇有數
存焉如璧見而連城驥馳而追風則物之發其用也
時也非苟然者也故君子不可以不知時。

** 叢竹說

居室之側有業竹焉不知其檀為誰也依墻附壁背
日就陰若隱伏於窮岩幽壑之間人少有見而悅之
者雖埃氛錯雜而孤根挺秀生意亦蔚如也幹直自
疏不以處卑而屈其節葉密斯茂不以蕪穢而亂其
清雖隆冬霜雪之嚴寒而不能易其操雖非時風雨
之擊磔而不能挫其莖亭亭物表矗矗干雲勁節孤
貞推蕭穎之君子臨軒生動來李白之故人鬱鬱然
遠可觀而近猶可親也余日彷徨其下或滴露研朱
或掃葉烹茗瞻凌空而鳳舞聽漱雨以龍吟碎篩金
於月夜清戛玉於風聲梢拖煙而拂翠籜驚飆而出
林音傳嶰谷韻協柯亭於是擬葛陂之仙杖垂東海
之釣綸耿介拔俗瀟灑出塵雖托根而非地長抱節
以虛心一種超然自得之趣其得於心而會於神雖
有智者亦不能以言而得致其極者也信乎王子猷
之言曰何可一日無此君。

** 古雲字說

雲也者山川之蒸氣亦常有也何以言古意示其初
也示其初非若今之汎常慕跡者明矣公羊傳曰不
崇朝而雨遍天下此泰山之雲也蓋謂山高積厚而
澤之及物者遠若吾佛世尊從久遠劫來為一大事
因緣出現於世如大雲起遍覆三千大千世界慈悲
濟物普雨法雨使盡大地若艸若木上中下根悉皆
蒙潤各得增長古雲之義或取此乎然是雲也非青
非白非赤非黃往復無際隱顯難名忽舒忽卷或合
或開逼塞乎乾坤之內開張夫日月之前不可以智
知不可以識識十聖三賢瞻仰不及眾生魘外覷捕
無從惟洞徹法源者頗測其端倪若夫莽莽蕩蕩之
徒雖終日與之挑撥而情封識固性天障翳安能達
其底蘊而窺其彷彿也哉古雲禪子牧雨和尚之薙
落弟子也自中州來從予者數載矣故為是說以勉
之蓋直示其操存涵養之功以造詣乎古雲之實而
毋虛蹈此名稱也夫。

** 斷崖字說

直截斬齊之謂斷壁立萬仞之謂崖凌空萬丈拔地
千尋超出乎雲漢之表卓立乎宇宙之中群峰競峙
而莫與之齊眾嶽峭削而難同其勢鳥飛不度人跡
罕到此崖之孤峻嶮巇而莫可幾及者也夫道亦然
鼻祖云外息諸緣內心無喘心如墻壁可以入道吾
人於三條椽下七尺單前斬絕萬緣屏息念慮專注
禪觀孤迥迥峭巍巍如鐵壁銀山相似喧囂不能撓
其志溫飽總不干其懷萬年一念槁木寒灰直得偷
心死盡智竭情枯驀向懸崖翻身撒手不動毫芒一
直到底所以命根頓斷絕後再甦欺君不得此之謂
險處放手而親到斷崖之底蘊也從上佛祖到恁麼
田地然後出世利生門庭孤峻莫可躋攀故我釋迦
文佛拈花於靈山會上人天百億罔措其旨達磨大
師面壁於少室巖中英俊頗多罕契其機臨濟入門
便喝雷崩霆震德山入門便棒電激風馳學者近傍
由難往往望崖而退設有一人不顧危亡見義勇為
直下承當便能夷其險洞其微掀翻聖凡窠臼摟碎
生死根株坐斷高高峰頂那一著子呵佛罵祖打雨
敲風從教開悟天下人從教疑殺天下人昔有祖師
亦號斷崖參高峰妙悟道偈曰大地山河一片雪太
陽一照永無蹤自此不疑諸佛祖更無南北與西東
出世住浙右龍象雲臻與中峰本祖為伯仲廣漢誠
侍者號斷崖從予最久初未有說歛足之暇以義質
予故為之說義如此仍以祖師之號誘掖勸勉欲其
羨慕而思齊之也子當書紳永佩而毋忽。

** 致中字說

喜怒衷樂之未發謂之中中也者天下之大本也誠
能椎致其中是天下之大本立矣大本既立則不偏
不倚而無太過不及之弊也蓋自古聖神繼天立極
開物成務莫不本此大中至正之道聖聖相傳而曰
惟精惟一允執厥中故緣督以為經湯執中而立賢
無方舜用中垂裳而天下治孔時中而無可不可總
之是有所取法而能善致其中者也矧吾佛祖中道
第一義諦是法平等無有高下擬思則隔動念即乖
觸之則敧背之則傾觸之不得背之不得不觸不背
總不得所以神光立雪斷臂雪峰九上三登無非求
致其中者也隱山龍之一道神光萬古閒懶殘之臥
藤蘿下塊石枕頭無非固守其中者也百丈一喝三
日耳聾臨濟三頓棒如蒿枝拂雲門之折足德山之
焚鈔無非悟致其中者也至於天下善知識拈椎豎
拂瞬目揚眉雷崩電掣嗔呵怒罵無非指示欲人人
皆致其中者也邇來祖庭秋晚中道凌遲知者務高
而狂妄太過愚者固執而憊不及此無他是不究
其大本又為朱紫混淆鄭雅相亂而不能致其中者
耳子來間字於我即字之曰致中故為是說子當熟
究而深思之。

** 省然字說

火傘張空蒸汗如雨大啟戶牖揮扇欲裂倏爾薰風
南來涼生殿閣少焉夕陽西流紫綠交胘偕二三子
解樹下露頂林間或拈提向上或論古談詩有衲
子問字於余即字之為說其義衲子捧硯牽紙請援
毫以授之余即揮灑以如其請然監寺恰襲其風
亦以字微余說余思夫省者密察觀照之義觸境逢
緣有所契證乃入道之要門也如黃面老子捨皇宮
入雪山六年苦行忽睹明星而喟然歎曰奇哉一切
眾生皆有如來智慧德相皆因妄想執著而不能證
得此豈非有所省而契證者乎長慶坐破七箇蒲團
一日捲簾說偈曰也大差也大差捲起簾來見天下
此豈非有所省而契證者乎靈雲三十年尋劍客忽
見桃花了然無疑此豈非有所省而契證者乎楊岐
在慈明監寺二十年一日偵明於路不覺禮拜夾背
汗流此豈非有所省而契證者乎吾人決志既定信
根已深於行住坐臥時時觀照默默提撕用力之久
猛然於聞聲見色處觸境逢緣時啐地折嚗地斷始
知佛祖不傳之妙當人元具匪從他得或奪或與自
在自由如此方謂之省然者也省然監寺年已老矣
幸獲從余親炙爐鞴痛耐鉗錘直須奮然擊碎透頂
透底與從上諸佛諸祖把手共行始不孤此省然之
義也古語云舜何人也子何人也有為者亦若是省
然其勗諸。

** 竺雲字說

雲之所以為雲也未嘗不一爾或有隨其義而取之
者義必有在也上人號竹雲義亦勝矣然雲之於竹
雖怡情丘壑幽閒自適此獨善其身者之所為唯供
其嘯詠而已未若騰空致雨潤澤八荒如吾釋迦世
尊誕自竺乾開方便門示真實相隨機設教利物興
慈如大雲起於世間一切眾生咸蒙覆蔭普獲清涼
吾衲僧家佛祖之標幟也宜先立乎其大者余為易
竹為竺義取諸此也不獨吾教如然易有之曰雲行
雨施品物流形又曰雲從龍禪人依善知識住者最
久當觀佛行二六時中肯痛自鞭策剋期取證如長
鯨吸海涓滴無存珊瑚之枝不期然森森露出時然
後起應無緣慈如竺乾大聖遍布密雲彌漫天地籠
罩古今變化難窮循復無際卷舒自在凡聖莫能測
其端應物無心理事莫能羈其跡有時橫身絕巘有
時為霖九垓作群生之依怙開人天之正眼始不負
參詢之志而數十年之艸鞋錢亦有償也禪人以紙
丐余說余為說竺雲之義如此蓋有深旨焉更為歌
曰西竺迢迢兮遠且長密雲彌布兮澤秛遐方憫閻
浮兮濟時康冀禪人其踵跡兮直遊偃夫無見之頂
與瞿曇而頡頏。

** 隱石字說

莊生謂滑疑之耀聖人之所圖也故君子之德比美
玉焉照玉禪人舊字蘊質厭多雷同請余更之余嘉
其為人敦厚純篤字之日隱石夫天地之間品類繁
多莫不各以其材器而顯用於世石惡乎以隱為義
有所取也雉罹於羅者以其文也龜刳其腹者以其
甲也兔控於罝者以其穎也士困其身者以其辨也
皆不善其隱者也庸詎知光外而終隳吾觀善隱者
莫如石右物之最鈍者也唯鈍則靜而藏其用故根
深寧極韜光於山林丘壑之間盛衰榮辱之所不干
是非毀譽之所不及得永葆其真若世之逸隱者也
間或有見於世者若黃梅墜腰而傳衣吳淞浮來以
化世無為呼丈而米拜穀城名公以授書此皆感遇
一時神運千古其出其處有道存焉豈與今之雕文
誑世弔詭衒奇者同日而語哉雖然猶有說焉子之
來從吾學道也須辨堅石心立決定志一念萬年去
寒灰枯木去古廟香爐去一條白練去日就月將念
茲在茲直待涵養純粹造詣功深安知不化為牟尼
大寶與舉世奔競窮子濟其因乏貿易所須皆獲如
意不亦善乎是說也深有旨哉子其勉之吾斫額日
以望之。

** 元晦字說

海稱百谷王為百川所歸者以其能下也有易之謙
道焉以其能下故能成其深廣淵晦靜默虛涵寂照
而莫可測量矣雖森羅萬象影現其中非有所受之
也以無所受故淨極光生虛明自照本體如如首楞
嚴經曰淨極光通達寂照含虛空皆淨極故亮應一
切也書記海亮本字寅旭取旭日始旦之意吾以謂
旭皆不若晦因易為元晦故作字說云。

** 嵩樵字說

嵩少之山自達磨面壁後而樵採者甚眾也慨夫滿
山皆刀斧痕是樂乎煙霞而未嘗得其樵中之旨乃
世俗之庸樵耳設有一人以無功用行神機默運妙
契真如心境俱寂水鳥山花天真畢露而樵中之旨
斯為得矣禪子寂行求余字之是欲速成者也字之
嵩樵意在於益莫負山花映水紅而後可。

* 跋

** 蘭亭記跋

予幼讀唐詩類苑見有辨才蕭翼倡和詩首序云唐
太宗酷好二王書聞蘭亭記真蹟在吳興永欣寺僧
辨才所百計求之不獲房玄齡薦御史蕭翼多權謀
命翼微服南遊果以術取其書以歸太宗大悅擢為
員外郎賜以金縷瓶瑪瑙碗等物秘之大內臨終數
目之謂太子曰當借此以殉嗚呼文字之在天地間
誠為至寶蓋亦多矣唯義之書太宗重之如此雖沒
猶不能捨亦見帝王崇文善雅之篤文字為天地間
之真寶信不誣矣予昔遍參吳越時見多傳本不無
摹搨失神字畫粗腫竟未見有真蹟後於鯛陽宋中
丞第得臨本字多殘缺首尾不完閱之乃唐褚潭州
臨傳於穎上者迥然精妙神彩煥然筆勢飛舞觔力
道勁覺前所見不啻爪餘鱗甲耳甚珍愛之遂摹一
本隨之四方歷有年矣今於廣教得碑陰之空特摹
勒上石公諸同好願結翰墨一段良緣也。

** 跋徐媛帖

曾子固云王羲之書晚乃善學力所至非天成也筆
塚墨池雖好事者所為可見書不易學而學亦未易
成也羲之始學書於衛夫人而筆法精妙足為千古
矜式迄今學書家無越乎義之者也甲子夏余過
陽晤季貞毛文學以一卷見示乃女史徐媛所臨古
字帖也徐媛書又彷彿義之而閫秀鍾發道逸超邁
又神乎其妙不愧鬚眉所以可傳寶之毋忽。

** 跋趙松雪公帖

松雪趙公在元統以書畫妙天下為才人中第一當
時諸公無出其右者若字若畫有手蹟有墨帖藏於
縉紳士夫之家蓋亦多矣世更滄桑或淪於泥土者
有之或落於田家者有之此帖不沒於泥土而獲於
畯夫之手是亦大幸也奈何冊葉零落畯夫不知以
繩聯之為田婦鞋樣線夾之具類乎麻姑至蔡抓背
是求梁鴻寓吳傭工是作孰知其賢哉良可慨也幸
斷崖誠子以錢四十文贖之以歸又亦大幸也余閱
之乃松雪趙公之書杜詩帖也命工揭裱翻然而新
筆力道勁有扛鼎之勢恍如塵珠再現光耀奪目泥
蓮出水香艷拂人是亦墨林中希有之奇珍也惜其
冊首不全故記其後以見斯帖之其出其處是亦不
幸中之大幸也歟時康熙二十八年六月廿一日。

** 跋聖教序帖

近代聖教序帖多殘缺字畫不完乃槌擊石碎搨多
字銷罕見有完本矣適中也禪人持一帖四角俱圓
水跡多印惟字畫燦然鋒芒如新無斷文無殘缺筆
勢稍全彷彿細翫邊有記曰大元至正二年搨也非
敢信為元搨觀字畫全美知非今時之搨也明矣命
重新之什襲珍藏雖世金可求而此帖不易得也。








憨休和尚敲空遺書卷第二(終)

憨休和尚敲空遺響卷第三
關中張恂稚恭編閱
益州記室繼堯校訂

* 疏

** 金勝寺募緣疏

一莖草上現瓊樓非假功力纖粒栗中藏世界信自
當人舍衛果有祗園布金豈無長者雖見性成佛妙
在諸緣皆空然即相明心貴乎修因有據故慈悲教
著澄湛寂以還本來清淨旨弘悟性命而超造化靈
光孤露大覺常懸靜裏妙明大千沙界閑窺掌空中
法相一輪皓月印秋波夢幻空花亟須冷眼勘破電
光石火猶宜猛力回頭要知慧業文人多從般若轉
體欲識宰官顯署半自禪那現身火宅綻青蓮正在
當宁擲刀證聖果全是英雄教本元同理無二致不
因實筏何以超迷茲者長安金勝名藍關內崇仁古
寺金城魏闕霜清午夜之鐘仙掌芙蓉顏插南山之
翠異苗蕃茂秀冉冉之春田古柏陰森繞重重之寶
樹興修崇奉於昭代開基始創於隋唐千載以來允
也應真之窟三秦奠後展矣小有之天若非如來誰
有此席奈何年深代遠其如風剝雨摧梁棟傾危丹
勳凋落秋風茅屋有如今世之杜陵夜雨笠頭更久
宿生之梁武欲得追還寶所不辭頂禮朱門選佛場
中共植菩提佳種龍華會上早占栴檀餘香僭疏略
言謹告眾善。

** 甘露寺募齋糧疏

甘露寺在咸林南山之麓唐名剎也綠天高陰繞地
清流石磴重重半日行來方到院松煙羃羃諸天高
處始聞鐘山靜而猿鳥親人潭空而魚龍聽法一方
蓮社眾姓福田近開選佛之場始建拈花之席僧多
至止客過留詩但供養貧無纖毫而煙霞富有萬頃
烹詩煮字難充枵腹饑虛行道安禪未免二時粥飯
特書短疏布告檀門或割升斗於太倉但憑子敬或
傾顆粒於石亦任陶潛香積廚一聲板響歡喜地
大眾雲臨合爪供三身同餐法喜箕疇歛五福用報
檀那。

** 興福寺募緣疏

路出平原萬頃桑麻環綠野寺名興福一天花雨靜
紅塵古木亂飛鴉坐石看雲驚客至深林聞吠犬餉
田負笛近人歸欲拓清淨伽藍更得莊嚴相好廣金
身於獅座現寶剎於毫端涇水流光湛湛澄波臨皓
月慈峨擁翠重重畫岫帶斜陽特叩檀那共襄勝舉
錢財施自今日勿論捐廩傾襄福報受於他年何止
大車高蓋管城子忻然脫帽寶殿不難現成孔方兄
若肯點頭樓臺隨地立就。

** 募塑佛像粧金疏

三千界內總提封獨曰善逝百億須彌皆統御故云
覺皇自漢世白馬巳來爰支那紺園殊盛寺巳巋然
革故像宜煥乎鼎新非有波匿之栴檀敬謀僧辨之
塑像雖傳埴於假合必眾力以襄成出手冀多寶如
來樂施乞結孤長者話頭現在具眼親瞻髻湧青螺
金像端嚴妙麗蓮開寶座曇花韡疊相輝像既待人
而興福必隨事而應英華鍾秀看他年桂攀卻林喜
氣交騰管今日蘭生謝砌。

** 終南嘉五臺募緣疏

嘉五臺觀音菴者終南之勝概秦中之大觀也削壁
危峰築成十方香火長松怪石幻出幾簇樓臺奈何
日曬雲蒸其如風飆雨潑巋殿為之易圯獨木固是
難支僧某棲息有年修持不墜膝埋黃葉坐穿雪嶺
蘆芽衲染青松行沾碧巖花雨僉云阿練若人知老
頭陀顧此傾頹願充修造夾疏故于善信思還舊日
規模祈長者發慈悲喜捨之心滿大士普渡眾生之
願空中樓閣會看鷲嶺飛來天外金藍須救平地湧
出即此鳩工成佛國何須補怛是道場。

** 燉煌禪院募緣疏

寶殿崇新無非迷川寶筏金身修飾總為覺世津梁
欲破人間之慳囊須憑方外之法鑰長安舊城東境
原有古剎燉煌寺名始闢晉永康高僧於此卓錫法
華初翻竺法護貝葉由是成經信乎萬姓福田誠哉
一方香火奈何年深代遠難禁風剝雨摧老屋敗椽
空遺古殿之跡橐金掩繡巳非前代之規幸囑累之
未忘念靈山之有在雲章北顧葦渡南來仰屋見天
星聊代安禪樹下濕衣沾露草何異掛錫林間患此
傾頹欲加修葺沿門持缽效童子有聚沙之勤荷擔
雖隆愧精衛無填海之力用疏短引遍告檀那共鑒
葵心襄成勝舉因心種果何妨積少成多以福為田
必使唱子和汝庶使崔嵬碧殿仍瞻寶偈千尋繚繞
祗林快睹金身十丈敲風打雨續西來教外傳燈調
象悟龍開東土塵中淨業共登歡喜地大發布施心。

** 畫水陸聖像募疏

絕跡泯形道無形而忘相繪形飾像人見像以興心
欲畫水陸之聖容敢告十方之檀越腰金衣紫須知
越世莊嚴佩玉鳴珂寧非他生福德無礙財身外物
爾能減食前一餚長壽佛心上做來請先筆頭寫出
眾緣助力不日成功但見寶像騰腳四眾咸欽頂禮
金光散彩萬姓謹切皈依矣。

** 福田寺募緣疏

地臨渭水寺號福田去長安三十里苫佛頂四五橡
金光日麗雲霞梵唄時聞鳥語頹垣斷壁丹青剝落
繡蒼苔牧唱樵歌瓦鼓駢填喧白晝今欲復興古跡
須仗出手檀那各輸緇財方成紺宇碑侵蝸涎非篆
字爐沉鼠跡豈香床無米之炊難成巧婦空囊之舉
必賴眾人敢遍告於十方庶興工於不日涓流肯助
何須倒廩厚施朽貫能分立睹布金勝地。

** 興善寺募修山門疏

五罔為唐時巨鎮興善乃關內名藍梵剎創自晉時
翻經盛於隋代車馬輪蹄之輻輳鳥語僧梵之和鳴
晨鐘風送出林端翠柏千株花雨繽紛飄淨界午夜
月明臨空際黃葉滿庭金沙錯落布祗園為省會之
大觀柰山門之卑益今欲崇高修飾未免輩故鼎新
不有檀那焉成勝事阿堵中物何惜銖兩百千施舍
福田無問紳衿士庶涓流肯助管教平地湧出樓臺
升合能分試看鳴鑾迎來仙駕禪林從此生色勝地
再得改觀請載管城用登銘勒。

** 安慶寺募修祖師伽藍殿疏

關中雄據西極被山帶河為天下冠周秦漢唐所都
不獨文獻大雅之風洋溢震旦而琳宮梵宇莫不林
乎其盛也西關舊有安慶寺乃未冠萊公所施之園
亭也本名安眾為接待十方之所攷諸記載歷大宋
元明巳來相沿修飾金碧交耀巋然為省會大觀迄
今年代寢遠殿宇傾廢荒榛野蔓久成瓦礫之墟敗
壁頹垣幾為狐兔之窟賴有南僧玄暉上人者戒行
精嚴願輪深廣睹此遺跡實切拊髀誓殫一生精力
願起百年之廢故先縛茅數椽接待往來雲水於是
人因誠感廢以時興適有督臺哈大護法棨戟臨斯
幨帷暫駐目擊丘墟遂發心捐俸刱建大殿五楹莊
嚴妙像再睹獅座金身清淨寶坊重闢人天覺路然
而主殿雖備廊廡猶虛堊繡塗丹巳荷大檀之力踵
決肘見尚虧覆簣之工憍陳如盤膝露地雨過處不
獨打濕眉毛真個是通身泥水關將軍破蓆苫頭風
起時豈但埋沒鼻孔更可憐滿面塵埃特此廣募有
緣以圖共襄勝事略僭俚言敬為申告宰官居士善
信檀那各發喜捨之心廣種菩提善果盡黃金悉布
其地無讓昔賢庶香剎早得告成還觀舊式豈惟與
十方雲水衲子結無上之淨緣抑且為百世學道人
天開選佛之勝場矣。

** 嘉五臺修接待菴疏

終南綿亙萬里支分幹列隨處得名遠不能知至近
曰太白曰太乙曰太華其實皆一終南也支山之次
又復有支山焉會城正南五峰秀拔為終南群山之
冠乃若眾壑雲騰群山悉隱惟五峰巍然天半卓立
雲表嶙峋蒼翠在人眉睫名曰南五臺上有圓光寺
傳為觀音大士降火龍處也峰各有臺臺各有名母
歲六月秦川遠近善男信女奠禱雲集不啻鱗叢蟻
聚絡繹往來連宵不絕矣沿途有信心社友建湯房
設飲食以待之如此彌月乃止山之支又東南行三
十里突起一峰巉巖峭壁高數百丈名曰嘉五臺謂
陡絕孤峻猶美於南五臺也峰頂有寺年久傾𡉏中
州僧某朴素純誠能興諸利益事眾所歸信來修緝
之殿宇告成人復或登山朝禮者仍繩繩不絕較之
南五臺相列等焉獨山下無接待之所朝禮者未免
有饑渴之患況山多猛獸抵暮則無所寄僧實慮之
欲於山口搆屋數楹接待往來使饑者易食渴者易
飲而倦者易息予聞而嘉之思化城慰眾婆伽婆之
悲心客舍悟塵富樓那之妙行在佛祖猶為方便而
衲子豈吝福田某之開山建剎利亦溥矣今又於山
下搆雲堂接待往來其謀愈善其利不愈溥哉或城
市或鄉村有聞風而贊成之者我說是人功德當與
茲山共垂不朽不憚饒舌而為之倡導云。

** 興善寺募緣疏

興善古寺關內名藍期膺翻經大興兆隋皇之運像
呈嗜蛤遺奉啟唐帝之尊況在省會之南郊適當韋
杜之北囿曲江池畔紋連繡水之波第五罔頭地接
龍山之脈十方福地自古招提誠震旦選佛之場闡
鷲嶺拈花之旨林雕樾繪分獅象以成群寶月金雲
續禪燈於永夕奈何年深月久其如風剝雨摧繚繞
紺園丹勦蝕而凋落崔嵬碧殿榱桷朽而傾頹於是
比丘某故啟願輪欲崇修葺有債來償力微而滿願
為艱無米難炊工大而資檀須普恭持短疏敬為申
告宰官居士善信檀那共發菩提襄成勝事功德豈
容思議福利不可稱量智大賢于梵剎建於莖草
子塔戲佛道威於聚沙緇銖亦是金錢不必追留衣
勝舉粒米可充香積又何須解帶厚施纖篠微株等
如栴檀杞梓一磚片瓦珍同瑪瑙硨磲既發心以樂
施仍勸言而席布庶功成不日毋貽築舍之譏善果
同天但有焚香之祝。

** 醴泉觀音寺募緣疏

嵕山之麓有觀音寺者其來舊矣去邑城僅四十里
許在昭代時為秦邸崇祀香火雲棟風窗信物外靈
真之宅殘燈仄壁豈人間蘭若之宮年深僧眾寂寥
世遠傾頹逮盡禪房花木空餘曲徑之深洞口煙霞
猶繞化城之境荒榛不剪破殿徒存黃面老面孔加
泥碧眼胡眼睛打濕似此時交攻風雨尚借蒲蕭若
一旦盡覆窠巢誰完鷇鴿茲有大士某者宗傳臨濟
德茂禪叢為緇白之所皈依願住持以充修造雖衲
子有興緝之志要維摩發布施之心欲募眾緣恭疏
短引報身百億金元貧女之施世界三千蓋從寶積
之獻試思文章慧業莫不從蒲團上過來須知富貴
功名都原向福田中種得況宰官紳士寧非普陀現
身長者名門還記靈山舊語倘肯捐資以樂助何難
大廈以速成萬劫種良因莫教當面錯過千生
果但直舒臂舉將矣。

** 樊川寺募緣疏

樊川在會城之南三十里古名勝地也以西漢舞
侯樊將軍食邑得名前矚杜陵後枕御宿其間花木
林泉之勝甲於三秦騷人逸士多遊詠焉川之南舊
有觀音寺與華嚴牛頭諸剎相望肇於漢世盛於隋
唐至昭代為秦邸香火屢圮屢修朽者挺如蝕者瑟
如凋落者煥如燦如巋然大觀歷年寢遠風雨銷鑠
於是梓或就朽甓或就蝕棟或就傾墻或就圯基制
徒存而十不逮一矣住持僧某志懷修緝必賴十方
檀那敢罊折于名門復振鐸于廣眾若逢須達長者
自肯心以承當勿令性地空王長蒙塵而不現金輪
獲報因童子之捧沙寶位有徵乃樵夫之蓋笠普願
讀曰士耕曰農同勷盛舉貧輸力富輸財共結良緣
庶巍殿香臺復千載之宏麗使長腳邃宇起一方之
壯觀名梵晨鐘祝無疆於聖壽風調雨順祈大有於
年登單厚益徵果因不昧謹疏。

** 募修馬神廟引

駟列天星禮載太僕之崇祀師營地水易有丈人之
吉貞秦鎮自古雄籓西極從來重地威遠必先乎猗
從蕃息全在於人功雖則驊驟成群當有臺興司
若無廟貌曷答神麻茲者欲建馬王之禍必也先歙
眾姓之財大廈非一木能支勝緣在眾力成辦特書
短句敢告同人發歡喜布施之心得如意暢懷之願
管城子快請脫帽孔方兄即便點頭殿宇何難于告
成儀容可瞻于速就試看大宛龍種四蹄翻瀚海之
波渥洼血駒一噴下關山之葉奔雲掣電助我掛印
登壇逐日追風聽取候封萬里矣。

** 吳家墳修關帝廟引

會城之南十里許地名吳家墳以昭代國賓吳公而
得名也墳之。西舊有關帝廟。即吳公所營建者。堊繡
塗丹。輪奐赫奕。一方祀之。以介景福。奈年代寢遠。風
雨摧剝。殿宇遂老。居近鄉者欲鼎新之。慮巧婦難無
米之炊。勝緣必眾人之力。若不募化。焉得錢財。故遍
丐於十方。庶成功於一旦。錙銖肯助。何難彰繪於
重新涓滴。能分益見。復􃄾嶪於始建。敢倡數言。特為
眾告。

** 聚駕莊修興隆寺引

原夫指地插標。因事成智。移松飛殿。籍載有文。是以
白馬初營。實當漢明之世。東林肇建盡鬼力之功。
去會城西十有五里。莊名聚駕。寺曰興隆。石斷碑殘。
不知創自何代。人稀土曠。相傳自古有年。第來風雨
飄搖。以致棟宇銷鑠。墻壁傾圯。僅成鳥鼠之栖。福地
荒涼。徒切笠頭之感。欲崇勝利。須假多仁。試思布地
金沙。豈只昔賢獨有。凌空玉宇。若論今世豈無。敢告
檀那。共襄勝事。微塵聚具足法相。一莖草可現瓊樓。
倘聞風趨而翕然。眾揮金樂而不斁。將見美輪美奐。
欣瞻殿閣之重新。庶幾俊彥俊髦。快睹英華之增盛
矣。

** 普明寺修殿引

世間欲求安樂事。無一不從三寶修。凡吾人今生之
富貴利達者。莫不因過去世好善樂施而至然也。故
契經亦云。人天路上。作福為先。六度門中。檀施為首。
是知福因善感。善業福生。城南山之麓有普明寺。去
城六十餘里。自古精藍也。年久傾圯。即今匠石畢集。
補葺重修。若非十方檀越。焉能成就勝事。特持短引。
申告宰官紳士。善信檀那。隨心喜捨。共結良緣。乞食
前盤餐。減箸下一餚布施足矣。還他年福報。冀侯封
萬戶。庫報良哉。幸蒙垂允。請注芳名。

** 修仰天池普光寺引

終南乃震旦名山。天池為終南勝境。自無壞禪師之
開山。神異丕著。至昭代秦邸之建寺。聖跡益彰。用是
道以時隆地。因人重林深而鹿豕常聚。山高而人跡
不逢。五峰蒼翠插雲端。倒影天池。飛來蓮花一朵。萬
壑潺湲。鳴澗底潮音。空谷恍若梵唄千般。乃今祖道
凌遲。殿宇傾廢。昔以蛇虺藪澤。化作琳宮。今以佛祖
道場久煙墟莽。幸七十苦行老頭陀重修有志。告十
方善信大檀越欣然樂施。慎勿吝阿堵之財。請莊嚴。
他生福果。眾擎易。舉涓滴亦是檀波。毛聚毬成。微塵
無非淨土。

** 化刊語錄引

道絕言詮。不立文字。本無一物。何用刻雕。所以面壁
西來。盡翻義學窠臼。毘耶杜口。芟盡大地葛藤。雖則
向上提持。大都直接利智。放開一線。體用雙收。鐵壁
銀山。未免一場熱悶。說黃道白。強播兩片唇皮。故師
字有上碑之明言。紙衣憑記錄之。侍者二十年打雨
敲風。狼藉巳甚。將欲楮墨俱焚。喜一朝災梨刊棗。抬
荷有人。何妨流通將去。無盡燈賴以永久。正法眼從
此開明。特訪知音。大家出手。要知裏面注腳。先請照
顧話頭。

** 募戒衣引

趣向解脫門。鐵脊梁崢嶸太甚。獲超生死路。草蒲團
坐破幾多。而今老大休心。欲圓尸羅淨戒。三衣一缽。
要從檀越化來。七聚五篇。自是衲僧當受。大心人若
能成就。長壽佛必定現前。大家布施一文。共植菩提
道種。早令沙門圓聖果。免教窮子受伶俜。略僭片言。
以為先倡。

** 募施茶引

汝南古號名邦。金粟新開勝地。門當孔道。路屬通衢。
車馬往來之既多。商旅負戴之不少。雖祗桓有村。必
甘露。方獲清涼。奈瓢飲少泉。非茶湯曷能慰渴。欲置
大尊於衝途。唯冀布金之長者不問龍團雀舌。但憑
高士盈筐。竭簋送來。至期華頂蒙山。亦任行人滿腹
謳歌而去。

** 募齋糧供眾引

蔬食菜根。未嘗不飽。飯糗茹草。不堪其憂。七佛自有
威儀沿門。故當托缽。欲種希有功德。還是無漏齋僧。
室內留衣。韓文公曾有勝舉。道傍指囷。魯子敬亦有
義聞。見賢思齊。焉倒剎竿助我扶起。沒世不忘也。破
木杓賴渠宣揚。報德酬恩。粥鍋打破。自有王老移貧。
作富慳囊。垂手全在維摩。

** 化鑄鐘引

募鐵鑄鐘。無非擊醒幻夢。開爐啟韝。原為振覺迷情。
欲得烈燄中飛出鯨魚。先向大檀門乞開寶藏。承當
直下。會看一火。鑄成柎虡高懸。試聽圓音震響。從此
冥途息苦。仗舌相之廣長。自今聞性頓空。入三摩之
寶地。財施有盡。福利無窮。

** 茶亭化柴引

夏日炎蒸。旅程迢遞。梅林有望。渴思載道之人。甘露
無施。痛惜如焚之苦僧。某願傾涓滴於枯腸。但乏柴
薪於爨下。欲得釜翻雪浪。還他冷灶炊煙。大家拈出
一莖。功超布金百倍。

** 修寺化石灰引

一鎚擊碎。打頭幸遇作家。煆煉過來。入廛方稱行手。
當陽發明。潔白本體。暗室儘教。特地生光。毫相交輝。
進步看登琉璃殿。銀缸掩映。轉身不借夜明簾。即此
是名莊嚴。何須別求福德。

** 化僧鞋引

水盡山窮。真實草鞋獰似虎。南奔北走。果然腳板溜
如煙。忽爾底脫皮穿。便見腳跟點地。欲思莊嚴相好。
須要出手檀那。針鋒頭一線纔通。福與慧管取兩足。

** 化薑引

袪寒禦濕。自古所珍。逐穢通神。於今為重。魯宣尼亦
曾不撤。寶壽沼親自贖來。雖然妙用多方。自是恩歸
有地。忍教老鼠搬去。肯讓椒桂成功。綠雲堆裏迸紫
芽。賦性惡辣。青州衫內流白汗。爽氣清新。大檀度但
減盈筐。香積廚便沾滋味。

** 化長明燈油引

衲子暗中行。驀然撞著露柱。瞿曇黑處坐。冷地笑破
燈籠。欲得毫相光生。先參琉璃月滿。雙融寂照。還他
鑑地輝天。一點圓明。方能騰今耀古。靈臺不昧。遍界
難藏。直教慧燄恒綿。用報大檀恩德。

** 化鹽引

赤白相詢。羅漢杜西乾之口。井海通煮。世利豔東震
之歆。故屑桂椒薑得之則眾味兼美。而莧藜筍蕨失
之則一淡漠然。非是所欲干人。元來少他不得。大檀
越杴頭上升合能捨。貧釋子缽盂中滋味更長。利樂
無涯。祉臻蜀既。

* 閒語(三則)

余夜夢。觀書內一篇題呂參政云。几人架屋。梁柱必
欲大。椽檁必欲小。倘椽檁大而梁柱小。一有挫折則
一室皆倒置矣。斯言雖小。可以喻大。譬如人修身立
行。志氣必欲大。心膽必欲小。志氣不大則壯歲無遠
圖。心膽不小則舉動必造次。若臨事能精思縝密。含
忍包容。則身修而名行。自然立矣。倘負其麤眾之性。
乖戾之氣。臨事不思造次妄為。一有挫跌則名譽壞
而終身不可立矣。可不慎哉。余見斯言有益。故熟記
之。但不知呂公何代何時何人也。亦將有以教我矣。
恨吾年老。不能深究力行。有負先哲。謹錄之。以為後
學者之勸誡云。

師一日。謂中侍者曰。子生逢劫運。艱苦備嘗。兼且資
性愚鈍。出家時晚。未獲嚴師良友規訓。然其志甚堅。
操守甚力。不濫交。不戲遊。於一切經書文字未嘗經
目。剋苦向道二十餘年。將謂證道之後。習漏永盡無
餘。迨處世應緣。細檢所行。與理相矛盾者十常八九。
乃思古聖先賢前言往行。如寶王論禪林寶訓中歷
歷可為法者。擇置案頭。常常披閱。如嚴師諍友耳提
面命。唯恐墮入流俗。凡出一言思有益於後學。凡行
一事思可法於將來。日日知非。心心檢過。若一日無
過可聞。無善可錄。此日則為法門中罪人矣。余每常
思古人修德立行。以身作則處滿面汗下。便覺無地
容身。只饒如是兢兢業業。慎言慎行。尚且不如意事
甚多。如意事甚少。爾輩後生稱其清年。親近明師。決
策向道。擇交良友。輔益身心。庶異日紹隆佛種。行解
相應。不至墮於流俗阿師。切莫學余孤陋寡聞。虛棄
半生。取笑識者。言之痛心。慚愧慚愧。爾輩當刻骨銘
心。勿為戲論。

寶訓一書。叢林千古之龜鑑。後學萬世之楷模也。案
頭朝夕不可無此書。近聞有據師位者令不必讀。學
者遂置高閣。見如寇讎。嗚呼。良有旨哉。蓋惡其言之
剌已也。








憨休和尚敲空遺響卷第三終

憨休和尚敲空遺響卷第四
關中張恂稚恭編閱
益州記室繼堯校訂

* 啟

** 壽新蔡宋澺水中丞啟(代)

象駕騰光。毘藍應西周之瑞。麟書吐玉。闕里兆東魯
之祥。物我瞻依。人天慶仰。恭惟護法應期名世。蓋代
耆英。命駕歸來。碩望隆天中山斗布金。獨任弘護。仰
佛國金湯。芳躅繼前賢鹿苑。施輞川之第。燕謀貽後
進平泉。推洛下之莊。睡隱(澺翁堂名)期頤四壁圖書。長白
晝靜觀(澺翁名)。自得一鉤簾幙。遠紅塵皆曰陸地。仙人
僉云。現世大覺。金風噓桂。當明晦交朔之期。玉露瑩
華。正嵩嶽生申之日。蓂莢纔開一葉。蟠桃已熟千年。
(某)壑遺散木。穴處微材。叨主南塘。沐惠澤而義存金
石。幸依藝苑。奉音徽而契洽芝蘭。昔近魯山。眉宇便
覺增色。自違叔度。鄙吝消漸復萌。每憶還山已來。常
自臨溪發歎。清泉白石。傍岩實以棲遲。丹棟朱檐。望
蔡城而遙佇。近聞初度。莫能趨奉霞觴。遠托芹將代
叩永綬純嘏。天錫難老。見黃髮之斯抽。人頌長生。冀
丹顏之益駐。靡悉將素。統祈鑒青。

** 請沖涵和尚住金粟禪林啟(代)

覺花鬯茂。少室敷五葉之榮。苾草芳菲。曹溪傳雙林
之秀。法以根應。道在人弘。恭惟猊座德隆往古學魁
來。今倒跨鐵牛機。親承風穴之真子。直提木上座。恢
弘臨濟之正宗。關萬劫之迷途。豁群生之慧眼。總持
像季。善誘人天。照用同時。擒縱豈誇諸葛行解。相應
顧鑑。不數楊修解帶酬機。東坡老箭鋒。雖則猶鈍。聞
香穎悟。山谷輩鼻孔曾知郎當。(某)德雲久企。法澤遙
沾。欲領棒喝之交馳。敢攀猊床而飛駐。真儀可觀也。
倘或於尊宿下有些悟頭。門庭高峻焉。何妨於侍者
邊得個入處。承先啟後。妙在父子一家。繼往開來。貴
乎賓主契合。諸佛一口吞盡元無可度之眾生。剎塵
隨處現身普當應緣而說法。三徑松菊巳相識於昔
年。四靄香雲望來儀於今日。湖光月影仍比舊以增
輝。佛日法輪冀垂久而彌盛。敬附輶儀之貢。原陳軟
草之私。佇候降臨。勿任翹切。

** 復汝寧熊恕雯太守請住金粟啟

入室留衣。昌黎快大顛之論。過溪囅笑。慧遠重元亮
之賢。欲得大道茲彰。必須機緣相契。恭惟台臺天庭
柱礎。佛國屏籓。奎壁聯輝。道源深味乎丘索。璠興重
器。聲價倍愈於連城。蘭臺早羨。蜚聲雞林。久聞令譽。
文場風月。筆翻瀛海之波。翰苑煙雲。舌吐尼山之氣。
隆寵渥於闕下。施善政於天中。靈府無私。澄春華於
水鏡。神機應器。徹藻鑑於冰壺。故遊戲禪那。世法無
非佛法。怡神內典。逸民即是天民。道合一時。名垂萬
古。(某)為學既昧。於法少聞。濫服田衣。常愧自救不了。
廁員僧數。每慚迴避無門。忽華翰以遙頒。謹拈香而
拜讀。注念金粟。乃故中丞創建之道場。痛切南塘。實
先老人元居之法席。情思至再。誼囑寧三。行長者之
仁慈。付窮子之家業。但雲蹤鶴跡。豈能合太虛之高
懷。蚊質虻軀。恐難負須彌之重任。將倥傯而就道預
佈。復以呈詞。伏冀護法存心。張丞相之風規大振。籓
籬秉志。黃太史之芳躅彌新。欲使吾道有光。全賴弘
護。不替若教。坐石鐫佛。自當喚鵝出瓶。傳之悠。袍之
稱。願聆蘇子瞻𦍕狂乞帶之偈。口之味。耳之聲。獲誦
劉經臣明道諭儒之篇。用展區懷。肅此專復。

** 復新蔡朱雪沽明府啟

置酒延賓。廬嶽高一時之遇。燒豬待士。金山仰千古
之風。聲氣必有相投。神情方能契合。在擇賢者自然
具眼。唯屈人者固是虛心。恭惟護法考亭前烈。金粟
後身。榜高魁。苞文華而吐鳳花。封出宰擅技刃以
解牛。暢懷吟嘯於南塘。美長材之多暇。澤沛恩波於
汝水。頌善政之唯清。竹院逢僧。玉版禪參。來得妙花
香悟道。岩桂機穎脫何奇。皆丈夫之能。為英雄不讀。
佛祖均菩薩之應現。宰官元是比丘。傳燈本待高賢。
大業必須名世。(某)匠餘散木。自分朽材。三學未明。齊
竽濫食於東郭。一丁不識。布鼓敢伐於雷門。幸台召
之。寵頒香幢可豎。喜法社之有托。正令宜行。敢竭駑
駘以相從。惟冀金湯而呵護。將聆謦欬。預布衷私。

** 復新蔡劉漢廣文啟

春風得意。八絃馨上苑之香。洙泗揚波。千里洒鷲峰
之潤。因緣弗偶。德劭維新。恭惟護法詞翻錦浪。句燦
春霞。鰲首奪標。早中青錢之選。鳳池飛表。終待紫泥
之封。簡行化雨於杏壇。入坐春風於程席。育存三樂。
馬帷暫寄於中相。聲振九重。張鐸望鳴於天府。兼以
學通內外。教洞釋儒。峙梵苑之干城。開人天之眼目。
(某)景仰徒切。瞻晤末由。所幸瑤翰相招。但愧樗材匪
任。既荷金湯之有賴。自當首肯。以何辭渡。無折葦笻
有就道。宮墻在望。待趨庭而聞禮聞詩。皋比惟瞻。冀
弘護而為屏為障。晤顏在近聆誨。匪遙惟祈丙融。率
復不備。

** 復新蔡鄉紳眾護法啟

白社風高。如滿寓於九老。虎溪笑振。遠公列乎三賢。
形雖易而合宜道。並行而不悖。恭惟眾護法乘菩薩
願。現宰官身。丹詔紫衣。雨露曾沾於北關。青蓮白社。
金湯久護於西乾。詠考槃之在阿。珠藏玉韞。嗟南塘
之寥落。露冷風淒。為法求人。望憐邦而飛翰。開心道
義。吐廣舌以陳詞。誼切雲林。鍾情覺地。瑤章寵錫。草
木騰輝。靖節之高風未衰。坡仙之芳規再振。(某)胸碑
無字。常見笑於大方。心灰久寒。惟自許於林麓。何期
真龍下降。謬采菜名。第恐濫吹先逃。豈堪齊聽。指棋
說法。歐陽公因語識人。抵掌談心。李文和從苗辨地。
冀弘護之永賴。俾法社以常新。

** 復新蔡文學眾護法啟

列缺揚聲。三汲奮龍門之躍。园羅煥彩。九重移花石
之晷。斯文必待人而行。大道亦乘時而起。恭惟眾護
法學海源清。文山峰秀。英華萃拔。蔚耨綵於雲霞。筆
陣縱橫。振逸響於金石。久切山斗之仰。未瞻奎壁之
光。適守塔以備員。幸登龍而有自。(某)胸慚茅塞。冀哲
範以開荒身。愧遂疏倩。麻扶而修直。既辱嘉召。敢不
趨。玉蟾事。聆毘耶之玄論。金風噓桂。待挹君
子之光儀。

** 復金粟山主宋子勉郡丞啟

象闕調元。聞賦梅而知相。鰲峰奪錦。見編竹以決科。
上善蓋有淵源。盛德豈無澤潤。恭惟山主金庭碩品。
玉筍清標。珠散文江。學家傳而有自瀾。翻筆海才庭。
訓以速成。繩大父之芳名。想西臺繡斧豸冠。遙遙華
胄。紹乃祖之步武司南宮。雕龍繡虎。奕奕名門。世業
丕著於前。箕裘克振於後。德宣麟趾。池美鳳毛。爰自
祗園獨刱。金鋪射旭日之光。法化溥施。蓬戶靄香雲
之色。福田廣利。迷開中土之津。藝苑攸崇。人悟拈花
之旨。家知選佛。戶甕傳燈。天雨吹四時之花。心光炳
千載之燄。(某)昔曾預於斯會。幸屬楊意之遭逢。又欣
托以名藍。乃辱安禮之。鈞召自揣。機慚寂默。用愧豎
拳。濫服蜂臺。邀花無空生之智。竊吹鷲嶺。擲錫乏鄧
隱之能。固難。聳動乎坡仙。亦當取誚於司馬。況先師
靈塔無容。坐視荒涼。若乃祖徽猷豈忍傍觀。委謝。非
獨儒林之高躅。亦是梵典之弘規。故促踵以肯來。竭
螳臂而願往。伏冀金剛秉劍。般若操戈。深鑿湯池。增
南塘九曲六橋之勝概。高加城塹。壯濟北一花五葉
之綱宗。庶幾主中之賓。仙客常迎道院。賓中之主。相
儒自出書堂。不罄區懷。先茲率復。

** 復金粟眾耆舊啟

振復頹綱。必假冠世哲匠。建立宗旨。須賴承褫高賢。
道固無方。緣將有待。恭惟蓮臺游戲禪窟。熟爛叢林。
法海津梁。派疏曹溪正脈。靈山砥柱。燈聯臨濟真宗。
聲光久著於覺場。勳業可勒於金石。街坊類普化。十
方界谷應聲傳。佐院羨楊岐。念餘年任重道遠。幹旋
必須長者。謀猷全在老成。作楫作舟。開人天之正眼。
為獅為象。施佛祖之爪牙。作用精良。道行卓犖。(某)素
性蓬疏托修。麻而易直。棄材樗散。俾大棟以難承繼
之。浪出人前。故爾謬為眾舉。何期屋烏垂愛。信乎推
物以及人。良由金地遙招。只得江陵而點首。木陰根
據。躬宜階下九申法乳淵源。理當塔前一掃。因緣既
已。會遇時節。實難遭逢。惟冀金蘭協贊。黼黻甄陶。元
氣噓回。異草靈苗。皆秀頹風力。挽蕉芽敗種都蠲庶。
祖燄續於棒頭而鉗錘豎於日下。逆鱗看其批手勁
鬚。專俟捋人打鼓弄琵琶。還他一會橫空揮寶劍。展
我三元芒鞋。將欲及門。箬笠已往載道。肅裁佈悃。預
復陳詞。謹啟。

** 復涇陽張稚恭中翰暨眾文學請住嘉慶啟

望重金湯。元靈山之記莂。勳開祖胄。賴尼嶽以屏籓。
道不虛行。法須弘護。恭惟護法心傳一貫。學富五車。
口角落珠璣。文誇吐鳳。筆端生風雨。字挾飛龍。迥然
坐斷乎塵勞。即張天覺不是過矣。卓爾扶持於法道。
雖楊大年無以加焉。為憐嘉慶若絲懸屢。錫瑤章而
鼎召。某樗材莫任篾戾。奚堪本願。曳尾泥途。只合深
藏於澗底。胡為怒臂車轍。豈能重負於溝間承當。自
度不能。又恐負屋烏之愛。然諾雖則勉強。實深愧
河之馳。但公案雖屬現成而業債終償未了。披毛戴
角審衲僧分。固當宜蔬派拓。基在執事。理弗。
蒙台選。敢不先趨。伏冀徹始徹終。悉布恩光於鹿苑。
如環如鼎。肅清魔孽於獅林。挽回寒谷之春。大造人
天之福。衷私弗罄。晤面披陳。謹此奉酬。曷勝悚仄。

** 復汝州牧羅素菴護法啟

曇花靴疊。幽香連上苑之春。苾草初榮。弱幹托檀林
之蔭。雖燈傳少室。必待其時而後興。故道光鷲峰。須
倩斯文而始振屏籓。是賴泉石攸瞻。恭惟台臺靈鍾
閬水。秀挺屏山。儒宗仰山斗之尊。蘭臺重鹽梅之櫸。
才傾三峽。翻錦浪於文江。名譽八埏。健雄師於筆陣。
神情大竅。識智晫明。披軒鏡於胸襟。渥恩光於帝。
麟待錫寵。五馬澄汝海之波。隼旗飛揚。一路戴福星
之頌。長才多暇。會於竹院。逢僧護法。惟殷乃為禪林
擇主。瑤華遠降。霏珠玉於九天。寶鼎頻拈。爇龍涎而
三沭。爰念風穴迺沼祖。開刱七百餘年之道場。痛切
白雲誠先師。中興三十四載之法席。燈燈續燄。巳昭
三世之光。葉葉聯芳。何期中道而萎。蓋招樗朽督任
住持。但(某)緇林朽棄。岩谷濫岌。禮樂未瞻乎宮墻。葵
莧敢入乎禁臠。瓦缶按。豈能並鴻鏞之音。蚊翼微
乘。恐難負泰山之重。躬當就道。賴有法務之糾。春
即移笻。當聆明公之韾欬。伏願金城益固。法塹恒迴。
郢州衙內。銕牛機條。令斯斬富水灘頭鯨鯢。釣鉤線
方拋。聽憑玉泉秤居士來。稱天下衲僧。看取風穴憨
道人。均調室中。龍象將見。宗壇再闢。魔無障而永清。
祖道重光。緣有待而須應矣。(某)無任瞻依。佈復惶悚
之至。謹啟。

** 賀汝州王州尊啟

卿雲肇布。暖回寒谷之春。膏雨咸施。潤沽枯芽之茁。
梅徑飄香而吐玉。柳色拂檻以含金。道泰時逢。盤呈
辛餽。恭惟大護法天庭梁棟。聖世夔龍。瑞協槐堂指
日。慶三公之應。歌忻繻褲芳名。傳萬戶之聲。胸貯玉
壺。冰湛湛水清到底。臺懸照膽。鏡明明月印當空。佛
固悉荷帡幪。汝墳全藉保障。茲者風穴古寺。爰宋世
沼祖開建之道場。蓮社僧坊。乃清朝先師重興之法
席。詎料事成人去。空山之猿鶴含悲。幸賴薪盡火傳。
丈室之禪燈未墜。歷四憲臺弘護之。不替更七牧主
媲美之。相沿期會。翕然山靈賴永。某緇田茸腐。法舍
秕陳。謬采以克住持。徼妄而承重任。奈何業債未了。
故東奔而西馳。原因目疾難瘳。繄心遙而步卻。所以
朱旛蒞汝。未效竹馬之迎。何期白雲安禪。幸托棠陰
之庇。二天有戴。五內難通。特專啟以告。虔敢修芹而
奉獻。伏祈原鑒。曷勝巖。謹啟。

** 復汝州羅鎮公二守啟

什悶姑臧。鐵騎開人天之眼。安來襄國。華座禮帝臣
之尊。匪曰道在。得人敢謂。凡能作聖。恭惟大護法台
臺琳瑯夙譽。衣缽真傳。北苑蜚聲。吉徵綵鳳之瑞。南
宮射策。光浮夢筆之花。既爾竹剖麟符。鑣聯熊軾。居
敬行簡。沛膏澤於汝墳。節用愛人。卜金甌於天府。保
障等。高而並峙。冰壺湛汝水以同清。公府草生。清
凈堪擬白業訟庭。花落幽閑。自遠紅塵。撥轉空中之
磨盤。楊學士飽參廣慧。拽回座下之牛鐵。李刺史
契白雲。先哲既有宏規。後賢豈無芳躅。(某)田衣末品。
庶種陳人。愧乏點石之能。豈有雨花之墜。何期鈞命
遙頒。念風穴祖庭之寂寞。即當草鞋緊峭。緣興善土
木之糾纏。春日載陽。方聆石渠之元論。荒詞率復。預
申草莽之鄙懷。法護惟瞻。棠陰是賴。(某)臨啟曷勝。激
切瞻依。悚仄之至。謹啟。

** 壽汝寧熊太尊啟

伏以律轉應鍾。坤元順承天之候。日躔析木。嶽降直
生甫之辰。士庶歡騰。人天慶仰。恭惟護法行菩薩道。
現宰官身。家學淵源。傳孔孟之衣缽。匡時遠抱。為廊
廟之夔龍。波撼洞庭。二酉富胸中錦繡。氣吞雲夢。三
湘吐筆下珠璣。德星朗耀於天中。勳名籍甚乎帝闕。
折節好士。漢王龔之再來。勤政恤民。魏賈逵之復出。
適逢賜錦。喜遇懸張。祥光望溵水以熒煌。佳氣分呂
亭而披靄。鶴琴堂上。茂莊椿之八千。玳瑁繨前。來絃
歌之十四(汝寧州縣十四也)。梅飄玉屑。兕觥介眉壽以無彊。
姓覆金甌。雞香列黼扆而有卜。編氓爭趙日之愛。緇
林獲蜀葵之傾。(某)廁影僧。濫膺田服。幸托檀陰之
庇。敢效嵩祝之恍。伏冀絳縣老人。何逾趙州甲子。
門羽客。無越寶掌神僧。日之升。月之恒。永作皇朝柱
石。天之長。地之久。常為佛國金湯。庶靜披袈裟。穩坐
甘棠影裏。得橫拖拄杖時。行化日光中。聊貢菲儀。用
申芹意。敬披誠而將素。祈俯目以垂青。肅布荒詞。代
叩公座。某臨池曷勝。歡忭仰祝之至。謹啟。

** 壽新蔡于克大明府啟

祥雲靄慶。黃花帶露於金提。寶月流輝。白雁追光乎
銀漢。士庶歡騰。百禔君子。胡不萬年。恭惟護法竺乾
大士。震旦宰官。惠政宏猷。造鯛陽孺耄。無疆之福膏。
露沾被濡。金粟聖凡。甄陶之仁。當大火之杪秋。宜長
庚之挺曜。一佛出世。四野歡騰。(某)敗種焦芽。恩波深
蒙。普潤苾草萎質。甘棠實借。濃陰瞻薦。棗之大如瓜。
歡同酌兕。逢稱觴而霞作露。喜切懸弧。無能放群。鴿
之金籠。空羡題楊。鶴之錦軸。元採蕨蔬。用佐賓筵。伏
願介壽彌增。甲子衍無央數劫。純祉洊至。壽量等牟
呼粟多。緇門永賴帡幪。儒林長仰山斗。肅裁四句。代
祝華封。

** 侯李光祿啟(末碑文)

世相常住。鼎新幸獲檀那。金石流輝。大雅必須名世。
敢申楮墨。遠叩槐庭。恭惟大護法伊周世業。董賈
名。魁占鳳池。萃拔眉山之秀。標奪鰲首。瀾回錦水之
春。文起蠶叢。歷代之衰風。榮生梓里。全川之景色。才
清唾玉。人訝青蓮再來。學注長河。世欽端明復出。經
濟則淵浴白日。殿識履聲。幹旋則石補青天。甌占
字。調鼎已瞻。寵渥築堤。佇見登庸。茲者興善禪寺。風
稱關內名藍。道樹香幢。舊有西方景相。傾頻莫甚於
斯世。輪奐聿新於此時。欲勒石以記工。奈無文而何
豎。(某)忝在桑梓。濫叨住持。智識昏瞢。無緣趨文翁之
里。卑躬劣弱。未敢攀元禮之門。願識荊而腸日九迴。
詠伐木而情懷三歎。頭陀寺裏徒羨王巾之文章。王
母祠中空思陶毅之著作。若非邀白府夢花之筆。
能開祗園覺路之光。白雪陽春不起草而立就。金
玉露非假飾而現成。行見千載山門。得比隆於華嶽。
會看萬年奎璧。恒曜彩於星河。倘賜概然。用垂不朽。
(某)臨啟曷勝。激切翹企之至。謹啟。

** 請愚公長老繼方丈啟(代)

五葉濃陰。舊本幸垂新雨露。一花現瑞。前枝重後
光華。扃大法必荷擔如來。恢先志須當家種草。恭惟
猊座九木長子。雙桂承孫。早年破家衍靈山七十二
傳之正脈。壯志覺世紹滹水三十四代之綱宗。爍然
手眼精明。直教牛血。展也機鋒捷明。縱饒石虎
汗流。化外遠來緇素咸欽山斗室。中分半座龍象。
悉荷鉗錘。勳著叢林。口有碑而眾豎德輝保。社光不
耀而自尊。名聞飽飫乎諸方。梅熟久矣。道價聲馳於
四海。穎脫快哉。讚歎非私供詣。是實所以曲彔木之
床子補處當陞。蓋緣獅子兒之雄威。宜發一吼。況祖
脈如線。汾陽昭之慳。臥何安。值慧燄臨風。首山念之
相繼孰起。(某)承先老人之遺命。協眾執事之輿論常
住敢作人情。儲嗣應當主器。翹勤懇請。齋祓陳詞。念
猊座不無少虛。直下承當而首肯。慮典型恐有傾覆。
應早接物以懷虛舊。爐鞴不至灰寒。新規模重觀草
偃。是父是子。冷門庭愈輝愈光。學箕學裘。大家聲克
勤克振。惟冀即日登壇。聲前喝出曹溪月。乘時入室。
格外棒開臨濟風。號令人天。溉沾後學。

** 候汝州高射斗太守啟

恭惟護法清時鼎望。濟世日霖。化浹下車。遐陬傳來
蘇之頌。恩敷攬轡。福氓忻有褲之歌。冰鑑玉壺。汝墳
全借保障。丹霄明月。佛國咸恃金湯。三異呈祥。九重
彌眷。(某)一茅自覆。四照依榮祗林。幸荷栽培山門。咸
蒙陶鑄。苾草微樾。蔭袈裟悉偃仁風。金田倩棠。陰泉
石近睹化日。緣慳李御。心切斗曕。敢採封以告虔。謹
削牘而舒悃。伏祈汪鑒。惟有冰兢。

** 謝汝寧熊太尊啟

恭惟護法秀鍾江漢。氣毓玄黃。屏翰天中世稱。召父
杜母。保障南汝。人坐壽城春臺。望重卜金甌。善政通
於帝闕。台衡光玉鉉。恩膏及於祗林。饌美伊蒲。泉石
千秋勝蹟。宗揚妙諦。毛孔七日猶香。茲當暖律初回。
未遑晉謁。俄傾金蓮罷燦。徒切瞻依。(某)檀林棄材。緇
田宿草。元托甘棠之庇。幸了餘生。愧無花雨之邀。聊
供灑掃。何當禪悅遠自妙喜。頒來盡飽酥酡。都從華
藏回向。肅函申謝。曷勝神馳。

** 候雪石和尚啟

恭惟宗堂繡礎。法海雕梁。揭慧日於昏衢。靈光炯炯。
標智幢於火宅。善誘循循。坐斷佛祖淆訛。打開人天
正眼。當陽顯示。紫羅帳裏撒珍珠。徹底掀翻赤手街。
頭揮尺八。殺活縱橫於棒下。語鋒利捷於機先。後學
咸賴鉗錘。高山懷切仰止。(某)樗材散木。粥飯庸流。屢
荷注眷之仁。愧乏瓊瑤之報。雖同風千里。奈異地各
天。奉晤莫由神馳。何亟肅修緘以訊祉。領雲樹以瞻
依。伏惟海涵。不較疏陋。

** 復廣慧純哲和尚啟

(某)也罪根深重。業累所親。想積習未除。故空中結無
明之果。思夙緣欲了。正火內開三毒之花。將謂鳳卵
雞窠。生當奇異。孰料驢胎象子。出處分明。雖背跡而
向心。能無蓼莪之感。但明真以去妄。不同蓬矢之祥。
豈憶吾兄金蘭契重。手足情深。格外行權。篤儀型而
親友愛。矩中至變敦。愷悌以重人倫。大火正屬西流。
巳光初度日驪。直於鶉尾。更負虛生。何當鼎貺。遙頒
敢卻。汗顏登拜。託辭致謝。借楮申懷。凡百未言。專使
備悉。


敲空遺響卷四(終)

憨休和尚敲空遺響卷第五
關中張恂稚恭編閱
益州記室繼堯校訂

* 尺牘(上)

** 與張稚恭中翰

日者獲聆高論。盡袪塵惑。如輪王髻珠。光輝照耀。使
人胸次豁然。歸坐山房。猶似對維摩於丈室。笑翅不
二之旨。曼殊首肯。然光風霽月。亦孔昭於塵世外矣。
惟時桂吐小山。梨翻大谷。正護法懸弧令旦。想稱觴
祝頌。世禮如然。方外人無以為贈。唯借日月千秋燭。
乾坤萬歲山為護法壽。不知階下石肯為我一點頭
否。附芹將意。遠存誠敬。又當相原攝受於燒豬之偈。
可也一笑。

** 謝劉君朗文學惠紙

日外叨愛過多。復以剡藤見惠。雅誼何駢繁也。第不
慧書。慚懷素久矣。畫虎不成。文愧契嵩。亦知去古甚
遠。既勉效雲門之詠。只恐遺玉版之羞。忘懷受施。僅
此佈謝。

** 與霞源紫谷和尚

三冬來奇怪。雪花片片。不落別處。林下人豈獨衲被
蒙頭。而爐頭榾柮。已煨盡寒灰矣。賓主句無人撥著。
匪但寒毛卓豎。唯吾兄坐斷孤峰。渾忘一色。弟又焉
得不念及哉。近日長安甚鬧。其如我國晏然。想興居
山中。自是無恙。俟雪開山徑。自當作不請友也。附風
穴志恣草二冊。照入不贅。

** 與張稚恭

前過嘉慶厚擾。純陀歸來。毛孔不啻七日香也。謝謝。
聞令郎鐵筆精妙。欲求賤名一方。不識肯惠然否。元
愚二公之詩清新俊逸。莫敢追塵。恃愛續貂。貽笑弗
恤。想經慧照矣。拙稿序成。就便付梓。若不屑荒居籃
與。過我一敘何如。

** 與張水若太學

曩於嘉慶寺獲瞻叔度丰儀。兼領大教。清濁澄淆。何
啻汪洋千頃之陂。誠令人鄙吝自消。信林宗之言非
謬也。見貽佳什。行吐風雲。字落珠璣。跨李杜而直上
超王。孟而無匹。性情卓絕。新致英奇。但獎譽過情。實
增汗愧。彼時拙稿原取笑於大方。何期令尊老護法
不棄。吳江楓冷。概然冠以碩文。真如大還一粒。點鐵
成金耳。匪但有光宗社。亦千秋賴以不朽。今災梨巳
竣。印裝二冊。特呈慧覽。附風穴老人語錄一部。並祈
照入不既。

** 與黃珍伯文學

日昨飽味冰廚。兼示董黎二先生法帖。名畫歸來。若
寐神遊。如處峰巒疊嶂間而流泉決決。宛在耳根。花
鳥紛紛。錯雜眼底。神與境會。宿痾頓愈。八九信云。輞
川去疾。真得忘我於形骸之外也。謝謝。

** 與華陰孫長發明府

奉教訪仙峪。明日緊峭草鞋。偕二三子撥草瞻風。詢
峪而進。約三里許。兩山相合。仰天如線。樵子曰此龍
頭峽也。一潭澄鏡。雙橋跨流。絕壁千尋。孤危萬仞。石
岐草淺。非無路而自迷。樹轉山回。別有天而可見。松
岩垂畫。水氣生霧。鳥語猿啼。憫者心惕。加以巉巖峻
嶮。棧道凌空。舉足防跬步之危。側身有擦耳之慮。目
無他瞬。手亦畏攀。飛流激湍。㟏岈滂瀨。浪花噴雪。聲
震若雷。立視魂驚。過者毛豎。李白之詠蜀道難。又不
若大華之仙峪矣。沿流而進約三十餘里。山水忽分。
徑若飛蛇。捫蘿附葛而上者又約有十餘里。一巖高
敞。中有石室。量不滿丈。與太華西蓮峰對峙。面橫秦
嶺。雪爛堆銀。滑石青苔。最難履踐。若非拄杖得力。竟
不能到。一龕跼蹐。尚可容身。往來口蜋。似乎不便。意
欲西行。不及趨座奉辭。倘有住處嗣客。截逵率草。聲
謝不備。

** 復甯文伯文學

別來有數月矣。積悰區懷。思欲與足下輪談半晌。竟
不可得。偶辱來貺。信念曷當。謹登供僧。以廣檀施。走
筆布謝。語不多及。

** 復張愚公文學

前日南歸途間。中暑腹內覺熱。調息不暇。損辱佳篇。
披覽燦然。焱絕炳煥。譬如追風逐電。度越山海。固所
以殊絕駑駘者也。返復週旋。載歌載詠。墨淪紙弊手。
不能釋謹。韞櫝珍藏。奉為鴻寶。謝謝未一。

** 與邊乾行醫士

前駕過敝寺。適分衛。遠出失候為歉。時當溽暑。僧患
痢疫甚多。聞足下靈臺夢。妙劑通神。懇垂青囊之
手而令萎樹回春。則恩同再造矣。

** 與趙連城郡丞

客秋邂逅於涇陽之南原興福寺。一言針芥如舊。識
巳正切引領。忽聞喬遷西安。雖地隔匪遙。其奈失我。
所天別去。咫尺千里。佇想用勞耳。然鏡心陳跡。良悅
於中。不以形疏致澹。悟涉則親。所以暮雲春樹。企仰
殷殷。不能不借楮伸訊也。春風保愛。會晤何時。

** 復劉介菴太史

鄉也枉顧廣教。獲聆驚世絕俗之論。舒嘯於蒼松翠
柏之間。朔風驟至。萬籟俱響。霞明渭水。雪霽終南。滿
目真機。非盡心上士孰能領略。護法胸羅萬象。觸處
洞然。會境物為自性。收詩料於目前。一一從毛錐子
上放光射我。至令泉石輝映。山鬼驚號。感佩悠悠。別
去咫尺。聞問少通。景行高山。徒增懷結。想畢郢為秦
中勝地。得紫谷和尚闡化於其間。又得護法極力匡
持。可謂靈山有約。賓主相得。不慧德雖有慚而亦不
愧其居之有鄰也。願護法詩酒之餘常當借座紫老。
不可吝惜寶帶而獨讓蘇長公也。倉卒裁復。不盡所
言。

** 與張稚恭(四首)

拙思一冊。錄塵郢削。間有可裁者。祈不吝繩墨。其不
可者去之。幸無結喜歡緣而令我心眯也。借驪珠一
耀。頑石頓令生輝矣。荷荷。

又

不披俉來者有數月許。日望嵯峨雲樹蒼然。其遐思
為何如也。自歸。飽飯閒眠。無所世事。思再欲與功甫
居士說上大人。可能稅駕。得相過否。

又

昔有越僧慕吳中唐高士畫。以紙一幅。作詩寄之。詩
云。寄將一幅剡溪藤。江面青山畫幾層。筆到斷橋流
水處。石邊添個看雲僧。唐讀詩。欣然揮灑。如詩意以
復之。不慧近日獲繭紙一幅。依模脫墼。不能作越僧
詩。得隨意揮灑幸矣。冀即惠愛。何如。

又

自違台教。集心茅。企仰斗山。寤寐頻勞耳。前雖晤
顏。以他事匆匆別去。愚衷未吐。鬱鬱至今。不得不白
之於護法也。嚮承雅誼。以兜率見召。是以蚊負泰山。
實不勝任。入院巳來。山門無補。有辱明鑑。赧愧何如。
彼時疾欲告退。但任當年現役。未敢啟齒。所以委僧
住持。辦納國課。恐貽累他人。故延至今日。現年巳過。
得進言者。不慧久居方外。塵事少干。豈能學稼而困
於老農者耶。祈護法垂兜羅綿手。放支亭之鶴。令得
翱翔於雲漢。則感戴萬萬矣。恃在知愛。率草奉辭。另
招僧住可也。含毫情塞。諸不申具。

** 與張水岩

晤教還山。滿擬行期尚遠。俄傳明日遂行。俶裝何太
速乎。然此行有可喜者。南州獅子窟也。叢席轟轟。到
日可姑置。塵習稅駕一參。倘能如商英老踏翻溺器。
及第心空。得個禪狀元。歸來庶不孤此一往。松陵。重
邑也。既佐令叔。必有所司。唯酒無量多失。是戒也。兜
率院事想付託得人。駕行矣。不獲躬趨。祖餞為歉。溽
暑道長。伏惟健仮。

** 與華州懷雅社諸公

甲寅冬。晤眾護法於西郊之映雪堂。數載積悰。未攄
萬一。而暮色促人歸去。念別己來。指又三屈矣。烽煙
日作。音問少通。每於風晟月夕。遙望少峨。惟有馳想
耳。料個中人雖處塵勞烈燄中。自有一段冰雪襟懷。
超出乎世外也。向有俚言。今己災木。便附二冊供諸
公一笑。幸勿投之水火。倘社中近有新裁。不妨遠一
寄我。

** 寄張水若

別去日月如駛。載及有餘矣。道途修阻。音問久疏。未
諳體中何如。霞瞻永歎。佇想用勞。八月初旬得手教。
披尋返復。恍若晤顏。洵以越俗之標獨恬世外。令人
懽足方寸。但云佛法未到圓明無礙時。覺塵務攖心。
未為樂耳。此誠於法不苟。出語無妄。此事須是盡情
放下。單提話頭。向念纔起處既便照破。久久自然打
成一片。於應事接物之際。如鏡照像。如鳥飛空。隨處
發生。當處滅盡。任他塵務冗來。有何攖礙。所以楊大
年。張子韶。趙清獻。馮濟川輩勘破世間這等勾當。都
來一筆勾銷。能真履實踐。到與麼田地。得大自在圓
明無礙者。只是個放得下耳。足下直將話頭二六時
中。動靜閑忙。折旋俯仰。默默提撕。但與麼做去。心期
滿處。驀然冷灰豆爆。不患不到古人地位也。兜率賦
重差繁。難以支應。已解院事。近日遷居廣教。義真來
吳。肅裁奉聞。餘不盡禱。

** 復聖泉滄涵和尚

前辱綸墨。問老人信息。雖傳言紛紛。尚在芒昧中。未
敢為確。聞恒崖春中又復往洛矣。風穴去此只千餘
里。雖間關修阻。然商旅往來。亦可順寄。昨歲有書數
番。年餘並無回音。不知有何故也。適慧林來復。承教
示存。問過厚。感愧益甚。恨身不生羽。無可奈何耳。比
來法運艱險。人心忌刻。桃花風絮。逐浪隨流。幸吾兄
高尚其志。法門始覺不孤。如弟僭妄。取笑大方。不無
仰愧龍天寶界。訛傳萍蹤難定。亦聽之自然而己。
人信息嗣有的音。自當馳報。此復。

** 復張稚恭

日外與令郎遇諸塗。傾蓋數語。分袂各去。一西一東。
未聞出疆消息。昨抵暮問松持書到。始知有松陵之
行。讀寄別詩。真不啻牟尼晃耀。光照三千耳。初住廣
教。人事冗繁。不獲躬趨。歌驪此心為歉。勉強續貂。專
僧代餞。想以方外見愛。恃不我較。歸期何時。原頭日
望。不盡依依。

** 與靈石任水菴明府

甲寅冬。幸晤護法適榮任山右。驪駒載道。不慧亦返。
策惘中念別已來掌指四屆矣。屢欲裁候以間關修
阻。雲樹之思只望河分注耳。歲一之口。偶貴治民客
於西安者。詢知德政洋溢。生佛爭傳。不慧不覺舞蹈
生歡。蓋護法明良會遇之時。乃我苾芻林泉依憑之
日也。如風穴祖庭。承護法金湯之力。法幢興起。二十
年來祖道重光。後值護法出山。先師於丁已四月亦
抽身長往示寂。新蔡訃聞想備悉矣。先師與護法交
稱慕逆。平生道行唯護法最為詳悉。其塔上之銘非
護法大手筆則不能盡述也。未諳雪兆兄曾詣彼請
銘塔否。因肅函。以致遐思。附拙刻二種。里言二律。
恃在知愛。敢陳芻薨。惟冀台鑒。不宣。

** 復李雪木先生

不慧粥飯庸流。長日閉門打睡。何乃枉駕辱顧。兼護
伊蒲。不惟飽德而飫。教開茅。益我良多。復貽佳什。韻
製兼美。不減盛唐。來教索和。是欲匱嫫。毋於文茵而
比妍娵閭也。恐負雅誼。只得勉強塞白。誠遺笑不恤。
附拙刻四種。祈罷琴書時省覽。亦有補益扇書乏筆。
禿頭報命。真衲僧本色佛事也。呵呵。

** 復吼林鯨侄禪師

客巖冬。邂逅於藥王祠。水乳針芥。不期而合。此亦大
有不可思議者也。別後常懷道愛。中心不忘。近聞長
安士庶賴公婆心。拯拔鉗錘。肯綮人人知有向上事。
誠為正眼豁開。津梁有在。不獨障回來學之狂瀾。即
斯世之大光明幢又在。大力躬行興起是所望也。隹
刻領到。謝謝。此復。

** 復孫克明居士

別久深思。言不能喻。昨接翰教。始信於吾道漸有進
益。但云不覺意路邪行。無繩自縛。何能久久親近。動
靜一如。為歎者誠知居士向道之心甚篤耳。不覺意
路邪行。邪行者誰耶。覺邪行者復誰耶。無繩自縛。盡
大地是個解脫門。誰為能縛。誰為所縛。既知無繩自
縛。何不索盡一放。做個灑灑脫脫漢子。自然動靜
如。資生產業。與實相有何違背。又云當施何法於樂
地。頓銷意識之岐蹤。殊不知我此法門元無一法與
人。元無一法繫縛於人。有何意識之可銷耶。銷之一
字便是岐蹤。不見永嘉云。無明實性即佛性。幻化空
身即法身。法身覺了無一物。本元自性天真佛。喚作
天真佛。早是畫蛇添足了也。居士留心回久。惟冀不
忘初志。於二六時中動轉施為。折旋俯仰之間。孜孜
參究。畢竟是個甚麼道理。用心日久。驀地打失布袋。
方知與不慧無纖毫間隔。而與從上佛祖同一鼻孔。
同一受用。何必久久親近然後為得乎。以居士向道
真切。臨池不覺葛藤如許。若約衲僧門下。未開口已
前。早已錯過。放居士三十棒。待別時來喫。囑囑。

** 與華州劉碧瞻文學

疇昔過我。承教承惠。謝謝。茲者傳聞足下閉關禮斗。
不慧喜不自勝。故肅裁相訊。果有此事否。蓋閉關一
事。非涵養深粹者。甚為難得。於塵勞擾攘中發此清
淨心。甚為希有。雖釋不可與道。門庭各別。深淺不同。
然理無二致。豈可固執。殊不知心佛生從來一體。儒
釋道本自無差。不慧亦不曾讀老莊。看丹書。已知大
丹在人身內。於他家門戶不敢言。窺其堂奧。但據實
而論。足下儒者也。以神仙為何如人。要知只是個凡
夫中脫略自了的漢子耳。亦不易為。歷觀古今。多少
英雄豪傑之士。被貪愛兩字纏縛一生。竟勘不破。盡
擺不脫。足下夙有根器。毅然傑出。能破塵網。竭愛河。
翻轉面皮。要向沸湯中結冰。火燄裏生蓮也。要做個
脫略自了漢子。可謂出他英雄豪傑一頭地矣。但邇
來正法難扶。邪法靈驗。人多易惑。不知足下遇人何
如。若論指示。如醫師治眼。金錍刮膜。稍有差池則睛
破矣。非同草草。想足下所遇得人亦不得而知之。今
既入關。只看平日做的是甚工夫。勿論仙之成與不
成。丹之得與不得。只管實樸樸做將去。如客久思鄉。
今日一程。明日幾里。自然有個到家的時節。若是我
衲僧門下。亦不用講玄􂤖說。刀圭論火候。向這臭皮
囊上作活計。直以天地為爐。陰陽為炭。以四時八節。
二十四氣為藥物。使飛廉鼓鞴。元氣吹噓。將四聖六
凡於中千煆萬煉。久久煉成一顆牟尼寶珠。放去收
來。縱橫無礙。輝天鑑地。耀古騰今。任從上通有頂。下
極空輪。無一物違背。無纖毫間隔。有情無情。唯一無
二。既情與無情。惟一無二。則人人皆仙也。有頂空輪。
毫無隔礙。則盡世界皆關也。人人皆仙。又有何仙之
可成。盡世界皆關。又有何關之可閉。到這裏足下
信得及否。若信得及。迨異日打破關來。向甘露杖頭
通個消息。附偈一首。真仙元不在關中。了得身心萬
慮空。驀然覷破關中主。大地何曾礙巳躬。不慧如此
披陳。不知有當於高明否。請諒裁之。

** 與魯子雅徵君

客歲秋仲。聆高論於醉竹精舍。如傾甘露水。沁入鄙
人枯腸中。寒漏頓洗。瞻侍未久而明日遂行。仰止之
思徒勞夢寐。近聞維摩丈室一切屏去。不惟截斷諸
方大士舌頭。而宗社翹然有望。庶不致寂寥耳。前閱
拙稿。聊以適性。非敢與於風雅。幸不棄水火。以持
歸。未卜郢匠於閒暇時肯為我一運斤否。曾諾引言。
未卜中山君巳惠然否。茲因老人欲返風穴。目下起
程。不及面辭。專僧代訊。祈將原稿付僧帶回。候異日
晤中謝不盡。

** 與雪石和尚

久沐慈雲。未獲躬領棒喝。中心鬱結如有關然。春時
過汝。雖晤法顏。以行腳匆匆。不及款敘為恨也。在吾
兒同風千里。目擊道存。必不讓溫伯雪子。兼承祖餞。
汎愛過隆。緬懷雅誼。怡怡然兄弟有不能忘情者也。
附便聲謝。意不盡言。

** 與雪兆和尚

闊別稍久。眷與時長。梅影到窗。渴懷增歎。嚮聞請主
鶴林。奈執侍匏繫。無由以聽獅音一吼。抱歉。何如承
翰開讀。始知彼方大有勝緣。學者雲從。風附於老人
法道。在吾兄克振矣。愧不能置瓣香於座前。返辱厚
貺。令人受之汗下。卻之又非。所以事長者謹拜登謝。
藏經閣於舊歲八月興工。今冬想欲告成。不識願從
人否。至於普同塔猶未動著。倘異日經營。自有裁報。
老人饘粥甚健。勿煩遠念。春風和煦。惟冀順時保愛。
法門幸甚。此復。

** 復張太阿明經

耳足下名。聞者久矣。昨過襄城。獲遂披雲之願。知足
下從正信中來。不為簧鼓所惑。心甚忻羨。辱來教參
父母未生前本來面目。留心者二十餘年。然時下像
季得一二霜丰道骨。卓立於其閒者鮮矣。唯足下具
決定信。必欲發明父母未生巳前這一著子。蓋夙薰
般若蘇長公黃山谷之流輩也。閱製首山序文。淵泳
思長而詞壇赤幟。藝林錦繡。誠為足下奪其標矣。其
中機緣。典雅稱旨於尼山少室。一門超出。二十年來
固結於胸次者。徹底掀翻。向人得不為般若社中之
英靈漢子耶。若是父母未生巳前這一著子。直須芟
卻葛藤。颺盡壒𡒁。正好來金粟手裏吃痛棒始得。

** 與沖涵和尚

將接昺顏。萍遽東西。俶裝倉卒。叨愛未謝。歉也。何如
歸來山間。打盹而涼燠。忽貿遷矣。審烏兔剎那。復形
無益。駑駘自鞭。深愧不前。恐負吾兄知遇之先見耳。
遠在千里。音問久疏。幸虎哲二兄南去託訊猊床。起
居安樂。天道亢陽。惟希珍攝。臨池東望。悵矣神飛。

** 復義真禪友

古云守道為難而行道更為難也。弟雖不能行道。幸
以甘苦淡泊自處。亦不幸以甘苦淡泊自處謬為俗
子虛譽。遂囮生事者所忌。以至此謗。使弟如三家村
裏扮社火。塗臉執杖。隨群逐隊。焉得不為人喜而安
其寢處乎。所謂定業固不可逃。然見怪當不以為怪
也。付之一笑。

** 與紫谷和尚

暮春枉顧。極欲覆訊猊床。忽聞巳返靈源。雖哲人知
機。世出高尚。使弟追從。無由想念。悒悒勞心。無巳不
知。當為何如也。

** 與斷峰和尚

春中入關於華陰。曾草數行訊候。今逾四月。弟近處
華州甘露寺。無可為吾兄道總知。澗飲水食。痛惜秋
霜。非敢妄及。滋味深長。惟恐酸澀。為人所棄。取罪法
門。恥玷知巳。此弟素日志也。回思吾兄。坐曲彔床。拈
無生棒。虓闞汝南。人天欽仰。於老人法道頓覺輝煌
矣。

** 與峰和尚

柳新桐落。駒隙易馳。尊體近來起居安樂否。弟春中
至華陰。會孫明府道及與吾兄總角交好。別去二十
餘年矣。急欲與兄一晤。甚為懸切。附便達知。弟近況
暫息甘露。依山傍水。似可支折腳鐺子。不知緣分何
如。或坐具得展。雖齧雪飲冰。弟之素志若謂靜居自
樂。正不如處鬧藍而為明眼者笑也。

** 復雪兆和尚

甲寅冬。拜別歸秦而烽火日熾。數舍之內間問不通。
況千里外乎。昨歲三月內月菴東來。得兄書。始知先
師圓寂將期年矣。此時號天叩地。悲無所益。空望雪
山。徒有菀結。恨身不生羽。厥途無由耳。幸泰階稍平。
將欲東向。忽慧圓西崖二僧冒暑遠來。聞金粟中涵
兄訃音。令人如冷水吞符。肝腸不翅分裂矣。連年來
何吾家門不幸之若是耶。及讀手教。以金粟門庭恐
為峰落。光師塔須人洒掃。欲以是任督責愚弟。然此
事非小。當擇有力可克其任者。況同門兄弟亦多。如
弟樗材。兄素委悉。邇來氣力寢衰。精神疲瘁。又新住
燉煌破院。正營修葺。豈便告退。中有可議者唯先師
靈塔急欲拜掃。情出兩難。意欲以滄涵兄代理燉煌
院事。不知彼意如何。倘肯慈允晤顏。則近使旋肅。復
不罄愚衷。統祈心照。

** 復宋子勉郡丞

計別足下於辛亥之春。合壁不停。忽焉十載。南北相
警。鱗鴻間隔。無從申候起居。勞望情深。未嘗暫撥。先
師圓寂。貴剎承令祖與足下極力匡持。後事周詳。二
天之戴銘鏤心骨矣。今泰階巳平。正欲東馳。惠書遠
及。如自九天而下。開緘展讀云。令祖仙逝。沖涵兄亦
西歸。此時雖方外人不能如鐵石之無淚可下耳。痛
何如之。禪林虛席。恐日久寥落。遠召不慧以為住持。
況先師門下荷法者眾。當循序推舉。此非細事。如不
慧腐材朽。棄奚當茲任。至於先師塔前。必躬趨拜掃。
專使旋肅佈祗復。伏惟鑒炤。不盡披宜。

** 復紫谷和尚

弟碌碌庸材。濫廁僧數。法門無補。實足騂羞。屢蒙吾
兄慈光惠照。遂麻幸直而中心不勝感激。故以道誼
為睹。不以世情分別者也。夏初不料有金粟之命。事
不容巳。本欲趨座奉辭。再瞻眉宇。聞法體欠安。恐起
居過勞。不欲相煩耳。巳具片紙申意。俟行後方便上
達。何期翰貺先辱。五內銜私。百朋榮藉矣。及讀來教。
諄諄以先師是念。足見兄平日愛弟之心而數年相
知之雅。痛切相關。誠仁人長者之言而弟涕淚悲泣。
敢不拳拳服膺也哉。弟愧列陳人。何足為兄掛齒。況
法道垂秋。雖鄭雅相亂。朱紫混淆。在明眼人自有高
鑑。此時冀吾兄正令全提。坐斷三秦。障回百川。有何
妖狐精魅之現形耶。扇頭佳什。字字瓊瑤。謹登載道。
奉揚慈風。餘珍完趙。秋風蕭瑟。善謝故人。順時保愛。
法門幸甚。人天幸甚。弟亦幸甚。燈下草復。不能罄臆。
弟行矣。望南瞻禮不盡於邑。

** 復雪兆和尚

客秋至山。討擾常住。兼領法誨。建後東馳。翹渴日西。
想吾兄春秋鼎富而腹疾。未嘗不在弟心中也。不審
比來何如。正念懸切。坤潛二公至。開讀翰示。如晤對
一室。詢知腹疾大愈。弟不勝喜躍。矧風穴祖席。光老
人開建之道場也。關係甚重。非吾兄孰能撐持。須善
珍攝。為法門幸。常住瑣末。悉委執事。不必過勞。至於
眷屬。又當繩之以規矩。不可以幼而溺愛。恣縱放肆。
異日蠱毒叢林。為害非小。況佛法下衰。祖途荊棘。典
型後學全在吾儕輩導之以禮法耳。禮法一壞。祖道
不復整矣。後學當何以取。則弟深慮之。致言逆耳。諒
不我較。聞木菴任護法。解組歸來。煩為致意。先師塔
頭於初五日巳拜掃矣。為事不周。簡褻來便。辱貺拜
燈末品。謝非筆墨所申。春日和融。順時自愛。寸衷耿
耿。心與書馳。惟祈原鑒不備。

** 與純哲和尚

嚮來野鶴雲蹤。散誕成性。一旦置之城市邊頭。如生
猿入檻。束縛不能自持。從冬及春。送往迎來。日無暇
晷。執事人尚無閑工夫。未及訊候而翰貺儼然先辱
之。實增赧愧矣。昨會汝陽丘護法。云法體欠安。適坤
首座至。詢及巳愈。弟心少慰。特遣休一知事代禮猊
座。恃在同條。不敢作套。不腆為大眾小食之供。春日
載陽。密雲不雨。祈吾兄加餐自玉。珍重未一。

** 復坤埜禪師

五月十二日了凡禪人持令師訃音到山。不覺悶絕。
躄地五內。何啻崩裂。連年何吾家門不幸之如是乎。
昨春沖兄姑趨寂。今夏令師復歸真。二載之間哲人
相繼隱淪天地。豈真遂閉乎。況祖園凋弊。得令師克
振而興起之。以為先師法道不墜。後學典型有望。何
遽捨我而長往耶。棟折榱崩。不勝有將厭之歎。所幸
者公輩鳳毛濟濟。後事安詳。令師為不亡也。但為人
後者。在丕承先烈為孝。不以隆崇儀供為美。凡事當
主之以靜。弔問經營不得過勞。雖然魔強法弱。公輩
以孱提任之。法門事重。各人自有一段光明。不可令
他人借為口實色斯舉矣。在集宜翔。想公等自有高
見。時當炎暑。不及趨弔。俟涼秋當圖奠掃山門。大眾
統候起居。餘不盡言。此復。

** 與廣慧純哲和尚

春中訊座。後入夏。音問寥寥。未審法體鮮健何如。屬
今紫薇霞映。芳槿榮敷。當火雲燒空之候。適兄毘藍
降沐之時。疾欲躬捧金盤以附人天之末。值道路水
淹。蘆航乏渡。特遣侍僧代為華祝。惟冀壽量期龍猛
之年。甲子逾趙州之筭。福造愚弟。利彼後學。庶滹沱
漲拍天之雄浪。汝南扇匝地之真風。是所願也。一芹
將意。囊具別幅。統惟慈照。不勝神馳。

** 與宋子勉

前論丈室東客堂仰棚今已成就。欲得一屏以遮墻
土。大則室不能容。小則難稱其處。須是合乎中者。量
有尺寸。又要雅素。不宜綺麗過當。得扇面者可須看
過發來。免至往返。此實。

** 與關內眾居士

鮦陽風土。大約米少麥多。食用與關內同。地平水淺。
瓜蔬頗賤。所產亦佳。常住園圃遼廓。若肯勤植。則不
少菜喫。未至蔡時。歲亦頗歉。常住空虛。幸今夏麥收。
諸庄租稞取足。及到蔡日。人境覺倍常矣。即今謀建
塔院。鐫銘拓基。似有可成。但步出林塘。引領西望。不
無悵然。近來饘粥稍健。只是人事詶繁。不審何日得
於終南深處。縛個茅棚。支折腳鐺子。煮和羅飯。作休
老計也。

** 與知還禪友

去歲風穴晤對。杖笠匆匆。戒途握手山前。人情戀戀。
有不能自已者。使谷口啼鳥。嶺上蒼柏聽歌驪而轉
增愁劇矣。別去過襄城。望首山汝水東流。沃野千里。
回首，白雲莽蒼則近，猶疑身在錦屏風前，翠嵐亭上
也。飆風可御，縮地無從。幽夢遐思，不盡悵。

** 與滄涵和尚

新蔡去汝州七百里，如隔遼海，杳不聞風穴信息，未
審吾兄近日起居何如，大眾各安否。此間雖煨大麥
粥，煮蔓菁菜，聊復粗遺，不以為憂，獨以學者不肯死
心學道為憂耳。法社寥寥，良可浩歎，奈何奈何。吾兄
久為眾望，門下象龍濟濟，當有逸群越格者，先師法
道自是不孤。如弟頑鈍下材，主斯大剎，加以修理塔
院，搬磚弄瓦，日無暇晷，忙忙落落，後不知作何折合
前語。山主言過，俟塔院告成，三年志滿，欲以虎堂兄
相代。彼則默然揆之，意在兩可之間。倘遂其志，得一
麤笨行者，掛破帙袋，檇楖栗杖，相從於蒼崖翠壁之
下，就窟為宅，倚樹為門，石床草榻，晏坐其上。食松花，
煮山泉，亦任猿嘯鳥啼，鹿遊豕伴，竟不知是何世界
也！快活快活！不審可有此日否？遇便作此報書。匆匆
不盡。

** 與青門全孟元文學

疏遠教範，涼燠迭更。緬想丰神，恍然白雲天際。時對
秋水碧潭，空林明月，益增遐想。昔者託跡青門，久銜
顧遇，荷以蘭臭之知。不憶有金粟之命，輒歎蓮飛，事
在萬不得巳。然知我心憂，諒不過督。自到彼處，即料
理先師塔院碑銘。地乏鐵筆，不能鐫石，日夜焦思，所
以曠焉聞問。耿耿積懷，寤寐難寫，茲遇便鴻，肅此佈
悃，訊候崇禧。倘緣弗罄，再得把臂於青門，嘯傲暢遊，
亦未可知也。前囑拙稿附來，祈郢削為感。臨楮拳切，
不盡欲言。

** 與張子敏眾文學

不聆音教者期年矣。每懷風度，未嘗不在羹墻寤寐
間。想邇來德業聞望，慧祉洊加，自不在余饒舌也。昔
主燉煌，承大力弘護，實三生之緣，非偶然爾。忽有中
原之行，孤負良多。諒仁者愛人，必不以此而督責我
也。因僧回秦，特箋訊候。不知何日再聆音徽，坐春風
於程席中也。善謝故人珍愛，自攝遠在千里，不盡所
懷。區區之意，統惟炤鑒不既。

** 與張水若

客歲秋風落木時，拜違光霽。剎那間黃菊又媚荒
矣。始知方外電光，人世石火，塵寰信非曲談也。然高
明之宇，冰雪之懷，時切左右。但別時尊體欠安，不審
近況珍攝何如？關內十載，承令尊老護法不以形骸
為異，相視莫逆，而執事者又能留心內典。二世雅愛，
感遇益隆。遽爾萍分東向，鱗鴻懸隔。悰積乃懷，徒結
夢寐。茲因羽便，聊佈闊衷。微物侑緘，伏惟昺鑒。臨穎
神馳，不勝悵惜！

** 與董斗垣文學

曩時駐錫燉煌，久叨光庇。匪但勤事供養，兼能傾心
向道，竭力護持，可見不慧與足下夙有勝緣，真大不
可思議者也！昨秋東行，親承祖餞，復辦先師塔，供齋
金，種種厚道，感謝不盡。暢滌契闊，星霜一易。但新為
住持，瑣務氄集，曰欲裁候，因循至今。怠忽之罪，愧怍
萬萬矣。言念肺腑，寤寐為勞。茲以鴻便，肅候興居。情
緒依依，臨風不既。

** 與紫谷和尚

關內古今稱名勝地，況終南山水，富甲三秦。十數年
來，得吾兄高豎法幢，宗風丕振。不惟西方緇素知所
景仰而洗其凡陋之習，即不肖弟亦得依附末光，藉
以揚眉吐氣，激昂於其間。遽爾壑舟東移，承兄慈誨，
多方提獎，兼以厚贈，感刻不盡。別云一載，道阻且長。
不審比日起居安樂否？少病少惱否？眾生易度否？不
令吾兄生疲勞耶？悠悠遐思，何可喻也！汝南連年荒
旱，今歲稍改饑色。真俗景況，較之長安，霄壤懸殊矣。
至於鮦水，荒殘更勝。唯兄二嚴稱足，不居難處，如弟
則身經目擊矣。斷崖回借楮申訊，金風體露，善為調
攝，法門慶幸。謝私之語，非筆墨可能盡也。伏惟慧照
弗備。

** 與愚參珍侄禪師

燉煌二載，得賢契協力，毘贄顧厚益隆。感激萬萬，星
聚萍分，忽巳再更歲籥。每一注念，渴想西馳，不審比
來法幢何若？河南連歲水荒，光景狼藉。今年麥收，雞
皮稍展。較之關中，如在睹史多天。但不知何時鐵枷
卸肩，再得與賢契縱步於五岡寺前，望終南而拾翠
色耳。

** 復李孔門文學

客冬心一來蒙扎惠。痛念燉煌修造中止，仍復荒
廢，再召不慧重整理之。深銜道誼，愧不能承當。但年
運巳往，世機日薄，揆之時事，必須待緣。若勉強行之，
恐孺子學趨，鮮有不顛躦者。自入金粟巳來，任大責
重，眾廣事繁。經晝慮，形神日敝，豈能再工土木而
興建大剎乎！若夫終南佳氣，中峰瑞煙，常以為懷，正
不知何日得把茅其中而息此疲勞也。奈何奈何。

** 與問松禪人

關門一別，瞬息兩年。知參學之志未去於心。彼時不
喚爾隨行者，以爾修造初營，恐中止而退十方檀越
之信念耳。於今料巳完矣，趁此色身強健，正好勇往
向道，不可以些子小緣而棄擲大事。況人生有涯，世
法無盡，豈可以有涯之身而謀無盡之妄乎？急來金
粟，再加磨礱，一決生死之疑，以快暢生平。勿負爾幼
年出家參詢之初志也。吾年日衰，諸事冗冗，粥飯大
不似前，齒搖髮脫。汝聞豈不懼乎？斷崖回素，直筆附
寄。望望。

** 與省然鐸藏主

憶癸丑春，不期水乳針芥，自然契合。法緣共聚，南北
相從者，十有餘年。偶爾備員，金粟洒掃，萍梗東西，花
開花落，倏見兩度矣。想石火易馳，晤緣難必，此中劇
懷，不無耿耿。未審近況起居納福否？眷屬易調否？鼻
孔增進否？汝年雖高而氣尚壯，身尚康健，於道尚能
勇猛精進。雖不曾形於言句，觀其疑情憤憤，只欠噴
地一下，千了百當耳。宜勿墮初志，勿廢前工，極力參
究。果到水窮山盡，自然知眉毛元在額頭上也。至望
至望。

** 與知所覺都寺

關中棲遲，十數年緣契而長遠不退者，唯汝賢師徒
耳。偶然召主金粟，不得不往。特過寶界相別，未獲晤
面，遂即東行。忽踰年矣，至今心尚忡忡。想人生天地，
固如逆旅而會少離多，不無落世見之有，可慨也。金
粟法席，聲光赫赫，體局既大，所累匪輕。兼之久經廢
弛，四來者廣，土木興工，日夜籌畫，精神疲困之極。再
求與汝步涇川、看桃花、到原頭、問競渡，一息灑然，不
可得也。吾齒亞於汝，近來齒非軟不能食，目非鏡不
能書。老景逼人，竊自感之，不知汝齒目何如。衲布一
端，千里遐思。後緣會晤，未卜何時也。

** 與汝寧熊恕雯太尊

遼教近一載矣。托庇棠陰，山門鎮靜，緇行清修，銘感
之私，亟佩二天。方外人未知所報，唯於晨昏焚香合
爪，冀佛光默相，起居多福耳。時及陽止，紫氣盈西，適
真人懸弧令旦也。躬宜趨祝，聖制期臨。謹採一芹，專
僧代獻。九如之頌，對鐘鼓以稱揚。五福之疇，冀霞杯
而溢露矣。稽首晉椷，伏惟鑒亮。不宣。

** 與汝陽丘象屏明府

前光賁敝寺，輝映泉石。念別去日月如駛，倏爾裘葛
相易。每於清燈靜夜，追憶丰儀，亹亹言笑猶在風沼
月樹間也，令人喜而不寐。瞻台星光耀，想護法近祉，
自是永膺夭眷矣。新蔡新任于公，亦繼美芳躅，護持
山門。乃護法春風噓及隆護之厚愛也。謝謝。歲聿云
暮，切有蒹葭之思。肅函訊候，不盡愚衷。

** 與汝寧劉君佐別駕

赤霞東映，紫氣西來。遙知嶽降生甫及申矣。某散木
疏慵，久闊趨候。大護法惠澤覃敷，泉石蒙庇。在金粟
樾蔭良多，不勝感佩。茲逢星輝南極，無能躋彼公堂。
元效曝獻之忱，用代岡陵之祝。謹椷尺素，借引寸衷。
仰冀台照，幸惟鑒原。

** 與劉叔子進士

三春霪雨，夙痾頓發。藥不即效，痰𠻳日深。惟匡床垂
坐，專務靜默為養痾計。適雨霽初晴，瑤章忽降。時一
諷詠，如遊瓊玉沼，問風韻鏘然，手不能釋。讀未竟
而夙疾然矣。嘗聞杜詩去瘧，信不誣也。愧藜臟藿
腑，其如繡口錦心，益感高誼。敬步來章，但不能如題，
聊以押韻而已，不可曰詩。投瑤報木，深有恥焉。祈噴
飯為幸。

** 與純哲和尚

蒲柳驚秋，年與俱逝。一事無成，兩鬢頒白，巳忘賤辰
之屆期矣。辱勞繫念，厚貺遠頒。卻之至罪見外，受覺
汗顏滋甚。謹登二種，焚香烹茗，以誌不忘。使旋肅復，
尚容專謝。

** 與欽一耆德

連日苦雨，履無所之，唯與竹榻蒲團相伴。久則眉毛
作祟，一莖千斤，當何以遣。取架上傳燈，對窗展玩，魔
軍之伎果窮。適有僧自六安來，送茶一封，云仙人
社前採者。命行童以雨水烹試嘗之，味極甘馨。其質
細而蒙茸，其色微而淨白，與蜀之雀舌相類。公性嗜
茶，必能辨得真味。故分作二分，一分自用，一分奉公。
近來懶慢輟吟，不能有作，特借佛印寄東坡茶詩云：
「穿雲摘盡社前春，一兩平分半與君。遇客不須容易
點，點茶須是喫茶人。」公當如詩意，勿為龍團稱屈也。
附笑。

** 與虎堂和尚

昨歲秋杪，自風穴早發，過上剎相訊。十數年積悰，萬
未舒一。以進院期促，倉匆告別。未盡所懷，至今使我
心痗。自進院便打入鬧藍，諸事繁冗，未暇通問，中心
耿耿。不審比來法祉佳勝何如？山中無事，想與衲僧
輩覓紫度火，問數插鍬，演大般若，作大佛事，保等高
尚！此間剎臨城市，地闢林塘，往來投閑遊客，不啻半
日而竟話終日也。又以先師塔院營建經心，弟之骨
瘁神疲，較前大不相侔。每嘗注念丰儀，恍如左右。不
知兄亦曾念及弟否？向過山時，為潛輝忘失，故道引
入深菁。曠澤之中，木蔭蔽天，草長過人。東西無分，南
北不辨。斑斕之石似虎而懼入，蟠曲之藤驚蛇而塞
徑。葉分微洞，日影散星。松崖瀑掛，水澗雲騰。逐樹鳥
鳴，成群猿嘯。注目聆音，意怳神搖。夢耶覺耶，武陵之
記桃源得非若此者耶。忽聞人聲，山鳴谷應。尋聲撥
草，手足頓勞。越澗攀蘿十有餘里，始獲故道。回視迷
處，真如夢覺，而日巳銜山矣。循途而前，未出山口，天
地昏黑，晦如墨漆。幸拄杖識路，約二鼓方抵文殊店。
想人生會合之難，有不可容易得者。茲因問石禪子，
遠詣座下。資性只得其中，如其可教，收之以供中瓶。
秋盡初寒，伏惟保愛，為道自重。幸甚。

** 與哀輝生文學

雨霽初晴，水光樹色可佳。時拄杖隨二三子縱步堤
上。石苔新翠，花點落紅，如繡錦茵。兼以鳥聲在樹，魚
躍深池，觸目會心，天機活潑。愧無謝眺驚人句以滌
其枯淡耳。即今坐微笑亭子中，特邀七步才收入詩
料，以這畫工神逸之妙。不得推泥懶步，以至佳景寂
寞，而笑吾儕輩不能得坡仙遊戲三昧也。呵呵。






敲空遺響卷第五(終)

憨休和尚敲空遺響卷第六
關中張恂稚恭編閱
益州記室繼堯校訂

* 尺讀(下)

** 答劉叔子進士

適示手教，以總河觀風詩賦歌詞之題屬，不慧以文
之。然不慧釋者也，乃臨濟兒孫，豈知做文章、作詩詞
耶。間或有見於紙墨者，不無雕蟲篆刻，一時之應酬
耳，隨手即雲散鳥沒，安能並文場之士相埒而至其
推敲乎？可發一笑。況不慧中無異材，幼而學佛，文字
亦非吾家事。固應世行道，不過借為酬酢，非專學以
資事業者也，足下以不慧為知文則謬矣。冀當知我
於文字之外可也。不罪不罪。

** 與淨音西堂

歲聿云暮，大雪連宵，平地深二三尺許。森羅萬象，盡
被活埋。可嘉處法堂前大小桐槐梓柳，條封幹閉，綴
枝似梅，覆庭如玉，瑩光交映，如大梵天網羅幢。時呼
行者撥爐火，燒榾柮，掃雪烹茗，啜之果味異平嘗。援
毫呵凍，書雪偈四五首。一段現成公案，無人領會。特
召爾來，為概諸人道破。

** 與劉木齋先生

不慧鄙人也，學佛未能，豈能學詩？然禪餘之暇，間或
效顰。如鴉臭當風，故不存稿。設有則焚之，所以平日
未嘗有一字見知於人。適瑤篇見貽，三薰捧讀。杜旨
雄渾，李詞俊逸，當代騷壇稱獨步者，吾見其卻讓也。
什襲笥箱，永為山門寶玩。若不慧筍蕨肚腸，膚淺俚
陋，穴藏蜣丸，敢出與明珠爭耀。既辱知愛，僭筆續貂，
幸勿見責。荷荷。

** 復劉木齋

疏違台範，夢想頻馳。倏奉教書，如從天降，始知從渤
海旋也。詢使沿途動止吉祥，幽人與有喜焉。茲者葛
將輕體，荷始擎池，芳樹流鶯，叢蘭芬砌，月影池光，松
竹交蔭。此時此景，欲得老護法來共坐幽篁深處，向
尾上一揮，了卻這段公案。不審老蒼頭肯肩過籃
輿否。

** 復青門全孟元眾文學

昔主燉煌，法幢崛起者，皆眾護法金湯之力也。如不
慧朽櫟，無似之夫，何禪宗教，能益增四眾之忻慕？
披讀來翰，溢美過常，內愧猶深。索笻西歸，重理舊案，
語意諱切，有所緣者。先師肉身靈塔在彼，洒掃必以
三年。聖門有心喪之禮，端木賜有廬墓之規。若以方
外而廢禮，則同於無父之儔。舍此則佛法何有焉？所
以東行時以山門付託滄涵和尚者，即不慧之作始
有終也。不料風穴虛席而滄兄出秦，致令燉煌冷落。
故眾護法有見鞍思馬之感。滄兄雖量移風穴，聞山
門亦囑託有人在。眾護法鼎力栽培，法幢自然興起。
人能弘道，良有旨也。況金粟山主赴選都門，尚未回
家，廬墓期亦未週，豈可苟順私意，恝然西歸？於人謀
為不忠，於棄禮為不孝。不忠不孝，何以為法門師表
哉。眾執事素以知愛見稱，而一旦使不慧違禮悖法，
獲罪法門，又恐非眾執事之心也。所以決不可以辱
召命者，明矣。茲待少假，候期滿有代，自當作不請友
也。使旋申意，統惟鑒諒。此復。

** 復張子敏文學

久闊德音，殊深渴想。專使至，辱示手書，如聞齊韶奚
啻，三月之忘味也。詢知近況佳勝，信念益增，甚慰鄙
懷。但以燉煌未了公案，促不慧速理歸笻。重恢祖席，
誨切諄諄，亦知方外骨肉由過於至親者也。況金粟
先師歸根之地，燉煌不慧新住之坊，若以法源論之，
則當洒掃於金粟也。不審以何因緣，承雅愛股股，而
關中返有故鄉之樂焉。所以客舍并州之歎，不無令
人有遐思也。

** 復青門眾居士

壬咸十一月十二日，心一禪人至，得手書，勞問甚厚，
感愧殊深。詢及眾檀越動止修吉，甚慰渴想。但以燉
煌廢虞再邀不慧，至誠懇切。不慧果何人斯！有何因
緣而得眾檀越至此忻慕溢美者也？金粟先師靈塔
在彼，洒掃焚修理之必然。至於燉煌，前以交代滄涵
和尚。雖杖移風穴而山門囑託有人在，眾檀越信心
極力輔弼，鼓舞首倡，未有不興崇起色者也。不慧俟
三年志酬，方敢與眾檀越較西歸話也。使旋佈復，統
祈原鑒，茲不盡言。

** 復涂吉吾居士

客秋，斷侍者回秦，有書致意，不知達於居士否？昨心
一來，遠辱手教，過蒙道愛之深而溢美之多，不勝惋
愧之至也。詢知令郎遊泮，甚慰夙懷。承念燉煌先聖
古剎，法鼓寂然，力挽不慧重理舊案，諄切至再。不慧
不審何因何緣而叨居士眷愛忻慕之若是乎。

** 復靈源紫谷和尚

十載素川，承兄不棄樗朽而無摩眷顧，教益殊多。深
欲畏托鄰光，老守渭濱。不謂專不由巳，天奪我好。至
今渴懷千里，夢寐頻馳。昨歲冬月十一日，忽接來翰。
薰香展讀，始知謝事薦福，退居靈源，於中悲祖道之
凌遲，法門之衰替，痛切至再。弟不禁淒然淚下，為之
失聲。大眾一時西注，企仰高風。想如今順水推船，熱
鬧門庭者極多，誰似吾兄道豐德茂，法眼精明，爍破
此等勾當而痛念及此哉。然兄善安頤養，精神矍鑠，
正宜砥柱狂瀾，挽回末運，高懸佛日，為群生依怙，何
得遽高臥林丘而逸然自適乎？如弟者菲躬眇德，濫
廁法門，惶愧無地。至於金粟之命，以先師塔頭不可
不供洒掃。況近城市，邊頭在前，父兄輩尚難撐持，年
來百事俱廢。只緣敝山主之不諒與眾宰官之不察，
遂以弟充住持，何異蚊負泰山，又何必言。兄以佛祖
風規人天巨筏嘉之，過矣！豈不令弟愧殺奚止，汗流
竟趾哉。辱承以薦福相招，應奉尊命，但廬塔有三年
之志，豈能如巴陵三語而撩起便行。況塔碑鐫石未
豎，塔院廊廡俱無，若弟行，誰與為任？俟異日志終有
代，或可釋此羈鎖，得侍杖笠於千峰萬壑間，亦未可
知也。使旋附復，憑楮瞻馳。

** 復興善愚參珍侄禪師

獻雲、心一二僧來，蔡承尺書，見及感佩良深。迨詢法
體近日佳勝，山門庶事倍常，喜慰不盡。如不慧鮮福
寡才，居常安分，不憶有金粟之命。所以力謝燉煌，交
割滄和尚住持者，巳知有今日之遲留也。況金粟年
來百事俱廢，自入院迄今日無暇晷。先師塔銘將鐫
上石，塔院廊廡瓦木方集，尚未動工。凡百舉動艱難，
日夜焦思。正如觸籓之羊，進固不能，退亦不可。豈能
速轉蘆頭，與賢契共操蜀音，唱綿州巴歌於渭水之
濱也哉。不審關中緇素何幸而有此舉。若心喪志酬，
瓜代有人，方能脫郤籠頭，卸卻角馱。東西行止，尚未
可必。多承遠念，冬襪領到。使旋肅復佈謝，伏祈千萬
為道善愛自玉。不宣。

** 復若愚法師

曩於青門，承不棄外。以法門見重，待遇益隆，感刻之
至，殊深于懷。時念別巳來，星霜兩度，石火電光，誠非
虛誕。緬想德教，時增慕耳。獻雲至，遠枉音問，懇切
真誠，不無有千里故人之思。良以廬塔志必三年，俟
限滿有代，自當緊峭草鞋，與道兄再得論風旛於燉
煌室內，睹花雨於興隆座前，真一場大快事也。不識
願從人否。使旋肅復，不盡覶縷。

** 復董斗垣

冬月十一日，獻雲持足下書至，如從兜率而降。披讀
教示，莫不瀝心瀝血，以法門衰替為念。誠不忝法苑
金湯、吾道之干城也。詢及近況，動履咸亨，惟以長公
子仙逝為憾，不無悽然太息。然又有說焉。父子本天
倫至愛，故老楊舐犢，卜子喪明。情知士大夫之輕富
貴也易，而斷恩愛故難也。足下生平以道自守，身視
浮雲，我相不有，而於妻孥聚散，生死去來，等一儡戲
耳。況有季子，足以承歡。若銕絲綱不破，徒自苦惱，蒿
愁悲歎於九泉，何益哉。至於豎精進幢，揚道場旛，信
念愈堅。此等高見，於道人分上稍有些子氣習。即吾
儒亦云：「殀壽不抵，修身以俟。」之所以立命也。出世妙
道，風味自別，當寬以自慰，樂夫天命，復奚疑哉。金粟
近來稍有起色，多承遠念，隆情厚施。不慧即陞堂剖
判一上，蔡之人士無不嘉羨，又為金粟增一番教化
也。謝謝。至若先師塔銘巳鐫上石，尊諱亦在弟子之
列。燉煌雖請，暫不能脫身，必志終求代，方議行止。騾
頭齋金，如數收入常住。獻雲回肅，復並謝。臨楮瞻注，
萬不一陳。

** 復本具禪人

心一來投書，有金粟老人之字，視之愕然。頃拆讀之，
始知爾之書也，巳為滄和尚收錄矣。可見師資緣分，
各有相契。然既做吾家兒孫，當朴朴實實，本色本分，
深蓄厚養，直待果熟香飄，龍天推出。尚不敢以法門
自任。非但如今披獅子皮毛，作野狐精勾當，求名聞
利養，俱為魔孽所攝，切不可效。當以法門為重，不可
隨群逐隊，如正月十五扮社火相似，得罪法門，取笑
識者。既守燉煌老僧與眾護法書中教，一一栽培看
道。爾當謙光下賢，僧俗平等，使內外賓主協和，而法
幢自然興起也。囑囑。

** 復涂居士

別來歲首紀四，年實迴三。面目猶然，鬚髮巳皤。青門
白社之間，杖屐行蹤，無復問虎溪橋過矣。關中風景
較之他方略為殊勝。每念玉麈清談，還似金山語偈、
解帶留鎮時否也？遠辱瑤翰，以感業相招。不慧年來
精神疲極，退鼓久打，意欲結茅深山為終老計。況金
粟廬塔三載雖滿，方議代席，不審可能交割以遂雲
蹤野鶴志否。倘夙緣有待，後圖再晤。湖穎書箋，千里
寸赤，正不囑寄語加餐耳。此復。

** 與虎堂和尚

前歲關石來山，訊書想達於座前矣。比日起居，山中
自是佳勝。恨鱗鴻稀闊，無從縮地以敘衷私，用是寤
寐為勞耳。金粟連年幸托福庇，先師銘碑塔院工已
告成，常住廢墜俱獲興起。雖於山門無補，較之昔日
亦可代過。所慮者，金粟乃先師弘法揚化之地，而盛
德大業赫赫巍巍在人耳目。吾儕為後者各擔先師
千二百斤擔子，關係甚重，固不肯出手攙先一整理
之，使弟駑駘無識之夫充主大剎。不唯不能克振宗
猷，亦何以丕光前烈。痛念及此，慚與淚下。然弟與吾
兄同入先師之室，俱蒙印可。而吾兄雖欲韜光晦跡，
其如先師法道何！況後學輩無不引領日望法施。弟
心喪之志巳酬，循序推舉，當在於吾兄。故專僧呈詞，
奉攀法駕。目今執事整齊，凡事成現，只待吾兄開法
揚化，以聽獅音一吼耳。乘時利物在此一舉，稱無推
脫。想先師有二十餘年之愛於吾兄，吾兄豈無三年
塔頭之愛於先師乎。臨池激切，不盡所言。

** 與廣慧純哲和尚

鄉也，弟本庸材，謬承推遜。不惟有玷同門，而且辱及
先宗。數年來兢兢業業，夙夜匪懈，誠恐取罪法門。托
兄福庇，幸無虞敗之事。弟素頑弱，雖充洒掃，實不勝
任。退鼓久打，但未出口向人耳。昨虎堂兄遠來掃塔，
甚適我願。即力言邑侯及眾紳士，舉以自代，於十九
日巳送入方丈矣。弟退處塔院，今冬佐理開法。俟明
春解制，方議行腳。就便附聞。餘不贅。

** 與耿天逸文學

退居塔院一閱月矣。連日雨雪泥塗，不便就食，近移
客堂後之準提殿，日無所事。庭中有古檜一株，森然
盛茂，鬱密蒼蔥，風起輒怒號如飛流疾湍，響異群木，
不減坐錢塘聽潮時聲也。教示題柱聯大小字四紙。
況非題柱客，大字本不能為，縱勉強為之，豈能如古
木驚濤以悚人之觀聽耶？不能如命隨意，只了得小
字二紙，聊以塞責。祈勿罪。幸幸。

** 與宋子勉

昨夏於甘嶺分袂，倏爾八閱月矣。心與路長，慕偕時
積。去值炎暑，常懷蜀道之難。切聽好音，日望南來之
雁。不審載道平安否？到彼水土相宜否？貴地自駕起
程，淋雨三月，兩河俱淹，諸庄顆粒無收，米價騰貴。禪
林所積，只可支遣半載，諸事淡泊。臘月又復震雷，雨
雪連陰不止。麥下種者十纔二三，尚不知收成何如。
諒蜀中未必如是。茲有啟者，不慧昔承召主金粟，今
及四載。住持巳來，山門無補，尸位素餐，朝夕恒愧。向
曾告過三平瓜代序請之說，幸於十月十四日虎堂
和尚來掃先師之塔，就便推舉。情相揖讓，得荷垂慈，
于十九日巳居方丈，為金粟之住持矣。不慧退居塔
院，佐理開法。一冬事事如意，內外悅服。禪林之慶幸，
山主之福庇也。倘異日與熊太尊于縣尊通問，託令
護持，則禪林轉見興盛矣。至於禪林事宜，已對貴總
管一一交割明白。諸事無虞，制期已解，杖欲西行。數
千里外，不及面辭。肅具奏言，遙申致謝。倘陞轉則近
圖晤有期。臨楮瞻注，意怳神搖。引領蜀山，不知所云。
甲子春王正月廿有一日。

** 與熊太尊

陽春布澤，萬物生輝。慶碩人之新社，納兆庶之禎祥。
恭惟大護法匡時名世，應運福星。德溥洽於閭閶，千
門爭曉。恩實覃於井里，萬姓謳歌。祇園幸荷栽培，緇
徒徼蒙垂蔭。檀施屢鍚，報德何能。惟鐘鼓晨昏，冀佛
天毫相加庇以綏福耳。茲有啟者，不慧昔承召主金
栗，榮依四載，恒愧素餐。前對宋山主言過，循序敦請
住持。客冬適法弟虎堂遠來掃塔，情相推讓，於十月
十九日巳居方丈，為金粟之住持矣。禪林諸事，一一
對宋宅總管武奠交割明白，內外無虞。今當杖笠西
上，躬宜奉辭。原以公堂之上，非緇徒所當煩擾。想大
護法心包太虛，涵容品類，故敢恃愛，必不以世外越
禮而見責也。肅具奏言，泐聲致謝。

** 再與宋子勉

別去鱗鴻竟杳，眼日望南。宮津渡頭，樹久疑人矣。新
正制解，杖笠將西。忽銀伻從山門而來，恍如夢中。述
及近況，於九月初六已抵任矣。一路平安，心懸方解，
如病熱人得一身清涼汗也。歡欣踴躍，始信作善餘
慶，聖經明訓之不爽也。開讀來教，垂注金粟，其中眷
顧之情何啻骨肉。足見不慧與山主夙有因緣，不止
三生之遇合也。況先師靈塔已主貴剎，不慧豈肯冒
不孝之名而忍棄置耶。然緇門禮制雖與俗殊，而廬
墓守塔其旨一也。輪流洒掃，教有恒規，非一人獨得
而專守也。所以請虎堂和尚代方丈者，乃法門之大
義。令後世知法門能如是之揖讓，模範後學，有補聲
教，其利豈淺鮮哉。不慧髫入家塾，於聖經賢傳稍有
所聞，豈同戀窟蚖蛇而廢棄山主之盛德大業也哉。
不得不如是做一番也。雖離上剎，自然安置妥貼，不
煩遠慮。禪林瑣末，前書已備。祈署事稍寬，可發人回
蔡相幫料理。前漢口馬寄到，近又蒙惠，並謝不既。

** 復楊子簡文學

昨僧以蜣丸誤投函文，秖增噦惡，敢辱珍和，過望不
可言也。捧讀瑤篇，精粹雄偉，當與少陵並駕。置之案
頭，夜必生光。恐跋難陀龍見之竊去，付侍者襲藏篋
中，非個中人不得與觀也。河北步歸，腹熱抱悶，不能
作楷書，走筆佈謝。祈諒宥祗復。

** 復韓山公文學

曏承光顧法門，不以形跡異同，巳勝萬壽之三過矣。
辱賜茗箑，詩振琳瑯。香噴雀舌，炎暑迷雲，從此一掃。
不惟四體頓獲清涼，而瞌睡魔永無那。即此教我
者深矣。謝復。

** 與本源悟侄禪師

歲云歉矣。興善常住，空如懸磬。四方雲水相聚，三
指薪桂米珠，日日如孔子在陳，從者莫能興起，無如
之何。只是閉門打七，以道自處而已。承令高足遠來，
惠以米麥，真不翅流水橐，潤我枯槁。足見不遺故
舊，感激萬萬。不慧亦無能為也，唯逢人說項，以播公
之德，誠法門希有之盛事也。

** 答楊承伯文學

旱既太甚，憂心如焚。興善雲水有三丈之舌，百口胡
支。承惠夏登，如涸轍之魚得斗水之潤，所感大於江
海。兼辱詩箑，筆妙鍾王，情超沈宋。奉為鴻寶，永鎮山
門。容和後呈，佈謝未一。

** 柬董斗垣

城頭鼓角，靜夜鐘聲。交互不遠，何久之不得一晤，心
甚懸切。適金風御節，玉露調時。南箕光耀，知檀越華
誕。臨矣無以為壽，拙鎪俚句一章，書之條幅。想此時
賓朋宴集，錦軸瑤詞已布滿畫堂，陽春白雪中插入
野人下里巴謠，自然哄堂絕倒，豈不勝九如之祝頌
耶。幸幸。

** 與熊士濱護法

憶主燉煌時，深沐垂護，隆惠疊施。得非靈山法盟有
自，焉能篤信虔致之若是乎？獨未獲一晤光儀為恨。
不慧庚申出關抵新蔡，掃先師之塔，備員洒掃，於今
四年矣。地隔千里，天各一方，春樹暮雲縈諸懷抱。昨
冬長安宰官紳士併兩廊耆德，以護法尊諱合聯
詞，遠召不慧住持興善，只得勉為應命，於今春二月
二十五日巳入院矣。杖至關時，方知駕返都門。想興
善乃護法注念香火，相去雖遙而中心當不忘也。茲
因願羽，肅函安，並此附聞。不備。

** 與風穴滄涵和尚

五月廿八日照文持書來，知法體康健，眾和為慰。披
讀手教，念弟者深矣。愧薄祐寡，緣曰惴惴焉。調護不
暇，坐席未煖，而囟年饑至。從者皆有莫興之憂。然每
每絕處逢生，似有天幸，豈襲成之興善。雖古名藍，以
前主者馭失其道，至令祖園凋獘，一切典型廢墜。值
此法門垂危之際，弟適當之，得不為魔軍所惱，嫉妒
公行。但付之不采，伎倆果窮，可發一笑。古云噀天污
面，真此輩人，名為可憐憫者。想往來巳聞其概矣。關
中今歲夏熟秋好，庫廩雖空，亦不為慮。以連遭魔撓，
至乏修候。聞雄殿崇新，意在恢復先緒，甚慰。弟望金
粟廣慧二處獲書，知有勝緣，心懸方解。養池東去，順
楮訊安。寄懷里言，書後呈上，以志遐思。山中大眾統
此致問。不及。另致。

** 復劉君朗

適命書扇，懶性兼拙，久不搦管，只得塗鴉塞責，以報
來命，唯台教笑笑。

** 與張稚恭

不慧數日來患頭眩，今雖稍可，猶自發悶，而痰嗽轉
劇。遣懷作二詩，一即景，一獨坐。惟護法教削。

** 與紫谷和尚

弟每出山門，望終南蒼翠，白雲出沒其中。高人幽致，
寧不念及知已乎。聞復往靈源度月，後當緊峭草鞋，
與兄倚杖林間，坐談石上，得性所樂，遂其夙志。啜清
泉而服松花，聽雲中木人拍板，視水底石女含笙。風
清月朗，雙眼空碧。真震旦國中一場大快活佛事也。
世間茄子瓠子，那裏曉得耶。瞻晤在邇，預佈不悉。

** 復張稚恭

接手教。痛念義師，讀之深為惻然。知老檀越護法肯
綮，雖韋天不過是矣。間云圓明師徒難主伽藍之任，
遠召不慧以主院事。尊意誠盡美矣。但初入興善，腳
跟早巳被絆。況值山門興工，邇來衰病日侵，精神勞
瘁，久欲入山為休老計，豈能再住院子，如驛馬之不
斃不休，為識者所譏乎？揣分實不能也。圓明來宣布
致意，卻之恐為負罪，就之力量有限。圓明師徒非不
能任，所欠方寸少主耳。誠如是，命二三執事人相幫
料理，不慧往來照看，庶下可以慰義師常寂之靈上，
可以滿眾護法布金之念。雖然兩頭馬，又恐不能長
為之馭也，返增奚怪。謹此率復，勿任主臣。

** 復張稚恭

別後天復不雨。塊處閒寂，如在火燄中，真是無迴避
處。想此時高堂廣廈亦不甚其熱也。昨十二日方沛
甘霖，禾根稍甦。料大地皆普遍也。以亢旱故，常住千
指之眾，不知作何過活？憂心惴惴，幾忘賤辰之屆期
矣。況僧不言壽，幸邀大護法一字之施，足為泉石增
輝，何當鼎貺。卻恐見外受實，赧顏抱媿抱媿。拙稿蒙
郢削而正之，何啻病目與明，翳障皆除，深感無既。統
茲佈復，兼謝大教。不宣。

** 復立道者

客秋惠書，恨懶不即答。專使已去，至今抱歉。復辱來
告，勞問甚厚，待惠益隆，覽之面熱汗下也。始知錫駐
平陽，晤顏則近，比來法體自是佳勝。但關中法道衰
替更甚，人事日薄。以今較昔，誠霄壤矣。興善當此厄
運，雖韋天護法亦無能為也。不慧俟明春三載，欲退
院入終南，作休老計去也。信資領到，謝謝。專使旋速，
無可將意。不慧雖非仁者，惟贈之以言，書之條幅，祈
千萬為道善愛自重。率復。不備。

** 與醴泉張亮恭廣文

夏初獲晤，奈何芒鞋就道，行色倉匆，未及款敘。別去
忍煥而復寒矣，抱歉何如。比日興居納吉，不在饒舌
也。茲有啟者，僧某為人朴厚，非多事者，近日為貴治
檀信請住九嵕之東觀音寺。年遠傾頹，彼方士人舉
念修葺，須募眾緣方得成功。恐不能取信十方，必得
縣公印簿乃可。昨到寺轉託。聞護法與縣公交好，欲
借鼎言代為吹噓，不知尊意以為何如。然君子莫大
乎與人為善。倘或垂允，則福德又不在河沙七寶布
施下矣。肅此奉懇，祈台照。不宣。

** 與張稚恭

前辱示寄懷三首，讀之如春蘭承風，秋桂裏露，香氣
襲於行間，珠玉生於字裏。手持口誦，喜荷交并也。復
書未幾，倏爾葉墜銀床，蟾輝金鏡。憶大護法從心之
年，海籌又增一矣。愧無閬苑人，冰桃雪藕，奏雲璈捧。
霞觴一隨，賓從之末。奈何院事羈絆，竟脫無由。耿耿
徒懷，兀坐增歎耳。拙鎪俚句，書之素紈。專代祝，寓
目寫心，匪妄而作也。惟希攝受。不既。

** 復張元昭文學

邇來應酬繁劇，吟思邈然。昨貽佳什，如獲驪珠。神光
晃明，靈我心目。依韻效顰，似蜣丸擬珍，不自知其穢
耳。敬呈教削。

** 與約文圓侄禪師

疏闊日久，殊切於懷。山門詶繁，苦乏音問，為歉。茲以
冬眾數不滿百，求其決志，向道百中二三。聖制雖結，
正如法昌，遇之弄泥團耳。況近來學者都好微誕佛
法，二字視之為匹似間。叢林至此，衰替極矣，可痛可
傷焉。唯賢契高臥灞上方之亮西山，風規凜然，人天
景行，是所賴也。茲有四方雲來，求尸羅者眾，須得波
離為師。想此時正在。老成人以一片救世婆心成就
後學，挽頹風於萬一。敢攀法駕，惠然肯來。庶幾法社
有光，掃榻專候。微幣別，呈惟慧炤。不宣。

** 復許巨山文學

辱示大集，恨無薔薇露盥手。焚香讀誦，不啻遊閬苑、
聽鈞天、入名山、睹異籍，狂喜可知。雖僭要點定，愧非
知詩者。昔嚴儀卿以禪論詩佳什，則最上乘第一義
也，自是千秋不朽。箋書完上。附拙刻二冊，祈照入是
荷。

** 復藺寔菴文學

接手教，知西席已定，喜不自勝。昨聞與妄人遇諸途，
輒瀆左右。彼何人斯，乃敢如是耶。恐怒激生訟，切以
為慮。幸足下犯而不校。他時相業，早已見一斑也。羨
服羨服。今既就館東家，疏失處自多，諒能包荒。語不
再贅。

** 復鄠縣王敬心處士

曏者不遺頑鄙猥見，惠臨泉石光賁。雖昔金山受帶
於借座，廬社辴笑於過溪，無以喻也。兼以內德沖和，
見誠知巳，情有無量，慶何如之。憶不慧行腳四方，會
人亦多。至於關閩濂洛之學，鮮有提得起者。設有一
人半人，又借口於程正叔不讀佛書之論，竟成擔板。
獲聆大教，盡拆藩籬。始知尼山道脈，心傳不墜，原自
有人也。別後已來，良增邑邑。瞻望永歉，止亦云勞。適
欲遣書，會承來命。焚香捧讀，即如次面。外嘉鼎錫，是
欲熏我以芝蘭，醒我以雀舌。使圭角􃄿晦，訓喻過秦，
感佩良深。謹頂戴烹茗，以誌不忘。荒椷率復，鳴謝不
既。

** 復許無功道臺

某僧中庸鄙，方外散材。當此暑氣炎蒸，蔭托松階之
影；火雲爍石，涼披竹徑之風。族姓未常經遊，幽閒是
其獨處。忽辱台召，返致內疑。枯澤求龍，謬採洒塵之
潤；棘林覓鳳，難罔協瑞之徵。雖居易之詩有待，而韜
光之志難往。來喻過泰，方命非宜。但學愧蹄涔，言慚
辨囿。思處塵味道，昔日則有蘇黃出世逃禪。今時非
無楊李，倘哀駘可悅，甕盎非疑，方願投笻。庶比傾蓋，
少趨晉謁。肅此先容。

** 謝董昭時府尊

昨以劣薄猥辱見招。都尉府中，覺文和之機熟；郢州
衙內，信牧主之悟深。既升高明之堂，獲聆懸河之論。
徹窮三藏之奧旨，單稟一貫之心傳。智瑩寶珠，神清
秋水。仰塵銷而霧盡，愧虛往以實歸。穎善兔毫，茶烹
龍井。感此殊惠，用答謝悰。

** 復乾州李雪岩貳牧

夏中晤南部何飛九明經，道及護法佐治乾州，心甚
慕切。柰興善居近省會，荒廢日久。厄於時世，住持維
艱，弗獲晉謁為憾。忽辱台翰，恍如次面。兼示大集，琳
瑯珠玉，寂寞林泉何幸見此奇珍。但不慧乃臨濟兒
孫，未識孔聖門墻。明珠投暗，不能增其賞鑑。深自愧
歉耳。云官居屢空，在古人處之，遊戲如子瞻，逍遙如
安仁。誠達人知命。然枳棘非鸞鳳久棲，今日之困焉
知不為他時台鼎之先勞乎？忝辱方外，言不稽，諒
不我校也。差役旋，率裁佈復，並謝大教。不宣。

** 與西安董府尊

新正未獲瞻覲。在古信宿而歌蕭艾，況及春暮，能不
有懷。茲者，興善大殿建於國初，未三十載巳翻修兩
次。蓋緣經營職事謀劣，匠石智短，違宜失度而使然
也。客冬駕臨，睹廢歎息，鼎論補修。彼時雖唯唯應命，
尚圖後舉。不憶昨日大雪，東北又頹一角。此去風雨
日甚，倘或梁傾柱臥，愈難補葺。若今歲不修，恐牟尼
金身會見，露地而處矣。不得不早為之計。即今仰體
德意，擇吉於三月拾一動工修理。慮所費浩繁，雖護
法布金有任。然分人以善，賢聖所嘉；福庇黔黎，亦國
政之先務也。愚意欲假眾緣以弘大善，敢乞護法雕
龍之才，題辭冊首，庶十方信成而功德立就。肯濡墨
一掃，則興善之佛殿未成，而護法天宮之寶殿已早
成矣。是禱。

** 復李雪岩

塵勞翳障，錦衣玉食，不知埋沒多少英雄。唯足下具
出世眼，勘破這些子勾當，能以霜丰道骨，卓立於宦
海之中，誠張商英、楊大年之亞匹也。來偈有不住心
之語，但萬類紛然，實居有為。一一天真，元本無住，足
下何不從這裏做去？久之自然有個入處。須信世間
情與無情，若聖若凡，入此門中，元同一路而無差別。
至於王也臣也，亦自可知。此如來語，無不實者。因差
役旋速，走筆信書，不及細呈。附山偈二首，祈政暇時
細味，當有補益。餘不悉贅。

** 復張董若文學

闊別清顏，涼燠屢徙。時歌蕭艾，佇想用勞。嚮徵里句，
屬稿已久，愧巴人下里，不敢上呈者，恐見笑於大方
也。復蒙翰示，只得勉強報命；況素不知詩，其中不妥
處自多，乞痛加改，另謄方可。感感。不既。

** 復新蔡金粟虎堂和尚

別去二千餘里，涼燠迭見六更。山川迢遞，音問闊疏。
然頂雪髭霜，眼昏耳聵，人面較昔大不相侔矣。想天
涯兄弟，會少離多，電光石火，時增歎息。弟本庸朽，避
處遠方，於祖父家業未嘗有所希求。豈料丁卯冬初，
風穴敦請。明知掣肘，不敢承當。何期汝牧神衿，書幣
三返，只得理策來應。譬如以螳臂抵轍，力豈堪任。正
益愁劇，忽專使至，辱書慰問，兼享多儀，愧汗何當。復
營齋供，即為陞座，對人天表揚，大眾無不忻羨。足見
手足之愛，怡怡然有不能忘情者。即欲復候，賴興善
工尚未完，目下即西往矣。俟秋歸汝，方圖禮覲。厚貺
敬登數種，謝狀具陳。感佩之私，筆楮難罄。使旋率復，
望錫瞻注。

** 與張益君文學

昨永顧惠，感愧良深。欲覆候安，元目疾尚未見愈，不
能果。來奉去中州土物二種，其物雖微，亦千里鵝毛
意也，祈為我留。俟目疾瘳，自常踵謝。覶縷。不畢。

** 復董太尊

春中患眼疾，杜門四月閱矣。尚未獲痊，故此疏候。忽
差役攜二鵝至，接來諭放生，是乃仁慈第一之要術
也。到寺復聞(一)。

** 與李雪岩

客秋獲晤台顏，值公車北上，我亦振策中州。別去霜
林之葉又復醉紅矣。渴懷耿耿，惄如調饑。春暮歸泰，
偶患目疾，杜門謝客者四月餘。藥不即效。前初九日，
當道護法，佛殿掛額，只得開門應酬，目疾又犯，不能
躬趨晉謁為悵。茲幸養孺禪人西來，肅修草箋，代候
台安。寄懷二律，書之素紈，以見愚衷，并求郢斤削而
正之。嗣異日月愈，當有晤期。臨池瞻注，不盡。依依。

** 復龍安薛惟華別駕

憶癸卯歲歸，葬先靈離鄉土，來二十有五載矣。滄桑
屢更，音信杳然。客歲秋，有馬總司來秦，詢及老成，半
巳凋謝。可見蜉蝣寄喻，人命無常，電光石火，非如來
之曲談也。唯尊台皤然矍鑠，以龍馬精神，海鶴之姿，
樂享大年，此真閻浮世界中陸地之仙人也。聞能學
佛向道，是佛果神仙君兩得也。羨服何如。

** 復龍渠雲松和尚

龍渠與興善，同在一秦川地，相去匪遙，音問竟不通，
何況缺陷世界之外乎。昨冬至風穴，取板人巳去，見
書並刻，即為公喜，亦為公賀。此誠願堅行力，決志苦
心之所成也。山門事冗，未暇展閱。春中回秦即病目，
杜門四月有餘。中元方啟視事，至今猶􃄴瞇，不能作
字，大非舊日之行藏也。適接華札，始知駐鍚龍渠。復
以禪錄見惠。謝謝。丈老人序文劉亮清新，自是不朽。
文櫃盜發，不知內失何物。餘皆照單發與來僧西歸，
肅草奉候。微物侑緘，統惟炤爾。序書完趙。不盡。此復。

** 與任木菴中翰

岩龕跼蹐，太煞拘隘。適搆茅簷數椽，紙窗木榻，墻壁
泥塗，蕭然有山家況味，但不可使之一味寂寞。門下
名筆也新，單條數字，掛之壁間，令風入戶而龍蛇走，
月臨窗而墨香浮，則野人沾惠多矣。想不吝其如椽
者也。是望。

** 與汝州羅素菴太守

春中拜別台光，撚指則黃花笑冷，朔氣驚神矣。企慕
之私，雲樹徒切。奈何歸秦患眼，杜門靜養五個餘月，
迄今尚未獲痊。對面􃄴瞇，咫尺不辨。醫藥多方，不能
即效。八月初旬，風穴僧至，聞榮遷駕部，喜慰不勝。但
失我所天，不知起程遲早，未卜可有緣再晤台顏否。
風穴久賴弘護，山門安靜，僧眾得以清修。今既喬遷
蒞任，必有新牧，煩借仗吹噓，囑令護持。庶山門再得
興起，而僧眾則沾恩無既也。預發僧回，肅椷奉候，目
愈則隨後便至矣。臨池東望。勿任瞻切。

** 與汝州李文在廣文

桃柳爭妍時奉違台範，瞬息則霜楓染丹，籬菊吐黃
矣。山斗徒懷，不能時聆詩禮之教。心近身遙，奈何奈
何。

** 復李雪木先生

日外承示碑文大作，披讀如排山入海，驚濤疊浪，萬
變千奇，令人神飛目炫。非先生不能明佛之道，非佛
不能發先生之文。兼以儒釋合一，透徹源底；玉振金
聲，揮斥千古。真可與韓文並駕，雖王巾之頭陀寺碑
文無能過也。拙稿現醜，惟冀郢削。想不堪其質，故茲
吝教。復冠珠璣，發明題旨。筆意縱橫，如珠走盤，自在
無礙，豈不為海內山斗之宗仰者乎。語錄序脫略窠
曰，另出手眼，正法眼藏借此流通。渭水一線，咫尺非
遙，躬當趨謝大教。恐煩起居，諒能原宥。明日東還，回
首太白。不勝戀戀耳。

** 復李雪木

前煩象帝，啟靈府，燦筆花，長虹萬丈，光賁招提，惠隆
多矣。迨歸青門，眾感無既。何當復以佳序，遠勞貴門
人以送之。此情此德，沒世不忘。然貧衲匠石棄材，遭
濁劫於亂世；披緇學佛，悟業報於往因。濫膺福田，虛
消信施，昕夕慚恧，不能自已，豈是方巢許而高蹈斯
世也哉。褒譽過情，名不稱實，愧汗至踵。肅裁鳴謝。不
盡萬一。

** 復董斗垣

接翰云前有佳什遺稿求削。彼時雖看過，足下仍收
帶回，不曾留寺，想日久忘卻了也。倘急用，可將原稿
寫來，則一兩日推敲定也。

又

詩家之法有奇有正。有就題故事者，有反題故事者，
其法不一。惟取立意高古，沉雄渾厚而已。韓詩高古，
甚得風人感慨之旨。若一味褒美，則近誚諫矣。陳詩
莊重典雅，新意別出，古二絕一字不可易，若更一字
則失本來面目。附草二律，覺腐穢不堪，祈改削方用，
以免見者之胡盧也。

** 與夏曉人簽判

青陽獻節，芳樹春回。壟上之梅花笑暖，池邊之柳色
含金矣。緬惟大護法隆膺天眷，正榮籠納祜之時。弗
獲泥首琴堂以頌，椒觴之祝，中心負歉，不勝悵然。曩
為目疾所苦，至今調息微明，但未敢動者，恐勞而復
犯耳。所以區區之懷，不能忘遠。專僧東來，代候新禧。
祈惟鑒原，曷勝岩注。

** 與羅稚圭孝廉

雲高華嶽，月隱崤函。引領嵩皋，遠在千里。別去一載，
歲及兩更，墻頭之文杏又苞紅矣。敬想足下春風雅
度，明月襟懷，安得壺公縮地法，共相笑於蒼崖翠柏
間。目疾囚人，竟不能得。寸心耿耿，悵也何如。

** 寄雪峰法師

昨冬晤教於賢山，復承顧四，兼惠香齋。舋舋濃情，感
念不已。別去未久，寒歸而暖及春矣。想道履新祉，納
吉雲居。歸聊鎪里言，錄之紈素。朽人遐思，意也。祈一
笑。

** 與寧波趙道臺

曠別十載，企慕惟殷。鄉也榮剌粵西，以遠在嶺表，故
音問少通。適掃塔天童，舟次臨安，始知分憲甬上。是
天假我緣，而平日之傾想有在也。喜不自勝。今芒屩
過郡，欲得一晤，以銷渴塵，但不知肯許會否。佈此先
容。餘晤面悉。


憨休和尚敲空遺響卷第六(終)

憨休和尚敲空遺響卷第七
關中張恂稚恭編閱
益州記室繼堯校訂

* 像讚

** 三大士像

「　慈悲觀世音，曼殊室利智，大行普賢王，一三三即一。譬如一缽水，而調諸眾味。鹹酸雖有異，濕性元不別。慈憫救世間，普施無礙法。各隨心所求，感之即來應。凡有所求者，端心歸一處。隨處若無心，所用無不是。」


** 文殊持劍像

「　最妙吉祥，甚為希有。持逼如來，作獅子吼。鏡智大圓，藏身北斗。七佛曾師，拜讚稽首。」


** 觀音大士像

「　腳底洪濤撼碧空，柳頭甘露灑群蒙。慈容印現千江月，落落圓音紫竹風。」


** 觀音出山像

「　凝神而非定也，怡情而非笑也。經云觀自在，於斯蓋可想見。此豈菩薩也哉。」


又

「　目無旁視，耳無旁聽。儼止若思，純乎其正。」


又出山像(坐磐石手執蓮花)

「　瓶裏楊枝不放春，髼䰄鬚髮認難真。盤陀石上蓮花淨，應是圓通第一人。」


** 施是名別駕請題出山觀音像

「　露頂長鬚，是誰之像。淨水楊枝，贓物現放。宴寂岩間，無人合伴。蘿月松風，虛空提唱。可憐不遇知音，終日口掛壁上。眉毛不惜為人，誰肯一刀兩段。不如收拾歸來，抱膝長年自諳。將謂是圓通道人，卻元來法中龍象。不因題破面門，幾乎喚做個俗漢。」


** 千佛觀音像

「　雲鬟高挽手攜瓶，賣俏塵中哄賺人。那識頭頭古佛現，分明獨露在金身。」


** 送子觀音像

「　普陀岩下古觀音，剎剎塵塵總現身。子玉時瞻修敬禮，一瓶楊柳送寧馨。」


又

「　現隨類身，說無礙法。天上石麟，送往人家。蘭夢協懷，弄璋斯發。亦名慈母，故曰菩薩。」


** 繡觀音像

「　鍼鋒尖上現慈容，一線纔抽妙相通。感應隨機悲願普，盈庭寶樹自叢叢。」


** 魚籃觀音像

「　雲髮亂挽笑盈腮，玉步輕移入市來。一尾鮮魚人不買，可憐籃子又提回。」


又

「　魚在籃中，腳不離地。憫癡眾生，行方便智。漫謂無人識得伊，撞著馬郎須迴避。」


又

「　本無男女相，為度癡眾生。魚籃提在手，入市眼都瞠。雲髻盤高頂，白足凈無塵。賣盡風流人不識，至今剛喚作隹人。」


** 達磨初祖像

「　梁王殿上道不識，卻來魏地展旗鎗。賺殺神光輸一臂，至今千古痛遺殃。」


又

「　泛溟越漠到神州，話不投機出石頭。若無蘆枝橫雪浪，如何遮得這場羞。」


又

「　這個老臊胡，有甚麼傝􂺗。冷地坐九年，幾乎莫合煞。斷臂與安心，花開遍地發。遇著忤逆兒，痛處錐一劄。
不是不奉承，都緣手段辣。家私任簸颺，龍象從蹴蹋。(咦)，海神不貴夜明珠，滿把撾來當面撒。」


** 布袋和尚像

「　，齷齷齪齪。半似癡獃，半似撒潑。布袋常攜來，知他是何物。十字街頭等個人，問著伸手便相索。看你這般窮伎倆，只待驢年得成佛。」


又

「　皤著肚皮，虛粧好漢。游戲塵中，總難合伴。不居睹史多，卻來閻浮岸。無人識得渠，笑得雙眉斷。族姓每多遊，不知還自賺。終日賣嘴頭，所以人供養。若遇著燉煌，劈脊一頓棒。咄！咄！」


** 關帝像

「　以須彌為筆，以大海為墨，極丹青之巧繪而描邈者，徒肖其公之形。以虛空為口，以萬竅為舌，極世人之稱頌而讚美者，徒羨其公之名。庸詎知夫，日月麗天，風雨雷霆，與四時流行而不息者，乃公之心。肖公之形，須彷彿其為人。羨公之名，當慕義以忠貞。唯公之心，有不可得而思議者，強名之曰神。是故盡天地之中，凡有血氣者，莫不尊親。」


又

「　天日人心兩不孤，曹瞞奸偽卻何如。尊王尊帝超千古，只在春秋一卷書。」


** 風穴沼祖像

「　黃面浙子，學稟生知。不念周由，醋氣太癡。單丁七載，道貴乘時。運遭五季，傑出唯師。應大風之符識，續濟脈之懸絲。垂鯨鯢釣於富水，縱銕牛機於南司。咄哉減卻正法眼，宗風千古振坤維。」


** 天童密雲老和尚像

「　祖風萬世許誰同，道冠乾坤覆載隆。更有功名諱不得，被人喚作賣柴翁。」


** 通玄林野老和尚像

「　這位老尊慈，家聲尚赫奕。坐斷通玄峰，慣吹無孔笛。用處峭巍巍，棒頭血滴滴。四海走英賢，千古無倫匹。佛法沒人情，兒孫遍大地。古佛稱再來，藞苴幸同跡。漫同跡面目，儼然有誰識。」


** 風穴本師雲峨和尚像

「　臨濟四世，有風穴沼。化彼汝墳，聲光日杲。牛鐵鯨釣，後流江表。七百年來，徽音巳杳。誰其中興，吾師雲老。余也後承，斫額未早。欲識吾師真面目，莫向紙上去導討。」


又

「　這個老宿，卻也奇特。軔跡西川，法嗣太白。雄踞天中，聲光烜赫。起風穴七百餘年無盡之燈，續滹沱三十一世頹流之脈。若即相以求，真大似虛空釘橛。若會真以離相，還同認指迷月。不落二途寫將來，夫是之謂臨濟正傳白拈賊。」


又

「　臨濟金圈，楊岐栗棘。吞跳誠難，普天匝地。道冠神州，威光赫奕。佛祖爪牙，衲僧巴鼻。斷人命根，削凡聖跡。毀之有餘，讚之莫及。皓月當空，惟精惟一。瞻之仰之，中天杲日。」


又

「　撒手懸崖，直下掀翻。於通玄峰頂，赤身擔荷，樹大法幢。於汝海天中，水赴雲奔兮龍驤虎驟，獅吼象回兮電掣雷轟。中興臨濟之道，再振少室之宗。捏人痛處，笑煞渠儂。普化打翻筋斗出，當頭一棒不相容。」


又

「　這川巴老，卻難近傍。輪無孔鎚，握生鐵棒。見義勇為，當仁不讓。劈脊攔腮，魂飛膽喪。不容擬議思量，豈許起模畫樣。九坐名藍千巖，整洪爐廿載，鉗錘于叢林，
軌範濟北綱宗赤手提是故人天稽首無上師風穴雲峨老和尚」


** 林我和尚像

「　舌捲黃河頭聳崒嶽據曲彔床提長柄拂縱象王威出獅子窟震地喧天神欽魔伏倒跨千聖頂𩕳直劈諸祖心腹嗤馬簸箕於南嶽菴前磨磚作鏡笑周金關於龍潭會裏焚疏吹燭痛棒接禪流慈恩利蒙俗道大德備兮讚之莫及緇白咸稱兮再來古佛惜乎歸真何太速且喜兒孫早已花開遍界香馥馥」


又(董平垣居士請)

「　牙如利劍口似血盆超佛越祖截鐵斬釘傳曹溪之正脈續臨濟之真燈根蟠雙桂葉茂三秦煦如春風之惠物藹如冬日之愛人所以毘耶寫照道俗傳神一毛頭上定乾坤等閒持護奉朝昏」


** 沖涵和尚像

「　眉毛卓朔頭髮髼鬆金圈栗棘陷虎擒龍一條白棒獨振綱宗道光臨濟聲震寰中宗門殺手凜凜真風問是阿誰金粟和尚沖涵法兄」


又(法嗣凈巳請)

「　生鐵鑄面舉世誰同晚主金粟道冠天中神機迥捷氣宇威雄一門超出我弟你兄惟兄克家振起綱宗是名風穴嫡嗣沖翁」


** 雪兆和尚像

「　眼似流星鬚如鋼針起滹沱之法幢成風穴之中興弘施大冶煆象烹麟慈攝人天掃波旬佛祖到來也斷魂早見餘光已分鄰開遍曇花大地春」


** 滄涵和尚像

「　摩醯頂𩕳一目楊岐驢子三腳高踞風穴山坐斷白雲塢始燉煌而終千峰文身句身最卓擎祖師心印赤手提鐵牛之機難湊泊」


** 題鍾馗像

「　烏紗翅軟怒髮上衝環睜碧眼寶劍威雄曾感帝夢逐鬼除兇蕩清海宇萬福來同兩間正氣千古英風終南之傑名馗姓鍾」


** 佛印東坡談禪圖

「　字卻不識禪亦不會舉拂撚鬚兩眼相對蚊子上鐵牛石嘴花生碓覿露甚分明諸人會也未會不會隨尊貴正好與捲卻青壇掀倒禪床看這一隊漢又作麼生進退」


** 羽士攜桃圖

「　這漢果真人耶非真人耶散步逍遙似千方外有所得者若論黃芽紫雪於熊申吐納之間則不無為莊生笑殺世人問壽故攜桃以應之若求長生久視定不在乎此果真人者必以余言為是」


** 玉環大德像(徒淨域請題)

「　骨瘦眉長神清貌古玉出藍田鍚駐郢土梵行清修桑門翹楚本色為人慈而益溥出語實頭和而不侮宴坐日翛然長年不出戶一炷爐煙一卷經數珠百八手長數時節偶到來泥牛能起舞撞倒須彌盧踏破虛空鼓撒手便歸家日輪正卓午後彥喜叢叢香剎傳有主淨禪攜來請吾題涅槃會上無佛祖咄」


** 機玄耆宿像

「　分明眉目較些些建立叢林老作家有口不傳千佛戒忘身專輔續拈花德操嚴冷從風穴壽景嵬峨聳太華得坐披衣如意手兒孫蟄蟄樂無涯」


** 真空禪德像

「　戒不拘則禪不續燈廛居大隱和光同塵懷慖愊而弘揚祖道拓寶坊而福利群生有時施大法藥復明人天正眼有時揮棕櫚柄坐斷文字葛藤故德為世重齒為世欽且喜繼述有寧馨紙上描來卻似真只
如無形無像朕兆未分縱是僧繇難下手又何怪乎花紅柳綠大地皆春是誰得而描成世閒疑殺幾多人」


** 董斗垣文學小像(漫廣裔)

「　覿面何須問姓名當陽便識個中人一生學佛為吾契千古鴻儒與聖親巳羨階前蘭桂滿須知裕後鳳麟臻文殊不二如相訊天竺維摩是比鄰」


** 杜茂遠文學像

「　丹穴神羽天池化鯤清灑襟懷秋水澄華峰之月秀入肺腑春風度淇澳之筠兼之才資天縱慧業性成文工武庫詩邁少陵將欲龍驤虎驟霞蔚雲蒸期必芥抬朱紫蜚聲上林胡為乎黃梁夢破懸解遺形且喜裕後有寧馨慎寶鴻文續舊經紙上描來孰是真雲湛天空水月明」


** 武居士像

「　蕭蕭道服手輪珠面目分明識也無白業修身成聖果紅塵住腳了凡夫庭前玉樹根培厚劫外金藻蕊漸敷天竺淨名多不讓龍華期會定無殊」


** 白蘊玉居士真俗四像圖

「　一尚不存何曾有四濁惡世中顯真俗智身雖處塵心越乎世龐老西江維摩不二松下閑行兮隨鶴塵以優遊石上宴坐兮觀流水而知義等富貴如浮雲釋妻拏之所繫將絕慮以忘緣破夢幻之斯寄悟今是而昨非故急流而勇退現圓頂兮明本來之相挂方袍兮絕塵勞之累一串數珠一卷經草菴缽孟好歸去一失人身萬劫難這回相見非容易大丈夫兒不等閒到頭若個能迴避果能直下肯承當鐵壁銀山都粉碎咄咄」


** 石夫人像

「　壺範清肅懿則純貞柏舟早賦彤史維陳素心煦日
淑氣和春令儀令德拔萃超塵羨門楣之梃秀瑞寶之鳳麟有女如子兮生事死葬盡思如在予定省晨昏儀容可瞻予像之若親丹青圖繪予筆之非真勘破夢幻予侍佛明心了妄歸來予蓮胎上生」


** 伯生李將軍像

「　虎符奠金甌實昭代元勳之裔龍劵藏天府蓋興朝公輔之儔威不令而自嚴英風偉卓貌不言而眾慰德量深幽汾陽雅度叔子風流百年江漢見輕裘名載凌煙最上頭眉撐天漢目湛清秋射鵰歸去樂無休茶鐺羽扇書史是謀太平不用擐戈甲閒看鶴鹿自優游」


又

「　積代簪纓盛世名臣鷹揚鐵嶺虎蔚龍蒸勳開帝胄畫堪麒麟折衝閫外控制西秦綏帶輕裘羊公楨榦說禮敦詩卻穀退讓西顧忘憂甲兵休戰待漏朝天衣冠其像睹公之容仰公之風神清貌古德士之雄莊椿永茂萬福攸同宜爾子孫繩繩不窮」


** 李夫人像(手持念珠)

「　展圖忽睹笑顏開仙鹿低昂鶴共徊象服幽閑光淑德虎幃篤贊助雄才生成五福人中瑞喜見三芝砌下培日課輪珠修白業天花影裏見如來」


** 林玉李將軍

「　英氣如生目炯如電壯士衛側神駿猶健捻鬚坐石何其繾綣論勳業可帶礪河山論文章則春華如絢有諸葛君名士之風惜飛將軍數奇之變棋局勘破早歸來富貴浮雲何足羨石鼎茶鐺綠樹間儒釋道也隨心願雲友昆仲須先薦紙上何曾是真面谷神不死知不知東風吹落桃花片」


** 恒齋張居士像

「　魯夫子曰善人吾不得而見之矣得見有恒者斯可
矣又曰入而無恒不可以作巫醫張公號恒齋其為人也好善樂施立心始終如一日則可謂有恒矣然以醫藥濟世意在活人非所以取利也如吾佛世尊以大法藥普施一切眾生出三界苦得涅槃樂所以稱大醫王博施濟眾唯聖者能之張公神清貌古愷悌慈祥謙光應物誠如其仁年及耄耋肖像請題余喜張公之有恒而好善也則可謂之善人也善而有恒則近道矣後之子孫見公之像思公之德當善繼其志而善述其事可也」


** 九錫李護法行樂圖

「　春風品度明月襟懷翩翩犬雅求福不回武庫家舊文章繡虎才志養則敦孝友勳業已繼麟臺四海皆兄弟道義盡朋儕長松之下樂優哉鶴鹿相隨得便倍盈庭寶樹巳成栽經卷爐煙自偶諧僉云凈名居士亦曰金粟再來千葉荷雯萬戶候靜觀坐對滿池」


** 正仁宇檀越像

「　赳赳虎賁鷹揚東國盛世遭逢優游自得坐石倚松鶴鹿肥澤桂秀蘭芳壽量何則碩人君子其儀不忒」


** 朱益菴像

「　倚松坐石者誰耶容止端莊溫而和厚瀟灑塵表祥洋乎國士之風跡寄兵戎彬彬然君子之躅介爾眉壽有鹿有鶴裕後光前蘭芬桂茁是吾益菴善士也」


** 王傑之像

「　其形也恭其容也敬威而不猛中軍之令嚴守心城六門是慎不動干戈定太平勳業雲臺何足勝善士護念兮惟動惟正壽量無窮兮樂天之命」


** 肖像

「　兩序請讚援筆便判坐斷葛藤像誰模樣若道是憨休和尚劈脊好與三十拄杖若道不是憨休和尚喚
大智舍利弗來共汝等盡思度量疏山曹家女玄沙是汝虎臨濟瞎驢兒溈山大水牯要且總沒交畢竟如何終南山色連天碧萬派吞聲人渭河蘇嚕㗭唎喝囉怛那」


又

「　正令全提壁立萬仞路絕攀緣不通凡聖拋出紅爐熱鐵團佛祖見也骨毛寒揭開臨濟正法眼珍重渠儂仔細看」


又

「　個等像貌誰為寫照理不通儒道豈知妙披著片袈裟濫膺入僧寶柱杖頭邊不讓人佛來魔來一齊掃看你這樣舉止更有一般可笑文監寺須知道秤錘捏出黃金汁裂破虛空那一竅咄咄」


又

「　竿木隨身逢場作戲七處開堂振綱剔獘平生氣壓叢林勿怪眼高一世鐵打心腸冷似冰大座當軒如火聚獨有忍菴葆知客相逢窄處難迴避莫迴避休擬議若非踏倒佛祖頂𩕳焉能蹶起臨濟咄」


又

「　氣若行雲止如谷神智小謀大德薄位尊藏身北斗獅子獰猙等閒哮吼百獸驚駭得須彌倒走香象奔騰壁立萬仞可憐生胡為乎喚他作興善和尚憨休老人」


又

「　這白拈賊機知迥別虛空為口電擊為舌喚鐘作甕證龜成鱉眉毛蓋覆五須彌趁起鐵牛振風穴賊賊外道天魔皆腦裂」


又

「　咄哉瞎驢毫無軌則有人問著驀頭便楔為佛祖之生冤作叢林之妖孽依俙德嘺周金剛彷彿滹沱那
大伯佛法沒人情描他何所得素禪人須自瞥愛渠名相受他惑點把火來快燒卻免為虛空安耳穴」


又

「　爾性愚兮爾貌憨栽花石上獨相諳空拳到處能成立赤手臨時慣解粘不肯祖師群隊裏卻來關內起沉酣生平佛法無多子白棒一條作指南」


又

「　爾這瞎禿無人無佛文不根儒道聽塗說禪不合流超宗異目力剪邪見稠林惹起諸人謗讟金翅鳥當空獅子王出窟狐兔盡潛蹤天魔皆膽落呵佛兼罵祖造罪過山嶽臨濟兒孫那有你定是闡提個種族可憎有十分描他做甚麼董文學聽我說只好生擒來打入阿鼻地獄」


又

「　春風繪其神秋水湛其骨眼蓋四天下眉毛覆五嶽名譽不喜揚搢紳咸折服興善晚來居木蛇手內毒釘空卻露痕繫風不用索佛祖結生冤鹿外恨人骨世波怒而堅砥柱之操陳蔡厄而難君子之屈一生擔板少人知修羅隊裏能插足智禪人還識麼乃臨濟下三十三世之孫風穴雲峨老人之法嗣憨休也」


** 松下經行圖

「　松下經行不存伴侶卓立孤標迥絕依倚不肯合汙同流一生擔板誰許逍遙閒自適囉哩哩囉哩尹善人須薦取從來相識滿天下若謂知心能有幾」


** 水邊林下圖

「　藞苴個漢甚底模樣頭如木杓口似匾擔賦性專愚為人倔強若論佛法全無看伊只好噇飯在處和光同塵行藏叵難度量觸殺臨濟瞎驢拗折芭蕉拄杖水邊林下任逍遙明月清風難比況咄咄」


又

「　手拈白拂露微笑眼腦痴憨肚裏峭陷虎機關毒最深擘破三元與三要」


又

「　這骨董漢得人僧罵手中拄杖不肯放下一味惡打人佛祖見也怕怕怕怕好事不出門惡事傳天下」





敲空遺響卷第七(終)

憨休和尚敲空遺響卷第八
關中張恂稚恭編閱
益州記室繼堯校訂

* 偈

** 禮風穴沼祖塔

「　鐵牛倒跨祖庭秋塔勢崚嶒汝水頭點破虛空懸慧日撐開天漢瀉元流深培鬱密松千本直指橫斜月一鉤風穴家聲千古在兒孫蟄蟄起宗猷」


** 禮首山念祖塔

「　嶙峋古塔聳山隈繡石橫碑半綠苔郭外煙雲開復合嶺頭明月去還來傍城流水機猶在充黃金世莫八面無門空廓落年年春到自花開」


** 沖涵法兄進金粟院值雨口占志喜

「　和泥合水入廛來倒嶽傾湫震法雷大地懽承新雨露靈芽喜茁舊根荄塵塵凈滌空諸有剎剎咸滋遍九垓故教密雲彌布遠普天化育躋春臺」


** 送雪兆法兄住長垣鶴林寺

「　汝海韜光歲月深時瞻綱紀肅叢林鶤鵬乍徙凌霄漢天馬猶憐善古今手毒擒龍追電影機先陷虎迸雷音濟宗此去唯君辰消息何時慰素心」


** 風穴送滄涵法兄出山

「　久惜秋霜志莫嘉深潛汝海混龍蛇翻身破浪伸頭角奪食驅耕見爪牙踏殺神駒推馬簸雄吞佛祖讓勤巴鐵牛機峻家聲在祖道絲危賴作家」


** 寄贈沖涵和尚

「　陷虎擒龍世無雙銅頭鐵額盡心降全提正令雄三楚倒握吹毛奠九江末運流中撐砥柱虛空背上立標幢可憎格外鉗鎚辣攛掇牛兒尾過窗」


** 示參禪(十首)

「　參禪無妙訣只要生死切一句子話頭常提無間歇
拔卻腦後釘扭出虛空血漆桶夜生光笑倒乾屎橛」


其二

「　參禪須猛利不是小兒戲一口氣不來知向何處去趁此色身強早辦前程計豎起鐵脊梁心空取及第」


其三

「　參禪莫散誕麻繩著水蘸長劍倚天寒只教命根斷跳過金剛圈嚙碎鐵酸餡佛祖生冤家大事無不辦」


其四

「　參禪須融豁勿墮山鬼窟板齒上生毛虛空裏揣骨㘞地忽一聲似賊入空屋捉敗老臊胡眼子烏律律」


其五

「　參禪勿拘絆腳跟要穩當照顧主人公惺惺常呼喚澄潭皎月輝猶是生死岸瞥爾眼皮穿眉毛橫額上」


其六

「　參禪怕掉舉只要偷心死縱與理相應禪河窮到底打破鳳林關咬人是獅子俊哉丈夫兒只合當如此」


其七

「　參禪休比寶都向外邊討閑地口吧吧終日說恰好一朝病臨身工夫不濟了從頭驗將來說食何曾飽」


其八

「　參禪立期限貴在端趨向莫落無事甲勿墮在昏散譬索赤水珠得者須罔象鼠入牛角時自有個倒斷」


其九

「　參禪絕對待不立中內外月影散千江事事應無礙除妄重增病治心更大害疑情常現前一真超法界」


其十

「　參禪勿固執究竟非所益無心隔重關從緣薦得疾鐵牛過窗櫺尾巴綿綿密耕破舌頭皮參學事纔畢」


** 警參(十首)

「　參禪須是絕言詮切莫尋行紙上研此事若將文字
了因何教外說單傳」


「　嗔拳熱喝是良模那個男兒不丈夫直下分明須薦取休教待兔守枯株」


「　綿綿密密絕中邊綻出紅爐火裏蓮彈指果能親覷破善財依舊閣門前」


「　個中透脫最為難一念回光好自看喫飯穿衣如會得現成公案不相瞞」


「　決策死生志貴堅鉗鎚惡辣莫相嫌驀然漆桶掀翻了遍界春光遍界天」


「　披緇何幸入金田當自精勤痛著鞭若也因循消歲月將心待悟到驢年」


「　莫學諸方口鼓禪調虛弄舌枉徒然磨稜未得偷心死只恐閻羅筭飯錢」


「　蒲團兀兀坐如癡恰勝承蜩有得時絕後再甦君自信始知到底不吾欺」


「　立志參禪膽氣麤經行纔罷又跏趺試看昔日瞿曇老彼丈夫來我丈夫」


「　擔板禪和實可哀蛇頭死攥手難開點胸點肋由堪笑病入膏肓救不來」


** 開田(二十首)

「　山前一片古荒田拋置於今孰計年不向這回親下手菩提慧果幾時圓」


「　一把陳年鈍钁頭朝提暮挈幾曾休祖翁不是無力要假兒孫苦處求」


「　故園田地久荒蕪立志殷勤道不孤野草閒花都鏟卻勝他面壁嘴盧都」


「　古今托缽是良模道際時艱未可圖要不挨門並傍戶須從實地下工夫」


「　渠儂活計钁頭邊舉起分明用去玄把柄信然親拾得從教榛莽化良田」


「　種田博飯古人儔一粒須彌訓有由莫問他生招後果何如此日免馳求」


「　大用現前幾個知通方作者自忘疲有般避懶偷安客見說開田早皺眉」


「　平高就下密綿綿把住放行意卻便只待到頭方歇手消露地始安眠」


「　瑞草靈苗總莫留休教野父起耘愁大千索盡都掀倒只得虛空笑點頭」


「　實地工夫好用心钁頭舉起莫沉吟人人具個超方眼下手分明入處深」


「　眉毛廝結要收功鐵額銅頭氣宇雄奮迅一聲齊著力大家各自顯神通」


「　要從本地見風光斬草開荒法最良不是一回白汗出爭能脫體露堂堂」


「　百丈開田落賺他長伸兩手事如麻爭如興福無機智開罷田園自到家」


「　平原沒種種高坡壁立孤危意作麼八字打開全體現腳跟點地總非他」


「　手眼通身伎倆高山窮力盡吼金毛田間人數知多少不許仰山更插鍬」


「　祖意分明在目前钁頭到處是青天鈍鋼打就圖明體穵到威音那畔邊」


「　闍黎不用苦嘍哪放去收來是甚麼田地者回親踏著木人撫掌笑呵呵」


「　荊棘叢叢盡坎坑故教火種與刀耕钁頭尖上輕翻轉大地山河一坦平」


「　力倦神疲口懶開揚眉瞬目手難抬話頭舉起端身坐切莫將心待飯來」


「　開田自是苦禪和道者家風不恁麼莫謂富嫌千口少從來貧恨一身多」


** 贈古崖禪友

「　過量人中第一流鮦陽傾蓋海天秋昂藏氣宇吞今古凜烈光芒射斗牛晦跡潛鋒甘自伏經天緯地許誰收知君得便為霖雨佇看風雷振九州」


** 贈翠峰庵主

「　多年習寂向岷巒杖屐曾過隴水寒鼻孔龍吟枯木實頂門眼瞎髑髏乾卻離文字當機薦拶碎虛空背面看誰得似君垂釣手常將苔綠坐林湍」


** 金粟擔柴

「　現成公案日施為個事分明更問誰縱步隨方全體用橫肩一字兩頭垂後先貫徹何拘定左右融通任轉移瞥爾到家休歇地渾身白汗似淋漓」


** 贈端可禪人

「　不存玄解侶蘊玉養靈胎電激通神用星飛絕點埃山容知雪盡鳥語覺春來唯有摩醯眼如何秪自開」


** 贈佛種禪友

「　稚素迥然志莫偕中懷嚴冷膽崔嵬江淮歷遍尋知已汝海從遊暫曝腮繡谷閒花隨爛熳長松幽徑獨徘徊養成頭角騰霄漢只待春風起蟄雷」


** 勉知幻禪人

「　不遭黃蘗棒焉契老婆心寧教石穿杵勿為氈著針窮源求致遠得路入須深頭角如成後何愁不沛霖」


** 次古崖禪友廛居八首

「　行行寶樹界金繩祖印高提幸偉人鐵棒敲穿獅子骨藕絲牽轉漆崑崙雷崩電擊聲光振草偃風行德化淳個事不知誰委悉秋空又見雁來賓」


其二

「　華衢錦陌道無窮觸著翻然在已躬聲寂何妨喧鼓吹色空豈厭雜花叢宵連絃管家家月袖拂羅綺處處風直下了明真面目魔宮虎穴羨英雄」


其三

「　叢席弘開汝水邊觀光花縣簇瓊筵指揮萬象唯標準利攝三根有化權曲引鉤綸離巨浸傍通鳥道入重玄須知就裏隨方便卓爾真規自宛然」


其四

「　孤峻門庭孰可齊頻瞻麈尾露端倪籠中縶鳥開金鎖影外神駒送玉蹄白棒一條推獨步青萍三尺賴單提靈光炯炯輝今古堪笑空然太乙蔡」


其五

「　道價崇高獨擅場良由格外事非常荷沉碧沼魚吞月秋染丹楓葉醉霜昧寶傭兒沿街乞迷頭蠢子逐風狂誰知得義塵中妙轉位迴機振祖綱」


其六

「　憑將門戶潑天開倒嶽傾湫震法雷衝浪錦鱗燒頫尾迴途木馬出寒灰珍柯秀聳炎中宅玉骨香清雪裏梅世出世間無別法酒樓肉案不須猜」


其七

「　顛拈倒卓任施為拋向當陽共要知熱喝嗔拳元無隱欠躬合掌幾曾虧單刀直入根猶鈍疾燄遄過鷂已遲若是英靈超邁者當仁誰肯讓於師」


其八

「　銀箏低壓簇金藍法界無邊好共參玉琢螭文終喪德魚吞香餌只元貪男歡女笑情何限犬吠驢鳴個自諳多口阿師頻漏逗人天千古仰司南」


** 壽知還禪友

「　心傳內院與麼來喜見毘藍又降胎旭日晴光輝萬象壽山高聳碧崔嵬」


** 送西宗禪人歸穎川省親

「　父母非親誰最親穎川歸去重天倫芒鞋莫倦重來路踏斷鮦陽浩劫春」


** 送本具禪人

「　欲寫離歌送爾行陰森灌水囀流鶯分明一句無私語只要檀郎認得聲」


** 送靈壁禪人歸楚中

「　去年花裏喜逢君今值東風客意勤歸到家山田地穩鐵牛耕破嶺頭雲」


** 金粟寺桂花(二首)

「　簇簇金輝照法筵靈根培在劫空先等閒觸著娘生鼻自有馨香遍大千」


其二

「　蒸蒸香氣襲園林觸處照然鼻祖心堪笑遊蜂情未瞥枝枝葉葉外頭尋」


** 補衲

「　破衲穿來秖自知渾身是眼得人嗤針鋒不露隨方補一線纔通日午時」


** 琉璃燈

「　內外精瑩絕疵瘕常光凈土莫週遮靈臺一點通明處只在當人捩轉車」


** 力農

「　衲僧活計山常流任運隨緣絕世求鈍钁磨成鷹嘴樣山田開遍不曾休」


** 示徹微禪人

「　透徹離微向上機眼聲耳色不相違翻身搋破狐疑綱萬里晴空一鶚飛」


** 示雲菴禪人

「　亂雲堆裏結茅菴放下身心細細參一氣不來何處去急須捉敗老瞿曇」


** 示寧波禪人

「　翛然寧謐未充和猶是無風匝匝波大死一番須打徹太平無象始謳歌」


** 示普明禪人

「　雲門普字絕囊藏覿面全提好廝當萬里青天三十棒恁渠舉似向諸方」


** 示恒修禪人

「　恒心唯士獨為能道本無修絕愛憎鏡樹只知勤拂拭盧能爭得紹傳燈」


** 示必正禪人

「　必定其中意作麼眉毛剔起見淆訛一期正句翻然透新婦元來是阿婆」


** 示多聞禪人

「　多處添些卻有由聞聲見色莫他求須知甘露堂前事渭水滔滔日夜流」


** 示了智禪人

「　了無可了密綿綿漆桶光生智鏡圓照破娘生真面目烏龜騎象過西天」


** 示蘇州睿靈禪人

「　睿智虛靈不宰功從教夜半口輪紅饒伊會得蘇州話也是闍黎飯後鐘」


** 示淵澄禪人

「　深淵澄徹露形儀萬象森羅照不疲生死岸頭牢著腳休教打濕兩莖眉」


** 示法蘊禪人

「　法何曾法蘊真傳向火蠟人薄處穿三頓喫來黃蘗棒笑他馬𥳽鈍磨磚」


** 示通山禪人

「　通方作者確然稀箭拄鋒前第一機鐵壁銀山都透過黃梅夜半始傳衣」


** 示萬修禪人

「　萬行圓修是普賢久長難得道心堅苟能日用超方便腦後須彌遶大千」


** 示無量禪人

「　無位真人赤肉團面門出入不相瞞虛空拶碎知端的萬壑松聲寶月寒」


** 示明心禪人

「　明得心來到幾時現承公案好提持搬柴運水尋常事只是頭陀自不知」


** 示斷崖侍者

「　坐斷淆訛一句子懸崖壁立勢崔嵬只須拼命承當去撲地虛空笑口開」


** 示省然知藏

「　一喝圓收五教齊電光影裏脫筌蹄闍黎若省無他事靈木迢然鳳不棲」


** 示慵石侍者

「　學道先須辦肯心磨礱功到杵成針添瓶酌水須當薦勘破機關陷虎深」


** 示進修維那

「　槤槌舉起識端由道絕功勳豈用修一擊頂𩕳開正眼罰錢出院始風流」


** 示月輝副寺

「　六窗虛寂靜沉沉皎月當空絕暗昏萬象齊輝無隱覆大千沙界現全身」


** 示雪立典座

「　身心放下莫辭勞桶裏鍋邊眼獨超異日凈瓶如趯倒潑天活計任伊曹」


** 示知所都寺

「　欲知寶所在爾躬劍掛眉間氣獨雄驀地翻身能裂破從教血濺梵天紅」


** 示無盡維那

「　趙州無字久云參曾向南詢五十三杓柄短長如會盡魔宮佛界任癡憨」


** 示鏡如禪人

「　南嶽菴前磨已久獼猴背處鑑無殊而今撞著東平老撲破還他體自如」


** 詠竹

「　特地孤標迥出塵外明高節內虛心青青翠色凌雲上不待風吟自動人」


** 送映虛禪人省親

「　發足參方志可褒戒壇首獲掛緇袍纔看眼插穿眉劍巳喜胸長蓋膽毛向火蠟人情未瞥追風木馬見先操涇川此去寧親老菽水回當顧灞橋」


** 示滿慈禪人

「　心期滿處現慈容覿露堂堂是此宗撲倒終南山色古霜天夢破一聲鐘」


** 示華嚴禪人

「　傳來鷲嶺一枝花攪攪叢林事似麻若是克家真種草密嚴豈肯亂胡搽」


** 示看經僧

「　剖破微塵出大經莫將義解假惺惺未明調御機先旨爭拔金剛腦後釘故紙何年鑽得透禪鋒直截豈消停當陽一句如相委到處春山入眼青」


** 示蘭馨禪人

「　蘭生幽谷最為良雖處無人亦自芳但得雪消春到後管教氣味遠馨香」


** 示致中侍者

「　推致其中莫住中曹溪一滴豢成龍直教平地滔天去好待春雷振祖風」


** 示唯心侍者

「　南方歷遍更求安三界唯心語甚端興善不能無指示眉毛剔起自家看」


** 示鏡明禪人

「　寂淨玄微早不中昱如杲日麗長空當臺巳掛秦時鏡理事分明有路通」


** 示了言禪人

「　一性圓明好自修心中了了更何求言息無路機關絕歸到家山即便休」


** 示禮峨嵋僧

「　盡說峨嵋有普賢是人曾不到山巔象王鼻孔撩天甚好囑奴兒莫亂穿」


** 示劍眉禪人

「　鮦陽隨侍人關中鐵脊撐撐氣宇雄異日眉間寶劍脫爭教血濺梵天紅」


** 示隆瑞禪人

「　祖意西來會也無莫教待兔守空株撩天鼻孔娘生就那箇男兒不丈夫」


** 示印文禪人

「　密印無文佛祖傳臨時須薦在機先翻身拶碎毘盧藏看取心空及第還」


** 示正目侍者

「　脊梁豎起若癡呆鐵壁銀山好廝挨驀地虛空齊迸裂頂𩕳正眼自睜開」


** 示純一侍者

「　參詢千里志非常佛法何曾不舉揚移瓶拂几君須薦那個人無腦後光」


** 示無痕禪人

「　月穿潭底水無痕佛法分明舉似真直下若能親打徹方知一體是全身」


** 冬日示眾(五首)

「　雲水紛紛聚首來爐頭無炭苦撕挨驀然豆爆寒灰也臘月霜天打雪雷」


「　大家相聚喫莖虀要見古人赤手提滋味一朝親嚼
破蟭螟睫上放須彌」


「　禪家未道少兒孫皂角燈心舖面存縱據虎頭收虎尾也須一棒一條痕」


「　閉門打睡怯冬寒豐儉隨家適自安折腳鐺煨瓔珞粥任他窮漢肚皮寬」


「　熱鬧門庭不肯去團圞這裏守寒灰星兒撥著瞋機發白棒籠頭亂打來」


** 示大曉維那

「　金鱗破浪出南塘戴角擎頭氣宇昂虀甕肯遭渠毒手歸來還許別商量」


** 寄立

「　別去春秋見六更曇花競發少林春總持賴有聲光在誰是傳燈繼起人」


** 送在旭首座之商城

「　牢關把定不通風豎亞摩醯志獨雄鞭起鐵牛千嶂裏莫教孤負老沖翁」


** 送蒼雅書記之光山

「　戴角擎頭勢巳雄出林好去起腥風溪山雖是云韜晦要使滹沱正脈通」


** 送淨巳知藏之霍丘

「　草鞋緊峭出南塘腳下無私任爾行勿謂溪山稱快足千觔擔子要承當」


** 送問雪還中州

「　芒鞋緊峭出西秦一路秋風送爾行此去直教吞佛祖歸來返躑始相親」


** 送貫之禪人歸邠州

「　昔年相聚在眭村戒月初圓赴薊門此日歸來尋舊隱好明祖意報師恩」


** 送素侍者南參

「　苦志隨吾巳數年更加精進密綿綿臨行一句須珍
重異日歸來了勝緣」


** 為明智號愚菴

「　佛法分明了無多全憑智刃伏群魔愚中自有安身處莫學仙人爛斧柯」


** 為福昇號映旭

「　赫赫遙光慧日昇高林始旭映松門照開大地千山暗爍破群生濁劫昏」


** 示撞破頭僧

「　驀然一撞頂門開絕處逢生會醒來果是丈夫皮有血還知痛癢要深培」


** 示空相禪人

「　諸相皆虛萬法空毛端那許證圓通假饒直到無疑處者裏還須問爾躬」


** 送徹宗禪人

「　二月春光景媚妍分明祖意草頭邊此回腳下須親薦透徹心宗達本源」


** 送爾卓禪人

「　孤標卓立迥超群棒下無生絕見聞職滿辭吾歸去也隴山深處臥松雲」


** 送在菴禪人南參

「　布單賣卻下南方煙水百城路渺茫此去草鞋跟要斷莫教錯過好時光」


** 留尼山西堂

「　林泉寂靜足優游歷志他山未肯休何似白雲深密處飽柴飽水度春秋」


** 示孤朗藏主

「　閱遍琅函肯歇心投身休老住叢林圓明一點無藏覆日用頭頭貫古今」


** 示古音禪子

「　五蘊山頭古佛堂威音那畔事全彰無形無相無名
字晝夜六門常放光」


** 示琴僧

「　流水高山曲宛然廣陵散久歎無傳而今喜樂熏修志好待撩天鼻孔穿」


** 示元晦書記

「　晦默淵沉道可親龍藏死水不通神雖然向道離文字不解圓通誤煞人」


** 示中也侍者

「　祖意西來特救偏不偏之處要宜權灼然拶破知端的明月清風共一天」


** 示金粟實俞監寺

「　楊岐昔日輔慈明念載辛勤悟入深贏得兒孫遍大地驢兒三腳話通行」


** 示秀珠禪人

「　錦水灘頭蚌孕胎剖塵秀出夜光來圓明寂照非他物爍破迷途正眼開」


** 示養孺禪人

「　涪水深涵養性真龍湖破浪到西秦他時操就嬰兒行看取崢嶸一角麟」


** 示嵩樵侍者

「　嵩少峰前古鈯斧解提須是採樵人廓然撞著無根樹水映花紅別有春」


** 示若愚禪人

「　終日如愚不是獃於中不用巧安排本來無相無文字何必馳求反自乖」


** 壽西竺僧會

「　鷲嶺長松不記年霜青雪白愈鮮妍我今拈出為君壽寶掌同庚是勝緣」


** 爾卓禪人以爆竹求偈

「　截斷兩頭向上機頂門觸著奮獰威驀然嚗地虛空
碎亦任分身遍界飛」


** 多聞禪人以布襖求偈

「　青州布襖不通風密密綿綿一段空穿著從教白汗出冷冰冰地暖烘烘」


** 示解月尼

「　選佛場中女丈夫總持去後寂然無龍湖有女能相繼解取心天皓月孤」


** 示覓火僧

「　一盞無油智慧燈不須人點自光明可憐懵懂癡呆漢到處尋人問丙丁」


** 示雪谷西堂

「　立雪岩前契祖機倒身三拜了無疑煨雲好去棲岩谷亦恁遼天俊鶻飛」


** 示忍菴知客

「　送往迎來不憚勞羼提獨任古風高當年雪竇蒼鷹話莫學枯樁覓兔獒」


** 示默鑑維那

「　南北參詢歲月多昂藏氣宇奈伊何直饒興化曾行令鼻孔還須勘過他」


** 示明還直歲

「　大家協力辦叢林辛苦何辭歲月深茅刈南山三百個分明露出祖師心」


** 示海岸副寺

「　信手頻拈便與他收來放去不曾差一朝寶惜包中盡赤骨貧兒出當家」


** 示賁如知客

「　客來須看事平常語意謙和德行良文彩燦然機果熟如如不動湛心光」


** 示默恒知客

「　默默提撕貴有恒客來管待要分明提瓶把盞家常
事鳥語簷前喚一聲」


** 因有以僧請益者偶占偈以答之

「　灰頭土面十餘僧不打諸方爛葛藤三拜豈容承慧可一衣那肯讓盧能空拳捏出虛空髓赤骨光烜無盡燈鐵壁透穿驢脊斷普天匝地任騰騰」


** 示祁氏夫人(三首)

「　大道本無男女相世間禮法有疏親欲攀覺樹枝頭果先種蓮華劫外因涸盡愛源唯一念踏翻宦海悟三身好將赤手金剛劍剖破虛空面目真」


「　此個門庭薦者難幾人於此費盤桓一生幻夢誰能覺百歲浮漚好自看鳥語簷前消息露花香簇外道心安靈臺一點通明鏡照徹輝天透膽寒」


「　早夜身心繡佛前單提一念智珠圓磨開黑業磚頭鏡綻出紅爐火內蓮妄想盡時煩惱斷無明消處道情全聖凡不住無生滅始信壺中別有天」


** 七圓勉諸禪人

「　選佛場中走一回雖然未第得心裁工圓七日鏖魔戰道契千生結聖胎腳底還須跟要穩頂𩕳直待眼睜開於今暫曝龍門日佇聽春風起蟄雷」


** 雨中書示碩愚慧子(二首)

「　風掠檐聲雨打窗庭漚汎汎水如浲蝸涎走跡沿階篆鳥飯銜香過石幢每歎癡蠅鑽故紙那堪癲馬繫枯椿邇來不放張顛醉賸有如椽筆勢扛」


「　近日參詢事若何擔簦遠涉歷年過不關知識鉗錘少只為爾曹妄想多鳥語枝頭求好友落花澗底逐頹波西來祖意分明極自是當人錯過他」


** 燉煌寺新住示眾

「　荒寺巡檐少宿鳥我來掛笠強支吾放開天眼雲千頃收入冰心玉一壺嘯月吟風欣自得閒門破戶倩誰扶燉煌願力難窮盡不識當年受記無」


** 贈圓通和尚

「　古渭城邊梵剎開繽紛花雨集香臺河聲鼉吼從東去地勢龍蟠自北來楖栗驅回塵劫夢曇華脫換瑞靈胎只今盛世垂弘護闡化全憑妙喜才」


** 贈約文圓姪禪師佐興善

「　大樹陰垂起濟宗克符相佐故能弘由來指掌孤難合自是塤箎兩應同太白家風聲不墜滹沱法脈派無窮匡宗愧我唯藏拙砥柱狂瀾在爾躬」


** 贈愚參珍姪禪師

「　林間傾蓋即如初調合無腔妙有餘掣電光中山嶽震奔流刃上浪花舒五岡松柏瓊蒼翠八表風雲接太虛更冀桂堂聲價重唯將此道越前車」


** 與圓通耕水法姪

「　法門謬濫不堪親端的提持在正人最喜耕雲臨畢郢還期止水濟迷津棒頭有眼全生殺喝下無私列主賓幸有屺山家法在一花莫負舊園春」


** 壽宗南顯姪禪師

「　六花風遞墜翩翩素積柴門物色鮮石筍條抽寒夜後冰壺玉映曉窗前貞松百尺瞻無盡碩果千齡大有緣此日栴檀薰一瓣只須會取在機先」


** 機玄耆宿

「　天地與我同根萬物與我一體咄哉南泉老師庭花阿誰解舉藕絲竅裏騎大鵬蟭螟眼中放夜市突出須彌盧掀翻花甲子龍猛壽量何足論寶千齡豈逾此白鼠推遷銀臺不變一念萬年萬年念父母未生前好個本來面日用自如如何曾有少欠六月曇花火內開剛道毘藍初示現」


** 送淨音聽西堂

「　一棒一條痕一握一掌血臨濟正法眼卻向瞎驢滅汝來辭我湖湘去日暖風和正三月芒鞋似虎杖如
龍逢人痛處便一捏直將斯道立綱宗管教天魔皆膽裂」


** 天寒示眾(六首)

「　霧合千林牧野平江天欲雪吼風聲柴頭品字無煨火臉上寒毛有豎莖果是一堂風冷淡了然千古意分明現成公案何人會江北江南萬里情」


「　寂寞山房涇水濱肯心自許乃相親探竿就爾隨窠劫毒手妨他冷處伸突出霜鋒機險峻迸關寒面句尖新話來賓主乘時薦纔涉思惟便隔津」


「　天寒木佛也無燒院主鬚眉墮巳遭把髻投衙冤自傲空房著賊悔多勞黃虀莫厭三餐飽滴水難教雜話消徹骨寒來真鐵漢馨香撲鼻綻梅稍」


「　話在三冬暖氣無禪流何處著功夫不通水泄嚴寒甚坐斷窮廬此念孤禦木無私生賺殺成文偶爾活遭誣英靈個是超方作肯借傍敲鈍置吾」


「　昨夜雪風到枕寒階前砌合玉闌干高低樹木千花滿遠近樓臺一色觀落魄行人迷去路忘家窮子問長安當陽直下銷鎔盡始覺從前被眼瞞」


「　枯木寒岩雪糝華霜凝露地白牛車鉗錘妙密還高手爐鞴通紅有作家撥轉也知無少剩安排只為見多差闍黎若問真消息劈口一拳打落牙」


** 雪獅子(十首)

「　昂首擎空勢欲號聞風狐狸盡奔逃潛形恐露黃金色故把霜花覆卻毛」


「　昨宵滕六下瑤空產個獅兒氣宇雄一種天闌毛色異水晶池沼玉芙蓉」


「　雪嶺深棲絕點埃文殊何事卻騎來當陽不覺通身水滴滴毛頭眼自開」


「　迎風奮鬣尾吒沙大雪團成白玉花日暖風和乘快便五臺歸去臥煙霞」


「　不同凡獸混塵埃雪作皮毛玉作胎遍界遊行無伴侶蹔來村院踞莓苔」


「　皎皎丰姿露雪團威光凜凜逼人寒當年只有仰山老指處分明孰解看」


「　凜凜寒威獨踞門牙如利劍口如盆日輪當午歸何處只見墻隈有濕痕」


「　怕將頷項繫金鈴雪裏潛形冷似冰幻化本來無著處誰教踞地上傳燈」


「　類墮全彰清淨身冰霜一片白如銀不知那箇真獅子換卻時人眼裏睛」


「　把定牢關日守門寒村無處不消魂爪牙銛惡獰猙甚體露堂堂孰敢捫」


** 化麥

「　杖笠新居少華邊今年且喜是豐年山南渭北諸檀越二麥施來種福田」


** 齋僧

「　福德無過飯聖僧三天生處有來因請君打破慳囊底妙契空輪證法身」


** 募緣

「　七事於人日用該嬰從檀越信心來隨緣布施君多福奕葉榮昌五桂開」


「　今生富貴是前修福慧須從三寶求普請檀那增善利花鋪錦上果圓周」


** 靈璋禪人和鳥窠禪師偈求和次韻答之

「　古偈傳來韻最高伊人有和得心交詩成擲地堪驚俗樹說參天已伐樵岫色空懷山客恨濤聲猶憶夜風號應知物外乾坤闊歸鶴何須戀故巢」


** 甲子冬關內大饑食堂滿三千指唯秕糠白水
而已衲子仍朝夕請益無怠因口占志喜

「　三百禪和聚五岡時逢末運值年荒香廚突冷無炊
飯瓦鼎泉聲有沸湯瘦脊強扶還入室眉毛廝結要巡香古云銕額銅頭漢今在吾家驗果然」


** 聞雷

「　夜半雷鳴事可猜虛空誰解與麼來驚天動地能奇怪夢裏娘生眼豁開」


** 想見古人

「　岩前立雪憶安心面壁從來說少林流水潺湲環曲澗白雲澹蕩護高岑何年斷臂腥風起此日殃人毒氣深愧我匪材肩祖任法門無補付閒吟」


** 寄贈紫谷和尚

「　多年海內覓相知雲淨山空獨有師舌冷煙霞翻雪曲眉撐天漢老松枝木蛇弄出機猶峻乳虎驚回用自奇四大輕安春日暖好將祖道再提撕」


** 自

「　闐寂荒原自嘯歌肯將華髮負蹉跎手中白棒長能健刃上吹毛不用磨傲雪寒松偏獨秀衝天俊鶻怪無多壯懷欲放人天眼誰說擎杈老秘魔」


** 題牡丹伏雉圖

「　何處洛陽春正好移來滿幅丹青巧呼雛野雉伏其根文繡育斯忻悆僚張掛在高堂鳥語花亦香列座琴樽滿白日到羲皇」


** 送果先知藏

「　來時十月一歸笻二月中雪霽千山靜心明萬法空池萍春水綠村徑落花紅須信西來意目前觸處通」


** 送松麓侍者還金粟

「　臨行句子為君決踏著秤錘硬似銕歸到金粟當自信園林池沼熾然說春來無地不花開早行夜宿甚直截別別翻憶鳥窠與會通布毛吹起便須瞥」


** 贈雲松法姪

「　正法弘通願力深憑將智刃刊獅林刀刀削出西來
意板板印成佛祖心渭水澄江明素練終南聳岫翠高岑應知他日修僧史勳業河山亙古今」


** 解制

「　涉水登山不憚勞道人行履自囂囂既拼短販為生計安肯長棲捉拭猱腳下草鞋還緊峭肩頭竹杖漫橫挑前途更有重徵問見說廬陵米價高」


** 答張愚公文學

「　晤言曩昔契詞壇別後金刻漏乾飽德每懷垂樾蔭雁書猶喜下林端傳心若解呼曾子了義何勞問道安試看濁涇川上月到頭任運落前灘」


** 贈宋拙菴文學

「　破院荒居似守株剎竿無力要人扶文章筆底開宗眼義氣胸中列祖圖請法上方西席冷添盂香積北溟枯維摩妙用誰能及還幸有鄰德不孤」


** 示張水若太學

「　個中消息透還難突出通紅銕一團句裏呈機猶鈍置言前薦取尚顢頇虛空落地知端的窠臼掀翻任走盤直下若能親覷破居塵離世兩無干」


** 任應夏文學刊寶訓合註並牧雲和尚投機頌
遠惠答謝

「　秋林颯颯響金風滿徑清霜醉葉紅壽棗喜傳新寶訓投機笑展舊時容只聞禮樂千秋盛孰料車書四海同勘破源頭唯活水何時垂釣共任公」


** 寄張水若太學(二首)

「　性道文章君所知源頭洞徹在斯時覺來罷著無禪論疑去還徵小艷詩岩桂裂開尼父面蛙聲拓轉祖師機果能打得情關透一句全提信不欺」


「　一句全提信不欺情開打破只如斯西江吸盡曾龐老南嶺單傳有惠師珠彩耀從開壒𡒁蓮花綻信出污池事親友弟全天性要識瞿曇行在茲」


** 示焦魁明

「　春光滿目最分明鳥語花香露本真若得見聞渾不昧更於何處覓通津」


** 示尹國柱

「　體物窮源莫滯空隨流得妙任橫縱眉底忽然開雙眼萬象森羅一鏡中」


** 示趙才軒

「　才器軒昂信丈夫根塵踼脫是良模西江吸盡無消滴始上龐公選佛圖」


** 示騰霄

「　斷俊鶻任騰騰一突衝霄萬里雲不二門中如薦得毘耶隊裏許方行」


** 示趙鳳宇

「　鳳德昌期宇宙清塵中選佛要奇人回機一念能超脫銕樹花開別是春」


** 示趙璉吾

「　廊廟之才美夏璉吾今舉用在機先當陽若解無藏覆萬丈神光耀碧天」


** 示趙鼐臣

「　鹽梅鼎鼐適清臣六國咸寧獨奉君試把金鞭雲外指月明照見夜行人」


** 示杜忠庭

「　驀地回光信有來知君善種夙深培要明及第心空旨放下諸緣眼自開」


** 示趙完初

「　如如不動體先初纔涉思惟便不無父母未生前勘破大千沙界總毘盧」


** 示薛靈臺

「　靈光獨耀鎮常存明鏡非臺絕點痕照破娘生真面目人間天上始稱尊」


** 示馬林順

「　驀然放下學毘盧真俗何分性不殊勿謂在家難選佛維摩元只是凡夫」


** 為馬居士搭懺摩衣

「　一片袈裟喜著身居塵還是出塵人娘生面目能翻轉法法頭頭達本真」


** 為干漢法名性叡

「　性地虛靈谷應聲摩監正眼本圓明常教無量須彌壽補袞將來塹法城」


** 翠嵐亭

「　石磴高危萬柏閑法王真境舊家山要知祖意傳來久不盡溪流澗底潺」


** 壽華陰孫長發明府

「　河陽花滿羨多年嶽降今辰萬福全華頂三峰稱介壽常光佛日佐堯天」


** 示陳福鎮居士

「　𢫫轉面皮來選佛熟處生兮生處熟驀然冷地解翻身問著佛手伸驢腳不是心不是佛不是物日用縱橫活潑潑從教疑殺天下人人臂那吒難摸索咄咄咄」


** 示王性玉

「　脫下鐵衣自肯來塵中選佛甚奇哉常能日用綿綿密看取優曇火內開」


** 七圖偈

「　全身放下肯相親鞭起鐵牛火裏行七日通紅頭角變金毛獅子玉麒麟」


** 周文極字運開

「　盛德沖和景運開喜逢文極泰初來好將皇國擎天手種就金蓮七寶臺」


** 徐得勝宇任遠

「　士氣寬弘德量先君今克任正丁年曾聞昔日班超輩萬里侯封自一天」


** 徐得福字子禎

「　福善元來有吉徵鱗鱗世業起家門再將智種深培厚常使綿綿蔭子孫」


** 清江浦晤施是名別駕

「　老來何事亦相尋棹入淮江煙水深一曲無生誰解會三千里外有知音」


** 示余在公參軍

「　居官選佛甚為難掀翻徹底看一念不生全體露圖明寂」


** 贈施是名

「　臨濟窟中獅子子儒林示現宰官身娘生鼻孔撩天甚突出虛空面目真」


** 示應緣老僧

「　淮浦頭陀年七十輪珠不住手終日驀然繩斷撒心珠遍界圓明光不失」


** 象光禪人以手卷乞題

「　豆子山頭打瓦鼓萬象森羅齊起舞笑倒什邡馬簸箕驚起溈山大水牯逢人久不打鄉談為君請題意再三抖擻枯腸無一字雲捲秋空月印潭金風蕭瑟吹林木趙州八十由行腳只為心頭未峭然古人志向何寥廓大丈夫兒不等閑肯讓飲光獨破顏雄雄氣宇沖牛斗三上投子九洞山踏破草鞋無覓處走遍千門及萬戶一朝放下歇狂心免墮亡羊泣岐路咄哉上人白蜀來參我東籬菊正開若問祖師西來意霜葉紛紛滿砌臺」


** 酬張水若菩提樹歌原韻

「　菩提樹菩提樹蔭覆大千露垂注劫空田地是誰裁無始以來難窮數風吹落落振圓音鬱密深沉祇樹
林樹下傳燈張慧燄聞聲見色幾明心摘葉尋枝無不至究竟何曾在文字拈花微笑露堂堂面壁西來嵩少寺丈夫何處不稱尊肯將雲錦織天孫自有神珠耀後乘一毛頭上定乾坤隨照用無不可電掣雷轟休避躲棒頭喝下最分明懵懂𥉌􃅀說相左克家自是不凡流從來無證亦無修髼頭突髮敢追後殺活縱橫得自由憶昔商英龍峰下猿猱散喝威聲吒溺器觸翻赤手提始徹圓明光不夜揚眉瞬口剎那間不在市廛不在山日用了知無別事鏡裏空花豈用攀現前大用人難見一莖草上黃金殿石火光中句豈留杓柄笑殺金牛飯本來無物盡朝宗坐斷兩頭不住中菩提肯信元無樹爐韝何須用火紅」








憨休和尚敲空遺響卷第八(終)

憨休和尚敲空遺響卷第九
關中張恂稚恭編閱
益州記室繼堯校訂

* 詩

** 早發龍門道中

「　杖缽離初地朝行過古城嶺雲開曙色客意逐泉聲曠土人煙少荒村草木平遲遲鄉國路匪我苾芻情」


** 與登雲李別駕話舊

「　幾度家山不共遊離離禾忝動高秋人因亂後相知少事向生前熟處酬露濕曉煙藏竹塢花含宿雨滴松樓海桑未變蒲團穩誰覓當年范蠡舟」


** 東皋野望

「　東皋舒野望晴鳥語關關碧淺明秋水翠深見遠山雲衢虹散彩雨霽日燒瘢何處漁歌發扁舟在一灣」


** 驚秋

「　山寺驚秋早林深白露溥泉分石逗響葉脆草將乾靜引蟬聲發涼吹客枕寒剪雲思補衲隨處易為安」


** 山行

「　曉望晴空爽氣清乘閒曳杖漫經行沿崖狖見穿林影隔岸樵聞代木聲水到窮邊谿路斷山行盡處野雲生轉身欲計歸來步一帶村煙聽鳥鳴」


** 過翠峰上人

「　灌木陰森石徑斜亂雲深處野僧家柴門永日無人到只有蒼苔襯落花」


** 墨畫牡丹

「　散墨都無色神工化更饒參差隨筆力晻曖若春宵歲久枝仍翠秋深葉不凋買脂非是惜勿妒洛陽橋」


** 水洞寺

「　殿閣凌霄漢諸天集寶林春山濃佛髻洞水振潮音帙古雲蒸濕梁空燕語沉卻思庾嶺事孤負昔賢心」


** 永濟庵訪普叢禪友

「　古柏叢青靄諸天近翠峰到山方見寺隔岸不聞鐘屐齒苔多滑石衣雲尚封知師仍在定繞屋虎狼蹤」


** 瀑布

「　宿霧空澄破曉煙遙看匹練挂岩前千尋倒瀉寒飛雪一帶平分玉插天翠束雷聲鳴疊嶂空涵月色印長川山靈未許潭龍臥直放洪濤達九淵」


** 永濟庵居

「　暫息翻成住濃陰喜偕君開池留皓月洗竹友清棼蔓草長松徑疏鐘出澗雲鳥銜花片落點破碧苔紋」


其二

「　夏日林居靜山空覺晝長苔龕依剝啄野水落蒼茫暑雨回書潤薰飆送竹涼冥心趺石坐蕙近有微香」


其三

「　地遠塵難到山深石也奇情閒娛鹿豕風怒走獅猊薜荔衣新製松花食舊枝隔林啼鳥疾伐木有幽期」


其四

「　鍚挂千峰月泉奔萬壑雷梵音清鳥和山色碧桃開樹老雲情薄潭空雁影裁卜居猶未得共此一徘徊」


** 竹

「　疏疏空翠落庭陰瀟洒山房入漸深清戛風叢聲弄玉碎篩月徑影搖金柯亭韻落千秋雪汗簡名標萬古心幾許幽窗閒自適惟餘擁鼻對長吟」


** 期友不至

「　砰瀨前溪激石淙花坪草堰認歸笻高吟獨對峰頭月落盡空林百八鐘」


** 王九野文學見過

「　宿霧澄朝霽長空雁字連丹楓霜染葉碧澗石鳴泉友道敦三益奎文映九天愧非衡嶽懶分芋記高賢」


** 歸蜀感賦(三首)

「　自臨兵燹跡蹁躚客路天涯二十年今日歸來風景異斷雲殘月鎖荒煙」


「　客去關山千里情鄉音一半隴西聲田間野老如相識驅犢回頭問姓名」


「　蔓草荒雲亂夕暉山川依舊昔人非殷勤惟有池邊柳泣露依依待我歸」


** 宿官房莊望老君山

「　孤峰屹立插雲端砥柱西南擁翠盤灶冷千年荒藥鼎雲連萬樹護仙壇火燒兵劫秋鐘斷月落霜天客夢殘惆悵遺蹤煙壑杳瀑花高洒石窗寒」


** 癸卯過成都

「　攜杖西來經此過題橋無柱挽行歌芙蓉已沒秋霜老觱簟猶吹戰馬多纔靖邊烽開玉壘久深荒草臥銅駝錦江春水仍依舊時逐微風蕩綠波」


** 彭山道中

「　到處經殘劫於茲更慘神長途悲塞草幾日未逢人白骨田蕪遍黃昏鬼哭頻何年齊聖治還擬葛天民」


** 宿李別駕別業

「　門徑開三府圖書貯五車酒光浮竹葉棋局落燈花谷暗泉聲細山空月色賒主人能愛客何處不吾家」


** 再上龍安

「　一年兩度上龍州華髮蕭蕭歎白頭堧樹連雲迷雉堞荒城宿草枕江流鼓鼙已息他時淚籬菊重開此日秋莫問昆明灰劫事由來天地摠虛舟」


** 偶占

「　未入蓬茅心巳降輝輝螢火照山窗不知何處春聲急驚起松巢鶴一雙」


** 劉青園明府見訪步韻以謝

「　昨夜台星曜草廬仙鳧今喜到幽居花香靜榻成佳句鳥語虛櫺讀梵書織樹茶煙山霧薄穿簾月色夜
光疏宦情近說僧相似也傍琴臺學種蔬」


** 九日偕趙鹽梅魏旭旦趙麟瑞王九野郭星野
諸文學登迴龍山文昌閣

「　奎壁凌雲對水開憑虛高閣勢崔嵬滄江練色明書幌銀漢秋香釀菊杯谷口浩歌樵唱去壟頭橫笛牧吹來簪花未減龍山興愧乏登高作賦才」


** 望龍城

「　漫杷青蓮社裏裁虎溪閒月自招來山含兩氣鳴秋葉水咽寒聲隱怒雷桂籍仙傳空六案江城亂後只三臺清時莫厭鉛華暮看繡龍門入錦堆」


** 迴龍山房

「　草桐客相並幽懷稱所居乍陰峰礙日向暖客觀書門近蒼松掩窗明碧水疏暫來且一住何處不吾廬」


** 潮音禪友見過

「　鳥語何其密故人喜到林溪迴青嶂合徑入白雲深採蕨吹香飯援毫對潺吟欲將酬半偈松澗起潮音」


** 曉起

「　幾點殘星破曉鐘群鴉飛散寺前松開門忽見新秋色畫出南山四五峰」


** 懷成都友人

「　白雲松翠半山隈亂後荒田秪自栽七日王公人已去千年丁令鶴歸來離披草色眠狐塚寂寞龕燈臥石苔遙憶錦城今夜月幾人清賞對蓮開」


** 石獅子

「　石狻猙獰巧更嘉何年鐫貢法王家毛衣綠長莓苔雨瓜甲紅潛草樹花難共象龍分半座不同羊鹿演三車巍然獨踞無生地日鬥晴光散夕霞」


** 樵者

「　躡磴攀雲過此生一肩枯木是經營有時獨步孤峰上何處高歌曲澗行兩笠隨編黃籜殼薜衣常帶紫
藤英看棋松下歸來晚柯爛消塵不記名」


** 龍湖竹枝詞(二首)

「　湖上金鱗晒子遲春來惟有柳先知芭蕉葉嫩風吹折為寄南窗寫竹枝」


「　茅堂倒影拂雲低雨過新銜壘燕泥夾岸垂楊千樹綠人家隔在斷橋西」


** 山居(十首)

「　疊嶂重重護彩霞翠微深處是山家黃猿誘子偷庭果白鳥呼雛上樹丫萬壑松濤翻石壁一溪春水泛桃花客來草坐無餘事漫拾枯薪自煮茶」


「　檻外溪陰散竹涼半峰晴日曝山房黃花載酒入如晉白雪裁詩韻入唐雁陣初翻雲外字林稍巳墜葉中霜浸寒漸覺禪衣薄晒取蒙茸上石床」


「　林深百鳥日喧啾道合無心境自幽舞蝶尋香沉曉露飛鴻啄稻下清秋車前誰識孫陽馬隴外憑歌甯戚牛兀坐蒲團香篆裊一簾明月挂西樓」


「　住山豈是愛山居布衲家風道有餘那得廣招天下友不妨讀盡古人書盤供野菜溪邊種葉占閒吟紙上疏宴坐松窗虛寂歷花幢鳥徑自如如」


「　逄迎懶效似癡憨莖草時拈為指南歌轉流鶯聲歷歷條垂弱柳徑毿毿迴途易選丹霞佛致術難諛元葉柑曾憶古人休歇地深山深處一茅庵」


「　不傍青門學種瓜喜將石枕臥煙霞伸拳嫩蕨拋新粉帶蘚乾薪折古槎萬竅寒風吹雪谷一林疏月照梅花尋常活計無多子飽飯閒眠悶喫茶」


「　翠篠離離隱碧谿蓬茅矮榻稱幽棲衾寒破屋藤為幔蘚滑危橋石作梯桃熟不聞桑海變心降已越劫灰迷客來相問無多論笑指山兮與水兮」


「　茅堂終日坐清棼疏壁通花氣若薰元亮應知來入社少陵何必細論文斫成木缽泉堪貯澆長園蔬鹿
與分榻暗不知天色晚推窗劃破一溪雲」


「　得住青山意足便橫搘􃅁彴小庵前幾竿修竹蕭蕭雨一徑長松羃羃煙聽響汲泉青嶂下吟風坐石白雲邊饒君識破其中趣巳落吾家第二禪」


「　行腳年來路轉遙溪聲似夾海門潮花含祖意嫣山塢木孕靈根傍石橋別洞雲歸泉滴滴沿崖徑窄草蕭蕭山農問道重徵偈寫破窗前一葉蕉」


「　磨彼鐵杵可以成鍼嗟我同人孰辦肯心」


「　綿綿葛藟上引喬松胡為日用不知所從」


「　雉之在梁且飲且啄文之在犧載烹載割」


「　白石可盟清流可濯有美一人其蘊如玉」


「　龜之盲也浮木有躋心之近也嗟彼長迷」


「　邈矣古人我生之後匪曰同倫於法何咎」


** 山居磨彼六章章四句

** 安禪寺

「　陟彼安禪寺孤笻寄上頭瀑飛雙澗雨木落萬山秋石磴盤高頂雲松結遠樓征途猶未巳漫記福城遊」


** 三倉河

「　宿水三倉道雲情萬里賒柴門編槲葉草屋覆藤花山靖無妨虎林深有睡鴉低頭憐月色清影似龍沙」


** 虛白上人邀避暑

「　避暑堪何處清涼古寺中谷深藤屋暗泉冷石潭空竹密生涼吹岩高蔭翠叢洞山公案在無處不圓通」


** 連雲棧

「　聞道連雲棧芒鞋始一過危嶠懸仄徑飛瀑瀉長河萬木生雲氣千峰聳髻螺劃然驚杖錫猿嘯半岩阿」


** 少林寺初祖

「　古柏蒼蔥衛法筵巖中面壁憶當年磨消日月山問石流盡乾坤澗底泉峰鎖洞雲藏五乳臺高樓閣近諸天花開巳遍恒沙土立雪徒教意惘然」


** 面壁洞

「　來尋面壁處翠竇有遺蹤石印棲禪影虯蟠挂衲松靈花開五葉寒雪鎖千峰斷臂傳心遠唯聞五夜鐘」


** 二祖庵

「　望中遙見寺孤嶂倚雲松山色分樵徑猿聲到客笻剔苔碑斷字擲杖澗飛龍立雪人何處嵐光蘸碧峰」


** 三祖庵

「　罪性無因悟本空把茅曾寄此山中岩廊虛寂無人到門掩蕭蕭檜柏風」


** 風穴喜公池次韻

「　幽林坐對適清真香滲曹溪得句新波撼翠流峰寫照光涵玉潤月傳神苔侵綠岸凝珠箔花靨紅渠濯錦塵自是沼師卓錫後淵源千古有同人」


** 法雲洞次任木庵進士韻

「　劈破青山醒曠聾洞開絕巘迥玲瓏輪鎚未假神力修斧何關巨擘工嶺上白雲低枕席林端清磬落杉松幽尋應許宗雷到刻漏無妨傚遠公」


** 晤密如上人

「　乾坤餘散木得此寄閒身挂錫同幽寺談心識故人青山唯爾在白眼許誰鄰無問雙林叟橋流總是真」


** 山齋書事

「　煙蘿生翠壁石室靜宜秋散淡忘賓主疏慵任馬牛草深巖路隱泉活澗聲幽為問龍山老人天未可求」


** 吳公洞次繹堂沈觀察韻

「　丹崖翠壁鎖重重高士當年此寄蹤翰墨無文蟲蝕盡山雲有護洞還封飛泉洒落千林月野鶴眠殘萬壑松書劍不歸南度遠空山唯聽上方鐘」


** 夏日送王憲副歸江西

「　法護祗園德倍饒歸來賦就樂熙朝興臨彭澤樽多釀劍入豐城氣自豪節介四知聲愈重竹開三徑暑
全消龍媒未許東山臥麻詔還佐帝堯」


** 風穴酬澺水宋中丞來韻

「　雲林積翠半山隈車馬紅塵絕點埃仙自石橋騎鶴去客從閬苑寄詩來凌空鴈近鳴飛錫曲水鷗閒浴渡杯聞道東林重有約社蓮須是待君開」


** 忽雨

「　新竹垂陰覆短墻金衣聲裏度雲涼簷前急送收書雨一樹庭梅半落黃」


** 贈復真禪人

「　萍梗天中感順然抱素真會心皆是道徹骨未為貧鶴煙深樹池翻藻戲鱗更知閒步履共惜少林春」


** 秋興

「　竹裏風聲秋高月色明閒堂誰是伴曳杖自經行紅樹濃霜葉黃花瘦石莖拈來詩料穩題詠入無生」


** 風穴八詠錦屏風

「　開鑿非神禹天然壯錦屏嵐光生紫翠石蘚畫丹青塵逐禪栖靜風旋蕊遞馨何如僧月下倚坐兩行經」


** 珍珠簾

「　飛流千仞落一片似垂簾玉貫岩藤繞珠拋石浪圓迴風斜欲捲篩月正長懸應是仙源近常疑隔洞天」


** 仙人橋

「　搆石跨山澗落虹飲翠微碣留空有跡仙去巳無歸半月分高影千林映曙輝潺湲流不盡時見白雲飛」


** 大慈泉

「　靈源深莫測得妙在山根印月涵空色流花濯艷痕闡通石澗傍閣遶松門法巳知龍悟澄澄寂無言」


** 吳公洞

「　翠巘鑿中虛吳公昔隱居蠨絲風墮網蝸篆壁成書雨剝龕苔古林疏月色餘落花深洞口蝶夢自」


** 翫月

「　臺高凌碧漢月小邁峰鶴老千年柏山空五夜鐘停杯邀桂影就石坐岩松縹緲雲天外清光若可從」


** 翠嵐亭

「　結搆依山麓重巖疊翠嵐千峰迴望合萬籟入虛含風雅亭碑在疏狂野客酣上方鐘鼓近稅駕幾來參」


** 懸鐘閣

「　巍閣連雲迥飛簷插鷺𪇘風鳴驅鐵馬山震吼蒲牢斗拱星河近梯盤石磴高谹聲驚定缽萬壑捲松濤」


** 暮登首山念祖洞

「　薄暮梯雲上翠岑江城鼓角發珠林撐開樹色千枝月擣落秋聲萬戶碪洞古已消獅象跡院空猶剩兩花深頭陀幾劫傳燈去滿目蒼煙動客吟」


** 登首山峰頂

「　仄徑凌虛上晴川萬象開林深樹宿鳥洞古石生苔眼底中原盡天邊候雁迴白頭逢老衲嘯傲出雲隈」


** 金粟禪林原朱大中丞之園亭也刱為禪社故
賦俚言以誌其事(二首)

「　平湖澀浪點輕鷗竹際風和翠欲流密樹深藏雲裏寺高城半映水邊樓木蘭橈轉慈航穩書帶翻苾草柔須達有因乘夙願鮦陽今復見倫儔」


「　勝何緣寺南塘舊碩邁橋通支遁馬池乏右軍鵝寶月明花榭金雲映薜蘿高枝巳挂錫塵慮莫相過」


** 看梅五峰沖涵和尚以詩見貽步韻荅贈

「　浩然歸去幾經霜占斷瓊枝秪自芳影散羅浮千樹雪瓣分庾嶺五株香冰心解凍留金鑑玉骨凝寒信鐵腸惟有孤貞先屬望陽春曲裏韻偏長」


** 奉酬念蒿胡少參

「　翠捲西風兩岸蒲碧筒秘晚巳停沾鞭鳴玉勒來驄騎界列金繩入坦途縟綵光生留帶偈韡花香散襲犀渠應知下榻情何限卻喜忘言道不殊」


** 金粟寺桂花

「　院靜秋林景更清木樨深處悟無生尋香太史知何處露滴金莖皓月明」


** 送友移居

「　移錫來幽土平蕪接水雲天空雙雁落地迥兩河分園鹿高原見荒雞野店聞秋霜誰共惜徒自憶離群」


** 憶峨嵋

「　近別峨嵋路常懷第一峰臺高無剩月山靜有鳴鐘老銀象飛泉掛玉龍何時深處去一榻臥雲」


** 日暮階虎堂古崖魨哲諸兄遊水心亭

「　落日林塘靜尋幽泛水亭蟲聲鳴斷岸鷗夢結寒汀樹暝湖心影船開水面萍歸來相和句月色滿柴扃」


** 九日登瑞芝閣

「　客裏重陽日登樓倩一觀千林秋色老萬井曙光寒眼歷河山盡心閒世界寬卻思陶令賞叢菊待誰看」


** 奉和澺水宋中丞臥梅軒

「　疏影橫斜襲遠香晴烘麗日上莓墻高情夢破梨雲曉失路愁看驛使忙竹裏彈琴清雪操松間影鶴傍枝藏冰心已許林和靖宮額無煩點壽陽」


** 贈洪野陳鍊師

「　城北仙翁處士家閒中日月樂無涯數將甲子頻窺鶴種就靈苗巳吐花風靜玉池眠白鹿煙消金鼎熟黃芽懸壺近市誰相識秪許長房過不差」


** 奉酬雪兆兄除夕寄韻

「　客裏逄除夕蕭然兩鬢華寒深憎瑞雪燭暈剪輕花臘饌三冬盡鄉心萬里賒何時偕舊隱泉石共生涯」


** 夏初即事

「　鬱鬱空林下不知近九衢荷池擎雨蓋藤架引龍鬚鶴翅彌天廓雲情脫世狗那堪深樹裏崹鳥似巴歛」


** 送古崖禪友

「　秋興挽行色林鐘散曉鴉紅飛霜樹葉黃綻竹籬花竿木隨身穩金風坦道賒呂亭遙悵望一雁落平沙」


** 送天古禪友

「　望隨平野盡旅雁正南時浦樹零秋晚關河策蹇遲風吟松際月菊吐路傍枝握手難為別欲言寄所思」


** 贈遍濟老友

「　占得嵩高畢此生蒲團終日絕逢迎心空石室花無雨露冷松巢鶴有聲林下錫歸煙寺晚橋邊月上石潭清獅絃自是知音少爐火頻煨折腳鐺」


** 次鍵畿兄韻

「　深林鬱密稱幽棲水滿平湖勝霅溪白板宿雲驚過雁瘦笻搘榻待鳴雞城頭夜月千家思隴外霜寒萬木低最是秋晴天色好閒吟踏步過庵西」


** 金粟寺臘梅

「　臘瓣含金鬥雪香檀心都盡蝶蜂狂疏容未是貪春早恐負靈根在上方」


** 奉酬沖涵兄來韻

「　楖栗雄三楚聲光振九州霞標雲漢迥雪谷翠雲留猿嘯嵩門月蟬吟赤壁秋相期那可再萬里水江流」


** 送玉林高文學

「　桐響驚秋葉他鄉送客歸浦雲含宿雨江樹靄晴暉旅況真難遣鄉音頻覺稀明朝千里路相望兩依依」


** 堤上行

「　飯罷經行候涼颺碧草凄板橋通曲水岸柳夾長堤乍響驚魚躍旋飛避鳥栖幽篁深處望落照女墻低」


** 高村

「　石徑陳年上蘚花橋通孤岸傍人家墻頭青杏兒爭摘老圃肩鋤獨種瓜」


** 西郊

「　旦出西郊迥清秋白露前宿雲藏野店曉露濕炊煙
岸江帆影村墟土堠連道傍翁仲石沒姓幾多年」


** 秋日感懷

「　蟋蟀鳴幽砌空庭落葉深荷枯香半歇風勁竹長吟問法無玄度詶機有道林浩歌唯自適雲外幾知音」


** 原韻招李藍仲文學

「　鳥語迎詞客龍光隱梵宮香交花霧重陰占柳塘空格外通禪意言前薦祖風獅床如欲借還許問蘇公」


** 送張鳴岐還秣陵

「　客裏逢君別離愁欲暮年鄉心間過雁遊子憶歸天勿惜風塵苦寧辭道路偏秣陵如到日長記白雲篇」


** 壽宋澺水中丞

「　玲瓏琪樹映朝暉瑞靄嚴城接翠微嶽降嵩靈開紫極鸞迎仙使到朱罪談經石上塵都靜隱釣溪邊鳥息機巳羨布金隆法護諸天鐘鼓正瞻依」


** 和鍵畿兄見貽

「　吳山曾歷遍錫巳罷宵征戶外懸秋月床頭落澗聲惜霜愁易遣伐輻志先成傾蓋頻相得真堪話此情」


其二

「　野水連空碧沙禽暖尚依蒹葭生旅思促織叫絺幃蟾影諸天近秋聲亂葉飛壯懷舒未巳處處擣寒衣」


其三

「　天涯同作客喜遇況清時鶴性從瀟散萍蹤任所之疏桐憐月色遠夢入鄉思短鬢秋將半芙蓉落未知」


其四

「　湖中疑無地積翠入山居徑繞藤陰合蟬吟木葉疏澆畦鄰邵圃游泳樂莊魚既獲增幽賞詞鋒振有餘」


其五

「　萬事從緣合一枝得暫安窗虛殘月照衲重曉霜寒鳳德憑誰歎獅絃只自彈何如深竹裏風韻日琅玕」


** 酬雪兆兄來韻

「　古云不惜過秋霜面命如同記未忘汝海浪平龍臥穩慈泉壑靜派流長臺高日暖爭花放曲澗春深起蟄藏唯有懷人思更遠藝蘭澧浦詠馨香」


** 送別鍵畿兄

「　獨樹江頭望遠天西風黃菊悵分緣香盈驛路吹花裏鴈帶秋雲落澗邊入世頓忘霜骨脆攄愁唯有道心堅黯然賦別非同別好誦莊生第一篇」


** 春日郎事

「　野草生新綠看花獨破愁狂心悲野馬人世苦蝸牛就燢憐桐響汲泉愛月流春風時不定吹白少年頭」


** 送潤壁兄之光山

「　雲凈曲天空銷魂客路中林高秋漢月錫振楚江風野店炊煙白霜林醉葉紅景行思仰止極目望歸鴻」


** 送祖燈上人南歸

「　鮦水期相識冰心絕比鄰那知同道侶都是異鄉人露白凝黃菊楓丹憶紫蓴孤雲蹤不紫後會若為論」


** 送智閒上人

「　特舉江柬櫂來聽塞北笳息茵猶未暖歸計已先賒野店藏深樹寒流漱淺沙南塘今惜別相思各天涯」


** 庚戌秋於金粟夢得綠樹啼春鳥紅香放野花
之句因續成詩

「　雲鶴蹤無定乾坤盡是家冥心澄曉霽寓目歛晴霞綠樹啼春鳥紅香放野花翛然忘歲月何處覓生涯」


** 夏景

「　竹院風生露頂涼林花低翠小紅香篆煙消盡將斜日古柏移陰過短墻」


** 小松

「　乍別故山石移來寶地裁仙苓期未望巢鶴計先猜固本培根厚抽枝漸葉開蓬蒿遮莫掩未可雪霜摧」


** 幽篁深處

「　小搆藏幽篠洒然萬籟清稍垂新雨濕葉響晚風生倒水揩花鏡高枝度鳥聲坐來忘物我秋月印湖明」


** 墨梅

「　夢覺羅浮幻清香散墨花焦痕如墮影折筆似枯槎鎮日忘蜂採長年趁蝶斜隨時能寄目野客興偏賒」


** 首山乾明寺

「　採銅曾說此山巔問道同來有七賢迷跡尚追千載事傳心唯見一燈懸虯藏樹老盤山洞石斷碑殘上蘚錢應是下方城郭近鐘聲每送夕陽煙」


** 念祖誦經處

「　萬木陰森百鳥鳴喃喃猶似誦經聲泥龕洞鎖孤雲靜塔影空懸皓月明石上無塵松自老山間洗缽沼常清當年問道云何事汝水東流傍楚城」


** 苦雪

「　僵勝袁安臥無人冒雪來凍雲披牖竹饑鳥啄庭梅徹骨寒難禦齊腰事可猜爐頭賓主句撥盡夜然灰」


** 雨夜

「　積雨春初夜楮幃冷素光梁空懸佛火風急送梅香背郭聞譙暗寒雞破夢長窗虛擬射白林外有荒塘」


** 別郭輔扆文學

「　邂逅期鮦水頻歌蜀道難他鄉猶惜別故舊易為歡晴樹花偏麗春江曉尚寒欲將風穴去何日話彈冠」


** 別澺水宋中丞

「　寄息檀陰四載過江城無奈別離何雲情有戀依金馬野意無媒聽玉珂欲上嵩門參壁觀還疑丈室對維摩法輪巳屬調羹手日震雷音到薜蘿」


** 別鳧岳郭明府

「　法護金城仰大才檀林蓊鬱倩滋培梵音喜並琴音振佛日期從化日回阡陌春和花已綻閭閻風靜戶常開孤笻西上頻留偈詔侍金庭有鳳來」


** 蔡道中

「　日麗春晴歸笻不計程隔村紅樹遠曠野綠雲平應供逢齋主隨機悅世情高懷興有托啼鳥一聲聲」


** 宿姜莊村

「　暫憩衡茅下晴霞映錫光塘深千樹柳杏出一枝墻吠犬僧初到烹茶客愛嘗任緣隨處可何必是西方」


** 襄城乾明寺即席詶張太阿明經

「　滿目真堪笑陶潛許獨吟鳶魚須會道木石任幽尋照破三生面能開萬劫心丈夫元無我何必只儒林」


其二

「　得便還家路到來春草生山空臺殿古洞鎖曙雲平傾蓋情偏重忘言道不輕子韶能物格燈錄繼題名」


** 與準彌兄夜坐分賦

「　千里同風客傾投意洒然杯從閩海渡榻共汝山緣半壁扶人影一龕散燭煙坐來清夜永月色到簾前」


** 辛亥莫春余從堂頭老人自陽返風穴時已
溽暑首座雪兄偶有他山之志挽留不可故賦
譾言以贈之

「　偶入白雲裏林深愛息幽片言忻意合數載顧情稠自幸臨獅窟誰期列象遊弄泉探巨壑舒嘯陟高丘雪曲鏘金石機鋒峻鐵牛聯芳齊祖域入世慰凡流月印空潭影松寒響澗颼錦詞推吐鳳雄辨讓傾湫蟪沒將終夏蟬嘶巳近秋𢋫從方調愜話到欲離愁易得生民望難為隱者儔化鶤騰北海飛電爍東鷗浪激三千界霖施百億洲枯回餘草木涸溢盡渠溝在處頻垂釣逢場任作謳曇華芬瑞艷寶筏濟時憂蓼岸紅遮渡禾阡綠蔭疇蛩吟書柿葉鶴夢繞山樓鴈足傳何日崍笻喜少留層峰天外遠清韻滿溪頭」


** 秋初接準彌兄書兼惠詩口號

「　窗明葉落巳驚秋草徑新鋤報客遊尺素久裁傳雁
足新詩漫寄到庵頭山廚食菌燒松火石鼎烹泉待筧流聞道蘆航將北渡暮雲江樹不勝愁」


** 風穴寺有感

「　沼師弘法地幽邃絕塵纖薜荔藤垂幔珠泉水挂簾山光薰曰靜塔勢簇雲尖若個顏曾破林花不倦拈」


其二

「　古穴空山裏雲深未可探翠環千樹柏紫載一峰嵐祖道彌今古禪燈易苦甘中崖深夜月疏影照蘿龕」


** 中秋

「　去年今日在南塘此夕林巒世事忘戶外好山青入眼洞前明月素如霜飛來寒瀑珠千顆落盡窗陰葉半床秋色撩人容易懶且將清興寄詩囊」


** 送櫟庵座主歸汝南

「　鯛陽傾蓋盡情歡此日先歌行路難汝海澄波賒月色嵩門峭壁倚天寒神怡雪澗松千樹釣穩漁璣竹一竿歸去不妨花雨散階前歷亂鳥銜殘」


** 初冬夜坐

「　寂歷山齋古寒深夜未央挑燈披道偈擁衲坐繩床月上虛窗白庭陰剩菊黃冥然心不起獨對一爐香」


** 嵩山法王寺

「　朦朧殿閣望重重翠潑晴嵐上遠峰行到白雲將盡處水聲寒咽度溪鐘」


** 熊耳山空相寺

「　黃葉猶填徑扶笻一到來舊巢松鶴老新蕊杏花開鈴塔風傳語庭碑字蝕苔僧言兵劫後今始闢蒿萊」


** 苦雨

「　靈雨洒空濛湖平接梵宮白生虛殿角綠上廢詩簡漏盡無移榻愁長有聒蟲如何能慰目望斷海門東」


** 春日虎堂兄還羅山賦風穴深處歌以送之

「　谷風剪剪亂飛花欲寫離情咨復嗟乃兄真若鳳置
孤標卓立出雲霞相期矢志囓冰雪策勤斯道絕紛譁胡為別路忽週遮試歌風穴送還家風穴山深在何處萬柏蒼茫鎖煙霧㟏岈湍激吼豗雷一道寒泉飛瀑布東峰突兀殊覺高摩青插紫當雲霄下有蛟龍蟠旋隱居之窟宅上有參天拂日掩映之松濤鷲嶺蘭若處其下梵音微動雨花飄塔勢崢嶸齊中頂仙人跨鶴來滄溟月下吹笙步月歌歌聲光炯炯倏爾天風響嶙嶒恍如萬馬之奔騰石竅呼號山欲裂翻空攪霧徙鶤鵬扶搖直上九萬里翠嵐極目杳川底煙火人家帶郭城錦屏疊出山如洗樵牧雲深不見蹤長歌松下草茸茸笛聲隱隱過前阪又聽忽達來西峰絕壁面面兩相峙洞戶當暄遠朝市園蔬畦分七葉巖那羅延窟亦如是境何幽兮山何深晨鐘暮鼓戀栖禽谿何邃兮谷何窈羚羊挂角絕追尋昔有浙僧居此土韜光宴息人不顧一朝穎脫露囊錐簇擁樓臺成常住曲彔床子郢衙開有識仰山須再來七百餘年消息絕而今才復振隳頹鐵牛機峻從中起峨峨萬仞誰能倚唯君廿載侍巾瓶紙襖抄來無窮已誰云侍者參得禪三呼三應自天然瞎驢滅卻正法眼人室親承絕蹄筌雪浪千層翻汝海鯨鯢鼓蕩增光彩雲吐沫徹天衢驚煞蟠螭與黃能蘚徑春來點石斑值君振策還羅山芒鞋踏破蒼苔色況復桃花開笑顏人生天地常如客豈惜風塵走南北瞬息光陰過隙駒肯取榮名以為則昔聞河西罷夜參胡僧金錫頗相諳林下疋馬終歸去廣眾徒知道巳南佛祖門庭識者懼真誠不是小兒戲懸鶉采藿度秋霜只要馨香遍大地此日送君歸故鄉令人躑躅復徬徨極目冥鴻杳天際魚腹望剖心悒快風穴何幽深白雲常依護虎負山之嵎俄起獨散步異曰驚虓知何處葉落還尋舊山路試看獰猙
弄瓜牙咬殺豬狗何其數虎兄虎兄聽我歌我亦尋山便歸去」


** 白雲抱幽石歌贈純哲同參

「　白雲片片抱幽石嶺上寒松翠欲滴洞戶當岩背夕陰流泉澗底漾虛碧水澄渟山寂歷百鳥不來何處覓衲擁繩床臥白雲雨過深蹄印虎跡苔蘚徑竹歌斜馥郁風生野草花兀兀髼鬆石上坐無生一曲吹胡笳谷風清秋月白枯藤倒桂景奇絕青猿麋鹿共為鄰石枕岩深天地窄孤蹤迥復誰同憑渠喚作住山翁一道神光輝萬古肯將閒事羅心胸茞蘭香幽禽語覿露堂堂是誰舉石首點來錯過他獅行何曾得伴侶骨象奇風自高白雲深處惜羽毛試看翮衝霄去擘開滄海噉金鰲」







憨休和尚敲空遺響卷第九(終)

憨休和尚敲空遺響卷第十
關中張恂稚恭編閱
益州記室繼堯校訂

* 

** 壬子春子受風穴本師雲老和尚囑法請假山
山是夜風雷大作膏雨沛然兩序諸兄挽留移
時復開晴霽明日遂行賦辭

「　昨夜風雲會汝淵潛龍起蟄正春天雷崩剎海千山動雨沐林皋萬卉妍林影忽開明積翠巖陰尚合暗浮煙揮毫欲灑銷魂字卻為心知杖不前」


** 留別純哲禪友

「　泉石耽同癖驪歌唱汝墳行蹤多野雪曉日半山雲祖席君全賴禪燈我暫分何時重攜乎繞瀾論心聞」


** 別楚英維那

「　數載懷幽愜機鋒絕比鄰他山唯共寺故國幾經春禪版香雲合詩壇夢草新萍蹤那可定何處寄同倫」


** 伊陽道中

「　林簇曉峰晴伊川繞客行孤村煙自白亂水韻猶清就食懷山店逢人問旅程碧雲天際遠歸雁送春聲」


** 石

「　車嶺愁人地殽函接暮陰斷雲飛宿雨群鳥下危岑土屋居民少桑田護草深誰將青白眼勘破一生心」


** 贈華陰孫長發明府

「　鍾應峨嵋秀名高華嶽齊星垣瞻斗北河潤藉關西擊壤民如市栽花縣若谿金甌知有卜宸翰待親題」


** 同王爾獻張白石郭不憶三文學西谿看松

「　策杖臨谿一問松群賢畢集賞幽叢茶烹雪水詩腸潤露滴桃花石面紅歌近清明聲雜遝晴翻麥浪霧溟濛孤懷喜獲尋真趣鵠立憑高西復東」


** 詠松兼贈白石

「　未能化石去應秪伴雲眠幹老龍鱗結枝高麈尾懸驚濤聞唳鶴傲雪見幽賢處士家何處東林隔竹煙」


** 華州甘露寺居

「　見說前朝寺今知唐代名侵門唯嶽色幽籟自松聲月映山光動林疏木氣清可中無法說樵斧韻丁丁」


其二

「　所志從吾好居然遠四鄰閒中世味少淡處道情真飽眼山如畫形鶴似人寥寥空澗壑不是為逃秦」


其三

「　擇木看禽止襄衣坐石苔花光迎戶人松影隔溪來供食薇頻采長吟句獨裁迂懷機不讓儘教白雲猜」


** 贈羅沖虛真士

「　不記入山日松門長自青瓠瓢盛石髓木客聽鵝經種秫生三秀書符走六丁洞簫吹徹夜舞鶴有遺翎」


** 為李華庵書扇

「　腹空無寫句紈喜知音雅重雙眉雪情消萬慮心斷猿風外嘯幽鳥座間吟還憶王摩詰無生道可尋」


** 奉酬劉渭瞻王公劉碧瞻王多士諸文學

「　桐陰午靜絕氛埃鴿怖棲枝應客來觀槿巳容疏禮樂乘輿且喜到宗雷爐添柏子香還細漏滴池蓮蕊自開為愛群賢能載道虎溪步過卻忘回」


** 郭仲睹文學園亭小憩

「　修竹半欹斜通流引漢槎折巾高士宅分劵令公家葉響常疑雨亭香只見花坐來忘溽暑深樹聽啼鴉」


** 爾獻過山賦贈

「　胸囊萬卷待鳴珂少嶽靈鍾應不訛風雅尚能驚慧遠文章米肯遜東坡蓮峰秀聳雲邊翠桂斧聲清月下磨把臂山房秋興切呦呦鳴鹿聽松蘿」


** 謝李鱗伯王爾獻古心魯薛子宣梁衡伯姬星
石姬瑩石薛永日姬桂月張薦叔史丕顯王啟
夏井助我諸君子見過

「　徑草青長半掩門何來車馬破苔痕忘機只許鷗相狎點首虛傳石解言柳外蟬嘶清暑簟座中茗酌勝芳尊鳳池知待群公久護法還當憶祗園」


** 鑿小池成簡孟名世文學

「　晷漏初經夏日長小池新鑿傍幽篁臨窗蕉葉抽詩卷倒壁松陰上石床客過林深巢鳥喚簾垂院靜草花香誰將幻住陶真樂也學伊人水一方」


** 留別華州諸居士

「　蟬聲處處響高秋笠颺西風資遠遊參鶴姑停仙子馭詞壇且息士人詶晴川半落天低樹野水遙橫岸泊舟暫別檀陰徇振鐸何年再共話林丘」


** 酬呂晉卿

「　理策尋幽地棲遲渭水邊寒雲生斷壑疏磬發孤煙霽遠凝晴雪原平燒晚天比鄰有高士惜醉欲逃禪」


** 懷虎堂法弟

「　一從分袂阻關河兩見飛螢點薜蘿土曠逄人青眼少大空問路白雲多菊英采采秋將淡風雨蕭蕭雁不過為憶綸竿淮汝上蓼花深處釣滄波」


** 端午口占

「　客邸凄其夏若秋蒲觴競泛幾忘憂山連蜀國三千里水纔秦關百二州漢苑荒苔閒草鬥唐宮射彈罷媛愁焚香洗缽長清晝照眼榴花滿樹頭」


** 涇上瞻眺

「　綠陰晴樹鎖江皋極盡平疇沒野蒿雲聳奇峰隨疊嶂舟橫斷岸任飛濤天邊樓閣蟻千穴眼底乾坤馬一毛為問華山陳處士幾人曾此聽啼猱」


** 興福寺新秋

「　柏護招提紫翠攢凌空爽籟動花壇千峰玉削南山秀一葉桐飛渭水寒野徑偏宜雲去宿閒庭獨許鳥
來看漫斟茗碗消殘暑柳咽蟬聲露未乾」


** 過慈惠菴紫谷和尚以劉介菴太史詩筧見示
依韻賦贈

「　葉醉霜林覆錦堆晴峰遠映夕陽開尋思客自乘龜至借座人還解帶來築就敢煩花作雨功成豈用石為臺門臨渭水堪垂釣肯惜狂瀾盡挽回」


** 喜雨

「　久切雲霓望春中始見蘇麥回千頃秀桑發萬條枮冼甲邊烽靖乘時物澤敷紀年知大有昑興莫相孤」


** 廣寺

「　琪樹鬱青蔥巋然仰大雄唐朝顯慶寺秦代望夷宮壁剩丹青古庭遺石碣豐法幢今再豎寰海振宗風」


** 感懷

「　奄有林巒第一籌半窗明月半窗秋雲收雨腳連山翠水落河聲到枕流未信索珠詼象罔豈知游刃解庖牛柴門深扃垂簾暮立雪空懷萬古愁」


** 尋義真兄於嘉慶寺因晤張稚恭中翰

「　綠樹春晴眼乍明野雲生動曉風輕門關院草僧初定字墮庭碑石半橫公案掀翻閒瓦礫清談喜晤接簪纓巳知賓主機先契蓮社相看續舊盟」


** 寄懷終南紫谷和尚

「　乾坤如此似飄迷望入終南興莫窮才拙固難期隱豹技成終是愧雕蟲雲連密樹村多暗市隔平原徑少通白拂罷拈花意懶唯君千里喜同風」


其二

「　重重佳氣靄松龕極目雲林思再三鯨釣幸分同渭水霞棲忽去望終南神迷夢蝶飛寒澗雁托秋空繞翠嵐想見靈源深密處人天無路許誰參」


其三

「　任運還同不繫舟古人深得自優游苗蕃弁嶽秋初
茂派接新豐洞上流嘯樹猿聲清夜月落花松徑點樵謳慚余孤岸新棲鳥鈍羽蘆中刷未休」


** 奉酬張稚恭中翰次原韻

「　龍門喜托一登遊賸與山中枕石頭聞桂那堪詢太史虛懷但願識荊州愁連宵火秋將半坐對吟壇興不休句到投竿詩更好敢期綸線共垂鉤」


** 酬張水若太學次原韻

「　莫問西來出世禪白雲紅樹自翛然錦囊好制投佳句丘壑何消用買錢野外流霞飛復住枝頭倦鳥止猶遷應知酒市非公隱大業還須冀濟川」


** 酬楊芬伯文學次原韻

「　近來憨拙懶談禪喜接文光覺灑然魚噉墨池將硯洗草翻書帶上階牽金門挾策唯君計竿水逄場信我緣看取長風驚破浪漁山還解樂釣天」


** 酬陳允中文學次原韻

「　昔緣邂逅在眭村今射龍光到蓽門玉玦開椷輝梵境金英殘菊媚籬籓禪床不假嫌蘇軾書劍空忙笑許渾欲就程庭深立雪門墻高峻可容捫」


** 甲寅孟冬余往風穴省覲本師張稚恭中翰以
詩餞別次韻

「　歸覲寧辭去何堪念錫飛霜寒枯徑草露重冷鶉衣梅市僊傳隱漆園蝶見機趨庭當有待笻杖自依依」


** 過交口

「　渭水東流疾蓬心客路賒三年來古雍兩鬢欲霜華波捲輕鷗亂舟移斷岸斜夕陽紅樹遠何處是人家」


** 華州遇爾獻星石永日

「　肩橫楖栗過咸林蘀隕繁霜客思深雲外鳥歸江樹迥舖前人送羽書臨青山舊約逢知巳白社新盟貴賞音又向旅亭重惜別松風蘿月漫相尋」


** 望太華

「　凌空雪涌玉蓮高獨立斜陽興倍豪絕壁千尋懸鐵索飛梯百丈走山猱雲浮洞水從天注石撼松濤鎮日號振策何時峰頂上還看仙子薦冰桃」


** 發華陰

「　颯颯潼津柳遲遲渭水濱嶽雲飛宿鳥曉日盻行人楊震經傅聖陳摶道入神高名千古下追憶總堪鄰」


** 潼關

「　雄關聞百二經此復徘徊華嶽三峰峻黃河萬里來城高金斗勝雞唱鐵門開德在寧亡鹿咸陽豈聚灰」


** 靈寶縣遇雨

「　腳底寒雲重山頭大雨來未臨函谷口已望說經臺過客愁羈旅郵程任化裁泥途當此日吾道亦堪哀」


** 過熊耳山

「　野色荒荒盡草萊眠獅臥象總成哀雲橫絕巘谿流去日駕靈峰塔影來隻履遺瞻千載上一花韡疊萬年開幾回躑躅頻惆悵克振家聲愧不才」


** 渡洛水

「　雪花片片朔風寒濟涉無舟岸更寬石亂灘聲嘶度馬波搖樹影倒回巒盡誇入水長人見纔覺浸膚過客難若使神龜重協瑞免教腳下起狂瀾」


** 趙保道中

「　杖笠韓城道蕭條旅思中土深塵跡暗村廢社壇空野水連天碧晴霞燒晚紅相逢各不問去路只匆匆」


** 宿夾何甘露菴

「　萍蹤無定住暫為空山留落葉飄如鳥荒雲淡若秋簾輝蟾影直鐘動水光浮昨夜有微雪冷風吹不休」


** 汝川晚行

「　風穴幾時到晚行不暫停暝沙博雁白沆瀣閟峰青擔人肩知重途遙杖覺靈翻思黃面老雪夜睹明星」


** 入風山

「　谷口蒼涼萬木深冰天朔氣釀獅林空心潭影恒朝夕崑為山光自事參親入室再參敢喝傳心潺湲澗水長流澤若個窮源肯為尋」


** 十一月初三日到山本師先於九月已赴汝寧
慧文之請以雪兆法兄繼席賦贈

「　心馳歸覲切師去到方聞萬木仍幽壑千峰鎖白雲羨君能繼席愧我贈無文試看家聲振禪燈遍界分」


** 懷本師雲老和尚

「　移竿何處靜垂綸鯨釣仍分汝水濱一世銜冤叨父訓三年累德愧門人茶香鼎熟松窗語殿古寒深坐榻塵好是行藏無可覓朋儕相向話來因」


** 禮沼祖像

「　真儀今再禮何處問師心道大輝千古峰高壁萬尋乾坤騰浩氣江漢注靈襟頂相無能見鐘聲出暮林」


** 法雲洞有感

「　當年棲息地今復見行藏駿骨逸天馬奇毛翥鳳凰苔封仍仄徑薜翳巳沿墻蓊鬱峰巒秀綢繆殿閣張一枝巢父穩十笏凈名良竇啟乾坤隘窗開日月光高巖無六月古木有千章鈴語天風動溪鳴石瀨長清涼圖入梵絳葉柿飛霜塔影輝蟾魄松濤涌法堂雲生煙壑杳雨歇菅茅香澤廣山藏豹林深角挂羊靈花韡疊疊覺樹茂昌昌感遇誠非偶狎盟豈是狂遐心胡爾棄斯道屬儂行裕後聲烜赫光前燄煒煌顧瞻為復眺憶念不能忘」


** 風穴方丈同雪兆兄夜話

「　秦西燕北兩分光坐對寒燈話夜長壁落短笻扶瘦影甌花泛茗潤枯腸半生知已連禪榻奕世同門振祖綱最是劇懷談不盡滿天零露欲飛霜」


** 尋思明禪師故址

「　庭前古柏尚垂陰遺蹟空存事已沉唯有汝墳江上
月孤光夜夜照禪心」


** 冬日簡楹礎文學索詠即事

「　合浦珠沉用巳潛瓊漿漫說水晶鹽墦間總見齊人乞李下休誇仲子廉剖石未能憐卞壁臨風猶易息燈炎曠懷獨許寒山子凍筆時呵未放拈」


其二

「　屈放當時獨善身何如舍巳以從人簞瓢有意非真樂裘褐無心不是貧幾度嶺梅香晚歲數莖雪竹傲芳辰年來未覓同文社孰向窮經間泣麟」


** 寄紫谷和尚

「　占得幽棲適性靈東風蘭壑自香馨如何獨有金剛眼不向人間逐浪青」


** 送憨月禪人聽講罷歸靈源

「　已知黃葉止啼錢萬里終南獨往還竹杖頭開撐霽雪芒鞋跟斷踏春泉迎風解頰桃將笑向日舒眉柳欲妍歸到靈源呈舊面莫將此話作機緣」


** 新晴野望

「　細雨霏霏瀆草根新晴喜見補燒痕煙沉濕氣霾山麓花映寒光照水村歸雁有聲天際迴片雲垂翳日邊昏應知芋火煨衡懶石上松蘿只自捫」


其二

「　新晴野望遠山根草色微微染翠痕綠水通渠過柳陌紅霞放眼入花村泥銜燕嘴香猶滑醉倒金尊日已昏何處茶煙高避鶴松稍占斷虱常捫」


** 賦得二月山城未見花

「　山堂繾綣獨謳吟歸雁飛飛向北林蟢有晴絲垂几席庭無花片惜春陰尋源不汎漁人悼滋啘虛懷楚客心遙憶江南遊詠處鷓鵠啼落亂紅深」


** 紫谷和尚以書并詩見貽口占兼贈補菴禪師

「　松風畟畟遠塵埃鵲噪高枝報客來古調詠詩傳雪
嶺翠雲捧日照香臺喜瞻佳句金聲振坐接清談玉麈開此際林泉咸屬望人天一吼響如雷」


** 原上書所見

「　涇原南望盡平川村樹啼鳥夕照懸蕭相城空耕后土漢王陵在牧荒煙千峰落色來天外二水競流伏檻前古道無人行跡少野花芳草自年年」


** 春日漫興

「　餘寒消盡屬東風是處春光物色同石罅草絲縫漸綠花嬌桃葉襯偏紅盈盈一水江初漲鬱鬱千林畫自工農許歸鴻歸未得煖沙由在夕陽中」


** 雜詠

「　韶光二月半春殘花事紛紜興欲闌渭北水聲同海甸終南山色似龍安菜根香散晨炊熟土井泉深綆汲難見說幾多塵世客茫茫欹枕夢邯鄲」


** 晚眺

「　漠漠川原鎖夕暉遙天盡處鴈行飛秦宮隋苑樵歌起漢寢唐陵牧笛歸南北山峰青不斷高低春樹綠還稀璜雞只在乎蕪外時有清風拂釣磯」


** 興福書懷

「　偶作三秦客春深涇水邊衝波看躍鯉扃院聽飛鳶茶熟來修靜詩成寄草玄嶺南與濟北祖擔自橫肩」


** 懷張稚恭中翰

「　涇水溶溶臘雪消春光二月興偏饒放開柳眼盈芳陌笑破桃腮綴露條壟外看雲秦樹曉風前倚杖楚天遙池塘綠轉將蛙部物格由能憶子韶」


** 雨中懷友

「　蕤柯翠滴半松杉園杏花飛墜鳥銜遙憶碧巖高隱處一簾疏雨論風旛」


** 寺中杏花

「　曾向文林葆聖胎仙葩今對法筵開紅英浥露乘春
艷粉萼農香過臘梅十里不隨塵馬去孤村豈逐涵旗回枝枝笑破頭陀面戲蝶遊蜂莫浪猜」


** 閱本草洞詮集藥名簡李柱宇居士

「　絪縕淑氣瑞香濃本時刪益智功日檢青箱循舊業花縈紫菀發新叢鎖陽山徑無冰片續斷溪流有木通竹榻使君過半夏窗櫺故紙不防風」


** 桃花

「　露浥芳姿濕絳痕春暉綺樹麗香溫光搖晴日參差影色映江天遠近村流水何年通釣艇令人沒世憶仙源殷勤欲訪漁郎問寂寞東風正掩門」


** 寒食前一日

「　相將節序屆清明土霧昏昏未肯晴歷世百年虛夢幻謀生千計泛蓬瀛座中桃李皆春色枝上笙簧盡鳥聲景候遷移憐駐錫麻衣重補欲身輕」


** 供佛前瓶花

「　閒把瓶花插幾枝翩翩蛺蝶滿庭墀一簾風細幽香散縱是瞿曇也不知」


** 雲菴老衲至

「　憶爾當年禮覲時皤皤兩鬢巳垂絲分持衛食臞形怯遠歷風塵健步奇芳草無言春欲暮落花深徑自支藜西來若問庭前柏趙老婆心說向誰」


** 遣意

「　花泫芳叢露荒原巳及春笻枯形節瘦苔破辨痕新處世難知巳臨機不讓人幽居惟養拙大塊一閒身」


其二

「　野色彌芳草春光逐杖藜苔生青砌石燕掠素塵泥築塢花為徑裁衣布作畦南華雖有述物性總難齊」


其三

「　雨濕春花艷風牽徑草長畋流窮遠水掃榻倩叢篁難字書多檢澄心世久忘纖纖林外月疏影落微涼」


其四

「　卻勝山林僻而無廛市喧軍持時貯水瓦鼎日生煙雨後園蔬長枝垂果樹偏間來書草聖那復傚張顛」


** 涇川看桃花

「　臨崖俯瞰錦山川灼灼夭桃氣欲然爛熳晴霞擬繡嶺芬縕香霧靄春煙但教涇水通漁櫂未必秦時有洞天青帝若能常似舊蓬萊無復羨三千」


** 閒居詠歎

「　閒來徙倚悵飛鵬世厲如羈足韝繩迷屧常深方丈草曝陽時補坐床藤每思立雪巖前可更憶傳衣嶺外能誰惜少林西祖意千峰高處幾曾登」


** 曳杖

「　看山隨野外曳杖過村前犬熟無驚吠榆生有繫錢青黃兼菜麥南北雜桑田景物同人意風光勝去年」


** 閒步

「　處處聽啼鳥行行踏落花好風牽壞衲白日映流霞樹老莓苔積原平眺眼賒炊煙新篝火隔堡是人家」


** 春暮

「　寺古依平麓春深靜隱淪落花紅雨亂歸雁白雲屯坐觀無生理覺從有漏身萋萋芳草外不盡醉遊人」


** 止默禪人見過

「　春光疇肯惜友愛獨相鄰辨盡諸方眼師宗未可人天涯猶布衲世界老風塵久矣禪鋒歇因君話主賓」


** 喜禪枝從風穴至

「　小窗聞鳥語關外故人來塵世悲戎馬禪燈冷砌苔書從前月寄懷向此時開離思應無限深宵話燭灰」


** 得新蔡金粟沖涵法兄書

「　蔡州拂袖自城南屈指頻過歲巳三別後郤憐消息杳書來忽得驪珠探關河暮雨西風疾江漢春泥燕子含紙上猶旌興福好放禪鐘寂久停參」


** 得風穴雪兆法兄書

「　野外連天草春光欲暮時看山移白日聽樹囀黃鸝花落風還細簾疏月到遲同條千里外尺素連相持」


** 雪兄以任木菴草書見貽

「　春色滿花涇春光靄戶庭遠山殘照紫古柏一林青墨氣飛香翰龍蛇走筆靈千金真罕購什襲在茅亭」


** 西瑞禪人見過

「　雨洗空階凈門關院草深看花成獨笑展卷只孤吟篆裊爐煙散香浮茗碗勘何當過問訊一慰客居心」


** 懷張水若

「　繁陰交漸綠春去夏初臨花落常疑雨鳥飛只在林檢書將擬見過客喜聞音想得心齊處閒雲坐自深」


** 偶占

「　青青草色滿春池坐倚南窗檢舊詩花意不知禪影瘦破顏猶笑飲光師」


** 大雨

「　翻盆不住潑天涼蚯蚓緣階上法堂點點含生垂樹葉聲聲冷翠濕苔光函經飽蠢成雕篆巢燕饑雛語畫梁坐看殢雲飛靉靆墨花詩草硯田荒」


** 雨中感懷

「　山寺蕭疏過雨頻蟲聲寂寂久為堙青迷遠岫高低樹綠襯沿墻上下茵畫幔香消梅紙潤翻經蠹損帙痕新可憐少室花三放那識靈苗別有春」


** 偶興

「　長夏高原事事幽荊扉獨啟看雲流虛堂漫自調龍象諧俗無妨應馬牛薄暮江天風淅歷連村晴樹鳥勾舟殷勤好向磻谿問近日何人用直鉤」


** 夏日

「　原高地僻勝居山雖設柴門亦不關說法堂前蔬圃綠沿階石上蘚痕斑投詩有客長過榻瞬目無入為
破顏黃鳥時聞深樹裏高枝不住語綿蠻」


** 傍池柳

「　傍池楊柳綠浮煙半近村居半寺邊綴露還同隋苑曉飛花不取漢宮憐風前嫋嫋思張緒月下聲聲叫杜鵑勿謂荒原羈絡馬長條今巳見參天」


** 唐宗聖文學索子近草

「　奇字相忘近日無那堪髦俊說工夫拈香擇火人皆見種月鋤雲我自圖子建文章推繡虎蒙莊岩穴等豐狐對君不惜金山問雲衲還將贈碩儒」


** 晏起

「　三竿過懶廢垂綸積厚蒼苔滿院新濕氣尚蒸前夕雨晴軒猶凈隔窗塵柏欹檻外頻傾露鳥語枝頭似喚人俯仰衡門歌復嘯誰知此意適吾真」


** 望終南

「　松門鎮日望南山碧嶂丹崖杳靄間秀色詎知供飽眼明霞相對益頹顏雨添樹杪峰多翠水落雲根石自斑行道比年人似粟幾能幽壑共雲閒」


** 獨坐

「　深院無人坐亦佳柴床終日絕安排吟風好鳥歸清梵糾月疏林到素懷向去寒暄都契合近來言笑總成乖閒雲解謝車塵跡長抱青山獨偶諧」


** 仄室

「　仄室新成搆簷低我則降坐禪人在榻捲幔月臨窗露下凝珠綱花飛點石缸幽棲擬丈室垂釣憶三江」


** 贈李柱宇居士

「　岐黃學術素儒冠三徑田園樂自安屋後栽松方處士門前種柳賸休官童顏不向丹經駐蓮漏還從白社看愛爾塵緣姑少暇時攜鳩杖訪宗壇」


** 述懷

「　茅檐土榻分元甘養志崇高自古談懶瓚黃麻曾止
鳳芙蓉紫服幾回驂緣從何地今居北道在隨方任指南疇念秋深臨祖域忍將高臥放痴憨」


** 墻邊樹

「　墻邊多種樹愛爾獨繁陰白拂枯僧定匡床古佛心枝高根自固幹老葉還森圓寂聊相近翫珠時一」


** 溽暑

「　大暑流金處弗寧濃陰日午罩槐庭老榆作枕將移簞童子敲門欲上經蝶避炎蒸香翅軟鶴愁巢孕古松青獅絃漫調嵩山曲未識何人為解聽」


** 五月十三請觀俳優即席口占用酬諸社長

「　山莊習俗慣來頻高架俳優用享神媚眼功名今日戲浮雲富貴暫時人當場喜著衣冠美轉盻愁看艷冶塵做盡機關成一笑更闌人故總非真」


** 懷聖泉滄涵法兄和尚

「　千林搖落葉飛霜一帶晴川半夕陽紫塞沙寒迴雁陣昆明露冷墜蓮房旋春脫栗炊新飯漫記殘編檢舊囊幾度郢原高處望茫茫雲樹鬢毛蒼」


** 過嘉慶寺贈義真兄

「　去年此日到禪窩今日攜笻喜又過已見布金成梵宇更瞻留玉有檀那黃花霜徑同緣少紅葉秋林入畫多自是願輪超象外還將寶筏渡娑婆」


** 壽張稚恭中翰六袟

「　經天甲子始週輪畢集群賢慶誕辰出世昔曾稱一佛懸車今巳樂三秦緣從西竺窮真諦豈羨南華說大椿居士青蓮詩酒在知君金粟是前身」


** 對客

「　高原獨偃息巨釣人沉鯨愛月不關戶看山還倚楹秋深平野闊葉落半窗明未解幽栖者空憐白髮生」


** 兜率寺丈室

「　一塢如山卜此居煙花象外賸茅廬簷非避俗低頭
早榻止容身願足餘晴霽曉開村樹密鐘聲晚度夜窗虛毘耶丈室休嫌隘獅座何曾滿得渠」


** 清福寺詠竹

「　託根依凈土冥密翠何深傍石窣花逕巡擔護榻陰枝高還倦鳥節上自虛心底事相看客敲門亦為尋」


** 送張康恭明府之任吳江

「　籍甚清名久欣傅冠借吳王心抒速眷民瘼望來蘇江闊風帆迥雲間漢月孤登庸思碩輔終始候冰壺」


** 送水若太學之吳門

「　喜托鄰居近機緣契獨深投閒來半日知妄息三心麥隴移秋候河梁動別吟虎丘多聖蹟舫到亦相尋」


** 夏日張稚恭中翰巢連之孝廉雷在南明經李
中極劉君朗張元昭張復恭張亮恭張愚公張
壽恭張董若楊芬伯張周若諸君子招過嘉慶
元昭以詩相贈奉酬次原韻

「　雅集祇園午夏長彬彬文質倍風光詞工白雪塵都凈句入青蓮世亦忘燒晚雲霞舖地錦橫岡草樹噴天香伊蒲幸飫群公饌好待栽蓮過草堂」


** 酬張愚公文學次原韻

「　何處存知巳居然借一丘若將容我懶豈為避八讎野曠蒼煙合磚拋白璧收景從懷斗仰明月滿齋頭」


** 再答愚公依原韻

「　常思顏子樂第一出塵流跡泯形俱化機忘道可求鵝瓶欣陸亙蝶夢托莊周未到無心地關情總是愁」


其二

「　長揖風塵客還如出獄囚因無心所住故有語相投聽籟從諸響看雲每獨留念能枯得盡底事怕驚鷗」


** 新住兜率寺張稚恭中翰偕劉君朗張亮恭二
文學見過僧蘭馨索詠偶成

「　煙花超象外寂歷靜何其屋破從雲補垣頹任草支
偶因僧索偈倏爾詠成詩高士亦來此社蓮若可期」


** 雨後柬義真禪友

「　雨後稍清暢幽尋獨坐時偶舒空裏眼未是眺中詩綠蔭前村樹紅披曙日曦無人知此意唯羨義真師」






憨休和尚敲空遺響卷第十(終)

憨休和尚敲空遺響卷第十一
關中張恂稚恭編閱
益州記室繼堯校訂

* 詩

** 張愚公文學以午日倡和詩見示索和次韻(二首)

「　孤雲蹤跡向關中野性難堪此日同投忝那能憐水國奪標固是羨英雄籬邊艾葉搖風綠檻外榴花照眼紅聞道品題𢋫白雪寡酬還應屬文翁」


其二

「　好掛詩瓢翠靄中幸逢佳節賞心同爐錘易襲雕龍隱蒲酒爭看畫虎雄階面苔深長掩綠墻頭杏熟爛堆紅從來詞翰非吾有得失何關付塞翁」


** 愚公邀過書齋問及宗門中事

「　林間掃石合堪眠竹報相邀過士筵鹿豕性情如是佛麒麟勳業恐非仙安心久巳離諸妄遊樂何妨涉眾緣若問西來端的意雞冠花發秀階前」


** 兜率寺早發呈稚恭中翰

「　天霽雲收曙色開芒鞋濕露半粘苔積塵一夜風吹去初日高林影射來花自密時聞鳥語樹當闕處見樓臺推敲漫學騎驢背敢倩文公逐句裁」


** 贈焦魁明居士

「　水邊林下道人家物外幽閒絕市譁未把琴書消世累只將耕稼樂煙霞青霄摶翼卑圖鳥白業修身馭大車邀我一餐禪悅飯庭陰午過夕陽斜」


** 興善寺荅理仲木文學

「　莫厭天涯頻作客且回淚眼息征衣禪房寂寞堪瀟灑凈土於今正好歸」


** 葆光樓用韻

「　翛然一榻寄樓中四壁蕭疏孰與同只見悲愁憐宋玉豈知玄草誤楊雄雲書雁字行飛白葉剪霜林醉
落紅何處砧聲催暮雨閑忙得坐看鄰翁」


** 題畫牡丹

「　名花只合在瑤臺誰遣丹青妙筆裁巧奪洛陽枝上色真如懸圃苑中開繁華眼底空塵跡濃艷春長送客杯未是沉香亭畔友奴郎不用妒詩才」


** 畫玉蘭

「　一種超然凈有神誰將賦粉汙埃塵還疑薝蔔林中影誤作同昌觀裏春潔性那堪供俗眼素心終是識高人幽齋展去閒清翫笑殺凡夫錯認真」


** 望中州

「　兩年音問隔西東總是關河路不通非謂宣尼憐鳳德豈同阮籍泣途窮高林半帶村煙落遠水多從夕照紅東望汝墳叢席地可知吾道近汙隆」


** 久不得本師雲老和尚信

「　胡為一別阻秦山數載關河信息難天上槎浮還寄石人問路險是重關巾瓶久念師心切菽水疏違子道艱那得長房能縮地千峰深處奉慈顏」


** 曝日

「　簾捲西風午磬時閒庭暖日獨支頤門當水落山都見路與雲平野未知一縷茶煙消白晝數莖鶴髮上青絲年來調得馴龍象棒喝而今總不施」


** 張稚恭以涇水歌見貽次韻

「　鴻濛沆漭涇之水涉者其誰究源底天縱壺山發浩歌鏘然韻落宮商徵映空涵碧水茫茫紅蓼白葦汀累累春當二月桃花開人家似在武陵裏盡看𩥇石步蛙泥爭得洗流清俗耳隔岸陰森萬木閒參差臺榭插天起可中三徑有歸來松菊醉吟同栗里相憐寄我涇水歌夕陽讀罷暮山紫」


** 懷同門諸昆弟

「　不意西來建法幢稜稜傲骨世無雙林光喜沐春朝
雨月色疏明午夜窗數載關河音久絕滿懷詩思筆難降鄰村只隔墻東地日坐匡床聽吠尨」


** 冬日偶興(七首)

「　世事無干涉塵蹤那得過晴天連日少宵夢入雲多習懶從言傲安貧只自哦頹然唯隱几宴寂竟如何」


其二

「　鄰村不甚遠我住亦幽哉待月披雲嘯行吟踏雪開缾問傾貯水隴上折新梅誰問煙波叟寒江獨釣臺」


其三

「　卻憶楊岐住翻然慰物情古人曾樹下今我尚簷楹煆灶思中散沉酣笑步兵雪風吹片片繞屋盡虛明」


其四

「　何處居無地於身只要安不消泉石想但覺地天寬觸目雲千片知心竹幾竿菴西有李老終日過盤桓」


其五

「　總不圖人鬧幽懷野興長墻根唯積雪瓦背但凝霜巳覺巢雲穩何須趁熱忙有時閒倚杖門外立斜陽」


其六

「　昨晴天偶變四野霧冥冥問法徵僧話題詩上紙屏檐陰窗外黑柏翳眼中青幸有南車指窮途莫畏瞑」


其七

「　荒墺無人事僧閑勝閉關若非窮世路焉得到林間深井難為水高原不異山樹頭看宿鳥日暮倦知還」


** 觀賽社

「　一月嚴寒雪未消爐頭榾柮日頻燒不疑鼻祖安心句猶愛顏回陋巷瓢社鼓逢逢欣聖世椒花疊疊頌神堯陽春共薦豐年卜野色蒼茫望裏招」


** 寄終南友人(二首)

「　遙望終南隅倚欄復轉側長吟顧所思踏破蒼苔色薜荔掩幽關松枝帶殘雪蓬萊人不來獨對中庭月」


其二

「　有客終南來曠懷妙無比林間一晤顏念之何能巳梅瘦淡窗虛鳥啼深竹裏相過知幾時再見古君子」


** 春興

「　愛吟不是致虛辭物外閒情世豈知語滑梁間飛燕子冰融水面躍魚兒池塘生草聯新句花塢尋芳折小枝一枕高齋門獨掩窗櫺影上日遲遲」


** 過寶界寺(二首)

「　昔年曾到此叢柏剩幽居古洞鳴鼪鼠殘經飽蠹魚重來岩上寺巳闢院中墟花意風前笑臨軒欲起予」


其二

「　一片荒涼地層臺復搆新僧從今日住舊時春巳釋無形累自然遠俗塵終南山色近啟戶對嶙峋」


** 涇陽趙連城明府過訪

「　日照蓬門向曉開氤氳紫氣逼香臺飛鳧忽到王喬舄驄馬今瞻御史才滿院松濤翻白雪諸天花雨點蒼苔過溪一笑何當惜勿使攢眉去不來」


** 張稚恭中翰見過

「　車塵不到日從容測影移幢報午鐘門外忽聞行客語林間來覓野人蹤喜瞻高論推先覺快接清談槐晚逢自笑懶殘煨芋火只將閒散傲寒松」


** 莊東杏花盛開偕二三子往觀折盈把而歸(三首)

「　步屧渾忘遠春晴眺更賒隨行諸弟子歷過幾人家綠映池邊柳紅開陌上花呼童低處折瓶插要長些」


其二

「　居然懶出戶乘興亦探春鳥語聞高樹垣頹見比鄰奔途塵逐客坐石野留人更覺韶華易百年老此身」


其三

「　東來西復去花氣暖如薰嫩草將支徑炊煙忽吐雲松間行暫歇岐處路還分漫得恣游戲歸吟興不群」


** 雨

「　好雨知時節古人語亦真農工思潤土天意喜和春菜圃花黃滿田疇麥綠勻斯倉吾願祝得共物華新」


** 野步

「　閒來野步興偏賒芒屩何辭踏草芽映浦白明沙上雁隔林紅見樹頭花千村含翠連山麓一徑穿雲到水涯最愛夕陽春樹裏數行煙柳亂啼鴉」


** 晤四明張石菴居士

「　多年杖笠滯秦山覓個知音豈等閑紙帳寒輕消客夢林花春褪點苔斑傾懷漫記三生石問法曾參一字關此日涇干欣有晤好將幽句寄人間」


** 送連城明府喬遷西安郡丞

「　春城花柳滿池陽正喜鶯遷此日長澤潤河山均化雨轅攀父老誦甘棠廉貞獨尚四知畏清白惟懷兩字香笑我林泉忘世相也隨人送祝金湯」


** 督僧擇菜次忽空中鳥聲眾聞驚異余曰此鶴
唳也起視之一黃鶴從南飛來長鳴向北而去

「　大展摩霄翼長鳴近夕曛希聲乖世聽忽訝異時聞遼海非無柱緱山尚有雲相過支遁室似共念離群」


** 菜花

「　一片春疇托意深香廚未肯飽叢林葉將饑色僧同瘦花肖東籬菊可欽堆錦漸盈村落翫遠香時引蝶蜂尋明年好種祗園內不用檀那布地金」


** 寄聖泉滄涵和尚

「　隔葉嚶嚶鳥見招聆音能不憶同條輩中道義情緣曠格外風流本色饒愧我匡徒呈拙態輸君懷寶尚高標想當飲犢溪流上還避許由挂樹瓢」


** 贈含僧正

「　僧正名官盛世圖好將律行整頹蕪果師翊魏前賢例道碧匡秦後哲模部牒久頒承聖教銅章新佩自
皇都綱維喜屬人天望衰弱門庭賴爾扶」


** 涇陽文塔

「　浮圖卓出梵王宮永奠坤儀勢獨雄漢聳金缾涵海月空搖寶鐸振天風輪光直射千層影瑞氣平吞萬丈虹自是鍾靈文物異筆花璀璨五雲中」


** 述懷

「　荒原一住幾經年藜藿何須愧飯錢道在乘時雖濟物自知無德且隨緣嶽連二華開天半關樹三秦匝地連最羨終南谿壑好綠蘿空掩白雲邊」


** 張稚恭之松陵以詩寄別次韻

「　爽氣清秋勝蟬聲處處幽嶽雲依嶂靜關樹帶河流喻物能非馬全生悟解牛方思同道侶迢遞欲南遊」


** 瞻眺

「　閒步易為遠涼吹逐徑風野明秋水碧村燒晚霞紅晴樹寒煙外歸思旅客中白雲天際迥隱隱見飛鴻」


** 王仲孚丁有恒二孝廉過訪

「　秋階塵跡少古柏自陰森雨積苔還嫩庭閒葉落深風流來二妙欬唾重雙金清會頻難得含毫莫浪吟」


** 答劉介菴太史來韻

「　終南隹氣鬱崔峨應是蘇門鍾渭河篇什從緣傳紫谷詞鋒想見老維摩習成懶性誰知傲可笑迂懷自亦呵方廣即今空四大何時借坐肯來麼」


** 劉介菴見過

「　松門靜掩綠於苔忽報風流學士來促膝喜從今日論好懷都向此時開光分紫柏寒生翠座襲清香暖放梅茅舍欲留深共語原頭暮色苦相催」


** 次介菴來韻

「　瑞雪初飄似落梅柴門日掩未常開乍煨芋火誰分去忽訝新詩客寄來蓮社應知花有種雲林不道徑無媒何時再詰唯心論待掃松陰坐綠苔」


** 謝客吟

「　三冬寢疾法床空頗奈詩魔苦又攻說藥有方傳海上尋醫無跡隱壺中布衾怯冷常燒炕窗紙重糊只怕風不二文殊如借問毘耶當覓凈名翁」


** 漫興

「　品字柴頭賸有椿坐聽哀雁叫滄江新抽草色將遮眼見長松枝欲覆幢紙上情疏詩思少鐺中茶熟倦魔降可憐太華峰頭月只照寒岩玉女窗」


** 遊山寨藥王洞(四首)

「　誰闢方隅地深藏別有天憑空開世界極頂小秦川洞鑿知何代神靈賽幾年沿村燈火近朝暮起炊煙」


其二

「　極目原何曠扶笻仄徑斜來尋真士蹟卻到野人家岸樹將抽葉林藤未有花岩深堪習隱複道不妨賒」


其三

「　陟彼層臺上靈襟爽自歌春回寒氣少塢向夕陽多菜甲撐黃土松棚放綠蘿岩龕逢野老相揖問如何」


其四

「　荒遊無勝侶春興獨懷濃人面迎風暖草芽出土鬆溪深雲自密徑僻雪還封見說孫思邈昔曾制毒龍」


** 雲禪人自長安來

「　紅日睡方起軀多病乃遲但言來處遠不問去何之柳絮金千縷梨花玉一枝情悰相別久因爾足成詩」


** 晚步

「　池柳垂金線花香襲客衣屐埋交步草水繞釣魚磯晚灶炊煙起山童牧笛歸陰沉天欲雨遙望野雲飛」


** 閒居次禪人韻

「　地僻幽偏勝山林景不如雨苔生石面砌草覆庭除巢燕梁多語飛花瓣落書好將明祖意猶勝賦閑居」


** 看梨花

「　偶來陌上看梨花素艷遙芬映日斜曲巷駐笻逢客騎圍墻吠犬過人家香林快爾塵都淨雪色超然興頗賒欲覓主人相借問廣寒擬載綠雲車」


** 閏三月和雲侍者韻

「　茸茸草色綠含煙一望平蕪氣肅然柳未脫綿由月閏花將結實褪枝鮮田間宿霧開還合野外遊絲斷復聯閉戶只將支遁筆逍遙漫賦卻忘年」


** 寄懷劉介菴

「　青苔厚積滿庭除世事無干孰問諸雨後看花紅意密春前種樹綠陰疏吟懷近日歸詩社衰病長年臥草廬遇憶風流劉太史燃藜正校古人書」


** 潔然禪人靜室白牡丹盛開索詠

「　萬綠叢中玉一枝芬芳禪室最相宜根培淨土香偏勝色盡囂塵品更奇閬苑瓊妃冰作骨藐姑仙子雪為肌從他凡卉爭春麗豈傚穠華學抹脂」


** 滄涵和尚見過夜話

「　一碗寒燈對也堪窗間共坐夜深談蓬門長掩因多病世路無親得放憨羽文華悲楚鳳蛛絲織巧愧吳蠶相看唯有中天月炯炯孤光照嶺南」


** 贈邊乾行醫士

「　獻策歸來重葆光杏林寄跡樂耕桑花間蒔藥壺天曉松下彈棋歲月長黃鵠畫成還酒債蹇驢騎出負詩囊不須避世稱仙隱自是岐黃妙有方」


** 次沈紫瀾別駕韻

「　抱拙幽林學鳥棲綠陰長覆勝山溪枝間挂錫妨花密戶外觀泉礙竹低苔石坐來衣染翠野雲行去屐粘泥何時得共陶元亮一笑溪前破俗迷」


** 答咸陽朗然僧會

「　退院歸來自在翁芒鞋竹杖任西東人間歲月誰知促物外乾坤世豈同續燄有燈傳祖印解嘲無說聽
時攻此生巳了塵緣幻何必將心再蘊空」


** 徹機自風穴來

「　只將魂夢繞千峰縹渺煙霞隔幾重尺素久沉關雁哀情空憶鼎湖龍長途落日迷寒霧短策疏林起暮鐘見說白雲人偶至出門先候道傍松」


** 送宗禪者歸金城

「　金城歸去日秋意正紛紛葉落飛秦樹風高度隴雲幾行沙磧雁由是雪山文德化歸鄉土他時語欲聞」


** 秋原晚望

「　草色蒼茫白露秋高原晚望意悠悠山銜落日餘殘照水繞洿涇抱濁流撫景常懷風水憾感時每逐塞鴻愁長天不遣浮雲盡空使幽思在隴頭」


** 薙髮

「　剃頭巳見二毛新泡燄年光近五旬鼠囓枯藤悲落日蛇攻敝篋苦羸身息機鷗鳥能忘我傲骨風塵肯揖人閉戶嗒焉唯隱几林花開遍滿園春」


** 雨霽

「　蠅書試字日消長久雨經旬懶下堂梁上續燈挑佛火墻頭積蘚到僧房菊零露蕊枝還白秋老霜林葉盡黃天外一行鴻雁叫砧聲處處送斜陽」


** 過聖泉滄涵和尚

「　一逕逶迤入聖泉森森古柏翠含煙參詢客到飛空錫入社人聽刻漏蓮菊意凌霜秋未老葦根零露雁猶眠巳知靈嶼棲真地法雨何時潤八埏」


** 同滄涵和尚遊多寶塔寺時開講楞嚴贈演聞
禪人

「　巍峨寶塔插雲層薄暮憑陵共一登滿院鈴聲風說法一灣秋水月傳燈庭碑漫讀窮先哲講席新開究上乘夢感當年曾有瑞蓮華此日又能升」


** 石安原長夏遣懷(七十首)

「　好風時送野花香夏日晴和覺晝長一枕南窗鼾蝶夢從他塵世利名忙」


「　落庭空翠映窗紗繞樹輕煙夕照斜梵火依微前代寺唯餘席地種桑麻」


「　卜得幽居萬慮消今朝那復管明朝薔薇一任香風散睡起窗紅日影高」


「　阪下牛羊臥綠莎人家住在半山阿春來只隔桃花水不辨仙源是甚麼」


「　松浮日影上茅階殿角支風立古臺倚杖拈題詩未就紅生碧岫片霞來」


「　居常自笑百無能粥飯長行一個僧深愧出家承祖印思量何法上傳燈」


「　安居隨分度年華戲看兒童塔聚沙過眼浮雲且莫論夜來風掃石床花」


「　無媒徑路蘚痕斑終日柴門不要關遠近村煙橫白鳥高低雲木露青山」


「　赤日行天火燄生聲聲布穀隔林鳴時開松戶臨溪水添得虛窗一片明」


「　滿林花片滿窗風檢點詩囊字字空階下夜來雲共臥想渠畏熱到墻東」


「　竹戶藏陰愜素心昨宵風雨到雲林庭花落盡無人掃看鳥銜飛過別岑」


「　飯後經行一碗茶消閒誰個似山家籬恨種得青青菜架上紅開匾荳花」


「　葵榴噴火映窗紅楊柳拖煙弄晚風最是夏初真好景天教著我畫圖中」


「　息陰庭樹鳥競飛山舍寥寥隱翠微偶到柴門聞犬吠夕陽影裏一僧歸」


「　雨後虛堂枕簞涼半生消受一繩床竹風香過茶初熟有客敲門到上方」


「　戶外青山翠欲流禪房花木最深幽墻杏熟香堪摘每日來禽啄樹頭」


「　長夏山翁事若何清泉白石掩松蘿幽居自喜逢迎少漫煮清茶遣睡魔」


「　霞披高樹幾人家青菜園中瓠子花屋後千峰遮一水小橋遙傍竹門斜」


「　悄然無事便身安古水陰森倚石壇何處飛來雙白鳥梳翎立在竹闌干」


「　窗前雨打芭蕉葉案上風翻梵筴書古寺無人心自足不同潘岳賦閒居」


「　拄杖生涯孰理論且從一夏住荒村林風淅淅天將雨收拾乾薪早閉門」


「　荒徑不鋤任草萊看雲時復過山隈隔林好鳥頻相喚欲再聽聽又轉來」


「　原上飛飛叫鵲鴿天涯兄弟杳鴻冥潼津不渡黃猿使華嶽三峰望裏青」


「　殿閣風生午坐涼林花落盡草花香朱門有客誰同此只學吹簫引鳳凰」


「　田間苜蓿長初肥采采盈筐志不違卻憶西山薇蕨士清風襲襲動人衣」


「　無德如何話此宗閑來日撫石邊松藜羹香竄炊初熟童子鳴椎報午鐘」


「　不從雲水習閒身戶外松風淨客塵夏至纔過初伏到南宗偏憶越鄉人」


「　裁雲欲補舊袈裟客至蒿湯可當茶留得床前三尺地只栽黃獨不栽花」


「　雨香庭際草青青蜂抱花鬚繞竹櫺壁上缽囊高挂久爐煙消盡一函經」


「　雲影空浮蔭短墻荷花初放滿池香一身剩得閑如此只坐堆堆納晚涼」


「　草色迎涼稱客居微風時動拂簷虛朝來野老頻相問墻下青青好放驢」


「　長林豐草喜吾儕土井泉深水最佳丘壑亦無登躡苦一年穿得一雙鞋」


「　猧兒長吠暮雲奔日落荒原早閉門半壁光搖鄰含影幾家燈火照黃昏」


「　自愛野雲懶性多放身白石枕煙蘿長林天外奇峰立吐出芙蓉接渭河」


「　丹崖翠壑碧層層六月深松澗有冰見說其中多虎豹好山入望是嘗登」


「　斁椽喜著白雲坳蓬戶隨僧月下敲不作南華齊物論心閑無住念全消」


「　晚窗紅燒樹頭霞雨過污池亂沸蛙撞破乾坤無垢老心燈續燄到儒家」


「　花徑尋詩兩乍晴鞋跟拖潤足還輕小橋停步看流水樹老無枝鳥不驚」


「　飛花亂點襲衣香石竇風來清晝涼剩得一壺冬雪水砂鍋煨盡竹枝長」


「　林聲咽咽亂鳴蜩七尺烏藤閣寂寥古廟登登閒社鼓牟尼常事莫香燒」


「　小圃新開蔬不多蒿苣種得百餘窠磽田缺水遭天旱無奈其鄰又乞何」


「　林風颯颯響疏桐佛火琉瑙夜照紅何處鐘聲來遠寺簾鉤新月上遙空」


「　石壓筍箯斜迸竹松纏薜荔倒垂藤林間好景知多少更有何人共懶能」


「　霽迥長空眺眼賒高原一望興無涯牧童指點平蕪外雲裏崔嵬是太華」


「　為憶雲林舊識稀乘涼山翠欲沾衣不知近日重巖下更有何人掩竹扉」


「　古柏森森半插天濃陰借得一枝眼粘衣汗濕身如洗水觀初成不用泉」


「　夏至繁陰草木蒼竹風吹過煮茶香好山多在雲邊看滿目晴嵐帶夕陽」


「　奇峰盛夏火雲升花鳥不來詩也興竹樹深深藏古寺茶煙淡淡瀉高藤」


「　鵓鳩啼處綠叢叢矮屋人家蓋短松籬落競飛黃菜蝶門連草徑任雲封」


「　平蕪一望野煙收疊疊青山逐水流不是消閒真個懶聽鶯還到小橋頭」


「　未得居山卻勝山蘿門掩綠鎮長關橫塘白鷺孤煙外飛去飛來任往還」


「　夢想何曾到此中重來摩頂問靈松閉門習我煨鐺法下種尊他钁地宗」


「　煙薰細柳千枝醉雨灑平田萬頃浮一事不干塵俗累消閒得老僧不」


「　日滿山煙淡若描閑庭寂寂掩蓬蒿窗前得句題蕉葉樹下圖涼解布袍」


「　楖栗經旬不到門蝸文鳥篆滿階痕柘榴樹老枯將死猶有殘枝帶子存」


「　林花落盡草萋萋霪雨新晴曳杖藜偶啟棘籬門外去鶯聲啼在柳塘西」


「　草木心知不是山住來能不放身閒寥寥獨許誰親近花鳥時為扣竹關」


「　嗒焉隱几日頹然萬事從他不問緣看合兩苔生緣地迸開雲霧出青天」


「　遣情無過是空門隨分生涯莫要論三尺茅蓬閒日月一堆土灶樂乾坤」


「　白雲依樹作鄰家繞砌黃開野菜花土炕不燒容我懶無求須達布金沙」


「　總是莊周夢裏身五陵豪貴巳成塵門前柳色年年綠不見當時舊主人」


「　倚杖風前口自歌茅菴住在白雲阿南窗嘯傲忘炎暑鎮日禽聲護綠蘿」


「　兩歇長林去市遙曉風吹綠碎芭蕉飛來翠色常侵戶漲去溪流欲斷橋」


「　流雲冉冉繫遊絲風靜林間月到遲蓬戶不關人意懶只聽高樹囀黃鸝」


「　望入繁華路孰分嗥嗥吠犬遠相聞不知麥笛歸何處十里村煙一塢雲」


「　積塵滿案垂絲竟日無言兀坐時雲到窗前插淡影樹從煙裏出高枝」


「　鶴翅橫空意欲從如何裁柏不栽松夜來夢入終南去隱隱濤聲在萬峰」


「　不買青山費草鞋也無人世強安排白雲占斷誰收拾狼藉山門任爾埋」


「　夏木沉陰綠半酣曉風滴露葉猶函絺衣未著香回禮對瓶花佛一龕」


「　歲月催人老去何閒吟不厭癖為魔胡僧漫說離文字面壁巖前鳥跡多」


** 燉煌寺新住

「　新住多勞後蒿廬葺未休皆因培祖道豈是趁時流榻冷風盈室窗虛雪滿頭從來家活計不用世人愁」


** 全孟元文學見過

「　荒草猶填逕蓬門今始開人從方外住客自道中來霜氣森寒柏庭香襲老梅寺前相話久明月照蒼苔」


** 劉久吉副戎偕吼林鯨侄禪師過訪以詩見贈
即席次韻

「　城遺漢蹟上朝暾廢院新居席未溫野曠霜嶙眠白雁連客騎到青門瑤篇慰籍情多感玉屑清霏道
獨存從此莫嫌荒徑遠常教屐齒苔痕」


** 贈吼林鯨侄禪師

「　獅絃響震白天都要使遺音遍四隅久向薊群空馬故來秦塞蕩妖狐關河露冷哀鴻疾華嶽峰高皓月孤異日宸衷還舜老看將白棒整頹蕪」


其二

「　欽承帝命出皇都楖栗橫肩只自扶妙喜冠巾曾說法憨山執戟壯雄圖天涯莫謂無知巳海內何常有丈夫冀爾他時弘祖道銀章金冊舊規模」


** 竺法護塔

「　浮圖高插古城隈寂寂空庭盡草萊破堵不完真子院荒雲猶護譯經臺風回梵韻鈴聲出影落丘墟月色來滿目荒涼千古思靈光肯照不然灰」


** 送鏡如歸晉省親

「　雪霽望晴暉旭日在高樹游子望白雲思親髮垂素寒空旅雁飛關河凍行路天涯送爾歸故鄉空有慕」


** 贈任木菴明府

「　汝水分攜後星霜四載過萍蹤唯我輩錦製屬檀那佛已千家頌民傳五褲歌琴餘庭草靜擬在碧山阿」


** 寄懷任木菴

「　杖笠西秦客鬢蒼每瞻北斗憶平陽當年飽德從鳳穴今日鳴琴自單堂跡阻關河秋雁迥神交寒蝶夢魂涼華峰東去頻回首雲樹蒼茫望裏長」


** 三臺菴

「　行遊西極訪靈蹤石磴攀雲上幾重渭水澄波明素練南山蒼翠插芙蓉煙消鶴近真人氅洞口虯盤大士松登眺竟忘歸日暮隔林蕭寺已鳴鐘」


** 長安故城懷古

「　龍飛鳳去幾遷更千古猶傳帝子城蛇劍若知槐夢散露盤不向羽仙擎風凄渭水寒濤壯日映驪山晚
照明莫就繁華思往事離離禾添總關情」


** 未央宮覽古

「　未央臺殿久堙荒一度來登易感傷禁苑拓耕都畝畝宮花不發已村莊雲迎仙仗聯朝牧寺近鐘聲送夕陽唯有終南山色在嶙峋依舊鬱蒼蒼」


** 除夕(二首)

「　鐘聲敲罷夜將闌圍坐爐邊話歲殘荏苒年華今夕盡蹉跎人世幾時寬瑩光喜結燈光蕊暖氣忻回布衲寒更憶江南春色早梅花先得嶺頭看」


其二

「　把茅蓋頂古今然荒院時居且順緣奈有山形杖子在只看庭柏雪柯妍桃符又見迎新歲竹爆俄聞送舊年自是山家無所事莊生已賦馬蹄篇」


** 同李孔門文學小坐

「　闃寂心常定幽宜小坐嘉門關深院草蛛胸落藤花問法身為座敲詩雪煮茶向來賓主句可得會些些」


** 慈恩寺有感

「　塔勢凌雲上巍然接彼蒼昔年弘法地今日集賢堂樹傍橋陰合柏傳兔影涼鐘聲林外落清韻滿山岡」


** 聚仙橋(在慈恩寺前)

「　橋頭聞說聚神仙仙去橋空不記年緱氏吹笙無馭鶴山陰修禊有名賢花光紅映沿溪水柳色青迷兩岸煙為憶瑤臺池上客曾來參叩祖師禪」


** 偶占

「　春盡閑門半綠苔桃花未放杏花開翩翩紫燕何曾到向暖遊􂗒日日來」


** 酬李雪木先生韻

「　柴門常獨掩苔色一何新既愧栽蓮主敢邀觀國賓胸中無一字名誤落三秦幸有瑤華贈光分少室春」


** 酬張自維處士韻

「　怖鴿飛空響高車到偉人風含松韻古屐破石苔新垂釣非辭漢尋源不問秦臨軒留藻句座榻喜生春」


** 題畫

「　瑤草琪花白露汀萬山深處有茅亭不知那個消清暑滿耳松濤竟日聽」


** 訪李雪木先生

「　出隊未歸笻來尋澗上翁遙看蒼野外多在白雲中一樹啼鳩綠孤花映日紅求安豈無計屢空許誰同」


** 李雪水張自維二先生見過次韻

「　鶤絃白雪幾曾聞花曙蓬門偶到君藜榻坐穿東河客林巒移愧北山文風迴葉響疑蕉雨屐破臺荒見蘚紋談柄不辭麈尾倦錦囊佳製喜平分」


** 壽吼林法侄

「　天潢多載汎慈航曳杖西來闢大荒梅杏熟時春正晚葵榴開遍夏初長三川風月供吟嘯八水波濤湧繡腸更有終南山色翠千秋摩漢鬱蒼蒼」


** 圓通菴次壁問韻

「　畢原坡下古招提覺路金繩望不迷細柳營邊風颯颯杜郵亭畔草萋萋壁間有詠空文藻林下何人合杖藜明日東歸驢背上不堪回首暮雲低」


** 避雨

「　路斷橋仍接雲深徑卻迷花光墻外發鳥語樹頭啼鄰叟種禾黍頭陀采藿藜雨中成少憩塵世正多泥」


** 興善寺

「　金剎浮光逼紫霄長廊石記自隋朝經翻貝葉諸天曉山接終南萬里遙丈室聯燈輝祖域空林地迥絕塵囂攄懷未獲驚人句柏起風聲響泬漻」


** 寄山中人

「　欲將煩暑問山椒避跡何如念自消瓠落無容悲短智扶桑遠蔭憶長條過溪漫擬圖三笑挂樹猶驚去
一瓢伏鼠繫駒調應否那堪岑寂厭塵囂」


** 荅人問

「　近日幽棲處庭除草盡荒石顛如米芾灶煆似嵇康聽烏還依樹看花自遶廊投閑吾計拙無復問行藏」


** 窗前竹

「　朝暮簷陰合琅玕野居韻餘風定後影散月來初製笠裁新籜行箯憶舊廬但將君子操時讀古人書」


** 薦福寺

「　秀水蒼然帶郭陰隋家宮闕巳叢林人傳塔縫開還合鐘說神移古至今花雨尚薰參法座煙雲猶護定禪心數莖白髮悲遲暮蘚剔庭碑續斷吟」


** 感業寺(唐武則天為尼處也)

「　聞道當年玉輦過恩沾雨露此遍多門題感業顏猶在樹老無枝話不磨宮闕巳非唐土地庭碑仍記漢山河填然鐘鼓諸天集尚擬綸音駐薜蘿」


** 草堂寺

「　拄杖窮幽勝迢遙入翠岑松杉臺殿古院落草萊深禮塔瞻龍象翻經憶寶林短笻歸日暮緩步亦行吟」


** 曲江池次李中孚徵君韻

「　平疇一望盡嘉禾曲曲江流濬若沱千頃綠雲生曉浪幾行白露踏秋波流觴巳杳非唐世返日何能憶魯戈(時有滇南之叛)獨羡商山高臥客蕭然長詠採芝歌」


** 送劉允吉喬遷閩省副戎

「　大樹垂清世祗園蔭獨親畏寒風避鳥愛暖日依人調變思金鼐折衝靖海塵灞橋寧惜別此去畫麒麟」


** 石安原遇雨

「　石安原下涇水渾石安原上雨翻盆莫問五陵豪貴客野雲荒草扣誰門」


** 行野

「　雲霽春光媚行行近渭流沙崩新柳岸雁集古城丘
坐石苔生翠牽衣草未柔短笻歸落日逸興滿滄洲」


** 拸永福菴宿

「　日夕尋精舍黃昏路覺迷小橋垂柳合叢竹壓墻低榻照禪燈炯函封梵筴齊入門賓主句相見手先攜」


** 項木天張自維全遇之諸君子邀過崇慶王先
生園翫牡丹

「　舊第傳聞目未經辟疆春暖日開扃賦歸彭澤通三徑花種沉香少一亭曲懢風生雲冉冉滿園葵秀露零零杖藜幸赴三生約夢蝶蘧然莫問醒」


** 禮萬佛懺自維張處士以詩見貽次韻

「　仗擁諸天集寶臺爐煙裊裊玉函開三千響震獅音吼萬德名稱象步回聽法老龍行雨至銜花靈鳥自空來民生喜沐同仁化常奉金莖露一杯」


** 華清宮壁次孟馬韻(三首)

「　繡嶺花飛異往常華清猶自說蓮湯可憐一脈溫泉水長為人間洗結腸」


其二

「　唐帝行宮巳不常殿門空鎖浴蘭湯煙光眺盡心如醉不待梁頭解鹿腸」


其三

「　怪物深潛若有常毒涎吐出沸如湯如何不比甘泉水賦盡詞人錦繡腸」


** 送吼林法侄赴都門

「　客裏難為別天涯共此情燕京歸去好海會望來成相對秋蟬發無妨夜月明此時當憶念吳越令當行」


** 送徐班侯居士歸撫州

「　春山一帶嶂煙迷春樹嚶嚶有鳥啼為覓世緣來塞北得參祖印復江西逢人語話音雖異去路風霜客共棲萬里家山歸到日門前春色柳條齊」


** 過普明寺

「　偶步普明寺槐陰夾徑分竹桃垂曉露樓閣鎖晴雲詞客多留詠頭陀不論文晨昏鐘磬發渺渺下方聞」


** 接新蔡宋子勉郡丞書請主金粟釋林

「　抱拙年來只放憨終期餐素每懷慚人從蓮社成新約房偃松枝憶舊參萬里關河傳雁字十年烽火隔蘿龕鮦陽幸有知音在法護於今仰斗南」


** 留別紫谷和尚

「　渭水相從近十年感君深意豈徒然宗壇更冀千秋盛化日常期萬古懸蟾戲林光開塔影空澄嶽色釀秋煙此倩交老難為別魚素還應到汝川」


** 留別斗垣董子

「　秋空雲淨畫圖開遠近山川入望來繡渚蓼花紅映水危峰杉檜翠成堆離情莫禁今時別古道難忘此日培更憶金湯餘力在西風杖笠首頻回」


** 庚子季夏得金粟書召余守先師塔不能獲辭
以燉煌方丈請滄涵和尚代席賦此詩別

「　事逼身來不自由長安雖好豈能留光揚祖域君須山塔守師龕我更遊汝海平翻千尺浪渭津坐斷百川流塤箎合奏天然別一調風前兩處酬」


** 答汝寧熊恕雯太守來韻

「　抱拙窮廬念久灰何緣光射覆盆來霽澄夙霧千山靜日照殘雲萬里開苾草光生輝寶地心華筆吐燦靈臺投機愧我非黃檗契悟先知裴相才」


** 答新蔡朱雪沽明府來韻

「　迢遞關門萬里遙俄承君命遠相招雲林誼切今非有覺地鍾情古獨超靖節芳規誠尚在端明勝躅未全消芒鞋冀待登龍日法護還瞻德澤饒」



憨休和尚敲空遺響卷第十一(終)

憨休和尚敲空遺響卷第十二
關中張恂稚恭編閱
益州記室繼堯校訂

* 詩

** 南塘漫興(十二首)

「　寂歷林居靜塵寰隔水涯橋通谿路斷石礙竹枝斜密樹垂朱果長藤綴紫花巳來鍾野趣吟興不妨賒」


其二

「　曲水慳通棹柳遮青萬重掃苔供坐石招鶴待長松闍迥雲間出亭依水際逢詶人多時跡來往一枝筇」


其三

「　方沼明於鏡清光若可分故能安懶性兼亦占閒雲月上鐘初動林深世不聞會心當有處風入木成紋」


其四

「　四面環依水樓臺似鑿空偶來祗樹裏不出道場中柳影魚遊慣經聲鳥和融塵跡庭外少深寂雨空濛」


其五

「　幽曠多奇絕林間怪石蹲雲深穿樹杪地裂走松根池淨秋如洗沙虛岸若存連宵陰雨積新水漲堤痕」


其六

「　一勺能為趣翠環竹樹深行堤人倒影暗水柳垂陰荇藻牽鳧浪林風度梵音都來空俗慮何處淨凡心」


其七

「　顏額拈花閣開軒對水塘竹根寒石瘦梅藻凍雲香蹊折橋橫港空明塔射光天然圖畫裏鐘鼓禮空王」


其八

「　勝地偏幽僻亭依曲水迴翠雲籠樹合香露滴花開空響風鳴葉鞋拖徑滑苔本無塵世擾擬應到蓬萊」


其九

「　群木搖池影遊鱗亂若登花將亭榭密水欲岸沙崩
風落新松子龍蟠老樹藤隔溪人語響飛鷺起前汀」


其十

「　水際蒼煙合行來路轉迷晴吹魚戲浪風掠燕銜泥遠岸迎花笑高枝聽鳥啼逍遙忘倦屧拄杖日相攜」


十一

「　樹色搖空翠花光曖路熏過橋方塔見隔水定鐘聞月墮松間影天垂野外雲徘徊相顧步徑草綠微」


十二

「　高木晴簷外空濛水氣騰藂汀鷗鷺密灑露竹枝升梵韻連暉響花稠半客憑幽然蘿徑窈得片看飛麟」


** 中

「　傲雪孤根淨有因膽瓶分得一枝春燈窗影瘦渾疑畫竹榻香清暗襲人冷艷不隨煙篆裊淡情惟共道心真一簾疏雨春光暮莫遣銜泥燕落塵」


** 人日答朱留臣文學

「　人日春光好林塘更覺新冰鎔池上日樹裊雨中春久困煙霞癖惟將木石親十年歸未得瀟灑隔風塵」


** 微笑亭共戴宗摩文學

「　茅亭當靜立沙際狎鷗閒地仄皆因水林深若在山雲浮春自寂翼倦鳥知還微笑名亭者可曾破此關」


** 贈象屏丘明府署篆新蔡

「　藻鑑冰壺久著聲喜瞻署篆過新城花明巷陌春初曉月映琴臺景倍清飛舄巳知隆帝眷鳴絃應是洽輿情佇看選績超三異定有徵書下玉京」


** 寺中玉蘭

「　滿樹玲瓏擬玉堆清香時馥妙高臺須知有色超群卉自是無塵絕點埃露重曉窗高衲臥月明幽砌羽人來霓裳曲裏休爭勝笑逐東風爛熳開」


** 送子勉宋山主都門赴選

「　三月江城雨尚寒長途楊柳簇征鞍山公啟事行須
速蕭寺離情話欲難千里暮雲催去雁一灣春水抱回巒到時聲價當青選報捷先聞至梵壇」


** 送朱雪沽明府喬遷滇南安寧太守

「　帝念昆明困劫灰羽書新報瘴煙開山從六詔千峰迥水接三湘萬里來借冠南天權鎖鑰調羹北闕待鹽梅此行莫惜風塵苦建節須當司馬才」


** 坐一草亭

「　斷岸橋頭置草亭迴環竹樹倚空青日斜風靜無人到坐對方塘一卷經」


** 蔡志八詠(有序)

嘗閱郡邑諸志皆勒八景名人多倡和之以備采
風者知山川景物之勝新蔡亦有八詠閱志之暇
聊為效顰貽譏不恤。

*** 關津晚渡

「　夾岸垂楊鎖暮天澄江一望水茫然鷗眠別浦閒沙際鳥趁歸帆集樹邊晚色綠沉平野翠晴霞紅映遠村煙耦耕沮溺今何在尚有行人問渡船」


*** 龍口新晴

「　雨歇長林爽氣清嵐光遠霽蘸新晴粘花未破紅猶潤染草初勻緣尚輕霧捲南天高楚岫雲開北闕拱神京更於何處堪登眺碧水橋頭夕月生」


*** 三汊波瀠

「　衝波逆折倒回流雙合龍津杳靄浮瀲灩水光晴盪口空濛樹色影涵秋輕鷗數點鄰魚火奔馬千帆過客舟應是詞源鍾豫汝長風破浪自悠悠」


*** 姜寨春耕

「　桑苞蠶事日紛紜布穀催春谷口聞井字分畦通舊陌瓜藤蘸水漲斜曛長驅犍犢行耕雨暫歇犁鋤坐綴文放牧歸來天色晚笛聲吹破一溪雲」


*** 九溝漁唱

「　九溝新水接天涯溪上漁人樂自嘉紅蓼岸邊晴曬網白蘋洲畔釣橫車流雲半度纖歌遏澀浪微分短櫂斜沽酒不辭青旆遠歸來和月臥蘆花」


*** 澗頭細雨

「　東望澗頭鳥不飛濛濛雨色掩朝暉青迷柳眼陰旋合紅綻桃腮蕊漸肥麥壟纔沾上潤江城但覺冷煙微何如蘇亢為霖去灑春疇處處霏」


*** 戚橋疏柳

「　依依柳色野橋虛沐雨梳風任自如繫馬條柔還掩映藏烏影淡只蕭疏翠絲時纖鶯梭捷青眼頻窺燕語餘遊子坐忘歸去晚幾回搔首更躊躇」


*** 勝井清流

「　古寺風高萬木蒼一泓澄澈有龍藏灘聲韻落含宮徵樹色光生映晚陽不向禹門分錦浪潛通汝水入淮長傳聞旱禱蘇農困願沛甘霖潤入荒」


** 寺中桃花

「　不玄都麗來分梵苑春武陵持櫂者總是世情人開落誰知幻品題自覺真堪嗟塵土客歲歲問迷津」


** 寺中梅花

「　孤山真逸種誰植在禪房影瘦情元淡香清味更長素心能傲雪冷艷獨欺霜自別林逋後何人看鶴翔」


** 梧桐

「　聞道能棲鳳根培自有年取材枝尚古聽燢客偏憐葉響沉秋雨陰森覆午天飆風驚忽至飛瀑下鳴泉」


** 海棠

「　未放先成葉紅嬌襯緣陰昌州云有別工部獨無吟簾拽風枝動階移月影沉從來仙品異金屋豈能禁」


** 鶯

「　金色隹公子枝頭送好音掠郊穿樹密修羽落花深到處唯求友他時卻在林上方風日靜塵世莫相侵」


** 菊

「　色以黃為正餘皆未足倫此言聞古者嗜好自今人秋老能離俗霜清不染塵唯教陶令賞醉裏獨知真」


** 金粟禪林二十詠

*** 拈花閣

「　拈花高閣勢崔嵬雲棟風窗次第開水色虛涵空世界林光簇擁玉樓臺」


*** 宛在堂

「　竹護窗虛接野塘淨心宛在水中央長林只許高僧臥滿地松陰月一床」


*** 水月菴

「　霜葉蕭疏點碧嵐平湖湛湛隱蘿龕那知大士棲真處水月溪前話指南」


*** 此君亭

「　無肉何如有此君名流風韻昔時亭閒坐愛探詩卷秀色拖煙欲墮雲」


*** 清陰厂

「　千章古木盡陰森赤日行天暑不侵有客逃禪成午坐利名灰冷盡塵心」


*** 第五橋

「　塘邊野竹映寒空石架危橋接梵宮月上松門垂倒影卻疑飲浪下長虹」


*** 水心亭

「　千樹垂絲兩岸莎水天涵碧點青螺輕舠不放遊人醉酌向中亭賦綠荷」


*** 幽篁深處

「　雨徑香生淡若秋萬竿清灑最深幽彈琴坐對微風起墮眼空青翠欲流」


*** 微笑亭

「　長堤楊柳接湖心一徑瀠迂幾許深微笑那堪亭子
上春風拄杖日來尋」


*** 荻溪橋

「　一溝新水護招提桐葉吹花湛碧溪蘆荻自深塵跡少往來橋上漫扶藜」


*** 乾坤一草亭

「　露電光陰夢幻身綠雲紅雨不勝春一莖草上乾坤別勘破當年舊主人」


*** 九曲水

「　竹樹深藏水一方山陰何必問流觴萍開蕩漾輕舟去轉過林花見草堂」


*** 留帶橋

「　寶帶欣留信有因錦袍錯落稱閒身當年坡老風流甚猶有題橋繼美人」


*** 曲水慈航

「　晴雲擘絮柳初柔桂楫銜杯樂聖遊九曲六橋花外轉海山何必問瀛洲」


*** 石梁橋

「　堤當斷處有橋通一石長跨百尺虹見說天台峰頂上飛泉六月灑寒空」


*** 雲公塔院

「　矮柏千株繞院青天龍長護塔中靈豐碑昭豎傳燈永從此南塘是祖庭」


*** 迎暉橋

「　空翠微分曙色開高林日射影初來何年驚起潭龍臥剩脊長橫在水隈」


*** 普同塔

「　寶塔凌霄聳梵宮層層搆結玉玲瓏中心未止藏龍象想助交華豎筆峰」


*** 醒花草堂

「　綠陰深靜日初長醒眼花光映草堂偶啟竹窗聞鳥
語林風吹過煮茶香」


*** 通濟橋

「　小橋長駕碧溪頭今古行人濟未休試看道傍楊柳樹長條折盡短條桑」


** 寄關中諸大護法

「　迢遞青門憶舊遊別來今復見新秋香吹籬菊含朝雨水落江天起暮鷗筆札久無鴻雁到津梁應繫故山愁遙想法社獅猊座異日還當著聖流」


** 寄董斗垣文學

「　萬木蕭蕭落莽蒼江城西望立斜陽飛鴻始覺關河遠尺素寧辭道路長海內法幢還似昔天涯人世巳非常十年揮塵談心處杖屐相過記未忘」


** 寄青門全孟元張子敏賈宗李孔門諸君子

「　千村木落曙煙寒恨別關河憶昔難故舊天涯真是遠新知海內幾為歡鶯聲每到林間聽雁足還從嶺外看午坐虛堂唯隱几夢魂由自在長安」


** 寄義真禪友

「　十載秦川喜共尋歸來此日巳秋深只緣風木思廬墓敢向雲林惜寸心北地時看鴻雁字西方常憶美人音晚風獨立溪橋上遙望關門恨夕吟」


** 九日送鳧岳郭明府歸蜀

「　金英殘菊媚籬光蜀客歸心路渺茫曠別多年纔一會離情此日正重陽霜沉江樹排秋岸水湛晴莎映野塘歸到故園松菊在莫愁無酒醉花傍」


** 寄虎堂法弟

「　天中汝穴桂昌昌濟北宗師大樹行臥去林泉聲望重參來湖海道風長一籬菊綻憐秋晚片紙書成託雁翔此日絲危垂祖道何時排闥起汾陽」


** 壽汝寧恕雯熊太守

「　紫雲縹渺降仙真五馬堂開正小春雪映庭柯輝寶
樹冰清汝水淨埃塵鶴琴聲著衣冠美繻褲歌揚德澤新更喜弧光台省近循良早已卜楓宸」


** 雲松遠侄禪師自秦中來

「　冬寒愛日步林垌拄杖尋詩過草亭撲面霜花飛地白打頭風葉落天青懷人每憶三生石遮眼唯憑一卷經聞道故人千里至免將幽意託鴻冥」


** 鐵筆行贈王同人文學

「　鮦陽近代有王生楷書精妙擅時名風流不減王內史體勢更愈歐率更毫書工罷操鐵筆露灑星飛落磐石錚錚風樹入秋聲恍如靜夜神鬼泣飛龍鳥跡事杳茫周宣石鼓裂岐踢倒籀文今巳矣蘭亭幕底徒悲傷王生筆藝妙天下鐫我師銘永光大何如盛貯篋笱中一日汝南高紙價岣嶁峰頭總不如鐵心穿硯淬鋒初太平天子紀功績金劵還當待爾書」


** 壽毛天羽廣文

「　玉梅香噴五雲開此際欣逢嶽降來鵬翼早驚騰萬里春風今喜育群才尊傳北海文章盛筵對南山壽域培佇視上林迎鶴駕珊珊劍佩近三台」


** 雷

「　節序嚴冬暮中宵忽震雷勢傾驚地坼聲發迸天開雪霰風還勁江寒浪復摧天公知有意浮世漫相猜」


** 壬戍元旦

「　烏啼漏盡曉寒催臘去春回曙色來雲隱雕甍金闕迥經傳繡帙玉函關爐煙裊裊迎獅座淑氣蒸蒸拂寶臺仰祝吾皇無量壽諸天鐘鼓震如雷」


** 同諸禪人坐微笑亭

「　當年微笑說拈花此日名亭意頗賒座列諸賢推象馬機詶一語定龍蛇看梅暖放窗前蕊煮雪香生鼎內茶理策歸來池上望眠鷗兩兩聚汀沙」


** 至官津(即子路問津處)

「　春日臨河一問津流凘皺碧水粼粼青欺岸柳將辭雪綠轉商船欲礙蘋岐路已知無墮淚耦耕猶記說前人轍環漫謂無機智聖道於今盡屬塵」


** 送獻雲心一二禪人歸西安

「　春城花月影遲遲送子亭皋悵別離一帶曉煙村店柳幾行歸雁旅人思關河目斷黃塵暗客路春深碧草知歸到長安如有問南塘新水漲春池」


** 渡洪河訪陳洪野真士

「　曲水抱城流舟橫古渡頭長空群雁過到岸一帆收蟄起蛟龍窟翔迴鷗鷺洲欲尋仙子住遙望白雲浮」


** 寄陳洪野

「　憶別西風歲幾更憐君又徙隔江城黃金有藥誰求得白髮無情事可明雨後看山隨足健花前倚杖趁春情應知四大虛調攝學得無生勝養生」


** 送滄涵和尚歸風穴

「　何緣歸興遽匆匆去住關心彼此同兄弟鬢斑身俱老師龕株守歲何窮奇峰矗矗荒煙外客路萋萋野草中為憶白雲深密處宗壇遙望振家風」


** 絕句

「　茅屋幾人家板橋仄徑斜秋林晴亦雨春塢暖多花」


** 答任木菴明府山右解組先以詩見寄次韻

「　曾向林丘度歲華菜根滋味共吾家不誇元禮登龍客豈羨張騫泛斗槎入社喜知今日是折腰幸悔昔年差一尊詩酒青山在滿壑松陰待墨花(木菴善書故云)」


** 壽新蔡于克大明府

「　十二瓊樓敞玉扉金英浥露菊初肥風清羽駕臨丹鶴嶽降嵩靈下紫薇淮甸穗岐歌政美鮦陽化洽沐春暉此時載道歡聲滿聽祝沙堤待漏歸」


** 看梅

「　淡淡香風透竹門孤山清韻孰銷魂芒鞋不惜春光
遍踏到溪南第幾村」


** 苦雪吟

「　正月中旬巳動雷仲春日見雪飛來黃金凍折池邊柳白玉摧殘閣外梅石砌都平迷鶴徑竹床常冷護冰胎豐年不用多為瑞米貴柴荒處處哀」


** 酬袁輝生文學原韻

「　佳景寧幽高人過結緣雪消梅影瘦春上柳枝妍學就今時悟經元舊日傳心齋云坐久即此是逃禪」


** 過野櫟

「　幽尋拄杖過田家二月山桃未放花隔水籬根聞吠犬荒塘牛背有棲鴉千塍麥秀浮村緣一帶春晴趁竹斜遙望炊煙出樹杪重重茅屋碧雲遮」


** 天羽毛廣文見過

「　院深苔色靜風定鳥聲和只應野人住那堪高士過關鐘停午課爇鼎煮松蘿相顧忘言笑冥心契若何」


** 贈于克大明府

「　帝里賢書貴先推製錦來春雲籠月檻花霧靄琴臺麥岐民無餒褲歌禁有開風煙百里靜瀟灑稱清才」


** 送毛天羽歸大梁省親

「　送客當春候夭桃艷欲飛騎塵人去遠花埭鳥爭歸一席青氈冷雙親白髮違何時旋馬首傾想落珠璣」


** 酬劉叔子進士久雨原韻(十首)

「　積雨空林久三春花事稀秪看苔滿徑那更日關扉疏磐沉煙濕寒雲逗竹飛柴荒兼米貴缽裏孰知饑」


其二

「　兀坐清除寐中宵覺爽然挑燈明佛火續篆裊爐煙雨咽鐘聲暗風狂水氣懸想當塵土客應著祖生鞭」


其三

「　殢雲朝復夜春木雨疏疏破悶親茶碾評詩對草廬欲籌經世策還讀古人書何處尋真隱予同卜此居」


其四

「　水近寒生卑茅堂睡起遲青山終有待白髮應無私梵筴雲常護匡床首自垂紙窗塵跡暗衡點日相貽」


其五

「　松扉長掩綠禪坐漏深時巳得安心法何須歎路岐肆情歌自放脫穎事誰思鷲嶺拈花意參詢幾個知」


其六

「　桐葉當檐靜枝間聽鳥鳴披衣還起坐拄杖一經行石畔茶煙豁花邊露氣清隔墻入語亂總是不關情」


其七

「　矮榻從雲度翻書任鳥窺徑迷煙草合牖起竹風隨苔長經旬雨水深到石涯寒煨榾柮盡應得午炊遲」


其八

「　深林春雨密蘚滑徑為讎水滿橫塘鷺雲迷過客舟床頭林靄濕砌下水泉留還憶宜都石鞭能可一投」


其九

「　池草芳春綠詩懷觸處生粘花交露重睡鴨襯雲輕雕技年來廢幽思夢不成相過投句客應讓占時名」


其十

「　三月連陰雨一龕晏坐時茅簷長響溜土灶悉停炊泥滓笻難計香臺步少期何當慰寂寞壁上有題詩」


** 耿再中園賞香元次劉叔子韻

「　香元植近草堂邊顆顆團圞映日鮮品貴由分金色艷質沉還壓翠枝偏琴床日對成三友拄杖時過繫百錢活後醉吟狂有興如椽書破薛濤箋」


** 聞宋子勉除敘州府郡丞

「　故人三載歎離居帝簡今聞下玉除望裏飛塵來北騎簷邊乾鵲噪南廬畫堂先慰親顏喜鄉井咸稱世業如此日林泉消夙慮不將鴻雁託傳書」


** 酬劉叔子見贈原韻

「　綵箋新寄到蓮宮露盥薔薇翫莫窮二酉瑤華飛翰外九天珠唾落毫中南宮策射魁多選北海尊開酒不空他日鳳池銜紫佩還將雨露潤同風」


** 酬余洪基文學

「　任運隨瀟灑萍蹤處處緣觀心依樹下聽鳥到橋邊詞客投新句心燈續舊傳菲躬如有偕好待靜安禪」


** 送子勉宋郡丞之任敘州永寧衛

「　少年通籍徽前烈鯛水名家世閫鉞黃金綴赤錦袍丰標玉立清如雪憶昔讀書萬卷樓綵筆端擬奪科頭一朝金門趨獻策虎闈捷射占時流丈夫志氣衝牛斗匡君有術寧為後咕嗶那能效老儒糟粕區區徒自守竹符今剖去蠶叢翠聳巫山十二峰蜀道連雲幾千里日駕高標迴六龍浪花噴雪如雷震兩岸猿聲驚客鬢黃牛峽口挽千船灩澦波濤真可信想當蜀中全盛時胡為劫運相遷移千村萬落無煙火撫字昭蘇念孑遺我今送君汝水陽殷勤為折河邊柳一聲驪歌隴上來相勸不必陽關酒人生謾說行路難故鄉空望幾盤桓極目瞿塘煙棹遠日落空山杜宇寒君到蘭州當自愛考績他年終有待魚素常教寄南塘祇林緇白憑仰賴」


又(代)

「　少年佐郡蜀江頭重地須當著俊流入境先登魚腹渚籌邊應上錦官樓地開巫峽通三楚天限雄籓控九州為計隼將到日峨嵋山月正清秋」


** 謾興

「　雨苔生翠滿階除嫩草新蟬意莫如渴病已銷茶灶火心王久遣倦魔書每看蟻子尋腥誤堪歎痴蠅逐臭虛澗飲松餐能幾得只安魂夢在蝸廬」


** 朔旦祝延

「　梵音高唱肅爐熏曙日晴開萬樹雲旛影乍臨猊座
暗磬聲初落下方聞三身佛號傳天竺萬壽歌揚祝聖君廬嶽不須重問社如今四海喜同文」


** 晚燒

「　燒入祗林映赤霞晴烘寶樹半雲遮蟬聲處處驚飛葉草色萋萋帶落花駁地蒼苔蝸作篆橫塘白水鷺為家涼秋不禁單衣褐獨立風前數暮鴉」


** 南塘

「　滅跗青蛙岸有衣銜泥紫燕日爭飛亭遮楊柳遵沙渚水汎桃花繞釣磯竹暗橋邊三徑杳月明林下一僧歸忘機自是閒鷗鳥無那鐘聲出翠微」


** 壽純哲和尚

「　聲光早著邁同儔百丈津梁據上流鯨釣今看垂激水獅絃昔撫振中州遙瞻海上籌添屋應笑人間杖刻鳩無位真人長浩劫火雲堆裏駕慈舟」


** 送龍牙中巖和尚赴都門

「　剪雲將補破袈裟落葉堆堆覆結跏千里同風來楚客一杯水渡自龍牙欲恢祖域清魔斧特詣都門叩帝家盛世於今隆外護宗壇終復看拈花」


** 酬縉紳劉木齋護法見過留詠

「　空林養拙戶常關古柏陰森盡日閒結課人來溫洛社栽蓮客到白香山齋清古水聞高詠石瘦寒梅見破顏攜手橋頭重話別紛紛倦翼鳥飛還」


** 癸亥冬初解金粟院事口占志喜

「　纔欣無事到林丘一榻翛然萬慮休脫木棲鴉渾似葉荒雲宿鷺靜如秋窗前雪褁梅爭放石外煙消竹自幽從此萍蹤無定止暫將幽興寄溪頭」


** 雪

「　如梅似絮亂空飄一色虛明望裏遙白占疏林先樹見翠埋欹竹幾枝饒淺深莫辨溪邊路高下難分水面縱使世間煩熱處自從經冷便魂銷」


** 雪中寄懷劉木齋

「　飄飄瑞雪滿園林靜掩松門宿霧沉定缽香傳鐘鼓暗虛簷梅拂草茅陰詩懷頓發高人句大地開明古佛心訪戴無能重覓棹空將幽思付閒吟」


** 雪中簡劉叔子

「　閉戶常終日堆堆雪滿林靜中無世慮淡處見禪心蝶夢隨莊化雞談羨宋深吟懷思叔度悵望野雲沉」


** 塔院新居(三首)

「　塔院欣初住方塘始結冰簷棲巡凍鳥雪片灑寒燈永日誰相得干時我不能往來溪上路拄杖一枝藤」


其二

「　安拙從吾志衡門興自嘉烹茶吟月色鄰笛落梅花葉滿林間路鷗眠渚上沙從來疏懶性應得看流霞」


其三

「　茅屋東林側柴門傍水開石邊幾個竹窗外數枝梅客為看花至僧多禮塔來悠然逸興遠竟口一徘徊」


** 虎堂和尚繼席金粟賦贈

「　祖擔重挑借息肩從來法社著英賢山頭躍鯉聞新唱室內傳燈憶舊緣翠竹風敲聲愈古靈松雪老色偏妍看將一勺南塘水為雨為霖潤大千」


** 懷山居

「　老去心情只愛山何時歸去足清閒門常草掩塵緣少石自苔封世絕攀折木隨風供爂底引泉倩筧到廚間白雲嶺上誰收拾飛去飛來任往還」


** 池上

「　池邊竹樹接香臺殿閣參差傍水開拄杖有時閒自適看花聽鳥幾回來」


** 留別于克大明府

「　四載南塘有勝緣棠陰借蔭得安禪心空妙諦王摩詰道契真乘楊大年案牘豈知元貝葉宰官須信即
金仙暫虛前席遊西土異日重栽白社蓮」


** 留別焦大生廣文

「　春城和煦靄氤氳敝褐支笻袂欲分璧水春晴延蔡國嶽蓮曉發望秦雲千村夕照鴉翻陣萬里風高鶴破群從此天涯魚信遠何時尊酒再論文」


** 別李蔚文孝廉

「　倦鳥思林欲息飛短笻支草綠還微金含柳色迎官路玉破梅香襲客衣水國天晴魚躍暖關門地迥雁行稀臨河不用多傷別自是雲情得便歸」


** 別金粟禪林

「　杖笠棲遲近四年逢場竿木只隨緣六橋花雨飄金鍚一徑松濤洗翠煙塔院種成棲鶴樹池塘鑿就養龍淵於今無愧林泉去更冀香幢起法筵」


** 拜別雲老和尚塔

「　千斤祖擔誠非易拄杖橫肩獨自行雖續傳燈猶愧子未能弘法尚慚生光分麈尾承先澤派衍滹沱冀後莫此日塔前空拜別淒涼風木痛含情」


** 別金粟大眾

「　一笠春風拄杖頭驪歌曉唱出林丘巳看師友成新席無那因緣續舊遊花發林間競蕊放雪消河畔解冰流臨岐一語無多囑祖道垂危賴爾儔」


** 耿天逸文學以詩祖餞即席酬韻

「　春日融和喜載陽玉華璀璨噴梅香乘風破浪鯤將徙布字凌雲雁正翔紫茁蘭芽增地秀紅苞杏蕊見天章何緣惠我驚人句敢惜珍藏念不忘」


** 過汝寧留別廣慧純哲和尚

「　華河正憶放參鐘歸興長於詩興濃兩隻草鞋獰似虎一條拄杖活如龍煩君壯志宗當振愧我殘年老更慵此日淮康相話別春晴客路草茸茸」


** 過汝州風穴留別滄涵和尚

「　祖道垂危正及秋全瞻砥柱屹中流障回汝海千波靜坐斷雲峰萬壑幽柏釀泉聲鄰翠巘風敲竹韻入高樓何時再詰風旛論共掃莓苔坐石頭」


** 酬張自維處士

「　四載離關內重來更覺新露桃初放蕊官柳正知春社享民扶醉田歌韻絕塵柴桑良有士尚憶虎溪人」


** 春日過韋曲

「　雪盡郊原百草生春和處處有啼鶯柳遮翠陌煙初合花落紅畬野破耕亂石到溪流水響長林放眼遠山晴滄桑幾度非韋曲野老猶傳舊日名」


** 過百塔寺紫谷和尚

「　石徑穿雲到翠微日高山寺未開扉閒中品物輸龍象物外煙霞信衲衣塔隱靈松蘿欲放花銜深谷鳥方歸山居道者忘塵慮獨坐蒲團久息機」


** 圖撫臺過訪(諱爾宸乙未鼎甲)

「　蕭條門徑不堪憂車馬何緣肯一遊色映雕甍搖棨戟香浮金韉駐驊騮久知姓字參龍榜巳睹奎文壓虎頭攬轡澄清天下望忘機未許狎輕鷗」


** 楊子簡文學以詩見貽次韻答謝

「　松煙濤聲入夢流驚回明月到梁頭人懷短髮心同素竹對長竿笻共遒展卷豈能齊上策看山還復步平疇何緣寄我瓊瑤周快意如登謝眺樓」


** 酬韓山公文學

「　得幽棲不買山鄰居近喜接禪關文章虎繡三川外世業龍圖八水間醒眼談能忘物去醉心終是愛雲還獅床待坐何時借四大空空只自閒」


** 晝寢

「　花落禪房厚作茵老榆木枕就閒身簷前雀鬥驚回夢階下蟻爭巳聚塵斷壁走蝸文字古空林過兩石苔新誰將伎倆隨莊蝶嗟彼蘧蘧負一春」


** 紅木槿花

「　滿樹嫣然蜀錦堆群芳落盡蝶蜂來光含瑪瑙英初結色孕燕支蕊乍開六月火雲燒不死一林香氣暑還裁靜觀道者情元幻缽底松花得共陪」


** 除夕壽張副戎

「　高牙風拂動長安臘盡春回朔氣寒雪噴玉梅開虎帳桃迎金母餽螭盤稱觴士躋元戎府推轂鶯遷上將壇獻歲明朝欣令節長庚光耀五雲端」


** 白木槿花

「　皎皎枝頭冒暑開清香時拂妙高臺絕塵自是冰心老傲熱還從雪嶺來天上銀河乘夜淨人間玉樹逐鸞回幽芳未許他相並游戲蟾蜍莫浪猜」


** 偶興

「　翠靄重重祗樹林山廚宿雨曉煙沉花光寒映墻頭濕柳色風搖屋角深四野草萊宜祖意滿庭松柏靜人心懶殘別有超方句未許時流造次吟」


** 長安舊城

「　策蹇南來人古城綠雲金地菜花生柳舒官道青垂影鳥搆危巢屋傍鳴蔬圃緋連開杏色柴門靜掩讀書聲西方原隰消磨盡野老紛紜試耦耕」


** 壽馬副戎

「　薰風拂拂火雲屯天大將軍此現身五百期昌名碩士三千桃實獻真人威行邊塞烽煙靜澤及關河雨露新暢好豐功榮八座登壇早巳卜楓宸」


** 過普濟菴贈徹宗上人

「　離城未十里南面是終南塔占雲松古花沉露朵酣閑欹臨蘚石自掃啟香龕眾數酬人問前三與後三」


** 圖制臺見過

「　庭際陰移樹影斜鑣鳴歷歷近山家光生畫戟朱纓麗劍列星文柴氣賒虎雲屯圖甲士龍旗風動駐
雲騧山堂不盡談心曲鼓角聲催候晚衙」


** 胡君儔文學以遊牛頭寺隹什見貽次韻(三首)

「　見說牛頭寺層岩最上頭田衣僧畎畝石瀨鷺汀洲興至情都遣詩成景盡收何時策杖去日日共追遊」


** 壁間韻

「　名山勝地足遊觀石磴縈紆上幾盤樹色一林春入翠花光滿院露凝寒壁間題詠多詞客潭底潛龍少釣竿遙望終南岩壑好又拖拄杖過層巒」


** 少陵祠韻

「　詩學從來仰大成當年藻思動神京荒祠宿莽鴟頭暗野店炊煙谷口橫海內文章人盛昔夔州詞賦氣還生豪吟巳逐空山盡騷客由含弔古情」


** 布撫臺見過

「　金勒郊巡到上方朱纓簇簇禮空王伊周世業勳名重夔契經綸撫字良午夜月明關塞靜中書風動墨池香宸指日遷調鼎佇看鹽梅沛澤長」


** 壽咸寧白友梅明府

「　氤氳紫氣接香臺道是吾公嶽降來仙使翩翩迎玉珮梅英冉冉拂霞杯河陽續著花多種魏闕名高錦讓裁此日關中欣介壽弧光早巳近三台」


** 酬華州郭茂遠文學寄懷原韻

「　雲峰遙望華山尖喜和新詩筆數拈每歎人龍懷馬岌難裁別恨賦江淹心齋巳見形神化面壁競聞世口箝為語折中高尚士時清不用更求潛」


** 送僧之峨嵋

「　見說峨嵋去幽懷憶昔時岩深千丈雪樹老萬年枝有夢勞傾想無愁惜別離峰頭如到日為念爾題詩」


** 葛制臺見過

「　雪霽空明映遠山旌旗閃爍到禪關風吹鼓角威聲壯日射金田曙色閑問法竟能忘世相籌邊早巳靖
驕頑賢臣不待王褒頌知在凌煙第一班」


關中八景朝邑朱明府繪圖題詠勒石於長安費
宮之墨峒一時聞人韻士競相屬和偶客過子曰
師於宗門通文字禪可能為我一一詠乎遂應之
各賦一首。

** 太白積雪

「　山客積素凝清標夕陽西映光迢遙峨峨顥色絕氛千古萬古摩雲霄猿鳥飛攀不敢度仙客碁蹤恐亦誤變幻須臾煙霧橫瑤臺瓊室知何處」


** 舉嶽仙掌

「　華嶽峰頭有奇異五指參差撐絕壁雪霽高懸掌跡明攫霧拏雲搏白日傳聞巨靈擘此山東措王屋西不還神功浩杳難可測層崖空望不可攀」


** 咸陽古渡

「　碧葦紅蓼兩岸斜沿汀鳧雁圖平沙車馬黃塵來何處渡頭競立心紛挐白波篙動羅紋捲水勢吞空客路遠到岸爭聲語亂譁日腳明邊看策蹇」


** 灞柳風雪

「　風弄柔條柳欲折狂花飛作江天雪三川秀色掩糢糊灞水沆漭聲決決撲地成團吹作堆行看客騎共徘徊忽然捲盡青山出紫燕翩翻掠徑來」


** 曲江流飲

「　春水年年綠滿地遊人口日鬥花枝酣觴側側搖波影翻手探囊索賦詩翠輦不來春已老陌上殘紅空自好為囑封家十八姨殷勤點綴池邊草」


** 雁塔展鐘

「　露下客衾寒氣重鐘聲何處驚殘夢隱隱城南半徹天星沒銀河光欲動鄰雞聲亂隔垣啼曙色微茫日漸曦款段欲騎出門去滿地炊煙竹院述」


** 草堂煙霧

「　鐘磬訇訇度雲水塔尖隱隱露山麓炊煙散作霧滿川樓閣微茫隔村屋板橋橫接竹問扉數疄紫芋黃精肥十萬紅塵飛不到樹裏時見一僧歸」


** 驪山晚照

「　殘日林光潑翠巘鴛瓦鱗鱗砌宮殿繡嶺春殘花事稀溫湯香逼浮金韉麗姬烽火聞自周華清宮漏說唐留遊人博醉橫山麓臥看紅紫眩峰頭」


** 寄懷李雪岩參軍

「　蓬心無日不西州憶別經年又復秋鄉國幸同居錦水詩懷喜共話林丘延平道在誰知巳倚馬才雄自少儔欲寄魚書清渭遠蒹葭極目思悠悠」


** 喜晴

「　宿雨今方霽閒愁得暫寬苔荒多屐齒溜盡少風湍村落斜陽裏岡巒夕照殘穀登完歲歉殊覺有餘安」


** 百塔晚望南五臺

「　臨風倚杖立黃昏畏虎人家早閉門蔓草離披山下寺炊煙歷亂水邊村峰敲磬落飄空度谷唱樵歸宿霧屯遙望五臺天色暮瀑花濺石動雲根」


** 樊川

「　青陽舒節候拄杖亦幽尋春色花包藥泉聲石漱琴傍村連竹塢夾徑落槐陰意念樊川久沿溪不厭深」


** 壽西安董太尊

「　金風初振絡緯啼申甫維靈又降西仙馭青來鸞作使關門紫映氣為霓百城屏翰瞻寮寀五褲歡歌聽庶黎此日九如申祝頌徵書乘傳有沙堤」


** 酬陸伯彩文學遊牛頭寺原韻

「　牛頭岩寺古見說好林間松老龍鱗集雲深鶴夢閒道心生寂歷塵世絕追攀往往投焛客將金欲買山」


** 酬駱子昌胡源緒于飛遠諸文學賞牡丹原韻
五首

「　詞客名花兩會難新詩貽勝九還丹禪心巳逐孤雲靜色相空空孰解看」


其二

「　天涯蹤跡遇為難見說群公詠牡丹何幸高吟叨一和几前吮筆幾回看」


其三

「　世事誰將較易難蕊珠不羨說金丹繁華過眼空塵蹟好對花王秉燭看」


其四

「　洛下品題見巳難梵宮幽寂秀凝丹蝶蜂漫鬥穿翎錦留待詩人取次看」


其五

「　藐姑仙子並還難一捻腥紅似染丹盡日飛觴留客醉香光猶隔霧中看」


** 壽長安郭乾一明府

「　晴和晷運喜初陽嶽降春城此日良杏吐紅霞方𣇍水蘭苞紫砌正吹香民謠巳驗關中化帝齎還瞻魏闕光方外久知容借座向妨介壽一稱觴」


** 酬張益君文學

「　柴門一望𥌓煙橫雲樹蒼茫隔近城新竹乍看青玉出榴花偏照碧窗明翰香忽起龍蛇潤藻句俄傳燕雀驚欲就趨庭陪鯉對不堪懶性許誰爭」


** 即景柬張稚恭

「　春去郊園蝶粉輕深林古寺尚寒生花英檻外飛無影燕語梁間聽有聲霧倦千山朝旭靜村連萬樹晚霞晴共將茗碗消凡福來往香臺不厭頻」


** 雨霄望青華山

「　咫尺青華未可通上方臺殿碧雲籠樵歸山徑莓苔滑鳥啄村園柿子紅澗底聲喧連日雨簷前鐸報一天風明朝拄杖憑虛上萬井千畦眺眼中」


** 從青華至翠微山靜陽真士菴

「　鳥道盤空上紆迴石磴斜探奇踰翠嶺乘興過青華樹杪危峰墮雲根宿莽賒香清芝浥露澗響瀑飛花薜荔巖多隱莓苔徑半遮林翻猿振嘯石迸竹抽芽遠岫排為障細流匯作洼名山真可樂塵世寂無譁髮素憐渠瘦心灰愛爾隹數椽堪偃息共此老煙霞」


** 宿翠微山

「　暫借峰頭一宿眠身輕猶在史多天欲知現業無岐徑巳料前因有勝緣夜靜風來號古木山深雨過響流泉幽情自是清人骨好待開池種白蓮」


** 贈西安許臺陞雲南總窗

「　龍命分符出御墀奚囊琴鶴更清奇供需直駕蕭何術強富寧誇劉晏儀勵節一壺冰玉映憲邦百度豸輪樊新秋喜接新遷報願偕滇南寇一時」


** 西安董太尊偕咸長兩邑侯過訪

「　山寺倏然到宰官蕭條門徑不生寒言中透脫機先峻句裏藏鋒道覺寬色映翠蘿朝雨過聲傳嬌語暮鶯歡宦情肯覓消閑地滿目雲松不厭看」


** 玄都觀

「　當年形勝說玄都觀裏千桃樹巳無不見星官占斗極惟看村舍起田廬狐穿土穴藏高塚鶴去仙壇盡宿鳥紫氣銷沉蹤跡杳長空夜夜月輪孤」


** 壽總河王制臺

「　名稱四得壽居先弧矢重看此日懸寶瑟聲聞仙子駐瑤華香度海桃鮮功超大禹齊前聖績懋平江裕後賢咫尺三台咸屬望萬年歡奏樂鈞天」


** 贈天童慰弘和尚

「　聲光赫奕仰天童崛起皋亭道獨雄三尺青萍全殺活一條白棒打虛空山花映水生紅浪野鳥呼人下翠叢應是祖翁家法在佇看寰海振宗風」


** 楊子渡

「　萬里長江水扁舟渡去輕金山看有寺鐵甕擬無城浪拍鼉聲震波翻日色明從來湖海志更欲釣鯤鯨」


** 嘉興煙雨樓

「　鴛水湖邊煙雨樓高城日上涌江流憑欄俯瞰千門曉觸目豪吟萬里秋方外乾坤輪野衲閒中日月讓輕鷗蒹葭極盡滄波外應有羊裘在釣舟」



憨休和尚敲空遺響卷第十二(終)