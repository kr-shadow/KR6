#+TITLE: 楞嚴經懸鏡-明-德清
#+DATE: 2018-05-12 10:23:58
#+SOURCE: github.com/kanripo/KR6j0685 master a92aa02f                

* No. 277-A
 首楞嚴經懸鏡序

首楞嚴者大定之總名也。而世之受此經者有不定
之疑二焉。其一曰傳經不定。唐神龍初般刺密諦三
藏潛將梵筴私入廣州譯而授房相國融。時本國責
其違制持筴遁去。融亦奏上不行。外則梵本無徵。內
則目錄失載。巳不能無疑。而智昇又謂沙門懷迪遇
梵僧於廣州共譯十卷。校之融本並不差異。豈迪與
融同時筆受耶。智昇所記不詳如此何以傳信。及考
法顯誦之於晉。法聰持之於梁。智者不得見之於隋。
而融等乃始受之於唐。或彼或此。或隱或顯。其傳經
不定起後世之疑一也。二曰判經不定。五時四教之
目攝一切經無不各從其判者。而獨此經最為難判。
環師判入般若。璿師判入方等。智圓諸師判入法華
涅槃之間。夫不夭慧命未獲法身非般若矣。楞伽山
上破外自然非方等矣。匿王父子生不逢受記之年
非法華涅槃間矣。非漸。非頓。非祕密。非不定。非藏通
別圓。如真覺百問所列。始終前後恍惚難憑。其判經
不定起後世之疑二也。宣灑常舉秀師內道場之所
書慤師故相家之所得相質以釋傳經之疑。竊意世
人皆信二師亦皆信此經無惑也。乃今四眾之信憨
師如二師則判以為非一時頓說也者顧不足信哉。
室羅筏城之說一時也。迦毗羅城之說又一時也。結
集者直欲顯一心三觀之指即十世古今不離當念
而例何足以拘之。雖然。師巳顯真心明大定幾無餘
蘊矣。又必名之曰懸鏡者豈無其意歟。空中之鏡懸
而照壇中之鏡蓋持心呪之軌儀也。昔者阿難與摩
登伽乘此呪心一念薰修超有漏而證無學。世尊將
欲敷演大陀羅尼。先順其多聞之習種種開示。復剷
落其所聞於佛如語四眾文殊大慧比丘等種種多
法。使之泰然蕩然皎然了然而終則快然。於此金剛
三昧聞薰聞修之祕。此惟能說神呪。若觀世音始為
當機。故歷選圓通取其梵音潮音一形一呪可從中
修證者為法耳。如是修如是證獲金剛心中初乾慧
地。地地皆以金剛觀察。而此金剛心金剛觀察乃金
剛三昧。自旦至暮音聲相聯從耳根入者也。因門而
入得陀羅尼入佛知見。不然。心有未通佛為妄語矣。
魔有未降呪為唐捐矣。獨不觀世尊自立之五名乎。
曰寶印。曰救護。曰密因。而終之曰陀羅尼呪灌頂章
句。所云灌頂者經中凡三四見焉。岳師判為天竺灌
頂部。誠有見於三藏所傳必為密宗。此之圓圓果海
詎有時量而可以一時一教收之。耶或謂五密部中
無此顯說。殊不知彼云夜􂟚即如是我聞。我巳聞佛
金口誠言曰灌頂章句矣。而難信受奉行豈不謬哉。
是故憨師信受而標懸鏡也。得此呪心。無論登刀入
火。雖安公破句讀經珪公詆佛妄說無不可者。舍呪
心而談真心是增益多聞。非世尊意。亦非憨師之意
矣。

萬歷辛卯元旦獅子林居士虞淳熈書
* No. 277-B
 首楞嚴經懸鏡序

原夫首楞嚴經者。乃諸佛之祕藏修行之妙門迷悟
之根源真妄之大本。而其所談。直指一味清淨如來
藏真心為體。蓋此心體本自靈明廓徹廣大虗寂平
等如如絕諸名相聖凡一際生佛等同。然迷之則生
死無端。悟之則輪迴頓息。是以吾佛證此愍物迷之
故假大權發啟斯教。大開修證之門。曲示歸家之路。
是以一部所詮從始洎終不出迷悟真妄二法。然迷
途萬狀悟有多門。若剋體窮源不無其要。至若從迷
至悟之方返妄歸真之指端在楞嚴大定三觀妙門。
若欲洞觀法界徹見自心覿體還源莫斯為要。慨夫
文詞簡奧義理幽深。雖諸家註疏精暢發明。而學者
貪程罔知捷徑。致使理觀昧於陳言。修習失於正受。
清不揆固陋志嘗刻意斯文。杜絕見聞窮歷冰雪。顧
智識暗昧非敢妄擬聖心。每於一線通途麤述鄙意。
庶潛修之士若攬鏡以照形。願即事安心頓融藏性
者矣。

萬歷丙戌冬憨山頭陀德清書於東海那羅延窟
No. 277
首楞嚴經懸鏡
明東海那羅延窟海印沙門釋德清述

將通大義總啟二章(三分大義別具通議茲不繁列)。

  
  * 初大開修證之門(從初啟請至結經名)
  * 次曲示迷悟差別(從精研七趣至五十重陰魔)

初中略有四意。

  
  * 一示三觀之體
  * 二示三觀之相
  * 三示三觀之用
  * 四結三觀之名

初開修證門中有四意者。良以真源湛寂絕生滅之
端。法界幽玄泯聖凡之跡。本無修證。豈屬悟迷。今依
不迷之迷。故立無修之修。斯有無證之證矣。蓋迷真
逐妄遂沈生死之流。今欲返妄歸真須建依真之行。
而此經者蓋以一味清淨法界如來藏真心為體。依
此一心。建立三觀。依此三觀還證一心。故曰。無不從
此法界流。無不還歸此法界。是以阿難示同未悟不
達此心。故一向多聞未得無漏。不能頓拔生死之根。
遂溺摩登婬舍之難。由是殷勤啟請三觀妙門。故我
世尊先示一心照明萬法。而首告之曰。一切眾生生
死相續皆由不知常住真心性淨明體。又曰。有三摩
提名大佛頂首楞嚴王。具足萬行。十方如來一門超
出妙莊嚴路。觀此二語足見全經之旨。豈非欲令先
悟一心依之建立三觀。修此三觀還證一心者乎。洎
乎一往所答。雖多方決擇委曲搜揚。無非顯示一心。
之源。密陳三觀之體。(從初卷至四卷中)因之起行造修。勾引
二十五聖旁通悟入之方。敕選耳根正是最初方便。
(從四卷半至六卷初)是使初心創志則知觀相分明。然後任運
一心法爾淺深具有斷惑證真高下之用。(從七卷初至八卷中)
修斷巳極故結指觀門。使始終一源不出楞嚴大定。
故以經名而繫之終焉。此實通途之大旨也。

初示三觀之體。而此體者所謂常住真心性淨明體。
即一真法界如來藏心也。先示此體為所觀之境。要
依此體啟大智用故。然此藏心具有三意。一空如來
藏。二不空如來藏。三空不空如來藏。

一空如來藏者。謂此藏性其體本空一法叵得。如摩
尼珠其體空淨了無色相。雖有隨方之色色不離珠。
以即珠故。真心本淨了絕妄緣。雖有隨緣之妄妄不
離真。以即真故。名曰真空。故為觀者先示真心以為
觀體。能觀此體名真空觀。(經名奢摩他亦名體真止)此從經首阿
難啟請世尊許說曰有三摩提名大佛頂首楞嚴王
具足萬行十方如來一門超出妙莊嚴路起。一往七
徵八辯。始則決擇真妄。且云妄不是真。以明五蘊身
心不有世界本空。破我法二執以顯本覺真如。以至
三科七大會歸藏性。然後真妄和融。方顯妄即是真。
從淺洎深大段總顯空如來藏理(從初卷啟請至第三卷終)。

二不空如來藏者。謂此藏體雖空。具有恒沙稱性功
德。包含融攝纖悉不遺。如摩尼珠其體雖淨。具有圓
照之用。而能隨方現一切色。色即是珠。以珠現故。藏
性雖空。而能隨緣顯現十界依正之相。相即是性。以
性起故。名不真空。故為觀者示此藏性以為觀體。能
觀此體名不空觀。(經名三摩亦名方便隨緣止)此從富那執相難
性。三種相續。深窮生起之由。委明循業發現之義。總
顯不空之體(始從四卷初。至本卷故發真如妙覺明性。有半卷經文。計一千五百餘言)。

三空不空如來藏。謂此藏性其體清淨能應能現。如
摩尼珠其體淨圓。淨故非色以即珠故。圓故能應非
不色以即色故。非色非珠。而此藏性其體淨圓。淨故
非相以即性故。圓故能現非不相以即相故。非相非
性。名空不空。非相故空。非性故不空。非即非離。平等
如如。名曰中道。故為觀者示此藏性以為觀體。能觀
此體名中道觀(經名禪那。亦名離二邊分別止。亦名等持。此從四卷中。而如來藏非心等
起。至即常樂我淨等。文有二章。幾三百言)。

然上三諦。體雖不二。舉一即三。終帶名言。猶存歷別。
未及一心之源。難契圓融之旨。必若離即離非是即
非即。則藏心妙性徹底窮源絕諸對待。良以雙離則
雙泯。雙是則雙存。存則三諦靈然。泯則一心無寄。寂
照同時。存泯無礙。唯在忘言者可以神會。絕慮者可
以心通。可謂妙契寰中泯同法界矣。圓融圓融。深思
深思。歷然不昧。故佛開示巳畢乃總告之曰。上來所
說藏性之理如此深妙。如何汝等以所知心而能測
度世間語言而能入哉。且此妙理人人本具。然雖本
具隱而未現。譬如琴瑟雖有妙音非妙指不能發。眾
生雖具妙心非妙觀不能顯。且如我今證此真心安
住大定圓照法界。凡有動作皆是大用現前。汝等迷
之。舉措云為皆是塵勞業用。故曰。如我按指海印發
光。汝暫舉心塵勞先起。此無他故。蓋由不肯勤求得
少為足耳。當機遂請何因有妄。要顯妄元無因。使悟
妄不離真。亦似頭非外得。然此天然妙性不假修成。
但能一念回光方悟神珠本有。故隨結責戲論切勸
修持。乃曰。汝雖憶持十二部經。不如一日修無漏業
如何自欺尚留觀聽而不修之。是以阿難聞說疑惑
消除心悟實相。遂乃請入華屋攝伏攀緣冀得陀羅
入佛知見等。由是觀之。大槩一往開示藏性。豈非欲
令先悟一心依之建立三觀妙行。然後行成解絕頓
證一心者乎。

初示三觀之體屬見道分竟。

二示三觀之相者。由前開示一真法界如來藏心。而
此心體具有廣大智慧光明義故說名為智。今以即
體之智還照寂滅之體。理智一如離念離相名一心
源了無說示。今約真妄生滅之門會取返妄歸真之
路。方便施設亦有三重。以智照理故單以觀名。約妄
相以明故曰觀相。

且先略示觀門。

  
  * 一奢摩他空觀
  * 二三摩鉢提不空觀
  * 三禪那中道觀

一奢摩陀名空觀者。謂了一真法界如來藏心本無
生滅亦無諸相。蓋因一念不覺而有無明。因此無明
生起三細六麤四大六根種種諸法。而此諸法唯心
所現本無所有。但是一心。心體圓明離一切相。如珠
中色本來不有。以即空故。故曰色即是空。以色非色
故。色不異空。故名真空。作是觀者名真空觀。

二三摩鉢提名不空觀者。謂了根身器界一切諸法
既是一心。心體圓明清淨本然周徧法界隨緣顯現。
此則諸法當體虗假如幻不實。如珠中色分明顯現
全珠即色。以即色故。故曰空即是色。以空非空故。空
不異色。故名不空。作是觀者名不空觀。

三禪那名中道觀者。謂依此寂滅一心照明諸法。諸
法法爾當體寂滅。寂故名空。照故不空。如珠與色非
色非珠。名空不空。非寂非照。如如平等。唯一心源。湛
然不動。離即離非。是即非即。言語道斷。心行處滅。心
心無間。任運流入薩婆若海。作是觀者名中道觀。

次正示觀相文中大科為四。

  
  * 初總示迷悟之根
  * 二正示一心三觀之相
  * 三略示解結之方
  * 四廣示最初方便

初總示迷悟之根者。由前阿難聞佛開示巳悟如來
藏性妙覺明心圓滿周徧備在於巳不假外求。良以
一向徒事攀緣不能攝伏。今將思而修之不知造進
之方。故有請入華屋之問。冀得直捷之門即可乘便
而入。因相而修故此科名三觀之相。然世尊所示別
無其方。先令決擇真妄分明。然後隨宜調治。故欲返
妄歸真造端不出二決定義。意者。蓋原迷此圓明湛
寂之真心。結為四大。妄分六根。根塵和合虗妄生滅。
引起五濁業用煩惱。使妙圓之體隔越而不通若羣
器參乎太虗。湛淵之心渾濁而失照似塵沙投於清
水。此則本不分而分元不濁而濁矣。今欲即生滅以
證真常。旋虗妄而復妙覺。要先以此不生滅心為本
修因照破生滅之原。次審所結之根誰是煩惱之本。
若生滅入照則當下真常。若煩惱知根則迎刃而解。
斯則能照之一心心心寂滅。所照之萬法法法圓通。
是以頓超五濁旋復一元。若依此為因心可圓成於
果證。然則所迷之一心雖是本圓周徧。能迷之六根
現前力用不齊。今若即迷返悟。就路還家。固爾門門
皆可窮源。處處盡堪合轍。良以初心昧劣不解圓觀。
必須直指當陽要在一門深入。由是備顯六根優劣
令審誰淺誰深。淺則逆離而難通。深則順合而易入。
果能入一無妄則六湛圓明。諸妄消忘而一心清淨。
如是則吾家之故物可歸諸佛之涅槃可證矣。

此後重徵一六。意顯粘湛而妄發。深窮生滅之根元。
再起斷見之疑。驗出真常之妙性。斯巳密揀耳根以
為初心方便。若一心守真常而棄生滅。則無上知覺
應念圓成。得一旦常光顯現。而生滅圓離。則根塵識
心應時消落。此實圓觀之祕訣。破妄之神符。還元之
旨始在茲乎。是所謂返妄歸真無出二決定義也。

二正示一心三觀之相。

阿難聞前第二義門生滅即常之說遂起何名結解
之疑。意謂生滅不常可說為結。今既常矣將何物而
名結。結既尚無從何物而名解耶。蓋前以常為斷。此
則執妄為真。皆由不了迷悟同根真妄一體故致斯
問。此實初心所混故須甄明。令其觀相分明不墮空
有之見。要顯中道之旨方契一心之源。故爾諸佛因
而同告之曰。使汝生死涅槃者皆汝六根所致也。豈
又更容他物哉。直由迷悟之分故有結解之異耳。如
此明言當機猶自未悟。世尊因而解之曰。根塵識性
同一真源。縛脫兩途元無二致。蓋因迷一真而妄見
六根知見立知即名生死。了六根而本同一體知見
無見斯即涅槃。此實結解之元。豈可更容他物。然此
雖明空有未極一心。何則。蓋一真之性不屬生死涅
槃。如來藏中。本無去來迷悟。至若有為起而無為滅。
俱是緣生如目前之幻化。無為起而有為滅盡為不
實若眼底之空華。況非真與非真。何有能見所見。(能見
六根所見六塵)然而根塵之間元無實體。虗有其相故若交
蘆。是以結解同根聖凡無二。汝試但觀交中識生(即第
八阿黎耶識)空有何名。蓋由明昧因依真妄互立。迷之而
六妄同生。悟之而一真何寄。良由此體甚深微細熏
變難思。執之則真巳非真。取之則非幻成幻。苟不取
而非幻尚無。不執而幻法何立。如是則六根圓湛空
有雙袪。三諦圓觀是非齊泯。妙圓之旨盡在茲乎。此
則是名金剛三昧如幻摩提。修之而一念頓超。擬之
而諸佛同證。此所謂十方婆伽梵一路涅槃門。若欲
徑登彼岸。直造妙嚴。唯此大定法門。故應修而證入
也。

三略示解結之方。

上來巳示一心三觀之相。乃佛佛成道之門。今將思
而修之。爭奈初心不知直捷之方。故有六解一亡之
問遠啟選擇之談。故我世尊精宣妙旨巧示玄機。聊
綰華巾將成六結。以明依一巾而有六結結若解而
巾亦不存。要顯依一真而分六妄妄若消而真亦不
立。何則。良以真淨界中本無此事。生死涅槃皆即狂
勞顛倒華相。故須真妄兩忘。方可會歸中道。直造一
心之源耳。故隨請解結之方。審明下手之處。除結當
心以顯二邊無力。當陽直入必須中道收功。斯實入
圓之要術。破惑之利具。唯其法門甚深恐難諦信。世
尊因而矢之曰。我此說者。乃出世微妙之因緣。非世
俗和合之麤相。況我世出世法一一皆了元因。矧此
修行豈不知其節要。加茲功用不勞彈指而頓證無
生。不涉途程而徑登佛地。是故阿難隨汝心中選擇
憑在何根。用此妙術解之諸妄何愁不滅。恐汝不能
圓觀頓脫。是須次第銷鎔。先且選擇一根。以為最初
方便。若得此根初解五粘隨脫而先得人空。從此觀
智增明然後成法解脫。若所觀人法雙空則能空觀
智亦泯。斯實藥病俱遣。真俗兩融。三諦靈然。一心無
寄。如斯圓照。任運冥樞。是名從三昧以契無生。即六
根而證常樂。直捷之指無尚此矣。初心方便妙在茲
乎。

四廣示最初方便(二十五聖。一一皆是最初方便但觀音耳根一門。堪合此
方之機。故曰廣示)。

阿難聞前開示觀相分明。巳悟隨根皆可證入。然猶
不知隨處下手做作之方。抑又未達的指何根堪作
此界當機最初方便。且將刻志進修冀成道果。庶不
失此嘉會辜負密言。亦為遠益未來成就最後開示。
故有請惠祕嚴之問。然此祕嚴之旨乃吾佛自證根
本法門。甚深微妙難解難思。果海離言了無說示。今
茲曲垂指示須藉旁通。故假二十五聖各說最初方
便。意顯三科七大隨處皆可還源。大小三乘遠近一
齊趨入。且令諦信不疑。托此將為證據。是以諸聖奉
敕用解先登。或析色體色以取單真。或即俗離俗要
歸中道。偏圓互煥星月交羅。深淺齊驅牛羊共渡。斯
則門門總是圓通。法法盡成解脫。苟能入此三昧。證
是妙門。隨處而常光普照。應念而諸佛現前。水流風
動共演圓音。世界山河普現三昧。至此始知自他不
二。依正互融。消習漏於剎那。廓眾塵於一念。無作之
行芬披。真常之樂自現。然此祕嚴利器付之勇猛丈
夫。有何堅而不破又何結而不解哉。然雖正偏兼到。
順逆皆通。不知此界當根誰為要妙。若是塵中作主
非大智無以潛眸。閙裏奪尊非大悲不能下手。故敕
文殊揀選誰合此方之機。唯獨觀音耳根可作最初
方便。何則。原夫覺海澄圓。圓澄元妙。本無世界及與
眾生。直以一念纔興空漚頓起諸緣不息三有齊生。
是以六處妄分。諸塵妄隔。使圓通妙體不得而圓通。
常住真心莫得而常住矣。若約妄法全真斯則歸元
之性不二。奈何根機不一是以方便之路多門。在乎
聖性順逆皆通。屬之初心不無遲速。今者若就六塵
而入六塵之體本非常住。若依五根而入五根之性
匪涉圓融。若憑六識而六識生滅宛然。若假五大而
五大無知昏鈍。若據見性雖則都攝六根然尚在能
所未能忘照。若觀識性雖則包含萬法猶存分別難
以契真。今若剋合此方教體的示機宜速取三摩實
從聞入。何者。良以聞根圓妙十處周聞。聞處虗融牆
垣莫隔。音聲生滅聞性恆常。寤寐一如身心不及。此
則可由聞性以證真常。從耳根而入妙覺矣。況復此
界眾生此根最利。投機之指莫尚於茲。良由迷本循
聲故此流轉生死。果能旋流無妄豈不頓契無生。此
是金剛三昧如幻妙門。如斯祕密絕要真修。何不將
聞以自聞聞。豈肯畜聞而成過誤。況聞非有體因聲
以名。若旋妄遺塵則性何名狀。此所以一根既返源
六根成解脫也。其如六根幻翳。三界空華。今聞復而
翳除。則塵消而覺淨。淨極光達寂照含虗。根境皆空
猶如夢事。安有夢中之境而能留汝形骸耶。大槩世
間男女皆如幻以幻成。雖見搖動全一機抽。由機息
而幻消。則情忘而執謝。圓明妙體當下現前。諸佛眾
生應時平等矣。如斯妙利真實圓通。何不旋倒妄之
聞機返自聞於真性以成無上之道哉。此是微塵諸
佛一路妙門。三世聖賢修行捷徑。非但觀音獨擅。我
亦從中證入。是若將救末劫求出生死之人欲速成
就菩提無過耳根為最。斯乃大小共由之門。淺深同
說之法。但依此修超乘餘根。真實心要莫斯為妙者
矣。於是當機聞說自心了然。明見還家歸真道路。斯
則觀相分明現前無惑。奈何未來末法邪道亂真。其
有依教信行之輩。如何攝心軌則得正熏修。安立道
場遠諸魔事。故發度人之請。遠益未來之機。通會長
途猶屬行門之事。然世尊所答別無其方。直以毗奈
耶中三決定義。所謂攝心以戒定慧是生。三者圓明
可超諸漏。然前見道明心巳開慧性。修道方便定相
圓明。至其戒為基本尚未明言。今若得正熏修須憑
定慧。若欲違制行業必稟戒輪。且夫生死之海滔天
始於濫觴之念。煩惱之林翳日生於萌蘖之根。今若
絕末停流。端在塞源拔本。戒雖多品四重為根。根本
不生枝流自絕。然而真修以離欲為本故先婬欲首
懲。生死以冤負相牽故次殺盜隨舉。妄言矜俗貪愛
潛滋。委論酬償殺盜相若。為其永殞善根不成三昧。
故例量重尤是須併斷。若欲圓成修學必先持此冰
清。果能四事不遺自然遠諸魔事。正行可成。正定可
入。然而現行易制。宿習難除。是須誦我無上佛頂心
呪。此則顯密雙修三慧並運。庶幾三障可破三惑可
除。而三界可超三身可證矣。況此神呪功力速疾冥
資。但能依教加持破惑如霜遇日。是以略陳軌則令
依清淨之師。若要詳悉壇場必使眾緣具足。身心俱
淨。事理齊修。庶指日以取菩提。刻期而成聖果。妙圓
之行誠在斯矣。歸真之要妙在茲乎。是故宣揚神呪
使眾咸聞。廣顯功能䇿令諦信。方盡修道之門。統收
妙圓之行耳。

二示三觀之相屬修行分竟。

三示三觀之用者。上來所說觀相分明得倚圓根即
可乘便直捷而入。依之造修任運一心。法爾不無斷
惑淺深證真高下之用。是故阿難聞前顯密開示得
正熏修。身心快然獲大饒益。然猶不知如是修證未
到涅槃。始從凡夫終至佛地。中間漸次名目以何而
至。是故請問五十五位真菩提路。要顯圓妙觀行。有
此能斷能證之力用。轉凡成聖之功能。故名三觀之
用也。然世尊所示。先明二種顛倒妄類之因。後示五
十五位真家之路。所以然者何也。良以妙性圓明。真
源湛寂。本無迷悟。安有聖凡。蓋由一念纔興則三有
之空華亂起。寸心方歇。則一真之幻影全消。是所謂
生滅名妄迷之則生死無端。滅妄名真悟之則輪迴
頓息。然且生死界寬總之不出一十二類。涅槃道遠
要之不過五十五程。實由迷一真而為六想則二種
顛倒相因。悟六想而本一真則二種轉依是號。是故
汝今欲修三昧直詣涅槃。先當識此顛倒之因。斯可
圓成真三摩地。何則。良由迷真覺而成不覺故號無
明。遷無生而作眾生是稱顛倒。此則本不生而生斯
有無生之眾生。本無住而住故有無住之世界。是以
迷輪不息則生死之業何窮。妄念不休則遷流之世
何巳。且既能以一念之迷妄動而六想橫發輪迴於
十二類生。則可以一念之悟無生而三觀齊修證取
於五十五位。由是觀之。則眾生實約四蘊之心。世界
端指色蘊之質。此則全憑正報以顯悟迷。總屬眾生
以明真妄。是所謂使汝流轉生死速證妙常皆汝六
根更非他物。意此豈非知見立知即無明本知見無
見斯即涅槃者乎。細尋大旨詎不信哉。然全妄即真
顛倒具於妙圓真心。全真即妄修證本於元所亂想。
故三種漸次因之而建立。五十五位由是而進趣。何
也。蓋六根相續端由婬殺為因。諸苦長淪直以盜妄
為本。今將長揖三界。永越四生。必痛絕助因使正性
刳而不發。制止現行令根境偶而不行。如是則根塵
泯合。心境俱空。身土皎然。自他圓證。此則始從觀行
以至分真。永斷無明而躋妙覺。然重重觀察。位位研
窮。莫不皆以首楞大定三觀妙門單複圓修漸次證
入者矣。三觀之用無尚此耳。一生取辦其在茲乎。修
斷巳極故結歸觀心以終其請。故曰是種種地皆以
金剛觀察如幻十種深喻奢摩他中用諸如來毗婆
舍那清淨修證漸次深入者也。

三示三觀之用屬證果分竟。

四結三觀之名者。由前一往開示。令其先悟妙圓心
體。依之建立圓妙行門。藉此妙行圓修。還證妙圓之
體。此則背塵合覺之行既終。返妄歸真之路明矣。故
文殊請問經目意在結指觀名。何者。蓋約世諦而談
則名無得物之功是即有名無實。若就勝義而論則
理有當名之實斯即有實有名。良以上來所詮之義
若理行因果俱屬圓融。然則能詮之文若教相名言
皆歸究竟。由其理趣深玄故一言難盡。偏圓互煥五
目方周。意者前來開示要妙法門。若剋體而名乃是
如來藏心一實相印海眼真經。故名大佛頂薩怛多
鉢怛囉無上實印十方如來清淨海眼。若就用而言
則凡在有緣皆堪受度惑無不斷真無不窮。故名救
護親因度脫阿難性比丘尼得菩提心入佛知見。若
的指因果皆真則佛佛資成之始無非究竟指歸。故
名如來密因修證了義。若合論體用廣大因果同時。
則含染淨而不易自在難思。具性德而無遺出生無
量。故名大方廣妙蓮華王十方佛母陀羅尼況。若據
法身所演中道名言契之而頓紹佛家修之而不出
大定。故名灌頂章句諸菩薩萬行首楞嚴。斯皆稱實
以彰名。隨德以立號。要之不出一心。統之不離三觀。
此所謂言雖請問經目。意在結指觀名。是則教理行
果皆歸大定之源。真妄悟迷總入如來藏心者矣。大
事因緣莫過於此。開示悟入無尚茲乎。

四結三觀之名竟。

上來七軸半文通科判為大開修證之門。開此四章
良有所以。顧初心草創誠昧細詳。若論宏綱略題大
要。冀潛修之士。同志高人。先請熟讀經文。然後安心
觀法。覽斯文而通會。忘言象以冥符。願一旦常光顯
現使根塵識消。則佛法身心皆為餘事。矧此妄識依
通豈非剩語者哉。

巳上大開修證之門竟。

次曲示迷悟差別。

上來開示一心真源巳徹。三觀妙旨大通。迷悟之狀
悉陳。凡聖之情盡矣。然迷唯一念因情想亂發而取
七趣之升沈。悟止一心因妄見橫生而取五陰之魔
擾。所謂自心取自心非幻成幻法。故我世尊真慈痛
發。摘膽剜心。精研七趣因情想而分內外多少之不
同。詳辯陰魔約妄見而顯心觀淺深之不一。所以然
者。直欲吾人思地獄苦發菩提心。知有涅槃不戀三
界。嗟乎人者苟能執此金剛寶劍如幻定門。斬愛根
於當下則三有之空華影滅世界平沈。拔見剌於剎
那則一心之幻翳全消虗空紛碎。直使纖塵不立。一
念不存。成佛果於今生。消習漏於曠劫。此所謂圓滿
菩提歸無所得矣。如是信受如是奉持。是真精進。是
名真法供養。可謂雄猛丈夫大自在安樂人也。有何
恩而不報有何德而不酬耶。不然。則墮復墮矣。豈不
痛哉。
首楞嚴經懸鏡