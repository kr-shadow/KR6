#+TITLE: 禪宗指掌-清-行海
#+DATE: 2018-05-12 10:24:58
#+SOURCE: github.com/kanripo/KR6q0175 master 5a02d540                
No. 1289
禪宗指掌
後學沙門　行海　述

* 第一篇

蓋聞。處俗者貴乎中庸之理。出塵者全憑般若之功。
處俗乖乎中庸。則事事失準。出塵不得般若。則必成
魔道。夫佛法大意。祇是明其中道第一義諦真空妙
理。若非得其般若根本大智。則不能了明第一義諦
真空妙理也。何為中道第一義諦。真空妙理耶。謂非
空非有。不斷不常。無得無失。無凡無聖。無生死。無涅
槃。總而言之。無一切世出世閒之法。乃至言語道斷。
心行處滅也。故楞嚴經云。但有言說。都無實義。金剛
經云。凡所有相。皆是虗妄。般若經云。設有一法。過涅
槃者。我亦說如幻如化。(云云)所以然者。以其唯是獨
一真心故也。何則謂世出世閒。一切凡聖之法。皆不
出自我一真心故。故海意菩薩所問淨印法門經。第
七云。復次。佛告舍利子言。譬如耆婆醫王。普觀大地。
一切草木。無非是藥。修行般若波羅蜜多菩薩亦復
如是。觀一切法。無非菩提。釋曰。菩提者。即真心也。既
一切法皆是菩提。則一切法皆真心矣。既一切法皆
我真心。則不見一切法矣。故有云。識得自心。大地無
寸土。即此意也。既萬法皆是自已真心。豈大地非心
耶。大地即已。全為我之真心。豈更有寸土可得耶。非
但寸土不可得。乃至一微塵亦不可得也。若有一微
塵百分之一可得者。則唯心之義不成矣。如大地。一
切法亦然。如是方可稱為最上一乘真空妙理也。故
二乘拙度。析法明空。墮於偏空。不能即萬法而為自
體。教中斥為焦芽敗種。斷佛種性之徒。二乘尚爾。降
斯可知矣。問曰。上來所說。即萬法為自真心。則心外
無毫釐許法可得。此理甚明。皎然可見。巳無所惑。又
云非空非有等。其義何謂。請釋所以。答曰。空者無也。
今既稱一心。豈是空無耶。既惟一心。豈是有耶。夫稱
有者。須要二物相對。方可成有。謂能有所有。今唯獨
一真心。對何物而稱有耶。故云非空非有也。不斷者。
謂有一種。不悟自心真空妙理之人。聞說無人無我。
非色非空。及凡所有相。皆是虗妄等言。以不悟故。妄
謂法身同於虗無。頑空。墮於斷滅。故宗鏡錄九十二
云。若非色非空。都無分別。不見性之人。到此之時。全
歸斷滅。便同外道拘舍離等。已眼不開。昧為冥諦。以
冥寂闇昧無知。以為至極。從此復立二十五諦。迷真
實心。成外道種。或有禪宗。不得旨者。法學起空見人。
多拂心境俱空。執無分別。將狂解癡盲。以為至道。(云
云)今既稱一心。豈同彼虗無頑空斷滅之無耶。故云
不斷。不常者。謂有執著。五陰幻身以為真我。墮於常
見。流轉生死。及諸外道。執著五陰身中。有個真常之
我。以執著故。不得解脫。今既唯一真心。豈有二物成
執。而墮常見耶。謂凡有執者。必具二物方成執故。謂
能執所執。今唯一真心。故不能成執。墮常見也。故云
不常。無得者。既唯一心。豈有得耶。夫言得者。必有二
物相對。方可成得。謂能得人。所得物。今既唯獨一真
心。豈更有外物對待。而成其得耶。故云無得。無失者。
既稱唯一真心。獨露堂堂。有何所失耶。故云無失。無
凡等者。凡即六凡。聖即四聖。生死即世閒法。涅槃即
出世法。既十法界世出世法。皆即自心。豈更有生死
等法可得耶。故一切皆無矣。言語道斷。心行處滅者。
既一切世出世閒凡聖之法。空無所有。更有何法可
形具言耶。既唯獨一真心。豈更有第二法。為心所緣
耶。夫心不自緣。如眼不自見。指不自觸。刀不自割。必
有一法。為心所緣。心方得起。今唯一真心。更無別法
為心所緣。則此心無緣得起。而湛然不動矣。故云言
語道斷。心行處滅也。又上來。雖說一心之義。然亦無
心相可得。此依俗諦。不依真諦。以真諦中。言語道斷
故。若執實有真心可得。即是邪見。不合正理。問曰。既
云真心。為何又不可得耶。答。汝將誰得耶。曰。我將心
得。曰。汝將心得。即是以心得心。有是理乎。故文殊菩
薩云。我不求菩提。何以故。菩提即我。我即菩提。又經
云。刀輪害閻浮人頭。其失猶少。有所得心。說大乘者。
其罪過彼也。又起信論云。所言不空者。巳顯法體。空
無妄故。即是真心。常恒不變。淨法滿足。則名不空。亦
無有相可取。以離念境界。唯證相應故。

* 第二篇

有問曰。妙明真心。如何得知。答曰。若能悟空而不墮
斷見。知有而不落常見。即是無妄真心之謂。曰。請示
所以。答。略舉一喻。可以得知。譬如眼不自見。非謂無
眼。以有眼故。不墮斷見。以不見故。不落常邊。眼喻真
心。不見喻無妄。心不自見。故說為空。非無心之自體
也。真心絕待。可謂真矣。心不自見。可無妄矣。此理微
妙。最難究竟。非多集善根。聰明利智者。不能通達也。
客曰。誠如所云矣。

* 第三篇

夫參禪貴其善巧用心。若用心不巧。則多招愆尤。大
則橫遭魔事。癡狂失心。小則以假為真。認虗為實。以
致虗棄一生。而更難免善因反招惡果。可不慎乎。蓋
愚拙用心。有其多種。總在二處所攝。一者著有。二者
執無。此二種見。俱是外道所執。佛法之所不收。今人
參禪。雖知色身虗假。而復執著。靈性是實。謂之色身
之內。有個靈明覺照。思想分別心性。認為真實之我。
或執屏息妄想。一念不生。身同枯木。心等死灰。以為
真實究竟之處。此二皆為愚拙用心。甚可憐憫。譬如
壓砂取油。𤚲角求乳。縱經塵劫。終無一得。且認心性
為我者。知我者誰。若心性是我。知心性是我者又是
那一個。若二俱是我。豈不一身有二我耶。諸細思之。
故知心性非我也。又認一念不生為真實者。若一念
不生。則與木石何異。若與木石無異是真實者。則一
切木石。應可成佛。豈有此理乎。又者認著一念不生
為真實者。即是執著。執著即是生念。豈是無念乎。又
汝若言一念不生。亦不執著為真實者。則與無知愚
人無異。又何名為知禪知道者乎。思之思之。不可鹵
莽。如何是善巧用心處耶。謂纔舉一念如何是我本
來面目。只看這舉念的是誰。須知此舉念的。元即是
我自已舉也。豈他人乎。雖是我自已。而要無我可得。
無我可見。方是真我也。何也。我不得我故。我不見我
故。如眼不自見。刀不自割。思之。我若得我。有二我之
過故。謂若認著這舉念的即是我者。知舉念的是我
又是那一個。若二俱是我。豈非有二我耶。又若舉念
的不是我者。則落斷空。是亦不可。或離此舉念的之
外尋個我者。盡未來際不可得。此理最難明白。須是
誠心懇切。方有入處。若能知舉念的是我。而不落常
見之過。若知舉念的不是我。而不招斷空之尤。方是
善巧用心處。慎之。

* 第四篇

有問曰。本來面目是有耶。是無耶。因反問彼曰。汝現
在自已是有耶。是無耶。答曰。我現在自已是有也。問
曰。汝現在將何為自已耶。答曰。我現在。以見聞覺知
為自已也。問曰。汝現在以見聞覺知為自已者。知見
聞覺知是自已者是誰耶。答曰。知見聞覺知亦是我
也。難曰。知見聞覺知是汝。見聞覺知又是汝。若如是
者。汝豈非有二我耶。問曰。我現在自已是有。有如是
過。則我現在自已是無耶。反問彼曰。汝現在以何為
無耶。答曰。我現在以見聞覺知是無也。問曰。汝現在
能見聞能覺知否。答曰。能見聞能覺知。難曰。既能見
聞覺知。豈是無耶。汝若能知見聞覺知是我者。則不
復見有我及見聞覺知也。如金指鐶下爐鎔成本金。
則不復見有指鐶之相。汝若見有見聞覺知是我者。
則永失真我所在。如金復成指鐶。則失金之本相。故
古人偈云。知妄為妄。即妄是真。認妄為真。雖真亦妄。
思之。思之。更有一偈。知有難得無。知無難得有。有無
俱不著。說法獅子吼。

* 第五篇

有問曰。本來面目是有耶。是無耶。答曰。非有非無也。
問曰。如何是非有非無耶。答曰。若本來面目是有者。
是誰本來面目耶。答曰。是我本來面目也。問曰。汝是
誰耶。答曰。我是我自已也。問曰。本來面目是誰耶。答
曰。亦是我自已也。難曰。汝是汝自已。本來面目又是
汝自已。如是汝豈有兩個自已耶。是故本來面目非
是有也。問曰。如何是非無耶。答曰。有覺有知有見有
聞尚不是本來面目。何況無覺無知無見無聞虗妄
斷滅為本來面目耶。是故本來面目非是無也。問曰。
畢竟如何是本來面目。答曰。如眼不能自見故。不可
說是有也。以實有眼故。不可說是無也。本來面目亦
復如是。以不能自見故。不可說是有也。以實有本來
面目故。不可說是無也。思之。思之。

* 第六篇

一日靜坐。忽有一居士。排門而入。因問曰。汝是何人。
答曰。我名悟空。有事特來請教。久聞大師有云。知有
而不落常見。知無而不墮斷空。如何是知無而不墮
斷空之義。答曰。我今問汝。隨汝意答。汝今眼見色否。
答曰見。心著色否。答曰不著。如是耳聞聲。鼻齅香。舌
嘗味。身覺觸。意知法。汝心還著有聲香味觸法否。答
曰不著。到此之時。汝心中還有何見解。答曰。到此之
時。我心中一切無著。唯有無見在。曰。即此無見亦須
拋却。答曰。若此無見亦拋棄者。則我心中百無所得。
豈不落斷空耶。因喚彼云悟空。答曰諾。云。豈斷空耶。
彼乃曰善哉。多蒙指教。今日方知解空而不墮斷見
之義。其快何如也。再三拜謝而去。

* 第七篇

問曰。本來面目可得見否。答曰。不可得見。問曰。為甚
不可得見。答曰。本來面目是汝自已。汝自已又欲見
個本來面目。豈不是兩個本來面目耶。以是故本來
面目。不可得見也。思之。問曰。如何是我自已耶。答曰。
即今問者豈不是汝自已問耶。問曰。即將此問者為
我自已。可否。答曰。不可。問曰。為甚不可。答曰。問者雖
是自已。若認著自已。即成兩個自已了。謂問者是汝
自已。又認著問者為自已。豈非兩個自已耶。思之。

* 第八篇

問曰。本來面目。如何用心參耶。答曰。要不著外六塵。
內六根。中六識。參。是正用心處。問曰。如是。則無用心
處。如何用心耶。答曰。無處用心。方是正用心處。有處
用心者。皆是著相故。問曰。無處用心。豈不落空耶。答
曰。知落空者誰。曰。是我也。曰。此既是你。豈落空耶。問
曰。即將此知落空者為我。可否。答曰。不可。曰。為甚不
可。答曰。金屑雖貴。落眼成翳。

以上八條。皆為破斥斷常兩邊虗妄之執。直顯中
道法身真實之義。閱者。宜細心焉。


乾隆五十二年四月望日新刊。

板存常州府天寧寺禪堂。


光緒十九年四月八日甯鄞太白峯參契學人重鐫。

此抄本多所錯訛伏乞
明眼宏慈削正流通切禱。

新藏天童弘法禪寺般若堂。


「　假使頂戴經塵劫
　身為床座徧三千
　若不傳法度眾生
　畢竟無能報恩者
　唯有傳持正法藏
　宣掦教理施羣生
　修習一念契真如
　即是真報如來者」
