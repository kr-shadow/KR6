#+TITLE: 法華十妙不二門示珠指-宋-源清
#+DATE: 2016-06-11 12:28:07
#+SOURCE: github.com/kanripo/KR6d0160 master 83187e2b                
No. 926
法華十妙不二門示珠指卷上
丹丘沙門　源清　述

法王髻珠靈山解賜智者得巳轉示餘人人有不
見者荊溪師指之令見猶有不能隨指而觀者故
余今復指其指焉。

初釋題

法華十妙不二門(出釋籤第六卷蓋然師搜括十妙大旨直申開顯一理示所詮極致
故自立此名耳)初七字題荊溪禪師依玄示立下注三十二
字後錄出人示文辨意也。

初略釋法華者所宗之經也具云妙法(法也)蓮華(喻也)經
今略云爾如玄義備解十妙者標今所依乃迹中十
妙也不二門者自今所述謂法體圓妙之門也有本
題妙法蓮華經本迹十妙不二門或法華本迹不二
門或本迹十妙不二門或但稱本迹者並後人增損
今所不用(下問答疑中辨之)。

二廣釋分三章一示不二唯心實相二示迷悟法界
緣起三問答決疑。

初示不二唯心實相者即示今經開權顯實眾生一
念心服真佛知見也諸佛出世唯為此事故欲令眾
生了十法界皆是自心清淨知體妙圓覺性耳夫十
法界者全即一念非謂前後相生非謂色含內外一
一諸法當體真如豈是能知所知知性即體一切法
趣色是趣不過色即法界法界唯心一切法趣香乃
至相性體力作因緣果報本末究竟等皆即法界一
一法界法即一念真如妙體又此一念體常虗寂非
念趣為明非無念為靜念即無念當體叵得諸法本
來常寂滅相更無能知異彼諸法全諸法而一念而
無無相無相之相是真實譬摩尼珠珠體圓淨全珠
非色是瑩徹空全瑩徹空是摩尼色隨意能雨種種
眾寶寶非內有亦非外來是珠體妙具一切寶故玄
義云舒之充滿法界不知從何而來卷之莫知所有
不知從何而去當知諸法不二唯心唯心無相具一
切相故此十門十門之法皆名不二一一諸法當體
通入名之曰門若一法入此一法外更無九門之法
為異並我一念清淨靈知譬一圓珠具有十竅無非
一珠若一竅入盡一圓珠無非此竅所入珠體余竅
雖珠珠體一也是故十門門門通入色心乃至受潤
咸然使十妙始終理一(此下示六即不二珠文云一一門下以六即撿之總述於
此)佛於諸大乘經中處處宣告言心佛眾生三無差
別煩惱性中具如來智如來服德相備足無所減少
佛界眾生界一界無別界一切眾生皆如也一切法
趣色受想行識是趣不過色等皆常樂我淨一切眾
生皆有佛性譬如力士額珠圓明在體乃理即佛不
二心珠也(此是性德下五修德)又於諸過去佛若有聞一句無
一不成佛若佛在世滅度後得聞是經一句乃至一
念隨喜皆與授菩薩記大通佛所為說是經譬如以
無價寶珠繫著內衣裏此乃名字即佛不二心珠也
(曾從經中及從善知識所聞佛名字故云名字即佛)又修攝其心觀一切法空
如實相學大乘者雖有肉眼名為佛眼欲得一切法
當學般若譬如得如意珠此乃觀行即佛不二心珠
也(此有五品位一一念信解即圓一心三諦也二兼能受持大乘經解典三復廣為眾生說法〔正〕四能說法
兼行六度五事理心融正行六度五位俱修圓行同名觀行即佛)又持是經者得六
根清淨下至阿鼻上至有頂及聲聞緣覺菩薩諸佛
色像皆身中現唯獨自明了餘人所不見譬如示以
所繫珠其心大歡喜此即相似即佛不二心珠也(開顯
聲聞案位與六根淨位同故用領解珠也若進入者即同分真非此位也此有十倍心位至第七心是正六根
淨位十位俱似分真同名相似即佛)又初發心時更成正覺從佛口
生從法化生得佛法分龍女獻珠南方作佛此乃分
真即佛不二心珠也(獻珠表得圓解開佛知見非舉譬也此有四十一位皆破無明
證實相而智用不無優劣十住名開十行名示十迴向名悟十地等覺名入四十一位本末究竟同名分真即
位)又過荼無字名上士唯佛與佛乃能究盡諸法實
相獨王頂上有此一珠此究竟即佛不二心珠也(此唯
妙覺位耳上況引諸經明六即之文不出經自嫌繁故也)諸經所明六即之位自
凡極聖一一皆即始終不二無非一念清淨摩尼一
念外無生佛生佛外無我心故金剛錍云阿鼻依正
全處極聖之自心毗盧身土不逾凡下之一念示不
二唯心實相巳。

二示迷悟法界緣起者一切眾生從無始來一念本
具十界諸法清淨圓湛迷來無始故曰本迷淨名云
從無住本立一切法(此指眾生無始恒造非謂中間忽然而造名之為立也今舉此
兩句為下清淨緣起張本)無住本者即一念常虗寂體本性叵得
無所依止稱無住本無住即本(淨名疏云法性即無明故法性無住無明
即法性故無明無明今伹直示體耳)是無住本具一切法故稱法性由
性本具緣能生之染緣能生染法淨緣能生淨法譬
火水珠向日生火向月生水只一圓珠具水火性日
月之緣而能生之一念心性亦復如是(上法譬雙明染淨下先明
染後明淨)如諸眾生無始時來一向不覺恒為染緣(謂無明業
緣也)或造諸業相備受苦報故有地水火風色香味觸
三界依正等法大論云三界無別法唯是一心作以
顛倒故不知唯心隨緣反造謂是他物而起愛恚攀
緣厭離馳騁流轉六趣四生十生十二因緣修環不
息涅槃中譬如春池王時遊翫忽遺明珠於彼池內
眾人聞之俱入池中各執瓦礫謂得寶珠(經前方便三修)此
喻諸忘因果也淨名欲令眾生達本唯心真無住體
即了顛倒所造諸法無非唯心故云從無住本立一
切法(上染緣也)若諸眾生無始時來或遇淨緣(教行緣也)即得
成佛經云諸佛兩足尊知法常無性佛種從緣起是
故說一乘常無性者即無住本真佛性種此有三因
佛性即種也一正因性即眾生如當體清淨是毗廬
性名法身種(即前苦報)二了因性即貪恚癡性本明了是
般若性名報身種(即前癡惑)三緣因性即六趣業性不可
得是解脫性名應身種(即前業相)譬如摩尼唯一圓體(喻法
身也)金珠瑩徹(喻般若也)其一切寶(喻解脫也)是三一相非同非
異從緣起者謂此三因性種俱從教行緣起經云若
有聞一句無一不成佛即教緣起若善男子能於此
經一念隨喜乃至深心信解受持讀誦解說書寫為
令眾生開示悟入佛之知見究竟一切種智是名智
慧莊嚴般若種(翻前癡惑)經云低頭舉手𦘕地聚沙皆成
佛道即行緣起經云若善男子住忍辱起柔和善順
而不卒暴心亦不驚佛子住是地即是佛受用行此
諸道巳來世得作佛是名福德莊嚴顯解脫(翻前業相)經
云一切眾生皆是吾子凡有心者皆得作佛我心自
空罪福無主應觀法界一切唯心破心微塵出大千
經卷如其所得法定慧力莊嚴等即正因種是所莊
嚴真法身也(翻前苦報)此乃一乘教行起三因性德佛種
故云佛種從緣起是故說一乘然則能覺之智自有
深淺如涅槃重四教觀十二因緣凡有四智下智覺
不見佛性得聲聞菩提中智觀不見佛性得緣覺菩
提上智觀見不了了得菩薩菩提上上智觀即見佛
性得佛菩提(四智對四教如玄義)譬如雜色裹摩尼珠光隨色
變遂玄黃之色隨落二乘緣所見之光悲其本體如
來於涅槃會上慇懃顧命令其深觀十二因緣咸見
佛性佛性名第一義空空名中道中道名佛佛名涅
槃(此下翻前地水火風色香味觸三界依正)涅槃即常(真法界性地真空元我相色)樂
(真法界性火真空無相觸)我(真法界性風真空無相味)淨(真法界性水真空無相香)毗盧身
土(一體依正)三德秘藏故云安置諸子秘密藏中我亦不
久自住其中淨名云從無住本立一切法實此意也
若能如是深觀見真佛性秘密藏者是十法界相性
體等本無減增應知三際無際不離一念之心十界
界如常湛真如之性故經云是法住法位世間相常
住示迷悟法界緣起巳。

三問答決疑者

問心佛眾生三無差別為心與生佛
異故云三為因果異故云三耶。

答夫佛名真觀生名
不覺心即生佛之心非離生佛外別有心但心為生
佛之本經示本末因果不二故云三無差別如諸子
義經論備說今依本宗略示因果玄義中釋法有三
謂心佛眾生若定其因果則心法定在因佛法定在
因佛法定在果眾生法一往義通因果心定因者心
非因果約能造諸法判為因也何者如華嚴云一切
唯心造心造諸如來等豈非十法界法皆由心造因
能致果故云定因也佛定果者由覺自心研修究竟
名佛故云定果也眾生一往義通因果者由無始本
迷不覺自心清淨知體恒逐妄緣造諸妄業名妄因
受諸妄報名妄果故云一往義通因果也若二往而
望佛真果但是於因為斯義故佛亦唯心因果不二
故云無差也。

問若眾生無始本迷必與佛異佛還從迷覺乎若不
從迷覺斯有自然佛與眾生異若必從迷覺假如無
始諸佛未覺之前誰為其設教為乘種緣若云由心
本具佛之智眼能自覺者如諸眾生減具覺性何不
皆自能覺而云須乘種緣耶又無始既無其際孰能
窮之總斯眾疑請為開決。

答此由諸佛境界非凡所
測然經云學大乘者雖有肉眼名為佛眼能知如來
秘密藏故今依了義教亦可比知若欲達無始本際
者即一念是也何者小般若云過去心不可得現在
心不可得未來心不可得不可得故即無住本無住
即無始也雖不可得而一念知性常靈常寂故李逸
人云十世古今始終不移於當念知者大師云三十
相即一念是若了一念無始何疑既許眾生本是佛
之智眼設爾無始一佛自覺亦何乖也如支佛在凡
尚能自覺因緣遷謝以證聖道況諸佛乎且十方世
界眾生根性利鈍不等設無始來有一利智之者自
能覺了諸法唯止頓修成佛豈非諸法即是真教如
經云一切諸法皆摩訶衍治生產業即是實相一色
一香無非中道又如諸佛國土備用六塵為經見色
聞聲覺觸皆獲悟道是以玄義解經一字遍歷六塵
諸法一一塵塵即真法界妙經故結歎云如此解字
手不執卷常是讀經口無言聲遍誦眾典佛不說法
恒聞梵音心不思惟普照法界豈非遍了諸法一切
唯心由心本具破心微塵出大千經卷胎經云法性
如大海不說有是非凡夫賢聖人平等無高下唯在
心垢滅取證如反掌若爾何妨無始一佛自覺展轉
化他其根鈍者不能自覺良由無始躭染諸法恒處
生死積造諸業癡惑重故也是以諸佛與大慈悲設
諸方便木牛楊葉化城寶所與作教行因緣耳法華
記云若遠推無始有佛恐墮無窮之過且信過去必
有一佛自然悟道譬如群盲欲過險道中有一盲眼
忽開明導彼群盲過重險處有不隨者墮重險中誰
之過矣如來設教導彼群盲於之可解。

問眾生無始為一念本性清淨不覺稱迷為一念本
妄故稱迷乎又諸經論多云眾生從真起妄如楞嚴
云覺海性澄圓圓澄覺元妙元明照生所所立性亡
迷妄有虗空依空立世界等淨名云從無住本立一
切法起信云從真如門不變隨緣故有生滅等相豈
非皆云從真起妄耶若爾則妄起有始何謂無始本
妄乎又本既是真真何起妄仍須息妄歸真者乎。

答
此乃是佛起緣之說不可定執是真是妄何者佛欲
示諸眾生令其了妄即真故云從真起妄耳若佛出
世便直云諸法從本來常自寂滅相是法住法位世
間相常住而化眾生何由可解如云我若讀佛乘眾
生沒在苦豈非不堪聞是法以方便力故隨順眾生
說如玄義有三種意語一隨佛自意語說圓頓乘直
云一切諸法唯心法界非真非妄眾生無始不能自
覺稱之為妄華嚴云應觀法界性一切唯心造輔行
云眾生無始但著諸法為彼流轉而不了諸法之性
豈非眾生不了唯心為彼所轉菩薩造論亦申佛此
意二隨自他意語赴緣亦相種種差別乃說八九等
識分別染淨迷悟逈殊修證行位因果碩異菩薩造
諸論亦申佛此意或有學此經論不體是佛赴緣之
說偏多執諍或謂眾生根身器世間等定須從八識
種子熏發識種等故智者大師判屬方便不了義說
廣破同外道冥初生覺等過也三隨他意語唯說小
乘四阿含等法是也如諸賢聖亦造諸論申佛此意
此三意語並法華前赴緣之說乃至法華開權顯實
一切諸法皆真實相咸令眾生開佛知見唯一佛乘
隨自意語無彼兼但對帶等法備在玄義止觀一一
簡偏示圓可識。

問前示唯心實相始自凡夫終于妙覺減即不二之
性為只觀唯心便入上位為更假修戒定慧耶。

答只
觀不二即修戒定慧也如涅槃云能觀心性名為上
定無所犯即戒能觀妙智即慧此名如來行一行具
一切行矣(廣如玄義圓五行中)。

問圓修不二得入上位為一生辦為多生辦若多生
辦與漸何別若一生辦聞不二者其眾辦者誰歟。

答
人有三種一根性極利惑障稍輕宿殖敢厚志願堅
固纔聞即解頓獲證入此只用世界即悟第一義也
二根性亦利惑障亦輕宿殖未多志願猶弱纔聞即
解如聞思修當觀一念即空假中方獲證入此至為
人而悟第一義也三根性雖利惑障頗重宿殖尤薄
志願都無以根利故因聞得解以惡強故觸境隨緣
深修理事種種調練方獲證入此備用對治而悟第
一義也(此第三人具四悉也然四悉不必定須次第隨機宜聞即用耳)故醫子喻及
金光明中流水除病有直聞其言即除差者有授與
妙藥方除差者明其意也三人雖殊並是圓頓根性
證入五品十信等位(南岳天台等者高僧輩是)經云息心達本源
故號為沙門論云如是尊妙人即能見般若是其人
也餘癡鈍者毒氣深入聞不能解設解斥言乃作毒
皷之因繫之緣耳。

問既用方便殊調練則是歷車何謂唯心不二觀耶。

答只為諸法本唯心是故世間相常住舉足七足道
場何虗慮歷事不開悟者哉。

問如云無始來迷遇染淨緣熏習差別致有十界之
殊者則是界因迷有何謂世間相常住耶。

答假使十
界因迷悟立本既唯心何妨常住如色相成壞豈令
虗空亦隨色成壞耶況十法界性本如如全真叵得
之相即真實相本相常住何始終之有乎。

問善惡事殊迷悟緣別莫無始染緣本有無淨緣續
有乎。

答二性既本常二緣皆本有迷則本俱迷悟緣
有前後耳。

問迷必斷善悟必斷惡耶。

答闡提不斷性善而斷修
善由斷修善唯有修惡莊嚴故恒處惡趣由不斷性
善或遇淨緣性善得發能至菩提佛不斷性惡而斷
修惡由斷修惡唯有善莊嚴故住無上道由不斷性
惡能起餘法界身應諸惡趣以覺了故諸惡不生猶
出鑛金不重為鑛矣(備如觀音玄義)。

問若斷事惡即是壞滅諸相何謂不滅癡愛起於明
脫。

答圓中論斷不斷而斷既覺諸法本唯我只種種
眾惡皆三昧門豈更有法名為惡耶。

問若爾只應一斷何故六即伏斷有異。

答譬如渾水
濁源深遠狂風鼓激魚龍出沒卒難可清應久澄渟
萬像乃現斷惡亦爾雖頓了煩惱濁水性本菩提清
水而無始本習惡源深遠必須止妄想風息覺觀魚
龍真法性水方澄百千三昧方現故初心人須了妄
念並真我心清淨知體雖諸宿習馳騁𧭰繁常了是
心恒起現一旦俄澄名根清淨復體知性徹源明名
破無明(遲疾如前三種人也)當知圓人了惡即善實無所斷而
論斷耳如央堀摩羅遇惡緣時恣行殺害稱惡人後
遇佛時聞實際法頓悟唯心成大菩薩和須密多女
示行惡法乃至諸善知識示作大坑刀山劒樹等減
即妙三昧門此皆深達罪福無性入善惡不二法門
得是妙用矣。

問淨名從無住本立一切法與楞嚴中覺海性澄圓
乃至知覺眾生同乎。

答此伹逆順之殊何者楞嚴中
因佛為阿難示一切法地水風周遍法界本如來藏
是汝真心清淨覺性於是富樓那乃問佛一切諸法
本既真如來藏云何忽生山河大地等耶時佛廣為
富樓那顯示性覺妙明本覺明妙由諸眾生無始不
覺因妄生所則有山河大地眾生之異及廣辨器世
間并十二類生復命諸弟子等各說覺因俱陳本解
成二十五圓通於後釋迦及十方佛互放光明灌頂
普及大會減令十方成七寶色唯一世界復命文殊
觀是二十五圓通法門文殊即於佛前說偈頌出如
來所示富樓那無始迷真覺性逐妄緣生則有山河
等相故云覺海性澄圓等及頌二十五圓通唯向取
觀音是真似不二圓通之門豈非先亦示其迷真起
妄修業發現則有妄法泊乎各說圓通方是了妄即
真復如來藏之意也如淨名中因其示疾佛遣文殊。

問其疾源淨名。

答其疾本由妄所生推妄返真至無
住本豈非從妄逆推歸真無住示妄即真明矣當知
二經俱顯諸法本真法界圓常經體俱二經同方等
部猶是對少明大簡於三乘所說非究竟耳。

問諸法既本真覺藏皆即不二應如淨名默然是為
真入今之顯說莫非真入乎。

答顯默雖殊所入無異
智者大師云諸菩薩從化他故以言說入文殊兼自
行化他作故以言示無言入淨名唯自行故不以言
說不以言示無言但默然而入是以文殊歎為真入
亦如楞伽中大慧問佛如世尊言始從得道經至涅
槃於其中間不說一字世尊依何密語作如是言佛
答我依二密語一自證法二本住法自證法者如被
如來所得我亦得之本住法者本有法界常住如道
趣城城由道至(云云)是則常住法界唯心無住名本
住也覺此唯心契常合道名自證也故知自證修本
住約證亦與楞嚴意同本覺明妙即自證也性覺妙
明即本住也亦是金光明中明如來所盡之性性即
性也如來即修也今經云世間相常住道場得知巳
是法不行示此不可示等並明修性不二皆與淨名
所入意同若顯若默者乃示自行化他故爾。

問此與止觀同乎。

答天台止觀有三謂漸次不定圓
頓(漸次者亦解圓理但是行漸謂次第修於四禪八定〔現〕練熏修及修九種大禪等不從圓發故名漸
次不定者亦依漸門而修發不從圓發頓或發漸或前後互發故名不定由宿習漸頓種熟故爾此又不同圓
發中十境自是煩惱等互發之相耳)此不二門唯與圓頓意同故文云
故撮十妙為觀法大體乃至彼此照著法華行成法
華行者即圓頓止觀也止觀云依修多羅以開妙解
圓修一心三觀若根利者聞名即入快馬見鞭影即
著正路若障重者因觀唯心宿習遂動諸境互發智
者大師為令其一一體達無非唯心安心實相定慧
故論文廣明四三昧為行門十境十乘為觀法(四三昧者
一常行二常坐三半行半坐四非行非坐此第四亦名隨自意即通於善惡舉動常三昧非專一事四種俱稱
三昧者三此言正昧此云定又三之言明味之言靜明是觀體靜是止體即妙定妙慧也)是四三
昧隨彼事用而得四名皆是一行三昧耳對境乘無
非一心三觀不二法門故言與此同也。

問若爾止觀一論唯圓頓行圭峰何故判云天台解
難宿圓妙而趣不門戶猶是前諸入禪定耶。

答如圭
峰所言應是略曾披覧漸次止觀耳脫或曾覩圓頓
止觀必不細詳起盡研究大意暗今家全約法華開
顯明佛知見唯觀一念即空假中無相定慧之旨故
茲謬判何者論中廣明二十五方便及正修中備列
十境互發於禪定境列四禪八定等者一一各有其
致如方便中咸約開顯俾一止一作無非實相一一
方便並真法界唯心妙行泊列諸境恐行人因修唯
心妙觀而有宿習發動不識其相謂是聖法(如比丘得四禪
謂得四果之類是也)智者大師乃歷於煩惱業魔禪見等諸境
一一示之使行人識其所發之相隨而體達無非真
佛法界唯心法門遂委細明之(論文見在尋之可見)若如圭峰
所判即是都不許師曠說鄭衛之音伯樂話駑駘之
狀也若然者圭峰禪詮亦應不合談諸禪行相唯得
論於無念之宗耳既說諸禪行相亦莫令圓頓禪詮
成漸次行相門戶耶又況禪詮既無開顯之意望今
止觀幾許遠矣。

問此與金錍及止觀大意同乎。

答金錍宗於涅槃常
住荊溪為破世人執有外色非佛性義備引本經詰
難研竅復說設三十六門然後總申一答顯示毗盧
藏性心佛眾生三無差別與此不異也大意特為李
華撮止觀樞要直示不思議即此唯心也。

問前章所明六即之位經文雖備而名義猶昧既云
唯心法界而眾生可自知即乎。

答法界性德尚無生
佛之名誰復論即與不即應知即者乃諸佛知眾生
心本來是佛日用不知故方便示言即耳況六即之
名獨是天台依法華諸大乘所立以顯圓位修性始
終不二而二二而不二之因果耳故荊溪禪師以六
句對成三義釋之一曰理同故即者即之一字直指
當體即是如指波即水也故十六觀云是心是佛又
見佛三昧云如實觀眾生即是佛此理即性德佛也
事異故六者六之一字顯修性因果事殊如指水即
波也故金光明云如來遊於無量甚深法性過諸菩
薩所行清淨二曰初後俱是故即者謂六位皆即佛
也如涅槃云發心畢竟二不別始終不濫故六者謂
聖凡力用天地懸隔如十六觀云凡夫心想羸劣未
得天眼不能遠觀淨名云有佛世尊得真天眼不以
二相見諸佛土三曰但理故不即者謂不即修德果
事也如今經云壽命無量久修業所得理是故不離
者謂不離性德因理也如涅槃云一切眾生皆有佛
性華嚴云法身流轉五道名為眾生(三釋語異其意大同今欲令調
了修性故備述三義仍引經證之)智者大師立此六即二而不二使
稟權教佛在果者即信自心是佛免耻躬不建之非
不二而二使學大乘暗證謂齊極聖者即識次位免
墮增上慢之咎也。

問文初解題云後人增損其題今皆不用者只如稱
本迹不二門復有何過文云本迹雖殊不思議一又
云若解迹妙本妙非遙應知但是離合異耳又發端
云然此迹門談其因果等既言迹必對本其文炳者
著何不用之。

答名不正則義不顯是不顯則解不生
解不生則修證無所措手足矣故先須正其名所以
佛說一經諸聖必問此經當何名為令世諦不亂顯
呂有歸也如稱為本迹不二門者且夫不二之名為
約何法而立若如所引本迹雖殊之文中應云本與
迹為二本迹雖殊不思議一為不二此則可名本迹
不二也今文中自敘例云若解迹妙本妙非遙乃明
二門雖古今化事權實之殊而十妙但因果開合之
異(開合之相文中自解)故結云本迹雖殊不思議一豈得以結
例之語使為一文立名之大意耶又若言本迹雖各
十妙只為因果不二理一無殊從其大綱開迹十妙
即本十妙故得題為本迹本二者此更為不可若然
者則智者大師徒張名義申佛久成之本限指聞壽
增道損生之益使顯本之妙翻成繁剩之文且夫開
迹顯本意則不然但是開其所述執近之情耳令達
久證之實不滯迹化之權開巳本迹成實故云即迹
而本六番權實皆不思議一也豈因開迹便令本妙
設其化事乎況本門總別總十六番明本迹之殊復
一一番結為不思議一此豈非本中一十六番不二
門何關迹十不二名義耶又若云但了一法不二尚
収五章罄盡而本迹何得堅謂非者今之所論非謂
不許不二不攝本迹之理但論正明不二之文文無
本迹不二之義若然者何意解方便品中古人判題
從昔縣額牒州惑亂行人之過乎況本門一一法相
名義稍殊豈可以迹十妙不二便作本事而說以為
不二乎如今十不二之名但依十妙而立易其名目
或合或開非謂一門對於一妙當知十門都収十妙
自他因果罄無不盡矣是以荊溪禪師於文自立其
題云法既教部咸開成妙故此十門不二為目法之
教部即法華也十門即依十妙所立之門也不二即
正因所述法體也其意煖然可解何得輙違宗師所
立之文擅題本迹不二之稱況本迹乃是古今分節
經文科目耳非是經論顯要法相之名豈得立為十
妙不二之題也又若云本迹正是今家判經之鈴鍵
如玄義序云玄意述於文心文心莫過本迹正以本
迹為要故得立為不二題者今謂智者大師豈不知
本迹之名為要何不於諸部文首立為總題云法華
本迹玄義本迹文句等乎文心之語自是章安禪師
以蓮華喻於本迹施垂開癈六番合喻得於經旨故
云爾此意正在分節經文故經云仰觀斯旨眾義冷
然何關今之十不二門歟又引發端然此迹門之言
故立為本迹不二者益知不曉其意只為發端云然
此迹門所以不可題為本迹(思文)又若云不二正是心
觀何妨觀心本迹以為題者此亦不然況約文附事
之觀非此歒對不二之旨此唯心外更何所觀或曰
圓解之者無所不通滯名之徒即執文字可不聞解
則文文解脫執則字字瘡疣若題本迹不二但知圓
神體會其意何必桎梏於其名義乎今謂此等人所
說不應受若言亡相何本迹而可論若就談詮豈立
名而無召故文句云傳詮若謬則文不如文不如則
理不是普賢菩薩授與持經人一句一偈令其通利
大辨天女益說法者辨才莊嚴次第何不伹會其意
任意失於句偈次第乎若謂圓解之人不須苦執名
者亦應可題為真應不二權實不二體用不二待絕
空假真俗等不二又何必獨在於本迹乎全今所論
者但正宗師之所立豈強搆於是非儻修理以求索
必無矛楯或隨情而文過任自縱橫。

問荊溪禪師立此十不二門為偈然而作為別有由
致。

答玄義中廣明迹門十妙待絕六十重妙果妙畢
復以六十番權實絕結上諸妙然後云若悟理者理
即非權非實不見一法空拳誑小兒說權說實為兼
理則非權非實是故為妙釋籤解上六十重妙并權
實說至此乃解云一切諸法亡泯不二故更約悟開
前十妙權實圓一理心性乃識前來若妙若麤若開
若施空拳成實因茲復立大音(老子云大音希聲)顯悟誰少
之說咸堪被圓從此便入不二門玄然此迹門等也
豈非是見玄義結文唯指悟理為妙由是搜括十妙
大旨示其不二以為證入之門乎文云故撮十妙為
觀法大體者此乃正述作者之意也問答決疑巳初
釋題訖。

第二解文先平書本文(此文巳求多古本釋籤抹勘開即仍與諸傳教碩德評定
訖今世有別行之本其間二十餘字不同蓋三寫成就耳覽者未審請徵古本釋籤對之無致多惑)後分
科備解(全在下卷)。

然此迹門談其因果及以自他使一代教門融通入
妙故凡諸義釋皆約四教及以五味意在開教悉入
醍醐觀心乃是教行樞機仍且略照寄在諸說或存
或沒非部正意故縱有施設託事附法或辨十觀列
名而巳所明理境智行位法能化所化意在能詮詮
中咸妙為辨詮內始末自他故具演十妙搜括一化
出世大意罄無不盡故不可不了十妙大綱故撮十
妙為觀法大體若解迹妙本妙非遙應知但是離合
異耳因果義一自他何殊故下文云本迹雖殊不思
議一況體宗用祇是自他因果故況後教相祇是分
別前之四章使前四章與諸文永異若曉斯旨則教
有歸一期縱橫不出一念三千世間即空假中理境
乃至利益咸爾則止觀十乘成今自行因果起教一
章成今化佗能所則彼此照著法華行成使功不唐
捐所詮可識故更以十門収攝十妙何者為實施權
則不二而二開權顯實則二而不二法既教部咸開
成妙故此十門不二為目一一門下以六即撿之本
文巳廣引誠證此下但直申一理使一部經旨晈在
目前一者色心不二門二者內外不二門三者修恠
不二門四者因果不二門五者染淨不二門六者依
正不二門七者自佗不二門八者三業不二門九者
權實不二門十者受潤不二門是中第一從境妙立
名第二第三從智行立名第四從位法立名第五第
六第七從感應神通立名第八第九從說法立名第
十從眷屬利益立名一色心不二門者且十如境乃
至無諦一一皆有總別二意總在一念別分色心何
者初十如中相唯在色性唯在心體力作緣義兼心
色因果唯心報唯約色十二因緣苦業兩兼或唯在
心四諦則三兼色心滅唯在心二諦三諦皆俗具色
心真中唯心一實及無准此可見既知別巳攝別入
總一切諸法無非心性一性無性三千宛然當知心
之色心即心名變變名為造造謂體同是則非色非
心而色而心唯色唯心良由於此故知但識一念偏
見巳佗佗生佗佛尚與心同況巳生佛寧乖一念故
彼彼境法著而不差　二內外不二門者凡所觀境
不出內外外謂詫彼依正色心即空即中空中妙故
心色體絕唯一實性無空假中色心宛然豁同真淨
無復眾生七方便意不見國土淨穢差品而帝納依
正終日炳然所言內者先了外色心一念無念唯內
體三千即空假中是則外法全為心性心性無外攝
無不周十方諸佛法界有情性體無殊一切咸偏誰
云內外色心巳他是即用色心不二門成　三修性
不二門者性德祇是界如一念此內界如三法具足
性雖本爾藉知曰修由修照性由性發修在性則全
修成性起修則全性成修性無所移修常宛爾修又
二種順修逆修順謂了性為行逆謂背性成迷迷了
二心心雖不二逆順二性性事恒殊可由事不移心
則令迷修成了故須一期迷了照性成修見性修心
二修俱泯又曉順修對性有離有合離謂修性各三
合謂修二性一修二各三共發性三是則修雖具九
九祇是三為對性明修故合修為二二與一性如水
為波二亦無二亦如波水應知性指三障是故具三
修從性成成三法爾達無修性唯一妙乘無所分別
法界洞朗此申內外不二門成　四因果不二門者
眾生心因既具三軌此因成果名三涅槃因果無殊
始終理一若爾因德巳具何不住因但由迷因各自
謂實若了迷性實唯住因故久研此因因顯名果只
緣因果理一用此一理為因理顯無復果名豈可仍
存因號因果既泯理性自亡祇由亡智親疎致使迷
成厚薄迷厚薄故強分三惑義開六即名智淺深故
如夢勤加功空名惑絕幻因既滿鏡像果圓空像雖
即義同而空虗像實像實故稱理本有空虗故迷轉
性成是則不二而二立因果殊二而不二始終體一
若謂因異果因亦非因曉果從因因方克果所以三
千在理同名無明三千果成咸稱常樂三千無改無
明即明三身並常俱體俱用此以修性不二門成。

五染淨不二門者若識無始即法性為無明故可了
今即無明為法性法性之無明徧造諸法名之為染
無明之法性偏應眾緣號之為淨濁水清水波浮無
殊清濁雖即由緣而濁成本有濁雖本有而全體是
清以二波理通舉體是用故三千因果俱名緣起迷
悟緣起不離剎那剎那情常緣起理一一理之內而
分淨穢別則六穢四淨通則十通淨穢故知剎那染
體悉淨三千未顯驗體仍迷故相似位六根徧照分
十界各具灼然豈六根淨人謂十定十分真垂迹十
界亦然乃由果成等彼百界故須初心而遮而照照
故三千恒具遮故法爾空中終日雙亡終日雙照不
動此念徧應無方隨感而施淨穢斯泯亡淨穢故以
空以中仍由空中轉染為淨由了染淨空中自亡此
以因果不二門成　六依正不二門者巳證遮那一
體不二良由無始一念三千以三千中生陰二法為
正國土一千屬依依正既居一心一心豈分能所雖
無能所依正宛然是則理性名字二行巳有不二依
正之相故使自佗因果相攝但眾生在理果雖未辨
一切莫非遮那妙境然應復了諸佛法體非偏而偏
眾生理性非局而局始終不改大小無妨因果理同
依正何別故淨穢之土勝劣之身塵身與法身量同
塵國與寂光無異是則一一塵剎一切剎一一塵身
一切身廣狡勝劣難思議淨穢方所無窮盡若非三
千空假中安能成茲自在用如是方知生佛等彼此
事理互相収此以染淨不二門成　七自他不二門
者隨機利佗事乃憑本本謂一性具足自他方至果
位自即益佗如理性三德三諦三千自行唯在空中
利他三千赴物物機無量不出三千能應雖多不出
十界十界轉現不出一念身土互生不出寂光眾生
由理具三千故能感諸佛由三千理滿故能應應偏
機偏欣赴不差不然豈能如鏡現像鏡有現像之理
形有生像之性若一形對不能現像則鏡理有窮形
事未通若與鏡隔則容有是理無有形體而不像者
若鏡未現像由塵所遮去塵由人磨像現非關磨者
以喻觀法大旨可知應知理雖自佗具足必藉緣了
為利佗功復由緣了與性一合方能稱性施設萬端
則不起自性應無方所此由依正不二門成　八三
業不二門者於化他門自分三密隨順物理得名不
同心輪鑒機二輪設化現身說法未曾毫差在身分
於真應在法分於權實二身若異何故乃云即是法
身二說若乖何故乃云皆成佛道若唯法身應無垂
世若唯佛道誰施三乘身尚無身說必非說身口平
等等彼意輪心色一如不謀而化常冥至極稱物施
為豈非百界一念界界無非三業界尚一念三業豈
殊果用無虧因必稱果若信方知三密有本百界三
業俱空假中故使稱宜偏赴為果一一應色一一言
音無不百界三業自具足化復作化斯之謂歟故一
念凡心巳有理性三密相海一塵報色同在本理毗
盧遮那方乃名為三無差別此以自佗不二門成。

九權實不二門者平等大慧常鑑法界亦由理性九
權一實實復九界權亦復然權實相冥百界一念不
可分別任運常然至果乃由契本一理非權非實而
權而實此即如前心輪自在致令身口赴權實機三
業一念無乖權實不動而施豈應隔異對說即以權
實立稱在身即以真應為名三業理同權實冥合此
以三業不二門成　十受潤不二門者物理本來性
具權實無始熏習或實或權權實由熏理恒平等遇
時成習行願所資若無本因薰亦徒設遇薰自異非
由性殊性雖無殊必籍幻發幻機幻感幻應幻赴能
應所化並非權實然由生具非權非實成權實機佛
亦果具非權非實為權實應物機契應身土無偏同
常寂光無非法界故知三千同在心地與佛心地三
千不殊四微體同權實益等此以權實不二門成。

是故十門十門通入色心乃至受潤咸然故使十妙
始終理一始境本具三依理生解故名為智智解導
行行解契理三法相符不異而假立淺深設位簡濫
法祇是證彼理三下之五章三法起用三法既是一
念三千即空假中成故有用若了一念十方三世諸
佛之法本迹非遙故重述十門令觀行可識首題既
爾覽別為總符文可知。

法華十妙不二門示珠指卷上

法華十妙不二門示珠指卷下

入文大分三初總敘一期不二宗旨二別立十門歷
法解釋三融通文旨結意歸宗(初文分三初結示前章教觀宗要又二初
略示教觀旁正又二初教正故意周又二初述所談之本意)然者是也生前起後
之辭此者指定迹門也迹謂影迹諸佛出世化事未
顯本之前皆迹也經云是我方便諸佛亦然門即能
通之法也經云以種種法門宣示於佛道談其因果
及以自他者此指智者大師以陀羅尼力恣樂說辨
說其十妙明法華開權顯實唯一佛乘自行因果化
他能所等法也。

十妙者初境妙謂十如十二因緣四
諦三二一無諦等即藏通別圓人所觀之境也二智
妙即四教人各觀諸境之法共有二十智謂四菩提
等智也三行妙即四教人修次第不次第五行謂聖
梵天病兒戒定慧等也四位妙即四教行成各入其
位謂藏七賢七聖通十地別五十二位圓六即位也
五三法妙即四教各至極果所住三軌三身三德之
法也此之五妙雖各四教意在門顯無非圓乘自行
因果前四為自因後一為自果六感應妙即四教機
隨感佛故有四句三十六句十法界機應也七神通
妙即四教佛欲為四機說法先現神變放光動地警
發物情及示身土差別等相也八說法妙即正為四
機說四種十二部經詮辨諦緣度心佛眾生等法也
九眷屬妙即四教受道之人為法眷屬也十利益妙
即四教人獲自行因果等益此之五妙一一開顯同
前為化他能所(如感為他應為自互名能所神通說法偏從能立眷屬利益偏從所立此
亦大槩各舉名數而巳至下建立所從中更辨)故云談其因果等也一代者
通指釋迦出世一化始終也(二故凡下舉用義以釋成)故凡諸等
者明用教味之意四教謂橫約化法(藏通別圓)五味謂竪
約化儀(頓漸秘密不定)華嚴以圓兼別未施小故名頓在初
如乳鹿苑但是小乘經律論三藏正施小名漸次乳
如酪方等以圓對藏通別之漸次酪如生蘇般若以
圓帶通別之漸次生蘇如熟蘇秘密不定者只在前
頓漸之中密見密聞悟入不定無別時部法華無兼
但對帶之唯一圓頓是顯露非秘密是定非不定純
一醍醐味也此則待前三教四味之麤法華得名為
妙相待妙也若前三教四味麤人理教行至法華悉
被開顯咸成圓教一味妙人理教行指除糞人即長
者子開方便門示真實相決了聲聞法是諸經之王
汝等所行是菩薩道此開麤即妙唯一絕待妙也今
約絕待故云意在開教悉入醍醐也。

(二觀旁故從略)樞謂之猥門戶扉樞也機弩互也取其要也
五時八教由為觀心故立了心由教故解譬目足更
資方有所至略點下明旁正意觀心莫如止觀明教
莫若玄義故云縱有施設託事附法又如辨體章中
明四教入體之門各列十乘觀法名同略示引相而
巳故云或辨十觀列名而巳皆是旁述耳。

(二總歎十妙宗旨又三初詮旨咸妙意)此明演十妙之意也能所如前
解詮即法華中即十妙(二該叔化意)始末即前五妙境為
始法為末不可不了者勸辭也綱謂網之所依提綱
則目整譬若了十妙一化教意該収皆盡(三覽教成觀意)大
體者為止觀所修之大體也。

(二明後段法義無殊又二初中明迹本離合以顯無殊)從華嚴始成正覺鹿苑
初轉法輪方等般若巳來至法華開顯會入指大通
佛所曾說是經今日成佛還為汝說皆謂實修實證
及菩薩地涌彌勒問如來方云我非今始成道舉塵
點之喻不能喻其久遠此名為本中間今日示生示
滅並名為迹雖是其迹只用本證因果自化之處處
化導更無別法名為迹法言離合者非謂本望迹名
離迹即本名合乃是本迹十妙因果開合耳如本中
合境智行位四妙為一本果妙迹中雖開為四亦俱
是因而本事巳成故沒四名合為一耳又開一三法
妙為本果國土壽命涅槃四妙者本既至昔必有國
土笋事故沒三法一名開為四也雖此開合不出自
行因果化他能所更無別法名為本法故云因果義
一自他何殊指此無殊名不思議一也玄義約理事
理教教行體用權實今巳六重而明本迹六名雖異
如理事至行只是自因體是自果用及權實是化他
能所今巳只是時節異耳況三際不離唯心故六重
皆不思議一若了此意於迹隨入不二更無他本之
法非不二也。

(二明五章總別以顯無殊)況體宗用三不出十妙宗即因果體即
所證用即自他玄義云釋名總論三法體宗用別論
三法故知但是總別之殊教相分別前之四章對前
四時三教諸部兼但對帶為異玄義云釋名名異乃
至判教教異五章既是十妙五章之外更無他本十
妙之殊也。

(三初曉教行旨歸彰所述之意又二初敘教行旨歸又三初明教理融妙)若曉斯旨者即
指上所辨五章十妙若一一曉了方為圓解法華融
妙之旨則能會諸教諸味之殊途同於一乘醍醐之
圓極也一期者指佛出世一化也五時漸頓為縱四
教化法為橫又三世為縱十方為橫指此縱橫只是
一念三千世間即空假中言三千者謂十法界各其
相性體力作因緣果報本末究竟等十如是又一一
界互具餘九法界即百法界法界十如是即千如是
又於此界如復分五陰實法眾生假名各有千如此
約正報正各有依復分國土一千是則依正共有三
千止觀云三千相相惟性只是一念一念不前三千
不後全一念即三千三千即一念故云一念三千世
間言世間者謂假依正三千有異一一不濫稱為世
間也我之一念具三千法彼彼一念悉具三千地獄
眾生無量一一三千乃至諸佛無量一二三千雖復
彼彼無量全我一念非前後相雖無前後彼彼宛然
名不思議譬帝釋宮眾寶珠網一目一珠一一珠內
現一帝釋宮殿莊嚴如是眾珠互相映入眾珠咸現
一現之內一一珠內具眾珠帝釋依正彼彼不雜展
轉無窮雖復無窮隨舉一珠収之皆盡於一珠外更
無餘珠不見其中我之一念亦復如是能如是觀一
切諸法唯心無性名真性空真空色名妙有假唯一
念心名不二中是名一心三觀故云即空假中中論
云因緣所生法我說即是空亦名為假名亦名中道
義問向明百界千如云是爾今經不思議境經有百
界互現之文否答法師功德品六根淨人下至地獄
上至諸佛皆身中現即其文也人界既具彼十彼亦
名具人等之十但有明昧之珠諸法未曾增減譬太
虗萬像日夜自分森羅豈有異哉(二明觀行依憑)十乘者一
觀不思議境二真正發菩提心三巧安止觀四破法
遍五識通塞六道品調停七對治助開八知次位九
能安忍十無法愛此十俱不運而運令諸行人乘是
寶乘直至道場故名乘也起教一章者止觀中有十
大章謂一大意二釋名三體相四攝法五偏圓六方
便七正觀八果報九起教十旨歸今指第九章也此
章全是化他能所大意一章則總明自行因果化他
能所餘章則別明自行因果旨歸一章乃自他俱入
秘密藏也(三歎功成道着)止觀全是法華妙行則修後而證
此也所詮即因果。

(二故更下彰所述三意又二初標立門所由)可解(二辨名義歸趣又三初依義立世名符妙意)
何者徵起也為實施權者是法不可示言辭相寂滅
以方便力故於一佛乘分別說三故云不二而二開
權顯實者雖示種種道其實為佛乘開方便門示真
實相故云二而不二法既教部咸開成妙者玄義云
通則偏圓權實漸頓俱通別則偏圓約法權實約教
漸頓根偏者謂藏通別各有所詮生滅無生滅無量
諦緣度心佛眾生十界等法圓者即中道無作諦緣
度心佛眾生三無差別一念十界法也權者謂藏通
別各有十二分能詮教也實者即圓十二分能詮教
也部即頓漸四味兼對帶等部若偏法若權教若漸
部至法華時悉被開顯融會咸令開示悟入佛之知
見十方佛土唯一乘法皆到一切智地一相一味究
竟涅槃故云咸成妙也十門不二如釋題(二門門六即簡濫意)
六即如釋題(三指廣申略結要意)本文指云玄義也彼彼一一
妙皆引經論誠證若得此十門不二之旨諸佛所證
皆我一念心眼(初總敘一期不二宗旨訖)。

(第二別立十門歷法解釋又分三初標列門名)如文(二建立所從)。

第一色心從境
妙立名者境有六依今經及涅槃立謂十如十二因
緣四諦二諦一諦無諦文中自列以辨色心今就開
顯諸方便色心皆成圓色心色與心為二乘色即心
為不二也第二內外從智行二妙立者智有二十依
大品大論婆娑等立謂世智藏六通五別四圓四行
有四依大論涅槃立謂道途增數次第不次第今就
開顯諸方便智行皆圓智行以自巳一念智行為內
以他彼彼一念依正外示即內為不二也第三修性
亦從智行立者修即智行性即界如一念示修即性
為不二也第四因果從位法二妙立者位有六依今
經立謂三草二木一地三法依涅槃立謂因三佛性
果三涅槃亦有方便等三今就開顯草木皆地四微
無別示諸方便因果皆圓果示因即果故為不二也
第五染淨第六依正第七自他從感應神通二妙立
者感應依正法華立彼土如來所為感應如是則有
別圓等感應神通依今經立經云如來自在神通之
力則有業修報不思議等通令就開顯唯妙機應唯
圓天心界性之神通變淨穢土現勝劣身故以染淨
依正自他各為二示染即淨依即正他即自為不二
也第八三業第九權實從說法妙立者說法依今經
云分別說諸法又云但說無上道即說權實四教十
二部法今就開顯唯說妙法示身口即意權即實為
不二也第十受潤從眷屬利益二妙立者眷屬利益
依今經立大通佛所曾為說法世世與師俱生則有
業願通應生等者眷屬草木受潤增長等利益令就
開顯示諸方便眷屬稟方便益即圓頓眷屬同稟妙
益一味法雨受潤無偏為不二也。

(三依正釋分十初色心不二又二初標)云(二釋又二初辨釋總別又三初通標境具總別)境是
所觀理對能觀智得名十如乃至無諦俱理境也(二何
者下歷境顯示別相)十如者玄義通釋相以據外覽而可別性
以據內自分不改主質為體堪任為力搆造為作習
因為因助因為緣習果為果報果為報初相為本後
報為末俱真實相為究竟等今就十如辨其色心相
性可知體即五陰四心一色色心俱力色心俱作色
心俱緣故云義兼好習為因習成為果故但心報即
善惡好醜貧富貴賤等故色也十二因緣即三道也
無明愛取是煩惱道故但心識名色六入觸受是苦
道現報陰故兼色心行有是業道業身口意又業種
合果故亦兼色心四諦等可解一實及無但心故也
(三既智下攝別入總正示宗歸)總者一念也一性即一念也一念靈
知性體常寂故涅槃云能觀心性名為上定之即首
楞嚴第一義空空即真如性也無性即一念叵得故
云無也又無自他共無因之四性也經云諸佛兩足
尊知法常無性今指一念知性本來清淨不生不滅
是真無性以此性令即十界色心之法故云三千宛
然是知一念三千世間相常也。

(二結顯不二又三初明即總三別造體恒回)常知者令解總別不二之意
也心即上一性無性也色心即上三千宛然也之往
也非語助也謂全性往趣故云之色心也爾雅云之
往也般若云一切法趣色趣不過等備如境妙此則
真如性隨緣起信真如隨緣義是也止觀大意云隨
緣不變名性不變隨緣名心今言心即真如性不變
也之色心即隨緣也(此不勞辨〔內〕〔搏〕緣慮等心)即心名變下示心
之色心相也金錍解心佛眾生無差別有三義謂變
造具彼對四教造通心教藏通但謂造六道別圓造
十界變則別圓所變十界具唯在圓本具十界彼雖
四教俱明常住總顯三無差別之旨令文云變造同
三者唯圓為示迷真性體起惑業苦相也即以變釋
之以造釋變以同示體變者以顯惑也譬寒能凝水
成氷迷法性水變癡惑氷氷爾故云變令示氷即水
指煩惱性即菩提也造者以顯業也譬火能鍊金成
器迷法性金造業相器亦爾故云造今示器即金指
結業即解脫也同者以顯體也譬摩尼珠光寶一體
非造迷唯心珠遂異光寶亦爾今示光寶即珠指生
死即涅槃也此之三喻但顯變造同三義一體惑業
苦之色心本不二也又義例云譬如官路土私人堀
為像愚者謂像生智者知路直後時官欲行還將像
填路像本不生滅路亦無新故亦斯謂也故云即心
名變變名為造造謂體同輔行於不思議境廣釋變
造義須者尋之有別行本云造謂體用者近人謬故
也既失義意又違金錍惑者意云造是體之用而不
知此文正示色心全真如變色心不異本性故云體
同令了色心不二故下句云他生他佛尚與心同心
同之言豈非正以他況巳色心不異性體明文若是
胡不研尋或苟順人情改真從偽恐懵他智眼(二是則下
明不二而二舉一全收)四句結顯向義也非色非心顯上心性
也而色而心顯上之色心也唯心顯上體同唯心不
二也色即是心何況心乎不但唯色香等皆唯心也
良由之言正結顯由上心之色心體同故也有人用
對三觀三諦非色心對空真而心對假俗唯色唯心
對中今謂此是圓法若隨意說何法不通豈止三觀
諦耶又消文不便況談不二字字無非三諦此門本
依諸諦境立既攝別入總以明色心唯顯色心不二
至內外門對境明智方辨觀智又有人以諸句一一
顯不二可則可矣然消文終為不便或曰若境不可
對觀者上總敘中何以云三千世間即空假中答上
總敘為十門起本故舉三千便言空假中今則別開
十門十門相生各有所屬不可混濫然則十門互攝
舉一全収但為消文解義必須如此意則何甞不通
融乎(三故知下結示巳他三無差別)他生他佛者示一一眾生各自
心佛三千如上帝珠所喻雖他生佛並我一念具足
所以果成之時不動一念遍遊十方佛國遍應十界
眾生彼者即指一一眾生各三千法與我無別故云
差別而不差有人云是十如等六境名彼彼身今謂
不然此正結示他生他佛等唯我一念與金錍釋生
佛彼彼相正同也有別行本多一差字亦近人添也
彼意謂先立云彼彼境法差方結云差而不差此蓋
未曾境法無差之文故爾(初門訖)。

(二內外不二又三初標)云(二釋又二初辨釋內外又二初通標內外)前伹約自巳色
心以不二此約巳他而辨內外內即自巳三千外即
彼彼諸法(二別釋內外又二初釋內外又三初明境體本妙)託寄也寄彼依
正明于三觀不二也依正三千是假以空中而亡彼
依正之假故云即空即中有別行本添即假二字謬
也此正用空中以正彼假安得又云即假乎下句云
心色體絕絕即亡也又下染淨門云遮故法爾空中
又云亡淨穢故以空以中何不皆添假字耶(二明境觀雙泯)
言空中妙故心色體絕者牒示觀成之相也有別行
本於空中上添即字復添假字謬矣唯一實性示能
所都泯也問此既云無空假中上有假字何妨答此
是示觀成唯一心性體能所俱亡故須云無空假中
上二句正是以能亡所豈得相例(三色心下顯帝網依正)此示
唯一天然之性不壞森羅如淨瑠璃內外瑩徹故云
豁同真淨永嘉豁然如托空唯覺無所得同者似也
乃似其分真即六根淨也帝網如前釋炳明也經終
日互映交涉而珠珠恒各炳煥也有本云終日炳然
字之誤也既云終則知是日字若言自則終字無力
思之(二釋內又二初外境亡)一念尚無豈在色心故云一念無
念(二唯內下內體顯)攝彼三千即我三千即空假中也觀師
云照體獨立總我皆如(二是則下結顯不二又二初心性融攝)一舉心
性外無他法如舉一珠眾収盡(二十方下生佛泯同)法界外無
法生佛一如空無內外性無巳他故云誰云內外等
此正示內外不二(三結所從)可解(第二門訖)。

(三修性不二又三初標)云(二釋又四初標性因又二初雙標修性又二初標性)性即一念
德即法身般若解脫皆常樂我淨也今敵體示性德
相謂心性靈虗寂性即法身虗即般若寂即解脫性
無生滅故常性無憂喜故樂性無縛脫故我性無染
淨故淨性既四虗寂亦然知體一故一切眾生本性
虗寂故稱性德此內只指一念耳(二性難下標修)藉假藉也
知了性也曰言也說文云開口動舌為曰凡有心稱
知性也故玄義示諸實相異名亦名虗知也虗知即
心也若然者作善作惡不作善惡皆名知稱此等知
曰性今文知者因真教緣示善惡知即真知也乃知
諸法唯心故云藉知曰修如作善惡無記只是一知
遍造善惡等諸法豈非諸法皆知之如水為波為澄
波澄皆水之相既知諸法唯心了無相名真如相非
對性知忽有始知名為修知若定有始皆不了義說
則性不名性今云知者性知即照稱之曰修故經云
為令眾生開佛知見則有六即知見圭峰云知一字
眾妙之源此性知也永嘉云不須知知但知而巳但
唯一知即照體獨立也觀師云以知寂不二之一心
契空有雙融之中道則與此全性之修知同也明圓
佛知見借如妙有別本云籍智起修者謬也由不曉
全知之修故茲妄改況知體直指唯心而照智名未
稱全性成修蓋寫者書知逼曰後人認作智字既不
成又見下句有起修之言遂輙加起字耳(二辨相成相即)由
修照性者若迷知性則不名修了妄唯心唯心無妄
即照性也如從睡覺照覺無睡睡覺一如由性發修
者由睡可覺故也(二顯修中逆順又四初示逆順)順緣修四教菩提
逆緣修六道生死(二會事理)迷了雖即唯心而逆順性事
常別此指染習隨緣成性非真知性然豈離隨緣別
有真知如水與波隨緣事性故曰恒殊耳(三斥謬解)可者
豈可也乃責辭耳豈可由不移生死涅槃恒殊之性
事便仕此為了修乎是以下句云故須一其迷了照
性成修有人將可字作因義解謂因由不移迷了性
事便為了修若爾不更云故須也但詳故須之語自
曉可由之言若如彼解則有二失一不識語辭失凡
可字有多用今是許否與奪之辭如常語云可如此
乎豈可如此不可如此等當知可由即豈可耳那忽
輙謂可字是因義出誰家之詁訓乎二不識文勢血
脉失上文既立建了二修此欲示不二之修故先斥
之豈可以逆順二修恒殊便為了修欲達真修故須
一其迷了二性不二照不二性方名真修此豈非上
下文勢起盡血脉貫通耶且失著述之人必須解文
義上下相映端未相成用語辭可否若不爾者並為
猶簡耳(四顯真修)故須一其迷了者由上不達語諸法唯
心之修今爾令達其性不二修此中道之性以為真
修則上之生死涅槃二修一時亡泯如止觀安心文
云當須以一其意制心一處無事不辦荊溪師引老
子天地得一清淨寧等解焉此文意同也有別行本
作要約之期有人云自迷巳來為一期照此一期之
性為修此乃昧於一字是一於上迷了二修為不二
性也只見前文有一期縱橫之言便一既作要期字
釋況下句云見性修心二修俱泯若不一却迷了二
性為不二之修為見何性名為修心乎復泯何二修
乎無縱臆說設誤他後學(三辨修性離合又二初正明離合又二初明離合相)
各三謂正了緣也修二謂且置正因但約緣了性一
謂且置緣了但約正因此就離合而談故爾舉一必
具三如起覺心必有覺慧及諸數等覺心即正覺慧
即了諸數即緣皆相扶而起如緣與了從正舉了必
不及緣舉緣必正及了故云修二各三舉性一理必
具三故云性三也(二明離合所以)修二各三共發性三故云
九也若具論則修三各三性三亦各三今為辨修性
且云修二各三共發性三身然性九只是三修九六
只是三故今以緣了六對性三為九雖此開合不出
一念(二寄喻融通)一性如水二修如波修從性成水為波
也全修是性波即水也故云亦如波水有本云亦無
波水誤也若云波水俱無即喻修性雙泯非此中意
又波水俱無不成譬喻也(四結顯不二又二初重示理體)三障謂煩
惱業報也煩惱即貪嗔癡等業即五逆十惡等報即
諸趣五陰身障者謂此三從無始來障弊三德長輪
生死故云性指三障今圓解頓發違障即德文句云
陰界入苦即是法身非顯現故名為法身障即法身
貪恚癡即是般若非能照故名為般若性本明了無
所可照業行繫縛即解脫無所繫體亦無能繫如是
解者名一念信解也(二達無下正彰不二)可解(三結所從)可解(第三門訖)。

(四因果不二又三初標)云(二釋又三初標不二之宗)言三軌者即三法耳軌
者也則也三法可依則故名軌謂真性軌觀照軌資
成軌具如三法妙涅槃具梵語云摩訶般若涅槃那
此言大滅度因華果蓮即自行一乘因果也(二徵難釋成又
二初徵)可解(二釋又二初釋因果不二又二初迷了事別因果名殊)研謂研竅唯
觀此一念迷性即真妙性三因頓發理智齊彰名之
為果(二只依下理顯情亡性相俱泯)言理性自亡者語之時尚無理
性之名豈存因果之號經云諸法從本來常自寂滅
相當知契語真理情智都亡論云念想觀巳除言語
道皆滅如是尊妙人則見般若(二辨惑智淺深又二初正明惑智淺深)
言亡智親踈者智何親踈由根障願行不等故也此
有三謂利根人惑障有輕重志願有深淺殖善有厚
薄如釋題問文云由亡智親疎致迷厚薄莫是智有
利鈍故云親疎不乎答今辨智親疎非鈍也若是利
鈍自成漸頓二根今但就頓根明親疎耳何者是漸
頓二根何者為頓根智有親疎答漸頓二根者謂過
去聞漸頓法為種如涅槃中置毒之喻宿種今熟故
成漸頓之根一漸根者過去聞通別大乘為種如生
熟蘇中置毒今世雖值正師軌聞圓頓上乘由宿種
漸故發解還成於漸如雖服醍醐觸藥由發生熟蘇
中飲毒故今則難死二頓根者過去聞圓頓上乘為
種如醍醐中置毒今世但真正師軌聞圓頓上乘由
宿種頓故圓頓解發即破無明如再服醍醐觸藥藥
發便死此例如北秀南能同遇五祖示真心眼而
解分漸頓(上二種入非今文親疎之人恐有相濫因而明之耳)若頓根智有親
疎者唯就惑障志願殖善不等而明譬如太虗本暗
及有煙雲共翳暗本與太虗同體或暗有重雲或時
有輕煙或時但闇而無雲煙法性如太虗本淨無始
無明如暗塵沙如煙見思如雲圓解如日光頓照真
性太虗體無煙雲故暗則頓朗此喻障輕願深善厚
者名智親如云一生尚超登十地是也若虗空本暗
加以煙雲日光雖照而本未頓朗須待觀慧之陽氣
倍際道品之情風稍猛助卷三惑之煙雲方盡真性
之太虗乃明此喻障重願微善薄故名智疎也(此是今文
親疎人也)廣如隨意中又四念處云但觀無明即是法性
如以火治鐵為器分麤垢自然先落圓人本觀無明
即種智器而見思垢自然先落得六根淨此並喻圓
智親疎之相(二喻顯智斷因果又二初總喻四法性虗)此中四喻夢喻智
空喻斷幻喻因像喻果言如夢勤加者正喻能亡之
智也如夢本無由泯以故有覺巳求夢叵得而夢事
宛然諸法本空無明故有圓智頓發達性本無唯觀
無性故云勤加經云修攝其心觀一切法空如實相
論云諸法不生而般若生智德成也空名或絕者喻
斷德無明本無實體而但有虗名金光明云無明本
自不有忘想因緣和合而有和合豈非但空有其名
耶是智圓斷力成契真性體則空名之惑自絕也有
別行本作空冥者後人謬改耳意謂冥契真空之理
故云惑絕今謂不然豈唯法喻不分抑亦懵於斷德
況下自釋云空虗故迷轉性空虗迷轉豈是真性空
乎故荊溪師釋圓無生文貪恚癡即般若句云但觀
理豈不觀染體自虗本虗名滅故妙體滅不立除名
彼云本虗名滅正與此空名或絕義同也豈改真作
假捨長從短乎幻因者對果通喻智斷之因也故牒
云既滿鏡像者鏡中像也不取鏡但取像喻果之不
可得耳如前文云理顯無復果名即斯義也有人將
諸句對六即夢對觀行空對相似幻對分真鏡對究
竟此乍雖似耳其如惑智無歸且如相似位中云空
名惑絕此位尚未破一品無明何謂謂名惑絕耶但
是喻於智斷而六即之位自成矣餘即例破(二別顯事虗理
實又二初重提二喻)義同者惑智對辨雖但叵得以智性本有
感體本無故云空虗像實(二像實正合歸)感虗故迷轉(去聲)智
實故性成有本云成性誤也若然者則反令果成因
也非性因而成智果也乍春則小事細尋誠不可(三結
顯不二又三初正結不二)可解(二〔汙〕謬顯真)因亦非因者不能致果故
也果從因致因得因名耳(三所以下重示融即)三身並常俱體
俱用者三身果滿咸成四德舉體全用也又本云三
千其理亦顯即體之用三千並常然前之三句是千
字果德似身字便二義無失故但存耳(三結所從)可解(第四
門訖)。

(五染淨不二又三初標)云(二釋又四初明法界〔像〕起熾然染淨又二初明染淨本)可解(二示
染淨相)言法性之無明者此染相也之往趣也同上文
心之色心也謂全法性趣於無明唯無明起故故遍
造造義如前解無明之法性者淨相也準上可解此
門依感應神通而立故妙果成能遍應十界之用即
向下清水之波是有別行本加兩與字云法性之與
無明復云無明之與法性若言之與即語助與猶共
也乃是法性共無明造惡也或引起信八識與染淨
像和合故起染習種子等得云法性之與無明者今
問彼八識為是染淨識為非染淨識若是淨識第九
真如識何別若是染識與七識何別若謂非此二識
應是法性本淨忽有無明外來共法性和合便起染
習而造諸法也若言不爾者何故云法性之與無明
乎若是法性與無明共造者下句淨法亦是無明共
法性起應如云遍應眾緣遍應豈非果用此淨果性
如何更與無明共方起應乎此則染淨不可分迷悟
無以別誠為可笑如百喻中亦應云清水與濁水共
方有其波若不爾者則法喻不齊也況圓頓之法談
迷說性逈異教道之言若不解之即二字之義那辨
教之權實體別嗚呼荊溪師云自行暗於妙宗何殊
無目而導斯言信矣權教八識染淨等具如玄義破
古文在第五卷末須者尋之(二明即用之體非染唯淨又二初立喻)濁
水之波清水之波二波雖殊而濕性無殊喻迷悟緣
起雖二唯心不二若達不二之體則了染淨不二之
用也清濁雖由緣濁成本有者喻迷悟雖俱緣起而
迷緣本有如釋題中濁雖本有全體是清者謂濁非
濁性本清故而可清喻迷性非體是覺故而可覺迷
之與覺只唯一心一心無殊迷覺豈二故云二波理
通舉體是用(二三千下念顯)六穢謂六道四淨謂聲聞緣覺
菩薩佛也十通淨穢者一界具十界皆九穢一淨百
界唯心故云悉淨(三三千下約位簡濫又二初辨功能卷淨)言豈六根淨
人謂十定十者此明相似位人十界於身中現六根
既是人界具餘九界展轉互具可知(二示行法勸修)釋籤解
遮流亡照各分體用照為體流為照用亡為亡用今
文即用即體亡照一如可解(四不動下結顯不二)可解今云以
空以中空中自亡證前內外門中即空即中義善成
矣(結三所從)可解(第五門訖)。

(六依正不二又三初標)云(二釋又三初明所因)由本理一故證極不二(二以
三下辨行相又二初正釋二而不二之相又二初辨依正)如文(二依正下示不二)可解(二是
則下約位釋簡又二初約凡位理具釋)眾生但性德而巳全無修德故
云未辨雖無修德一理巳具故云莫非無也(二約生佛理同
釋)言法體非遍者法界性體不當遍不遍而諸佛果
智妙用稱本性體故云而遍十六觀云諸佛如來是
法界身疏解云無所不遍者理性非局而局者理性
不當局不局而眾生自起限方之見故云而局今經
云癡愛故生惱盲冥無所見言始終不改等者始凡
終聖性體一如毫剎含容波海交徹若局若偏恒不
二華嚴云法性遍在一切處一切眾生及國土三世
悉在無有餘(三結顯不二又三初結成不二)淨勝佛也穢劣生也諸
佛了達非淨穢非勝非劣對眾生不達而去淨勝同
前而遍也眾生亦本非淨穢勝劣以不達故但見穢
劣同前而局也塵身去顯不二相塵法二身塵寂二
土理性如事相事相即理性論云是法住法位世間
相常住治生產業皆與實相不相違背(二是則下融難思)塵
國寂光生佛土塵身法身凡聖容彼彼無礙俱一念
各各周遍未曾同欲知事事真常相一切無生法性
空(三若非下重示理本)可解(三結所從)可解(第六門訖)
(七自他不二又三初標)云(二釋又三初法正辨又三初明理性三千為自他本二初標定義宗二物
機下明能化所化身土必融)土土者謂一淨穢同居二方便有餘
三實報無障礙四常寂光如神通妙(三眾生下辨機應所由忻赴無
爽)機忻應赴猶水月聲響如感應妙中(二寄喻重明又三初順喻
應道交又二初正喻)不然者反上也境有現像之理者鏡為現
像之本喻果德智顯可為應本如磨鏡巳明也形有
生像之性者形為生像之本喻因性理具得為機本
如有形可照也(二結釋)若一形對而鏡無像現則非鏡
也若一機發而佛無垂應則非佛也(二形事下反喻因緣未會又二
初喻機未會)鏡雖明而不能現無形之像佛慈雖廣而不
能度無信之人(二喻應未彰)鏡為塵翳未能現像欲令現
像須磨去塵磨之鏡明形對必像喻若觀行不勤六
根未淨果智未明未能起應必須如理而修唯觀不
二之性了性淨鏡本無塵垢名為真磨加功不巳人
法之執雙遣本明之性發現則無物不鑒也問如云
磨鏡去塵則可喻去妄顯真乃此秀心如明鏡臺時
時勤拂拭之意耳答今文磨鏡與彼不同如五祖見
其所呈知彼心眼未正不付其衣泊能師有偈云本
來無一物何處有塵埃乃知巳達心源密付衣鉢明
知彼乃是驗學人見解非論進行之門今明修觀之
人但觀無念之性以後本明之體則能隨機起應故
喻塵除像現不得見俱是鏡喻便雷同而解若永嘉
云此來塵鏡未曾塵又云心是根法是塵兩種猶如
鏡上痕痕垢盡除光始現心法雙亡性即真此則與
今文同是論修非呈解也言像現非關磨者者鏡明
實由磨力像現自因形生故云像現非關磨者此正
辨由修觀故性明由機感故應赴有人云鏡有現像
之性是談其本性非關於修復移現字於像字上上
現像非關磨者今謂設爾移得現字在上又豈是鏡
之明性自能現像耶上文云若形對不現像則鏡理
有窮形未通與鏡隔則容有是理此自約明鏡而無
形對故不現像豈論鏡之明性有隔不隔乎又前文
云欣赴不差若云談其本性則上下之文如何消會
復有人引前因果中鏡門像果圓之語來釋此文彼
自舉鏡中之像叵得以喻果滿無復果名此喻感應
道交未交之相非為允也(三總結略今)以喻觀法者即喻
今自他不二他由自具故能應由佗具故能感自佗
感具則感應不二也以磨鏡喻修觀故欲知(三應知下結顯
所司又二初示所因二方能下彰他用)皆可(三結所從)可解(第七門訖)。

(八三業不二又三初標)云(二釋又二初標三輪)唯佛三業得名三密及三
輪也密謂微密深妙也自等覺而下無能思議佛身
口意運用之相故稱密輪者有三義謂權碾義運義
轉義自破魔或亦令佗破是摧碾義自到彼岸亦令
他到是運義自說法度生亦令佗度是轉義以對身
口意故未曾毫差鑑機也(二正釋不二又二初約身口二業各辨不二又二初
標身口)法報但合為真身如鏡與明合但云鏡耳言真
應猶言鏡像也法從口演故云在法十界等法不出
權實權實不出四教教則三權一實此約教以辨法
法為所詮也(二二身下辨不二又二初明二而不二)如波即水(二若准下明不
二而二)如水之波(二身尚下約三輪一體總辨不二又二初約果用釋又二初辨三輪化用)
如來神化非先謀慮而後施為由本因中發四弘誓
修中道無緣大慈至果上任運慈善根力令諸眾生
見如是事佛居常寂光實不念度彼化此而化事宛
然如鏡現像如月現水故云常真至極稱物施為經
云微妙淨法身湛然應一切(二豈耶下釋成不二)可解(二果用下約因
理釋又二初舉果例成)可解(二乘法顯相又二初明果必由因又二初示所依理本)有本
者本即因也由本因三業一念即空假中致果成三
密不思議用也或有別行本於若信下有因果二字
蓋後人昧此文意輙加耳今文自是指上文云若信
上一念百界三業之因方知三密有本故文便舉百
界等以釋成豈非正由因理本具也何得云信因果
耶(二辨所成果德)稱應宜機也一一色身也一一書口也起
應無量故云一一化復作化者乃無記化化禪即不
謀而化展轉無窮如華嚴一音出無量音一一音復
出多音等(二顯因理本具)一念具一切法豈唯三密此亦名
因毗盧(三結所從)可斛(第八門訖)。

(九權實不二又三初標)云(二釋又三初總標機應)大慧即應本也法界即
機本也(二亦由下辨釋所由又三初明因理常然二至果下明果由因立三此即下正示化方)
皆可解(三對說下結顯不二)權實義通四教真應多約別圓(三結
所從)可(第九門訖)。

(十受潤不二又三初標)云(二釋又三初明受潤相又二初明差而無差熏習有異)言熏習
權實者此須約五時教明種熟脫之緣如涅槃置毒
之喻若於過去聞華嚴為種如乳中之毒今世後聞
華嚴宿種成熟便獲悟入無明世諦死法性種智生
如再食乳毒發而死聞藏酪方等生蘇般若熟蘇法
華涅槃醍醐例知經云如是眾生世世常受我化始
見我身聞我所說即皆信受入如來慧除先修習學
小乘者今聞此經亦入佛慧此正明種熟脫也若無
本因熏亦徒設者此反顯也由生本具權實之因性
可薰故諸佛設權實之教緣薰發遇薰自異者緣習
成異心本無殊(二性雖下辨能化所化權實俱空)舉幻以顯中道實
慧空也心性不當權實故云無殊雖非權實必假幻
緣顯真空性(二然由下明感應由又二初正辨所由)生由性具得成開
顯之機佛由修成能為不二之應(二物機下宜同法界)此顯法
華種熟脫益如上三世五時悟入並是法華施開癈
會之力用故今機應不二身土一如經云雖示種種
道其實為佛乘如來慇懃稱歎良由此也(三故知下結顯不二)
此約三草二木皆一地所生一雨所潤以顯機應不
二也眾生業惑本真心地具於緣習三草二木之性
種此則因也諸佛修證種智無緣大慈具於權實不
二之法雨此則果也草木性種本乎心地權實法雨
本乎大慈地具色香味觸之四微雲雨草木亦爾四
微理同四大性等咸即常樂我淨真無住本法界常
住故云體同並等經云皆一地所生一雨所潤一相
一味所謂味所謂解脫相離滅相究竟涅槃常寂滅
相(三結所從)可解(第十門訖)。

(第三融通文旨結意歸宗又二初融通文旨又二初辨能依十門初後相收)一門具九門
之法門門互具(二故使下明所依十妙始終理)境三即相性體也亦
名業惑苦亦名緣了正智謂三智一切智道種智一
切種智也亦名三眼慧法佛也在因名三止三觀行
謂三行聖梵天戒定慧衣座室也位三謂六即之位
只前境智行三所歷之位位位皆三果上則名三身
三德即三法也感應神通說法眷屬利益五妙一一
妙並三法以利他故云起用成者謂一念三千即空
假中之觀成也若因若果若自若他皆即一念三千
故上句云始終理一(二結意歸宗又二初物結所述)所述十門不出
自他因果自他因果不出一念但觀一念遍了十方
三世諸佛本迹之法非遙顯曰真覺靈源性混融十
方生佛我心中毗盧藏海塵塵遍般若林華處處同
一室千燈光令雜太虗萬像色俱空能知十妙唯心
寶不二摩尼雨莫窮荊溪禪師述此十門乃舉法華
之宏網撮上觀之樞要俾學佛乘者咸至道場故於
文初云撮十妙為觀法大體令結云令觀行可識意
後之學者安可聞不思修如貧數室裏粮束足者乎
(二會歸玄旨)首題者即經題此指釋名一章也別謂體宗
用三章也文謂教相一章也今云覽別為總者即覧
體宗用之別入釋名不二之總使一一咸成不二與
教相符契故云符文可知前文云況體宗用只是自
他因果法故教相只是分別前之四章使前四章與
諸文永異故知此文是結歸五章以顯一經顯旨有
人云首題者是此十門之題覽別入總者謂覽前色
心等別為一念之總引前文云既知別巳攝別入總
無非心性符文者乃是符契不二之文故云可知令
謂太局不收五重玄義失經題旨況文初云直申一
理使一部經旨皎在目前豈非離五章之章之意耶
復有人解覽別為總同前令釋而云符文者乃是懸
示消釋經文令謂此解亦為不便覽別為總既是四
章安得不論教相乎。

法華十妙不二門示珠指卷下(終)
* No. 926-A

雍熈三年歲次丙戌孟夏之月余於錢塘湖之陰講
法華玄義解座屬安居時對而未得即入文句有二
三道侶賷不二門別行本至皆云此文訿謬多矣。

幸為辨惑焉余因挍據本宗聊以消諸學生聞巳恐
有失墜請編錄之余索非筆削之流尤慙環碩之學
但以宿發聞之於師遂𠃔所求書之于紙其科分節
逗即用携李敏師舊本不復別出庶一句一偈成讚
佛乘若見若聞同期佛慧耳筆既絕矣歲亦暮。
* No. 926-B
 議宋國新書考

本朝文粹(十二)東陽覺慶座主復宋奉先寺源清法
師書曰大宋至道元年四月日牒到故座主權僧
正暹賀領掌未及報陳溘以即世矣覺慶偏以年
臘猥得領眾繼彼前好寫我短懷雖無傾葢之昵
語自諳動履之德音梵志之求道十二年師及二
十年智者之閱經十五遍師及五十遍靜言思之
匪直也人見贈法華示珠指二卷龍女成佛義一
卷十六觀經記二卷佛國莊嚴論一卷心印銘一
章見斯文彰外知其才之弼中文章六七聊有注
出不敢加雌黃唯是展情緒(乃至)月日日本國天台
座主阿闍梨僧正法印大和尚位覺慶。

顯要記破文曰分得大宋國奉先寺源和尚觀無
量壽經疏顯要記下卷文義備矣理趣明矣卷舒
鑽仰慕道欣義今錄疑慮重求幽玄而巳天台山
東塔院沙門覺運(私曰顯要記上卷慧心僧都破之)。

妙玄私記(卷七)曰昔大宋源清師自作書並同朋鴻
羽所造佛國論等送之本邦慧心檀那等各難一
卷其鴻羽論云千華葉勝應是方便土也(云云)靜
照法橋難之。