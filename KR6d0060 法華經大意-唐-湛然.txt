#+TITLE: 法華經大意-唐-湛然
#+DATE: 2016-06-11 12:27:59
#+SOURCE: github.com/kanripo/KR6d0060 master 1b78847e                

No. 583法華大意一卷

(當卷八千八百八十八言此品四千一百七十二言)。
毗陵沙門湛然　述

* 妙法蓮華經序品第一

將釋此一部妙典。二十八品。多有諸家。今暫歸天台
宗。每品用三門解說。第一述每品大意。第二釋每品
名。第三釋每品內文。略科斷。

第一述初品大意者。原夫浩浩性海。混動靜而凝真。
眇眇覺山。抱理事以布教。教海無盡。故扣諸萬機以
埀影。機感萬差。猶馳走五乘以分􂍔。然則許車長者。
開三車。遍與一實之妙車。覓子慈天。集百屬。同付一
家之財業。今此經者。開權顯實之玄門。果海圓實之
格言。宏括眾經之綱紀。巨海之吞千潮。廣統群典之
樞要。猶大虗之抱萬有。文菀芳馥。開三生六即之華。
義林蓊𣠵。結三軌四德之果。舒則一乘之義門區分。
明映日月。卷則一極之玄樞凝真。峻凌妙高。所以片
片慈氏之問。普被塵國。明明能仁之訓。等霔現當。遂
使乘此法輪。不起一處。普遊無邊法界。入彼法門。不
移一念。忽現無盡劫海。可謂返流歸源之寶舟。盡迷
趣覺之銀燭者矣。教大意。蓋在此哉。

第二釋名者。今妙法蓮華經者。本地甚深之奧藏也。
自行權實之妙法也。四華六動。開方便之門。三變千
涌。表真實之地。咸令一切。普得見聞。是以先標妙法。
次喻蓮華。蕩化城之執教。廢草菴之滯情。會眾善之
小行。歸廣大之一乘。上中下根。皆與記莂。發秘密之
奧藏。稱之為妙。示權實之正軌。故號為法。指久遠之
本果。喻之以蓮。會不二之圓道。譬之以華。聲為佛事。
稱之為經。圓詮之初。目之為序。序義相從。稱之為品。
眾次之首。名第一。若存梵聲。可言薩達摩分陀利伽
蘇怛攬。今順唐語。故道妙法蓮華經序品第一。

第三入文判釋者。夫顒顒普機。受如來旨。巍巍法雷。
雨平等雨。今維經者。久遠實佛之所說。三世諸佛之
至極經也。權現阿難所傳。胎辨羅什所譯也。宿明聽
耳所請。乘白遍吉所護也。明知此間群生。應機於圓
教。招感於靈聖也。一部典。有八軸二十八品。大分為
三。初品為序次方便品。訖分別功德品十九行偈。凡
十五品半。名為正。三從偈後盡經。凡十一品半。為流
通。又一時分為二。從初序品。至安樂行。十四品。為迹
門開權顯實。從從地涌出品訖經。十四品。為本門開
近顯遠。二門各三。初迹門三者。序品為迹門序。次方
便品。至授學無學人記品。為迹門正說。法師品訖安
樂行品。為迹門流通。次本門三者。初踊出品。訖彌勒
巳問佛今答之半品。為本門序。次佛告阿逸多下。訖
分別功德品初長行偈頌。為正。三偈後盡經。名流通。
今迹門三章。初序有通有別。初序有六。一所聞之法
體。即如是是。二能持之人。即我聞是。三聞持之時。一
時是。四聞持之所從。即佛陀是。五聞持之處。即王舍
城耆山是。六聞持之伴。即與大比丘眾去是也。有二。
從與大比丘眾萬二千下。訖阿闍世王與若干百千
眷屬俱。第一明列眾。各禮佛足退坐一面八字。第二
總結也。約列眾中有三。從與大比丘下。訖耶輸陀羅
比丘尼亦與等。第一明聲聞眾。從菩薩摩訶薩八萬
人下。訖菩薩摩訶薩八萬人俱。第二明菩薩眾。爾時
釋提桓因下。訖阿闍世王等。第三明雜眾也。第二爾
時世尊四眾圍繞下。訖品竟諸求三乘人。別序。約中
五序。從爾時世尊四眾下。訖尊重讚歎。第一明集眾
序。從為諸菩薩說大乘經下。訖起七寶塔。第二明現
瑞序。從爾時彌勒菩薩下。訖神通之相今當問誰。第
三明疑問序。從爾時彌勒菩薩。訖偈終為說何等。第
四明發問序。約中有二。一長行(云云)。從於是彌勒菩
薩欲重宣此義下。第二偈頌。有六十二行。分為二。初
有五十四行。頌上問(云云)。從佛放一光我及眾會下。
有八行。頌請答(云云)。從爾時文殊師利語彌勒菩薩
下。第五答問序。中有二。第一長行。第二偈頌。第一長
行中有四。從彌勒下。訖演大法義。第一明惟忖答。從
諸善男子我於下。訖故現此瑞。第二明略曾見答。從
諸善男子如過去下。訖求名菩薩汝身是也。第三明
廣曾見答。從今見此瑞與本無異下。訖教菩薩法佛
所護念。第四明分明判答(云云)。從爾時文殊說偈。第
二偈頌。有四十五行。分為二。初有四十一行。頌廣曾
見。答從我見燈明下。有四行。頌分明判答等(云云)。

* 妙法蓮華經方便品第二(品四千七百一十六言)

今釋此品。用三門。第一述大意。第二釋品名。第三入
文判釋。

第一大意者。夫巍巍佛智。推甚深無量於一宗之考。
蕩蕩慧門。告難解難入於三乘之息。是以五甚深海。
騏驎牢窮其底。八甚高峯。鳳凰難翔其頂。是故無問
春雷。振四種法響於三乘之蟄。自說秋龍。灑七成甘
雨於七權之魚。十如帝網。籠十界而重重。一乘頗梨。
亘十剎隱隱。久後密唱。繫圓珠於五千衣裏。要當顯
談。駕寶車於一大白牛。淺智千二。起疑念而迷所趣。
深智一子。宣未了而問進退。能仁三止。沙汰五千。鶖
子三請。精進十信。是以枝葉糟糠。忘繫珠而退法座。
真實普機。懷信財而住會席。於是赫赫法王。喻曇華
而勸信。明明智行。作蓮華而發歡。是以一大金烏。照
五姓而輝輝。四一銀㝹。臨七人而皎皎。豈謂焦種趣
寂。值法雨而更萌佛芽。畢死闡提。服妙藥而復甦後
生。教經義緯。織成行錦於五佛機。智針行線。縫飾果
繡於三世帳。諸佛本懷。皆圓此部。出世大意。悉滿此
章。破執而決疑。法華最第一。開迷而照覺。誰敢爭斯
典哉。文約義豐。理深行普矣。勝可謂不思議妙法。難
測量法門矣。此品大意。蓋如是歟。

第二釋名者。方者秘也。便者妙也。妙達於方即真秘
點內衣裏無價之寶。與王頂上唯有一珠。無二無別
指客作人。是長者子。亦無二無別。如斯之言。是秘是
妙。如經唯我知是相。十方佛亦然。止止不須說。我法
妙難思。故以秘釋方。以妙釋便。正是今品之意。故言
方便品。

第三入文判釋者。從此品下。訖分別功德品彌勒說
十九行偈終。佛名聞十方廣饒益眾生等十五品半
文。大段第二正說分也。若作二正。從此品下。訖授學
無學人記八品。迹門正說分也。今且遂近就迹門正
說。大分為二。從此品初下。訖願為此眾故。唯垂分別
等。第一大段明略開三顯一。從爾時世尊告舍利弗
汝巳慇懃三請豈得不說等下。訖授學無學人記品
七品半經文。第二大段明廣開三顯一。約略開三顯
一段。有二。從此品初下。訖偈竟佛以方便力示以三
乘。第一明略開三顯一。約中有長行偈頌。長行中有
二。從品初下。訖隨宜所說意趣難解。第一明諸佛權
實二智。從舍利弗吾從成佛巳來下。第二明釋迦權
實二智。第二偈頌上二佛二智(云云)。從爾時大眾中
有諸聲聞漏盡下。訖是等聞此法則生大歡喜。第二
明疑生執動。騰疑請三遍(云云)。第二約廣開三顯一
段。大分為三。第一為上根人。有法說周。即爾時世尊
告舍利弗巳下。訖第二卷諸天子偈竟。我所有福業
今世若過世及見佛功德盡迴向佛道也。第二為中
根人。有譬說周。爾時舍利弗白佛言世尊我今無復
疑悔下。訖授記品竟。我及汝等宿世因緣吾今當說
汝等善聽。三品經文也。第三為下根人。有因緣說周。
化城喻品初。告諸比丘乃往過去。訖學無學人記品
竟。世尊慧燈明我聞授記音心歡喜充滿如甘露見
灌。三品經文也。約第一法說周。大分為五。謂法說。領
解。述成。授記。歡喜也。約初法說段。有長行偈頌。約第
一長行。有三。從爾時世尊告舍利弗汝巳下。訖汝今
善聽當為汝說。第一明如來許說。從舍利弗言唯然
世尊下。訖願樂欲聞。第二明受旨。從佛告舍利弗如
是妙法下。訖無有餘乘唯一佛乘。第三明如來廣說。
約中有五。第一明四佛章門。廣上諸佛權實二智。第
二明釋迦章門。廣上釋迦權實二智。約四佛章為四。
從如是妙法下。訖十方諸佛亦復如是。第一明總諸
佛門。約中有六番義四種釋四一等釋(云云)。第二舍
利弗過去諸佛以無數方便種種因緣下。明過去佛
章門。約中(云云)。第三舍利弗未來諸佛當出於世下。
明未來佛章門。約中(云云)。第四舍利弗現在十方無
量百千萬億佛土中諸佛世尊下。明現在佛章門。約
中(云云)。第二舍利弗我今亦復如是下。廣上釋迦如
來權實二智。約中有六義四一等釋。今不釋(云云)。第
二偈頌。有百二十一行。大分為二。初有四行一句。頌
上許答。次有百十六行三句。頌上正答。約中為二。初
有七十三行一句。頌上第一四佛章門。從今我亦如
是。第二有四十三行半。頌上第二釋迦章門。約四佛
章為四。初有三十四行三句。頌上第一總諸佛門。從
過去無數劫下。第二有二十七行半。頌上過去佛章。
從未來諸世尊下。第三有六行半。頌未來佛章。從天
人所供養下。第四有四行半。頌現在佛章(云云)。從今
我亦如是下。釋迦章門中。有四十三行半。括一部妙。
為下七喻作本(云云)。

* 妙法蓮華經譬喻品第三(卷九千八百六十言品六千五百九十一言)

今將釋此品。用三門。第一述一品大意。第二釋品名。
第三入文判釋。

第一述大意者。夫大智身子。領中下而說望。大悲世
雄。應屈延而暢喻。而為其喻也。三車設門外。稚子出
火宅。是則述三乘引教。一車造露地。進子至道場。是
則明一乘與教。先談火宅。然後與白牛車。三界火宅。
群生所居。五薀假室。有情所住。壽命柱根。潤四相而
摧朽。地水墻壁。曝二耀而抱圻。憍慢八鳥。翔振翮於
四儀遙原。瞋恚八虫。鬪怒目於五境廣野。愚癡𧏙蜋。
迷四倒而馳走。貪欲狐狼。抱五塵而踐踰。邪見夜叉。
撥因果而食人狗。戒取荼鬼。旋火宅而事嬉戲。身見
大鬼。計我所而無慚愧。見取咽喉。著其命而作保。邊
見牛頭左角。著斷常而滅因果。邊見右角。執前後而
如蓬亂。五鈍禽獸。驚愕行者於朝夕。五利陋鬼。煩擾
智者於晝夜。唯有大慈釋尊。拔濟此難。大悲觀音。守
護是畏。三界眾生。悉是佛子。六道含識皆心。□方諦
求。更無餘乘。誰留三乘。十方佛土。唯有一乘。誰存五
姓。謗人謗法。受殃三途。求友求法。攀祥於萬代。此品
大意。蓋如是矣。

第二釋名者。譬者比況也。喻者曉訓也。託此比彼。寄
淺訓深也。此品偏舉喻為名。故言譬喻品。

第三入文判釋者。從品初下。訖偈竟轉無上法輪等。
第二明法說周中領解段。約中有二。第一長行。明身
子領解陳(云云)。第二偈頌。有二十五行。身子重陳(云
云)。從爾時佛告舍利弗吾今下。訖教菩薩法佛所護
念。第三明法說周如來述成段(云云)。從舍利弗汝於
未來下。訖彼即是汝身宜應自欣慶。第四明法說周
授記段。約中有二。第一明有長行如來授記。第二明
有偈頌十一行半如來重宣(云云)。從爾時四部眾下。
訖及見佛功德盡迴向佛道。第五明法說周中四眾
領解段。約中有三。第一明長行四眾領解(云云)。第二
明有偈六行半重頌(云云)。(上來三周中第一法說周了)從爾時舍
利弗白佛言世尊我今無疑悔下。訖授記品。大段第
二。明為中根人譬說周。文有四品。初品正如來譬說。
開三顯一。信解品明四大聲聞領解。藥草品明如來
述成。授記品明如來授記。約初中文有二。從爾時舍
利弗白佛言。訖說其因緣令離疑悔。第一明身子請。
從爾時佛告舍利弗我先不言下。訖偈竟汝當為說
等。第二明如來答。約中有三。從爾時佛告舍利弗我
先不言下。訖諸有智者以譬喻得解。第一明如來發
起。從舍利弗若國邑下。訖偈頌中我為法王於法自
在安穩眾生故現於世。第二明如來譬說。從汝舍利
弗我此法印。訖偈竟汝當為說妙法華經。第三明如
來勸信。約第二譬說中有二。初長行。二偈頌。約長行
中有二。從若國邑下。訖善哉善哉如汝所說。第一明
開譬。從舍利弗如來亦復如是。訖於一佛乘分別說
三。第二明合譬。約第一開譬中有二。從若國邑下。訖
若十二十或至三十在此宅中。第一明總譬。約中有
六譬(云云)。從長者見是大火從四面起下。訖善哉善
哉如汝所言。第二明別譬。約中有四譬(云云)。約第二
合譬中有二。從舍利弗如來亦復下。訖令得菩提。第
一合總譬(云云)。從見諸眾生為生老病死下。訖於一
佛乘等。第二合別譬(云云)。佛欲重宣此義下。偈頌有
百六十五行。為二。初有百行。頌上長行。後有六十五
行。明通經方法。上來長行。有開譬合譬。偈頌亦有二。
初有六十五行半。頌開譬。次有三十四行半。頌合譬。
上長行。有總譬別譬。初有三十三行。頌總譬。約中有
六譬(云云)。次有三十二行半。頌別譬。約中有六譬(云
云)。次四譬(云云)。約合譬中有二。總譬合。別譬合(云云)。
約第二通經方法。又名勸進。約中(云云)。

* 妙法蓮華經信解品第四(品三千二百六十九言)

將釋此品。用三門。第一述大意。第二釋品名。第三入
文判釋。

第一述大意者。夫跉跰窮子。還父家而預客作。中止
慈父。付家業而定天性。是以二乘都無分。忽得如來
家。一乘未具足。則成滿月鏡。一日之價。招羞於廢權
門。三乘之賓。懷慶於實相𨓍。無漏大果。結小乘枝而
離離。無上蓮華。咲羊鹿池而葩葩。圓教聲聞。以佛道
聲。令聞一切。具詮羅漢。於諸世間。應受供養。法華以
前。分段三德。顯於界內。法華以後。變易三德。示於界
外。知恩報恩。闇先年。知德謝德。覺今時。誠知三乘別
執。闇中亦闇。一乘圓融。明中亦明。此品大意。蓋如是
矣。

第二釋名者。初聞略說。動執生疑。廣聞五佛。蒙籠未
曉。今聞譬喻。歡喜踊躍。信發解生。疑去理明也。此品
偏標法為名。故言信解品。

第三入文判釋。此品譬說周中。第二四大聲聞領解
段。文為二。從爾時慧命下。訖瞻仰尊顏。第一明經家
敘歡喜。從白佛言下。訖卷盡。第二明自陳領解。約中
有二。一長行。二偈頌。約長行中有二。從而白佛言下。
訖無量珍寶不求自得。第一明略領解。從世尊我等
下。訖如佛所應得者皆巳得之。第二明廣領解。約中
有二。從世尊我等下。訖今此寶藏自然而至。第一明
開譬從。世尊下。訖皆巳得之。第二明合譬。約開譬中
有二。從世尊我等下。訖以明斯義。第一明欲開。如文。
從譬若有人下。第二廣譬說中有五。從譬若訖無復
憂慮。第一明父子相失譬。從世尊爾時窮子傭賃下。
訖猶故貪惜。第二明父子相見譬。從即遣傍人下。訖
常令除糞。第三明追誘譬。從過是巳後。訖下劣之心
亦未能捨。第四明委家業譬。從復經小時下。訖自然
而至。第五明付家業譬(云云)。約第二合譬中有四(云
云)。從爾時摩訶迦葉下。第二偈有八十六行半。為二。
初有七十三行半。頌上長行。次有十三偈。歎佛恩深。
約初中又為二。初有二行。頌法說。後有七十一行半。
頌譬說中為二。初有四十一行。頌開譬。次有三十半
行。頌合譬(云云)。

* 妙法蓮華經藥草喻品第五(卷九千二百八十六言品一千六百五十九言)

將釋此品。用三門。第一述大意。第二釋品名。第三入
文判釋。

第一述大意者。茫茫智地。等大地而載五姓。森森群
生。爭草木而異五乘。乃有一乘法雲。䨱三千而清涼。
一味教雨。澍五乘而殊茂。於是破有法王。隨群機而
先說彼權。即是實佛。應熟機以後談此實。是乃假權
三草。乘各身而歸本地。方便二木。迴各心而向真道。
最實大慧。吼獅子聲。便權小果。脫野干形。敗根迦葉。
領三草於實菀。歷劫薩埵。悟二木於圓林。汝等所行
是菩薩道。其調斯矣。此品大意。盖如是。

第二釋名者。土地是能生。而雲雨是能潤。草木是所
生所潤。通皆有用。而藥草用強。有漏諸善。悉能治惡。
無漏為最。無漏眾中。四大弟子。以譬領佛譬。深會聖
心。佛讚善哉。甚為希有。述其得解。以喻其人。故言藥
草喻品。

第三入文判釋者。此品譬說周中。第三述成段。約中
為二。從爾時世尊告摩訶迦葉下。訖說不能盡。第一
略述其領解。從迦葉當知下。訖漸漸修學悉當成佛
道。第二廣述其領解。約略中有二。第一雙述善哉。從
如來復有下。第二述其領所不及。約廣中有二。一長
行。二偈頌。約長行中有二。從迦葉當知下。訖一切種
智。第一述成開三顯一。從汝等迦葉下。訖難解難知。
第二明如來結歎。約開三顯一中有二。從迦葉當知。
訖一切智慧。第一明法說中有二(云云)。從迦葉譬如
下。訖一切種智。第二明譬說中有二。第一譬說中。有
開譬。有合譬。約開譬中有二。從迦葉下。訖華菓敷實。
第一明差別譬。從雖一地所生下。訖各有差別。第二
明無差別譬有三(云云)。約第二合譬中有二。從迦葉
當知如來亦復如是下。訖各得生長。第一合差別譬
中有二(云云)。從如來說法一相一味下。訖一切種智。
第二合無差別譬中有三(云云)。汝等迦葉下。第二復
宗稱歎(云云)。第二偈頌。有五十四行半。頌述領開三
顯一。中有二。初有四行。頌法說。中有二(云云)。次有五
十行半。頌譬說。中有二。初有十行半。頌開譬。次有四
十行。頌合譬。約開譬中有二。初有九行。頌差別譬。次
有一行半。頌無差別。約第二合譬中有二。初有三十
五行。頌合差別譬中(云云)。次有五行。頌合無差別譬
中(云云)。

* 妙法蓮華經授記品第六(品一千七百二十言)

將釋此品。用三門。第一述品大意。第二釋品名。第三
入文判釋。

第一述大意者。夫斗藪迦葉。聞八相而更甦。神通目
連。􂈙二乘而懷懼。所以如語釋迦。振天眼於來劫。實
語世雄。期記莂於當生。於是解空善現。聞名相而慶
實名餝。提舍旃延。承金光而歡淨剎奇。第四目連。既
入蓮臺。五百弟子。同坐華座。無為深坑。成八功池。而
生佛蓮華。正位燋種。潤一味雨。萌佛性芽。赫赫妙法
深號功。明明蓮華廣茂德。不退菩薩。不思其邊。有漏
凡愚。何知其際。此品大意。盖如是矣。

第二釋名者。梵音和伽羅。此翻授記也。此品中。授記
四大聲聞。偏舉法為名。故言授記品。

第三入文判釋者。此品譬說周中。第四授記段。約中
大段有二。從品初下。訖像法亦爾。第一大段。正明與
中根人等記。從我諸弟子。訖汝等善聽。第二大段。明
許為下根人等說宿世因緣。約第一大段中有二。從
品初下。訖光明世尊其事如是。第一明與迦葉記。從。

爾時大目犍連下。訖像法亦爾。第二明與三弟子記。
約第一段中有二。一長行。二偈頌。約長行中有六。從
品初下。訖無量大法。第一明行因。從於最後身下。訖
天人師佛世尊。第二明得果。從國名下。訖名大莊嚴。
第三明國劫名號。從佛壽下。第四明佛壽。從正法住
世下。訖二十小劫。第五明正法像法久近。從國界下。
訖皆護佛法。第六明國淨。從爾時世尊欲重下。第二
偈頌。有十二行半。為六。初有四行。頌行因。次半行。頌
得果。次六行。頌國淨。次半行。頌佛壽。次一行。頌正法
像法。次半行。總結。第二明三人授記。中有二。第一明
請記。第二明與記。約第一中有二。第一明長行。經家
敘。第二明偈頌。有七行。為四。初有一行。正請。次二行
半。明譬說請。次有二行半。明合譬請。次有一行。明結
請。約第二授記中有三。第一明善吉授記。第二明迦
旃延授記。第三明目連授記。各有長行偈頌。各有行
因。得果。國劫。壽命。法住久近。皆悉如文。後我諸弟子
下。訖汝等善聽。第二大段。明許為下根說。中有二。第
一有一行半。明總說。次有一行。更明說宿世因緣。

* 妙法蓮華經化城喻品第七(品五千九百七言)

將釋此品。用三門。第一述一品大意。第二釋品名。第
三入文判釋。

第一述大意者。夫遠遠一聖。證正覺於十劫。顒顒二
八。求出家於一世。自此以降。劫而難思。大千塵墨。不
足喻其遠。億國塵算。安得況彼劫。于時大通正覺。放
光振地。幽瞑眾生。仰奇生疑。八方梵天。尋光集會。上
下大梵。見相來到。於是十方梵王。供華上殿。請說大
法。十六王子。歎德仰化。欲演妙法。是以智勝法王。隨
眾機而且轉諦緣。王子沙彌。覺機熟而說妙法。其會
會眾。信大乘而聞一乘。一大正覺。入家室而樂禪悅。
十六沙彌。昇法座而講妙法。傳燈之功。成正覺於十
方。結緣之力。限入道於萬代。然則入寂灰身。餘國經
生。證理歸滅。佛乘得度。悅悅化城。等尋香而忽滅。急
急樓閣。同陽炎而隱泯。定性二乘。失旅次而退寶處。
強識釋迦。得商人而還本宅。明明導師。息中路而致
寶城。擾擾商人。憚遠險而不可退。此品大意。盖如是
矣。

第二釋名者。化者神力所為也。城者防非却歒之稱
也。知無賊亦不須城。故言化城也。偏舉喻為名。故言
化城喻品。

第三入文判釋者。此下第三明為下根人宿世因緣
說。約中有三品。例前應有四段。今但有二段。此品正
明宿世因緣。次二品明下根人等授記。領解述成。文
少不足分品。故在授記段中(云云)。約初品中有二。從
佛告諸比丘下。訖偈竟通達無量劫。第一明佛知見
久遠。從佛告諸比丘大通智勝下。訖卷盡。第二明宿
世結緣。約第一段中有二。長行。偈頌。約長行中為三。
從初下。訖甚大久遠。第一明所見事。從譬如下。下訖
百千萬億阿僧祇劫。第二舉譬明久遠。從我以如來
知見力下。訖今日。第三結見昔如今。從爾時世尊欲
重下。訖偈頌。有七行。頌前三義。初有一行。頌所見事。
次有四行。頌舉譬明久遠。次有二行。頌見昔如今。約
第二正結緣中有二。長行。偈頌。約長行中有二。從佛
告諸比丘大通智勝下。訖住於禪定八萬四千劫。第
一明結緣由。從是時十六菩薩沙彌知佛入室下。訖
此城非實我化作耳。第二明正結緣。約第一結緣由
段中有二。從爾時佛告諸比丘下。訖哀愍而敷演無
量劫集法。第一明結緣遠由。約中有多義(云云)。從爾
時大通智勝如來下。訖住於禪定八萬四千。第二明
結緣近由。約中(云云)。約第一正結緣中二。從是十六
菩薩。訖是人若聞則便信受。第一明法說結緣。約中
有多門(云云)。從譬如五百下。訖我化作耳。第二明譬
說結緣。中有二。從譬如五百下。訖我所化作為止息
耳。第一明開譬。中有二(云云)。從諸比丘如來亦復如
是下。訖我化作耳。第二明合譬。中有二(云云)。爾時世
尊欲重下。訖第二偈頌。有四十九行半。大分為二。初
有二十二行半。頌第一結緣由。次有二十七行。頌第
二正結緣。初中。有十二行半。頌結緣遠由。中有多義
次有十行半。頌結緣近由。約第二正結緣中有二。初
有八行。頌法說。中有多義(云云)。次有十九行。頌譬說。
中有二。初有十一行半。頌開譬。中有多義(云云)。次有
七行半。頌合譬。中有多義(云云)。

* 妙法蓮華經五百弟子授記品第八(卷八千三百三十二言品二千
三百七言)

將釋此品。用三門。第一述一品大意。第二釋品名。第
三入文判釋。

第一述大意者。盖聞圓圓內秘。列後周而排迹。融融
外現。結下根而顯本。乃有滿慈子等。領四聞於三周。
憍陳如等。說一喻於一章。今斯富樓那。說法第一。表
三世佛剎。利生第一。領無量眾。善清淨國。統恒沙三
千於一土。寶明大劫。孕萬億四聖於一世。盤薄寶地。
平山陵而墤溝壑。穹隆蒼天。朔宮殿而得相見。無女
人而停胎生。無婬欲而期化生。智慧持身。出光無礙。
神通隨心。飛行自在。四八相好。莊嚴其身。七寶鴈塔。
遍滿其國。法喜之食。隨念飽心。禪悅之漿。應時滿身。
滿子淨剎。難得可稱。於是金蘭醉客。問宿處而至親
友家。連壁富主。裹寶珠而趣官事營。年代邈邈。忘其
寶。今辰晢晢。見衣珠。此品大意。盖如是矣。

第二釋名者。五百舉數也。弟子者標人也。授記。示法
也。此品舉數。標人授記。故言五百弟子授記品。

第三入文判釋者。此下二品。因緣說周中。第二授記
段中。大段有二。第一千二百人授記。第二二千人授
記。約第一中有二。從品初下。訖深心本願。第一明經
家序嘿念領解。從爾時佛告下。第二明如來述記。約
第一中有二。第一明敘其得解歡喜。第二明敘即默
念領解。約第一中有二。第一敘得解由。第二敘其得
解歡喜。約第一由中有四。從從佛聞下。第一明由聞
法譬說二周開三顯一。從又聞授諸等等。第二明由
聞身子等五弟子得記。從復聞宿世下。第三明由聞
宿世結緣事。從聞諸佛有大下。第四明由聞如來三
達無礙見久如今。從得未曾有下。第二敘其得解歡
喜。中有二。初明內解歡喜。從即從坐起下。明形狀恭
敬。從而作是念下。第二正明嘿念領解。中有二。初明
嘿念領解。中有口領解(云云)。從唯佛世尊下。第一明
嘿念發迹請記。從爾時佛告下。第二明如來述記。中
有二。一長行。二偈頌。約長行中有二。從爾時佛告諸
比丘下。訖常懃精進教化眾生。第一明如來述其本
迹。從漸漸具足菩薩之道下。訖起七寶塔遍滿其國。
第二明如來其授記。約第一段中有三。從爾時佛告
下。訖言論之辨。第一明就釋迦世行因發迹。從汝等
勿謂下。訖教化眾生。第二約過去佛世行因顯本。從
諸比丘下。訖教化眾生。第三明就三世佛時因行所
得(云云)。約第二授記中。有七意(云云)。從爾時世尊欲
重下。第二偈頌。有二十一行半。頌上發迹授記。初有
十四行。頌發迹。次有七行半。頌授記。約發迹中有二。
初有七行。頌總聲聞。次有七行。頌別滿願發迹(云云)。
約授記中。有七意(云云)。從爾時千二百阿羅漢下。第
二明千二百授記中有三。從爾時千二百下。訖不亦
快乎。第一明念請。從佛知此等下。第二明與記中有
二。一長行。二偈頌。約長行中有三。從佛知此等心之
所念下。第一明總許千二百記。從於此眾中下。第二
明別授陳如記。從其五百下。第三明別授五百記。約
第二頌中。十一行半。為二。初有九行半。頌陳如記。次
有一行半。頌陳如。及五百。及五百記。次有一行。頌總
一切聲聞記。從爾時五百阿羅漢下。第三明五百領
解。中有二。長行。偈頌。長行中有二。初經家敘其歡喜。
從世尊我等。第二明自陳領解。中有二。初明法說。從
如無知者下。二明譬說。中有二。初從譬如有人下。第
二正譬說中有二。開譬。合譬。譬如下。訖無所乏短。第
一明開譬。中有多事(云云)。從佛亦如是下。訖得未曾
有。第二明合譬。中有多事(云云)。爾時阿若憍陳如等
欲重下。第二偈頌。十二行半。為二。初有一行半。頌其
歡喜(云云)。次十一行。頌自陳領解中為二。初有一行。
頌法說。次有十行。頌譬說(云云)。

* 妙法蓮華經授學無學人記品第九(一千二百三十七言)

將釋此品。用三門。第一述大意。第二釋品名。第三入
文判釋也。

第一述大意者。夫阿難羅云。仰別記而舉望。無學聲
聞。同他望而住立。所以勝幡淨國。等極樂而表奇。通
王寶命。比彌陀而爭遠。多聞誓願水鏡。浮於空王之
池。精進高行華菓。結於能仁之菀。寶華成道。等海慧
而流芳。羅睺密行。同諸佛而表奇。無學二千。澄心觀
佛。學滿三明。授決令喜。是品大意。盖如是也。

第二釋名者。研真斷惑名為學。真窮惑盡名無學也。
此品中。顯學無學人記。故言授學無學人記品。

第三入文判釋者。此品因緣說周中。第二授記段中
第二明授二千人記。中有二。一明請記。二明授記。約
請記中有二。一明二人請記。二明二千人請。約二人
請二。一明嘿念請記。二明發言請記。初云爾時阿難
下。第二明嘿念請記。從即從座起下。訖眾望亦足。第
二明發言請記。從爾時學無學下。訖住立一面。第二
明二千請記。從爾時佛告阿難下。第二明如來授記。
中有二。第一明二人授記。第二明二千人授記。約二
人授記中有二。一明阿難記。中有五。第一明長行授
記。中有六意(云云)。第二明偈頌重記。從爾時會中下。
第三明八千菩薩成疑。從爾時世尊下。第四明如來
釋疑。從阿難面於下。第五明如來述歎。中有長行偈
頌。可知。從爾時佛告羅睺下。第二明羅睺授記。中有
長行偈頌。可知(云云)。從爾時世尊見下。第二明二千
人授記。中有長行偈頌。如文(云云上來正說分了)。

* 妙法蓮華經法師品第十(二千一百六十三言)

將釋此品。用三門。第一述品大意。第二釋品名。第三
入文判釋。

第一述大意者。夫巍巍釋迦。振記聲而流歡。蕩蕩藥
王。聞實相而懷樂。是以一句之功。賜無上位。一念之
勳。封無邊國。捨淨業士星。散沙界。如來專使月。照億
剎。毀佛之罪。輕爭毛葉。謗人之業。重競盤石。鏡智妙
華。咲供養菀。種智寶菓。結受持林。法華第一龍。振三
乘谷。巳今當說象。蹴一乘峯。風飛三說。而六宗靡旗。
眾涌十妙。而亂轍。理智全身。託經卷而遊塵國。真應
權身。隨經處成正覺。高原求水。聞十如而近泥。乾土
發哀。悟七喻而見水。慈悲芳室。混五姓而同庇。忍辱
妙衣。著七人而俱位。法空廣床。不遮畢死而安坐。理
姓平榻。不捨懈怠而信受。變化猛守。防刀杖於行者。
清淨光身。許示現於寂漠。忘失章句。聞如來誨。空閑
聽眾。得天龍聞。能說法師。蒙佛護而令大眾喜。所化
弟子。隨師訓見恒沙佛。妙法圓宗。超超然獨秀。平等
大慧。礭礭然堅固。此品大意。盖如是矣。

第二釋名者。此品明五種法師。一受持。二讀。三誦。四
解說。五書寫也。此品偏舉人。故言法師品。

第三入文判釋者。此下有五品。是迹門流通分也。大
分為四。法師寶塔品。第一明弘經功深福重。勸流通。
達多一品。第二明引往弘經。彼我兼益。巳證功德深
重。勸持一品。第三明八萬大士。此土願弘經。新得記
者。他土欲弘經。安樂行一品。第四明外凡初心欣斯
福。見聲聞畏憚。聞菩薩殯辱。自􂈙力􂉘。因生退沒。佛
為此人說四安樂行。約第一段中為二。第一法師品。
明釋尊自說弘經功福。命覓流通。第二寶塔品。明多
寶分身。且助且證覓流通。約第一法師品中有二。第
一明有長行偈頌。歎美五種法師能弘經人。第二明
有長行偈頌。歎美所持之法。約第一段有二。第一就
稟道弟子門。明功深福重。第二就授道師門。明功深
福重。約弟子門中有二。從初下。訖當得菩提。第一明
佛在弟子功深福重。中有二。從藥王下。第一明簡出
人類。從咸於佛前下。第二明簡出得記之緣。從佛告
藥王下。第二明佛滅後弟子能持經功福重。中有二
意(云云)。從若有人下。第二明授道師功深福重。中有
長行有偈頌。約長行中有二。第一別明。第二明總逆
順得罪得福。約中有二。從若復有人下。訖廣說此法。
第一明現在弟子深功大福。中有五意(云云)。從若是。

善男子善女人我滅度後下。訖廣為人說。第二明佛
滅度後師功大。中有二意(云云)。從藥王若有惡人下。
訖即得三菩提。第二總明五種法師逆者得重罪順
者得大福。中有三意(云云)。從爾時世尊欲重下。第二
偈頌。有十六行。為三。初有二行。不頌長行。別將勸自
行化他耳。次有三行。頌上門通別。次有十行。頌別上
師門功深福重。次有一行。歎經尊妙。從爾時復告藥
王菩薩。第二明有長行偈頌。歎所持法。及示弘經方
法。約長行中。初明經法歎。中有五。從爾時佛復告下。
訖況滅度後。明歎法。從藥王當知下。訖手摩其頭。第
二明約人歎法。從藥王在在下。訖三菩提。第三明約
處歎法。從藥王多有人下。訖菩薩之道。第四明約因
歎法。從其有眾生下。訖菩提。第五約果歎法。中有五
意(云云)。從藥王若有善男子下。第二明弘經方法。中
有二。初明方法。中有二意(云云)。從藥王我於下。訖令
得具足。第二明利益。中有五意(云云)。從爾時世尊欲
重下。第二偈頌。有十八行半。為三。初有一行。總勸。不
頌長行。次有十六行半。頌上長行。次有一行頌。頌結
勸(云云)。

* 妙法蓮華經見寶塔品第十一(二千六百三十二言)

將釋此品。用三門。第一述一品大意。第二釋品名。第
三入文判釋。

第一述大意者。夫七寶靈墳。踊會地而住天漢。五千
龕室。餝欄楯而居層階。加以無數寶幢。流虹幡而飄
飄。萬億寶鈴。鳴伽音玲玲。金銀圓蓋。懸於中天。瑠璃
支提。擢於四天。三十三天。雨天華而供養寶塔。八部
龍神。奏伎樂而讚嘆塔婆。于時峨峨塔廟。出隱隱聲。
以讚揚釋迦。正正多寶。吐沖沖辨。證成大慧。所以十
六大眾。聞塔聲以悱悱。八部天人。發疑心而憤憤。兢
兢大樂。舉眾疑而待法響。堂堂能仁。稱多寶而開會
𣠵。仰仰樂說。欲見全身。赫赫大覺。談集分身。諄諄報
佛。放毫光而照十方。浩浩分身。從侍者集中城。未熟
天人。移他土而淨穢執。巳熟眾生。接虗空而遮少心。
雲集諸佛。與欲請開塔戶。本體釋尊。應請開摩尼戶。
多寶如來。半座同位。釋迦世雄。入身同塔。燽燽兩尊。
巋然居高。煌煌一塔。森然秀峙。十五強況。等妙高而
秀六宗。一乘圓智。無濵海而勝三乘。蹔持之功。諸佛
所歎。讀持之力。住純善地。人天好眼。人天應供。憤憤
悱悱。忉忉至至。難得可談。此品大意。蓋如是矣。

第二釋名者。見者通能所也。塔者梵語塔婆也。此唯
佛所也。故言見寶塔品。

第三入文判釋者。此品大段。第一明弘經功深福重
流通中。第二明多寶分身且證且助勸覓流通。中有
長行偈頌。長行大段有三。初明寶塔踊現。二明分身
遠集。三明釋迦唱募。約大段第一中有六。從初爾時
佛前有七寶塔下。訖四天王宮。第一明塔現之相。從
三十三天下。訖尊重讚歎。第二明諸天供養。從爾時
寶塔下。訖皆是真實。第三明多寶如來證誠稱歎。從。

爾時四眾下。訖却住一面。第四明時眾驚疑。中有三
意(云云)。從爾時有菩薩下。訖發是音聲。第五明大樂
說菩薩問。中有三意(云云)。從爾時佛告下。訖善哉善
哉。第六明佛答中有三意(云云)。從是時大樂說下。大
段第二明分身遠集。中有七。第一明大樂說請見多
寶佛。從佛告下。訖今應當集。第二明應集分身。從大
樂說白佛言下。訖禮拜供養。第三明大樂說請分身
集。從爾時佛放下。訖亦復如是。第四明佛放光遠召。
從爾時十方下。訖如來寶塔。第五明諸佛同來。從娑
婆世界下。訖諸佛如來遍滿其中。第六明嚴淨國界。
中有三(云云)。從是時諸佛下。訖皆在虗空。第七明與
欲開塔。中有五意(云云)。從以大音聲下。訖付屬有在。
大段第三。明釋迦唱募覓流通。中有三意(云云)。從爾
時世尊欲重。第二偈頌。有四十八行半。大分為三。初
有三行半。頌多寶塔現。次有八行半。頌分身遠集。次
有三十六行。頌釋迦付屬中為二。初有八行半。舉三
佛勸流通。中有三意(云云)。次二十七行半。舉難持法。
中有五意(云云)。

* 妙法蓮華經提婆達多品第十二(卷八千九百五言品一千七百廿九
言)

將釋此品。用三門。第一述大意。第二釋名。第三入文
判釋。

第一述大意者。夫浩浩圓海。騰智波而洗塵。眇眇覺
山。吐行雲蔭熱。是以輸頭檀王。讓位表求法於千歲。
沙竭龍女。轉身示成佛於一生。採菓汲水之功圓。位
於四德。拾薪設食之德積。印於三點。床身給侍勞。經
千百不怠。槌鐘求法勤。歷三祇無退。無怨妙記。忽授
調達。頓漸深疑。定決智積。圓教力用。照日於沙界。頓
教威勢。臨月於億葉。小乘五難。值龍女而霧卷。別教
一疑。對覺母雲開。十方賢士。誰不資此妙典哉。無邊
聖人。誰不歸斯圓教哉。便成正覺之鴻疑。渙焉此篇
皆氷解。轉身自在之奇術。在然此章悉龜鏡。智積悱
悱遠疑。望圓珠而霜消。身子憤憤曠障。對融金露零。
彼智積身子。尚默然信受。此後賢後聖。何拒不信受。
此品大意。蓋如是矣。

第二釋名者。提婆達多者。此翻天熱。此品偏舉人為
名。故言提婆達多品。

第三入文判釋者。此品迹門流通中。第二明引往弘
經彼我兼益勸流通也。中大段有二。從品初下。訖蓮
華化生。第一大段明昔日達多通經釋迦成道。從於
時下方。訖品竟。第二大段明文殊通經龍女作佛。約
第一大段中有三。第一明往昔師弟持經之相。從佛
告諸比丘下。訖至不退轉。第二結會古今。從告諸比
丘。訖蓮華化生。第三明勸信。約第一段中有二。長行
偈頌。長行中有四。從初爾時佛告下。第一明求法時
節。從於多劫中下。第二正明求法。中有四意(云云)。從
時有仙人下。第三明求得法師。從王聞仙言。第四明
聞法奉行。從爾時世尊欲重下。第二偈頌。有七行半。
為五。初有半行。頌求法時節。次有一行半。頌正求法。
次有一行半。頌求得法師。次有二行半。頌聞法奉行。
次有一行半。結證勸信。從佛告諸比丘下。第二結會
古今中有三。初正結會。從由提婆達多下。第二明師
弟功報俱滿。中有二。初明弟子自報巳滿。中有三意
(云云)。從佛告諸比丘未來世中下。第三明勸信(云云)。
從於時下方多寶下。大段第二明今日文殊通經利
益。中有二。第一明通經。中有五。初明智積請退。從釋
迦牟尼下。第二明待通經利益之證。從爾時文殊下。
第三明文殊即來。從智積菩薩下。第四明智積所問。
從文殊師利言下。第五明文殊答。中有七意(云云)。從
文殊師利言我於海中下。第二明利益。中有九意(云
云)。

* 妙法蓮華經勸持品第十三(一千一百九十四言)

將釋此品。用三門。第一述大意。第二釋名。第三入文
判。

第一述大意者。夫藥王大樂。奉勅命而發誓。無學有
學。居異國而願傳。于時姨母憍曇。易色受記。雲母耶
輸。作念聞決。於是王城法王。視萬億而勵心。沙界大
士。從十方而祈班。所願著忍辱鎧。遮罵詈箭。被慈悲
甲。却惡口鉾。住慈悲室。障輕慢風。住空禪床。忘惡鬼
辱。不惜易爛臰穢身。獲得難得金剛體。濁世擯出。不
恨心裏。末世求法。先望說法。發誓開士山。峙三千。發
願賢哲海。浩百億。一乘妙典。何國不講。圓教高文。何
家不寫。像末佛子。誰可同彼願。濁世行者。誰不學此
風哉。

第二釋名者。二萬菩薩。奉命弘經。故名持品。勸八十
億弘經。故亦名勸。前後雙舉。故名勸持品。

第三入文判釋者。此品迹門流通中。第三明二萬菩
薩忍力成者此土弘經。新得記者他方弘經。大段有
二。第一大段明受持。第二大段明勸持。約第一大段
中有三。從品初下。訖不惜身命。第一明二萬菩薩奉
命此土持經。爾時眾中五百下。訖心不實故。第二明
五百羅漢。八千聲聞發誓。他國流通。從爾時佛姨母
下。訖他方國土廣宣此經。第三明諸尼請記授諸尼
記也。從爾時世尊視八十下。大段第二明勸持。約中
有二。長行中有五。從初爾時世尊視八十下。第一明
佛眼視諸菩薩。從即從座起下。第二明諸菩薩請告
勅。從復作是念下。第三明佛嘿然。從時諸菩薩。第四
明菩薩知佛意。從便於佛前下。第五發誓通經。從即
時諸菩薩下。第二偈頌。有二十行。文分為四。初有十
七行。頌被忍衣弘經。次有一行。頌入如來室弘經。次
有一行。頌坐如來座弘經。次有一行。總結請知(云云)。

* 妙法蓮華經安樂行品第十四(三千二百二十五言)

將釋此品。用三門。第一述大意。第二釋品名。第三入
文判釋。

第一述大意者。夫妙德王子。問儀式於惡世。鷲峯法
王。誡近處於像末。是以十種擾亂波息心海四箇樂
行泉踊情山。第一真典。名字難聞。最尊深經。天護常
衛。輪王明珠。陵眾寶而獨秀。法王國經。逾諸經而高
勝。讀經者無憂無病。誦經者不貧不陋。諸天童子。以
為給使。眾生樂見。如慕賢聖。無畏之志等師子。智慧
之光如烏照。惡罵之徒口則閇。刀杖之毒何所害。微
妙好夢。常現眠裏。無盡大利。恒集覺表。王中亦王。妙
中亦妙。蓋斯安樂行矣。

第二釋名者。身無危險故安。心無憂惱故樂。身安心
樂。故能進行。故名安樂行品。

第三入文判釋者。此品迹門流通段中。第四明初心
菩薩示通經方法。中大段有二。第一大段明妙德問
方法。大段第二明如來答。約大段第一有二。從品初
下。第一明歎深行菩薩能弘經。從世尊菩薩下。第二
問淺行菩薩云何惡世宣說是經。從佛告下。大段第
二明如來答。約中有三。第一標四安樂行章門。第二
明解釋修行方法。第三結行成之相。從佛告文殊下。
訖安住四法。第一標四安樂行章門。從一者安住菩
薩行處下。第二明解釋。標四安樂行章門中有四。一
明身止觀慈悲安樂行。二明口止觀慈悲安樂行。三
明意止觀慈悲安樂行。四明誓願止觀慈悲安樂行。
約身止觀慈悲安樂行中有二。長行偈頌。長行中有
二。從一者安住下。第一雙標行處近處二章門。從文
殊師利下。第二解釋二章中有二。第一解釋行處。第
二解釋近處。約第一行處中有三。從初文殊下。第一
標行處章。從若菩薩摩訶薩住忍辱地下。第二解釋
行處章。從是名菩薩。第三結行處。從云何名菩薩摩
訶薩下。第二明近處中三。從云何下。第一標章。從菩
薩摩訶薩不親近。第二解釋中有三。第一明十惱亂。
從常好坐禪下。訖修攝其心。第二明附定門助觀。從
文殊師是名下。訖常樂觀如是法相。第三明附慧門
助觀。從是名菩薩下。第三明結近處。從爾時世尊欲
重下。第二偈頌。有二十八行三句。為三。初有一行。頌
標章。次二十二行。頌行處近處。次有五行三句。頌行
成。中有多意(云云)。從又文殊師利如來滅後。第二明
口止觀慈悲安樂行。為二。第一明行法。第二明行成。
初行法中有二。長行偈頌。長行有二。第一標章。從若
口宣說下。第二釋行法。中有二。第一明止行。第二明
觀行。止行中有四。從初若口。第一明不說他過。從亦
不輕慢下。第二明不輕慢。從不說他人下。第三明不
歎不毀。從又亦不生下。第四明不起怨嫌。從善修如
是下。第二明觀行。從爾時世尊欲重。第二偈頌。有十
六行半。為三。初有二行。頌標章。次有九行半。頌行法。
次有五行。明口安樂行成。中多意(云云)。從又文殊師
利菩薩下。第三明意止觀慈悲安樂行。中有長行偈
頌。長行中有三。第一標章。從無懷嫉妬下。第二釋行
法。從文殊師利下。第三明行成。偈頌有六行。為二。初
有五行。頌止觀二行。次有一行。頌行成。從又文殊師
利菩薩下。第四明誓願止觀慈悲安樂行。中有二。長
行偈頌。長行中有二。第一明行法。第二明歎法。第一
行法中有三。從初下。第一明標章。從於在家出家下。
第二明行法。從文殊師利是菩薩下。第三結行成。從
文殊師利是法華經下。第二歎經難聞。中有二。從初
下。第一明法說。從文殊師利譬如下。第二明譬說。中
有二。第一明開譬。中有多意(云云)。從文殊師利如來
亦復如是下。第二明合譬。中有多意(云云)。從爾時世
尊欲重下。第二偈頌。有十四行半。為二。初有四行。頌
行法。次有十行半。頌歎經。約第一行法中。有三意(云
云)。約第二中。有法說譬說等意(云云)。從我滅度後下。
第三二十三行偈。總結行成之相。中有三。初有一行
半。結勸修四行。次有二十行半。舉三報明三障清淨。
次有一行。總結(上來十四品迹門開三顯一說了)。

* 妙法蓮華經從地涌出品第十五(二千七百五十七言)

將釋此品。用三門。第一述一品大意。第二釋品名。第
三入文判釋。

第一述大意者。夫他方大士。□□□□□說。此間釋
尊。開所化而止請。於是淨行眷屬。裂大地而泉涌。慈
氏等眾。表深疑而雲起。四行菩薩。問訊世尊而隨喜。
一乘法王。開示佛慧而同醎。補處彌勒。不知一人而
發疑。地前賢哲。用何智術而測位。是以逸多大士。問
涌出於誰化。久成實佛。顯諸力於自度。爾時歲促化
長迷。忽然發心裏。父少子老喻。倉卒吐口表。非久遠
智者。誰人決此疑哉。非本佛妙智。誰者示斯旨哉。大
中亦大。一中亦一。蓋斯□□□歟。

第二釋名者。下方菩薩。為發本門壽量。遠從地涌現。
故言從地涌出品。師嚴道尊。鞠躬祗奉。如來一命。四
方奔涌。故言從地涌出品。三世化道。惠利無壃。一月
萬影。孰能思量。召過以示現。弘經以益當。故言從地
涌出品。虗空湛然。無早無晚。惑者執迹。而暗其本。召
昔示今。破近顯遠。故言從地涌出品。寂塲少父。寂光
老兒。示其藥力。咸令得知。故言從地涌出品。文云。是
從何所來。以何因緣集。今以諸義釋品意。四悉檀因
緣之解。故言從地涌出品。

第三入文判釋者。從此品下。訖普賢勸發品。十四品。
部大段第二。明開師門之近迹。顯佛之遠本。約中大
分為三段。從品初爾時他方國土諸來菩薩。訖汝等
自當因是得聞半品。第一明本門序分。從爾時釋迦
牟尼佛告彌勒下。訖分別功德品彌勒所說十九行
偈佛名聞十方廣饒益眾生。第二明本門正說分。從。

爾時佛告彌勒菩薩下。訖普賢勸發品作禮而去。十
一品半。第三明本門流通分。約序分段中有二。第一
明涌出序。第二明疑問序。約第一踊出中有三。從品
初下。訖當於此土而廣說之。第一明他方菩薩請弘
經。從爾時佛告諸菩薩下。訖廣說此經。第二明如來
不許。從佛說是時下。第三明下方涌出。中有二。第一
明經家敘相。第二明問訊。約第一經家敘相中。有五
意(云云)。從是諸菩薩從地涌出巳下。訖能於如來發
隨喜心。第二明諸菩薩問訊。中有五意(云云)。從爾時
彌勒菩薩及八千恒河沙下。第二明疑問序。中有二。
第一明此土菩薩疑。中有二。第一明長行疑念。從時
彌勒菩薩下。第二偈頌。有九行半。正明問。中有五意
(云云)。從爾時釋迦牟尼佛分身諸佛下。第二明他方
疑問。中有二。一明侍者菩薩各各陳疑問於巳佛。從。

爾時諸佛各告侍者下。二明諸佛各抑待彌勒之問
如來之答。從爾時釋迦牟尼佛告彌勒菩薩善哉下。
大段第二本門正說分。約中大分有二。第一明有長
行。偈頌誡許。第二明正說。約長行有三意(云云)。偈頌
有四行。中有三意(云云)。從爾時世尊說是偈巳。第二
明正說段。即是答問中。大分為三段。從初此去訖壽
量品竟。第一正明開近顯遠。分別功德品長行。第二
明授法身記。十九行偈。第三明彌勒總申領解。約第
一段中有二。第一明略開近顯遠動執生疑。第二明
廣開近顯遠斷惑生信約第一段中有二。第一正明
略開近顯遠。第二明因疑更請。約第一段中有二。從。

爾時世尊說是偈巳下。訖我從久遠來教化是等眾。
第一明有長行偈頌。如答彌勒上問。中有多意(云云)。
從爾時彌勒菩薩摩訶薩下。第二明因疑更請。中有
二。長行偈頌。長行中有二。從爾時彌勒菩薩下。訖三
菩提。第一明動執生疑。從即白佛言下。訖品盡。第二
明騰疑請。中有二。第一明法說請。中有多意(云云)。從
譬如有人色美下。第二明譬說請。中有長行偈頌。中
有開譬合譬等多意(云云)。

* 妙法蓮華經如來壽量品第十六(卷一萬二百二言品二千一十八言)

將釋此品。用三門。第一述一品大意。第二釋品名。第
三入文判釋。

第一述大意者。夫華王釋尊。唱三誡於誠諦。補處慈
氏。發四信於佛語。所以三佛菩提。騰波於壽量海。四
種佛土。開華於鷲峯山。於是善逝巧喻。下微塵而散
東國。彌勒別智。附界員□□塵數。八十假父。脫垢衣
於權門。億俗真考。餝珍服於實室。八諦醫王。擣篩教
藥。令服諸子。三身覺王。斟酌劫盡。令觀淨土。失心稚
子。服遺藥而差心病。恣心狂子。聞久成而得本心。聖
人遠哉。至感應。淨土異哉。澄心到。此品大意。蓋如是
矣。

第二釋名者。如來。是諸佛之通號。是上三佛之通稱。
是別舉人。壽量者。詮量諸佛之功德。此別標法也。亦
是詮量三佛之功德。此即正詮量本地三如來功德。
人法雙舉。故言如來壽量品。

第三入文判釋者。此品本門正說答問中。第二明廣
開近顯遠段。約中大段有二。第一明如來誡信。第二
明如來正答。約第一段中有四。從品初下。第一明如
來之誡。從是時菩薩大眾下。第二明菩薩三請。從復
言唯願說之下。第三明菩薩重請。從爾時世尊下。第
四明如來重誡。從一切世間天人下。大段第二明如
來正答。約中有長行偈頌。長行中有二。第一明如來
法說答。第二明如來譬說答。法說中有二。第一明三
世益物。第二總結不虗。約第一明三世益物中有二。
從一切世間下。訖能令眾生發歡喜心。第一明過去
益物。中有多意(云云)。從諸善男子如來見下。訖雖不
實滅而言滅度。第二明現在益物。中有多意(云云)。而
此中有常住不滅四字。明未來益物也(云云)。從又善
男子諸佛如來下。第二明總法三世益物不虗。中有
二意(云云)。從譬如良醫下。第二明如來譬說答中有
二。開譬合譬。中有二。第一明良醫治子譬。譬上三世
應化所宜。第二明治子實益譬。譬上三世利物不虗。
約第一譬中有三。從初譬如下。訖遠至餘國。第一明
良醫遠行譬。譬過去益物。中有二意(云云)。從諸子於
後飲他毒藥下。訖即取服之毒病皆喻。第二明還巳
復去譬。譬現在益物。中有六意(云云)。從其父聞子悉
巳得差下。訖咸使見之。第三明尋便來歸譬。譬未來
益物。從諸善男子於意云何下。訖不也世尊。第二明
治子實益譬。譬三世益物不虗。從佛言我亦如是下。
第二明合譬中有三。初合過去益物譬。從以方便力
下。次合現在益物。從亦無有能下。次合治子實益不
虗譬。從爾時世尊欲重下。第二偈頌有二十五行半。
頌上法譬。大分為二初二十行半。頌法說。次有五行。
頌譬說。法說中為二。初有十九行半。頌三世益物。次
有一行。頌三世益物不虗。約初中三。初有四行。頌過
去益物。中有多意(云云)。次有五行。頌現在益物。中有
多意(云云)。次有十行半。別頌未來益物。中有多意(云
云)。

* 妙法蓮華經分別功德品第十七(二千六百六十二言)

將釋此品。用三門。第一述一品大意。第二釋品名。第
三入文判釋。

第一述大意者。夫恒沙大眾。聞長遠壽。增道損生。微
塵眾生。見真佛像。發無上心。是以中天寶華。散萬綵
而雨會頂。雲漢沉水。流芬馥而薰鼻根。虗空天樂。振
妙聲於眾耳。大梵眾瓔。垂輕妙於聖枝。眾寶香爐。遍
於九方。菩薩幡蓋。懸於上方。龍華法王。讚一乘而信
一味。信心持者。踰五倒而到五品。本佛十妙。把功德
而施三千。普機十利。捧利益而馳億剎。此品大意。蓋
如是矣。

第二釋名者。分別者。佛說壽量。二世弟子得種種益。
故言功德。淺深不同。故云分別。隨便故言分別功德
品。

第三入文判釋者。此品本門正說中。大段第二明法
身授記段中。大段為三。從品初下。第一明經家總敘。
從於時世尊下。訖發三菩提心。第二明如來分別本
門增道損生菩薩五十一位差別中有二。從十住位
至三地。第一明約增道智德得記。從四地至等覺。第
二明約損生斷德得記。在經文中可見(云云)。從佛說
是諸菩薩下。訖讚歎諸佛。第三明時眾供養。從爾時
彌勒菩薩從坐而起下。偈頌。有十九行。正說中大段
第三。明彌勒總申領解由。為三。初有二行。頌領解。次
有九行。頌如來分別功德。次有八行。頌時眾供養。(上來
本門正說巳了)從爾時佛告彌勒菩薩摩訶薩下。訖普賢勸
發品作禮而去。部大段第三說法流通段。並本門大
段第三流通分也。凡有十一品半。大分為二段。從此
下。訖常不輕品。三品半。大段第一明弘經功德。重以
勸流通。從如來神力品下。訖普賢勸發品。大段第二
明付屬流通也。約第一大段中有三。今此半品及隨
喜功德品。第一明初品弟子因功德深。以勸流通。法
師功德一品。第二明初品弟子果功德深。以勸流通。
常不輕一品。第三引信毀罪福。以證流通。約第一此
半品中有二。第一明現在四信弟子。第二明滅後五
品弟子。約第一現在四信中有四。從爾時佛告彌勒
下。第一明一念信解未能廣說。中有長行偈頌。約長
行中有三。佛告彌勒阿逸多其有眾生下。第一舉其
人。從所得功德下。第二明功德深。中有二。第一明總
福無量。從若有善男子下。第二明校量功德多少。中
有二。第一明舉五波羅蜜功德為本。校量所得功德
多少。從以是功德比前功德下。第二明正校量功德
多少。從善男子有如是功德下。第三明位行不退。從。

爾時世尊欲重下。第二偈頌。十九行。追頌第一。不舉
其人。次有五行半。頌第三行位不退。從阿逸多下。第
二明現在第二品弟子解其言趣。中有二意(云云)。從
何況廣聞是經下。訖能生一切種智。第三明現在第
三品弟子廣聞廣說。阿逸多下。訖當知是為深信解
相。第四明現在第四品弟子具上三弟子功德。中有
二意(云云)。(巳上現在四弟子文了)從又復如來滅後下。第二明
滅後五品弟子功德。中有二。第一明總列五品弟子
格量四品弟子功德。第二明後隨喜功德品別校量
初品弟子功德。約第一中有二。長行偈頌。長行中有
五。從初又後如來滅後下。訖當知巳為深信解相。第
一明初品弟子直起隨喜心。從何況讀誦下。訖無量
千萬億劫作是供養巳。第二明第二品弟子加讀誦
功德。中有二意(云云)。從阿逸多若我滅度後聞是經
典下。訖及造僧坊供養眾僧。第三明第三品弟子加
教化令讀誦書寫功德。中有二意(云云)。從況復有人
能持是經下。訖疾至一切種智。第四明第四品弟子
兼行六度功德。中有二意(云云)。從若人讀誦受持下。
訖皆應供養如佛之塔。第五明第五品弟子正行六
度功德。中有二意(云云)。從爾時世尊欲重下。第二偈
頌。有十九行半。頌四品弟子中為四。初有五行半。頌
第二品弟子。次有三行。頌第三品弟子。次有四行。頌
第四品弟子。次有七行。頌第五品弟子耳。

* 妙法蓮華經隨喜功德品第十八(一千三百六言)

將釋此品。用三門。第一述一品大意。第二釋名。第三
入文判釋。

第一述大意者。夫逸多將聖。問隨喜福於滅後。能仁
釋尊。酬展轉利於最後。一偈隨喜。奪二檀而獨秀。須
臾聞經。舉兩報而居高。分座功德。期位於梵釋。勸聞
經益。結相於大人。虗空應有邊。功德叵有際。此品大
意。蓋如是矣。

第二釋名者。隨者隨順事理無二無別。喜是慶巳慶
他聞深奧法。順理有實功德。順事有權功德。慶巳有
智慧。慶他有慈悲。權實智斷。合而說之。故言隨喜功
德品。

第三入文判釋者。此品第二別明格量初品弟子功
德。中大段有三。第一大段彌勒菩薩問。第二大段明
如來答。從爾時彌勒菩薩下。大段第一明彌勒問。中
有長行偈頌。如文。從爾時佛告彌勒下。大段第二明
如來答。中有二。長行偈頌。長行中有二。從爾佛佛告
彌勒下。訖無量無邊阿僧祇不可得比。第一明內心
隨喜人功德深。中有五意(云云)。從又阿逸多若人為
是經下。訖為人分別如說修行。第二明直外聽法功
德深。中有四意(云云)。從爾時世尊欲重下。第二偈頌。
有十八行。為二。初有九行。頌內心隨喜。中有五意(云
云)。次有九行。頌外聽經隨喜。中有四意(云云)。

* 妙法蓮華經法師功德品第十九(三千五十九言)

將釋此品。用三門。第一述一品大意。第二釋品名。第
三入文判釋。

第一述大意者。夫堪忍法王。開六千功德於行者。精
進菩薩。覺六根清淨於經力。八百功德。淨肉眼而令
見障外。千二勝利。通肉耳而令聞遠響。父母生鼻。資
經力而顯伏藏。有漏短舌。蒙教用而受上味。胎生肉
身。沐一味水。而成琉璃鏡。受胎意根。繫一乘鏡。而融
染淨理。一句一偈。達無邊義。一月一歲。吐無盡說。俗
間經書。皆順正法。資生業等。悉成實相。灼灼哉真教
之力。煌煌哉實經之用。不退菩薩難思量。唯佛與佛
所了知。此品大意。蓋如是矣。

第二釋名者。法師者。謂五種法師也。功德者。謂六根
清淨也。法師舉人。功德標法。人法雙舉。故言法師功
德品。

第三入文判釋者。此品流通中。第二明初品弟子功
德深故。以勸流通。中大段有二。第一大段明總列六
根盈縮功德數。第二大段明別作六章解釋。從初爾
時佛告下。訖以是功德莊嚴六根皆令清淨。大段第
一明六根盈縮功德。從是善男子下。訖品盡。大段第
二明別作六章解釋。約六根章中。各有長行偈頌。皆
悉如文。

* 妙法蓮華經常不輕菩薩品第二十(卷八千七百七十一言。品一千
四百九十五言)

將釋此品。用三門。第一述一品大意。第二釋品名。第
三入文判釋。

第一述大意者。夫謙下不輕。敬佛性而傳芳聲。上慢
比丘。聞毒皷而攀覺果。是以常敬盡壽。聞空中聲。更
延億歲。輕慢苾蒭。見妙法力。忽謝數過。罵詈之功。深
沉無間。禮敬之業。高昇蓮臺。威音妙法。周虗空而傳
聲。大勢芳聞。流沙界而敷教。實哉卑下之道。信哉禮
敬之風。歷千齡何隔。涉萬代彌新。一乘佛子。可習能
敬。三界群生。可信所敬。是品大意。蓋如是歟。

第二釋名者。常不輕菩薩者。舉人也。此菩薩。內懷不
輕之解。外敬不輕之境。身立不輕之行。口宣不輕之
教。人作不輕之目。隨行得名。故言常不輕菩薩品。

第三入文判釋者。此品第三引信毀以證流通。中有
二。長行偈頌。約長行中有三。第一雙指前品罪福。第
二雙開今品信毀。第三雙明信毀果報。從初爾時佛
告下。第一雙指前品罪福中有二。從品初爾時佛告
下。訖獲大罪報如前所說。第一明指罪如法師品說。
從其所得功德下。第二明指福如法師功德品說。從
得大勢乃往下。第二明雙開今品信毀。中有二。第一
明事本。第二明本事。事本中有五。從乃往古昔下。第
一明時節。從有佛名下。第二明佛名號。從劫名下。第
三明劫國名。從其威音王下。第四明說法。從得大勢
下。訖皆同一號。第五明佛壽命久近。從最初威音王
下。第二明本事。中有三。第一明時節。從於像法中下。
第二明雙標毀者信者。從得大勢以何因緣下。第三
明雙示得失。中有二意(云云)。從是比丘臨欲終下。訖
疾得三菩提。第三雙明信者毀者果報。中有二。第一
明信者果報。中有二意(云云)。從得大勢彼時四眾下。
訖常應受持讀誦解說書寫是經。第二明毀者果報。
中有多意(云云)。從爾時世尊欲重下。第二偈頌。有十
九行半。為二。初有十五行半。頌信者毀者因果。中有
五意(云云)。次有四行。頌勸持(巳上第一說法流通三段文了)。

* 妙法蓮華經如來神力品第二十一(一千一百一十四言)

將釋此品。用三門。第一述一品大意。第二釋品名。第
三入文判。

第一述大意者。夫踊出開士。仰尊顏而發願。舊住賢
哲。覽神力而增悅。靈山法王。䨱長舌於梵世。樹下諸
佛。放毛光於法界。謦欬之聲。遍至十方。彈指之響。地
振六種。是以十方之眾生。見娑婆法會。無邊之群生。
聞虗空妙聲。人人加念佛。而散諸寶物。國國融鐵圍。
而同一佛土。如來法力華咲文菀。如來藏芽菓結義
林。是故經卷所住。忽成道場。卷帙所在。亦圓寂地。受
持者。懸河之辨。如風無礙。讀誦者。圓鏡之智。如日除
闇。為屬累以盡神力。為付屬以暢經能。此品大意。蓋
如是矣。

第二釋名者。如來者。舉人也。神力者。用也。如來此中。
為付屬深法。現十種大力。故名如來神力品。

第三入文判釋者。此品下有八品。大段流通中。第二
明付屬流通。大分為三。第一明此神力品屬累品。屬
累流通。第二明藥王品下五品。化他流通。第三明普
賢勸發品。自行流通。約第一段中有二。第一如來神
力品。明菩薩受命弘經。第二屬累品。明如來摩頂付
屬。約第一品中有二。長行偈頌。長行中三。第一明菩
薩受命弘經。第二明佛現神力。第三明結要勸持。從。

爾時千世界微塵下。第一明菩薩受命。中有二。初明
經家敘敬儀。從而白佛言下。第二明發誓弘經。中有
三意(云云)。從爾時世尊於文殊下。第二明佛現神力。
中有二。第一明所對之眾。從現大神力下。第二明正
現十神力。即為十段。第一明舌相。從一切毛孔下。第
二明身毛孔放光。從一時下。第三明謦。從俱共下。第
四明彈指。從是二音聲下。第五明地動。從其中眾生
下。第六明普見大會。從即時諸天下。第七明空中唱
聲。從諸眾生下。第八明大眾稱南無歸命。以種種華
香下。第九明遙散諸物。從于時十方下。第十明十方
佛土通如一佛土。從爾時佛告上行等菩薩大眾下。
第三明結要勸持付屬。中有四。第一明稱歎付屬。從
以要言之下。第二明結要付屬。從是故汝等下。第三
明㢡勸付屬。從所以者何下。第四明解釋付屬。從爾
時世尊欲重下。第二偈頌。有十六行。為二。初有四行。
頌十種神力。次有十二行。頌結要付屬。中有多意(云
云)。

* 妙法蓮華經屬累品第二十二(四百六十三言)

將釋此品。用三門。第一述一品大意。第二釋一品名。
第三入文判釋。

第一述大意者。夫常寂法王。現神力以摩頂。圓機菩
薩。奉囑累而發言。是以如來三智。流光於未來。弟子
四訓。報恩於諸佛。大師三誡。深銘於心府。薩埵三言。
高通於佛心。自行流通。畢於此篇。分身之客。還本土。
化他流通。末於後章。多寶之主。獨留閉戶。三乘聖眾。
見屬累而且歡。八部天人。聞付屬而且喜。此品大意。
蓋如是歟。

第二釋名者。屬是佛所付屬。累是煩爾宣傳。此從聖
旨得名。故言屬累品。

第三入文判釋者。此品屬累流通中。第二明如來摩
頂付屬。中有三。從品初爾時釋迦牟尼佛下。第一明
如來付屬。中有三。第一明如來正付屬。從所以者何
下。第二明解釋付屬。從於未來世下。第三明誡訓付
屬。從時諸菩薩摩訶薩下。第二明菩薩領受。從爾時
釋迦牟尼下。第三明事畢唱散。中有二。第一明正唱
散。從說是語時下。第二明大眾歡喜(云云)。

* 妙法蓮華經藥王菩薩本事品第二十三(二千七百八十六言)

將釋此品。用三門。第一述一品大意。第二釋品名。第
三入文判釋也。

第一述大意者。夫宿王高問。顯苦行於沙劫。如來秀
答。示經力於十喻。然則淨明德佛。澍妙法甘雨於一
切眾生。喜見菩薩。翹精進經行於萬二千歲。是以薩
埵喜見。獲得三昧。而燃愛身。諸佛善逝。讚揚真供。而
為嘿然。淨德王家。忽示化生。淨明法院。還奉囑累。圓
寂之𨓍。竭鵠林悲。高塔之前。臻臂燒信。于時求少苾
蒭。向寶所以得足。闕根大士。屬誠諦而具身。三千威
德。六種震動。六天應化。四華散下。一指之妙供。陵三
千七寶。四句之法力。蔑四聖高德。十喻強軍。捧寶釰
以遊法華院。八萬將兵。靡權魔而歸蓮華闕。嚴嚴乎。
妙法之力彌難仰。堂堂乎。念經之用何易測。十況曦
昇。照大慧美。萬佛月臨。息女人勢。讚善者。現口出青
蓮華香。持經者。當手取草坐道場。是品大意。蓋如是
歟。

第二釋名者。藥王菩薩者。舉人也。本事者。標法。此品
人法雙舉。故言藥王菩薩本事品。

第三入文判釋者。此下。是大段第二屬累流通之中。
三段之第二。明化他流通。中有五品。此品。明藥王菩
薩以本願弘大法利眾生輕生身重佛法。亦得都判
一部。方便品。明開三顯一。圓因巳竟。安樂行品。明乘
乘之法。壽量品。明乘果巳竟。此下六品。明乘乘之人
也。今此品明藥王菩薩以苦行乘乘。中大段有四。第
一明宿王華菩薩問。第二明如來答。第三明利益。第
四明多寶稱善也。約第一大段中有三。從爾時宿王
華菩薩下。第一明通問遊化。從世尊是藥王下。第二
明別問苦行。從善哉世尊下。訖聞皆歡喜。第三明請
答。從爾時佛告宿王華菩薩下。大段第二明如來答。
中不答遊化問。但答苦行問。中有二。第一明答苦行。
第二明歎經。約第一段中有二。第一明事本。中有三
意(云云)。從爾時彼佛為一切眾生下。第二明本事。有
三。第一明佛為說法。從是一切眾生下。訖過是巳後
其身乃盡。第二明修供養。中有二。第一明佛在世供
養。中有四意(云云)。從一切眾生喜見菩薩下。第二明
未來苦行。中有五。第一明生王家。從即為其父而說
偈言下。第二明本事。從大王我今當還供養下。第三
明往佛所請供養。從爾時日月淨明下。第四明如來
付屬。從爾時一切眾生。訖得未曾有。第五明受命任
持法。中有四意(云云)。從佛告宿王華下。訖而供養者。
第三明結會古今。中有二意(云云)。從若復有人以七
寶滿下。第二明歎經。中有三。第一明歎能持之人。從
宿王華譬如下。第二明歎所持之法。中有二。第一明
歎法體。中有十喻(云云)。從宿王華此經能救。第二明
歎法用。中有三。第一明拔苦用。從此經能大饒益下。
第二明歎與樂用。中有十二事(云云)。從此法華經亦
如是下。第三明結歎拔苦與樂用。從若人得聞此法
華經下。第三明歎持經福深。中有二。第一明專聞品
福。從宿王華若有人聞是藥王菩薩品下。第二明聞
品福。中有三。第一明聞品福。從是時諸佛遙共讚言
下。第二明校量所得功德。從是故宿王華下。第三明
如來屬累。從說是藥王菩薩品下。大段第三。明聞品
利益。從多寶如來於寶塔中下。大段第四明多寶如
來稱歎也。

* 妙法蓮華經妙音菩薩品第二十四(二千六十九言)

將釋此品。用三門。第一述一品大意。第二釋品名。第
三入文判釋。

第一述大意者。夫靈山至覺。放一光而招開士。嚴國
妙音。應光明以仰聖眾。是以春方遠客。先現華座於
崛山。此方近主。忽疑寶華於何瑞。於是王子文殊。欲
見座主。寶塔多寶。令來彼哲。路次諸國。六種振動。來
到諸天。百千樂奏。遠來旅人。奉珠問訊。此會華德。見
德疑因。遍照法王。開往因於樂器。華德菩薩。攀現果
於自身。普門示現。略演此品。色身妙用。粗暢此段。此
品大意。蓋如是矣。

第二釋名者。昔得一切眾生語言陀羅尼。今以普現
色身。以妙音聲。遍吼十方。弘宣此教。故名妙音菩薩
品。

第三入文判釋者。此下二品。化他流通。第二明妙音
菩薩觀世音菩薩住三昧乘乘化他也。約此品中。大
段有六。第一明如來放光東召。第二明奉命西來。第
三明十方弘經。第四明二土得益。第五明還歸本國。
第六明聞品進道也。從爾時釋迦牟尼佛下。大段第
一明如來放光召東。從爾時一切淨光莊嚴國中有
一菩薩下。大段第二明菩薩奉命西來。中有二。第一
明發來之緣。中有六。第一明經家敘福慧二種莊嚴
之由。從釋迦牟尼佛下。第二明被照之主。從師白淨
華宿王智佛下。第三明辭巳佛欲來此土。從爾時淨
華宿王智佛下。第四明彼土佛誡勅。從妙音菩薩白
其佛言下。第五明菩薩受旨。從於是妙音菩薩不起。
第六明現相。中有六。第一明妙音欲來先現蓮華。從。

爾時文殊師利法王子下。第二明文殊見相發問。從。

爾時釋迦牟尼下。第三明佛答妙音欲來而現瑞。從
文殊師利白佛言下。第四明文殊願來而請見。從爾
時釋迦牟尼下。第五明釋迦推功多寶而能現。從多
寶佛下。第六明多寶佛妙音命來。從于時妙音下。第
二明妙音菩薩正發來。中有六。第一明眷屬人眾經
歷國土。從是菩薩目如廣大下。第二明菩薩相好。從
入七寶臺下。第三明妙音菩薩問訊如來。從世尊我
今欲見多寶下。第四明請見多寶佛。從爾時釋迦牟
尼如來下。第五明世尊為妙音菩薩通白多寶。從時
多寶佛下。第六明多寶佛塔中稱善哉。從時華德菩
薩下。大段第三明妙音菩薩十方弘經。中有二重問
次答。約問中有二。第一問昔所種善根。從修何功德
下。第二問今勝神力。從佛告華德菩薩下。第二明答。
中有二。第一明佛答昔所種善根問。從華德汝但下。
第二明答今勝神力。中明現三十八身。為二。初有三
十身。現凡夫身。從若應以聲聞下。後四身明現聖人。
從爾時華德菩薩白佛言下。第二明第二重問答。為
二。初菩薩問住何定。從佛告華德菩薩下。二佛答所
住定。從說是妙音菩薩品時下。大段第四明此土他
土得益。從爾時妙音菩薩下。大段第五明還歸本國。
從說是妙音菩薩品時下。大段第六明聞品進道。

* 妙法蓮華經觀世音菩薩普門品第二十五(卷六千七百二
言品二千八十言)

將釋此品。用三門。第一述大意。第二釋品名。第三入
文判釋。

第一述大意者。夫一乘妙法。因法師而遠布。三界人
師。資冥護而傳法。是以無盡高問。雷振教谷。釋尊秀
答。龍馳義峰。所以觀音之美聲。琴瑟能詮廗。普門之
妙形。經緯娑婆機。豈唯水火不能燒溺而巳。亦則男
女童子隨求可得。一時禮念。等六十而與福。三十分
身。散十方而說法。無盡瓔珞。開三檀而施一客。利耶
轉施。示二法而奉兩尊。巍巍乎眾賢之美難宣。蕩蕩
乎諸聖之德何稱。此品大意。蓋如是矣。

第二釋名者。觀世音菩薩者。舉人也。普門者。標法也。
今此品。人法雙舉。故言觀世音菩薩普門品。

第三入文判釋者。此品猶是明三昧乘乘弘經。兼誡
弟子。亦名普現色身三昧。化他流通中。大段有二。第
一明問答。第二明聞品得益。約第一問答中有二。長
行偈頌。長行中。有二重問答。從爾時無盡意下。第一
明經家敘。從而作是言下。第二明菩薩發言正問。從
佛告無盡意菩薩下。第二明佛答。中有三。第一明總
答。第二明別答。第三明佛勸持菩薩名。約第一總答
中。第一明受苦人數。從受諸苦惱下。第二明遭苦時。
從聞是觀世音下。第三明聞名稱號。從觀世音菩薩
即時下。第四明得解脫。從若有持是觀世音下。第二
明別答。中有三。第一明口機應。第二明意機應。第三
明身機應。約口機應中有二。第一明七難。第二總結。
約第一七難中。即為七段。第一明火難。中有四。初持
名之益。從設入大火下。二明遭苦。從火不能燒下。三
明火不能燒。從由是菩薩下。四總結。從若為大水。第
二明水難。中有二(云云)。從若有百千萬億下。第三明
黑風難。從若復有人臨當下。第四明被害難。若三千
大千國土滿中。第五明羅剎難。從設復有人若有罪
下。第六明杻等難。從若三千大千國土滿中。第七明
怨賊難。從無盡意觀世音下。第二總結。從若有眾生
多於婬欲下。第二明意機應。中有二。第一明別三毒。
如文(云云)。從無盡意觀世音下。第二總結。從若有女
人下。第三明身機應。中有二。第一明二求。中有二意
(云云)。從無盡意觀世音下。第二總結。從是故眾生下。
第三明勸持名。中有三。初明勸持。從無盡意若有人
下。二明格量功德。從無盡意下。三明總結。無盡意菩
薩言下。第二明第二番問答。中有二。一明菩薩問。二
明如來答。約初中。有三業問(云云)。從佛告無盡意菩
薩下。第二明如來答。中有三。初明別答中。有三十九
句。一一各各明三業問。從無盡意菩薩下。訖度脫眾
生。第二明總答。從是故汝等下。訖遊於娑婆世界。第
三明勸供養。中有六意(云云)。從爾時無盡意菩薩以
偈下。第二偈頌。有二十六行。頌長行。大分為二。初有
十七行。頌觀世音力。次有九行。頌普門力。約初中有
二。初有一行。頌菩薩問。次有十六行。頌如來答。中有
十意(云云)。約普門中。八意(云云)。從爾時持地菩薩下。
訖品盡。大段第二明聞品得益。

* 妙法蓮華經陀羅尼品第二十六(一千二百二十七言)

將釋此品。用三門。第一述大意。第二釋品名。第三入
文判釋。

第一述大意者。夫藥王章句。護法師於五濁。勇世神
呪。防鬼災於十方。加以二方天王。張呪網而守百由
旬。十種羅剎。捧呪釰而誓作七分。夢中之惱尚制富
單那。頭上之過。何怨嫌行者。赫赫持經之功。不畏諸
難。明明修行之德。何願不成。此品大意。蓋如斯矣。

第二釋名者。陀羅尼者。此梵語也。此翻總持也。今此
品。偏舉法為名。今存梵音。故言陀羅尼品。

第三入文判釋者。此猶是化他流通中。明五眾惡世
弘經多難。以呪護之。以總持乘乘。付屬流通。中大段
有四。第一明菩薩問持經功德。第二明佛答甚多。第
三明菩薩請神呪護。第四明聞品得益。從爾時藥王
菩薩即從座起下。大段第一明菩薩問。從佛告藥王
若有下。大段第二明佛答甚多。中有四。初明佛正格
量大少。從於汝意云何下。二佛問多不。從甚多下。三
明菩薩甚多。從佛言若善男子下。四明佛正格量於
功德。從爾時藥王菩薩下。大段第三明菩薩請說呪
守護。中有五。第一明藥王菩薩呪。第二明勇施菩薩
呪。第二毗沙門天王呪。第四明持國天王呪。第五明
呪羅剎呪。約藥王菩薩呪中有四。初明請說。從即說
呪曰下。二明正說呪。從世尊是陀羅尼下。明歎神呪。
從時釋迦牟尼佛下。四明佛印可。從爾時勇施菩薩
下。第二明勇施菩薩呪。中有四。初明請。從即於佛前
而說呪曰下。明正說神呪。從世尊是陀羅尼下。三明
歎呪。從若有侵毀下。四明佛印可。從爾時毗沙門下。
第三明多聞天王呪。中有三意(云云)。從爾時持國下。
第四明持國天王說呪護。中有三意(云云)。從爾時有
羅剎女等下。第五明十羅剎女說呪護。中有五。初列
名。從是十羅剎女下。二明說呪。從寧上我頭上下。三
明歎呪。從羅剎女說此偈巳下。四明羅剎等立誓。從
佛告諸羅剎女下。佛印可。從說此陀羅尼品下。大段
第四明聞品得益焉。

* 妙法蓮華經妙莊嚴王本事品第二十七(一千七百一十四言)

將釋此品。用三門。第一述大意。第二釋品名。第三入
文判釋。

第一述大意者。夫嚴王邪執。感八變以迴心。淨德憤
心。屬二緣而忽開。是以藏眼二子。舉兩難而喻一眼
龜。嚴淨二親。聽一願而覺優曇華。於是雷音如來。灑
法雨於妙莊。華德本身。受記莂於樹王。竊以求道近
因。無過善友。成佛親緣。豈過知識。飲泉之因。蔭樹之
緣。其謂斯矣。善知識能。粗顯此篇。此品大意。蓋如是
矣。

第二釋名者。妙莊嚴王者。舉人也。本事者。表法也。今
此品內。說彼妙莊嚴王本事。故言妙莊嚴王本事品。

第三入文判釋者。此品猶是化他流通中。明妙莊嚴
王以誓願乘乘流通。中大段有六。第一明事本。第二
雙標能所化。第三明能化方便。第四明所化得益。第
五結會古今。第六明聞品得益。從爾時佛告諸大眾
乃往古世下。大段第一明事本。從彼佛法中有王名
妙莊嚴下。大段第二雙標能化所化。即所化一人。能
化三人也。約中有二。第一明列能化所化名。從是二
子有大神力下。第二明別二子福慧。從爾時彼佛欲
引導下。大段第三明能化方便。中有三。第一明時至。
從淨藏淨眼二子下。第二明論議。中有四。第一明二
子等至母所白供養佛。從母告子言下。第二明母讓
子等命化父王。從淨藏淨眼下。第三明子等生邪見
家恨。從母告言下。第四母責子等合憂念父。從於是
二子念其父故下。第三明子弟正勸化。從時父見子
下。大段第四明所化得益。中有十。第一明信此子伏
彼師。從於是二子下。第二明父王巳信。從於是二子
白父母言下。第三明重推父母。從彼時妙莊嚴下。第
四明化功巳大歎佛功德。從於是妙莊嚴下。第五明
俱詣佛所。中有五意(云云)。從時雲雷音宿王華下。第
六明與授記。從其王即時下。第七明出家修行。從即
昇虗空下。第八明稱歎二子。從爾時雲雷音下。第九
明佛述二子等行高。從妙莊嚴王即從虗空中。第十
明王歎佛自立誓願。從佛告大眾於意云何下。大段
第五結會古今。中有二。第一正結會。從藥王藥上下。
第二明歎二菩薩。從佛說是妙莊嚴王下。大段第六
明聞品得益。

* 妙法蓮華經普賢菩薩勸發品第二十八(一千六百八十一言)

將釋此品。用三門。第一述一品大意。第二釋品名。第
三入文判釋。

第一述大意者。夫震方普賢。震萬國而來到。山中法
王。吐四法而相應。是以六牙白象。負遍吉而安慰行
者。六通遠客。教忘句而還令通利。三七精進。招乘象
客。一妙章句。避煩惱主。書寫之功。高昇忉利。持經之
德。秀遊兜率。讚供之力。現報利生。毀罵之用。將來繁
痛。懲惡勸善之事。略開此篇。滿願餝行之業。粗畢此
章。是品大意。蓋謂斯歟。

第二釋名者。普賢菩薩者。梵音邲輸􂇕陀。此翻普賢。
勸發者。戀法之辭也。今人法並舉。故言普賢菩薩勸
發品。

第三入文判釋者。此品第三明自行流通。又明普賢
以神通乘乘。中大段有四。第一發來。第二勸發。第三
明如來述發。第四明發益。從爾時普賢菩薩下。大段
第一明經家敘發來。中有三。第一明上供之相。從又
與無數諸天下。第二明下化之相。從頭面禮釋迦牟
尼下。第三明修敬之義。從白佛言世尊我於寶威德
上王佛國下。大段第二明勸發。中有二。第一明請問
勸發。第二明誓願勸發。約第一請問中有二。第一明
請問。第二明佛答。約第一請問中有二。第一明請正
說勸發自行。從若善男子下。第二明更請流通勸發
化他。從佛告普賢菩薩下。第二明佛答。中有三。第一
明總標四法答。從一者下。二明別四法答。從善男子
下。第三明結四答。從爾時普賢菩薩白佛言下。第二
明誓願勸發。中有二。第一明護人。第二明護法。約護
人中有六。第一明護其外難。中有二。初明總護。從若
魔若子下。二約別舉十二非護。從是人若行下。第二
明示身教其內法。有三。第一明行者慰誘。從是人若
坐思惟下。第二明教經及與三昧。從世尊若後世下。
第三明示教利喜及以說呪護之。從世尊若有菩薩
得聞是陀羅尼下。第三明覆護以神呪。從若有受持
者下。第四明示其勝因。從若但書寫是人命終下。第
五明示其近果。從是故智者下。第六明總結信者功
德。從世尊我今以神通力下。第二明護法。從爾時釋
迦牟尼佛。下大段第三明如來述勸發。中有二。第一
明述其護法。從普賢若有下。第二明述護人也。上有
六章不述。第三覆護以神呪也。即為五。第一述上第
二示身。教其內法。從如是之人不復貪著下。第二述
上第四示其勝因。從普賢若如來滅後下。第三述上
第五示其近果。從若有人輕毀下。第四述上第一護
其外難。從是故普賢下。第五述上第六總結信者功
德。從說是普賢品下。大段第四明勸發之得益。中有
二。第一明別聞一品得益。從佛說是經下。第二明總
聞一部得益等(云云)。
毗陵沙門湛然述

法華品釋(終)

明曆丁酉初秋十七。謹點譯焉。竊謂語辭不𣈪。失
祖笔力。統紀典志。亦無此目。真虖贗虖。具眼擇之。
若見若聞。互為善識。相助解行。共證妙法。