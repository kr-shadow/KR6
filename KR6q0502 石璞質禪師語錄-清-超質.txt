#+TITLE: 石璞質禪師語錄-清-超質
#+DATE: 2016-06-11 12:30:30
#+SOURCE: github.com/kanripo/KR6q0502 master e910c3a3                

** 敘

南宗之盛赫赫古今其中賢聖間氣而
生者不一其地不一其人自分派以後
高建法幢設施迥別從上追溯各出英
靈漢不少也迨後密雲祖翁中興臨濟
一宗大振奔走四方袖子霞蒸川湧往
往出而為人者堪作人天眼目如十日
並明普天無遁照也州之古塘香林寺
先年佛古老和尚手自誅茅刱成叢席
適遇石公大師機下相契遂成水乳之
合入室印可師迺閩籍性聰穎少即出
塵其根性猛利洵為宿德再來余於往
歲請石公繼席香林閱十餘年撐持門
庭飲冰茹櫱甘之如飴其嚴凝之氣凜
不可犯故能行人之不能行忍人之不
能忍今開堂說法煆煉禪侶鍼下見血
不輕放過獨展太白家風痛棒之下能
翻身者當識婆心之太切也其機緣問
答錄久盈笥將付剞劂流通於世當為
法門之模楷後學之金鑑予莊沐展讀
掃盡前人窠臼字字本性流出昔始祖
不立文字兮明金針示人不爭於筆鋒
墨瀋之間今此之矢口而出者言乃希
聲句皆見諦仍與少室面壁玄旨無二
無別慨茲法末之秋中流砥柱全賴石
公一肩以荷之云不揣而為之序。

時
大清康熙二十二年歲次癸亥仲春之
吉旦前奉
敕整飭關南道陜西按察使司副使婁江
法弟錢廣居薰沐拜撰






** 香林石璞和尚語錄序

昔大雄氏恒河說法接引人天
而獨於最上一乘不立文字滅
度以後中五百歲而摩騰竺法
蘭以經入中國華人始聞其言
後五百歲而菩提達磨以法入
中國華人始傳其心此禪與教
所由分也慧可大師親受達磨
真印燈燈相續遂及南嶽清源
嗣後判為臨濟等五宗各依源
流並有著述要皆匯三藏而啟
覺門非若後世瞎究盲參僅拾
先哲一二唾餘謂面壁以來直
指明心見性之義舉盡於此也
願臨濟一宗傑出溈仰諸宗之
上密祖又以利根篤行蔚然中
興大轉法輪聚一時僧象人龍
咸歸陶鑄即今剎竿林立洵能
摻金篦而灑甘露者必推臨濟
後人吾婁古塘禪院自佛古老
和尚披榛創建拮据捋茶遂成
香林叢席閩中石公禪師以夙
生法器遍參諸方尊宿了徹大
事因緣浮杯來斯在佛老人位
下機鋒乍交即示拈華之契適
佛老順世石公應州人請嗣主
法席十餘年來擔承大事煆煉
學人慧劍慈航皆非時賢所能
辦白椎之下所記問答積久成
遍將壽之棗梨埤益論藏屬余
數語弁之簡瑞余幼從先君子
獲見四方大善知識頗知皈嚮
禪宗然久羈塵鞅未窺幽鍵石
公深造所至何足以知之特以
支許過從見其操履精純鉗錘
迅疾聊述其大略如此若夫指
之與月是一是二息心了義之
士讀香林語錄者能自得之也。

康熙癸亥清和上澣
賜進士第左春坊左贊善兼翰
林院檢討前翰林院編修加
一級乙卯山東正主考
欽點內弘文院庶吉士法弟王
掞拜題

石璞質禪師語錄卷之一
嗣法門人明嵩等編

* 住姑蘇太倉州香林禪院

師於康熙壬子年拜掃先老和尚塔受眾檀護堅留
繼席至壬戍冬朔日復受闔州紳衿護法山主居士
暨諸山尊宿兩序等請就院開堂。

指法座云毘盧正印拈向一邊須彌燈王退身無路
且道是甚麼人行履處八面起清風一步高一步。

拈香云者瓣香德越乾坤明逾日月爇向爐中端為
祝延
今上皇帝聖躬萬歲萬歲萬萬歲恭願歡聲震沸仰
帝道之遐昌瑞氣奔騰祝龍樓之永固者瓣香不是
補袞仲山亦非調羹傅說爇向爐中奉為滿朝文武
闔州尊官護法紳衿檀那居士伏願福海增深永作
天庭之鼎鼐壽山益峻長為佛國之垣屏者瓣香皮
穿骨露尚遭獰拳膽喪魂驚猶喫痛棒直得冤讎深
結怨恨難消爇向爐中耑為即此堂上開山第一代
傳臨濟正宗三十二世佛古先師老和尚用酬法乳
之恩遂歛衣就座獅林和尚白槌云法筵龍象眾當
觀第一義師云十年繼住事如麻豈敢當陽更撒沙
只為先師未了事勉攜楖栗驗龍蛇驀卓拄杖喝一
喝云還有拏雲攫霧者麼試奮迅驚群看僧問法幢
高豎爐鞴弘開本分鉗錘鎔凡鑄聖忽有箇不落凡
聖底人和尚作麼生煆煉師云焦頭爛額也不知進
云滹沱密旨專為流通因甚又道向瞎驢邊滅卻師
云吾常於此切進云昔日三聖興化二大老一箇逢
人即出一箇逢人即不出未審還有優劣也無師云
分身兩處看進云出群須是英靈漢敵勝還他獅子
兒師云汝試哮吼看問宗風大振即不問煉凡煆聖
事如何師卓拄杖云要識真金火裏看進云行解相
應虎驟龍驤不落第二義又作麼生觀師打云這裏
薦取進云與麼則浩歸性海波濤闊無數魚龍棒下
分師云一任跳躍問電激雷奔鋒鋩別轉轉則不無
如何是日日新又日新底句師云鼻孔從來向下垂
進云恁麼則燈籠與露柱交參佛殿與山門鬥額去
也師云甚處得者消息來問十年把住乾坤失色今
日放開海嶽光輝只如紅爐烈燄還許學人轉身也
無師云許你是箇漢進云喝散白雲歸遠岫挽回明
月照婁江師云莫打葛藤好問潑天門戶八字打開
湧地家珍和盤托出意旨如何師云圓陀陀光爍爍
進云建法幢立宗旨一句又作麼生師云倚天長劍
逼人寒僧打圓相云從上正脈流通無出於此師云
是何言歟居士問龍象交參即且置冷灰荳爆時如
何師云逼塞虛空進云即此可以轉凡入聖可以點
鐵成金師云只恐不是玉士喝師云亂喝作麼問坐
斷千差當陽一句請師宣師云天高群象正海闊百
川朝進云主賓道合正令全提因齋慶讚一句又作
麼生師云雲從龍風從虎問鵰弓高掛海晏河清祝
聖開堂說何法要師云堯風蕩蕩舜日熙熙進云古
人道祖師心印狀似鐵牛之機去即印住住即印破
設若不印不住又作麼生師云無孔鐵鎚當面擲進
云如何是祖師心印師云穿過髑髏進云如何是鐵
牛之機師云擉破眼睛僧喝云蹉過了也師云果然
乃云達磨不來東土二祖不往西天箇箇眉橫鼻直
討甚祖意西傳苟能於此領略得去便可縱橫自在
出沒卷舒坐斷報化佛頭揭開頂門正眼孤迥迥峭
巍巍魔外潛蹤狐狼絕跡所以道通身是眼見不及
通身是耳聞不徹通身是口說不著通身是心鑑不
出無一物不為妙用無一法不是宗乘先師面目現
在太白風規儼然不用安排拍拍是令不求伴侶步
步相隨旃檀林裏旃檀獅子窟中獅子正恁麼時斬
新條令祝聖開堂一句作麼生道四海浪平龍睡穩
九天雲靜鶴飛高復舉寶壽開堂三聖推出一僧壽
便打三聖云與麼為人瞎卻鎮州一城人眼去在師
云諸方尊宿盡道二大老與奪縱橫發揚臨濟心髓
殊不知遞相賣弄笑殺傍觀今日設有人出來質上
座只緩緩向他道無汝喫棒分不惟此話大行且要
開卻天下人眼去在何也黃金自有黃金價終不和
沙賣與人復白椎云諦觀法王法法王法如是下座。

結制知浴耕雲領錢觀察大可暨眾護法設齋請上
堂結制安禪古今舊例炭熱爐紅無處迴避三世諸
佛立地聽火燄明明說實義且道說箇甚麼猛烈堆
中彩鳳飛一片清風動天地復舉天童密老和尚開
爐云太白山中儘有柴一株不許眾人搬老僧不是
多護惜為要諸人徹骨寒師云密祖和尚雖是徹底
婆心未免太慳吝生質上座則不然香林寺裏實無
柴日日買來任意搬山僧不是多狼藉為免諸人徹
骨寒雖然忽若寒熱俱忘一句如何話會卓拄杖云
頂𩕳亞豎摩醯眼天上人間不可陪。

請兩序小參毘贊叢林流通正脈若不是睦州楊岐
諸大士爭得黃檗慈明二遠祖道滿天下續燄聯芳
安貼家邦頭頭具足龍袖拂開全體現象王行處絕
狐蹤諸兄弟古人雖然如是簡點將來也只得扶起
一半且道那一半聻卓拄杖喝一喝下座。

七期晚參問眾古人道悟即不無爭奈落在第二頭
既然如是因甚又要入堂打七維那云不因漁父引
爭得見波濤師云只道得一半乃云香林寺裏人打
七天下禪流毛骨寒額爛腿酸成底事看來也是太
無端豎拂子云且道是諸人無端是山僧無端擲下
云無端無端復舉古香林澄遠禪師因僧問如何是
西來的的大意遠云坐久成勞師云諸公還識得古
人落處麼縱饒識得祖意分明徹骨徹髓更須買草
鞋行腳始得倘問新香林如何是西來的的大意驀
頭便棒若是箇漢自然如龍得水似虎靠山直令覓
其坐處了不可得說甚麼勞與不勞喝一喝。

晚參舉雲門云若說真如解脫菩提涅槃是燒楓香
供養汝若說佛說祖是燒黃熟香供養汝若說超佛
越祖之談是燒餅香供養汝皈依佛法僧下去愚菴
及禪師云雲門氣宇如王卻作座主見解普慈道若
說真如解脫菩提涅槃是將黑荳換汝眼睛若說佛
說祖是將木患子換汝眼睛若說超佛越祖之談是
將魚目換汝眼睛皈依佛法僧下去師云愚菴老漢
笑破雲門是箇座主殊不知自巳隨邪逐惡亦成箇
副講了也香林這裏終不與麼有時江邊垂釣引出
赤尾長腮有時松下科頭任我臥雲嘯月栽田博飯
渴飲饑餐若是說佛說祖超佛越祖并及真如解脫
菩提涅槃總不敢動著一絲毫何故百味珍饈雖美
食看來不中飽中餐。

彌陀誕日小參今朝十一月十七門外寒風太凜冽
彌陀原不此日生癡人多向西邊覓縱饒覓到三十
三天之外乃至極樂蓮邦那邊更那邊親見草樹禽
魚樓臺池沼悉皆念佛念法念僧翻身細看將來總
離不得這裏且道者裏是甚麼所在驀卓拄杖喝一
喝復舉長慶因僧問眾手淘金誰是得者慶云有伎
倆者得僧云學人還得也無慶云太遠在師云大小
長慶誤賺人不少香林不然眾手淘金誰是得者只
向他道無伎倆者得又云學人還得也無太近在。

冬至兩序請上堂僧問一陽來復萬象昭回林下衲
僧全無巴鼻未審還有不涉寒暑迭遷者麼師云箇
箇眉毛橫八字進云將謂和尚不恁麼道師云不妨
疑著進云天寒人寒滴水滴凍因甚又道石筍抽條
冰河發燄師云不是一番寒徹骨爭得梅花撲鼻香
進云即今因齋慶讚畢竟如何話會師云端坐受供
養施主常安樂進云恁麼則性海波深龍睡穩心王
不動自昇平師云阿誰不願問言前廌得猶是滯殼
迷封句下精通未免觸途狂見去此二途請師直指
師云中間薦取進云無人知此意令我憶南泉師云
是甚麼意僧喝師云不勞再勘問十方同聚會箇箇
學無為意旨如何師云頭頂天腳踏地進云此是選
佛場心空及第歸又作麼生師云綠水青山全體現
森羅萬象笑顏開進云陰消陽長尋常事荳爆寒灰
始出群師云好箇消息問適來掃塔今又上堂只如
盡十方世界是箇先老人塔未審和尚從何處掃起
師卓拄杖云一任觀瞻進云驀地相逢有何言句師
云一堂風冷澹千古意分明進云雲裏撥開金鳳子
杖頭敲出玉麒麟師打云切莫眼花問憶昔高峰有
六問請師直指示當人師云祖師無此語進云大徹
底人本脫生死因甚命根不斷師云家無小使不成
君子進云佛祖公案只是一箇道理因甚有明與不
明師云無鬚鎖子兩頭搖進云大修行人當遵佛行
因甚不守毘尼師云大象不遊免徑進云杲日當空
無所不照因甚被片雲遮卻師云一道神光萬境閒
進云人人有箇影子寸步不離因甚踏不著師云用
踏作麼進云盡大地是箇火坑得何三昧不被燒卻
師云金不博金進云六語巳蒙明指示天童的旨請
師宣師云陣雲橫海上拔劍攪龍門進云與麼則佛
祖機關無處著陰陽未判又如何師舉拂子云能為
萬象主不逐四時凋問至節全彰即且置如何是臨
濟宗師云奔雷走電進云如何是雲門宗師云紅旗
閃爍進云如何是曹洞宗師云君臣道合進云如何
是溈仰宗師云父慈子孝進云如何是法眼宗師云
滿目青山進云恁麼則燈傳太白孤風峻萬象森羅
盡點頭師云閒言語乃云洞山掇退果子桌慈明揭
榜僧堂前不逐四時暗消長豈隨四序亂推遷於此
明得便見漢宮添一絲之線魯觀書五色之雲石筍
抽條冰河發燄寒灰荳爆鐵樹華開拈起庭前枯柏
枝卻是波斯底鼻孔其或未然縱使群陰都剝盡何
曾親見一陽來復舉僧問古德一陽來復日長一線
未審佛法長多少德云長一線後有古德云一線長
師云古人恁般答話非特不能離卻窠臼亦乃賺殺
多少人向長短裏胡猜亂卜設有問香林佛法長多
少和聲便打因甚如此全憑者箇沒意智截斷古今
爛葛藤連卓拄杖下座。

晚參舉藥山久不陞堂一日院主白云大眾久思和
尚示誨山云教打鐘著大眾方集山便下座歸方丈
院主隨問和尚既許為大眾說法因甚一言不施山
云經有經師論有論師爭怪得老僧翠巖芝云藥山
下座院主當初怪不為說法可謂誤他三軍天童傑
云翠巖只具一隻眼殊不知藥山歸方丈正是勞他
三軍師云藥山久不陞堂心不負人院主請為說法
面無慚色堪笑翠巖天童二尊宿說甚麼誤他勞他
頂門總未免失卻一隻眼爭似香林這裏實無法可
說大眾雖思示誨亦無法可聞人平不語水平不流
且道還有為人處也無擊拂子云若是咬人獅子子
何須牙上更安牙。

臘月朔日為新戒付衣都寺耕雲領居士張德升金
文保徐振南設齋請上堂僧問朝遊東土暮西天先
說毘尼後說禪禪律二門都坐斷當陽的旨請師宣
師云缽盂兩度濕進云如何是一喝如金剛王寶劍
師云乾坤失色進云如何是一喝如踞地獅子師云
百獸潛蹤進云如何是一喝如探竿影草師云穿過
髑髏進云如何是一喝不作一喝用師云過者邊著
進云選佛若無如是眼宗風那得到如今師云賴汝
流傳問獅王哮吼動地驚天別轉毘尼是何消息師
云莫向千華臺邊覓進云以好心來到菩薩所又作
麼生師云猶是臺邊覓千華進云與麼則凜凜威風
全正令婁江獨占一枝新師云逢人切莫錯舉問眼
生三角頭峭五嶽不與麼來時如何師云站過一邊
進云正與麼來時如何師云腳跟下痛與三十進云
神秀道時時勤拂拭勿使惹塵埃為甚不得五祖衣
缽師云只為分明極翻令所得遲進云洞山言直饒
道本來無一物也不合得未審嫡傳衣缽在甚麼處
師云遍界不曾藏進云大庾嶺頭提不起分明只在
一毫端師云切忌重說偈言問盡大地是箇戲場盡
十方有情無情若聖若凡是個戲子未審誰是看戲
者師云問取盡大地人進云一拳拳倒太虛空一踢
踢翻四大海且道是何手眼師云絡索不少進云終
日忙忙那事無妨如何是那事師云搬磚弄瓦進云
識得那事乾坤收不得賢聖覓無門未審此人還盡
善也未師云正好喫棒進云早知燈是火飯熟巳多
時師云猶嫌少在金居士問即心即佛非心非佛即
心非心則且置如何是佛師云申申如也夭夭如也
進云如何是即心即佛師云仰不愧於天進云如何
是非心非佛師云俯不怍於人進云弟子佛也不做
仙也不做百花叢裏過一葉不沾身未審還了當也
未師云欲窮千里目更上一層樓進云恁麼則一粒
粟中藏世界半升鐺內煮乾坤師云直饒是呂真人
也須見過黃龍始得乃云斬釘截鐵大巧若拙本無
全提豈有妙訣鵠白烏本玄松直棘自曲堪笑千華
盧舍那放出寶光成多說且道說箇甚麼咄復舉楊
岐因僧問天得一清地得一寧衲僧得一堪作甚麼
岐云缽盂口向天又問洞山時時勤拂拭勿使惹塵
埃為甚不得衣缽山云直饒道本來無一物也不合
得他衣缽師云楊岐富嫌千口少洞山貧恨一身多
總不若草堂清禪師頌云七百僧中選一人本來無
物便相親夜傳衣缽曹溪去鐵樹華開正值春大眾
還見祖師衣缽麼卓拄杖云誰道渠儂無一物卻能
平地起波濤喝一喝下座。

說戒知客文光含章師同子良張居士設齋請上堂
僧問大事未明時如何師云春風開竹戶進云大事
已明時如何師云夜雨滴花心進云古人道大事未
明如喪考妣因甚巳明亦如喪考妣師云前箭猶輕
後箭深進云一切波羅提木叉看來也是眼中沙師
云未信你在新戒問未入香林門早巳具足了因甚
六祖大師特地受戒作麼師云不得中郎鑒還同野
舍薪進云此戒原是我千佛世尊相傳底只如高沙
彌不守毘尼又作麼生師云大抵還他肌骨好不搽
紅粉也風流進云龍生金鳳子衝破碧琉璃師云且
會取波羅提木叉金居士問牛頭未見四祖時如何
師云通身瑞彩進云見後如何師云赤體條條進云
見與未見即且置如何是戒師云縛他得麼進云如
何是定師云亂他得麼進云如何是慧師云瞞他得
麼進云弟子今日將此三學信受奉行去也師云向
你道總不得問城東老母與佛同生不欲見佛時如
何師云得風流處且風流進云既然如是因甚十指
掌中總皆是佛師云官不容針私通車馬乃云豎拂
拈椎敲床下喝雖是現成沒處安著德山臨濟站過
一邊外道天魔無由摸索更說甚麼丹霞燒木佛普
化搖木鐸盧行者卓卓丁丁高沙彌灑灑落落總屬
黃葉止兒啼未免千錯與萬錯是汝諸人還知落處
也無若也知得便見盡十方是沙門一隻眼盡大地
是沙門一隻腳跟角忽生春腳尖活鱍鱍其或未然
且向波羅提木叉上說持說犯說脩說證寒梅破玉
顯盧舍那之本源翠竹篩金露優波離之具足且道
優波離尊者具足箇甚麼拈拄杖顧左右云莫是者
箇麼擲下云認著依然猶自縛喝一喝下座。

臘八圓戒知浴耕雲領居士毛煥如倪奉泉等設齋
請上堂僧問大覺世尊睹星悟道設有不睹明星未
審還悟否師云切忌從他覓進云大地眾生既有如
來智慧德相因甚不悟師云眼裏怕著沙進云與麼
則寒梅笑破冰霜臉萬紫千紅總是春師云莫作等
閒看問懸崖撒手自肯承當絕後再甦欺君不得如
何是懸崖撒手處師云名不得進云如何是自肯承
當處師云狀不得進云如何是絕後再甦處師云收
不得進云如何是欺君不得處師云覷不得進云世
尊道我於四十九年說法未曾道著一字且道禪律
二門從甚處得來師云東西十萬南北八千進云恁
麼則一花開五葉結果自然成師云卻被闍黎道著
問無端走入鬧籃來一點明星是禍胎明星未見時
如何師云明如日進云見著明星時如何師云黑似
漆進云有一人道黃面老子夜半成道正是喚奴作
郎未審還諦當也無師云正好痛與三十進云堪憐
夜夜明星現誰肯向伊行處行師云情知你跳不出
問未離兜率已降皇宮未出母胎度人已畢因甚又
向正覺山前方稱悟道師云為憐三尺子不惜兩莖
眉問睹星也是見空花檢點將來未到家如何是到
家一句師云向老瞿曇未出母胎時薦取進云既道
天上天下惟我獨尊未審在雪山悟箇什麼師云兩
眼對兩眼金居士問瞿曇失卻眼睛時雪裏梅花只
一枝失卻眼睛即不問雪山未到時如何師云有水
皆含月進云巳到雪山時如何師云無山不帶雲進
云忽睹明星大悟時如何師云眼中添翳進云玉鎖
金關都掣斷毘盧頂上鼓煙塵師云是何消息乃云
六載辛勤自活埋何曾親睹明星來無明妄想通身
是迷悟依然撥不開復舉元叟端禪師云未到雪山
腳跟下好與三十既到雪山腳跟下好與三十夜見
明星腳跟下好與三十更有三十山僧自喫釋迦老
子無分何也有功者賞師云元叟老漢好一條鐵棒
爭奈打伊不著質上座則不然未到雪山好與三拜
既到雪山好與三拜夜見明星好與三拜其餘有功
無功者妄想智慧者設齋受供者拈提喫棒者總與
普禮三拜忽有箇漢出來道長老恁麼作禮是何心
行便與喝出云多口阿師三十棒自領出去卓拄杖
下座。

請獅子林俍菴和尚立僧陞座打衝浪鯨鯢縱摩天
俊鶻立人天標準為法社弘規凌爍古今橫行湖海
一言之外奪驪龍項下之珠半句之中捋猛虎鬚邊
之寶群狐任彼滿乾坤哮吼一聲都腦裂大眾事是
恁麼事人須恁麼人乃豎拂子云還識得恁麼人麼
若也識得山僧未舉以前早向這裏展大機顯大用
發揮從上家風勦絕今時露布師子林中纔踞地婁
東江上奮全威若也未識爐鞴之所鈍鐵猶多同申
懇請普震雷音。

晚參喫粥了也已落二三洗缽盂去翻成造作更問
如何無繩自縛所以密菴遠祖云我這裏也無禪到
汝參也無道到汝學也無錢到汝使也無好食到汝
喫只有劈胸一拳汝若參得透盡未來際受用無窮
看他古人直如鸞鳳沖霄不留其跡羚羊挂角那覓
乎蹤只是不合以一拳鈍置人不少香林者裏一味
尋嘗終不引蔓牽枝自彰醜拙諸兄弟還見麼但憑
古道如弦直自有清風廓九垓。

除夜小參一年三百六十日今宵正是好時節門外
雪消春到來明眼衲僧瞥未瞥忽若瞥萬法自平沉
千差原合轍歲去與年來更無甚奇特若未瞥夜暗
晝還明隨他亂移易雪老冰枯時敢保猶未徹縱使
庭前花早開看來依舊自狼藉復舉北禪賢禪師歲
夜云年窮歲盡無可與諸人分歲老僧烹一頭露地
白牛炊黍米飯煮野菜羹燒榾柮火大家喫了唱村
田樂何故免見倚他門戶傍他墻剛被時人喚作郎
師云北禪不善烹牛幾乎和贓捉敗香林今夜無可
與諸人分歲擬欲烹露地白牛獨角泥牛未免墮在
北禪窠臼裏又欲炊無米飯唱無聲曲殘羹餿飯有
誰肯喫正當此際燈籠拜辭舊歲露柱擬賀新年又
且如何話會擊拂子云但得胸中無滯礙縱橫何處
不風光喝一喝下座。

元旦上堂僧問昨日是舊今朝是新截斷兩頭請師
別道師云雪消寒谷後風暖上林初進云但願春風
齊著力一時吹入我門來師云要只絡索作麼乃云
千歲老兒顏似玉萬年童子鬢如絲天垂瑞彩頭頭
合地湧禎祥處處宜木雞報曉鳴深谷金鳳迎春出
碧池少室真宗承續燄滹沱正脈賴提持寒暑不能
侵其體乾坤豈得蓋藏伊且道伊是阿誰卓拄杖喝
一喝云坐斷中天紅日近堂堂不惜兩莖眉下座。

元宵小參今朝正月半萬事休打算燈月放光明普
請大家看且道看箇甚麼本光歷劫誰人無莫被燃
燈暗惑亂喝一喝。

獅子林俍菴和尚領當湖檀越韓澹崖法姪復園王
文學居士黃秀宇姜叔儀暨徒文燦設齋請上堂敲
唱雙行風生滿座主賓互換月印千江不必寶鏡當
軒自照魔軍之窟穴何須靈蛇在握直除異見之稠
林真風普扇十洲春從此堯天光不夜雖然只如百
丈得大機黃檗得大用更有一人得箇甚麼卓拄杖
云獅王踞地奮全威萬里群狐皆遠避復舉曹山寂
禪師因米和尚至未相見遂坐卻禪床山不出米便
去後主事問和尚禪床為什麼被別人坐卻山云去
後卻還來未幾米果回與山相見師云曹山暗地自
瞞米老腳跟未穩若是香林待他問長老禪床為甚
麼被別人坐卻􃇧與驀面喝出何故春色更無山隔
斷天光直與水相連。

解制清軍廳幬函胡護法設齋請上堂梅開庾嶺雪
老江天是向上句世尊拈花迦葉微笑是向下句於
此明得便知去年原不曾結今朝亦不曾解逆順卷
舒縱橫自在直下如獅子兒哮吼一聲狐狼野犴一
時屏跡其或未然縱饒聞早便歸去爭似從來不出
門復舉龍牙禪師云天下名山到因腳辛苦年深與
襪著而今老大不能行手裏把柄破木杓東山演祖
云白雲則不然腳也不能著草鞋手也不能把木杓
端坐受供養施主常安樂師云龍牙雖有兩腳天下
名山何曾踏著演祖縱踞名山草鞋木杓大小短長
亦不知是什麼做的檢點將來猶欠一著慚愧質上
座又復不然草鞋踏破幾江山愛把箍篱作木杓施
主安樂事無窮一句明明道不著畢竟如何豎拂子
云開眼也著合眼也著。

師誕日金雪菴程雪堂二居士設齋請上堂僧問近
代尊宿云黃而老瞿曇是吾最小子未審此意如何
師云未是極則處進云瞿曇未降皇宮時如何師云
天上天下稱獨尊進云已降時如何師云無人識得
渠進云後到雪山悟道又作麼生師云泥裏重洗土
進云秖如和尚今日大誕與老瞿曇相去多少師喝
云上座還知山僧落處麼進云將此身心奉塵剎是
則名為報佛恩師云須是恁麼人始得雪菴居士問
一花五葉秀嫩桂兩枝新續燄聯芳事還須是箇人
如何是一花五葉秀師云何處不芬芳進云如何是
嫩桂兩枝新師云不令人見轉風流進云續燄聯芳
事還須是箇人又作麼生師云分明記取進云弟子
今日虔誠請法於中欲分一分恭祝和尚金剛壽量
得麼師云也不消得進云只將日月為天眼指出須
彌作壽山師云重說偈言乃云今朝二月初三日瑞
鳳祥麟齊畢集咸思長老說生緣那識滿口道不出
雖然只得拖泥帶水向山僧父母未生以前凡不收
聖不管天不能蓋地不能載處露箇消息去也乃舉
拂子召大眾云還見麼昨日雨滋三草秀斯晨春瑞
上林花一枝欲結黃金子一朵初抽白玉芽極平坦
頗堪誇越格生機彌宇宙滔天活路走龍蛇喝一喝
下座。

新安鄰祑御青呂二護法啟建延齡道場為母吳太
夫人五袟誕晨設齋請上堂圓融行布行布圓融轉
大法輪饒益四眾豎拂子云信為道元功德母長養
一切諸善根即此一信早已帝網交羅重重顯現了
也乃至所陳供養悉如華嚴會上具足優婆夷安置
一器涌無量寶萬方來者早已滿足了也但於其中
不得作佛想不得作非佛想不得作放光動地想不
得作非放光動地想不得作奇特殊勝想不得作非
奇特殊勝想何以故舉一法而法法全彰明一機而
機機頓赴臣忠子孝夫賢婦貞百福雲臻千祥霧集
且因齋慶祝一句又作麼生道卓拄杖云一念普觀
無量劫不須指出古須彌。

壬戍季春孝子鄰祑御青率孝眷等為封翁呂公請
就廣陵對靈小參儒釋之道出乎平常語默動靜脫
體全彰恭惟麗農呂翁大護法黃山達士婁水高人
穆穆蕭蕭具陶公之風度磊磊落落振呂祖之真宗
其在儒也則儒苑之著龜其在佛也則佛門之牆塹
處夫婦如琴如瑟教子孫如鳳如麟福德雙全名行
兼至所以道處處真處處真塵塵悉是本來人凜凜
仁風藏不住行看蘭玉靄家聲直得獨步大方元無
他鄉之隔橫身三界詎有塵土之殊昔年全體與麼
來恍似浮雲之出岫今朝端坐與麼去亦如皎月之
行空雖然來無所來去無所去正當五七之期孝子
慇懃申請舉揚般若且道封翁大士畢竟在甚麼處
豎拂子云漢地不收秦不管倒騎白鶴上揚州。

石璞質禪師語錄卷之二
嗣法門人成隱等編

* 住嘉興平湖縣曹溪禪院

師於康熙辛酉年正月二十有八日在婁東香林禪
寺受當湖闔邑縉紳文學檀越護法暨闔山昆季敦
請繼席至二月初十日進院。

指山門云潑天向上路何須重打開祥麟與瑞鳳盡
向此中來。

佛殿瞿曇是何人六年草裏坐撞著冤家來放過即
不可遂拜。

伽藍據虎頭收虎尾權衡叢林扶揚宗旨舉香云全
憑者箇較些子。

祖師西天東土遁跡無門說黃道白帶累兒孫插香
云不如都坐斷何處不稱尊。

據室昔年先師老漢在者裏陶鑄銅頭鐵額收下威
鳳祥麟今日質上座到來總不與麼驀拈拄杖擲下
云直得雲門鼻直德山眼橫一切尋常不須按過何
故目前無怪異不必貼鍾馗。

當日眾護法設齋請上堂師至座前拈檀越疏云先
師二十年前有未了底公案今日且向尼山筆尖上
增輝佛日普扇真風去也若還未薦有煩對眾宣白
法座高登獅子座不禮須彌王舉頭天外看何處不
風光便陞。

拈香云者瓣香乾坤以此覆載日月以此照臨爇向
寶爐端為祝延
今上皇帝聖壽萬安恭願堯風永扇于萬年舜日長
明于億劫者瓣香賢聖不傳古今無價奉為滿朝勳
貴郡邑尊官檀越紳衿同門昆季伏願長作嚴廊柱
礎永為法海津梁者瓣香從無密授豈敢囊藏記得
昔年在我岱山得戒學和尚處得旨自謂巍巍堂堂
灑灑落落無端又行腳十年撞著箇無面目漢向命
脈上一劄直至如今無處雪屈今日對眾拈出端為
供養前住香林後住即此堂上開山第一代先師佛
古聞老和尚用酬法乳之恩遂攝衣敷座上首白椎
云法筵龍象眾當觀第一義師云曹溪波浪如相似
無限平人被陸沉還有不涉渺瀰不被陸沉底衲僧
麼出來相見僧問重興法席耀古騰今祖令全提意
旨如何師便打進云畢竟如何是和尚徹底為人處
師云不知痛癢漢進云恁麼則曹溪一滴源頭水流
出滹沱萬派宗師云也須識取源頭始得問十載垂
綸婁水上重飛法雨潤曹溪四眾慇懃請師直指師
打云一棒一條痕一掌一握血進云爐鞴弘開烹凡
鑄聖忽若格外人來又作麼生接待師云無伊棲泊
處進云輕輕躡足龍門過惹得風雷遍九垓師云不
易道將來問獅王哮吼即不問如何是賓中主師云
七尺烏藤隨手舉進云如何是主中賓師云垂鉤直
欲取金鱗進云如何是賓中賓師云拋卻故園無數
春進云如何是主中主師云眼底從來無佛祖進云
只如今日在筵勳貴恭迎和尚重振祖山未審還有
佛法也無師打云你那裏瞌睡來趙居士問古剎重
興子承父業拈槌豎拂地轉天迴為復是錦上鋪花
為復是單提直指師云截斷兩頭別致一問來進云
可謂龍生龍子鳳生鳳兒師云我與你有甚冤讎進
云爭奈行人路上口似碑師云切忌喚鐘作甕乃云
千差坐斷正眼豁開卷舒立方外乾坤縱橫掛域中
日月現大人境界振古佛家風洞明少室真機揭示
滹沱正脈掀翻窠臼截斷葛藤洛書兆五福之休虹
瑞錫萬邦之慶赤灑灑淨裸裸似鏡臨臺物來斯照
所以道我本無心有所希求今此法王大寶自然而
至直得如獅子筋琴一奏則眾絃絕響又如塗毒鼓
一擊則聞者喪身到者裏縱也在我奪也在我鐵額
銅頭也須按過然雖如是且道繼席開堂風行草偃
一句又作麼生水歸大海波濤靜雲到蒼梧氣象閒
復舉大慧禪師以竹篦示眾云喚作竹篦則觸不喚
作竹篦則背不得向舉起處承當不得向意根下卜
度速道速道師云妙喜老人被者竹篦帶累未免手
腳俱露新曹溪今日也不舉竹篦亦不分背觸頭頭
合轍處處歸源總無許多絡索何故家家門前赫日
月太平不用將軍威復白椎云諦觀法王法法王法
如是師卓拄杖下座。

當晚小參欲識諸佛心但向眾生心行中識取欲識
常住不凋性但向萬物遷變處會取古人恁麼說話
大似坐佛床斫佛腳不敬東家孔夫子卻向他鄉習
禮樂還有人檢點得出麼豎拂子云自從春色來嵩
少三十六峰青至今。

結夏啟華嚴期請陞座開得口來早話墮眨上眉毛
巳蹉過堪笑善財不唧溜踏翻華藏為甚麼諸兄弟
若要本分相應直須從前放下百不知百不會向薰
風自南來殿閣生微涼處著一隻眼忽若拶破虛空
心華發現自然入林不動草入水不動波左右逢源
縱橫得妙雖然只如柏巖開粥度夏仰山種粟燒畬
又是明甚麼邊事喝一喝云只知開口易不覺舌頭
長下座。

示眾春風澹柳眉春禽弄百舌一片祖師心處處俱
漏泄若從者裏會去早是相埋沒了也更欲向世界
未成時父母未生時佛未出世時祖師未西來時道
取一言半句未免左之右之驀拈拄杖卓一卓云還
會麼更若凝眸不勞相見。

示眾執之失度必入邪路放之自然體無去住祖師
恁麼道也是玉石不分金沙混雜若據衲僧門下天
地懸隔且衲僧門下有甚長處靈苗瑞草和根拔滿
地從教荊棘生。

華嚴期圓滿陞座釋迦掩室於摩竭淨名杜口于毘
耶須菩提唱無說而顯道釋梵絕視聽而雨花雖然
如是總不若華藏海裏徹底掀翻千波競涌是文殊
境界一亙晴空是普賢床榻男子身中入定時女子
身中從定出無一處不是香水海無一塵不是解脫
門直得牢籠不肯住呼喚不回頭古聖絕安排至今
無處所乃豎起拄杖云者箇是曹溪拄杖子阿那箇
是華藏世界卓一卓云百雜碎了也喝一喝下座。

示眾諸方鉤又曲餌又香奔聚猶如蜂抱土曹溪又
不然原無香餌亦無鉤應用隨機任去留幸有寒山
與拾得笑空天地不知休。

佛成道日圓戒陞座奇哉十方佛元是眼中花欲識
眼中花元是十方佛欲識十方佛不是眼中花欲識
眼中花不是十方佛於此明得過在十方佛於此未
明聲聞起舞獨覺臨粧瑯琊覺尊宿與麼說話大似
擊水魚頭痛穿林宿鳥驚爭似我黃面瞿曇大方獨
步收放自由有時覷破滿天星有時露出千華戒不
留朕跡赤條條合水和泥酬宿債豎拂召大眾云且
道釋迦老子宿債還清也未喝一喝云三生六十劫。

示眾金輪天子敕草店家風別深秋簾幙雨千家落
日樓臺風一笛拈起則壁立千仞佛祖潛蹤放下則
七縱八橫聖凡同轍且道拈起好放下好五湖煙景
有誰爭自是不歸歸便得。

佛誕圓戒陞座今朝正是四月八九龍吐水浴悉達
堪笑雲門欲打伊反教千古阿刺刺遂拈拄杖卓一
下云釋迦老子來也敢問大眾九十七種大人相莊
嚴微妙淨法身且道從那一相浴起若向這裏浴去
早巳圓成戒法其或未然下座燒香重為說破。

* 頌古

「世尊於臘月八日明星出時廓然大悟乃歎云奇
哉一切眾生具有如來智慧德相但以妄想執著
不能證得。」

【覷著星時禍自招胡言漢語逞家饒縱能瞎卻他人
眼自巳饑瘡不可療。】

「世尊因自恣日文殊三處度夏迦葉欲白椎擯出
纔拈椎乃見百千萬億文殊迦葉盡其神力椎不
能舉世尊遂問迦葉汝擬擯那箇文殊迦葉無對。」

【吹毛劍利逆水波清丈夫志氣不順人情君征塞北
我伐西秦好手手中呈好手紅心心裏中紅心。】

「城東老母與佛同生而不欲見佛每見佛來即便
回避雖然如此回顧東西總皆是佛遂以手掩面
於十指掌中亦總是佛。」

【盡云婆有丈夫作細看廉纖笑殺人爭似東村王大
姐風前一曲唱彌新。】

「世尊因調達謗佛生身入地獄遂令阿難傳問你
在地獄中安否達云我雖在地獄如三禪天樂佛
又令阿難傳問你還求出否達云我待世尊來便
出阿難云佛是三界大師豈有入地獄分達云佛
既無入地獄分我豈有出地獄分。」

【鵠白烏本玄松直棘自曲何必窮廝煎弄巧反成拙。】

「世尊因有異學問諸法是常耶世尊不對又問諸
法是無常耶世尊亦不對異學云世尊具一切智
何不對我世尊云汝之所問皆為戲論。」

【前不對兮後不對劈面來兮機如電三級浪高魚化
龍井底蝦蟆那得見。】

「月氏國王聞罽賓國有一尊者名祇夜多有大名
稱即與群臣往造彼國禮見問法王既至修敬巳
畢乃請尊者當為開演尊者云大王來時好道今
去亦如來時。」

【本入罽賓國不覺到天台雖承尊者力怎奈涉去來。】

「利益菩薩白燃燈佛我欲得阿耨菩提唯願世尊
教我令速成菩提佛言利益汝見是法何者是法
是汝所問。」

【碧潭明月本孤圓撈摝再三亦枉然縱有渠儂為指
註春光不在柳梢邊。】

「陸亙大夫問南泉大悲菩薩用許多手眼作甚麼
泉云如國家用大夫作什麼。」

【騎賊馬兮搶賊旗手眼拶來明杲杲將謂平步入雲
霄誰知猶在含元道老南泉太草草若是鳳凰兒不
向那邊討。】

「魯祖尋常見僧來便面壁南泉聞乃云我尋常向
師僧道佛未出世時會取尚不得一箇半箇他漝
地驢年去。」

【鮑老當年笑郭郎人前舞袖太郎當及乎鮑老出來
舞依舊郎當勝郭郎。】

「睦州因新到參方禮拜州叱云闍黎何得偷常住
果子吃僧云學人纔到和尚為甚麼道偷常住果
子吃州云贓物現在。」

【腳跟未動巳偷了覿面捉他總不親直下欲明端的
意睦州早巳露賊身。】

「靈雲見桃花悟道有偈云三十年來尋劍客幾回
落葉又抽枝自從一見桃花後直至如今更不疑
玄沙云諦當甚諦當敢保老兄未徹在。」

【潦倒靈雲眼豁開玄沙驀地語如雷雖然贏得嘉聲
在未免渠儂自活埋。】

「鏡清問雪峰古人有言峰便倒臥良久起云問甚
麼清再問峰云虛生浪死漢。」

【問處成雙橛臥來落二三堪嗟象骨老無處著羞慚。】

「保福因僧問雪峰平生有何言句得似羚羊掛角
時福云我不可作雪峰弟子不得。」

【道泰時清才子貴家肥國富小兒嬌掃除狐兔家風
峻甜似蜜兮毒似梟。】

「玄沙因僧問如何是學人自巳沙云用自巳作麼
雲門云沒量大人被語脈裏轉卻僧問如何是學
人自巳門云忽然路上有人喚衲僧齋你也隨分
得飯吃。」

【玄沙韶老弄假像真峰巒競秀紅紫爭春撒沙撒土
無窮極要撥者僧猶隔津。】

「襄州龐蘊居士因賣竹漉籬下橋喫撲女子靈照
一見亦去爺邊倒士云你作甚麼女云見爺倒地
某甲相扶士云賴是無人見。」

【爺未倒時偏詐扶爺真倒處佯不理非關女子忤逆
多也是爺爺自招底自招底生冤死結何時巳。】

「夾山常遣一小師遍遊禪剎殊無趣向及聞山道
譽遠播乃回省覲云和尚有如許奇特事何不早
向某甲道山云汝蒸飯時吾為著火汝行益時吾
為展缽甚處是辜負汝處小師因而悟入。」

【聞風回省覲省覲事堪悲早知燈是火飯熟巳多時。】

* 佛事

挂鐘版只此輪鎚也不是活捉獰龍也不是生擒猛
虎也不是號令人天也不是權衡佛祖畢竟如何擊
一擊云直下分明齊聽取。

送開山佛老和尚牌位入祖堂大機大用震乾坤正
眼圓明帝者尊宗旨法幢隨處立更無蹤跡與人論
正恁麼時真燈續燄少室增輝坐斷千差端居正位
一句又作麼生全體堂堂秖者是從教千聖覓無門
佛古老和尚忌日掃塔剷開荊棘獨踞婁江打鳳羅
龍移星換斗眼光爍破四天下腳底卷舒六合雲正
當恁麼時雖有巴陵三轉語楊岐女人拜到我先師
老人面前總用不著畢竟如何香爇一爐茶傾三奠
有耳者聞有眼者見一塔長懸太白燈半層雄壓千
峰面。

* 機緣

居士問儒家從讀書門證入聖賢地位只如宗門從
何處得入師云從來無門入箇什麼士無語師云切
莫向無門處著倒。

僧問古人道離心意識參既是離心意識參箇甚麼
師云上座喚甚麼作心意識僧喝師打云正好參取。

僧參師問那裏來曰天台來師云石梁橋向你道什
麼僧擬議師便打僧喝師云此是喝石橋喝自巳喝
山僧僧禮拜師云向者裏道得我即拜你僧無語師
云你不是天台來。

僧問虛空有體須親證意旨如何師云有時因好月
不覺到滄洲僧云某甲因甚不證虛空師掌云無你
棲泊處。

僧參師問昔日雪竇與數僧遊山次見牯牛舉頭便
問牯牛舉頭作麼你試答一語看僧云水足草足師
打云卻是東觸西觸僧無語師復打云食到口邊被
人奪卻。

僧問如何是徑截法門師打云一棒一條痕云如何
保任師又打云喚作一棒入地獄如箭射。

僧問和尚在佛老人處得何法師展兩手云會麼僧
云謝師答話師掌云討甚熱碗。

僧參師云相見了也僧擬開口師震聲一喝。

僧問如何是祖師西來意師云甜瓜徹蒂甜苦瓠連
根苦云某甲逢人但恁麼舉師云我向你道甚麼僧
擬議師便打。

士問如何是香林的旨師云呵佛罵祖士喝師便打。

* 贊

** 初祖達磨

「　牙齒當門被人打落西來特地亦無所長赤縣衲僧瞞不得剛將無聖誑梁王」


** 天童林野老和上

「　鳳翥龍騰十二人師惟後出別垂綸通玄道望馳湖海太白風規播剎塵」


** 開山佛古聞和上

「　藞苴川僧全無巴鼻承嗣天童終成造次爭似法幢生面開神清貌古動天地」


** 受業念宗實和上

「　泛木蘭舟養摩天鵠行實道尊花開果熟東坡半壑自高閒彌嶺千層誰接足咄」


** 自贊

「　喜脫彌山犁又拖香林耙通身是水泥十年猶未卸撞著楊岐三腳驢便作溈山水牯跨沒來由怕不怕踏破雲巒任倒耕何妨孫子遍天下」


「　蕩盡家私別無奇異補壁折籬摩雲插翅棒下露全機胸中沒隻字愛栽臘月蓮花懶為佛祖苗裔無端輥入曹源中玉浪銀波潑天地(曹溪隱監寺請)」


* 詩偈

** 重陽前三日喜異公王先生過訪

「　深知少出子雲廬此日登臨菊正舒掃徑葉飛驚野鳥呼童茶熟候高車龍山路近閒裁賦鳳闕天遙懶上書直是陶公重結社得君佳句勝瓊琚」


** 曹溪雨中除夕

「　榻寄臨溪鎖暮煙梅花開盡嶺南天名山到此三千許白髮于今一半先寒向珠林辭舊臘春回蓮漏接新年雨燈兀坐無窮意細聽松濤獨不眠」


** 秋夜泊三河

「　黃昏依古岸漁火照沙洲秋滿千山白灘銜亂石流推篷光入枕繫樹影移舟不識誰家子清歌水上樓」


** 由黃龍宿金竹坪

「　直入重雲裏方知有草堂遊禽凌碧漢小艇射滄浪竹引前溪水山高八月霜老僧忘節序惟看野花香」


** 秋日登湖亭

「　俯仰江湖一鏡天波涵萬象碧無煙匡廬影掛飛帆上載得秋風月正圓」


** 虹橋晚眺

「　夕陽倒影漾流霞多少行人未到家江岸漁翁閒把釣夜深和月臥蘆花」


** 珠江懷素思佘先生

「　閱歷來東嶺思君未易逢雲林閒客興湖海澹幽蹤坐對千山月懷深半榻鐘他年歸故國長嘯復相從」


** 潮陽度夏懷素園陳居士

「　客路將千里違君一月前北鴻何處見南菊幾時旋帆掛蠻江月盃浮鱷渚煙還山頭帶雪竹裏復譚玄」


** 宿憨大師塔院

「　一龕古佛明燈千載憨師面目獨坐獅子峰頭驚散飛禽野鹿」


「　秋來丹桂飄香臘至巖梅帶雪不知此況誰同惟有老僧藏拙」


** 寄懷石室月川和上

「　知兄開法古蓮山不得追隨恨未刪怪石幽篁無恙否蒼蒼應待翠微間」


** 送味山龍梅和上還新安葬親

「　不向吳山度歲華為參佛母老摩耶菩提漫道元無樹優缽看來尚有花」


** 錢大可觀察護念諸山惟余為甚偈以謝之

「　名士風流易出塵選官選佛頭頭親雖然三達尊江
漢香海相攜只一人」


** 贈獅林俍菴和上

「　故人同里復同流煨芋風清古秀州不似化山弘覺祖眼光徒欲爍龍樓」


** 贈雲關印公西堂

「　片雲把住元非妄一印高懸示本真何似兩頭都坐斷海天誰識關中人」


** 同里瑞宇陳君偕弟振南興宇二居士深慕古
道偈以贈之

「　兄弟同居似古人胸中瀟灑亦無塵憐予法社清如洗長贈荷衣意自真」


** 贈潮音以公法姪

「　以謙自牧越常儔點滴潮音萬派流雪竇風光千古在垂機何必整鰲鉤」


** 贈嶽生程居士

「　古人學道如鑽火立現金星未肯休果是楊岐真正脈倒扶法社始風流」


** 與幻予書記

「　明明一字兩頭垂塗抹全彰未見奇好把筆尖輕倒卓銅睛鐵眼莫能窺」


** 與雪菴金居士(法名明錩)

「　瞿曇元是古醫王懶向人前說玅方卻被飲光輕漏洩普天匝地絕囊藏」


** 與雪堂程居士(法名明鑑)

「　木樨香悟黃山谷千古應思老晦堂無隱真機明歷歷縱橫何處不芬芳」


** 示即中維那

「　不愛諸方五味禪卻餐婁水冷風煙虛空背上行須穩莫倚中間與半邊」


** 示圓仁書記

「　仁義悉從貧處斷子能落落此中圓應知故國雪峰老半句鄉音道不全」


** 贈穆生黃居士

「　生平磊落自清真得句高吟懶說貧長笑陶公門外漢攢眉甘作醉中人」


** 贈鵡湖法姪復園王居士

「　君是鳳凰山上人不知摩詰亦前身喜吟雅句驚江漢莫負西來少室春」


石璞禪師語錄卷二(終)