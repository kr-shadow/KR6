#+TITLE: 大黑天神道場儀--侯沖
#+DATE: 2018-05-12 10:25:49
#+SOURCE: github.com/kanripo/KR6v0067 master 922cfc7e                


* 大黑天神道場儀
整理者　侯沖


〔題解〕

《大黑天神道場儀》，中國僧人所撰典籍。著者不詳。卷數
不詳。宋代大理國阿吒力僧用科儀。

本科儀無題名，內容未見於歷代大藏經，現標題為整理者擬
名。

本科儀1956年8月在雲南大理白族自治州鳳儀北湯天董
氏宗祠發現，現藏雲南省圖書館。雲南師範大學圖書館依原卷
制有縮微膠片，但有錯簡。

本科儀與大理國寫本宗密撰《大方廣圓覺修多羅了義經疏》
分抄於同一蝴蝶裝紙冊的兩面，周泳先、楊延福在五十年代整理
時認為後者為大理國寫本，而前者則是明人所抄。事實上宗密
撰《圓覺疏》是抄寫在兩個內容不相銜接的斷卷的背面。因為兩
個斷卷儘管字體同一風格，但前一部分為《大黑天神道場儀》，有
硃筆批點，後一部分為《廣施無遮道場儀》，無批點；宗密撰《圓覺
疏》除現存寫本殘缺一頁而缺160字外，內容前後一貫。故可以
推斷本科儀與《廣施無遮道場儀》的抄寫年代，比大理國寫本宗
密撰《圓覺疏》要稍早。

本科儀對七種大黑天神和白姐聖妃的形貌有詳實的記述，
是研究中國佛教早期科儀和大黑天神的重要資料，也是研究雲
南大黑天神與白姐聖妃的第一手資料。

整理本先據雲南省圖書館藏縮微膠片抄錄，後用原本校正。
無校本。

* 〔錄文〕


（前殘）

麟角唱□□如來會羊車演教，果超諸漏，識照皆空。
聞聲及第於鷲峰，授記登科於鹿苑。自他俱利，吞日
月之九轉丹誠；威德有光，吸煙霞之五明學論。種善根
於諸部之稱上首，受佛囑於四眾之繞世尊。面奉一
毫光，耳聆金口語。

「　獨覺辟支果地前，
　頂中化火便身焚。
　出無佛世緣生滅，
　樂在山林不倚偏。
　諸漏頓超羅漢位，
　單修已悟聲聞天。
　中小二乘同進趣，
　觀花飛錫樂金田。」


加持辟支羅漢真言

** 讚揚大黑天神儀當演

□身實佛，大黑於太虛以立名；勇猛權神，迦羅依真
性而成像。外現天神七變，芥納須彌；內實毗盧一真，性
含大地。形容忿怒，掃除外道天魔；心地慈悲，指示蓮
境。聖中最聖，乃十方三世之至尊；天上極天，實□□□
生之正主。一身七現，七相一分。虎目龍牙，鍾眉
□□□□□□□□□□□□□□□□□德為威鋤邪□
…□神掃災塵□□勇氣。見聞始登妙覺，知會令契真
如。

「　殊盛迦羅大黑天，
　七形聖主最為先。
　內融佛性仁慈智，
　外現神威勇猛權。
　身遍太虛何所際？
　心包法界廣無邊。
　利生除疫洪恩德，
　赫赫毫光遍大千。」


加持大黑主聖真言

** 安樂迦羅

周法界，融一真，權化安樂藥叉之相；現金剛，光大
日，發明虛靈覺知之心。內含法性慈悲，外現天神勇猛。
身垂臂六，面示目三。左上手持鉞斧而電光，中戟叉
之下慧劍；右上手執持層鼓而雷響，中絹索之下髏杯。
足踏七星，裙皮一虎。神威赫赫，普照於三千大千；堂
堂聖相，廣資於有色無色。三眼觀三界之物，四牙咬四生
之根。六臂果證六通，二足因□二氣。掌人間之壽命，
添六籍之星官。掃除外□□魔，衛護中圍國家。增長龜
齡鶴算，人人□□□□□□□□□□□□□永無疆之福
恩□陸仁被幽冥。同證無上菩提，頓除有終煩惱。

「　二現安樂藥叉神，
　蕩蕩雄容利物人。
　尊像崢嶸魔膽碎，
　靈威赫奕世風淳。
　慈悲為念資幽顯，
　方順隨機掃業塵。
　主宰壽齡增祿位，
　內融真智法王身。」


** 加持日月迦羅

真浩氣，迥須彌日月光明之大聖；妙法身，遍大果花
實秀之同時。體周法界難窮，毫光皎皎；心廣太虛無際，
空寂優優。面張二眸，身垂四臂。左上託日智，下智
骷髏之杯；右上捧月輪，下牽戟槍之杖。四臂主四時之
氣，三目顯三才之流。日烏足有三智天關，月兔魄具五
光地軸。金剛現相，權攝有形無形；華藏光風，實分
等覺妙覺。勇降賊寇，心寒膽顫，頓除強竊之徒；仁被冤
親，根淨身清，解釋我人之債。

「　太虛日月光明天，
　三現迦羅佛性圓。
　□□虛光周沙界，
　昂昂浩氣護金田。
　□□□□□□□，
　□□□儔混五娟。
　勇猛風威降賊寇，
　流源華藏一乘園。」


加持日月天神真言

** 金鉢迦羅

大黑池，雄威現，化形金鉢之迦羅；十華藏，法性融，
自實毗盧之清淨。灌九龍於香水海，浩浩朝宗；護三寶
於紫金田，恢恢衛法。首分三面，體具一身。面各三眸，
身同六臂。左上手持鈴而傳三界，中螺杯而下弓；右上
手持杵智而動十方，中螺杯而下箭。一龍捧座，二足
攝蓮。玉色□輝，皎皎心中之月；金容晃曜，巍巍海上
之峰。六臂掃於六塵，三面消於三毒。九目觀九有，一
身淨一心。官非免獄刑，災害蠲苦惱。

「　黑池金鉢大黑天，
　四現天神猛烈多。
　慧眼遙觀塵界外，
　他心自攝寸方過。
　金鉢繞座投香水，
　寶杵騰拳息戟戈。
　自此皆災危蕩盡，
　靈光晃曜遍娑婆。」


加持金鉢天神真言

陰府判生死，權大黑仿間之聖；覺場圓事理，示
普光明殿之天。靈威勇烈宰冥陽，準繩善惡；浩氣騰輝
沖宇宙，刻紏戚休。面示三眸，身垂八臂。左上手持尺，
而中印次索下柳枝；右上手持鐸，而中印次鈴下盂鉢。
體釧蛇蝮，足踏象豬。八臂頓除於八邪，三眼常觀於三
密。豬乃五智文殊，空寂無生之現；象則萬行薩埵，真照
不滅之源。主伴重重，佛身剎剎。從寂起照而春生萬
戶，自實分權而月映千江。超昇亡者魂靈，明心見性；覆
祐存眷壽命，脫死回生。統御冥司，登十地之階；衡興
人世，沐九天之福。

「　仿間大聖迦羅天，
　五現神威顯赫然。
　猛相輝輝衝宇宙，
　恩光浩浩育山川。
　冥陽善惡丹書判，
　凡聖果因玉簡遍。
　蠢動含靈資性命，
　虛靈知覺妙金仙。」


加持塚間天神真言

** 帝釋迦羅儀當演

□□□無上天，權帝釋桓因之瑞相；旃檀林一真性，
實毗盧遮那之法王。猛雄位列七神中，武威赫赫；善法
堂尊之上帝，文相彬彬。金闕一身，玉軀二臂。右手執
吉祥之寶印，左手伸童子之聖人。印掌泗洲率土之濱，
人證三會龍華之果。武勇起忿怒而敵修羅之戰，文仁示
紅塵而保赤子之心。光教法於上乘大乘，該森羅於
太極無極。拔度生死，運化古今。恩霑三教九流，德被
四生六道。俱沐太平之域，咸歌極樂之天。

「　蒼穹帝釋提桓因，
　六趣迦羅上聖神。
　妙相巍巍登紫闕，
　仁心蕩蕩擴紅塵。
　寶冠瓔珞光三界，
　繡扆釘鐺導萬民。
　降伏邪魔歸正覺，
　玉清玄境樂天真。」


加持帝釋天神真言

** 寶藏迦羅儀當演

勇金剛，氣清銳，乃護城寶藏之天神；真佛性，心圓
融，即法界玄門之地位。奮勇風雷掃千障，護國護民；大
獅豸除萬魔，作威作福。身垂八臂，面現三眸。左上
手持杵，而中輪次弓並下索；右上手執劍，而中輪
次箭及下叉。□捧金輪，座乘獅子。三目觀三界，八臂
安八方。輪蓮日月光輝，獅□禽獸□烈。果因證五位六
位，冥陽拔有情無情。足食足兵，息天下之干戈；除
瘟除癘，絕人間之塗炭。睹摩訶迦羅七現，證毗盧海印
三摩。

「　摩訶寶藏護城堅，
　七現迦羅像已圓。
　佛體化身真最上，
　神心融佛本無遍。
　法門八萬餘千教，
　大密一多不二傳。
　忿怒威光兵疫掃，
　金剛蓮月自玄玄。」


加持寶藏天神真言

** 贊揚白姐聖妃

獻明珠，感佛果，乃娑伽海女之真仙；助猛聖，正龍
華，實彌勒化后妃之神母。華嚴大吉祥白姐，鳳凰威儀
（梵語mahāśriye），冰霜貞潔；陰陽二氣，天地一如。頭
戴三龍，身垂二臂。龍分中輔弼，界統欲色無。左手安
自心，指迷心覺心之理；右手摩童頂，開肉光空頂之
門。時登雲闕蟾宮，統嫦姮，證五通之果；際會鰲海華
藏，騰濤浪，作三會之尊。微德昭昭，毫光遍天上天下；
威儀齊齊，寶蓋罩龍髻龍冠。侍從神童，參隨綵女。資
□類咸生內院，了色空悉會中圍。

「　赫赫迦羅大聖妃，
　懿名白姐吉祥微。
　龍華會上無為位，
　祕密壇中有色威。
　曾獻明珠銘佛念，
　已登道果助神機。
　參隨窈窕諸天女，
　雲集光臨繞聖圍。」


加持白姐聖妃真言

** 中圍伴繞

陰為鬼，陽為神，二氣乃天地間之造化。聽弗聞，視
弗見，一無□終始際之體遺。發現乎四時氣候之端，化
生乎萬物性情之理。神鬼交參大密會，陰陽融混上乘
圍。主尊三四化之聖威，伴繞二十八之侍從。

夫五眼長子者，頂戴骷髏，左手叉戟截人頭，右手乾
陀翻鈴口。七眼長子者，手執金剛鉤器，足頭踏nita
□ka。東方大將者，牙齒口唇三齒印，手持腰鼓白螺杯。
南方大將者，身珞人手貫七頭，手持毒蛇一劍。西方大
將者，左手作三齒金剛，右手持斡叉戟。北方大將者，戴
五人頭烏嘴尖，持一螺杯三齒印。迅疾風王者，持三頭
毒蛇根，收邪魂魄歸正道。大使火王者，頂現馬頭立火
輪，手□金剛真寶劍。福德龍女者，垂黃白色現菩薩，持
摩□□□□□大□雄猛王者，身垂黑池開口牙，手杯髑
髏牽叉戟。東方天女者，一身貞潔貌芙蓉，登白雲座；四
臂呈盤光日月，現寶劍鋒。南方天女者，一身具菩薩妙
相，座擁蓮花；六臂現香果花鬘，鉢浮寶杵。西方天女
者，身窈窕，美姿容，立寶石座，四臂執燈帆。東方楊柳，
託鼎香爐。北方天女者，一身歡喜乘馬座，捧北斗七星；
六臂崢嶸獻虎頭，振金剛鈴杵。東方牛頭鬼王者，身現
青色履毒蛇，手執金剛堅利劍。南方鳥頭鬼王者，身垂
黑色立寶石，手持銳斧斬邪魔。西方兔頭鬼王者，身現
青色立白鵝，手執五綵揚旗仗。北方虎頭鬼王者，身垂
黃色立死屍。東方獅頭力士者，身現青色天磚衣，手
持風袋露青杵。南方狗頭力士者，垂黃□形身，持弓箭，
射勢。西方鳳頭力士者，身垂赤色形，背安鉞斧器。北
方豬頭力士者，身綠，口牙作咬勢，手執三頭青毒蛇。三
子遣一子者，現八目助法，持寶現法王。花蝦蟆頭力士
者，繫怪主餓鬼，袋現三蝦蟆。牛頭大士者，身色作怪又
佉妖，手持怪袋豎青杵。馬頭大力士者，身垂二□相，盤
捧十類頭。habhakā大力士者，一身面目露口□，右持
叉戟左腰鼓。天鬼神威德，讚之難窮；秘密宗風，類之無
盡。權化忿怒為主伴，實際慈悲證果因。有神形、鬼形、
人形，驅邪扶正；依佛寶、法寶、僧寶，濟物利生。咸
遊最上無上之門，總悟厥中執中之理。

「　大黑中圍教外傳，
　陰陽會合自玄玄。
　四三主聖迦羅化，
　廿八伴徙神鬼旋。
　法器恢恢光日月，
　威儀齊齊布雲霞。
　何妨世俗塵勞染，
　到此最乘別有天。」


加持中圍伴繞真言

** 十方善神儀當演

夫十方者，扶正之理，守護之功。域民不以封疆為
界，有德則來；海眾盡列華藏之都，無察則往。東方
憍屍迦天，東南方火天仙神，南方閻魔羅法王，西南方羅
剎□女，西方縛魯那龍王，西北方風神王，北方寶藏大神
眾，東北方大自在天王，上方大梵天王，下方堅牢地神
眾，各鎮八方，居尊十地。咸垂衛祐之恩，廣布慈仁之
德。消除於不惻障本，增長於無限福源。夫婦和偕，子
孫吉慶，六畜繁衍，五穀豐登。水火盜賊而弭消，病怪妖
魔而蕩散。□求遂意，凡望隨心。

「　十方世界總包羅，
　分守封疆自不過。
　上下四隅皆有主，
　物人萬像是誰何？
　權輿天地資國界，
　衡鑒密圍宰敵魔。
　甚幸真容雲雨格，
　維持救法樂單多。」


加持十方善神真言

上來讚揚法會上大黑中圍八位聖賢，七形神眾，降
臨壇𡒌，允應凡忱，布法延齡利益，了悟甚深奧旨，□趨
竟法門，拯拔幽陽，增修福智。二時終

（下殘）


〔錄文完〕