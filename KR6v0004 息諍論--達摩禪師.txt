#+TITLE: 息諍論--達摩禪師
#+DATE: 2018-05-12 10:25:48
#+SOURCE: github.com/kanripo/KR6v0004 master 11fed910                


* 息諍論
整理者　方廣錩


〔題解〕

《息諍論》，中國佛教禪宗典籍，著作者不詳，託名為禪宗初祖達
摩禪師著，一卷。

本文的主旨在於說明真如佛性，具在身中。因此解不外憑，必
須迴心返照。批評了祇知外求經論，論諍道理的學風，認為這種學
風與悟道無益有害。對研究早期禪宗思想與修習有著重要價值。

本文獻未為我國歷代經錄所著錄，也未為歷代大藏經所收。現
在敦煌遺書中發現，為中國北京圖書館收藏的新1254號與新1255
號。兩件本為一卷，首尾均殘，依次抄寫有《天竺國菩提達摩禪師
論》、《禪策問答》、《息諍論》等禪宗文獻多種。後因該卷位於《息諍
論》部分之兩紙接縫處脫落，從而形成新1254、1255兩號。但脫落
處文字未受損傷，故《息諍論》本文保存完好。

原卷在《息諍論》之後還抄寫有禪問答一則及王質所著禪詩若
干首。其中禪問答尚保存完好，王質禪詩則因原卷尾殘而殘缺不
全。現作為附錄，附於《息諍論》之後。

整理本據北新1254號、北新1255號依次錄文，無校本。本文
獻曾於1995年3月8日在日本京都禪文化研究所經集體討論，整
理本吸收了討論會上的不少校訂意見，特別吸收了中島志郎先生對
本文獻的校訂意見與註釋，特此說明，並向中島志郎及參加討論會
的其他諸位先生表示感謝。


* 〔錄文〕

息諍論
達摩禪師作


夫法身至寂，近遠等同；理性弘幽，玄深叵測。虛融妙體，凡俗
難明；進證得知，文辭未辨。且三乘而演暢，權弘迷徒。趣理尋思，
未即於中覓道。小兒無識，可使楊葉為金。智者明然，明知不實。
於是息諸諍論，寂默義論不申。假使語盡其源，亦未能至矣。

故道真如難辯，不在強文之中；縱令義有多端，不表幽玄之
意。但經文具載，得意忘言。言若是真，寧容止息？祇因眾
生不會，乖理求言，一向貪逐文辭而不趣向其意。真如佛性，具在身
中。不自內思，披文外覓。假使多讀不會，祇是鸚鵡學言，終無了悟
之情，豈免䳓鵄所食。如來設教，祇為大慈。雖演三乘，義歸於一。
慈悲愍念，故述多方。引接迷徒，望同證理。可歎今時學者，一向述
言。雖復講解千章，驗行全無一備。口談藥方雖切，終不病除。對
乏論漿，那能止渴？說食百味，不那饑苦仍存。豈容語義之中，能居
聖體？是以言中無道，道亦無言。言語之由，乃與為凡標述，權尋聖
迹，非是口談，證悟道源，都無演說。凡夫未會，雖復要藉言詞，
祇為不悟，言中展轉，迷輪相惑。必欲存心慕道，須學少用易明。
不假多知，勞而無用。若也廣求成道，善星祇可玄登，所以多求，返
生墮落；但看周利，觸事無堪，箕帚存心，由登羅漢。據斯道理，何假
多求？事藉專精，心居在定。菩提之路，不近不遙。轉即內求，不勞
外覓。若人內覓，是則不遙；若也外求，將知不近。但使世人不信，
願檢後辭。理不可違，那能謬說。

余今略承斯證，願粗恩君。必不此言，方知大悟善事。非獨聞
為好，亦望普使聞知。願此含生，俱成佛道。所說引證者，禮拜之
中，勸人自歸依佛，僧、法亦然。一體三寶在身，何勞遠涉。今因此
證，將作佛道不遙；更欲遠求，不及迴心向己。故言：「憑賢不能自
聖，觸食不濟己饑。」凡則自凡，聖歸他聖。學人雖藉明師相訓，還須
以己精專。若也驕慢不勤，師亦未能輒度。

蓋聞道在不遠，解不外憑。觸食尚不濟饑，憑賢那能聖己？但
知如此，即須自制其身。師者祇是良醫，有疾藥須自服。夫大道幽
寞，不可枷杖協成。乃從歡喜之生，不從憂戚之起。既知如此，
何故不勤？礦雖有金，非爐不出。是以君子得意，盡夜苦己自
求；無識小兒，始乃憑他度己。若也背身求佛，徒費功程。如捨日月
而求明，背燈光而覓曉。祇可明從日起，日是明根。祇是日乃生明，
未見別有明能生日。千章萬句，並是心為。心是萬法之尊，豈可棄
之外涉。諸法因身而立，將知身是法根。若也無身，法無存立。行
者但知身為法主，法則是僧。僧法既是一身，佛亦將知不別。佛法
僧寶，本是一端。迷者不知，將為別體。為此勸人求己，不外緣塵。
君子自勵成人，小兒憑他敗己。前賢後聖，並自求心。況乃今人，而
不向己。法若內無外有，學亦制不關人。縱使內外俱含，亦須迴
心返照。若能返照，必達其源，事成不久。

夫道體之本，以己為源；萬行緣由，不離一心為主。祇為人多不
信，一執堅牢，一向貪著，外求總總，不及向己。波波辛苦，轉益迷
昏。學問雖多，終無所由。祇如無財話寶，豈得資身？縱使論言，何
曾遺己？但自心迷廣說，祇是論高。假使廣說心迷，終如話寶。竊
以經云：「具說多聞，狀似貧人，昔夜數計他珍，終無半錢入己。」如人
見他造業，即須剋己修營。豈得委彼自賒，而望福報。事無斯理，浪
受貧窮。唯須一一自專，論他無益。虛談聖迹，廣說無為，說者祇歎
彼前賢，何關身己？爾乃自嗟迷久，識了不周，每將語義為原，不自
窮研身己，一向論諍道理，執相逞才，說是道非，不覺隨聲忿怒。口
雖說言無我，不覺隨語我生。縱道無瞋，不妨因茲即發。凡是論諍，
特有人我，非我不諍。未審餘人，僕情如此。是以學人但能息諍，定
得理長，識諍知非，將知不謬。真如渺寞，豈在諍論之中？佛性衝
虛，那關有無之境？但自迷徒擾擾，不悟法性虛通。計著有無，凡情
競起。遂即高聲執義，諍鬥紛紜。稱意必忻，違情克怒。口云將
身慕道，專事人我不休。是以學者雖多，成無一二。嗚呼長嘆，實是
昏迷。可不久滯無明，爾乃恒諍勝負！但欲學貴己，先自取弱卑身。
不得以己迷成遠，即輕於後學。學無前後，達者為先。有識之徒，俱
含佛性。祇是未逢師匠，溢溺凡愚；一遇明師，還霑聖位。將知如
此，不可以色觀人。道德在心，誰能輒識。孔丘雖聖，猶自惡見後
生。況此凡流，能輕初學？夫立身之本，但以普敬、認惡為源。
萬善之中，莫過慈愍。欲求無失，事藉治心。在世生平，必須思慮。
千殃之禍，不入慎門。百事不祥，無能逼善。思尋此事，實用非
虛。上古已來，焉知不爾。

又處俗願莫諍。有義欲申，善須和睦，不得輒生忿怒。縱逸喧
情，非直損人，亦能傷己。向來此語多喜不適彼情，若有慈心，莫將
為咎。計君道理，不藉此言。望使善事共弘，惡事同捨。

非直才能故騁，且如螢蟲助日。即不加光，但盡赤心，述斯
拙見。


** 〔附錄一〕


問：「行者今正禮佛時，為是禮佛？是禮心？正當禮時，為是一，
為是異？正當見時，見共勿同□別也。」

答：「見佛若不見心，不見云何禮佛？若見所見之見，見即見。
是見非性，不可名欲見。若為得見，覺無心無所見，見體本無覺知。
原來既□□□心不見，云何禮佛？見彼全心，是見；眼看全境，是
□。□□見彼之心，無有別心之見，知彼原來是此迷心，妄見
□□。愚夫對境迷心，智者知心現境。達悟之者，必無離見之
心。分理推尋，未有離心之見。心境不二，故言一合之相。心不孤
起，必託境生。境不自名，由心始立。故知三界唯心，變境本由心
識。故知色性不知，無情無識。因眼分別，與色為名。眼既自空，色
從何實？」

「　因日光明眼得見，
　夜即不見離諸緣。
　若眼自能見色者，
　何故無緣而不見。
　眼常因於諸光明，
　得見種種可意色。
　當知見色眾緣生，
　是□□□不能見。」



** 〔附錄二〕


五言　內詩　王質作


「　道非生死外，
　即色本來空。」


「　欲求無相理，
　還入有相中。」



「　須彌本無性，
　芥子本來空。
　兩個俱無體，
　寧得不相容。」



「　石女無兒性，
　木濕火難求。
　虛空難打拴，
　押沙不出油。」



「　渴鹿奔陽炎，
　飛蛾趁火精。
　□□□□□，
　□妄失乾城。」



七言


「　本覺始覺何□□，
　□□所見本由心。
　若能如斯會□□，
　恒□□□□□□。」



「　忽見世事今來至，
　新來□□□□□。
　□□□璃瓶裡坐，
　任愁三界不寬□。」



「　大士求佛在心中，
　當欲求心□□□。
　□□□□是其心，
　祇睹覓者心蹤迹。」



「　不覺心起遊諸境，
　未及觸著□□□。
　□□□□□兩目，
　終成無眼是盲人。」



五言


「　可行不可到，
　可到不□□，
　□□□□□，
　□□□無生。」



五言


「　緣□…□約莫令□境□…□」



（後殘）


〔錄文完〕