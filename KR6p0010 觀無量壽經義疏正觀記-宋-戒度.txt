#+TITLE: 觀無量壽經義疏正觀記-宋-戒度
#+DATE: 2018-05-12 10:24:40
#+SOURCE: github.com/kanripo/KR6p0010 master 0576fd7f                

* No. 411-A
 刻觀經義疏正觀記序

靈芝大智祖師當五百運興於趙宋博究諸家以律
為宗體法華圓意以弘揚四分令終南家法十倍明
晶厥功厥德為天下學者之所仰止所謂宋僧一狐
之腋非苟讚矣弘律之外以淨土業自行化他故十
六觀小阿彌陀並著義疏較之諸師非無同異蓋各
要逗機不得不然也其繼述者亦皆偉人而惟拙菴
度律師稱為特拔嘗翼正觀記於觀經疏聞持記於
彌陀疏聞持久傳此方而正觀尚未流行學者憾焉
天台山有德王院主大雲潤法師亦其門秀者也頃
於濃之長瀧寺經庫得此書本乃圖剞劂廣其流傳
於是徵序於余余雖鄙拙無文亦至喜此書久隱復
顯豈得固辭哉學者由記達疏因疏通經教以立行
事能稱理超聖凡於當念泯淨穢於一心則生前不
慚為鶖峰支屬死後無謬於蓮國往生矣是為序。

旹
寶永巳丑六年仲春既望

東湖安養精舍後學比丘慧淑熏盥和南題
No. 411
靈芝觀經義疏正觀記卷上(并序)
四明龍山足菴沙門　戒度　述

十方諸佛同音偏讚於彌陀一切眾生秉志咸欣於
安養葢由法藏發四十八願海無與等倫釋迦演一
十六觀門最為玅行利鈍兼濟理事相修莫非九品
之正因俱會三乘之良伴翻傳綿歷述作繼興金璧
爭輝蘭菊各美文富義博誠讓於諸師事顯理彰無
偕於今疏以兩土之入道判一代之能詮純雜既分
源流不混至若黜訛從正去濫傳真試觀往古之談
又非同日而語但以夜光之寶實愧於闇投白雪之
歌難聞於俚耳率情欺罔信筆詆訶雖羣記之解紛
奈斯文之尚壅每思及此深疚于懷故即斐然敢稱
作者采昔人之聞見為後學之筌􂎶不惑異端勉修
正觀頓了是心是佛共期上品上生太虗可窮此心
罔極。

旹淳熈八年歲次辛丑夏安居日寓南湖之戒
壇序云

題號中初釋題目經題如下疏文自解或以能所通
別華梵諸門料簡可準作之茲並不繁義疏者義宜
也預取一經奧義旁引三藏聖教敷演厥旨適恊機
宜故也疏疎也疎決疑壅披文見意坦然明白故也
即以疏題兼目於序註以示之餘如常解撰號中西
湖隷錢唐郡城之西實天下之勝槩也寺居其中昔
錢氏園苑嘗生紫芝捨作佛祠故稱靈芝皇朝賜額
從本鴻臚故稱為寺釋乃出家之姓氏疏主錢唐人
俗姓唐字湛如號安忍子住世傳道盛績懿業備載
塔銘行狀春秋六十九僧臘五十一政和六年九月
一日入滅臨終面西端坐而逝建塔瘞全身于寺之
西北隅紹興辛酉謚號大智律師戒光之塔述即撰
也序引初科對穢顯淨中上四句舉兩土依正以彰
淨穢是下四句躡二方苦樂以勸忻厭潮下四句引
聖凡典誥以為證信初中上二句明穢下二句明淨
又並上句明依下句明正堪忍者梵語娑婆亦云索
訶悲華經云是諸眾生忍受三毒及煩惱故佛剎經
有二義初義同上次云菩薩成就忍辱若人加害悉
能含忍(觀今文意次義則疎)劫見煩惱眾生及命雜業所成故
云濁土異趣即三惡道故下經云此濁惡處(濁土也)地
獄餓鬼畜生盈滿多不善聚(異趣也)此即釋迦同居穢
土也安養者或云安樂養育諸眾生故又云安住祕
藏長養法身大本云畢得超純去往生安養國彼土
依正莊嚴悉是法藏願力所成故云淨邦純一大乘
清淨良伴故云上善小本云諸上善人俱會一處此
即彌陀同居淨土也次勸忻厭中上二句勸厭棘林
胎獄指上濁土也三界依報土地所產莫非荊棘叢
林故曰棘林玅經云瓦礫荊棘坑坎堆阜六凡正報
具有四生今就人中多從胎臟兒在母胎備受眾苦
故曰胎獄寶積經云處胎不樂猶如牢獄奮發辭謝
也奮然發志永謝勞生(劉遺民云傲天宮以長辭)下二句勸忻寶
界金池指上淨邦也彼國依報悉是百寶所成故曰
寶界如下經云寶樹寶地寶池等金池即指往生孕
質之處屬於正報經云有七寶池黃金為渠渠下皆
以雜色金剛以為底沙小本云池底純以金沙布地
故曰金池(或云水產金蓮曰金池者非)天台云胎獄之望華池棘
林之比瓊樹亦以兩土依正淨穢對論今疏法之潛
神者神即心神往生在定之心微密難見故名為潛
肇法師云潛神玄默與虗空合德是也(或云潛神目修觀者非)
舉念即登故云直往天台云正念直往生安養三引
證中上二句引經如來逗機說教譬如潮不過限故
曰潮音楞嚴云發海潮音偏告同會偏讚者十疑論
引隨願往生經云普廣菩薩問佛世尊何故偏讚西
方淨土專遣往生佛言眾生心多濁亂三昧難成欲
使專心一境專念一佛所以偏讚又云釋迦大師一
代說法處處聖教唯勸眾生專心偏念阿彌陀佛求
生西方乃至云其餘佛土雖一經兩經略勸往生不
如彌陀佛國處處叮嚀等孤山云羣經森列而偏讚
西方淨土其有旨哉琅函乃指盛經之器以召佛語
(或云佛語尊貴名琅函者非)下二句引傳往生者眾喻之如海棲
止也南山云建志要期高棲累外青史即目三代僧
傳乃淨土傳等同世史籍古無紙素殺青刻字束以
熟皮故曰青史二別歎中初科上二句通敘機教機
既不等教亦有殊誘引也掖謂扶掖西都賦云後宮
則有掖庭椒房註曰掖庭宮名在天子左右如肘掖
也今謂設教逗機如扶掖左右使無顛危之患也多
門楞嚴云歸元性無二方便有多門或下四句別列
四行初句即陀羅尼集皷音王經等又彌陀不思議
神力傳云龍樹願生淨土夢感異人授往生呪(云云)次
句即大悲經云若晝若夜專稱名號小本云一日七
日執持名號等三即般舟經九十日常令繫想彌陀
三十二相四即大本十日十夜奉持齋戒等各下二
句結示行法更多略舉上四復不備引指如眾典唯
下正歎今經初二句顯勝正觀即下經云作是觀者
名為正觀觀成理顯決定往生以因驗果故云畢趣
趣至也經云捨身他世生諸佛前得無生忍下二句
彰益初句滅惡益次句生善益除疑者經云必生彼
國心得無疑捨障者經云除八十億劫生死重罪流
通文中佛唱名云淨除業障生諸佛前等長生不死
者大本云可得極長生壽樂無窮極淨土傳云齊曇
鸞法師聞陶隱居得長生法千里求之陶以仙經十
卷授鸞鸞欣然自得以為神仙之術必然也後還洛
下遇菩提留支問曰佛道有得長生乎其能却老為
不死乎支笑曰長生不死乃吾佛之道也即以觀無
量壽經授之曰汝可修此則三界無復生六道無攸
往盈虗消長禍福成敗無得而朕其為壽也有劫石
焉有河沙焉河沙之數有極壽量之數無期此吾金
仙氏長生不死之術也廣敘傳持中初科初四句明
古今盛行次四句明早年獲遇歷觀即逆推也(易云歷觀
眾卦)逮及方當也受誦則但持文句樂聞則欲求講解
沗從等者如十二光懺所敘自下壇後因遭重病莫
知趣向方乃留心淨業等專玩不釋手也斯文即指
今經億劫無歸歎昔捨父逃逝也餘生有賴忻今域
心得處也指後殘齡故曰餘生即疏主云幾生負德
枉受沈淪今日投誠心蒙拯濟是也解釋敘古中上
二句明先德專門據下所敘不出天台慧遠善導並
有章疏行世專守巳宗未為通贍故云各尚下二句
明後學失措渺同河漢故曰莫知攸所往詣也(易曰君子
有攸往先迷後得)明今敘興懷中初四句示博考去取秪緣
古今章疏為物情深委曲指諭博涉理教卒難通曉
是以今疏操觚染翰不尚繁詞直指經宗務存修進
興懷在此豈有他哉名理即指三藏聖教名言理趣
也古今乃召諸師章疏翻覆研究故曰叅詳比並格
量故曰酬校摭取採摘也(孟子題詞曰今諸解者往往摭取而說之)優長
言其精當芟除翦削也繁𤨏言其錯雜(書序云芟夷繁亂翦截浮
詞)此示述作文體從其簡要故有芟除之語他不見
之以謂廢我天台時教劇意詆排良可笑也(委如扶新論辯)
述下四句明謙巳益物立言演義並循舊跡故云述
而不作侮慢也前脩選云吾法夫前脩兮非世俗之
所服注云前脩謂前代脩習道德之人今疏意在由
疏通經由經修觀觀成理顯決志往生故曰統之有
宗(語出周易)在理既當足可依承故曰貽於來學庶望貽
賜也(書序云庶幾有補於將來)示文體中初句明教異古繁𤨏故
云簡易(語出揚子)次句明行直指觀門非數他寶故曰修
治月下四句遣執或云指舟譬能詮教月岸譬所詮
理今恐初喻以指喻疏以月喻經由疏曉經譬因指
見月也次喻以舟喻觀行以岸喻往生由觀行而獲
往生譬因舟而到岸也如此則見二喻不重圓覺經
云修多羅教如標月指了知所標畢竟非月金剛經
云知我說法如筏喻者法尚應捨何況非法(云云)彰述
意中初四句遵承二聖曲被未來者韋提大權發起
淨土不專自巳俯為末世經云若佛滅後諸眾生等
濁惡不善五苦所逼云何當見阿彌陀佛極樂世界
又云未來眾生當云何觀無量壽佛及二菩薩等今
疏曲被未來之眾猶若韋提䖍請故云不負仰承遺
囑者如來始降幽宮說法聽眾不多累囑阿難意在
耆山再說經云阿難汝當受持廣為多眾宣說佛語
又云汝持佛語為未來世一切大眾欲脫苦者說是
觀地法等今疏仰承遺囑之意不異慶喜重宣故云
敢忘敢不敢也聊下二句正述本懷上乘即指今經
非偏小故邁往也云耳乃結上之詞。

本文標章中初句標舉將欲也下四句大分二科以明
總別若但釋別文則大義不彰若唯談總義則迷於起
盡若一混而說則彼此無歸故須預取經中所蘊大義
於別文前列門總示則一經旨趣皎如指掌然後別文
節句次第消釋還與總義血脈潛通總別相收始終一
貫義家之門故曰義門不入其門莫窺美富也於此聊
申數問以決世疑問自古弘演各有司存靈芝專攻
律部那得撰疏通經豈非尸祝越罇爼而代庖人耶
答觀子之問無乃蓬心曲見乎且三藏聖教天下共
之何分彼此所以西來梵僧此土高德或稱三藏或
號三學豈是單輪翼者哉天台專弘經經論非不談
戒律如止觀具緣持戒清淨梵網戒疏是也南山獨
權戒律非不通經論奉詔翻譯作三經序講楞伽經
撰法華義苑是也雖傳持各有所主而學解不可專
門至如古之劉虬李長者今之荊公張天覺彼乃儒
士尚解佛書安有釋子不可通經問南山云自宗猶
困於未聞況餘經論何由道盡祖師嚴戒安得固違
答乘虗接響其來久矣今為明之斯文乃出南山戒
疏大妄戒中蓋由戒本說上人法古師於此廣引經
論禪定法相參糅律宗持犯之要後進討論動經他
日殊不知律中說經號隨律之經經中說律名隨經
之律止可略解名相不應展演紊亂宗途是故吾祖
垂茲明訓奚甞不許兼通經論豈不聞吾祖作義苑
講楞伽乎問此經行世自古解釋乃有多家天台章
疏大盛東南人皆寶之甚於金玉況是靈岳親承大
蘇妙悟獲旋總持樂說無壅今若別出新疏則應天
台有所未了耶答斯乃各言其志也凡德人垂世立
言行事無非讚揚佛化誘物為先豈如市井爭奪取
勝於一時哉古今共業一經而各申釋者多矣且如
天台法華文句巳行於世至於唐朝慈恩法師復出
義疏秪今觀經天台之後慧遠善導澄觀繼而有作
又如孤山霅川同宗天台之學各製彌陀疏鈔良由
教旨幽深情解差別智度大海唯佛窮底清辯尚謂
彌勒未是徧知欲待龍華道後方復問津即其事也
今之所述或機宜不等或知見有殊與物結緣助佛
揚化在理或當何必求人問天台凡釋一經必有規
矩存焉先以五時八教揀判次用五義三分解釋山
家宗途時教為要新疏安得不遵直爾申經耶答固
以天台時教見責何太專隅疏主甞云自古及今諸
宗彌闡或破或立或抑或揚乃述作之通規討論之
常事西天諸論大小相攻或空有爭馳或性相勍敵
異執支離迨今不絕此方傳教華嚴賢首天台慈恩
章疏競行互相斥奪亦猶儒家魯史春秋學開五傳
國風雅誦分為四詩孟氏辭闢於楊墨子雲無取於
老莊鄭玄王肅師資形矛盾之談劉向劉歆父子有
異同之論至如宗門自達磨西來衣鉢相傳迨于五
祖而下則南北分宗五家派別豈可執為是非而興
諍訟(彼文)秪如天台之前南三北七各立門庭天台之
後分宗列派弘闡更多豈可抑令捨汝所學從我之
學乎又復天台化行六十餘州未審此外稟誰教耶
大抵諸家建立莫不逗機為先是一非諸未為通論
問天台聖師位居五品達諸法相冥契佛心凡所釋
經懸河瀉辯任運自與修多羅合新疏安敢輒加斥
奪矯異常情後學無知非經反聖自此而興誰之過
歟答請觀新疏未嘗一語指斥天台至於教觀理事
綱領之談凡十餘處專以天台而為憑準自餘毛目
或取或捨各有所據非出胷襟盡採諸師之長以成
一家之見其間所有剏出新義葢由佛意多含教通
餘論所以龍樹釋經存於眾解者是也幸取長其理
無取長其情問新疏既無時教判經但約四門總別
申釋為出臆論為有宗承答學不師安義不中難故
南山所撰戒業二疏首列四門非不判教如戒疏攝
教門中備引諸師建立或約三輪或約化行或約制
聽或約化制乃至云經論廣演其量極多如涅槃說
半滿兩字用收大小如餘經論三藏攝文或分大小
各立四藏大乘論中但立兩藏菩薩聲聞攝教斯盡
等新疏規矩祖述南山何敢擅立淺見寡聞輒生謗
議未知其可也問新疏讚述本宗之外留心淨土專
解斯經其意何在答如向巳明更以二意表而出之
一者葢為本宗律部專明持犯雖則南山深契開顯
以立圓宗廣談性相唯識三觀但恐後學不得意者
執著名相無處域心特闡淨土一門以為終歸之處
故曰生弘毗尼死歸安養能事畢矣二者淨土一法
大異常途但作願求皆得超往奈何諸師道在邇而
求諸遠事在易而求諸難所撰章疏申通解釋必混
一代時教不分純雜之殊各尚宗風迭相廢立文義
該博旨趣幽深自非積學洞微窮幽盡理卒難趣入
而況無常迅速生死無期急欲造修遲疑罔措所以
興懷述作務存簡易不尚支離辨明兩土入道直指
往生捷徑庶令末世利鈍兩根展卷臨文坦然明白
可舉而行不待廣尋經論徧歷教門可謂千載之難
一朝忽易勉諸同道宜留意焉。

義門標列中吾佛降靈隨機設教須求本意故有初
也教意雖明大小純雜罔知適從故有二也大小既
判不曉所詮行無以立故有三也法相淆混若非甄
別人惑多岐故有四也四科文旨次第相須一部大
綱無越於此預宜通練臨文不迷。

通明教興敘佛意中初句標俗以三十年為代今則
通指一化也大下正示大覺即指釋迦梵語佛陀此
翻覺者究竟圓滿故名為大世出世間無以過上故
獨稱尊從本垂跡者肇法師云非本無以垂跡非跡
無以顯本本跡雖殊不思議一本跡之義遠近不同
遠則直取釋迦最初一番成道名之為本故妙經云
我實成佛巳來無量無邊百千萬億那由他劫譬如
五百千萬億那由他阿僧祇三千大千世界假使有
人抹為微塵過於東方爾許國土乃下一塵一塵一
劫我成佛巳來復過於此等中間則指大通為本近
以今日寂場為本斯乃跡中之本若望久本還屬於
跡諸文或以法身為本應身為跡今既不論長遠壽
量且指寂場舍那為本釋迦為跡本跡之名非一處
得天台廣辯不可具陳為下先明本意為欲與下令
其即能救之心開示與下悟入乃能度之法佛之知
見即所為之事眾生乃所度之機然玅經中開示悟
入古今申釋不同古以開示屬應悟入屬機天台破
云今不用此解經明四句皆云為令眾生語意悉主
前機非關化主等遂引法華論文為據仍加助釋文
廣不錄但今文意必須兩分何者文中既云為欲開
示眾生則知能開能示主在於佛令其悟入方屬於
機文相顯然無勞固執若爾不但違於天台亦與經
意相反耶答天台正釋經文經中先云眾生次云開
示是故四句並須就機今疏不爾先云開示次云眾
生但借彼文略明化意則與天台正釋不同至經曰
下方且引證以顯上文乃是立義用意既別非相反
也開即開發示即指示屬於應也悟謂悟解入謂證
入屬於機也(正因雖則兩分不通來難輔觀雖順天台不曉今意)於下二正明
起應乘時利見文出周易乾卦二五兩爻皆云利見
大人彼明國君出潛登極必合時心萬物宜覩今借
彼語以明如來機興緣熟湯仰欲見所以降世而善
誘之大有為者始從成道終至涅槃張設教網撈摝
羣機皆令作佛故云大也(語出孟子)經下三引文誠證諸
有所作通指一代化法證上大有為也常下證上出
世本意佛意無他故曰常為一事即佛之知見也種
智為知佛眼為見眾生本具迷而不覺來至法華直
指凡心即是佛心肉眼頓同佛眼出世本懷於茲始
暢二彰法體初中初三句躡上教興出生示滅舉其
初後以攝中間一代聲教通目三藏如來在世金口
親宣聲為教體故曰聲教教跡雖多半滿攝盡涅槃
經云半字是不了義教滿字是了義教(云云)莫下承前
佛意正明法體究盡化源故云皆使諸有總目三界
凡庸通召薄地自悟巳心者本有心性靈明寂滅常
住不變由妄想故不自覺知今欲返本藉教起修性
顯情亡不從外得故云自悟華嚴經云知一切法即
自心性成就慧身不由他悟楞嚴經云狂心自歇歇
即菩提勝淨明心不從人得我心既爾生佛亦然所
以文中具明三法自悟巳心心法也十方如來佛法
也法界含靈眾生法也故華嚴云如心佛亦爾如佛
眾生然心佛及眾生是三無差別體下復約三德釋
出此心初二句明體量如太虗空了無罣礙般若德
也具下四句明體德一切諸法無不具足解脫德也
清下二句明體性本來離染無有方所法身德也是
三即一是一即三非縱非橫不竝不別天然本具不
假修成釋上巳心也十下總明包徧現前一心雖具
三德恐認諸法敻居心外故撮楞嚴經意而復示之
一漚片雲喻彼諸法大海太清喻自巳心二引文示
中初科初引本經是心者即指行人念佛之心依教
修行從因感果始於此心故云是心作佛雖假修成
佛非外得故云是心是佛正徧知十號之一橫廣豎
深喻之如海究竟果德因心本具故云從心想生當
下結顯亦即三德菩提般若也涅槃解脫也清淨法
身也語出楞嚴彼云一切眾生從無始來不能得成
無上菩提皆由不知二種根本一者無始生死根本
則汝今者與諸眾生用攀緣心為自性者二者無始
菩提涅槃元清淨體則汝今者識精元明能生諸緣
緣所遺者三非定三三即是一復轉釋云即是大乘
一實境界全即自心故云非他法也次引占察中具
云占察善惡報應經文有二卷此引下卷從初至計
我所皆本經文彼文甚廣末後二句疏家足成初明
真心不變上科雖點三德即是一實且約義說今復
引文彰灼顯示亦欲生下從真起妄以為設教之張
本故有此科之來也初句標起究竟不二名一遠離
虗妄名實諸佛眾生安住其中故名境界次句指歸
自心證成前義前科既會三德歸乎一實此科復以
一實離為三德以顯三一圓融不即不離則彰法體
不可思議從下點示三德本自無生今則無滅是故
不生不滅即法身德大智光明離諸惑染是故自性
清淨即般若德隨緣赴感無處不周是故圓滿十方
即解脫德性具三德離而不分故云究竟一相但下
次明妄念隨緣眾生心體既靜且明名為法性一迷
此心全體暗動翻作無明體既全轉用亦歒翻三德
既隱三道乃彰初三句惑道也妄下三句業道也沒
下二句苦道也起信云不達一法界故心不相應忽
然念起名為無明既無智明所以癡暗熏習者起信
云如世間衣服實無於香若人以香而熏習故則有
香氣此亦如是真如淨法實無於染但以無明而熏
習故則有染相無明染法實無淨業但以真如而熏
習故則有淨用當知熏習通於染淨迷則無明熏於
真如全起染用悟則真如熏於無明全起淨用今此
且約迷染以說言因緣者妄念為因妄境為緣起信
云依因者不覺義故依緣者妄作境界義故言妄現
者即占察云當知心外相者如夢所見種種境界唯
心想作實無外事一切境界悉亦如是皆依無明識
夢所見妄想作故良以妄心妄境因緣和合造諸妄
業受諸妄報三道更資聯環莫解故云沒溺生死等
楞嚴云一切眾生從無始來生死相續皆由不知常
住真心性淨明體用諸妄想此想不真故受輪轉又
云由諸眾生遺此本明雖終日行而不覺知枉入諸
趣巳上總明出世本意諸記迷文昧義不欲指斥學
者對之自見臧否二明說教中初科文有三段初總
明經下引證或下別示先覺者孟子云伊尹曰予天
民之先覺者也將以斯道覺斯民也非予覺之而誰
也今借彼語其意則別(云云)此心即上一實境界三德
玅心是知如來法身地上觀見眾生迷而不覺起大
悲心驚入火宅而度脫之故曰憫諸未悟慈悲方便
度生之權巧也演說諸經度生之法門也諸經通漫
故以華嚴鹿苑頓漸顯之如來始於寂場為高山機
說圓滿教不從漸來直說於頓故云頓示一類小機
於頓無益故不動寂場而游鹿苑說生滅法而逗會
之故云漸誘頓漸雖殊莫非隨他意語究佛本懷為
令入實暗用楞嚴扶成此義故云歸源等引證中初
文小智小法則局在漸證上多門也次文種種須該
頓漸證上無二也在昔佛乘祕而不談取法華意故
作此說別示中疏主內鑑如來說法赴機有異故將
一代聖教區分兩土入道不同預作下文判教張本
並如後釋茲不兩煩結歸中上科雖分兩別皆是如
來化他權巧究其所歸莫不為令眾生作佛文中初
明依教開解自心即向法體諸法雖多不出十界依正
因果同居一心一心既悟法法全心心法一如故云洞
達然下次明修因證果初句發大心次句修大行下二
句成大果兼上洞達即開大解前三屬因後一屬果
因果同時二心不別以下三明果後起用初四句不
著二邊唯住中道生死該於分段變易破煩惱惑出
生死苦功由智慧涅槃通乎有餘無餘教化眾生亡
巳益物功由慈悲歷下正示大用所謂眾生界盡眾
生業盡眾生煩惱盡我此願王無有窮盡也引證中
所引二經但欲證上示生唱滅無盡之義爾初華嚴
文自行則無化他則有故法華云我今非實滅度而
便唱言我當滅度所以者何薄德之人若見如來常
在不滅便起憍恣厭怠之心不生難遭之想恭敬之
心是故如來方便說耳然楞伽二句似難分異今恐
初句約過去說未曾聞有入涅槃佛次句約現在論
亦無有佛欲入涅槃經文回互諒不徒然三結示中
是謂二字通指一代教興本意大事因緣者經中上
有一字天台釋云一則一實相也大則其性廣博諸
佛出世之儀式故名為事眾生有感佛之機為因佛
即承機而應為緣是為出世之本意佛佛道同故云
皆爾究竟指歸故云在此。

別示今經中初科文有二節初明機興請法大下次
明赴機演教初中初句標起韋下正示弩牙曰機有
可發之義以喻韋提乘時致請故云機發闍王作逆
情無畏憚故曰公為當知悉是大權示跡俯觀末世
一類眾生淨土緣種宜密在懷不能發起特與擊揚
人到于今咸受其賜兩段文意具如後釋別列十段
中竝先立義次引經證觀此十意次第排布亦匪偶
然前三即三障也眾生無始三道流轉今求出離必
先對治欲破三障必修二嚴諸佛菩薩歷劫修行無
越福慧所以第四即福德緣因也第五即智慧了因
也由無智故隨邪背正今欲歸正翻邪非智不可二
嚴既備三學宜遵是故第六離染清淨戒學也七令
心在定定學也八念佛三昧慧學也前八屬因後二
屬果第九現身見佛觀成理顯也第十疾得成佛因
圓果滿也結略中上二句明以凡度聖次二句明用
意搜經末二句正結顯經意。

大科第二攝教分齊標分中三科之義次第相生從
寬至狹欲顯淨土之教是純非雜是大非小是頓非
漸是了義非不了義也。

隨釋中明二土純雜標分大略有二者問疏主區分
兩土教法純雜有異前古未聞達士無不適從小智
尚生輕誚為有典據為出臆裁試請申通永祛疑惑
答造疏通經立言判教苟無正量安敢師心非獨無
功反貽伊戚但義蘊羣編名出今疏無文有義智者
用之今為委陳庶幾一悟故天台十疑論明自力他
力自力者此土修道卒未得成他力者若信彌陀大
悲願力攝取不捨即得往生復引十住婆沙論難易
二道云難行道者在此五濁惡世無量佛所求菩提
道是為甚難(云云)易行道者謂信佛語修念佛三昧佛
力攝持即得往生(云云)準知自行難行道非此土入道
教耶他力易行道非淨土入道教耶又如善導玄義
專雜二修以分兩土進道不同瑛師修證儀中乃有
此方破惑證真求生西方淨土之說疏主深得佛意
仰則先賢故茲高判獨拔古今可使四海咸規萬載
不易也次別釋此土教中二先敘立教不純經下次
明判釋有異初中先明機別初句以處召人即指羣
迷也惑業是因根性屬果果即苦報三道具焉能生
為根不改曰性隨其惑業迭論重輕故有差別在下
次明教雜上二句通明下二句別示南山云機分小
大之別道殊半滿之科是也判釋中初正明互不同
者天下盛行莫如天台賢首天台則立四教所謂藏
通別圓賢首則立五教所謂愚法小乘教大乘始教
大乘終教大乘頓教一乘圓教迭廢立者清涼疏中
具出始從一教至于五教總二十餘家輔觀備引茲
不繁文下二句指略淨土教中初立義故下引證雖
下釋疑初中初句總標對前五濁故云淨土次句目
教對前大小偏圓故曰純一又次句召機對前根性
差別故曰良伴眾下二句明品位有殊莫下推因果
不別發無上心因也不退菩提果也引證中論即天
親所造既云二乘不生可證上文清淨良伴餘如後
辨結示中是知二字躡上二科總顯純雜則下別示
淨土機教既純更無餘論故曰不勞(餘如扶新)。

二大小漸頓中初科初句標起天下引釋天台總判
一代教法先豎論五時次橫辨八教凡釋一經必立
五重玄義教相一章最居其末大乘約教判也方等
約時判也四教並談四機普被故名方等文中第列
三義初約大小彼宗通別圓三俱稱大乘唯藏教名
小言秪云者白蓮記云秪猶直也斯言甚當不必他
云次約二藏本出伽論智論亦然三約漸頓然此三
義從寬至狹大乘既通三教尚兼二乘故須次義也
菩薩猶通偏漸復須後義也則知此經乃是大乘菩
薩頓教如是甄別方為盡理(餘如扶新)再引遠疏獨證頓
義韋下引當機證文見台疏(或約開顯強生問答甚乖教意)結成中
文有三段初正結專據二師故曰準知不獨此經故
曰一代簡非漸頓故曰圓頓不雜偏小故無餘途慈
下引證文出決疑行願門括即搜括也貝書即指小
乘經部無一字者以顯絕分尚不說有豈復勸生彼
文但說無土恐疑有佛復助釋云不說彌陀如古德
云小乘無他佛之說大教有剎海之談是下結勸下
佛種者如常不輕十六王子結緣之徒是也。

三簡了不了總分中初句標慈下釋撮略決疑中文
初以大小對簡二獨就大簡言大乘者梵語摩訶衍
此翻大乘通含三教復有了不了者彼云今明大乘
復有三種一者大乘通教此教門雖通大類狎二乘
菩薩雖復化他化畢終歸灰斷淨土深理非彼所知
非了義也二者大乘別教此乃詮旨隔歷因果不融
淨土則理外修成萬法乃不由心具雖廣游佛剎然
往生玅旨斯亦未了三者佛乘圓教理事圓融因果
頓足佛法之玅過此巳往不知所云(巳上彼文)今論淨土
唯取最後圓頓佛乘簡之極也經下彼自引證可見
別示初科約義中初明身土非他如下明往生非外
了謂照了達謂體達淨土即同居依報也彌陀即應
身正報也極樂依正同居一心心性徧周法界無外
若一毫法從心外生不名了義又復心即是土性即
是佛所以文中皆曰非他是則心性佛土畢竟平等
無二無別也回神與下法華等四句皆是決疑中文
既了身土無非心性雖越億剎不離巳心雖孕蓮沼
不離剎那巳心剎那俱指當念也引證中文為三段
初引四經即下結示秪下複疎所以特引四經者前
二證上彌陀即性後二證上淨土即心本經略如前
示佛既心作心是則與法華開佛知見其義無別故
云即是等仍又躡前簡判益顯今經了中之了也楞
嚴中上二句屬因下二句明果即心憶念顯佛非外
現前當來者即同象觀云於現身中得念佛三昧(現前
也)佛觀云捨身他世得無生忍(當來也)當坐道場生諸
佛家是故註云成佛不久法華稱玅者在昔諸經權
實未會悉屬於麤唯至法華點權即實始得玅名華
嚴言極者若通指華嚴部教未為圓極清涼疏云一
極唱高二乘絕聽是也今別約部中圓意與法華同
特舉玅部極談以彰淨土非偏小也結示中上引四
經雙證故雙結云淨穢身土等也複疎中恐謂身土
既即我心心淨土淨何須外求破此執情故云秪由
等體之與性其義不別即前法體一實境界也虗融
言其體量包徧言其體德量則無處不周德乃無法
不具言包徧者楞嚴云如意默容十方三世一切世
間出世間法唯聖與凡無不包容又云心精徧圓含
裹十方等斯皆包徧之義當以意求文無以文害意
或見疏主讚文性本包容及今包徧之語輒生輕議
未之思爾既達此理於無往來不礙往來向無取舍
不妨取舍往來即性性無所移取舍全心心常宛爾
故慈雲云當知淨土百寶莊嚴九品因果並在眾生
介爾心中理性具足方得今日往生事用隨願自然
是則旁羅十方不離當念往來法界正協唯心免信
常流執此非彼偉哉斯言若也凝然不動便為無生
玅理與彼偏空斷見相去幾何輔正墮此悲夫(委如扶新)
輔觀有辭明適越無非宋國之語以喻舍此取彼正
因亦有舊適他邦後忽憶想如在目前之喻斯皆情
想測度安稱唯心是法非思量分別之所能解唯忘
情離念者始可與議也斥偏執敘非中初四句總標
淺識膚受故云末學點靈與下二心字即妄念也自
下四句出計指下二句顯過彌陀外物對上佛即我
心極樂他邦對上心淨土淨引斥中文見天竺集初
敘外執對之可見釋下決破自分二段初正決外執
二世下因斥邪空初中初句總斷將下牒計若下正
決言心徧者全體名徧非徧而徧也言塵徧者塵無
自性攬真而成真性既徧塵亦隨徧古德云色何以
徧色即心故慈雲云一念既然一塵亦爾一一心中
一切塵一一塵中一切心一一心塵復互周重重無
盡如帝網是也若了心塵互徧何愁十萬之遙咫步
之間尚涉程途豈在心外猶成二法彌須得意不可
封文斥邪空中但學虗言全無正見鼠唧鳥空即斯
人也豈下初明損自謗法謗心即苦因殃墜萬劫即
苦果妄下次明損他結告中上二句荷德下二句勸
依(師承引孔子曰藥酒苦於口而利於病忠言逆於耳而利於行)。

辯經宗標示中以主釋宗乃有三義一者獨尊義天
無二日國無二王故二者統攝義如網之綱如裘之
領故三者歸趣義星必拱北水必朝東故今經之主
備茲三義講者臨文詳而說之問天台釋經必出經
體今何但立宗耶答向明法體一實境界非體而何
問一實境界乃是通明一代法體未審今經的指何
法為體答有通有別通則一經始末二八玅境悉是
法藏比丘無作願力所成皆為今經正體別如象觀
是心作佛是心是佛疏主會同法華開佛知見出體
愈明問天台取體必以修性離合揀辨無遺今何通
漫答前約純雜大小漸頓了不了義次第甄明非不
親的何更致疑問既立體宗還可立用得否答可在
文非不明白今為顯立其名應云一實境界為體觀
佛三昧為宗除疑捨障為用若爾復與天台所立為
同為異答同中有異異中有同請細考之無使相濫
次科引釋考定中大有二節初引天台次引二師今
經定宗古今諍論況文旨深隱卒難取解不免細釋
勿誚繁詞天台中自分為三初引文此下二句判定
觀下二句釋意判定中據彼現文心觀之言是故判
為單就能觀也釋意中應先徵起云天台既立能觀
必具所觀如何單云心觀耶乃釋出云據理能觀必
具所觀境觀相當定不可闕所以秪云心觀為宗者
且就能觀一邊為言故云觀佛依正得非心觀乎如
下疏引十疑論云凡求生者希心起想緣阿彌陀佛
及彼七寶莊嚴疏即結云今經觀佛斯為明據用彼
照此天台非不立所觀則知心觀為宗且就能觀言
之明矣請考上下判定之語天台則云單就為言二
師則云通就而立深有其致以意逆之當自得之二
師中亦分為三初引文二家建立既同是故合示言
宗趣各異者正因備引遠疏出諸經宗今據玄義云
維摩經以不思議解脫為宗大品以空慧為宗此例
非一今此觀無量壽佛經以觀佛三昧為宗亦以念
佛三昧為宗此下二判定據彼現文所立觀即能觀
佛即所觀是故判云通就能所也觀雖下三釋意亦
先徵起云經中具列依正莊嚴總十六境何故獨云
觀佛而下釋出正顯經宗即下引經證上主義念即
是觀會同宗名但下今疏標簡如首題者應云此經
以觀無量壽佛為宗方盡善美問今疏連引三家立
宗而無去取未審以何而為正說答俱正說也但據
台疏現文秪云心觀為宗未見所觀尚恐通漫故引
二師而成顯之雖則二師能所雙立猶有相濫故復
簡之欲使三宗義歸一揆用成今家正義所以文中
略無一言與奪意在此也自非疏主具擇法眼焉能
如是精細甄別(他謂不取天台輙生詞訟委如扶新)顯勝中以由今經
觀佛為主故引彼經特彰功勝具云佛說觀佛三昧
海經晉朝佛陀䟦陀譯十卷成文引經三段初段即
滅惡生善阿難對告人也觀佛三昧標指行法也觀
即能觀佛即所觀境觀泯合惑破理顯乃名三昧梵
語三摩提訛略名為三昧此翻正心行處是心無始
常曲不端入正行處心則端直如蛇行常曲入筒則
直大論云一切禪定心皆名三摩地初明滅惡不出
三道犯罪破戒業道也失道即墮惡趣苦道也餘四
並煩惱道也諸佛下次明生善諸佛即人楞嚴即法
人法皆從此三昧出如金剛般若云諸佛及阿耨菩
提皆從此經出是也梵語首楞嚴此翻健相(云云)又下
次段舉況初標行以下彰益現感說法來成佛因何
下正況一毛尚爾具足可知又云下第三段前但總
論滅惡此復細陳罪相初敘過若下次顯德尋文可
見結示中初二句總標功德難思者良由諸佛三身
圓證三德圓顯安住祕藏端拱寂光攝念諦觀心冥
真境佛從心現感應道交滅業破障秪在剎那此理
深妙故曰難思良下別示初二句觀法身佛破煩惱
障虗實相對也假下二句觀報身佛破黑業障愚智
相對也藉下二句觀應身佛破生死障悲苦相對也
是下二句總結破障顯德斯為第一故喻前陣初門
以顯觀佛是究竟法也(餘如扶新)復引楞嚴成上結示之
意不假方便非漸修也自得心開即頓悟也攝心觀
佛喻染香人入佛境界如有香氣三昧成就故曰香
光莊嚴如後即辯觀法中。

二辯事理示名體中所以須明事理者理即平等性
體事乃差別境界全理是事全事是理理事相即一
法二名斯乃千聖之本源萬化之歸趣諸佛常依二
諦說法良在於此欲顯彌陀身土雖是同居不離寂
光雖是應身不離遮那理事無偏任智修習利皆理
觀鈍唯事想下文欲示境觀是故於此預明初句總
標次二句約名乍異理本絕言假名而召故曰強也
事相差別舉一全收故曰總也又次二句據體會同
其下舉喻釋出波字喻上事異水黑喻上理同若下
斥世抗分是下二句結示彰過顯圓融中初依天台
先引文是下結顯彼論先疑曰諸法無生平等寂滅
今乃舍此取彼與理乖違故此釋之初明忘筌則通
識見超拔故稱智者熾然猛烈之貌求生淨土不滯
空也生體叵得不著有也二邊俱泯中道全彰故曰
真無生也愚下次明守株則塞膠固封執故稱愚者
隨言生解任物牽行事等夜遊罔分南北生作生解
著常見也無作無解著斷見也而下隨病發藥不下
躡過指斥非理曰橫斷常二見矛盾相攻其悞非淺
故曰幾許結顯中承上論文釋成前義達事即理等
者即論文云非謂因緣生外別有不生不滅亦非不
求生淨土喚作無生(云云)亦如慈雲云真解空者即於
因緣法中了生無生性滅無滅性非謂斷無為不生
滅是也事理混融思議叵及故稱妙也次準南山中
所以須此科者葢由上引論文愚智兩別愚者故非
所取智者唯局利根今經觀法利鈍兼資若唯達理
鈍根莫及復準南山事理二懺須分兩根欲顯今經
通被利鈍故也問鈍之與愚何以分異答須知鈍根
若望愚者俱得稱利但不若利根直達法性附事而
修故名為鈍非如愚人瞢無所曉也初引文事鈔云
理據利智觀彼罪性由妄覆心鈍根未達專令修事
業疏云理懺者要識心本是大乘理其體清淨妙用
虗通廓達無礙等事懺者如世常行或依塔廟或造
佛經禮誦諸業皆緣事起等餘下正示初揀他經局
被今下明今經通攝又利下約業成俱生但下據入
位分異(有難唯心不合屬理備如扶新)斥互判初敘中初二句總標
一下別列初說即四明妙宗鈔彼云以法界心觀法
界境生於法界依正色心故十六境豈不一一皆是
圓妙三諦三觀(云云)次說即桐江修證儀彼文問曰般
舟觀佛與今何殊答彼是先觀事境後修理觀此經
直觀事境而取往生等後說即孤山刊正記彼亦問
曰佛身觀云是法界身入心想中豈非理觀耶答此
一雖理餘皆是事從多以判俱事觀也今下隨後指
破夫下重斥第三利則俱理鈍則俱事豈可一人修
觀而分兩途乎出經意中初據所觀不偏得下約能
觀自異若或局定前境無乃被機不周專事則上根
不忻專理則下根難造任智淺深無可不可斯乃今
疏妙談也(餘如扶新)引古中據唐皎然撰塔銘云師劉氏
之子漢楚王交三十一代孫事靈隱謀禪師聞其指
訓如涼風入懷醒然清悟初傳律于會稽大師曇一
乾元中有詔天下大德七人長講戒律師預選焉頃
年淨土一門不愆于念甞謂人曰昔聞西方之行餘
如疏引初引昔迷有相即事也此下明後悟蓬心蓬
即艸名其心拳曲(莊子云今夫子亦有蓬心)達觀即理性虗通也
何下彼自徵釋言意色香皆是事之微末尚與理等
豈有觀想正念而非理乎細下今疏評量上二句與
以由今經十六種境皆名為觀故云深會但下二句
奪得於上根失於中下釋疑妨問修法中初敘問前
但通明理事今欲的明修觀方法故須問決答釋中
二意先分心境能下次明相即初中初句總標一下
別示能觀中現前簡非過未識心唯局第六心王想
念即指行心也引經正取初句次句兼帶而來所觀
可見欲令行者識別心境能所不濫故爾兩分及乎
用觀能所一如心境融即故曰相冥也問疏中雖分
能所歷然未審正修觀時作何方便依何儀式若何
用心答當如日觀所示必須靜室面西端坐送想彼
方依正因果以心取境以境繫心觀之不巳心與境
冥然後能所兩忘三昧成就閉目開目了了分明應
與修多羅合片有乖違悉名邪觀問修此觀者為畢
世長修為要期有限答如地觀說唯除食時恒憶此
事理無間斷然隨根性利鈍如何但取三昧成就以
為要也問文示所觀指十六境為從初至後次第別
觀為十六境一道總觀別觀則前後起滅未稱圓融
總觀則諸境交參若為用觀答據論觀法本為一機
而設必須從微至著原始要終先依後正境境歷然
闕一不可但恐初心不能善觀故論次第觀道稍開
彌加增進一道而觀更無前後此心尚具一切諸法
況十六境乎問利根達事即理十六種境無非妙觀
鈍根但依事相安得稱為十六觀耶答今經通被利
鈍兩根豈可偏乎向準南山理事二懺皆可修之利
根莫非理觀鈍根皆歸事想當知事想即是事觀如
經論中明事六度即其例也次科起心乖理立難中
葢由前問理觀而以起心取境為答正屬於事故復
徵之答中初立理次引證心即能觀境即所觀因緣
生者中觀論云因緣所生法我說即是空北山錄云
萬象之生不自有體待彼眾緣生既待緣象本無矣
根於空矣譬諸水月緣會則見孰謂之空形虗無在
孰謂之有是也言無性者自他共離四性俱亡故體
非生滅者指上緣生之體本無實性無性之性有何
生滅若達此理終日起心未嘗動念終日取境未嘗
著相論中初句標起於下釋出初五句總示此下六
句別示非下二句破執並在文可見次今準中則顯
上科所立識心為能觀依正為所觀非出臆斷葢有
所承以下複示緣生心境一無混濫能下融即能觀
心即心法也所觀佛即佛法也心佛一如能所不二
故引華嚴顯無差別問極樂依正是本法藏願力所
成如小本云不可思議功德莊嚴一一皆是真實妙
境那謂緣生虗幻耶答當知法藏因地所修莫非達
緣生法顯無生理在彼巳成無非真實今之行者剏
心修觀若離緣生無用心處故須託彼依正而為境
本熏發心性三昧未成心性未顯盡屬緣生也問前
後諸境可是緣生佛巳離陰安住祕藏何得亦是緣
生所攝答秪由行者心想未絕外境未忘見有他佛
敻在心外故屬緣生過在於我何關佛乎三勸修正
勸中初句召當機次二句囑開解然下勸立行不下
示妙理不妨心境者指上緣生法也體自無生者非
離緣生別有無生須了心境一一緣生當體空寂方
稱妙觀是則終日加功終日無作非使然者釋上自
之一字也例通中初科是知者通躡上文理事科意
向之所辨且就淨業於緣生中達無生理今則貫通
一代諸大乘經所詮行法莫不皆然初立義次引文
初中先泛舉世出世法遠指他境也出處語默近取
諸身也自遠至近無不該收莫下一句總示非下類
通引文中初法華文觀即能觀之智一切法即所觀
之境徧該十界依正因果故云一切由觀故空一法
叵得如實相者不異故如不虗故實一切諸法以實
為相故名實相不顛倒者離八倒故次段諸法同前
皆字經作空字空無所有者內體本空故無有常住
者外相如幻故起即生也無生無滅即實相故自普
賢觀下五文莫不皆指緣生諸法即無生理所以趣
舉此七文者皆有一切之言攝法盡故又復七文或
即諸法或離諸法大乘法體即處常離離處常即非
即非離而即而離微妙難思豈容情想若乃聞即作
即解聞離作離解斯是斷常二計何關大教之正見
乎(餘如扶新)次勸信中初指廣若下斥非淨下引示聖下
結勸如是等文指上即理之教離事談理其猶棄氷
求水非偏即邪何足議道偏即小乘偏空邪即外道
邪見淨名經中寶積請問菩薩修淨土行佛為廣說
末後乃云菩薩取於佛國皆為饒益諸眾生故即接
今文續云菩薩成就眾生故願取佛國取佛國者非
於空也文中上三句顯得若下二句彰失造立宮室
喻修萬行以空喻理以地喻事空地兩全則宮室可
立事理兼運則萬行乃成若執理廢事如依空無地
其可得乎諸佛下復引大論轉證不壞假名即俗諦
證上依地也而說實相即真諦證上依空也結勸可
見(諸記差誤對之可知)。

三辯觀法初通括中上來雖明修觀而諸經論觀行
不同今此收束一代大乘以為五例次第揀辯一無
混濫欲使行者投心有託不枉時功矣文中初總標
一下別示初例即前法華經文次例止觀即天台所
說凡有四本一曰圓頓止觀二曰漸次止觀三曰不
定止觀四曰小止觀復有南嶽止觀還源藏師所撰
法界杜順所立淨心南山所作第三例經即淨名佛
問維摩汝以何等見如來乎答言如自觀身實相觀
佛亦然前際不來後際不去等仁王般若佛問波斯
匿王亦同此說不淨觀即五停心中多貪眾生修不
淨觀種子依處當體外相究竟五種不淨大論各有
偈文(云云)白骨觀如㭊玄引俱舍論云假想思惟於眉
間等一點破壞似針鋒許漸漸爛墮徹至於骨如是
至於半頭一頭眉膊胸背及於一身漸至一房一縣
一州一國皆是白骨等此為對治貪心亦屬不淨觀
收四麤色心經即般若心經五蘊者經云色即是空
空即是色受想行識亦復如是蘊以積聚為義亦名
五陰五眾也十二入者經云無眼耳鼻舌身意無色
聲香味觸法六根六境互相涉入故名為入亦名十
二處也十八界者經云無眼界乃至無意識界於前
根境更加六識故成十八也界以限分為義取境生
識不相濫故然此三科皆破我執實無主宰所以廣
略不同者一類有情迷於心所不迷色心佛應彼根
為說五蘊三蘊是心所一蘊是色一蘊是心又有一
類迷於色法不迷心及心所佛乃為說十二入五根
五境及法一半是色餘法一半是心所一意是心復
有一類迷於色心不迷心所佛則為說十八界十界
半是色七界是心半法界是心所(云云)數息觀者葢為
眾生心多散亂因此流蕩佛令數息可以除遣息即
出入息風也梵云阿那此云遣來即入息也梵云阿
波那此云遣去即出息也作此觀時有六種相一數
二隨三止四觀五轉六淨如六妙門并法界次第(云云)
五觀勝境即見次科上之五例通收一代觀法未是
的論修相或見新疏揀判分明似懷妬忌故於平地
激起風波惑亂羣聽乃問初例為觀一法為觀諸法
為一諸並觀為觀諸為一等今諭之曰文中明云總
觀諸法那問一諸等耶諸法之言不出十界依正因
果同居一心全心是法全法是心心法無二畢竟平
等智解既明正用觀時一念心空法法皆空安有一
諸諸一差別之相況今五例且據行人宜樂投心發
足而說乍分五別及論觀成歷法無所不通秪如觀
心何嘗離色至於觀色未始離心如大論云一切諸
法中但有名與色更無有一法出於名色者故天台
云至論諸法本原清淨絕名離相尚非是一何曾有
二等(云云)當知法相差別並是赴機有異不得其旨而
興執諍徒戲論耳(餘如扶新)別簡中初分五別上科雖簡
今經局在第五以由勝境尚且通濫復須精別初通
列諸經上下別分功用又下復簡二方尋文可領對
簡觀心總標中初通標兩土入道不同今下別校兩
土用觀有異言略為者示不盡故(修證儀中出十五種須者看之)別
列中初正列六義頓同水火一一如後臨文自見略
下結示兩殊問答中初問由前經宗必須觀佛恐未
了者不許觀心故須問決答中初文顯正但下指非
達境則與求陰則奪向云達彼彌陀即我自性非他
佛也若此妙達佛非心外終日觀心無非觀佛終日
觀佛即是觀心心佛一如有何不可本陰點靈並指
現前赤肉團心也他經通收此土入道之教唯觀自
心盡為所簡(餘如扶新)次問三法難易本出天台妙玄佛
法太高唯極果故生法太廣徧十界故觀心為要至
近易故世多此見通云或謂今下躡文立難答中初
約被機正答上二句總收心佛若下別示所主彼下
出彼文意非下次約觀佛反質觀佛三昧非局今經
如前勝境五例是也作此申通兩無妨礙三問躡上
三法以為問端華嚴既曰三無差別今若棄心觀佛
反成差別答中初正答古下引證正答中上句約理
縱與次句據事還奪荊溪云理體無差差約事用是
也將下正示別相既修彼土觀法觀佛方乃相當若
或一例觀心則混此方入道北轅適楚斯之謂乎引
證中又二先引古德即輔行文由觀心故佛從心現
故云自心三昧佛也從因感果即指彌陀巳成之佛
彼文續云具含二義共為一境為順理故從初義釋
三昧既成隨心即見見是心性名心作佛等諸下分
配二佛據下準文斷定(餘如扶新)次引論文向來立宗巳
曾點示今覿斯文永祛羣惑希心起想即緣生心也
緣佛依正即緣生境也不唯證今觀佛有據亦見天
台所立經宗且就能觀為言非無所觀信不虗矣四
問世多倚傍增長邪心撥棄修行毀廢經像故須問
釋以顯教源初引經今下結難答中初四句法喻雙
顯並上句法下句喻皎月清響喻佛應也幽谷百川
喻機感也佛之聲色皆即法身法身無相有感斯彰
水清月來本無實體谷虗響答豈有定聲然下示愚
人固執無正不邪如經所斥達下明智士虗通無邪
不正是今所觀故引華嚴聖量為據不即不離妙在
其中上二句蕩一切法第一義空也下二句立一切
法不思議假也即蕩即立遮照同時亦如金剛經云
凡所有相皆是虗妄若見諸相非相即見如來頗符
此意覿下二句結勸大門。

第四料簡異同明佛身中初科通明佛身初句標佛
下三句通示多種今下準用四身言多種者佛本無
身無壽無量寂如虗空應物現形隨機赴感故諸經
論所說不同如華嚴中十身舍那即其事也必欲備
陳略難窮盡故準戒疏以明四身則一切身攝無不
足但今疏所引與彼少殊彼云佛身四種一謂法身
二謂真應三謂法報應毗盧徧耀正法為身舍那行
滿報果為身釋迦應跡赴感為身金光攝論名法應
化若更四身者應身受純陀供化身受大眾供(彼文)隨
緣下疏主助釋法身者師軌法性還以法性為身此
非色質心智亦非陰界入所攝毗盧具云毗盧遮那
此翻徧一切處以此法身等虗空界無所不在故名
徧遠離三惑二死昏暗故名耀不墮偏邪故名正可
軌可則故名法此身該乎修性大小不同(云云)報身者
梵云盧舍那此翻淨滿惑累究盡故淨種智圓極故
滿從因至果修行所感法華云壽命無數劫久修業
所得以如如智照如如境境智冥合強指此智名為
報身稱實感報故名報果此身須分自他受用不同
自則上冥法性他則下應羣機又他受用亦名尊特
亦名勝應(云云)應身者應同萬物即感赴義梵云釋迦
此翻能儒亦曰能仁對前勝應此即劣應化身者戒
疏云受大眾供者涅槃經云世尊自受純陀之供於
自身上一一毛孔化無量佛各有無量諸比丘僧悉
皆示現受其供養今疏復以隨緣不定釋之垂形異
類無而欻有故名為化然戒疏中一謂法身單舉其
體二謂真應真即法身應即攝報三謂法報應開應
出報四謂法報應化於應復開化也並由經論赴機
異說不可揩定佛佛道同故云皆具今疏特用戒疏
四身者葢由本經具四身故義不徒然文見次科別
顯中初科初句標起經下引示法界身即法報者以
法身屬理理徧法界報身屬智智冥於理亦徧法界
函葢相稱無有闕減此即自受用報與法身理等故
法界身雙收法報也指六十萬億為應身者彼雖同
居本願力故依正莊嚴超諸佛剎所以佛身亦復最
勝此即彼土常身凡夫人天皆悉得見他宗廣有議
論非此所明化身可見辯開合中初科上三句通示
法報義定置而不論諸文應化出沒有異故獨辯之
當下別明良由彌陀是法界身隨緣赴感靡不周徧
即一而四即四而一豈容思議哉寶王論云法身如
月之體報身如月之光應身如月之影萬水之內皆
有月焉言一則萬水之月常差言多則虗空之月無
二伊字三點摩醯三目可以喻之若下復約本跡一
多互融華下引證初句證垂跡次句證歸本也引示
中初遠疏但云真應者法報冥合俱名為真體同法
界故無有盡應隨物機故有兩量引受記經既有補
處驗必終極且據人天莫數故名無量據下準經判
定是知六十萬億之身屬應無疑次引論文有漏凡
夫者未破見思故隨分見者任其智力有明昧故上
生即見色相具足下生七日心不明了等麤相即八
萬四千相好之身也菩薩始自初心分破無明分顯
法性位有淺深見亦明昧細相即十蓮華藏微塵相
海他受用身也示不定正明中故知者躡上遠疏論
文以為言焉上二句約法如下舉喻喻中初二句通
舉器下別配初四句喻身水澄下四句喻壽水器喻
機月影喻佛全闕展縮喻報應之身也存亡去來喻
長短之壽也以下二句總結對文可見引證中涅槃
文出三十四卷佛將涅槃四眾雲集純陀後至奉獻
供養遂生哀慕佛乃誡云汝不應等一下佛自釋出
其意世出世法皆如夢幻如來為化眾生方便示現
入般涅槃亦如夢幻無有實事故云無染著也引華
嚴中總有六偈初二偈明佛身無著後四偈明壽量
無窮初中初偈約法說法身藏者法身之體具足萬
行福智功德多所含容喻之如藏普入世間者從真
起應所謂佛身充滿於法界也不為生死涅槃二邊
所縛故云雖在無著也次約喻顯上二句正立喻清
水喻法身影象喻起應下二句舉法帖合可見明壽
量中前二偈舉喻後二偈合法喻中初偈明幻事幻
師喻法身現事喻報應二身次偈明幻量非量無量
即法身壽也示量無量即報應身壽也合中初偈合
幻事寂定心即法身理體合上工幻師也諸善根即
報應之因一切佛即報應之果合上種種事也次偈
合幻量平等法界本來無有量與無量皆是眾生妄
想執著見量無量若知是幻離幻即覺於量無量悉
無所著故云了達結示中諸佛如來不思議境言語
道斷心行處滅故云尚非等也。

二明佛土正明敘意總標中初通舉三經以彰無盡
是下總標二種欲顯有歸良以諸經明土極有差別
攝別歸總二種收盡然後派總出別復分四土委如
次科天台淨名疏中亦絕總別以論故彼疏云一總
明佛國者國有事理事即應身之域理則極智所照
之境隨機應物說有事理非本無以垂跡故有應形
應土非跡無以顯本同歸法身真國也二別明佛國
者諸佛利物差別之相無量無邊今略為四等(云云)今
疏雅合信匪偶然(餘如扶新具辨)別釋初科引所出中言法
性者十界所軌名之為法常樂我淨不遷不變名之
為性天真自具不假修成從本以來安住其中故名
為土初引圓覺欲顯生佛不二故次普賢觀欲彰法
體周徧故遮那能依之身也寂光所依之土也又常
寂光雖所依土即是三德常法身德也寂解脫德也
光般若德也是則離身無土離土無身身土混融一
法二義常下結名秪一平等法性玅理在能依則為
身在所依則為土皆是強立故曰實非此唯妙覺極
果所證境界經云爾時如來游於無量甚深法性故
云佛住處也示體相中上二句示體指前法性非是
他法全即自心以為其體此心包徧無處不周故云
舉足道場淨名云諸有所作舉足下足當知皆從道
場中來非下四句示相一三兩句舉體雙非二四兩
句約相雙亦雖然性體本非淨穢眾生在迷計有淨
穢今欲起修必須舍穢取淨舍穢究盡取淨窮源則
與非淨非穢畢竟不別取舍既爾去來亦然準上說
之慈下引古證成初句即上不妨淨穢也次句即上
非淨非穢也卷懷猶言會歸也剎那即下一念也雖
有十方淨穢之殊卷而懷之無出一念第三句即上
不礙往來第四句即上無去無來三際即三世華嚴
云一念普觀無量劫無去無來亦無住如是了知三
世事超諸方便成十力是也一念既該三際則知終
日往來不踰自心眾下示性平等生迷不失者以本
有故如演若多失頭狂走忽然狂歇頭非外得縱未
歇狂亦何遺失日用不知者以本迷故即用此理起
惑造業終日由之終日不覺(書云百姓日用而不知聖人之道鮮矣)佛
證無得者亦本有故乘權起用者大悲益物故顯居
中初句斷定法性土是究竟本覺果人是究竟始覺
始本一合無復分張仁下引證唯佛一人且從修說
此土指上法性也二應化土中初敘意應下列示以
法性土唯佛所居所謂法身真國乃據理體而說隨
機應物現下三土即從理體而起事用事用非一喻
如微塵約機收土不出有三初實報土應菩薩中即
是華藏世界純諸菩薩所居以觀實相發真無漏破
無明顯法性故所感土名為實報依正互融色心交
徹亦名無障礙土賢即住行向聖即十地也應二乘
中雖破見思證方便道未為究竟故名方便土未斷
無明亦名有餘土見思既盡而生界外不受胞胎分
段之質名法性身故引智論雙證身土法華云我於
餘國作佛更有異名是人雖生滅度之想入於涅槃
而於彼土求佛智慧得聞是經即今方便土也同居
見次科別示中初句總標一下別列釋下明二佛互
現然下約正報簡異言互現者大論三十六云當知
釋迦文佛更有清淨國土如何彌陀佛國阿彌陀佛
亦有不嚴淨國如釋迦文佛國又三十八云此間惡
故釋迦壽應短餘處好故佛壽應長涅槃二十二云
西方去此三十二恒河沙有無勝國所有莊嚴如安
樂世界我於彼土出現於世又皷音王經云阿彌陀
佛婆羅門種其國號曰清泰聖王所居其城縱廣十
千由旬父名月上母名殊勝玅顏乃至魔王名曰無
勝亦有惡逆弟子名為調達等簡異可見結顯中上
二句明赴機不同法下約能所收束葢由上科總分
二種次於應化別示三土乃是從本出末今此復以
二種用收諸土乃是攝末歸本又復特引楞嚴以彰
法性應化有所典據初引經大下次正示初二句分
配二種應下二句迭論相依能下二句結顯大覺是
所是本虗空是能是末又虗空為所為本應化為能
為末在義易明故云可見點示中初三句立定彌陀
即應身簡非法報同居簡非三土淨土簡非穢土又
下復簡身土同名今下的取昔因以驗今果如斯決
擇纖毫不濫仍引光臺用彰今意。

靈芝觀經義疏正觀記卷上

靈芝觀經義疏正觀記卷中
四明龍山足菴沙門　戒度　述

第二揀濫通敘中初句標起諸下通敘多種葢由淨
土之名徧出諸經則與彌陀淨土一混故當揀辨且
下別舉謬傳初四句斥世妄引此下指其所出以下
示彼經意二委引聖教修成土中初維摩經彼佛國
品寶積長者請問菩薩修淨土行佛乃為說十七種
行今舉初後二種略却中間故云乃至經文稍廣試
檢閱之良以菩薩欲成佛果必於因地發行取土以
清淨心修清淨業故至果上感清淨土斯乃心淨土
淨之正說也如今安養彌陀因中發無相願修無作
行證無得果所感身土無非實相清淨境界所謂是
本法藏比丘願力所成豈與學空言無實行妄計心
淨者同日而語哉光明即讚歎品信相昔為金龍尊
王常發此願法華五百弟子受記品富樓那發跡顯
本之文淨名佛道品文並可解此下總結上引四經
皆是菩薩修淨土因則與果中勝用不同也現起中
初引維摩亦佛國品彼經前明取土之法舍利弗因
爾懷疑以謂心淨土淨世尊為菩薩時心豈不淨何
故國土穢惡如是佛即告言譬如盲者不覩日月非
日月咎我土本淨而汝不見於是螺髻(螺髻即尸棄大梵此翻頂
髻)乃有此語自在天即欲界第六天梵王雖作此說
欲令身子親見佛即按地現起如寶莊嚴佛土(即同方西
居土也)爾時大眾而皆自見坐寶蓮華佛告舍利弗汝
且觀是佛土嚴淨舍利弗言本所不見本所不聞佛
言我土常淨若此為欲化斯下劣人故示現不淨土
耳復舉諸天共食為譬疏中略引故云乃至次涅槃
經文見第一卷末壽量品引今經中上下二文尋經
可見此下通點諸經故云皆是並為赴機暫時令見
驗非常定故云現起所下引文通證語出楞嚴彼云
身含十方無盡虗空於一毫端現寶王剎坐微塵裏
轉大法輪法性土中二經巳如前引仁王則據究竟
修顯以說圓覺乃約平等性德為言修性雖殊理體
不別此下結顯會同果報土中壽量品偈葢由此土
全是報智功德所成四相不遷三災不壞故云劫盡
不毀等結略例通中上四句對簡諸下四句例通問
彌陀極樂豈非修成與前所簡何以異耶答前據菩
薩因地起行為言極樂雖是修成乃屬究竟果中勝
用又復一切佛土莫匪修成今此所簡祗恐名濫意
欲的指因為法藏果號彌陀修成之土逈與諸經修
成土別其實在此不在彼也。

辨廢立中標分五科並是修行之要古今建立不同
故須辨示不可籠通明福觀引古中初引經正文古
下次引昔分判次引斥中初牒彼引古疏文今下牒
彼引經會異韋下牒彼以前驗後觀下牒彼分釋二
名但今所牒與彼少異今試引之玄義云思惟者即
是觀前方便思想彼國依正二報總別相也地觀文
云如此想者名為粗見極樂國地即合思惟言正受
者想心都息緣慮並亡三昧相應名為正受即地觀
云若得三昧見彼國地了了分明即合正受諸師將
思惟合三福正受合十六觀今謂不然何者如華嚴
經說思惟正受者但是三昧之異名與此地觀文同
(上皆彼文)然華嚴異名人以檢文不獲尚或遲疑今謂不
可就經求其異名之文但據彼經明三昧處而作思
惟說者即是異名如輔觀記引華嚴十行品云功德
林菩薩入思惟三昧等合論三十七卷云所以名善
思惟三昧者離沈掉定異名也乃至云善思惟三昧
者是觀察義審定其法善須觀察正念思惟又第五
卷引經云爾時功德林菩薩承佛神力入菩薩善思
惟三昧巳乃至入定觀法出定方說引生正解名善
思惟玄義得此經論文意況地觀中其義顯然準知
思惟即是三昧異名也(餘如扶新)顯相成中葢由上科思
惟正受並屬三昧則使三福無可配對恐謂徒施故
於此科明須福意初正明三下喻顯安下反質不事
下三句次第對經三福故下復宗眾善即指三福通
收萬行單輪隻翼者北山云隻輪騁衢奇翰戾天偕
何得也。

辨定散引昔中玄義問曰何名定善答從日觀下至
十三觀來名定善三福九品名散善是也今斥中初
約義通斥況下引經別斥止下躡前結斥涅槃經明
末世弘通凡用聖教當以四法勘驗邪正依法不依
人即其一也至下示略指廣。

三示地位中初科舉古斥非疏但撮引據玄義云諸
師解者言上上品是四地至七地菩薩到彼得無生
忍上中品是初地至四地菩薩到彼一小劫得無生
忍上下品種性以上至初地菩薩到彼三小劫始入
初地皆是大乘聖人也中上品是三果人到彼得阿
羅漢中中品是內凡人到彼得須陀洹中下品是世
善凡夫到彼一小劫得羅漢果皆是小乘聖人也下
輩三品是大乘始學凡夫隨過輕重分為三品今謂
不然初地至七地始華嚴說即是法性身非變易生
身曾無分段之苦常居報土常聞報佛說法更憂何
事乃藉韋提求生安養諸師所說豈非錯也上下品
言種性至初地者此皆不退菩薩不為生死所染常
為十方諸佛守護自能八相成道亦復何藉求生淨
土言中品上生是三果等者此人三途永絕四趣不
生不招來報何必求請往生諸佛大慈偏念極苦勸
生淨土如人溺水急須救之岸上之人何用濟為故
知諸師所判錯也下三品人無有佛法世俗二種善
根唯知作惡若不遇善友定入三途命欲終時獄火
俱現由遇知識勸令往生皆是彌陀願力也今此觀
經總是佛去世後五濁凡夫但遇緣有異致令九品
差別上品是遇大凡夫中品是遇小凡夫下品是遇
惡凡夫何得言是大乘始學等人也若作此見自悞
悞他為害至甚彼下二句指彼廣破(此但略知判位蹊逕不必備謄
諸說)明今取舍中諸師得彼而失此玄義得此而失彼
據經專明此土求生並是凡夫則玄義得之多矣引
文總標中玄義云問世尊定為凡夫不為聖人有何
聖教來證答眾生垢重智慧淺近聖意弘深豈容自
輒今者一一悉取佛說以為明證有十句等正列十
段兼下總示如文可見結斷中初詳文取要則下準
經承用。

四解魔說初敘疑中上三句牒彼疑情斯下推其所
由上二句自損喜下二句損他為下二句明今須辨
今破明四魔中初標列四種上下四句別分內外是
自心者一兼身心二唯屬心三唯屬身安下二句責
不疑巳妙樂云魔字字書元無後人義作梵語魔羅
此翻為障能為修道作障礙故亦云殺者常行放逸
斷慧命故或言惡者多愛欲故南山業疏云梵本具
彰云魔阿羅此方略之但置上字後人加鬼濟緣記
云據字本體從手從石世謂鬼趣相傳加鬼篇韻有
之則非從古依唐譯之則云殺者能殺眾生法身慧
命故然此四魔大集經中出對治法斷集諦降煩惱
魔知苦諦降陰魔修道諦降天魔證滅諦降死魔等
又天台禪門中辨魔乃有三法一者了知見聞覺知
皆無所有不受不著亦不憂戚亦不分別若是魔者
彼即自滅二者反觀見聞覺知之心不見生處如是
觀時魔即散壞三者若作此觀不即去者但當正念
勿生憂懼正心不動知魔界如佛界如一如無二如
於魔無所舍於佛無所取佛法現前魔自退怯等別
示天魔中初明大權示化居欲天者六欲天頂別有
魔宮言大權者淨名云十方世界作魔王者多是住
不可思議解脫菩薩以方便力教化眾生而往試之
令其堅固等有力能動者正因引寶星經云舍利弗
目犍連聞馬勝說法道證初果遂領徒眾求佛出家
時魔王曰今二丈夫聰明多智若出家者空我境界
乃自化作馬勝說染幻法二人不信遇佛得道是知
功行未著魔亦難動凡下二明邪正由心經云若以
心分別一切法皆邪不以心分別一切法皆正是下
究本自心如下舉事喻顯引諸說別列中初文無為
子即楊傑字次公無為軍人以處為號文出本朝王
古直指淨土決疑集序上二句法說下二句喻顯次
文即修證儀云此土觀心以五陰為境境是生死幽
暗之法以十乘理觀研之能發九境魔事又楞嚴經
說皆由五陰故有魔現是以諸經論傳凡明修觀並
須辨出魔事恐悞行人落羣邪故此以彌陀為境境
是果人清淨功德永絕魔事是以淨土一門諸經論
傳不言有魔等三今立中見小彌陀經四嚴教主文
出或對彼云或者曰多見世人發願臨終待佛接引
若佛接引豈不是魔子謂世人發狂今疏但引對詞
又云普賢教人發願龍樹亦乃勸生歷代以來聖賢
著述豈俱令人發狂生魔宮耶汝作此說非魔是何
五中山陰越之地名慶文即慈慧法師也作正信淨
行二門見行于世疏主為序其略云比得山陰淨土
文二篇與天台所論理趣無乖足以警悟來蒙開決
羣惑等正引中敘問大略與或對同答中初科自力
則有初引文示楞嚴第九廣辨十種魔境皆約自心
入定精研陰本並由內發彼經結云如是十種禪那
境現皆是想陰用心交互故現斯事摩訶衍論即馬
鳴造通申一代大乘止觀論即天台說第八卷廣辨
魔事時魅亦即天魔所化狐媚行者恐出界故此等
下二推所自不出三義一自力功行未充有所畏故
二宿世曾習魔業以為種故三由觀慧研窮遂擊發
故故下一句結上三義儻下教修對治次明他力則
無初順釋中初正示他力先就法說如下二句次約
喻顯葢下列示諸力有十一種彌陀專以誓願光明
攝取眾生經論偏讚諸佛不如有下結示功用次科
反顯可知三結告中初準教不虗今下勸令生信六
資中即弘允法師蜀人也資中乃蜀之地名作疏十
卷解楞嚴經初引本經次引疏解初簡境觀各有所
主念佛則取境為要餘觀則見佛亦非況下別點餘
觀觀真如者占察經云習真如說者思惟心性無生
無滅不住見聞覺知永離一切分別之想由此論之
微有取著即落魔界又資中下通前結歎以由簡判
念佛餘觀兩種分明符合今疏故云精當如向廣引
佛祖典誥力示淨土無魔非不明白或者獨據皷音
王經片文隻義公言淨土有魔反責今疏寡於聞見
障淨土門礙往生路為害甚重學者誡之(委如扶新)。

五指濫傳初敘淨業元由中初逆推其始古晉即東
晉簡異五代石晉也廬山即今江州東林是也法師
諱慧遠晦居三十年影不出山迹不入俗雖博綜羣
經而以西方教迹特為樞要乃於巖下造淨土觀堂
與高僧名賢一百二十三人結為淨社鑿池栽蓮命
劉遺民撰文為記當時稱白蓮社自此相繼代不乏
人善導唐貞觀中行化京師不知何許人傳亦不載
姓氏手寫彌陀經數十萬卷散施受持每念佛一聲
則一道光明從其口出高宗旌其所居號光明寺懷
感從導授念佛三昧行化長安親製淨土決疑論七
卷慧日唐太宗朝本東萊人嘗往天竺尋訪曰何國
何方有樂無苦何法何行速得見佛梵僧皆讚淨土
遂專修淨業撰集三卷帝旌其德號慈愍三藏少康
因遊白馬寺見殿內文字放光得之乃善導西方化
導文由是大弘淨土教法康每念佛眾見佛從口出
連唱十聲則十佛若聯珠焉東晉之來修治者眾今
且趣舉故曰諸賢今朝禪則壽禪師頤禪師講則四
明孤山霅川等各有著述行世唯下別敘慈雲專弘
此道大振一時自下嗟世訛變苟下明今揀判正西
方名引濫傳中下引三文皆有西方之語故須決破
初周書異記說佛生時當周昭王二十四年甲寅春
四月八日王見祥瑞異常恐不利國因問太史及佛
示滅當穆王五十二年壬申二月十五日亦因王問
並以西方聖人為奏次符子諸記皆作列子釋之況
文出列子疏云符子未詳然彼書有說符一篇以明
萬事倚伏相推皆有符驗疑是因此得名彼文曰商
太宰見孔子曰丘聖者歟孔子曰聖則丘何敢然則
博學多識者也太宰曰三王聖者歟子曰三王善任
智勇者聖則丘不知曰五帝聖者歟子曰五帝善用
仁義者聖則丘弗知曰三皇聖者歟子曰三皇善任
因時者聖則丘弗知商太宰大駭曰然則孰者為聖
孔子動容有間曰西方之人有聖者焉不治而不亂
不言而自信不化而自行蕩蕩乎民無能名焉三文
中子姓王名通字仲淹隋末隱居唐太宗朝郡臣皆
師事焉著書十卷彼云或問佛子曰聖人也曰其教
何如曰西方之教也中國則泥(云云)以下革濫正名二
定淨土所在初科定此方中世人多以此土天竺為
西方承習之久今剏辨之故云試也不暇繁詞故云
略也欲識所在故約釋迦化境以定方隅始則從一
世界累至三千今此下通指南方以一世界必有四
洲閻浮即四洲之一居于須彌南邊山埵水中可居
曰洲此土下別指漢地河圖云崑崙東南地方五千
里號曰神洲亦稱赤縣葢多神聖所都又是陽明之
地故也斯乃通召震旦一國復在南洲之一角五天
下正示方向天竺亦名身毒亦名印度皆梵語之訛
西域記云印度月名良以其土聖賢繼軌如月臨照
彼有五印度境周九萬餘里三垂大海北背雪山北
廣南狹形如半月畫野分區七十餘國佛居中印非
邊鄙也以彼望此則神洲正在東南以此望彼則天
竺適當西方也明彌陀西方中初正明所在不但超
越大千而巳復自大千之西過十萬億剎始是彌陀
之西方也次引文證成見十疑論即下準文結顯問
淨土人天並是有漏凡夫未破見思二惑那云出三
界耶答若據二惑全在未應言出三界且約彼土在
地居故非色界無愛欲故非欲界有形質故非無色
界也若爾見即見濁思即煩惱濁彌陀入滅觀音補
處即命濁等那得彼土非五濁耶答然彼不無勝玅
五塵及諸正使但以常遇勝緣進修道品惑雖未破
更不增長對此五濁則彼名為五清也故天台云無
量壽國雖無四趣而有人天生彼國者未必悉是得
道之人乃至亦有具染惑等明淨土障中初明他障
略標中言世傳者入耳出口無稽典故不辨是非無
正見故佛言不信毒氣深故略下指後所列正引中
初不知分量慧布唐傳云陳朝廣陵人姓郝氏家本
軍將少懷遠操性度虗梗年十五因有戎役願領兵
五千清平賊宼年十六悟世無常二十一從師剃染
深窮玄玅問難精通時號得意布亦號思玄布陳主
諸王並從受戒敬之如佛未終之前大地震動七日
臨終手屈三指太史奏道人星滅矣文中初牒彼見
今下明今難破初約理難次引文證彼論問曰諸佛
菩薩以大悲為業祇應願生五濁救苦眾生何求淨
土自安其身專於自利障菩提道答若得忍菩薩實
當所責初心凡夫要須常不離佛忍力成就方堪三
界救苦眾生何以故濁惡世界煩惱境強自無忍力
焉能救他等然布師內證故不可測縱自堪能淺識
効之為害滋甚委如十疑論二不達事理中文有兩
段並六祖壇經初段中初牒彼計正因引彼文云迷
人念佛生彼悟人自淨其心所以佛言隨其心淨即
佛土淨又云念念見性常行平直便見彌陀何用更
願往生但心清淨即是自性西方等今下明今難又
二初約理事難然下二約位次難次段中初牒彼計
此下明今難亦二初指彼悞由經下引經決破文中
法雖高玅等語對破世人妄執或誣今疏謗讟法華
謬矣(餘如扶新)三不曉教法中諸記咸指宗鏡初牒彼計
謂華嚴法界一佛乘法彼專被上根淨土權設接誘
下根今下難破又二初約教難韋下次約機難四不
識自他中亦即宗鏡初牒彼計今下明今難破第明
三失即配三身佛語應身也佛力報身也佛體法身
也故總結云佛若無應則三身不備文皆顯然五不
別愚智與下第六傳是誌公對梁帝語初牒彼計今
下明今難初舉菩薩願生難又下二舉高僧同修難
汝下反愚為智難假下自得悞他難大無量壽經云
於此世界有六十七億菩薩往生彼國諸小菩薩不
可稱計我說十方菩薩生彼國者一劫不盡等普賢
勢至各如本經高僧生融乃什門弟子持遠即蓮社
之數南嶽天台備如淨土本傳十八賢僧十二人(慧遠
慧持慧永道生道昺曇詵曇順道敬僧叡曇恒覺明覺賢)儒六人(宗炳張野周續之張詮劉遺民
雷次宗)六不了執著妄傳指非中初牒彼計今下明今
難初約內心明昧難豈下次約外儀得失難慧懷卓
朗混塵涉俗而常閑情想紛飛疊足冥眸而自閙法
無定相遇緣即宗二顯正中初句標蓋下釋有三初
四句雙牒二執二遣下結成二空三何下順正結斥
初中我人等者無著論云我以計內人以計外眾生
以續前為義壽者以趣後為能若依大論釋十六知
見中云我者於陰界入計我我所若即若離人者於
陰界入中謂我行人行通善惡無非行者眾生者於
陰界入和合之中計有我生壽者者於陰界入中計
一期報若長若短則與無著所釋是同並以陰界入
法而為所執不住所修法者蓋由眾生執此四相佛
設方便示對治法執著是病不住是藥病去藥存藥
還成病故復遣之遣之又遣至於無遣病去則達人
空藥去則達法空二執指其所破二空指其所顯既
達空矣不礙修行故曰何嘗等也三反責中有二從
初至深著由順惡習故執非為是念下至著相由無
善種故將是作非末後二句結責我人與下愛纏生
死根本屬於惑道衒耀至妻孥並是業道隨業受報
苦道備矣孥音奴子也正意非著中初三句判定何
下一句徵起佛下二句略釋故下引證龍下結示智
論即龍樹所造般若蕩相尚令堅著至於香華少供
猶不棄舍安有念佛修行而可廢乎次示恒修中梵
語般若此翻智慧慧性本空故云空法六度即六波
羅蜜翻彼岸到故名度也前五屬事屬福如世珍寶
後一屬理屬智如世舟航珍寶失舟航則決定沈沒
事福非理智則徒自疲勞正助合行事理雙運斯乃
起修之正轍也文中初究立般若意真下勸達士進
修金下引聖量成證故下躡經論結顯講者臨文縱
辨說之七中初牒計世傳達磨臨終口訣今下正破
一者境有邪正不可雷同二者業熟強牽匪由人願
故下結斥八中初科引非即永嘉發願文也次科顯
正以理勸中良由未出娑婆寧無橫病壽夭惡相諸
境界耶若能正念求生淨土則前諸願復何患乎推
所由中初二句正指其由亦下因事勸誡徐陵陳朝
人也初引願文嘗發五願求智者證明云弟子思出
樊籠無由羽化既善根微薄憑願力莊嚴一願臨終
正念二願更不地獄三途三願即還人中不高不下
處託生四願童真出家如法奉戒五願不墮流俗之
僧彼下二句縱儒不責禪下就釋勸進初牒見嘗下
正勸此乃疏主愍物情切苦口叮嚀不意醍醐翻成
毒藥(委如扶新)二明自障斥自止中斯蓋宿無善根省巳
絕分縱聞不信豈思修乎二退屈中不聞下品中生
毀犯眾戒諸惡莊嚴知識勸讚即往生故三無信中
不知大乘圓頓了義偏讚淨邦為究竟故四自高中
聰明無智空腹高心向諸聖賢豈皆下士五邪空中
不達因果起斷滅見隨業受報安得歸空六奪陰中
初牒彼計今下明今破又二初約業定不移破二竊
下據緣會非奪破三假下明縱奪徒勞破並在文可
解結勸中初科又三初感佛大慈目下傷他不信良
下歎法攝機但丁推信成種引文勸中文出大彌陀
懺序文有三節初速破無明等滅化業也二戒體還
淨等滅制業也三臨終安快至得無生明感果也古
下二句結勸大科第三結略上二句結前下二句指
後明傳譯中初引錄明經本存亡僧下次引傳明譯
師事跡藏錄即唐智昇法師作傳即梁慧皎法師撰
道德為時所稱故曰時稱元嘉即宋文帝九年歲次
甲子鍾山即今建康地名也譯經圖紀中翻譯之人
各司其局證梵義證梵文讀梵本傳語證譯證義次
文潤色各有其人今言筆受但據梵文抄寫而巳傳
云以此二經是轉障之祕術淨土之洪因故沈吟嗟
味流通宋國岷蜀通召四川江陵即荊南郡也示章
疏中初通示諸家而下正明今疏正因引遠法師傳
云姓李氏燉煌人天縱殊朗儀止冲和博涉經論偏
重大乘周武滅法力抗帝言大德咸稱護法菩薩大
有義疏等天台智者別傳云姓陳氏頴川人依思大
禪師傳授三種止觀教門豐富為時所宗因為晉王
授菩薩戒立法號云大王紆遵聖禁名曰總持王曰
師傳佛燈宜稱智者善導事跡略如前引(云云)。

大段第二別釋經文經題通釋指所出中即下流通
之文隨文略點委見次科釋□名中初總分能所極
下別分所觀故下結顯題目次名中初約因果釋名
不下約一諸釋疑三顯今引古二釋中初歎譯人會
宗次引古師建立初天台彼疏云所言觀無量壽佛
者佛是所觀勝境舉正報以收依報餘如疏引玅宗
釋云以十六境佛境最勝故云所觀勝境蓋十六觀
不出依正及以徒主若論依正佛是正報舉正收依
則攝日冰地樹等六觀也若分徒主佛是化主述主
包徒則攝觀音勢至三輩等九觀也此約下今疏判
定次遠疏彼先問曰此經非直觀佛亦觀剎土徒眾
何故偏名觀無量壽佛今引答文言偏舉者佛為一
經之主其餘不可兼標以佛名題主義方顯此據下
今疏判定詳定中初二句約義取後以下釋成後義
是下引經助顯問據後釋成既云觀佛須先國土豈
非舉正收依耶又云觀佛傍及徒眾豈非述主包徒
耶與前天台無別何故獨取後義他人不許試為明
之答若較主伴依正兩家無不包收但義分傍正天
台意謂經題語窄且從最勝故獨標佛其實齊觀故
云舉正收依述主包徒遠師意謂今經專以觀佛為
主自餘依正任運相從所以文云故偏舉之請考天
台便周之言遠疏偏舉之語通局坦然何勞苦諍若
爾下云以顯周徧與前便周何異思之二別釋總分
中上分通別下分能所或曰下之五字屬彼果人那
云行法等斯蓋不知十六種境盡是行人所觀行法
何獨疑於佛乎別題能說初科白蓮記云梵語禰舍
此翻為說傾出我口暢悅彼懷以教合機故稱佛說
能說隱別舉通世無疑故所觀通別兼舉恐相濫故
二中初明他經通餘人欲下次明此經局於佛三中
又二初以經律對簡則經通律局經雖云通非佛印
可則不名經然下就經獨簡初明淨土諸經必標佛
說彌陀疏云一表他方淨剎非二乘偏小境界故二
表我佛世尊大慈憫物故(云云)小聖簡前聖第子餘凡
簡前諸仙等是下正簡二所說法能觀中初三句的
指觀體大小觀法者大則真如唯識小則㭊法體空
通指兩乘所修觀行也並指第六者經論皆然故云
並也如荊溪云創心修觀莫不以第六王數為發觀
之始縱使境觀圓融不二其如麤惑尚未先落故皆
仍屬第六王數是也言意識者正指心王之體凡論
體者有二不同一者當體體二者所依體今文意識
乃屬當體之體若論所依須指第八真識為體良由
一識體本真淨隨緣妄動積藏業種名為第八轉趣
諸根為第七流於心意為第六徧至五根為五識所
造成業第七攬歸第八含藏成熟來果是則八識祗
能含藏不自運造故屬所依但起必因八造須第六
今明修觀正論作用故指第六意識為體然諸文中
明心意識不同如婆沙問曰此三何別答或別不別
言不別者心即意識如火名𦦨亦名為熾亦名燒薪
祗是一心有三差別言有別者名即差別或云過去
名意未來名心現在名識或云在界名心在入名意
在陰名識或云雜色名心如六道由心繫屬名意如
五根屬意語想名識如分別屬識俱舍云集起名心
籌量名意了別名識其實一體乍分三名五陰下細
簡心數五陰之中一陰屬色四陰屬心於四心中簡
去識受想三唯取行心行通三性簡惡無記唯取善
性故云善行陰攝行前下委示所簡之意蓋由行以
遷流造作為義方能成業餘之三心體屬無記惡性
又與修觀相違並為所簡準下引經會名結歸意思
重顯觀體言意思者體用兼舉的取思之一字以合
經中想念思惟之語言意未必是思言思其必是意
也二所觀別號中有四段初翻名二即下引證三壽
下表法四即下結指文云二願即第十二十三亦即
小本中彼佛光明無量照十方國彼佛壽命無量無
邊等壽是宿報非福不感福即緣因總該萬行萬行
既圓於一切處得大自在名解脫德成應身佛光即
本明非智不發智即了因通收三智三智既顯於一
切處清淨無染名般若德成報身佛以此一德莊嚴
本有法身三身三德實無前後縱橫並別不可言言
不可識識也同居簡餘二土淨土復簡穢邦攝生者
即下經云一一光明徧照十方念佛眾生攝取不舍
是也依土既屬同居教主顯非法報故引補處以彰
壽限斯即有量之無量非止彌陀諸佛皆爾疏主向
來廣辨身土壽量非不圓融今欲的指所說行法俾
夫行者域心有寄故指同居攝生教主以為觀境扶
新巳辨今更略示凡論身土有事有理約理須即據
事恒分究而言之事理不二事外無理理外無事一
切大教莫不咸然雖三身圓證應則同於萬物物壽
長短應亦如之當知長短在機何關於佛妙宗鈔云
藏通補處彰佛有量別圓補處彰佛無量豈不聞乎
今經乃是圓頓了義三身一體安可抗分乃問今經
所談淨土生死耶法性耶情想未忘何足與議圓旨
哉二通號中初翻名次釋義此本南山戒疏而說覺
察與下覺悟俱目觀智也四住體是見思二惑見即
邊邪等見世第一後心用無漏觀斷此惑巳見真諦
理得入初果故名見惑思即思惟初果以上重更思
惟無漏之智進斷三界貪嗔癡等故名思惑言四住
者見惑一座而斷無有前後合為一住思惑乃分三
界次第而斷離為三住兼下無明則為五住以有見
思住著三界不能出離故總名住世間之賊劫掠財
寶傷殘報命四住煩惱能害法身故以喻焉無明如
睡者不了一法界名曰無明求其最初了不可得如
人昏睡忽爾而起故以喻焉等覺後心用上上智能
斷此惑故云聖慧不存漸次故云一起真智圓照三
惑頓破三德頓顯故云如睡得悟也問初云覺察次
云覺悟何以分異答當知賊從外來但能覺察則不
為害睡從內發須自心明方能省悟內外兩分淺深
自異也問經論盛談三惑何故不言塵沙答塵沙障
事今文正論迷理故所不明又則塵沙之與無明但
離合爾離分枝末合乃同源今從合說義亦無爽大
則簡二乘之小妙則顯等覺之麤既大且妙唯極果
也且下結略指廣覺義稍多備諸經論亦見行宗通
題翻名中初翻名貫下釋義西土風俗以線貫華帶
於頃上嚴飾其身今以佛經能貫義理令不散失故
翻為線下釋義中貫穿即線義也攝持則經義也若
爾題中何故不名為線而言經者答蓋順此方儒典
如五經九經之類故亦名經也顯體中初通明教體
由下別示教詮故下結顯教功教體中霅川云古來
諸說有三不同一以聲為體二以名句文為體三以
聲名句文為體聲是實法名句文是假法以於聲上
屈曲建立故唯識云名詮自性句詮差別文即是字
為二所依今於前三後說為正何以明之經云此方
真教體清淨在音聞又云音聲雜語言但依名句味
故知假實不可偏取示所詮中四法相由闕一不可
下之三法非教不生是知教功最為第一斥毀中初
二句舉古遮濫末下六句指今妄輕縱下四句明執
成種況下二句顯離有功聖人立教達理為先而失
意者執著名相終日數寶於法不修所以先賢苦口
訶斥實為救弊如天台云隨逐積年看心稍久不知
研覈問心是以不染內法著於文字偷記註而奔走
負經論而浪行永嘉亦謂分別名相不知休入海算
沙徒自困斯皆斥於守筌執􂎶之流庸鄙無知承虗
接響遂將教法貶如棄物便謂教外別傳不立文字
殊不知十方三世諸如來種從教出生文字語言全
是法身慧命故淨名云言說文字即是解脫無離文
字說解脫也是知教滅則理無以彰理晦則行無以
立行闕則果無以證斷佛種壞法身過在毀教此是
惡因永下二句示其苦果生生向邪見家生故云永
墜邪坑也世世出空無佛世故云長遭難地也執指
認筏故非佛意由不著空可為遠種北山云與其涉
斷寧與濫常常則有法可修斷則無善不棄棄則當
乎邪見修則漸乎真道矣密嚴經云寧起有見如須
彌不起空見如芥子末後二句躡前著相尚成緣種
況於文字了遠性空不離語言而見真理如是超拔
利可窮哉(正因約三界二死消者非)釋餘名中古疏即天台妙宗
釋云儒宗講解有茲二訓萬代軌則故訓法也百王
不易故訓常也佛經亦爾十界咸規三世不易復以
由義而釋由佛大聖金口宣吐自證之法故名為經
解經總判中初分三段天台云序者序起將有利益
正者正為當機辯道流通者流名下注通名無壅使
正法之水從今以注當聖教筌􂎶不壅於來世雖分
三分上下貫通經曰初中後善即其義也三下推其
元由彌天即東晉道安法師也襄陽習鑿齒初訪安
云四海習鑿齒安對曰彌天釋道安自爾人以彌天
稱之初因秦王請僧講楞伽經講者但平讀其文都
無科節王曰朕聞佛旨幽微經文淵奧賓主起伏師
資問答必有次序如適所講略無科判何耶眾皆無
語時安在襄陽聞之歎曰凡在吾門同受斯恥遂將
佛經文無豐約例分三分安雖此判人尚疑之後親
光菩薩所造佛地論至此果有其言一教起因緣分
二聖教所說分三依教奉行分則與彌天宛若符合
或下點示不定分文科判本自人情未必楷定西天
此土諸師章疏建立不同委如他解。

初序分分示中初正分二序亦下釋通餘名使無疑
者大論問曰何以不直說般若而說住王舍城答說
時方人令生信故方即是處人即是眾略標三種餘
三亦然假緣起者文見發起序中餘名通別前後名
義可解結集方安者大論云佛將涅槃阿難問佛四
事其間一問經首當安何語答云如是我聞等三世
諸佛經初並然故後結集依教奉安。

牒釋證信總分中科分六段隨義略點委見次科別
釋中通名成就者由假彼六緣成此一經故。

初信中如是二字指下一經所說之法也稱理者須
約大乘實相妙理方稱今經所詮故名為如離非者
中道之體超出空有二邊之非故名為是。

二聞中真諦本無名字俗諦不妨假立大論云佛弟
子雖知無我隨俗法說我非實我也又云凡夫三種
我(見慢名字)學人二種(思惑未盡猶有慢我)無學一種(但有名字)阿難結
集之時巳證無學但名字爾聞者根境識三和合成
聞闕一不可大論云耳根不壞(根也)聲在可聞處(境也)作
心欲聞即聞也(心即識也)。

三時中初汎舉一代即下引今例顯初中初約說時
不定有無量者四十餘年時不一故又下明方土不
同西竺諸國一年之中或立三時四時六時又復每
日或立十二時十八時三十須中等(如蘭盆記)一席未終
者如華嚴經七處九會阿含十二年般若二十二年
等豈是一座而說故引今經為例顯非同座通標一
時逈離眾過也。

四主中初翻名自下對簡凡夫都不覺二乘雖覺不
能覺他菩薩覺他未能究竟自覺覺他覺行圓滿唯
在於佛獨得大名斯乃究竟始覺與究竟本覺一合
故也即下結指今經之教主也。

五處中初通標二名游化是國土依止是寺舍婆沙
論云令遠人聞簡他國故令近人知簡別寺故梵下
別釋二處初釋國土古王剏置者大論云摩伽陀國
王夫人生子一頭兩面四臂人謂不祥王遂裂其身
首棄之曠野有羅剎女鬼名闍羅還合其身以乳養
之後大成人力能併國王有天下取諸國王萬八千
人置此五山以大力勢治閻浮提因此立名王舍城
也又先所住城城中失火一燒一作如是至七國人
疲役集諸智人宜應易處即求覓地見此五山周匝
如城即作宮殿王於中住故名王舍又昔國王名曰
婆藪厭世學仙妄云天祀中應殺生噉肉身陷地獄
其子廣車次復為王自念我父生入地獄今欲出家
復畏地獄欲治天下復恐有罪當何處身作是念時
空中語言汝行若見難值希有之處當作舍住王出
畋獵見一鹿走疾如風王遂逐之至此山中周匝峻
固其地平正生艸細軟好華徧地茂林華果溫泉浴
池皆悉清淨天雨天香奏天伎樂乾闥婆等適見王
來各自還去見此靈奇於臾起舍故名王舍城也次
釋寺中文有三義初義論云是山於五山中最高大
多林泉諸聖仙靈依之而住次義即取山形後義應
法師云此鳥有靈知人欲死羣翔塚間待送至林飛
下食噉以能懸知故號靈鷲然如來本住寂光為欲
利益諸眾生故遂住王城也。

六眾中初總分若據菩薩上求下化志願超拔內心
雖勝外相無定故居其次聲聞剃染出家相具軌生
物善所以居初聲聞上首中初指人大下次歎德梵
下翻名義言弟子者南山云生在我後曰弟解從我
生曰子迦葉此翻龜氏其祖學道靈龜負仙書而應
因以命族真諦翻為光波古仙身光𦦨涌如波故亦
云飲光能掩蔽餘光故阿難目連翻名如後身子即
舍利弗亦翻珠子從母得名上首有十略舉其四故
云等也歎德中此出大論梵語摩訶翻大多勝器量
尊重為天王大人之所恭敬故云大徧解內外經書
典籍故云多升出九十五外道故云勝譯人且就一
義故云大也比丘因中三名初言乞士者南山云上
則乞法以練心下則乞食以資身怖魔者亦云魔怖
怖魔言其志也魔怖言其德也破惡者能破見思煩
惱惡故果中三名應供對上乞士殺賊對上怖魔無
生對上破惡(云云)經從華言云眾疏舉梵語和合乃是
釋出眾義四人以上者僧通四位且就僧體略舉初
位羯磨等者乃彰生善滅惡之用也次眷屬中初總
舉大數三下別示本緣佛初成道化迦葉兄弟三人
所謂優樓頻螺伽耶那提次化舍利目連其下正推
列意普耀經云諸經多列千二百五十人者重其最
初歸佛故未必俱在會也菩薩中三義如文翻名中
摩訶云大菩提云道質帝云心薩埵云成眾生此約
自行化他以彰名也含大小者三賢十聖皆名菩薩
故今下別簡唯大唯深是今同聞玅德者涅槃云了
了見佛性猶如玅德等微玅三德一念開發位居等
覺將證極果故立嘉名法王子者大論云佛為法王
菩薩入法正位乃至十地悉名法王子皆任為佛如
文殊師利也料簡中對之可見。

二發起序分文中初正敘就下分文初中初汎舉諸
經隨事不同者如淨名長者獻葢法華佛放毫光等
今下正敘今經二意如文別釋中囚父總分四段對
之可見牒釋闍王中初翻釋二名初據未生在母腹
中惡相預現次約生巳既斷佛性常懷怨憾調達釋
名中初翻名義是下示宗族有下明具相出下顯所
學斛飯王是佛叔父生二子次即阿難故云堂弟三
十相者唯闕足輻輪眉間白毫也法聚即內典韋陀
即外籍孤山刊正記云大論云斛飯王子提婆達多
出家學道誦六萬法藏精進滿十二年彼謂韋陀二
字俱悞應作十二年葢訛寫年字作韋後人不曉便
加陀字耳然台疏亦作韋陀與今疏同恐別有據引
緣中文出大論初明造逆遠由於下正明造逆初又
四初因利懷嫉二即下遭訶謀害三阿下從弟學通
四乃下神變惑王正明中又三初正示行逆二自下
竊號化眾三別下結成五逆言阿難授法者論云調
達往詣佛所求學神通佛不為說乃云汝觀五陰無
常自可得道復至身子身連及五百弟子所皆不為
說時阿難未得他心敬其兄故遂即授與不久獲五
神通佛法倚在王臣故求闍王以為檀越種種變化
者論云或時變身作象馬寶於王子前或作嬰兒坐
其膝上王子抱持嗚𠻳與唾語太子者正因引報恩
經云天授與闍王為友乃謂王曰王當殺父為王助
我殺佛為佛新王新佛化世豈不快哉等五法者長
乞食糞埽衣露坐不食蘇鹽魚內不觀根性皆制盡
形故名邪法三聞達等者等餘三人二騫茶婆三拘
婆離四迦留羅鞮舍五百新學者僧祇云調達始於
王舍城行化凡有五百新學比丘信受五法隨往伽
耶山布薩等破法輪者立邪三寶故三逆者一出佛
身血二破僧三殺阿羅漢并教闍王殺父害母五逆
具矣入地獄者大論云提婆身具三十相而不能忍
伏其心為利養故而作大罪與惡師富蘭那外道而
為親厚斷諸善根心無悔恨後以惡毒著指爪中欲
因禮佛以中傷佛欲去未到於王舍城中地自然裂
火車來迎生入地獄點示中大權者驗非小聖所能
也有因見惡而自省者所以大士逆化有因見善而
思齊者所以菩薩順攝天台云皆是大士善權化現
行於非道通達佛道眾生根性不同入道有異一逆
一順弘道益物示行無間而無惱恚闍王現逆為息
惡人令不起逆故下引二經以證非實釋頻婆中初
翻名釋義頻婆即平沙也七下正示囚禁。

二夫人奉給中初翻名預讖二浴下正明奉給經云
澡浴洗手曰澡洗身曰浴􂌞即乾飯屑也。

王請戒法隨釋中次科多論有部則局成論空宗則
通三中具云富樓那彌多羅尼子富樓那翻滿即父
名也彌多羅尼翻慈即母名也總父母名以召其子
四中沃灌也圖餓死者本王之意也究元由者即問
守門人也較異正引中初科涅槃文見北本三十一
卷羅閱闍即王舍城也善見即闍王也業因緣者彼
經云頻婆往昔毗富羅山遊行獵鹿空無所獲唯見
一仙王即懷嗔遊獵不得正坐此人驅逐令去遂敕
殺之臨終惡念願我來生還如今日心口害汝(云云)達
多業緣如下自引現通上文巳示設供者大論云王
子於里園中立大精舍四種供養以給達多日率諸
臣為送五百釜羮飯達多大得供養而念徒眾鮮少
我有三十相減佛未幾直以弟子未集若大眾圍繞
與佛何異如是思惟即破僧等曼陀羅此云適意以
適悅人意故其色鮮白亦翻白華餘文可見惡現中
三節初求佛攝眾佛下遭訶懷忿即下正彰惡相勸
教中亦三初自發惡願二尋下正教闍王三於下依
教行逆毗提即韋提梵音訛也婆羅留枝此云折指
憒古外反心亂也今云重室彼云城外此為少異四
兵者瑞應經云一者象兵二者馬兵三者步兵四者
車兵害父母中此一段文與今比較大有不同據下
正結既隨機見不須和會也。

二害母牒釋中初科四段對經可見欲逃罪責故稱
實答王下出實答意初二句明不制容入沙下明力
不能禁據經則指母為賊疏云父者應是父為賊主
母既為伴亦即是賊刊正記云父王儻存恐奪我位
故名為賊母以佐助故名賊伴設諫牒釋初科中固
活固亦作故正因引柰女經云耆婆生時既執針藥
其母惡之即以衣裹棄于巷中無畏王子乘車遙見
乃問旁人答言小兒又問死活答言故活王子敕令
取而乳養後還其母等言昔誓者柰母過去供五百
尼時故活為貧家子其尼有疾柰女常使故活醫治
所治悉愈乃發誓曰願我後世為大醫王常活人身
四大之病所向皆愈等菴羅子者即上柰女初維耶
梨國梵志園中植此柰樹樹忽生女梵志收養年至
十五顏貌端正宣聞外國七王爭聘梵志大懼乃置
女高樓謂七王曰此非我女乃樹所生設與一王六
王必怒今在樓上請王評議應得者取之非我制也
是夜平沙王從伏竇中入登樓共宿王謂女曰若生
男當以還我即脫鐶印付女為信便出謂羣臣曰我
巳得女眾臣皆賀六王遂即罷去後女生故活年八
歲持金鐶印見平沙王遂為太子至二十會闍王生
因讓曰王今嫡子生矣應襲尊嗣遂退其位今乃為
臣也諫詞中梵語毗陀亦名韋陀此翻智論有四不
同一億力毗陀(明事火懺悔法)二耶爰毗陀(明布施祠祀法)三阿他
毗陀(明外國鬪戰法)四三摩毗陀(明外國鬪戰法)殺父有理非謂合
然自古有之猶可恕爾非辜害母者辜罪也無故加
害故曰非辜晉書阢籍為文帝中郎有司告人殺母
籍曰殺父猶可至於殺母眾人皆謂失言帝聞之曰
殺父天下之大惡何其可也籍曰異類知母而不知
父殺父猶異類也殺母則異類之不若也眾服其言
則知殺母無道甚矣四姓者剎帝利君臨奕世王種
也婆羅門守道居貞淨行種也毗舍􂏆遷有無商賈
種也首陀勤身稼穡農種也此四貴賤逈異婚嫁不
通王今害母大逆常情點辱王種故云污也即鄙其
王有同殺者經云不忍聞者以聞況見也聞尚不忍
況眼見乎三幽閉中賢臣者國以賢臣為輔得失繫
其安危故也發起本者祗緣幽閉遭苦發心求往生
也請佛申敬即指經中時韋提下至作禮文也陳詞
中初句總標阿下二句明常遣人傳下四句明常遣
意韋下四句明謙敬情又阿下三句明翻華號哀請
中前巳禮竟今復禮者表殷勤故佛往赴中韋提有
感佛即垂應感應道交同一念故勝鬘感佛義亦同
此釋迦巳下翻釋可解(云云)釋疑中疏即天台王請遣
徒后請親往其理似乖欲須問決求法中初科不期
遇者非本請故被禁故悲見佛故喜事出倉皇故無
容緩表情迫切故挽項瓔請法通問生處初科初牒
問詞天性者孝經云父子之道天性也天賦之性本
乎自然天倫者倫理也楞嚴云汝我同氣情均天倫
此非偶爾故問宿因本下二分旁正提婆緣起天台
云此經不答餘經說之昔於定光佛時釋迦為摩納
就珍寶仙人學法學習既成念欲報恩自惟貧乏于
時耶若達欲嫁女時有須摩提求為女壻聰明有智
而形貌醜摩納遇見與之論議須摩提屈在言下耶
若達歡喜大賜珍寶以女妻之摩提生忿發誓未來
世世常惱為此因緣常觸惱也蓋下點示教意正問
標分中初分經文此之下明最要若下顯無功即十
疑論云具有二行定得往生一者厭離行二者忻願
行彼文稍廣須者看之四明亦云若非厭離舍此無
由不起忻求生彼無分始自初心終至等覺變易未
盡忻厭叵忘是也釋無憂中據佛答者即下光臺現
土樂生極樂之文也娑婆五濁通舉依報人間天上
總收正報對彼極樂顯此極苦釋閻浮中初翻名釋
義據下點經局指初中金色映樹樹色倍明故云勝
金樹在須彌之南因樹以名洲也次文二義可解明
可厭中初科初通釋濁惡二五下別簡依正三若下
點經偏舉五濁該依正者劫是無情屬依餘並正報
十惡行業亦屬於正不善中大分二段初就文二約
義文中初通攝六道或下局就人論義中亦二初通
約依正二又下的指一念遠離中初正釋二惡極下
對簡有無初中略舉四種此四名字皆是濁惡之聲
耳不欲聞造此四業莫非濁惡之人眼不欲見下引
小本對反可知正請中初科初釋五體由下探示次
科懺悔中初示雙標華梵有下引分字解釋出業疏
懺篇佛日中眾生癡暗喻故長夜如來智光狀同赫
日淨處中初正釋經文據下驗後請觀前引玄義即
指此文以顯思惟正受祇請觀法下文正釋故此預
點。

正宗中總分三段並上一句指定經文下二句釋出
佛意審定機宜者佛巳懸鑑淨土緣興不欲自說意
在韋提機鋒相捧以彰特異也淨業正因者此乃的
示十六玅觀正是所詮往生要術也結勸修習者韋
提侍女由聞觀法即得往生有茲利益欲使後人見
賢思齊別釋現土初科中初敘意自二初五句明佛
鑑機特下四句正示現土二分文可見示光體中眉
間白毫眾相中最此即常光經云徧照十方乃示現
也表對中初正表法兩眉即空有二邊光發兩眉之
間故表中道諸法不出十界依正無非中道本來具
足全具出生故能徧照此即從一出多也初散後聚
者點經還住佛頂之文此即收多歸一也二即下顯
經旨佛說法華亦是眉間放白毫光與今經同驗是
一佛乘法或說他經及偏小法則無此相故異常時
現土中上二句舉山喻臺此乃分喻十方國土皆於
中現豈止如須彌耶現下四句點經土略此乃結集
之意也七下歷示土體自在天宮即欲界第六天此
亦略比欲天凡境豈若佛土之樂乎頗梨狀似水精
故言明瑩若下點土相略欲下別彰具美選土中初
科初對通簡別通敘諸土者即經云是諸佛土雖復
清淨等別指極樂者光臺現土正意在斯信知韋提
不同聊爾良下釋選定意初明攝散良方況下二明
教主緣熟是下三明即一見諸十下四明經論可據
彼文甚委講者引說請觀法牒釋中初二句就文判
定初下正釋二名如下依經顯示引證中玄義如前
福觀巳明觀佛經中文有二段並約三慧而釋是法
即指觀佛三昧也思即思惟驗與今經思惟是同無
非正觀結示中初準上科以判淺深異者思惟則淺
正受則深也又下次準前請以判即下正結佛笑中
光臺現土意在極樂韋提選定冥契佛懷啐啄同時
機應一際大事顯彰所以發笑潛通即機投於佛密
應即佛應於機不謀而合故云潛密觀下引證若據
佛笑合在上科葢喜韋提選土故也祇緣因笑放光
光照王頂故節於下則知一笑義貫前後獲果正釋
中初明佛力遙加二蒙下因光獲證三阿下翻名示
義悟無常者小乘根性由佛力加了知世相是生滅
法增修無漏觀智進斷欲界殘思餘惑漸輕故云將
盡應是最初目連授戒富那說法巳有所證今蒙佛
力復加增進所以經云心眼無障可驗爾前巳證初
二兩果得法眼淨也結斷中以後經文不敘則知證
果即滅如向所引涅槃經云過七日巳王便命終是
也。

二明觀法審定中即點經文汝今知否一句也否乃
審問之詞為知不知夫人不答示同不知示不遠中
初引經比校此下約義釋通三義各有法喻初中天
眼則有報修之異此即佛弟子修無漏觀慧發得天
眼也淨名亦云阿那律以天眼見三千大千世界如
觀掌中菴摩勒果天眼尚爾況佛眼乎華嚴云佛眼
廣大無邊際普見十方諸國土(云云)譬下舉事喻顯孟
子曰登東山而小魯登太山而小天下次義中多論
問曰何法重於地何法高於空何法多於艸何法疾
於風答云戒德重於地我慢高於空煩惱多於艸心
念疾於風地水火風四大皆假色香味觸四微所成
心法不爾故疾於風(云云)後義中佛力者如般舟經明
三種力一佛威力二三昧力三行者功德力由佛力
故雖遠而近特引劣夫從於輪王顯假他力青蠅附
驥後漢列傳云蒼蠅附于驥尾則日馳千里矣天台
亦約佛力心念論之霅川彌陀疏問曰經云十萬億
佛剎何故請觀音經云去此不遠答彼疏云機緣未
熟雖近而遠機緣若熟雖遠而近彼約人說今約土
論須知十方微塵佛剎皆我心性攝無不周虗空尚
在於心中十方豈存於性外所以小乘昧此無往生
之由大教照然有不遠之理釋業成中即指彼國依
正莊嚴莫非主伴淨業共感故云成者極樂下釋經
眾譬利根即法作譬鈍根以譬擬法佛境幽深非凡
目覩故以譬喻而得解了亦令下釋經未來非止現
在兼為末世故云亦也魏誌云千鈞之弩不為鼷鼠
而發機萬石之鍾不為莛撞而起韻三十斤為鈞鼷
即小鼠如來設教如為一人眾多亦然也正示所說
福業敘意中初句徵起即下釋通初二句總判合行
非下二句別顯相資有下六句互彰過失二下諸句
結示勸誡大抵福慧譬如目足有目無足寸步不前
有足無目觸途成礙目足更資涼池可到比方福觀
其可偏乎釋文通標中經云欲生即索機也欲以希
須為義故云志願當修言其決定不可闕也別釋分
示中初通明大行諸佛因地皆修此三未必專為往
生淨土驗知三福通為助道菩薩所修故稱大行第
下分示三業凡夫業中父兮生我母兮鞠我欲報之
德昊天罔極父母之恩可校量哉模範於我曰師德
臘居尊曰長生我慧命育我法身非師長而誰華嚴
曰不知恩者多遭橫死常人尚爾況父母師長乎下
明十善文相可解共業中翻邪乃約創染佛法為言
但歸無戒者言歸未必言戒戒必兼歸除具足戒餘
皆三歸下發也不共業中初分釋四句上下別簡自
他無上道心即佛心也此心徧該法界故名大心善
惡因果徹見本源了非他法全即自心故名大信圓
頓佛乘詮示三智由讀誦故一念開發故名大解即
此自行而用化他盡未來時無有疲厭故名大行如
一眾生未成佛終不於此取泥洹故示不令退墮也
然上三業自淺階深雖是凡福共行但在行人圓融
觀智體達解了一一稱性皆無作業也總結可知。

正觀勅聽中諦聽者攝耳存心不沈散也他文或以
念之屬修則三慧備矣煩惱必該三惑二死準知此
法專被下凡非干聖位指清淨業為十六觀可照前
文清淨業處唯請觀耳讚請中契佛本懷所以讚善
蘭盆經云大善快問我正欲說汝今復問是也勸囑
中初指經文阿下二句明所囑人由下五句明所囑
意如下三句點所囑詞文下分節經文初文佛所教
者即指十六觀門是佛說故次文依觀修習獲見彼
國功由佛力仍點方便即佛力也經舉鏡喻者玅宗
云觀法如鏡修之如執觀成土現如見面象獲證中
初據文判位(委如扶新)若下評論見當經文既云應時即
得似指見生準下則知懸指他世玅宗亦云即者方
將也此會聞觀將證法忍乃是通說未來眾生修十
六觀能得無生非謂韋提巳證得也(正因引仁王五忍分判位次又
云二世皆獲證者非)示法初科見土由中大權引實者此願韋
提本住法身為欲發起淨土因緣示同凡法如來據
迹言是凡夫經云心想羸劣者惑障厚重無觀慧力
故天眼徹見內外乃真天眼也凡仙即諸天五通之
類也小聖如小乘四果之人也那律天眼第一但見
大千豈能越十萬億剎見安養乎信非凡小之天眼
也大經云菩薩所得清淨天眼異於聲聞緣覺一時
徧見十方世界現在諸佛是也釋異方便文有二義
初義光臺現土則局次義十六觀法則通此是如來
權巧令見則與法華祕玅是同也欲下釋疑佛佛皆
具權實二智實在自行權屬化他示請意中初分文
此下二結歎自巳得見復為他請可驗韋提是大菩
薩明苦逼中初指濁惡如前疏下次釋五苦盡此科
文並台疏也玅宗云初以五道非樂釋二以五罪招
報釋地獄燒煑苦餓鬼飢虗苦畜生屠割苦人間八
種苦天上五衰苦次釋者以由聖意多含更明五惡
招於二報名出大無量壽經五種之過即五惡因遭
難犯法即華報也故彼經云今世現有王法牢獄隨
罪趣向罪報亦然無從捨離但得前行入於火鑊身
心摧碎精神痛苦等(云云)後墮三途即果報也然此二
報本無五相皆從五因而立五名彼經五文之後皆
結云是一大惡一痛一燒乃至總云五大惡五痛五
燒故知二五皆從因立正陳請中初句牒經云何乃
是審問之詞下列三義即三障也生不值佛無明蓋
覆故濁惡轉盛三業麤強故苦逼益深四相遷移故
業下結顯請意。

三示法分文中專注西方故云繫想此且通標云何
上正示繫想之法該十六觀隨釋云繫念中文有四
段初的指一方故下引經論證十疑論云專念阿彌
陀佛即是一相三昧以心專至得生彼國般若經云
文殊問曰云何速得阿耨菩提佛答當修一行三昧
入此三昧者於空閑處隨佛方所端身正向專於一
佛念念相續等比下簡異餘觀義下結勸詳審別列
敘古中初句標自下敘古失中今下明今得要未入
文前通敘教意故曰懸談托境修觀必須委曲故云
心要明今分十六中先分彼此次分總別對文可見
後十五中前五即水觀至樓觀也後十即華座至九
品也分前五中初能所相依想水成冰意在觀地自
餘一切皆依地起是故地屬所依後三屬能依二地
下總別相攝此五並依報也後十中復分為四一者
觀佛二觀侍者三觀普雜四觀徒眾此十並正報也
結顯中上三句結前下二句顯後若此分對者通指
四科也彼此總別能所依正歷歷分明則使行人受
誦憶持臨文不壅矣。

初觀落日示意中譬如迷人四方易處不憑標指則
昧歸程俾觀落日庶可投心玅宗云繫心之法須落
日者欲令定想趣於西方是向彌陀所居處故初正
示次引證渺漭大水通漫之貌漭模朗反明所觀中
想即觀者若據作想乃屬能觀而經中欲簡非生盲
人方可修觀故有此語非能觀也須簡胎中失目者
葢由生下有目之人巳曾見日非所簡故能觀中分
節經文為四示修儀中起想即運心思惟乃指觀前
方便故云發觀坐禪之法修觀最要初心未諳故須
略示當於靜室身就繩牀結跏趺坐以左脚置右脚
上名為半跏更以右脚置左脚上牽來就身令齊兩
䏶名為全跏隨意皆得次整衣服不得太寬寬則袒
露不得太急急則氣壅次當正身不萎不倚項脊相
對其頭不低不昂平直自然勿以力制左手累於右
手之上頓脚䏶間合眼令斷外光合口令斷外風次
令氣息調勻心離昏散故天台云調身則不緩不急
調息則不澀不滑調心則不浮不沈三事若調觀道
可獲也坐不背西傳記非一今云古晉如往生傳云
僧叡法師弘讚經法常回諸善願生安養坐臥罕曾
背西等次觀相中經云諦觀即心日即是境是故疏
云心境相應心照於境境照於心能所一際間不容
髮湛如止水廓若太虗故云凝然不動即此不動是
為定體釋經堅住不移之語也三成相中日之將沒
必落於西光影㘅山似如近地雲霞四散愈見光輝
無以比狀如鼓懸空專觀落日送想西方則不迷歸
趣也(正因云日午難觀落時明了者非也)四常觀中想成相起相全心
現猶如流水念念增進閉目開目常在其中稍有間
斷則喪前功結示中指經最後二句簡非他觀故名
日想此觀居首故名為初觀彼依正初科初標簡中
葢由二五兩觀名同世人致有改後經文作池想者
彼此兩分永無濫矣。

水觀初科言立意者此下觀彼依報而最初即令觀
水推其所以故云立意文中初約有無真似以釋經
意欲假此土凝水作冰然後因冰觀彼寶地如來憫
物權巧若斯疏下引證表即取象驗非真正觀法想
水中初節經文各有分齊緣此水冰非本正意祇欲
借似比真所以水冰纔成即接地觀也當觀牒釋中
初明想水見水澄清者但隨行者心想至處不可定
拘湛然不動者全自觀心之所發現故以無分散意
釋上澄清也次下變冰後變琉璃尋經可解地觀中
初明地體此想成巳一句結前也見琉璃下二句正
明地體也內外即上下也二明幢擎即經下有金剛
至不可具見一段文也金剛即是幢體不可破壞故
名為剛八方出角故云八楞百寶即指幢之莊飾幢
復有珠光色映地狀如千日交光相羅故難具見莊
嚴地面中金繩者即以黃金撚成縷線縱橫分布也
雜廁間錯並交羅也復以七寶於金繩內界出華紋
不相參混故云分明舉世華塼彷彿比象大本云自
然七寶合成為地恢廓曠蕩不可限極悉相雜廁轉
相間入光色煜耀微玅奇麗等寶光中即上金繩七
寶復放眾光光之相狀如華星月臺閣中合寶光者
指前地面五百光也光色和合蟠結空中化作樓臺
數有千萬爾雅云四方而高曰臺陜而修曲曰樓杙
長者謂之閣即今重屋也樂器中經云兩邊乃是趣
舉疏約四面釋之說法警眾者因風出聲無非法語
如小本云聞是音者皆念三寶故云警眾八風者淮
南子曰東北曰炎風東方曰條風東南曰景風南方
曰巨風西南曰涼風西方曰飂(音流)風西北曰麗風北
方曰寒風彼無時節者大本云無有四時春夏秋冬
不寒不熱常和調適四念處者葢由眾生計身為淨
以苦為樂無常計常無我計我佛以四法反而破之
一觀身不淨二觀受是苦三觀心無常四觀法無我
四智是念四倒是處初觀色陰二觀受陰三觀識陰
四觀想行二陰及餘一切諸法究而言之不出色心
爾此乃大小聖賢入道初門也經沒不淨而謂之空
疏約計亡以釋執淨之計纔亡則知此身當處空故
第三地觀初中備在前文即上地體莊嚴等相躡前
即此想成時一句也結勸即一一觀之巳下文也(諸記
從初至名第三觀為躡前佛告巳下至盡文為結勸者非)次科釋思惟諦觀中總
別相者地體為總自餘莊嚴屬別囑令行者一一了
了不令散失豈非結勸乎簡時中初正釋所除間字
去呼有下二斥世妄改善導玄義亦作睡時或下三
斥局非通經屬化教通被道俗若謂有妨食觀出家
則可何關俗事今下申今正義又二初對他簡異故
下二引經明據粗見中觀前方便心境未合故云漸
想粗徂古反麤也略也正受中初翻名想下示義如
下喻顯言下牒釋對前方便故名正定定慧不偏故
名等持大品云佛告曼殊室利云我昔初學作意現
入此三摩地如善射夫初學射業注心麤的隨所欲
射發箭便中然後任運能住任運出入不復作意等
言思叵及者唯證乃知非思量分別之所能解也彰
益中初科纔說地觀便囑受持欲彰教意故須釋出
前之二觀是此方物境界既劣觀力未深且為由漸
豈能脫苦地觀乃是彼土所依境觀俱勝方獲大益
義當勅告對前序分曾囑故云重也俾還耆山再述
故云轉也正彰益中上三句即經若觀至之罪也下
三句即經捨身至無疑也疏科此去名為彰益驗非
結勸引示中傳云大行不原姓氏唐乾符中於泰山
艸衣木食行法華普賢懺法三年得見普賢深慶宿
因彌自策勵念巳未之有證殆忘食息末年姑以佛
道所修未專一境幻身磨滅復何受生遂入大藏精
誠扣意信手抽經畢命受持乃獲彌陀經日夜誦持
絡繹安養未三七日俄於半夜睹琉璃地瑩淨在前
心眼洞明見三聖相無數化佛于時遠近相傳聞於
僖宗詔入大內問其所見行具對之帝悅曰此精進
之所致也賜號常精進菩薩仍賜爵開國公焉後一
年得疾而逝(云云)三昧既成不勞作意任運現前故云
吾無觀想(或云不伐遣相者非)辨邪正中二初正釋今經雖下
二對簡餘觀文有通別二意通則一代大小觀法皆
邪別則獨就今經自簡又恐錯認偏邪之語故復指
破斯乃疏主深得如來甄別之意他不見此徒自呶
呶(餘如扶新)。

四樹觀中初科可知者地想成巳結前也次觀寶樹
生後也而下別點對告下有不標於茲通示次明觀
行標分中初從觀寶樹下至亦於中現是所觀也次
從見此樹巳至皆令分明六句是能觀也所觀體量
牒釋初科即經觀下二句樹相多種者即下行數高
量光明華果等也佛將欲說故先囑之二行數中即
經作下一句初約一國總說次約隨處各論三高量
中即經一下二句初出由旬梵號而無正翻義取兩
土郵亭傳舍以為準則經律上品八十里中品六十
里下品四十里多取下品為用八千由旬計有三十
二萬里也若據大本云彼佛道樹高四百萬里其本
周圍五百由旬枝葉四布二十萬里隨機所見故不
同也光明莊嚴中初樹葉即經其下三句彼無寒暑
常時鬱茂也二色光中一一華葉至以為映飾也經
文初二句總標琉璃下別示琉璃具云吠琉璃此云
不遠以西域有山去波羅奈城不遠山出此寶故以
名之頗黎正云窣波致迦其狀似此方水精然色有
赤白者瑪瑙梵云摩婆羅伽隷寶色如馬之腦因以
為名車渠梵云牟婆洛揭拉婆此云青白色寶尚書
大傳云大貝如大車之渠渠謂車輞經云綠真珠亦
有赤者佛地論云赤蟲所出故珠體赤珊瑚智論云
海中石樹也述異記云珊瑚樹碧色生海底一株數
十枝枝間無葉大者高五六尺小者尺餘琥珀似玉
顏色紅潤或云千歲松脂化作經云眾寶故引大本
而轉釋之彼云或有二寶三寶乃至七寶轉共合成
或有金樹銀莖華果或有銀樹金莖華果乃至云或
有寶樹紫金為本白銀為莖琉璃為枝水精為條珊
瑚為葉瑪瑙為華車渠為實等文廣不錄三珠網中
玅真珠網至色中上者也如疏次第節文消釋七層
七網從上至下乃約豎論網間宮殿七重網內各各
皆有五百億也梵王居處即初禪第三天也翻名中
能雨眾寶故曰能聖內外瑩潔故云離垢所求皆得
故曰如意以此珠寶結為組纓網絡身首以為嚴飾
珠光洞徹照四千里雖以百億日月比之珠光猶勝
故云不可具名餘文可解二華果莊嚴總舉中相當
言其行不參差相次言其葉不疎闕故大本云行行
相值莖莖相望枝枝相準葉葉相向華華相順實實
相當等別示中初葉相可解二華相中閻浮樹大者
百由旬其果可食色如爛椹華之宛轉猶若火輪疏
以風車狀火輪相樹果中體相如帝釋缾者大論第
十五云有人貧乏常供養天天愍此人現身問曰汝
求何事答曰欲求富貴天與一器名曰德缾而語之
曰所須之物皆此出等今以果相狀如此缾未測大
小以葉度之亦可見矣變幢葢中即上諸果所出光
也光化幢葢葢中復現佛事佛國佛事則局一化佛
國則通塵剎示能觀中囑令行者心境分明前但云
樹與華果等而不及枝今試說之故云必兼又恐枝
莖相濫故復揀之。
靈芝觀經義疏正觀記卷中

靈芝觀經義疏正觀記卷下
四明龍山足庵沙門　戒度　述

第五池觀經文略告勅人直爾標起示所觀法體相
舉數中八池且據大者為言不明其量大本浴池量
云或十由旬或二十由旬乃至百千由旬縱廣深淺
悉皆正等八功德水湛然盈滿(云云)水色中四句經文
自分為二初中水性柔弱故非七寶莊嚴但由塘岸
寶色相映使之然也次文經中寶即召水柔軟乃八
德之一也世典尚云山蘊玉則艸不枯淵藏珠則水
不竭況佛境乎流渠中渠即溝港支即流派是則八
池各十四派互相流注上約池塘則具七寶今論水
渠但云黃金四渠底中此經但說金剛為沙小本亦
云池底純以金沙布地若準大本底沙不一彼云黃
金池者底白銀沙白銀池者底黃金沙水精池者底
琉璃沙珊瑚池者底琥珀沙硨磲池者底瑪瑙沙白
玉池者底紫金沙等二池蓮示數中上明八池數同
下校小本色異據大本云眾寶蓮華周徧世界一一
寶華百千億葉其葉光明無量種色一一華中出三
十六百千億光一一光中出三十六百千億佛身紫
金相好等明量中初算量二校異小本車輪者彼疏
云車有大小難為定準此間極大不過數尺可依輪
王車輪為量十住婆沙云轉輪聖王千輻金輪種種
珍寶莊嚴其輞琉璃為轂周圓十五里準此未及半
由旬亦約小者耳所以二經不同者慈恩云華有大
小彼據極大此約最小今準大本池中蓮華或一由
旬乃至百千由旬則知大小不一皆是隨宜趣舉不
必以此較經優劣(云云)說法中初會華梵二牒文釋三
明說法水自珠出從珠得名前云如意今云摩尼故
云互舉金池寶水循華說法皆是彼土奇妙之事故
上生經明兜率宮有水游於梁棟之間與此頗同說
法中前一說小後二說大彼有三乘隨機所樂大論
云美其功德名贊贊之不足又稱揚之名歎三池上
光明中文有三節初明從珠發光其下明從光化鳥
贊下明鳥稱三寶經但通稱不標別目故引小本及
下像觀示之經云百寶知是毛色通收眾禽哀雅即
優柔之韻大本非唯贊三寶聲彼云或寂滅聲或慈
悲聲十力無畏不共法聲諸通慧聲無生忍聲如是
等聲稱其所聞歡喜無量隨順清淨離欲寂滅等良
以依正色心無非法界具足諸法故使德水靈禽善
說法要若但推讓佛力變化則乖法體未稱圓乘也
結示中初別列八德次總歸四塵清即是色不臭是
香美則是味餘五並觸此出成論若準唐譯小本云
何等名為八功德水一者澄清二者清冷三者甘美
四者輕耎五者潤澤六者安和七者飲時除飢渴無
有過患八者飲巳能長養諸根四大增長今開輕耎
為二無安和加不臭餘則大同正因解引晉遠法師
傳云師於淨土之修克勤于念憩廬山十一年澄心
系想三覩勝相後從定起見彌陀佛身滿虗空并諸
菩薩侍立左右又見流水光明分十四支一一支流
注上下自能演說苦空無常無我佛告遠曰我以本
願力故來安慰汝汝後七日當生我國(此經宋朝始翻廬山預修
心想暗與經合)。

第六總觀正明標分中初節經文從初至念比丘僧
即別觀寶樓也從此想至寶池即總觀四種也隨釋
別觀中又四初示數寶國召彼土者依正境界悉是
百寶莊嚴故界即限畔在經不顯故準小本示之餘
三對經可見總觀中樓即當觀前三即地樹池也若
下釋總別意初心創修則宜別想後心純熟則宜總
觀況復至此依報既周恐前別觀有所遺忘故當通
總再妙前觀了了分明不令散失也點粗見中據前
地觀巳入正受何故至此例名粗見思之疏指下文
為正受者既能破障除疑驗知三昧成矣第二觀正
報中初科經自分三初勸聽中觀依乃是觀正由漸
將欲說正恐生怠墮重垂誡勅令加渴仰二許說中
分別解說者通指後十正報經文種種教詔無非解
說除苦惱法者依正兩報悉名為苦妙觀乃是能除
法也觀佛三昧一經宗主三身圓證萬德莊嚴一念
諦觀三障消殞脫苦之要無越於斯故云非觀佛等
三重囑中意在阿難耆山再說望前累囑故曰重也
次科聖現中初通示端由依報現土正報現身各從
其類以為發起皆云佛力驗非巳分佛立下二因明
有據世謂立像不尊疏主專據今經甞作三聖立像
記刻石于四明之經院焉閻浮金色雖曰超勝還是
世金若較佛光天地相遠三申請中二段如經疏召
韋提為菩薩也自非深地豈能為物哀切若此。

四明觀法中指如上者日觀之初將後十觀大分為
四故後點之今文四科前二乃是觀正由漸第四廣
明觀法方屬當觀也。

隨釋華座初科初敘意先立義次喻顯蔡邕獨斷曰
陛即階陛也臣與君言不敢指斥故云陛下次分文
從佛告至第七觀正明觀行也又從佛告至簡邪正
總勸諦觀也隨釋依處中言華依地者葢由孤山釋
彌陀經華如車輪判為散善此經華葉小者縱廣二
百五十由旬判為定善霅川破云定散在心不可從
境而判乃至云小本是池中蓮華此是地上佛座之
華比類且疎分判殊失今疏特云依地義同霅川暗
斥孤山也經云想念囑令行者起思惟也別列華葉
中六段疏文隨難自點釋臺體中即蓮心者如梵網
云方坐蓮華臺華嚴云華在下擎天台戒疏云臺者
中也驗是蓮心非別臺座也校飾中上以如意珠純
作臺體今以四寶復於體上莊嚴也甄叔迦者西域
有樹其葉赤色形大如掌此寶顏色似樹之華因以
名焉幢體中既云寶幢必具七寶自然者非造作也
寶幔中具云須夜摩天此云善時以天光明無晝夜
之別故得斯名以天比幔一取廣大二取莊嚴此即
佛頂幔也珠光四節經文可見因珠發光光則有色
色復變化一一出生重重無盡何止此哉勸觀初中
又二初正推寄此點示者由是依報之末正報之初
兩楹之間其義最便舉一例諸莫非願力也使下二
結歎使知者示佛意也淨土者總依正也依正既因
願體願體全是佛心佛心無相從本巳來不生不滅
寂如虗空彌陀因中稱此心體發無相大願修無作
大行證無得大果所感身土依正莊嚴無非實相此
理微玅所以言思不可及也由漸中如上敘意對君
視陛義可見矣純一中以前所觀境界差別心想雜
亂則不能成故茲教誡令一一觀點文具闕義必定
有鏡像無差相似法故利益中滅罪除疑對經可見
滅罪多少懸點後二隨觀淺深也正因引淨土傳云
釋真慧好窮經律積以成性及得淨土之法追而修
之且曰凡夫異念紛紛不一不憑聖力吾孰依焉乃
築淨地為方壇壇設高臺珠玉眾寶中外相表臺之
西面復設四柱寶幢幢上網幔互相映飾無量壽佛
居中觀音勢至侍左右焉其下間以青碧像琉璃地
金繩分布用界其道道下又設七寶金幢幢分八方
取經七寶金幢擎琉璃地者也慧每作觀必先澡身
澣衣而後入挺身整念肅肅然若諸佛常在其前將
逝之夕預見蓮華載開載合足如履空頃刻眾聞鐘
聲又聞天風四來異光驟發慧遂亡矣。

第八明觀法中初科敘分二節在文易見眾生者通
召像末薄地凡夫也無始者迷來日久罔測其初也
真佛者且約化相即指應身也形像者刻雕繪素世
皆目擊也故使者即佛權巧特彰教意也想佛分文
中又有二段初正分文此下二推佛意然此雖則通
名像觀其實初段示想佛意意在第九觀佛真身於
茲預敘疏特點出一經玅旨者文雖在此義貫初後
能知此者徧觀依正十六種境無非心作心是更無
他物成佛之要良在於茲囑令學者微細研窮佛應
中初徵示釋經所以者何一句也前云想佛故此徵
之此下牒釋初釋諸佛良以彌陀與一切佛所證之
理非一非多諸佛乃即一之多彌陀乃即多之一一
多相即畢竟平等華下引示初句明異下三句顯同
法身可見心智慧報身也力無畏應身也既皆云一
信無差矣此下二釋法界身也法身則有修性不同
今約修說故云果證證無別證全證眾生所迷理心
究竟圓滿彌亘法界法界乃是無外之稱故云無所
不徧則下釋入心想也法身既徧豈異眾生生雖本
具全體在迷迷無別迷全迷諸佛所證覺體迷悟乍
殊法身理等修智一照性德即顯故云隨應疏下引
古助釋天台疏云法界身者報佛法性身也眾生心
淨法身自在故言入眾生心想中如似白日升天影
現百川即是三十二相八十種好明佛身自在能隨
物現玅宗釋云報佛法性身者滿足始覺名為報佛
究顯本覺名法性身始本既冥能起應用然須能感
應方現前淨心念佛方名能感故云眾生心淨法身
自在此二道交是為入義復以白日升天喻始合本
影現百川喻應入淨想三十二下牒經相隨物現明
佛下釋義由法報冥故應用自在有淨心感悉能示
現(云云)若據台疏乃有二釋今文所引即感應道交一
釋也復有解入相應釋所不引者彼以心觀為宗行
者心觀開解契合本覺是故佛體入觀解心顯自性
佛故須此釋今以觀佛為宗心淨佛應頗符今義故
獨引之問法界無外無所不徧全是眾生依正色心
何故經云入眾生心答法體周徧誠如所言且約眾
生未修觀前全體迷背似如於出由修觀故佛從心
現似如於入非出非入而出而入也引證中以由上
科心佛一念感應無差故引此經證成感應初明佛
常應可見若子下二明感有無明無中眾生在迷終
日不覺則非玅感佛雖常念無如之何故云有應無
感非今所論也明有中一念開悟起心作想佛身隨
應生心本具於佛故能感佛心本具於生故能應無
非中道自然交契故云感應道交是今所用也結顯
中不出以悲拔苦以慈與樂悲既同體慈即無緣也
眾生諸佛同一覺源諸佛悟本證涅槃樂眾生迷強
受生死苦迷悟雖隔理體元同是以諸佛起同體悲
拔性德苦運無緣慈與性德樂苦樂既但性德實無
與拔之殊是知慈悲苦樂唯一法界耳文中初句明
垂應人同下二句明垂應心隨下三句明垂應用本
有之性任運相關不可致詰故絕思議也想成分文
初二句中初句指修觀人次句上二字即心下二字
即境以心想佛佛從心現故云心境相應也次三句
中上二字即因下二句即果相好乃是諸佛所證由
心作想佛身隨應所以因心即具果人相好下二句
義見次科示益中是心即觀佛之心者如向能觀第
六意識緣生心也秖由能觀之心淨如湛水故感佛
月應心水中水月交光心佛一際然觀像意在觀真
第九觀明八萬四千相好此中但云三十二相等者
此下釋通也此亦隨觀淺深任力大小耳教下二句
正示利益釋文中正釋心作心是二句文也初釋心
作眾生者即指當機依教者即指玅觀修因感果者
即指起行行始為因行終為果始於此心者即指意
識作謂修治造作也恐下釋心是初二句牒疑秖下
釋出疑云佛既因修而有則顯不修心不是佛是故
釋云只緣此心本來是佛但久沈欲海具足煩惱杳
無出期是故應當依經作觀圓破三障圓顯三身全
由性具不從他得故云當體是佛也反顯中初五句
正反可見當下諸句順釋初明因巳具果蓮下明果
即證因釋徧知中初正釋徧知深廣下釋喻深則罔
測淵源廣則莫窮邊際所謂佛德無邊如大海也佛
德下明略若據十號無非萬善莊嚴皆具眾德經中
但云徧知驗是略舉以一攝諸也果下釋心想生也
諸佛果德因心既具故勸眾生即心念佛慕果修因
必獲克證經云想生生猶現也依果德中初敘經意
前下釋通別多下牒文解秖由者躡上科意前約法
體是同故通諸佛今欲的指正觀不可相濫佛之名
號乃有無量十亦是略況舉三乎此但翻名義如他
釋巳上通明想佛之意為下觀佛之要也從想彼佛
下正明想像方屬當觀也正想標示中示其由漸點
出教意也別觀彌陀中經有三節見色相中既云形
像雕畫無拘但據所見純熟即可投心作想見莊嚴
中指經地池行樹即前所觀依報也寶幔滿空即華
座上幢所擎者誡諦觀中指經極令之語也二菩薩
中經有二節即座像也經中初句結前復下起後如
文自點總觀眼見境中二段如文耳聞法中經云玅
法其語通含故以四念六度示之觀心流利常在其
中縱使出定所聞不忘囑令行者以教勘驗稍乖教
量盡是妄想假饒合教以像望真猶名為麤況不合
乎經云麤想即思惟也作是觀下即正受也結示中
或謂菩薩無像者天台疏云觀佛先作像想後觀菩
薩直明法身者但佛玅極不可一往而觀故先像想
後觀法身則易次二大士乃是眷屬譬如王來必有
營從等(云云)疏主準經明立三像天台云無聖意難測
但云未知顯益中除障即經除無量劫生死罪也近
三昧者即經於現身下二句也由是觀佛方便故名
為近以因驗果故云必見。

第九佛觀結前生後中初點文示意不容異轍者應
當如像觀像如佛觀佛所以二觀之初皆有結標之
詞稍或亂倫即非正觀也自下二明身不同且據天
台指為法身今準結文名為色身必下釋彼法身之
意菩薩例同者例上佛身古今兩判問色身屬應即
是生身例如釋迦示生王宮則有父母未審彌陀身
自何有若謂胎生則與穢土何別若言化現豈從他
方應來人多疑之試為申釋答須憑教判難以情測
娑婆安養淨穢雖異莫非同居以土驗身則知彌陀
定是胎生寧無父母所以鼓音王經云父名月上母
名玅顏疏文上下指為應身仍引觀音補處葢緣此
也但以彌陀因中發願專取淨土至於果上成佛之
時所感身土若依若正一時轉為清淨境界所有父
母惡道魔王莫不隨轉是故慈雲云佛母乃指降生
之時成正覺巳國土隨淨必無女人其母或成男子
如此方龍女或復命終如悉達母(云云)其猶帝王變家
為國人之與境自然天別可以類知若爾彌陀身高
六十萬億其量若此安有母胎而能生長舉世不信
更為明之答蟪蛄不識春秋朝菌難語晦朔誠哉是
言也且如淨華宿王智佛身長六百八十萬由旬此
亦同居應身何獨疑此而不疑彼良由彌陀願力微
玅難思所感身量超勝諸佛況下文云非是凡夫心
力所及諸有智者信教仰理輒莫戲論自貽伊戚也
所觀七段初身色中經文如夜摩天即身也閻浮檀
金即色也喻其大者夜摩即欲界第三空居天一天
巳是廣大況百千萬億此乃通取爾許天宮橫廣之
量以喻佛身也(或約天身長短為喻者非)二中初二句明量難定
文下點經示數即下弘文證成蠡下舉喻顯法言佛
身無量者淨名云佛身無為不墮諸數也機見有殊
者機分利鈍見有大小也顯非數量者經文雖有恒
沙之數其實不可隨言生解(正因節六十萬億為數量恒河沙等為非數量
者非)引下二文足顯無量蠡盃酌海者東方朔答客難
云以管窺天以蠡測海以莛種鐘豈能通其條貫考
其文理發其音聲者哉丈尺量空者華嚴經云如人
持尺量虗空復有隨行計其數虗空邊際不可得如
來境界亦如是台疏乃準眼度身曰世人身長七尺
眼長一寸一海八萬四千由旬四海合三十六萬六
千由旬身過其眼五十六億倍假令極多無出萬倍
何緣佛身長爾許耶乃是譯人謬加恒河沙之言(云云)
今疏曾無一語評量其意叵測三中初示相二合數
三引古狀如珠者喻上宛轉之相也天台釋五須彌
云一山高三百三十六萬里佛毫過此五倍彼疏所
引寶性論自釋下文但觀眉間白毫之語欲借釋迦
以觀彌陀似非四海量也青白色也世人多謂眼量
太窄不稱身量者其義如何當知經中以山喻毫以
海比眼乃是趣舉分喻所謂以數顯非數爾不必執
喻責其大小也五中毛孔屬身光從孔出驗是身光
阿含經云人身具有九萬九千毛孔不知佛身幾毛
孔耶六中疏文點經自明七中初科丈六則是化現
小身所具相好與釋迦同六十萬億乃是彼土常身
人天凡聖悉皆得見所以三數唯至八萬四千者以
由彌陀因地對破八萬四千塵勞煩惱故至果上顯
出八萬四千相好光明也一一相各有八萬四千好
一一好各有八萬四千光重重無盡思議莫及光照
即佛心體者亦由彌陀從因至果了一切法無非心
性所放光明所化眾生全即自心更無他物也次問
答中佛視眾生猶如一子經但云攝念佛眾生則乖
平等故須問決答中初二句明應無揀但下約機自
殊盲人喻者正因引般若論云十方有佛何以不見
曰罪緣障故如日光出盲者不見雷霆震地聾者不
聞彰略中以經文略之又略是故疏言身項二光經
云不可具說非佛不能但恐凡心罔測反生輕毀故
也心眼即是觀慧言意思者觀從發故顯證初科觀
一見多者經初一句即指上文所見彌陀一佛也即
見十方下乃見多佛也一不定一一即是多多不定
多多即是一一多互融無非法界安以定數而擬議
哉由修念佛觀想既成即一見多不勞作意自然而
然故名三昧前後皆云念佛三昧文出於此像觀為
近今乃親證也觀身見心正釋中身為心相者大經
云見身口業是心相貌則知身相端醜全是自心善
惡業現因相識體由身見心今觀諸佛慈悲之相即
見諸佛慈悲之心也無一切心者般若云如來說諸
心皆為非心過去現在未來三心俱不可得唯有大
慈悲者葢由諸佛因中所發大心慈悲為本徧緣法
界一切眾生而為誓境經云因於眾生得成菩提是
故菩提屬於眾生若無眾生終不能成無上正覺故
至果上全以慈悲而為心體不捨眾生而為利益皆
言大者徧法界故慈與樂者與十界三德之樂也悲
拔苦者拔十界二死之苦也當知苦樂悉是眾生性
德本具雖終日與不益一毫雖終日拔不減一毫但
以眾生全體在迷遂使諸佛與拔不休故云眾生慈
悲俱無有盡引示中初通釋三慈並初標起次釋義
雖分三慈其實一體不由作意皆曰無心莫非益物
故並稱慈初眾生緣慈者實不起心緣他眾生而諸
眾生與我慈體無二無別任運相關故云無心攀緣
自然現益如涅槃經凡說八事一伏醉象二降力士
三化盧至四度女人五塗割瘡六摩調達七救羣賊
八醫釋女一一結云慈善根力見如是事今文云自
然現益略引第五以示其相經云波羅奈城有優婆
夷名摩訶斯那達多夏九十日請僧施藥有一比丘
身嬰重病良醫診之當須肉藥是優婆夷尋自取刀
割其股肉切以為羮施病比丘服巳病差女人瘡苦
發聲稱佛我在舍衛聞其音聲於是女人起大悲心
是女尋見我持良藥塗其瘡上還復如本善男子我
時實不往彼波羅柰城持藥塗彼當知皆是慈善根
力令彼女人見如是事(云云)彼經又云慈之所緣一切
眾生如緣父母妻子親屬以是義故名眾生緣慈此
即俗諦也二法緣慈者了知世間出世間法不離一
心畢竟空寂能所俱忘故云無心觀法自然對治涅
槃云不見父母妻子親屬見一切法皆從緣生是名
法緣既云不見復云緣生驗知是空此即真諦也三
無緣慈者中道玅理實無能緣所緣之相故云無心
觀理自然安住不著二邊故云平等超出諸法故曰
第一以此釋上無緣慈體涅槃云不住法者及眾生
相是名無緣此即第一義諦也結斷中初總判事理
前之生法猶有所緣能所未泯故屬事用無緣大慈
空有不著心境兩忘故屬理體今下二句點示經文
以由經中於三種慈獨言無緣斯乃從勝標名以深
收淺也謂下七句別釋無緣以彰教意諸佛心者的
指無緣慈體也不住有無者正與生法辯異生緣住
有法緣住空無緣離著故云不住不依三世者三際
斷故平等大慧者諸佛智慧於實相等於眾生等橫
廣豎深故云大也常照者即寂而照無有間斷故云
常也法界者所照之境也以此攝生者無緣大慈徧
十法界無緣而緣任運相攝未始有遺不下二句結
釋名目即下三句會同上文結益中初據文釋義故
下舉因驗果上品經云聞巳即悟無生法忍可驗宿
修觀行非淺因果無差故云明矣三勸修中初正明
故下引示依教開解對境作觀愚人莫及故云智者
諦即諦審解心明白也觀謂觀察行法不謬也以下
四句明勸意般舟念佛三昧與今觀合故引示之教
入一相多相中初正明從一之要上科觀修但云諦
觀相有八萬都想難成故令從毫相入餘相自現若
下二據文校正毫相白毫觀成即見八萬知非丈六
之毫此對古作是說也(云云)一佛多佛中一多相即體
無二故蒙印可者以由行者境觀一合不違聖教功
行既成諸佛歡喜同時印證亦如般舟三昧成時佛
立空中義頗同此結觀中二義但當不可偏取。

第十正示明觀境中初觀身三節對經可見但身量
中天台除佛恒沙之文玅宗遂改二菩薩觀八十以
為十八彼云八十者過佛二十萬億故知悞等(云云)今
疏並依經釋所謂仍舊貫也二觀光中初項光經云
面各者面面各有百千由旬也次身光垂形五道者
請觀音云遊戲於五道是也良由菩薩性具十界運
同體悲行四攝法自然關感故現光中三觀冠中初
觀冠體疏云毗楞伽即摩尼珠似經雙牒二種梵名
同召如意珠也前樹觀中疏文亦作兩名一義而釋
與此頗同(或改觀作冠字者非)次觀化佛初示因果次釋身量
帶果行因者觀音三昧經云觀音昔巳成佛號正法
明如來今為菩薩即行因也冠立化佛即帶果也四
觀面中面如金色與像觀同眉毫自分三相由色發
光由光變現斯皆菩薩不思議用也五觀臂亦有三
相臂紅蓮色色即放光光化瓔珞罩菩薩臂復現玅
相六觀手亦三云指端者端即正直也文色光中亦
各三重八萬四千總別異也舉用中手接眾生者大
悲經說手有提拔之力眼有照明之用表菩薩神通
智慧任運交感也七觀舉足下足二相言輻輪者輻
即轂上周圍輪木書云三十輻共一轂是也八九指
同簡辯中肉髻是相無見頂是好菩薩雖具但不及
佛因果異故二結觀中據經色身之文故判屬應如
前巳示三勸修初科上諸相者即前九科也彰功中
不遇諸禍淨除業障二句並現難也舉況中獲福如
普門品者七難二求莫非稱名而獲應也教觀中菩
薩身相既多初心未能具觀教其由漸肉髻乃是一
身之尊始從此入自餘天冠化佛乃至足輻輪相各
得其所故云次第。

十一隨釋初身量例前可解二光相中初項光觀音
則云百千由旬所以多少不同者或菩薩化現有殊
或經家一往分異下皆例此照即光用所以倍之身
光中十方即量也紫金即色也次有緣者緣即宿世
善種誰不具之但生熟異爾得名初中因一孔光見
諸佛光者因果雖異內證是同經云淨玅者惑累究
盡故淨性德本具故玅二中言拔與者拔二死苦與
三德樂十力如後廣釋前名屬智後名屬悲即智而
悲即悲而智名雖兩立體實一如三天冠四肉髻對
疏節經文相可見所以髻有寶瓶者乃表菩薩內證
三德寶瓶法身德也光明般若德也佛事解脫德也
五餘相中或結集人或譯經家但出異相同者不繁
故指如前疏文略示面臂手三故云等也次行相中
若欲表法行即菩薩能觀之智世界即所觀之境十
界眾生不離菩薩一念心體悉能破惑顯理故云一
切震動也當地動處者即指菩薩觀智所照之境既
能破惑必應起行故譬寶華五百億者即五位真因
也於五位中增修福慧故曰莊嚴因果不二故曰高
顯極樂世界即是所契實相理境也三坐相中或欲
表法類前作之說法中由前動搖故使分身集會經
云無量塵數乃喻中間國土之多疏云含攝諸佛剎
土是也(正因云身非一者誤矣)畟塞乃盈滿之貌疏云填空是
也畟初側反說文云治稼畟畟進也結示中同前二
觀即應身也彰益中既能破障必定除疑次科可見
雙結中經云諸佛國者以生一土則諸土皆通故也
脫胞胎游佛土非除疑乎從頂即肉髻至足即輻輪
舉其始末任攝中間經中雙牒者以二大士俱佛侍
者氣類同故疏準經文結示科意。

十二簡普雜中初例前立總普下二正簡普雜臨文
自見先別者華座至勢至觀一一歷別觀之後總者
即今二觀通總觀之此約一人次第豎修為言前觀
雖成聖相既多恐有忘失今於三聖之後一混而觀
庶使別不離總總不離別總別相收觀道通利善入
出住斯之謂歟普觀想自身中躡前即見此事時一
句指前五觀也起後中起心即作想也想身生彼一
時親見依正諸相想心純熟常爾現前瞑目告終往
生決矣經云眼目開相者因光來照目即開明也二
普見中諸法合教者然說法自屬依正合與不合云
云自彼何干行者之事當知說法雖屬依正但恐行
者用觀偏邪悞認魔境是故囑令所聞之法不可遇
便信受當以聖量驗之則真偽可別結名義中無量
壽佛正報也極樂世界依報也彰感應中依教修習
觀行功成淨土緣深往生有分故感三聖而安慰之
十三揀機中經屬化教違從任機故非定制觀佛先
小中言順機者以此土人慣見丈六故令先觀彼土
小身可為觀大之由漸也經云像者乃指彼土真身
形像非假像也後大中經云身量無邊驗前六十萬
億恒沙之量乃是數顯非數不足致疑三舉況中想
像者如前像觀及觀佛三昧經中說觀像法等觀真
即指淨土小身丈六大身八萬也(正因云像即當觀者非也)四量
不定中經云神通者微玅難測曰神變化無礙曰通
如意即六通之一也佛無大小而大小者譬如明鏡
鑑像像有萬差鏡體無二五指餘相中當觀佛身大
小雖異金色是同餘指如上疏文顯然觀菩薩初科
初通點眾生即徒眾者恐濫五濁眾生故特點之中
下別簡初明中下無濫中輩二乘下輩人天雖是徒
眾定無相混諸下明上輩有濫多是一生補處與二
大士身相無別是今對簡故引小本彌陀為證但下
正簡。

第十四觀三輩標判中所以爾者葢緣此經十六種
相並是彼土依正兩報皆屬行者所觀之境自古解
釋建立不同大略有二一則為見經文所敘修因多
是事行遂將九品判屬散善一則據經三輩盡是三
乘人天之眾遂將位次揀判此土修觀行人連代共
迷唯今疏主生知獨斷準文約理辯疑解惑預於文
前標簡剖判皎如指掌文中初三句總標九品並下
一句判定所觀因下二句敘世迷由祇緣經文備敘
彼土三輩因中所修行相故使古師認為此土欲生
之人今下指出經意上三句判定當下四句正示應
先徵云既是巳生行相經中敘之何為釋曰欲令末
世行人識知九品當本因地在此修何等行生彼感
何等果庶便隨巳智分慕果修因是知巳生之人雖
分九品及論此土欲生之者悉是凡夫但隨功行淺
深到彼進道遲速其猶世間鄉貢取士雖千羣萬眾
才思巧拙天地懸殊莫不皆號布衣至於場屋呈文
較藝方分甲第優劣智者以譬喻得解可以深思對
校引古中即台疏也彼云觀往生人有二義一為令
識三品往生捨於中下修習上品二如疏引指非中
初約上三則與中下則奪況下復於上三揀行因別
尋經校者經云上輩者捨家棄欲而作沙門發菩提
心一向專念無量壽佛修諸功德(云云)中輩者發菩提
心專念彼佛修眾善根奉持齋戒起立塔像飯食沙
門懸繒然燈散華燒香(云云)下輩者欲生彼國假使不
能作諸功德當發無上菩提之心一向專意乃是十
念無量壽佛(云云)以彼校此上三品人心同行別尚難
比擬況中下乎(餘如扶新)顯正中十方世界生者雖多以
人攝之不出三類以位攝之不出九品總據巳生彼
方徒眾為今所觀境也正明列五法中初正列菩提
心者即佛心也佛無一切心唯有大慈悲心普覆法
界饒益有情故曰大心第一義諦即佛智也一念開
發深徹法源故曰大解修行諸行即佛行也涅槃經
云復有一行名如來行一行徧攝一切眾行故名大
行深信因果即佛信也大乘因者諸法實相大乘果
者亦諸法實相了知因果不離實相故名大信迴向
往生即佛願也了彼淨土即我自心達彼彌陀即我
自性求往唯心淨土願見本性彌陀故名大願由心
開解由解立行行始為因行終為果因果所修一毫
善種並皆迴向願生安養五法次第闕一不可如下
點文出沒下文自明對三品中初對論具闕上上無
闕至誠大心也深心大信也發願大願也具戒六念
大行也讀誦大乘大解也上中有四善解義趣大解
也心不驚動大心也深信因果大信也迴向願求大
願也文雖闕行理不可無上下有三亦信因果大信
也發無上心大心也迴向願求大願也解行二法文
闕義具若下簡辯利害然此五法大心為主解行信
願本無大小由心故大生淨土者莫非大心況上品
人生彼土巳位居菩薩安得不發大心耶無信則撥
無因果無願則定不牽生故知四五若闕往生絕分
故下對分三品補處即等覺菩薩上上生也不退即
初住巳去上中生也初心即攝十方來生住前似位
上下生也。

上生三心初科中經云若有眾生者索機也願生彼
國者標志也發三心下明行也疏文初三句總標一
下別釋標中的指三心之體名菩提心具足應云阿
耨多羅三藐三菩提心菩提翻道華梵雙舉故云亦
名無上道心也直發佛心更無以過故云無上釋中
至誠者誠即性也以修契性故曰至誠求佛菩提者
期心極果也至佛不移者初後不二也深心者徹法
根源也大乘法者圓頓了義也聞思修者一心三慧
也至佛不巳者法門無量也釋下引證智度即般若
深廣無際喻之如海佛窮底者無底之底也迴向發
願往生之本功德普施者稱境周徧也至佛無盡者
行願無窮也然此三心亦即三因佛性(云云)言有前後
理無漸次隨舉一心三心具足佛讚所謂三心圓發
是也對三聚中三聚名出地持義通眾典大乘戒法
量等虗空逐境進受無有盡時以類收聚不出有三
斷惡修善度生也前二自行後一化他菩薩所修在
此而巳然此三聚亦無差別斷惡其必修善修善豈
不度生況是大乘三聚若果有惡可斷有善可修有
生可度心外有法盡屬偏小一一稱性無非法界始
契圓宗(云云)對三佛中然據教門三法頗多特以三聚
三佛對三心者良由五濁眾生若非淨戒無由出離
而此三心即是三佛之體因中能以此心受三聚戒
當來必證三佛之果況今經云是心作佛是心是佛
眾生心淨佛即隨應欲顯因心即具果德庶令行者
慕果修因寄茲點示豈徒然哉濟緣記云眾生識體
本來清淨離諸塵染由妄想故翻成煩惱又復本來
自在具足方便智慧威神德用由妄想故翻成結業
又復本來平等無有彼此愛憎差別由妄想故翻成
生死今欲反本故立斷惡誓受攝律儀戒修理染行
趣無作解脫門復本清淨證法身佛名為斷德二立
修善誓受攝善法戒修方便行趣空解脫門復本自
在證報身佛名為智德三立度生誓受攝眾生戒修
慈悲行趣無相解脫門復本平等證應身佛名為恩
德乃至云濁世障深慣習難斷初心怯懦容退菩提
故須期生彌陀淨土圓宗三聚即是上品三心律儀
斷惡即至誠心攝善修智即是深心攝生利物即是
迴向發願心既具三心必登上品得無生忍不待多
生成佛菩提了無退屈此乃行人究竟域心之處矣
疏指如別即上所引是也三行具兼中初三句明心
必兼行良由發心乃是虗願應須以行填願故云必
修然下二明行不兼心徑猶直也雖云直修然而發
心未必修行修行其必發心故云義具故下三點示
經文驗有不發三心直修行者故云復有也釋三行
中初行經云慈心者眾生殺害由頑惡故今行不殺
必起慈心戒即律儀斷惡既能不殺必能奉戒諸戒
名通故須簡別須約大乘不依梵網而依善戒者以
由梵網通漸頓受兼被道俗善戒唯從漸受則局道
眾彼云欲受菩薩戒先五次十次受具戒後受菩薩
戒猶如重樓四級不由初級而至二級無有是處等
既令四戒漸次而受正合經中諸戒之言所以依之
此下對心可見餘二例此次行經云大乘簡非偏小
即能詮教方等即所詮理方謂方廣等謂平等實相
玅理橫徧諸法故名方廣豎該凡聖故云平等也後
行與前是同故云可知更修六念故云仍加六念者
法界次第云通言念者內心存憶之異名也專心存
憶六種故名六念非但能除世間怖畏亦除三界生
死一切障難一念佛者若遭恐怖及眾障難應當念
佛神德無量如是念巳怖障即除二念法者佛法微
玅得今世果離除熱惱能至善處通達無礙三念僧
者是佛弟子具足五分法身四雙八輩三乘得果應
受供養無上福田四念戒者能遮諸惡安隱住處戒
有三種律儀定共道共能除身口諸惡能遮煩惱惡
覺能破無明疾得解脫五念捨者捨有二種一者捨
施捨能生大功德二者捨煩惱捨因得智慧入般涅
槃六念天者四天王天乃至他化自在天復有四種
天一世間天二生天三淨天四義天如是果報清淨
利安一切玅宗引涅槃疏云前三念他後三念自戒
施是自因生天是自果戒是止善施是行善天有近
果遠果遠即第一義天也前三雖他若了同體三寶
一心施戒第一義理則知六念一念具足言大乘者
簡異小乘六念也時限中初正釋經文則下別彰一
念感緣隨釋三段牒文解釋疏甚分明得生中初釋
喜躍歡喜則發於內心踊躍則形于外儀形下釋往
生如蟬蛻殻以喻形留神往十下釋彈指此去西方
十萬億剎而云彈指故以佛力業力釋之反掌言其
速疾所謂取證如反掌也然往生之相理亦難明大
經譬如蠟印印泥印與泥合印滅文成以喻凡夫現
在陰滅中有陰生借此比況往生之人此土陰滅彼
國陰生垂終自見坐金蓮身即是彼國受生之陰故
智者云臨終在定之心即是淨土動念即是生淨土
時此之境界親證乃知不可名狀大抵願力堅強三
昧純熟況蒙彌陀光誓攝受自然之所牽也以善例
惡且如墮落三塗四趣豈有心哉祇緣業熟任運牽
生但信佛言不須疑惑後益中五相初中與下為異
如後自簡二中對麤名玅顯是大乘巳於因中發大
心開大解纔生彼國一聞大法故能即悟斷謂破無
明證謂顯法性也無生忍者始自初住終至等覺皆
此忍收天台云無生忍言登初地也華嚴經云八地
菩薩親證無生法忍入無功用道故知此忍攝位最
長不可定判以義酌之乃當初住之中(云云)既登忍地
獲六神通所以須臾歷諸佛剎四中授記有通有別
如諸經云皆得阿耨多羅等法身通記也或標劫國
名號應身別記也今云授記但通記爾五中三昧屬
定性陀尼屬慧性疏翻總持六翻遮持遮二邊惡持
中道善慧性一發何所不通故云無量法門等。

上品中生修因中初點闕善下牒釋初大解也第下
大心也信下大信也願如次科狐者媚獸也常懷猶
豫不決金剛經云此經功德我若具說或有人聞心
則狂亂狐疑不信是也若未解了第一義理聞深必
怖聞廣必驚未免生謗也感緣三科可解金臺即蓮
華者準下文云經宿則開信無疑矣得生中上云彈
指此云一念故云互舉如佛贊云舉念即登寶界彈
指仰對慈容葢用此也後益中九段如文七中不退
者生彼國巳自凡夫地直至成佛更無退轉如十疑
論有五因緣故皆不退然此既云即得不退菩提何
故下文又復得忍獲記須知前云不退且據通論永
無退轉下文得忍方論實證一增減者謂從人壽十
歲時百年增一年增至八萬四千歲從八萬四千歲
時又復百年減一年減至十歲是一增減小劫也。

上品下生修因中點文具闕對經可見感緣中蓮華
即臺座者上文紫金臺疏以蓮華釋之今文金蓮華
却以臺座釋之驗知經文臺華互舉其實一爾得生
中前云彈指一念可以例知後益中五段如文釋百
法中文引華嚴出十地品謂登初地於諸法門皆悉
明達隨所證得各彰百數下列十法總在剎那初獲
定力照了諸法二於諸佛悉能徹見復知神力三四
謂於佛剎能過能動五光所照處能察本末六謂教
化眾生七知彼二際百劫中事八於一念頃頓入法
門九一多自在十能現眷屬仁王乃約地地增勝為
言也釋地位言歡喜者歷劫修行纔登聖位喜不自
勝故以為名總結料簡中五異以疏對經纖毫不濫
第十五觀中輩總示中據經修因感果判屬聲聞仍
引小本證實非虗釋疑中答文先明此方二種言定
性者性巳決定更無迴轉菩提心死懶於化導止在
鹿苑忩忩取證化火焚身入無餘依界者是也往生
論者玅宗云即無量壽經論天親所造有十七成就
至第十六大義門成就中偈云大乘善根界等無譏
嫌名女人及根闕二乘種不生長行釋云故淨土果
報離二種譏嫌過一者體二者名體有三一二乘人
二女人三諸根不具足人無此三種過故名離譏嫌
也名亦三種非但無三種體乃至不聞二乘女人諸
根不具三種名故此十七成就俱明彼土果報故無
二乘等論云不生即定性也不定性者即是迴心向
大歷諸座席聞大乘法心漸通泰來至法華獲記涅
槃知常如富樓那發跡顯本祕菩薩行現聲聞形者
是也中間之言遠取釋迦本地為始直至今日法華
為終自餘盡屬中間今文且據一期施化鹿苑之後
法華之前不可定指引二經證驗非住小淨下正示
淨土聲聞皆是臨終發大心者方生彼國恰與此土
不定性人氣類同也但下釋疑既發大心何故生彼
復證小耶秪緣迴心故得往生秪緣宿習暫履權乘
知大證小不為究竟故曰終歸借此類彼皎如白日
具眼鑑之(餘如扶新)簡濫中對經可見預此區分臨文不
壅中品上生經中對告標起如文修因明行業中初
通示經文五八則局諸戒則通約法包於十具約人
該於五眾故云諸也五下別列五八婬下二句對簡
邪正齋下釋通餘名辯戒非宗故指如律然下總論
通別既下點經後語願求中經云以此善根即指五
八諸戒是故疏點為因生彼是果其實未生約期心
說也感緣說法中因修四戒則通道俗經云偏贊出
家所以疏云多收道眾多則對少非不兼俗贊四念
處附宿習故近離則約戒分齊遠清則究佛本懷得
生中律中男女報有強弱故分長跪互跪之異經文
總示與律不同後益中華開合有見佛者準上下文
驗知是略聞法中以由因地慣學小法故云順習天
台云苦則三相遷移集則四心流動道則對治易奪
滅則滅有還無遺教云佛說苦諦實苦不可令樂集
直是因更無異因故云皆實此則小乘生滅四諦也
(云云)得道果號中結惑盡者三界子縛斷故不後有者
三界果縛脫故三名如前巳示所證三明中此三名
明復得名通餘三但名通者婆沙云身通但是工巧
天耳但是聞聲他心緣他別想而巳是故非明宿命
知過去苦生大厭離天眼知未來苦生大厭離漏盡
正觀斷惑是故此三稱明大論問云通明何別答直
知過去等名通知過去等因緣行業名明六通中天
眼天耳謂於定中發得色界四大清淨造色住眼耳
根中即能見聞六道眾生及一切世間形色音聲他
心者謂於定中發智能知六道眾生心種種緣念事
宿命者謂於定中發智能知自他過去一世二世百
千萬世乃至八萬大劫宿命(即本生也)及所行事(即本事也)如
意者亦名神境此攝二種一能轉變自身他身世間
所有隨心自在即神境也二能飛行速到山障無礙
即如意也瓔珞經名六神通神名天心通名慧性天
然之慧徹照無礙故名神通八解脫者亦名八背捨
大論云皆淨潔五欲捨堅著心故背捨從因立稱解
脫從果得名一中內色者即內身骨人外色即四大
六根由欲界結使難斷故不壞內而觀外也此觀成
時位成初禪能捨自地及下欲界故云背捨二中以
由二禪內淨故不留內色骨人亦由欲惑難斷故觀
外不淨之相三中緣即外相除外不淨之相但於定
中所發光明清淨皎潔名為緣淨身雖受樂心無染
著位在三禪四中自四至七通言四空者由四定體
並無形色故皆名空各以所證之境為所依處境法
持心令心不散故名為定初滅四禪根本色及三背
捨等色厭如牢獄而思出離心與無邊虗空相應名
虗空處此定既依陰入界生故有無常苦空虗誑不
實而心生厭背無復受著故名背捨五中捨空緣識
者以虗空無邊緣多則散即捨虗空轉心緣識心識
相應名識處定(云云)六中捨識者謂三世之識復無邊
際緣多則散能破於定還復捨之緣無所有(云云)七中
行者厭無所有處如癡有想處如癰瘡緣非非想而
入定心與定合名非有想非無相也或謂凡夫外道
得此定巳名證涅槃斷一切想故言非有想佛弟子
如實知有細想依四眾而住故云非無想此從得失
共立名也則知此定凡外通修今經則是四果發真
無漏遠離諸法八中亦曰滅盡涅槃言滅受想者受
謂領納想即諦緣注云心心數法者即受想二心之
上籌度思慮之心也諸佛弟子厭患散亂心欲入定
以涅槃法安著身中故云身證而受想滅也前三位
在色界能離自地五欲也中四位在無色界展轉離
於下地後一可知餘下指文如上所引是也。

中品中生修因行業中初點四戒具闕沙彌戒下釋
十戒相分七為二者不坐高廣牀一也不歌舞倡伎
二也具足下釋具足名七支則教有分限故徧該則
戒無邊際故願求中戒德如香者南山云熏戒香於
百億是也感緣中經云教法即指因中所修四戒也
後益中亦四諦等者經云聞法其語通漫以中三輩
並是聲聞附其本習故云亦即初果翻逆流者始破
見惑思惑全在漸與生死流逆故得茲名。

中品下生修因中初釋孝養執勞者語云事父母以
竭其力也侍奉者即晨昏定省冬溫夏清之類順色
者語云子夏問孝子曰色難注曰承顏順色則為難
也承志者禮記曾子曰君子之謂孝者先意承志諭
父母於道也儒教下二句結上孝為行本語云孝悌
也者其為仁之本歟推下次釋仁慈無所而不愛謂
之仁故云推愛及物博施濟眾亦出論語葢由施恩
濟人為易所患不能博博濟猶為易所患不能眾堯
舜尚患其難況餘人乎儒宗下二句結上仁慈為德
語云一日克巳復禮天下歸仁焉遇緣者由假平日
孝養仁慈之善得為臨終遇知識之緣也遇緣中初
釋知識名法下引經證故下示非局國下釋樂事乃
是彼國莊嚴快樂之事非正報也法下釋本願得生
中初點文略壯下釋時限勇壯之士臂一屈伸其速
可知後益與下料簡兩科節文對經可見。

第十六觀通簡中初明無現因準下明有宿種上下
明業重輕論第八疑中釋曰眾生無始以來善惡業
種多少強弱並不得知能臨終遇善知識十念成就
者皆是宿善業強始得遇善知識若惡業強者善知
識尚不可逢豈論十念(云云)泛爾者悠悠無記三時有
間故也須知上中二輩並以善業勝劣以分三品下
輩乃以惡業輕重以分三品又復上中以善業勝者
為上今以惡業輕者為上下品上生隨釋造惡中生
來者始終無間故眾惡雖多但由泛爾故非極重經
云誹謗即毀呰也誹平去二呼但內懷邪見不與理
合即名為謗非謂口出惡言也遇緣中題號難思者
葢由經中所詮無非實相玅理首題一舉經意全彰
佛名乃是積劫重修攬其萬德總彰四字是故稱之
獲益非淺後益中十二部經者此約大乘故曰甚深
小乘秖有九部法華云我此九部法入大乘為本以
小乘中無如意珠身故無方廣部又無天皷自然鳴
故無無問自說部又少授記故無授記部此則大小
對論若據各論皆有十二以小乘中亦有記別六道
因果或復自唱善哉亦名法空實義也人云大乘九
部除因緣譬喻論義大乘人利不假此三有經云小
乘有十一部無方廣部斯皆隨緣異說耳疏中但列
華名今依大論略出梵號一修多羅此云法本亦云
契經二祇夜此云重頌三和伽羅那此云授記四伽
陀此云孤起偈五優陀那此云無問而自說六尼陀
那此云因緣七阿波陀那此云譬喻八伊帝目多伽
此云本事九闍陀伽此云本生十毗佛略此云方廣
十一阿浮陀達磨此云未曾有十二優波提舍此云
論議最初修多羅名有通別通則十二部皆云修多
羅別乃十二部中第一是也餘十一部但就經中隨
事分出而巳矣亦名十二分教恐濫部帙之名故也
應是佛說一切經教不出此之十二類事或具或闕
皆不定也料簡中下三至彼即發大心者平日因中
雖然作惡秖緣宿有善根故使臨終遇善知識說題
稱號一歷耳根巳結大種所以生彼即發大心中三
先發大心者若不先發執真不忘無由往生所以到
彼只論所證不明發心。

下品中生中造惡別列四段毀戒中四戒次第闕一
不可驗知文略犯盜中初翻名僧祇還即下四所收
欲彰業重故摘標之即下釋義前二中初即重物物
處永定是故再言常住次約當日給出供僧之物凡
聖霑分故言十方物不可移故言常住後二初中即
現前施物人物兩定俱名現前次即亡五眾物大千
一化皆應預分故言十方作法限定故言現前盜結
犯者或望眾僧或望守護或蘭或夷委如律科非宗
且略經下引證即涅槃經未必僧物甚於逆重經所
說者俾生畏懼故云極誡說法中法無垢淨由心染
污故云不淨凡夫境界孰不患之微有所求悉是邪
命以生滅心說實相法尚為佛呵況求利乎未嘗為
利說一毫法僧傳所載唯左溪焉無慚中慚愧即羞
恥也屏處為惡不慚於天顯露為惡不愧於人經云
無慚愧者與諸禽獸無相異也總結中善惡兩業皆
假莊嚴即滿業也來報墮獄以因驗果也梵語泥黎
義翻地獄謂地下有獄獄縛罪人不得解脫婆沙云
梵言捺落迦此云受苦器即召苦之器具也亦云那
落迦此言受苦者謂是罪人也舊譯不分總言地獄
瑜伽云此下三萬二千踰善那有地獄等世間之獄
臯陶所造從犾從言二犬所以守也犾牛斤反兩犬
相齧也遇緣中火即是一隨器不同故言眾也天台
云者別傳云垂滅之時則令門人唱無量壽經題顧
大眾曰四十八願莊嚴淨土華池寶樹易往無人火
車相現一念改悔尚得往生況戒定熏修等自心業
者善惡因果全是自心更非他法所謂非人燔汝是
汝自燔也遇善中三科法門初十力天台云通名力
者即諸佛所得如實智用通達一切了了分明無能
壞無能勝故名力也大菩薩亦分得此力但比佛小
多不受其名五分上三屬因戒禁業非定止散亂慧
破昏惑由因取果即得解脫天台云解脫即是涅槃
之門行者得入涅槃故名解脫佛地論云前三是因
後二是果由慧斷惑惑無之處名解脫出纏破障反
照自心名解脫知見(云云)五住如前巳示二死者勝鬘
一乘章云有二種死何等為二謂分段死不思議變
易死分段死者謂虗偽眾生不思議變易死者謂羅
漢辟支佛大力菩薩意生身乃至究竟無上菩提彼
經以五因對於二果四住即分段因無明即變易因
也父母生身有其形質故名分段自羅漢去斷見思
後盡屬變易生死所收因移果易故名變易直至等
覺後心方究竟也聞法中境隨心變者心生法生心
滅法滅當知猛火涼風皆由心具一念惡則涼風即
猛火一念善則猛火即涼風所謂要在心垢淨取證
如反掌也後益中亦由因中聞說彌陀十力等法為
大乘種至彼復聞二聖開導故能即發大道心也。

下品下生標中通簡三輩對告初明上中有無獨下
正明下輩別標以下釋出佛意造惡正釋中初釋五
逆上二違恩次二負德後一兩兼生下示苦報言生
報者論報有三一曰現報二曰生報三曰後報命終
即墮故曰生報梵語阿鼻此翻無間涅槃云間無暫
樂故云無間又一人獨墮此獄身徧獄中間無空處
其獄四方交過通徹八萬由旬身與獄等不相障礙
成論復有五種無間(云云)餘文可解敘問中大本簡去
逆謗乃有二文上卷云設我得佛十方眾生至心信
樂欲生我國乃至十念若不生者不取正覺唯除五
逆誹謗正法下卷云諸有眾生聞佛名號乃至一念
正心迴向願生彼國即得往生唯除五逆誹謗正法
與今相反故須決通今解中初通敘願力無偏彼下
二正示二經收簡諸佛願體周徧法界況復彌陀願
力尤深一切眾生平等普攝若或簡除反顯彌陀慈
悲誓願猶是生滅未為稱性抑使逆謗之徒永沈惡
道仁人君子尚不忍為況佛心乎霅川法師云二文
皆是舉劣況勝以顯彌陀願力之深也示收簡中初
句明彼簡除者葢由彼經為彰極樂境界殊勝眾生
生者莫非純一清淨良伴豈容逆謗而來參預意在
激勸末世眾生遷善改惡攀附上賢次句明今收取
者葢由今經所談淨業乃是究竟一佛乘法是心作
佛是心是佛出自今經即同法華開佛知見了義頓
教無復過此但能一念迴向願求滅業破障不勞彈
指若使逆謗不生則與偏權不了之教何異所以彼
抑此揚無非化物兩經收簡有異故曰言乖佛意善
惡無偏故云趣合但下二句雙結二經(此略消文餘如扶新具辯)
引證中今經正明觀佛三昧故得引彼而為證據初
正引一日一夜至一相好舉少況多以彰功勝引下
二句結顯示報中上文雖云五逆未必皆具故云隨
犯經云受苦無窮者梵語劫波翻無數時一劫尚爾
況多劫乎又復劫數大槩言之若論心業無窮可知
遇緣中初段亦由宿種故遇知識說法教念以為生
因恐謂發聲故以觀想釋經念字病苦中惡業發現
遂招惡疾眾苦陵逼心識荒茫豈能作觀乎教修中
觀想既難且令口稱十念十聲者慈雲乃以十氣名
為十念但不緩不急隨氣長短不限佛數(云云)今此臨
終時節促迫何暇十氣若準大本下至一念尚得往
生況十念乎寶王論云一念為正如佛所說謗佛毀
經打僧罵尊五逆四重皆由一念墮無間獄今之念
佛亦止一念善業成時即登極樂前一念五陰滅後
一念五陰生等觀經十念良有以也葢為抱疾尪羸
力微心劣故須十稱以助其念若心盛不昧一念生
焉(彼文)天台疏問云何行者以少時心力能勝於終身
造惡邪大論有此責是心雖少時而力猛利如垂死
之人必知不免諦心決斷勝百年願力是心名為大
心以捨身事急故如人入陣不惜身命名為健人餘
如十疑第八疑中(云云)相現中日徑之數計二千四十
里今取仰望者葢由此人功行微淺豈能感華如日
輪大但取團欒之狀爾後益中說法文云緣生無性
者論云諸法不自生亦不從他生不共不無因是故
說無生離四性絕百非故云無性無性之性即是實
相行法經偈上半明罪業相初句所造業業該三障
故云一切覆蔽三德故名為障深廣無際喻之如海
次句能造心業既無性由妄想故不知諸法本性空
寂以心取境遂造妄業下半明懺悔法初句索機次
句正明端坐示身儀也念即能觀智實相即所觀境
既了諸法無非實相何罪不除然實相無相應云何
念當知以無念念念無相相以無相相契無念念若
念外有相相外有念則非大乘念實相也料簡三段
因行入證見佛尋經可了。

正宗第三顯益結勸中初正明眾見前下與前對簡
前獨見者即正宗初及華座觀是也今下復點今文
經云說是語時及聞佛所說通指十六觀法也得益
中初科豁呼括反通達之貌破無明者約即論破也
證法性者此就所證理說若據能階之位即初住也
初心凡夫聞十六觀隨觀即修親覩彼土依正莊嚴
復聞心作心是了知一切諸法融通無非法界大乘
機發頓破無明頓入圓位故名豁然也侍女初科中
隨聞觀故熏發大心且記往生到彼進修方論證入
遮疑中論如前引答中初正答以下二引證文有兩
段初證無女人次證無根闕是下結顯十疑論即第
九疑也天台疏云論說女人根闕不生者就彼為言
經語初往故有善心一切得生諸天發心者此點幽
宮同聞眾也經文且據釋梵諸天雨華隨從聞法發
心自餘待佛還山重述也。

大段第三流通即座中初標分節經可見隨釋初科
雙問即指爾時阿難下一段經也答經名中並如釋
題巳辨教持中則知非信不受非念不持信念力強
豈有忘失勸修見境中憶佛念佛即是今經行此三
昧現身據因當來約果滅罪中經云憶念即觀想也
身勝中初翻名次出義白為眾色之本故稱奇瑞雖
生淤泥不為所染故曰性潔涅槃經云水生華中分
陀利華最為第一修念佛人等無有異伴勝中此二
大士位居等覺故名補處既修三昧長養聖胎氣類
是同故得為友報勝中初以成佛釋坐道場得下釋
道場名一下釋諸佛家勢下引二經證去佛不遠證
上當坐道場不退菩提證上生諸佛家諸佛垂應必
具八相謂從兜率託胎降生逾城降魔成道說法入
般涅槃文中總舉理必應具求往彌陀淨土經云生
諸佛家故以法身一體釋之憶持中經云汝好者令
生珍敬不慢易也令對說者佛意令將持名持經兩
種對校名字雖少經文雖多若能憶持其功一等以
此欲彰持名功大何以然耶葢由彌陀四字名號從
因至果歷劫熏修無量行願之所莊嚴舉念一稱萬
德俱備況經所說十六玅境依正兩報復由彌陀願
力所成故知持名與持經等眾歡喜中疏以三義釋
經大字安養淨邦佛若不說安可得聞聞尚不易何
況得生此二自利也大權陳請正為未來自利利他
本懷始暢大喜之義無越於斯二轉說中初科聽眾
難定故以二義例之二正示轉說累囑者據前經文
凡有四處一三福之後二地觀之中三華座之初四
即上科重重付囑欲使還山轉說佛意在此也三明
眾散此是耆山再說時眾故得與前校其廣略仍點
阿難代宣得稱佛說也宿有一毫善獲遇正觀門新
疏廣流通直示往生路我今聊贊述塵露於山海普
與諸有情迴向發誓願極盡未來際同生安養國願
我此疏記毀贊皆成種諸佛賜冥加利益無窮盡。

靈芝觀經義疏正觀記劵下(終)

天台山沙門亮潤校閱