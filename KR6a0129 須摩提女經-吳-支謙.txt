#+TITLE: 須摩提女經-吳-支謙
#+DATE: 2016-06-11 12:27:37
#+SOURCE: github.com/kanripo/KR6a0129 master cf802e32                


No. 128 [Nos. 125(30.3), 129-130]
《須摩提女經》

吳月氏優婆塞支謙譯

聞如是：

一時，佛在舍衛國王舍城中。有一長
者，名阿那邠池，有一女名曰須摩提，此女久
殖妙因，天殊奇特，受佛高行靜心玄室。爾時，
滿富城中有滿財長者，遠涉諸國募求精婇，
因入舍衛城與邠池相見，披釋曠永歡敘情
至。爾時須摩提女，以公類同尊暫出敬拜，敷
理光顏萬姿竝美，面如白月初圓，目如眾星
夜朗。滿財語邠池言：「此女是誰家女？」邠池言：
「此女正是我女。」滿財聞是，欣然自歎：「我相與
少舊周旋義不容外，我有小兒始欲覔婇，未
有定處，卿此小女可為婚匹。」邠池言：「事不宜
爾。」滿財自怨：「何以故事不宜爾？為當門望不
齊，為當居生不等？卿亦豪尊富貴，我亦豪尊
富貴，何以故事不宜爾？」邠池復言：「我女長夜
念佛奉持齋戒，卿家繼屬外神殺生血食，以
是繼屬不同，事不宜爾。」滿財語邠池言：「卿家
所事別自供養，我家所事別自供養，雖復所
事不同，何妨人自私好？」

爾時，邠池心不相與，苦相難却：「我索卿黃金
萬斤，明珠百石，龍肝為禮貺，鳳膸為案具，若
能爾者脫可相與。」滿財聞是驚憙誓言：「我能
得備。」邠池復言：「我為戲耳，非是情實，要當問
佛然後相與。」

邠池於是往問佛：「世尊！今須摩提女為滿富
城中滿財長者所求為婚，為當可與？為當不
可與？」

佛言：「若須摩提女嫁適彼國，當大度人
民不可稱計。」邠池於是還語滿財言：「却後十
五日備卿家禮法。」滿財聞是歡憙匍匐歸返。

爾時，滿富城、舍衛城相去三千二百里，滿財
於中，引車萬乘，龍馬俠從，憧麾絙雲，聲鍾地
震，婇女扶輪僮奴侍隔。

爾時，阿那邠池，先與女造十二種寶車，先以
赤蓮華簟內、摩尼覆外，黃金重布，白銀羅絡，
琥珀揚班，珊瑚、琉璃、車𤦲，合雜馬瑙交間水
精，鱗暉琉璃釆飾，復以紫磨徘徊懸灑疊起，
於是明明相發，光光相照，遠瞻者不覺東影
西傾，近視者不覺雙目俱眩。

爾時，滿富城中先有制法：「若此中有女嫁適
彼國當重刑罰，若彼國索婦將來內入亦重
刑罰。若犯制者，使供養六千梵志，兼可情意，
梵志所食，䐗肉為羹，三釀為酒。」滿財自知犯
制，大請群師寬庭列會，命須摩提女為諸師
作禮。須摩提言：「我雖女人志剛不可屈，此梵
志之徒無異牛犢，醜陋五形貪嗜美味無慚
無恥，與畜生何別。我寧形毀五兀，不能為是
作禮。」

爾時，六千梵志聞即同忿：「何處索民小家婢
來罵辱我等？」於是散坐處處告集，剋曰卜時
欲來誅殺滿財并及五族。滿財於是自閉高
樓稱天怨抂：「胡為索是損我五族。」以此為憂
無方自釋。

爾時，須拔飛來樓上，見滿財憂悴語言：「卿為
當盜賊所侵，為當死亡不埋，何故憂色乃爾？」
滿財答言：「非是死亡盜賊，但自昨日為兒娶
婦，毀辱諸師并及五族，以此為憂無方自釋。」

爾時，須拔語滿財言：「卿何處娶婦？」滿財答言：
「舍衛城中阿那邠池女。」須拔聞是大驚大懼：
「卿婦今來此中，我等將大遇也。」滿財問言：「君
何以知之？」須拔報言：「我本共舍利弗最小沙
彌，名字均頭，年始三四，到雪山北乞食，各得
一鉢，我於是高飛來至阿耨池邊。爾時，池邊
有天龍鬼神，遮護池水不聽我近。

「爾時，均頭沙彌亦復飛來，乃更歡喜稱言：『大
善！』坐以金案奉修精竭，須臾之間，上越四空
還復本處。此最小沙彌有此神德，何況所事
大師？」滿財問言：「彼師可得見不？」須拔報言：「若
欲見彼大師，當好求須摩提女。」於是滿財下
樓敬意白須摩提女言：「汝今所事之師可得
見不？」須摩提言：「若長者迴心倒意深自歸德，
我當為長者香粉塗身登樓遠請。」爾時，須摩
提女以香油塗身登高樓頭，遙白佛言：「世尊！
女今在難，為眾邪所逼，願世尊大慈大悲救
濟危厄。」於是，香氣如雲往到祇桓精舍。阿難
見香非常所見，白佛言：「世尊！此香異香從何
處來？」佛言：「此香是佛使之香，今須摩提女在
滿富城中，為諸邪道所逼，今遣香來請我并
及卿等。速鳴槌集眾普會堂上，語言：『今須摩
提女在滿富城中，為眾邪道所逼，今遣香來
請佛并及時眾，若有得神通變化者受籌，不
得者默然。』」

爾時，眾中有周利槃特伽、佛子羅云、須菩提、舍
利弗、迦葉、目蓮等，未受具戒眾中有一均頭
沙彌，於先受籌監拔聖路。阿難白佛言：「彼國
之中必無大器熟食，遣乾緒負釜先路。」乾緒
雖是使人，五通以備，背負萬斛大釜，手提百
斛大杓，踊身高飛徑向彼國。

爾時，滿財樓頭遙見，語須摩提言：「我見一人
背負千斛大釜，手提百斛大杓，從空中來，是
汝師非？」須摩提言：「此非我師，此是眾僧中使
人，名曰乾緒，世尊欲來，並使負釜先路。」

爾時，均頭沙彌次後化作五百華樹，人在其
上結加趺坐，踊身高飛亦向彼國。滿財樓頭
遙見，語須摩提言：「我見五百華樹，人在其上
結加趺坐從虛空中來，是汝師非？」須摩提言：
「此非我師，此是舍利弗最小沙彌，名字均頭。」
周利槃特伽，次後化作五百師子，舉聲一喚
飛落走伏，人在其上結加趺坐，踊身高飛徑
向彼國。滿財樓頭遙見，問須摩提言：「我見五
百師子舉聲一喚飛落走伏，人在其上結加趺
坐從虛空中來，是汝師非？」「此非我師，此是如
來弟子周利槃特伽。」

佛子羅云次後來，化作
五百金翅鳥王，人在其上結加趺坐，踊身高
飛徑向彼國。滿財樓頭遙見。問須摩提言：「我
見五百金翅鳥王，人在其上結加趺坐從虛空
中來，是汝師非？」須摩提女言：「此非我師，此是
如來弟子佛子羅云。」

須菩提次後化作五百
象王，齊有六牙，被以金鞍，人在其上結加趺
坐，踊身騰虛空亦向彼國。滿財樓頭遙見，問
須摩提言：「我見五百象王齊有六牙被以金
鞍，人在其上結加趺坐從空中來，是汝師非？」
「此非我師，此是如來弟子須菩提。」

目連次後
來，化作七寶山，人在其上結加趺坐，踊身高
飛徑向彼國。滿財樓頭遙見，問須摩提言：「我
見七寶山，人在其上結加趺坐從虛空中來，
是汝師非？」須摩提女言：「此非我師，此是如來
弟子神足目連。」

上座大迦葉次後來，化作五
百大龍，齊有七頭白日昇天，人在其上結加
趺坐，踊身高飛徑向彼國。滿財樓頭遙見，問
須摩提女言：「我見五百大龍齊有七頭，白日
昇天從虛空中來，是汝師非？」須摩提言：「此非
我師，此是如來弟子上座大迦葉。」

爾時，須摩
提女即為長者，而說偈言：

「我師今當來，
　光明非此比，
　長者一心念，
　莫懷餘異想。」


爾時，如來知眾生心至時運將會，身披僧伽
梨，於虛空之中去地七多羅樹，身色紫金艶
光騰赫。阿若車隣在如來左，舍利弗在如來
右，阿難承佛威神復在如來左，自餘比丘或
復現神變相百千萬種，彌塞虛空雲行到彼。
阿若車隣化作月天子，舍利弗化作日天子，
自餘比丘或復化作提頭賴吒，或復化作比
樓勒叉，或復化作阿修羅王、乾闥婆王，嚴皷
戒兵恒沙競起，阿須輪當東廂將軍作征魔
侯，轉輪聖王當西廂將軍作定魔公，乾闥婆
王手捉百億鬼兵，當後軍却邏，釋天王作外
軍都錄，梵天王作中軍都錄，文殊師利與如
來作匡部大臣都統內外，率齊眾軍一心同
起，密迹力士手捉金剛杵，與如來作護持左
右，天魔波旬手把琉瑠琴讚揚大法，毘沙門
王手捉七寶大蓋，最在如來上，自餘賢聖皆
在虛空之中作唱伎樂。爾時，如來亦復現神
變相，百千萬種聲鍾地震，當斯之時或復現
神變相，或入火王三昧，揚烟走炎，或入水王
三昧，飛沙騰浪，或復化作雷公睒電，或作飛
霜起雹。當斯之時十方雲迴天地傾轉，百流
西傾懸光東沒，聖能如是何往不服？爾時，六
千外道高服神化，令須摩提女得法眼通朗，
城中八萬四千人民俱時得道。

爾時，如來還攝聖眾到祇桓精舍，阿難長跪
叉手前白佛言：「世尊！此須摩提女有何因緣，
恒在大富家生，復當邪網道中，不轉女身今
得法眼，城中人民皆悉得道？唯願世尊，說其
往因。」

佛語阿難：「汝等諦聽諦聽，當為汝說。昔
過去迦葉佛時，有一王女，在高樓頭遙發弘
誓大願：『願我恒大富家生，生常值佛，布施眾生
心不退轉，莫轉女身今得法眼，城中人民悉
發弘誓。』崇集大齋積功累德，以此因緣今得
值我兼度一切。爾時，阿難！將來大願不可不
發，聞者不可不助。

「爾時王女者，今須摩提女是；城中人民，今八
萬四千人是。」

比丘僧、比丘尼、優婆塞、優婆夷，
諸天龍王八部等，聞經歡喜，奉行作禮。
須摩提女經