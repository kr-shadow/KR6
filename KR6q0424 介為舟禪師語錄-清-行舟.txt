#+TITLE: 介為舟禪師語錄-清-行舟
#+DATE: 2018-05-12 10:25:17
#+SOURCE: github.com/kanripo/KR6q0424 master 08ed58a8                

** 介為舟禪師語錄序

別傳之旨如何若何的醉後猜三
枚猜得著也是扶墻摸壁走眼目
定動的棺材裏瞠眼睛掙轉來鷂
子巳過新羅國單刀直入的雖血
濺梵天得勝時未免傷鋒犯手眉
毛還在麼蓋由太白山高登峰造
極者絕少禹門浪急暴腮點額者
良多惟有
介為和尚龍池洗澡波浪滔天諸
方瀟灑活潑潑地脫盡語言文字
獨逞向上風流鴛湖曾吐氣普濟
大揚眉都門敲磕來直得
大清國裏拈椎豎拂如麻似粟許
禪和子被這漢一條拄杖揮入東
洋大海去也龍蛇何必分魚目不
必辯還要尋章摘句在之乎者也
上吹毛求疵便失卻自巳眼目。

順治辛丑暮春朔旦同堂法弟𨍏
轢道人嚴大參盥手敬題





** 序

禪宗一燈自臨濟開山而後接
其薪傳者晨星落落迄荊溪
萬如禪師大啟宗乘抉奧宣玄
說法龍池之上為衣缽正支四
方名宿靡不連袂重趼瞻禮恐
後冀其指引迷津證成勝果然
桂香滿院天花散空究之觸背
皆非未聞標指見月風旛聚訟
誰其瞻斗悟趨謂非玅蘊難窺
異敏希遘哉茲
介為和尚楚中奇士也慧根夙
具英穎絕群甫髫齔時即受沙
門戒行既則精進益力勤脩罔
間積十五六載喟然思所依皈
杖策吳淛得
天童密老人引而進之一經啟
示矍然有悟頓參無上諦後為
萬師入室真子允哉臨濟一派
匪是莫歸矣久之功行日隆開
堂演說人人瞻仰因主報國古
寺舊緒賴以聿新則又師之有
造于吳也今觀其所說語錄書
詩皆玄機邃旨為一切世間希
有用宜登諸梨棗以作濟世津
筏爰筆其事以弁諸簡端。

密菴李模題




* 介為舟禪師語錄目次

  
  * 卷首
  
  * 序文
  * 卷一
  
  * 上堂(附掛鐘板　齋單)
  * 卷二
  
  * 上堂
  * 卷三
  
  * 小參
  * 拈頌
  * 法語
  * 入室機緣
  * 垂問
  * 卷四
  
  * 偈
  * 卷五
  
  * 傳
  * 書
  * 引
  * 疏
  * 卷六
  
  * 題讚
  * 自讚
  * 佛事
  * 卷七
  
  * 萍吟集
  * 卷八
  
  * 影堂集
  * 卷九
  
  * 松陵雜錄
  * 卷十
  
  * 吳門雜錄
  * 行狀
  * 塔銘

























介為舟禪師語錄卷之一

門人　海鹽　益證　等編

* 住嘉興南湖如如菴語錄

順治六年巳丑二月十三日龍池和尚送師入院集
郡檀護於十五日上堂囑付繼住持遂返次檀越請
陞座僧問如如瑞氣曇花現煙雨春光萬境新如何
是如菴境師云四面綠陰垂野岸進云如何是境中
人師云眼卓孤峰獨足立進云如何是人中意師云
奈遇知音進云三句巳蒙師指示一句無私意若何
師云滿腔別調進云曇花瑞現千年秀一葉流芳萬
古春師云誰似渠儂得自由進云有意氣時添意氣
不風流處也風流師云須是作家始得問昔日世尊
鹿野苑中轉四諦法輪今辰和尚陞座轉何法要師
卓拄杖云會麼進云恁麼大眾霑恩學人禮拜師云
照顧腳下僧復喝師便打問靈山拈花微笑面面相
陳今日豎拂揚眉心心相應且道今古不異一句如
何示人師云鍼劄不入進云恁麼則當體巳超空劫
外撐天拄地絕遮攔師云猶是階下漢乃云今朝四
月初一鳥語風聲齊出若是靈利衲僧決不向此求
覓且道覓個什麼不見香嚴禪師云一擊忘所知更
不假修持動容揚古路不墮悄然機喝一喝云又幾
向聲色外威儀參。

結制當日眾檀護請上堂師指法座云人天普集狐
兔潛蹤縱使釋迦彌勒也須退身三步喝一喝遂陞
座拈香祝
聖罷次拈香云此一瓣香靈山付囑不忘震旦金湯
有賴伏為護法宰官居士等同圓般若種智永固信
力根深又拈香云此一瓣香太白室親遭毒手弁山
堂卒地翻身二十年撥草瞻風末後飲水喫噎今當
人天眾前爇向爐中供奉現住常州府宜興縣龍池
山禹門堂上萬如微和尚用酬法乳之恩歛衣就座
維那白槌云法筵龍象眾當觀第一義問一條白棒
當陽現木馬橫騎海底行如何是臨濟宗師云殺佛
殺祖進云君臣五位全不失個裡風光事事窮如何
是曹洞宗師云子承父業進云月出海門雲吐白鳳
皇橋下水流東如何是雲門宗師云泉聲流出廣長
舌進云未離兜率降皇宮大地山河手掌中如何是
溈仰宗師云杲日當空進云野國窮通寒鵲噪栴檀
林裏透香風如何是法眼宗師云事事無礙進云五
家宗旨蒙師指南湖個裏事如何師打云你試道看
僧喝師打僧禮退優婆夷問除卻三玄三要如何是
佛師云你是男是女夷擬議師打云忘卻了也進云
如何是法師云如是你聞進云如何是僧師云禮拜
著進云如何是佛法僧三寶師云穿衣喫飯進云除
卻穿衣喫飯請和尚道師打云你咬著一粒米也未
夷禮拜師云佛法僧寶集爾現前離心離識淨體圓
明若然念起緣生瞥爾迷封萬有與麼還有言前薦
得者麼如無又畫蛇添足去也喝一喝復云臨濟大
師示眾云赤肉團上有一無位真人常在汝諸人面
門出入未證據者看看時有僧出問云如何是無位
真人濟下繩床搊住云道道僧擬議濟托開云無位
真人是什麼乾矢橛便歸方丈師云臨濟恁麼說話
大似好肉剜瘡若問南湖如何是無位真人但向他
道是什麼無位真人乾矢橛且道與古人是同是別
具眼者試分析看復白椎云諦觀法王法法王法如
是下座。

冬節上堂問逢至小年節大地意氣新青山仍舊色
不改舊時人如何是舊時人師拂一拂云會麼進云
日出方知天下曉水流穿過院庭中師云對面底聻
進云和尚證明師云證明個甚麼僧擬進語師震威
一喝乃以拂召云大眾還會麼欲識佛性義當觀時
節因緣時節若至其理自彰且道是個什麼時節一
陽生萬物長世間多少守株人惟有趙州老子不逐
十二時轉遂擲拂子喝一喝下座。

上堂問雪屋梅花灼灼辨的眚目不瞪衲子難謾秪
如南湖一曲為誰宣師云山林瓦礫縱橫說若到常
情取信難進云爭奈萬籟有心聞不得師云恪問三
藏教文收不到一聲清磬廓無餘寶座高登將何所
務師云朔風凜凜進云如何是直截提持一句師云
汝屈不首進云曲為今時又作麼生師云不要你多
事乃云達磨西來直指人心見性成佛二祖斷臂覓
心了不可得馬大師云即心即佛這三個老古錐恁
麼為人如釘釘木然雖如是未免承言者喪滯句者
迷驀拈拄杖卓一卓云阿呵呵庭前柏樹子菩提薩
婆訶。

臘八初祖開光上堂拈拄杖卓一卓云大眾還知麼
今日乃雪山老子睹明星悟道成等正覺之日謂一
切眾生具有如來智慧德相皆因妄想執著而不能
證得者老漢何似開眼說夢眾中且道迦文未睹明
星時還具眼也無復卓拄杖云且喜達磨祖師向拄
杖頭上豁開眼光爍破四天下去也亦謂現前大眾
具有如來智慧德相皆因將心待悟所以不能證得
證與不證且止眾中還識祖師西來意麼聽取一頌
昔睹明星今見大雪星雪光交輝乾坤都炤徹祖師
西來意早巳言漏泄便下座(是日上堂時忽大雪)。

新春日諸山禪碩請上堂問煙鎖龍樓玉磬浮半岩
殘雪占春眸梅含嫩蕊拈新句臘盡春回百草頭如
何是臘盡春回的句師云柳眼舒窺天地闊春聲啼
徹歲寒心進云與麼則萬木沾恩梅吐白殿角風生
翠竹呈師云隨境漂流漢進云學人只如是和尚又
作麼生師打云這一棒合該你喫問請問和尚天下
何以為二同師云普進云動容揚古路不墮悄然機
師云拶乃云臘盡春來草木咸知窮底事冰消凍解
狐蹤斷跡見流長一任乾坤新日月看看原只舊時
人諸仁者還識舊時人麼若識舊時人且說舊時話
昔世尊說法華時有七寶塔從地湧出住在空中於
是釋迦牟尼佛以右指開七寶塔戶出大音聲如卻
關鑰開大城門即時一切眾會皆見多寶如來於寶
塔中坐師子座全身不散如入禪定又聞其言善哉
善哉釋迦牟尼佛快說是法華經我為聽是經故而
來至此今日諸山禪碩亦非從地涌出亦非住在空
中於彈指頃會集現前驀拈起拄杖云眾中還知這
個端的麼復卓一卓云祖師心印狀似鐵牛之機說
什麼釋迦多寶拈來總與一串穿卻何故惟此一事
實餘二則非真便下座。

上堂問三通鼓罷簇簇上來佛法人事一時周畢秪
如尼慧溫禪師云拄杖子不在手苕帚柄聊與三十
且道過在什麼處師打云賞罰分明進云犀因玩月
文生角象被雷驚花入牙師云又被風吹別調中僧
推香几云老漢是何心行師打云也須喫棒乃云看
看正月初四各各眉橫鼻豎笙歌拶碎須彌聲色打
翻酒具佛殿倒騎山門鳥語惺惺分付且道分付個
什麼我見人見眾生見受者見個事分明本成現既
是本成現為什又有我人眾生壽者見喝一喝云即
此見聞非見聞實無聲色可呈君卓拄杖下座。

上堂問枝頭梅笑露全提兩岸依依綠柳舒啼鳥一
聲春漏洩請師拈出祖師機師云春風滿大地進云
恁麼則清風敲竹韻紅日綴花梢師云何處不風光
進云南湖波浪從今息大家齊唱太平歌師云更有
事在問不待桃紅并柳綠佳音早巳遍皇都萬象回
春即且置劫前一段請宣敷師云鴛鴦飛入金鍼裏
繡出雙雙上碧天進云空王殿上泥牛吼碧玉盤中
木馬嘶師云作麼生是木馬嘶的意旨僧喝師云再
喝喝看進云不勞再勘師云又與麼去也乃云聞聲
悟道見色明心雲門大師雖能耳裏著楔眼裏挑筋
只是不會祖師西來意且道祖師西來意作麼生會
喝一喝下座。

豁然維那請上堂問拈出少林無孔笛等閒吹出大
家知且道誰是知音師云囫圇吞吐三千界進云知
音不在頻頻舉達者須教暗裡驚師云倒卓須彌任
意行進云恁麼熊耳山前金鳳舞如菴堂上玉雞啼
師云誰是知音僧喝師便打乃拈起拄杖云南湖拄
杖子𨁝跳上三十三天築著帝釋鼻孔將東海鯉魚
打一棒雨似盆傾復卓一卓云仍教雲收霧卷依舊
杲日當空盡十方世界若草若木若僧若俗若男若
女若長若幼無不盡知盡見所以單提獨弄只貴眼
親手辦正按旁提須是作者方知幾許言前取證那
容句外明機還他過量人始行過量事且道作麼生
是過量事良久云雲有出山勢水無投澗聲。

元宵解制董耀庭姚公掄二居士領眾請上堂問結
制解制即不問如何是和尚為人處師便棒進云還
有不費婆心者麼師云現成受用進云恁麼則家家
有路透長安師云腳跟下一句作麼生道僧便喝師
云合取狗口乃云去年十月十五日諸方盡起模畫
樣謂之結制今年正月十五日處處瓦解冰消謂之
解制結時將眼耳鼻舌身意縛作一團拋入大冶紅
爐朝鍛暮煉煉得冰消瓦解及至解時把八萬四千
毛孔等閒撒開一時放光現瑞天雨四花地搖六震
鳥語風聲齊音演唱五根五力七菩提分八聖道分
令見者聞者聽者受者喜者怒者各各踴躍歡喜曠
劫無明當下灰空頓教一肩擔荷直入千峰萬峰眼
徹四大海腳踢五須彌十字街頭縱橫無礙笙歌叢
裡任意優游且道不動腳跟一句又作麼生遂卓拄
杖云舉頭天外看誰是我般人便下座。

上堂情生智隔念別差殊所以動靜乖張閒忙得失
而不能澄清絕點是故道不屬知知乃眾禍之門心
必由悟悟乃迷源之本知本無方道從何立喝一喝
便下座。

上堂豎起拂云山僧拂子頭上放大寶光演說無量
妙義為汝諸人一音證據了也復揮一揮云假爾再
運神通鼓陣卒風暴雨一時大地平沉虛空粉碎正
恁麼時作麼生迴避得去看看各自眉毛還在眼上
麼良久云不是久經風浪者難將大海作家鄉卓拄
杖下座。

觀察黃公百日之辰孝子復仲請對靈陞座僧問向
上全提當陽剖露即今薦親一句請師酬唱師云大
眾證明進云恁麼則覿體迥超生死外人間天上任
逍遙師云且道黃老居士在什麼處進云森羅萬象
齊稽首師云森羅萬象且置畢竟黃老居士面目在
什麼處僧呈坐具云有意氣時添意氣不風流處也
風流師云切莫隨他轉乃卓拄杖喝一喝云大眾還
會麼昔日釋迦老子離兜率降皇宮出母胎說法度
人即此一喝秪如我護法闇齋黃老居士出母胎離
襁褓身長力大知言識禮學儒學佛至於位及天垣
言政諫給勒回風行八閩掉臂聲頌匡廬掛冠林下
穩坐七十餘年名不易節金湯無倦亦知即此一喝
也又喝一喝云這一喝昔我天童密雲師翁曾在太
白峰頭招手居士向長水岸畔點頭幸我師翁拽杖
乘風一葉拋泊於此與老居士把手同行入理深譚
舉個話頭令參句萬法歸一一歸何處雖然與麼聞
此一喝頓放八識田中亦沒交涉又喝云者一喝即
我現住荊溪龍池山本師和尚與老居士道契三十
餘年始於桐月菴中說家裏話後向曹山頂上起模
畫樣拽動四海衲子一段瞻光有賴然我本師訊別
一棹禹門院裡掀翻祖翁窠窟耕熟現前田地雖千
里同風猶未休道義之交故於巳丑春駕沒底船泛
桃花浪得得到此欲與老居士重結般若緣雖則面
面相看眼眼相覷爭奈未與親口道破這一喝在又
喝云此一喝自山僧到滮湖以來三經寒暑數次往
還常與促膝相談或熱言冷語或倒腹傾腸惟商此
一喝更不談餘又謂自幼究心於此事恨未得㘞地
一聲是為苦耳山僧有個末後句子正欲叮嚀不料
居士恁麼趁快撩起便行倏忽百日竟辰令公子抱
孝踴泣難報慈誨之恩命山僧陞此座特為老居士
指個安樂法門若也如斯會得即此一喝三喝四喝
八百千萬億喝亦不離此一喝即此一喝分身百億
遍布十方塵說剎說無邊說亦不曾說著一字如斯
方始會得一喝不作一喝用驀拈拄杖云眾中還見
麼且喜黃老居士來也卻在山僧拄杖頭上踴躍騰
空揚聲大叫云南湖長老不合恁麼鼓唇饒舌將老
夫生平事業一一盡情狼籍致使老夫胸中瓦解冰
消端居毘盧頂上優遊自在遽喝云適纔黃老居士
恁麼直下承當卻被山僧一喝默爾杜口結舌且道
山僧與麼覿面相呈為復是神通妙用為復是法爾
如然現前大眾還知黃老居士安身立命處麼即此
身心現塵剎歸元何處不風流卓拄杖下座。

* 住都門西瓦廠普濟禪院語錄

師於順治十四年三月二十四日受院主覺幻純公
暨眾護法宰官居士等恭請結制開堂師至法座前
云瞻之在前七縱八橫仰之彌高頭正尾正黧奴白
牯掀眉須彌燈王眨眼不須眉毛挂劍早巳血濺梵
天且道新普濟如何施設喝一喝遂陞座拈香云此
一瓣香根歷磐石葉覆千秋伏惟
當今皇帝聖躬萬歲萬萬歲次拈香云此一瓣香位
列天星名標帝極奉為滿朝文武概國公卿并及現
前護法宰官居士等伏願股肱帝祚恒新永作法門
墻塹又拈香云此一瓣香把手牽人難行惟人自肯
方親常言道冤有頭債有主今日人天眾前共證酬
償此乃第二回拈出奉供現住江南常州府宜興縣
龍池山禹門堂上傳曹溪正脈第三十五世本師萬
如微和尚用酬法乳之恩乃就座上首白槌云法筵
龍象眾當觀第一義師豎拂云不打鬧市門前鼓單
提獨弄截流機眾中還有句下知宗言前取快者麼
僧問濟宗爐韝盛京重開四海英靈咸集此會和尚
且如何鍛煉師打云一棒一條痕進云莫便是和尚
為人處麼師云闍黎還薦取麼進云頂門具眼方堪
曉耀古騰今達者知師便喝進云萬鍛爐中鐵蒺藜
佛祖當塗不讓伊師云好個消息僧禮退問法幢初
豎選佛場開四眾瞻仰未審說何法要師云杲日當
空進云四壁盈虛關不住滿堂盡是法雲飛師云眼
橫鼻塞僧喝師云者一喝是何意旨進云除卻萬年
天子貴秪有當朝宰相尊師云也須照顧自巳僧禮
退問古德云欲行千里一步為初如何是最初一步
師踏足云會麼進云如何是向上一著師卓拄杖進
云如何是末後一句師云劄進云恁麼則天上有星
皆拱北海內無針不指南師云且道腳跟下一句又
作麼生僧便喝師云好一喝士問弟子打鼓和尚上
堂且道有拄杖也無師云汝不識痛癢進云如何是
聲前末後句師云今朝三月二十四進云如何是賓
中主師云不答你進云如何是主中賓師云禮拜著
進云如何是主中主師便喝進云如何是賓中賓師
云門外漢進云如何是和尚真正佛法師云汝不是
其人士便喝師云者一喝落在甚麼處士噓一噓師
云弄精魂漢師乃卓拄杖云若便恁麼擔當巳是落
二落三更要第二杓惡水所以道本無言因言顯道
故爾言言見諦句句歸宗如若倚他門戶隨語生解
情存境觸頭出頭沒輪迴生死作麼生得自由自在
去所以古人參叩師承有據眼目清正見識穩密堪
作人天模範而入門便棒便喝正要你心光發燄性
海揚波智天麗日如幽谷無聲遂至斯響洪鐘虡受
叩無不應方乃頭頭得妙處處全彰豈可以一言而
語其優劣者哉若不如斯縱使諸子百家熟背三乘
十二分教精通千七百則葛藤橫嚼豎咬忽遇著個
本色作家不消拄杖子一撥便乃渾身汗下眼目定
動要個字腳也摸索不著可見眼見耳聞的到者裡
總用不得畢竟作麼生復卓拄杖云惟此一事實餘
二則非真(謝詞不錄)復舉僧問南院日月交謝寒暑迭遷
如何是不涉寒暑者院云紫羅抹額繡裙腰僧云向
上之機今巳曉中下之流如何解會院云炭庫裡藏
身師云南院是個作家善辨來機者僧未免就地活
埋然雖如是南院猶未會末後句在今日有問普濟
日月交謝寒暑迭遷如何是不涉寒暑者向他道歷
歷分明院云紫羅抹額繡裙腰師云春花鋪地錦迷
悟許多人又謂向上之機今巳曉中下之流如何解
會師云欠少個什麼院云炭庫裡藏身師云太煞分
明大眾山僧與麼批判還有道得末後句的麼如無
普濟自道去也喝一喝下座。

孔雀佛大悲準提菩薩開光上堂問請問和尚這三
個老古錐未入紅爐巳前畢竟喚作什麼師云蚤巳
安名了也進云畢竟如何師云孔雀明王進云簷前
瑞氣騰霄漢歷歷分明作者知師云爭奈旁觀者親
問大悲菩薩現千手眼覆被群生秪如今日所點者
是那一隻眼師云瞎進云若是這一隻眼昔本不閉
今亦不開用點作麼師云照天照地進云恁麼則當
陽點出摩醯眼劈破根塵及第空師云照顧眉毛問
刻雕眾像須憑良匠之工秪如斤斧未運時大悲手
眼在什麼處師云從來不借他人力進云本色現成
乞師點眼師云點眼了也進云我見燈明佛本光瑞
如此便禮拜師云猶是第二頭事乃以拄杖指像云
你看者三個沒量大人各各具大人相一時現形變
相三頭六臂手擎日月鑑天鑑地乃至張弓架箭揮
智慧刃佩符印輪具摩醯眼擎山執杵入佛入魔無
論貧富貴賤羅剎鬼國遂求即應雖各具無量威德
自在神變終不免山僧拄杖子為伊點出佛眼法眼
慧眼天眼肉眼一時共見十方世界森羅萬象至於
草木叢林立地成佛去也諸仁者須信自性立地成
佛切莫向外馳求汝若起一念向外馳求心即一棒
打折你驢腰。

上堂師云末後拈花迦葉打失鼻孔九年面壁神光
失卻眉毛者一隊老古錐雖與東西為則仔細檢點
將來兩個五百共成一串直至而今分疏不下眾中
莫有分疏得者麼如無普濟更與分疏去也東勝神
洲與西牛賀洲斫額南贍部洲撫掌呵呵大笑北俱
盧洲搥胸助哀何故正所謂喜怒哀樂之未發發而
皆中節且道是中何節聻今朝四月初五一時敲鐘
擊鼓及至雲集向前佛法一些沒有既無一些子佛
法汝諸人眼見耳聞的又作麼生咄。

浴佛日放生上堂問世尊初生分手一指且道明甚
麼邊事師云眉毛上見數進云末後拈花與最初一
指。是同是別。師云：「也須領略。」進云：「佛真法身猶若虛
空，和尚今日作麼生浴？」師云：「橫按莫邪全正令。」進云：
「恁麼則水底有天藏世界，無邊風月挂長空去也。」師
云：「也須喫棒。」問：「未離兜率，巳降皇宮；未出母胎，說法
巳竟。因甚猶用者一杓惡水？」師云：「亦是自取。」進云：「秪
如雲門一棒打殺餧卻狗子又作麼生？」師云：「奈汝不
知痛癢。」進云：「和尚還識痛癢麼？」師云：「汝不是其人。」進
云：「和尚也須三十棒。」師云：「且道山僧過在甚麼處？」僧
喝，師云：「汝卻不知。」問：「昔本不生，今亦不滅。既是不生
不滅，為甚又有降誕之辰？」師云：「頭正尾正。」進云：「垂絲
千尺鉤還曲，利物應知語帶悲。」師云：「汝還知麼？」僧擬
進語，師云：「卻較些子。」進云：「自有一雙窮相手，不妨隨
處舞三臺。」師云：「點即不到。」乃云：「還有問話者麼？直饒
問得海水騰波、虛空粉碎，要與衲僧分上毫沒交涉。
眾中還知麼？今日有個沒面目漢從空降下，脫體風
流，赤條條地。金盆捧足，九龍吐沐。指天指地，獨稱其
尊，目顧周行去也。非但大地瞻光，乃至情與無情、水
陸空行，咸沾恩化。為甚雲門又要一棒打殺？貴圖天
下太平。所以，為人須為徹，殺人須見血。普濟今日路
見不平，要與雲門討個斷決。莫有拔劍相助者麼？普
濟恁麼，是為人是不為人？若分別得出，許你親見雲
門、釋迦；若分別不出，且喫普濟三十棒，一棒也不較
多。」良久，云：「莫將閑學解，埋沒祖師心。」

上堂。問：「祖幟高標於普濟，法幢大建於金臺。即今七
眾齊臨，未審示何三昧？」師打，云：「令不虛行。」進云：「棒頭
傾出千秋月，獨照乾坤萬古明。」師云：「普天風月人猶
在。」進云：「滔滔一派滹沱水，直到都門湧雪濤。」師云：「也
須打濕袈裟角。」問：「文殊是七佛之師，為甚出女子定
不得？」師云：「疑殺人。」進云：「罔明乃下方菩薩，為何出得
女子定？」師云：「卻較些子。」進云：「女子入定明甚麼邊事？」
師云：「眼睛壁立直。」進云：「世尊坐觀成敗意旨如何？」師
云：「牙齒一具骨。」進云：「謝師答話。」師云：「也須薦取始得。」
乃云：「今朝四月十五，諸人切莫莽鹵。普濟院裏打鼓
撞鐘，正陽門外揚塵簸土。忽然撞著李鬍子，驀面一
唾，云：『元來是你。你若起一念俗見、僧見、法見、佛見，閻
羅王即來取你性命去也；你若不起一毫俗見、僧見、
法見、佛見，閻羅王亦來取你性命。』畢竟如何聻？無風
荷葉動，必定有魚行。」復舉盤山寶積禪師一日因市
肆行，見客買豬肉，曰：「將精底割一斤來。」屠家放下刀，
叉手曰：「長史，那一塊不是精底？」寶積當下大悟。「所以，
大丈夫漢聞恁般話，便乃發露本地風光，如從萬丈
深坑跳出，一肩擔荷去也。現前莫有更較寶積一籌
者麼？嗄？相逢盡道休官好，林下何曾見一人？」便下座。

上堂。士問：「不與萬法為侶者是什麼人？」師云：「十字街
頭眼卓朔。」進云：「弟子則不然。」師云：「你又作麼生？」進云：
「手長衫袖短。」師打，云：「果然。」問：「但有言說，都無實義；默
然杜口，亦非真諦。去此二途，請師直指。」師云：「普濟菴
前剎竿子。」進云：「恁麼則言句了也。」師云：「草木不借春
風力，到處花香盡可知。」進云：「可謂拂子頭邊施雨露，
草木瓦礫盡翻身去也。」師云：「也須識自始得。」士問：「夏
景連天熱，鮮花遍地開。花開花卸，請問和尚卸在什
麼處？」師云：「眼裏緇素，泥人墮淚。」士云：「四大分張又作
麼生？」師云：「四大分張，猶是外頭事。如何是你家裏事？」
士云：「兩頭搯斷。」師云：「中間又作麼生？」士喝，師打，云：「卻
原不知。」乃云：「昔日大慧禪師因見老宿上堂，云：『我在
老師會中得個末後句，不免布施大眾。』良久，云：『不與
萬法為侶者是甚麼人？待汝一口吸盡西江水，即向
汝道。』便下座。大慧云：『山僧即不然，我在老師會中得
個末後句，不免舉似大眾。』便下座。」師云：「大眾還知大
慧、老宿末後句麼？直饒二老一鼻孔出氣，要且同條
生不同條死。普濟則又不然，我在江南老師會中得
個末後句，一時拋向正陽門外去也。待五鳳樓點頭，
即向你道。」便下座。

上堂。問：「夜來風雨聲，花落知多少。請問和尚，畢竟是
多少？」師云：「紅塵堆裏撒珍珠。」進云：「恁麼則雪山片片
藏蹤跡。」師云：「依舊天晴日頭出，雨落階前濕(忽雨復晴)。」進
云：「杲日當空曜古今。」師云：「為甚卻有一點照不著？」問：
「昔日興化打擯維那，未審過在什麼處？」師云：「更與你
一頓。」進云：「恁麼罰錢五貫則巳，因甚又擯出院？」師云：
「賞罰分明。」進云：「智過於師，方堪傳受。秪如克賓，還識
興化也無？」師云：「官不容針。」進云：「和尚今日法戰不勝，
罰知藏師辦齋一供。」師打，云：「維那也須喫棒。」進云：「果
然賞罰分明。」師云：「靜悄悄地。」乃云：「若人識得心，大地
無寸土。還有識得心的麼？獅子決定咬人，韓盧始終
逐塊。須是家裏人，始說家裏話。南泉牧一頭水牯牛，
擬向溪東牧，不免犯人苗稼；擬向溪西牧，亦不免犯
人苗稼，不免隨分納些些。總不見得普濟者裡瞎驢
群隊，一任東踏西踏，也無苗稼可犯。且喜水足、草足，
一個個飽齁齁地。切忌瞌睡！汝若瞌睡，閻羅王即將
木瓜換卻汝心，黑荳換卻汝眼；牛頭阿傍將利刃換
卻汝舌，縫卻汝口，塞卻汝鼻管教你有口開不得，有
氣吐不得，有眼見不得，有心用不得。到此田地，作麼
生得直下脫略去？普濟更與矢上加尖。」喝一喝，下座。

京衛經歷司童上甫母難日。請，上堂。問：「若知天命，處
處盡成無量壽；將通耳順，聲聲皆是古彌陀。此是童
君原具足，因齋慶讚又如何？」師云：「一點也謾你不得。」
進云：「恁麼則柱石千年朝帝闕，金湯萬古法王城。」師
云：「家家有路透長安。」乃云：「若論佛法二字，直得嘴挂
壁上，無言可說，無理可伸。所以，妙性圓明，離諸名相。
今日因齋慶讚，不免旁通一線。」豎起拂子，云：「還見麼？」
喝一喝，云：「還聞麼？見乃親見，聞乃親聞。既爾聞見分
明，更少欠個什麼來？咄！即此見聞非見聞，實無聲色
可呈君。君不見，南山雨濕松蒼翠，北海波添歲更長
(是日直雨)。」

上堂。問：「教中道：『諸可還者，自然非汝；不汝還者，非汝
而誰？』不知汝是什麼？」師云：「棋盤街口下馬牌。」進云：「祖
家又道：釋迦、彌勒猶是他奴。且道他又是誰？」師云：「犯
禁者斬。」進云：「祖義、教義，是同是別？」師云：「從來沒有這
些子。」進云：「必竟水須朝海去，到頭雲定覓山歸。」師打，
云：「放過則不可。」乃拈起拄杖，云：「諸仁者還會麼？」復卓
一卓，云：「心不是佛，智不是道。拄杖子𨁝跳上三十三
天，觸著帝釋鼻孔，打箇噴嚏，落在汝諸人眉毛上，廝
結儘力，抖擻不下。直饒抖擻得下，未免明人面前三
尺暗。切忌仔細。」復云：「昔，僧問趙州云：『萬法歸一，一歸
何處？』州云：『我在青州做領布衫，重七觔。』」師云：「趙州恁
麼貼體為人，可憐者僧沒處著到。今日有問普濟：『萬
法歸一，一歸何處？』即向他道：『我在都門做領葛布道
袍，重三觔四兩。』且道與趙州是同是別？若道是同，爭
奈寒暑何？若道是別，又爭奈寒暑何？山僧與麼亦不
壓良為賤。此話三十年後自有識得輕重者在，汝等
更向者裏討什麼斤兩？」以拄杖趁散大眾，歸方丈。

上堂。師云：「淨裸裸，赤灑灑；絕遮攔，沒可把。普濟安居
月餘，日來未審所求何事？若教他立地成佛去，不免
自生退屈。只得朝打三千，暮打八百，管取頭徹尾徹。
徹不徹，那怕甕中走卻鱉。一款招承了也！且道是何
罪結，逢人但恁麼舉？普濟有此說沒此說？雲門乾矢
橛。」喝一喝，下座。

端午節，上堂。問：「五月五日天中節，赤口百舌咸消滅。
當陽不必挂靈符，直截根源請師說。」師云：「誰思屈子
意，千古動悲風。」進云：「恁麼則大家相看鬥龍舟去也。」
師云：「莫眼花。」乃云：「家家門前艾旗高挂，蒲劍揮空；魑
魅魍魎，掃蹤滅跡；閒神野鬼，何處窺張？雄黃酒到處
噴灑，敕令符挨門排帖。城市兒童點額，村坊父老歡
杯。秪如汨羅江上，楚水連天，龍舟鬥彩，角黍投漩，又
作麼生？雖然事因人設，時逢節慶，爭奈當年於此日
招魂，千古慟悲風？且道衲僧門下如何慶感？不免也
歌一曲：平平仄仄仄平平，仄仄平平兩樣聲。若問西
來佛祖意，三千里外沒途程。沒途程，可憐生。君不見，
九年面壁兮單丁，五葉花開兮令行。雨落地濕，日出
天晴。且道是甚時節？樂歆歆兮依前，日午打三更。」

上堂。師舉經云：「若以色見我，以音聲求我，是人行邪
道，不能見如來。」師云：「若乃離名離相，業識茫茫，無本
可據。其或就事就理，如蠶作繭，自纏自縛。即心即佛，
亦是認賊為子；非心非佛，何似捏目成花？馬大師是
何心行，普濟一味應病與藥，豈肯為蛇添足？秪如古
人道：『東司頭不得與你說佛法。』既東司頭不得說佛
法，莫是法堂前說得麼？若總作恁般見解，三生六十
劫也未夢見祖師西來意在！」遂攛下拄杖，展手，云：「我
手何似佛手？」便下座。

上堂(是日大雨)。樂修法師問：「龍池興法雨，滂沱潤燕山。古
曲無音調，請師為重宣。」師云：「拍拍是令。」進云：「秪如洞
上宗風，如何是正倒時便起？」師云：「切忌向功勳邊坐
殺。」云：「如何是正起時便倒？」師云：「棒頭指處，血濺梵天。」
云：「如何是起倒同時？」師云：「瞎。」「如何是起倒不立？」師云：
「大眾俱在現前。」進云：「四句巳蒙師指示，不涉起倒時
如何？」師云：「禮拜著。」進云：「更有應時為人一句，請師直
指。」師云：「風雲為爾通消息。」進云：「恁麼則不風流處也
風流。」師云：「也須照顧自巳。」乃云：「過量人自爾異目超
宗，白拈賊慣便就窠打劫。衲僧家果有如斯手段，不
妨竿木隨身，逢場作戲；乘機接物，驅耕奪食，亦不為
分外。豈不見高峰大師在三塔悟得個『百年三萬六
千朝，返覆元來是這漢』，便打脫個拖死屍底句子，以
為一場歡喜，及見雪巖欽，一日問云：『日間浩浩還作
得主麼？』云：『作得主。』又問：『睡夢中作得主麼？』云：『作得主。』
又問：『正睡著時，無夢、無想、無見、無聞，主在什麼處？』高
峰大師被此一問，只得無理可伸，無言可對。所以，古
人虛心，不肯自欺。若是今時之流，不是擎拳，便是豎
指，一時勉強支捂過去。如此等輩，實可憐愍。故爾，欽
云：『從今日去，也不要汝學佛學法，也不要汝窮古窮
今，但只飢來喫飯，困來打眠，纔眠覺來，卻抖擻精神，
我這一覺，主人公畢竟在什麼處安身立命？』你看高
峰大師將這個疑團子安在胸中，五年吞吐不下，一
日被同宿推枕子墮地，廓然大悟，方知是個到家時
節，始信從上為人言不謬發，豈效認光影門頭而為
印可者哉？大眾，且道高峰大師悟個什麼來？噦！」云：「紅
爐豈是閒施設，要煉真精不變金。」

柯總督夫人請，上堂。師乃卓拄杖，云：「拄杖子為汝諸
人說佛法去也。諸人還信得及麼？若信得及，直下一
念知歸，十方世界消殞。淨體圓明，真常獨露。曠劫無
明煩惱，即是真如佛性。情見習氣，亦是遊戲三昧。始
信聖凡不二，含靈一家，山河大地，草木叢林，都歸自
巳，又有什麼僧俗男女之見？所以，經云：『若能轉物，即
同如來。』且道現前之物，又作麼生轉？直饒轉得，也只
得一半。秪如那一半又作麼生？不妨更與道破。」喝一
喝，下座。

上堂。師云：「須菩提解空第一，生時家室盡空。世尊纔
陞座，須菩提便出眾，云：『希有，世尊。』大慧杲禪師云：『見
個什麼道理，便恁麼道？』天親菩薩作無量偈，只贊『希
有』二字。圓悟禪師云：『一句是一個鐵橛。』故六祖聞『應
無所住而生其心』便悟去。」師云：「現前眾中且道六祖
悟個甚麼？若知六祖悟處，便不辜負自巳；若不辜負
自巳，便乃直截根源，一刀兩斷，直教勦絕去，實無一
法可當情。更說什麼『應無所住而生其心』？」遂卓拄杖，
云：「知音不在千鍾酒，一盞清茶也醉人。」

上堂。師云：「勦絕一句子，不辭向汝諸人道去也。」良久，
云：「還會麼？三乘十二分教，一時應病與藥；千七百則
公案，亦是披枷帶鎖。若是個大丈夫漢，瞥爾見徹根
源，藥病俱除，枷鎖頓釋，向二六時中灑灑落落，遇境
安排。有甚麼的的確確，見眼是色，聞耳是聲，聲色堆
頭祖師心？祖師心且置，作麼生是汝諸人自巳底心？
殺人者知罪，旁觀者喫驚。」

解制，上堂。問：「根塵同元，縛脫無二。教中既無縛脫，禪
門何有結解？」師云：「不向他家路，縱橫任去來。」進云：「秪
如解開布袋頭，放出一群牛，請和尚放出牛看。」師云：
「照顧腳下。」進云：「忽遇著踞地獅子，向什麼處躲避？」師
云：「遍界絕蹤跡。」進云：「恁麼則喪身失命了也。」師云：「果
然。」乃云：「普濟院九十六日安居巳竟，不曾動著諸人
一些。及至驀地一拶粉碎，向二六時中屙屎放尿，穿
衣喫飯，行住坐臥，觸著磕著又作麼生迴避？若迴避
得，許你十字街頭縱橫無礙，婬坊酒肆任意逍遙。如
若未然，切忌仔細。他日閻老子前，莫謂山僧不道。」喝
一喝，下座。

** 如如開鐘板(附)

師云：「雲從龍，風從虎。馬祖僧堂，百丈規矩。不落聲聞，
大丈夫；遵循號令，歷今古。」遂擊板。

** 如如齋單引(附)

銅頭鐵額，不問廬陵米價；水足草足，休提趙州公案。
木札羹和盤掇出，鐵屑飯一任吞吐。雖然如是，南湖
不做這般去就。要使應供高流，人人腳跟點地；飽參
上士，個個鼻孔撩天。

** 普濟掛鐘板

師云：「少室單丁，遍地兒孫出馬駒；大雄號令，典型千
古振宗風。秪如舊店重開，又作麼生？」遂掛板，云：「一番
提起一番新。」復擊板，云：「隨伊喫飯穿衣去，眼裏聞
處處真。」

** 普濟齋單

普濟院裡赤手空拳，不問如何若何，一個個眉毛廝
結，要與黑面老子討個越生出死的路頭。恰遇著山
僧，劈脊一棒，直教瓦解冰消。雖然如是，也要灶裡明
生，缽盂口濕。卷一(終)

介為舟禪師語錄卷之二
記錄

* 住吳江海雲寺語錄

師於順治十八年二月十九日在禾中萬松菴受請，
於四月十五日進院。

山門。師云：「廣大法門，不用起模畫樣。且道隨方建化
又作麼生？當軒路徑通霄漢，一任擎頭戴角來。」喝一
喝，便入。

伽藍。師云：「擁護叢林在爾，提持祖令由我。將此深心
奉塵剎，衛法衛僧莫懈惰。」遂燒香。

韋馱。師云：「支那國中賓中主，海雲寺裏主中賓。秪如
賓主相見，如何話會？」遂插香，云：「此瓣香燒大家知。」

佛殿。師云：「巍振大千，天魔外道拱手；至尊三界，歷代
帝王曲膝。今古不離空劫座，世出世間咸瞻仰。」遂展
拜。

據室。云：「從上老古錐，盡向這裏坐斷天下人舌頭。且
道新長老如何施設？饒伊鐵額銅頭漢，到此也須親
煆煉。」便起。

當日，眾護法請，上堂持菴。金居士同爾初和尚遞疏，
師接疏示眾，云：「大眾會麼？這個是勾無面目漢的信
符，具異口同宣的妙義，恰好落在山僧手裏。若為流
通，卻請第一座對眾拈出，始見千里同風，終歸異途
一轍。」宣疏畢，師指法座，云：「此箇大寶法王之座，天然
突地，迥絕週遮，直饒須彌燈王亦不敢正眼覷著。且
道新海雲如何趨步？」喝一喝，便陞座，拈香，云：「此一瓣
香，拔出人表，迥不同儔，爇向爐中，耑為祝延當今
皇帝聖躬萬歲。」次，拈香，云：「此一瓣香，靈山親承囑付，
法筵賴以覿面。伏惟滿朝文武並及現在宰官、郡邑
縉紳、護法、居士等眾，歷劫不昧，靈根現前，均資慧力。」
又拈香，云：「此一瓣香，初向南湖揚聲，次於都門酬價。
此乃第三回拈出，供養江南常州府宜興縣龍池山
禹門堂上先師萬如老和尚，用酬法乳之恩。」歛衣就
座。圓明和尚白槌，云：「法筵龍象眾，當觀第一義。」師云：
「若是第一義，山僧未離嘉秀，圓明和尚蚤巳一槌打
就了也。還有超關奪越者麼？」僧問：「月到海雲處，風來
滿院香。如何是海雲境？」師云：「到江吳地盡，隔岸越山
多。」進云：「如何是境中人？」師云：「覿面薦取。」進云：「人境巳
蒙師指示。如何是佛法的的意？」師打，云：「向這裏會去。」
進云：「不辭行腳苦，隨處得風流。」師云：「看看時雨灑長
空(時陞座漸有微雨)。」師乃云：「一句了然，千差截斷，不落有無
階級，豈容擬議思惟？所以，建法幢，立宗旨，傳佛祖心
印；別教外，離言詮，廓人天正眼。透聲色外，橫身古路，
向百草頭，卓立風規。直饒見徹如斯，若到衲僧門下，
更有向上事在。」遂舉起拂子，云：「大眾還會麼？萬古碧
潭空界月，再三撈漉始應知。」復曰：「昔日法燈禪師云：
『山僧本欲深棲巖竇，隱遁過時，蓋緣清涼老人有未
了底公案，出來為諸人了卻。』山僧自先師去世以來，
向因抱病守拙，適承郡邑護法、縉紳、春元、文學、居士
等眾，既我同門圓明爾初和尚，馳翰相招，將山僧推
出海雲座上，若謂為龍池先老人了未了底公案，則
瞎卻天下人眼去在；若謂不為龍池先老人了未了
底公案，亦瞎卻天下人眼去在。且道利害在什麼處？」
復舉王常侍一日訪臨濟，同到僧堂內，侍曰：「這一堂
僧還看經否？」濟曰：「不看經。」侍曰：「還學禪否？」濟曰：「不學
禪。」侍曰：「經又不看，禪又不學，畢竟作甚麼？」濟曰：「總教
伊成佛作祖去。」侍曰：「金屑雖貴，落眼成翳，又作麼生？」
濟曰：「我將謂你是個俗漢。」大慧禪師云：「臨濟老漢握
一柄金剛王寶劍，氣衝宇宙，天下橫行。等閒被這官
人輕輕一拶，便見冰消瓦解。且道這官人有甚長處？
聽取一頌。」大慧頌云：「世出世間希有事，顯發須憑過
量人。只將補袞調羹手，撥轉如來正法輪。」師云：「臨濟
大師大似藏珍之家忽遇個白拈賊，挨身一擦，便傾
出顆摩尼寶珠，光前絕後，耀古騰今。大慧恁麼拈頌，
壁立萬仞，千古之下，誰敢埋沒王常侍？且道臨濟、大
慧還有為人處也無？聽取海雲一頌：一段奇特大因
緣，分明驗的向人前；大家豁開正法眼，莫教滅卻瞎
驢禪。」圓明和尚結槌，云：「諦觀法王法，法王法如是。」下
座。

上巳日命監院啟論普門品經期。沈天一居士設齋。
請，上堂。僧問：「祖意教意即不問，聲色堆中請師指示。」
師云：「何處不稱尊？」進云：「恁麼則香風遍處誰能識，湖
水深雲笑滿腮。」師云：「誰是知音者？」僧喝，師打，云：「者一
喝落在什麼處？」進云：「大眾證明。」師云：「且喜沒交涉。」僧
禮拜，師乃云：「有佛處不得住，菜花開遍，處處黃金布
地；無佛處急走過，林木森陰，村村煙柳垂絲。好光景，
大家看，浪湧桃花三月三；平地一聲燒尾去，崢嶸頭
角絕遮攔。且道海雲隊裏如何變化？」良久，云：「謾誇三
級禹門浪，密移一步看飛龍。」卓拄杖下座。

因開三門程居士夫婦設齋。請，上堂。僧問：「門開八字，
明賢蚤悟；風帆未挂，達者先知。正恁麼時如何？」師云：
「縱目所觀。」進云：「龍女獻珠增意氣，垂虹亭畔得風流。」
師云：「海雲天際闊。」進云：「鉤頭未釣寒潭月，柳線先穿
金鯉魚。」師震威一喝，僧禮退。問：「一喝分賓主，照用一
齊行。如何是照用一齊行？」師垂拂，云：「你還上釣麼？」進
云：「如何是先照後用？」師云：「你不在門外。」進云：「如何是
先用後照？」師云：「棒棒見血。」進云：「如何照用同時？」師云：
「汝試覷看。」進云：「如何是照用不同時？」師云：「今日不答
汝話。」進云：「照用巳蒙師指示，向上法身事若何？」師云：
「處處桃花剌眼睛。」進云：「恁麼則春色滿園關不住，一
枝紅杏出墻來。」師云：「過去久矣。」進云：「有意氣時添意
氣，不風流處也風流。」師云：「不得頭上安頭。」僧禮拜，師
乃云：「法無定相，遇緣即宗；智不格物，隨流得妙。直得
觀音菩薩，塵塵作主，剎剎分身：應以比丘、比丘尼身
得度者，即現比丘、比丘尼身而為說法；應以婆羅門、
宰官身得度者，即現婆羅門、宰官身而為說法；應以
長者、居士身得度者，即現長者、居士身而為說法；應
以若男、若女等身得度者，即現若男、若女等身而為
說法。正所謂觀音妙智力，能救世間苦。諸仁者還知
山僧拂子為諸人說法麼？」驀豎起拂子，云：「向一毫端
上建寶王剎，現千百億釋迦牟尼佛而為說法去也。
雖然如是，總不見得，何故聻？若將耳聽終難會，眼裏
聞聲始自知。」喝一喝，下座。

上堂。僧問：「松陵城畔，眾信慇懃。師登寶座，祖印高提。
如何是密密意？」師云：「鑒。」僧喝，師便打，乃云：「擊大法鼓，
演大法義；蠢動含靈，個個瞥地。為甚靈昭女又道『明
明百草頭，明明祖師意』？適纔落雨，恰又天晴，晴雨分
明。見者親，見者親，切莫馳求向外尋。直饒塵說、剎說、
無邊說，海雲將來都拋卻。為甚如斯？個個聞見分明。」
喝一喝，下座。

三月十五日施主設齋。請，上堂。僧問：「法筵龍象眾，當
觀第一義。第一義即不問，如何是當觀？」師云：「蚤巳道
過了也。」進云：「金風吹玉管，那個是知音？」師云：「目前無
異法，不與眾同流。」進云：「獅子蓋覆群音去也。」師云：「嚇
殺闍黎。」僧喝，師云：「不得亂鳴。」師乃云：「有時向十五日
前成所作智了辦也，有時向十五日後妙觀察智分
明也。且道正當十五日大圓鏡智，目前無一法，無一
法不在目前。纔擬一法，便隔千里萬里去也。秪如平
等性智一句又作麼生？情與無情等共見，眼裏瞳人
各不知。」卓拄杖下座。

上堂。僧問：「春末夏初，綠樹成陰；師陞寶座，有何祥瑞？」
師豎拂，云：「會麼？」進云：「琉璃殿長珊瑚樹，瑪瑙階生碧
玉花。」師云：「見箇什麼道理？」進云：「薰風有意無人曉，吹
綻梅花笑嶺頭。」師云：「未是時節。」僧喝，師云：「再喝一喝
看。」僧禮拜。問：「馬祖一喝，因甚百丈三日耳聾？」師震威
一喝。進云：「黃檗吐舌又作麼生？」師便打。進云：「雪後始
知松柏操，事難方見丈夫心。」師云：「也須領會始得。」師
乃云：「今朝三月廿六，春風夏日成熟。海雲寺裏無為，
露柱燈籠碌碌。直得三千諸佛，說法於重重香水海；
五百高流，應供于天上人間。且喜海雲終日喫粥，未
曾嚼著一粒米，又作麼生？正直眾施主設齋，請山僧
陞座，為諸人說一句子佛法。且道這一句子如何說？
為復是福田說，為復是受供說？若為福田說，福田無
量；若為受供說，受供無處。且道除此二途，如何即得？」
卓拄杖，云：「諸惡莫作，眾善奉行。」便下座。

比丘尼明賢勤修，領眾善友設齋。請，上堂。問：「一輪杲
日當空掛，四海山河處處明。文殊是七佛之師，因甚
出女子定不得？」師云：「通身顯露。」進云：「大定等虛空。罔
明是初地菩薩，為甚卻出得女子定？」師云：「拈來全不
費工夫。」進云：「出得出不得，今蒙指示。秪如瞿曇、女子、
文殊、罔明，即今在甚麼處？」師云：「都與一串穿卻。」進云：
「恁麼則一把柳絲收不得，和煙搭在玉欄杆。」師云：「也
須施功絕妙始得。」進云：「謝師答話，學人禮拜。」師云：「闍
黎又分身去也。」僧便喝，師云：「大眾，且道這一喝還有
賓主也無？」進云：「也要和尚知得。」師乃卓拄杖，云：「若識
得這一喝賓主歷然，目前萬法無不了了。其或未然，
不免與諸人下箇註腳。今朝四月初一，夏熱春聲巳
畢。乍晴乍暗作甘霖，草木昆蟲均利益。且看行人路
頭滑，帶水拖泥，半乾半濕，奇逢移花，接木漫呈，巧手
緣爾，攢米作供，特煞現成。秪如百花叢裏安身，十字
街頭著腳底，合作麼生銷受？莫將世俗見，埋沒道人
心。」下座。

史、金、包、張、陳、沈眾善友設齋。請，上堂。問：「垂虹亭畔，脫
體全彰。未審海雲門下如何？」師云：「風恬浪息。」進云：「因
甚城東老母與佛同生，不得見佛？」師云：「你那裏見得？」
僧一喝，師打一拂，云：「叫屈作麼？」進云：「為什麼十指頭
上俱現？」師云：「莫妄想。」問：「有一物，上拄天，下拄地，二六
時中，在聖不增，在凡不減。如何是不增不減底道理？」
師云：「那裏得這消息？」進云：「水底蝦蟆吞日月，不風流
處也風流。」師云：「卻不風流。」僧擬議，師便喝。進云：「啞子
喫黃連，舌頭俱宕出。」師云：「略知滋味。」問：「春歸何處也，
滿目綠陰濃。了了不遷義，朝朝日出東。春去夏來，因
甚又道不遷？」師云：「農夫個個望甘雨。」進云：「處處綠楊
堪繫馬，家家有路透長安。」師云：「長安且置，吳江風境
又如何？」進云：「白雲片片歸巖谷，芳草漫漫掩逝川。」師
云：「漫將聲意語喃喃。」進云：「大眾牢牢著耳聽。」師云：「音
韻都在千峰裡，啼徹南尋萬木新。」僧喝，師云：「是何意
旨？」進云：「聾卻一堂僧。」師云：「沒交涉。」問：「智與師齊，減師
半德。過在甚麼處？」師云：「過在闍黎。」進云：「某甲推倒禪
床，喝散大眾，又作麼生？」師云：「你不是其人。」進云：「從來
覿面難回互，遍界明明不覆藏。」師云：「好與三十棒。」進
云：「坐卻毘盧印，踏破普賢門。」師云：「切莫亂走。」僧便喝，
師云：「又亂喝作麼？」師乃云：「身是菩提樹，心是光明臺。
智性清淨海，日不假安排。神通並妙用，運水及搬柴。
現前諸仁者，還識得神通妙用麼？若識得，神通妙只
在動用中，頭頭顯露，物物全彰。非但現前四眾人等
亦如是，過去諸佛亦如是，未來諸佛亦如是，現在諸
佛亦如是，乃至僧亦如是，俗亦如是，男亦如是，女亦
如是，蠢動含靈亦如是。所以道：不見一法即如來，方
得名為觀自在。」以拂子擊香几，下座。

比丘尼領丁信童設齋。請，上堂。問：「諸家門庭即不問，
三玄三要請師宣。」師云：「點即不到。」進云：「為甚麼點即
不到？」師云：「點。」進云：「看破了也。」師云：「不點。」僧一喝，師云：
「到即不點。」問：「古人一言半句，便知曹洞兒孫。」師云：「我
這裏總用不著。」僧便喝，師云：「你者一喝是臨濟，是曹
洞？」僧又喝，師云：「再喝喝看。」進云：「野色更無山隔斷，天
光直與水相通。」師云：「也是亂統。」師乃云：「適纔伐鼓陞
座，早巳向諸人道過了也。乃至鼓寂鐘沉時又作麼
生？所以道：靈源不昧，萬古徽猷，入此門來，莫存知解。
且道未入門一句又作麼生道？」遂以拂子擊香几三
下，云：「海雲今日失利。」下座。

在心禪人領陶省吾居士等設齋。請，上堂。問：「如何是
奪人不奪境？」師云：「百雜碎。」進云：「如何是奪境不奪人？」
師云：「覿面不相識。」進云：「如何是人境俱奪？」師打云：「把
舵逆風行。」進云：「如何是人境俱不奪？」師云：「從來不踏
歌舞地。」進云：「恁麼則一月印千江去也。」師震威一喝，
僧禮退。師乃卓拄杖，云：「還會麼？知有底人，穿破聲色
外無遺，靈然獨耀；踏翻歌舞地，遊戲物，等同真；花街
柳巷，出入自由；婬坊酒肆，縱橫無礙；直向百花叢裏
不沾身，荊棘林中全意氣。又有什寒暑不遷之謂耶？
所以，毘婆尸佛早留心，直至而今不得妙。現前諸仁
者，還知自巳得妙之處麼？眼觀空色界，心印了無宗。」
喝一喝，下座。

比丘尼覺塵領超果設齋。請，上堂。問：「師陞猊座，四眾
臨筵。向上一機，乞垂方便。」師良久，云：「會麼？」進云：「恁麼
則全憑一滴曹溪水，流入滄溟透底香。」師云：「汝再道
看。」僧喝，師云：「看。」僧作禮。問：「昨夜吳江傳消息，報道海
雲飛上天。如何是諸佛出身處？」師云：「杲日當空。」進云：
「恁麼則針鋒頭上翻筋斗，紅爐燄裏碧波生。」師云：「照
顧眉毛。」進云：「只如『薰風自南來，殿閣生微涼』，作何話
會？」師云：「個個得意氣。」進云：「一句曲含千古韻，萬重雲
散月來初。」師云：「又被風吹別調中。」進云：「水上東山行
不住，火中木馬夜嘶鳴。」師云：「露柱向汝道什麼。」進云：
「可謂千江有水千江月，萬里無雲萬里天。」師云：「闍黎
為甚被片雲遮卻？」僧連喝，歸眾。問：「棒打石人頭，嚗嚗
論實事。如何是實事？」師云：「親言出親口。」僧打一圓相，
師云：「看破了也。」進云：「舉頭天外看，誰是我般人？」師云：
「只是你不會。」僧豎一指，師云：「指東話西作麼？」師乃云：
「窮理盡性，達諸佛之本源；運智酬機，豁當下之狐疑。
泯妄絕寂，即如如佛。所以經云：『當知是妙法，諸佛之
秘要。』現前大眾，還知汝自巳秘要麼？靈光耀徹三千
界，山河照破自無私。」卓拄杖，下座。

張子明居士為嚴父設齋。請，上堂。問：「佛祖未出世，天
地猶未分。如何指示？」師云：「庭前柏樹子。」進云：「未陞座
巳前，再請一語。」師打，云：「會麼？」進云：「吳城與海雲鬥額
又作麼生？」師云：「家家門前火把子。」師乃云：「了達妙智，
別異歸於佛海；透脫玄機，敲唱歙于一音。所以，心不
離境，境不越心，物我洞然，當體融化。正所謂古佛家
風，在處音振聲揚；野老謳歌，隨流緣澄影寂。且道不
落算數一句又作麼生道？長年不老雲中鶴，亙古無
虧壽域山。」喝一喝，下座。

佛誕日，西門眾居士設齋。請，上堂。問：「雲開日出，雨落
地濕。未審還打濕袈裟角也無？」師云：「突出便見。」進云：
「恁麼則指天指地千古意也。」師云：「何處不誇尊？」僧喝，
師打，云：「也不可放過。」問：「昨夜降王宮，今朝成佛道。打
破太虛空，如何覓得？」師云：「覓得覓不得且置，即今在
什麼處？」僧喝一喝，師云：「只者一喝那？」進云：「亙古亙今
藏不住，大千沙界絕羅籠。」師云：「為什麼腳跟不點地？」
乃云：「今朝四月初八，淨飯王宮生悉達。九龍吐水沐
金軀，大地山河光交潔。無端撞著老雲門，特地一棒
要打殺。然雖如是，誰是知恩報恩者？若解知恩報恩，
則三世諸佛、歷代祖師，總向汝一個鼻孔出氣，又說
什麼未降王宮、度人巳畢，未出母胎、說法巳竟？只如
今朝四眾臨筵，請山僧陞座，還是悉達降生了也？還
是度人巳畢？還是說法巳竟？若檢點得出，許你具一
隻眼。且道海雲為人一句又作麼生道？千峰勢到嶽
邊止，萬派聲歸海上消。」喝一喝，下座。

完經期，監寺偕兩序請，上堂。問：「世尊拈花，迦葉微笑。
今日海雲解制，且道何人會得？」師打，云：「你會麼？」進云：
「不會。」師云：「為甚不會？」僧云：「不會，不會。」師云：「大好不會。」
進云：「萬古碧潭空界月，月中丹桂鳳凰棲。」師云：「卻是
汝不解棲。」僧便喝，師云：「莫亂統。」師乃云：「今朝四月十
五，農夫漸入勞苦。分付我輩出家兒，切莫麤心學莽
鹵。諸方處處結夏安居，入茲平等性智了也。惟有海
雲寺裏一味平坦坦地，舉步措足，無不了了。若以眼
見耳聞，即落於見聞覺知；若不以眼見耳聞，亦落于
見聞覺知。教中云：『若能轉物，即同如來。』」驀卓拄杖，云：
「且道物作麼生轉？」喝一喝，下座。

上堂。師云：「春日晴，春鳥鳴，春風拂拂柳條新。山河大
地無遮障，草木馨香總是春。多少往來行路者，不知
誰識箇中人？眾中還識箇中人麼？海雲恁麼則直不
藏曲去也。」以拂子劃一劃，云：「分明覿體吾無隱，理事
融通處處真。」遂卓拄杖下座。

為計念祖文學對靈，升座。師云：「昔日張拙秀才，明此
宗，達此理，作偈云：『隨順世緣無掛礙，涅槃生死等空
花。』」驀豎起拂子，云：「計文學念祖，汝還會麼？汝父謂汝
才離襁褓便能誦詩書，及至齠齔之歲，文彩全彰，真
乃奇才異世之神童也。先聖年十有五而至於學，至
於從心道明一貫之旨，汝年十五巳列庠序，欲望聲
名注於竹帛，永煥祖父門墻。今方十六，詎遭痘，司行
譴促，爾天資夭折於妙年。生前篤志學儒，誠謹淳孝，
究心內典，而自覺自知，臨終之際，欣剪髮披緇，具沙
彌體相，正身危坐，叉手結印，瞑目長往，真可謂儒釋
之奇男子也。致令汝雙親、祖母不忍，難割肺腑痛徹
之悲，故請山僧升此座為汝一一指示分明，恁麼則
隨順世緣無掛礙去也。且道辭親割愛一句又作麼
生道？但願靈根終不昧，何妨嗣世再生芽？」喝一喝，卓
拄杖下座。

上堂。師云：「月直清和夏日長，無邊景況逐人忙。桑林
葉剪蠶絲白，春去催耕菜麥黃。秪如靈昭女道『明明
百草頭，明明祖師意』又作麼生理會？」豎起拂子，云：「明
明拂子頭，明明祖師意。且道今古是同是別？若檢點
得出，許你具一隻眼；如若未然，更為重說偈，言：百草
頭邊流不盡，龐家女子太風光；海雲不與蛇添足，只
要諸人自主張。」遂擲拂子，喝一喝，下座。

佛誕，日圓菩薩大戒，上堂。僧問：「踞虎頭，收虎尾，衲子
尋常作略。秪如全提正令一句又作麼生？」師打，云：「全
提正令橫無礙。」進云：「龍袖拂開全體現，象王行處絕
狐蹤。」師云：「如何是絕狐蹤處聻？」僧便喝，師云：「非汝境
界。」問：「今朝四月八，皇宮生悉達。惹得韶陽老，一棒要
打殺。為復是神通妙用，為復是知恩報恩？」師云：「天上
天下，唯吾獨尊。」進云：「秪如和尚坐籌帷幄，決勝千里。
設有個單刀直入底漢到來，又且如何？」師云：「正令當
行。」進云：「若不慣經曾百戰，聞者無不喪膽魂。」師云：「退
身有分。」僧一喝，歸眾。乃云：「提劍攪龍門，未謂好手；一
棒全正令，漫稱作家。直得千百億身等示一身，於一
身中現無量千百億獅子座，於獅子座上現無量千
百億盧舍那身、千百億釋迦牟尼佛身，各各一等，同
聲誦此無量億諸佛、菩薩心地法門，令巳學一切菩
薩、未學一切菩薩、當學一切菩薩，證此無量心地法
門戒法之體，明此無量心地法門戒法之原，於千光
王影中光光相照，於一一光中建無量廣大佛事，如
一毛頭許相似。汝等諸人還會麼？」良久，云：「漫言獨步
稱尊貴，那個男兒不丈夫？」卓拄杖，下座。

四月十五日講梵網經完，上堂。僧問：「薰風吹動百花
香，無位真人不覆藏。脫體風流隨處得，更將何法可
商量。」師云：「探珠宜浪靜，動水取應難。」進云：「與麼則掀
翻大地尋知巳，撥轉支那定是非。」師云：「海雲門下匝
地風高三尺。」進云：「正是和尚放身命處。」師云：「莫謗他
好。」僧禮拜，歸眾。問：「把住，則乾坤失色；放行，則瓦礫生
輝。如何是放行中把住的事？」師云：「一串穿卻。」進云：「如
何(是把)住中放行的事？」師云：「無你立地處。」進云：「恁麼則
楖栗橫肩不顧人，直入千峰萬峰去。」師云：「看腳下。」乃
云：「理無礙說，事無礙說，理事無礙說，事事無礙說，乃
至借物明心說、總說、別說，恁麼喚作教，得麼？拈花微
笑，斷臂安心，即心即佛，非心非佛，即此用，離此用，一
喝三日耳聾，玄中具要，主中歷賓，賓中歷主，照用同
時，照用不同時，至於乾矢橛、麻三觔、庭前柏樹子，恁
麼喚作禪，得麼？秪如佛制，比丘於此日，諸方結夏安
居，日中一食，樹下一宿，恁麼喚作戒，得麼？海雲總不
恁麼。直教楖栗橫肩去，撥轉如來正法輪。」便下座。

師受姑蘇報國寺請，上堂。拈疏示眾，云：「春花簇，錦穿
林，快語如梭，夏火炎新。透底玄音若雷，聞聲讚揚，莫
及函蓋，文彩全彰，要會離言別旨麼？應須對眾敷宣。」
宣疏畢，指法座，云：「峭峻處別有風規，坦夷處斬新條
令。恁麼喚作寶華王，蚤巳孤負巳靈。」喝一喝，便升座。
拈香罷。僧問：「海雲三載風帆穩，吳市法幢報國新。如
何是應時一句？」師云：「春雨如膏。」進云：「不入驚人浪，難
逢稱意魚。還許學人下釣也無？」師云：「水淺不是泊船
處。」僧喝，師打，云：「亂鳴作麼？」進云：「小出大遇去也。」師又
打，云：「莫亂走。」進云：「埋沒人不少。」師云：「誰埋沒你？」又僧
問：「昨夜萬山晴，今朝煙雨集。一色本同根，俄爾成差
別。如何是不差別的法？」師云：「萬葉千枝同一體。」進云：
「恁麼則意氣不從天地得，英雄豈逐四時凋？」師云：「那
個男兒不獨尊？」進云：「道古任傳天子令，時清唯聽太
平歌。」師云：「風行草偃。」進云：「泥牛吼處乾坤廓，木馬啼
嘶草芥鮮。」師云：「且道是什麼人聞見？」僧便喝，旁僧亦
同喝，師云：「兩喝一彩。」又僧問：「姑蘇城內傳消息，海雲
堂上振家風。覿面提持端的旨，未審當陽付阿誰？」師
云：「該耳知音。」進云：「與麼則曹源一滴水，芳芬遍界新。」
師云：「葉茂千秋。」進云：「須是一番調羹手，撥轉如來正
法輪。」師云：「據令當軒。」進云：「一雨普潤週沙界，山川草
木盡沾恩。」師云：「正是時節。」進云：「彎弓巳掛狼煙息，四
海歌堯賀太平。」師云：「橫按鏌耶清宇宙。」請主亞圭問：
「獨占松陵，道布乾坤。承蒙和尚慨允吳門報國。今日
同諸護法特來迎請和尚，未知如何指示？」師云：「一肩
擔荷。」圭顧視大眾，云：「大眾還聞麼？」師云：「也要自肯承
當。」乃云：「太湖三萬六千頃，未是闊在。縹緲七十二峰，
堆秀出雲間，水流環翠，百花香江城，人人著眼，閶闔
門開萬戶扃，吳山個個點頭，還會麼？正所謂真不掩
偽，曲不藏直。直得向臥龍街頭全身放下，鬧市路口
任意縱橫。所以，動若行雲，止猶谷神。行雲去以無心，
谷神住而何間。是故，動必有時，住必有方。且道即此
就彼一句又作麼生？」良久，云：「呼空響應海雲集，伐鼓
聲中報國新。」喝一喝，下座。

* 住吳門報國寺語錄

康熙三年四月十五，師於松陵海雲寺受請，五月初
九日進院。

山門。卓拄杖，云：「八字打開凡聖路，三千里外絕淆訛。」
復卓一卓，云：「會麼？看取新條令，吳門跨獨尊。」

佛殿。云：「威音巳前，幾許覿面相逢？呱聲㘞地，直得全
身顯露。今日人天共集，豈可越例攀條？」遂展具，拜。

韋馱。云：「樓至化身，名稱普眼。報國維新，雲堂眾滿。供
感三洲聲熱碗，慇懃瓣香憑拘管。」

伽藍。云：「法王牆塹，叢林保障。願力弘深扶正眼，管教
大地仝安養。」

祖師。云：「東土西天，起模畫樣。嘴盧都，言無誑，累及兒
孫殃不了，酬冤只得者瓣香。」

入室。云：「三頭六臂的，平空放下；渾身著眼的，沒處分
疏。一棒施行該百令，銅頭鐵額血淋身。」便坐。

當日。監院暨眾檀護及齋主范居士等請，上堂。監院
遞眾護法公啟，師接，示眾，云：「霞箋耀彩，海雲眾目瞻
光，翰墨流香。報國公驗端的，還有見聞日新者麼？其
或未然，再煩表白。」宣疏畢，指法座，云：「者大寶華王，不
假特地湧出，亦非從天降下。漫謂游行絕伴侶，讓伊
獨步上頭關。」遂陞座，拈香，云：「此一瓣香持乾綱而布
政，掌坤維而新民。伏為
當今皇帝聖躬萬歲萬萬歲！」次，拈香，云：「籌運莫測之
機，輔弼弘化之佐。德不孤鄰，名垂勳籍。伏為滿朝文
武並及當道都撫、將軍、郡邑尊官、本寺護法、大檀、居
士等眾，共衛佛國，金湯洞明，般若種智。」又拈香，云：「耑
為本寺中興、弘戒、演教、茂林先律主，因緣輻輳，希聲
遠播。」又拈香，云：「此一瓣香名不得，狀不得。此乃第四
回拈出，供養常州宜興縣龍池萬如先師，用酬法乳。」
就座。黎川羅漢眉菴長老白椎，云：「法筵龍象眾，當觀
第一義。」師云：「拂電之機掃蹤絕跡，智勇之士當仁不
讓。還有爭先奪旗者麼？」僧問：「這條白棒重拈出，的的
相承報國恩。且道作麼商量？」師云：「師恩有據。」進云：「特
地一肩擔荷起，象龍全集電光機。」師云：「急著眼覷。」進
云：「茂林堂上分賓主，肘後玄鋒一脈新。」師云：「百花洲
前添意氣。」進云：「王令巳行天下遍，將軍塞外絕煙塵。」
師云：「野老謳歌。」進云：「到者裏只得兵隨印轉，將逐符
行。」師云：「也須恁麼始得。」僧便喝，師云：「大好一喝。」進云：
「看取令行。」師云：「過去久矣。」僧問：「昔日無準禪師道『名
不得，狀不得，取不得，舍不得，只麼得』。且道得個甚麼
邊事？」師云：「五月榴花紅似火。」進云：「千年田地皆歸主，
一任縱橫得自由。」師云：「遍界絕遮攔。」進云：「一點雄心
今報國，八方皆受吾王恩。」師云：「歷古明心印，法園慶
日新。」進云：「枯木重榮千載茂，寶殿重光萬古明。」師揮
拂，云：「盡向者裏沾恩。」僧喝，師打，僧作禮，退。居士問：「好
事不出門，惡事行千里。因什麼今日和尚陞座，名垂
萬古？」師云：「向那裏得這個消息？」士便喝，師云：「者一喝
落在甚麼處？」士云：「還有這個在。」師打，云：「者個是什麼？」
士便行。僧問：「不得如何若何，請和尚接戰。」師云：「戰個
什麼？」僧云：「假雞聲過秦關也，莫道田文不丈夫。」師云：
「自首者免罪。」僧擬議，師便打，進云：「不得亂打。」師又打，
云：「爭奈你不識痛癢？」進云：「放馬華山，巳見太平氣象；
垂衣而治，請師別展鋒鋩。」師打，云：「我者裏一棒一條
痕。」僧便喝，師云：「莫亂鳴。」師乃云：「具大智，顯大機，不妨
塵中作主，鬧市稱尊，鎔聲色成一片，入異類，分化身，
處鑊湯爐炭，得大自在，現羅剎鬼國，安然快樂。所以，
建大法幢，闡揚宗旨，單明佛祖心印。故爾入廛垂手，
大用超方。有時一句，烹金切玉，純一無雜；有時一句，
奪劫外春光，掣開摩醯隻眼；有時一句，賓主不立，照
用縱橫，直得八面玲瓏，吐氣揚聲。眾中還知報國一
句麼？闢開濟北新條令，耀古騰今只麼行。」復卓拄杖，
云：「更有一句子，監院亞圭禪士親口傳聞了也，謹持。
郡邑鄉紳、諸護法啟致海雲，堅請山僧主持，以擴門
戶之新，耑為先茂林老和尚法席。所以，金口親囑國
王、大臣護持建化，門頭方得源遠流通。今日四眾臨
筵，豈可囊藏被蓋？亦不敢辜負先哲將一個印心訣
子傾出當陽。只要諸人共知共見，一狀領過。且道因
齋慶讚一句又作麼生？」喝一喝，云：「男兒自有沖天志，
豈向他人行處行？」羅漢長老結椎，云：「諦觀法王法，法
王法如是。」便下座。

眾居士設齋。請，上堂。師云：「明得諸佛義，便識祖師心。
會得祖師心，便知諸佛義。祖師心，諸佛義，奪境奪人
真信諦。」遂以拂子向空點𠁼，云：「此是諸佛義。將什麼
喚作祖師心？豈不見：一擊竹翻聲色破，拖來死屍百
年期。直饒恁麼的，向一機一境上悄然獨露，入佛入
魔處觸目揚眉。總是向外馳求，亦未識祖師心在。畢
竟如何聻？」良久，云：「萬綠叢中紅一點，眼光爍遍甚分
明。」卓拄杖下座。

立兩序執事，上堂。僧問：「昔日，臨濟大師住滹沱，建立
黃檗宗旨。和尚今日高登猊座，建立阿誰宗旨？」師云：
「無面目漢，自爾領略。」進云：「秪如普化克符，到來作麼
生安置？」師打，云：「也須喫棒。」進云：「棒頭迸出金獅子，香
象奔騰失卻威。」師云：「鐵香爐點頭。」進云：「禹門一脈傳
千古，濟宗從此又重新。」師云：「切莫妄通消息。」師乃云：
「大光明藏香水海，百億國土須彌山。千丈盧舍那，無
量眾圍遶。賓中主面面相對，主中賓眼眼相看。主賓
互換，和聲應響，驅雷掣電，向無陰陽地上發生。裁長
補短，承叫不應，山谷揚聲。所以，知音罕遇，作者難逢。
智士通明，眼辨石中美玉；巧匠功能，爐淘沙裏精金。
恁麼報國門下一齊按下了也。且道同氣連聲一句
又作麼生道？隻手共扶宗正眼，千金擔荷重如山。」便
下座。

朱振寰居士設齋。請，上堂。僧問：「吳門梵剎，首稱報國
隆興。今蒙朱護法設齋，鐘鼓齊鳴，四眾沾恩事如何？」
師云：「大眾臨筵。」進云：「青山常遶如來座，休問白雲何
處深。」師云：「香飄劫外春光普。」進云：「且喜斷虹垂碧落，
片雲雨過出青山。」師云：「綠陰擎傘蓋，遍地惜黃鶯。」進
云：「好鳥枝頭啼百語，不呼同伴為誰鳴？」師云：「不得向
聲色裏轉卻。」師乃云：「祖師妙意，盡在百草頭流出；諸
佛心印，總向微塵裏轉卻。四十二年，說不盡一大藏，
因邪打正，末後拈花顯別傳，賺得飲光，特地倒卻剎
竿，續燄燈，分竺土，廓然無聖，二三派，列支那，沒佛處
急走過，有佛處不得住。明頭合，暗頭合，直得露柱懷
胎，燈籠喝彩，所謂天上產麒麟，人間生歡喜。祇如胤
子延孫一句又作麼生道？」卓拄杖，云：「蠡斯羽化嗣芳
遠，福果臻培歷劫春。」下座。

嘉興府居士董耀庭、尤思川、姚公掄同眾請，上堂。僧
問：「昔日龐居士云：『有男不婚，有女不嫁。大家團圞頭，
共說無生話。』既是無生，且道說個甚麼？」師云：「意旨分
明。」進云：「恁麼則悄然獨露渾無拒，劫外春光喜自知。」
師云：「滿堂誰是知音？」進云：「突開結角羅紋處，攝入圓、
𠁼三點中。」師云：「且道是甚麼人會？」進云：「活計今拈得，
相逢讓主賓。」師打，云：「也須喫棒。」乃云：「心不二致，隨流
得妙；道無虛應，即境歸元，所以別傳。教外之道，至簡
至要，包括大千，而真機獨露。輥芥投針，而妙體全彰。
智拔群有，鏡圓覺海之澄；萬象光騰，洞明玄要之旨。
恁麼說事不得，說理不得，理事渾融亦不得。諸聖到
此亦開口不得，報國堂前一點也瞞不得。雖然如是，
且建化歸信一句又作麼生道？」良久，云：「徹底為人三
寸舌，到頭終不兩般心。」喝一喝，下座。

地藏聖誕，陞座。僧問：「地藏垂慈開正眼，今朝慶誕又
重新。如何是應時一句？」師云：「大地盡沾渠恩。」進云：「恁
麼則燈燭輝煌明法界，香煙馥郁滿虛空。」師云：「有眼
者見，有耳者聞。」進云：「聲聲佛號天然善，個個心空及
第歸。」師云：「你那裏見心空及第歸？」僧喝，師云：「再喝喝
看。」進云：「把手牽人行不得，惟人自肯乃方親。」師云：「理
之固然。」問：「擊鼓鳴鐘，師登猊座；四眾臨筵，請師舉唱。
且道舉唱個什麼？」師云：「大眾共知。」進云：「如是則幽冥
界內慈導主，報國堂上獨稱尊。」師云：「蓋聲騎色。」進云：
「恁麼則一朝天子令，風行賀太平。還許學人轉身也
無？」師云：「試轉身看。」僧喝，師云：「猶未轉身在。」進云：「人人
盡有沖天志，那個男兒不丈夫？」師云：「但願如是。」問：「昔
日世尊降生，一手指天，一手指地，云：『天上天下，唯吾
獨尊。』為甚麼雲門大師道：『吾當時若在，一棒打殺，與
狗子喫。』今日忽遇雲門大師來，和尚如何相待？」師云：
「今日不是者個時節。」進云：「是甚麼時節？」師云：「是地藏
開正眼的時節。」僧喝，師便打。進云：「恁麼到者裏，東土
二三齊稽首，西天四七亦低頭。」師云：「何不早恁麼道？」
居士問：「今朝地藏王誕日，未出母胎時意旨如何？」師
云：「異類藏身。」士云：「巳出母胎時意旨如何？」師云：「一點
也瞞他不得。」士云：「正生時求師通個消息。」師云：「汝還
知凌居士腳跟點地麼？」士喝，師云：「恰好不知。」士云：「禮
拜和尚去也。」師云：「且喜沒交涉。」金漢翔問：「巧月三十
地藏誕日，開眼合眼則不問，即今和尚為人一句作
麼生道？」師云：「向上薦取。」士云：「若與麼，則大地盡沾恩，
個個領惠去也。」師去：「汝又作麼生？」士云：「真個作家。」師
打，云：「也須知棒頭痛癢。」師乃顧左右，云：「大眾還會麼？
山門外說話，佛殿前拱手。聽的聽，見的見。且道聽見
個甚麼聻？聽的道，謂七月有三十日，則地藏菩薩開
眼。且喜今朝地藏菩薩開眼了也，諸仁者還見麼？若
見得地藏菩薩開眼處，即見得自巳開眼處；見得自
己開眼處，即見得自巳腳跟點地處；見得自巳腳跟
點地處，即與地藏菩薩共知共見，則不辜負地藏菩
薩今日開眼。如若未然，終日忙碌碌到夜，也只是個
虛忙；終日眼睜睜見底，也只如個妄見。秪如報國寺
裏伐鼓敲鐘，鐘鳴無鼓響，鼓聲無鐘音，又作麼生委
悉？」良久，云：「好向此處究根源，切莫隨他。見顛倒，不顛
倒，親見親聞明了了。」喝一喝，下座。

結制李如侯居士設齋。請，上堂。師云：「佛語心為宗，宗
通說亦通。既謂宗通說通，豈可承言滯句，墮義沉筌？
所以，四十九年，三百餘會，譚極則笑破迦葉一張口。
面壁立雪分皮髓，賺得神光三拜起。恁麼喚作如來
禪得，喚作祖師禪得？去此二途，若現菩薩面，向驢胎
馬腹裏特露風規，立金剛身，入鑊湯爐炭中超然獨
步，直饒踏倒萬仞峰，扶起破砂盆，亦只喚得個隨類
建化，且與衲僧分中未為奇特，報國堂前早以風行
草偃，更要揭露箇什麼？諸仁者還有究竟本來者麼？」
良久，云：「好鳥啼聲春二月，寒梅香發報君知。」喝一喝，
下座。

二月十九清明日因講期，上堂。僧問：「觀音大士八萬
四千寶目，請問和尚那一隻為正？」師云：「鐵香爐缺箇
耳。」進云：「恁麼則前三三與後三三。」師云：「新柳抽條，山
眉如黛。」進云：「萬紫千紅堆裏過，春風陣陣綻天香。」師
云：「且向自巳腳跟下道一句來。」僧便喝，師云：「再喝喝
看。」僧禮拜。問：「曲應一時即不問，單提向上請師宣。」師
云：「點即不到。」僧喝，師云：「到即不點。」進云：「學人只得禮
拜去也。」師云：「腳跟下事又作麼生？」進云：「作者難謾。」師
云：「青草堆頭聲轉悲。」乃云：「至理無言，非言莫顯；至道
無難，惟嫌揀擇。所以，處林放光，久默斯要，彌勒騰疑，
文殊發問，故謂之一大事因緣出現於世。百丈拈起
禪板，溈山踢倒淨瓶，趙州洗缽盂去，雪峰輥毬，靈雲
見桃花，玄沙趯破腳指頭，恁麼謂之向上一著。報國
寺終日搖唇鼓舌，說一說二，權說、實說、因緣說、譬喻
說。若謂之一大事因緣出現於世，則埋沒三世諸佛
一片心。若謂之教外別傳，則瞎卻先聖一隻眼。如是
則鳥語風聲，悠揚自在，可惜許路上行人總不知。且
喜目前慶快。諸人還知目前慶快一句麼？」喝一喝，云：
「清明時節，逢人不得錯舉。」

上堂。師云：「智不格物，如杲日朗於太虛；理融頓漸，若
洪鐘扣於靜夜。所以，光流影寂，那有纖毫泥滯？響應
聲隨，豈留音韻沉吟？逃得聲色叢中過，瞥地玲瓏；透
徹從上祖師關，一場靜悄。直得七花八裂，報國更與
矢上加尖，仔細檢點將來，亦是勞而無功。然雖如是，
早巳鈍置諸人了也。」喝一喝，下座。

* 住吳江萬壽寺語錄

師於康熙八年在秀水如如庵受請，於二月二十一
日進院。

山門。師云：「大誓門開，鬧闌迥別。人間十方婆伽，惟斯
路頭而入。秪如無位真人面門出入，又作麼生？」以柱
杖劃一劃，云：「鐵牛鞭起遊芳草，踏遍春光露不關。」便
入。

韋馱。師云：「童真普眼，祗園切不浪施；應時及節，正法
賴以匡維。三州神化作津濟，隆興萬壽永無疆。」遂插
香。

佛殿。云：「大圓鏡智大人相，恒沙國土一毫端。不道哇
聲來特地，天上人間稱獨尊。恁麼盡大千界內無處
迴避，今日覿面相逄，只得頂禮三拜。」

據室。云：「鐵面金剛到來，六十烏藤翻身轉；英俊衲子
喫著，三頓痛棒蒿枝拂。恁麼銅頭俱點化，隨波逐浪
任施為。」便起。

當日。合邑紳衿、居士暨闔山大眾請，上堂。師接疏，云：
「霞箋布彩，秀水騰聲。錦字函開，松陵得地。談叢瓶瀉，
舌吐回瀾。筆陣雲崩，毫旋光耀。欲冀遐音，再煩宣出。」
宣疏畢，指法座，云：「八萬四千獅子座，遍界一音震吼；
百億須彌盧舍身，咸同此日分燈。」拈柱杖卓一卓，云：
「撥轉如來正法輪，丹霄獨步絕攀仰。」遂陞座，拈香，云：
「此一瓣香，御之四海民新，歸乎八荒日化。仰惟
聖德無私，蘿圖永固。」又拈香，云：「象分二儀，品列三才。
伏惟文武百僚、現任部撫按司都統副協、郡邑侯宰
城守戎鎮等位，承願力輔國培邦，助佛音酬唱恩澤。」
又拈香，云：「塵中作主，物外橫身。伏願合邑紳衿士友
并及本寺請眾，緇白分明，智證無師。」又拈香，云：「此一
瓣香，雨洒風吹不著，水沒火焚不及，今乃第五回拈
出，供養禹門堂上圓寂先師、萬如老和尚，用酬法乳。」
歛衣就座。上首白槌，云：「法筵龍象眾，當觀第一義。」僧
問：「檀護臨筵懷不二，水雲來往更添欣。師登猊座，將
何調令？」師云：「春日增光。」進云：「秪如一曲句含千古意，
萬年新發一枝春，又作麼生？」師云：「垂虹亭畔水流東。」
進云：「頂笠月上千峰外，誰釣江風一點紅？」師便打，僧
喝，師云：「漫哮吼。」進云：「知音猶在。」師打，云：「切莫虛張聲
勢。」問：「不畜一粒米，接待十方往來。請問和尚，既不畜
一粒米，將甚麼接待十方賢聖？」師云：「任汝飽參。」僧擬
進語，師云：「噎煞了也。」進云：「直得萬緣齊放下，渴飲饑
餐不須耕。」師云：「未得其便在。」進云：「將此身心奉塵剎，
是則名為報佛恩。」師云：「汝恩作麼生報？」僧喝，師打，僧
禮退。乃云：「佛以一音演，說法四十九年，不曾說著半
個字腳。達磨傳佛心印，來至梁王殿上，恰道個不識，
未免鈍置一番。諸仁者，還會麼？此是迦文老子與達
磨祖師打較不就的句子，今日被萬壽覷破了也。且
道江城諸護法招山僧登斯座又如何話會？」良久，云：
「把手牽人行不得，唯人自肯乃方親。」卓拄杖下座。

介為舟禪師語錄卷之三

門人　海鹽　益證　等編

* 小參

為紋菴對靈小參。師云：「今朝七月廿七，大事因緣了
畢。生死本無去來，聖凡兩途不立。既是聖凡不立，即
今紋菴道者向什處安身立命？不見道，有物先天地，
無形本寂寥，能為萬象主，不逐四時凋。若也如斯薦
得，則生不以生為樂，死不以死為苦。然而苦樂無拘，
是名脫生死去來之相也。」良久，云：「信爾深心親領略，
一念迴光明歷歷。」

小參。師云：「根塵體殊，性本無二。緣名緣相，爾現爾前。
離空離色，靜極光生。所以，陰極陽生而萬物發萌，則
春榮夏茂；陽盡陰施而群芳落豔，則秋歸冬至，年往
月來，故有輪轉遷流之變。若男若女，執質緣生，故生
歡死畏，是乃被生滅之所繫也。佛性場中纖毫不動，
有什陰陽奇偶所變？有何男女生滅所從？塵緣剎海，
自性朗若，杲日獨露，真常當下豁爾圓明。且道超元
陸氏即今向甚麼處安身立命？赤體條條無罣礙，蓮
花藏海任悠遊。」喝一喝，下座。

徐仲達居士為大郎屺瞻，請小參。師云：「百千妙用，自
他不隔於毫端；十世古今，始終不離於當念。」驀豎起
拂子，云：「徐屺瞻還見麼？汝還知自巳靈明之性麼？此
性如水底月，若空中雲，雖有現相，本體常存，實無污
染。汝因妄想緣合，忽爾打個筋斗，向徐氏門中耽閣
一十七年。既謝此夢幻之軀，正好向無生國裏逍遙
自在，不復更向恩愛中著倒。老僧為汝一一分析了
也，更聽吾偈曰：十七年來童子身，一翻遊戲走紅塵。
從今割斷恩愛索，不復相牽父子情。」

除夕。師云：「烹露地白牛分歲，此是古人的家風。南湖
今日亦不與諸人分歲，且要與諸人索取露地白牛。
汝諸人莫有不甘服者麼？如無，恁麼又截汝諸人命
根去也；設有，貪生畏死者試出來與木上座公斷。」看
時，一僧出眾，欲禮拜，師以拄杖止住，云：「汝莫非是個
當地賊麼，要來偷取露地白牛的蹄角麼？快快招供，
免得鞭考！教你有氣也沒處出。如若不招，只消一棒，
管取你見黑面老子去。」僧遂翻身便奔出。師驀招眾，
云：「看看，這僧供狀了也。諸人還見麼？贓巳獲了，賊亦
去了，秪如分歲一句又作麼生道？正所謂：好手手中
呈好手，紅心心裏中紅心。」遂拋拄杖，歸方丈。

* 拈頌

「臨濟示眾，云：「我在先師處，三度問佛法的的大意，
三度被打，如蒿枝拂相似。如今更思一頓，誰為下
手？」時，有僧出，云：「某為下手。」師拈棒度與僧，僧擬接
棒，師便打。」
【
拈云：

「臨濟迸富連貧，罄家一蕩，猶向百尺竿頭弄線，卻令
者僧纔擬搆望便與捺倒，雖然未免殺人犯手，被這
僧忍行苦肉，誰知臨濟直至而今遭人簡點。」

頌云：

「子承父業自為家，不賣靈龜賣鱉蛇。特向人前輕一
擲，遭他毒氣眼彌麻。」】

「烏石靈觀禪師因雪峰來參，敲門，師云：「誰？」峰云：「鳳
皇兒。」師云：「作什麼？」峰云：「來啗老鸛。」師便開門，搊住
云：「道！道！」峰擬議，師便托開，閉卻門。峰住後示眾云：
「我當時若入得老鸛門，你這隊噇酒糟漢向什麼
處摸索？」
【
拈云：

「烏石豈但把頭收尾，亦善回風戰將。若非頂門具眼，
爭見雪峰氣急？直饒住後恁麼告報，未免上人門戶
著賊。」

頌云：

「打鳳羅龍手自高，放收力不費纖毫。雖然靈翮縱橫
去，未免投林惜羽毛。」】

「陸亙大夫問南泉天地同根萬物一體云云。」
【
拈云：

「大夫雖是個俗漢，也識得肇公，只是未會天地同根
萬物一體。王老師縱有機關，猶似開眼說夢。」

頌云：

「風吹水面千層浪，月照山河萬壑明，步步綠陰全體
現，踏花歌舞一身輕。」】

「洪州寶峰和尚因僧參，師云：「其中事即易道，不落
其中事始終難道。」僧云：「某甲在路時便知有此一
問。」師云：「更與二十年行腳也不較多。」僧云：「莫不契
和尚意麼？」師云：「苦瓜那堪待客。」
【
拈云：

「寶峰雖則撥火撩風，其僧不合，向路中探人虛實。當
時待峰云：『不落其中，始終難道。』便與劈脊一拳。且看
者老漢向什麼處開口。」

頌云：

「其中事即易，白紙個個書黑字。不落其中事難道，長
安路上馬喫草，出征將軍誰敢當，弦響應落天邊鳥。
行腳廿年不較多，苦瓜待客知音少。」】

「黃檗示眾云：「汝等盡是噇酒糟漢，還知大唐國裏
無禪師麼？」時有僧出，云：「諸方匡徒聚眾，又作麼生？」
師云：「不道無禪，只是無師。」
【
拈云：

「汝等盡是噇酒糟漢，還知大唐國裏無禪師麼。腦後
見腮，可惜者僧不識語脈，便向他鉤頭上竊餌，被伊
掉轉風帆，直教大唐國裏嘉聲獨布。」

頌云：

「老年無事太風顛，舞上高樓索酒錢，忽把面皮輕勒
轉，猶敲花鼓唱樽前。」】

「阿難問迦葉：「世尊傳金襴之外，別傳何物？」迦葉召
阿難，阿難應諾。葉云：「倒卻門前剎竿著。」
【
拈云：

「阿難雖則特地風波，迦葉不妨順水放纜。兄呼弟應
有來由，還知古人落處麼。」

頌云：

「金襴之外復何傳，一語分明不二言，直應剎竿隨倒
卻，豈容蹤跡到門前。」】

「僧問：「葉縣省雪山童子捨身為求諸行，此行如何？」
師云：「掉臂街頭走，仰面見青天。」云：「恁麼則迷人尋
著向城路也。」師云：「此人入地獄，萬劫出應難。」
【
拈云：

「不是弄潮漢，焉能水底行。」

頌云：

「醉人扶上酒家樓，口裏喃喃話不休，驀地燒身一把
火，始知痛徹入心頭。」】

「臨濟上堂，僧出禮拜，師便喝，僧云：「老和尚莫探頭
好。」師云：「你道落在什麼處？」僧便喝。又僧問：「如何是
佛法大意。」師便喝。僧作禮，師曰：「你道好喝也無？」僧
曰：「草賊大敗。」師曰：「過在什麼處？」僧曰：「再犯不容。」師
曰：「要會臨濟賓主句，問取堂中二禪客。」
【
拈云：

「臨濟老老大大，卻被草裡蛇驚。二僧雖入虎穴未得
虎子，還識臨濟賓主句麼？兩彩一賽。」

頌云：

「春到黃鸝樹上鳴，一聲啼罷一聲𢋫，由來只許知音
辨，不是知音莫浪評。」】

「保壽開堂，三聖推出一僧，壽便打。聖云：「恁麼為人
非但瞎卻。者僧眼瞎卻，鎮州一城人眼去在。」壽便
歸方丈。」
【
拈云：

「城門失火殃及池魚，帶累這僧，直至如今受屈。我若
作保壽又且不然，當時待彼推出者僧便歸方丈，管
教三聖一場懡㦬。」

頌云：

「逆浪長風勢潑天，漁舟久慣不愁顛，一聲歌罷歸家
去，載得清光月滿船。」】

「三聖云：「我逢人即出，出即不為人。」興化云：「我即不
然，逢人則不出，出則便為人。」
【
拈云：

「一個行處不見人，一個見人不留跡，且道二老還有
優劣也無？具眼者試分析看。」

頌云：

「風來樹響，水高船長，出入分明，影不孤向。」】

「深、明二上座同過淮河，見牽網者魚跳出，深云：「俊
哉，恰似個衲僧相似。」明云：「雖然如是，爭奈當初不
撞入網羅好。」深云：「明兄你猶欠悟在。」明行數里，至
中夜方省。」
【
拈云：

「同行無疏伴，話裡有知音。『俊哉，恰似個衲僧相似』，好
與三十棒，何故？奈伊向境上作活計。明云『爭奈當初
不撞入網羅好』，亦與三十棒，為什一釣便上？『明兄你
猶欠悟在』，雪上加霜。『行數里至中夜方省』，醉後添杯。
介上座恁麼據款結案，且道端的在什麼處。」

頌云：

「俊哉一躍逼英豪，引得漁翁趁落潮，急水灘頭流不
住，令人中夜恨方消。」】

「韓文公一日訪大顛和尚，問：「春秋多少？」師提起數
珠曰：「會麼？」公曰：「不會。」師曰：「晝夜一百八。」公不曉，遂
回。次日，再來至門前，見首座舉前語問意旨如何？
座叩齒三下。及見師理前話，問師，亦叩齒。公曰：「元
來佛法無兩樣。」師曰：「是何道理？」公曰：「適來問首座，
亦如是。」師召首座曰：「是汝如此答否？」曰：「是。」師便趁
出院。」
【
拈云：

「昌黎老老大大，春秋也不知。大顛雖是本分宗師，亦
乃善呈巧手。殊不知首座殺人不用刀，活人不用劍，
致使大顛、韓公伎倆俱盡。」

頌云。

「一日登臨探蚤春，等閒杯酒醉官人，天然骨格風流
異，不落宮商調逾清。只使兩般三叩齒，令教去路一
聲新，秪因為說從前事，禍入東家及北鄰。」】

「香嚴上樹話。」
【
拈云：

「香嚴上樹，大似蟭螟眼裏打鞦韆。虎頭上座善能向
龜毛上見數，雖然如是，未免笑殺傍觀。」

頌云：

「機關施設逞英雄，命在懸絲路不通，卻被虎頭輕一
拶，轉歸深處笑春風。」】

「僧問南院顒：「萬里無雲時如何？」師云：「飢虎投崖。」
【
拈
云：

「者僧家窮計，盡向人覓碗。南院肘後書符，善移星轉
斗，殊不知被者僧看破。」

頌云：

「晴空霹靂打枯樁，拽倒攔門破草房，喪盡家私身萬
里，不留雞犬落平鄉。

「晴空霹靂打枯樁，一火燒空萬里荒，飢虎投崖全意
氣，風生山勢長威光。

「萬里無雲瞥地荒，忽逢飢虎爪牙張，進前莫問歸家
路，直下翻身去不妨。」】

「風穴禪師因僧問：「語默涉離微，如何通不犯？」師曰：
「常憶江南三月裏，鷓鴣啼處百花香。」
【
拈云：

「其僧雖諳音律慣弄琵琶，何如風穴老漢等閒一曲
鷓鴣辭，致使渠儂聽轉深。」

頌云：

「遊人唱出陽春曲，仙子猶將白雪歌，曲入歌聲聲入
耳，直教織女也停梭。」】

「大徹底人本脫生死，為甚麼命根不斷？」
【
拈云：

「且道高峰大師命根在甚麼處，若簡點得出，許伊具
隻眼。」

頌云：

「東風迎笑寒香足，野鳥翩翻上樹頭，叫得深閨人意
惱，一聲聲聽轉風流。」】

「外道問佛：「不問有言，不問無言。」世尊良久。」
【
頌云：

「一陣幽香入畫樓，令人直下豁雙眸，迷雲忽捲千峰
淨，良駟追風影不留。」】

「雲門大師云：「聞聲悟道，見色明心。觀世音菩薩將
錢買餬餅，放下手來卻是饅頭。」
【
頌云：

「不在目前，亦非千里，上大人丘乙巳。」】

「德山托缽因緣。」
【
頌云：

「托得缽來貓叫屈，低頭歸去鼠遭殃。子陳父過揚家
醜，弟揭兄端話短長。末後句，異尋常，密將意啟更郎
當。張三李四呵呵笑，八十翁翁哭斷腸。

「將頭不猛累三軍，禍及私門千古評。末後句，絕煙塵，
殺人刀劍血淋淋。果受記，活三春，更加一級令重新。」】

「雲門乾矢橛話。」
【
頌云：

「如何是佛乾矢橛，情見眾生忙不徹，天上人間沒處
尋，花街柳巷與麼得。」】

「僧問趙州：「如何是西來大意？」州云：「庭前柏樹子。」僧
云：「和尚莫將境示人。」州云：「老僧從來不將境示人。」
僧云：「如何是西來大意？」州云：「庭前柏樹子。」
【
頌云：

「趙州老子白拈賊，將境示人何太拙。又謂不將境示
人，誰知一片婆心切。境示人是何說？可惜春庭一院
花，遊人看得眼流血。」】

「百丈野狐。」
【
頌云：

「不落不昧自全身，一句明明當下傾。海自宴，河自清，
依前日午打三更。」】

「南泉住菴一日被僧打破鑊。」
【
頌云：

「住菴日久戶常開，忽地僧來打破鑊，不是冤家不聚
頭，也要舉似話流布。話流布，南泉住處君休住。」】

「黃龍三關。」
【
頌云：

「我手何似佛手，任爾點胸點肘，伸出一雙拳頭，塞卻
沒量人口。

「我腳何似驢腳，擬向甚麼安著，蹴翻大海無蹤，令人
喜怒哀樂。

「人人有個生緣，吟風弄月目前，一任呼驢呼馬，從來
骨格天然。」】

「臨濟三句。」
【
頌云：

「舌根未掉，虛空𨁝跳。驀地相逢，烏雲染皂。

「一撾毒鼓，聞者俱死。南山起雲，北山下雨。

「春至柳青，把酒上墳。黃金萬兩，火裏翻身。」】

「藏身處沒蹤跡，沒蹤跡處莫藏身。」
【
頌云：

「十字街頭尋不見，虛空眨眼黃金變。沒蹤跡處莫藏
身，南北東西雲片片。電光爍破迦羅眼，芍藥花開菩
薩面，菩薩面說與君兮，君不薦。」】

「溈山水牯牛。」
【
頌云：

「溈山杜口強安名，道是牛來又是僧。兩號一身橫古
路，分明頭角自獰猙。」】

「衲僧得一合作麼生。」
【
頌云：

「衲僧底事一何收，出入行藏始自繇，荊棘林中渾無
事，百花叢裡任悠游。」】

「陸亙大夫舉天地同根萬物一體，南泉指牡丹云：
「此花如夢相似。」
【
頌云：

「大夫無事生事，南泉眼裏著剌，道甚庭前牡丹，依然
如夢相似。」】

「古澗寒泉。」
【
頌云：

「古澗寒泉，流到嘴邊。買賣交易，看貨還錢。苦的苦，甜
的甜，雪峰、趙州舌頭匾。」】

「修山同地藏法眼論天地同根萬物一體。」
【
頌云：

「天地同根，萬物一體，兩兩三三，話短長咄。瞬目揚眉
的，不是你那。」】

「臨濟栽松。」
【
頌云：

「關頭把住，難開三钁。縱橫無礙，鼎林千古。宗風噓聲，
遍地若雷。」】

「趙州勘婆子破。」
【
頌云：

「趙州勘破臺山婆，笑話一場天樣大，歸去家中忙舉
似，誰知倒被婆勘破。」】

「天王道悟禪師常叫快活及臨終叫苦。」
【
頌云：

「兩面三刀，說秦道楚，常年快活，臨終叫苦。何以故苦？
苦苦苦苦。只許漁翁破浪歸，行船又被逆風阻。」】

「瑞巖主人翁。」
【
頌云：

「主人翁，惺惺著，向後莫被人謾卻，一一叮嚀報與君，
休把南山當北嶽。」】

「打牛即是，打車即是。」
【
頌云：

「起手加鞭，車牛齊走。語話甚分明，舌頭不出口。」】

「僧問玄沙：「如何是親切事？」師云：「我名謝三郎。」
【
頌云：

「親切底事，如何舉揚？覿面提持，無覆無藏。向日江頭
垂釣客，今知原是謝三郎。」】

「牛頭未見四祖時百鳥啣花，見後為甚麼不啣花？」

【頌云：

「富貴招他賓客往，貧來猶恨一身多。慈舟不泛清波
上，劍峽徒勞放木鵝。」】

「風旛動。」
【
頌云。

「不是風旛動，風旛動是心。當時盧行者，錯認定盤星。」】

「破沙盆。」
【
頌云：

「隨拈一個破沙盆，蓋覆乾坤絕點痕。脫落家私無向
背，那堪殃及累兒孫。

「太白峰頭獨露身，氣吞寰宇播乾坤。破沙盆子輕拋
出，塞卻如來正法輪。」】

「法眼指簾。」
【
頌云：

「傑出叢林老古錐，驀將簾指許誰窺。直饒會得清涼
意，未免遭他腦後槌。」】

「文遠禮佛。」
【
頌云：

「文遠心直口快，趙州無端捏怪。獅子咬人，韓盧逐塊。」】

「百丈惟政禪師有老宿見日影透窗問師云：「為復
日就窗、窗就日？」師云：「長老房中有客歸房好。」
【
頌云：

「窗就日，日就窗，和聲報有客歸房，等閒一句分賓主，
收卻相思淚兩行。」】

「巖頭共羅山尋塔基，次到中路，羅山忽然喚云：「和
尚！」頭回首云：「作麼生？」山以手指：「行這裡好，一片田
地。」頭喝云：「瓜州賣瓜漢。」又行三二里，歇次，羅山禮
拜問：「和尚豈不是三十年在洞山來，又不肯洞山？」
頭云：「是。」山云：「和尚豈不是法嗣？德山又不肯德山。」
頭云：「是」山云：「不肯德山即不問，只如洞山有什麼
虧缺？」頭良久云：「洞山好佛，只是無光。」羅山便禮拜。」

【頌云：

「花逆春風十里香，令人歡處動愁腸。句中意，言中響，
田地一片瓜不長，只使瓜州賣瓜漢，一秤秤去十八
兩。」】

「因禪客舉一官人問海會憨璞娘生褲因緣，璞答
語官人舉似禪客，客與官人俱不肯海會語。」
【
故為
頌云：

「娘未生時褲一條，等閒拾得便穿搖，私偷出賣官酬
價，寧死公堂話不招。」。】

* 法語

** 付楷生鹽公法嗣源流

佛佛授受，祖祖相傳，本無鉤章棘句奧語奇言，秪要
洞明心地見徹骨髓。如南嶽讓授馬祖一，一授百丈
海，海授黃檗運，運授臨濟玄，玄授興化獎，獎授南院
顒，顒授風穴沼，沼授首山念，念授汾陽昭，昭授石霜
圓，圓授楊岐會，會授白雲端，端授五祖演，演授圓悟
勤，勤授虎丘隆，隆授應菴華，華授密菴傑，傑授破菴
先，先授無準範，範授雪巖欽，欽授高峰妙，妙授中峰
本，本授千巖長，長授萬峰蔚，蔚授寶藏持，持授東明
旵，旵授海舟慈，慈授寶峰瑄，瑄授天奇瑞，瑞授絕學
聰，聰授笑巖寶，寶授幻有傳，傳授密雲師翁悟，悟授
本師萬如微和尚是也。本師即授予以上師承，各各
皆有機緣符合，茲繁不錄。吁，智與師齊，減師半德；智
過與師，方堪傳授。若不爾者，縱饒舌瀉溪聲身融山
色，總非當家種草。今楷生鹽公乃閩梁浦人也，耐盡
風霜，歷於業席，忘形骸，鎔聲色，研窮宗乘，究明實諦，
巳有年矣。獨嗟邪風之四起，欲肥遁於山林，翛然自
適，以了平生。庚寅冬暮，渡南湖，過如菴訪予丈室。予
見其容儀骨鯁，言辭入理，因案頭有僧問古德云萬
里無雲時如何德云飢虎投崖因緣，令頌之，遂頌曰：
「天無四壁望無塵，撒手懸崖豈顧身，識盡蹤忘休覓
處，從教獵犬吠旁人。」予頷之，遂留過歲。每於言中考
論，堪為法門高士，復勉之莫作自了漢也。故書源流
一則、拂子一握，以表信夫將來耳。

** 付師貞長老嗣法偈并囑語(舊號道覺)

師貞上座一日入室，師舉古云：「恰恰用心時，恰恰無
心用。作麼生是無心用？」貞遂下數語，不契。至次日早
呈語云：「某昨承和尚逼拶，夜不安席，果某只到得者
個地位？今早方省和尚為人處真，知子莫若父也。」師
仍徵語，貞云：「竹密不妨流水過。」師云：「未在更道。」云：「和
尚莫埋沒人好。」師云：「你見得個什麼？」貞便喝。師云：「你
又強作主宰那。」貞禮拜，便出。故書付法偈并囑語云：
「法法本從元，法本無法付，達此佛心宗，無二無別故。
汝向拈天童師翁香巳刻錄行，今復入如菴室者，實
汝不自欺爾。既徹法源底，此去宜保重，深蓄厚養，待
龍天推出，開鑿人天正眼，續佛慧命，是吾宗之所望
也。至祝，至祝！」

** 囑宗極維那證公

釋迦老子四十九年譚空說有亦似打草驚蛇末後
拈花方顯正法眼藏涅槃妙心付囑摩訶迦葉始立
教外別傳之旨原師承有據遞代授手以至達磨正
法流傳於震旦一花五葉讖云金雞解啣一粒粟供
養什邡羅漢僧出一馬駒踏殺天下人然而派衍五
宗脈歸一致惟我臨濟大師突出頭地一喝金剛王
寶劍直教斷人命根去更不用如何若何固爾唐宋
以來代不乏人英靈群立各吐玄珠倒嶽傾湫一時
聖天子國王大臣無不欽仰宋元如高峰大師死關
三十年把住要津學者望崖退跡可謂寒香絕操彙
萼傾姿三百餘年亦出我天童密雲師翁拈條白棒
扶正濟北宗風佛來魔來總與棒棒到底致使談玄
論要之士一見藏鋒結舌而履險驅耕不顧危亡直
令人當下徹頭徹尾不幸師翁於崇禎壬午歲謝世
以來法幢秋臨祖道隆替而獅隱狐鳴雖則兒孫遍
地亦不免玉燕雜目良可慨矣近來一等阿師不以
本分為人全向語言文字上作活計引些諸子百家
五經四書或撦些莊老史傳以逞胸中學識富饒牢
籠初機晚進鼓弄門庭鬧熱冬瓜印子不論是神是
鬼遇著便搭圖其益盛如斯之輩他日閻羅王豈肯
放過那不見蜆子和尚僧問如何是祖師西來意師
云神前酒臺盤樓子和尚聞歌云你若無心我便休
便悟去此二老何嘗以語言文字為印心印子來可
為千古宗猷萬世遺範也今宗極維那向習教乘歷
年叢席而堅志宗門果為巳為人須兢兢業業寶重
自器切莫向這般群隊裡效樣茲付拂一柄以表師
承有據源流不謬他日龍天推出自爾鵝王擇乳實
吾宗之所望也祝祝。

** 示吼如禪人

參學之事無別貴乎真實老成古人三登投子九上
洞山致於終身不變固有超群拔萃之風果為生死
心切要在立志猛銳牢牢卓卓挨拶將去忽然透脫
如明鏡當臺無物不鑑到此田地始信毋自欺也邇
來末運狂禪掠人涎唾哄騙人家男女到處成蹟殊
不知一旦熱病臨身平日所學禪道佛法一些也用
不著可不憐愍者哉吼如禪人行腳造方切為巳躬
下事豈作這般去就南湖亦不效諸邪師將無作有
污爾清淨心田一味以實相告所以高峰大師云但
得胸中憎愛盡不參禪亦是工夫咄喚什麼作工夫
切忌道著。

** 示尼不違

不違四歲出塵十七剃染雖忝質於閨閣之中而夙
因猶當不昧深可為難得者也向曾親承龍池和尚
示以固身之語客歲浴佛日復乞漏澤箬菴和尚為
得戒師是時余居三師之列違今年巳六十矣竟不
被榮勢所奪而煢煢潔居堅心操道頗有丈夫之志
古有總持今有祗園洞明心地各分燈續燄亦閨閣
中人也不違雖未及古今超卓之輩而童真入道德
行溫和居寒暑而動靜了然不生知耳順亦不為壽
是不愧於有道比丘尼也。

** 示張道友

十字街頭橫身紅塵堆裏著腳苟非其人焉能如是
廣額屠兒放下刀云吾乃千佛一數石鞏禪師擲弓
棄箭直下頓徹心宗由自大力量人自爾一肩擔荷
順溪道友雖向鬧市中行住坐臥亦不見有人我眾
生壽者之相更有一段過人頭處涉危險而能自持
緣身塵而潔其行志意淳和言不二過食味惟蔬日
以金剛經為課禮誦精誠閒忙無間雖居俗地尚能
堅心奉道豈不是過人頭處耶幸慶知非之年將登
五十而知天命也正所謂率性之謂道信不謬矣。

** 丙申秋入燕都笑祖塔前上供

拈香云此一瓣香得非容易等閒不燒非恩不報非
價莫酬爇向爐中供養我曾祖月心笑巖老和尚伏
惟常寂光中眼光燦破四天下在遂插香復合掌說
偈云祖塔翛然思可傷兒孫祭掃甚凄涼化緣巳謝
三冬雪離亂誰親一瓣香節概風高鳴帝闕源流的
骨正諸方百花影落經行處深草苔封說法堂林木
凋殘春雨露徑通雲水載秋光。

** 丁酉秋解夏制後復掃祖翁塔

以拄杖指塔云大眾還知這老漢端由麼從此出從
此入獨立孤峰等閒不與人謀曾向關子嶺打失鼻
孔又入大覺圓老師室中脫落桶底呈個頌子云自
笑當年畫模則幾番紅了幾番黑如今謝主老還鄉
那管平生得未得復至無聞老祖處得個正心符子
回入京南圓通寺裡道個狗走抖擻口猴愁摟搜頭
皆是佛法道理端的又作麼生一旦露布嘉聲坐斷
天下人舌頭賺得個溧陽釣背筋老古錐向荊溪龍
池山頂興波作浪沒殺個蔣三爺爺登銅棺山頂伸
出頭來識得情與無情等同一體拈條白棒打鳳羅
龍扶正臨濟宗風煙塵絕跡瓦礫生光乃至六坐道
場末後向太白峰頭又賺得個秀州張阿師仍坐禹
門浪裏淹沒許多不唧溜漢不肖今日覿面相呈且
道還許這老和尚著眼麼秪如明明百草頭明明祖
師意又作麼生喝一喝云祖翁田地與兒孫寥廓虛
明滿大地遂燒香。

* 入室機緣

僧入師問云語默涉離微如何通不犯僧云統上孤
危直下峭絕師云如何是統上孤危進云灼然無和
尚師豎拂云這個聻僧喝師云且喜沒交涉僧禮退
僧入師問云恰恰用心時恰恰無心用作麼生是無
心用僧打一圓相師云卻有心了也僧遂展手師喝
僧作禮。

師問僧云不假舟楫南湖如何得渡僧趨前三步師
云猶涉程途僧云即今禮拜和尚遂作禮。

僧入師問云如何是祖師西來意進云鵲噪鴉鳴師
云鵲噪鴉鳴時如何僧擬議師打云漆桶不快。

師問僧云父母非我親誰是最親者僧云今日日頭
大師云與你沒交涉僧喝師便打僧禮拜出。

僧問云那個是某甲自巳師云瞎僧擬議師掌云那
個是你自巳僧擬進語師又掌云放過則不可。

師問僧云九峰不肯首座且道首座過在什麼處進
云一人傳虛萬人傳實師云你那裡得者消息來進
云謾得阿誰師云沒殺闍黎僧禮拜。

師問僧云南湖興波不作浪你作麼生得腳踏實地
進云今日不得作浪師云你向那裡安身立命僧頓
足師拈棒僧拂具便出。

僧入師問云如何是不落依倚的意旨僧呈坐具師
云落依倚了也進云和尚什處見得師云贓物現在
僧便喝師云好喝僧又喝師云再喝看進云和尚腦
門著地也不知師便棒僧喝師連棒僧連喝兩喝便
出師云猶強作主宰。

師問僧云不動干戈如何得致太平進云干戈寧息
師云干戈動也進云和尚在者裡恁麼師豎起拂子
進云太平本是將軍定不許將軍建太平師云卻是
汝不太平僧喝便走師云原來。

* 垂問

未到南湖波浪滔天不假舟楫如何得渡。

巳到南湖壁立萬仞作麼生得入理深談。

到與未到正在途路中好與三十棒且道是把住是
放行。


卷三(終)

介為舟禪師語錄卷之四

門人　海鹽　益證　等編

* 偈

** 造方丈山門(即如如菴)

「　如菴叢席年來荒僻佛法無聞丈室誰葺欲起前因須憑眾力扶正宗風莫教狼籍掌不孤鳴木不獨立水到渠成功因漸積海流百川源歸一滴達本來人通個消息」


** 化長生米

「　如菴不是無檀護怪我伽藍神不致故爾門庭冷似秋去來賓主兩三次而今我欲計長生須得長生一片地也弗難也弗易大家出隻通霄臂相牽共入選佛場莫教輪迴生死累」


** 辛卯夏絕糧三月二首

「　緣歉自慚薄福人如菴獨力勉殷勤佛燈六盞油添月僧食三餐缽貯雲乞化檀門憎世眼持貧道義愧超群雖然眾不容多也將就燒薪日貫文」


「　僧行不多二十餘商量佛法沒工夫炊羹乏米飢腸餒種菜彎腰氣力無說向檀那真實句飽齁齁地再匡徒」


** 結制化知浴

「　欲轉法輪第一義必須四事先周備如菴選佛場初開要化檀那百日費洗滌身心般若香大家都入龍華會」


** 化米

「　現成公案古南泉牧一頭牛水草邊大地春風齊著力不知耕熟那家田我家田沒底缽盂口向天」


** 示參父母未生前

「　父母未生前面目必須討個安身處終朝聲色不曾
藏為甚渠儂無本據」


** 送豁然維那璉假旋武塘

「　克賓法戰何所長令行千古力承當不是久經臨陣將那能立國定封疆罰錢出院名播揚師門高出弟門強驅耕奪食興化郎正法眼滅敢覆藏爛熳爭鮮草木香一枝拔萃雪中王熱勝門庭窺諸方令人猶憶老汾陽南湖一棹拒滄浪羅龍打鳳綱恢張擎頭戴角悉擒囊獨放俊鶻逆風翔距爪靈晴如電遑高視雲霄去武塘更有末後句未及與子訂期載春光」


** 與關東永濟知藏

「　佛祖兒孫無別說端的是非當下瞥自家行履自家知為人到底終為徹煉得髑髏情盡乾一回入草須甄別君不見獅子威奮超絕等閒哮吼群腦裂」


** 雨若書記四十初度

「　麥浪秋風夏初暑清泉雀舌石鼎煮不昧靈根歷劫來信地花逢時自開迦毘羅國一聲吼天上天下誇尊口雲門老子太無端拈棒打殺餧卻狗丈夫志氣若如然目視雲霄廓大千不參銅頭鐵額禪舉足動步踏生緣即心即佛非心佛畢竟心佛是何物四十光陰倏忽過五十六十快如梭古稀之壽世無多縱爾百歲一剎那有朝瞥地忘言語那時方知應自許」


** 示在家道友

「　貪嗔一把利名刀何不從中放下高一念妄生諸想集心空塵淨萬緣消」


** 擬大珠和尚三意況韻

「　我無意況大好知足處無煩惱面無慚色負人即此平常是道不以心覓安心也無了與不了雲騰化其自然顏本貴乎非皂果得心體一如不妨和身入草我無意況大寬彼此無諍是安履踐在於貞潔發言莫若易難染衣被而自省花冠謝以何看但心無累
於物世緣瞥爾非干」


「　我無意況大奇物我怡然何欺是衣可以蔽體是食可以充飢任從百巧機宜難得一默爭癡玉瑛花非燕石心光耀徹玻璃道化無方不化不知是以為知」


** 禮幻祖塔(師見燈花爆悟道居五臺後笑祖以笠覆為記云)

「　振濟宗風大用施潛身不著外威儀燈花爆卻瞎驢眼笠覆清涼師子眉雲曉牧童刪徑草影縣山月印龍池春林雨洗莓苔綠百鳥啣花未教遲」


** 賦得無求到處人情好二絕

「　春風爛熳啼黃鳥一謝東風何處討莫若平常亙古心無求到處人情好」


「　世情冷暖相從勝雲鶴無求氣量高來去歲寒松柏立看他霜雪豈同曹」


** 為宣微禪友五十兼書大經畢

「　持梅霜雪裡供柏老庭前僧臘形忘久大椿紀引年書經閒貝葉閣筆慰流泉志道無餘事安心巳學禪」


** 示尼無起日課蓮經

「　動靜閑忙轉法華閒忙無起法華轉風清月白恁麼時一念不生誰隱顯」


** 又請題卷子上是卷係諸知識贈言并親筆

「　三周九㖮妙堪誇火宅門開長者家入理譚深窮子事真乘示等白牛車佛身巳許成龍女聲色何妨轉法華領略目前無量義大千世界眼中沙」


** 次除夕貧字韻

「　村居埋歲月不與問疏親思卓錐無地慚孤德有鄰更符驅鬼魅爆竹謝天人陋巷堪持樂年窮未若貧」


** 和趙州祖師魚鼓頌

「　一聲天竅出凡功化道無私語不空喚爾靈明知覺性莫將音韻等雷同」


** 勉僧參究

「　了生脫死本無他只要工夫切到家拼得一翻寒徹骨自然雪地見梅花」


** 詠梅贈宛在菴主人(號物如天童蜜祖披剃)

「　梅點春風宛在林冰稜骨格玉團心神清有異超凡萼調別難將共一音瘦影尚高雲鶴致奇枝偏向雪霜吟即從見後無非佛何用年來識話禽」


** 竹知兄別余十有年餘忽過如菴話懷兼贈別

「　弁峰昔日話瀟湘今到南湖話更長柳暗桃紅春意足風清月白鶴雲翔扶弘祖道安心竟整頓頹林論義章勘破五家禪一味猶拈六字教提綱(習蓮宗)」


** 墻邊竹忽爾透屋裏眾立索題

「　描不成畫不就如何特地墻邊透撇卻梅花幾樹香風風雨雨窗前候丹青約爾伴天涯切莫將名貨與他幾度風搖搖不動昂昂骨格自堪誇」


** 過淨慧園挽尊證闍黎清菴師(時圓寂天童)

「　師之去兮何所曉黃花灑淚沾秋草諸子無聞向上機剎竿此日他方倒繩床不繫舊時衣瓶杖誰復將塵掃太白峰前獨露身廣陵影落空堂早咸來睹目痛傷悲七百人師今巳老」


** 卜隱

「　小小岩阿好結廬架椽不用施班斧天生緣木足堪棲巧手輸他還在魯」


** 贈梁谿菩提菴主人六十

「　月入薰風南畝燥一池淥水開新藻溪縈竹徑放僧閒門對山峰歸鶴蚤寸土深藏亙古心桃花發見平常道任將滄海易桑麻髮變不從今日老」


** 示勉志

「　十年未必成名士一念迴光頓出塵今古白衣多拜相眼看都是丈夫身」


** 治升董居士乞薦室人超源朱氏

「　分明箇事不假胞胎獨露真常無去無來當下知歸兮逍遙自在觸目菩提兮縱橫無礙從今透脫死生關任運騰騰充法界」


** 克巳書華嚴經

「　漫去南詢煙水寒百千盡在一毫端直須親到妙高頂未免渠儂句下瞞句下瞞八十一卷絕遮攔始知百城煙水易五十三參一筆完」


** 訪慧乾道兄話懷

「　知巳話長白日短菊花香冷鬢毛寒吹空楚角天中落動地胡笳馬上彈林下笑歸周禮樂席邊歌舞漢衣冠磨磚作鏡徒然事斷臂求心何處安山徑刈茅逢每異入廛垂手恐多端」


** 勵參禪者

「　學禪不在論談雄貴要虛心肯用功勘破香嚴親切處無錐無地始知窮」


「　參箇話頭鐵橛禪八風吹不動如山一回撒手親承徹倒卓須彌笑破顏」


「　欲了生前生死關也無奇特與忙閒忽然驀見虛空碎自謝胸中人我山」


「　蒲團坐破成何用讀盡詩書文字禪不了心頭差別見鑽他故紙枉徒然」


** 書寄江干諸友

「　三十餘年媿不才幾經寒暑日摧頹蒲團坐破思長慶茆舍移居想大梅三頓恨深太白棒一聲殃及禹門雷漫言跳入金毛隊羞見東君江上來」


** 贈藥雨禪友以醫濟急

「　檢點心頭事了然拈來是藥濟貧緣人人喫著通身汗賺得給孤金布磚」


** 贈玄音居士

「　趙州婆子話頓徹目前機截斷中途句全提正令揮
掀翻今日案勘破古人非禪不學文字心空始自歸」


** 贈淨慧園主人恢宏梵剎係先人舊業(號祥光)

「　力承祖業建新林邗水重重煙樹深剪棘鋤開三徑草留雲瓶瀉五湖聲熟耕畎畝資香積閒種松風集梵音饒舌不談陳底事偏宜愛我話傾心」


** 過金陵杏花村示心見學徒

「　入林深得趣攬景居無厭花木雜顏色石泉流野灩閱心唐梵書磨筆古今硯鳥跡謝啣空目前休異見」


** 五日偶成

「　五月榴花紅似火剪枝插向艾旗左不用硃砂畫靈符只消此樹驅鬼禍鑼鼓江心鬥木龍彩橈浪裡爭人我也無角黍汨羅投那有青錢買供果一滴清泉睡魔大家開眼好打坐毒蛇百腳飲雄黃魍魎箇箇喉封鎖」


** 過金陵訪同門話懷

「　憶昔同登金粟峰翀霄志不受羅籠鋒藏鉅爪驚群異調別玄音振祖風扶起破沙盆子案拈提正法眼流通好施棒雨為霖日喝及雷轟建業中」


** 梅溪大山兄者昔為天童師翁護法弟子經變
披緇後與古南和尚機契茲年登不惑之慶而
受囑於昭陽是謂喜慶雙臨也高足接旋即鍵
關作把關十詠一日示予又見自贅矮翁為別
號更羡三絕孰可繼焉辛卯秋日述賀并祝云
(有石勒梅子熟也四字匾曰正目堂)

「　矮翁軀短胸襟長千丈盧身難比量澹泊世緣名利淨幽居林下道風香法筵炙口熟梅子龍象掀眉正目堂從此嘉聲流布也庭前柏老壽無疆」


** 物如兄被盜驚書寄(菴在水中有白蓮衛護)

「　溪流香泛白蓮開隔斷紅塵影不來忽被西風驚熟夢一番心事盡成灰」


** 庚寅歲底喜楷生鹽公至話懷以詩呈遂拈筆
和韻兼勉其志

「　寒結霜花淨谷深香未施十年經作夢千里外逢奇論法寧無惜扶林賴有持莫將茅舍隱覆卻祖師眉」


** 訪彙旃高居士(諱世泰)

「　選佛選官較一籌呼名信不諱裴休卻將法網張黃口便就儒冠駕白牛縱奪枯禪生活計放擒快鶻逞風流梁溪輸與高居士掉臂伸拳百草頭」


** 和𨍏轢道人對玉環帶過江兒水

「　邁古超今步行騎水牛傾家蕩酒有甚是冤仇心空歸及第禪說沒量口(又)堪羡儒釋道衣冠何曾容泊湊語嘿機鋒鬥始終見作家到處呈好手(呸)說什麼那引蔓牽枝笑春風翠柳銅頭鐵額山中有君知否」


** 徐仲達居士索書扇頭

「　在家出家法無別只要當人志猛烈識破根塵情愛除眼前光景一時滅大丈夫超群越一言既出如釘鐵君不見詩三百一言以蔽將何說莫教情生一念差二六時中須透徹」


** 示參本來面目

「　大事未明莫等閒急須力透祖師關忽然覷破娘生面鼻孔何曾有兩般」


** 述懷

「　舉目林泉無個士孰為鄰與話滄桑法幢逝水空庭息何力能扶祖道昌」


** 巳丑冬一日送元龍許秀才之龍池

「　出塵須得丈夫志丈夫之志非容易全憑一片鐵石心入佛魔境超群類若爾依稀似庸流未免仍遭聲名累噫嘻今之妄傳燈慧命懸絲何所嗣大徹還他斷臂人九年腰雪拔其萃高梁淨地益安身一一皆承血力被思古巢穴律其形瞻之仰之今可媿君不
見風流獨邁老趙州庭前柏子翻身異香嚴一擊忘所知靈雲眼廓桃花剌君之孑兮越天然不駕車牛奮猛智孤征扶正一帆風莫放繩頭空掉臂此去禹門浪潑天牢把腳跟著實地得聆劫外春消息歸來煙雨恣遊戲」


** 庚寅秋毘陵俞玄音居士以禪頌八章書扇頭
見寄即原韻和答兼致之

「　莫謂奇逢火裡蓮也須親悟祖師禪若還不得偷心盡搬運塵勞枉度年」


「　鬧靜閒忙仔細看縱橫無礙始安然從來不借東君力豈受桃花當下瞞」


「　坐斷目前無一物將何指示意多端豁空見徹娘生面莫把腳頭上別船」


「　欲去謀生生本無試將何物堪為死死生不立透重關飛出紅爐金彈子」


「　坐脫立亡猶未羡撐撐拄拄可憐生縣崖撒手承當否漫謂無錐卓是貧」


「　指天指地稱尊貴爍破乾坤眼底光若箇猢猻捏不殺如何證得法中王」


「　八萬孔中藏舍利道堅骨具信存留功程不計終須得打破虛空見髑髏」


「　踢翻大海波濤靜勘破揚聲臭老婆百萬人天輸一笑鎮家種草不須多」


** 建秋亭索和韻

「　拈莖草木建秋亭四面窗窺月到楞好看情空於此際一聲落葉又誰聽」


「　爽氣清臨上小亭林生月白見疏楞坐中有曲非同調四海聞音別一聽」


** 見禪者書攜笻太白下百事懶營為之句遂續
成章以徵吟者勉志

「　攜笻太白下莫道事無為飲水須防噎吹燈忌失眉臨岐問道晚去劍刻舟遲寄語吟題者驚群始見奇」


** 送友隱居

「　一帆吳越話重逢又曳孤笻上別峰煙鎖春林刪草木月明簾外看芙蓉笑談倦臥三竿日吟詠長懷千里風去路必須憑指示莫教滅卻瞎驢宗」


** 寫龍池新建從雲亭兼寄斷疑法弟

「　聞說從雲亭搆就崢嶸頭角鳴宇宙剉磨林巒黃葉飛蒼松不改顏如舊怪石稜層兩岸冰濤聲漫瀉晴空吼蒙煙帶霧龍行藏徘徊秋月峰群秀莫教眼底爛熳紅寒岩徹骨香自透」


** 中秋送古帆法兄住寶山菴

「　桂林香飄雲彩化一輪皓月充天下世間何物堪比倫惟有道人行處不著聲名價單提玄機接上流不打葛藤之乎者三寸能擒猛丈夫一條楖栗佛祖魔來都與打禹門浪裏昂頭角寶山峰頂眼卓朔殺活縱橫棒喝施直教千手大悲難測度只許獨行獅子兒拋擲繇來乾坤闊」


** 衲山禪者結茆索書

「　遺風千載衲衣閒末後拈花笑破顏不是無禪師有愧追隨茆舍入深山」


「　草鞋行腳遍吳越收拾歸來入虎穴趁出麒麟獅子兒峰頭夜夜猿啼徹」


「　刪草鋤雲就卓菴拋空一擲韻成三打頭句子分明說瞬目揚眉莫放憨」


** 禪者呈偈遂走筆和勉

「　大唐國裏不無禪事到叮嚀倒剎竿只為無師應吐舌令人千古亦心寒」


「　忽見溪桃甚諦當再三勘徹道方親而今若箇能投句可爾臨機第一人」


「　不須把住任悠遊撞倒崑崙赤腳走入佛入魔眼底塵驅耕奪食何前後」


「　日月雲山天地埋大光明照豈吾儕風流父子南泉老殺活猶較頭頂鞋」


「　涼風􃌝􃌝撼林木擲釣洪波鱗甲多莫道秋光歸去好五湖煙景事如何」


** 施茶

「　十字街頭開箇舖不將顏色攤門戶頻傾七碗展家風須用信心檀越庫」


** 贈苕關主(號清源)

「　耳順餘年復掩關始知心印狀如山君臣道合兼中致賓主全提大用間撩亂春光新語句澄清皎月舊容顏好將幽徑通雲鶴玄要臨機不等閒」


** 示脫白沙彌

「　年今十七得為僧是此知非將相能猛策越群須上志殷勤學業力規繩齊賢必欲思三省了義當先究一乘他日心空歸及第成株大樹碧層層」


** 和嚴居士寒字五首

「　九年面壁不為難千古聞風立雪寒斷臂始知求法異真乘六代位單傳」


「　少林碑碣歷霜寒正位傳燈早巳刊關係是非前宿定亂流何事喻江干」


「　明星夜睹碧光寒此道無為與勢干不料兒孫今古異短長攻擊笑旁觀」


「　深知仗劍逼人寒善受輸他地面寬堪笑當時謀略少如何不教告經官」


「　天威一發斗牛寒試火焚經道俗安所以王臣金口囑為今教外別生端」


** 示方爾嘉善友

「　佛老當年教有言開權顯實示根元奈何見墮三乘
慢瞥爾情生八苦煩領略談空成夢幻應觀法界破心猿嶺南道者分明說不是風兮不是旛」


** 泛妙喜過悟空菴訪清伯黃居士不遇聞入煉
士社去書此五章寄致之

「　煉石修身何足堪長生秘訣不為難昔年問道黃龍老仙骨傳燈器量寬」


「　春歸屋裏百花香徑接窮巖有異芳過客到門呼弗語點頭石巳悟空王」


「　清目沖雲幾箇山一回登眺鳥關關歸來戴月泉飛雨茆屋沉沉松竹間」


「　洞繞長生不老花千年結果味堪誇凡人若也知端的來共烹泉試蚤茶」


「　居山儘有居山趣莫道居山與世違雲去月來光燦熳炤人天地一同歸」


** 雪中寄厚菴曹學士(諱本榮)

「　天玉從空落瓊花應瑞年夜行人主義茅顧臥龍賢語覆千山頂機忘一色邊棒頭三頓後誰說老婆禪」


** 贈蓮親顧居士

「　蓮出淤泥越眾芳輕塵不著水雲鄉許君親見一回後在處花開般若香」


** 贈報國寺賓如教主

「　化門賢教主塵世尚為賓律正心無咎袍方道亦親清名廉法侶器量悅王臣交結一平等如常豈愧人」


** 丁酉秋解制後別院主覺幻公之南

「　破屋楊岐風凜冽宗門千古稱豪傑滹沱玄要啟大方正法眼藏瞎驢滅三腳驢子弄蹄行賣弄西河真骨血掀天括地振頹綱驅耕奪食抽釘拔楔卓犖門墻壁立峰躋扳孰入雲霄穴鳳生鳳雛翅摩空虎生虎子威猛烈男兒立志必封侯道者尊貴絕其流豈不見出家乃大丈夫之所為非將相而可匹其儔反
古思今能幾幾盧能衣缽豈同擬而今南北總是禪青黃混說通玄理我亦乘帆向此來恍忽一期方便爾前入京師七月一茲欲旋南中元節蟬鳴露降涼飆拍雖別君兮君勿別不落其中事即易始終難道一葉落時秋聲擷堪持此語為標格直教棒下風顛徹肋下拳最親切相信何用多饒舌」


** 別禪者南旋

「　秋末沾林衣露香就移短棹泛流長道交冷澹朋情重離別風塵世路狂黃葉亂占投澗落白雲歸必去山藏堪憐此事同誰調南北宗乘定有方」


** 示潘道生居士

「　先賢所以外聲名本立何愁道不生見徹源頭隨處入紅塵堆裏一身輕」


** 示胡文宇居士

「　一輪皎月徹秋光萬境清虛透碧窗人坐中庭何所思須知別有好商量」


** 示史元之居士

「　人生世若日中央影去如飛下夕陽打點歸家何計較莫教臨夜路頭忙」


** 示沈彥先居士

「　都道十分不得閒奈何難打利名關目前景況如能卻在處紅塵在處山」


** 別童上甫經歷

「　秋林爽氣甚舒懷𡬡耐秋聲寒漸催道者不妨相別去悠遊南嶽與天台」


** 示吳金谷都司

「　我佛叮嚀曾有言須憑信力究根元從中一念狂心歇了卻千生萬劫冤」


** 江千任雲液秀才索偈遂走筆書示

「　君曾與我素相知今又相逢話別離論盡世緣何可
惜惟憐鬚髮滿頭絲熱腸冷語贈知巳只此分明牢記取」


** 梁谿自如師曾居靜匡阜年經七袟書贈

「　廬山面目識頭陀二十餘年住若何歸別西風開晚菊去來夏日長新荷倚松恣爾雲中鶴弄影相呼水上鵝忘卻從心緣所欲徑邀明月入高歌」


** 詠雪

「　栗火銷鎔金彈子楚天風落玉花飛空山不見樵行路多半牧羊人未歸」


** 與友話及論古今事

「　樹圍日暖香飛煙鎖林間翠微與坐談論石悟就溪洗缽龍歸蒲團坐破心空梅子結成佛非不用玄言妙化自然到處忘機」


** 送友居山

「　秋將半入蘆花白新葉飄黃尚未多此去峰頭高著眼不妨楖栗任橫拖」


** 除夕

「　人人盡道三十日臘去春來咸委悉凜凜朔風徹骨寒梅花早巳通消息」


** 看雲

「　看雲雲去復歸來來去分明不假胎碧漢無門天地闊寰中有路絕塵埃飛空載雨傾滄海化影藏龍遍九垓不向煙波留形跡待將明月下蒼苔」


** 贈明余老衲號

「　當人則不輸名姓喚去應來只是余信向箇中明底事了然何處不徐徐」


** 拄杖

「　標格出凡孑立挺然日炙風吹不易不遷亙古無虧磨礪愈堅超群物表縱奪機先」


** 拂子

「　一毫端上露布十方橫豎任運卷之勿藏絲來線去體用全彰垂示今古法脈流長」


** 缽盂

「　巨口向天赤陀陀地萬象平吞全沒巴鼻具滿月相應人間食隱毒龍身拔文殊智」


** 蒲團

「　髼鬆月扇玲瓏日面蕩坦盈夷渾然一片天地周流乾坤際遍放眠身安跏趺無倦」


** 附法派源流字派

「　行源清淨海流亙百川深法脈傳千古洞明佛祖心」


介為舟禪師語錄卷之五

門人　海鹽　益證　等編

* 傳

** 龍池先老和尚傳

師浙之禾郡秀水張氏子也，諱通微，號萬如。嬰齡喪
父，隨母金氏育于外家。稍長從世父習業，遽有出塵
之志。年十九投郡南興善寺禮涵初公，脫白後參方
受具戒，閱禪關策進，遂提撕無字公案，歷扣名宿。偶
閱楞嚴，至「諸可還者，自然非汝，不汝還者，非汝而誰」，
恍有所得。往參湛然澄和尚，問無夢無想話。一日湛
上堂云：「眾兄弟且道一切放下，阿那個是主人公？」豎
拂子云：「舉頭天外看，誰是我般人。」師聞若暗入明，特
歸養母，遂卜居於華嚴橋之西刱淨明菴居處。是時
密雲師翁住鹽官金粟寺，師造其室，翁一見便問：「者
位僧那裡？」師便喝翁云：「老僧過在什麼處？」云：「再犯不
容。」云：「犯後如何？」師擬議，翁便打云：「該我打你。」師汗流
浹背，從此心中疑塞，仍歸事母，朝夕剋證。一日入城
聞人家打小廝，云：「看你藏在那裡去？」師聞之釋然，遂
口占偈云：「沒處藏，沒處藏，全身獨露在街坊。堪笑華
亭擺渡漢，葛藤打得太郎當。」雖然尚未自肯，適因母
逝，遂再之金粟。由是情不移物，立志益勁。一日見僧
問師翁云：「如何是佛法的的大意？」曰：「近前來。」僧近前。
曰：「老僧從來未曾眼花。」僧罔措。師聞，洞徹玄旨，頓釋
從前寶惜及觀經諸公案是甚麼弄猢猻圈繢，欣歸
舊隱。有居士黃清伯者，與師道契日深，遂鳩資買民
屋，易名桐月菴，遷師居之。寒暑一衲，學不雜習，經史
傳紀一目知源。師雖了悟，縱奪隨方，意不傲物，交接
沖和。禾之士大夫咸推師德，請主東塔，師辭讓不巳，
遂勉赴焉。一時聞風趨影道俗具瞻，於是結拈花社，
以策勵同志。居三載，四方耆宿咸來咨決於師。師每
卻席以待。如杭郡司李端伯黃公臨禾必問道於師，
機緣載語錄中。師臨眾寬直，所是必進之以禮，非是
則規之以道。及辭院之日，內外眷戀如失依怙焉。崇
禎乙亥冬，天童老人七十大慶，師懷香拜祝，入門便
喝。翁云：「胡喝，亂喝。」師又喝。翁又云：「胡喝，亂喝。」師遂禮
拜。翁打云：「你再喝喝看？」師云：「蒼天，蒼天。」便行。翁呼云：
「萬如！我直下疑你者兩喝，道道看。」師云：「歇歇與和尚
道。」遂出。自茲師翁鍾契固留住山，師以院事辭歸，未
久退院，尋依座下命典客司次侍巾缾方親智證咨
辯益新。一日翁問師云：「般若無知，無所不知。速道，速
道！」師拍膝而出。又侍，次舉：「一翳在眼，空花亂墜。你如
何會？」師諾聲便出。又一日問師云：「薰風自南來，殿閣
生微涼。汝作麼生會？」師云：「嚴霜初降，徹骨皆寒。」曰：「天
地懸隔。」師拂袖出，復呈頌云：「薰風自南來，殿閣生微
涼，遍界寒毛豎，將身衲被藏。鼻息鼾鼾一覺醒，從來
越國是南方。」師翁深加器重。歲丁丑履素黃公承昊
致書迎師歸舊隱翁遂授師大法之囑因山主履素
別號如如居士故欣然書如如菴匾額是以改桐月
為如如菴也於時德聲益彰三年如菴遂成叢席辛
巳冬檀護躬請開法四眾駢集千指悅依壬午履素
公蒞任閩憲公清風儉節一臨境俗易民歡聞曹山
法席久虛鐘鼓聲沉杳公馳書有住持之請師欣然
以赴進院之日公親臨請法陞座其參叩盈室而風
行閩粵是歲天童師翁示寂于台之通玄師聞訃奔
往且迎翁全身入塔于天童時癸未二月也居無何
而隨有龍池之請龍池者元一源禪師受得法師某
逢龍即止之識始卓錫於上龍池次成叢林于中址
當是時源師三賜號五敕大剎俱辭謝而獨休老乎
其間其骨塔遺頹幻祖在日囑遷共一塔焉有憑虛
閣避暑窟尚在餘廢莫知其代迄神廟間林壑寥落
于時有毘陵唐太常凝菴公者居京師問道於幻祖
機契執弟子禮遂延祖南來卜居于此即今下龍池
是也重闢堂宇大成法席題曰禹門院而濟上宗風
從茲得振於南矣歷甲寅幻祖西歸密翁禮奉三祀
方􂞺接踵開法因同門眷屬不相為謀遂拂衣長往
一虛此席廿有三載維時翁主金粟赴黃檗遷育王
後居天童所至道風遐播王公貴戚無不傾仰翁雖
時戀祖庭不免千里間隔且眷屬藩衍日久事生勤
舊滌塵公者商之郡邑檀護議請天童法嗣擇其德
量相宜者來繼此席俾山門尊重檀護悅其言輒致
書天童敦請適因師翁葬事同門畢集眾兄弟咸推
師主龍池為久遠之計遂以書敦請師慨然應諾踵
幻祖繩規而虛巳接物和風滲人一住十六載明道
德之廣振祖父之條內外遠近一時悅服始信眾舉
之不謬耳師初入院薪不繼炊廩無儲積甫三載適
遭鼎革烽煙遍布劍戟封林村埜之民輒城移山遯
所留僧伽黎輩兀然蕭寺中憑陵寇盜時恐侵膚及
骨有謂師曰事將逼迫奈何師曰行教化臨患難自
古不免況祖塔重係奚可委而去之寧束手俟命而
已眾聞師語併力堅持幸無恙嗚呼為祖擁護為道
持身而臨難不懼者求之於時孰若師乎歷乙酉越
丙壬間雖天步初安道路間尚草竊克斥但聞入龍
池者喟然興善遷義或操戈入院瞻師顏聆師語皆
拜謝而去繇是樵採入山之童牧俱沾師德云當是
時禾中檀護屢致書迎師謂如菴為師發跡之地欲
求重理緣兵燹之後蕪穢不治師不忍從前心力隳
于一旦於巳丑春至禾晤諸檀越耑為如菴囑托務
求得人泊一夕即返毘陵不意山中忽被橫累有囚
執僧行去者師聞之駭異不知殃及何由適常郡協
鎮曹公虎驀師拜訪一見投誠敘次有山中書報遂
對眾開緘始知波及之累即將事細白於曹公公曰
龍池雖密邇寇穴海內誰不欽仰為祖師道場即全
身擔任親提面鞠其事一山之安賴公之佑也此非
道德所感何機偶若斯耶時又屢經歲饉海內叢林
俱告窘唯山來眾甚多執事謂師曰廩虛庫乏將若
何師意殆欲言時尚未出口座下弟子各以意領而
罄囊典衣捐金持化來眾以安於是口碑載道參慕
爭先四方列剎莫不渴仰師至時徑山天童興善累
次求請師以祖庭塔立刱守非易概謝不赴順治癸
巳仲夏師臨花甲之慶緇白披誠而祝者罔辭遠邇
跋涉稱一時盛事云師三建法幢任必先勞早夜勤
督弗倦衲子陞堂入室者機融利鈍病去膏肓撫眾
御下老幼咸宜猥屑頑愚者師亦恕容相待聆師之
誨皆抱謝負愧焉眾中有病者師必躬臨撫慰恒以
香資備藥餌調治師歷嘗甘苦自居禹門祖道重新
百廢具舉道勝之韻應若春姁人人實往虛歸乃至
林木增翠草色遙香檀信雲湊雨合皆不期然而然
洵德符道化所至也師闡化廿有餘載有語錄若干
卷行于世師世壽六十四法臘四十五所化者數千
嗣印者數十剃度者二百餘人丁酉元夜舟在燕都
普濟院忽得夢境自立露地見大雪飄身口齒俱墮
遂以手捧牙而覺逐增疑慮急欲遄歸次日告其院
主主曰此夢中幻境何足怪焉勉留堅請結夏解制
于秋八月旋南至冬月抵常之龍興院正擬謁師不
俄頃而驚聞訃至心翳語絕逮奔赴師入滅七晝夜
矣嗚呼師逝也智燈滅燄法海停波天人悲集道俗
失儀山光揜映泉鳥咽聲大眾孜孜兀兀若嬰兒之
喪怙也是山有娑羅樹二株圍數抱高百餘尺相傳
謂一源禪師手植向甚周落及師入院花葉榮盛師
化之後花葉頓然衰萎亦異矣哉越明年八月十九
日奉師全身入塔塔在山門前若干步塔基為毘陵
唐氏所施師誕于萬曆甲午五月十五日示寂於順
治丁酉十月二十九日梁谿學憲彙旃高公世泰為
師銘其塔。

* 書　引　疏

** 柬履素黃老居士

久違起居清勝為慰前枉顧菴中慢甚日聞有小恙
得輕安否所謂八苦交煎總不妨老居士留心祖道
日久矣諒此小恙自弗能牽動慧力也但向所謂究
心於此道三十餘年尚未得㘞地是為苦耳誠知老
居士於道毋自欺也曾閱老居士折肱錄審藥性及
病元論徹骨髓然貴智者識得病元藥治故不假吹
灰而愈矣古云一切語言如對病與藥老居士自料
識得藥病固不待言然而得藥病俱除不除藥病且
置秪如飲藥治病的時節正恁麼底又飲治者是誰
誰之一字尚不得況藥病乎於斯驀地一亮則盡大
地是個黃老居士黃老居士通身是病是藥猶何如
請自定當一回看有何藥病可除若然始得平常心
是道良為知巳具以直言相致。

** 請古鑑法弟繼如如菴席

心不釣名名漸以退材非稱職謝任尊賢曩者蒙山
中老人卜主如菴院事甫及三載即欲告退奈老人
抑不允諾書謂老僧老矣龍池尚難料理豈更管如
菴乎又云如菴老僧發跡之地如果不欲住即尋的
當人交與審斯語即見老人念如菴之深也某固勉
力撐持以月積日累營山門伽藍堂祖師堂建方丈
禪房前後共一十七楹改裝客堂齋堂浴室并器具
單帳俱各十備八九矣常住有各處田畝基地己併
歸僧􂞺菴名立戶以存永遠庶免後之煩徭矣聊書
六載之心妄叨承于父業雖引嗤於同門不足惜也
茲者謹遵老人規諭決言必毋二致恭惟某禪師法
源方分宗旨共建枝葉同條本根一貫娑羅雙樹(即龍
池佛殿前)遍界清涼太白(即天童寺山名)一燈千古徹耀伏祈智
網丕張慧鋒握利當陽掣電之機祖聲聿振紹承發
跡之地眉宇增光馨香既布雨露共沾幸賜慨臨不
勝勤企。

** 復江干靜涵張司農(諱有譽)

恭惟大檀大願弘護宗教現宰官身而親國親民承
比丘相而利生利物誠東坡之前願無盡之後身也
茲承頒諭以淨化見招亦不爽斷師遺託之言深為
法為人作不請友真可謂末法之津梁也向斷師與
山衲交往年深昨聞示寂心喪神馳幾欲躬擬瓣香
為弔適因龍池先師後事有種種未了俱係山衲經
手不得不料理清楚事將完即欲曳杖湘之南潭之
北恐弗能如斷師之願也亦負罪于大檀幸原諒之
謹復。

** 復古南牧雲和尚

某因山中忽舉先師入塔事星馳八月初一日到山
值爾初弟出示和尚手書云行狀第五葉山中不通
老僧自插入一段明眼人看連老僧亦成不識文理
人云云殊不思某等昔請狀于老法叔者蓋以法叔
先師同門相得益彰者不獨法道光揚且欲為先師
寫照必以真誠取信將來若泛泛幾行文字海內名
人文士頗多何必干勞法叔為也即徑山天童興善
乃據實事原非徇私意老叔扎云其間雖存興善一
節亦是將錯就錯噫是何言歟果文理不通事跡不
合當存則存當去則去而將錯就錯是何异于臨岐
問路仰面唾天耶某五月廿六日至古南為老叔拜
慶曾呈印狀廿冊巳經面白入事老叔云既實事無
妨不肖謂巳成定案何至今又從新翻駁且狀內詞
意不無嫌疑同門皆歸咎不肖甚不欲行爾時只得
再三挽回方添入前件刻藏并行雖以全請狀之始
終亦即以蓋覆立言之心行老叔自不內省竟行剷
削將不肖置之不問反坐罪于同門亦不知果何意
也今只得刪削蔓引以彰老叔直心直行想老叔自
原其衷而諒之萬望俯從不惟法門幸甚先師常寂
光中當亦舒眉而撫掌矣八月初七日法姪行舟稽
首載拜謹復。

** 與龍池諸同門并兩序

先師停龕一事原為山向不利所以有五年之守彼
時議出不欲者皆謂法嗣謀占祖庭住持也諸方盡
巳知之忽一旦入塔亦不知此易舉之故何意也然
而一人猖舉而陷眾人於不仁不義之中者其心何
忍寧不顧叢林存歿之妨害乎既五年不利何今一
年未周而忽利耶某固不干預其事曾擬三法面白
永泰鐵關諸兄云茲急舉欲入塔者是請老堂頭住
是議法嗣住是入塔後齊散去耶于三必一余實不
就其議如不從三諸兄何以定奪正擬訥間獨覺天
弟云此兄之過慮也凡事自然從長待塔事畢仍送
永兄繼席不必二議某諾云既事巳決曷用再舉如
不欲入塔尤我之罪也第最初山向有妨之論始我
一人考書目指非為臆說今又躬與其事是自翻前
案而甘受諸方之呵責也故先具供於龕前告罪次
日告罪于眾中即出山幸諸高明公鑑是與非與則
罪我為不孝不仁不義之徒然乎先師于常寂光中
諒不負諸兄之公鑑耳亂舉塔事且置尚惜祖庭先
人十五年一片苦心忍傾咎于不肖之愚昧屢屢狼
籍思之無不淚出心腑嗚呼龍池一支何顛沛若斯
耶然五年勉守原為存歿相安祖庭休戚諸兄毋以
私廢公敢揭我寸衷於大眾前聊表赤子悶地之痛
爾八月十五日行舟稽首載拜白。

** 與譚埽菴(諱貞默)

屢叩起居蓋以事關法門不得不為檀越悉之昨楞
嚴面晤知敝同門相左之說竊有疑焉何也五月間
送先師全錄板入楞嚴即迎台駕時以尊冗未赴齋
期是日諸檀并各山禪友即敝同門中明古鑑者俱
集楞嚴錄中果有謬誤敝同門即當覿面質於大眾
何得絕無一言而待數月之後獨向檀越興此貝錦
之端其間是非曲直當不辨而可昭然矣語云所言
公公言之所言私法門何私先師前刻尚存山衲豈
敢妄行刪削得罪先師耶所謂隱秀二公刊刻林和
尚語錄責內有未莊之喻此乃彼自見不一故有煩
費筆舌之勞先師語錄山中眾同門面囑某任重其
事亦非林和尚錄板為例也固不敢煩老居士之費
心耳且楞嚴流通法脈之所取信諸方非大公至當
不敢妄自送入安可因人之私恣其增損將來何以
垂世久遠果若可增即是敝同門語錄安得謂之先
師語錄也不見大藏經云以水混乳罪莫大焉識法
者懼檀越宜深謝之勿使諸方作笑柄也倘若私有
損益將來參差紛亂定無了日矣又古鑑弟欲于如
菴造先師之衣缽塔乞大手筆發輝先師刱立并紀
先後檀施及承續住持以垂不朽此法門公舉也何
得有交代蕭然承續煩苦之說又不得不為檀越悉
之如菴刱自崇禎初年丁丑巳成叢林辛巳法席始
盛遐邇具瞻先師赴龍池之請鼎革以來歷年主者
無恒漸覺寂寥先師深以刱立艱難布金不易順治
巳丑上元後擬數同門卜之伽藍得山衲最吉即示
執事皆曰某真堪為如菴住持第曰數年以來常住
蕭索須得和尚親臨其事更妥遂於二月朔出山初
十至貴郡晤眾檀耑為如菴囑付而來十三同舟入
院望日眾檀畢集先師陞座即囑眾檀送山衲入方
丈停泊數日始回龍池自此某領院事次年告饑雲
水倍集數數絕糧炊藜藿以延日月惟以堅固自持
後時稍豐有董耀庭善友鳩集同仁勸建方丈某盡
力綱維積香資淨嚫及董善友自損與勸眾并戎府
王公等助金勉成方丈五間山門五間廊廡寮室又
樓後搆船房五間甫及三載即致書先師告退院事
復命再住至順治十年為祝慧算入山面白不蒙允
可復以法衣法被面囑云如菴汝自主不得干涉老
僧是時恐違慈念勉爾歸院冬間結制安眾至乙未
春堅辭至再方得先師首肯故以古鑑弟交代凡常
住器具種種粗備詳錄交單以垂永久眾檀親見非
衒妄也昨古法弟獨不思刱守艱難反有凋落之語
何欺昧之甚耶如菴乃先師發跡之地師翁書額永
為十方法席非子孫獨居之處大手筆自能不吝毫
端三昧闡發慧澤淵源定不以漚泡變其涇渭也臨
楮瞻切之至。

** 與子蓉朱居士

屢候不得一晤前送先師語錄板入楞嚴流通耑柬
躬迎并大令兄蓋以司寇大檀越及賢昆季為法門
柱石楞嚴巨細悉仗金湯是日不蒙慨降後以他冗
即返毘陵又不得面別敝同門中有欲私續先師自
贊者致眾論紛然故不得不走貴郡清理其妄始終
顛末悉之達譚護扎中并錄請政意欲面白大令兄
知尊體違和故爾未果煩代陳鄙衷全仗賢昆季以
法門大公為念鑒此迷妄則先師常寂光中亦當合
掌稱慶矣臨書悚肅不盡欲言。

** 復芙蓉自閒禪師

數經霜露飄泊風塵忽頒示慰欣甚欣甚捧誦知承
掛念之甚深也曩退如菴因冗羈未及一別至今耿
耿丁酉秋北回途中聞法音大振祖席頓新亦不免
龐公毓師向三到亭上揚眉鼓掌敢曰特出荊溪之
望也聞之者遙空加額弟蚤隔江合掌耳次抵毘陵
一睹先老人訃音不幸中天蔽日法燄摧光令我等
悶絕躄地哀泣安能見足輪之光躍不料惡剎聚會
暗憎毀忌以至內外揚波激浪若非禹門頭角幾同
蝦戲弟不避斧鉞而三出三入者固勿忍抱慚而去
其祖父之側也古永二兄事巳半途致使存沒悲傷
蓋亦有數爾昨同檀護躬請鐵兄繼其席復起末光
非唯祖父舒眉亦及吾兄蹈舞或謂之曰事可也理
當如是也耶不復加我以罪耶極欲謁傾契闊奈別
以來眼昏膝弱甚畏蹊徑匍匐之艱待秋深或圖良
晤未可知也時當酷暑伏惟寶惜謹復。

** 與大歇禪師

聚首分袂巳運三冬神思夢往咫尺千里恭惟清勝
為慰追及先老人去世之後若非禹門浪高幾乎淵
沉祖業移龕之後古首座甘心自廢永首座相繼身
亡兄弟聚散豈故細邪去春聞永首座之逝固不忍
坐視念影堂空寂遂入山事奉適舊住請老堂頭主
席巳作難不允於是聚新舊執事伸議數論時眾方
波息稍定余必欲鐵西堂繼其席者耑為報先人囑
有序次也雖以身當公私之嫌疑寔以雪同門之恥
怨固請于六月初一日入院料理影堂凡一應交代
與鐵兄執掌事竟欲遠行因江湖阻隔偶過方山暫
憩去冬聞開法宛陵四眾雲慕則不勝之喜方今法
門如亢陽之望甘霖倘高下之流有過不及思為法
求賢者必于是加意留心賢法弟臨事老成才力有
餘而知巳知人故進逆耳之言幸亮採納庶法門同
囑之不棄若骨肉也臨楮屏營之至。

** 與宛陵同鄉明虛禪友

曩者道別荊溪風遺千里常懷宛陵之遊未獲風帆
之便悵然莫巳去秋偶過方山擬欲相訪奈冬殘歲
迫未果所願春日整履策杖有林泉之興主人又堅
請主席三月間因寒濕作甚過淳陰就醫適尋思往
敬亭以圖良晤乃為事阻又不果明知禪者曾每每
垂詢足見鄉國同聲溪山無異耳向聞宛陵山水清
佳人境敦厚禪講川集幸有作家誘益必聆揮霍之
教也欲覓一坐具地或現成靜室亦可以作休老之
計不知與宛陵緣分若何乞留神苟得其便煩令知
我則不當為鄰而為伴矣。

** 與金粟孤雲禪師

憶別峰前遐聆道化滄桑經變咫尺天涯追惜古今
恍若夢爾曩退如菴擬訪丈室偶遂掛帆北往雖未
獲願恒懷耿切及旋南時警奔先老人訃音一入山
徒悲膺末後任責不虞崇釁百出固黽勉持全而無
能繼德愈益愧焉去秋半軀風濕患作恐成痼癈得
過禾就醫幸服藥餌痊可猶怯遠行空勤翹首是以
聞福嚴老人恙重尚歉走詢想甚罪甚茲者徐仲達
居士向與弟頗契道交神慕慈範久矣欲一叩拜敢
修片楮以助精進必親棒頭點眼不勝慶欣爾。

** 復吳江海雲寺諸鄉紳文學

恭惟弘護大檀眾居士適承瀚墨流香馨注吳越得
以海雲相呼應齊山谷但恐木混林間不堪斤運之
材駑入驥群亦非超逸之足既煩傾心眾舉固辭恐
屬虛文即當拈死貓頭奚以酬價謹遵來命耑此布
復。

** 柬𨍏轢嚴居士

炎暑分袂秋風動思年來月往露滴聲催唯吾兄道
標亙古諒弗隨世態變移為慰因便附詢勿備。

** 夢雪居引(戊子望日於禹門曼殊室中為斷疑公作)

夫古人夢遊華胥武帝夢睹瑞相素問夢出五臟周
禮載掌夢官屬孰曰人無夢乎又孰曰至人無夢乎
繇此言之夢之一事雖幻豈可忽哉余一日與友人
斷公閑話間述向余曰曾夜有故人以夢中語傳我
曰披緇之夕夢以雪居為號且謂探之甚寒咀之甚
澹號所由稱也詫為怪事余曰不足怪也不聞我佛
制云持戒如冰雪此正以夢中之警表清潔之志耳
公其謂之何公忻然諾之余又曰昔蘇子有澹軒清
禪師有照軒或者廛居山居水居村居雖各不同於
事理尚未脫然總被局量之所拘滯若夢之一字可
以包天地容萬物況人生寄質誠若大夢乎何似開
眼又說夢中之夢耶公曰可乎以符夢中之夢語題
成三字曰夢雪居公當持此語以復故人云。

** 居士求作放生會引

蓋聞治世之教以明德為本明德者立其道也道立
則心正心正則身修所以齊家治國平天下一繇修
身更無二本可知體有千差靈本乎一人多徇情異
物故有群分類聚之區殊不知靈明之性如杲日麗
於中天無所不鏡何曾有小大優劣之界乎總由人
心蔽錮執體為依坐暗為明惜短棄長以苦為樂恣
情縱意傷物資生猶謂獲福當然噫只恐他日陷於
輪迴之際班班福消業長一旦毛角臨身猶謂獲福
當然否或曰彼乃畜生我乃人也或曰彼之血肉當
以滋我之軀命孰曰不可然雖人物有異而軀命亦
一也何不一念迴光息好欲之心視物猶己如是則
至善修身之極豈不即在聞聲不忍之內哉聖人之
言真可畏吾弗能已矣。

** 募書經并求名筆以成墨蹟兼助資引

據大慧武庫載任觀察內貴中賢士係徽廟極眷之
任傾心釋氏遍參知識每自嘆息曰余幸得為人而
形體不全及不識所生父母想前生輕賤於人招此
報應遂發誓遇休沐還私宅屏絕人事炷香禮佛剌
血寫華嚴經一部每一字三拜願來世識所生父母
忽一日有客相訪任出遲客怒云人客及門何故不
出任笑曰在家中寫一卷赦書客詰其故任以實對
遂取經示之云此是閻老子前喫鐵棒吞鐵丸底赦
書客悚然驚駭回舍亦自寫一部此老深究禪理博
窮內典尚以形骸自感發斯願而又令人自惺可
為今古貴人中之特出也所以教徹宗通不妨入泥
入水機先眼正自爾陶聖陶凡若論即事即理且向
者邊領略茲成中上人幼年脫白幸巳形完具戒切
志求道亦僧中之上士也若欲效任公之血書大經
恐其功不上其力不勝是以展勸名賢高士濡毫灑
墨樂書般若經一卷即三十二分列三十二相或宰
官或居士或比丘或婆羅門等一時併現身相各各
捐資頓成希有如經云書寫受持讀誦為人解說以
要言之是經有不可思議不可稱量若以觀察既上
人集諸名賢手筆較其功德殊勝不可云如來為發
上乘者說為發最上乘者說何故但云應如是住。

** 結修大悲懺疏

蓋謂佛身充滿量無邊際法性周流微塵莫測如雁
飛空影不存跡洪鐘扣響聞等一音故三輪體空一
光獨耀含藏萬有隱顯虛靈乘境悟心法因人示頓
漸互融始終不二蓮出淤泥色超眾相非凡萼所能
喻故曰廣大圓滿無礙是也所謂難行能行難忍能
忍即羅剎鬼國形現影彰馬面牛頭隨類應化光逾
日月德并乾坤故日大悲心大陀羅尼是也經中大
梵天王請曰惟願大士為我說此陀羅尼形貌相壯
觀世音菩薩言大慈悲心是平等心是無為心是無
染心是空觀心是恭敬心是卑下心是無雜亂心是
無上菩提心是當知是等心即是陀羅尼相貌汝當
依此而修行之誠哉斯言奈末運緇素未徹是經矜
高自遠縱使釋迦覿面菩薩傾心亦恐難信豈區區
言語而能啟迪耶予因謝如菴暫憩香海別業一日
致言兄過慰我偶與宣微兄談及大悲經義并懺儀
理事云今每每建立規式嚴飾身心而與智者慈雲
見道證果幾隔天壤良可慨矣余遂應曰素有願欲
得同志共修一期寔莫可得石林公遂云某亦有此
舉久矣未敢輕以告人此正緣遇時至信願力不可
卻也即欲予為引敢述致宣二公之因以告諸同志
者共圓此廣大圓滿無礙大悲心大陀羅尼法必有
如大梵天王者一肩擔荷云爾。

** 高淳龍悟菴募購田疏

夫德不孤必有鄰先聖之語孰敢忽焉林叟道兄者
淳陰甘文政公之後裔也宗族茲盛幼失怙恃童歲
脫白年滿受具于溧陽屏峰山辨軒律師躬靜念切
志恪心堅可謂德矣次遊禪講後參天童始與余交
嗣後切為死生大事各往參究而相別廿餘年矣庚
子春忽過方山訪余方知結廬桑梓適曳杖相訊促
膝月餘菴況幽甚但基址乏其步武偶詰其始末云
云有宗昆季一淳一貢二齋公者勉留駐錫辭不獲
免遂諾其結茆之舉故卜此壟頭即各捐貲若干共
十六金買其田創為最初檀度之首眾搆靜室三楹
居今一十七載尚未化緣廣寒暑毋卻惟以禪律自
禁由分真可謂安貧樂道無妄於求邑落稱羡是必
有鄰也叟一日曰古者曾云三間茆屋從來隱一道
神光萬境閒莫把是非來辨我浮生穿鑿不相關遂
撫其几云何事我輩煢守一枝於道愧甚余曰不然
道以心知言以意會豈可拘靜鬧為是非耶屋小基
局可蔽風雨聊借以棲身而巳如欲廣斯菴址須得
肥畬數十畝相承資生之計兼助道業日新堪為永
遠佛地以紹燈光之不墜耳菴初興時有飛龍蟠脊
預為應兆斯必隆將來之符願也是以持告大心居
士植因德本不緣一佛二佛三四五佛而種善根者
傾囊括資樂勸珍積好看稻花香福田進退有餘蔭
信乎果熟採祗園功成歸寶所矣。

** 淨慧院募鑄大銅鍋銅板

廣陵乃四衢通要士農工商稠集之所南北禪講參
學必由之徑客有旅店豈僧無寺歸向有善慶福緣
接待往來而相繼者天寧茲淨慧院自清菴師刱業
於前鼎革以來菴孫祥光公者恢擴基址營搆殿堂
龍象聚駐香積供飯雲堂掛搭鐘鳴鼓響可謂梵剎
增新倍加光彩亦益先人之志維眾甚多聲呼應近
不能及遠鑊約炊煩而餐虛步落種種不等是以祥
公商於予予愧囊空力弱計以何助炊廣聲齊之洽
敢以一毫之資告于布金長者必見全肯諾即聲應
遐邇飽參千億古云腰纏十萬貫騎鶴上楊州信此
語否一火鑄成聲供普兩彩一賽不須云。
卷(終)

介為舟禪師語錄卷之六

門人　海鹽　益證　等編

* 題讚

** 題觀音菩薩出山像讚(荊璧記室請)

「　滿頭鬚髮趺岩谷三十二應自不知欲識渠儂真面目鑊湯爐炭禮慈威」


「　擬居士身卻菩薩相側目旁觀悲心等向羅剎鬼國音聞浩宕禮者是誰荊璧供養」


** 題三大士同圖坐大松樹下像讚

「　稽首三大老古錐默默無言鼓是非閒得翻經當底事長松下坐幾時歸」


** 白衣送子觀音像讚(劉進柱居士請)

「　誰謂菩薩白衣說法童子參隨人天話杷偷盜四生悲運智拔嗣世無窮應緣即化趺坐何為鑽龜打瓦神鳥飛空嬰兒持花一枝丹桂大地生芽深心供養普利群沙以何為驗羅剎鬼國現其身是則名為觀自在」


** 題雲中坐吼觀音像(宮妝)

「　謾猜作紫閣形容休認是雲中仙子善現惡相總由伊坐斷紅塵無彼此」


** 題觀音大士像讚(有引)

辛丑中元日仲將包居士然臂香供大士相遂述
讚兼贈道力進猛。

「　大士分身聞音加被一炷肉香誓求智慧力固心堅謝塵蠲穢獲命永康德令人畏因居士身發露懺悔信在其中菩薩面對允始允終福備慧備末振宗風芬芳流萃」


** 初祖石影像讚(有引)

戊子春寓古雲門有僧云佛日遠門首座在少林
見初祖影子現於石內有太守疑為假將石磨礪
遂出血水影仍如舊時門印其圖形歸佛日眾以
讚頌記之是僧亦欲余為讚云。

「　咄還知者個落處麼是伊謂震旦國裏有大乘根器在梁王殿上鼓陣惡風吹到少室峰前盡道你隻履西歸誰知影子落在山石裡千百年後賺得個不唧溜的漢儘力磨礱一上直饒磨得血淋淋底猶不見伊面目在何故一字入公門九牛拔不出」


** 十八羅漢圖像邰仲茝居士請讚

「　雲山疊翠殿閣嵯峨清風明月影婆娑斷橋流水溪隔煙羅南嶽天台況若何依稀仙子彷彿風魔弄碁局平展干戈笑輸贏的袒腹消磨倒挾麈尾漫窺探那聚論徵科喜長眉持立正淆訛隊行蹊徑兮路坎坷顧盻紅葉兮佇山坡向前去又見個倚樹防蹉看伊怒目騎虎勒摩望山頂臂反腰阿擎珠浪牽龍戲波攜手橋上話殘指柯肩挑隻履非行腳竟不曉林裡杖過顏色聖凡人莫測畫工筆巧寫還多」


** 題關帝獨立像讚(有周倉持刀倚背)

「　孤挺雄威驚吳懼魏時赴單刀名成宇貴豎目撚髯而胸襟略展周子倚身以智謀而直往義節千秋磨不盡德仁萬古鎮常新」


** 天童密雲悟師翁雲門雪嶠信大師合圖真讚

「　生不同條死歸一氣探龍池收竿有據入禹門掉臂長行把住太白峰前海浪騰翻坐斷秦望山頂溪雲合彩吳越冷地生光南北宗風遍布施臨濟機心雄若虎罵佛祖舌語惡如雷咦扶不起捺不倒棒詈縱橫從此曉」


** 天童密老和尚像讚

「　銅棺山頂曲不藏直禹門浪裏竭世樞機眼界寬若太虛心腸硬似剛鐵六坐道場一棒打徹四海聲震
聞名膽裂不論佛魔都來等施棒棒見血」


又

「　物等同觀靈機一握殺活縱橫親疏不錯特門庭之磊落兮峙山嶽起臨濟之宗風兮振木鐸累及兒孫不了殃猶遺千古聲名惡」


** 鹿野法師索題扇頭羅漢(畫有松枝上懸一葫蘆)

「　五百高流應供尊如何特地只單行家山欲去雲非遠野景遙看路亦平藜杖肩扶忘渴飲葫蘆松掛笑風生相逢不必多饒舌蚤巳人間識姓名」


** 龍池和尚真讚(師缺一門牙)

「　秀州今古張家兒古有雲門今有師跨灶追風事且奇五百一千居不同時一個折足不肯住一個齒缺偏多語一一分明舉似君雲門禹門合扇親不是木毬踞地獅子老虎咬殺大虫一門兩家宗旨太白雷轟一喝傳龍池浪激三千里」


又

「　一住禹門十六年拈條白棒起風顛有時攪徹蛟龍窟打得虛空連架旋」


又

「　繼祖父爐韝煆湖海英才衒名聲宇宙施迅地風雷傾佛祖骨髓掃魔外胚胎慈悲翻轉面皮惡不管親疏棒劈開」


** 細瓦廠普濟院達如老宿像讚

「　稽首達如大師幼入緇門久經叢席參玄叩士不辭戴月披霜杖歷孤峰慣便探竿影草佩寶鏡三昧如印印空傾義海玄珠入流流所歸諸弟子老婆心而為說法信士大夫等閒地不與談禪最初刱華嚴精舍末後興普濟禪林一旦踏翻到岸船嘴盧都地絕攀仰珍重兒孫一瓣香世出世間真供養」


** 題大慈像(侍祖堂燈火)

「　坐耘春圃嘯傲煙霞檇李桑梓禹門出家五十六歲割愛繁華一生事業破衲袈裟吟清風而弄月恣遊戲而趺跏侍祖燈兮不倦運大慈兮不奢且道是誰作伴侶識渠面目笑阿㖿」


** 題冰欲上人行樂(孫三摩請)

「　脫白時教習玄儀成僧後禪寂律持行普賢之願廣教化之門為併爨之領袖作堂搆之津梁倏爾知非兮圖形不壞鐵面冰心兮欲乎自在手執如意事若何談空饒舌渾無礙」


** 題陳素人頭陀小像

「　逢人在處說頭陀你這頭陀有幾何如意肘眠半曲膝看他不去逐情波素親切意若何邀得淵明醉放歌阿呵呵聽吟哦笑煞風流不較多」


** 題馮君玉真(弟紋菴求)

「　君之生也不喜君之死也不悲觀君之氣象兮骨傲林泉君與人之誠兮風邁濁世不假祖禰彌光超然家成業立謝塵緣兮知非徵自性兮不忒聽葉落兮秋歸觀音容兮若在丹青之描兮供汝子孫文不加點兮吾何狼籍知君玉兮由人識君玉兮真存」


** 陸光甫善友為外母求題真讚(像坐石頭上)

「　無陰陽地汝弗立偏向石床坐得宜若也轉凡成聖去本來男女一菩提」


** 題比丘尼不違七十行樂

「　道出常情誰為伴侶不繫塵樊女中杰士趺坐披衣語何以似覷破春光人間非是云爾坐禪數珠輪指孰識伊宗默然離此七十年來說向渠蒲團獨坐春風裡」


** 題靈松首座為鹿野監寺四十寫秋林讀書圖

「　峰頭數百藏秋木怪石千層長碧苔寥廓虛齋翻故紙蒼茫幽壑積餘材巳知問道忘年事不惑從前論
劫灰為愛林泉常載目山窗終日向雲開」


* 自讚

** 宗極維那請

「　你這個漢生平膽大遇善不凌逢惡不懦遭天童惡辣習氣橛頭橛腦授禹門本分鉗槌扶正扶倒若謂你是臨濟兒孫令人喜令人怕且道有甚長處唱楚歌說楚話鐵石心腸硬為人從來不打之乎者」


** 永濟知藏請

「　一個無情面孔兩道埽帚麤眉好似三家村裡賣柴翁只少個扁挑斧子恁麼擔當正法眼藏忒煞滅宗滅教圖寫伊大不孝更有驚人手段惡擎頭戴角一齊捉任流此語到諸方讚之莫及毀之不錯」


** 拙安逸監院請

「　巧乃拙之用拙乃巧之原所以大巧若拙大智若愚智愚不妨巧拙何礙人以智巧成業我以愚拙安身互鎔巧拙而不愚者拙安得之也巳」


** 一夔法監院請

「　踞海雲室截流逆浪建濟宗風雷喝雨棒橫按竹篦語默離謗親近者心明畏懼者膽喪汝特煞不順人情佛魔聞而影蕩似這等惡辣漢何必寫真供養咄」


* 佛事

為禹門拙翁和尚舉龕云第一義中廓然無聖末後
句子始到牢關正所謂把住則水洩不通放行則瓦
礫生光恭惟我法兄拙翁和尚幼歷孤征到處撥火
挑煙單丁獨立等閒不與人侔入太白室箭鋒相拄
登磬山堂啐啄同時禹門院親炙印心中山寺分燈
列燄打鳳羅龍了生前未了公案謙恭克巳正末後
難正風規大眾還會麼且道拙翁和尚入廛垂手一
句又作麼生道不居方丈地毘盧頂上行遂以拄杖
卓一卓云兄呼弟應當年事今日親臨弟送兄遂拽
杖引龕先行。

復為封塔云閒拋楖栗上峰顛坐視雲霄日午天雙
履捎空留一隻眼光爍破界三千羅圍屏障周天際
曠蕩溪流縱百川山有春風花笑面塔無縫罅體安
然遂云封。

為寶覺院尼千眼德法姪封龕云物相遷移固有今
古法性流注本無去來實際理地一句了然佛事門
中千機垂應所以法身無相等虛空而充滿法眼無
瑕同皎月以絕垠千眼德姪達此理具此眼入三峰
老人室中透徹玄要後於慧刃法兄處更為矢上加
尖授個護身符子不向閨閣藏頭角特來寶覺露家
聲六十餘年隨順世緣一期化畢拋卻總持袈裟鶻
脫末山衫子且得寂光獨炤觸目現前正當與麼時
千眼道人密移一步看飛龍去也諸人還見麼鴛鴦
繡出從君看不把金鍼度與人喝一喝云封。

復舉龕至吳門萬峰山入塔云靈光湛寂智海無涯
廓傾邊表迥絕週遮以拄杖擊龕云千眼德道人正
當孤明歷歷一默以來堪經四十餘日是諸弟子逆
順追思悲慟不巳正所謂刀不自割大家知痛是以
集諸四眾涓茲良辰得為舉引就穸即此則惺惺寂
寂寂寂惺惺到處毫端浮幢剎微塵獨步轉法輪與
麼出沒尋常始終古今不異大眾還會麼此是千眼
禪師生生受用不盡底且道因行掉臂一句又作麼
生等閒移坐萬峰前看取化身千百億。

守元火師云守元無外不須守在處拈來便知有脫
落娘生貼肉衫踢倒須彌藏北斗以火炬打圓相云
若向者裡薦得雖有四大元無生死其或未能助汝
通身一把火烈燄光中親獨露。

克塵火師云霜花遍地促林顏克路還家咫尺間假
我丙丁送歸去克塵還知歸去路頭麼咄莫將蹤跡
落塵寰。

為蔣氏超象殮棺師以拄杖卓棺云超象還會麼葉
落秋歸金風體露生死本無際岸回光觸目菩提遂
擊棺云超象若也領略便爾具丈夫相剔起眉毛仔
細看優遊直入蓮花界。

為古井菴湛然禪碩洎徒冰如同掩龕(即京蟄前一日師徒同寂
湛云吾欲先去尚含笑冰巳去)師云京蟄前正月後整頓芒鞋歸覺
路百花業裡便抽身古井菴前空回首一聲笑破死
生關鳥語清風閒白晝湛然老宿得恁麼勦絕六十
八年世緣了畢師徒同行冰凝湛寂然雖如是介上
座早巳覷破了也復卓拄杖云杲日輝空萬里不掛
片雲孤峰鎖翠一靈真常獨露所以大丈夫漢當仁
不讓於師掉臂先行師不如汝一聲長嘯汝不及師
遂以拄杖點云一二三四五六七父子上山各自努
力喝一喝云淨法界中任去來春風浩蕩拂天際遂
云封。

化林禪士火云化林師個中消息汝自知若不知更
送臨行火一把也須照顧兩莖眉。

自明禪士封龕云香煙起處坐脫立亡呈好手空裏
搖鈴入廛垂手展家風卓拄杖云廓落縱橫百雜碎
遂起龕云春風拂面綠柳籠煙鳥語尖新遊子林間
增意氣野馬騰空當人屋裡見青山且道作麼生是
臨行一句曳杖云去。

火云龍樓翠鎖玉殿雲封以火炬打圓相云金佛不
度爐真佛火裡坐烈燄中翻身自明師看破且道看
破個什麼攛炬云燒。

紋菴火師執炬云七十年前與麼來處處綠楊堪繫
馬七十年後與麼去家家有路透長安居士于七月
廿五日瞑目以來今又臘月廿四日也還見有寒暑
去來之相麼還知有生死痛苦之身麼如不知有生
死痛苦之身亦不見有寒暑去來之相即爾自性圓
明見常無我故云靈光獨耀迥脫根塵遂攛下火炬
默如碾頭火師云朔風凜凜逼人寒駐碾停牛便放
參頃刻翻身紅燄裏是誰脫卻死生衫咄默如雷語
如風更為叮嚀此一宗。

雙融大德起龕師云六十餘年居市廛剎那撒手知
歸去根塵迥脫絕遮攔本有風光隨住處雙禪者還
會麼萬象之中獨露身聲前聲後俱坐斷卓拄杖云
去。

又火云十二月風凜烈寒香撲鼻正時節禪人歸去
絕行蹤萬別千差從此徹雙融大德還知落處麼古
者道生也不道死也不道今汝知生巳生也知死巳
死也且道不落死生一句又作麼生道大地都盧一
個身不須更覓無生國復以火炬打圓相云火際風
輪駕鐵牛撞倒崑崙顛倒走。

覺雲禪人火師云春風帶雨覺雲寒赤腳腰包入市
廛參學一生事巳畢草鞋脫卻水雲邊覺雲禪者還
會麼其或未然更與通身重煆煉靈光觸處徹根源
正修火師云地水火風成四大渠無生死是阿誰咄
哉直下承當去心佛即非兩莫疑正修正修汝自知
烈燄燒空乘獨步。

月池大德入塔師云風生涼暑蒸熱日月翻身虛空
釘橛月池大德還知落處麼遂彈指云彈指頃開寶
塔今朝五月廿八絕去來兮脫死生安然坐鎮黃金
國。

道真禪者入塔師云道真禪者還會麼祖師關末後
句覿體分明本無來去皮膚脫落盡安居莫教動著
中心樹若還願力誓弘深再來此土恣遊戲。

靈氾禪人入塔云靈氾靈氾爾自知莫向途中生退
席從今透脫死生關坐斷千峰第一級。

為徐氏母子火師執炬云母子不同生亦不同條死
生死各不知愛別於此止所以母為子啄子隨母啐
啐啄同時應緣不錯徐氏屺瞻母子還知自巳安身
立命處麼從今豁卻臭皮囊一火化身千百億遂攛
下炬云燒。

又為沈氏火云生不緣死不去生死關頭誰把住沈
氏沈氏汝自知烈燄光中親薦取擲炬云去。

為萃閒老律主舉龕云大通智勝佛十卻坐道場不
離於此座恭惟萃閒律主踢倒涅槃山超出生死岸
一坐六移寒暑亦不離於此座以大地安居作蒲團
平等性智恒常轉將百二十斤擔子一旦放下了也
恁麼還知獨脫歸元一句麼卓拄杖云撩得薰風香
滿面劈開荊棘路通霄遂云起。

又火云火熱炎燒六月天寥空萬里絕雲煙碧光直
透須彌頂赤腳金剛開眼眠遂舉炬云大眾還會麼
此日此時正是萃閒律師行腳之日敢要大眾證明
古云趙州八十遊行腳只為心頭未悄然萃老師還
知悄然一句麼如或未然不免重說偈言秪憑這把
無生火焚卻全身一箇龕欲識悄然獨脫句前三三
與後三三。

七夕為達本禪士化龕云達巳達人乃智士之所為
知本知源亦衲僧之所歸達本禪友汝昔脫白於天
童得度披緇可為智矣而我密雲師翁應世七十七
年化緣畢於七月七日汝今追蹈先人之跡可謂知
本歸源矣山僧與汝識面三十餘年汝六十八歲一
旦掉臂長行恁麼與汝據款結案了也且不落死生
一句又作麼生秋風葉落雲生巧烈焰光騰達本源
中元日為月輪比丘尼封龕師云秋月明秋輪滿靈
光皎潔蟾宮誕秋聲砧杵催寒織體露金風落葉緩
寒暑不遷義了然去來生死奚拘管道人行徑絕遮
攔任意優遊平坦坦驀豎拂子云月輪比丘尼汝若
直下領略便爾脫體無依其或未然不免為汝重說
偈言謝卻凡流入聖流百千三昧一毛頭暫將殼子
為龕舍幻質匪堅斷莫留遂以拂子指龕云封。

介為舟禪師語錄卷之七

門人　海鹽　益證　等編

* 萍吟集詩

** 和闇齋黃憲長寄龍池本師和尚韻

「　大地誰親是我冤腳跟不動太平軒只憑個事開心鏡幾許閒眸入故園略彴踏翻空有句桃花笑破始忘言秋聲處處分明極擬欲尋思落正偏」


「　目前豁達本無他伎倆千般奈爾何亦不將心求解脫豈容雜念憶恒河分明差別猶相似簡點家私未較多一道秋光天際闊那須神力費功磨」


** 偶感

「　徑僻西村岸隔東南湖恰值水雲通夜來月朗空庭際春曉鶯啼化外功帶露落花輕織女青林梅子醉溪翁衣慚荷葉風千古道媿虛名藝未攻」


** 為黃復仲居士壽(辰值至節後一日)

「　陽回律轉振條風紫氣先呈翠閣中樂只放閒縱八極譚餘遊藝論三空梅花一度谿邊白桃實千秋洞口紅忽見西池降王母飛來鶴集素園東」


** 紋菴七十書贈公善琴畫

「　問年成好事悅世喜從心弄絃恣白髮圖形異古今傍谿學老圃洗耳聽新禽歲首元三日松風慶上林」


** 劉渭公居士以仙乩贈空山曉聲別號命題

「　林深日暖浴春風採藥仙人何處春雲到岩前渾不語水流澗下太從容輕攜竹杖尋丹灶緊峭芒鞋過別峰茆舍居無青嶂裡天聲曉發嶺頭松」


** 和𨍏轢嚴居士答劍門禪師送少林祖圖碑文
韻

「　法幢逝水振心寒譖譽門高道義懸朱紫易塗紅粉面是非難上祖師肩寧將直枉甘從事莫負公私獲
罪天秦頌碑聲今日月不平劍氣為平傳」


** 為壽者書

「　春木森森漸有香一枝嘉景向東墻看看洞口桃千樹柳帶飄颺鶴歲長」


** 為馥生師九月十八日壽兼預結大悲壇期

「　林集鴻賓放白毫普天霜月鶴鳴皋秦溪道義風千里蓮社嘉聲第一袍三七壇中龍氣象百花叢裡士英豪春秋剎海無邊際日湧須彌萬丈高」


** 即事

「　滌塵塵滌兩相宜惟有江流淨不知飲水谿邊嫌洗耳風高今古異堪師」


「　思移茆舍入深居竹筧支泉荷葉衣高尚水邊林下事不知花落與春歸」


** 贈決則靜主

「　四月輕衣天氣和柳陰枝下看新荷登臨草綠春光普賞見花紅遍地多麥浪秋風林外景青香梅子樹頭窠幽栖別有通霄致雲鶴來兮黃鳥歌」


** 贈萬順泉善友

「　三月林如蜀錦裝好將屏倚坐中央山童呼客來仙島鳥語傳聲送玉漿王母園陳千樹果桃源洞足百花香不知歲數經多少萬壑流泉一派長」


** 寄別子蓉朱居士向船居

「　三月春將去猶懷草木香不知天外客何處是家鄉」


** 船居

「　半船明月風帆穩一棹和雲水上飛快我平生無限意青山面面草新肥」


「　一灣流水一灣風逆順橫拖水面蓬山去岸回谿有意樹頭花落影投紅」


「　一帆天際水雲寬萍與溪山到處安閒過東風好時節且停篙櫓漫看看」


** 題扇頭畫兼以為贈

「　塵事競紛擾水雲流不煩呼春林下鳥叫月嶺頭猿山靜杳蹤跡路平見道原空亭一個子若往向誰言」


** 和徐虞求盡節韻(字石麒)

「　拋卻五車摧筆鋒心空及第始歸宗臨行別有風高韻贏得聲鳴夜半鐘」


「　六月霜飛劍倚天儒冠高掛叩深禪洞然劫火隨他去一片丹心勝白蓮」


** 寄上白谷音二開士

「　庭花無語靜秋光野景支吾興味長黃鶴去非雲水事露清聲滴夜來香」


「　風前黃葉攙秋雨極目瞻光聽落谿寄語林間問道者莫教輕忽案頭題」


** 寄祝金剛菴上乘兄五十

「　武林歌舞禁喧譁清味香烹趙老茶雲集松聲春二月望臨鶴髮頌三車芳庭日暖應先供景樹煙濃最後嘉愧我南湖風弗順短篇寄到夕陽斜」


** 代友和韻

「　老邁林泉時一過商量佛法子無多排寒爐火燒松竹覆熱清涼長薜蘿結社詎能思惠遠安邦誰解問蕭何十年見別風塵士盡向山阿與澗阿」


** 喜臘雪驟積

「　頃刻村城溶世界堆堆茅屋浪平田山家靜坐紅塵樂騷客添思野老眠一色寒光晴夜月凝空瑞氣應豐年春風漫作楊毬舞且看梅花笑目前」


** 旱暑感賦

「　亢陽蠲滴禁流湍遍地嘉苗似火攢草木甦須霖雨潤魚龍躍必海門寬欽承鑑格蒼生願禱頃消除鱗甲殘若降平原三尺水一聲漁笛縱歌歡」


** 初遊龍池山

「　徑曲橋三度山幽樹一林澗流芳草積鐘扣翠微深古殿晨煙靄龍湫夜月沉源長通濟北法鼓振雷音」


** 又畫師秋日邀登絕頂望太湖有感

「　玉峰高出諸山小三萬六千頃未寬林落秋風天氣爽草枯春色雁門寒一聲角笛鳴江半幾點輕帆入炤殘圖畫不須描虎跡白雲崖下有龍蟠」


** 長泰寺懷古(寺建自梁有六景記焉)

「　樹挽六朝煙烏去閒道者黃花空自愁梅子知歸也秋水颺波紋月到中庭野柏老霜雪姿堪盟歲寒社」


** 宿焦山月夜聞鐘

「　蓬萊殿閣明如洗陡插層圍天際峰夜靜中流看去遠江潮浪湧聽來洶山清岫出雲生石岸斷聲沉月扣鐘欲倩畫工描此意那知又隔海門東」


** 崇禎壬午憶親有感(并引)

予自天啟六年歲次丙寅五月離俗十月十一日
剃度於黃安縣東林寺西禪堂屈指經今十七載
矣。

「　昔年江上看龍舟倏忽光陰十七秋若不多生承願力那能易服入僧流」


** 癸未之楚省親遇流寇仍返金陵晤友有感

「　十七伶俜吳越遊為親思省覓江舟一聲葉落侵墻腳滿徑黃花泣路頭劫火洞燃焚郡邑旌旗閃爍禁王侯輕身夜走嫌星朗說似長干人盡愁」


** 登天台山石門(在大冶縣西南四十里)

「　未入天台境人言不可侵登山谿水隔問路石門深峭壁連雲闔飛泉帶雨斟我來樵子在話盡有餘心」


** 華山雨霽

「　宿雨流香液晴巒黛色鮮澗聲翻石鼓清翠出松煙隱者依巖窟幽居別洞天中藏多傑士不與問秦川」


** 冬日閒吟

「　朔風封螘戶冰脆落寒涓日澹山無色雲層水拂天濤聲瀉梵詠鳥語雜清傳撮葉頻添火煨爐宿晚煙」


** 為壑舟禪友壽

「　佚志能超物明心豈在天忘情當事澹謀道得貧先臘邁非為老嵩高別引年閒將疏影探一度一春鮮」


** 和友雨過韻

「　風來爽氣生雨長階前草雲霧捲晴空山頭色不老香從何處飄聲入耳邊好挈杖問流泉可曾傾嶽倒」


** 初秋樹下坐與哲生兄得句

「　松陰招我論何事冷地難為話容心此去漫愁霜雪老西風一入鬢毛侵」


** 夜秋

「　摘木飛聲早何人嘆所思半窗清影下一葉冷風吹月皎添涼氣蛩吟斷竹枝相看於此際金井落無私」


** 訪正可法師宿長泰寺

「　揭目青山雲外峙幽林許我話知巳杖頭不掛一帆風恐落溪聲輕入耳」


** 潤城生生菴送友兼別

「　上林春事勝天氣逼人遊一葉江心去相期語未休」


** 夏日與哲生兄話別

「　入夏見新荷籬疏補薜蘿問人林下少寄足馬蹄多道味風塵雜閒情日月俄與君在岐路何復論坎坷」


** 過西菴訪哲公同陳大田聯句

「　偶爾來松徑逢僧秪論詩(田)與君皆亂世結社在今時(哲)茅屋三更夢江山一局碁(師)閉門花影靜鳥語落高枝(田)」


** 至廣陵有阻

「　江南草木亂棖棖天老山荒戰馬鳴欲渡占風驚白浪投林空聽語黃鶯傾城豔色憐孤旅野岸塵沙擁去旌遍地牧童歌往事不甘珠淚滴秋聲」


** 送玉澗之京口

「　一葉輕帆逆上流綠陰顏色忌江洲煙波直入蒼茫去何處風聲趁客舟」


** 寓秦郵懷平山公喜其即至

「　知有黃花落更悲西風咽草木解其衣鱗甲藏於穴但見行路難來去無斷絕孤坐孰與言鵲弄簷前舌勤勤話短長不將名姓說忽聞犬吠聲想是故人瞥四顧村煙靜兩岸蘆花雪疑困在天涯何期霜後節風吹一院香留待與君折」


** 商尊兄嗣天台通玄林和尚歸南嶽住靜索筆
贈

「　自古天台稱石梁雲儔五百老行藏赤城義氣爭吳越南嶽峰高邁楚湘兩岸梅花春雨足一溪流水草莖香載歸湖海千層浪不落煙波調更長」


** 訪友隱居

「　卜得幽居隔遠山谿深難禁水雲還封塵草色花如醉徑入門開總不關」


** 丙戍元旦述懷

「　五湖山色羡江梅一度新聲振地雷雨露逢春林木長寒香積樹雪花頹清波不繫萍蹤跡幽谷能藏梁棟材增減劫中多少事年長歸去幾時來」


** 夏日喜雨

「　暑氣侵窗熱風雲布雨除草鮮花色媚山翠綠眉舒客路涼生快田疇潤自如南軒亦可意停扇且翻書」


** 和得山翁和尚出天童欲往匡山因受靈峰寺
請以詩和宋學士韻

「　收拾瓢囊別隱天小身大出化三千片帆欲掛西江上一衲猶拋東海邊闢破靈泉通古澗鑿開石壁丈新田有時月到孤峰頂長嘯風生雲滿肩」


** 喜語風老人孟夏山居詩首聯續其韻

「　我愛山頭草屋香就將毛竹搆為梁誅茆苫結螺螄頂壘石門開八字墻火入炎蒸猿鳥息谿流情見我人忘閑庭日日雲飛過化作輕煙散客床」


** 夏日過劉渭公家與仙乩限韻偶爾成詩

「　閑情久共山川老沉世相看半白頭綠竹深藏高士屋青山獨出梵王樓路連秦北皆官馬水漲江南一葉舟湖上煙波漁父穩詩飄無字與君收」


** 又轉韻

「　對客春聲盡青陰遍未收試涼舒羽扇禁熱縱芳舟泉落驚幽鳥樵歌到竹樓不知天地老日月下簷頭」


** 窗吟雨霽

「　花繞竹籬屋遶香晴窗開豁見人忙樹高綠出呈清況雨過風生帶露涼幽鳥鳴庭翻夢眼田歌入耳滌詩腸松巢冷落西林社霽色雲飛鶴路長」


** 詠雨中秋海棠

「　影不高墻外青陰沒地多精神浴夜雨容色颺秋波嫩蕊香微放新紅粉澹摩猶將含笑意終未語如何」


** 禮雲門雪嶠大師龕

「　道播星馳湖海僧何期秋月暗孤燈秦山黃葉悲天老禹穴青泉慟地崩擺脫五雲茶灶冷拋空雙髻目清澄風高不許閒眸望千古令人恨未登」


** 讀雲門志略

「　卷入雲門寺傳來歲月深燈懸新夜火筆立古人心青草生樵徑白泉出鶴林先賢何所去不復見題吟」


** 因事出雲門過化鹿山訪荊門法師

「　入徑問流泉泉聲咽悲語進路忽逢艱橫棘剌如虎行人未敢前余奮突其伍猛步過遠山渾忘惡風侮惟爾青松心舒我常年睹徘徊一嘯中驚出林間父攜笻撥易難人面多塵土放鶴逆鳴皋聲落傳枝怒寒梅簇院香殘葉何所補君不見西山一去杳無蹤
名高天下聞今古」


** 雨中吟

「　雨闊天無岸雲深蹊徑迷相呼疑似伴聽語鳥聲齊」


** 禮雪嶠大師塔辭出山(師有青獅翁別號)

「　樹老葉落遺青嶂不知人去何攸向又見空飛嶺外雲覆雨弗傾清溪漾林間幽鳥忽翻聲到耳欣欣乘興況遶谷穿岩入小山松煙薄薄遮秦望相看遙立若個人及乎人無高于丈疑似飛來華表峰天然一座無縫幢四壁重封山萬個遠近龍降虎亦降內有全身獅子翁擒雲攖霧御其風冷落秋光藐天際冰霜皎月誰相似仰天長嘯欲成顛翻身笑破渾無地有時摩寫太虛空有時圖幅青山松亦不將錢貨與人亦不容人眇其神絕筆聲名謝世遊罵雨呵風影勿留稽首殷勤一瓣香千古萬古為供養莫謂春光年未知花開人面七十七歸歟皈與何所之記取鵝毛雪飛日(師未辭世預作偈有鵝毛雪兒滿空飛之句)」


** 遊明覺寺故址(并引)

越之會稽有山曰明覺即千歲寶掌禪師居處相
傳前代勢家謀為骨穴有古井洗骨池并寺額碑
乃明神宗壬子歲太守鄭棟恢復邑令史垂則立
石勒文尚存焉。

** 弔寺

「　袈裟地冷白雲斑道骨千秋鎖玉環聞說不堪林下思到來塚積依青山」


** 記池

「　曾記當年入越時寺成明覺韻成詩後將骸骨攜歸去獨剩清清一箇池」


** 問井

「　一穴清泉冷地浮多年名沒在荒丘如何不作風雲事想是尸人未與謀」


** 捫碑

「　磨雲磨雨負煙霞，賴爾憑寒歷歲華。殘畫分明支姓字，可憐明覺屬天涯。」


** 慰山

「　雲依無語泣寒松，巖谷晴空荒草封。影落池邊沉古寺，唯存山月待鳴鐘。」


** 諭墓

「　燐火夜徒然腐草，謾誇白骨掩明沙。縱教酹酒堪溫地，只恐兒孫也破家(做墳之家俱寥落)。」


** 元旦登秦望山頂(昔始皇命李斯篆碑立此)

「　春來一日登秦望，滿目青峰勢插天。竹裏人家焚柏火，林間古寺積松煙。嶺無過客成荒僻，溪有樵風作浪顛。篆碣不知何代廢，空餘殘木聽啼鵑。」


** 宿寓山贈恒公修淨業

「　天地孰可寓，寓山而寓水。寓水濯其足，寓山亦無恥。山水狎其遊，雄雄無彼此。卓立萬古松，幽然樂君子。行徑陟高崗，極目遙千里。或煙忽成雲，飛入空谷裏。亭亭石上梅，襲香落青泚。淵深沃焦石，林木堪其止。或來問局人，佯佯徒勞爾。惟有白社聲，浩浩驚狂史。亦非陸子玄，亦非陶亮士。也無禪可逃，也無偷心死。一念萬念念不休，念念念盡從茲始。」


** 湖上行

「　聽泉聲入小，語落枝頭鳥。柳拂六橋煙，山色尚縹緲。載酒載歌人不見，唯有西湖鏡一面。山高山低南北峰，忽雨忽風天地幻。郭中絃管浪漂聲，湖上聽兮調不清。亂綠叢豐桃李花，映入清波印落霞。君不見雲昏簇簇宿漁艇，埜歌醉舞學狂飲。又不見夕陽影落西浦深，棲鴉點點拳樹頂。待將天曉一聲鳴，驚破夢回人自省。欲問湖上人去來，去來端的人莫審。」


** 贈關中西宗禪友棄教入禪

「　知君出秦川，為識天涯路。天涯路雖多，君不辭勞固。黃葉止兒非，厥心何所寓。思古覓安心，孤征南詢渡。履險帶風霜，泉石誇獨步。除卻文字禪，力決驚人句。君不見擊竹聲中達者知，祖師玄要從斯悟。但得心花豁自開，馨香觸鼻沒回互。他年登臨若閒吟，寫情休得忘卻萍相遇。」


** 晤鐵關禪師於禹門兼送別

「　君別余時余不然，不道君別余十年。信知人間別有天，何方道者不飲泉？幽谷茅菴雲不眠，為留清光入掛簾。山花雜綠開更妍，乘風襲襲到巖前。君來正直農初田，褰衣輕染薜蘿煙。何期斯約禹門肩，君亦欣欣余亦廉。忽捲絲綸放釣船，想爾只在滄浪邊。余欲與君質引緣，恐君惜我杖頭錢。媿無才續匹古賢，聊寫短章以作送行篇。」


** 洪都耑愚大師訪船子跡兼詢季子墓仍歸臺
山掃月川師塔意況有渭濱之隱偶過江干黃
介子居士以詩呈得和其韻(別號傘居)

「　張空傘蓋體如如，不問雲山好結廬。一棹洪波經北固，風帆下載入南徐。追尋船子延陵跡，欲弔清涼渭水漁。訪及春申墳在此，卻來江上閱安居。」


「　傘蓋乾坤得自如，大千沙界一茅廬。相尋古渡推篷轉，又向臺山去路徐。禪不風顛隨普化，教從海闊任陶漁。偶來話月澄江上，何似清光載別居。」


** 又和耑師璧介子公玻璃瓶韻

「　相呈至物非同物，喚作玻璃盞共瓶。問道三三前後語，卻來兩兩和同聲。涵光皎潔通身淨，貯乳圓明內外清。珍重主人藏愛惜，師情巳見世中情。」


** 訪平山關主額曰量雲遂書為贈

「　殿閣涼生風入微，南窗由自鳥閒飛。量雲幾許評長短，談柄何曾較是非？擊竹聲從簷外落，拈花意向目
前揮。月高難到分陰地，若得分陰忘所歸。」


** 答俞玄音居士韻(別號響忍)

「　疇昔過毘陵，夏末秋未老。恣譚坐陰涼，塵跡謝除討。話月曹溪深，漁歌滄浪渺。指歸天地間，萬物洞玄妙。忽爾聽秋聲，弗覺紅樹杪。窺烏白眼人，縱橫空中鳥。宇宙氣浩然，混沌何所曉？未明生前事，頑如喪妣考。悲風振林木，洪音擊天竅。鳴揚霄漢驚，聲落息群噪。玲瓏道者心，障雲豈能罩？獨有龐襄陽，一家善其造。讀斯響忍吟，今古亦同調。孰想太白峰，影落江月炤。舒我意徐徐，臨筆猶奇妙。」


** 寓毘陵龍興禪院拈贈無蘊禪士勉參

「　不立文字教外傳，一花五葉分皮髓。莫道佛法無多子，只為困徹語相似。毫忽存胸生死根，力揮金剛劍斬此。饒說天花湧地蓮，流浪風塵何依倚？縱蘊雄文掞國才，傳燈幾載遊說士。西山隱主舌如鋒，馬師一喝伎倆死。德嶠未見龍潭惡，怒嗔魔子呵直指。路逢婆子詰三心，默默無言當下恥。驀地吹滅暗生光，翻身哮吼威千里。契如來禪學祖禪，不燒佛經燒故紙。潑天門戶摛風月，絕遮攔棒從茲始。獨步雲門一字為，不落鋒芒筆妙喜。欲謀此道猛如虎，進退由人渾不理。直踏千山與萬山，踞高峰頂誰敢視？選得心空及第歸，六龍地振揮玄旨。今日與君識一面，他年來飲南湖水。」


** 客晤棲雲道契

「　小陽春十月，寓目楓林紅。葉落樹頭雨，霜凝冷地風。孤身懷短棹，逆旅促行鐘。不期臨客路，恰與故人逢。」


** 訪友

「　棹撥霜花到毘陵，抬眸楓葉亂飛岑。誰知道者依朝市，不藉秦山隱處深。」


** 憶普懷禪兄

「　空亭獨立意徘徊，欲望芙蓉江上來。徑有清香持晚節，春風那得笑顏開？」


** 慟蒼石禪士

「　參得當年柏子禪，結茅深處任高眠。人情一別如湘水，到底無心向北川。」


** 過江干宿契宗兄菴中敘別

「　自從把臂論三三，十二年交今尚慚。早晚多情承益語，往來疏闊少書函。江潮雪涌君山北，蘆葉霜封閘口南。一宿天涯人去遠，聲名不改舊時菴。」


** 夜泊南閘投靜室宿

「　朔風林外十分寒，潮落江聲行路難。扣戶菴前松梵靜，尚餘月色炤更殘。」


** 訪友

「　特尋黃葉溯溪流，茆屋忘年雲蓋頭。日火炊餐三頓足，那知遠客夜來投？」


** 代梅吟

「　東風若到我家門，漫笑寒岩香骨冷。不肆春容姿態多，一枝獨向雪中挺。」


** 望哲生兄坐息

「　三日五日望知巳，知巳望到歡不巳。不屑澹交事需吟，默坐相看意唯唯。座中有客悉含聲，嶺外猿啼峰月起。炤徹乾坤亙古心，耐水清兮魚不餌。珍重欣欣莫浪言，一回相見風千里。」


** 空吾禪衲壽(楚人)

「　博得吳山水，拋空楚岸船。不知松柏老，忘卻世情緣。覷破浮生夢，淘乾盡底禪。幻身如海滴，白髮丈三千。」


** 和菩提菴自如師韻

「　學道愧三登，翻思面壁九。屈指記春秋，算來白髮有。何似上古心，仁宏形陋醜。一點成太極，兩畫分奇偶。便爾列時序，蒙媚窈窕柳。化物日月光，星拱辰北斗。
弗登天子堂，甘為林下叟。此是何等人，善應而哮吼？以涅槃為家，以菩提為友。率不改行，優遊仍如舊。」


** 源海索書

「　君辰正值夏初熱，榴花開瓣硬如鐵。剌破薰風殿入涼，大點小點枝頭血。五十餘年似春眠，一枕松聲驚忽徹。纔覺從前夢裡身，選佛選官由他歇。」


** 淨慧園種一娑羅子巳成樹矣經十六載始試
花見者奇之有題詠頗甚偶過主人亦索題遂
拈筆成韻即辛卯夏云

「　廣陵一子堪成樹，十六年經方試花。香入座中風剪碎，影高霄漢月移斜。品題得句雲箋染，帶露清和筆墨賒。繼跡將來陰大覆，除天霜雪蓋塵沙。」


** 同牧其師過華亭棹旋朱涇渡口弔船子和尚
兼和牧師韻即清明後一日附元韻

一帆高掛過雲灘不泛清波意孰堪千載至今流
不盡清明歸去日猶寒(堪字不在韻)。

「　乘流船子下洄灘，忽轉推蓬思不堪。一自收綸人去後，東風日暖渡頭寒(有推蓬室尚在)。」


** 懷米頭陀善工書畫(即薛崖孟諱宷)

「　久慕誼風抱飲源，不知鳳閣有王孫。南宮墨點家山水，北海珍藏屋漏痕。趺坐展巾學洗缽，掛冠剪髮傚于髡。杏壇日冷刪書筆，月下敲推剌史門。」


** 遊棲霞寺(內有千佛嶺、昭明太子塔、珍珠泉、玉沙泉、雙澗、主峰即攝山)

「　攝峰山下寺棲霞，形勢開張地脈嘉。兩派源分雙澗落，千尊石佛一行斜。塔遭劫火流金屑，泉涌珍珠浪玉沙。樹歷六朝煙雨在，松聲穆穆水雲家。」


** 謝友過邀

「　凍解春風草木香，時來邀我過錢塘。青山滿目羞慚色，爭得臨溪話一商。」


** 題朱去塵墨竹

「　無君居處道人俗，掃雪揚眉窗上綠。戰落松風萬派聲，去塵筆剪精神足。」


** 過聞性菴觀金魚內一尾通身澹銀色有十二
點大紅故名十二紅可愛

「　避秦不必問桃源，大隱何妨車馬喧？十二點紅新世眼，鶉衣道者誦高軒。」


** 同箬菴和尚舟集南湖放生兼次其韻

「　坐草瞻光花木深，舟呼水陸集幽林。當年點首惟頑石，此日圓明總佛心。且喜覺場空有漏，不煩情見到雲岑。談鋒瓶瀉回狂瀾，湖海游鱗天地禽。」


** 酬曾儀公居士見訪次原韻(時來將燈上)

「　葉落秋林不計年，何期知巳話生緣？人間巳沒天邊日，月下偏歌湖上船。夜泛波明吟絕句，心空機息罷逃禪。誰能把臂傾肝膽，卻較吹燈滅正傳。」


** 答𨍏轢嚴居士原韻

「　幾回靜坐月明中，冷地猶懷千里風。春草岸深蛙沸耳，祖庭秋晚葉飄空。惟憑道眼掀塵世，縱逸狂歌達此宗。選佛選官非所事，等閒出沒妙高峰。」


** 元旦雪夜詠

「　春風入歲散天花，草木銀頭世界賒。鑼鼓喧喧沉醉客，不知林下雪烹茶。」


** 宿興善古禪堂雨霽酬大山兄元韻

「　喜逢時雨話生寒，翠鎖煙雲樹一團。夢屬天涯依古寺，聲流大海別溪灘。隔江招手成多事，到耳狂歌息異端。聚首笑談清夜月，眼空碧落太虛寬。」


** 送致言道兄之武林省親

「　滿林風澀靜寒煙，擊凍聲催夜半船。數載思親歸未得，忽逢江上拜尊前。」


** 挽闇齋黃老居士二首

「　宦遊學海事王侯，諫議曾標五鳳樓。為覓安心林下
士，故乘風月問溪流。花開薝蔔君當去，果熟祗園孰可留？不負西乾金口囑，再來東閣閱高丘。」


「　質託閻浮入帝鄉，全無聲色動行藏。生緣識破莊周夢，法性靈遊大覺場。鴛水空流紅日影，百花謝盡素園香。傳燈雖未稱名姓，道義千秋為舉揚。」


** 題不借居

「　余思軒冕遂，多以榮辱易。何似山水情，常年終不二。雲鶴縱其眸，獰龍恣游戲。流長接天淵，花落香泥地。明月引清風，松竹排其次。集英樂幽賞，賓主益高志。舒懷百草頭，豁目庭前意。不借居無為，豈許立文字？」


** 登煙雨樓

「　登臨惜不見岑樓，一望雲山天際週。煙散長空風月冷，雨餘極目草庭秋。臺前謝客聲何似，樹上啼鶯語若流。泛濫清波渾釣艇，夜來酣飲笑封侯。」


** 見鴈陣初來

「　忽爾見天涯，北來一陣斜。行成雖有隊，影落恐無家。翅奮爭霄漢，群零惜淺沙。春秋時節事，煩語不須嗟。」


** 為萬松菴石盟禪友壽

「　草肅風清松有神，夜來蘿月碎龍鱗。開軒縱目雲霄鶴，坐石安心格外人。不問秋聲吟底事，單提黃葉頌斯辰。雖然算數知天命，僧臘何妨百二旬？」


** 寄隱者

「　林木經霜老，道維許自孤。名高思靖節，籬菊杖親扶。」


** 送中佳禪師之松陵

「　孤鄰懷去鶴，草木禁秋馨。話別楓林老，期長竹徑青。露清雲障捲，天冷月華停。空眼著何處，輕身喜浪萍。」


** 村居五首

「　結箇小茆房，周圍不打墻。春三二月裏，好看菜花黃。居住依村舍，聽音喜樹下。門臨淥水長，屋遶薔薇架。一掌平陽地，茆房三兩間。門開無晝夜，徑出犬聲關。
村居出入便，不畏蹊𨄅路。菜飯粥隨時，山深多異獸。獨愛村居裏，年來爆竹聲。菴中坐聽響，直放到天明。」


** 寄龍池和尚侍寮斷疑兄

「　欲寫春前事，何如晚節香？水澄魚眼碧，林老傲霜黃。秋色冷煙雨，樵歌振玉陽。懷心千里外，令我憶滄浪。」


** 過古南次泛舟尋梅韻

「　解纜乘風過別津，欲題無語問江濱。相依屋角吹香冷，卻到林邊見蚤春。野岸未容芳草色，高枝先占百花神。三冬冰骨亭亭秀，留與閒情莫放身。」


** 送素嚴法弟還山

「　涼風乍起君出山，君今還山風愈寒。視水清兮魚不飲，扁舟歸去霜花冷。目渺七十二峰低，蕩胸三萬六千頃。高歌漫板興瀟然，破浪安眠唯自領。到岸踏翻腳下船，直上玉陽臺絕頂。覽窮湖海何小焉，惟有禹門誇獨秉。」


** 和冰燈詩(并引)

辛卯秋日忽山中老人耑使至為遣弔闇齋黃公
有斷疑公者作元旦冰燈詩并敘附示余接誦頓
令心清腸滌可為龍池絕景美觀也又託予轉致
梅溪大山兄欲共切玉揚金聲和響協以增祖庭
山色即二公冰燈詩始刱焉然雖藏珍之家不可
無詫怪之嗤如許著一礫屑雜寶器之中但不知
玩賞者以為何如若以荊燕同目則藏珍之家掩
面東南巳也。

「　誰劈玉岑縱崖靚，珠垂珪樹明如鏡。不須琢磨經異匠，天然之色臨物映。佛供山川溪澗月，僧邀庭際圍積雪。架空一座勢如山，玲瓏巖壑形凹凸。竇竅四面洞光輝，中心一點內外徹。輝天鑑地耀無私，熱腸冷骨貌凜冽。偪人眼底盡生光，爍破乾坤螢火滅。證心堂(乃額名也)集元旦賞，瑛花綻裂開餘丈。此燈此日絕奇
勝，光揚湖海咸慕仰。景聯少室奪春芳，燄高星辰佳氣象。可惜龍池老古錐，不曾吹滅攔腮掌。因書此語達諸方，擬議喫我南湖杖。」


** 無題

「　桂子飄香八月天，水清鷗鳥伴魚眠。秋光冷抹涼風雨，蘆荻花飛白雪船。鴈字橫空臨古畫，帆征落木瀉流泉。」


** 和宣微法師村居除夕三韻

「　村居草舍避風威，谿徑雖通驛路違。謝卻除寒紅日暖，相看夕火暮林稀。家家爆竹分聲碎，處處燒荒祭地肥。菴內不同人共賞，一爐松燄向空歸。」


「　柏老能操霜雪威，寒香不與世相違。山深歲盡松煙，羃聚落幽棲車馬稀。烹茗峽中泉異美，煮羹冬筍菌香肥。聽憑醉後添杯樂，漫擊鐘聲送夕歸。」


「　林泉意氣逆塵蹤，不問溪山有異同。好看兒童雙眼碧，笑他老大一身紅。樽前弗覺更籌改，醉裡焉知歲月窮。高世書懷除夜詠，題餘信筆寫春風。」


** 詠雪兼懷三塔自閒禪師

「　天降瓊林擁四維，崑崙玉出眾崔嵬。青山白疊成風浪，碧水銀流合派歸。策馬藍關唐國重，牧羊北海漢庭威。誰將少室峰前事，今古如何論是非？」


** 乙未二月廿日謝如菴院事兼訊南湖別眾

「　臨谿睹雪上頭陀，六載依棲意若何？一度寒侵一度熱，幾翻風險幾番波。人情佛法春霜曉，世事名程夢裡過。逆順消歸東海去，聽憑時鳥亂啼多。」


** 山中吟五首

「　世路多荊棘，山林少客行。泉流稀草木，何處虎狼生？交情貴意澹，相約定然期。即此堪頻往，何愁見別離。學語隊成班，沉吟向上關。一生空傲腹，懷抱我人山。祖道傳心印，師承肉與皮。老胡真骨髓，未夢剋家兒。
雨潑青山壯，雲歸洞口香。捲簾千嶂碧，花落見人忙。」


** 秋日寄金韻伯詩客

「　月冷蛩吟水碧流，普天聲色落江秋。不知黃葉催何事，打著其人自點頭。」


** 觀海

「　菊花香盡朔風寒，草色青黃樹葉丹。潮湧雷聲驚海岸，層層波級耐人看。」


** 得夢中首聯續成兼勉友

「　花芳尋澗底，葉落振秋聲。夢裡遊春事，醒來記夜成。眼前圖霸業，身後總虛名。若個憑今古，由誰定死生？」


** 宿栴檀寺與蕃子夜話

「　偶宿栴檀寺，三生論劫灰。月弦初夜發，更點漸深來。星斗持霄漢，鴈聲落九垓。話殘燈火息，弗覺曉鐘催。」


** 金臺栴檀寺乃江右歷山法師開山刱建見其
幀子有自讚故書此兼勉龍吟關主(號龍吟即徒孫也)

「　燕國栴檀寺，非同入眾材。青年童子在，白髮老僧回。孤影尊堂上，雙眸冷地開。法壇問道去，枯木聽龍來。」


** 丙申九日前送淨慧園主人旋南

「　北地秋深南畝黃，西風催促晚來香。廣陵如得春光蚤，先寄一枝入帝鄉。」


** 為尚甫童居士壽(是日雨下)

「　風生殿閣動微涼，正值臨辰下玉漿。一滴沾唇鮮百味，千杯傾腹漫流觴。花飛艷麗爭歌舞，茗試新清倍酒香。鶴駕宴亭恣共老，何須問訣秘傳方？」


** 題畫

「　雲山涵水水涵天，寥廓虛明萬象潛。月載滿船歸未得，暫將孤艇宿蘆煙。」


** 秋日雨中即事

「　不聞林木香，應被西風刷。雲想衣裳輕，寒隨霜露滑。飛飛紅葉老，片片秋聲殺。平知松柏心，不將顏色刮。」


** 溪帆

「　不逐情緣水一溪，長帆短棹各東西。乘風載月歸家去，莫向蘆花野岸棲。」


** 五月寒

「　葉染雲煙薄，梅黃五月寒。柳陰攤地北，山色媚江南。馬上輕風冷，署中裘葛殘。窗前天雨久，脫卻兩衣難。」


** 聽雨

「　雨打窗前過，潺潺漸覺大。濕林鳥不啼，唯聽雲聲墮。」


** 瓶梅得蜂字韻

「　春入瓶梅蚤，未開霜雪封。案頭燈照色，窗外月形容。瘦影成孤立，清香豈易逢。夜深蝴蝶夢，天曉繫遊蜂。」


** 伴梅

「　遺我非青黃，一枝梅在傍。支梧情弗倦，對影意偏長。點額疑為假，塗身似有香。歲寒心愈潔，姿色自天章。」


** 孟春送友之楚二首

「　三冬冰骨解，風暖覺天長。取次入幽逕，依稀在故鄉。凝眸青嶂嫩，襯足草頭香。踏遍江南地，收歸月一囊。不妨流水在高山，若便誅茆可著閒。種竹移陰晴帶雨，裁雲補衲自成斑。呼來鹿子狂心歇，養就獅兒縱意頑。如吐瞞人三寸舌，莫教放過趙州關。」


** 擬題黃鶴樓

「　漢陽江上烽煙塞，黃鶴高飛化五湖。日落洪波空草色，舟橫渡口載荒蕪。秋風蕭索王宮盡，劫火燒殘鬼孤。欲問洲前鸚鵡話，吳山相隔杳難符。」


** 甘汝耀老居士索題爵鹿圖(有二鵲抱松枝開口相向)

「　鹿走林原鳥忽驚，雙飛來去樹頭鳴。梅生兩角風難埽，雪點通身看有情。回首望崖花放萼，懸蹄弄影草停聲。老人只在松山後，不與時流說姓名。」


** 甲申過金陵懷古

「　斷鐵沉江鎖，荒城湧石頭。馬蹄催驛路，樵斧亂林丘。
玉氣從雲散，陰風落日囚。一回春夢入，白地草生秋。」


** 戊戍八月初一日讀三國志忽聞雷

「　懼雷昔爾笑曹瞞，天釋英雄義不單。舌戰群儒羞劍客，聲驚將相伏星壇。七擒瀘水波濤振，六出秋風心膽寒。國喪中原輕九犯，至今流血未曾乾。」


介為舟禪師語錄卷之八

門人　海鹽　益證　等編

* 禹門影堂集
　詩偈

** 丁酉十一月自燕歸抵毘陵聞先師訃(是歲元旦在北
有異夢焉)

「　三月行程一渡江，秋深葉落滿庭霜。纔登岸腳收行李，忽睹山頭送訃章。掩面罔知誰問訊，甦聲重與共商量。曾經元夜通消息，夢到於今泣路長。」


** 龕前上供

「　十載師恩報未休，聞傾血淚上高丘。如何隻履先歸去，卻教孤燈末引愁。入徑風寒吹面冷，臨機語默痛心頭。思深石壁空埋跡，望斷雲山影莫留。」


** 十二月初八日夜古南和尚促移龕

「　師本同根各一枝，果能誰是克家兒。傷殘骨冷叢林散，痛徹心酸眾目悲。何事生前輕料理，致于去後任施為。莫言不肖叨法位，敢與爭先力論持。」


** 戊戍春雲陽道上讀鶴林和尚書扇頭詩有感
兼步其韻(附原韻)

躡足龍門膽氣誇此來頭面帶煙霞三冬巖室餘
松火二月江村賞杏花蟄戶春寒難出穴蜂房人
靜自排衙片帆復放荊溪去邈得師真是克家。

「　春勝人事自矜誇，面擲東風散碧霞。叢鳥亂聲催客路，驛亭孤影襲燈花。江流水闊寒侵戶，雨洗林新柳護衙。鴻鶴峰前棲泊思，迢迢山色米南家。」


** 寄鶴林十州兄兼呈方丈老人

「　鶴林古德尚高風，千載令人竹院逢。歷國知名唐代寺，虛堂說法近時鐘。碑殘墨洗斯文筆，境致陰涼祖道松。孤峻門庭羞刻劍，抱慚僧去繼誰宗(有祖道松十三株記
碑)」


** 山中得扛字韻兼慰同門古帆首座

「　安心立雪世無雙，為道傾家惟老龐。汗馬功成歸漢室，乾坤數定息烏江。漫將頭角崢庭戶，且放和平護法幢。流水去還容器得，夕陽影落力難扛。」


** 清明後五日夜大雪忽楚水法弟奔訃入供遂
出山有感兼送別

「　不知何事怒天威，一夜溪山與世違。冰割春風青草斷，眼堆白浪玉花飛。寒光落燄流凝地，節屆燒香冷濕衣。踏凍毋輕霜雪累，到家宜展目前機。」


** 監刻先老人語錄雨久偶閱十景遂擬成韻
禹門橋

「　翠積橋流迥不同，禹門三級浪拋空。松間露滴聲聲雨，谷口香生面面風。芳草谿浮春水綠，杜鵑血染映山紅。好看霹靂晴燒尾，到此方知魚化龍。」


** 娑羅樹(雷抽心木為梁)

「　竺國靈根佛廟東，移來法脈此山中。千秋鐵榦橕霄漢，一段堅心剖梵宮。花素雷驚香拂火，影成蔭覆葉遺風。祖庭梁棟承君力，虛腹流光氣象雄。」


** 中龍池

「　林麓龍旋水一池，深藏頭角豈驚時。代為窟宅形于此，淵脈流分派所之。空印水明千古月，影懸花放不萌枝。看飛會作風雷雨，遍澤甘霖與世宜。」


** 分賓嶺

「　昔年問道不知名，雲水來參向此行。勘破歸宗禪去也，掀翻濟北棒離情。三登九上人何處，喝震雷奔鳥亂聲。楖栗橫肩誰把住，嶺頭賓主自分明。」


** 白雲崖

「　欲飛飛不上清霄，猶帶春風雨未消。陡落斜披鵬展翅，崚嶒勢逼虎申腰。丹青摹寫絹千尺，天女橫拖練
一條。幾度老龍摶不得，一回來去一回騷。」


** 避暑窟(源師三賜帝號五住大剎仍退此終焉)

「　禪室多年冷似秋，鶯啼花落萬山頭。衲衣淨洗巖前雪，雲履登沾石上油。侍者罷參馴野鳥，國師不教索犀牛。寒侵松火三冬富，避暑涼清一窟幽。」


** 試心石

「　石插陵虛令試心，試心人見膽魂傾。縣崖未肯全拋手，半偈如何出死生。縱步轉身須著眼，臨蹊掉臂漫牽情。直教試到無心試，堪笑東山水上行。」


** 憑虛閣

「　憑虛一閣倚空高，月下誰來把戶敲？爐火乍添煙篆古，畫圖頻展墨成蛟。擬鄰睹史談初地，欲與先天論易爻。鳥道栽松人罕遇，雲霞出入掛眉梢。」


** 伏虎石

「　君非草木鬥春紅，踞伏威獰虎嘯風。形似藍田曾沒羽，補如神女漫施功。驚群磊落嶂煙裏，獨立孤危霜雪中。願護祖師聲跡在，嘗聞聽法曉雲鐘。」


** 玉陽臺

「　亂峰頭出玉陽臺，登望千谿萬壑來。山色聊呈紅點翠，水光卻映綠生苔。迎空音樂花飛雨，過嶺老猿聲叫哀。未許片雲能翳目，一天風月四時裁。」


** 送先和尚語錄板入楞嚴偶過東塔即事

「　信自靈山記莂深，福城煙水力追尋。新成梵閣標初志，奕世文章啟後心。檀度果圓酬夙願，慎終功德敵祗林。好將白社邀賢士，法脈芬芳亙古今。」


** 訊善卷和尚(并引)

浮石老人居吳門西山桐葉菴受善權請戊戍秋
九月廿一日入院某十月朔二日過禮賦俚言書
扇頭呈敬。

「　菊花香滿傲霜天，桐葉飛聲過善權。雲水趨奔離墨
(山名)徑，風帆掛落祝陵(即祝氏墓也故云祝陵埠)煙。杖持白髮尊檀膝，座侍巾瓶繼佛肩。一擊清秋正法眼，重開祖印印單傳。」


** 題善卷洞寺(建自孫權時)

「　三國雲山開建寺，一條古路洞邊去。泉流不斷殿無，雷火書名偃柏處(有雷書偃柏之蹟尚在)。」


** 為先和尚錄板。工竣，送入楞嚴。值聽梅法師入
院，書贈。

「　去來賓主菊花秋，正此時當闡化猷。懸辨縱橫稱義虎，顯揚曲屈繼禪稠。恢張紫柏門庭煥，句破楞嚴狂見休。不吝廣長無壞舌，分身塵剎喻三周。」


** 龍池和尚小祥塔前上供。賦呈永首座，兼勉同
門。

「　師去絕端倪，望東枝向西。樹眉愁盡落，家法治何齊。窣堵霾霜雪，山流斷碧溪。相看天際鶴，來去復雲泥。」


** 懷梁谿馬爾采居士(諱瑞出山日於夜忽驟雨)

「　記得山頭雨，瀑聲想夜狂。阻晴兼阻客，流日復流香。洗垢絕塵跡，恣情多抑揚。霽開紅綠戰，星埽地天荒。豔世矯春露，松秋操雪霜。朱門閑茗碗，白社逸霞觴。時節菊清品，谷幽蘭獨芳。久懷交澹蕩，聊寫菜根長。」


** 過鳧溪白椎菴，挽聞照法師，壽四十九，七月三
日逝。

「　憶余初登戒品年，公作梵音導其前。倏忽春光廿四載，秋聲葉落驚人駭。逝者如斯空歎哉，饒是瞿曇也笑哀。四十九譚無一字，縱橫來去恣遊戲。白椎不說苦空禪，拍手西歸看種蓮。鳧溪波浪如天闊，諸子望師歸莫測。我來遲爇一爐香，為師拈出無生滅。」


** 白椎菴雨阻兼示慧上人

「　春雨長新綠，老藤牽古松。林深多異鳥，水淺少游龍。揭目數竿竹，舒懷千里風。誰知此段事，微笑破顏中。」


** 又雨中望虎丘

「　綠凝眉宇短長松，林內新聲林外峰。只道白雲飛去也，看看原在此山中。」


** 晤達明禪友

「　本是同鄉兼俗親，緣逢吳國話重新。道為南北多相左，爾我萍交秪個人。」


** 訪聞機道兄敘舊

「　憶昔窮山水，親臨問道原。罷參懸草履，招隱理林園。竹影移無倦，松風操不煩。聚傾胸次積，霜雪老何言。」


** 巳亥三月十一日復事影堂作

「　明州太白名天下，百三十代傳燈亞。唐宋五宗啟法筵，至臨應菴密菴罷。數百年沉法鼓聲，洪鐘一扣群音差。元公司李作金湯，請主師翁辛未夏。棘剪雲開萬象森，千工萬運梁高架。十載叢林一建新，中興濟北宗風化。十二支分派脈洋，百川源海各津梁。我師獨闡禹門寺，繼父揚聲祖亦揚。時陷干戈隔雲水，彈指座中祛虎狼。鼎革煥然百廢成，看破雲山水陸程。四海禪流雙眼碧，空王殿裏一燈明。秋風秋雨灑秋香，清波上不泛慈航。荊溪東瀉聲悲落，月冷千峰草木傷。及子延孫未了事，誰堪振翼鳴翱翔？都緣祖父光餘廕，何不傾心向影堂？」


** 客龍興院偶晤禪友以詩見示作送別

「　細雨瀝秋聲，佳期話客情。泛流新水濁，憑岸得風清。相識亦從此，知心誰共評？天涯逢邂逅，惜去意何傾？」


** 蚤秋作似鐵關法兄方丈

「　一葉知時往，飛林不見多。花香經雨謝，草色漸風磨。祖父法幢海，弟兄情義河。流清亙古潔，豈與濁成波？」


** 又蚤秋即事和鐵關兄韻

「　不覺箭催時又改，惟餘滄海共山高。林間茆屋英雄隱，石上松陰處士操。夏日冰生成節祭，秋風浪湧往
徒勞。凋殘葉落霜塗地，萬籟聲消何處號？」


** 寄住宛陵同鄉

「　幾回深想敬亭登，何日風帆入宛陵？畫壁圖真千百個，同呼名姓識高僧(敬亭昔黃檗客寓裴相國見壁上畫聖僧真引問師云云即此)。」


** 送六融法姪為師住禹門打供

「　七月秋風猶帶熱，路行車馬漫停歇。白蘋翻浪魚鱗輥，楊柳疏陰蛛網結。何事獨行不惜身，葦波履險沖符節。因時僧聚禹門多，固爾慇懃打供切。楖栗龍游去百川，草鞋虎猛離群穴。逢人謾乞一文錢，開口須饒三寸舌。賺得襄陽龐老禪，傾家財施真豪傑。君不見：懶融日日走丹陽，三十年來名始揚。朝去暮回力不折，身心堅似一條鐵。遺風籍載牛山頭，道德名標千古碣。子緣生楚黃麻人，楚稱黃麻才氣神。難近難親終不易，為人為巳要經綸。打東家，罵西鄰，驅耕奪食捉麒麟。捉得麒麟徑莫輟，踏破千溪萬嶺月。一回直入寶山家，傾倉倒廩不須說。清風滿載日，歸來恣爾師。顏歡相悅三拳肋，下還一把虎鬚捋，此是超群獅子訣。」


** 履冰辭省覲伴我和尚口占

「　龍池絕頂玉陽臺，須自親登到一回。舉似霎溪資福老，句中兼致正中來。」


** 九日前送密音禪友住壽昌寺

「　龍池數載不辭勞，贏得清秋眼界高。此際黃花香欲吐，送君含笑節前操。」


** 遊張公洞

「　徑入張公洞，玲瓏醉客心。怪神工不易，奇巧步難尋。靈竅通天日，鬼形奪地陰。擬窮沿底路，前去峽猶深」


** 過海會禮磬山天隱老和尚塔(乾巽向)

「　多年聲跡磬山隈，今日親臨到此來。塔立乾峰新海會，寒香獨秀一枝梅。」


** 中秋夜諭看月華者

「　一輪皎潔淨無瑕，猶較春燈光更奢。珍重管絃延醉客，莫教眼底妄生花。」


** 又得歸字

「　風蕩雲霞盡息機，中庭孰與是成非。竹林高士何相習，獨許淵明醉著衣。」


** 題畫雪裏梅(有雙雀一啼一宿)

「　一枝雪裏香寒徹，雙雀啼眠意若何？設使春風搖弄影，莫教離此別投窠。」


** 題畫圖帝闕

「　亂疊千峰雲外出，一庭風月向溪流。相看坐對青林下，不計前朝王與侯。」


** 登芝山頂謁玄帝新宮(上有三十六洞)

「　峰立聳霄漢，煙堆殿宇新。山靈多古洞，石潤少飛塵。羽士承仙脈，玄宮集蚤春。浪傳童子去，丹灶尚遺真。溧陽方山普陀寺影堂集」


** 題八景詩(有引)

巳亥秋九月，寓方山。日暇，觀眺其山，形若飛禽、獸
伏之狀，可謂殊勝。固擬八題，曰「八景」。云其坐山，形
似象眠，故題曰「象屏峰」。于項橫落，一脈直下，如鳳
翀霄，其平如掌，有印林禪師者誅茆、開闢、建寺騎
上，董太史其昌書額曰「小普陀寺」。旁有池，流注不
涸，故題曰「鳳皇池」。「清涼石」者，在寺之後。印公初撥
荒，入見其石，以拄杖卓立，遂意禱云云，而孑然弗
傾，固爾心喜默異焉，因是以成叢林，記其原，名「清
涼石」也。寺西南有高阜，與象尾相連絡，僅對其懷，
宜為「普賢臺」之名。右有紫竹叢積茂盛，約畝許，云
「紫竹林」。即圓通殿側，西北有泉甘美清潔，筧入廚，
可給數百口之餘，擬以天人師號，應之曰「調御泉」。
向有龍洞、馬衝，而合為「八景」，遂拈筆，吟詠粗索成
韻，孰曰詩歟，聊記林泉之始末，亦閱笑于大方，作
遊興之餘韻云，兼不亡其人，當額曰「印林禪院」。

** 青龍洞

「　一山特起萬山朝，山洞龍藏雲外飄。變化神奇看掣電，應時風雨及抽條。」


** 象屏峰

「　象屏峰擁碧雲霄，寶帶垂空落鳳毛。羅列谿聲長廣舌，梵音嘹嚦捲松濤。」


** 鳳皇池

「　靈傑山川發秀奇，天星形落鳳皇池。茂林深注長流水，月照清波綠染眉。」


** 石馬衝

「　萬里馱經白馬功，身堅石馬歷秋冬。名稱兩立歸僧寺，石跡堆衝馬化龍。」


** 調御泉

「　派遠流清調御泉，涵空印月徹深淵。滋生萬物成佳品，縱爾調羹必用先。」


** 普賢臺

「　峨嵋山上普賢來，信步移方向此臺。落地雲開菩薩面，放光石炤象王回(嵋山有放光石)。」


** 紫竹林

「　紫竹林中身應多，善財雲裡唱玄歌。不知音韻誰家曲，到處聞聲向普陀。」


** 清涼石

「　清涼石上白雲封，獅子遊行不見蹤。哮吼之時群腦裂，文殊冷笑漫扶笻。」


** 又總八題成韻(方山乃金陵幹龍也)

「　象屏峰湧金陵浪，紫竹林開小普陀。石馬衝明空界月，青龍洞古碧岩阿。鳳皇池影天花落，調御泉香六味和。殊勝清涼石上立，普賢臺望遠來波。」


** 即原韻奉答呂秀才

「　影孤雲鶴過谿山，為愛林泉玉筍班。偶筆不堪成俚句，承箋獎諭啟柴關。青松皓月高崗上，白日風塵滿世間。若也信歸灰劫事，好偷忙裏話生閒。」


** 喜林叟禪兄夜話(有引)

自乙亥太白相別之後，迄今二十餘載。忽自淳溪
過方山訪予。予偶外遊，至夕方回。及晤面不識矣。
公撫掌笑云：「某也！」相敘甚樂，故賦以志之。

「　春日遊行過別峰，歸來燈火夜初紅。入門把手面生澀，道字傾聲音巳通。彼此相看霜雪裡，大家疑似夢場中。掀翻祖窟當年事，漫話滄桑鬢不同。」


** 又過淳溪相訪(與予同庚)

「　忘年共半百，彈指晤三春。太白參同普，淳溪道義親。水流天際月，風落樹頭塵。湖海一瓢飲，幽居日又新。」


** 途中五十自囑

「　麥秋五日卻生渠，浪跡天涯半百余。心外有身堪算數，杯中無物可躊躕。笑談麈尾憑拈弄，輕薄狂言自剪除。洗缽江湖隨挂搭，杖頭風月聽吾祛。」


** 同林叟甘宜伯袁非池諸公登保聖寺塔

「　林無顏色可當時，三月遊亭罷酒卮。古寺蒼茫龍虎柏(古柏二株名龍虎)，僧堂冷落祖師眉。新荷出水簪雲濕，老樹凌空操雪姿。塔上鐸鳴呼客語，聚談霄漢眼高窺。」


** 初夏

「　初夏入新熱，花陰臥短墻。一枝情不倦，蓋覆草頭香。」


** 題高淳縣新橋(又名鳳皇橋系宛陵通要)

「　長虹穿水面，鳳眼逆流窺。兩岸波濤靜，平帆去不危。襟湖通宛道，負郭接京師。任重頻來往，樓臺引月隨。」


** 題龍悟菴(并引)

淳陰龍悟菴者，興于丙戍歲。適有龍自西北來，蟠
踞菴脊，頭角顯然。稍頃，向西南飛去。觀者以謂奇
事。邑侯丁偶題龍悟為額，恰符其兆焉。庚子春予
就醫寓此，是以知其詳，聊述志云(菴東向)。

「　結草向平原，龍蟠眾目喧。花香塗覺地，果熟布祗園。萬頃煙波集，千林樹木繁。開窗明四野，紅日湧當軒。」


** 龍池和尚十月廿九三周忌日

「　師真高掛月明中，三載慇勤事巳終。鳥謝春林香滿地，猿啼殘雪歲寒風。追思不教全無改，較後誰行半折衷。捲卻簾吹燈下火，虛堂日落影凌空。」


** 影堂告辭詩(有引)

先師去世七日，舟方入山。正直紛紛舉措之際，及
任請狀、乞銘、監刻語錄之事。至次年五月十二日
工竣，遂送板嘉興楞嚴寺巳入藏坊。秋，舉入塔，特
進山諫議。眾心巳合，非一可止爾。故告供而往師
小祥，躬禮塔頭。見塔銘未勒，工石未程，又居兩月，
以完刻立碑，遂計遠行。巳亥春，聞永首座病將危
矣。偶泊吳門，得信，以至悲感剋腑臟。遂勉詣山，乃
三月初十也。次日，即奉影堂，其永首座徒輩又作
一變。沸搖非小，固輸巳貲，以為調解，事得沖融。嗣
後，商于眾，以繼席之舉，於是一眾未全肯諾言，至
再方允從。于六月一日接某入院，以影堂一應等
事交代畢矣。吁！舟雖未能盡孝，然三居禹門，共一
十六箇月日也。時九月十有二日，過方山主人。洎
眾堅請住持，亦勉允，以補三年之志，而作事奉焉。
約一年三周之制畢，故先於真前作告辭云。

「　師之去世舟無住，皆因師後事所累。舟豈無能向遠行，見語嘈嘈忍將避。師在光中鑑亦清，寧有祖道屬人治。半年一年存與亡，兩次三翻事不易。若彼若此有嫌疑，門墻角立何名位？寒心三反入龍池，仰面捫聲吞熱淚。欲訴於師未及聞，猶將今古評公議。百丈典型千古持，豈向禹門一旦棄？聽說斯語眾顏怡，故
從繼舉承遴次。既托于兄事周旋，豈不傾誠全仁義？思子於父觀其行，固假方山展終始。就此室中縣師真，聊表一點喪心志。陳芹供水作清饗，日焚夜火恭如侍。雖未緝御樹法幢，靈光虛運空不墜。循環交際秋幾經，屈指師今三周忌。禮師真前告作辭，乞師昭格鑑舟意。欲負師真別此間，馨香再播他方地。暫隨雲翼寄空林，若得深棲重興記。」


** 友人歸桑田結菴口占

「　味道參風歷有年，歸菴傍水近親田。春花夏麥秋黃稻，正好安閒看雪天。」


** 春日寄金粟孤雲和尚

「　憶昔看林落，年來廿四秋。世移疏見闊，情慊澹交遊。瘦影春聲拂，幽香谷口流。惟憑持此意，寄語別山頭。」


** 和𨍏轢嚴居士中興普明寺韻

「　昔年問寺僧，悲感復何興。棘草逢春剪，金沙聚日增。願深功業就，持重道愜弘。載帛千秋事，誰將名共登？」


** 秋蛩吟

「　爾聲于類亦非雅，何以喜其秋露吟？若使夜深聽仔細，悲悲切切語寒心。」


影堂集(終)

介為禪師語錄卷之九

* 松陵雜錄侍者照德記錄

** 辛丑十月二十五日為法門說

師云，古有學儒、學佛者，而有排佛、排法者，亦有謂選
官、選佛而言下知歸者。蓋因夙植種子深淺不同，固
有信與不信，而各善其本也。唯六祖巳下，出臨濟、曹
洞二派，綿遠流長，所以，代出傑人，道明眼正，宗風不
墜也。一時，士大夫傾心仰慕，不可枚舉。至於見道明
心，師師授手，機緣載《傳燈錄》，以垂千古模範，絕非泛
泛之流也。秪如靈巖檗菴者，據法門禮，當姪輩。前晚，
至夜扣門投宿，知客相通，謂：「某即熊魚山也。」彼時山
僧對知客說：「不管魚山、檗菴，以禮相待。」知客遂安排
夜飯。食畢，即送安單。次晨粥後，知客引檗相見，及入
門便云：「某在途中於禮有所不周，恐輕冒和尚云云。」
山僧答云：「不必太謙。」檗隨作禮一拜，起云：「某有小事
云云。」便出。時山僧見彼倉忙而去，意甚有不然。稍頃，
知客回，謂：「檗菴師云，我們三峰家法叔不受法姪禮
的，與天童家不同。」有靈松法姪者，亦同知客送出，遂
云：「這裏和尚向來法姪輩俱不還拜。」於是檗唯唯而
去。山僧聞此語，不覺撫掌一笑，將謂魚山是個人，原
來器量只如斯耶？向聞他為明朝極諫，一時頗有聲
名；及為僧，又承嗣靈巖，以紹佛祖慧命。可謂學佛、學
儒而選官、選佛之名位兩全矣！豈料只可聞名，不可
面見！既擔當法門，自有法門名位。而何以法門眇視
自欺乃爾耶？如若粥飯，主人、賓主之禮尚不可忽，況
法門乎？既爾氣岸踞傲，亦不該入山僧之門。既入山
僧之門，必循法門之禮。詎可謂天童、三峰家禮有不
同乎？三峰豈是天童家之外人耶？汝或放不下一頂
紗帽，原去做宰官，何得偷生于法門而亂法門之禮
耶？罪莫大焉！山僧不是揚人之過，切要人知過必改，
毋致法門陵替而罪歸任法之人也！《傳》云：「人能弘道，
非道弘人。」而今而後，高尚其志者，幸各勉旃！

** 壬寅花朝慧劍禪人乞語歸南嶽結茆

懸智慧鏡，鑒當臺邪正；握金剛劍，截岐路葛藤。須是
個漢，方許恁麼地去。慧劍禪者，係湖南茶陵州人。中
年忿志，詣吉之禾山剃度受具，篤信向上一著，誓欲
遍參知識，究明大事因緣。復往楚之衡州，見有中國
清寺荒涼之甚，意有感發，固營造殿宇。恢張功畢，即
延某禪師開堂。自一衲飄然，歷吳浙，參龍池、報恩、靈
隱、天童，靡以本分事叩詢。雖未獲棒下翻身作風顛，
而亦有所益焉。茲過海雲，丐余數言，歸故里以全誅
茆之計，山僧欲書語，恐返鈍慧劍，費磨礱也。不見昔
日郁禪師過斷橋有省，作偈云：「我有明珠一顆，久被
塵勞關鎖。而今塵盡光生，照破山河朵朵。」如有問慧
劍索明珠者，切忌當鋒者喪！

** 示施秀峰居士

大凡學道人，要立心堅猛。如開荊棘林相似，手執利
器，直截向前，毋令退縮，始到平陽田地，方得縱橫無
礙，有何拘禁？念佛參禪的，亦須如是。參念到情盡念
斷時，即此看看是阿那個念佛參禪？秀峰，向這裏下
得一語，他日閻老子見你倒退三千里有分；如若未
然，且看念佛的是誰？參！

** 與莊汝揚文學書

前月冒暑，敢煩起居，深為法門金湯銘感。七月初間，
偶拈筆草瀆，懸望頒示，竟付不聞，且疑焉。孔聞拈香
一端，姑謂眾居士之請。至于私竄藏板，紊法悖常，其
罪難逭。即曩歲，先老人去世，某因燕旋，兼程抵山。辭
世纔七日，群議紛紜。眾同門固以先人末後事委予，
種種跋涉而不辭畏者，振先人後事，整法門紀綱，不
惜了身力任之。苟若悠悠兩端，何以主持慧命乎？叨！
大檀現身護法，敢向披衷也。即前荷體泉眾居士勉
從老居士之愛，姑為暫止，如埽菴者，道義相孚，跂仰
良久。不謂今日遂至斯耶？若以私奪公，以邪亂正，不
過枝葉敷衍一時，到底水落石出，難為識者哂。縱孔
聞一孽鬼馘作活計，自有法門綱紀在。所可惜者，拖
人下水。一時正人君子有被瞞頇。古云，識法者懼，寧
三思，毋忽為上。因山衲素欽門下，望隆山斗，為正法
墻塹，固冒昧重言，于長者之前，少救一時之眩惑，緇
衣之好，雅有同心，幸祈鑒原，山衲幸甚，法門幸甚。

** 示碧雲天維那

業儒者，必言行相顧；學佛者，須內外一如。所以，儒釋
之道不易言也。學佛的人要說到、行到者，甚難；見道
的人要化道、了道者，亦不易。說到、行到，名行解相應。
得之於心，應之於外，始終內外一如，方合道化。于世
謂言行相顧，又豈離斯之外耶？自天童師翁力振宗
風，而諸方遍播，雖盛衰一時，獨欽人心有所慕爾。近
來參學之士，賢愚類雜，識見偏枯。飾於外者邪正不
分，樸於內者聞閱不廣。固爾高下相持，門黨各立，護
以冷熱爭勝，我山堆積。至于是非紛紜，慨不足惜也。
碧雲維那當持此為戒。云：他日龍天推出，則頭正尾
正。不得謂山僧辜負汝也。至囑。

** 示楚珍全知客

船子朱涇三十春，功程不計釣金鱗。海雲住在吳江
濱，來往師僧暫寄身。欲效渠儂重整綸，只恐波清魚
不親。魚龍最喜桃花伸，禹門一躍力精神。凡物鎔質
變化新，安能學道不師真。齊賢三省思古人，超群拔
萃作梁津。臨濟一喝全主賓，楚國慈明神鼎珍。今將
此語書楚珍，記取歸家莫浪陳。

** 示恰安定知客誅茆

打點身心要住山，把茆蓋頭不等閒。習氣銷鎔情識
盡，方能透脫死生關。古來學道士英傑，道不齊名身
不還。昔日勇公禮雪竇，後果聲鳴震宇寰。彼乃丈夫
我亦爾，子當發憤莫辭艱。住得十年廿年去，寒巖枯
木香千般。若問深山何意味，一聲啼鳥落花間。

** 示且憨溶悅眾

學道無難易，進趣要心堅。離卻文字解，力攻鐵橛禪。
所得如轟電，明暗見不偏。掀翻葛藤案，截斷眾言詮。
如大象搏兔，若龍戲宛蜒。能具是德量，鑑物義了然。
所以香嚴老，機忘擊竹前。桃花靈雲見，洞徹妙中玄。
理事融如海，方棄到岸船。若還窮未盡，勤篤細鑽研。
朝參及暮請，必須匹古賢。且憨持此語將去，養成羽
翼鳴沖天。

** 冬日贈虎丘鳧溪雪鄰關主書大經

雪點梅花寒裡香，松風水月映交光。竹林日影搖蒼
蒼，四壁溪流濬眇茫。孤峰高矗浮圖幢，百千座遶須
彌王。五十三參無厭狂，百城謁遍豈尋常？善緣惡境
心相忘，樓閣門前彈指郎。絕境絕鄰開士房，爐煙篆
起雲飄颺。明窗淨几展奇章，翻閱妙義不可量。手捧
目觀誦未莊，濡毫蘸墨寫珍藏。功完擲筆破關墻，好
將聲振海雲鄉。

** 寄贈開迷禪碩

居不厭塵囂，谿蘋供自饒。蓼莪吟野興，貝葉誦餘朝。
柳繫雲山闊，畦攤稼穡遙。閒情狎鷗鳥，豈許尺書招。

** 秋冬交際落鄉收成苦雨

欲供十方雲水餐，喫辛苦處要心寬。都言浪子偏憐
客，誰想臨身事事難。思春景況林豐富，入夏炎蒸汗
不乾。一尺青禾長沒岸，十分兵餉逼交官。指望秋成
辦國課，忽天作陰風作寒。三日五日雨連綿，滿田枯
稻水面攤。焦心柴米兩增損，男婦煎愁睡不安。如若
延遲加霜雪，腳凍皮穿眼淚血，傷予傷予不可測。

** 徐仲達居士因事索書以自勉

人之喜兮如春風，春風悅意情愈奢。人之怒兮如秋
風，秋風一發林木殺。殺木聲愁心且悲，思春猶意未
足觀。一念思慾如夏火，夏火炙物顏色墮。誰知慾火
毒如蛇，穿骨入髓總不惜。直待火灰冷如冰，蛇始化
形無蹤跡。仰天一笑頓豁疑，此段景界孰得知？說與
君兮君自持。

** 簡雪厂禪師(公嗣法古南，向居越州恢復寶掌別業適歸南麻明慶寺，有楚行之
意，而靈松首座者，系公法胤，因省敬，故作此寄以為贈。)

一株大樹本同根，千葉芬芳蔭地森。實落秋風成太
白，花香春谷布南岑。山開古寺通明慶，筆吐新聲振
越音。倘若乘帆如楚國，暫停船子話傾心。

** 因託院事後述懷

偶爾乘帆入鬧廛，雲開風月到庭前。寒期細火生幽
慼，日逐長波浪息肩。幾問深山何處得，徒看要路往
淒然。非干檀度門高迥，愧自無能道力全。

** 壬寅仲春，步西郊外，過顧慎所園，看西敷海棠，
共本數十，根似虯旋藤抱，可羡。雖閱其多，未見
此之奇異也。遂書以為記云。

海棠花有名多種，巧質無如此樹嘉。盤礡清香懷遠
義，枝枝笑若醉扶奢。

** 祝琴川新塔法叔浮石老和尚七袟

慶值春光華滿林，香風吹舞奏新琴。浮屠七級然燈
座，法鼓三槌獅子音。化道源流宗濟北，芬芳譜集鎮
虞岑。掀翻海嶽傾天際，留得聲名萬古欽。

** 題畫

層巒疊翠壑流泉，徑入深林別一天。倚杖憑欄何所
思？莫如歸去問陶潛。

** 謝徐松之見訪并贈

冒暑徐君子，輕衣過海雲。交遊身立正，選集目超群。
剪翳空花盡，舒襟茅塞焚。經綸堪載國，天不棄斯文。

** 過介嵩禪友靜室書贈

村居不遠郭西疇，五水源歸三萬流。春到庭園香草
木，雲開桂嶺詠清秋。雨移竹圃泥疏腳，晴種梅林雪
點頭。只有這些風味別，何妨山市亦輸籌？

** 贈蘇門沈居士

桂子香飄下碧天，門開洞府紫雲還。絲桐韻疊頻生
指，鸞鳳雙鳴并集肩。芝酒不辭歌永夜，斑衣寧醉舞
長年。為憑海嶽春常載，偕老同登陸地蓮。

** 送浮老人復住報恩過湖泊快風閣登眺

登閣風停快，移舟水浪平。載歸僧寺晚，夕火起鐘聲。

** 送破峰法姪返芙蓉(同門有三十三人)

芙蓉棒下徹風顛，三十三人繼後先。勘破諸方歸去
也，小廝兒在別峰前。

** 示盛文學參禪

馬師一喝大機用，賺得兒孫天下奇。寄語松陵盛居
士，也須照顧兩莖眉。

** 寄仲達徐居士

思我浩然巳白頭，憶君四十正青秋。三心不得明宗
旨，一貫研窮入聖流。世幻多般閒伎倆，人生倏忽夢
莊周。好將平昔情繁緒，盡付東淵水上漚。

** 上元夜寓萬松菴觀風俗作

暖氣梅方吐，晴和燈節佳。田蠶燒野岸，鑼鼓鬧官街。
雜綵排昏眼，新聲散醉懷。一輪當宇宙，到處見天涯。

** 慕雲凌居士七十書贈(公五男一女二三子在庠)

世間五福壽為良，難得如君五六郎。泮府雙名標姓
字，蟾宮獨步繡鴛鴦。和風滲面春波長，蘭酒傾樽滿
苑香。惟願老翁年登百，快來入我選佛場。

** 嵩月禪者為眾打供未就遂返靈隱惜爾之作

子乃舊門第，為僧靈隱寺。青姿割愛緣，剋苦身當事。

** 喜同里若初禪友話懷兼送別

十六離親向陸沉，看經霜雪老來侵。位尊道德生皇
愧，禪學詩書感慨深。欲罷法筵歸晚計，幸予桑梓聚
談心。聊將邂逅燈前語，猶作家山送別吟。

** 寒雲禪者同師暨弟居靈巖久，適過海雲敘舊，
欲返里，故書此送別。

適晤滄桑沔水音，誰知老幼昔何今。秋空雁落撩虛
影，霜結冰寒禁客心。兄弟曉行輕似葉，師徒夜集重
如金。靈巖法社膺居久，調弄同聲過別林。

** 題琴川圖

城環橋鎖樹頭峰，峻谷泉奔下碧空。坐愛青山藏屋
裡閒邀明月拂絲桐。

** 拂水岩(虞山頂玄帝宮前有河，一似龜，五似鶴飛朝，故有龜去鶴來之景云。)

五鶴迎龜去，懸流落澗深。轉添春雨勝，風逆拂千尋。

** 題金溪松石圖

岩石玉生光耀碧，清溪金色漾流中。雲煙霾壑泉聲
隱，千尺寒松落澗風。

** 朱尚鄉居士索題慶餘圖

邃谷幽藏跡，喬松鶴引年。林清渾世外，坐寂幾塵喧。
危石傾雲雨，晴嵐秀碧天。最深人罕到，宜老地行仙。

** 懷黎川隱峰禪師

相謂黎川北，幽然別一居。誼風懷古道，節操益欽餘。
問故清溪月，翻新案上書。不將玄妙旨，輕忽許躊躇。

** 示定遠尼

既為佛子，當報佛之深恩，始不負出家之志。汝前日
過海雲丈室之中，老僧詰問汝本分事，汝遂跪求開
示，老僧便棒，云：「還會麼？」汝適擬議，老僧又棒，云：「擬議
即錯。」知此一棒落處，便識得汝未生巳前本來面目，
亦不枉出家。不然，終日茫茫，無本可據。非但虛過日
子，亦只與為衣食輩者無異也。及至一口氣不來，又
向甚處安身立命？所以，出家乃大丈夫之所為。汝既
出家，可謂女中丈夫。於二六時中，貴要發明自巳心
地，必須參究父母未生前阿那個是我本來面目。若
果驀地冷灰裏一星火爆，管教照天照地去也。直饒
到恁般田地，正好海雲來喫棒。定遠，試道道看。正所
謂把手牽人行不得，惟人自肯乃方親。

** 毒機法姪索偈歸里掩關

子是邗江家裏人，幾回踏破嶺南春。而今歸把關頭
住，不落機前出異群。

** 癸卯七月廿日計甫草居士四旬書贈

四十君初度，中元候五辰。桂香秋夜月，桃實洞天春。
但得安閒法，何愁不老身？清心寧致遠，濟世若為倫。

** 中秋夜懷普峰道兄

晤別廣陵道，相安數十春。天涯知巳在，白髮逐時新。
葉洒秋紅雨，雲開桂玉輪。徘徊翻憶昔，遙致一函陳。

** 示淨眉侍者

參禪人，莫閒散，清淨心田休汙染。撞倒銀山鐵壁墻，
孤峰獨露無拘管。此時節，丘脫碗，一擲聲傾頓豁眼。
識取渠儂真面目，竿頭進步翻身轉。

** 贈西歸主人雪鏡禪碩

一天風月自西來，雲水歸帆向日開。萬頃湖光涵野
色，雪中香徹鏡中梅。

** 贈丘玉臣居士

傳得岐黃玄妙訣，援生不倦最精神。慣將一點鍼頭
力，扶起人間痼癖身。

** 與朱使君子葵居士

曩者牧其師寓鶴洲，過詢，承留齋擾謝。屈指幾經寒
暑，而懷想神如左右也。戊戌夏，送龍池先師語錄板
入藏，曾具柬躬叩，聞尊體違和，故弗再造。齋事之畢，
遂返毘陵。嗣後埽菴，有左議之釁，欲晤子蓉，令弟傾
悉始末。尚緣慳，未獲其面，遂以柬致。老居士深知楞
嚴，不忘令先司寇弘護之願力，迄今耿耿。得施玉峰
詢咨清勝之極，每念真如浮屠，若非大力量人之綱
維，詎能得文筆插天，卓然遠近欣慕？即檀護不朽之
觀，欣羨。茲玉峰之便，敢附片楮，訊候起居。拙錄附上，
幸原弗備。

** 代浮老人哭徒孫曉宗兼和諸什弦字韻

人影去蕭然，虛虧月上弦。徘徊看白髮，啾唧喪青年。
桂子香飄落，雲開露滴憐。輕歸生死路，何事怨蒼天？

** 瑞遊圖雙親真於圓光之中，几供經卷、瓶花、茗
碗、手輪珠、對坐馬。某索題，遂拈筆書云。

長者師仁，閨閣以德。夫婦怡然，花賞茗啜。經卷勿開
而自誦，串珠不念而自徹。真耶？影耶？問子瑞遊即得。

** 觀音贊

坐磐陀石，無說而說；具滿月相，內徹外徹。欲識渠儂
真面目，大千沙界波羅密。

** 讀黃山谷作士大夫食時五觀文註

食無求飽居無安，儒釋何曾有兩般？千古法言垂不
朽，九思仁者重如山。

** 斷指法姪復濟祖塔募興化寺殿宇書此為贈

擺脫金鎖，獅子爪牙全露；掀翻海岳，滹沱浪激潑天。
普化鈴聲，棺材裏何常搖空？小廝隻眼，瞎驢邊幾曾
滅卻？一句三玄要，驗盡龍蛇；兩喝分賓主，歷然堂奧。
一旦毀沒，沙積雲封，裔尋荒跡劈空；殿宇維新，鑿石
敲磚，特地塔峰影豎。報恩門下產麒麟，魏府興化昂
頭角。克家之子，脈洪濟北。以憑公驗，墨劵昭格。

力肩祖印劈荒丘，掘得真身寶剎浮。從此門庭光顯
達，喝風棒雨幾時休。

** 隨筆書示破愚副寺

秋葉落楓林，黃花泣露吟。長空鴈影去，窗下喜無聲。

** 示持珍尼

律云：「比丘持身，菩薩持心。」經云：「受持者，是持此身心，
得不懈怠而精進道業。」珍者，若世之金玉、珠寶、五穀
之屬，為世之所重，不論貧富貴賤僧俗人等，必假以
滋生而長養色身，堅成世業，并證無上道果。號持珍
者，意義珍重之諭也。經云：「三千大千界，珍寶滿其中。」
味此，則理貫精麤，性通物我，於世出世間之法鎔成
一片，即無一法不是珍寶，無一法不是自巳，乃至動
轉、施為、拈箸、放碗，無不是本地受用、本地風光。即此
圓淨盡底，何妨聲色堆頭著眼、百花叢裏安身？然雖
如是，直須持珍，信得頑石點首，方自甘喫海雲三十
棒，始知佛法不作人情。

** 囑拙安逸監院

傳持佛祖慧命，貴乎心明眼正，然後，潔身行道，而
又要嚴巳恕人，自爾揚名於後世。如若苟徇利養、
附物緣情，非但現前聲名不振，亦乃玷辱宗風，而
立身何級？夫思前必顧於後是，則其過鮮矣。海雲
拙安逸監寺者，參歷叢林，雖年茂而志向可畏，遂
書偈勉住山，他日龍天決不負爾。偈云：

「佛法當年不易求，九旬腰雪鑑千秋。傳持衣缽大庾嶺，建立宗風濟北流。豁達門庭玄要秘，縱橫照用主賓酬。元弘祖道楊岐老，傑出叢林南匾頭。掃盡葛藤禪一味，接伊正脈繼吾儔。」


** 為靈巖繼起儲禪師壽兼致謝

伏以靈峰獨秀，迥出春林；雪嶺叢芳，香飄異國。恭惟
繼翁法兄和尚，慧日和光，智燈炳焰。台宕德聲，五百
座中，不啻隔江招手；浙吳風韻，千人石上，寧殊就地
點頭。玄要宗開鄧尉，桂香風遶琴臺。湖海雲籌共集，
川流信祝咸臻。曩承香供於證心堂上，銘刻不忘；茲
期恭詢於崇報室中，有懷靡及。幸逢趙老百二羲甲
初週，聊獻一芹，稍申積愫。甚愧菲褻，仰冀莞存，臨楮
曷任，屏營之至。

** 贈五祖寺聖揆法姪

白蓮峰下一花開，五葉芳芬百億胎。千丈岩前凡聖
路，三更衣缽繼西來。

** 因行者彈燭煤燒衣口占

彈燭燒衣恐著身，忙將冷眼謾吹塵。橫拈一擲拋空
去，隨地連風埽臥雲。

** 贈寓菴禪者

昔年曾躍禹門浪，平地昇騰頭角昂。吞吐頷珠全意
氣，潑天雷雨沒遮藏。

** 示從聞侍者

從聞思修，不墮有無。言言見諦，切莫塗糊。

** 送碧雲天西堂歸楚住山

離楚遊吳三四載，海雲得意便歸家。一帆高掛長江
去，快捉南山鱉鼻蛇。毒殺岩前瞌睡虎，兒孫腳下遍
天涯。

** 甲辰春因恙，幸陸允培居士得瘳。遂索偈，以為
日進自勉。

不偏識見如春雨，萬物承滋枝葉繁。大小根莖芳潤
色，花香草木長林園。心空要破玄關語，境寂誰存解
悟言？但得時中無間斷，菩提場只在塵喧。

** 示破愚副寺

破愚不會禪，一味氣性蠻。如人觸他怒，衝倒一邊天。
牧頭水牯養成彪，耕熟山荒曠野田。有人問道棒三
十，沒奈你何秘莫傳。

** 際門實侍者一日自霅往昭陽省師，宿海雲，偶
晤，近文孫勉送歸里，仍往師所。喜其誠孝、有始
終，遂書偈以記其志。

往返苕溪路，昭陽復問津。迢迢水國去，何日帶歸雲？

** 示蘭先禪人

幽谷蘭香正是時，春風吹遍壓梅枝。聲新鳥語呼林
綠，先到人間叫畫眉。

** 過雪溪菴訪本潔禪師

溪環翠繞一林幽，雪裏梅花香白頭。佳色滿庭空界
月，照人不倦亙千秋。

** 宿雪溪遊沈氏北山草堂(有九株剔牙松甚奇)

平原空谷雲堆巧，卓立峰頭翠點奇。家宅奕居元宋
樹，草堂題筆大名詩。九松挺秀凌霜雪，三徑蹊斜下
碧池。坐久渾忘歸日晚，濤聲聽落北山遲。

** 可微禪者昔披剃天童密師翁座下，追隨白雲
歷有年矣。癸卯冬，過海雲詢予，予留度歲。一日，
持紙索住山語，遂拈筆述，以為贈云。

曾經嶺過鐵蛇關，只為尋師太白山。陰蓋亭中肩可
歇，缽盂峰頂路微攀。法求斷臂當年切，道歷深心此
日閒。鄭重堂前親鏟草，破砂盆子債須還。

** 復吳門報國寺眾護法

恭惟王臣從靈鷲而來，渾身覺海居士因法華再現，
獨印心宗，上國咸賴金湯，三吳允瞻光燄。愧無文章，
難作闡揚之口；況多野僻，徒抱面墻之形。適承符命，
甚慚，協舉一橛禪，非云自了。懋老人恐其哂之，惟大
方盡吸西江，致樗林追隨百尺，不獨宗律有同源之
慶，而佛祖擴慧命之傳矣。謹此。復奏不宣。

** (恰安定知客請)

喫密翁棒，毒煞叢林氣鱍天。會得三更日午
打，掀翻千七葛藤禪。單開一隻頂門眼，慣用通身掉
臂拳。勘破也個生緣邈他不值半文錢。

介為舟禪師語錄卷十
侍者超修錄

* 吳門雜錄

** 囑卻迷泓知藏

衲僧家出一叢林，入一保社，切究佛祖根源，了脫死
生大事，始不負參學之志。若乃為巳為人，亦須具透
關眼目，方可到徹頭徹尾底田地。然後，拈一機一境，
教令直下勦絕。便掀翻禪床、趯倒淨瓶、焚拂禪板、肋
下還拳、劈面便掌，恁麼喚作全體大用，亦早巳錯過
了也。不見臨濟祖師云：「吾滅後不得滅卻吾正法眼
藏。」時，三聖云：「怎敢滅卻和尚正法眼藏？」師云：「巳後有
人問汝，向他道甚麼？」聖便喝，師云：「誰知正法眼藏向
這瞎驢邊滅卻？」試看他先德提持正法。豈若今時，不
是落在文字障裏，便迺坐殺玄要句語中。又有等阿
師見他後生輩寫得幾個字、畫得兩筆山水，就以聲
勢牢籠他，謂：「你隨老僧住住，將來不孤負汝。」引得他
業識茫茫，無本可據，一心只要付法，偶湊騙得枚拂
子，去到三家村裏說青道黃。忽遇著個孟八郎，驀頭
一問，便面赤耳熱。報國亦不是壓良為賤，惟將驗過
的藥、病一併拈出。果服應效，管取四稜著地，何妨將
千金擔子與伊儘力肩去？第不得效麻纏紙裹的樣
子，到處惹人笑。是書此語，一任卻迷上座持去，示天
下人。

** 囑形山洽記室返昭陽舊隱

吾有一寶秘形山，等閒莫與路人談。消磨垢淨輝天
地，照徹心宗獨指南。水國幽居宜養靜，研窮妙義契
同參。他年果熟香飄處，十字街頭任放憨。

** 囑天節中維那

天節維那名源中，自入海雲之室，歷嘗諸方五味禪
有年矣。丙午秋，于報國領眾，至丁未春解制後辭歸
省親。遂書囑云偈曰：

「如來禪，祖師禪，拋擊聲中省悟前。焚沐酬恩遙禮謝，
絕攀大意樹枝懸。玄關透脫無師智，妙協不同獨腳
篇。得此香嚴真骨髓，維持正法永流傳。」

** 囑且瀚澯副寺

且瀚副事名源澯，昔到方山，次任海雲副寺。知因果，
明罪福，骨鯁氣和，行履清潔，可為今時衲子中間氣
也。一日，辭去，遍參。于丙午秋復來報國，入侍寮，仍兼
理副事，以至山僧謝院之後辭去，結茆，固難以意留。
若道山僧把住、放行，逢人但恁麼語。偈曰。

心離意識參同普，學絕聖凡碗脫丘。一滴源分四大
海，三條篾束萬峰頭。喝雷棒雨傾湫嶽，打鳳羅龍駕
鐵牛。且喜住山人本色，見超師可異常流。

** 同住規約

馬祖、百丈開闢釋氏宗規，黃檗、臨濟特倡千古玄猷，
所以建叢林、立規矩、分賓主、定賞罰，辦道安心之士
有所歸焉。邇來，法門風運奢侈相習，亦不免忻厭之
半。然報國乃創始梁代，前茂林和尚中興之業。自茂
翁去世，雖有繼美之風，而或其力未充，故席院寥落，
人力星散。法屬、監院、亞圭者，結影撐持，欲起前人之
志，固乞郡邑薦紳、護法、居士等公啟敦請山僧於五
月初九日進院，不覺睹目動念，思古人曰：「安危，德也；
興亡，數也。」而苟德，可將；苟數，可憑。斯叢林規矩，豈可
忽哉？敢以先德煩略之誡聊述數條，以勉同住者云。

** 復永寧素嚴和尚

自先老人去世并入塔之後，不料種種異變異聞，雖
咫尺如隔天涯。忽接翰諭，兼讀尊刻，令人肺腑加虔。
永寧可謂卓然高出雲表，禹門頭角獨伸淮東天際，
欣慰，欣慰。予年齒衰頹，六種緣慳，無能振揚祖道，甚
抱愧焉。介石弟擬遷塔，因得手札，方諳始末。餘並無
一音入耳，此一舉必是旁以勢惑之，豈可附其尾亦
張其聲耶？陞塔之念愚意久矣，奈無物，固爾因循。茲
慶美舉，幸先老人巾瓶猶傑出九峰之右也。但考形
揀選，恐日期太促，于七、八月間動得方妥。倘今年不
就，要在丁未秋可也。極欲圖晤，面傾夙積，因寺中向
貽荒產，役累逼迫，固不得抽身遠出。如尊意果決，不
妨輸質當先，誠恐資力兼備者難，在先人面上亦不
顧是非得失之虞可也。不宜緩，急就之為妙。餘不盡
述，幸亮裁奪，耑此草覆。

** 和順治　先皇帝贈玉林和尚還山詩原韻

自古真人降帝家，指天指地作生涯。神光耀宇流清
韻，紫氣騰空麗彩霞。教徹宗通傳正脈，慈弘願濟等
河沙。玉樓煙染緇衣色，覆卻金毛獨露牙。

** 甲辰九日後，古帆法兄過吳門報國，以詩見惠，
一宿而返。思去之速，遂和，得黃字韻兼寄懷。

霜老楓林落葉黃，何如籬菊晚來香？滿庭秋色排幽
徑，擊目天涯渺去航。意氣橫空鴻雁履，不朝深處臥
雲房。漫辭弘道勞心力，回挽頹風振古揚。

** 甲辰小陽月，訪繼起和尚，憩落紅亭，覽其匾序，
幡然一新，遂口占為贈(靈岩亦名象山，形勢儼然故。鼻峰建亭，曰「落紅」)。

靈峰卓立青霄外，三萬六千波漾中。浩蕩胸襟廓聖
眼，千秋象顧落花紅。

** 乙巳秋，素嚴和尚往禾請藏經，路值龍風水漲
丈餘，抵報國。話懷兼送別。

為法裒金一剎那，不辭風險入洪波。傾心濟物參同
契，任願弘休道韻和。燈破永寧千古暗，教流東海福
田多。停看落日吳門寺，曉載歸帆上北河。

** 訪豈凡金太傅

記別靈峰不昧因，乘時化現宰官身。掌樞裁決誇明
哲，問喘和聲頌道民。才選名高柱下史，願弘信歷法
王臣。誓深塵剎將心奉，淨穢遊行佛日新。

** 寄仲將包居士

三載江城賴護心，傾懷道義重如金。聊書短句詢幽
致，他日臨風話別音。

** 題朱鳳萱居士夫婦真(子振寰請)

質稟陰陽生化育，根同天地歷清秋。松山偕老無餘
事，胤子延孫奉不休。

** 自讚(卻迷知藏請)

謂渠是個傖漢，卻也骨力挺然。指迷者之路，而翳豁
青天；驅狂者之病，而電掣盲禪。不將語默恒規矩，一
味攔腮掌與拳。一拳拳落當門齒，報國風聲從此始。

** 自讚(抱真請)

咄，是你！曾入天童悟祖之室，一棒打不回頭，後到禹
門浪裏。通身抖擻不及，只得一肩擔荷去也。抱爾真
兮拘執，師爾法兮壁立。露雙鼻孔與人看，了此目前
萬事畢。

** 丙午大年日，為吏部考功司張住漢封翁止文
老居士七旬壽。

天生俊骨產麒麟，臘底梅花香異聞。維嶽喬松千古
秀，景庭鶴集舞凌雲。

** 五日壽法慧禪碩

五日天中節，家家扶醉客。唯吾法慧翁，問壽于松柏。
松靈柏歲長，柏子松花香。蒼翠棲雲鶴，幽林語奏篁。
明晨千樹火，照夜一眉光。佳氣彌新斗，慶雲流滿堂。

** 辭報國兼懷徐昭法居士

空生不覺滿頭霜，眼碧清秋陶徑香。黃葉雲飛天外
去，歲寒松柏只如常。

** 又辭報國寺(寺居臥龍街西首百花洲之東)

一瓢雲掛臥龍頭，三載清風載月流。問道鐘聲歸何
處，滿庭香積百花洲。

** 因事自嘲

赴席吳門寺，何如珠走盤。光旋雖不異，役世豈能安？
水火無情急，形骸須自寬。憶經來去事，莫與論心寒。

** 示幻雲知客

雲化風神雨化天，滿林春色露長涓。有時幻出諸形
象，直教人稱自在禪。

** 和蜜蜂頌(并引)

宋佛慈祥禪師者，嗣法圓悟，有蜜蜂頌五首勒石，
淹沒久矣。不意復出，於醉李金明寺掘泥土中得
之，諸方傳和者甚廣。予一日過如菴訪仝門案頭，
得賞原什，其味淵深，遂次其韻。

思懷詩詠蜜蜂時，憶佛慈心何日歸。碑斷采花聲滿
地，韻聯字腳帶香飛。

萬子千孫天一涯，春風花裏自排衙。看看俱有青雲
志，隊隊成行入帝家。

三春花發正當時，引起遊情去未離。采得中心香味
足，一聲韻入益清脾。

一家和氣運春光，風入煙波意不忙。銳剌林間香捧
足，百花叢裏去承當。

西風簷下閉枯桐，謝卻香林光竅通。百煉金針藏蜜
室，等閒一剌血流紅。

** 與龍池介石登禪師書

先老人十周之際，某當躬叩塔頭，奈勢有不可往者，
而猶有畏焉。竊謂龍池一席乃濟宗中興之始，非汎
汎之所。當今兒孫遍天下，淵源皆由此耳。自幻密二
祖歸隱之後，漸屬寂寥。幸得先和尚復振祖父之風，
雖遭滄桑之易，遐邇瞻光益隆。不幸丁酉之變，家門
作祟，致有同根相煎之憂。一旦塔幢空寂，徑屬別往。
今賴賢法弟仍踵祖父之武，克紹入室之聲，德恢巳
墜之業，林睹抽新之條，誰不望巖而聆謦咳乎？是有
不可往者，恐辱起家之麟也。巍巍祖庭，豈不宣弘正
令乎？是有所畏也。雖然，安忍坐視旁聽，令議者罪歸
法門乎？有謂今龍池遵鐵古二和尚之式，凡同門概
以客禮相待。夫虛客座以待同門者，或前者之偶然，
而後者亦出其不意，可也；若擬此為恒第，恐聞達於
識者，深為法門不取也。良以祖道下衰，非人傑詎能
揚聲於末運？況區區之不肖者乎？固不當履諫爭之
階也。《語》云：「尊莫乎道，美莫乎德。」當斯之世，雖未見其
人，或于法門禮有可取者，自爾和氣攸歸。果欲達巳
達人，庶遠恥辱也。吾法弟和尚，幸踞既傾之岸，必回
狂瀾之波，即風雲偃化，響應聲來，及門賴其光寵，緇
白慕其實歸。不致旁觀者噱，則存沒之幸矣。謹具先
老人供儀，遙申寸衷之至。

** 仇敬泉居士八十

功名世壽與文王，直釣垂綸渭水長。夏復春光臨醉
里，潑天雲氣藕花香。

** 懷灌溪李居士

應時桃柳浴春風，松菊猶存秋徑通。故國懷深情去
遠，吳山望近意難窮。煙樓撞破流芳葉，臺柏凌霄駐
玉驄。雲水天高一段路，不知何日論心空？

** 贈大頑法姪(即舜山全居士)

莫大因緣一段事，頑空特地為申冤。銅頭鐵額蒿枝
拂，從此禪流濟北源。

** 送同門素嚴法弟旋荊谿歸永寧寺

片帆纔掛秋江上，千里歸音振海濤。肩拍禹門空裏
過，射州城望佛頭高。

** 臘月初六日為董耀庭居士七袟

冬日雲開萬丈天，一光東照大羅仙。皓歌誰謂商山
隱，角里偏居向白蓮。溪上松風清似鶴，壺中月掛直
如弦。談空實相從心悟，不學人間寐語禪。

** 付囑都門普濟禪林覺幻監院

黃檗聞百丈舉馬祖一喝三日耳聾不覺吐舌，睦州
識得臨濟必成大樹陰覆天下人，所以，千古之下，獨
稱濟北宗風，而機辯奪群，傑出人表。至我天童師翁，
白棒掀天，繁衍中外；龍池先師，激空禹浪，雷轟普濟，
平地聲騰。唯覺幻監院，去華存實，抱逸青標，深藏頭
角，豈同點額之流？偈曰：

「密移玅用大雄峰，覿面全提箭拄鋒。傳此繼吾正法
眼，莫教滅卻瞎驢宗。」

** 自讚(永濟融長老請)

兩眉橫劍，雙眼一天。胸壑虛浩，口海流禪。機拔利鈍，
棒埽廉涎。是聖是凡居末位，恒沙佛不與齊肩。

** 又讚(覺幻監院請)

普濟堂前露本懷，棒頭一擊禹門雷。衝開碧落千尋
浪，敕點飛龍遍九垓。

** 送永濟長老回廣寧二首已酉春

路出關山氣浩然，宗風獨立正人天。蹋翻三級禹門
浪，源化東流濟百川。

送子歸程萬里還，春帆高挂水雲間。杖頭撥轉西來
意，正祖風規一笑顏。

** 寄盛京國子公殿下

擊目天涯只咫間，遼陽秀氣結千山。王公古產英靈
地，玉葉金枝第一班。

** 寄北直天台寺宗極證長老

遞燈吹卻較千差，暗地光生證克家。焚鈔獨輸宗正
眼，意超言外笑拈華。

** 贈中山石舸法姪繼師之席

開辟中山駕石船，一帆雲挂濟無邊。載歸湖海風流
客，拋出金剛圈子禪。

** 為楞嚴當家道充禪碩壽

梅開玉樹滿庭芳，二月春風載露香。目送雲岑隹氣
象，青林柏染紫霞光。

** 酬華嚴寺雙樹房雪林老師原韻

談吐如風豈易求，鶴形松骨逼人眸。百城參罷華嚴
室，雙樹林高萬壽樓。南澗久膺心法印，罄山相契箭
鋒投。而今弗覺輕攜杖，重整詩懷句絕流。

** 酬本山深秀堂人素師原韻

松陵古寺迥雲巔，邀我鐘聲煙雨前。法說應心無所
住，花香優缽太虛懸。林深秀氣開三徑，位襲單傳印
五天。問道人從橋上過，橋流水定素如淵。

* 行狀
住永寧同門法弟行淵述

師諱行舟，字介為，別號扣寂，楚之沔陽州趙氏子。父
諱世節，號季明，母杜氏，世服儒業。師於十一歲喪母，
廢學，出至黃安縣東林寺，矢志脫塵，禮純心師薙染。
十八歲隨師伯童山參方，歷吳越，間習經論之學，五
年間潛通教典。師志意高遠，不甘以語言文字埋沒
此生。聞天童密老和尚宗風大振，亟往謁。值童上堂
下座，師隨入方丈，便問：「今日上堂事如何？」童云：「下座
了也。你見個甚麼道理？」師云：「乞和尚指示。」童便棒。師
禮退，疑情頓起。一日，又入方丈，問：「虛空粉碎，大地平
沉，十方諸佛向什麼處安身立命？」童便棒，云：「你只今
在什麼處安身立命？」師從此愈加疑悶。偶閱高峰語
錄，見萬法歸一公案，參年餘。圓具後，尋辭出山，之龍
華瑞白和尚，一見忻然，即送進堂。堂中規條嚴整，正
遂師意。從此晝夜苦參，不惜身命，𠻳症極危亦不放
參。一夕聞二板飲茶，放手中茶甌，忽然會得「日午打
三更」意旨。舉「萬法歸一、一歸何處」，至一切古今公案，
了了無疑。師既證徹，不自表暴。解制後，復上天童。往
還十餘年，老和尚每見，甚恰意，心器重之。續因費和
尚住金粟，師輒往就。冬結制，安兩序職事，尚缺知客，
忽見師，費大喜，曰：「有這位好知客在，如何失錯？」即命
兩序送知客寮。費曰：「汝久住天童，一應規條惟汝練
達，今金粟務要悉炤行事。」師一味平等，未幾辭職，同
師伯往江陰結茅。數載，緇白瞻風，剃度頗多，時與張
靜涵居士尤契厚。後雪嶠大師赴雲門，座下弟子曹
源大歇招師進雲門。師至，大師方示寂。請師為典客，
其營葬、造塔一應後事多屬師任。然大師生平呵佛
罵祖、眼空宇內，會下英俊極多。見師，必推師為老參，
熟諳法門紀綱。師從容荷負，不辭繁劇，督理叢林，樹
立窣堵於雲門，辨才古塔之旁竟為大師最後之法
檀焉。時先和尚正中興龍池祖席，諸方久參、宿學遐
邇趨風。師聞之，始往親依。一見機緣契合，遂命為維
那。是時，英賢濟濟，師乃調攝有方，內外咸悅，朝夕惟
率眾扣激此事，日益智證。經年餘，便為入室真子矣。
嘉禾如如庵，先和尚創始之地，自赴龍池之後，虛席
十載。順治巳丑二月，先和尚親送師入院，集合郡紳
衿，上堂囑付，命主其席，時與觀察履素黃公激揚法
要。居三年，師以「老和尚發跡之所，不敢獨自久留」屢
欲退謝固辭，不許。凡七歷寒暑，整造修飭，規模一新，
于是堅辭，老和尚命古鑑禪師繼住。交代後，師往都
門，受普濟禪院之請結制，開法闡揚向上一著，普利
人天。明年冬，南旋至毘陵，聞先和尚訃音，已八滅七
晝夜矣。奔赴心喪理後事，并請狀、請銘、監刊語錄。次
年五月，送板楞嚴入藏。後即請鐵關禪師繼席龍池。
進院之後，師以老和尚三年未滿，乃應瀨江方山近
席設立影堂，供養盡禮。三年中，凡龍池常住極艱瘁
事，無不竭盡心力，一眾咸賴，云：「龍池向自先和尚，道
崇德廣，海納山容，方來無不翕受。」十五年來，故六種
與闡提之輩窺覷無門。後之相繼而住者，或以緣不
適稱，或以歲值多艱，不無宵小，與外來者，借此搆難
于其間。師平日為師為友，當其義有所激念有所之，
雖鼎鑊在前，師亦不懼，故龍池凡巨細事悉為排難
解紛也。辛丑，師過嘉禾萬松庵。值有吳江海雲寺之
，師將遠行，不欲就。時值前住圓明正禪師力懇之，
師方允。初至，海雲頹落不堪，未久諸廢畢舉，冬夏安
禪、設戒，衲子如歸，遠近信嚮。居三年，應蘇郡報國寺
之請。寺自茂林大師後，日漸凌替，田園荒蕪，征呼絡
繹。師志在振興，凡除弊起廢，有非他人所能勝者。會
當事，嚴查度牒，遽動故山終老之志。戊申年，寓歸如
庵二載。吳江承天萬壽寺，係宋報本元禪師道場，龍
象雜沓，載在僧寶傳中，日漸廢弛。明嘉禾檀護陸公
光祖、馮公夢禎輩，屬吳江大姓，蠲金助田，經理故院，
為接納雲水之要津，邑中第一剎也。乃於康熙戊申，
共延青印法和尚主法，結制於內。一載，諸紳士方以
「海雲夙誼」、且以「丈室乏人非師弗克負荷」，復過如庵
敦迫，方允。進院日，四眾無不歡聲動地。因寺田多瀕
水，不能供課，師經畫事理公私，幸安然。慕年攻苦，兼
以嚴冬不得休息，至庚戍，復發痰症。自春徂夏，形體
羸弱，而操作精明一如平日。痰症轉加，諸護法請立
監院，稍節勞苦。由是命久執侍者從聞上座監院事。
值插蒔，晨起語監院曰：「我若一死，薄治龕。不用一切
虛禮。滋常住累勸農勤作，務要加厚飲食，毋以我為
念。」午時，整衣趺坐，少傾而逝，蓋四月九日也。師賦性
磊落，純誠無偽，居恒簡默，不露文彩，待人平等，律已
甚嚴，及遇法門體要，全身擔荷，舉動皆直節自見，不
肯少徇微私，至于勘驗衲子，當機迅利，不假辭色，惓
惓以古人相期，不輕許可，不濫付授，所至叢林，經理
補救，辛勤不輟，晚年無他嗜好，惟勤勤執作，務以利
益常住為心，至是入寂，師世壽六十，僧臘四十四，出
世開堂六居大剎說法自在語句切實具有古人風
範所計語錄兩冊板送嘉禾楞嚴寺流通得法者十
人剃度授戒皈依者難以數計于康熙辛亥年十二
月二十七日，護法紳士暨合寺大眾奉師全身樹塔
于寺之西，塔上一片石將乞　當代大手筆銘之以
垂不朽。而監院從聞侍者法章等，念師悟由雖表道
行未詳，復念余與師同門最契，遠走海澨屬余述行
狀。余雖椎魯不敏，義不能辭，略為紀其生平梗概。若
師之真實圓通，潛行密用，與夫金剛正眼，惟冀當世
名賢君子受囑，靈山大士筆尖點出，永照後五百䙫
矣謹狀。

* 塔銘

介為禪師以康熙庚戍四月九日示寂於松陵之萬
壽寺。越明年十二月二十七日，弟子超修奉全身塔
於寺西上。甯元字圩，世壽六十，僧臘四十有四，前後
五坐道場，度弟子若干人。既葬其上，首超修法嗣海
鹽等具狀來乞銘，將欲假世諦文字破介公實相，為
世人說法作疏通證明，亦賢弟子之職也。余何敢辭。
謹案狀。師諱行舟，字介為，別號扣寂。楚之沔陽趙氏
子。父世節母杜氏世服儒業，生而姿秀，氣宇邁倫，既
而父母相繼下世，年十六祝髮於黃州之黃安東林
寺西禪堂，即五祖初渡之黃梅道場也。得純心師度
之，年雖幼便已出身許道，化物為宗，頎然具大人相
矣。年十八以童山師伯之鼓策，遂迸裂牽纏而出門。
初步已具萬里行腳因緣，始謁天童密翁於太白峰
頭，便知十方諸佛什麼處安身，萬法歸宗從何著落。
令其緒論，直證無上法門；徵其玅心，立見本來宗旨，
由是參古德於名山，探法輪於淵海。過弁山謁龍華
瑞公，至武原謁金粟費公，頓覺頭頭是道，處處安禪。
泛綃川如淨海，跋危翠如平塗。於是雲水既厭，結茅
江陰，靜息數載，後往龍池遇萬老和尚，承法乳之弘
慈，傳真如之玅諦，遂爾命主嘉禾如如庵。法席歷七
年而樸素，韜光澹泊，養性敝衲，自怡烹藜可食，頭咜
習其苦行，津梁不惜勤勞。是非人法俱空，體用兼備
者，能如是哉。丙申赴都門，受普濟禪院之請，開法二
載。繼而整海雲之頹瓦，新報國之叢林，憩老南湖，終
歸萬壽。萬壽者，宋報本源禪師法席，明紫柏大師之
所式廓者也。師以吳江護法堅請，故欣然以萬壽為
歸。未幾而積勞，既厭四大頓空，一法不存，二利兼盡，
囑付已畢，遂證涅槃。嗟乎！龍池源息，法海波亭，吳越
之間，狂狺猘噬，求之太白。一燈先後一轍者，惟介師
一人而巳。何也？以師能砥柱末法，張主宗門，不作今
知識色相。而一棒一喝，痛下鑪錘，使雲水縱游之子
掃盡一切葛藤，立證三乘龍象，豈可與今之架大屋
養閒漢者所能同日語哉。況超修等繼志述事，一遇
法門體要慷慨直前，全身擔荷信乎。其可謂知師者
矣。而龍池萬公之席震炫重新俾初祖之西來大意，
炳如日星，非師一人之光明，得以復旦乎。今超修海
鹽等，久沾薝蔔之香，素領醍醐之化，與諸檀護築塔
於松陵之萬壽寺西，敘師行實并刻生平語錄紀述，
屬余為銘。余宦游吳地問渡胥城，向跋高風不獲如
閭丘，守訪道寒山彭澤宰締交惠遠，然披覽遺編，恍
同對麈，爰述景行以示來劫，乃再拜而繫之銘曰：

「　六祖初度
　教傳東土
　震旦國中
　人天覺路
　屹立重關
　誰不退墮
　倬彼介師
　一擲而過
　虛空粉碎
　大地平沉
　光明四照
　通徹帝閽
　下振聾瞽
　上動日星
　末世法席
　賴公以整
　如風鳴條
　如川赴奔
　盲師瞎禪
　厥有今名
　扇惑當世
　謂之魔民
　師若不砭
　舉世而昏
　熒熒一席
　如彼傳燈
　誓揮我戈
　誓堅我城
　斬卻魔種
　如醉而醒
　師居其間
　回陽沍陰
　生死既透
　去來任因
　何處是師
　吳江之濱
　日彼萬壽
　息師之靈
　巋然一塔
　坐對蒼旻
　師其安然
　萬億斯年
　余銘茲塔
　亦藉以傳」


賜同進士出身中憲大夫知蘇州府事前禮部精膳
清吏司郎中吳道煌譔



十卷終