#+TITLE: 佛說呵雕阿那鋡經-東晉-竺曇無蘭
#+DATE: 2016-06-11 12:28:39
#+SOURCE: github.com/kanripo/KR6i0168 master 9193ddde                


No. 538
佛說呵雕阿那鋡經

東晉天竺三藏竺曇無蘭譯

聞如是：

一時，佛在舍衛國祇陀恒，呵雕阿那
鋡將五百優婆塞至舍利弗所，作禮已却
坐。舍利弗為說經，大歡喜而退。復至佛所，以
頭面著地，叉手繞佛三匝却坐。

佛問呵雕阿
那鋡：「若有何功德，教化五百弟子隨從
汝？」

呵雕阿那鋡即長跪叉手言：「我常奉行
佛所說四事。何等為四？一者、布施於人；二
者、說善說；三者、瞻視同學給足有無；四者、
同學者財共不計。」

佛言：「善哉！善哉！已過去
佛，無有過是四事；未來佛亦無有過是四事；
今現在佛，亦無有過是四事。」

佛為呵雕阿那
鋡說經已，各大歡喜而退。

呵雕阿那鋡還
歸入舍，呼諸人客奴婢坐著前，好為說經
開解，語生死善惡之道；復上殿呼諸持藏
人、諸妓女著前，為說經戒，皆大歡喜；復上
後殿，為諸夫人婦女，說經戒已訖，還至正
殿，齋戒床上，端坐定意，便得等心。

第一
天上四王請諸天皆會坐，共稱譽呵雕阿那
鋡功德，四天王中尊王下至呵雕阿那鋡
舍，面稱譽呵雕阿那鋡功德。呵雕阿那鋡
時得等心，不答天王。

佛邊有一比丘，至呵
雕阿那鋡舍，呵雕阿那鋡起迎比丘前坐，
比丘說言：「佛坐中常相稱譽功德。」呵雕阿那
鋡問比丘言：「佛稱譽我時，邊有白衣無？」

比
丘言：「無有白衣，正使有白衣，有何等嫌疑
耶？」

呵雕阿那鋡言：「佛語至誠，恐白衣不
信者，便當墮泥犁中；正使信佛語者，便復
來承事我，布施我，我不喜煩擾於人，以是
故問耳。」比丘辭去。

呵雕阿那鋡言：「想朝來
未食，且留飲食。」便行澡水，下飯食訖。

比丘
還白佛言：「屬至呵雕阿那鋡舍，道說言：『佛
坐中大相稱譽。』呵雕阿那鋡因問我言：『佛稱
譽我時，邊有白衣無？』我言：『無白衣，正使有白
衣有何等嫌疑？』呵雕阿那鋡言：『佛稱譽我，
實至誠不妄，白衣不信佛語者，便當墮泥犁
中；正使信者，便復來承事我，我不喜煩擾
他人，以是故問耳。』」

佛言：「善哉！善哉！我不常
為汝曹說呵雕阿那鋡有七事，今復益一事
為八事。何等為八事？一者、不求不欲令人知；
二者、信不欲令人知；三者、自羞不欲令人知；
四者、自慚不欲令人知；五者、精進不欲令人
知；六者、自觀不欲令人知；七者、得禪不欲令
人知；八者、黠慧不欲令人知。所以不欲令人
知者，不欲煩擾於人，故不欲令人知。」

佛說
經已，諸比丘皆大歡喜，起前為佛作禮。
佛說呵雕阿那鋡經