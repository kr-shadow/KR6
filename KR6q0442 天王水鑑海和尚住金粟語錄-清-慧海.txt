#+TITLE: 天王水鑑海和尚住金粟語錄-清-慧海
#+DATE: 2018-05-12 10:25:18
#+SOURCE: github.com/kanripo/KR6q0442 master e69f4218                

* 天王水鑑海和尚住金粟語錄目錄

  
  * 卷一
  
  * 上堂
  * 卷二
  
  * 行狀
  * 傳
  * 卷三
  
  * 記
  * 尺牘
  * 象贊
  * 雜著
  * 雜偈
  * 佛事

















天王水鑑海和尚住金粟語錄卷一
嗣法門人原澂原上等編

* 上堂

康熙十五年十一月武林方伯李士楨請師住嘉興
金粟廣慧禪寺屬嘉興郡守盧崇興海鹽邑公張素
仁紳衿查培繼張惟赤彭孫遹吳甫及鄭亮張協張
㬶徐升貞蔡行馨張幼節等齎啟至楞嚴寺敦請師
受請上堂五剎住持無可補廿年說法媿人天何堪
今又官差至拽向鹽官起法筵祖翁田地如荒廢敢
不摳衣力向前自顧樗才難附望諸公何事苦相延
乃顧左右良久曰業緣既爾難回避雨笠煙蓑又上
肩。

入寺。

山門八字打開向上機圓即佛即心不須舉步祇如
門內一句又作麼生重重樓閣裏盡日望人還。

韋馱北俱盧洲佛不化君唯擁護在三洲堅持寶杵
魔軍伏法社從今展大猷。

伽藍精藍千古嘉聲舊力護慇懃志已深今日從新
三囑託祇園金粟一般心。

祖師西天東土四七二三數到如今六十九不知誰
憶老瞿曇光明炯炯再和南。

佛殿金粟如來充滿十虛進也頭頭磕著退也步步
蹋翻今日和南雖特地一番舉起見光煇。

祖堂淵源有自一脈流長皇哉吾祖曷盡聯芳雖然
攃手到家人盡識更無一物獻尊堂。

據室龍宮虎穴幸爾親登虎子龍孫不須更問會麼
攫霧挐雲須猛利興雲布雨不尋常。

拈啟言言珠玉句句真機東魯微言載不得西來大
意莫能該且道是箇甚麼復舉起曰吾無隱乎爾。

法座向上一路千聖同登擬若如何白雲萬里今日
試看山僧縱觀寫出飛禽蹟徐行蹋斷流水聲。

拈香此一瓣香散之則彌於六合斂之則入於芥城
至尊至貴為瑞為祥爇向爐中端為祝延
今上皇帝聖躬萬壽恭願八方奏凱歸王化萬姓謳
歌樂太平此一瓣香覆載天地刻雕眾形從古迨今
曾無有異奉為闔朝文武請主藩臺郡伯縣君縉紳
等伏願永作王庭柱石恆為法苑干城此一瓣香持
綸把釣二十餘年五回拈出巳酬恩如今欲隱更彌
露奉為傳楊岐正脈二十五世重闢興陽溳翁先師
棲賢獨冠敬和尚伏願寂光從定起再出作津梁僧
問法筵大啟龍象交參第一義諦即不問如何是入
院陞堂句師曰鐵笛一聲用嶺落乾坤千古夢驚回
進曰如此則如龍得水似虎逢山去也師曰山僧功
不浪施問紛紛瑞雪滿瑤臺幾度呼童埽不開且道
埽開後如何師曰康僧橋上望進曰今日大清國內
古佛出世人天大眾盡得沾恩師曰伶俐衲僧問楚
雲一片度江陵千里迢迢赴祖庭金粟天王同一脈
就中消息請師呈師曰獨桑鼓打韻如雷進曰幾聲
清韻人天聳九十九峰齊點頭師曰高山流水幸遇
知音乃曰黃面出世碧眼西來千言萬語不為別事
所以道我此法印為欲利益世間故說在所遊方勿
妄宣傳今日大清國內浙江海鹽金粟山沙門慧海
入院陞堂端為上祝
皇圖鞏固帝道遐昌下願一切眾生成等正覺超諸
解脫雖然如何是我此法印勿妄宣傳卓拄柱曰倚
闌不覺成癡兀又得黃鸝喚一聲起座曰金粟名山
肇建於康僧赤烏之年廣慧法席弘開於天啟密雲
師祖費師翁說法茲山十周寒暑諸伯父繩繩繼武
芳躅九員遂爾四方知名天下祖席惜乎年來斯風
寂莫法幢凋零山僧庶事不才謬承諸公大命委以
尸祝傳燈今日看來何以鼠尾續貂然而諸公不忘
付託始終擁護金粟興隆不卜可知下座。

當晚小參楊岐乍住屋壁疏滿床盡散雪珍珠縮卻
項暗嗟吁翻憶古人樹下居楊岐老子初住破院為
寒所迫不甚淒涼雖然滿床珍珠攃向人前栗棘蓬
金剛圈當陽拋出嘉聲千古兒孫遍地若非此番寒
徹骨焉有梅華撲鼻香茲者山僧初住金粟不唯屋
壁蕭疏牆垣傾倒亦且儲無隔宿之糧灶無溫水之
薪看來淒涼尤甚聊成一偈一并舉似乍居金粟遇
隆冬寒雪飄飄糧亦空伸腳睡且寬衷明朝活計有
天龍。

埽三塔上堂雞足山中成滯貨何如一穴藏家珍金
剛舍利非吾事今日親瞻不壞身全身坐斷無今古
綠水青山不老春且道三即一一即三摩醯三隻眼
千古意分明(密和尚法衣塔費和尚舍利塔車和尚全身塔三塔同一室)。

元旦上堂新年新月新日新時新長老披新法衣所
說新法如何是新法相逢三盞酒醉得眼瞇􃄴。

上堂今朝是人日佛法無固必打鼓高陞堂隨分說
幾句諸人休自眼𥉌󱅾一天紅日頂門出。

上堂二月晴黃鸝鳴瞌睡重總不聞咄醒醒。

上堂二月春將半桃華開爛熳禪和眼皮寬覷著都
不辨獨有靈雲老喚作看華漢古今誰似伊一見不
再見咄今日華枝插滿頭誰羨秦時𨍏轢鑽。

上堂有句無句如藤倚樹樹倒藤枯句歸何處拍膝
一下曰雲在嶺頭閒不徹水流澗底太忙生。

上堂德山見人便棒亂世姦雄臨濟見人便喝太平
艸賊其餘小技不足為道只如金粟意作麼生手提
三尺劍為斬不平人。

上堂舉真淨曰頭陀石被莓苔裹擿筆峰遭薜荔纏
羅漢院一年度三箇行者歸宗寺裏參退喫茶師曰
真淨翁舌頭拖地了也金粟又不然用里山前柏參
天秦駐峰上雲靉靆擊碎犀牛扇捶破鹽官鼓金粟
寺裏上堂無法可說。

上堂今朝恰是三月三桃華李華舒新顏多少行人
覓不見只在枝頭看轉難既不在枝頭看在甚處看
乃拍香几大笑曰知麼迦葉微笑山僧大笑然看華
有如此之樂汝等為甚不知。

上堂舉五祖曰如何是禪閻浮樹在海南邊近則不
離方寸遠則十萬八千畢竟如何禪禪師曰金粟也
有道處如何是禪鼻孔眉毛在眼前幾度覓時都不
見空使少林坐九年畢竟如何禪禪。

上堂一華拈出笑倒傍觀那堪別有所傳只得倒卻
門前剎竿缺齒老胡聽事不真將謂實有此事十萬
里迢迢西來不知一言不契默爾悽悽渡大江自後
分皮分髓付兒孫究竟覓心不可得磨磚作鏡駕車
打牛引他不著一喝三日耳聾三度六十大棒虛空
釘橛乃至門庭高豎七事隨身手忙腳亂金剛圈粟
棘蓬新婦騎驢阿家牽頻呼小玉架上金雞描畫不
著樹倒藤枯句歸何處不覺呵呵大笑且道笑箇甚
麼三千劍客歸何處空留明月照黃昏。

楊進士耀祖同弟烈為父明樓公忌日請上堂恩重
丘山情未已須憑法雨薦親爺生曾三十年持素感
發二郎文武車一點靈光常不昧幾年香火屬誰家
如今親受法王記去也來兮眼不華且道太翁即今
在甚麼處揮拂子曰佛祖位中留不住夜來依舊宿
蘆華。

師維揚回上堂僧問四洲大聖在揚州出現今日因
甚又到鹽官出現師曰汝那裏見得進曰和尚又不
承當師打曰汝且承當者一棒著問金粟山頭親坐
斷森羅萬象一時新如何是一時新師曰柳綠桃紅
眼上來進曰如此則撥轉乾坤見太平去也師曰敢
保未寧在僧喝師不理乃曰依俙越國去年事彷彿
揚州今日來桃李春風開欲遍馬蹄得意過蘇臺有
景眼前說不盡笙歌叢裏醉扶回勸諸人好歸來自
是不歸歸便得五湖煙景自悠哉。

復舉雪峰示眾曰望州亭與汝相見了也烏石嶺與
汝相見了也僧堂前與汝相見了也師曰雪峰大師
雖是直捷提持要且只在門頭戶口說話山僧今日
歸來相逢把手笑語一堂不用越外指點自然春風
滿面頌曰望州烏石與僧堂相見依然事淼茫爭似
今朝金粟叟歸來指點在僧堂。

上堂浙東山浙西水五湖四海王化裏今朝法令行
吳越蕩蕩春風闔國起問諸人委不委相逢出手展
當陽法幢建立非小爾眾中還有出手者麼若無山
僧先出手去也遂展手曰我手何似佛手。

費隱容和尚諱日上堂師翁老和尚本山第三祖坐
斷金粟峰十年忘寒暑一棒起宗風人天徹骨髓歸
真語谿頭忽焉十七歲不肖海法孫忝住金粟席瞻
師遺澤拜師影堂追之無已茲逢遠忌點甌茶爇爐
香匍匐真前稽首頓首且道老和尚即今在甚麼處
揮拂子曰長恨春歸無覓處不知轉入此中來。

送春上堂幾番刻骨為青春纔接春來又送春今日
留春春不住殘紅滿地染泥塵拋下拂子喝一喝曰
須知大地凋殘後更有靈苗一段春。

楊進士為母孟氏恭人忌日請上堂無名天地之始
有名萬物之母擿下拄杖曰者箇是有名是無名若
道無名有物則有名若道有名且道者箇名箇甚麼
如此委悉得不獨為楊公之母即汝現前諸人無有
一人不從此產出者復曰休言一生二二生三離卻
鉤頭認定盤。

佛誕上堂僧問綠樹鶯聲似曲雕梁燕語如簧此景
此時即不問世尊降誕事如何師曰須彌山上擊金
鐘進曰雲門道一棒打殺與狗子喫他具甚麼眼目
師打曰具者箇眼目進曰某甲即不然師曰你道看
進曰家家門前赫日月太平不用將軍威師曰你聽
得須彌山上金鐘響麼僧罔對師打曰太平寰宇斬
癡頑乃喝一喝曰釋迦老子生也便道大地無寸土
鑊湯無冷處天上天下唯吾獨尊復喝一喝曰雲門
大師來也便道太平原是將軍定那許將軍見太平
一棒打殺與狗子喫貴圖天下太平又喝一喝曰主
山神來也便道世尊你降生則已何必矜誇既大地
無寸土人人皆是佛雲門你雖謂正令提持奈何棒
頭短了打他不著今日因齋不如大家慶贊且道如
何慶贊復喝一喝曰誰人知此意令我憶瞿曇。

師持缽至海鹽闔邑緇素請於天寧寺上堂僧問凡
聖交參即不問德山拓缽事如何師曰山僧今日恰
上堂進曰昔日德山今朝和尚師曰汝分上又作麼
生進曰人人有分箇箇點頭去也師曰汝解點頭麼
僧即喝師曰汝再喝看進曰從來不作者箇見解師
曰情知你喝不出問如何是就路還家句師便打進
曰如何是覿面無私句師又打進曰因甚澂潭不許
臥龍蟠師曰汝且退去問千年名剎八字門開隨波
逐浪漢到者裏如何進步師便打進曰街頭高叫賣
新鮮不是知音不與言師曰今日遇著箇石敢當問
文殊三處過夏因甚古人又道向無寒暑處去師曰
汝道古人舌頭在甚麼處進曰杲日當空無所不照
因甚被片雲遮卻師打曰汝道遮得卻麼進曰大徹
底人本脫生死因甚命根不斷師又打曰命根在甚
麼處僧禮拜師乃曰法鼓停聲久不鳴今朝擊動吼
鹽城西齋老子呵呵笑地轉天翻何幸生蓋楚石琦
公建大法幢於此地五應聖召聲揚闔國復退老於
西齋光潛白下至今三百餘年嗣響無人祖燈晦燄
致使人天失路渡海無舟況鹽官之地人文風雅信
向猶多茲者山僧特入其境一缽千家乞諸高戶幸
有一班善友不忘楚石遺風欲令祖燈挑剔斯響振
揚至意殷殷三請說法而山僧不敢推免欣然登座
汝諸人要識楚石禪師面目麼樓閣萬家火宅裏熏
風來拂盡清涼要識祖燈常煥麼任從宇宙雙丸沒
一點靈光無變更要識斯響不絕麼天籟喚時猶不
覺更加潮打石頭城雖然汝諸人不得孤負西齋老
子亦不得孤負金粟山僧卓拄杖下座。

查給諫王望為母陳氏夫人請對靈小參人之生於
世也所求者福祿壽今太夫人有子王公始以令尹
乃遷諫官御史歷任將三十載太夫人可謂食祿厚
且久也人生七十古尚稱稀今太夫人享年八十有
一康而又寧太夫人可謂得壽高且安也給諫公於
聖天子前乞假歸寧兩載以來承歡膝下給諫公以
盡孝思之心太夫人亦免倚閭之望今以微疾而終
給諫公親受遺訓況森森蘭桂一門送老太夫人可
謂受福嚴且真也夫人生恩重以親為大今給諫公
雖抱終天之恨然視太夫人得此嵩高之壽又視自
己為清白之官視今天下滔滔者亦可以少慼矣山
僧承給諫公與諸搢紳當事敦延主席金粟今持缽
來鹽值太夫人啟手足時親為弔慰見棺槨之美喪
禮之肅特拈西來大意於靈堂一為發揚以資太夫
人逍遙樂國以證無量佛身豎拂子曰汝諸孝眷還
識太夫人面目以證無量佛身麼香煙堆裏瞻應現
其若依俙萬象森羅海印含。

張中翰小白為父諫議螺浮公同母陳氏夫人請對
靈小參玅性圓明離諸名相諸佛菩薩所說三藏十
二部契經乃名相也歷代祖師所立一千七百則公
案乃名相也三教諸子之書百王誥誓之說亦是名
相天下富貴功名田園屋宅父子夫婦亦是名相以
至吾人六尺之軀外而首足皮毛內而五臟六腑總
是名相而玅性圓明何處安立雖則如此殊不知名
相之中亦顯玅性即我螺浮張公與夫人立業興家
夫唱婦隨夫人為善百端實乃菩薩命世張公以進
士起潛郎歷掌三科有功國家澤及生民今且不論
至如轉我荊南兵憲未及三月奉裁其闕老幼哀泣
如失所天苟非我公玅性圓明之所施為又安能有
若此乎然則吾人六尺之軀若無玅性何以支撐富
貴功名田園屋宅父子夫婦若無玅性何以樹立諸
子之書百王之說乃至契經公案若無玅性發揚何
以開覺斯民雖則玅性不雜於名相而名相之中大
顯乎玅性矣今日要見張公與夫人面目玅性圓明
也不難遂以拂子向空點一點曰還見麼如此見得
面目宛然絲不挂何須別處覓遺形若也不見人間
富貴離名相天上玉樓玅性成。

楚石琦禪師塔前拈香天恩三被五剎振起寂照家
聲唯師光大師道師名千秋萬載禪燈炳燿白雲冉
冉兮作師塔幢之華蓋流水潺潺兮為師几案之素
琴白雲不可盡流水亦無窮師之靈塔永鎮寰中。

上堂金粟無法說諸人何所求達摩一隻履投子一
瓶油收來作一擔隨處樂優游可以興雲雨可以作
慈舟不似禿笤帚靠在屋角頭休休何處見風流。

上堂若能轉物即同如來指階上石獅子曰汝試轉
看若能轉得即知靈鷲拈華世尊轉物倒卻剎竿迦
葉轉物如何是盧舍那與老僧過淨瓶來鹽官轉物
喫粥了洗缽去趙州轉物要見金粟轉物麼拈棒一
齊打散。

上堂仁者見之謂之仁智者見之謂之智只如衲僧
見之謂之甚麼十字街頭王鬍子現錢買賣不饒人
拍膝一下。

鹽官安國師塔前拈香海昌一席師為肇闢支撐大
廈鎮壓海隅況乃五湖衲子競頭爭大唐天子親記
室發大機展大用犀牛扇子千古風清虛空法鼓聒
人耳目馬祖八十四員善知識誰道唯有歸宗較些
子且今德業猶存塔幢聳立瞻依禮拜面目現在汝
諸人還見悟空禪師麼赤日行天遠清風匝地生。

持缽歸上堂四月十六出山去七月初六始歸家歷
盡三縣并五鎮風光無限缽盂賒看來都是家中物
何須向外覓生涯雖然汝等不可坐在飯籮內道餓
殺。

密雲悟和尚諱日上堂年年七月七老祖是祥辰老
祖真面目斯夕看巧雲巧雲不易見一年一度生布
之為雨露若箇不沾恩只如知恩報恩一句又如何
道將此一條楖栗棒拈在中原定乾坤。

上堂舉密菴因應菴問如何是正法眼藏密曰破沙
盆師頌曰正法何曾有眼睛囤圇道箇破沙盆掀天
動地無收拾攪得三千海嶽昏咄有收拾此日看來
何所似千年滯貨累兒孫。

中秋上堂靈山指曹谿話孤光炯炯照天下何事男
兒摸壁行千秋孤負月華明。

獨冠敬先師諱日上堂奪得徑山箭首射吳興人後
而入漢陽弓矢一齊傾棲賢刱闢興陽重興六座道
場捻土成金六十唱滅晴川上黃鶴樓中無笛音至
今五載絕消息只見風清與月明。

結制上堂金粟開大爐𩍁柴炭一星不用通身一箇
舊話頭抖摟虛空無處避腳前腳後看來源法法頭
頭歸本位忽然碓觜盡開華請君歸堂且喫茶華開
也未不然直待來年正月半放出春風弄爪牙。

上堂西風忽爾來庭際集深雪凜凜寒氣生諸人凍
徹骨翻思立雪人乃見大英烈所以求道真方得少
林決決決天下盡流芳一華開五葉。

上堂舉雲門曰佛法也大有只是舌頭短師曰雲門
那有佛法若有因甚說不出金粟舌頭遍覆三千界
適殿上烏鵲叫師曰汝見金粟舌頭說法麼然則汝
道所說底是大乘法小乘法宗乘法教乘法金鎖法
開遮法汝若不知問取烏鵲去。

上堂太陽門下日日三秋明月堂前時時九夏因甚
昨夜西風起飄颻雪滿階今朝日頭出依舊洗空階
雖然不得換卻眼睛。

上堂金粟禪大海邊浩無涯歸百川偃鼠飲豈足言
以蠡測枉徒然試觀變化鯤鵬日水擊三千翼負天
卓拄杖曰會麼。

元旦上堂新年佛法如何說世界平鋪玉屑多慶兆
豐年民有賴瑞圖王室太平歌明明一色江山遍了
了千差眼上摩西舍東鄰張李老醉來拍手笑呵呵
且道笑箇甚麼去年鼻孔大垂下今歲眉毛依舊橫
誰識千年桃核裏相看原是舊時人。

上堂北冥有魚其名為鯤鯤之大不知其幾千里也
化而為鳥其名為鵬鵬之背不知其幾千里也金粟
有拄杖子其名為棒棒之大不知其幾千里也化而
為鱗其名為龍龍之角不知其幾千里也𨁝跳上三
十三天築著帝釋鼻孔東海鯉魚打一棒雨似盆傾
會麼不遇張良手空說腹內兵。

解制上堂僧問昔也結時滴水滴凍今也解時華嘯
華開春風滿面送行腳一笠天涯何處留師曰萬里
一條鐵大地無寸土進曰牡丹花下臥貓兒千里萬
里無尋處師曰南北東西有路通乃曰結也無所結
萬里一條鐵解也無所解大地無寸土牡丹華下臥
貓兒殷勤送上長安路。

上堂達摩不會禪孔子不識字相識滿天下知心能
有幾委委南無觀世音吾無隱乎爾。

上堂天清地寧時康道泰三月春光景物賒遊人翫
賞通身快普門大士伸開手摘得桃華觀自在忽然
一陣東風雨狼藉枝頭生感慨會麼不是東風華不
開華開又被風打壞。

揚衛守丕顯為父誥封請上堂皇恩浩蕩重如山誥
贈將軍豈等閒不是一人承雨露何能滿戶集歡顏
春風細柳華應放黃閣絲綸旨幸頒誰謂昦天難可
極綠袍金帶繫腰間雖然且道太翁今日還來受贈
麼雨霽園林華灼灼風清春樹鳥關關。

上堂即心即佛石中有玉非心非佛沙裏無油不是
心不是佛陽春雪曲和者猶稀金粟者裏也無佛也
無心落落閒閒絕古今無事康僧橋上立菜華一片
是黃金。

上堂但參活句莫參死句如何是祖師西來意庭前
柏樹子是死句如何是佛三腳驢子弄蹄行是死句
且道如何是活句茫茫宇宙人無數幾箇男兒是丈
夫。

上堂千說萬說不如不說因甚不說誰家灶內火無
煙。

上堂舉雲門因僧問如何是諸佛出身處門曰東山
水上行佛果曰天寧則不然如何是諸佛出身處熏
風自南來殿閣生微涼師曰金粟又不然如何是諸
佛出身處夜短眠不足天明睡正香。

楊文學二顯為室小祥請上堂去年今日事堪哀千
手大悲輓不回今年此日腸仍斷伊人一去不歸來
歸來歸來啼鳥落華春夢斷圓音一點笑顏開。

上堂春山青春水綠達摩齒雲門足何處討風流平
空遭委曲至今不關風步步沒行路攛下拄杖曰汝
見祖師舌頭麼。

上堂萬法是心光諸緣唯性曉本無迷悟人只要今
日了既無迷悟人又了箇甚麼南泉斬貓歸宗斬蛇
汝道是何意旨眾無對師曰了。

上堂丹霞燒木佛院主眉鬚落直下如委悉招殃豈
是錯錯錯眉鬚偶爾墮通身俱踊躍。

上堂今朝四月八木佛是生日供養好燒卻好良久
曰昨宵一夜黃梅雨洗出古人自在心。

上堂舉佛照曰棒頭撥著活衲僧正法眼藏增高價
師曰金粟則不然棒頭撥著活衲僧正法眼藏不值
一文。

上堂洞山有五位金粟只一位為甚只一位唯吾獨
尊。

上堂入得金粟門過得祖師關如何是祖師關趙州
勘婆子鼻孔被人穿汝道趙州穿婆子底婆子穿趙
州底有僧出眾一喝師曰又穿卻一箇。

上堂砍卻德山手有棒打不得截斷臨濟舌有口喝
不得擎叉舞笏輥木毬總是小兒閒伎倆現成公案
不須拈誌公原是閒和尚。

上堂今朝五月五家家縣艾虎所畏疫鬼侵故喫雄
黃酒禪和無錢買妖怪盡來擾金粟為汝驅邪去也
卓拄杖曰急急如律令毒氣化烏有汝道拄杖子有
多少神通便能如此復卓一下曰一一超佛祖。

上堂今朝六月六無人不汗出一身白汗流清風下
載足諸人果如斯不負到金粟。

上堂今朝中元節薦拔事忙迫大鬼小鬼來各與一
分食明年此日仍復臨去去來來無休歇不如直下
息心馳不作鬼兮不作佛又作箇甚麼十字街頭石
敢當歲歲朝朝閒不徹。

上堂二十餘年坐此曲彔床橫說豎說有一句子未
曾說著如今年老心孤藏畜不得稱時說出布施諸
人只是諸人不得作尋常觀可以移風易俗可以入
聖超凡可以火宅駕車可以華街柳巷要見者一句
麼無底籃兒滿盛歸。

祈雨上堂去年祈雨難為說青天兩月無霹靂今年
祈雨倍如斯長空三月望雲霓鼓鑼捶破無處討禪
和箇箇執楊枝赤日炎威未足畏傾湫倒嶽思來時
行雨龍王休瞌睡當頭一棒雨淋灕大眾看看行雨
龍王發惡去也汝等各自顧取袈裟角。

退院上堂道本無形遇緣而應來也月印千江去也
風生大塊來來實不來跨下不曾離卻揚州鶴去去
實不去大地都是一金粟只如腳下雲生臨行增感
又作麼生釣盡煙波蓑笠冷錦鱗未遇用工難金山
有話無人會收拾絲綸過別灘。



天王水鑑海和尚住金粟語錄卷一

天王水鑑海和尚住金粟語錄卷二
嗣法門人原哲原璨等編

* 行狀

金粟費隱容和尚行狀

師諱通容號費隱閩之福清何氏子生而挺異舉止
不凡六歲入鄉校授讀魯論諸書輒自口中喃喃儼
若偈語梵聲識者知其為出世之器也十四歲二親
繼器師哀悼無已遂詣三寶寺禮慧山祝髮躬親眾
務無間晷刻如是者三年十六歲與青林友人共住
朝暮盤桓此事偶登鼓山喝水嵒口占曰嵒上艸色
肥嵒下水流急策杖上嵒顛山空人獨立頻伽在㲉
音自不同虎生三日氣已吞牛矣十九歲每與青林
對機曾無話墮林對眾曰此公譬如畫龍若一點睛
便當飛去是時師乃起參方之志首謁壽昌無明禪
師舉所參無字請決明曰任汝恁麼看於是力參無
字旬餘值明陞座見一僧出眾對機愈益奮勵不遑
寢食忽一日身世俱空話頭脫落排闥入方丈曰今
日看破和尚家風了也明曰你有甚見處師即喝明
曰是事不恁麼師繞一匝明曰祇如世尊拈華意旨
如何師拂袖出次參博山無異禪師取道天龍適異
亦寓天龍師見即問步來車來異曰你管我作麼師
曰不涉途路要和尚道異不理師又問至道無難唯
嫌揀擇是如何異曰我行路辛苦不能為汝道師曰
和尚今日被蕅絲牽倒了也茶次又問師唱誰家曲
宗風嗣阿誰異曰汝那裏學者虛頭來師將異連座
一推幾乎倒地異徵師所自師述見壽昌因緣異曰
一箇棺材兩箇死漢師乞指決異教參話頭隨至博
山未幾謁湛然禪師於雲門湛問汝那裏來師豎扇
湛曰德山因甚不會末後句師一喝湛曰莫掠虛好
師曰今日親見和尚至匡廬見憨山大師問古人道
離心意識參絕凡聖路學意旨如何山曰待汝離卻
心意識向汝道師一喝山曰者箇後生弄觜師曰要
且無人證明便出二十五歲作偈見志曰吾年二十
五氣海吞佛祖不過古人關豈蹋今時路有閩僧定
林于眾前稱師推倒無異喝散憨山師應聲曰天下
衲僧做一擔擔眾皆譁然稱善十餘年雖遊歷洞下
諸老之門咸蒙賞識但自覺本分上不甚相應每趺
坐自傷不覺泣下偶慧輪僧持密雲悟和尚龍池語
錄至師展閱歎曰者老漢有大過人處必能為我了
事一日聞悟赴天台憩吼山師冒雨往見問覿面相
提事如何悟以番菩提珠劈頭便打師曰錯悟又打
師盡力一喝悟祇打師祇喝至第七打師頭顱幾裂
所有伎倆知解泮然冰釋乃對悟曰我識汝是臨濟
兒孫請坐悟坐定師翻身將悟拄杖打悟三下曰汝
佛法元來如此持拄杖便行悟曰且來且來師不顧
悟隨步奪回拄杖打師一下師曰看破了也是年乃
熹廟天啟二年師三十歲也次年掩關于姚江陳賢
嶺自是日用知見如布袋盛錐子一一露出感悟和
尚法乳之恩乃修通法嗣書上通玄悟手復嚴正師
資氣分水乳之合師出關往見悟問熏風自南來殿
閣生微涼汝作麼生會師曰水向石邊流出冷風從
華裏過來香悟曰離此又作麼生師曰放和尚三十
棒悟曰除卻棒又作麼生師即喝悟曰喝後聻師曰
更要重說偈言悟休去師歸閩上博山禪師書曰夫
人出世主張宗門須是超方眼目具嚴大手段始不
負達摩西來單傳直指之風亦不昧此道堂皇闊略
不是邊隅故撥火明道開田說法乃至亂艸邊钁頭
下皆有舉揚此道者豈例授以死工夫為然哉竊為
單傳之道貴在直指宋元以還幾死繩墨不是河南
提唱公案便是江西死看話頭而臨時指點當機契
證竟無聞焉師在菩提珠下翻身悟得祖師活意眼
目精明機用超卓反觀從前所遊爐𩍁咸成死法故
無論是聖是凡是長是幼當頭一拶令伊別有生機
三十三歲至茶洋山構菴棲止山最幽僻時聞山魈
虎狼之聲一住三載時悟和尚住金粟湖海畢集以
書召師激勵學者且云亦可了彼此未完公案耳師
復曰大丈夫兒豈因一幅紙波波挈挈不自休息乎
是年迻鼓山編茅曰別峰復住三載悟再召師至金
粟立為西堂師辭一晚索熏風自南來頌師呈曰匝
匝熏風正令機通身觸著冷無依分明一句離情謂
教我如何舉似伊咄須著眼莫遲疑好看當人額下
眉悟曰描也被汝描成畫也被汝畫就祇如描也描
不成畫也畫不就汝又作麼生師便出明年歸閩福
清緇白請悟住黃檗懇師介紹復至金粟始就西堂
職又明年隨赴黃檗悟上堂曰隻葉片舟泛海中乘
風來到福城東洪波浩浩無餘事只作拋綸擿釣翁
還有衝浪金鱗麼出來相見師以坐具覆頂曰會麼
悟打曰一釣便上師一喝歸眾是秋七月望日悟陞
座特以源流衣拂付師焉壬申悟赴育王召師主金
粟師辭以居山為念癸酉福清士紳以黃檗萬福禪
寺起師開法師就之入院上堂禪衲雲臻始一香拈
出以供悟和尚時悟以師為傑出臨濟而師亦以法
門為大任矣當陽直指不開岐路截斷廉纖離去情
謂唯以衲僧性命舉揚弘法從此起住三載遠邇欽
風丙子遷建寧之蓮峰丁丑省覲悟和尚于天童悟
撾鼓陞堂舉師首眾且曰大似降尊就卑以師開法
日久故云秋赴溫之法通如邵金門周應宗陳三有
諸薦紳盤桓禪道殆無虛日戊寅嘉禾郡守鄭瑄鹽
官邑侯朱應熊及杭嘉兩郡縉紳請師補金粟廣慧
禪寺寺乃康居會公開山刱始于吳赤烏之年歲久
浸廢其基址半屬民業悟和尚購贖回寺大建禪林
為說法初祖嗣應天童命石車乘禪師主席緝其未
備而師之來尚有未完者師住十年乃大成之所以
金粟奉塔者唯三祠象者亦唯三蓋以三和尚所成
之席後雖有數代住持不過繕壞補偏現成說法至
若瓊樓玉殿金田香園則三和尚巳悉備之號曰全
盛道場洵不誣矣師弘法暢懷在金粟得人俊傑在
金粟整清規礪方來在金粟師十坐道場打鳳羅龍
碎骨取髓至於日與超宗異目鐵額銅頭縱橫殺活
廓顯全機者則金粟勝之矣一日見朝宗忍禪師以
世諦聰明著書議論佛祖公案師作闢謬諭之深錐
痛拶不啻師資明訓終不以謬見而棄之蓋師婆心
救世不使一人一錯永錯必多方援引究明而後己
故復有判說勘語諸書以駁諸方師嘗曰吾豈好辯
哉蓋持正法門不得已耳壬午秋悟和尚訃至師挂
真舉哀如器所生復率孝廉王谷上通玄治喪當眾
燒遺拂磨圖章以杜代付之弊舉林埜奇禪師繼席
通玄冬悟和尚龕至天童師詣修供明年春復上天
童送悟和尚靈龕入塔陽羨諸紳請師繼席龍池師
舉萬如微禪師應之乙酉武林徐道真建禪院于皋
亭之黃鶴峰請師退居師顏其院曰直指蓋值國變
烽煙四起師蒲團地坐攝心行道以祈國寧而世謂
師將無心領眾更有僧天空請師退居于天目者丙
戌四明韋郡伯慈谿定海兩令公同郡之薦紳請師
住天童景德禪寺時明州亢旱日久迨師至甘霖大
沛入院之辰朗霽如初俱謂師道力所致即日陞座
龍象圍繞食堂幾盈萬指於是縣悟和尚象于法堂
每晨率眾敬禮三年無間孝思悽愴飲水知源遂鼎
新悟和尚塔幢樹塔銘道行二碑墓木既植香火嵷
􂳾小天童諸祖之塔歲入剝盡鞠為茂艸護塔之廬
贍僧之田久被侵沒師不勝其憂乃感督臺張公驅
馬親視毅然恢復師遂將諸祖之塔次第修營并廣
緝叢林未備大復本山故產今說法天童食堂受享
者大半師之力焉師不獨道開人天眼目且功布太
白者多矣維今住祖席者謂廣聚眾多刻書以此取
勝視興修祖庭力復產業為唱道外事殊不知東土
學道之士不似西乾習禪比丘望煙消而捧缽乞食
千門待晷迻而縣榻樹下一宿然安清眾接方來而
雲堂法產可視為外事亦可少也哉此師為弘道根
本也己丑拂衣出山抵武林直指明州當事與諸紳
敦延還山師力辭之時語谿檀護請師住福嚴雲間
當道又延師開法超果兩地交迎師先應超果之期
登堂說法萬眾圍繞況雲間古稱樂善好道鄉先生
日與郡之官僚入室請益師大開武庫隨求與焉人
與非人歡喜取足一期告滿楖栗橫肩韜明宗公迎
至龍華上海高令公延入內署為少子薙髮摩頂復
至虎丘埽隆祖塔時申公青門姜公如農周公子佩
皆追隨問道暮春入福嚴院福嚴乃真歇了公道場
而琳宮貝殿幾鄰瓦礫山林有待師來復興未幾蘇
杭當事與諸縉紳請師住禹航之徑山萬壽禪寺時
徑山法席久虛僧規彫弊老屋敗椽難以擊目師高
登猊座浩歸湖海植德鐫頑叢林改觀室中垂五問
水既無筋因甚長流不斷佛祖公案猶空中紙鷂向
何處收取線索鵬摶峰與晏坐峰相交且道說箇甚
麼風扇大野畢竟作何形色望江亭上垂機誰是知
音酬語紛紛契機寥寥師念茲山為列祖道場無堂
祠奉乃于大雄殿之右闢址建堂曰列祖以祠本山
說法八十一代之祖又于殿之左建堂曰名宿以奉
諸方流寓觀光者又于不動軒後建方丈五楹師住
五年百廢具舉每見諸方有乖法門者痛與彈斥不
避怨嫌先是洞宗有僧遠門者集五燈續略私心自
用變換祖燈將巳定在前之南嶽抑之于後復將在
後之青原抬之于前馬祖之天王石頭之天皇不本
皇藏碑文仍復矯亂更乃私撰人名假設機緣以續
其宗誠子虛大人烏有先生師直筆偽者削之錯者
正之間有崛起遙嗣者列之未詳乃成書曰五燈嚴
統嚴者嚴其承虛接響統者統歸本宗正脈洞下因
而失恃群然吠起師喟然曰我以清理祖燈撥亂反
正其知我罪我我乃何辭焉且黃檗琦公應扶桑君
請君見嚴統不勝欣然乃命刊刻以布諸國於乎慧
命斯寄祖燈賴傳人天眼正應自不昧自此天上人
間龍宮海藏展轉流通何有盡日況法道濫觴之際
亂統滿地之時天不生師一出隻手以整頓之則傳
燈錯亂人天眼瞎又奚止萬古如長夜哉壬辰師六
十大誕僧俗祝慶者幾三千人雲間曹侍郎峨雪作
文同眾紳稱壽毘陵楊殿元靜山有五峰今日高天
下萬指都教拜下風為賀秋往龍池埽傳祖塔孤雲
鑑公請過溧陽馬總戎迎于萬古寺上堂四眾雲來
法座幾陷東嘉林內翰可任到山參謁不遇有日本
為參承雙徑山機緣恰兆乳峰間蓋林公後雖嗣雪
竇視此亦有懷感于師者頻年以來法門混亂可勝
為言冒之者既久假而不歸旁觀者亦從流而同醉
自嚴統之書一出皆相顧瞻喪至無措足地若果能
擔當法道具丈夫剛骨者自必面稟有師況無根瑞
艸智者不貴威音以後無師者盡屬天然外道而拈
華一脈正宗嫡派何有乎是以師亟亟提持著書救
正使知宗門珍重源流靡假師承有據僭竊無從師
一段苦心而不避怨嫌者如此矣昔者禹抑洪水天
下蒼生安孔子作春秋亂臣賊子懼師述嚴統清禪
海以無淆正人心而不死千古耿光魔外恐懼師配
二聖不亦可乎甲午師曳杖辭五峰至金閶琴川諸
紳請退居虞山之維摩上堂舉給事馮濟川三不得
話著語時織方嚴子張在座下有省呈偈通所得師
不許再加徵詰乃許之丙申鹽城賈邑宰迎赴永寧
淮之人士勤懇問道至無虛日吳門沈太史子美華
亭沈太史繹堂暨諸紳削牘走淮延師主堯峰興福
禪院繇是返棹過秦郵昭陽間叩道瞻依者接踵師
應之未暇淨慧木陳忞禪師遣職遠迎及抵邗關木
親候于道左遂假僧舍少憩敘闊木堅請過淨慧師
謝乃解維還虞嶺秋入堯峰薦紳顧松交姚文初趙
明遠沈匡來等送師入院帆影交映緇素喧闐水陸
之路為之不通師拈棒陞座如意指揮百萬人天靈
山未散冬起禪期五堂安眾舉東西二堂首座秉拂
說法獅子窟中獅子哮吼師老而愈健鉗錘衲子朝
夕更勤法席之盛冠于今昔丁酉語水使符請再住
福嚴師允之時徑山僧眾齎撫臺啟迎師還山然師
自出雙徑後請還山者三師俱堅辭不赴乃入福嚴
購木以興叢席福嚴自唐宋來以壯麗著稱明熹宗
時遭舞馬之變迄師應請後而飛樓涌殿萬礎千楹
不四歲而厥功告成師于此寺誠有夙緣矣辛丑師
為法求人精勤不倦唯以提宗接物為任禪侶日親
縉紳參請無虛日三月示微疾門人勸進藥餌師笑
卻之題悟和尚象贊并自題真贊畣括蒼周太守問
道書諸門人以問疾至師款接甚歡命侍者出道具
散眾二十九日晨起諭頭首職事曰今日內外諸務
不必白我午呼門人行觀等至榻前手書遺囑顧視
微笑而逝闍維於天中山北煙光所及舍利如雨頂
骨齒牙俱不壞五色燦然光燿奪目合山禪人虔禱
獲舍利無算門弟子思所善後開覺將來無傷先志
各請建塔蓋師遺囑有曰老僧死後不可出訃音受
諸方弔奠即從火化火滅灰飛吾之後事完矣亦不
得造塔免占人間地免累世間財行狀不須修塔銘
不須請更不可喧動人耳目故曰生如寄死如歸喧
動何益乎此師末後所說法要也雖師埽除名相揭
空諸有而光明照燿何處遮蓋世或以為造塔請銘
相違師意殊不知師在高高峰頂立我輩在深深海
底行諸見圓融何往不是如是則舍利分煇塔幢各
建閩之有黃檗楚之有興陽語谿之有福嚴鹽官之
有金粟四山窣堵千載瞻依夫舍利之繇來者起自
西乾釋迦舍利動至八斛四斗東土馬祖舍利乃至
千萬永明壽身如鱗砌隆慶閒四十里內焰所至處
舍利如雨先聖既往後聖罕聞蓋舍利者道德之所
在一真寂滅之所藏匪獨堅剛而不壞尤且神化以
無方是秋棲賢敬和尚執喪而回哀禮火場復于灰
土中涌起舍利一十四顆持歸立塔興陽豈謂曰精
血之凝有若如此之靈耶況師生平以法為任稍見
詭道隨筆辯之辯之不已旋乃闢之是是非非苟或
議論不當三寸舌根幾同灰燼又曷能有此五色燦
然照燿堅固不朽哉是則師為釋迦馬祖諸師一出
異身說法此一明驗矣師生萬曆癸巳五月二十四
日寂于順治辛丑三月二十九日春秋六十九夏臘
五十六開法自黃檗蓮峰法通金粟天童超果徑山
維摩堯峰福嚴十坐道場說法二十九年宗風洋溢
海宇欽崇付法弟子隱元琦等六十四人嗣法孫唱
師道各占山頭以及曾玄繩振未易數也至於親承
爐𩍁得旨而歸齎函請益聊闚鞭影王臣國士宿衲
名流亦未之或知師鉗錘玅密陟其門者無不虛往
實歸師為人坦率日用施設無不平常故師之子隱
元琦扶桑國王迎往稽首稱師虔懇問道直尊為彼
國初祖師之孫憨璞聰　本朝首膺明覺禪師之號
召入大內賜紫說法師聞而一笑無介于懷雖法眼
照空寵辱不驚不足為子孫榮然非師之道德所鍾
而能臻此者歟師浮雲世事弊屣行蹤天童故產既
復法席重興芒鞋挂壁撩起即行不作蚖蛇戀穴態
亦不為子孫計真如應菴祖之為人也師說法數萬
言不假雕琢自然錦繡排山倒海波浪千層真如佛
果祖之嘉錄也師直心無偽直行真實無論親疏當
頭生按是則極慈悲又極惡辣眼光炯炯爍破天下
舌底津津埽蕩邪宗大矣哉臨濟功臣天童真子一
切群生之依怙也師自頭顱裂碎法眼豁開萬別千
差如日處晝故礙膺既去親切拈來十坐道場一棒
指出學者臨機無不脫穎慧海謁師于雙徑師問汝
那裏來海即喝師曰放汝三十棒海又喝遂起名受
具繼而幾番相見劈面火蛇毛骨俱寒他可知矣師
趨寂後有雲石僧者從天台來遇師于中途與孤雲
鑑公冉冉同行僧問何往師曰天台去僧曰何無相
從師曰有孤雲在僧不忍遽別隨師二十餘步師推
開曰汝自去僧乃拜別及扺杭知師于三月廿九長
逝矣又知孤公五月八日化去矣於乎雲石者何異
宋雲遇少林于蔥嶺也唯師雷霆一世號令諸祖明
明聖真降蹟事豈偶然哉至於赤心扶祖道厚德澤
天人豐功光泉石懿行著叢林又烏能備述維是金
粟舍利塔上一十七年無銘寧無慨焉茲海忝繼其
席實難辭責僅以夏蟲之見狀師之行以請明眼筆
下生光放出師之面目昭映斯山為萬世寂滅光明
之幢是一切眾生之大幸也謹狀。

* 傳

** 棲賢獨冠敬和尚傳

師諱行敬號獨冠雲夢人姓楊氏德安望族也師甫
離襁褓唯喜靜坐十三歲從本邑空如剃落一夕夢
觀音大士換骨至齒牙間負痛而覺至是不尚持誦
唯思禪寂偶得天奇語錄閱至阿孃牆裏喚哪哪途
路師僧會也麼拶破者些關捩子孃孃依舊是婆婆
不覺拊几曰有是哉遂荷笠南遊首謁密雲悟和尚
于太白山中時密中興臨濟之道大振東南萬指環
繞師見即問不著佛求不著法求不著僧求學人大
事不明當何所求密劈頭棒曰不著佛求不著法求
不著僧求師曰學人到者裏因甚不會密曰不會正
是你好消息師自惟曰可教直下承當去繇是大白
峰頭玲瓏嵒畔搬柴曳石看斯一棒三年靡間偶動
他山之遊乃過雲門之席雖得管帶輕安然與本參
話頭不能洞明乃再上天童密見曰者小老穿與麼
大鞋師翹一足曰者是大是小密打一棒曰你道是
大是小師擬對密連棒打出復依數載隨密上天台
而密旋示寂師放聲大哭曰將謂到通玄發明此事
誰知薄福至此然既此山失望必當擇木而棲會金
粟費隱容和尚執喪至通玄師見心喜且容和尚為
天童得髓者道重諸方師自謂曰此天賜我師耶心
喪畢乃造金粟問遠趨函丈乞師指示粟以手指曰
我指示你師當下豁然如人放下百二十斤擔子連
聲曰如此則恩大難酬粟劈頭棒曰作與麼會俾司
客粟問龍生金鳳子翀破碧琉璃意旨如何師作舞
而出已而師資水乳一問一畣日增閫奧粟升天童
師侍往仍司客粟問描也描不成畫也畫不就意旨
如何師曰合取兩片皮粟曰你分上又作麼生師便
喝粟復問眾眾畣不契粟曰何不看敬知客下語粟
復遷超果福嚴師皆隨行後赴徑山師亦荷橐從之
復命典客蓋師為人謙恭動止不妄是以粟遇賓客
甚集乃命師典之且典之有方風雅悅人老知客之
名聲播叢林癸巳師四十一歲粟問風不來樹不動
田雞不跳艸不動意旨如何師曰龍吟霧起虎嘯風
生粟曰端的作麼生師曰請和尚珍重粟曰我別你
後語師曰端的作麼生粟曰相隨來也師曰如此則
禮拜和尚去也遂命監徑山院事秋粟特以信拂一
枝授師傳臨濟法道焉旋有天目大錢白楊相招主
席師以居山辭乙未同門天水廣公以吳興靈山延
師唱道遂一香燒供金粟容和尚以酬法乳丁酉漢
陽人士以棲賢來聘師念鄉關久別無因而返藉此
以唱還鄉曲調欣然就道弘開大冶煆煉人材翦除
機誡純用真實一時四方學者聞風而集至室無以
容遂有棲賢重建締構之役創舉將竟而興陽使符
又至蓋唐宋宗風之盛大播郢州故郢之祖庭頗多
而鉅觀者則興陽太陽芭蕉然山以人名太陽以玄
芭蕉以清興陽以名者則不一道欽開山四宗弘道
賢髼頭傳大溈哲公之道開席興陽玅喜遊興陽尚
及見賢之肉身在十三代祖之遺風興陽法席可想
見矣況郢之諺曰興陽佛殿太陽池芭蕉寺裏比目
魚惜元明以來令行吳越郢陽不獨宗風絕唱亦抑
祖席頓薶荒艸矣師愴然受請蕭然入院破屋殘僧
白雲滿目無何秦中嚴公玉環提督豫章假道漢上
晤師于棲賢宛如夙契師遂以興陽委之公亦欣然
肯諾乃邀師過建昌以就厥事繇是興陽摩雲蕩日
之殿照壑蟠嵒之樓禪堂廚庫法席輪奐得以傑構
然則興陽不建嚴公不來師亦不至師之與嚴公殆
非偶然哉未幾雲杜之纂峰沔水之廣長鄂渚之嵒
頭前後請牘至師許之住纂峰者一月住廣長者一
期而嵒頭則優游往來荊門玉泉澧浦夾山顓使又
迎師卻不應乃上衡山埽讓祖最勝輪之塔福嚴住
持佛頂嚴屬師及門弟子請師開法福嚴師以興陽
稍未卒業不允僅一登座說法以結諸山法喜之緣
送容和尚木主入傳法院祖堂留兜率旬日撥棹過
荊南以觀慧海所闢天王之席海率荊人士請上堂
說法送度門法瀾澂進天王方丈攝住持事上堂復
歸棲賢師二十餘年津梁不倦六坐道場隨時拈出。

上堂曰法身無相春色滿園關不住般若無知一枝
紅杏出牆來善財童子參見五十三員善知識末後
向樓閣門前了手富嫌千口少南嶽思和尚一口吞
盡三世諸佛何處更有眾生可度貧恨一身多且道
漢鎮街頭袁德謙來此棲賢會裏飯僧是有所謂也
無所謂也有所求也無所求也擊拂子曰落梅濺石
青丸碎臥柳臨波翠帶長又曰百步穿楊箭中者知
分曉當陽陷虎機識者豈能瞞好手手中呈好手敵
勝驚群紅心心裏中紅心通身慶快知音漢舉起便
走瞌睡人夢中說夢山僧今日插標布彩去也還有
搶旂奪鼓者麼良久曰一鏃破三關分明箭後路又
曰若是一見便了未為好手法場久戰方見作家作
家相見也開口不在舌頭上法場久戰也干戈林裏
太平時得到恁麼田地用之則行舒卷立方外乾坤
縱橫挂壺中日月舍之則藏榾柮火中煨芋熟天子
三召而不出必須與麼人方能與麼事現前還有與
麼人麼喚來與祖師洗腳又解制上堂曰有時把住
佛祖攢眉有時放行聖凡得路今日欄棬既開放出
牛兒馬兒騰蹋春風桃華浪裏翻身百艸頭邊游戲
三沒浪高只貴金鱗燒尾一聲霹靂從他攫霧挐雲
手親眼快平步青霄滯殼迷封暴腮點額眾中還有
要風雷相送底麼拈棒一齊打散又武昌王司李至。

上堂曰惱後圓光萬別千差俱照徹驀頭風雨從教
遍界骨毛寒拋卻家珍掀翻舊案縣嵒攃手自肯承
當絕後再甦欺君不得拍禪床曰會麼隔江招手橫
趨去爭似今朝見面親僧問楚江河路既通因甚斷
頭船子不到師曰無你棲泊處曰龜蛇二山常相對
因甚賓主不分師曰一箇裝聾一箇作啞曰黃鶴樓
中吹玉笛因甚音律不辨師曰子期去不返痛哉良
可悲曰人人眉毛眼上橫因甚自己不見師曰只因
太近僧佇思師喝出問驀地相逢三頭六臂正恁麼
時金不博金一句又作麼生師曰放汝三十棒曰不
假鉗錘力分明覿面呈師曰本分事作麼生僧擬議
師曰販私鹽漢喝出師之絕情離識真實相為者若
此且楚之宗風久歇得師振起黃鶴樓前鸚鵡洲邊
古鏡重磨漢陽覿面孰謂柔弱如此屬為瞌睡虎哉
康熙壬子師示微疾謂侍僧曰我欲歸興陽僧不察
師意然居起如常一日問曰今何時僧曰酉時師曰
吾生于酉死于酉吾行矣索筆書偈曰釣竿砍盡重
栽竹夙世業緣今巳足不脫荷衣歸去來六六依然
三十六泊然而化蓋八月三十日也師生萬曆癸丑
五月二十二日世壽六十僧夏四十七門弟子奉全
身歸興陽塔於寺之東麓。

** 寓人自傳

寓人者楚興國人也姓謝名慧海字水鑑別號沙翁
蓋與玄沙備公同族又慕其為人曰釣魚船上謝三
郎佛祖位中留不住景而屬號晚年居跡不定又稱
寓人二十披緇遊落北講經論究研頗為敷說自謂
死生事重語言文字無濟于事遂看本來面目搆思
不得無可奈何一朝飯後劃然廓悟乃謁徑山容和
尚深得增入復謁金車琇禹門微虎嵒忞諸尊宿賞
為不羈後于吳興稟法靈山敬和尚焉自此以往廿
年說法六坐道場六坐者荊南天王鐵佛維揚地藏
鄂渚黃龍漢南棲賢嘉禾金粟而深竭力者天王也
天王乃悟公開法之場大寂傳燈之地雲門法眼兩
宗源流所出惜以武穆岳公征湖南而廢荒煙蔓艸
事待其人寓人不揣非才力為恢復以成法席又搜
藏譜以證兩宗之訛使盲瞽之徒妄竊祖宗為自媿
也若黃龍再闢地藏重興此尋常刱建不足為道晚
年乃為虎林大方伯之舉太守縣君之迎承乏金粟
俎豆三秋今寓吳門將之楚而終老焉或曰師年六
九正可弘道何必拘拘投老楚山而棄祖庭為自適
者何耶曰吾子世見未足與語不知世界空華人命
危脆住即夢遊行同幻化且四大色身尚為吾一寓
父母妻孥功名富貴未有不為吾一寓者又況說法
匡徒支撐祖剎而有長轍遠定不為吾一寓也哉士
大夫從吾遊者往往譚道之餘復論莊老至快言不
禁手舞足蹈識者謂沛然胸襟不識者謂肆口接輿
然而居跡不定每每因之今歸楚隱世途不接優游
寓居歲月遷流以待填于溝壑矣或曰菜葉流出樵
于尋來師以何拒曰山僧不管人間事一任尋蹤到
白雲。



天王水鑑海和尚住金粟語錄卷二

天王水鑑海和尚住金粟語錄卷三
嗣法門人居士黃明震楊耀祖等編

* 記

** 查給諫夢記

人生於世一夢也何夢中又有夢耶夫夢者幻化不
實之謂也何遇而靈驗往往先知豈弘闡祖道事屬
非常山川召呼神龍有以曉人耶是以安樂公報瑤
田之夢即菴于雲居祇一粥之緣潭龍王奉金匙之
食元叟于徑山有一十八載之住祖庭待人振起先
業爰自豫有定數豈與尋常泛泛住持者之來哉丙
辰秋虎林方伯李公以金粟之席數年住持不得其
人頹然傾廢舉余輓回說法即下檄嘉興尹海鹽令
敦延海鹽給諫查公王望一夜夢于萬頃波中涌出
一圓古鏡約有數百億萬斤初起似有黑氣漸而升
高光明照耀天地一色而空中有神呼公出手扶持
公竭力支撐忽而覺司門者乃傳府公有函至發讀
則知請余公曰異哉疇昔之夢乃師字也繇是遍告
當事與諸同人曰吾素倔強獨知之有儒至如諸方
尊宿從未接見今金粟之請水師也吾非改前轍從
事其道吾視吾夢蓋與水師有一段因緣遂躍然而
起率諸紳迎余入院第金粟荒涼之甚僧規殆盡居
民承閒侵擾及余至一番清理整頓方復舊觀雖怨
誹繼起賴公之杵可伏住三秋辭退公仍迎余出院
復謂余言曰吾昔夢可足徵矣師前以革弊之故招
細人萋菲豈古鏡初升黑氣之障乎吾力維持豈神
呼出手扶特乎此二事不足為奇所奇者數百億萬
之古鏡而能飛騰上升吾謂師非凡器也且愈升而
愈明吾謂師至高明而道中庸也是以丐師一言為
吾記之余曰某固陋無似之夫何敢當為應夢之人
或神龍使公知儒釋為不二大道如虛空虛空豈有
分別隔礙哉公唯唯遂為記。

** 儀真地藏禪寺重興記

地藏寺重興落成矣請記於諸名公諸公咸謂余知
文義識道理當自記庶鬼神呵護使事傳而不朽余
應之曰嗚呼天下豈有不朽之事哉同泰之宮非不
固矣至今化為烽燧永寧之塔非不堅矣亦乃遷於
谷王且蒙莊有曰藏舟於壑藏山於澤謂之固矣然
而夜半有力者負之而走昧者不知也蓋世人不知
造物之機達生之理徒守形蹟之久長不亦謬而且
惑乎故吾聖人於無常幻化之中指出真常不滅之
道使人人知白雲有變青山不老春夢喚回覺性恒
在然而欲資明斯道必乃藉其勝場勝場不立曷以
闡之譬如人之心性寄於一身離身無以見乎心性
夫心性者道也人身者場也由此觀之無場不能顯
發乎斯道是以天下寺廟乃聖人出世開道之勝場
也歷代王臣賢士莫不竭其力為金湯焉至如兇頑
不肖之人望其塔廟聞其梵音莫不敬信之心生焉
為其聖人窮精極神開覺斯民者如此而人傾誠荷
感知有由來亦如此也儀真地藏寺考邑志刱立於
宋建炎間淮海肇禪師至明太祖洪武十三年敕建
為地藏禪寺賜主僧號曰文彬歲以崑山衛糧屬寺
所需至成祖遷北平厥糧寢僧徒散寺散漸廢嘉靖
二十八年後軍王公汝立重修天啟二年中翰汪公
鑣又修迨　國朝順治庚寅操江李公棲凰再修然
興修至再多是補偏葺壞而已康熙壬寅寺僧松石
見寺漸至剝蝕不勝興嗟遂持幣牘走楚力延於余
謂余重闢荊南天王有合叢林規度且四朝煙沒之
天王又在狼窩虎穴之場中計日而就故殷殷懇請
余憐其誠慨然而來至乙巳因事仍返轍江陵庚戌
念功業未成再鼓鑾江之棹辛亥乃得新安許君繼
先毅然荷肩重建萬佛大閣并嚴飾毘盧大悲萬佛
等像而供具悉備幢幡飄颻樓閣門開光射諸天矣
然寺繼此而振興實許君引導之力明年王君春宇
重修大雄之殿是年劉君燿宇重建地藏寶殿又明
年參戎吳公介臣鳩鹺使王公興周運副何公調之
暨劉德鎮等重修山門仍新金剛之像而應供之堂
香積之廚久廢余攃其址而新之以為叢林輔翼一
時叢林煇映不減洪武敕建無恙時且此寺建自宋
及今幾五百餘年禪燈不照斯道罔聞甲乙相傳十
方靡屬嗟乎如此寧不徒有其場孤負山靈哉今余
承乏茲山建立滹沱宗旨遂拈棒喝聊作指南況賢
宰官士大夫輩有外護干城者有登堂倡和厥道者
咸是一時氣運浸昌非敢曰人能弘道且古有曰盛
乃衰之兆也吾甚懼之唯望後來主是席者力而輓
之庶聖人說法有場而斯民之覺性亦乃恆明則余
與修建諸公之心均不朽矣。

* 尺牘

** 復棲賢大師

吾門有十科有善說法者解空者神通者多聞等者
所謂十大弟子各有一能要求兼而全者莫如吾佛
故號曰能仁儒門亦有四科有德行者言語者政事
者文學者亦謂十大弟子各長一端要求兼而全者
莫如尼山故號曰至聖又如人之子弟有起家者刱
業者守成者蕩廢者要求繼志述事纘緒鴻業為人
百年天下之基者莫如武王嗚呼吾祖庭吾法道亦
未嘗不望如武王之為人之興隆也棲賢法席先人
興建唱道之區亦天童徑山法流燈照之所我肯忘
於祖宗之地廢同腐艸坐視而不念及之耶即吾弟
值此落莫不寧之秋雖則不能興修振舉且有志不
令蕩廢而能守成之此為弟子者一能矣若蒙者退
鼓久打年來已完地藏樓臺殿閣之功亦覓得恆產
幾畝免令終朝乞食或鼾鼾睡到日三竿試問兒童
是何時此我勇退之一能也然吾弟當體先人志堅
意住守庶忠臣孝子而名充矣但未知何時入楚登
祖堂與諸弟一共話也悵悵。

** 復陸侍御鶴田(諱光旭)

門下所舉　世祖皇帝被圓照一拳甚有悟處乃判
曰正是一拳擊碎五鳳樓門下可謂知言也即今當
湖有一戲珠樓貧道思欲一拳擊碎第未知此樓還
受此拳否雖則臨河不可賣水然亦可使波瀾蕩漾
平興三尺則五鳳戲珠能不突出天外哉而圓照金
粟又豈不為執鞭之人哉呵呵區區寱語奚足舉似。

又

聞湖珠樓久之今為親面果然八面玲瓏清風襲人
貧道欲彩插當頭華鋪錦上所以一拳拳碎此珠樓
一踢踢翻當湖水大家出手展家風雲峰雲峰何以
已門下又云借貧道四大作珠樓一拳何處下手貧
道四大是珠樓皮袋一靈光不收拳短打人都不著
不如自打見風流堪笑了元枝外節輸人玉帶當機
籌雖然古德有曰盡大地無寸土不知此樓安立何
處者裏不會貧道一拳盡大地都要打碎又況此樓
不在大地中而受此拳耶今問門下四大本空如何
作得珠樓者裏道得十成也贈一領雲山衲衣其若
沉吟將雲峰華園輸我退寓。

** 復楊進士慈菴(諱耀祖時士金陵醫王)

來諭左右底生死大事總要貧道了卻今說箇喻子
以明斯事譬如貧道是箇楊太醫左右是箇簡親王
王有病命醫太醫無有不竭其力用其心者唯王但
覓方之多藥之廣又不恆服亦不善服又不忌口亦
不忌身或見少效又去食東家湯西家散是以藥亦
雜病亦亂如此欲求病瘳身安不亦難乎且總歸之
太醫手段不高嗟乎太醫亦無可奈何今願王乃識
醫者意也須知有病自家醫勿求方多藥廣然不須
一粒可以回生是以真實告之曰參則真參悟須實
悟。

又

尊翰云舉筆落文字開口成雙橛既舉筆開口都不
是又去支離講解耶先德有言依他作解障自悟門
今之直下不能脫手者過在胸中有如許集物譬如
古鏡不明乃因面上有垢若去其垢鏡自明矣況又
集其塵垢欲求其明豈可得乎左右察之以為何如。

又

人之生於世也不可一日無飲食苟缺之則思念之
心不能須臾忘也且資身小事尚須臾不忘況立吾
人之大事者何可須臾忘之苟不須臾相忘道在是
矣。

** 簡查都諫王望(諱培繼)

恭惟台臺足下儒門柱石釋氏金湯具清白眼而持
世開佛祖胸以護僧德澤萬品東南一人此諸方所
仰重非不肖海之私言也茲維先師翁費隱容和尚
示寂辛丑春火浴後舍利無算齒牙俱不壞諸弟子
分布舍利閩楚浙四山建塔金粟即其一也金粟舍
利塔上一十七年無銘而舍利光明闇然不彰今海
不揣顓愚謹撰行狀一冊懇求台臺董狐之手布施
一銘放出舍利光明照天照地垂鎮金山千秋瞻仰
伏冀大悲不吝欣然賜允祖庭幸甚不肖幸甚。

** 與許檀越頤民嵩期伯仲

昔韓昌黎為絳州刺史馬彙作行狀曰司徒公之薨
也刺史刺臂血書佛經期以報德又曰居喪有過人
行是以掇其大者書之然則吾人一身絲毫不可相
犯況其欲刺而出血耶蓋誠明之性發於至極之用
故無所吝惜也賢伯仲連月為終天莫報之德昦天
罔極之思悴形勞神不無苦矣雖是人子本分哀情
似亦過之益見誠明之性發於至極之用也雖未刺
血書經七七日內經聲琅琅梵唄鏗鏗投誠運悲聖
真感格令先君藉此已逍遙樂國矣如此寧不勝其
刺血書經者蓋在一誠而感不在形跡異同為孝賢
伯仲誠明之行可謂達孝矣山僧貧道不能光大孝
幕唯其言而闡揚之伏冀照察不一。

** 與許邑侯酉山(諱三禮)

昨在貴署所論無極等說蓋素聞左右振鐸海昌弘
宣聖學茲以楊子丕顯因為良晤不意一言挫服遂
欲歸余為師余則何以當師哉唯芻蕘不禁總恃哲
人無我君子同風所論更有未盡者今筆之簡端再
陳青覽聖人曰天命之謂性此天者謂何天耶若蒼
蒼之天虛無浩杳芒乎無知何能賦吾人之性殊不
知此天者乃吾人之本源無極之正體也一貫之宗
不出於此無隱之道豈外是乎然吾人終日戴此天
履此地施為種種弄巧百端竟不知此天寧不惜哉
所以立吾人之性號召萬物主盟乾坤而靈靈蕩蕩
無有盡藏至如率性之謂道修道之謂教乃是太極
邊事亦是粗蹟茲故不論又左右云人之視聽異於
禽獸者以其非理勿視非理勿聽而禽獸雖有視聽
則不知其視聽之所以左右可謂見道之淵源察物
之真情者矣然人之視聽非止異於此人之眼見色
能分青黃赤白黑耳聽聲能辨宮商角徵羽而頭頭
洞徹物物了明然則禽獸何能爾焉既是頭頭物物
有如此明白是乃伊誰之力又伊誰使之而靈通變
化耶陽明不曰吾人有良知吾人有良能分色之深
淺辨音之清濁詎非此良知良能乎若協於一體布
於四肢八面玲瓏千手難敵矣且禽獸之視聽在無
極之初未嘗不與人同奈何展轉蒙昧是乃異於人
也又明德之體任亙萬古今而本體光明閃灼毫無
變異雖吾人為物欲所染用明而明一旦光明洞燭
究竟與明德本體全無有損益蓋明德之體活活鱍
鱍散之則為萬事斂之則一物不存是何物而能損
益此明德哉。

* 象贊

** 天童悟金粟容棲賢敬三世祖圖

天童崛起金粟親傳棲賢承統瓜瓞綿綿滹沱派遠
兮波翻大地東山苗裔兮華發爭妍信源流之有自
果發用而多玄實本大以葉茂始裕後而光前播宗
風兮人天仰止得路而還驅邪見兮法門正大不致
以顛太白嶙峋兮巍巍乎獨振寰中金山勢迥兮氣
吞雲漢孰可比肩郢陽月皎兮娟娟乎夜映晴川祖
翁父子誇雄傑道標垂示萬斯年。

** 天童金粟棲賢師并楊公五世圖

不是賓主四人亦非君臣五位等閒坐在一處說道
山西是吾祖發祥之地豈可忘之西河弄獅子乃昭
祖之家也滹沱施棒喝乃玄祖之家也茲以楊公描
歸山西所謂祖父從來不出門歸家盡是兒孫事楊
公汝何幸亦入此隊中豈大年重來輓吾道將墜地
耶。

** 康僧

金陵為吳主求舍利長干之塔實師初立南海岸上
施茶湯金粟之席為師始興願大悲深幾萬里迢迢
來自康居國雖非達摩傳心印澤惠叢林稱聖僧。

** 五聖(金粟繭紙箋藏今僅存四十餘軸或云宋賜或云五聖書)

廓然云無誰識有五靈通顯赫山門力輔現偉衣冠
者五人入寺書箋藏經至今金粟珍惜稱為奇觀我
住此山親試驗卜筮如在掌中看靈從何來聖何起
一點丹心徹夜寒。

** 自贊(楚菴璨監院請)

者箇漢無可比福不及中峰慧難方玅喜二十年來
跨大步齷齪之聲無所取興天王住金粟赤手平空
喧宇宙楚禪楚禪有何云當家種艸天然骨。

又(雲澤旵侍者請)

參禪不過明理讀書不過知義理義之道學者通之
何故自謂天上天下唯汝獨尊是以居楚人謂汝為
楚狂居吳人謂汝性大此何謂耶咄鷽鳩奚識老鵬
之舉哉。

* 雜著

** 壽慈菴楊進士五十序

天下有大壽歷而千古繩然相繼不曰道則曰德道
之於世不摩堯舜至今尚在德之於世不易周孔萬
古恆聞苟不以道德為壽縱身延千年滅而無聞亦
為夭矣何名為壽乎夫道德也者豈易言哉請試論
之本出乎無言無言豈謂無言焉出乎機入乎機而
無蹟也亦無始也是以劫窮世盡渠乃不知蓋渠無
國土亦無聲臭風寒暑溼之不及喜怒哀樂之不聞
況能覆載天地刻雕眾形長于上古澤及萬世而造
于吾人者又何終窮哉然而朝菌不知晦朔蟪蛄不
知春秋唯至聖者知之慈菴楊君今歲桂月五旬大
壽繇是進之以道德之說為君祝唯道德之于君者
君得之矣君何以為得焉曰問之沙翁沙翁曰當問
自己自己不知問之蒲團蒲團不知問之踊猛踊猛
不知問之豁然豁然曰在是矣其是以為壽者又何
有終古者哉。

** 題莊翰林觀音畫象

圓通秀謂黃山谷曰汝以豔語動天下人淫心不止
馬腹正恐生泥犁耳山谷由此而懼茲澹菴以翰林
之學不施於無用之處顓畫觀音大士法象一藏使
天下人瞻之仰之寧非山谷懼而改作耶雖然大士
無相隨類現身眾生沒在諸苦睹此有以拯拔此又
澹菴濟世之一端也有心者其宜審之。

** 題真如寺募冊

鹽之城南四十里有寺曰真如在崇山峻嶺茂林修
竹間傳聞建立於吳晉時為浙西一大名剎奈歲月
侵久風雨飄颻瓊樓玉殿鄰于瓦礫金容象好盡被
雲封嗟乎山之不靈有若斯耶茲智上人向余乞言
以勸鹽之樂善君子一解錦囊以襄厥事即名山佛
國頓見光煇矣其若泥多佛大之說又何須區區而
再告焉丁巳午日金粟寓人題於天寧寺之千佛閣
下。

** 祭雲澤旵侍者文

康熙十七年十月朔五日旵歿三朝金粟寓人謹治
以時羞之奠告汝旵侍者之靈嗚呼汝從吾于儀之
地藏年僅十七歲學而穎異朝夕克勤過人之資期
汝成立而復從吾住鹽之金粟汝年已二十四歲學
日益精志日益立稠人廣眾咸以悅心上林新篁不
同散木況陸沉下版冰檗備嘗吾不獨以侍者參得
禪向人告亦常曰旵侍者如此行去他日福緣未易
量也孰意過勞遂爾而亡嗚呼秀而不實者有矣夫
且顏氏子四八而歿尚稱短命今汝又折八歲其造
物者之相奪使汝不能成器乎今吾屬望已矣也天
何喪我哉天何喪我哉然汝昔之所學有未足處今
吾指汝到家唯汝有靈鑒徹斯事始謂吾不負汝也
通身無縫罅大塊是文章在世即世隨處優游亦始
謂汝不負吾也嗚呼唯汝有靈其知我言耶其不知
我言耶尚饗。

* 雜偈

** 金粟即事八首

*** 千僧井

「　古井龍蟠地脈香千僧共飲見源長豈知一滴漕谿水金粟流通浩淼茫」


*** 娑羅樹

「　娑羅古樹植何年葉葉枝枝翠色鮮想是昔時受記莂今來此地蔭人天」


*** 獨桑鼓

「　頑皮枯木響何來獨樹無心聲似雷幾度敲時誰入耳忽然聞得笑顏開」


*** 康僧橋

「　何事當年欲度人長虹橫跨接通津看他兩岸尋源者不過此橋路不親」


*** 金粟山

「　九十九峰此最尊千嵒腳下盡兒孫撐天猶見通身眼指點遊人立腳跟」


*** 禮密祖象

「　金粟堂中老作家不才何幸侍阿爺添香換水陳時食那盡兒孫孝一些」


*** 禮費師翁舍利塔

「　慇懃稽首見師翁舍利光中一點通我住此山承雨露千年香火媿難弘」


*** 募修大殿

「　赤烏之殿日頹傾風雨如來滿面塵一笠於今通蓋覆黃金殿上露全身」


** 與廣陽楊慈菴居士(法名原濟)

「　佛祖相傳箇拄杖贈君朝暮好揩摩通天徹地光明現驗盡諸方佛與魔」


** 寄武昌黃明震居士

「　鄂渚黃龍機祖庭賴君寶杵護全型撫公近日添新構好起沙翁逸老亭」


** 次許石園令公惠山泉韻

「　源頭活潑石泉香流出人間滋味長一種現成受用處臨流不飲爭清涼」


** 令公諱維祚及晤我輩中人又擬泉贈之北人

「　可是滹沱一脈來靈源浩浩亦悠哉南方近日多憔悴雨露蒼生正眼開」


** 贈孫孝穆學士

「　一雙白眼持今世兩衲清風振古綱不是無心任大業且來林下學佯狂」


** 寄示天主念法孫

「　丈夫須是英雄骨扶豎門風孰可人此日渚宮衛法社干戈叢裏要心真」


** 示先覺

「　誰為先覺誰後覺覺了方知本覺無剩得一雙窮相手好來東壁挂葫蘆」


** 赴金粟以地藏委楚菴住持

「　十載真州闡化機法幢興建頗光煇於今珍重󳌤狼藉方見克家有指揮」


** 與查王望諫議乞師翁金粟塔上之銘

「　雨歇金山翠欲流光明塔上望垂眸筆尖錦繡千峰起舌底煙雲萬壑收撥動祖燈煇佛日點開法眼照閻浮查公何似張公後一銘相傳價莫酬」


** 遊陸鶴田侍御雲峰園次壁間晦山禪師韻

「　雲峰峻拔世稱稀百畝芳園樹色肥竹石無心鳥自語山林有意客相依曠觀那惜支笻杖徑轉仍隨蹋蘚衣未至不知天地大主賓譚暢到斜暉」


** 慈菴署中靈芝忽生阿弟阿郎時赴秋闈題贈

「　艸木何知忽爾萌天將人傑地靈生干城社稷先呈
瑞折桂蟾宮早得禎光透一庭明月夜風高闔國令名聲豈同百卉尋常出福佑王家樂太平」


** 壽新安許繼先檀護六旬

「　南明燦燦物華新甲子欣逢又一巡白髮數莖添歲月冰心一片質天人雲生黃海千山紫鶴跨揚州萬戶春陸地神仙應不老區區何必問靈椿」


** 贈奇兵營吳介臣參戎

「　江漢滔滔久不驚多為令德鎮波清埽雲晴曬囊中甲留月夜譚腹內兵才大可兼文武用功高自古割城旌何因把手鑾江上話到無生一笑傾」


** 壽吳封翁

「　生居華屋德猶尊況復康寧七十春膝下烏衣觀子弟庭前喜氣集嘉賓榴華吐火呈圖壽紫燕巢梁瑞象新把盞進君千歲酒神仙原是太平人」


** 喜張中宿登堂道話

「　高臥東村野興濃更逢仙客話從容雲山千里詩筒滿旅月一輪形影空情念淡時羞世焰道心貞處看寒松任渠江漢滔滔者不到龍門不化龍」


** 題東明孝節

「　貞節繇來世所難思親況復割身殘清風夜夜吹英烈明月年年照血瘢孤子尚能修往事一肩那惜上擔棺區區幻路休云報至理渾融孝可觀」


** 壽蔣母八十

「　自古西湖人瑞地於今尤見蔣家賢紫雲靄裏降王母白玉樓中會折僊桂子既縣符肘後蘭孫應是奪魁先榮榮芳躅真堪羨好酌源頭酒一旋」


** 雲澤號

「　吾楚有七澤雲澤居其一方有九百里夢澤連肘腋浩淼天地間波瀾萬層出況復天上雲能澤枯艸木今為汝作號應合如此義」


* 佛事

為慧鎧慈念入塔六角亭內無縫塔中安身穩便受
用何窮慧鎧卸兮干戈靜慈念息兮睡正濃春山萬
里雙眸碧華鳥一聲塔戶封。

為念真入塔一念純真未是到家消息吳山越水任
爾腳下遊行蹋破芒鞋歸去後玲瓏塔裏好藏身。

為憨石監院舉火蘇州有底真州賣拓出滿盤不吝
生今日盡情都攃下一天雪月釣舟橫雖然山僧更
助汝末後光明便燒。

為雲澤侍者舉火麟角鳳毛世所難銀牆鐵壁腳頭
寬歸根落葉頂𩕳句一吸神鼇滄海乾攛火炬曰從
教遍地起波瀾。

為宗一舉火腰包頂笠南詢久果未成時華未開回
首可憐無限意桂華香裏坐蓮臺宗禪宗禪胡為哉
今日不須多指示火光堆裏絕塵埃。

入塔九日登高諸方舊例重陽入塔金粟新條黃華
滿目兮無窮富貴西風透體兮不盡風流湘北潭南
休更覓家山穩坐樂悠悠。

遠塵請為父入塔生身父母如何報擔骨慇懃入普
同父母有靈應不昧兒孫若箇不知宗如何是宗舉
骨曰自此知恩歸有地萬年松在金粟峰。

為禹峰禪師舉火破家散宅走西東覓得驪珠皮袋
中三載挂瓢胥浦上一朝脫化向秋空生緣自謂蘇
州有宗派沿流太白峰火燄道場須聽法眉毛鼻孔
盡通紅要見眉毛鼻孔麼舉火便燒。

為趙州菴印空起龕住住住逢人請喫趙州茶去去
去八十行腳非見戲蹋破芒鞋無處覓得來只在腳
尖頭擊龕曰急而趨。

為化石入塔點石化為金玉易勸人除卻是非難尋
常一種平懷事放下千般永日閒雖然黃金鑄就西
施骨賽過人間白玉顏。

為淨菴舉火來時淨灑灑去也赤條條來去兩頭路
天台有石橋去去去西風黃葉飄莫沉吟火後一莖
毛。

　　(門人太原楊耀祖捐俸敬梓
　金粟沙翁和尚語錄三卷用資
　　先太翁明樓公先太恭人孟氏伏願速悟
　　圓通華開見佛頓超覺路同燦心燈者
　　　版存浙江嘉興府楞嚴寺經坊流通
　　康熙十八年浴佛日吉旦)
天王水鑑海和尚住金粟語錄卷三