#+TITLE: 草堂耨雲實禪師語錄-清-真實
#+DATE: 2018-05-12 10:25:21
#+SOURCE: github.com/kanripo/KR6q0507 master 43f19f98                

** 草堂耨雲實禪師語錄序

太極既立兆分天地之後乃有娑婆世界山川人物
六道四生種種畢具上古之時人皆真樸不啻與佛
祖一數殆至三代以後各務虛偽而迷失真性由有
達磨大師出世觀吾土機熟特泛重溟而至啟示來
學專以明心見性切實為宗掃除文飾虛偽之習及
去六根六塵之染所以神光二祖不懼立雪斷臂以
求安心廣南盧師弗憚藏身獵戶以任正法此皆示
凡入聖輔立西來之旨以救後世之沉溺於文字窠
臼者也明季神熹二廟間有密雲悟和尚傳臨濟正
宗開法於金粟天童兩大剎一時人天推重龍象盈
筵得破山禪師為入室真子親傳其法行道於滇黔
之地於干戈擾攘中不獨主持佛法且能拯濟難民
其為德也大矣座下傳及丈雪禪師而師之下又傳
於耨雲和尚師師授受殊得獅王真種一鳴一吼使
百獸腦裂也解讀此錄者自必言前薦取句下知歸
豈待痛棒熱喝而後知耨雲和尚之婆心也哉。

康熙丁卯歲嘉平月朔檇李沙門洞宗大燈書於楞
嚴丈室


** 草堂耨雲實禪師語錄序

禪宗至今乃大彰之日亦大晦之日五燈流傳燈燈
相續並無闕燄豈非大彰殘涎剩汁展轉口頭依稀
彷彿囫圇摸稜是長老著優孟衣掇文拾藻編詞潤
句竊取詩章粧點眼目是衲子帶書生氣豈非大晦
若是出格丈夫頂天立地赤條條淨裸裸吐出自己
家珍說些乾暴暴禪不落前人圈繢縱橫在我殺活
自由方免教壞人家男女所以妙喜云不須呈伎倆
直須啐地折嚗地斷方敵得生死若只呈伎倆有甚
了期我草堂法兄耨雲和尚受昭覺老人鉗鎚毒氣
鑽心亦是天童雙桂惡水層次下潤繼老人主草堂
二十餘年不取名聞利養腳跟蚤得點地而人自宗
仰之其上堂法語俱是乾暴暴吐自己家珍不著優
孟衣不帶書生氣諸方明眼人自是識得何須徹中
饒舌昭覺老人常云此間無隔夜禪與人參請看
耨和尚語錄曾有隔夜禪否到此地位是彰是晦亦
任天下人卜度。
時
康熙丙寅歲仲春日法弟松齋徹中拜撰



* 草堂耨雲實禪師語錄目次

  
  * 卷一
  
  * 上堂
  * 小參
  * 晚參
  * 卷二
  
  * 示眾
  * 機緣
  * 拈古
  * 頌古
  * 分燈
  * 像贊
  * 行繇







目錄(終)
草堂耨雲實禪師語錄卷之一
嗣法門人寂訥等編

* 住保寧府草堂寺

三門云者個所在人人向此出入大都忽略過了山
僧今日到來也須驗過以拄杖卓一卓便進。

古佛殿袒胸露臂嗐著模樣布袋牢拴抵死不放咦
饒伊笑到當來管取合口不上。

韋馱殿手持金剛杵威風孰敢當靈山親囑付佛海
作金湯咄秖如填溝塞壑公從何處護起良久云開
眼也著合眼也著。

佛殿喚者個是佛山僧罪過不喚是佛俗眼難瞞且
道畢竟喚作什麼卓拄杖云祥麟只有一隻角便拜
方丈橫案拄杖云據此室行此令新長老則不然復
豎拄杖云放開一線。

印善涂居士等供法衣請上堂詣法座云華王寶座
覿面堂堂山僧到此要登便登不更作禮須彌燈王
據座拈香云此瓣香超凡越聖輝古騰今爇向爐中
端為祝延今上
皇帝聖躬萬歲萬萬歲又拈云此瓣香光明赫奕枝葉
繁蔭奉為滿朝文武闔國公卿伏願不忘靈山囑托
永作法海金湯再拈云此瓣香刀劈不破斧斬不開
行腳時驀地撞著個無面目老漢將我珍藏滯貨被
他拶碎未敢輕示於人今日事不獲巳對眾說破專
申供養現住城都府昭覺堂上傳臨濟正宗三十二
世本師丈雪醉老和尚用酬法乳歛衣就座白槌竟
師云山僧未出方丈巳前一味平實商量而今出也
釋迦彌勒且住一邊莫有當爐不避者麼問文殊白
椎世尊下座意旨如何師便打進云威音那畔的消
息薦得今時落二三師亦打僧禮拜師復打問向上
底事即不問披衣據座事如何師云一絲纔挂體千
古意分明進云與迦葉傳金襴是同是別師云兩彩
一賽進云結角螺紋一句作麼生道師云長短恰好
乃云座巳陞了話巳答了若更起模畫樣著甚來由
雖然不得辜負請主拈則古人機緣應個時節舉唐
太宗一日擎起衣問丞相王隨曰既是大庾嶺頭提
不起因甚在寡人手裏隨無對師云王隨大似忘卻
了怎柰無人證明草堂當時預數便與托來云謝至
尊布施不惟佛法有準且要流布將來何故聻龍得
水時添意氣虎逢山勢長威獰。

晚參明期進戒有五件事今夜與眾兄弟議定第一
件早起穿衣不得挂體挂體者犯輕垢罪第二下單
時兩腳不得踏地踏地者犯輕垢罪第三洗臉不得
打濕面孔打濕者犯輕垢罪第四喫粥不得嚙著米
嚙著米者犯輕垢罪第五不得向鼻孔裏出氣若向
鼻孔裏出氣者犯輕垢罪依得此五件事方堪得戒
不然覿面若無青白眼還如􂸨􂸨守空池。

天章高鎮臺請上堂舉仰山參中邑洪恩禪師問云
如何得見佛性義恩云我與汝說個譬喻如一室有
六窗內有一獼猴外有獼猴從東喚惺惺惺即應如
是六窗俱喚六窗俱應仰山禮謝起云適蒙和尚譬
喻無不了了秪如內獼猴睡著外獼猴欲與相見又
且如何恩下禪床執仰山手作舞云惺惺與汝相見
了譬如蟭螟蟲在蚊子眉捷上作窠向十字街頭叫
云土曠人稀相逢者少師云檢點將來仰山若無後
語獼猴幾乎失卻鼻孔所以道欲知佛性義當觀時
節因緣時節若至其理自彰大眾且道是甚麼時節
良久顧視左右屈指云子丑寅卯辰巳午甲乙丙丁
莫莽鹵。

晚參正好喫杯茶無端信口哇惹得燈籠笑落個沒
傝􂺗更有沒傝􂺗隔墻王老媽兩口諍餓氣打得亂
如麻。

上堂德山棒臨濟喝石鞏張弓道吾舞笏雪峰毬普
化鐸驚起楊岐三腳驢踏倒三山併五嶽阿呵呵好
大哥也好現前驀面唾。

結制上堂拈香祝
聖畢復拈云此瓣香我昔親遭毒手至今痛恨難忘
然雖不因樵子徑怎到葛洪家此是第二回爇向爐
中供養本師丈雪大和尚用酬法乳歛衣白椎竟乃
云草堂今日開爐當陽一句全提突出烏藤光燦煉
得衲僧膽瀝燒著露柱燈籠痛煞石頭瓦礫所以道
般若如大火聚觸之則燎卻面門無你迴避處又如
清涼池四面皆可入驀拈拄杖云木上座聊為放一
線道卓一卓云摘楊花摘楊花。

小參舉密雲悟上堂云莫立程途別用功行住坐臥
看何從忽然看徹無從底請續後句師云草堂亦有
一頌布施諸人老倒年來志不孤頻將三句驗禪徒
雖然看徹無從底也是小巫參大巫。

上堂曹溪嫡派今古流長腳下兒孫迥然超出一花
開放五葉芳敷綿綿瓜瓞當處圓成茲辰我生程公
攜男祖善來山設齋寄名且承歡一句作麼生道麒
麟天岸眠霄漢金鳳乘雲下彩樓。

晚參橫說豎說塵說剎說恰似渴鹿趁陽燄何故多
說不如少說少說不如不說乃以手掩口作鵓鳩鳴
便出。

上堂舉僧問同安如何是和尚家風安云金雞抱子
歸霄漢玉兔懷胎向紫微僧云忽有客來將何祇待
安云金果早朝猿摘去玉華晚後鳳銜來師云此老
聞名富貴見面貧窮且草堂家風又在甚麼處試檢
點看若檢點得出與你明窗下安排其或未委百丈
巳前巖穴士生涯盡在钁頭邊。

小參舉東印土國王請般若多羅尊者齋次曰諸僧
皆轉經惟師為甚不轉者曰貧道出息不涉眾緣入
息不居陰界常轉如是經百千萬億卷師云尊者與
麼答話大似剜肉補瘡未免傷筋動骨即今有問諸
僧皆轉經長老何不轉向他道天共白雲曉水和明
月流。

解制上堂今朝正月十五行者搥鐘擂鼓分咐山門
大啟放出玄沙猛虎踞地爪牙斑斑觸發氣吞佛祖
遂震威喝一喝云貓兒偏解捉老鼠。

晚參豎拳云青州梨鄭州棗一任諸人齟嚼咬伸手
云還我核來。

新正上堂年年是好年月月是好月日日是好日時
時是好時盡大地是國王水土無一日不報。

國王恩統十方是古佛道場無一道場不為佛事呈
拄杖云還會麼皇風成一片何處不封疆。

晚參古有僧夜半大叫云我悟也傍僧把住云你悟
個甚麼其僧云師姑原是女人做師喝云如此不知
連累多少好人草堂常有個悟底只是不肯大驚小
惟且悟個甚麼眉毛眼上橫鼻子下頭大。

結制上堂舉興化道我逢人則不出出則便為人三
聖道我逢人則出出則不為人師云二大老一等共
行山上路眼底各自看風煙雖然互相激揚也是泥
裏洗土塊山僧今日出也且為人是不為人是相逢
但說三分話未肯全拋一片心。

晚參舉僧問趙州如何是不錯路州云識心見性是
不錯路師云那裏是識底心那裏是見底性試道看
不然也是闊角水牛。

上堂舉六祖大師云不思善不思惡阿那箇是明上
座本來面目明即悟入破山明頌云善耶惡耶之乎
也者本來面目風吹雨灑咄師云一人恁麼道一人
恁麼提未審喚甚麼作本來面目豎拂子云莫是者
個麼料掉沒交涉莫是東頭賣賤西頭賣貴麼料掉
沒交涉莫是鐘樓上念讚床角下栽菜麼料掉沒交
涉莫是青州梨鄭州棗麼料掉沒交涉莫是德山棒
臨濟喝麼料掉沒交涉既沒交涉畢竟如何是本來
面目聻揮拂子云打麵還他州土麥唱歌須是帝卿
人。

晚參舉破山明上堂云突出難難難辨別擬之易易
易承當一聲㘞地盡生死請續後句師徵云突出難
難難辨別可知禮也擬之易易易承當驢年方許一
聲㘞地盡生死腳跟下好與三十棒。

上堂問東西無滯礙南北任縱橫時如何師云亂走
作麼進云青山潑黛綠水澄藍師直打下乃云今日
上堂無禮棒頭驀下如雨捉敗金烏玉兔駭殺奴兒
婢子孟八郎漢不解當人一著便道佛法如此卓拄
杖云也是無風浪起舉興化道我向南方行腳一遭
拄杖頭不曾撥著一個會佛法底人師云興化只圖
賣俏不覺失卻一隻眼山僧也向南方走了一遭拄
杖頭撥著個個都是會佛法底人何也戎夷蠻貊分
諸國盡在吾皇化育中。

晚參舉破山明道第一句薦得好肉剜瘡第二句薦
得虛空掘洞第三句薦得泥裏有剌師云正眼看來
字經三寫烏焉成馬草堂有個見處不是與師翁鬥
勝總要佛法流通第一句薦得咬木樝羹第二句薦
得炊鐵釘板第三句薦得無本可據且與師翁是同
是別具眼者明辨看。

上堂拈拄杖云者木上座一向妄談般若罪犯彌天
以杖置背後云而今貶向無生國裏住著正恁麼時
還有為伊保任者麼若無山僧自保去也靠拄杖下
座。

小參舉僧問趙州如何是祖師西來意州云庭前柏
樹子僧云和尚莫將境示人州云我不將境示人僧
云如何是祖師西來意州云庭前柏樹子師云西來
意庭前柏趙州老分明說喚作境眼著屑還識趙州
麼庭前柏樹子。

晚參舉睦州問秀才云所業何經才云易經州云易
中道百姓日用而不知不知個甚麼才云不知其道
州云作麼生是道才無語州云果然不知師云秀才
雖然無語其聲如雷州云果然不知也是壓良為賤
若是草堂待伊無語不消一喝自然吾道一貫。

上堂以拂子拂一拂云有世界以音聲為佛事有世
界以禪悅為佛事且山僧者裏以何為佛事擊拂子
下座。

上堂舉龐居士問靈照曰古人道明明百草頭明明
祖師意作麼生照曰老老大大作者個語話士曰你
作麼生照曰明明百草頭明明祖師意士乃笑師云
者兩父子一人前不搆村一人後不抵店若是一齊
到來大好一坑埋卻艸堂如此批判還有傍不肯者
麼出來道看。

晚參舉雲門拈拄杖云凡夫實謂之有二乘析謂之
無圓覺謂之幻有菩薩當體即空衲僧見拄杖但喚
作拄杖行但行坐但坐總不得動著師云此老說話
是則也似似則未是何也道有道無說空說幻惹得
大驚小怪艸堂者裏一任凡夫二乘圓覺菩薩到來
一齊按過不見道但得雪消盡自然春到來。

上堂舉盤山道心月孤圓光吞萬象光非照境境亦
非存光境俱忘復是何物洞山云光境未忘復是何
物師云俱忘未忘即物非物小乘錢串大乘井索更
問何如水中撈月。

資亡晚參舉僧問長沙南泉遷化後向甚麼處去沙
云東家作驢西家作馬僧云未審意旨如何沙云要
騎便騎要下便下師云長沙只解替人答話卻不知
自己下落設有人問亡僧遷化後向甚麼處去向道
不上天堂不入地獄再問意旨如何便云處處綠楊
堪繫馬家家有路透長安。

上堂舉僧問投子如何是十身調御投子下繩床立
又問凡聖相去多少投子亦下繩床立師云賣油翁
下繩床立凡聖從來沒階級若是道個差多少摩訶
般若波羅蜜。

晚參舉泐潭興和尚一日南泉至見興面壁泉乃拊
興背興問汝是阿誰泉曰普願興曰如何泉曰也尋
常興曰汝何多事師云常興想布個縵天網子打鳳
羅龍為尋知己南泉雖有迅雷掣電之機要且不識
常興還有識者麼也是尋常。

解制上堂百日期會今朝釋無許衲僧兩腳逼出門
撞見馬相公莫道艸堂解制去去去去惟恐不如你
底意喝一喝下座。

上堂舉洞山云須知有諸佛向上事僧問如何是諸
佛向上事山云非佛雲門道名不得狀不得所以言
非師拈拄杖卓一卓云要知諸佛向上事麼只是不
可覷著覷著則頭角生也。

晚參今日好風恭賀知事頭首萬福切忌錯用心何
為錯用心穿衣喫飯迎賓待客豈不是錯用心屙屎
放尿一動一靜豈不是錯用心參禪學道窮古論今
豈不是錯用心成佛作祖接物利生豈不是錯用心
還更有一處錯用心止止不須說我法妙難思諸增
上慢人聞必不敬信。

說戒上堂以拄杖卓一卓喝一喝云適纔優波離尊
者來山僧拄杖頭上叫道經有經師律有律師何得
攙行奪市被山僧一喝羞得滿面慚惶懡㦬而退復
顧左右云眾中有為伊出氣者麼若無木上座與蛇
添足去也。

上堂舉龐居士云心如境亦如無實亦無虛有亦不
管無亦不拘不是聖賢了事凡夫師拈拄杖云者是
境將甚麼喚作心卓一卓云者是心將甚麼喚作境
良久云夜半明星當午現愚人猶待曉雞啼。

晚參舉僧問趙州毫釐有差時如何州云天地懸隔
僧云毫釐無差時如何州云天地懸隔師云還識趙
州麼毫釐有差天地懸隔。

上堂舉僧問雲門如何是正法眼藏門云普僧又問
風穴如何是正法眼藏穴云瞎師云二老答話亦是
徐六擔板若論正法眼藏未夢見在若有人問草堂
如何是正法眼藏向道錦屏山上雲蒸飯佛殿階前
狗尿天。

小參舉鎮府大王問趙州和尚年尊有幾個牙齒在
州云只有一個王云爭喫得物州云雖然一個下下
咬著師云雖然下下咬著要且不知滋味還有知滋
味者麼問取趙州。

上堂舉雲門云百草頭上道將一句來眾無語自代
云俱圓悟云劄大慧云普師云俱劄普休莽鹵南山
有個烏嘴雞咬殺大蟲卻是虎。

上堂老僧有時和泥合水有時壁立萬仞你若向和
泥合水處會老僧卻在壁立萬仞處你若向壁立萬
仞處會老僧卻在和泥合水處你若向一切處會老
僧總不恁麼既不恁麼畢竟向甚麼處會良久云著。

小參舉佛敕五百尊者降一毒龍尊者各運神通皆
降不得忽有異方一尊者到佛敕令降尊者于龍前
彈指其龍自伏師云五百尊者降龍不得正不入邪
異方尊者降龍得邪不入正喝一喝云雖然如此也
是客聽主裁。

上堂問如何是有為法師云忙進云如何是無為法
師云閒進云有無不立時如何師云點進云和尚陞
座為說何法師云闍黎無聽乃云一日兩陞堂草鞋
沒主張鐘鳴三陣擂僧俗列成行似乎有些子臨機
一字忘看看嘴盧都拄杖便通方聽取木上座與諸
人說法去也拋拄杖下座。

薦嚴小參拈拄杖云森羅萬象明暗色空都盧從自
巳妙明真性中發現殷善人還會麼於此會去則知
世出世法無不明了其或未然九品蓮開處百寶自
莊嚴。

上堂昨夜文殊普賢向南閻浮提掛牌北鬱單越擂
鼓西瞿耶尼上堂東弗於逮說法德山棒如雨點臨
濟喝似雷轟適來艸堂門下不消一捏便了汝等諸
人還委悉麼千峰勢到嶽邊止萬派聲歸海上消。

晚參舉南泉坐次一僧問訊叉手而立泉云太俗生
僧合掌泉云太僧生僧無語師云叉手合掌俗生僧
生也須一狀領過。

鎮臺趙弘燦挂扁請上堂卓拄杖云寶劍揮空乾坤
失色古鏡出匣千妖遁跡只如森羅萬象明暗色空
情與無情都盧到來向甚麼處著腳復卓一卓云天
上有星皆拱北人間無水不潮東舉黃檗散眾在洪
州大安寺裴相國一日入寺見壁畫問寺主者是甚
麼主云高僧真儀公曰真儀可觀高僧何在主無對
公曰此間有禪人否曰近有一僧投寺執役頗似禪
者公遂請相見曰休適有一問諸德吝辭今請上人
代一轉語檗曰請相公垂問公舉前話檗朗聲曰裴
休公應諾檗曰在甚麼處公當下知旨如獲髻珠師
云若是流通正眼則可若當禪會亦是萬里望崖州
如鎮臺趙護法曾問山僧三教同別予云不特三教
四生十二類凡有血氣者莫不本此鎮臺曰只如萬
法歸一一歸何處予震威一喝鎮臺當下洞源所以
不昧本因篆額豎於草堂法門幸甚泉石生輝且道
與古人相去多少良久云從今一鑑明如鏡千古令
人照膽寒。

晚參舉雲門道既知來處且道甚麼劫中無祖師自
代云今日不著便師云雲門只解瞻前不解顧後草
堂則不然既知來處且甚麼劫中無祖師喝一喝不
圖點眼只要話行。

元日上堂舉僧問鏡清新年頭還有佛法也無清云
有僧云如何是新年頭佛法清云元正啟祚萬物咸
新僧云謝師答話清云鏡清今日失利僧又問智門
新年頭還有佛法也無門云無僧云年年是好年因
甚卻無門云張公喫酒李公醉僧云老老大大頭尾
不相照門云智門今日失利師云二大老道有道無
俱不好心辜負人家男女仔細檢點將來一人在高
高山頂立一人在深深海底行是則是欠與者僧點
眼驀豎拂子召眾云會麼艸堂今日失利揮拂子下
座。

小參山僧者裏無佛可成無法可說無禪可參無道
可學但教寒來向火熱來乘涼饑來喫飯困來打眠
只是不許情生妄動若是情生妄動一棒打折驢腰。

晚參舉仰山一日與嬾安看雨次安云好雨寂闍黎
山云好在甚麼處安無語山云某甲卻道得安云好
在甚麼處山以手指雨安便休去師云一個指雨一
個看雨可惜不知落處即今有知落處者麼乾坤大
地竟如洗。

解制上堂時至元宵節火樹光皎潔比也莫可比讚
也讚不得問汝諸人瞥不瞥瞥瞥好休歇艸鞋高過
野雞頭第恐腰包前後拉此去諸方大有人莫道艸
堂對君說只如九旬把定三月調心今日解制一句
作麼生道冬至寒食一百五。

小參一二三四五六七七六五四三二一直饒數到
劫雲初究竟不離於此日有出得此日者麼良久云
鶴有九皋難翥翼馬無千里謾追風。

晚參舉雪峰云南山有條鱉鼻蛇汝等諸人出入好
看師云不特南山草堂亦有條鱉鼻蛇汝等諸人切
忌踏著踏著則喪身失命。

天章高鎮臺來山補修告竣辦齋請上堂師詣座接
疏云重重華藏界一一寶樓閣莊嚴甚微妙光照諸
塵剎且是神通妙用法爾如然過疏云聽取下文便
陞歛衣白槌竟乃豎拂子云此是世尊拈花迦葉微
笑實相無相涅槃妙心付囑摩訶迦葉展轉相傳三
千七百餘載脈似懸絲幸遇鎮臺高護法赤手扶起
赫赫光明照汝諸人汝等大眾好生委悉舉朱行軍
入南際寺齋僧執手爐行香乃云直下是直下是時
有僧云直下是甚麼行軍便喝僧云行軍是佛法中
人惡發作麼行軍云你作惡發會那僧便喝行軍亦
喝云鉤在不疑之地遂呼左右認取這僧著師云行
軍八面威風者僧挺身向前雖然兩不相害未免二
俱失利今日鎮臺高護法來山補修興供雖不與麼
說話鋒鋩巳露鋒鋩既露將何為證三尺龍泉光照
膽萬人叢裏奪高標。

浴佛上堂舉遵布衲浴佛次藥山云你只浴得者個
要且浴不得那個布衲云把將那個來藥山休去師
云可笑藥山不唧溜漢若是艸堂待他道把將那個
來兩手拉過按在盆裏湩上兩湩管教布衲一生揫
不乾然雖如此不是子期手敢來月下彈。

上堂今朝五月十五蠶麥收拾在府纔方整頓休夏
炎暑蒸人急苦且道為甚如此總不教伊成佛作祖。

晚參舉僧問洞山寒暑到來向甚麼處回避山云向
無寒暑處去僧云如何是無寒暑處山云寒時寒殺
闍黎熱時熱殺闍黎僧又問一老宿時節恁麼熱向
甚麼處迴避宿云向鑊湯鑪炭裏迴避僧云鑊湯鑪
炭裏如何迴避宿云眾苦不能到師云二老宿一人
在寒暑裏過冬一人在寒暑裏休夏過冬者不知熱
休夏者不知涼草堂恁麼道眾中可有替二老明辨
者麼若明辨得寒暑不侵不然寒時寒殺熱時熱殺
誕辰上堂今朝六月半不消更打筭甲子滿六十吾
道一以貫喝一喝云切莫認奴作郎。

晚參一二三四五禾山解打鼓五四三二一筭來沒
位次秪如南泉斬貓雲門念七馬祖陞堂百丈捲𥱊
且道明甚麼邊事或云明底是向上事或云明底是
本分事或云明底是一色邊事孟八郎恁麼說話喫
閻羅老子鐵棒有分。

趙鎮臺為府君勇略將軍祈祥請上堂心同虛空界
示等虛空法證得虛空時無是無非法只者無是無
非法謂之無上佛果菩提亦謂之如來妙明心印印
鎮十方演出無量無邊殊勝功德利益法界一切有
情得大安樂得大自在得大受用得大方便得大總
持如暗得燈如饑得食如裸得衣如渡得船如賈客
得海如此種種利益宣之不盡今日一會僧俗現任
宰官各各得之將自己腳跟下一印印定並無秋毫
違背轉天關迴地軸日應萬機皆眾心之本有非假
於外得且艸堂長老得之又作麼生全憑一滴曹溪
水為霖為雨祚金湯。

解夏上堂舉洞山解夏云初秋夏末兄弟東去西去
直須向萬里無寸草處去師云者老漢只解把纜不
合放船所以令人檢點草堂一夏來挽著布袋內不
放出外不放入屈到今日打開一任兄弟東去西去
若是逢人只不許說在艸堂解夏來何也我王庫內
無如是刀。

古湟印心佛敏首座請上堂豎拄杖云古鏡高懸森
羅顯現卓一卓云寶劍出匣群魔腦裂此是我臨濟
兒孫慣常用底只今有格外提持者麼拋拄杖云湟
中陸路三千里策馬追風幾度來。

小參舉玄沙云諸方老宿盡道接物利生秖如三種
病人作麼生接患盲者拈椎豎拂他又不見患聾者
語言三昧他又不聞患啞者教伊說又說不得若接
不得佛法無靈驗有僧請益雲門門云你禮拜著僧
拜起門以拄杖挃之僧退後門云汝不是患盲麼復
喚近前來僧近前門云汝不是患聾麼門曰會麼曰
不會門曰汝不是患啞麼其僧於是有惺師云者僧
雖然悟去只悟得雲門玄沙禪要悟草堂禪大難大
難且如何是草堂禪劈箭急。





草堂耨雲實禪師語錄卷第一(終)

草堂耨雲實禪師語錄卷之二
嗣法門人寂訥等編

* 示眾

示眾舉龐居士問馬大師不昧本來人請師高著眼
馬師直下覷士云一種沒絃琴唯師彈得妙馬師直
上覷士禮拜馬師歸方丈士隨至方丈云適來弄巧
成拙師云且那裡是他弄巧成拙處出來打出來打
良久無出便歸方丈。

示眾盤山道向上一路千聖不傳慈明道向上一路
千聖不然草堂則不然向上一路千聖熱顢且與古
人是同是別明眼衲僧試檢點看。

出隊歸示眾舉五祖演出隊歸示眾云出隊半個月
眼不見鼻孔失卻祖師禪拾得個骨董且道向甚麼
處著一分奉釋迦牟尼佛一分奉多寶佛塔師云草
堂也出隊一個月鼻孔不離上唇祖師不離腳下連
途拾得個骨董料想無人酬價有麼有麼草堂今日
失利。

* 機緣

晚課畢一僧道叉手一僧道合掌如此論之不巳師
喚進方丈云叉手也不是合掌也不是不叉不合總
都不是且如何即是二僧無語師頌云合掌叉手把
柳放柳一狀領過南辰北斗。

同官人喫茶次官云學生喜底是禪師云貧道最不
喜禪官云以何為業師豎拳云單單只有者個官罔
措。

一僧請指月錄師云請即不無你作麼酬價僧云得
師云不作貴賤得個甚麼僧擬議師叱出。

僧參師云那邊來僧云峨眉來師云見普賢麼僧云
見師云對你說甚麼僧云問候和尚師云行者將茶
與者僧喫。

師訪壽山和尚壽云昨夜不曾睡得師云作甚麼來
壽云月明似晝師云和尚猶被他惑。

僧參師云那邊來僧云京師師云京師出大黃有麼
僧云伏惟和尚珍重師云行腳事作麼生僧云鞋破
也師云苦。

師一夕江邊閒遊見二僧師問云在此作麼僧云翫
水師云水深多少僧無語師云淹。

師舉趙州訪二庵主公案一僧云總為老婆心切師
云你答老僧語答趙州語僧無語師云老僧失利。

* 拈古

「舉保壽開堂三聖推出一僧壽便打聖云與麼為人
非但瞎卻者僧眼瞎卻鎮州一城人眼在壽歸方丈。」

【拈云一人有迅雷掣電之機一人有摧鋒折箭
之能要扶臨濟宗風少者兩個漢不得且者僧
還具眼也未。】

「舉芭蕉示眾云你有拄杖子與你拄杖子你無拄杖
子奪你拄杖子溈山云你無拄杖子與你拄杖子你
有拄杖子奪你拄杖子。」

【拈云二大老一人言中有響一人句裏藏鋒檢
點將來未免將錯就錯山僧見處也要諸人共
知你有拄杖子有條攀條你無拄杖子無條攀
例還會麼。】

「舉汾陽示眾云識得拄杖子行腳事畢。」

【拈云艸堂則不然識得拄杖子更參三十年。】

「舉崔禪陞堂拈拄杖云出來打出來打時有僧出云
崔禪聻崔擲拄杖歸方丈。」

【拈云崔禪可謂八面威風總被者僧折倒了也
若是艸堂則不然只今莫有恁麼人若有待出
劈脊便棒且利害在甚麼處。】

「舉世尊因文殊起佛見法見被世尊威神攝向二鐵
圍山。」

【拈云世尊與麼道且甚處是二鐵圍山還檢點
得出麼草堂者裡若有起佛見法見總不教動
著何故但得雪消去自然春到來。】

「舉太原孚上座因保福簽瓜次福云道得即與瓜喫
孚云把將來福度與一片孚接得便行。」

【拈云道與不道且置只如保福相為在甚麼處
直饒接得便行也是貧兒遇餿飯。】

「舉慧寂禪師問僧甚處來僧云廬山師云曾到五老
峰麼僧云不曾師云汝不曾遊廬山。」

【拈云慧寂直下拈提者僧當面錯過釗與不到
總未免欠下艸鞋錢即今莫有道得者麼屈指
云一二三四五。】

「舉雪峰示眾云盡大地撮來如栗米粒大拋向諸人
面前漆桶不會打鼓普請看。」

【拈云雪老雖有展天縮地之能要且跳不出者
個格子還會麼打鼓普請看。】

「舉迦葉一日踏泥次有一沙彌問尊者何乃自為葉
云我若不為誰為我為。」

【拈云尊者泥裏有刺沙彌眼底添塵艸堂若踏
泥時有問和尚何乃自為秖道我若不為誰為
我為且道還有同異也無。】

「舉趙州到一庵主處問有麼有麼主豎起拳州云水
淺不是泊船處又到一庵主亦如前問主亦豎拳州
云能殺能活能縱能奪便禮拜。」

【拈云一般豎拳為甚肯一不肯一還識趙州麼
截取老僧頭去。】

「舉梁武帝問達磨如何是聖諦第一義磨云廓然無
聖帝云對朕者誰磨云不識帝不契。」

【拈云識與不識爭柰第一義諦何正眼看來巳
成滯貨若非佛心天子大難大難。】

「舉六祖大師云不思善不思惡阿那個是明上座本
來面目明悟入。」

【拈云葛藤且置明上座悟個甚麼咄也是盲人
摸象。】

「舉陸亙大夫問南泉弟子家中有一片石也曾坐也
曾臥擬鐫作佛得麼泉云得陸云莫不得麼泉云不
得不得。」

【拈云大好一尊佛被王老師推在萬丈枯井直
饒見去未免證龜成鱉頌曰得與不得澄潭皎
月擬議承當眼中著屑。】

「舉僧問趙州萬法歸一一歸何處州云我在青州做
領布衫重七斤。」

【拈云美則美矣只是無人酬價即今莫有酬價
者麼試出來道看。】

「舉天童悟上堂云擬欲參禪圖脫生死巳錯了也不
擬參禪圖脫生死又錯了也敢問眾兄弟合作麼生
得不錯去咄洎合停囚長智。」

【拈云擬欲參禪錯了也不擬參禪又錯了也畢
竟作麼生錯。】

「舉昭覺醉和尚因僧問正恁麼時如何師驀面一唾
僧云謝和尚指示師云你又裨販我了其僧有省。」

【拈云者僧當面無著慚惶雖然省去忤逆聞雷。】

* 頌古

「世尊初生。」

【纔出包胎露爪牙草窠輥出爛冬瓜葛藤總自難收
拾攪亂禪林事似麻。】

「世尊睹明星。」

【從來日月與明星自古居諸無舊新堪笑瞿曇不守
分檯頭一見失雙睛。】

「拈花。」

【惱恨瞿曇不善藏等閒出手賺人忙引得毒龍生武
子至今狼籍在荒塘。】

「五通僊人。」

【叫一聲兮應一聲官錢私債盡還伸可憐誰是當家
子畢竟如何那一通。】

「外道問定不定法。」

【昨日定兮今不定瞎眼老婆見古鏡直饒見得以何
為不如打破容顏正。】

「傅大師見梁武帝。」

【道冠儒履佛袈裟曾聞種豆不生麻杜撰維摩徒賣
俏未免添人兩眼沙。】

「靈雲桃花。」

【一年一度一花開影落靈雲眼底埃引得遊蜂隨上
下尋香逐臭幾曾迴。】

「瑯琊有句無句。」

【三千里外尋知已賣了布單過石橋一夜思量無著
處天明樹倒有柴燒。】

「狗子佛性有無。」

【一口兩舌呼驢喚馬有無不立碓嘴生花。】

「僧問雲門如何是佛曰乾屎橛。」

【如何是佛乾屎橛三十人打鼓四十人拉拽一拽拽
到梵王家滿城都是白拈賊。】

「僧問玄沙如何是親切底事曰我是謝三郎。」

【親切答來知不知梧桐棲老鳳凰枝閃電龍門遭點
額霜天明月落前溪。】

「僧問雲門如何是和尚家風曰門外有讀書人
來報。」

【韶陽施設有家風卻與諸方大不同一語等閒相借
問報云門外讀書公。】

「僧問雲門如何是一代時教曰對一說。」

【對一說五千餘言都漏洩海底泥牛啣月走巖前石
虎嚼生鐵。】

「僧問雲門如何是啐啄之機曰響。」

【啐啄之機響字酬武陵公子駕扁舟忽然一陣滂沱
雨脫下衣冠上酒樓。】

「僧問趙州道人相見時如何曰陳漆器。」

【作家相見事如何雪嶺寒梅漏洩多惟有趙州陳漆
器洞庭秋月葬洪波。】

「僧問雲門如何是透法身句曰北斗裏藏身。」

【北斗藏身沒蹤跡沒蹤跡處莫藏身拶透韶陽親切
句新羅日午打三更。】

「僧問雲門如何是諸佛出身處曰東山水上行。」

【蠱毒之家水莫嘗一聲畫鼓振南唐當時曾破崑山
玉石女無夫生得郎。】

「雲門示眾曰讀書千卷紙上語。」

【撥草瞻風海上遊腰纏萬貫上楊州不因舊閣閒田
地今日如何方始休。】

「五祖演不是道。」

【落霞孤鶩一齊飛家破人亡說向誰雲凈天空何處
去到頭依舊覓山歸。】

「僧問風穴如何是清淨法身曰金沙灘頭馬郎
婦。」

【昨夜相逢在斗牛紫羅帳裏掛燈毬美如西子離宮
闕嬌似楊妃下玉樓。】

「僧問風穴如何是佛曰杖林山下竹筋鞭。」

【杖林山下竹筋鞭擊碎須彌月在天路上行人雖著
力誰家灶裏火無煙。】

「秘魔擎叉。」

【阿師無計日擎杈不用真杈與妄杈可笑兩杈俱失
了人來問著手撾沙。】

「鳥窠吹布毛。」

【地下人兒樹上棲風流到底不如斯布毛吹起雖然
翮也要隄防折一枝。】

「婆子燒庵。」

【落花有意隨流水流水無心戀落花遣出燒庵天黑
了可憐今夜歇誰家。】

「普化搖鈴。」

【顛不顛兮風不風鐸聲搖動太虛空至今落下無人
掃反累叢林撞夜鐘。】

「王常侍參睦州。」

【人也困來馬也困堂前露柱總不困因而思量入院
遲險被睦州打一頓。】

「三聖透網金鱗。」

【漫天說價讓三聖就地還錢是雪峰買賣不成人義
在憑何只管鬧鬨鬨。】

「洞山麻三斤。」

【洞山老漢嘴皮輕三斤麻絲鼓成繩繫綴娑婆入無
數至今不得出曹門。】

「禾山打鼓。」

【禾山打鼓秘魔擎杈一般瀟灑何必論他。】

「經首。􂱻」

【以不以兮八不八秘圓三藏了無法碧眼胡僧認不
真至今狼籍遍天下。】

「黃龍三關。」

【生緣驢腳佛手拈來端的恰好走起踏破虛空管教
受用不了。】

「臨濟四喝。」

【有時一喝獅子子威風到底不如你千妖百怪走山
川露柱燈籠無處避。

有時一喝劍光裡橫屍萬里誰敢擬樅然排下太虛
空業巳令他迸出髓。

有時一喝草轟轟森羅萬象絕形蹤憑渠定就超方
作大海也須血染紅。

有時一喝不用用古今公案許多頌任他千佛亂如
麻烜赫兒郎未敢動。】

* 牧牛頌

** 未牧

「　烏那影裏一聲哮疊壁重重去路遙轉盻復經楊柳岸泥蹤井井犯佳苗」


** 初調

「　遼天鼻孔引繩穿劣性徐徐漫著鞭自此無容雲外臥者回爭敢放低牽」


** 受制

「　從今不受苦奔馳異路溪山在處隨明月蘆花休借問堂堂慶快渾忘疲」


** 回首

「　昂昂氣岸喚回頭一段狂心漸次柔微把鞭繩輕放下忻然未許外拘留」


** 馴伏

「　繩頭拋在綠楊煙任牧東西適自然放曠且隨天地老縱橫得意不須牽」


** 無礙

「　中心逆順總如如任性優游何所拘物我相忘無個事一聲鐵笛響于于」


** 任運

「　出沒隨分宇宙中何妨野岸草葺葺饑餐渴飲家常事桑海從今自淡濃」


** 相忘

「　形聲落落渾忘功格外風流絕異同綠水青山留不
住浩然娛我任西東」


** 獨照

「　那畔生涯信自閒施張垂手白雲間無生曲唱青霄外喚醒蒼雲踏破關」


** 雙泯

「　去留無礙亦無蹤一道寒光映碧空但識其中端的青黃花翠竹各叢叢」


* 分燈

** 揮指德成

「　法法法無法無法法亦無付汝無無法依樣畫葫蘆」


** 佛敏寂訥

「　侍吾久也巳成功會合機緣掌上轟七尺烏藤分付去五湖四海毒魚龍」


** 載空照滿

「　歷遍雲山叩艸堂喝聲未絕巳承當缽囊兩手親分付遇虎逢龍始自張」


** 體真思能

「　捉得終南一隻虎爪牙養就堪當努而今放出三門去吼震山河壯帝都」


** 穎如宗貴

「　兩次腰包入草堂口頭不住問家鄉而今頓了江湖債一钁生涯宇宙長」


** 遐齡海福

「　心印傳來狀似牛老僧一向謹存收而今付與闍黎去犁耙春風拽不休」


** 無礙祖哲

「　草堂養得小獅兒放出令人徹大機任是佛魔並祖父都於爪下喪全威」


** 三賢乾維

「　闍黎入室扣安康勘驗機緣手腳忙一喝翻身拂袖
去橫開臭口罵諸方」


** 三大乾寬

「　踏破芒鞋山水窮相逢一摑始融通龜毛拂有騰龍勢佛祖從今立下風」


** 爾聞空宣

「　禹門三級勢無窮氣岸頻吞萬象空撥轉蘆頭輕一拶興雲布雨太蒼中」


** 自明海珀

「　伸手縮拳是甚麼話頭落也見淆訛龜毛繩鎖千江月十聖三賢總柰何」


** 佛裔空宗

「　草堂出個小頭陀粉碎銀山氣力多個柄鋤兒交付汝白雲翻轉幾偏坡」


** 明幻覺聞

「　東風昨夜過籬邊為說楊岐道有傳寄一音與盧行者當家種艸自天然」


** 竹菴印善(居士)

「　戎馬隊中出良夫今朝特地現有無老僧贈柄鐵如意一任將去指迷途」


** 再生空迪(居士)

「　箬笠戎衣入劍川腳跟悔笑艸鞋穿而今將我蒲團去坐鎮東吳罵殺天」


* 像贊

** 初祖

「　梁王殿上道個不識少室山前分皮分髓此是甚麼所在又來者裏捏鬼咄者老臊胡花言巧語惑亂中華多少人東走西竄錯過了好光陰也」


** 自贊(佛敏維那請)

「　律累累律舌頭無骨拉杖人前神號鬼哭敏公持去向長安挂與閒房伴松竹」


又(飛石侍者請)

「　分明認得想不起你師嗣阿誰昭覺嫡子阿呵呵羅羅哩燈籠沿壁上天台老鼠跌在油瓶裏」


又(月菴請)

「　寫吾像請吾贊呵呵笑倒挑柴漢一頭尖擔兩頭脫恰恰錯過娘生面」


又(法祥居士請)

「　握條拄杖禿眉禿眼咬定乾坤通權便咄咄直饒坐到驢年亦是徐六擔板」


** 法派

「　真寂含法性了達正圓通燈續曹溪旨光輝徹大同」


** 四威儀

「　山中行步步踏雲岑沒高下踢出石骨筋」


「　山中住宇宙權作屋折腳鐺清泉和月煮」


「　山中坐蒲團沒一個倚松根日過月又過」


「　山中臥石頭都枕破忽醒來紅日照著我」


* 行繇

一日大眾入方丈請示行繇師云老僧本邑楊氏子
母姓許天啟丙寅六月十五日生自幼發願出家父
母不允年十六歲吾鄉遭亂父母相繼而亡予逃難
漢沔見多慘殺痛念生死乃投師祝髮聞丈雪和尚
荷雙桂衣缽杖抵興元藩下眾官延住靜明開堂予
矢志往參師問那里人予曰四川人師云你識字麼
予曰不識師云者樣好漢字也不識喚知客領者僧
入堂去予入堂朝夕坐次心意恍惚一味浮逼逼地
不異挑百三十觔擔子放不下相似忽一夕聞開小
靜如虛空霹靂將胸中礙膺之物一擊粉碎殊覺通
身輕快期畢隨師下東吳上天童遍參諸方後到福
嚴參費老人命坐喫茶次費豎指云此是你師翁咬
底予曰為甚如此費云也是機綠予曰既是機綠何
不截取頭去費云降將不斬予曰自是手短費與一
掌予一喝便出至嘉興東塔值本師問你從福嚴來
帶得甚麼寶物予一喝師云將謂別有那予曰若有
則不歸了師微笑己亥秋藩下發人迎本師歸漢中
予隨侍北返復靜明下草堂傾誠請益經二十年矣
末後鶴乘期終本師重闢昭覺囑予繼席艸堂予曰
實媿何人敢當此任師云你隨老僧多年師資久契
正好歇去遂出衣拂源流偈曰適來東海鯉入閬自
成章掣起滔天浪春風滿大唐予辭不巳乃拜受之
數年以來每事拳拳服膺未敢輕露今日眾兄弟索
揚家醜略述大概如此。








草堂耨雲實禪師語錄卷二(終)











** 後跋

粵維三教之遺跡一葦之別傳無非挽迴亡子之狂
心耳如我迦文愍念一切眾生為一大事因緣出現
於世四十九年談經三百餘會收束許多出格男兒
末後於多子塔前談無所談驀地拈花示眾百萬人
天中出個沒勾當漢破顏微笑遂將正法眼藏付伊
傳持二十八世復有婆羅門將法印袖入中國名曰
教外別傳既云教外焉得有言乎所以教中道是法
不可示言辭相寂滅又曰因言而顯理焉得言無如
草堂法兄負昭覺老人之缽袋子開法於閬水亦有
年矣所行無言之道因紳衿士庶十方衲子悉叩其
門迫不得巳接引歸來遂有上堂小參開示頌古拈
古好事者日錄成帖俾四眾人等就路還家也予癸
亥秋昭覺謝任仍歸青城舊隱一日有爾聞明幻二
侄持稿見示展卷讀之言言見諦字字放光信滹沱
一脈代有其人予欲無言可乎茲不揣堊墁之業遂
贅數語於篇末敢獻大方琟琢之手請嘗試之以為
何如。

乙丑林鍾月青城法弟徹生沐手書於鳳林山房

板存嘉興楞嚴般若堂流通