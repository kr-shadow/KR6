#+TITLE: 天一悅禪師語錄-清-大悅
#+DATE: 2016-06-11 12:30:34
#+SOURCE: github.com/kanripo/KR6q0582 master d533abf1                
天一悅禪師語錄
侍者學愚錄

師於戊辰孟春月受鎮臺龍檀越並木境眾信請繼
席松巋普光禪寺。

據室云德山入門便棒臨濟入門便喝二大老雖是
剿絕為人爭奈作威作勢悅上座則不然無論是聖
是凡到此總教平展去也何故相逢自有知音知何
必清風動天地。

當日上堂拈香祝聖畢再拈云此瓣香始從戎馬隊
中輥出向深山窮谷裏堅培不意陡遭個無面目底
老漢毒手花劈了也至今在處難藏欲隱彌露直得
對眾拈出此是第一回爇向爐中耑申供養本山堂
上傳臨濟正宗三十四世本師善權位先老和尚用
酬法乳之恩歛衣就座維那白椎竟師乃拈起拄杖
云啟祖翁門戶展古佛家風卓一卓云闢人天正路
掃蕩邪宗又卓一卓云正法眼藏一時流通是汝諸
人還知松巋拄杖子為人落處麼若向者裏承當得
底未免朝打三千暮打八百若向背地裏吐舌底亦
與三十棒未必肯容何故復卓一卓云天上有星皆
拱北人間無水不朝東舉保壽開堂三聖推出一僧
壽便打聖云與麼為人瞎卻鎮州一城人眼去在壽
擲下拄杖歸方丈師云二大老恁麼作略將謂據令
而行爭奈傍觀者哂松巋門下只好一坑埋卻且道
他過在甚麼處具眼者試定當看。

上堂德山棒如雨點臨濟喝似雷奔何殊亂世英雄
釋迦摩竭掩室淨名毘耶杜口正似太平奸細直教
列在下風方乃揭示向上巴鼻且道如何是向上巴
鼻良久云直饒向者裏薦得分明也是一場特地。

佛成道日大棟胡居士設齋請上堂六載辛勤識得
不為冤咎明星一睹無端打失自家眼睛奇哉三歎
塗污大地眾生不少松巋恁麼批判且道還是有成
褫耶無成褫耶若道無成褫猶是孤負釋迦老子若
道有成褫又是埋沒巳靈正恁麼時且道有成褫底
是無成褫底是試定當看分明月在梅稍上看到梅
稍早巳遲。

上堂聞聲悟道見色明心遂喝一喝云者個不是聲
卓拄杖一下云者個不是色聲色示了諸人還悟也
未即此不悟孤負古人即此悟去孤負山僧且道悟
底是不悟底是檢點將來悟底也與你有分不悟底
也與你有分且道分償在甚麼處良久復卓杖云見
義勇為真勇士臨機不變始驚群。

上堂廬陵米鎮州蘿蔔山僧尋常受用得快今日特
為諸人拈掇還會麼若會得且許途中受用若也不
會三個成群四個作隊則且置秪如山僧自納敗缺
諸人還知落處麼良久云三生六十劫咄。

安南陶居士發心來山塑佛並取法名設齋供眾請
上堂塑佛取名兩彩一賽落賺山僧無端納敗撾鼓
陞堂人天集會一問一荅造妖捏怪正眼觀來瞎驢
趁隊雖然如是福田山上功德林中也要布些光彩
甚麼光彩卓拄杖云天共白雲曉水和明月流。

上堂以拄杖向左邊一卓云者個便是照用料揀玄
要主賓右邊一卓云者個便是妙協兼帶君臣道合
面前一卓云雲門圓相圈法眼六相意並諸子百家
奇巧技藝總在者裏一擊百雜碎了也撒向諸人面
前急須薦取始得不然冷眼看他人富貴等閒無奈
襆頭何。

上堂信受奉行底總為業識忙忙無本可據掉頭不
顧底孤迥迥俏巍巍直得靈山受記既然如此且道
有何憑據以拂子作吹勢云囉囉哩哩囉囉哩。

上堂卓拄杖一下云三世諸佛也如是歷代祖師也
如是天下老和尚也如是悅上座到者裏也不得不
如是且道如是個甚麼復卓一卓云我見燈明佛本
光瑞如此。

四月八日上堂黃面瞿曇當年此日降誕天下叢林
年年此日慶祝故我眾居士宿值德本不負勝因也
於此日發心來山設齋供眾敦請山僧上堂無非也
要稱羡雲門好手無非也要掀揚瞿曇指天指地所
以山僧直得有條攀條無條攀例驀拈拄杖云看看
世尊生也卓一卓云雲門來也諸人向者裏與二大
老相見則且置秪如未離兜率巳降皇宮未出母胎
度人巳畢又作麼生領會若也會三個成群四個作
隊若也不會老君原在青牛背喝一喝下座。

上堂禪禪禪語默動靜體安然道道道喫飯穿衣誰
欠少既然如是因甚麼善財童子歷一百一十城煙
冰參五十三員善知識然後復見文殊方纔得了且
道了後如何花開上林不是春日出扶桑不是早。

上堂十五日巳前日出照不著十五日巳後日落不
相隨正當十五日明頭來明頭合暗頭來暗頭合正
與麼時明暗不相奪歷歷無向背既無向背無處不
會如何會日高花影重風暖鳥聲碎。

上堂拈起拂子云是大神咒是大明咒是無上咒是
無等等咒能除一切苦真實不虛故說般若波羅密
多咒即說咒曰時是汝諸人作麼生會若也會揭諦
揭諦波羅揭諦波羅僧揭諦若也不會菩提薩婆訶。

佛誕日上堂雲散長空淨煙消宇宙寬當年今日日
悉達降人間瞻仰從他處抑揚在我邊燈籠鼓掌笑
露柱蹙眉憐且道笑個甚麼笑他指天指地太無端
喝一喝下座。

元旦日上堂新年頭佛法鏡清道有也好與三十棒
明教道無也好與三十棒何故佛法論個甚麼有無
直饒道個不有不無底正好擘脊便棒何謂如此卓
杖一下云拄杖開封當人不讓。

上堂一句無私當揚顯露千差頓斷洞徹十虛亙古
圓明纖毫無隱所以道無量法門全歸方寸河沙妙
德總在心源諸人還會麼檢點將來會與不會總是
多事何故開眼也著合眼也著咄。

上堂腳下是地頭上是天三百六十日原來是一年
喫飯卻止饑著衣方免寒恁麼會去西天此土若也
不會此土西天更問如何十萬八千喝一喝下座。

上堂見色非關色聞聲不是聲既不是色又不是聲
且道是個甚麼拈起拄杖云觀世音菩薩將錢買糊
餅放下手原來卻是個饅頭到這裏有甚麼難會卓
一卓云靈俐漢隔山見煙知是火隔墻見角知是牛。

上堂犬守夜雞司晨蠶吐絲蜂嚷蜜釋迦老子四十
九年三百餘會用盡伎倆播兩片皮橫說豎說塵說
剎說熾然說說無間歇何曾說到者裏達磨大師十
萬里航海而來遊梁涉魏將欲賣弄風流孰知被劉
支三藏打落當門齒喝一喝下座。

上堂本分生理原不欺人種田得穀貿易得銀十升
是一斗八兩是半觔若能如是會一切自見成只如
古人道不許夜行投明須到又作麼生商量切忌認
奴作郎。

* 小參

除夕小參北禪分歲烹露地白牛吹黍米飯煮野菜
羹燒榾柮火大家喫了唱村田樂松巋者裏也不烹
露地白牛也不吹黍米飯也不煮野菜羹也不燒榾
柮火也教大家喫了唱村田樂且道喫個甚麼舉起
果碟云和盤托出從君用莫教咬破嘴唇皮。

化月繪師真設齋請小參師舉真示眾云三十二相
非真相八十種好非真好若喚者個是吾真盡大地
人都惑了不喚者個是吾真肉髻長鬚何處討還是
喚底是不喚底是喝一喝云自顛尤自倒。

為元敬龍居士對靈小參以拂子指靈几云會麼生
亦何曾生死亦何曾死生死不相干假名而巳矣既
無生亦無死正是那畔不來者畔不去兩頭坐斷中
間不立正恁麼時且道元敬龍檀越向甚麼處安身
立命去良久云能向其中深委悉了知三際本無移
為心田上座對靈小參拈起拂子云即此者個上同
諸佛下合眾生情與無情性相平等無大無小無前
無後無古無今所以道過去諸菩薩斯門巳成就見
在諸菩薩今各入圓明未來修學人當依如是住故
我心田上座善別機宜二三十年保任此事克苦勤
勞年亦如是月亦如是日亦如是一切時中出入動
靜運用施為無有纖毫間斷真如佛性菩提涅槃打
成一片妄想分別無明煩惱了無相干直得淨裸裸
絕承當赤灑灑沒可把一出一入一來一去自由自
在無拘無束者豈不是一個無事閒道人耶正擬再
加保任厚養深蓄不意幻緣巳盡劫水翻濤一時拽
過風幡掉轉面目直趨威音那畔去也正恁麼時且
道威音那畔作麼生趨良久云還會麼鐵船無底踏
翻去依舊東山水上行。

小參山僧若是真說除非啞卻口截卻舌諸人若是
真聽除非瞎卻眼塞卻耳雖然如是道水又何曾濕
卻口道火又何曾燒卻舌既不燒又不濕正是入火
不焚入水不溺者豈不是個堅密清淨法身耶是汝
諸人作麼生領會拽拄杖一時打散歸方丈。

* 機緣

師問僧那裏來僧曰曲靖來師曰鈍峰和尚近來不
安實否曰不得知師曰汝不在曲靖來。

一日新到參師問曰那裏來僧曰安籠來師曰安龍
甚麼處曰玉泉師曰顯法叔有何言句曰教某甲參
狗子無佛性話師曰而今會也未曰不會師曰不會
正好參。

僧問和尚親近權老人多年有父子不相傳底句是
必分付得來也今日請和尚慈悲舉示看師曰汝在
甚麼處得者問頭來僧無語師便打云向後莫亂統
士問和尚年多少師以手指口云牙齒都沒有了士
笑云是者個沒有是那個沒有師打云在那裏學者
戲頭來。

問僧甚麼處來僧曰關嶺來師曰盤江河作麼生過
來曰某甲本地人原不阻隔師曰汝說話不似本地
人在僧無語師曰情知汝非本地人出去。

僧問某甲生死未明乞和尚慈悲指示師豎起拂子
云你且道者個是生耶是死耶是不生不死耶曰某
甲不會師曰正好疑去。

僧問如何是臨濟三玄三要句師曰東山水上行曰
某甲不會師曰玄殺許多人。

僧問如何是無位真人師捉住僧一推曰者個非無
位真人僧茫然師又一推曰有頭無尾漢出去。

* 頌古

** 悟睹明星

「　一睹明星眼界寬大千無處著羞慚分明雲散家家月枉受深山六載寒」


** 世尊拈花

「　一自拈花微笑後是非泛濫到而今而今分咐同流去不飲從他酒價增」


** 靈雲見桃花

「　日暖風和萬物新桃花爛漫動人情靈雲自是眼皮薄一見橫身隨業坑」


** 子胡狗

「　子胡一隻狗咬殺天下人三頭六臂客過此亦喫驚」


** 萬法歸一

「　萬法歸一一歸何漁翁江上釣煙波蘆花兩岸偷開眼戲水鴛鴦遠避過」


* 參禪偈

** 其一

「　參禪須努力努力若軍敵敵退若平時方能輝佛日」


** 其二

「　參禪無別法要在自承當直下承當了山河盡眼光」


** 其三

「　參禪宜盡情情盡自分明纖毫情未盡打入業識門」


** 其四

「　參禪無間歇間歇失時節坐臥經行處總教如鐵橛」


* 示偈

** 示恒白禪人

「　恒開清白一雙眼日用分明驗假真接待湧泉渾不倦四來雲水沒疏親」


** 示智海禪人

「　智鏡圓明光普照海天空闊絕邊涯收歸只在毫端內洞徹幾微永不差」


** 示慧友侍者

「　有無不立絕差殊定慧圓明理自舒三喚三應猶是妄施為運用本如如」


** 示悉有禪者

「　覿體分明無向背堂堂不昧有來由穿衣喫飯如能委一切時中得自休」


** 示指月禪人

「　湛湛青天月自明大千沙界露全身但知撲落非他物始識縱橫不是塵」


** 示元吉龍檀越

「　為護法門並護僧個中消息有來因當年曾受靈山記今日光明耀祖燈」


** 示聖聞張居士

「　聞聖聞凡皆是妄離聞離見亦非真聖凡聞見俱無著日用堂堂得自親」


** 示聖亮蕭居士

「　青山綠水西來意翠竹黃花古佛心遍界明明無隱覆莫教放過別推尋」


** 示聖潔陶居士

「　聖潔曷嘗凡不潔聖凡一體本無別若執聖淨壓凡塵敢保維摩事未徹」


** 示聖才羅居士

「　父母未生前面目頭頭覿面沒疏親直須保任常清淨莫更從人辨假真」


** 示聖越陶善人

「　越聖超凡一著子施為運用總如如但能一念常清淨珍重不妨鬧裏居」


** 示溪友侍者

「　溪中有魚山上有鳥更要山僧吹布毛闍黎猶似自顛倒」


* 聯芳

付化月吾徒

「　總無別法與人傳拄杖一條接有緣分付吾徒親受手撐持祖道永綿綿」


* 行實

師諱大悅號天一楚南呂氏子生值離亂被擄入黔
在安順長壽菴遇雲腹和尚上堂因發出塵之念時
值。

本朝大師恢取滇黔本營軍伍一時星散師喜脫穎
奔至安南龍潭寺禮上無下霞老宿披剃經半載得
聞善權和尚開法龍場萬壽寺師往親覲乞受具足
權一見以器期之一日問師曰汝來惟求戒耶更求
別事耶師曰某甲不知有何事更求乞和尚慈悲開
示權曰汝豈不聞生死事大耶師曰生死事大作麼
生了權曰參究始得師曰作麼生參權曰父母未生
前那箇是你本來面目恁麼參去師秉權命如是參
究刻無間斷時權遷松巋師亦隨之住經兩載一日
侍權與官人持論楞嚴經至世尊舉金色臂屈五輪
指問阿難處豁然有醒至夜上方丈呈解曰老和尚
無端相瞞某甲許多時也權曰汝見箇甚麼道理便
恁麼道師曰世尊舉手屈指示阿難處聻權曰我情
知汝只認得箇驢前馬後底為極則在師曰某甲只
恁麼更不受老和尚瞞也權叱之曰孟八郎漢不見
古人道佛法不是者箇道理師曰老大善知識更與
人說道理在權深肯之師自受囑後總未離權隨住
松巋二十餘載甲子歲權示寂本境檀越並合山大
眾勉師繼席師乃竭力鼎建松巋前後廊廡煥然一
新又苦守十餘年時遇丁丑孟冬偶示微恙一日示
徒化月曰吾滅後不勞盤薪費事生葬可也言訖而
逝化乃不違師命備棺收殮全身建塔於寺西老塔
山存為師世壽六十有七僧臘四十。

* 塔銘

今夫世系相承修理塚墓示子孫於不忘此在塵者
孝弟之心也至於出塵度世建塗毒鼓演空王法宜
乎萬有皆空無事塚墓然而孝弟之思疇不有之雖
在釋氏亦不能廢此天一禪師壽塔之所以建也禪
師本楚南呂氏子因值兵燹被擄入營涉歷艱辛無
不備嘗第身雖在營心則出家後二千餘歲卒成其
志傳善權禪師衣缽實參默悟凡有所得俱從性地
圓明和盤托出所以或拈揭自持或說法示人絕去
支離實道本來面目閱道臘四十餘年開堂演化傳其
法者若干人利益于人也大矣茲壽塔之建在師不
以有無為輕重而善一法弟責師法嗣併受師之利
益者不忍不建師之壽塔以示後學於不忘且盡其
孝弟之心以請銘于予也因銘之曰。

「　四大本空五蘊非有菩提無樹懸崖撒手震撼河山地中獅吼一師塔頂圓光不朽咄」


繡谷周名遠聲及氏拜撰。



* 佛事

為夫巖法弟起龕云天上人間獨超卓懸巖撒手自
承當拋卻廣福尤藏跡突出光明映八荒且密移一
步作麼生商量以拂子指徑云堂堂。

舉火云佛祖綱維衲僧巴鼻世出世間由此建立且
道建立箇甚麼建法幢立規矩接方來鍛衲子者個
便是我天巖法弟二三一年在廣福寺裏橫開豎闢
任意施為底一段風光今日移來者個大火聚裏要
與諸人通箇消息所以悅上座不得不為伊發明且
如何發明以火炬打圓相云烈焰光中轉法輪。

為再操上人起龕云赤條條光灼灼來去自分明纖
毫無差錯既無差錯且道即今路頭在甚麼處以杖
引龕云驀直去。

舉火云塵緣未迷惑心鏡圓明真常獨露歷
歷無生死明明絕有者一具皮囊無下交代
所以山僧直得為大眾為伊添柴看看火滅
煙消後分明遺下一堆灰。


天一悅禪師語錄(終)

　(捐貲眾善芳名
信官龍元吉法名聖學同緣安氏蔭襲心寧
信士周德奇　　周定一　　趙世傑　　陶聖傑
　　周德維仝室吳氏　　　趙世勳　　馬聖意
　　薛門楊氏　　定機　　彭奇才　　譚萬學
　　趙貴和　　周定邦　　劉仲先　　譚　藻
　　趙和　　周　　　尹朝遵　　譚　韜
　　趙世華　　周　　　鄧貴生　　譚　略
　　馬　　　　袁大紳
　　李熙文　　　紹氏大乘
　　段賢　　　　喻大信
　　薛國棟　　　　　　　沈明德等同刻
　　　　　　　　　　　　法嗣聖靜募刻
　　　　　　　　　　天龍法弟如純對
　　　　海鹽陳　蕭書　　楞嚴　夏維寧　倪爾繩　同鐫
　康熙丁亥季夏　穀旦嘉興楞嚴寺般若堂藏板)