#+TITLE: 金剛經正解-清-龔穊綵
#+DATE: 2016-06-11 12:27:50
#+SOURCE: github.com/kanripo/KR6c0086 master eed17b7d                
No. 498
金剛經正解卷上
剩閒居士　龔穊綵　註
蓮舫居士　扈正智　校

* ○法會因由分第一
(法者即大乘法也。會者佛與諸弟子共會於祇園也。因始也。由
行也。行必有所始。此法會者。乃作經之因由也)。

「如是我聞一時佛在(至)收衣鉢洗足巳敷座而坐。」

【【註】如是者。指此經所言之法也。我。集經者自謂。即
阿難也。言如是之法。我親從佛聞之。一時者。師弟
會遇。說此般若之時。佛者覺也。自覺覺他。覺行圓
滿。故名曰佛。此指釋迦。為一曰教主也。舍衛國。梵
語舍衛。此云聞物。即波斯匿王之國。祇樹王之太
子名祇陀。此云戰勝。生時適值戰勝。因以為名。樹
是祇陀所施。給孤獨園者。王之宰臣。名須達多。(一作
孥)常在此園。賑濟孤獨。達多原是外道。因在護彌
長者家。聞佛說法。心生敬心。欲得勝地請佛住。思
太子有園。方廣八十頃。空曠清淨。堪為福地。往白
太子。太子戲曰。若布金滿園。吾當與之。達多如其
言。太子亦不愛金。將金共立精舍。請佛說法。比丘
梵語。華言乞士。謂上乞法於佛。以明已之真性。下
乞食於人。以為世人種福。即今之僧也。大比丘。乃
得道之深者。天人所共恭敬。非小德故。內外教典。
無不博通。非寡解故。蓋佛將說真空無上妙理。必
得道之深者。方能請問領悟也。千二百五十人。皆
佛所化度弟子。常隨聽法者。俱皆在也。爾時。彼時
也。世尊。舉世之人。所尊敬也。食時。乞食時。非受食
時。乞食當辰巳。受食當午時也。著衣。著僧伽黎。即
二十五條之大衣。制像水田。見生福故。佛制。入王
城聚落。應著此衣。猶今之搭戒衣也。持鉢。持四天
王所獻之鉢。(過去維衛佛鉢。入涅槃後。供龍王宮中。釋迦成道。龍王送至海水上。四天
王取以奉佛。此是紺琉璃鉢。乞食時持之)次第乞。平等行乞。不分貧富
貴賤也。本處。即祇園也。飯食訖。此飯字作餐字解。
指受食時言。訖。畢也。洗足。西域行露足故。以水滌
去塵垢。巳。完也。敷。布也。布列高座而坐。即今之止
靜打坐。將說法也。

【講】阿難記而言曰。如是經之所言。乃我親從佛聞
之。佛說此經時。在舍衛國給孤獨園中。與得道之
大比丘。及相隨聽法之眾。千二百五十人。俱同處
焉。爾時世尊。於日當辰巳。可以乞食之時。著僧伽
黎大衣。持紺琉璃鉢。園在城外。入舍衛城中。次第
行乞。不越貧以從富。不捨賤以從貴。大慈平等。無
有選擇。乞食既巳。還歸園中。當午受食。飯食事畢。
將入禪定。於是收入衣鉢。使心無係累。洗足以潔
其身。乃布座而坐。說法之因由起矣。】

* ○善現起請分第二
(分為二節。善現須菩提之別名。當世尊趺坐之時。正弟子請
益之候。故身起恭敬。而請問也)。

「時長老須菩提在大眾中(至)云何降伏其心。」

【【註】時。須菩提起問之時。眾弟子中。惟德尊而年高
者。謂之長老。須菩提一名善現。又稱空生。尊者初
生時。其家一空。相師占之。唯善唯吉。故名善吉。偏
半也。袒露也。所著之衣。半露其右肩。東土以袒為
慢。西方以袒為敬。表請無上正覺之法。以身擔荷
也。右膝著地。右是正道。左是邪道。亦表請正法。從
實依歸。卑禮承受也。合掌恭敬。東土以拱手為恭。
西方以合掌為敬。兩手相合。肅恭而身不懈。一心
專注。誠敬而容不息也。白。啟問。須菩提向佛啟問
而言。巳上七句。皆集經者敘說也。希有。言曠劫難
逢。千界一佛。世所希有。讚佛之詞。如來。佛之通稱。
猶華言聖人。如而不生。來而不滅。即真性之體用。
以立名也。護愛護。念存念。付付授。囑囑告。菩薩。本
云菩提薩埵。略其文而便於稱。故云菩薩。菩提華
言覺悟。薩埵華言有情。覺有情者。眾生多有情欲。
而不能覺。惟菩薩在眾生有情之中。自能覺悟而
不染。又能覺有情眾生。而化導之也。諸菩薩。諸眾
也。指凡學于如來者。阿謂無。耨多羅謂上。三謂正。
藐謂等。菩提謂覺。謂無上正等正覺。即指真心言
也。此心包含太虗。孰得而上之。故云無上。然上自
諸佛。下至蠢動。此心正相平等。故云正等。其覺圓
明普照。無偏無虧。故云正覺。云何猶如何。請佛言
之詞。應當也。住止也。降伏者。制禦之謂也。

【講】須菩提。在大眾中。即從自已座位起身。整頓威
儀。袒其右肩。以示不敢背乎師。屈其右膝。以示不
敢左乎道。合掌以示其歸依。恭敬以示其嚴肅。而
啟白於佛。以伸問辭。先稱讚曰。舉世所小有者我
世尊也。又曰如來起慈悲心。善能衛護眷念此會
中之眾菩薩。使之信受。善能以此佛法。付委囑託
此會中之眾菩薩。而使之奉行。又問曰。世尊。若有
善男子善女人。學道之初。發此阿耨多羅三藐三
菩提心者。云何為當常住。而使之不退轉。至於妄
心一起。當以何道降伏。而使之不惑亂我真心也。】

「佛言善哉善哉須菩提(至)唯然世尊願樂欲聞。」

【【註】重言善哉。讚歎之詞。諦審也。仔細聽也。應當也。
如是二句。一云。說在下二分。此但引起。而使審聽
之詞。是看得太虗。止知照下者。有以為頂上文謂。
即此便可以住。即此便可以降伏。即指發菩提心。
為印可之詞。是看得太實。止知承上者。竊以如是
二字。虗中帶實。上承發菩提心來。實中尚虗。下照
度生布施去。方是語脈。夫照下引起。人所易曉。頂
上處不可說。得太盡有礙下文也。唯應辭。然者。然
其使巳諦聽之言。有以為如儒書曾子之唯一貫
者。看得太深也。願心所期。樂心喜好。欲心思得。謂
心期喜好思得聞住降之詳也。

【講】佛因須菩提請問。妙稱佛心。故重言善哉善哉。
以歎美之。遂順須菩提之言而云。汝以如來善護
念善付囑。此善發我未發之言。汝當詳審而聽。吾
當為汝說此應住降伏之道。人之菩提覺心。雖本
來固有。然物欲陷溺。攻取日眾。最難發起者。若善
男善女。既發此心。當如是安住。如是降伏。其妄心。
須菩提。即因佛言。又稱世尊。弟子願欲聞其說也。】

* ○大乘正宗分第三
(大乘者。言非小乘也。佛法有大乘小乘。如儒家大學小學。菩薩
用此大乘法。化導眾生。猶車之載物運量有甚大也。宗者心之所主。正者言正。而非邪也)。

「佛告須菩提諸菩薩(至)眾生相壽者相即非菩薩。」

【【註】諸菩薩摩訶薩。佛呼在會之眾也。摩訶大也。大
覺有情。即能救度人者。如是。指下文所告也。眾生
者。謂凡有生之類。上自諸天。下至人物。眾生雖多。
約有九種。若如也。卵胎濕化。有色無色。有想無想。
非有想非無想也。我者。對眾之稱。代度生菩薩。設
為自任之詞。非佛自謂也。皆盡也。令使也。入者。入
於其中。無餘。外更無有餘。大涅槃。一切修行者之
所依歸。蓋指本來清淨真空心境也。滅消滅。滅盡
一切愚癡煩惱。度化度。度脫生死苦海。菩薩心平
等。普願與一切眾生。同入無餘涅槃也。量限量。數
數目。邊邊岸。無量無數無邊。邊之極言其多也。相
者形迹。執著此形迹。心不虗空。滯而不化。謂之有
也。我相者。認四大以為已有。而成我相。人相對我
而言。眾生相則凡有生者皆是。壽者利長生不滅。
有悠久之義。

【講】佛告須菩提說。諸大菩薩。以妄心欲其降。而使
真心安住者。果何道以致之。凡人一身。悉皆五陰
六識。遮蔽我之真性故。與一切眾生交接。感我妄
心時難降伏。何以見之。有性易輕舉飛揚浮動。或
由軀殻。而名卵生者。有識常流轉。習氣深重。或由
胞衣。而名胎生者。有心隨邪見。沉淪不省。或感濕
氣。而名濕生者。有情逐景趣。遷流起幻。或隨變化。
而名化生者。有執相修因。著色見者。名為有色。有
寂守空頑。著無色見者。名為無色。有滯諸聞見。係
念染著者。名為有想。有絕念不起。致虗守寂者。名
為無想。有起生滅見。落有無兩頭機者。名非有想
非無想。凡此九類眾生。迷真逐妄。種性不同。相因
性起。妄心建立。隨類受生。若天若人若物。虗空等
神。陰魔等鬼。沉溺世趣。流轉生死。下自欲界。上至
諸天。輪迴六道。難入涅槃者也。以妄感妄。動我妄
心。起分別見。致難降伏。今我即發平等正覺心。則
眾生本心。與我心無二。皆令消融其煩惱。點化其
染著。覺妄悟真。破愚癡見。息無明火。入於清淨無
為涅槃妙境。而滅度之。如是滅度。無限量。無計數。
無邊際。一切眾生。豈真有眾生。使入涅槃而滅度
之哉。盖眾生原有此菩提心。只為迷而不悟。遂生
種種妄相。今令心地一朝豁然開朗。種性悉化。頓
見本性空寂。是乃自性自度。本來無此眾生。何得
而滅度之。夫實無有眾生得滅度者。此何以故。盖
自性本空。無有我人眾生壽者之形迹。是為無上
菩提心。方是大菩薩。若或有此四相。則於前一切
眾生。妄為分別。心生邪見。起諸煩惱。安得皆令滅
度。以至涅槃哉。即非菩薩地位中人矣。】

* ○妙行無住分第四
(分為二節。妙行。謂修無上正覺精妙之行。無住者。不拘泥執
著精妙之行。本無住著也)。

「復次須菩提菩薩於法(至)不住聲香味觸法布施。」

【【註】復還也。次再也。還再與須菩提言。敘經者之詞
也。
宗註。次坐次也。須菩提先于座起。跪而請問。
至是。使還坐而告之。復次二字佛言也。須菩提呼
而告之也。亦通錄為旁參。
於法之法。槩指佛法。
言觸法之法。屬意分別思想皆。是布普也。施捨也。
色聲香味觸法為六塵。眼耳鼻舌身意為六根。眼
入色。耳入聲。鼻入香。舌入味。身入觸。意入法。為六
入。觸者。來加于身。如飽煖安逸者。妙觸也。勞痛饑
寒者。苦觸也。法者。即意之所舉。計校分別是非之
類。當于義理者善法也。動于情欲者惡法也。住者。
即住于根塵。而執著不化也。不住布施。如以色施
人。而不存施色之心。聲香等亦然。

【講】佛再與須菩提說。菩薩於一切所行之法。當無
所執著。即行於布施。言以色布施。不著於色。聲香
味觸法皆然。蓋凡夫貪著。借布施種福。此為住相。
布施著在物上。菩薩行施。了達本空。不住色聲香
味觸法。而施無留滯。執著應當也。菩薩行施。理當
如是也。】

「須菩提菩薩應如是布施(至)菩薩但應如所教住。」

【【註】相即六根六塵之相。福德乃性中之福德。佛恐
人疑不住相。則落頑空。故言福德。以喚醒之。福德
無量。福報亦無量。佛止言福德者。菩薩但修福。不
望福報也。不可思量。言其廣大。不可以心思度量
其多小也。於意云何。言汝意中。作何理會也。四維
四隅也。如東南方西北方之類。東西南北。四維上
下。總謂之十方。虗空者。太虗之中。無有纖毫隔礙。
蕩然空明。非心思可能量度。佛以福德不可思量
故。舉十方虗空為喻。虗空豈可思是。故須菩提。皆
言不也。語畢而呼世尊者。敬之至也。虗空而該以
十方者。是虗空之全體。即非頑空也。如是指上文
虗空也。

【講】佛又呼須菩提而言。菩薩自當如是布施。不住
於相。何以故。若學道的菩薩。不泥著色聲香味觸
法之根塵。以為布施。則喜捨心空。圓滿其福德。量
等虗空。豈人之心思。可得而測度忖量哉。又問須
菩提。於汝意中。自謂如何。如東方虗空。可以心思
度量不。須菩提答云。不可思量。更問南西北方四
維上下虗空。可思量不。須菩提亦答云。不可思量。
盖大莫大於虗空。非人之所測度。佛又明說無住
相布施之福德。亦如虗空之不可以思量也。既而
佛又呼而告之。諸菩薩之學道者。不必別處更求
應住之下落。但當依我所教於汝。無住相布施之
法。便就此止應用存養之間。湛若十方虗空。無所
住而住可也。】

* ○如理實見分第五
(分為二節。凡人之形色。皆屬虗妄。非真實也。所見非真見也。
惟此如如之理。乃人本性。是為真實。不以目見而以心見不求相見而求理見。是為實見也)。

「須菩提於意云何(至)如來所說身相即非身。」

【【註】此如來。謂真性佛。湛然常住。本無生滅。無相之
可見者也。身謂色身。相謂諸相。即非身相。謂色身
與諸相。皆非真實也。

【講】佛語須菩提曰。我謂學道菩薩。如所教住。而無
所別求者。蓋以如來。不可以形迹求也。於汝之意
云何。可以有形之色相。即見如來不耶。須菩提解
其意乃答曰。不也世尊。不可以身相。得見如來。何
故不可以身相見之。蓋如來所說身相。不過形體
假合之末耳。豈可謂之實有身相。而見真如來哉。
故曰即非身相也。】

「佛告須菩提凡所有相(至)若見諸相非相即見如來。」

【【註】謂之諸相。不止身相。凡法相非法相。皆在其中。
而心不執著。則見諸相非相。此如來指法身也。

【講】佛告須菩提曰。夫如來既不可以相求。可見世
間。凡有形相者。皆是假合的。不是本有真實的。雖
有形相。亦虗妄耳。汝若能見一切諸相。便識破非
真實本相。自無執相迷真之失。即能迴光返照。見
法身真性。如來隨處顯現矣。】

* ○正信希有分第六
(分為二節)學道以信為本。大乘法無住無相。乃是正宗聞之。
(而不疑懼。故為正信。此人不可多得。故為希有)。

「須菩提白佛言世尊(至)得如是無量福德。」

【【註】白告也。頗略也。章章分。句句讀。實信真實信心
也。如是言說章句。指上三四五分之辭。與無住行
施無相見佛之說。後五百歲者。大集經云。有五箇
五百歲。初五百歲。解脫堅固。第二禪定堅固。第三
多聞堅固。第四塔寺堅固。第五鬭諍堅固。經云後
五百歲。指末法闘諍之時。亦有持戒修福之人。持
戒者。諸惡莫作。修福者。眾善奉行。根者。有生長之
義。一念生淨信。專一其念。而無染著。是名淨信也。
福德兼慧而言。世間所享者福報。信此經者名福
德。言有福又有德也。

【講】須菩提深信佛所言說。恐後之人聞法。不能信
受。乃白佛言。世尊所說。皆大乘正宗之教。菩薩未
有不信受而奉行者。伹大凡眾生。頗有得聞如是
不住行施。真空無相之言說章句。果能實信之不
也。佛告須菩提。汝莫輕視眾生。作此生實信不之
說。蓋不住真空妙理。人心所固有。但為六塵四相
所蔽。而昧之耳。必有大根器的善人。自能信任其
道。即至如來滅後。到後五百歲之時。斷有持戒修
福之善人。能於此經中之一章一句。信之於心。以
為真實語。當知此人之善根。培植甚厚。豈止於一
佛二佛三四五佛。而種此善根哉。巳於無量千萬
佛所中。凡世間一切利物濟人之事。無不行之。而
種諸善根發生。得此實信心來。非淺根人所能得
也。若有此善根之人。得聞此經之章句。乃至一念
之中。淨而不亂。信而不疑。不此淨信心者。如來盡
能證明而知之。盡能攝受而見之。是諸信心者。雖
名為眾生。其淨信所得福德。受用不盡。豈有限量
哉。】

「何以故是諸眾生無復我相(至)法尚應捨況非法。」

【【註】第一何以故。言淨信福德在無相。第二何以故。
言所以無相之故。第三何以故。侗人云疑衍。
此
釋生信得福之故。該乎生法二空。無四相。生空也。
無法相無非法相。法空也。我人眾生壽者。盡天地
間之相。不出乎此。非法者無法也。淪於頑空。取猶
執也。心取相者。此中不化。未悟無相之理。而欲執
相以求。是有外障。故云即著四相。法相雖非色相
之比。然一有所取。亦不悟真空體。而起內障。故亦
云即著非法。原不離相。況執之乎。著四相者。即非
菩薩故。必無取無著。方合真空。所以不應取之。故
如來常有如筏之喻也。

【講】佛言是諸眾生。何故得如此之福德。彼一念生
淨信。其實善根純熟。能合真空無相之理。無復有
我人眾生壽者之四相。亦無有執著此經之章句。
落於有見。而為法相。亦無有不思去探討其言。沉
空守寂。落於無見。而為非法相也。不著有無兩邊。
復其真空之性。諸相盡捐。心無染著。所以淨信此
經。而福德無量。佛又反言之。此何以故也。假使是
諸眾生。若心不空。取有形相。即為牽著我人眾生
壽者之形迹矣。豈能使心性空明。隨機感應乎。此
人之所易曉也。至於我說無法相者。以本空真體。
不在言語文字之間。若取法相。就是與前執著四
相之心一般。至於非法則無相矣。我亦謂無非法
相者。蓋真性中。諸法顯現。無容一毫染著。原不相
礙。若取非法相。謂之無記空斷滅見。此心不化。與
前著四相。又何異焉。是故法與非法。兩頭見至須
截斷。不能執為有而取法。亦不應執為無而取非
法。以此不應取之義。亦有原故。如來甞謂。汝等學
道比丘。當知我說此法。皆因汝有四相。不能了悟
真空。超登彼岸。是以假此法。令汝度脫生死苦海
耳。汝若既見本心。證涅槃樂。即我所說之法。亦當
不用。猶如編竹成筏。渡人過水。到岸則不須筏矣。
夫法尚當捨去。何況著無非法。又安用執取為哉。】

* ○無得無說分第七
(無上菩提之理。本來無相。當體空上。無物可得。無言可說也)。

「須菩提於意云何(至)皆以無為法而有差別。」

【【註】耶者疑辭。亦詰問辭也。菩提心是如來本性。亦
人之所同具。豈自外而獨得有待言而顯哉。定者。
泥於一處。而不通也。非法則不有。非非法則不無。
非有非無。乃極至之理也。所以以字承上來。皆以
以字用也。無為法。即是無上菩提之別名。乃自然
覺性。不假人為者也。或云有為法。世間法也。無為
法。出世間法也。要之皆以無為法。而有差別。則有
為亦本于無為。分箇有無。所謂差別也。世人多以
無為二字。認作灰心稿形。一無所為。此真愚見也。
得道淺者為賢。得道深者為聖。指現成者。言差別
不同也。又參差分別也(按。差別差字有二音。一初牙切音叉。一初宜切音雌。
考古本註。原讀作叉不同也。後有讀雌者參差也。就賢聖淺深說。當作參差。就有為無為說。當作不同。然
不同中具有參差義。則二音皆可通讀。不必拘也)。

【講】前章既云不應取法。當如筏喻。猶恐須菩提。未
透徹故。又設問曰。汝之意云何。如來無上菩提法。
果有所求。而得之於已耶。抑以此法有所說。而教
之人耶。須菩提云。如我心中悟佛所說之義。則知
無上正等正覺之法。亦強名耳。求之了不可得。本
無定有之法。實此名也。即如來所說。伹為覺悟眾
生。隨機設教。不得巳而有言。亦無定有之法。如來
可據而說也。如來之法。無定名亦無定說者。其故
何也。盖如來所說者。無上菩提法也。可以心悟。而
不可以相取。一有取心。則馳於外求。可以心傳。而
不可以言授。一有言說。則泥於文辭。皆不可也。是
法也。若執以為法微妙莫測。有而不有。法何所在。
非法也。若執以為非法。隨感即應。無而不無。何在
非法。又非非法也。而謂可以定名定說歟。所以然
者何也。法本於無。惟無故妙也。此一切賢聖。雖先
後遠近之不同。皆不能外無以為法。但所見有淺
深。作用有隨機。而差別不同耳。】

* ○依法出生分第八
(法者。即此經之法。指般若波羅蜜多言。依者。不違之謂。諸佛一
切妙法。盡依此法出生也)。

「須菩提於意云何(至)所謂佛法者即非佛法。」

【【註】三千大千世界者。世為遷流。界為方位界限。過
去未來現在為世。東西南北四維上下為界。三千
大千。統言一大世界。形容其多也。布施廣布捨施
也。七寶者。金銀琉璃珊瑚瑪瑙珍珠玻璃也。寧為
猶可為乃計其多。而故問之辭。四句偈。諸解不一。
或指經中二偈。或指無我相四句。須知佛止說偈。
不專執一金剛經。乃大藏經之要。勸人受持四句
偈。或顯實相。或明妙法。又經中之要。執一廢餘。便
失經意。此經自始至終。總談真空無相妙理。人能
體會此旨。一卷中精功成文者。何處不有。偈者發
言成句也。四句偈而曰乃至曰等者。自多至少之
意。不止四句為偈也。要活看乃至字等字。餘詳廣
錄。

【講】須菩提。固知無相之理。但不知得無量之福。佛
將以此持經功德。開示學人。故先設言呼須菩提
而告之。設有人充滿三千大千世界之七寶。用以
布施。此人所獲福德。多乎不乎。須菩提會意答云。
人以七寶布施。寶豐福勝。其福德甚多。誠如世尊
之言也。何以故。是福乃有相之施。於性中真空無
相之理。全不相關。初非性中自然之福德也。所以
如來說福德多耳。蓋是假合故。見其多也。佛言若
有人。於此經中之言。直下承受而不忘。拳拳奉持
而不厭。乃至由博而約。於四句偈等。為人解說其
義。則是自利利他。不特覺一已之性。並覺眾人之
性。將見人已兼成所獲之福。勝於彼之七寶布施
多矣。然所以勝彼者。此何以故也。蓋般若真空無
相之理。是諸佛之本性。一切諸佛之多。及諸佛無
上菩提之法。皆自此經流出求其直指全體。未有
若此經之明且盡者。佛又恐人泥於佛法。又呼須
菩提。而曉之曰。所謂佛法者。本來無有。不過假此
開悟眾生。使之言下見性。乃名為佛法也。故曰即
非佛法。隨掃以顯般若真空耳。】

* ○一相無相分第九
(一相者。謂修行四果。各有一相也。其實功有次第。而無為則一。
果。雖深淺不同。而總不可萌有得之心。當深造以悟入無相。蓋須陀洹等。皆是假名。究竟本來。一相亦無)。

「須菩提於意云何(至)而名須菩提是樂阿蘭那行。」

【【註】梵語須陀洹。此云入流。入聖人流也。而無所入
者。不著入流之相也。我者指須陀洹等言。梵語斯
陀含。此云一往來。謂前念起妄。後念即止。前念有
著。後念即離。妄念往來於心中。往則妄念止時。而
又或一來。本性未能寂滅故也。梵語阿那含。此云
不來。不來欲界。亦名出欲。外無欲境。內無欲心。謂
巳斷欲界思惑也。梵語阿羅漢。此云離欲。其心巳
證無為之體。諸漏巳盡。自無生滅果。如樹之結果。
謂到此地位道者。得無相之理。非徒果也。
又須
陀洹果者。煩惱不生。決定不入地獄異類。是名初
果。如果之初生者也。斯陀含果者。色身只一次往
來天上人間。如果之方碩者也。阿那含果者。欲習
永盡。決定不來欲界受生。如果之將熟者也。阿羅
漢心境俱空。內外常寂。法實無有。豈作得道念。如
果之巳熟者也。梵語三昧。此云正定。亦云正覺。樂
受也。梵語阿蘭那。此云無諍。萌於心曰念。見於事
曰行。謂其無人我見。而不起諍行也。實無所行者。
本性空寂。隨緣赴感。而實無行之之心也。

【講】佛問須菩提曰。須陀洹作箇念頭。自謂我必得
此果不須。菩提知其不然。乃曰。須陀洹不萌得果
之心何也。蓋彼巳超乎凡見。心趨無相之理。得與
聖人之流。而無所入。於聖域之想。惟克制其欲。不
入六塵境界。須陀洹之所以得名者。其在是歟。佛
又問曰。斯陀含作箇念頭。自謂我必得此果不。須
菩提即不然之云。斯陀含心。巳造到至靜之地。但
目覩諸境。未能不動此心。還有一生一滅。而無第
二生滅。前念方著。後念即覺。不久于人欲。雖往來
于人間天上。名一往來。而實無往來也。是斯陀含
之所由名歟。佛又問曰。阿那含作箇念頭。自謂我
必得此果不。須菩提即不然之云。阿那含心空欲
念。巳斷塵界思惑。外不見有可欲之境。不來欲界
受生。名為不來矣。夫曰不來。是此心尚未融化。猶
有強制之勞。而其實無不來之迹。蓋不惟六根清
浮。且見得六塵本空。此巳造到佳境矣。非阿那含
之謂乎。佛又問曰。阿羅漢作箇念頭。自謂我得這
箇道不。須菩提知其不然。即不之曰。阿羅漢亦是
假名。佛法本空。實無有法名阿羅漢也。設若阿羅
漢。作得道之念。是所得心猶未除。即著我人等四
相矣。豈足稱阿羅漢哉。須菩提又拈出平日所得
佛說。而證之曰。世尊佛昔日曾說。我須菩提。一念
不生。諸法無諍。得此三昧。諸弟子中。許我為第一。
必定是我脫盡人。欲方許我為離欲阿羅漢。世尊
雖許我為離欲阿羅漢。我則不作是念。我是離欲
阿羅漢。又恐大眾不知去所得心故。呼世尊詳言
曰。我若作此念。而必欲得阿羅漢道。則又生一妄
想。安得六欲頓空。世尊即不於大弟子中。說我須
菩提是好樂寂靜之人。有是無諍之行也。以須菩
提外雖有所行。而中實無有所行之心。方纔名我
須菩提為樂阿蘭那行也。】

* ○莊嚴淨土分第十
(分為三節。莊嚴者。盛飾也。淨土者。清淨世界。即佛國土也。此
在境上。說心地清淨。成就莊嚴。心地不清。去佛土還。諸菩薩於自性中。湛然清淨。心無係累。自有莊嚴境
界。此在心上說佛土。由心建立故。菩薩事心下事土。成就莊嚴。心而土自無不淨。兼此三義方全)。

「佛告須菩提於意云何(至)於法實無所得。」

【【註】如來。佛自謂。昔前也。然燈佛。即定光佛。其佛生
時。身光如燈。故名然燈。乃釋迦佛授記之師。有所
得。謂有所得之法也。

【講】佛以諸菩薩。雖聞四果俱無所得之言。而有得
心未除。猶疑佛法非無。執於有法可住。故告須菩
提曰。於汝意中云何。我當初於然燈佛處。聞法聽
受。成無上道果。然有得於本師之法不。須菩提答
曰。不也世尊。如來雖在本師處聽法。不過自悟自
修。因師開導。成就無上菩提。其實何曾有法。可得
以為秘授師傳也。】

「須菩提於意云何(至)應無所住而生其心。」

【【註】莊嚴以境言。莊。端正裝飾也。嚴。齊整謹飾也。以
心言。真性不亂曰莊。邪妄不入曰嚴。佛土。以境言。
謂佛世界。以心言。指本來心地。謂之佛土者。佛心
不失本來。能全心地。猶之儒家言道。歸之聖人耳。
五行土居中央。出生萬物。心居中道。出生萬法。故
以土喻心。又一世界中。必有一佛設化故。世界亦
云佛土。即非者遣掃之詞。是名者權立之義。或曰。
即非無二解。是名有兩義。一曰。虗有是名耳。一曰。
乃所以名也。宜隨文會之。
剩閒曰。即非是名。義
相呼應。經中用此文法甚多。皆是遣掃權立義用。
即非者。從虗有。是名單用。是名者。從來所以名金
經。以破相顯真為宗。遣掃權立是為正義。解經者。
有以即非。為指實相。如即非身相。謂非身相乃真
相也。是從即字逗斷。將非字連下。作轉指義。是名
作乃。所以名解經中。作是解者亦甚多。是即非亦
有二義也。細體經文。是遣掃為當。蓋即非是破相。
破相正以顯真。妙在不明言。先德云。使人自領會。
方親切耳。解為轉指者。用意太深。說似微妙。反揜
經義。蓋指明道破。如同嚼蠟。下文重重徵詰。皆不
必矣。須知相即無相。直至一合理相分。方明從前
皆是遣掃。未曾點破也。諸菩薩指修行者言。摩訶
薩廣大之稱。應當也。如是二字。指下文所言。無所
住者。不住著在一處。執滯不化也。

【講】佛問須菩提曰。法既無得。於汝意中。畢竟云何。
我思菩薩所住之處。謂之佛土。菩薩於佛土。果有
意作善緣福業。必期相好莊嚴不耶。須菩提深解
佛旨。據理以答曰。如謂菩薩莊嚴佛土者。其說不
然也。世尊。此何以故。蓋菩薩莊嚴佛土。不在外貌
形迹間也。若以七寶宮殿五釆棟宇之類。始為莊
嚴佛土。幻成莊嚴不實。即非莊嚴。是虗名為莊嚴
耳。菩薩豈著意莊嚴佛土哉。佛以須菩提。能領佛
旨。隨順其詞而語之。是故須菩提。菩薩莊嚴。既不
在於外飾。則當內求於心。夫心本清淨也。知誘物
化。而心不清淨矣。乃既知佛法無所得。又知莊嚴
非莊嚴。此無取無著清淨心也。諸學道菩薩。當如
是湛然常虗而不染。寂然常定而不淆。以生清淨
心。不當住在形色上生心。亦不當住在聲香味觸
法上生心。一有所住。便為六塵所縛。妄念旋起。不
能清淨矣。須知清淨心。妙圓周徧。不泥方所。本無
所住也。當於無所住處。而生其心。如明鏡當前。物
來悉照。物去即空。自然心地清淨。不拘方所。斯真
莊嚴也。若佛土世界莊嚴。皆是假果假說幻相耳。
何足計哉。】

「須菩提譬如有人(至)佛說非身是名大身。」

【【註】須彌山王者。以此山在四天下之中。為山之極
大者。故名山王。謂在眾山之中。而為王者也。高廣
三百三十六萬里日月遶山而行。以為晝夜由此
而分。四面為四天下。其上有三十三天。可謂至大
矣。以此喻人身之大。不過假說其詞。如七寶滿三
千大千之類。

【講】佛呼須菩提語之曰。譬如有人焉。其身如須彌
山王。汝意中云何。可以為大不耶。須菩提深悟佛
旨。答言。身如須彌山王誠大矣。然此大身。何以有
是大也。若以色相身言。寧有是大。佛所說者。非色
相之身。是乃名為大身也。】

* ○無為福勝分第十一
(無為法也。福勝言修。無為之法。其福勝於河沙世界之七
寶布施也。蓋持經功德。人已俱利。不假施為。此無為之福。比他有相布施之福。為尤勝矣)。

「須菩提如恒河中所有沙數(至)而此福德勝前福德。」

【【註】西土有河。名曰恒河。從阿耨池東流出。周迴四
十里。佛多在此說法。故取以為喻。弟子所習見。使
易曉耳。沙等恒河。倒裝文法。謂恒河如沙之多也
【講】佛以眾人所易見者。先設問。須菩提。世間物數。
莫不有多寡。如恒河中所有沙數。其數難量。設使
恒河之數如沙等。于汝之意所云如何。是諸恒河
中之沙數。寧為多不。須菩提答言。甚多。復呼世尊
言。但諸如沙等之恒河。尚且多而無盡數。何況河
中之沙。其為數也。又安有盡哉。佛謂須菩提。我今
以真實之言告汝。若有善男善女。以七寶至重之
物。充滿爾所謂恒河沙數三千大千世界。用以布
施與人。所得之福果為多不。須菩提即以甚多答
之。而又呼世尊。以證之意。以如此布施得福。豈有
不多之理。但不知世尊以為何如耳。佛告須菩提
曰。汝以七寶布施者。所得之福。遂為多耶。若有善
男善女。於此經中。乃至四句偈等。信受于心會其
義。堅持于心存其理。則是內見真性。已不為業識
所迷。又能為他人解說。使聽受之。能亦信而不疑。
持而不失。心地開朗。有悟明真性之漸。久之善根
皆熟。可脫輪迴。成無上道。則人已兼益。其福即無
為福也。所受福德。視彼七寶布施者。真勝多矣。】

* ○尊重正教分第十二
(正教即無為法。以此為教。是為正教。佛以菩提法立教。皆
是盡性至命之理。正大無邪之論。人能尊崇而敬重之。明心見性了悟真空。為受持正教。天人皆生敬重)。

「復次須菩提隨說是經(至)即為有佛若尊重弟子。」

【【註】隨說者。不論前後。心無分別。任所在處。不拘凡
聖。見人即隨機化導。而說是經也。當知此處者。謂
說經之處。天者天道。如四天王之類。人者人道。即
世間之人。阿修羅神道。此云非天。以其果報最勝
者。鄰次諸天。雖近享天福。而行非天道也。(修羅有胎卵濕
化四種。化生者。能攝持世界。勢力無畏。與梵王帝釋及四天王爭權。此類嗔性最重。然却能為佛護法。胎
生者。屬人趣。卵生者。屬鬼趣。濕生者。屬畜生趣。大槩以嗔恨心重。托生神道。而果報不同耳)六
道中。不言地獄餓鬼畜生者。以三種為業識昏迷。
苦報障重。不知經理也。塔者藏舍利之地。廟者設
法像之所。皆世人敬佛之地。對文曰讀。背文曰誦。
學居師後曰弟。解從師生曰子。或云以父兄之禮。
事其師故名弟子。

【講】佛復謂須菩提云。有人隨說是經。或半部或一
章。乃至最少。如四句偈等。因文顯義。令諸聽者。除
迷妄心。悟真空理。當知此說經之處。一切世間天
人阿修羅。皆應以華香纓絡幢幡寶盖。恭敬供養。
如佛之塔廟。慇懃瞻禮也。夫隨說者。非全經也。而
感動天人等。恭敬供養巳如是。何況有人于全部
經典。盡能以心受持。以口讀誦。會通其文。研窮其
義。須菩提當知。是盡能之人。深體無相無住之理。
不離當念。真能成就最上而無可加。第一而無可
比。絕無而僅有之法。其當為天人供養。又何如耶。
不特持誦能感動而巳。若是經典所在之處。即為
有佛。不待外求。經在是佛即在是。而大弟子亦在
是。宛然三寶共居焉。人可不信受奉持也哉。】

* ○如法受持分第十三
(分為二節。如法者。當如般若之法。受持者。承受行持。受
之于佛。持之于己也。前言真空無相。尚未闡明。如何受持。此分明言。名為金剛般若波羅蜜。則信受而持
守者有據。所以教當依此法。而受持之也)。

「爾時須菩提白佛言(至)即是非相是名三十二相。」

【【註】微塵。空中飛塵。即紅塵也。積塵成界。析界為塵。
大而世界。小而微塵。皆幻妄不實。故云非微塵非
世界。皆假名也。三十二相。乃佛之正報色身。有三
十二件好處。如眼耳口舌手足。豐滿潤澤。勝妙殊
絕。形體端正。光明映徹。非是愛欲所生。是從三十
二行得。逈異流俗。然凡所有相。皆是虗妄也。

【講】時須菩提。疑情釋盡。又聞所說。受持讀誦。得成
最上之法。歆慕向往。伹未知命名之義。受持之道。
當何如耳。故白于佛。而問曰。世尊所說此經。當以
何義命名。我等弟子。當以何道奉持。佛答。是經名
為金剛般若波羅蜜。蓋智慧如金剛堅利。能斷六
塵煩惱。直至諸佛彼岸。以是名字。汝當奉行而持
守也。至究其所以之故。即我所說般若波羅蜜。亦
非實有般若波羅蜜也。妙明本性。湛若虗空。寂然
無相。惟恐人生斷滅見。不過假此以導眾生持守。
是名為般若波羅蜜也。又恐執著虗名。不悟本性。
如來住世。普度羣迷。到處為人開示。其實般若。乃
無上菩提法心法也。在自本性中。非言語文字所
能了者。故呼須菩提問曰。於汝意中云何。謂如來
設教。有所說法不耶。須菩提答云。如來設教。原是
隨機化導。令人自性自悟。無容外求於法。實無所
說。亦無可說也。佛又呼須菩提言曰。最大者。莫若
世界。最細者。莫若微塵。於汝意所見又云何。試觀
三千大千世界中。所有微塵。處處布滿。果為多不。
須菩提答言。世界固多。微塵更多。甚多世尊。佛因
須菩提甚多之對。恐其泥于有相。又呼而告之。諸
微塵者。原是幻妄之物。如見雨則為泥。遇火則欲
灰。本無定體。如來說非實有微塵也。是虗名微塵
而巳。若人識得非真。則太虗澄徹。所謂在塵離塵
者也。不特微塵假。而世界亦虗。如山之高水之深。
可謂大矣。然山有時而崩。水有時而涸。劫盡必壞。
非真有世界也。是虗名世界而巳。若人識得是假。
則心地朗然。所謂在世離世者也。佛又問須菩提。
世界微塵。俱屬幻妄。汝巳知之。至如來色身有三
十二相。為人所不能及。不知。汝意云何。凡欲見如
來者。果可以此三十二相見如來不。須菩提答言。
三十二相。佛之色身也。若以相為可見如來。不也
世尊。不可以相見如來者。此何以故。蓋如來說三
十二相者。雖勝妙殊絕。不過色身耳。非真相也。是
名三十二相假名也。未有終不壞者。豈可以相見
如來乎。】

「須菩提若有善男子善女人(至)為他人說其福甚多。」

【【註】七寶布施。外財也。身命布施。內財也。外財易。內
財難。身命而至恒沙之多。難之難矣。然不脫有漏
之因。未明本性。若受持經偈。直趣菩提。為人解說。
使知各人自性。俱有般若波羅蜜法。則視捨身布
施之福。豈不甚多哉。

【講】佛又語須菩提曰。世間所重者。莫過於身命。若
有善男善女。以恒河沙等身命之多。不惜而以布
施。凡可以利天下者。無不為矣。其所獲福。視寶施
之福尤勝。但不明本性時。有為頑福耳。若復有人。
于此經中。乃至四句偈等。受持于已而不失。教誨
于人而不倦。則自悟悟人。人已兼利。獲福無量。較
彼捨身布施者。不更多乎。此金剛般若波羅蜜法。
所當奉持者也。】

* ○離相寂滅分第十四
(分為四節。此分是說佛之寂滅真性。乃真相之。離相者。
離有為相。寂滅者。不住相不生心也。若人能離却諸相。則心無所住。而一切妄念息皆不生。直下頓空。即
證金剛般若無上菩提。返歸寂滅矣)。

「爾時須菩提聞說是經(至)是名第一波羅蜜。」

【【註】深解者。大徹悟也。義趣。義理旨趣。義乃名中之
義。趣則義之指歸處也。涕淚皆自目出如雨滴曰
涕。如水流曰淚。有聲無淚曰悲。無聲有淚曰泣。慧
眼智慧眼也。是經者。文字般若也。實相者。實相般
若也。生實相般若現前。即顯自性也。凡所有相。皆
是虗妄。則真空自性。為實相矣。道修曰功。見性曰
德。心不疑曰信。悟禮義曰解。領納曰受。堅守曰持。
如是如是者。謂言當于理。而印可之也。驚者疑其
言之過。怖者恐其道之高。畏者懼其行之難。波羅
蜜有六種。一布施。二持戒。三忍辱。四精進。五禪定。
六智慧。疏鈔以第一即布施。然六祖云。摩訶般若
波羅蜜。最尊最上最第一。斷乎以般若為第一也
【講】當時須菩提。一向在實相上用心。所以法見未
忘。聞佛說是經名。方知實相。即是非相。凡聖情盡。
人法雙忘。一切相離。無非是佛境界。心中深悟解。
得此義之趣。自傷得聞此經之晚。乃涕淚悲泣。而
白佛言。世間所少有者。我世尊也。今日說此深奧
經典。我從昔來。巳證四果。所得智慧眼。善能聆悟。
未曾得聞如是之經。何幸今日。聞所未聞耶。世尊。
我聞而信。不待言矣。伹恐能信者少耳。若復有人。
得聞是經。信心清淨。發一念篤信之心。其心純是
天真。毫無欲塵所染。便是清淨。般若慧光。從文字
般若即悟。自悟實相般若。而真實不虗之相。從此
生矣。當知是人現前。巳能成就第一希有功德。而
非尋常之功德也。蓋這箇得聞。便是聞慧清淨。這
箇信心。便是思慧清淨。這箇實相。便是修慧清淨。
皆自心功德。即諸佛之所修為。故云第一希有也。
然雖生實相。不外無生。所謂實相者。不可執以為
相。本無形迹。即是非相。若說無相。恐成斷滅。故如
來說名實相。亦是假名耳。世尊如是經法。最難信
解。如我輩親見如來。得聞此經。信其言之實。解其
理之妙。聽受而持守之。不為難事。若至將來末世
後五百歲。去聖時遠。五濁惡世。魔強法弱之際。其
時倘有眾生。得聞是經。亦能信解受持。是人真第
一等人。而不可多得者。此人何故不多得也。以其
信解。能悟真空。巳無人我四相。而得人空。所以能
無四相者何也。以解我等四相。即是非相。人我兩
忘。眾壽盡泯。原無有法可得。而證法空。此又何以
故。不惟但解法空。而又解得一切俱空之非相。大
凡眾生。不能同佛。為六塵染著。拘拘形相故耳。若
離一切諸相。其心空寂。無異諸佛覺地。即與諸佛
齊名可也。寧非第一希有也。此正當機深解義趣
處故。佛為之印可曰。如是如是。謂其言當于理。而
深契佛意也。且不惟信解受持。為第一希有也。若
復有人。但得聞是經。而不驚疑其言之過。不恐怖
其道之高。不畏懼其行之難。此人亦甚為希有。何
以故。此雖信有淺深。而信佛說之第一波羅蜜則
同也。然如來所說第一波羅蜜。豈真有第一波羅
蜜哉。順俗諦故。說第一波羅蜜。順真諦即非第一
波羅蜜。順中道第一義諦。是名第一波羅蜜。而聞
之不驚怖畏者。豈不同謂之希有耶。】

「須菩提忍辱波羅蜜(至)又說一切眾生即非眾生。」

【【註】羞自外至者為辱。忍謂不起恨心。以亂真性也。
昔往昔也。為猶被也。梵語歌利。華言極惡。割剝也。
截斷也。支四體也。解散也。瞋氣盛也。恨怨甚也。五
百世。指前世而言。忍辱則無恨。無恨則無苦。無苦
則有樂。故曰仙人。則無苦而有樂矣。

【講】佛告須菩提云。世間萬事。莫妙于忍。而最難忍
者。莫過于辱。凡有橫逆之事。辱境之來。怡然處之。
不起瞋恨。以亂本性。則心同太虗。即到覺地。此忍
辱波羅蜜也。然本性真空無相。果能妄怒不行。絕
不留含忍之意。則外不見其有辱。內不見其能忍。
渾然兩忘。此如來說非忍辱波羅蜜。是名忍辱波
羅蜜也。此何以故。須菩提。如我往昔因中。被歌利
王割截身體。辱亦至矣。我于爾時。心如虗空。不起
四相。不見割截者是我。割截我者是人。割截之人
是眾生。被割截之我是壽者。此何故而能然也。我
于往昔。節節支解時。巳辱之極。勢若難忍。設有四
相。必生瞋恨之心。不能順受矣。又何以為忍辱乎。
然此特一世事耳。須菩提。我又念過去。于五百世
前。曾作忍辱仙人。修忍辱行。於爾時所處之世。亦
無我人等四相。此所以久修忍辱行。而視忍辱為
常直。忍無所忍耳。甚矣相之不可著也。就忍辱推
之。而一切俱應離相。是故須菩提。學道菩薩。欲成
佛道。當離去一切形相。湛然中虗。發無上正等正
覺之心。不當住色而生可好之心。不當住于聲香
味觸法。而生可欲之心。當生清淨無所住著心。則
此心真純無欲。圓通無碍。非一切相之所繫縛。乃
為應住。若心於六塵上。一有所住。便生妄想。不能
離相。則非菩薩所應住矣。又即一切之中。摘出布
施言之。是故佛說菩薩。心不應住著色相布施。一
菩薩不為自身五欲快樂。而行布施。但為利益一
切眾生故。應如是不住色相布施。若布施住色相。
見有可施之物。所施之人。行施之我。是不離一切
相。啟眾生以著相之心。豈菩薩利益眾生。而欲同
登彼岸之心乎。所以如來。常說一切諸相。總是幻
有。于真性中。本來無相。非真相也。又說一切眾生
者。以心有四相。迷而不悟。故為眾生。若使妄念咸
消。人我一體。即非眾生矣。相與眾生本無住。而心
又何可有住耶。】

「須菩提如來是真語者(至)所得法此法無實無虗。」

【【註】真則不偽。實則不虗。如必當理。誑欺誑也。異怪
異也。始終一致。亦曰不異。

【講】佛告須菩提。如來以前所說。或明我空。顯般若
之深。或明法空。顯般若之甚深。是真切語者。是誠
實語者。是如理而語。非幻妄不常者。是實心慈悲。
不為欺誑之語者。是至庸至一。不為變易怪異之
語者。總是說無上菩提。欲人了悟佛法。須菩提。如
來所說。乃如來所得。虗則著空。實則著有。如來所
得法。將以此法為實耶。本體空寂。無相可得。實而
虗。莫知其所為實也。將以此法為虗耶。妙用無方。
取之不匱。虗而實。莫知其所為虗也。實而非實。虗
而非虗。體用備矣。此法之妙。誠以是哉。】

「須菩提菩薩心住於法(至)皆得成就無量無邊功德。」

【【註】住于法者。執著于法。謂非隨機化導。而住法塵
也。布施。法施也。乃教化眾生之謂。當來世。猶云將
來後世也。指如來滅後像法末世言。

【講】佛語須菩提。我謂布施者。有財施言法施。法施
教化眾生。使皆成佛也。然雖曰法施。凡所說之法。
總是隨人迷悟淺深。迎機化導。使悟本性。皆是假
設。故菩薩心行布施。亦不當住法。若心住於法。而
行布施。法亦是塵。遮蔽真空性體。障起無明貪愛。
四相未除。如人入暗室之中。昏黑一無所見矣。若
菩薩心不住法而行布施。則無法塵障蔽真性。洞
達無礙。遇眾生施教。如人本有眼目。又當皎日之
照。黑白分明。毫無隱匿。悉見種種形色矣。此所以
貴心無住法也。當知是經。但詮無住之法。使眾生
明真如本性。了悟自性中。莫大之功用德行。却無
定法可求。亦無定法可執。實為希有。無人不當受
持。非夙世種善根者。未易值遇。現在不消說得。須
菩提。當來之世。若有善男善女。能于此經。受持讀
誦。深信無相無住之理。不徒為口耳之學。一一究
明其義。而心悟真空之妙。是人即為如來以佛智
慧眼照鑒之。盡知盡見。普加覆護是等之人。皆得
成就無量無邊見性功德。周法界而無方。自悟悟
人。普度羣生。歷萬劫而常在。覺徧一時。連于後世。
其為功德。豈有限量邊岸哉。】

* ○持經功德分第十五
(分為二節。受持此經者。即能成就無量無邊功德。持兼
行持誦持功德。不離自性。兼自覺覺他言)。

「須菩提若有善男子善女人(至)受持讀誦為人解說。」

【【註】初日分。謂早晨。中日分。謂日午。後日分。謂晚間。
分時分也。等者數相比也。

【講】佛語須菩提。設有善男善女。於初日分。以恒河
沙等身命之多。方便布施。及日中時分。亦復如是。
至日晚時分。又復如是。一日之間。三度捨身。至于
百千萬億劫數。皆以身施。可云勤且多難且久矣。
其獲福報應亦無量。然所獲者。止是世間有為之
福。未能離乎煩惱。而終有盡也。若復有人聞此經
典。即信于心。隨順其說。而不違逆。此為善入福慧。
當受出世間福。其福巳勝彼世間捨身之福。何況
書寫以流通其章句。受持而身行其法。讀誦而尋
繹其文。解悟其理。又以是經廣為解說其義。使人
聞經信解。力行不倦。則非徒自明已性。且教人各
明其性。其福德又安有量哉。】

「須菩提以要言之(至)以諸華香而散其處。」

【【註】要簡要也。思心思也。議言議也。稱秤稱。量器量。
功以進修言。德以全理言。乘者車乘也。取行載義。
發者發起也。大乘菩薩乘也。最上乘佛乘也。背負
曰荷。在肩曰擔。樂喜好也。小法。小乘法也。在在處
處。言其所在之處不一也。

【講】佛告須菩提。舉要言之。是經顯真空法性。明無
相真宗。此般若經法。有不可以心思測度。不可以
言論擬議。又不可以如物。而稱量其輕重多少也。
則此經之功德無邊際。雖讚歎。有所不能盡。而如
來其容易說乎。為發大乘心者說。為發最上乘心
者說也。蓋此經有無邊功德。如來說此。不止教人
自修出世成就一已而巳。實使自度度人也。發大
乘者。普載一切眾生。同到彼岸巳。是菩薩地位矣。
然猶未也。發最上乘者。則不止普度眾生將并菩
薩兼載之方。是成佛地位。如來為說之意。其法力
廣大如此。而能承任者亦難矣。若有人。能受持讀
誦。既以成已。廣為人說。又能成人。人已兼成。功德
無量。如來于此一一。悉知悉見。是人成就此經所
具功德。等無有異。如是人等。其力量之大。信堪荷
擔如來無上正等正覺之法無難也。此何以故。蓋
持說是經者。皆能發大乘最上乘心。而法亦能任
其大矣。若喜樂小乘法者。只知有已。不知有人。便
是著我人眾生壽者之四見。惑於幻相。未悟真空。
即於此經無相妙義。毫無領略。于已不能聽受讀
誦。于人不能解說開導。是將不可思議功德。而輕
棄之。豈能承任無上菩提。故佛不為彼說。非有所
偏也。當知此經永為萬世不刊之典。須菩提。但隨
經所在之處。一切世間。天道人道阿修羅道。所當
供養者也。當知此經所在之處。即為如來真身舍
利寶塔。皆應起恭敬之心。作禮而五體投地。圍繞
而大眾歸依。以諸種華香。而散滿其處。以為供養
也。】

* ○能淨業障分第十六
(能淨業障。言此經之功德。能消滅能世之罪。業障者。言罪
業之障蔽心光。如帷幔之障蔽人目。不目天日也。經力固能淨障。須要受持。能淨其心。斯真受持。若以清
淨心受持讀誦此經。先世罪業安有不消。先世且消。而況現在者乎)。

「復次須菩提若善男子善女人(至)果報亦不可思議。」

【【註】惡道猶惡境。極言之則三惡道也。先世即前生。
梵語阿僧祇。猶云無盡數。那由他猶云一萬萬。劫
者世也。值遇也。十萬曰億。總極言其多。承事。順承
奉事也。具說者盡說也。狐是狐狸。其性多疑。故人
之多疑不決者。曰狐疑。功有所成曰果。理有所驗
曰報。非止今生。後世果報之說也。

【講】弟子復編次。佛語須菩提曰。人能持經。不惟成
就無邊功德。并可消宿世業障。若有善男善女。能
受持讀誦此經。真可敬重者也。而反為人所輕。真
可尊貴者也。而反為人所賤。其故何哉。蓋必是人。
先世未聞經時。執泥四相。染著六塵。造有罪孽。當
墮惡道。以今世人輕賤故。准抵得先世罪孽。即盡
為消滅矣。既免惡報。真性亦開。是能除妄歸真。當
得無上菩提之正果。而持經功德。為何如哉。須菩
提。持經功德。即成無上菩提。此非妄言也。試以我
證之。我思過去無盡數萬劫。在然燈佛前。得遇八
百四千萬億無數諸佛。悉皆供養。而不敢怠。承事
而不敢違。無空過一處。而不供養者。是我歷事諸
佛之多如此。若復有人。於後來末法之世。能受持
讀誦此經。其所得功德。以較我供養諸佛之功德。
我百分尚不及其一分。直推到千萬億分。乃至算
數之多。譬喻之廣。亦不能及也。蓋供佛止求福報。
而持經則圓明本心。永脫輪迴。是豈所能較量也
哉。持經功德。勝於供佛功德。世人應信我言矣。然
而猶未也。須菩提。若善男善女。於後來末法之世。
有能受持讀誦。所得無量功德。我若盡言其詳。或
有鈍根小智之人。聞之反生疑畏之心。狂而無定
持。亂而無定見。輾轉狐疑。而不能信。所以我尚未
盡說耳。當知此經之義。深遠難測。乃真空無相。最
上乘法。不可以心思言議。而窮其蘊也。至於受持
讀誦。先世之罪業減消。無量之功德難及。而其所
得果報。又豈可以心思言議也哉。】

金剛經正解卷上

金剛經正解卷下


* ○究竟無我分第十七
(分為四節。究推究。竟窮盡也。無我即是無四相。而伹云
無我者。四相皆因我相而生。無我即無四相也。究竟無我有二義。一是自然體。直下究竟。本無我體是也。
一是勉然法。詳究到盡處。只是無我是也。經因自然體。而示人以勉然法。與中庸明則誠義相似)。

「爾時須菩提白佛言(至)阿耨多羅三藐三菩提心者。」

【【講】爾時須菩提。聞佛不可思議之言。復問佛云。是
經所重者。發菩提心也。若善男子善女人。果能發
此心究竟。云何應住而不遷。至於妄幻心。云何降
伏而不動。佛告之曰。菩提心者。本來自有當體現
成。原為人所同具。只因眾生蔽於塵染。不能滅度。
而取捨人我。紛擾此心者多矣。當生如是滅度眾
生心。我應滅度一切眾生。如煩惱妄想貪瞋癡心。
種種四生之類。皆為點破。喚醒。一一。除滅。而度脫
之。既滅度一切眾生巳。則智慧觀照。息妄還真一
切眾生。原非本性中所有。而我心中。一念不起。同
歸寂滅。無有一眾生。實是我滅度之者。此何以故。
蓋學道菩薩。一留度生之心。而不化。則四相未除。
妄想現前迷惑本性。即非菩薩矣。所以然者何也。
不惟度生非實。即發心亦非實法。求發心之我尚
不可得。況度生之我耶。菩薩以發菩提心。得名心
本空寂。其發菩提心。不過自悟自修自度度人。實
無有法得發此阿耨多羅三藐三菩提心。可知發
心是因眾生。而名無法發心乃真實義也。】

「須菩提於意云何(至)當得作佛號釋迦牟尼。」

【【註】如來佛自謂也。授付也。記誌也。佛以心印相傳
曰授記。梵語釋迦。此云能仁。謂心性純全。含容一
切也。梵語牟尼。此云寂默。謂心體本寂。動靜不遷
也。寂默為體。即是如。能仁為用。即為來。先釋迦而
後牟尼者。攝用以歸體也。先如而後來者。從體以
起用也。總是一箇真性加號。則為釋迦牟尼通稱。
則為如來。又為佛。佛者大覺也。不從形相言也。形
相佛因設化眾生隨緣應迹耳。應化事詳首卷。

【講】佛呼須菩提反問云。汝聞我說實無有法發菩
提心者。於汝意中云何。若菩提心有法可得。則如
來宜先得之矣。昔日如來。為菩薩時。於然燈佛所。
可曾有法得菩提不。須菩提言。不也世尊。如我解
佛所說。實無有法發菩提心之義。則知佛於然燈
佛所。無有法得無上菩提也。蓋佛於本師處。乃自
性自悟。非有秘密之法傳授。而得佛深契。須菩提
之言。故重許之云。如是如是。須菩提。果是實無有
法如來得無上菩提也。若使有法而如來得無上
菩提者。然燈佛當舉法以傳於我。則不與我止授
記云。汝於來世。當得作佛。號為釋迦牟尼。以實無
有法。而得無上菩提。是故然燈佛。與我授記。因作
是言。汝於來世。當得作佛。號釋迦牟尼。此外更無
付囑也。】

「何以故如來者即諸法如義(至)為非大身是名大身。」

【【註】如來者。真性之稱。遍虗空法界。而常自如隨所
感而應現。是如來即諸法如義之謂。諸眾也。法者
處事之方。如義者謂真性本來自如。其見之於諸
法者。皆自然而然。來為應迹。去無留滯。如如不動
之義也。
於是中者。謂菩提體中。即真性中也。

【講】此顯法身不屬因果也。佛恐須菩提執定如來
是有修有得。未達法身不屬因果。既以無所得破
之矣。猶恐未悟故。直示之曰。何故言菩提無所得
耶。以如來者非有相之稱。乃是諸法常體如如之
義耳。若有人。不知如來是諸法中之真如義。而言
別有法名如來。得此無上菩提。須菩提。實無有法
佛得無上菩提。蓋佛自得之。非有法以得之也。故
如來所得無上菩提。其於是中。一法不立。無相可
求。不可認以為實。無法不備。為諸相之體。不可認
以為虗。唯是無實無虗之故。如來所說一切法。皆
是不著四相。不染六塵。發明真性之理。用以修行。
而成佛之法也。法豈可廢哉。然法固不可廢。而亦
不可執也。即所言一切法者。不過指示迷途。除去
四相。假此以修行。若真性既悟。能自得之。法亦何
有。即非一切法。是虗名一切法耳。非真性中所有
也。須菩提。所言一切法者。有而非實有。譬如人身
長大。人身雖長且大。果真為長大乎。須菩提。深契
佛旨。答云。如來說人身長大者。不過形軀色相。一
時假合。即非真實大身。是虗名為大身而巳。知大
身非身。則知諸法非法。】

「須菩提菩薩亦如是(至)如來說名真是菩薩。」

【【註】梵語菩薩。此云覺眾生。亦如是者。指上文而言
亦如大身之不實也。作是言者。指下文而言。謂我
滅度眾生也。我當莊嚴佛土。此佛土謂佛剎。上如
來說莊嚴佛土。此謂佛之心土。通達者。見得十分
透徹也。無我者。無有我見也。法理也。真菩薩謂造
到無我地位。即正等正覺。故云真也。

【講】佛說大身不為真實固矣。然不獨大身也。須菩
提。菩薩之名。為覺眾生者。其不實亦如是也。蓋真
性中。本無眾生。祇因業緣現相。由我相立。而成四
相。則眾生並從業緣中現。反之真性。了無可見。若
菩薩自言。我當滅度無量眾生。則是有心除滅。分
別眾生。我相未離。而反自增障。即不得名為菩薩
矣。此何以故。菩薩雖以佛法滅度眾生得名。伹真
性中。惟無上菩提。本無眾生可度。又何有背可據
實無有法滅度眾生。以名為菩薩也。是故佛所說
一切法。不過隨機順應。開導眾生。以悟本性。豈有
法相之見哉。無我人眾生壽者之四相矣。不特法
無相見也。夫上求佛果。下化眾生。皆菩薩事也。既
求佛果。則當嚴佛土矣。然嚴土亦非實法也。若菩
薩自言。我當以七寶五釆。莊飾嚴整佛之剎土。是
著於有相。豈足名為菩薩。何以故。如來所說莊嚴
佛土者。非為外貌粉飾。乃即心佛土也。心土無相。
本來清淨。云何莊嚴菩薩。六塵不染。清淨長存。不
作莊嚴相。非莊嚴中。有妙莊嚴焉。是則名為莊嚴
也度生嚴土。皆非實有。此真無我法也。我前言無
上菩提。其說雖多。總是無我之法。夫法界本空。一
有我便著形迹。人與眾生壽者。緣我而有勢。必執
其有法有滅度有莊嚴。何得名為菩薩乎。若菩薩
通達無我法者。我尚無有。何更有法。人法兩空。湛
然清淨。此如來說。名真是菩薩矣。】

* ○一體同觀分第十八
(佛具五眼。體非實有。惟常在真心。虗靈不昧。眼雖分五。照
共一心。所謂萬法歸一。更無異觀。非眾生種種諸心。妄見所及)。
(宋徵與曰。若有妄心。即有妄見。諸相成
沙三際為限。五眼不通。若無妄心。則無三際可得。五眼一時開明。非諸沙相所能隔。故曰一體同觀)。

「須菩提於意云何(至)現在心不可得未來心不可得。」

【【註】五眼者。以形論則為眼目。以理論則為心竅。眼
通于心。凡人皆有曰與佛無異。但因四相六塵遮
蔽。只有肉眼而巳。佛有五眼。乃常住真心寂照。非
過去未來現在妄心之觀見也。
肉眼以形相言。
天眼以諸天言。慧眼以智慧言。法眼以了諸法言。
佛眼以佛知見言。眼以囑照為義。五眼非實有五
眼也。約所見以為眼耳。
如是世尊如是者。應承
之辭。有如是沙等恒河。言恒河之多。如一恒河沙
之多。佛世界又如眾恒河。沙之多。爾所指言恒河
沙數之世界。若干若如也。于數也。猶言許多種心。
謂眾生種種心也。
過去心巳滅。現在心不住。未
來心未生。故皆不可得。此指生滅妄心。即若干種
心之心也。

【講】前說不見彼是眾生。不見我為菩薩。不見淨佛
國土如是。則不見諸法。名為如來。將疑如來為無
所知見者耶。然而如來具足五眼。豈果無所見耶。
故問須菩提曰。人目中有。清淨眼根。能見形色者
為肉眼。如來有否。答曰。如來雖不局於肉眼。而亦
有肉眼也。又問。諸天能作觀行。見世界中所有者。
謂之天眼。如來有否。答曰。如來雖不囿于天眼。而
亦有天眼也。又問。以根本智。證真空理。謂之慧眼。
二乘有之。如來有否。答曰。如來雖不同於二乘。而
亦有慧眼也。又問以差別智。明一切法。謂之法眼。
菩薩有之。如來有否。答曰。如來雖不等於菩薩。而
亦有法眼也。又問諸佛覺性圓滿。見光周徧。謂之
佛眼。如來有否。答曰。如來與諸佛同體。寂照自如。
了無障礙。如來有佛眼也。疊舉五眼為問。須菩提
皆以有是眼答。如來既具能見之眼。即具能知之
智。故佛又以河沙為問。更舉河沙之多。以數佛之
世界。果多不乎。須菩提亦以甚多答之。佛告須菩
提。恒河沙等之恒河沙。一沙一世界國土中。所有
眾生。各具一心。則其心有若干種。如來以清淨五
眼。皆盡見而知之。所以悉知者。是何緣故。如來所
說眾生諸心。總從六塵影現。皆識神顛倒之妄心。
非真實常住之本心。是虗名為心耳。所以說非心
者何也。須菩提。汝試觀既事之後。則為過去心。當
時則有。事過便無。可能常留。而不滅乎。不可得也。
過事之際。則為現在心。忽然著想。究竟成虗。可能
實守。而不變乎。不可得也。未事之時。則為未來心。
時事未臨。于何懸擬。可能豫設。而不失乎。不可得
也。如來悉知者。知此不可得之心而巳。三際覓心
了不可得。識得他不可得處。故知諸心皆為非心。
是名為心。然則如來。豈冥然一無所見乎。正以五
眼。圓明洞見。到諸心非心。是以能一法不存法法。
歸於無我耳。可見如來具足五眼。原無能見所見。
而智眼亦歸無我也。
剩閒曰。三心不可得。佛只
申明。得皆為非心。是名為心。二語如何。是真心不
曾說破。講者只好隨佛言。繳明上文。於言外略為
指示數語。補明真心之意。歸到一體同觀。乃為經
文正義。若急於欲明真心。於上文是名為心。有作
指點真心。於三不可得。下從佛口中添出。是名真
心。以繳上是名為心。語意雖似深妙。與上下文勢
欠合故。以皆為非心。是名為心。一直說下。不點破
真心者。為正解也。】

* ○法界通化分第十九
(佛身充法界。通達化無邊法界佛世界也。世界由心建立。
心為萬化所從出。佛心能悟實性法身充滿法界。則變通莫測。神化無方。其福德之多。無有窮盡矣)。

「須菩提於意云何若有人滿(至)如來說得福德多。」

【【註】因依也。藤蘿附木而生曰緣。因緣者。因其布施
之功。而緣之。以得福德也。
福德有實者。取相也。
福德無故。離相也。是人指以世界實施之人。取相
之福德。雖甚多。而非實離相之福。雖似無而實有。
故足言多。前云甚多。以俗見言之。即以甚多者。為
不多以佛見言之也。

【講】七寶布施。佛以屢言之。而此復說者。以上文言。
眾生心虗妄不可得。如是則福德依心而成。亦是
虗妄六度萬行。俱非實法修福。又何益耶。故再發
明無住相施之福德。以見因緣修福不可廢。但施
相之不可不離也。因問須菩提曰。若有人。以滿三
千大千世界之七寶。而為布施。此因眾生心發出
之善行也。以是布施。廣結因緣。得福多不。須菩提
言。果從因生。因從緣就。此人以是布施因緣。得福
甚多也。如來說因緣二字。須菩提巳深領此意。但
未發明原故。所以又呼須菩提而言曰。所云福德
多者。若以福德為有實。則妄識住相。取著能所。有
違于本來空寂無為之體。即成顛倒心。如來說是
有漏福德。其報有限。不足為多也。若以真智行慈。
隨緣布施。能離于相。不見福德為實。有順於本來
空寂無為之體。即非顛倒心。此乃無為淨福。等如
虗空。所以如來。說得福德多耳。然則妄心住相之
福。不當修智慧。離相之福。不當不修耶。福德無故
福德多。則福德仍歸無我。修福原不礙菩提也。】

* ○離色離相分第二十
(色者顏色。相者形體。離者不著。言求見如來者。離諸色相
也)。

「須菩提於意云何(至)即非足是名諸相具足。」

【【註】色身者。三十二相也。諸相者。謂種種變現神通
之相。又不止三十二相矣。具足者。無少欠缺也。色
身主離色言。諸相主離相言。

【講】前言身相非相。諸相非相。須菩提巳知有法身
法相。此承上福德無為福德多。佛恐須菩提。以如
來色身。認為法身故。設問曰。佛可以具足色身見
不。須菩提即解其意。遂答曰。不也世尊。覺性虗空。
非形所囿。如來不應以具足色身見。何以故。如來
所說。具足色身。乃是幻化應身。非真有具足色身
也。是名為具足色身耳。而可以色身見如來也哉。
佛又問須菩提曰。如來變現神通之相。諸相具足。
可以具足諸相見不。須菩提亦答曰。不也世尊。蓋
諸相亦形相耳。雖具足不應以見如來也。何以故。
如來所說。諸相具足。乃外貌應現形相。非真有此
諸相具足也。是名為諸相具足耳。其可以諸相見
如來也哉。】

* ○非說所說分第二十一
(分為二節。無上菩提。乃本來真性此非言語可說
也。如來為覺悟眾生。只得以言語化導。演說般若。要知所說法。正為此非言語可說者。謂不可說恧說也)。

「須菩提汝勿謂如來作是念(至)無法可說是名說法。」

【【註】勿謂莫。作皆禁止辭。言勿謂如來心中。自念云。
我當有所說法度眾。蓋如來隨眾生根器。而覺悟
之。初未嘗有說法之心也。若言有所說法。是不明
說法之旨。與佛意違背。非謗而何。以本性真空。有
何可說。今云說法亦名耳。非實有法可說也。

【講】佛告須菩提曰。汝勿謂。如來有心作此念頭。我
當有所說法。以開示於人。汝切莫作是念。此何以
故。設若有人。言如來有所說法。則是淺見寡識。滯
在言辭之末。違背真空妙諦。即為謗佛。不能解會。
我所說之義故也。又呼須菩提曰。當知所謂說法
者。雖以言顯。猶以悟通。默識心源。非言語能到。無
法可說。是名說法也。蓋無可說而說。名為說法。】

「爾時慧命須菩提白佛言(至)說非眾生是名眾生。」

【【註】爾時者。當啟問之時。慧智慧以德言。命壽命以
齒言。謂有智慧而高年長老也。人至老耄。則昏聵
者多。須菩提老而得慧眼。年高有德。表稱以動眾。

【講】爾時。具智慧通命源之須菩提。深契佛旨。恐無
說之說。具佛慧者。方能知之。眾生未必知。不知又
安能信。因白佛言。頗有眾生。於未來世。得聞如來
所說無法可說之法。能生實信心。而無疑焉否。佛
語須菩提曰。汝勿慮未來之世。無有信佛法的眾
生。蓋佛與眾生。初非兩類。同具此心。彼為眾生。而
真性原有。非可以眾生目之。彼雖非眾生。而業緣
現在。又非可以不眾生目之。何以故也。眾生於眾
生之中。不能超脫者。以其不悔悟。更新自暴自棄。
遂為眾生耳。若如來所說。人性皆善。有何凡聖之
殊。原非實有眾生。是假名為眾生也。本性自在。安
得聞佛所說。而不生信心哉。】

* ○無法可得分第二十二
(無上菩提。本是真空。我尚非有。何况於法。故曰無法
可得)。

「須菩提白佛言世尊(至)是名阿耨多羅三藐三菩提。」

【【講】須菩提白佛言曰。我佛妄盡覺滿。得此阿耨多
羅三藐三菩提。豈非以萬法俱空。圓明寂照。不俟
外求。正為無所得。乃為真得耶。佛深契須菩提之
問。而重許之言。如是如是。我於阿耨多羅三藐三
菩提。不從外得。乃我之真性也。真性虗空。神凝智
泯。情絕思澄。不可以色相取。不可以言說求。無有
少法可得。止為開導眾生。是以名為阿耨多羅三
藐三菩提。使人知所歸依耳。豈有法可得哉。】

* ○淨心行善分第二十三
(妙性空寂。固無法可得。然欲得無上菩提。又當何所
修耶。必須淨其心。以行諸善事。借此法為入道之門。宗泐曰。淨心行善者。不著一法。于心而行此善法也)。

「復次須菩提是法平等(至)即非善法是名善法。」

【【註】是法即指菩提覺體。無法之法。乃真法也。平等
謂。凡有知者必同體也。無有高下者。非聖具而凡
虧也。在聖不增故曰無高。在凡不減故曰無下。一
切善法。如布施持戒忍辱精進之類是也。

【講】阿難復編次。佛告須菩提曰。是無可說無可得
之菩提法。乃本然之性。原自平等。在眾生不減。在
諸佛不增。無聖無凡。色身則有高下。而真性初無
高下之分。所以名為阿耨多羅三藐三菩提也。何
以為是名也。以真性中無有我人眾生壽者四相
之妄。但見為平等故。有是名也。平等之法。不從性
外得矣。然豈蓋廢修證哉。倘認本來現成。不假修
行。此又廢法沉空。愚迷不返者也。唯依平等無相
心。修一切六度萬行之善法。則虗巳含真。從此明
心見性。造至覺地。即得阿耨多羅三藐三菩提矣。
此所謂自修自證。真無少法可得者。須菩提。不惟
菩提無法可執。即一切善法。在所當修。而亦不可
執泥。蓋所謂善法者。不過借此以接引眾生。開悟
羣迷耳。及悟菩提善法。何有本性中。原無有此法
也。如來說即非善法。是名善法。法非實有。而可執
泥也哉。菩提之無少法可得也。益明矣。】

* ○福智無比分第二十四
(福即福德。智即智慧住相實施。為人天有漏之因。只
可言福。持經演說。為本性無量之功。不惟有福。兼為有智。此福與智合。等如虗空。無可比方者也)。

「須菩提若三千大千世界中(至)算數譬喻所不能及。」

【【註】如是等七寶聚。言七寶所聚之多。等之于須彌
山王之高大也。佛以性中福德。為最上者。皆為世
人妄執因緣。要求福報之厚故。隨機逗教。反覆言
之。以破人著相有為妄福。而勉人以修身修性耳
【講】上言善法皆空。恐人又以經文為空談故。以福
德較之。使知自修也。佛告須菩提云。須彌為眾山
之王。可謂高大矣。若三千大千世界中。所有諸山。
盡如須彌是高大。而且多也。若有人。積如是七寶。
以成聚。用此布施。福德固為高大而多矣。然自性
若迷。施福享盡。不免墮落。福何可救。于性何益。設
若有人。以此般若波羅蜜經。乃至四句偈等。受持
而有得於心。讀誦而演說其義。則不徒自度。且能
度人。利益無窮。是修自性福德智慧。此七寶布施
之福德。不及比持經福德百分之一。豈止百分之
一。雖千萬億分。乃至算數之多。譬喻之廣。亦不能
及此一分也。人可徒求布施福。而不修性福哉。】

* ○化無所化分第二十五
(化者度眾生也。無所化者。實無眾生得滅度也。蓋佛
雖設法以化眾。然法非強設。眾生本有佛性。原非凡夫。不過。隨其本性而導之。故有化。而歸於無所化也)。

「須菩提於意云何(至)即非凡夫是名凡夫。」

【【註】未度曰眾生。度後非眾生。非眾生則無眾生相。
故曰實無有眾生如來度者。
如來說有我者。就
對凡夫而言耳。色身本空。我有何在。但凡夫不悟。
妄認色身。以為我耳。

【講】如來度生。現無邊身。說無量法。實實見之行事。
一一圓滿。非菩薩可及。豈可云無滅度乎。殊不知
是法平等。則是眾生。本來寂滅。如來不過因其為
眾生而設法以度之。如來不作度生念。所以能度
生也。故呼須菩提。而告之曰。汝意云何。汝等學道。
諸人勿謂。如來實有是念。我當用法。以化度眾生。
汝等莫作是念可也。此何以故。蓋般若真性。人人
具足。雖如來以法度之。然亦度其所。自有非益。其
所本無化歸無化。實無有眾生。是如來度者。設若
見有眾生。為如來度者。是如來見得我能度化即
為有我人。因我度即為有人。度人離塵。登我法界。
即有眾生。度人生死。不入輪迴。即有壽者。一念不
忘。四相畢具。所謂平等真法界。佛不度眾生者。謂
何而如來豈有此耶。如來既無四相。又何有我乎。
然如來說有我者。是對眾生而言。即非實有我也。
而凡夫之人。錯認幻相。以為有我。蓋未能見性。所
以我相未忘也。佛又恐人分別凡夫。復呼須菩提
言。凡夫者似與如來異。若論本性。真空自在。苟能
了悟。隨入菩提故。如來說即非凡夫。是假名為凡
夫耳。然則如來凡夫一而巳矣。又豈有能度之如
來。可度之眾生也哉。】

* ○法身非相分第二十六
(如來清淨法身。乃從本性表出。即是真空。非屬相貌。
無相可求者也。須心悟始得。不可以色相見。蓋色相總屬幻有所見。亦非真實故。曰法身非相)。

「須菩提於意云何(至)不應以三十二相觀如來。」

【【註】轉輪聖王。是為四天正統攝四大部洲。正五九
月照南閻浮提。二六十月照西瞿耶尼。三七十一
月照北鬱單越。四八十二月照東佛婆提。常如輪
轉。照察人間善惡。以治四天下。乃二地菩薩。寄居
金輪王位修行。在天人道中。未出三界。以業報福
德。亦具三十二相。是業力所成也。
觀與見不同。
見者觀體之謂。觀者應作如是觀之觀。以心觀也
【講】前分既言如來無我。無我則無相矣。佛恐眾生
執相之見未除故。復問須菩提曰。如來容貌端莊。
具足三十二相。汝之意云何。果可以三十二相觀
如來不。須菩提順佛言而隨答之曰。如是如是。蓋
認作以相觀如來。徵問須菩提也。如來不可以相
見。可以相觀。因此有相。以觀無相之妙。未嘗不可。
此答在須菩提不為錯。正是他深解進步處。但非
佛發問意。令初發心人聞之。不知由無相方能現
相。但見於相。昧於無相。未免執相以觀如來。誤入
邪道故。佛轉詰以曉之曰。設若如來。可以三十二
相觀之。則轉輪聖王。管四天下。周流不巳。以福業
多端。亦具三十二相。興如來相似。是轉輪聖王。即
當為如來矣。須菩提深悟佛意。即應之曰。以我解
佛所說義。自不應以三十二相觀如來也。】

「爾時世尊而說偈言至是人行邪道不能見如來。」

【【註】偈者發言成句。又四句為一偈也。色顏色。見親
覩也。音言音。聲聲氣。求索也。我者佛自謂。此指法
身真常清淨之我。亦對人而言我也。邪道者。聲色
乃是幻妄。惟真性方為正覺。如來謂真性法身也
【講】爾時世尊。印證解義而說為偈言曰。如來之我
本無色可見。無聲可求。若人以色見聲求。心遊性
外。墮于識境。是人所行。名入邪道。決不能見如來
矣。蓋求我於聲色。是以如來為有相也。欲見如來
者。豈可以三十二相為哉。】

* ○無斷無滅分第二七
(前分。既言不可以色見聲求。恐人疑如來斷絕諸法。
消滅形相不知真空妙體。無斷滅相故。此分又發明之。蓋我以不可斷滅。一切諸法。起箇著無見也)。

「須菩提汝若作是念至於法不說斷滅相。」

【【註】具足相。即前言具足諸相也。說諸法斷滅者。斷
者不續。滅者不生。妙性本空。如明鏡纖塵不翳。任
萬形之自起自滅。而鏡之明體。寂照如如。未嘗斷
滅。若作是念。如鏡先自著翳。則光拚而有斷滅相
矣。此蓋我言求菩提者。不可念著于無。非謂如來
不以具足相得菩提為非也。

【講】承上文言。須菩提汝。雖知如來。不可以相見矣。
設若作是念。謂如來不用具足色相之故。得此阿
耨多羅三藐三菩提。將必舍去色相。別生見解。汝
切莫作是念。而謂如來無形相無聲色。遂不以具
足色相之故。而得此阿耨多羅三藐三菩提心也。
佛又告之曰。汝若作是念云。諸相皆無。纔發此阿
耨多羅三藐三菩提心。是說度人諸法。一切皆斷
滅矣。如來雖脫塵緣。圓通無相。神化無方。而隨緣
順應。原非斷滅者。法如斷滅。則心性何由發明。而
真如亦幾乎熄矣。汝切莫作是念也。此何以故。凡
發阿耨多羅三藐三菩提心者。必依諸法。以為修
行之路。不得說法。俱捐生斷滅相也。】

* ○不受不貪分第二十八
(菩薩所作福德。皆般若真空。直超彼岸。豈比世間布
施之福德。受而貪之也哉。曰不受者。一塵不染。縱有向何處著。曰不貪者。心等虗空。欲愛從何處生也)。

「須菩提若菩薩以滿恒河沙等(至)是故說不受福德。」

【【註】我者私已之心也。成者成就也。前於六波羅蜜
中。揭出忍辱波羅蜜為言。可見忍之義大矣哉。人
於一切萬事。執著一箇我心。就有四相。於六塵上
見其可愛而受之。見其可欲而貪之。便不能忍耐。
以降伏其心。而於菩提遠矣。
按。大般若經有安
受忍。有觀察忍。修此二忍。便得無生法忍。此處知
字是觀察忍。成字是安受忍。知一切法無我得成
於忍。便是無生法忍。

【講】前分既言不著聲色相。不著斷滅相。真通達無
我法矣。佛故呼須菩提而言曰。設若菩薩以滿恒
河沙等世界之七寶。持用布施。可謂多而獲福勝
矣。然未免有貪受之心。非自性功德也。若復有人。
深知一切諸法。從心而生。湛若太虗。不住不著。都
是平等。無有我相。雖以法施普度。而不自有其能
得。以成就容忍之念。則此菩薩無我之功德。勝前
菩薩寶施所得之功德矣。然所以勝之者。何以故。
以諸菩薩心。本無我。既有法施功德。無有我施之
心。誰其受之。惟此不受福德。無有邊際。故勝前菩
薩所得功德也。須菩提未解不受之義。而白佛言。
菩薩既如是。而得福德。宜受享矣。云何菩薩。不受
福德也。佛答須菩提。菩薩所作布施福德。俱本真
性無我之法。無有我相。無有能心。本為利益眾生。
不是為自家受用。若起一念受用心。便成貪著。菩
薩修福德。不應起貪著心。是故說不受福德也。】

* ○威儀寂靜分第二十九
(如來行住坐臥。謂之四威儀。寂靜者。言威儀中。真性
寂靜。無去無來如如。不動也)。
(此從威儀中。指出寂靜。見性無染著無生滅。不可認作以威儀為寂靜也)。

「須菩提若有人言(至)亦無所去故名如來。」

【【註】此分三言如來。皆謂真性也。真性無相。若以四
威儀形容之。是人不解佛所說如來之義理也。故
名如來者。言無去無來。乃是如來之實義。名曰如
來者。以是故也。

【講】如來法身。遍虗空法界。無相無所。凡其應現。是
隨眾生業緣而來。其實真性自如。未甞有去來之
迹。人見如來應化威儀。得母謂既非斷滅落空。又
非色相落有。即是可以觀如來乎。是仍在應身上
落想。而不能於法身上洞徹也。故呼須菩提告之
曰。若有人言如來者。若來而應感。若去而入寂。若
坐而跏趺。若臥而偃息。以此四威儀。遂指名為如
來。則是著於有相。徒覩其形容。而未窺其真性。此
人不能解我所如來之義矣。其解者。何以故。
所謂如來者。不以應化為體。以法性為體。盡法界
一如不動。本無來去止因與眾生同體。發起悲願
度生。無量劫來。遍修諸行。熏成淨業。隨眾生心。應
現救濟。謂其來也。眾生心淨。緣至即現。來無所從。
謂其去也。眾生心垢。感畢即隱。去亦無所。是知法
身真體。絕無來去。故名如來耳。若顯現而成四威
儀。不過為化度眾生現出之迹偈。迹雖有動靜。而
性實無動靜。豈可執是而言如來哉。夫無所從來。
則非有。亦無所去。則非無。有無之見破盡。至是而
色見聲求。諸法滅之疑。徹底消釋矣。】

* ○一合理相分第三十
(宗泐曰。南唐石本新州六祖註本。並作一合相理分。如
來之具足色者相也。真性之無去無來者理也無理則相無所攝。無相則理無所附。必真空之理。與外具
之相。合而為一。則表裏俱融。精粗無二矣)。

「須菩提若善男子善女人(至)伹凡夫之人貪著其事。」

【【註】微塵世界。都非實有。悉是假名故。微塵在世界
中。游氣飄揚。任其起滅。世界在太虗中。山河大地。
任其聚散。猶如人身煩惱塵心。皆逐妄而生也。人
人身中。俱有妄想。其微細雜念。猶如世界微塵。然
非本性中物。不過影響虗幻而巳。故云即非是名
也。
一合相者。猶朱子云。氣以成形。而理亦賦之
之意。一者不可分之以為二。合者。不可析之以為
離。謂理與形合。而為一相也。以如來言應化身中
有法身。以凡夫言四大身中有真性。推而言之。大
而天地。小而萬物。有形者。即有理非形。無以顯理。
非理無以現形。皆是一合相。經言一合相。止就人
身言也。世界微塵。先以為喻耳。塵身假合。與塵界
假合無異。塵界為器世界。塵身為有情世界。此以
器世界。列有情世界。故從世界微塵說。到一合相。
儒書云。人身一小天地。即此義也。如來說者。以佛
曾言之也。言即非者。謂無實也。言是名者。謂虗名
也。凡夫業緣中。現如來隨緣應化。名一合相。皆非
實也。其實而無相者。則不可說也。不可說者。以真
性無相不可言說也。相即無相。凡夫不知貪著相。
事相乃無相。真性所現之形迹。凡夫貪戀執著。如
目見色而愛色。耳聞聲而愛聲。泥此色身。誤認為
我。故沉淪六道。無由解脫。此其所以為凡夫也。

【講】上文言無所從來。亦無所去。則知應身全是法
身。不落有無一見。但恐人隨語生解。向有來有去
處。見法身散為應身。便謂如來住於異處。向無來
無去處。見應身攝歸法身。便謂如來住於一處。住
於異處。則見一切法。實有一切法。而法不歸如。事
相不得消亡。住於一處。則實相不能無相。而菩提
有法。智照不得泯絕。彼如來於法界中。隨緣應化。
融通無礙。非於一處住。亦非異處住。故舉世界微
塵不實。喻法身應化非一非異。而結歸一合相以
明之。佛告須菩提曰。若有善男子善女人。以三千
大千。世界碎分為微塵。於汝意云何。是微塵眾。寧
為多不。須菩提悟而言曰。若以世界。分而為微塵。
甚多世尊。所以說者其義何耶。若是微塵聚而成
眾果為實有者。人皆知之。何須佛說。佛即不說是
微塵眾也。所以說者何。碎界為塵。妄塵幻聚。世人
不知。故須佛說。佛所說微塵眾。即非實有微塵眾。
是虗名為微塵眾耳。須菩提又呼世尊而言。不獨
微塵非實。如來所說三千大千世界。皆由塵聚幻
成。至劫數盡時。亦有變壞。比所以虗而不實。即非
世界。是虗名為世界也。何以故。若以世界為實有
者。世界凝合眾塵而成。即是一合相。而可執為實
有哉。如來所說一合相則以四大五蘊。形質幻成。
理氣凝聚。性相假合。非實有一合相。是虗名為一
合相也。佛聞須菩提言。巳知深悟其理故。呼而告
之曰。是一合相者。實而不實。相而非相。即是不可
以言說求之真性在焉。但凡夫之人。聞諸佛說。不
能證悟。淺則貪著諸塵。而成緣競起。深則貪著色
相。而幻境愈增。遂繫縛於生滅雜念。而不能解脫。
豈知理相合一。即是不可說之妙哉。】

* ○知見不生分第三十一
(本性原是真空清淨。無為真知。無不照徹。纔起知識
見解。則所見無非四相。便難發無上菩提之心。必妄起之知見。盡滅不生。然後四相之見。自然不生而般
若真知方露。可以證菩提。登彼岸矣)。
(剩閒曰。真性本見不生。此言明真性者也。要知見不生也)。

「須菩提若人言佛說我見(至)即非法相是名法相。」

【【註】前言四相。此言四見。相者法所現也。見者心所
取也。然相粗而見精矣。四見謂作四相之見。三疊
言之。是佛分別棄身見性之義。人無知見。即同頑
石。佛豈無之。但知見有真妄耳。如法華經云。聞佛
知見。示佛知見。悟佛知見。入佛知見。此知見之真
也。楞嚴經云。知見立知即無明本。此知見之妄也。
王日休曰。見者謂實有是見也。一泥于實。則多所
貪著。而妄念滋長矣。法者事之法也。相者形迹也。
不生法相者。於事法之形迹。如我人眾生壽者之
見。皆不萌之於心也。如是知如是見者。即無上菩
提之真知真見也。即非法身掃除名相之盡。是名
法相顯著實相之盡也。

【講】前但破相。此乃破見。見心不破。一異分際不除。
故合破之。蓋佛恐人執著妄見。障蔽真見。不能證
悟真性故。呼須菩提而問曰。若人言佛所說者。實
有我見人見眾生見壽者見。須菩提于汝意中云
何。是人可能解我所說之義否耶。須菩提答曰。不
也世尊。是人口雖能說。心非能悟。不能解如來所
說之義也。其不能解者。何以故也。世尊所說我人
眾生壽者之見。原是外現假象。不是性中真諦。即
非實有此見也。因眾生滯於形迹之私。流為物化
之累。乃假名四見。為眾生掃除執相。是名為我人
眾生壽者爾。豈真有此見哉。佛因須菩提三疊四
見之言。分剖明白。又呼其名。而告之曰。大凡發阿
耨多羅三藐三菩提心者。不但四相宜空。即於一
切諸法。皆是無相。識自本心。見自本性。應有如是
之真知。如是之真見。如是之信受解悟。不生一毫
法相。法相者。修行種種之法。一泥著則諸相生矣。
不生則無上菩提。渾然天真。而在外之形迹。皆不
是以為累。但初修行人。不假法相。其入無由須菩
提。凡是所言法相者。皆為接引初學。令其漸進耳。
若至了徹真性空寂。法相何有。故如來說即非實
有法相也。是假名法相而巳。夫法相非有必無我
人眾生壽者之見。而般若真性。于此可悟。發菩提
心者宜審於此。】

* ○應化非真分第三十二
(分為三節。此分明凡應現。于事設化于外者。究非
真實。惟本性自如。乃為真實。此經通章。反覆說來。總歸到真空無相即自性也。本虗空。不取于相。如如
不動二句盡之。如如不動。乃真空也。全經為度生而發。故以演說終之。度歸無度說還無說。非真也)。

「須菩提若有人以滿無量(至)不取於相如如不動。」

【【註】阿僧祇西土之數名。猶云無央數耳。無量阿僧
祇。乃積數之極多。不可以數計也。發菩提心者。謂
發廣大濟度眾生之心也。推明經義曰演。宣揚經
義曰說。如如不動。上如字謂真如性。下如字謂自
如之甚也。不動謂不逐相移動也。

【講】般若大意上巳說完。如來欲後人持說此經。以
傳慧命。所以又呼須菩提。而告之曰。若有人。以滿
無量無央數世界七寶。持用布施。其得福可謂多
矣。然不能離相布施財施。雖多福終有盡。至於般
若波羅蜜經。全是法身妙諦。一切諸佛。及無上菩
提法。皆從此出。只恐人以文字目之。不以心持。以
樂小心持。而不以菩薩菩提心持耳。若有善男善
女。發無上正覺度眾之心。實信奉持。不獨受持全
經功德希有。於此經中。乃至四句偈等。不徒受持。
于已自明其性。又為人演說。教人亦明其性。人已
兼成。利益無盡。其所獲之福。勝彼七寶布施者矣。
佛。又言曰。我所謂為人演說者。汝亦知云何為人
演說乎。惟不取於相。如如不動。蓋我與眾生。都是
色相假合。若論真性。不著四相。不住六塵。人法雙
忘。情智俱泯。自無形迹可求。亦無聲色可見。本來
真空。何有相之可取。惟真如之性。無不如意應現。
但如如焉。神通乎法界。而定自然。妙化於無方。而
體常寂。徧虗空界。常住自在。初何甞逐相遷移。而
有所動于中哉。此真可以演說矣。】

「何以故一切有為法(至)如露亦如電應作如是觀。」

【【註】法者事之法也。有為者有所作為也。上自天地
化育。下至人事造作。皆有為法也。夢者夢寐也。睡
時似有覺了全無。幻者幻術也。如結巾成兔。結草
為馬之類。皆虗幻不實。泡水泡也。外像雖有。其中
實無。影形影也。光射則有。光滅則消。露者露水也。
朝濕則存。日燥則乾。電者閃電也。忽有忽無。速于
交睫。如是二字。指上六者而言。

【講】佛又自申說云。我所言不取于相如如不動者。
何以故乎。蓋本性真空無相。原自如如。無所作為
者也。故凡聖賢。皆以無為為法。而親證之。若有所
作。為便虗妄不實。是以世間一切有為之法。皆如
夢寐之非真。如幻術之假化。如水泡之虗浮。如身
影之恍惚。如朝露之易乾。如閃電之易滅。當作如
是六者觀看。可見世間之事。諸行無常。有生有滅。
非真有也。惟如如不動之性。湛若太虗。超萬劫而
常存。歷千變而不易。與之演說其福德。寧有量哉。】

「佛說是經巳長老須菩提(至)皆大歡喜信受奉行。」

【【註】此段乃阿難之記詞。結經常規。所謂流通分也。
流通者。流通般若。利益眾生。如水之不壅塞也。比
丘比丘尼者。出家之男女二眾也優婆塞優婆夷
者。在家之男女二眾也。天人阿修羅。六道中之三
道也。經初但云與大比丘眾。今言四眾八部。顯前
說經之初。非不在會也。凡所聞歡喜。必妙契於心。
契則信之。真受之切。而奉行不虗矣。

【講】阿難因佛反復闡明般若之法。遂記而言曰。我
佛說經巳畢。首焉啟請之長老。而名須菩提者。頓
悟真空。默領心印。其時同會之聽法者。則有比丘
比丘尼焉。優婆塞優婆夷焉。一切世間之人。天上
之天人。並阿修羅神。聞佛所說此經。各人言下見
性。不驚不怖不畏。皆生大歡喜。幸正法之得遇。莫
不信受其言。而持之於心。奉行其教。而演之於人。
雖歷億萬劫。永證菩提。而人已兼度矣。此正我佛
慈悲。廣作津梁。以度羣迷者。為功斯世。豈有量哉。】

金剛經正解卷下(終)