#+TITLE: 蕤呬耶經-唐-不空
#+DATE: 2018-05-12 10:23:45
#+SOURCE: github.com/kanripo/KR6j0068 master 5eb15407                

No. 897
蕤呬耶經卷上亦名玉呬耶經(亦名玉呬耶經)

大唐大興善寺開府儀同三司
試鴻臚卿三藏和尚奉　詔譯

* 序品第一

我今當說通攝一切。作曼荼羅祕密次第。廣
略大小總在之經。於諸佛部曼荼羅中。無能
勝明王曼荼羅者而為上首。於蓮華部曼荼
羅中。善住明王曼荼羅者而為上首。於金剛
部曼荼羅中。除避明王曼荼羅者而為上首。
我今都說彼等三千五百曼荼羅中次第之法。
是故應當要此經法。而作一切諸曼荼羅門。

* 阿闍梨相品第二

我今當說阿闍梨相。廣解諸法具戒正直慈
悲能忍淨信正念加有威德。不懼非人。辯才
無礙處眾無畏。聰明智惠善解方法。調伏諸
根能覆歸者。復有善巧深信大乘。愛慕經典
普學祕密真言行門。並明一切曼荼羅法。善
知分量。及知弟子好惡之相。普誦真言及持
都法。先蒙阿闍梨及與傳法二種灌頂。少欲
知足常行念誦。普於一切阿闍梨所。皆請學
問。於諸曼荼羅法決擇無疑。恒樂供養一切
諸尊及與師僧。惠施一切貧窮困苦。明解大
手印等一切諸印。及善解畫曼荼羅法。又
明念誦及供養法。具如是等一切法事。學內
外明已作曼荼羅。

* 揀擇地相品第三

我今次說地相善惡。應作不應作曼荼羅處。
謂於高下及有荊棘碎髑髏片。近崖坑坎
枯井枯池。饒有樹根及有蟲窠。鹹鹻炭灰
饒石瓦礫。自然乾土并髮蟲饒如是等地。應
可遠離於一切事。諸曼荼羅於平正地。斷淨
潤澤離如前過。於東北方其地少下。如是等
處作曼荼羅。入為吉祥。先掘其地深量一肘。
還以其土而填其處。土若餘剩當知好處。必
得成就。若反此者及有前過。即不應作。若強
作者。非但不成亦損己身。復有其地無有如
前過。周邊有水速得成就。無水不吉。或有處
所地無前過。周邊有樹豐足花菓。枝葉欝茂
足有乳樹。作曼荼羅亦為吉祥。地具諸德周
邊有樹。近有流水此地最勝。若作息災。當
白色地作曼荼羅。若作增益。於赤黃地作曼
荼羅。若作降伏。於黑色地作曼荼羅。於山頂
上或牛居之處。或於制底或有佛堂或有舍
利者。如是等處即作息災曼荼羅法。於恒
河邊或於蓮池。或於壇墠上或於海邊。應作
增益曼荼羅事。於其塚間。或於諸魔跢羅
天祠。或空閑處或於空室。或於荒穢之處。應
作降伏曼荼羅事。於八大塔及與聖迹或意
樂處。或於清淨之處。或於山頂。如是等處
應作上成就曼荼羅。或於開敷蓮華池中。鵝
雁遊戲側近之處。應作求財及餘富貴。諸吉
祥成就曼荼羅。於高山上。或於山側或於山
谷。或於山峯或於巖窟。如是等處。為成入修
羅宮故。應作下等金剛曼荼羅。於龍池邊或
於山峯或於神廟。如是之處。為欲碎伏所著
鬼魅之者。應作金剛鉤曼荼羅。於大道衢上。
或於制底或於執金剛前。如是等處。為辟
除著毘那夜迦者故。應作軍荼利忿怒曼荼
羅。於八大塔及大聖迹。應作佛部中無能勝
等。諸勝上曼荼羅。於蓮華池邊。應作蓮華部
中善住等。諸勝上曼荼羅。於山頂上。應作金
剛部避縛等。諸勝上曼荼羅。已廣分別如是
等處。亦須分別三種差別。或若不獲如是勝
處。即應隨得之處作曼荼羅。難得具足勝上
之處。是故但應於平正潤澤。於東北賒側近
水饒。及有樹林意所樂處。離其地過亦無障
難。如是之處作曼荼羅。皆得成就。若於聖迹
牛所居處。於巖窟中及山頂上。先所淨地。
亦於窟上并與石上。或制底邊及於壇墠上
諸江河邊。如是之處作曼荼羅者。不須掘地
及以治打。勿疑高下等過。隨其地勢掃治灑
水。手按其地及誦真言。即成清淨。或於作曼
荼羅處。有其地過不得除者。但以真言而作
清淨。亦得成就。若作急速之事作曼荼羅。及
作辟除鬼魅所著。并與自身灌頂曼荼羅者。
勿須細揀其地隨宜而作。都以枳利枳利忿
怒真言。持誦香水洗灑其地。及灑亦淨以為淨地。若作佛部中無能勝等曼荼羅者。應以
最勝佛頂真言。作淨地法。若作蓮華部曼荼
羅者。應以吉祥明。或悉以濕嚩(引)縛(上)訶
明。作淨地法。若作金剛部曼荼羅者。應以軍
荼利忿怒真言。作淨地法。其最勝佛頂。濕縛
(去)縛(上)訶。及軍荼利。此等三尊。各為於本部
呪。是其能辨諸事。是故於一切事用此真言。
一切事者。謂淨地法及以護身。加被弟子辟
除諸難。清淨香等。於此等事悉皆通用。或依
本法所說。應當用之。從迦唎提迦月。毘舍迦
滿月。於其中間如法作曼荼羅。若欲作辟除
鬼魅。及避毘那夜迦。或得本尊進止。令作成
就。如是等事假使雨時。應作此等曼荼羅。若
作灌頂弟子曼荼羅許。及傳法并三摩耶。及
與增益最上成就。如是等曼荼羅。即依彼時。
七箇月內而作法事。或觀其國及以時節。并
有利益。或觀其時無諸障難。具種種德。及弟
子渴仰之心。縱於雨時。亦通許作曼荼羅。
作法之時。塗香及燒香飲食燈明護摩。如是
六種。縱不獲辦自餘等物。必不應闕此六種
物。若闕却損。相違上日及以惡時。并以惡國
不依其法。必不應作曼荼羅法。若強作者當
損無疑。如上所說七箇月中。當於黑白十五
日及十三日。或白月十一日十日一日五日
七日三日。於此十種吉祥之日。應作勝上曼
荼羅。縱於黑月十五日及十三日。亦通作勝
上曼荼羅。若作佛部曼荼羅者。應用白月十
五日。若作蓮華部曼荼羅者。應用白月五日
十日及十五日。若作金剛部中入阿修羅宮。
及猛利事法。并諸忿怒曼荼羅者。當用前說
黑月吉日。於誓跢羅月及毘舍迦月。於此二
月應作摩訶曼荼羅。或若辦須供養等具。無
闕少。或發大信之時。或欲作成就及作上事。
即當應作摩訶曼荼羅。或觀其時無諸障難。
豐足諸華及與供養。亦應作摩訶曼荼羅。或
阿闍梨見其弟子堪為法器。或久承仕稱尊
意。應作摩訶曼荼羅。或日月蝕時。或希奇異
相現時。或於神通月內。如是等時。皆悉通
作大曼荼羅。若作息災曼荼羅者。於日沒時。
起首而作法。若作增益曼荼羅者。於日出
時。起首而作法。若作降伏曼荼羅者。於日午
時。起首而作法。然諸曼荼羅。皆於日沒之時。
起首而作。明相未動。要須發遣。此名都作一
切曼荼羅法。或須本尊進止。或於本法作訖。
或事相應及日月蝕。并異相現。悉皆通作。若
違此時作曼荼羅者。必不成就。但是一切大
曼荼羅。勿於晝日起首而作。若晝日作獲大
苦惱。於日沒時應作事者。勿中夜作。違本
時故種種難起。自餘諸時准此應知。於夜分
時諸事寂靜。作法有驗。是故於夜。應作三摩
耶等大曼荼羅。又於日沒之時。諸天集會觀
視作法之處。加威彼人。是故於夜作曼荼羅。
於日沒時。如法起首奉請諸尊。即來降赴益
於彼人。取其本時依教而作。用好宿日誠心
奉請。諸尊即來降赴成所求願。於其月宿。
直太白星勿離訶娑婆羝。預直應作吉祥
及增益事曼荼羅法。若作猛害及降伏事曼
荼羅者。還取自餘猛害曜直。作彼事法。於
鬼宿直取如是等吉祥宿直。還作吉祥增益
曼荼羅法。若作猛害及降伏事。還取依彼損
害宿直。於其娑尾跢利須庾。微誓夜須庾
(上)補瑟(二合)拏須庾。怛跛(二合)裟跛須庾。
皤嚕醯儞須庾。娑跛須庾。蘇波怛羅二合(二
合)須庾。皤嚕拏須庾。皤羅(二合)訶摩須庾。蘇
迷藥(二合)須庾。忙揭羅須庾。楞比計沙拏須
庾。鉢羅(二合)闍鉢底須庾阿反濕(二合)尼須庾。
味跢唎(二合)須庾。輸羅須庾阿摩羅須庾。取
如是等吉祥須庾。還作吉祥增益之事。若取
惡直者必不成就。是故當取吉祥時日宿曜
須庾。及觀徵祥。若善相現方可起首。若不善
者即不應作。假使作其猛畏及降伏事。還取
好相方可起首。何況吉祥事不看相。隨其先
相。即知成就及不成就。是故慇懃觀其徵相
方可作法。

* 淨地品第四

次說淨地之法。作曼荼羅時。七日已前往於
其地。如法護身及護弟子。供養地神及其地。
方起掘地除去地過。若不去過而作法者。必
不成就。是故當除其地骨石炭灰樹根蟲窠。
及瓦礫等。盡去令淨。次當細擣其所堀土。
還填其處。打令堅實。復以牛尿散灑令潤。
灑己還打。搥令平正猶如手掌。次以牛糞和
水。從東北角右旋而泥。復於中心穿以小坑。
持誦五穀及五種寶五種藥草。安於坑中。還
令平正。如是置寶及淨治已。次應當作是受
持地法。又三日已前。各用本部辦事真言。持
誦香水。於日沒時用灑其處。次以右手按其
地上。持誦曼荼羅主真言。以心受持。此名受
持地法次。復應以辦事真言。受持弟子。用童
女合線。以辦事真言。各持誦七遍。以心觀念
一一弟子。及稱名號。更持誦七遍。一誦一結
乃至七結。如是受持弟子無諸障難。

* 召請品第五

次應作召請法。一日已前。於晨朝看日出。方
著衣而記以心。布置諸尊座位。依其本法所
說。飲食如法淨潔意所愛樂。自及弟子應喫
其食。於日沒時澡浴清淨。著淨白衣。及與弟
子持諸供具。詣前所淨曼荼羅處。次於中央
以白檀塗香。作圓曼荼羅。量十二指。為曼荼
羅主座故。即以手按上。誦彼真言一遍。一誦
一按乃至七遍。次復心念及稱名號。諸大尊
等亦為作如前香曼荼羅。各以部心真言奉
請。加持諸香華乃至飲食。而用供養。用部
心真言而作召請。復取淨水和其塗香。亦散
名花。以香薰持誦。先須備具優曇婆羅木。
或阿修他木。取無病者無蟲食。而作齒木。量
十二指。非麁非細。以香水洗已。於其木根頭。
以白線纏花。復以香塗及燒香薰。以手按木
持誦部心真言。誦數多遍或七遍。隨弟子數
木數亦然。皆須一向根頭齊置。嚼其小頭。應
須如法護身。及護弟子并與其處。次第供養。
然後用諸薪木。兩頭搵蘇。及胡麻和蘇護摩。
次中但用蘇作護摩。最後護摩酪飯。初杓
碎伏難故。應作降伏護摩。次為自增益故。以
部心真言。作增益護摩。然後以寂靜真言。
作息災護摩。

* 揀擇弟子品第六

初應揀擇弟子。然後方可受持。謂族姓家生。
清淨無畏深樂正法。具信能忍。勇猛精進心
求大乘不懷我慢顏貌有相。盛年端正具解
諸論。智惠具足正直調伏。能攝歸者善言懷
德。其弟子等具此相者。方可攝受。不具法則。
諂曲猛害恒麁惡語。撥無因果常樂不善。愚
癡我慢無智多言。下賤家生諸相不具。或加
支分。極長極短極肥極瘦。心懷破具。眼目
常赤面貌可畏。越分形色支分不祥。復無善
相外相不順。內無德行生於穢族。作惡業事
病疥無信。婬男婬女耽酒博戲。極惡性行。其
諸弟子若有此相必應遠離。深信三寶具律
儀戒。深信大乘應可攝受。身無過患內懷諸
德。無病族姓。具信大乘堅持大願。具足如是
之相。甚難可得。是故但於三寶有敬信心。深
樂大乘復求福德。應當攝受如是弟子。若見
渴仰此法。常勤念誦善逝真言。假使身無善
相。及見內無福德。亦應攝受。但四部眾若具
本戒。及信大乘亦應攝受。凡入曼荼羅者。總
有三種所求。一謂成就真言故。二謂滅罪獲
福故。三謂來生求果故。若為來生求果故。以
起信心入曼荼羅者。非但成就來世果報。亦
於現在獲得安樂。若為現在求安樂者。不如
彼人求未來果。是故智者。為未來果入曼荼
羅。即獲得二世安樂果報。應所受持弟子等
數。或一或三或七乃至二十五隻。不得雙取。
更不得已上。其諸弟子互相有諍。及懷怨心
不應攝受。彼等皆悉互相歡喜。調伏寂靜。於
尊者所有敬愛心。生善因者。如是弟子方可
攝取。其召請日遣弟子等。令喫乳粥。皆為一
食及受律儀。著新淨衣。皆令面向東坐。與弟
子等作召請法。先作護身次受三歸發菩提
心。若已發者重更憶念。以忿怒真言持誦香
水。各灑其頂。復以手按其頂上。各誦七遍。以
香塗手復安心上。各持誦明王真言七遍。輪
王佛頂一字真言。是其佛部明王。高頭大尊
十字真言。是蓮華部明王。𠹀婆忿怒其彼真
言有吽發字。是金剛部明王。其軍荼利尊
通是三部明王。碎諸難故。密迹主說。次復
手按頂上。持辦辦事真言還復灑水以燒香
薰。其欲灌頂。瓶置五穀等物。及著花枝。置少
許水。以明王真言持誦其瓶。奉獻閼伽薰香
召請。正作曼荼羅。日三時持誦其瓶。應用彼
瓶持誦灌頂。其弟子等令面向北。坐次弟子。
受與前辦齒木。還面向東坐。而嚼齒木。嚼已
勿碎。莫擲左右側邊。直向前擲。其所嚼頭。
或對向身。及向上竪。應知得上成就。若嚼頭
背身向東。應知中成就。若向北者及餘方橫
墮。應知得世間及出世間成就。若嚼頭著地
直竪者。應知入修羅宮成就。知其相已。其
諸弟子還如前坐。其阿闍梨用辦事真言。持
誦前所辦水。各取三掬令與飲之。飲已然後
出外漱口。次即更復供養。手執香爐。以至誠
心召請諸尊。初應持誦曼荼羅主真言。應如
是真言而召請。歸命某甲明王大尊。我今明
日以大慈悲作曼荼羅。為愍弟子故。及為
供養諸大尊故。唯願諸尊照知我心。而降加
被。一切如來具諸佛大悲者。羅漢菩薩諸真
言主。諸天善神及護世神大威補多。及歸依
佛有天眼者。悉皆憶念。我某甲明日作某甲
曼荼羅。隨力供養。唯願諸尊等。憐愍弟子
及與我故。皆降於此曼荼羅處。而作加被。
如是三請至誠禮拜。以妙伽陀讚嘆諸尊。然
後發遣。分別吉祥不吉祥相。次即為諸弟子。
廣說願欲相應正法。然後教令頭面向東。敷
茅草臥。天明起已。阿闍梨應問彼等善不善
夢。所謂夢見如來具功德海制底尊容。及見
供養。或於僧所聞法。或餘人處聞法。或聞決
擇法義。或見轉讀經典。或見僧眾。或見一僧。
或共住及語或見自出家。或見僧伽藍。或
見尼僧。或見菩薩眾。或見父母及諸兄弟。或
見尊者。或見誦真言及見真言。或受得明。
或見成就。或受律儀。或見樹林江河及海大
山及島。或見敬信國王仙人及婆羅門。或見
豪富宰相。或見牛馬犢子師子及鹿吉祥鳥。
或見得金及諸珍寶。或見得地藏種種財物
及淨衣服。或得諸穀器杖花果諸嚴身具。
或食乳粥。或見童男童女端正婦人。或見交友。或見與共語。或蒙灌頂。或得軍持。或於
陣得勝殺害怨敵。或見親情眷屬集會一處。
見諸天神登山。乘象及車輅上高樓閣。見諸
希奇異相之相。或作護摩及諸善事。或見渡
河及超大坑。亦決惡賊。相撲叫喚。種種遊
戲。作諸縱事。及諸吉祥善夢。或聞真言法則。
或見節日。又見善人。或蒙讚嘆。又見向
起首作成就法。亦見他作。如是等夢應知吉
祥。若反此相即應棄捨。若見善夢准知成
就若見惡相應知不成就。是故應棄不善
夢相。隨所見夢上中下品。獲得成就准此應
知。雖見是惡欲將入者。應以寂靜真言護摩
牛蘇。經以百遍。即除災障便成清淨。以憐
愍故隨意將入。
蕤呬耶經卷上

靈雲校本末云　貞亨三稔六月九日一
校了是為明日授與諸徒也。
河南教興傳瑜伽上乘沙門淨嚴(四十有八)



蕤呬耶經卷中

大唐大興善寺開府儀同三司試鴻臚卿三藏和尚奉　詔譯

* 摩訶曼荼羅品第七

次於晨朝時。自應念誦。著新淨衣。於曼荼羅
所用真言。先須熟誦。詣於彼處。先以辦事
真言。持誦香水散灑。還以此真言持誦五色
繩。得好瑞相方可合繩。其五色者。謂白赤黃
青黑如。其繩色彩色亦然。先應歸命三寶
一切諸尊及與供養。然後絣繩。從東起首。
其阿闍梨於東南角。手執其繩面向北住。其
執繩者。於東北角而面向南。記取分量。復令
彼人右遶往西南角面向東住。其阿闍梨不
移本處但右迴身。面向西住。亦取分量。其阿
闍梨自亦右遶。往於西北角面向南住。其弟
子者不移本處。但右迴身面向北住。亦取分
量。又其弟子亦應右遶。往東北角面向西住。
其阿闍梨不移本處。但右迴身面向東住。亦
取分量。其阿闍梨住東南角及西北角。而量
二方。其東北角及西南角。是彼弟子所住之
處。四方定已。又角絡量等量正已。復中心
量。其中心上打一橛子於外四角各置一橛。
其第二院及最內院。各於四角亦置一橛。從
內院量至於外院。半半而減。其繞院。但用白
色而界一道。夫曼荼羅。又有其三重亦有四
重亦有多重。其最外院廣開一門。亦有如是
開四門者。并有門曲。凡曼荼羅多分唯開一
門。然其中院定開四門。凡出入者用其西門。
或依本法隨說出入。縱有如是開四門者。要
以白色圍其三門。如是三重之院。一切曼荼羅
應如是作。餘圍繞院准此應知。一切本尊置
於內院。其次諸尊置第二院。其諸護世天當
置外院。此為是都說曼荼羅法。或如本法依
彼安置。其界道繩令童女搓。圓牢淨潔及以
堅密。其繩五色。而用白㲲及麻等作。取有乳
木而作橛子。頭如金剛。真言持誦。向上小
出頭。打下入地。於曼荼羅隨方應釘。次第
應知。放繩之時若惡相現。即不成就。其繩若
斷尊者必死。其繩麁細不圓即有病患。忽若
迷方而作法時。弟子皆狂。是故應當善知方
所。如法界道。如安宅法所說次第。依彼作法。
其阿闍梨。先請僧眾隨力供養。又復處分。令
諸弟子供養僧眾。或請僧次而作供養。及供
如來施物大眾。然後過午。用菴摩勒等。尊
及弟子持誦軍荼利真言。如法澡浴。澡浴畢
已著新淨衣。心念軍荼利尊。將諸供養具。
以大慈心往曼荼羅。其所弁供如法具足。應
諸要見。其阿闍梨。緣曼荼羅所有法事。先
須純熟。以牛糞及尿塗曼荼羅。次以香水灑
四面地。亦塗牛糞及以灑水。極令欣悅。散諸
名花。次以其帳幕圍繞其所。建竪幢幡遍圍
作幔。及以種種吉祥資具。莊嚴其處。漫荼羅
北面一處。先以軍荼利真言。辟除諸難。置諸
供具持誦而護。及以灑淨。自作護身及護四
方。正日沒時頂戴其繩。若得好相。歡喜之心
起首作法。或若不得善惡之相。以無疑心皈
命三部諸尊。徐徐作法。或若數數不善相現。
必不成就勿須起首。若強作者。以除難故。當
作息災護摩之法。以蘇及柴。各以百遍而作
護摩。於佛部中用佛眼真言。於蓮花部用耶
輸末底真言。於金剛部用莽摩計真言。皆作
息災護摩然其莽摩計通三部母。是故三部
用通。護摩畢已即獻閼伽。其器金作。或銀熟
銅寶木石瓦如法而作。盛滿香水及以白花。
持誦真言手執閼伽以燒香薰。右膝著地當
心而執。以深恭敬。誦根本真言而奉獻之。次
獻白花及美好香。依於諸漫荼羅所用塗香
燒香。勿用有情身分及以紫鑛但用美香。凡
所用水。皆須淨漉及以清淨。其所塗香及以
燒香。用一色香。將為最勝。其　獻花用水
及陸白色及香。將為最勝。次應呼弟子。與彼
作護及香水灑。皆令一處次第而坐。其阿闍
梨先轉般若。至誠歸命一切諸尊。及以心觀。
然後方起而作畫之。用其五鐵以為彩色。最
為勝上。或用五寶。若無五鐵及五寶者。即
用粳米粉。色數如前。極須微細。或用石末。
所用彩色總有四種。謂鐵及寶粳米及石末。
凡諸曼荼羅當用之色。或若不辨此等色者
應用燒土以為赤色。炭為黑色。大小麥末為
作餘色。若作速急之時。及碎伏　魅并作降
伏法者。應用灰作曼荼羅。於諸彩色。五鐵五
寶粳米粉三色。隨所用處各自為上。若作
三摩耶曼荼羅。應用五鐵。若作灌頂曼荼
羅。應用五寶。若作息災應用粳米粉。若作增
益當用石末色。若作降伏當用其灰。此名彩
色差別等相。從東北角而下彩色。極令端
直。右繞而布。勿令隔斷。其色界道若有麁細。
或復斷絕及不齊正。種種難起。是故應當慇
懃布色。凡諸方門要當中開。謂量九分。其八
分者。各取四分而為兩邊。取中一分而開為
門。其出入門稍應闊作。自餘諸門。以白色
末而作畫閉。其所閉者稍向外曲。或置門印
而閉其門。或置護方契印。中台及內院應用
五色而作界道。其第二院應用三色。第三外
院唯用白色而作界道。其著食院及行道院。
但用白色而作界道。餘有用灰作曼荼羅。皆
是一道。其　重院。一　各分而作三道。縱廣
分量極令平正。於三部中諸曼荼羅法。皆當
如是。或依本法所有分量。當准彼作。應置諸
尊等院。更塗牛糞及灑五淨。以明王真言持
誦香水。亦復灑淨方可畫尊。其畫尊法總為
三種。隨取一處作曼荼羅。一者畫尊形像。二
者畫作其印。三者但置其座。若畫像者。阿
闍梨極須好能畫其形貌。一一如法。身分支
節必應相稱。分明顯現與院相稱。隨其本法
說形像。瞋喜坐立一一相應。具足而作勿
令闕少。其諸聖尊像貌安置此名畫形像法。
若不絕妙畫者。應置契印。假使能畫一切諸
相。一一具足難可得成。縱欲作者淹滯時分。
多作形像亦復不善。相貌不具。即無靈驗及
不成就。是故應當置其契印。或當唯畫三部
主尊形像而置。餘作契印。天尊契印即是佛
頂。以心持誦彼真言。以白色畫觀世音自在
契印。即是蓮華。其執金剛契印。即是五股
跋折羅(二合)其諸餘尊。各依本法自說契印。或
若不獲彼本印者。應置部主契印。悉皆通用。
隨其諸尊等所執持器杖。即是彼印。如是略
說諸尊契印。勿須懷疑決定如是。其嚕怛羅
(二合)契印。即是利三股叉。其妃契印即是鉢
置娑鉶。其那羅延契印即是輪印。其摩訶斯
那契印即是娑惡(二合)底。其梵天王契印即
是蓮華。其帝釋契印即是跋折羅(二合)。其火天
契印即是火爐。其閻摩契印即是單馱棒。其
泥利羝契印即是橫大刀。其龍王契印即是
羂索。其風神王契印是幢幡。其多聞天契印
即是伽馱棒。摩醯首羅契印即是三股叉。其
地神契印即是滿瓶。日月契印即是圓滿之
相。諸尊契印即吉祥等是也。隨所其印一一
而作。若畫形像者。契印及座三種應具。諸
曼荼羅縱使不說。准此應作。此名契印之法。
但置座者。其三部尊座。皆作圓形與院相應。
誦其真言中置一點。自餘諸尊或圓及方。各
誦彼等真言。中置一點。其外院尊。但呼名號
唯置一點。亦無方圓。如是畢已方作奉請。此
名第三安座之法。若作速急之事。力不及者。
應作座曼荼羅。或作一及二三曼荼羅法。其
三部主畫其形像。餘諸尊等但置契印。外院
諸尊唯置其座。准此應知一二三法。此名殊
勝廣略曼荼羅法。其先所說形像之法。若不
具足即有難起。最後第三處所總空亦不
為吉。中間契印非過非空最是微妙。如法供
養皆有靈驗。亦復易作能表其尊。是故慇懃
應用契印作曼荼羅。於佛座下置無能勝。右
邊置本部母。假使於彼曼荼羅不說。必須安
置。於中若有處空無尊位者。應置一瓶。瓶上
置般若經甲。及讀彼經。觀自在下置馬頭菩
薩。右邊置本部母。縱彼不說亦須安置。於執
金剛下置軍荼利。右邊置莽摩計母。其西門
邊置難陀跋難陀龍王。曼荼羅外西面一處
對門廂。當置訶利羝母。於一切門置跋折羅。
及置金剛羂索等。隨方契印極令可畏。於曼
荼羅第三院北面。安置摩尼跋多羅將等及
諸敬信藥叉。於曼荼羅外東面一處。別置佛
法僧寶。如法供養。縱使彼不說亦須安置。於
曼荼羅第三院東面。置文殊師利菩薩。大勢
至菩薩。佛長子菩薩。虛空藏菩薩。成就義菩
薩。無垢行菩薩。彌勒菩薩等。賢劫千菩薩。如
是等大菩薩。縱使不說亦須安置。其院南面
置金剛將菩薩。及蘇磨呼菩薩。頂行菩薩。摩
醯首羅及妃。梵王及軍闍羅持明仙王。質怛
羅(二合)迦陀持明仙王。枳利知持明仙王。皤
摩尊慕梨持明仙王。蘇盧者那持明仙王。只
怛羅(二合)婆努持明仙王。成就義持明仙王。
如是七仙。縱使不說亦須安置。其院西面置
諸摩怛羅神。佉那鉢底神。諸羯羅訶神。羅睺
阿修羅王。婆致皤羅(二合)那陀。及遍照阿修
羅。婆素枳等龍王。如是諸神。縱使不說亦須
安置。其院東面為其帝釋。置拔折羅印及與
諸天眷屬并淨居天。其日月天東西二面安
置其印相。作圓曼荼羅。其色日赤月白。於東
南方置火神印及諸仙藥叉眾。於其南方
置檀荼印。與諸餓鬼圍繞。於西南方置大刀
印。與諸羅剎圍繞。於其西方置羂索印。與諸
龍等圍繞。於西北方置旗幡印。與諸風神圍
繞。於其北方置伽馱印。與諸藥叉圍繞。於東
北方置輸羅印。與諸部哆眷屬圍繞。於西門
北邊置其下方瓶印。與阿修羅圍繞。如是安
置護方神已。各并眷屬如法供養。於第二院。
置如來毫相尊。如來舍惡(二合)底。輪王佛頂。
超勝佛頂。如來眼尊。及置如意寶幢印。并諸
使者及無能勝。如是等尊。皆悉安置於佛左
右。耶輸末底尊。大白尊。槃坦羅(二合)皤絲泥
尊。馬頭尊。一髻尊。多羅尊。徹(去聲)㗚尊。大
吉祥尊。圓滿尊。如是等尊。置於觀自在左右。
金剛鉤尊。金剛拳尊。遜婆明王。軍荼利忿
怒尊。般坦尼訖涅(二合)婆尊。金剛錛鉢尊。金
剛棒尊。不淨忿怒尊。如是等尊。置於執金剛
左右邊。凡作一切曼荼羅者。皆須安置如是
等尊。其處若不滿者。即當安置自餘不說三
部諸尊。復意所樂諸尊。隨意安置。其第三
院亦復如是。於曼荼羅外。東方及南北方。各
置一座。以心觀察三部諸尊。各隨其方都請
供養。及用閼伽而奉獻之。各誦彼部部主真
言。其東方座安置佛部。其北方座安置蓮華
部。其南方座安置金剛部。如是三部一切諸
尊并諸使者。都而奉請如法供養皆生歡喜。
於其西方亦置一座。奉請一切天神如前供
養。若作息災曼荼羅者。當置三寶及諸菩薩
淨居天等。若作增益曼荼羅者。當置明尊及
真言尊。諸大威德等敬信藥叉。若作降伏曼
荼羅者。應置忿怒諸尊。及使者等諸猛害尊。
凡曼荼羅皆須應作三事法。是故應當置三
種尊。其最內院若無主者。當置般若印像。於
內院門右邊置一淨篋。於上置般若經甲。於
外門左邊置護摩火爐。用淨好木而為燒柴。
或東南方置其火爐。或隨事相應而置火爐。
安置諸尊准此應知。若於佛堂。或於窟內及
以室內。及或迮處所作曼荼羅者。隨意安
置。若作成就曼荼羅者。不應窟內及與迮處
而作。強作即損。凡作曼荼羅。於露地為上。若
於神廟及與大室。通許而作。其處若有短樹
及根大石及樹。要須除却。若除不得。當作息
災之法而除其過。又其樹瓦石等之物。若在
第二第三之院。許作法除。若當內院應棄其
處。凡曼荼羅地。以香水灑為淨。若山上作者
勿見不平之過。若平地作者勿見右過。安置
諸尊。本位及方若差者。應作息災之法而除
其過。然第二院必不得錯。是故畫位畢已。安
心普視。若有錯處即當復改。其自念誦之尊。
及與弟子念誦之尊。隨其本位任意安置。若
有弟子堪灌頂者。應作方階。灌頂之處以其
白色而階其道。又以五色作一蓮華。甚令圓
滿。以萬字等諸吉祥印。圍繞其花。或作其形
而安置之。其作食處以白色界道。所有食飲
皆置一處。所有幢幡瓶等諸供養具。亦以白
色界道。其處而安置。

* 瞿醯經奉請供養品第八

次說奉請及供養法。作曼荼羅畢。及觀視已。
出外灑淨。面向東。禮一切諸尊而取好相。念
誦曼荼羅主真言。或誦部心真言。勿令心散
亂。乃至當見吉祥之相。得好相已。以心生
歡喜。然後方作護身等法。用辦事真言。或先
持誦有功真言。要用五尊真言而作護身。所
謂枳利枳利尊。軍荼利尊。金剛橛尊。金剛墻
尊。金剛鉤欄尊。普通諸部。而作護身降伏
諸難。或用曼荼羅主根本真言或心真言。而
作護身。其諸弟子如前所說。及心作護。作護
法已。入曼荼羅。執閼伽器真言持誦。其器用
金而作。或銀熟銅寶及娑頗底迦。或白瑠璃
或用木石商佉樹葉螺。及新瓦而作其器。勿
令闕損如法而作。中盛香水及置名花。以真
言瀉垢乃至清淨。後以曼荼羅主真言持
誦七遍。安置內院以為供養。餘處但灑即成
供養。其應置瓶。勿黑及以赤色。端正新作勿
令闕損。輕及端圓。盛香水滿。及置五穀五寶
五藥。繒綵纏頸及纏華鬘。并著花菓枝葉。
亦著柑欗散花。持誦七遍。四方及四角諸門
安置以為吉祥。或若不辦如是等瓶為灌頂
者。中置一瓶。及四門四角各置一瓶。於其出
入三重之門。各於當邊一一置瓶。於外當門
要置一瓶。假使不辦眾多瓶者。安置一瓶或
安四瓶。其門外瓶必定勿闕。其五穀者。謂胡
麻小豆大麥小麥稻穀。餘言一切穀者應知
五穀。言五藥者。謂僧祇(一)毘夜(二)乞羅(二合)提
婆(三)娑訶提婆(四)枳㗚羯(上)尼(五)餘言一切藥者
應知五藥。其五寶者。謂瑚頗金銀商佉。或珠
或寶。餘言一切寶者應知五寶。其幡竿者端
直及長。各於八方。去處不遠如法安置。東著
白幡。東南紅幡。正南黑幡。西南烟色幡。西方
赤色幡。西北方青色幡。正北黃色幡。東北赤
白幡。如是八色隨方而置。於竿頭上結絓鴆鵲鴟尾。極令端正。或若不辦。但於四門而置。
或但東方置一白幡。其燒香爐但用瓦坏。勿
令火燒。數至一十。四方四角各置一枚。於門
及外各置一枚。或若不辨如是坏爐。瓦器亦
得。若不得辦多。於其門前但置一爐。復於四
面各竪一門。於上懸鈴傘蓋及拂并與華鬘。
亦以大麥小麥稻穀。而作生蘗。於外四面而
置供養。復於四面幔幕圍著。如前所塗四面
之地。散諸名花及稻穀。花并散諸穀花。置萬
字等諸吉祥印。如是廣設供養諸具。或復隨
力辦供養已。然後方作奉請之法。執持如前
所辦閼伽。各以本真言奉請諸尊。或復都用
曼荼羅主真言。都請諸尊。或依本法所說。如
是奉請。於佛部中。用輪王佛頂明王及以部
母真言。而請本部諸尊。於蓮華部。用濕縛婆
訶明王及吉祥部母真言。而請本部諸尊。於
金剛部。用遜婆明王及莽麼計部母真言。
而請本部諸尊。或復唯以曼荼羅主之根
本真言或心真言。用請一切內外諸尊。或以
當部主根本真言或心真言。奉請本部諸尊。
或以各各本真言。奉請諸尊。若先誦得者應
一一請。如是次第以其閼伽。依法請已。即
當奉獻般地夜(二合)香水。又數奉獻閼伽而作
問訊之辭。次即禮拜。然後次第作法畢已。
方作供養。初獻塗香。次即供養花燒香飲食。
後獻燈明。其塗香者。用白檀香。沈水香。迦
濕彌㗚香。苾唎(二合)曳應舊香。多迦羅香。
優婆羅香。苾利(二合)迦香。甘松香。丁香。桂
心香龍華香。禹車香。宿澁蜜香。石南葉香。
蘆根香。瑟菟(二合)埿(去)耶汁香。乾陀羅(二合)沙
汁香。沙陀拂瑟婆香(云迴香)婆沙那羅跢迦香勢
(去)禮耶香。闍知皤怛羅(二合)香(云婆羅門荳䓻葉)香附
子香。吉隱(二合)底香。隱摩豆唎迦香。胡荽
香。諸樹汁類香。如合香如法相和。隨所合
香皆置龍腦。應用雨水未墮地者。而作塗香。
真言持誦。次第供養內外諸尊。其塗香中。
勿置有情身分及與紫𨥥。勿用穢惡蟲食
無香等者。當取好淨者。亦勿將水而研其
香。若供養諸佛塗香者。當用新好欝金香或
黑沈香。和龍腦而作塗香。若作供養觀自在
者。當用白檀以為塗香。若供養執金剛及眷
屬者。當用紫檀而為塗香。自餘諸尊。隨意而
合用供養之。其供養花香。取水陸花謂摩里
迦花。魔句花。群(去)馱花。摩羅底花。那縛摩
里迦花。苫蔔迦花。阿輸迦花。奔馱迦花。拂利
曳應(二合)舊花。歸夜迦花舉地迦花。計娑羅
花。底羅迦花。娑羅花。迦尼迦羅花。樹花。優
波羅花。多迦羅花。迦羅毘羅花。迦曇婆花。阿
輸那花。漫闍梨花。紛荼羅迦花。迦癡迦羅
(二合)花。于遮那羅花。婆荼羅花。尸多乾地花。
俱羅婆迦花。皤拏花。婆荼羅舍花。如是等
陸地生華。次第供養。勿用惡者。以乾多迦
花歸夜迦花。尸俱嚕花。遮婆花。阿底目得迦
花。央句羅花。唧迦那花。尼婆花。鷄跢枳
花。摩那延底迦花。句欄荼迦花。那摩迦花。
句吒遮花。毘羅嚩(二合)花。摩利迦花。如是等
不祥陸花。於降伏事而用供養。忿陀利花。
赤蓮花。諸類青蓮花。如是等諸水生花。通
用供養。其赤句勿頭花。白蘇乾地迦花。如
是等不祥水花。於降伏事而用供養。取計婆
羅花。迦尼迦羅花。摩羅底花等。諸白香美
諸花。供養佛部。取蓮花等諸水生花。供養蓮
華部。取阿輸迦花。底羅迦花。群多花。那縛摩
里迦花。拂利曳應(二合)舊花。婆句羅花。赤迦
羅毘羅花。優波羅花。如是等花。供養金剛
部。其燒香者。用白檀沈水相和。供養佛部。
用尸利稗瑟多迦等諸樹汁香。供養蓮華部。
用黑沈水香及安悉香。供養金剛部。次說普
通和香。非有情身分之者。取白檀香。沈水
香。龍腦香。蘇合香。薰陸香。尸利(二合)稗瑟吒
(二合)迦香。薩闍羅(二合)沙香。安悉香。婆羅枳
香。烏尸羅香。摩勒迦香。香附子香。甘松香。
閼伽跢哩(二合)香。柏木香。天木香。及鉢地夜(二
合)等香。以沙糖相和。此名普通和香。次第供
養諸尊。或隨意取如前之香而和供養。或復
總和。或取香美者而和。如是隨辨塗香及花
并以燒香。以誠心以供養。若置華鬘而供養
者。縱有少分穢臭之花不妨供養。若多應棄
香花等物。所不識者。不應供養。其有情身分
之香。所觸諸餘供養之具。皆悉成穢。是故
勿用。其紫𨥥香。於三部中總不許用。是故
行者應當通解如是差別。其曼荼羅外四邊
之地。普置香爐。或坏或瓦石者。皆置燒香如
法供養。縱用有情身分之香亦不妨用。第三
院世間諸尊。隨意供養香花等物。其部主尊
倍加供養。自餘諸尊各於本座。隨應差別次
第供養。於三部主尊前各置香爐。曼荼羅主
前置一香爐。勿令香烟斷絕。或二院。置以
一香爐而用供養。若不辨者。但用一香爐普
供養諸尊。然供養一尊已。即應香水灑淨。更
供如前灑淨准此應知。如是奉獻塗香及花
等并以燒香。於曼荼羅中一切尊已。重奉
閼伽畢已。次供養飲食。極令淨潔。生平等心。
皆以真言持誦飲食。次第差別。隨應供養。三
部主尊倍加飲食。曼荼羅主數倍而加。自餘
諸尊次第差別。准此應知。寧增加食不得闕
少。是故以淨香美飲食。種種而供養悉皆歡
喜。所行食類若不遍者。應以餘食充其闕
數。或若不辨但供部主。或但置於內院。表心
供養一切諸尊。於一一院凡所行食。從頭一
一遍布。行已更取餘類。遍行如前。其部主前。
若加供養必無過失。正行食時若錯闕少。即
應補闕便乞歡喜。應下食處。先布淨芭蕉葉。
或布荷葉或布波羅沙葉。先下莎悉地(二合)
迦食。次行飲食。最後應下諸菓子類。其
飲食者。用大小麥麪而作。及用粳米粉而
造。極令淨潔及與香美。謂羅住迦食。皤
羅皤尼迦食。脾那迦食。末度尸羅(二合)乞
那(二合)食。阿輸迦伐底食。似菱角形食。餅
噉鉢波拔吒迦食。鉢知食。似鵝形食。仇阿
食。羯補迦唎迦食。布尸夜(二合)鉢多食。盛滿
蘇食。盛沙糖食。烹煎餅塗沙糖食。婆羅門
餢𩜶食盼荼迦食。渴闍迦食。薩闍迦食。薄
餅食。如鳥形食。胡摩脂餅。糤米揣。如象耳形
食。小豆烹煎餅等。小豆所作之食。謂浦波食。
輸瑟(二合)迦食。鉢那波浦迦餓＝鍼ヵ【丙】餓餓食。豆基食。
著鍼豆基食。資跢羅(二合)浦波食。儞烏嚕比
迦食。乳浮娑耶利迦食。珍荼浦波迦食。如是
等類食。粳米小豆胡麻。少分相和作粥。其小
豆胡麻。搗篩為末。以粳米成糜。此名枳利
娑羅粥。乳粥。淡水粥酪粳米粥。酪漿水粳米
粥。或赤或黃等粥。皆以淨器而盛供養。或置
所布葉上。粳米飯及六十日熟稻粳米。飯而
廣多獻。小豆羹等種種羹。香味淨潔而奉供
養。粳米飯和乳酪。及和沙糖而奉供養。所有
種種上妙飲食而奉供養。復依三白之食。
部底迦食。廣多食。種種食。粳米飯和乳酪
牛蘇者。此名三白食也。乳粥。枳利娑羅粥。小
豆羹者。此名部底迦食。如前三食加粳米飯。
色色加多此名廣多食。如前四食更和酪粥。
即名種種食。所有臭穢辛苦澁味。古殘宿不
祥之食。不應供養。或若不辨種種羹者。但用
小豆羹而供養。亦得。凡所飯上皆應點酪。若
不得辨者。必須供養六種飯食。所謂乳粥。小
豆羹。沙瑟(二合)迦等食。粳米飯酪。枳利娑羅
粥。縱使極貧。不應闕少六種之食。若闕一者
不成供養。凡乳粥上皆應著蜜。凡於酪上皆
致沙糖。其小豆羹上應著牛蘇。若有薑者亦
應著之。復應供養種種菓子及諸根食。此二
種食菓。一切真言及與明尊皆悉愛樂。其菓
子者。謂阿摩羅果。石榴果。麼路子果。蒲
桃果棗。柿子。迦必他果。毘闍補羅迦果。
欗子波那娑果。吒應(二合)子果。羅句者果。
暮止二合(二合)者果。木果。波羅曳迦果。乞瑟利
迦果。阿麼羅果。侵(止音反)部果。勿㗚(二合)跢
毘(二合)迦果。迦羅末多迦果等。種種好果
而用供養。所有臭穢菓不應奉獻。謂穢果
者。尸利頗羅果。椰子多羅果。波羅跢迦果
如是等穢果不應奉獻。亦應供養種種根藥。
熟煮了以去皮。如法奉供養。謂毘多羅根。
芋子根等。其諸穢根不應供養其穢根者。謂
輸羅拏根。羅蔔根。迦闕迦乾陀根。如是等
穢根。不應供養。其菓子中。石榴為上。於諸根
中。毘多羅根為上。是故應簡而用供養。其
熟煮小豆。以和牛蘇。并著胡麻而供養之。
第三曼荼羅。於外四面地上。布散白花。亦以
胡麻稻花遍散。最後出外。於諸方所。祭祀部
多諸非人類。用粳米飯以和稻花胡麻及花。
煮小豆。娑耶里迦飯以塗牛蘇。已上飯食總
和一處。其阿闍梨以歡喜心。於一一方各各
三遍下食。以祀羅剎及毘舍闍等。及與部多
諸食血噉肉者種種之類。或居地者或居樹
者。或居林者及以心所念著者。皆須祭祀。
於時。忽然若聞大聲。以無畏心更應祭祀。
或聞野干大叫及大吼聲。或見其身。或見
拔倒樹根。及見樹折或聞雷聲。及種種希奇
異相者。更復祭祀而作護身。其阿闍梨。如
聞如解如見。如法於諸方所。祭祀畢已。洗
手灑淨。於其門前燒香供養。次入於內。奉獻
閼伽及燒香。供養前所置食。以心運供於第
二院第三院。所有諸尊。一一奉施上妙新淨
衣服。自餘諸尊各奉一匹。或若不辨。各奉
三部主尊用兩匹衣服。或若但以兩匹衣
服。置於箱中。而奉施內院。運心普施一切
諸尊。然後各誦諸尊真言七遍。其曼荼羅主
真言。持誦百遍已上。其三部心真言各誦百
遍。然後次第。應作諸尊一一手印持誦三遍。
如是作已。悉皆歡喜滿其所願。
蕤呬耶經卷中

靈雲校本末云　時貞亨三丙寅年六月
十一日校了是明日授于諸禪侶故也。

河南教興苾芻淨嚴(四十八載)



蕤呬耶經卷下

大唐大興善寺開府儀同三司試鴻臚卿三藏和尚奉　詔譯

* 分別相品第九

亦名三部三摩耶印。於一切曼荼羅。通用之
印。其護身印及結方印。驚覺奉迎之印及灌
頂印。辟除障難印奉獻香華等印。息災難印
碎伏難印。繫縛難印解放難印。如是等印。於
手印品皆悉廣說。如前所說。淨治及護身法。
其皆用手印相應而作。若欲碎伏難伏者。
當用金剛母跢迦(二合)羅印。及於祕密曼荼羅
羅中所說。十八大印皆應用之。若作呼召
之法。當用金剛鉤印。若作結縛難法者。當用
金剛鎖印。若作調伏法者。當用金剛棒印。若
作怖魔法者。當用喫金剛印。若有越三摩耶
者。當用受三摩耶忿怒印而作調伏。或用大
力金剛棒印。若欲碎滅諸障難者。當用遜
婆明王真言手印。作此法已。其諸難等皆被
火燒。是故當用如上尊等諸印等法繞用。即
知有大威力。是故應當於一切事。皆順用之。
或隨彼說於彼而用。復次應當作護摩之法。
面向東方。茅草端坐。燃火著已。灑淨其火。
又用茅草。初應滿杓蘇護摩。最後亦然。次
應以蘇及與柴等諸物。如法護摩。如念誦法
護摩亦然。以寂靜真言。為一一尊七遍護
摩。心念彼尊。為其一尊護摩畢已。即須灑
淨其火。方為餘尊護摩。護摩畢已。都請諸
尊。更作護摩。滿百八遍。於諸尊所而乞歡喜。
即懺悔一切罪障。隨喜功德廣大發願。數
歸三寶。及歸不退大菩薩眾一切真言并與
明尊。數數增發大菩提心。次應讚嘆三部尊
及餘諸尊。次應誦經。然後志誠之心。啟請諸
尊深生珍重。所燒之香勿令斷絕。數奉閼伽。
作如是次第作法畢已。復以誠心頂禮諸尊。
然後如法。將其弟子一一令入。當喚一一弟
子。如前香水灑淨。以塗香等供養。用香塗手
按其心上。誦其真言。次以辨事真言。持誦新
帛繫其面門。復作三摩耶印。置其頂上誦彼
真言三遍。次作曼荼羅主手印置於頂上。誦
彼真言三遍。引將曼荼羅門前。其阿闍梨
應如是言。我等某甲如法作此曼荼羅。將
弟子入。隨其福德及與種姓并以成就。隨堪
法器。於此曼荼羅中。願視其相。次應散華。
隨所墮處。即屬彼部族姓及尊。次應開面視
曼荼羅。其阿闍梨以歡喜心。為彼弟子作
如是言。汝今觀此妙曼荼羅。深生敬信。汝
今乃至生諸佛家中。諸明真言已加被汝一
切吉祥及與成就皆悉現前。是故堅持三摩
耶戒。於真言法。勤加念誦次令弟子以香華
等。普供養三部。及以讚嘆。其阿闍梨於曼
荼羅所。授與弟子。隨其所得於本真言。或令
弟子坐第二院。持誦所得心真言。具看其
散華。隨所墮處准知上中下成就。謂隨諸尊
上下差別。及以坐位次第。准知上下。花若墮
於佛頭上者。當知成就佛頂真言及佛毫相
等諸尊真言。花若墮於佛面上者。應知成就
佛眼等尊諸明真言。花若墮於佛中身分。當
知成就諸心真言。花若墮於佛下身分。當知
成就使者真言。隨花所墮。於身上中下分。當
知成就上中下品。其執蓮華及執金剛。隨花
墮處准上應知。自餘諸尊但知上中下品成
就。若花墮處去彼尊遠。當知久遠方可成就。
花若墮於食院之上。隨所屬尊得彼真言。花
若墮於兩尊中間。隨所近處得彼真言。花若
先墮於內院中。即却超出於其外院中。當知
彼人信心不具。若強持誦得下成就。花若墮
於諸界道上及行道院。當知彼人無決定心
不獲成就。花若墮於二尊中間。非近非遠及
墮界道并行道院。若欲復擲。應為彼人作護
摩法然後擲花。花若墮於內院。但隨其院皆
屬彼尊。凡作曼荼羅。皆置三部諸尊。復於
本方更置一座。運心以表一部諸尊。其內院
中。要復須安置般若經甲於內院門必須安
置守中門龍王。花若墮於飲食院上。當知成
就增益等事。花若墮於部主尊上。當知成就
作曼荼羅。花若墮於七佛世尊身上。決定
成就三部真言。花若墮於執蓮華上。當知成
就兩部真言。花若墮於執金剛上。當知成就
本部真言。花若先墮於第三院內。却超出
向行道院上。應棄彼人。後時將入餘曼荼
羅。若欲強將入者。當作護摩更與擲花。還若不著更作護摩。如是三迴若不著者。則須
擯出。其阿闍梨以如是法。將諸弟子一一令
入。散華畢已。復獻閼伽及香華等。其弟子等
各各應與布施。阿闍梨次將一一弟子。於護
摩處。於阿闍梨左邊坐其阿闍梨。應以左手
執其弟子右手大指。用曼荼羅主真言。用牛
蘇護摩七遍。復以寂靜真言。護摩牛蘇七遍。
復以牛蘇於其弟子頭上。右轉三遍而作護
摩。復以神袋繫於右膊。復以香塗手按其胸
上。隨意持誦而發遣了。自餘弟子皆如是作
應護摩。用蘇嚧婆杓而作護摩蘇。復以右手
護摩諸穀。坐於茅座。其淨水中亦置茅草。先
備茅環。於爐四面復布茅草。作護摩時皆應
如是。先取乳汁乾柴。置於爐中以蘇灑上而
生其火。後取乳汁柴濕而作護摩。如護摩蘇
遍數多少。胡麻數量亦復如是。其餘穀等隨
意護摩。最後以滿蘇護摩。其請火神及與發
遣用彼。真言其灑淨等用前真言。或隨餘說。
如有真言之於護摩用者。隨意而用。

* 《瞿醯壇怛囉(二合)經》分別護摩品第十

次說息災增益及降伏事。三種護摩差別之
法。依作彼曼荼羅。隨事而作護摩。若作息
災護摩。面向北坐。若作增益護摩。面向東坐。
若作降伏護摩。面向南坐。若作息災曼荼
羅及與護摩。其爐圓作。若增益方。若作降
伏三角。若作息災曼荼羅及護摩。應用白
色。增益黃色。降伏黑色。若作息災事者。坐蓮
華座。作增益事坐草座。作降伏事。以右脚
押左脚。蹲踞勿著地坐。以寂靜心作息災事。
以歡喜心作增益事。以忿怒心作降伏事。或
隨本法所說依彼而作。若作息災事者。用樹
最上枝而作護摩。若作增益事者。用樹中枝
而作護摩。若作降伏事者。應以樹根而作護
摩。若作息災事者。應著茅草之衣。若作增
益事者。應著芻麻之衣。若作降伏事者。應著
青色衣及血濕衣。或破穢衣或復裸形。若作
息災事者。應以蘇乳稻穀花大麥蜜。及乳粥
茅草之牙。并桾那花注多樹葉。及白檀香烏
曇末羅樹木及菓。阿輸他木苦練木苫彌
木果。波羅闍木及諸餘物。而作護摩。若作
增益事者。應以乳粥酪飯蜜乳。及飯酪粥
胡麻及三白食。天木茴香及天門冬龍華
尾盧婆果諸穀及柴自餘物等。而作護摩。若
作降伏事者。應以赤白芥子血及芥子油。毒
藥骨灰髮荊棘仇毘多羅木。句吒木迦多羅
木有刺之樹。而作護摩。如是三種護摩之
事。於其本法縱不說者應依此法。次阿闍梨
觀其弟子。堪授法器應灌頂者。即當如法與
彼灌頂。其弟子先應灌頂請阿闍梨及與布
施。先辨新淨座。以辨事真言持誦其座。置於
灌頂曼荼羅中。又辨新淨白傘。於上懸花
鬘。復懸白色綵帛。以曼荼羅主真言。持誦
其華等。又於曼荼羅內。置諸吉祥之具。其
阿闍梨與其弟子。如法護身令坐其中央。其
阿闍梨當以牛蘇與香相和。用軍荼利真言
持誦其香。薰其弟子。即將其傘當蓋於上。
復令餘人。執淨犛牛拂及扇香爐。箱中置衣。
并盛商佉及筋諸吉祥物。令執其箱。復執酪
椀。如是等物皆令人執。若得辨者應作音
聲。又執四瓶令住傍邊。其阿闍梨與誦吉祥
諸妙伽陀。如是次第今且略說。若欲廣作當
依本法。其阿闍梨普應頂禮曼荼羅中一切
諸尊。為灌頂故至誠啟請。即應奉持前所持
誦百遍之瓶。徐徐當繞於曼荼羅。遶三匝
已。復以三種真言。持誦其瓶。於其頂上而作
手印。并誦根本真言。還誦此真言與彼灌
頂若作傳法灌頂。應面向西坐。若作息災灌
頂。面向北坐。若作增益灌頂。面向東坐。若作
降伏灌頂。面向南坐。灌頂畢已。次其阿闍梨
自手執其衣與彼令著及以塗香塗彼身上。
并與華等供養。亦以華鬘交絡兩肩。復與臂
釧令著其腕。阿闍梨自手執其傘。令彼弟
子遶曼荼羅。遶三匝已。亦至西門前即數禮
拜。其傘隨身來去蓋頭。其阿闍梨啟請諸尊。
作如是言。我某甲與某甲灌頂畢已。今付屬
諸尊令持明藏。作是語已應放其傘。令彼起
立對曼荼羅前。為說三摩耶戒汝今已成曼
荼羅阿闍梨持明藏者。諸佛菩薩及真言主
一切天神。已共知汝。若見有人堪作法器。怜
愍彼故。與作曼荼羅教使持誦。其阿闍梨次
應為彼。依如前法而作護摩。燃火著已。用
曼荼羅主真言。護摩牛蘇百遍。復以寂靜真
言。蘇蜜及酪與飯相和。護摩百遍。復用胡麻
護摩百遍。如是作已。用其淨水灌彼頂上。次
當廣視其曼荼羅。解說諸尊。教視本手印
相。復教明王真言。次教今坐一處。持誦所
得真言。次教以諸香華。供養本尊及與餘諸
尊。次其弟子於護摩處。以至誠心禮拜阿闍
梨。隨所須用應當布施。或隨所有物悉皆施
與。所謂自助眷屬妻子錢財等物。或隨阿闍
梨所歡喜者。當施其物。或自愛樂者應當施
與。若貧窮者以力奉事。令尊歡喜。然於諸
施中承事為最。凡欲布施。先奉兩疋衣服。
然後捨施餘物。求成就應如是施。若求三摩
耶。即應布施衣服及金牸牛并犢。及隨身有
皆應布施。乃至自身。求三摩耶者應如是施
其阿闍梨次教諸弟子等次第令坐。自讀般
若經令彼等聽。次為彼等都說三摩耶戒。汝
等從今。常於三寶及諸菩薩諸真言尊。恭
敬供養。於大乘經恒生勝解。凡見一切三寶。
亦見受三摩耶戒者。當生愛樂。於尊者所恒
生恭敬。於諸天神不得嗔嫌。應須供養。於其
外教不得信學。凡來求者隨有施與。於諸有
情恒起慈悲。於諸功德勤求修習。常樂大乘
於明藏行。恒勤精進持誦真言。於經明藏所
有祕密之法。無三摩耶者。皆不應為說真言
及印。具學明藏祕密護持。如是說三摩耶已。
各各視彼所得本印及與真言。所屬之部并與
說彼本曼荼羅。次阿闍梨當灑自身。更奉
諸尊閼伽。次第供養一一諸尊。次以曼荼羅
主真言。護摩百八遍。復以寂靜真言。護摩百
八遍。次以部心真言。護摩二十一遍。次以
一一諸尊真言。用牛蘇各護摩七遍。然後以
其本所持真言。隨意護摩。次更如法護身祭
祀諸方。祭祀畢已。先洗手灑淨自及弟子。以
香華等。次第供養一切諸尊及與頂禮。所置
供養以至誠心。奉施然後應用凡隨所作曼
荼羅法。要須先成熟明了解已。然後方作曼
荼羅。法猶傍置經數數檢本。恐有失錯何
以不熟凡作曼荼羅時。當令助成就者外護其
處。每出外時。先其助人入於其所。令作守護
必勿令空。若無如是弟子堪執繩者。即先釘
𣐍一頭。自捉而作界道。若無助成就者。一切
諸事皆須自作。其助成者。若有病患及與無
戒。亦不清淨不明諸事。縱解明藏亦不應取。
若作曼荼羅畢已。忽有外道族姓家生。心行
耎善有力。正直深信愛慕。自來欣求入曼荼
羅者。其阿闍梨知彼有信。假使作曼荼羅畢
已。令彼人入正法故。于時與彼作召。請法令
入曼荼羅。其弟子等。或若不具其本善相及
與法闕。當作息災護摩。若作曼荼羅先應啟
彼國王令許於其王所詣取壯士皆有威勢。
各執器杖以無畏心遶曼荼羅立。或有如是
弟子。堪為法器受持。召請弟子之時。若不在
者。應作彼形而作召請等法。或有弟子擬欲
灌頂。若不在者。當與別弟子充數灌頂。或有
弟子。欲求其事作受持。若不在者。不得為
彼弟子充與別人。若為弟子受持時。忽若不
到。應知其阿闍梨。着大重病乃至致死。若
作召請法已。或有如是因緣。第二之日辨
作曼荼羅。其日應作息災護摩。至於暮間更
復召請。至第三日作曼荼羅。若正起作曼荼
羅時。忽若闕少小小之具。不須相待。或若
過時即諸難起。若作曼荼羅時有難事起。當
以真言避除。或以方便令息災。若不能除。所
有供具以水灑淨。一時供養及奉閼伽發遣
諸尊。別日當作息災護摩。後作亦得。如七明
妃曼荼羅者。應作七院。依彼本法而作安置。
勿疑彼法此法相違。其藥叉曼荼羅法。亦復
如是。或有曼荼羅。本法有闕。應依此法而作
曼荼羅。或有如是曼荼羅別指餘法。還依彼
法而作曼荼羅。或有本法雖云曼荼羅不說
次第。總依此法次第應作。如於持明藏廣說
曼荼羅法。或依本法說曼荼羅。或如阿闍梨
指授說曼荼羅如是等所說次第。乃依依彼
法而作曼荼羅。勿生疑惑若有本法說。瓶分
量或大或小。但依此法而作分量。縱違本法
亦無過患。或若自餘諸尊之所欲加供養。亦
無所妨。凡隨所說一切法事。非遮增過。若闕
不成。或有如是曼荼羅。說令諸弟子。各執
香爐及與燈明遶曼荼羅者。如是殊異之法
必不應違。但依彼作。或有如是曼荼羅法。說
是三摩耶時作如是言。汝等今者得載法船
出離生死。或誠心散華者必依彼說不得違
彼。如是等殊異之法。各依本法而作。若不說
者必不應作。凡入曼荼羅。必有四種灌頂。一
者除難。二者成就。三者增益己身。四者得阿
闍梨位。如是灌頂之法前已廣說。次今當成
受明灌頂。入曼荼羅隨所得明欲成就者。以
彼真言持誦其瓶三百遍已。與彼灌頂。還用
彼真言。所護摩物持誦七遍。然後一遍護摩。
如是乃至三遍護摩。此名第二受明灌頂。若
有被難所著為除難故作灌頂者。此名除難
灌頂。為求安樂及與富貴。并求男女除不祥
故作灌頂者。此名增益灌頂。凡蒙灌頂。諸佛
菩薩及與諸尊。并持真言行菩薩等。皆悉
證明加被護念。聖觀自在及執金剛所有真
言。悉皆成就。一切天神不能損害。皆悉恭敬。
在生死中不墮惡趣。不生貧窮家及不具足
之人所惡嫌。恒憶宿命多饒資財具戒端
正。當生天人恒遇佛世。於其菩提心曾不退
轉。施諸尊并乞歡喜。復執閼伽。各各以本
真言如法發遣。或依本法而作發遣所有資
具當泮大河。飲食施與貧兒。不應與狗及
烏等下鳥。於曼荼羅所有財物。其阿闍梨
並應收取隨意受用。勿更與弟子。其弟子
等若用其物墮三摩耶。是故其物阿闍梨用。
若阿闍梨不用其物當施三寶。其傘𤛆拂等
物應施於佛。其座塗香燒香等物應施與法。
其衣瓶器等物應施僧伽。若無僧伽。應施苾芻苾芻尼及優婆塞優婆夷。其弟子乃至少分＝多少【甲】少分不得用之少分不得用之。其第二日為滿所闕之法并
息災故護摩百八遍。

* 補闕品第十一

次復更說如前不說闕少之法。於諸曼荼羅
法所未說者。其阿闍梨善解明藏及與真言。
具戒清淨及有慈悲。妙解畫曼荼羅。直心清
淨者。應作曼荼羅。或於舍上。廣淨其處
及令平正。以白土塗亦應得作。或於神廟亦
應得作。或於水上密布淨板如法埿治。於上
而作。如水中行尊及鼓音尊曼荼羅者。應于
水上作也。其婆羅門祭祀之地。及棄穢之
地。前經所作曼荼羅地。並應棄之。或說
但以一道真言作曼荼羅者。則依彼法而作。
即彼多羅尊曼荼羅是也。或若有如是曼荼
羅。具足自有眷屬真言者。還依彼法而作。即
忿怒火尊曼荼羅是也。或若有如是曼荼羅。
於其本法真言不具足者。當取都法通用
真言作曼荼羅。夫其真言曼荼羅所應用者。
先須各誦數滿千遍。具大福德。不久出離
生死苦海。當得無上菩提之果。及其灌頂
者。具如是等無量功德。具真言族行菩佛
行。是故阿闍梨。應解都法及得灌頂許為傳
法。然後方作曼荼羅法。若違此法作曼荼
羅。即不成就死墮地獄。其入彼者無利益。非
但無益諸障難起。所謂飢饉疫病亢旱。諸賊
盜起國王相諍。其諸弟子被魔所損。其阿闍
梨必定致死。若不依法作曼荼羅。有如是等
種種難起。若於佛部曼荼羅中得灌頂者。即
應三部曼荼羅中得阿闍梨。若於觀自在曼
荼羅中得灌頂者。即於二部曼荼羅中得阿
闍梨。若於執金剛曼荼羅部中得灌頂者。即
於一部及摩跢利迦神諸曼荼羅中得阿闍梨
大作曼荼羅時。唯與一人受阿闍梨灌頂。自
餘灌頂或三或五必不應雙。皆以各別供具
而為灌頂。其得受明灌頂之人。應教成就曼
荼羅法。其得自餘灌頂者。應教所得真言本
法及手印法。若有愚人不入曼荼羅持誦真
言。雖滿遍數終不成就。復起邪見。彼人命
終墮於地獄。若有人與彼真言法者。彼亦墮
三摩耶戒。命終之後墮於嚕羅婆地獄。若以
失念及放逸故。墮三摩耶即應持誦部心真
言一洛叉遍。或誦阿那羅暮阿尼陀羅尼一
千遍。或息災護摩。或復更入大曼荼羅。若有
愚人不解教法。作曼荼羅。如犯五無間重
罪。所墮之處彼亦如是。若有如法以求功德
作曼荼羅。彼大菩薩生於淨土。其有入彼曼
荼羅者。不被鬼魅所著。及諸蠱毒。毘舍遮。摩
呼羅伽。羅剎。種種揭羅訶。并諸魔難悉不能
傷。一切罪障悉皆消滅不墮惡趣。所持誦真
言皆得成就。不久即得成菩提果。其阿闍梨
以慈悲故。應當慇懃教一弟子。通解都法令
持我明藏。我今已說一切曼荼羅都法。若作
曼荼羅者。皆依此法而作。若以此法與弟子
者。先教明王真言手印及大手印諸曼荼羅。
然後方與此祕密法。
蕤呬耶經卷下終

靈雲校本末云　貞享三年六月十夕一
校了。
　　　　　　　　　　　　　淨嚴(四十八)