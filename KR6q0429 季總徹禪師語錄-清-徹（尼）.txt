#+TITLE: 季總徹禪師語錄-清-徹（尼）
#+DATE: 2018-05-12 10:25:17
#+SOURCE: github.com/kanripo/KR6q0429 master 9e43fad6                

** 繼總禪師語錄序

伏見西來衣缽大事因緣有以
多為貴者如黃櫱所稱不是無
禪祗是無師馬大師會下八十
四人坐道場得正法眼者無幾
人廬山歸宗是其一此因多而
翻見少也有以少為貴者全部
傳燈如大慧所囑付僅得彌光
妙總兩人而妙總禪師一稱平
江資壽尼一號無著道人為丞
相蘇公頌孫女咨參諸老早入
正信當大慧奉敕再主徑山宗
風丕振臨濟中興而來往盤桓
與張侍郎無垢馮給事濟川眉
毛廝結於徑山方丈中者獨有
無著道人宜大慧付偈有云臨
機一一任天真世出世間無剩
少我作一偈為證明四聖六凡
盡驚擾從此響震諸方而同時
有溫州淨居妙道禪師為延平
尚書黃公裳女有開堂法語並
見傳燈此因少而翻見多者也
只今南楚繼總禪師毓生名公
世族同積年真參實悟同龍池
萬如和上記莂與徑山妙喜老
人囑付同從上淵源徑山前有
佛果龍池前有天童其為滴骨
滴髓臨濟兒孫同是知繼總徽
聲固足爭光無著為先後宗門
兩大總持也迺繼總師之竿頭
進步者在說法浩浩中還視無
著道人實為得未曾有自花開
南嶽果結禹門以來江北江南
竿幡隨建橫擔楖栗到處踏毘
盧頂上行向優缽曇邊現眼筋
舌骨喝月拏雲塵說剎說熾然
說無間歇說幾於石室盡寫金
言草堂悉書貝葉矣吾檇李非
無佛稱尊之地赤肉團上無位
真人往往出現更喜象王一行
狐蹤斷絕其為人天利益詎可
思議哉即不慧抱影東皋得以
佛法相見一聞師八齡時夙根
猛利從外祖南贛中丞宋公禮
足憨山肉祖機緣再聞高工部
玄期公奉使衡陽時值乃祖蘇
州刺史幻臣劉公耄耋得道刻
期示寂同聲唧剝機緣直是無
始劫來威音王那畔公案而師
發通天竅展縮地符即此具見
豹斑令人陡然浹背矣如許白
紙黑字的的空谷足音可使截
斷眾流亦可使乾坤函蓋應效
菩提流支彈指讚歎無巳仍作
左行梵書流傳西土俾西土沙
門東向遙禮聖人更應令楞嚴
藏冊妙麗莊嚴添一重提魚籃
賣笊籬應化神通大作略庶於
慧燈普炤少分相應云爾。

順治丙申長至月望國子監司
業兼掌祭酒事前戊辰二甲進
士工部虞衡司郎中大理寺左
寺副
曹溪憨祖弟子福徵道一居士
譚貞默槃談撰








** 季總徹禪師語錄敘

從古有言優曇缽華三千年一度現大善知識五百
世許相逢且曇華作麼現知識作麼逢滿眼煙波難
泊岸釣竿未舉早先知莫道世間無駿骨追風現有
季法兄師生緣南楚姓劉適陳陳君宦西粵殞於非
命師白簡鳴冤報仇雪恨即棄家學道參山茨和尚
棒下知歸結茆衡嶽峰頭深蓄厚養透明今古具有
古德氣概茨師圓寂單瓢隻杖泛湘江涉洞庭概然
有南天台北五臺之遊埽祖塔探禹門機契龍池萬
如和尚授記莂焉缾錫到處士紳仰慕四眾雲臻莫
不延請弘揚法道棒喝交馳雷奔電掣說法利生度
籌盈室會下多有省發者師不濫印焉嘗曰不二法
門嚴戒律者巳寡大千界內真參悟者益稀故師律
巳凜如嚙雪領眾肅若啣枚毫無假借不似當今宗
匠亂搭東瓜印子妄囑匪人良足重也丙申秋日師
來訪余出慧燈語錄讀之如食哀家梨令人爽口快
心又如入山陰道中令人應接不暇又如杲日當空
光芒閃爍令人不得正眼相覷余請付梓使有目者
共睹曇華出現有識者咸欽知識相逢余興然作敘
余懼白衣弁首無異佛頭著糞師曰老盧得法非僧
相龐老通明豈離家不獲巳視其語意則指月話月
通教通宗口談筆談眼聾耳塞觀其機智則匝地清
風三軍勇冠不圖打草且要驚蛇察其炤用則一聲
哮吼狐狸膽落覿面相呈無形無影至若獨泛孤舟
垂絲千尺遍遊江海擺撥鯨鯢是其氣魄也世法佛
法同見龍潭虎窟交參夢中拈棒智海埋人是其作
略也復為贊曰頭角完全不住行千山萬水覓知音
盲人不解尋消息都盧落塹墮深坑。

嗣臨濟正法三十二世𨍏轢道人嚴大參題

瑤天慧目耀古輝今性地覺華香郊馥閫是以森羅
象景白晝鳴雞粉碎虛空青天霹靂架銕船於大海
截斷紅塵翻玉浪於雄峰沖開碧落極底冰清骨格
還他故物無邊彩絢風流原是當家此惟季總禪師
足以當之余每過慧燈禪院見師具大人相而為說
法一句當陽千峰落色機先者著列聖攢眉痛棒纔
施血流遍地迥出毘盧之頂笑拈帝釋之華推倒南
嶽峰吸盡龍池水驚起千年玄鶴斫郤青松蹋翻萬
頃白雲行來碧嶂抓彩慶新羅俊鶻透網喜三聖金
鱗跨神牛而坐斷十虛乘快風而游乎八極照若赤
珠寶鏡鑑萬象以無私開如玉鎖金匙啟千門而洞
曉放出屠龍手擲下駭雞犀四海波平看華鯨而吞
吐九霄雲淨憑靈鳳以翱翔祗有恁般也大奇特天
下太平余心暢快。

松陵弟子葉紹顒槃談撰

自昔飲光紹拈華之旨大鑑肇分葉之傳闡化多方
宗風震播統惟貫一紀則逾千迨金粟老人重光祖
席振起凌夷臨濟兒孫獨滿天下今我季總和尚南
楚發祥衡巒間氣夙生根利乘願力弘決志捨塵壯
年絕俗斬葛藤而誅棘莽游智刃以無前抉羅網而
破波濤示慧燈之普照始得省於南嶽繼嗣法於龍
池楚水吳山雲蹤殆遍單瓢隻杖萍跡著奇凡所至
止之鄉靡不皈投恐後歲在甲午師開堂於吾蘇橫
塘慧燈禪院道風既被法雨同霑見者謂勝優曇爭
歎重來古佛傲民稽顙外道傾心時節因緣迥超今
古覿面則機鋒峻捷豎拂則意句新玄痛棒橫施獨
軼千賢之隊眉毛揚起俯臨萬仞之岡洵哉盡大地
為墨以虛空為量不足喻法道之弘廣也丙申秋杪
師有事武林還訪𨍏轢嚴公於檇李機緣相契懇師
出稿付剞劂氏用廣流通予承師命佐董是役不揣
固陋僭引數言具眼難瞞恐徒為眼中著屑也。

重九後十日吳郡南山弟子張銖題於攜李寓齋

自初祖來震旦暢演拈華之旨五傳至曹谿分二派
別五宗而臨濟兒孫獨盛臨濟二十八世至笑巖寶
寶傳幻有傳再傳天童悟悟傳今龍池萬老和尚為
三十一世大闡宗風祖庭復振而大江以南踞猊座
唱道者得人稱最盛如季總禪師家世名族生長富
貴慧根猛利提起金剛王劍斬郤塵緣現真實相得
度始依南嶽山茨和尚有省七載後和尚示寂慕兩
浙三吳之道望次第參訖隨腰包躡屩到龍池入室
無虛日遂復印可而屋北鹿谿西雞又實證蜜授於
皮髓問矣即今化行大江南北皆以本分接人拈提
向上侍者錄其語成帙余讀之知單傳直指埽絕枝
蔓大機大用當體全彰是真有得於語言文字之外
也而所謂大道不分男女相於茲益信棒頭有眼明
如日於師益親捧是錄者須向巳躬下追究勿在言
句上咬嚼方不辜負季總禪師。

海陵鞠劬居士王相說謹撰




* 眾護法請住蘇州慧燈禪院開堂啟

伏以寶地初成山靈拱翠剎幢既建波色搖光楞伽
屏列畫天然震澤潮通聲不寂非繇人傑曷稱勝緣
恭惟
季總大和尚禹門嫡派金粟親孫衡嶽降禎湘源毓
秀履坤貞而輝分慧日躔婺野而祥覆慈雲悟圓澤
之三生身前身後豎天龍之一指非佛非心杖挑萬
里煙霞缽臥千群龍象喝聾三日遂使汗滴曹谿燈
接五枝久巳坐臨室壁錫飛江浙遏斷胥濤杯渡邗
溝敷芬瓊萼誠震旦國之香城而閻浮提之華雨也
某等身沉欲海識昧尸波借給孤祗園奉迎法駕掃
維摩丈室仰庇宗風栴檀片片皆香吹開濁劫楊柳
枝枝是露沛作津梁伏願卓彼法幢鋤茲福地一葦
爰止繙圓覺而妙義疏宣雙樹相依隨方響而微言
闡暢吐廣長舌標指見於西江明月發海潮音措安
流於古渡橫塘願協人天望殷緇素臨楮無任翹切
瞻依之至。

　　　葉紹顒　　張王治　　王盛鼎

　　　李　模　　周公軾　　葉　倓
　　　黃孔昭　　金允治　　朱　鎰
　　　陸世廉　　姚宗典　　沈文采
　　　許元溥　　姚宗昌　　嚴秪敬
　　　周起龍　　李　楷　　周茂蘭
　　　陸時登　　陳元青　　周茂藻
　　　吳晉錫　　徐樹丕　　周茂萼
　　　范　周　　黃自起　　申緒芳
　　　何兆清　　陸壽名　　何　柄














* 季總微禪師語錄目次

  
  * 卷一
  
  * 敘
  * 請啟
  * 上堂
  * 小參
  * 卷二
  
  * 示眾
  * 機緣
  * 法語
  * 行實
  * 卷三
  
  * 拈古
  * 頌古
  * 卷四
  
  * 詩偈
  * 讚
  * 書問
  * 雜著
  * 佛事










季總徹禪師語錄卷第一
侍者超祥記錄

住姑蘇慧燈禪院於順治甲午歲二月十六日進院
山門不得其門而入縱有瓊樓玉殿卻被一莖草盍
卻苟得其門而入便能於一莖草上現出瓊樓玉殿
山僧到此為諸人八字打開去也拽杖便入。

佛殿挺若須彌淨若蓮重重相好露金仙知音不在
頻頻舉一段光明徹大千展具便拜。

方丈據此室行此令橫按莫邪勦除凡聖縱使佛祖
到來也須乞命卓拄杖便起。

當日眾檀護恭請上堂拈疏云文光射斗展演佛祖
靈機法幟揮空開豁人天正眼符到令行不煩宣舉
陞座祝聖畢次拈香云此一瓣香當陽拈出爇向爐
中供養現住禹門堂上本師萬如大和尚用酬法乳
之恩上首白椎云法筵龍象眾當觀第一義師云親
自禹門駕銕舟姑蘇城外放金鉤半竿穿破平江月
四海獰龍一釣收還有負命金鱗麼出眾相見問選
佛場開心空及第人人鼻孔撩天個個腳跟著地選
佛場開即不問鼻孔撩天事若何師云穿郤了也進
云腳跟著地又作麼生師云撞破玉樓鐘進云水歸
大海波濤靜雲到蒼梧氣象閒師云敕點飛龍馬跛
鱉出頭來問震法雷鳴法鼓請和尚現大人相而為
說法師云你還見麼如何是無人相師云柳色黃金
嫩如何是無我相師云梨華白雪香如何是無眾生
相師云玉樓藏翡翠如何是無壽者相師云金殿鎖
鴛鴦問昔年給孤布金請佛說法今日眾檀刱院請
師登座未審是同是別師云多少人分疏不下進云
即今眾檀那與給孤長者還有優劣也無師云優則
俱優劣則俱劣進云巳刱慧燈成古剎祖印拈來付
與誰師云普天匝地僧托開兩手云學人大開方便
門去也師云腳跟下好與三十棒問鋼刀斬斷霹靂
雄關時如何師云逡巡有分進云六臂三頭擎日月
郤承渠力耀乾坤師云汝喫棒未得在進云清淨萬
緣無罣礙虛空突出一蓬頭師云眼華作麼僧喝師
云亂叫喚進云四眾殷勤同瞻仰一炷清香滿石樓
師云不易念得來乃云打殺南山虎驚飛北海龍破
砂盆斬新扶起吹毛劍特地拈來若是英靈漢子不
消一拶直下承當活卓卓地不受羅籠全彰玅用脫
體無依到者裏直饒澄潭月影靜夜鐘聲隨扣擊以
無虧觸波瀾而不散好與三十棒祗如山僧恁麼批
判且道明甚麼邊事還有人分析得出麼不見道劈
開華嶽連天秀放出黃河六月冰卓拄杖一下上首
白椎云諦觀法王法法王法如是下座。

浴佛日檀護陳方山請上堂曾聞石女產麒麟添得
嬰孩氣象新金鎖玉關渾不住萬機頭上鼓煙塵當
時盡道難相委今日方知不是心大眾且道不是那
心卓拄杖云不得雲門施好手幾乎錯認定盤星
下座。

師誕辰請上堂玅性圓明絕覆藏普天匝地露堂堂
人人盡有金剛眼指出庭前桂蕊香眾中有具金剛
眼者請出相見問仙苑瑤觴春滿宴禪關紫氣瑞盈
眸慧燈永永法王座雨露天邊沐好秋正與麼時未
審和尚如何施設師云風行草偃進云自從認得曹
溪路了知生死不相干師云也須照顧腳跟乃云但
能頓歇馳求便領現前受用磨礱三尺劍待斬不平
人縱橫在我殺活繇誰智照無私纖塵不立到者裏
不妨虎口裏橫身一任驅耕奪食流聲名於萬世傳
祖道於千秋立時俗之標格作法門之牓樣其或未
然祗知事逐眼前過不覺老從頭上來。

元旦上堂新年佛法起雷鳴闢草開荒萬物新不透
禹門三汲浪乾坤何處定煙塵拈拄杖云聊把扁舟
清夜笛和煙吹出洞庭春下座。

觀音誕上堂問觀音大士未降母胎向甚麼處安身
師卓拄杖一下進云巳入母胎為甚卻藏頭露尾師
云莫謗他好進云巳出母胎作麼生施設師便打問
一輪紅日現萬里絕纖塵時如何師云那裏學得者
虛頭來僧遶身一匝師云腳跟下不穩在進云蹋著
稱錘硬似銕師云秪恐不是玉僧便喝師云再喝喝
看僧展兩手師云果然弄虛頭乃云觀音菩薩未出
母胎以楊柳枝穿郤大地眾生鼻孔將甘露水普潤
遍界靈苗巳出母胎口吞日月眼盍乾坤諸人還委
悉也無驀拈拄杖卓一下云遮藏不得人人見萬紫
千紅總是春下座。

王舜符居士請上堂問大鵬一舉九萬里穿雲鷂子
與天齊鳳凰不是凡間鳥為瑞為祥正此時為瑞為
祥即不問壽量彌天事若何師云月朗千峰秀風高
萬壑鳴進云恁麼則雲中不睹雙鵰落箭過新羅十
萬程師云不妨迥出一頭地問和尚壽誕即不問未
出母胎時在甚麼處安身立命師云高著眼始得問
大洋海底起紅塵須彌山頂浪滔天師云那裏見得
僧擬議師云三十棒且待別時乃云故國清貧巳有
年白頭知命順生緣眉毛仍在眼睛上鼻孔撩天不
著穿昨夜山門騎露柱東西南北走不住不知何事
太忙生盡被秋光牽引去惟有青青柏與松萬年千
載色如是下座。

慈雲禪人請上堂問弘開法席大闡宗風四眾雲臻
高陞猊座如何是父母未生前一句師云八十翁翁
輥繡毬進云碧桃巳結千年外師云靈苗秀發別生
芽進云恁麼則玉樹華開萬古春師云好箇消息居
士問師五十以前事若何師卓拄杖云者箇是拄杖
子進云五十以後又如何師復卓拄杖云者箇不喚
作拄杖子進云正當今日華雨滿筵香雲盈座未審
還有為人處也無師云分身兩處看乃云乾坤盡是
黃金國無限平人不肯休休擬議莫凝眸雲自高飛
水自流要知一句難藏處黃鶴樓前鸚鵡洲下座。

上堂生緣衡嶽幾經秋坐斷孤峰天外游一句了然
超百億饑餐渴飲更何求且道見個甚麼道理得恁
麼自在缽盂口向天大蟲原是虎。

上堂問覿面金鎚即不問南山疊翠是如何師云石
虎叫時山谷響銕牛吼處木人驚進云恁麼則龍得
水時添意氣虎逢山勢長威獰師云賴遇闍黎證明
問慧燈爍破千峰頂何處須彌作壽山師云孤迥迥
峭巍巍乃云三藏靈文百千玅義盡底掀翻祗在諸
人眉端上放光耀古騰今輝天鑑地此事且置祗如
預布津梁一句作麼生道覺樹華開萬古春。

上堂問慧日高懸千山並秀滿目英賢誰是作者師
云獨你是鈍漢進云師子窟中無異獸師云汝試𨁝
跳看問大悲千手眼那個是正眼師云千聖覷不到
進云通身全現摩尼寶遍界輝騰遍界香師云又恁
麼去也乃云無尾大蟲難傍近近前便也傷人命除
非自解據虎頭自然頭正尾亦正黑漆缽盂添箇柄
復舉陸亙大夫問南泉和尚曰學人缾中養一鵝鵝
漸大出不得如今不得毀缾不得損鵝和尚作麼生
出得泉喚大夫陸應諾泉云出也陸從此開悟師云
陸大夫弄巧成拙若不是南泉未免缾破鵝飛自傷
巳命且道喚出後如何萬里鵬翔遠千年鶴共飛下
座。

師至太倉佛成道日眾檀請上堂問昔日總持云如
慶喜見阿閦佛一見更不再見且道與世尊睹明星
悟道還有優劣也無師云龍眠自有衝天志進云當
陽一句無私語放出千年露地牛師云逢人切莫錯
舉問祖祖相傳即不問燈燈續燄事如何師云金翅
鳥王當宇宙箇中誰是出頭人進云蹋斷曹谿空劫
外乾坤何處不稱尊師云你還未夢見在僧喝師便
打乃云正覺山前明星現瑞輝騰今古積慶菴中眾
目全彰爍破乾坤明明不覆藏歷歷無遮護抹去野
狐涎潑開凡聖路虎穴魔宮隨心瀟灑須彌大海任
我翻騰如龍得水似虎踞山佛祖到來管教他無容
身之地且道釋迦老子還有出頭分也無卓拄杖云
枯木堂前休錯過白雲堆裏好商量朔風連日通消
息獨讓寒梅遍界香下座。

師至盛澤圓明寺眾請上堂一點圓明萬古奇來登
寶座顯全機風流徹底難教露未許通方作者知卓
拄杖云還有作家戰將麼請出相見張休石問四眾
咸臨人天普集圓明葛藤即不問如何是意到句不
到師云未到烏江畔知君不肯休如何是句到意不
到師云若無舉鼎拔山力千里烏騅不易騎如何是
意句俱到師打云正好喫棒如何是意句俱不到師
云揚起眉毛須薦取三千里外有知音進云祖翁一
片閒田地不是飽餐人不知師云好收原本契書著
張權始問如何是奪人不奪境師云一自當年折鳳
凰至今魚雁兩茫茫如何是奪境不奪人師云雖然
未得黃金印及第還他折桂郎如何是人境兩俱奪
師云夜半曉星歸宿夢瀟湘夜雨斷愁腸如何是人
境俱不奪師云摘詩漫寫圓明寺高挂雲帆遶像張
乃云禹門堂上傳得缽囊圓明寺裏高提鈯斧頭頭
玉振金聲處處龍飛鳳舞輥甚雪峰毬打甚禾山鼓
葛藤千七俱拈郤明明一句超今古到者裏劈開潭
底月流出少林髓大眾還見少林髓麼卓拄杖云倒
卓橫拈無別路迅雷奔電絕淆訛下座。

師至嘉興如如菴胡奉溪居士薦子請上堂卓拄杖
云當陽拈出活如龍探海拔山振祖風千眾臨筵齊
努目一靈超出杳無蹤大眾既是超出因甚又說杳
無蹤還有通方作者麼出眾緇素看問桂魄香飄秋
林葉落未審亡靈即今在甚麼處師云四海浪平龍
睡穩九天雲淨鶴飛高僧喝師便打問如何是奪人
不奪境師云中庭地白樹棲鴉如何是奪境不奪人
師云冷露無聲濕桂華如何是人境俱不奪師云今
夜月明人盡望如何是人境俱奪師云不知秋思落
誰家進云胡居士今日請和尚陞座薦亡還許亡靈
聽法也無師良久僧喝師打云正要汝疑著乃擊拄
杖云擊開枯木聽龍吟迸出髑髏雙眼睛行至鳥道
玄關處大家緇素要分明乾坤宇宙眼中豎銕壁銀
山眉上橫薦得亡靈真面目萬里秋江一月澂到者
裏極億劫之數量竭萬世之樞機出生死愛河脫輪
迴苦海且道亡靈畢竟往生何處舉拄杖云覿面相
承知落處亡靈端坐寶蓮臺復舉南雍軍提刑趙伯
肆居士寓綿江瑞峰院聞母訃音作種種功德復請
禪師建靈光道場一夕夢寐中見母告曰汝平生事
君忠事親孝我死後汝作佛事吾並不知惟靈光法
事吾得領受今巳得超生佛界特來報汝汝宜益尊
三寶不可怠慢言訖冉冉而去伯肆驚覺歎異是年
又集僧結制朝夕參請植此善因存亡獲福然畢竟
超脫一句作麼生道渠無生死可相求寶月澂輝萬
古秋漢地楚天收不得南湖依舊水東流下座。

師至國福禪林請上堂馮居士出眾一喝師便打進
云牛頭未見四祖時如何師云萬里青天一展眉見
後如何師云碧潭秋月映珊瑚見與未見時如何師
云疑殺汝士又喝師云亂喝作麼乃云臥雲深處不
朝天剖一微塵出大千師子吼斷黃金索象王耕破
劫初田當機會得真消息火內重開五葉蓮咦要與
秋風戰一場等閒直入空王殿且道空王殿作麼生
入顧左右云誰家灶裏無煙燄。

眾檀請就國福院開爐陞座爐韝鉗錘匝地開銕壁
銀山打作堆大冶精金從此鍊脫皮換骨絕疑猜忽
然絕後再甦醒萬象森羅笑滿腮卓拄杖云且道笑
箇甚麼者回識得娘生面照乘何須更戀胎祗如臨
濟道有一無位真人在汝諸人面門出入未證據者
看看驀召大眾云如何是無位真人眾回首師云歸
堂去下座。

高夫人設齋請上堂長連床上急思量日月如梭似
箭忙一氣不來渾似夢髑髏何處問西方可憐山色
身形大誰識谿聲舌相長鵲噪鴉鳴談玅法山門佛
殿放豪光機先薦得三遭棒臨濟宗風滿大唐休擬
議絕商量分明覿體要承當老姥一缽和籮飯到口
方知滋味長。

解冬退院上堂問解開布袋結放出獨角牛請師拈
出一角牛師打云高著眼進云秦不收兮漢不管鼻
孔撩天不著穿師云信汝一半進云吽吽師云大好
不著穿乃云慧刀截斷輪迴路智劍揮開生死門耳
見眼聞誰舉覺逆來順往總承恩大眾解制後還知
山僧去向麼卓拄杖云扁舟一葉過吳門腳跟曾不
動埃塵拋綸擲釣非吾事舞棹呈橈我不能轉柁觸
翻千尺雪放篙撐破五湖冰從教纜挂枯椿上恣與
虛空打葛藤驀以拄杖作圓相云除此現成公案外
別無一法繼傳燈下座。

住昭陽普度菴脫塵上人同李夫人洎眾優婆夷等
請上堂拈香祝聖畢次拈云此一瓣香爇向爐中端
伸供養現住荊谿龍池堂上本師萬如大和尚用酬
法乳之恩歛衣就座上首白椎云法筵龍象眾當觀
第一義師云亙古稀奇事不窮斬新高唱禹門宗衡
山機用同拈出一滴曹谿萬派通眾中還有唱和得
者麼不妨出眾相見問慧劍劈開天地暗一輪明月
皎虛空當陽法戰親臨敶猊座高陞是若何師云杲
日當天進云未陞座巳前又作麼生師云疏風遍野
進云學人禮拜去也師云許你伶俐問南嶽開華禹
門結果未審和尚唱誰家曲師云一月映萬川進云
恁麼則湖水連天碧薰風匝地香師云那裏得者消
息來尼一喝師便打問高陞寶座牙爪全張獅子窟
中狐蹤淨埽未審承誰恩力師正身而坐進云龍得
水時增意氣虎逢山勢長威獰師云不勞讚歎問不
是心不是佛不是物是箇甚麼師卓拄杖一下進云
恁麼則七尺烏藤行活計一條白棒展全機師云如
何是你底活計進云祗有天在上更無山與齊師云
放汝三十棒乃豎拂子召大眾云會麼會則干戈永
息天下太平不會徒向山僧口裏討鹽討醋山僧昔
年在南嶽刀耕火種時收得些榾柮今來普度菴中
與汝等當陽拈過非圖續燄連煙且要大家知有遂
舉七賢女遊屍陀林一女云屍在者裏人向甚麼處
去一女云作麼作麼諸女一時契悟且道現前大眾
與七賢女相去多少若向者裏逴得便行不勞向外
馳求自然得大受用其或未然擊拂子云神威顯出
騰蛟鳳電眼揮來錯過他上首白椎云諦觀法王法
法王法如是下座。

上堂昨日晴兮今日雨不知何處明心旨舉拂子云
即此用離此用別無消息與君共三春芳草碧連天
應看龍吟霧起虎嘯風動雖然到者裏還有與山僧
相見者麼問昔日圓悟禪師會下一夜悟十七八箇
人今日和尚者裏悟得幾箇師云祗你漆桶不快進
云獅子吼時芳草綠象王回顧落華紅師云賴汝記
得僧無語師便打乃云覷透毘盧頂門蹋破當人草
鞋遊遍三千大千世界方好發出千鈞之弩射透無
邊香水海一切眾生悉皆成佛且道成佛後又作麼
生一把柳絲收不得和煙搭上玉闌干下座。

端午上堂圓明不動當處全彰玅體無私迥然獨露
大道祗在目前要且目前難睹了無所住無所從來
捲舒莫測收放自在直饒當下會得巳涉言詮更若
遲疑何曾瞥地直須透向上頂𩕳據當陽捷徑始得
仗蒲劍斬千邪搖艾旗扣百福大眾作麼生是向上
頂𩕳當陽捷徑左右顧視云看取自家鼻孔休沾雌
黃氣息卓拄杖下座。

上堂欲知佛性義當觀時節因緣山僧昔住祝融峰
頂提柄鈯斧未免灰頭土面今日杭州市上斬新拈
出又復拖泥帶水大眾且道灰頭土面是拖泥帶水
是驀拈拄杖卓一下云萬古碧潭空界月再三撈摝
始應知下座。

觀音成道日上堂問龍池一滴起根源南嶽家聲震
大千師子座前重獻瑞圓通一句請師宣師云穿過
髑髏也不知進云如何是圓通體師云慈雲香散千
峰雨如何是圓通用師云寶鐸聲傳萬里風進云恁
麼則有意氣時添意氣不風流處也風流師云如何
是汝風流處僧便喝師云好喝僧禮拜師便打乃云
觀世音菩薩向山僧拄杖頭上來也大眾還見麼說
盡無生般若談遍圓通玅義大眾還聞麼若也共見
共聞則鐘鳴鼓響總皆入理之門柏短松長盡是真
如境界大丈夫兒向者裏捏碎虛空騎聲盍色孤峰
頂上橫眠郤在十字街頭垂手十字街頭垂手原在
孤峰頂上橫眠隨方應現觸處圓通雖然且圓通一
句畢竟作麼生道卓拄杖云天共白雲曉水和明月
流下座。

沈夫人誕日請上堂冥通三界洞徹十虛函盍乾坤
包羅萬象道有則纖塵不立道無則遍周沙界擬心
湊泊白雲萬里著意馳求風塵匝地若也回光知落
處一輪明月正當天復舉吳山師子端禪師因尼來
參端以紅粉塗面尼輒驚悟師云大道從來本現成
何分女相與男形忙忙業識無時住滾滾塵緣不暫
停富貴功名風裏燭金銀田土日中冰須明覿體無
生忍雲在青天水在瓶驀召大眾云祝延一句又作
麼生委悉擊拂子云芙蓉露滴筵鋪錦丹桂香飄地
布金下座。

請上堂返照回光達本源玄機直透劫初前千尋海
底搖金錫萬仞峰頭駕鐵船木馬嘶時風匝地泥牛
吼處浪淊天箇中識得無生句此土他方應有緣驀
召大眾云昔日玄期高公祖欽命監督楚籓七年愛
養士民惠政滂流建生祠於南嶽即今碑文現載遺
像儼然山僧偶寓禾城敬承伊孫念祖居士請陞座
薦公不免舉則先祖因緣貴圖以楔出楔山僧先祖
幻臣劉公曾作蘇郡剌史詢訪知識參箇無位真人
話有省年九十歲一日忽云高工部進衙時吾示寂
矣壬辰冬月公聞銳聲便坐脫大眾且道先祖劉公
與玄期高公還有同別也無若道是同天地懸隔若
道是別去來靡問於此若明許伊具一隻眼於此不
明亦許伊具一隻眼明與不明且置祗今高氏先靈
與劉公託生何處喝一喝云一人越聖明心地九代
先宗樂性天者顆寶珠何處是南湖湘水月娟娟下
座。

師至當湖善護菴一音禪師同眾檀護請上堂當湖
善護別人間八面玲瓏著眼看凡鳥等閒難泊近玉
簫品出舞祥鸞還有出自丹穴者麼試出來鼓翅看
問敲石燒丹一老顛等閒拾得火中蓮特祈和尚通
消息要使人人達本源師云三十棒寄打汝師進云
同道方知師云胡人飲乳反怪良醫問古德不出方
丈如何莊上喫油餈師云多少人摸索不著進云侍
者方出門忽見莊主又作麼生師云好箇消息進云
水晶簾動微風起滿架薔薇一院香師云有甚麼交
涉問興化打維那意旨如何師云瞎郤人眼睛進云
次日罰饡飯出堂又作麼生師云前箭猶輕後箭深
士禮拜師云逢人切莫錯舉乃云秋露垂秋風吹秋
雲冉冉秋草離離月落寒潭靜山空木葉飛吾無隱
乎爾通方作者知大眾還知麼若也知得推倒報本
塔椎碎弄珠樓一任橫行海內獨步大千其或未然
眨上眉毛劍去久矣卓拄杖下座。

善護禪院一公院主同諸護法紳衿請就院開爐上
堂問罏𩍁巳就四眾雲臻和尚作麼生煆煉師打云
一棒一條痕進云棒頭點出金剛眼大千沙界盡沾
恩師云不勞讚歎問當湖震布今日乍開未審垂何
方便師云放汝三十棒進云昔日世尊今朝和尚師
云那裏見得進云天晴日出雨下地濕師云莫被他
換郤眼睛問掀天揭地逞風流大道無分男女儔白
璧定從山上採赤珠端向海中求今日和尚大冶洪
開煆煉凡聖未審何人搬柴何人運炭師云無眼耳
鼻舌身意者進云恁麼則打鼓弄琵琶相逢一會家
祗如不受爐錘底來和尚作麼生下手師便打問新
開爐𩍁即不問舊日乾坤事若何師云風不來樹不
動進云好鳥枝頭叫小春師云斷頭船子下楊州進
云舊日乾坤應自在新開爐𩍁事如何師打云也少
者一錘不得進云龍袖拂開全體現象王行處絕狐
蹤便歸眾師云雲綻不須藏九尾乃云爐𩍁通紅瓶
盤釵釧鎔為一金鉗錘玅密大小偏圓打成一片人
人塵淨光生箇箇魂消膽落等閒舒一指擉瞎達磨
眼睛舉一步蹋碎釋迦腦盍有時拈一莖草作丈六
金身千聖躋攀無路有時將丈六金身作一莖草萬
靈景仰無門我為法王於法自在大眾且道具甚麼
神通得恁麼穩便驀拈拄杖卓一下云竿木隨身行
宇宙逢場作戲自超群。

解制上堂問古人云東去西去直須向萬里無寸草
處去祗如萬里無寸草還有為人處也無師云正好
喫棒進云洎不問過師云親言出親口進云與麼則
人人聳息師云立定腳跟好進云等閒垂一釣驚動
碧波鱗師云離鉤三寸道取一句來士彈指一下師
云一釣便上問和尚今日上堂也是無風起浪某甲
到此巳是拖泥帶水出格一句請師道取師便打士
翻觔斗而出師云弄精魂漢乃云全提正令入摩竭
大地眉毛共撕結等閒便度九十朝冰壺巳泮春風
發銕壁銀山俱靠倒笑殺銅頭與銕額波斯攪得海
嶽渾金毛獅子走深澤神駒萬里謾追風眨得眼來
天地隔以拂子打○○云一處最親千機莫測眾禪
客瞥不瞥處處綠楊春正好自是不歸歸便得。













* 小參

觀音成道日陳方三沈念溪為子姓起名請小參問
觀音現瑞耀騰今古出格英靈全提正令未審是神
通玅用法爾如然師云汝試卜度看乃云觀音玅智
力能救世間苦等閒運神通接引無窮極召大眾云
還見麼頭頭普現華藏莊嚴處處全彰圓通境界若
見得轉凡成聖轉苦為樂轉天為壽其或未然山僧
不惜眉毛為汝頌出普陀山前獨露身炎蒸此日道
初成百千諸佛同饒舌覿面相逢不費尋且道觀音
菩薩即今說甚麼法卓拄杖云華含無量摩尼聚風
動常宣玅法音。

中元請小參問慎終追遠即不問超昇一句事如何
師云微雨灑花千滴淚淡煙籠竹一堆愁乃云從門
入者不是家珍自巳胸中流出方始盍天盍地舉頭
天外看誰是箇般人若果是其人管教一拶百雜碎
埽蕩聖凡窠窟滅郤正法眼藏以地獄作天堂轉煩
惱為智慧打破涅槃城踢翻解脫道橫行湖海獨步
大方不是神通玅用亦非法爾如然驀拈拄杖卓一
下云但能當下空諸有共轉如來正法輪。

除夕小參一年三百六十日看看忙到今宵畢不愁
生死祗愁貧業障重重心上結幽途輪轉幾時休一
味昏迷循舊轍勸君努力脫塵埃免使今生和本折
凡聖等倫元不殊貴在當人直下瞥莫待無常殺鬼
臨再出頭來甚時節。

中元小參踢破玄關透鐵圍懸崖撒手便知歸性天
朗耀頭頭鑑心月圓明處處輝差別路中須蹋過涅
槃城裏巳忘機箇中何處著生死說甚輪迴是與非
召大眾云徹上座恁麼告報設有旁不甘者出來道
其如地獄未空何果然癡人面前不可說夢。

除夕小參參禪貴通正脈莫向外邊涉獵縱饒得些
玄解也是眼中金屑說甚西來大意未免平地喫跌
自巳一箇鼻孔有氣教誰出洩觸處昭然獨露擬議
早巳隔絕善惡都莫思量脫體迥然超越靈機自覺
無多功力不久不徹莫把自巳家珍翻比外來瓦礫
現成一段風光愚人妄自扭捏倒樹須要搜根少去
尋枝摘葉得路便爾歸家要無別傳秘訣會則途中
受用不會沉淪永劫驀以拄杖打圓相云若向者裏
透過方得大休大歇大眾還有透得過者麼一年將
盡夜萬里未歸客。
季總徹禪師語錄卷一(終)

季總徹禪師語錄卷第二
侍者超祥記錄

* 示眾

立秋日示眾梧桐一葉下雕闌剔起眉毛仔細看赤
手承當無欠剩頭頭顯露祖師關且如何是祖師關
擊拂子云一擊當陽成粉碎越水吳山一色寒。

示眾山僧許久屏郤咽喉唇舌一任諸人讚龜打瓦
何故心不負人面無慚色今日無端被諸人推到者
床子上要求開示教我說箇甚麼即得雖然事無一
向不見道天地與我同根萬物與我一體叵耐百姓
日用而不知且道過在甚麼處大眾道本無壅人心
自昧昭昭於心目之間而取之弗及晃晃於色塵之
內而捨之弗得愈隱愈露轉動轉寂光明烜赫迥脫
情塵絲豪瞥起天地懸隔豎起拂子云還會麼若向
者裏會得徹證無生法忍不妨睡正穩一任日輪高。

示眾師卓拄杖云足解履手解執耳聞聲目見色寒
著衣饑進食豈是粧成皆同本得不間絲豪動念即
隔所以道谿澗不改舊時聲黃華翠竹常年色足下
豈有餘塵目前原無外物獨步毘盧頂上全披古佛
肝膈問諸人瞥不瞥直饒見得木馬嘶風泥牛吼月
撿點將來也是空裏浮華眼中金屑。

示眾生死海無邊當人自利涉欲識佛性義須知箇
時節寒則普天普地寒熱則普天普地熱拈起慧劍
兮劈破塵網提來鈯斧兮斫開銕壁千賢萬聖覓無
蹤五眼六通皆罔測徹見萬象森羅法法何曾是實
不妨任意逍遙縱橫了無礙塞其或未然更聽一偈
一年秋又一年秋眨眼俄驚雪滿頭道業未成何所
賴人身一失實堪愁兩輪日月穿梭過三界輪迴若
輥毬可嘆世間癡種子今生錯過悔何求。

示眾若論宗門一事別無奇特所貴發勇猛心著堅
固力痛念無常參明大事自然摸著諸佛鼻孔透過
祖師關捩不到大休歇田地不肯息肩停轍方有少
分相應無奈佛法衷微人心下劣罔知巳靈不存正
念此皆邪毒入心淺根薄福之流汝等諸人各宜精
進將話頭如一座須彌山頓在面前忙閒動靜觸不
散蕩不開綿綿密密不斷不續參來參去銕壁銀山
自然嚗地不可坐在無事甲裏古人云莫止忘形與
息心此箇難醫病最深直須提起吹毛利要剖西來
第一義瞠開眼兮剔起眉反覆看渠渠是誰若人靜
坐不用功何年及第悟心空此皆藥石之言切須記
取。

中秋示眾颯颯西風落葉輕飄香丹桂發疏林世人
盡愛中秋月驀豎拂子云未審誰能悟此心大眾祗
如古人道不是心不是佛不是物且道畢竟是箇甚
麼良久云眉毛剔起看方便月在青天水在瓶。

示眾既為僧須自勵收撿身心成法器學道真誠入
聖流生死海中期汝濟苟圖衣食逞閒遊浪蕩隨緣
生邪計不若居家作俗人免他神算并人議空門物
施主財為崇道業施將來未了復身還信施何能越
得馬驢胎近賢智達庸鄙善念日增惡日止豪釐繫
念成業因三塗苦報從茲起心地不明誓不休應期
玅悟超凡類參隨一似活死人方得心空出三際若
還不信我語言閻老無情君莫怪。

示眾學有內外事有緩急究宗達本曰內世諦學解
曰外外所以當緩內所以當急急而行之於內則有
證悟之實緩則置之於外則無岐路之迷今之學者
不然醉詩文於莫返耽技藝而不回應赴為終身之
業習誦為名利之資甚之則又有流於不可言者嗚
呼學不究竟非學也僧不至道非僧也但有五德之
名徒具六和之相益巳之功既缺利人之德全虧辱
此圓頂玷污方袍不識自心之何似焉知祖道之嘉
模豈只辜負聖化抑且埋沒巳靈既昧正因之路空
招來世之愆況無常苦逼時不待人祗恐名利未遂
而身先盡學問未通而命巳亡費盡百端心力忽然
一旦俱空良可悲夫故須篤志離舊刻期證悟梵行
惟潔道業惟精庶不為生死魔軍之所管轄也苟不
孜孜實學兀兀真參則無常卒至何以支撐後悔莫
及請熟思之。

臘八示眾豎拂子召大眾云古今風月常然遐邇雲
山鎮靜鵲噪鴉鳴鳥飛兔走雲開峰頂月波湛水中
天便好端拱無為坐致太平埜老謳歌帝力何有叵
怪黃面老子說甚睹星悟道大驚小怪將謂有多少
奇特依然祗道得箇一切眾生皆有如來智慧德相
但以妄想執著不能證得震威一喝云當時若得者
一喝管教他四十九年口似扁擔然雖如是出頭天
外看誰是箇般人。

歲朝示眾爆飛千尺燄嚮遏萬重雲一氣洪鈞轉梅
華幾點春新年頭佛法早巳露布了也大眾古人道
但得雪消去自然春到來且道雪向甚處去春從甚
處來孰樞紐是孰橐籥是若向者裏著得隻眼不妨
龍吟霧起虎嘯風生牢籠不肯住呼喚不回頭寒灰
裏也須發燄枯木上直教生華其或未然捧看新曆
日錯過舊時人。

元宵示眾十五日巳前露柱燈籠盡說禪十五日巳
後土塊石頭皆𨁝跳正當十五日無位真人赤骨律
十聖三賢總不知笑倒東村李八伯且道無位真人
畢竟面目何似良久云燈燈影現無回互覿面相逢
豈識渠。

示眾一九禪期眨眼間堂中禪客夢猶酣朔風凜凜
通消息具足現前不用參離卻髑髏別處覓驢年終
是受顢頇大眾且道如何是具足現前底眾無語卓
拄杖云擬議直教心膽喪倚天長劍逼人寒。

示眾世界虛空總一體群靈萬象悉同宗此非耳目
所能到心識忘時道自通大眾且道主山高案山低
鶴脛長鳧脛短作麼生得同宗共體去良久云一氣
不言含有象萬靈何處謝無私喝一喝。

示眾氣轉洪鈞陽回大地冰河發燄枯木生輝埜鳥
謳歌山華含笑正所謂般若法身頭頭顯現真如佛
性處處昭彰果然直下承當便可超凡入聖其或未
然不是一番寒徹骨爭得梅華撲鼻香。

新戒求開示卓拄杖云一法若有毘盧墮在凡夫萬
法若無普賢失其境界於此明得盧行者高沙彌揚
眉有分其或未然莫怪山僧葛藤驀召大眾云會麼
參禪不持戒縱使廣智多聞未免被八風所動五欲
所牽何能超出三界證大涅槃故經云聰明不能敵
業乾慧豈免輪迴受戒不參禪假饒六度齊脩萬行
俱備報感人天終須墮落當斯季運之時佛法澆漓
人心淡薄在家出家罕有發淨信者間亦有之旋見
退墮或值善知識開示勸令受戒參禪脩因布福便
百計推辭設若生死無常到來你還推辭得麼若推
辭不得將此深心奉塵剎是則名為報佛恩更聽一
偈一點圓明處處同包含法界等虛空棒頭可使三
關透喝下能令五教通東澗水流西澗水南山燄起
北山紅千江萬派無差別盡入如來性海中。

元宵示眾銀華徹夜爆竹驚天眨上眉毛程途萬千
惟此一事實乞我一文錢蹋翻水底月迸出火中蓮
燈月交輝牽埜興竿木隨身入市廛。

端午示眾今日五月五龍舟江上舞旗翻前夜風聲
振去年鼓時節不相饒光陰不我與未明心地人須
念生死苦緊緊握蒲劍挺挺騎艾虎勦六賊巢穴息
三塗酸楚漫然不施功茫茫三界旅譬如隙中塵擾
擾誰為主就陰息紛紜如繫駒伏鼠未滅眼中翳空
華將復翥狂心不暫歇歇即止息所闃爾趨寂然郤
攣而得僂不識常住心二邊墮見取於斯二無礙澤
雉出籓宇十步一啄食百步一飲渚頡頏天地間無
喜亦無怒爾我林下人有志超佛祖噇飯了打眠世
事不聞睹無在無不在七徵自規矩無還無不還八
辨自盲瞽合覺被覺瞞背塵為塵圍唯有一月真瞿
曇未相許奪郤善財藥截斷文殊語此箇九還丹能
瘳諸毒蠱吞郤如砒霜吐郤成蜜乳拼得窮性命佛
祖不如汝於此蘧然醒杲日正當午於此若不醒錦
鱗臥網罟驀拈拄杖卓一卓云謹白參玄人急急如
律呂下座。

示眾新秧襯白鷺嫩柳啼黃鶯處處揚真諦於何逐
色聲所以道即此見聞非見聞無餘聲色可呈君箇
中若了無他事體用何妨分不分大眾見聞歷然因
甚道非見聞聲色宛爾因甚道無聲色於此明得敶
雲橫海上拔劍攪龍門於此不明打破六門關顯出
毘盧印且六門關作麼生打得破去良久云一氣不
言含有象萬靈何處謝無私卓拄杖下座。

* 機緣

僧參問和尚那裏來師云要知山僧來處先喫三十
拄杖僧便喝師便打。

雪中僧至師問南嶽峰頭雪擁三際姑蘇城裏行人
絕蹤正恁麼時撥轉乾坤與我通箇消息僧云萬里
長空一朝風月師云未在更道僧擬議師喝出。

葉季若居士問巴陵三轉語和尚作麼生會師和聲
便喝士云如何是提婆宗陵云銀碗裏盛雪意旨如
何師云來說是非者便是是非人士云如何是吹毛
劍陵云珊瑚枝枝撐著月又作麼生師云非公境界
士云祖意教意是同是別陵云雞寒上樹鴨寒下水
又且如何師云也祗道得一半士云那一半請師不
吝師云任從滄海變終不為君通士云和尚莫是末
山再來師云又被風吹別調中。

問離心意識參出聖凡路學未審如何下手師打云
向者裏會取。

問明心見性時如何師云正好喫棒。

無心道者呈偈有獨露孤峰頂上月之句師云即今
月在甚處者拍香几師云者箇是檯子者云和尚莫
謾某甲師云保福道底者擬議師喝出。

師茶次舉杯問高彙旃夫人云不觸不背喚作甚麼
云自古重陽九月九師云放汝三十棒。

居士參師問尊年多少士云與和尚同年師云你道
山僧年多少士云與某甲同年師云得恁麼顛倒士
無語師云掠虛漢。

問第一句薦得堪與佛祖為師如何是第一句師云
佛祖蹲何處第二句薦得堪與人天為師如何事第
二句師云猛虎當途踞第三句薦得自救不了如何
是第三句師云送君退步便還家他日相逢不相顧。

問如何是函盍乾坤句師放下拂子如何是截斷眾
流句師拈起拂子如何是隨波逐浪句師云者箇因
甚喚作拂子。

以貞道者參呈偈云堪笑從前枉用工離波覓水苦
無窮如今親見當人面華在舊時紅處紅師云如何
是汝當人面貞云和尚喫飯也未師云與汝甚交涉
貞云分別不少師云囫圇吞箇棗貞無語師便掌次
日呈南泉三不是頌師接得問云是箇甚麼貞云昨
日被掌至今背脊猶疼師云死了燒了又作麼生貞
擬對師便喝復示頌云覓心不得誰為佛觀佛無蹤
誰是心去此二途能見徹兩眉依舊可憐生。

問有時一喝如金剛王寶劍如何是金剛王寶劍師
云殺活不知何太險請君莫犯上頭鋒有時一喝如
踞地獅子如何是踞地獅子師云突出巖前風凜洌
野干何處匿形蹤有時一喝如探竿影草如何是探
竿影草師云釣絲千尺垂江海浮定金鱗有與無有
時一喝不作一喝用如何是一喝不作一喝用師云
至化難逃天子令九韶齊奏六宮還。

優婆夷參師問參甚麼話頭婆云萬法歸一師云一
歸何處婆拜下捏師足一下師云學來底婆云和尚
莫壓良為賤師指淨缾云因甚喚作淨缾婆擬議師
打出。

問德山上堂巖頭云且喜老漢會末後句如何是末
後句師云不辭向你道恐你逢人亂說僧云某甲不
說請和尚道師云罕逢穿耳客多見刻舟人。

問如何是奪人不奪境師云松下雙扉冷不扃一龕
金像照清燈如何是奪境不奪人師云眠雲埜鹿驚
殘夢落澗瀰猴墜折藤如何是人境兩俱奪師云庭
前樹色秋來減檻外泉聲久不聞如何是人境俱不
奪師云吾今獨坐磐陀石午夜無雲月一天。

儒者見師問云大師曾習儒業否師云四海五湖王
化裏大都緇素要分明云畢竟還尊釋門師云千峰
勢到嶽邊止萬派聲歸海上消云道教中如何師云
一自黃龍勘破後誰能不煉汞中金儒作禮而去。

問青州布衫重七斤意旨如何師云多少人提揭不
起僧云提不起時如何師云至今混入在塵埃復示
頌云金針玉線縫難就密密鋼刀剪不開千手大悲
提不起至今混入在塵埃。

問如何是賓中賓師云狹路相逢無迴避到門且喫
趙州茶如何是賓中主師云山色谿光明祖意鳥啼
華笑悟真機如何是主中賓師云雪覆萬峰晴月夜
暗香浮出嶺南梅。如何是主中主。師云。軒轅寶鏡當
臺照。任是蚩尤也斷魂。賓主巳蒙師指示。臨濟宗乘
事若何。師云。攪亂乾坤成至化。未容擬議斬全身。云。
真善知識。師云。識甚好惡。

問。昔日僧問趙州。親見南泉。是否云鎮州出大蘿蔔
頭。意旨如何。師云。情知你吞吐不下。

問。金牛每至食時。舁飯桶作舞。大笑云。菩薩子喫飯
來。意旨如何。師云。不是飽餐人不知。僧後問長慶。慶
云。大似因齋慶讚。又問。大光未審因齋慶讚。意旨如
何。光作舞。僧禮拜。光云。你作麼生會。僧亦作舞。光云。
埜狐精。此意如何。師云。字經三寫。烏焉成馬。

僧參。師問。住何寺。僧云。白雲菴。師云。雲散後菴在甚
麼處。僧擬議。師掌云。打埜榸漢。

二居士參。師問一士云。什麼物恁麼來。士無語。師云。
山僧罪過。一士云。路逢劍客須呈劍。師云。試借劍看。
士遶禪床。師劈脊便打。士擬進語。師又打。士禮拜。師
云。一對無孔銕錘。

𨍏轢道人偕徐敬可居士過訪。道人指士云。此位遍
參知識底。師云。參底事作麼生。士無語。師云。將謂將
謂。士云。嚴道人。塗汙人。師云。他巳沒量。罪過。











* 法語

** 示葉季若居士

祖師門下直捷單提。貴乎全身擔荷。
稍涉遲疑。便不堪了也。不見陸亙問南泉。龐蘊參馬
祖。一撥便轉。何等痛快。何等直捷。彼既丈夫我亦爾。
豈肯讓伊獨賢哉。頃承老護法不忘靈山付囑。光顧
法席。一接見問。便知根器不凡。靈骨夙具。然身居富
貴。宿習偏深。雖有金剛種子。莫不為之汩沒矣。但當
全身靠倒。不顧危亡。挺身直入。忽然㘞地一聲。乃知
從前作用。總是無礙法門。不惟勘破龐蘊諸老。直饒
歷代祖師。天下老和尚。齊立下風有分。

** 示申漢培居士

居士夙具般若深智。早年知有此事。
然不得實受用者。患在聰明太過。於古宿機語上得
些理路。便為了當。殊不知縱有入處。不過途路之樂
耳。要須懸崖撒手一回。方始受用。得古人言句。著如
來偈云。即今認取主人翁。山埜不覺失笑。何故。不見
道。認著依然還不是。況以生滅心測度如來無上知
見。唐喪光陰。無益有害。古人云。毫釐有差。天地懸隔。
直須猛著精神。透出重關始得。

** 示函盍禪人

師家垂手。如石火電光。眨上眉毛。白雲
萬里。直須坐斷十方。橫身宇宙。眼盍乾坤。口吞佛祖。
冰凌上走馬。劍刃上橫身。一機一語。如珠走盤。納須
彌於芥孔。擲大千於方外。縱橫在我。殺活繇誰。應須
如是。始有衲僧氣概。若祇逡逡巡巡。淈淈𣸩𣸩。依稀
光影。有甚了期。山埜恁般語話太煞。和盤托出。且道
托出箇甚麼。卓筆云。分明記取。

** 示高彙旃夫人

入海不避蛟龍。信利在江海也。入山
不懼虎兕。信利在山陵也。世諦且爾。況學道乎。然學
道參禪。豈有他術邪。不過穩辦一信字耳。華嚴經云。
信是道元功德毋。信能必到如來地。古德云。欲超生
死。必須玅悟。玅悟匪他。惟自信耳。盍生死如雪。玅悟
如日。日出而雪自消。無明是暗。玅悟是明。明來則暗
自謝。以此觀之。非信無繇悟入。非信安能久固。今道
人既具信根。但當發勇猛心。著精進力。譬如遠客還
故鄉。久久行去。自然到家。不見昔日世尊棄王宮入
雪山。六年參究。一朝睹星。忽大悟云。奇哉。一切眾生
皆具如來智慧德相。皆因妄想執著。不能證得。道人
向者裏一覷便透。不妨與世尊同一受用。苟或不然。
二六時中切莫放過。

** 示錢叔嘉夫人

我祖師門下。無一法與人。不過教人
信取目前自巳而巳。道人既見。山僧掛箇選佛牌。便
好單刀直入。掇取巍科。自知眉毛橫眼上。鼻孔大頭
垂。佛語祖言。豈得巳哉。若稍留欣厭。便成大病。所謂
不離幻妄而證真常者。良可味也。

** 示冰繼二禪人

此事如青天白日。無絲豪障礙。直下
了得。便平貼貼地。古人云。道箇覿體現成。早是埋沒
汝了也。明心見性。早是委曲汝了也。立地成佛。早是
鈍置汝了也。若向佛祖未屙巳前薦得。猶是鈍漢。那
堪向他𡱰橛子上橫咬豎嚼。有甚交涉。所以道祗為
分明極。翻令所得遲。所以垂一言半句。止要截斷人
心意識。摟空人生死窟。使他懸崖撒手。脫體無依。今
時人生死心不切。世情事太熟。動轍心意識先行。自
作障難。愛有理路處。入有義味處鑽。殊不知理路義
味上博量得來。暫時途路之樂。轉眼即沒交涉。況明
眼人前。祗博一笑。今與汝道。大事未明。必須猛著精
彩。將本參話。拌命提撕。功積力久。時節若至。其理自
彰。腳跟頓斷。紅絲線舌上潛消。十字文翻身一躑。倒
跨三腳驢子。向舜若多神鼻孔內眼睛裏橫出豎入。
管教得大自在。豈不慶快平生乎。勉旃勉旃。

** 示如心如性二禪人

欲脫生死。當求玅悟。欲求玅悟。
必須參究。提起疑情。念念無問。自有豁然時節。若執
坐以為工夫。何異守株待兔。是以古人有打車打牛
之詰。坐佛殺佛之呵。黑山鬼窟之責。生坐死臥之譏。
故知行住坐臥。動止忙閒。皆可做工夫。但坐中歛念。
易得寧靜。然禪亦非歛念取靜參得。故曰。欲識佛性
義。諸法從緣生。若能對境無心。雖終日擾擾。何曾動
著一絲豪。故無事於心則智顯。無心於事則理明。理
明則物物頭頭何取何舍。智顯則念念心心何妄何
真。盍以境之通塞。繇心之迷悟。何與於物哉。龐公云。
難難難。十石油麻樹上攤。龐婆云。易易易。百草頭邊
祖師意。靈照云。也不難。也不易。饑來喫飯困來睡。汝
等看他三人有甚奇特處。不妨試簡點看。若簡點得
出。到方丈裏與山僧通箇消息。

** 示黃君略夫人

脩行學道。皆有悟門。不可盲修瞎學。
虛喪天日。必欲明此無上玅道。也須具大信心。發大
勇猛。立大志願。把生死二字貼在額頭上。不得向意
根下卜度。單提一句無義味話。真參實究。參來參去
參到百尺竿頭無進步處。不顧危亡。拼命一拶。直得
虛空粉碎。大地平沉。便見盡十方世界。是自巳全身。
自巳全身是十方世界。庭前柏樹子。麻三斤。乾矢橛。
青州布衫。鎮州蘿蔔。乃至千七百。則一串穿卻。雖然
到者裏始好喫山僧痛棒在。其或未然。有寒暑兮促
君壽。有鬼神兮妒君福。

** 示項翰林夫人

禪學者。悟門也。非四禪八定五度九
次之別。惟洞明心性了脫生死得大自在者之門徑
也。古人云。我此門中。不論禪定解脫。祗圖見性。又云。
參禪須求玅悟。若不玅悟。無由出離生死大海。今時
道流。謬以口耳哄弄閨閣。不求玅悟而脫生死。祗益
滑稽謗大般若。以致埋沒巳靈。辜負先聖。可不哀邪。
汝既皈依山僧。希求大道。急將明昧兩岐。與我一時
坐斷。單提一箇話頭。直下不起二念。猛著精神。一蹋
到底。千聖齊立下風。萬靈咸希至化。豈不慶快生平
也哉。嗟乎驢鞍橋。本非阿爺下。頷水泡沫。豈是輪王
頂髻。參須真參。悟要實悟。至發明後。更能操守保護。
乃為道器。

** 示張黃甫徐仰齋二居士

山河大地。明暗色空。日月
星辰。森羅萬象。迷者認為外物。悟者消歸自巳。一切
時中。若能無事於心。無心於事。自然物我一如。隨處
自在。不見僧問風穴。語默涉離微。如何通不犯。穴云。
常憶江南三月裏。鷓鴣啼處百華香。居士若向者裏
開得隻眼。不但世法佛法。一念圓融。即風穴老子亦
一時收下。到者裏山河大地。明暗色空。日月星辰。森
羅萬象。向甚麼處著。居士試道道看。

** 示葉素旃居士

常住真心。覿體全彰。擬思即錯。動念
即乖。十方三世。了無差別。知此者謂之大智。行此者
謂之大行。示此者謂之大慈。廣此者謂之大悲。百千
三味。皆由此出。奈何眾生迷此。蔽慧日於欲海。埋智
劍於塵封。處處貪著。頭頭滯礙。豈知水月鏡像而無
體。空華陽燄以非真。莫道凡情不可執。直饒聖號亦
是假。居士但當掀翻窠臼。撒手承當。直登解脫之場。
大播廣長之舌。攪長河為酥酪。變大地作黃金。始不
負山僧之厚望也。勉之。

** 示鎮江賀夫人

寶劍眉間挂。摩尼掌上陳。玻璃拈起
處。栗棘一時吞。會得箇中意。日午打三更。一椎擉瞎
摩醯眼。鼻孔依然搭上唇。參。

** 示超震禪人

雲收雨過。氣肅天高。須彌盍北斗。日月
杖頭挑。不是摘蘆江上客。千山萬水路迢迢。踢翻福
建飛鳶嶺。蹋斷天台滑石橋。有意氣時添意氣。不逍
遙處也逍遙。

** 示張超霞道人

鶯老華殘春巳去。風清竹翠夏還來。
一輪寶鑑當空照。萬里長空絕點埃。正與麼時打失
香嚴鼻孔。剌瞎靈雲眼睛。且道眉毛還有罪過也無。
幾度黑風翻大海。未曾聞著釣舟傾。

** 示王士英夫人

忙閒靜鬧之中。密密提撕本參。不可
絲豪間斷。日久時至。工夫自然成片。驀頭打破疑團。
便見世尊拈華。迦葉微笑是甚麼宛脫丘。然雖如是。
且道千七百則畢竟明得甚麼邊事。千峰勢到嶽邊
止。萬派聲歸海上消。

** 示湛水道人

初參人祗貴死盡偷心。參箇話頭。如銅
墻銕壁。要鑽鑽不透相似。日用中如貓捕鼠。如雞抱
卵工夫。自行逼拶一拶。拶到結角羅紋處忽得㘞地
一聲。方與此事相應。若初參人便有許多哆哆喃喃
底說話。於自巳分中有何所益。徒障悟門。為害不少。
如來偈本有光明云云。且問你底光明在甚麼處。那
箇是你大廳堂。莫道道不得。直饒道得一句。正是頭
上安頭。不見僧問趙州。狗子有佛性也無。州云。無。你
看者無字上。著得你底光明麼。著得你底大廳堂麼。
何不朝朝暮暮。如透銅墻銕壁去。如貓捕鼠去。如雞
抱卵去。一朝山門前佛殿後。撞破露柱也不知。

** 示沈夫人

橫按莫邪。山河大地風颯颯。單提正令。魔
軍外道絕行蹤。衝開萬里青霄。椎碎銀山銕壁。處處
盡彰華藏界。頭頭獨露法王身。無邊福智莊嚴。萬億
神通顯現。於此薦得。不假外求。原是本有。其或未然。
更為你葛藤一上。不見舍利弗入城。見月上女出城。
舍利弗問云。大姊何處去。女云。如舍利弗與麼去。舍
利弗云。我方入城。汝方出城。何得言如我與麼去。女
云。諸佛弟子皆依大涅槃而住。是否。舍利弗云。是。女
云。諸佛弟子既依大涅槃而住。而我亦如舍利弗與
麼去。於斯明得。埋沒巳靈。於斯不明。辜負先聖。且道
畢竟如何。雲在嶺頭閒不徹。水流澗底大忙生。

** 示明心明性二道者

昔日維摩室有散花天女機辨
縱橫。得大無礙。舍利弗問。何不轉郤女身。天女云。我
從十二年來求女人相了不可得。當何所轉。須臾間
天女忽變作舍利弗。以舍利弗變作天女。卻問舍利
弗。何不轉卻女身。舍利弗云。我今不知此身當何所
轉。須臾天女運大神力。彼此轉變還復如故。為是神
通玅用。為是法爾如然。於此若明。回天關轉地軸。促
無量劫為一日。延一日作無量劫。男子身中從定入。
女子身中從定出。女子身中從定入。男子身中從定
出。非同非異。無自無他。其或未然。一把柳絲收不得。
和煙搭上玉闌干。咄。

** 示超禪超聖

舉七賢女玩賞春。一女云。我與姊同游
屍陀林。諸姊云。屍陀林皆是死屍臭穢。有何可觀。一
女云。汝但同游中間。自有奇特。到彼見諸死屍。一女
云。屍在這裏。人在甚麼處。一女云。作麼作麼。諸姊諦
觀。悉皆悟道。感天帝釋散花供養。女曰。空中散華者
何人。答云。某天帝釋。見諸姊悟道。特來散華供養。凡
諸姊所需。我皆供給。姊曰。我家四事七珍。悉皆具足。
唯愛三般物。一要無根樹子一株。二要無陰陽地一
片。三要叫不響山谷一所。帝釋云。一切珍寶。我皆有
之。此三般物。而我實無。女喚云。帝釋。帝釋應諾。女云。
汝道無是甚麼。帝釋遂隱去。師云。水底木人吹鐵笛。
雲邊石女織金梭。三般物是祖翁物。何必忙忙賤賣
他。雖然如是。且道畢竟歸于何處。一月影臨千澗水。
片雲風度萬重山。

** 示歸望之居士

望之即見。覓之無形。擬進無路。欲退
無門。搓不成團。劈破渾圇。咦。為甚如此。色色原非色。
聲聲不是聲。五蘊山頭曉。四大總皆真。自是不歸歸
便得。五湖四海任橫行。咄。更須透過者重關始得。



* 行實

師住朝陽普度菴。王試玉王士英居士同本菴大眾
等禮懇師說行實。師固辭。請之再四。乃就方丈據座
云。靈龜無卦兆。空殼不勞鑽。丹鳳縈金網。趨霄恐不
及。況我無狀。不知修道而無可修。成佛而無可成。不
妨依實供通。要亦不堪取則。諸仁者。某係湖廣衡州
府人。族姓劉。父諱善長。母宋氏。一夕父夢老僧索住
處。許之。母遂有脤。懷十有二月。既而胎鳴者三。於萬
曆丙午年八月十八日夜出生。時有白光燭室。燈月
如蔽。眾皆謂奇。幼不喜茹葷。哺一葷即吐。稍長好看
儒書佛經。厭處塵繁。痛念生死。懇父捨身出家。父不
允。後許宇陳氏。不數年。陳君遊宦沒。即造菴脩像。作
福田邊事。朝夕靜坐。喜看戒律。決志出家。逐日訪問
知識。忽一日訪海天老師。見案上有山茨和尚刻行
南嶽禪燈錄讀之。透不過古德宗旨。問云。山茨和尚
潛隱何處。天云。結廬煙霞峰。即往見之。尚問。汝在家
作何功德。某云。念佛。尚云。念佛又爭得。某禮拜云。特
求和尚開示。尚云。汝參一口氣不來向何處安身立
命。某領之。從此發起疑情。一日尚以禪關策進。命某
看。開卷見鵝湖大師示眾云。莫祗忘形與死心。此箇
難醫病最深。直須提起吹毛利。要剖西來第一義。便
問。如何是西來第一義。尚打一棒云。向者裏會取。某
即歸家閉關。或行或坐。七晝夜目不交睫。一日見古
錄上有百年三萬六千日。返覆元來是者漢之語。便
知諸根行業。皆幻化不實。日用尋常。了無他事。作偈
云。有物不生不滅。無形非聖非凡。晝夜相隨去住。胡
為冷坐寒巖。作書并偈呈似和尚。尚回示云。偈語雖
佳。不離記憶揣摸。非親證親悟之言。明眼人見之不
值一笑。某開覽不覺寒毛卓豎。冷汗浹背。行坐參究
四十九晝夜不倦。忽然呆去三四時。不見有身心(器界)。
偶聞雷。迅如在網羅中跳出相似。當下不疑銀山銕
壁。一時粉碎。作偈云。八萬門頭一箇關。一關本是絕
遮闌。驀遭霹靂頂門開。堂上家親竟日閒。呈和尚。尚
頷之。一日荊紫峰無學大師至。某開關禮接。設齋次。
學問。汝二六時中做甚麼工夫。某云。日間一食。夜來
一覺。學云。知汝不空過。某云。多謝和尚證明。後上峰
見南嶽山茨和尚。芡問云。聞汝請學兄。是否。某云。是。
尚云。他向你道甚麼。某舉前話。尚云。汝祗解問人。不
解自巳分中事。某云。自巳祗如此。尚云。如何是你自
巳。某便喝。尚云。喝後如何。某禮退。次日又入室。尚與
天童源流。某接得問云。一代傳一代。傳箇甚麼。尚云。
汝忘卻那。某云。也須問過。尚良久。某云。達磨西來。直
指人心。見性成佛。後分二派五宗。各立門戶。各有旨
趣。五宗二派且不問。如何是德山棒。尚云。你那裏見
德山來。某顧拄扙。師便打。示偈云。覿面為提持。全施
殺活機。棒頭彰正眼。痛處好思惟。時年三十四歲。和
尚與祝髮受具。分付住靜。杜絕俗眷往來。一日問。世
尊未離兜率。巳降王宮。未出母胎。度人已畢。此意如
何。尚云。家家門前火把子。某呈頌云。來中去兮去中
還。玉樹橫枝四海間。黑漆缽盂添箇柄。拈來擊碎祖
師關。尚閱之默然。又問。薰風自南來。殿閣生微涼。此
意如何。尚云。攔腮與汝掌。某亦呈頌云。薰風南來有
何極。殿閣微涼祗自知。晴蝶逐香翻上下。辰雞閱日
唱東西。從今覷破真消息。萬象森羅展笑眉。尚徵云。
如何是汝自知處。某云。空懸一片月。爍破萬重山。尚
云。山既破。汝即今腳跟立在甚麼處。某云。翻身一擲
騰霄漢。管教鼻孔自撩天。尚擲還頌稿。某便出。從茲
和尚住山與南元寺垂示法語二十則。尚去後某覺
離師太早。亦欲出山。適和尚示寂南元。復請靈骨入
山。併追寫道儀。建塔畢。乃于庚寅年六月初八日禮
辭和尚骨塔。下衡山至武昌。遭寓處失火。和尚手澤
俱焚。行李皆燼。漢口道俗請住菩提菴。次年三月始
到金陵。四月底鎮江鶴林寺見牧雲和尚。尚問云。汝
來作甚麼。某云。特來親覲和尚。牧云。見我那。某云。昔
日聞風。今朝覿面。牧云。覿面後如何。某云。眉毛在眼
上。牧云。除了者裏又作麼生。某一喝。牧云。那裏學者
虛頭來。某云。瞞和尚不得。牧云。我有三十棒。恕汝遠
來。某禮拜出。到夾山見箬菴和尚。尚問。莫是拜南嶽
和尚底季總麼。某云。是。箬云。拋家亂走作麼。某云。輝
騰今古。爍破乾坤。箬云。正是拋家亂走。某云。騰身獨
立太虛外。鼻孔從教塔上唇。箬云。我有三十棒。未到
你在。某拂袖便出。箬至慶山杭州。某皆隨侍。朝夕參
請。越三月餘。辭上龍池見本師和尚。掃幻老師翁塔。
圓戒尚問。你是湖廣那一府。某以手打圓相呈起。尚
云。還別有伎倆麼。某喝。尚云。再喝喝看。某云。爭奈舌
頭在某甲口裏。尚云。舌頭雖在口。爭奈道不出。某云。
未問巳前道過了也。尚云。曾親近甚麼人來。某云。南
嶽茨和尚。尚云。他即今在甚麼處。某云。一輪皎潔孤
峰頂。爍破龍池徹底清。尚打云。閒言語。某云。輕輕曳
杖龍池過。惹得傾湫倒嶽來。尚復打。某云。也是醉後
添杯。尚云。喚作棒即錯。某禮退。一日入方丈。尚問。昔
日巖頭道。大小德山未會末後句。如何是末後句。某
云。和尚萬福。尚云。此是最初句。某云。聽師分別。一日
入方丈。尚云。除卻言詮道一句看。某鳴指一下。尚云。
還有麼。某云。大無厭生。便出。一日請和尚設戒上堂。
某出問。猛虎入山逢獬豸。蛟龍出水避蜈蚣。手提三
尺龍泉劍。誰敢當頭觸萬峰。當頭一句即不問。萬峰
獨露是如何。尚云。試借劍看。某云。半空伸出挐雲手。
奪得麗龍領下珠。尚云。空開大口。某以手呈珠勢云。
請師高著眼。尚云。背後底又作麼生。某一喝。尚云。亂
喝。某云。大似日下孤燈。便歸眾。次日辭尚。欲歸南嶽。
尚云。下路人學道甚難。回山之念且止。老僧完你底
事。可在下路度眾。遂付某源流拂子。某力辭欲歸。尚
云。江南住住好適興化。一師請住普度菴。即命往焉。
此上一番絡索。山僧不著。便被諸人帶累了也。且道
諸人還知鼻孔落在山僧手裏也無。良久拈拄杖卓
一卓云。若無舉鼎拔山力。千里烏騅不易騎。眾歡喜。
作禮而退。

季總徹禪師語錄卷二(終)

季總徹禪師語錄卷第三
侍者超祥記錄

* 拈古

「舉世尊初生。一手指天。一手指地。周行七步。目顧四
方云。天上天下。唯我獨尊。後雲門云。我當時若見。一
棒打殺與狗子喫卻。貴圖天下太平。」

【拈云。釋迦老子無風起浪。將謂有多少奇特。冷地
看來。也是頭上安頭。雲門正令雖行。未免賊過後
張弓。二老鼻孔俱被慧燈穿郤了也。還有為古人
雪屈者麼。出來與慧燈拄杖子相見。】

「舉世尊在靈山會上拈華顧眾。百萬人天皆悉罔措。
唯迦葉尊者破顏微笑。世尊云。吾以正法眼藏。涅槃
玅心。實相無相。微玅法門。不立文字。教外別傳。付囑
摩訶迦葉。」

【拈云。世尊可謂挽千鈞之弩箭不虛發。迦葉亦似
水無筋骨。能載萬乘之舟。然雖如是。也是將錯就
錯。】

「趙州路逢一婆子問云。甚麼處去。婆云。偷趙州筍去。
州云。忽遇趙州又作麼生。婆與一掌。州休去。」

【拈云。趙州老漢三十年覓馬騎。卻被驢子撲。雖然
暗裏抽橫骨。明中坐舌頭。也須是者老漢始得。】

「浮杯和尚因凌行婆問。盡力道不得句分付阿誰。杯
云。浮杯無剩語。婆云。未到浮杯。不妨疑著。杯云。別有
長處。不妨拈出。婆歛手哭云。蒼天中更添冤苦。杯無
語。婆云。語不知偏正。理不知倒邪。為人即禍生。後僧
舉似南泉。泉云。苦哉浮杯。被者老婆推折一上。婆聞。
笑云。王老師猶少機關在。時有澄一禪客問婆。王老
師為甚少機關。婆哭云。可悲可痛。澂一舉似趙州。州
云。我若見者臭老婆問。教口啞。澄一云。未審和尚爭
生問他。州便打。澂一云。因甚郤打某甲。州云。是你者
伎死漢。不打更待何時。婆聞云。趙州合喫婆手中棒。
州聞哭云。蒼天蒼天。婆聞云。趙州眼光爍破四天下。
州聞。令僧問。如何是趙州眼。婆豎起拳。僧回舉似。州
寄偈云。當機覿面提。覿面當機疾。寄語凌行婆。哭聲
何得失。婆復偈云。哭聲師巳曉。巳曉復誰知。當時摩
竭國。幾喪目前機。」

【拈云。一箇狗走抖擻口。一箇猴愁摟搜頭。一箇瞎
驢趁大隊。一箇漆桶夜生光。當時慧燈若見。好與
一坑埋卻。貴圖天下太平。忽有箇旁不甘底出來
道。慧燈具甚眼。乃能如是。但歛手云。蒼天蒼天。】

「大隨菴側有一龜。僧問。一切眾生皆皮裹骨。者箇眾
生因甚骨裹皮。師拈草履覆龜背上。僧無語。」

【拈云。大隨和尚拈草履。不是好心。蹋殺者僧三生
六十劫翻身不得。若是慧燈待問。振威一喝。管教
他皮膚脫落。】

「靈雲因見桃華悟道。作偈云。三年來尋劍客。幾回落
葉又抽枝。自從一見桃華後。直至如今更不疑。玄沙
聞云。諦當甚諦當。敢保老兄未徹在。」

【拈云。靈雲平地喫蹎。玄沙痛處下針。二俱未了。山
僧恁麼道。也是龜毛長三尺。】

「玄機女道者常靜於大日山中。一日忽念曰。自性如
如。本無去住。厭喧取靜。豈為達耶。乃往參雪峰。峰問。
從甚處來。機云。大日山。峰云。日出也未。機云。若出鎔
卻雪峰。峰云。汝名甚麼。機云。玄機。峰云。日織多少。機
云。寸絲不掛。便禮拜。纔行三五步。峰召云。袈裟角拖
地也。機回首。峰云。大好寸絲不掛。」

【拈云。慧燈有六十棒。二十棒打玄機。不合龍頭蛇
尾。二十棒打雪峰。不合敶後興兵。二十棒慧燈自
喫。初不干及大眾。且道意作麼生。具眼者緇素看。】

「雪峰問僧。近離甚處。僧云。覆船。峰云。生死海未度。因
甚便覆卻船。僧無語。回舉似覆船。船云。何不道渠無
生死。僧再至雪峰舉此語。峰云。此不是你語。僧云。是
覆船恁麼道。峰云。我有二十棒寄與覆船。二十棒老
僧自喫。不干闍黎事。」

【拈云。楊意不逢。撫凌雲而自惜。鍾期既遇。奏流水
以何慚。雪峰覆船可謂心眼相關矣。雖然醫得眼
前瘡。剜去心頭肉。爭奈被者懵懂漢一時勘破。且
那裏是他勘破二老處。】

「莫將尚書謁南堂淨禪師咨決心要。堂使其向好處
提撕。適如廁。聞穢氣。急以手掩鼻。遂有省。即說偈曰。
從來姿韻愛風流。幾笑時人向外求。萬別千差無覓
處。得來原在鼻尖頭。南堂答曰。一法纔通法法周。縱
橫玅用更何求。青蛇出匣魔軍伏。碧眼胡僧笑點頭。」

【拈云。莫將尚書向廁坑上得些臭氣。便誇大口。玷
辱宣尼大師不少。南堂老漢好與三十拄杖。何故
不合教壞人家男女。】

「僧問雲門。如何是佛。門云。乾矢橛。」

【拈云。人歸大國方知貴。水到瀟湘分外清。韶陽老
子正所謂見說吳音都變盡。語言渾似廣南蠻也。
然雖如是。也是靈龜曳尾。】

「東印土國王請般若多羅尊者齋次。眾皆轉經。尊者
宴坐。王問曰。師何不轉經。者曰。貧道出息不涉眾緣。
入息不居陰界。常轉如是經百千萬億卷。王信入作
禮。」

【拈云。國王請齋不是好心。尊者雖善說法要。叵耐
國王出出入入。忙不能巳。慧燈卻不然。他若問何
不轉經。但鳴指一下云。三藏十二部皆從者裏演
出。若人承虛接響。自有國王證明。】

「王常侍問僧。一切眾生皆有佛性。是否。僧云。是。侍指
畫上狗子云。者箇還有佛性也無。僧無語。侍自代云。
看咬著你。」

【拈云。惜何夫子之說君子也。駟不及舌。何以故。不
知者僧卻具陷虎之機。令者漢鑽入畜生隊裏吠
樁逐塊。然雖如是。山僧也是為他閒事長無明。】







* 頌古

「世尊一日陞座。文殊白椎云。諦觀法王法。法王法如
是。世尊便下座。」

【未升座前巳漏洩。何須開口重宣說。銅頭銕額萬
千人。盡向文殊椎下折。】

「達磨大師見梁武帝。帝問。如何是聖諦第一義。磨云。
廓然無聖。帝云。對朕者誰。磨云。不識。帝不契。」

【一隻折頭箭。直射九重殿。廓然如霹靂。不識同閃
電。覿面被活埋。至今無人見。】

「文殊師利至諸佛集處見一女子近於佛座而入三
昧。白佛云。何此女得近佛坐。而我不得。世尊云。汝但
覺此女。令從三昧起。汝自問之。文殊遶女子三匝。鳴
指一下。托至梵天。盡其神力而不能出。世尊云。下方
過四十二億恒河沙國土有罔明菩薩能出此定。須
臾罔明從地湧出佇世尊前。世尊敕出女定。罔明於
女子前鳴指一下。女子於是從定而出。」

【夢中春色夢中回。月裏娑羅月裏垂。堪笑罔明與
文殊。無端失卻兩莖眉。】

「法眼因二僧來參。眼以手指簾。二僧同去捲。眼云。一
得一失。」

【指出須彌不是山。寒雲深鎖兩重關。他家自有通
霄路。不在層巒疊翠間。】

「雲門因僧問。如何是諸佛出身處。門云。東山水上行。」

【耳朵兩片皮。舌頭一臠肉。五五二十五。六六三十
六。】

「雲門因僧問。如何是佛法大意。門云。面南看北斗。」

【面南看北斗。拈得鼻孔失卻口。丈二舌頭著地拖。
波斯倒拔崑崙走。】

「雲門因僧問。不是目前機。亦非目前事時如何。門云。
倒一說。」

【倒一說。腦門拔出三觔銕。蟭螟眼裏放風箏。無色
界天笑落舌。別別往往清風吹白月。】

「玄沙指地上白點問僧云。見麼。僧云。見。沙如是三問。
僧如是三答。沙云。你也見。我也見。因甚麼道不會。」

【你也見。我也見。大似眉間倒挂劍。血濺梵天祗如
然。大冶精金色不變。】

「趙州因僧問。學人乍入叢林。乞師指示。州云。喫粥了
也未。僧云。喫粥了。州云。洗缽盂去。其僧有省。」

【喫粥了。洗缽去。等閒撞折須彌柱。咄哉禍事不須
言。冤入骨髓無雪處。】

「曹山問強上座。佛真法身。猶如虛空。應物現形。如水
中月。作麼生是應的道理。強云。如驢覷井。山云。道則
大煞。道祗道得八成。強云。和尚又如何。山云。如井覷
驢。」

【驢覷井。井覷驢。金毛獅子騎文殊。舌頭無骨峭崚
峋。兩箇鴛鴦一畫圖。】

「南泉示眾云。馬大師說即心即佛。王老師不恁麼道。
不是心。不是佛。不是物。恁麼道還有過麼。趙州禮拜
而去。」

【出乎類。拔乎萃。端底泥團是土塊。平地無端欺賺
人。賊子尤能藏父諱。】

「德山凡見僧入門便棒。」

【入門便棒。無風起浪。那箇男兒不丈夫。何勞特地
粧模樣。】

「波斯匿王問佛。聖義諦中還有世俗諦否。若言其無。
智不應一。若言其有。智不應二。不二之義。其義云何。
世尊云。大王汝於過去龍光佛時曾問此義。我今無
說。汝亦無聞。無說無聞。是名一義二義。」

【聖諦俗諦一二義。分明直說君休記。春來春去華
開落。揭諦揭諦僧揭諦。】

「三聖云。我逢人則出。出則不為人。興化云。我逢人則
不出。出則便為人。」

【驢唇輕。馬嘴重。兩箇啞子同說夢。與人方便惹人
嫌。徒把指頭靴裏弄。】

「馬祖因僧問。如何是佛。祖云。即心即佛。」

【太煞分明說似君。緣何尚自暗沉吟。折旋俯仰憑
誰力。認著猶為影弄人。】

「古德垂語云。鐘樓上念讚。床腳下種菜時如何。僧云。
猛虎當頭踞。」

【劍林刀樹眼中栽。銕壁銀山驀面來。遍界迥無迴
避處。老胡種族一時埋。】

「石頭云。恁麼也不得。不恁麼也不得。恁麼不恁麼總
不得。」

【開得唇皮意莫窺。革囊偏自露針錐。橫穿一串金
剛子。散作禾山打鼓椎。】

「趙州因僧問。狗子還有佛性也無。州云。無。」

【太阿氣接斗牛光。凡聖從來難近傍。未道巳前筋
骨露。那堪開口犯鋒芒。】

「投子因趙州問。大死底人卻活時如何。子云。不許夜
行。投明須到。」

【石虎蹋翻衡嶽去。泥牛吸盡洞庭湖。全死全活休
擬議。明暗多來在半途。】

「歸宗因僧問。如何是佛。宗云。我向汝道。汝還信麼。僧
云。和尚重言。安敢不信。宗云。即汝便是。僧云。如何保
任。宗云。一翳在眼。空華亂墜。」

【面門劈破露筋骨。突出圓光孤卓卓。不得春風華
不開。華開又避風吹落。】

「魯祖面壁。」

【一掬冰池冷徹骨。皮膚凍裂命難續。寒風凜凜更
堪悲。幾箇於中能下足。】

「南嶽讓禪師因馬大師闡化江西。師問眾云。道一為
眾說法否。眾云。巳為眾說法。師云。總未見持箇消息
來。眾無對。因遣一僧云。待伊上堂時但問作麼生。伊
道底言語記將來。僧至。一如師旨。回謂師云。馬師云。
自從胡亂後。三十年不曾少鹽醬喫。師然之。」

【徹底掀翻透頂過。拈來當甚苦胡盧。直饒高蹋毘
盧頂。猶是他家田庫奴。】

「龍牙參翠微久之。一日問云。自到法席。不蒙示誨。意
在於何。微云。嫌甚麼。又問洞山。山云。爭怪得老僧。法
眼別云。祖師來也。」

【嫌甚麼。可憐生。無限平人被陸沉。心不負人爭怪
得。祖師來也太惺惺。電光影裏親薦得。薦得分明
也隔津。】

「雪峰因三聖問。透網金鱗以何為食。峰云。待汝出網
來即向汝道。聖云。一千五百人善知識。話頭也不識。
峰云。老僧住持事繁。」

【禹門三汲起風雷。戴角金鱗被網圍。驀地翻身騰
碧漢。遭他點額下漁磯。】

「乾峰上堂云。舉一不得。舉二放過。一著落在第二。雲
門出眾云。昨日有人從天台來。卻往徑山去。峰云。典
座來日不得普請。便下座。」

【舉一分明落二頭。天台人往徑山遊。赤鬚胡遇赤
鬚赤。腦後長釘暗裏抽。】

「雲門因僧問。不起一念。還有過也無。門云。須彌山。」

【火裏生。火裏死。慎終幾箇能如始。擔箇須彌遶大
千。虛空撞落當門齒。】

「雲門云。聞聲悟道。見色明心。遂舉起手云。觀世音菩
薩將錢買糊餅。放下手云。元來祗是饅頭。」

【聞聲悟道。見色明心。靈雲見桃華。香嚴擊竹林。髑
髏識盡喜無立。胡餅饅頭金博金。】

「雲門因僧問。如何是一代時教。門云。對一說。」

【對一說。口銜銕。帶角披毛無間歇。嘉州大象喫一
鞭。陜府鐵牛痛不徹。別別。跛龜蹋破蒼龍穴。】

「雲門每顧見僧即云。鑑。僧欲酬之。則云。咦。」

【頭上沒蹤跡。腳下絕消息。擬議待如何。遭他顧鑑
咦。韶陽老。起復倒。拄杖拏雲穿碧漢。大蟲戴角入
荒草。】

「瑞巖每自喚主人公。復應諾。乃云。惺惺著他。後莫受
人瞞。」

【慣弄精魂是禍胎。不知誤卻幾人來。無端平地開
深阱。多少風流被活埋。】

「智門因僧問。蓮華未出水時如何。門云。蓮華出水後
如何。門云。荷葉。」

【出水何如未出時。蓮華荷葉兩依依。靈根不在鳥
啼處。馬踐殘紅滿路飛。】

「首山因僧問。如何是佛。山云。新婦騎驢阿家牽。」

【親切為君急處提。回頭何得尚遲疑。承當直下無
餘事。常憶當初滿腳泥。】

「七賢女遊尸陀林因緣。」

【大而無外。細而無內。以此索帝釋。鏟地應難會。玅
用甚天然。靈機真拔萃。雖拔萃。國有憲章。三千條
罪。】

「吾道一以貫之。」

【日紅月白。東出西沒。行無義路。坐斷語默。板齒生
毛。高山停舶。祗者一貫。兩箇五百。】

「摩竭掩室。」

【瞿曇無故夜拋磚。拶著能令心膽酸。骨董價高因
有自。髑髏乾盡待何年。木人寒向火邊立。石女昏
來鏡裏眠。坐斷兩頭君可驗。中間一點見還偏。】

「毘邪杜口。」

【腳頭一路難回互。脫卻皮膚體自堅。東甕飲乾西
甕酒。張公醉倒李公軒。驢蹄不似馬蹄曲。牛角還
同兔角尖。不二門中消息子。括囊早巳落言詮。】

「德山托缽。」

【無牙獅子謾調兒。返躑嚬呻盡力施。末後句。少狐
疑。會得游行更讓誰。萬古長空風月在。三年從說
是歸期。】

「東坡居士問琴操西湖境因緣。」

【滿園春色畫眉喧。啼破浮雲宇宙寬。金勒馬嘶芳
草地。玉樓人醉杏華天。】

「雲門因僧問。如何是端坐念實相。門云。河裏失錢河
裏漉。」

【河裏失錢河裏漉。重陽遍地開金菊。桑田變海古
今然。萬里江山一點墨。】

「藥山夜參不點燈。垂語云。我有一句子。待特牛生兒。
即向汝道。有僧出云。特牛生兒也祗是和尚不道。山
云。侍者把火來。其僧抽身入眾。」

【特牛生兒暗自誇。稜層頭角口吒吒。分明點出不
能會。句裏追尋事轉賒。】

「雲門因僧問。如何是法身。門云。六不收。圜悟勤云。一
不立。」

【驢事三。馬事七。露柱穿卻燈籠鼻。豐干騎虎出松
門。林過寒巖千丈碧。】

「首山示眾云。喚作竹篦則觸。不喚作竹篦則背。畢竟
喚作甚麼。」

【背觸何如放下親。拈來弄去自傷神。直饒當下無
回互。未是他家脫穎人。】

「百丈每上堂。有一老人隨眾聽法。一日眾退。惟老人
不退。丈問。汝何人也。曰。吾非人也。於過去迦葉佛時。
曾住此山。因學人問。大修行人還落因果也無。某甲
對曰。不落因果。遂五百生墮埜狐身。今請和尚代一
轉語。貴脫埜狐身。丈云。汝問來。老人乃問。大修行人
還落因果也無。丈云。不昧因果。老人於言下大悟。作
禮曰。某甲巳脫埜狐身。住在山後。敢乞依亡僧事例。
丈令維那白椎告眾。食後送亡僧。眾驚異。丈食後領
眾至山後巖下。以杖挑出一死埜狐。乃依法火葬。」

【不落不昧。成團打塊。或墮或脫。磊磊落落。終日相
逢知是誰。嘴如畚斗頭如鑿。】

「雲門因僧問。如何是超佛越祖之談。門云。胡餅。」

【敲出金鳳髓。擊碎驪龍珠。當機覿面提。水急浪華
麤。君不見蹋得故鄉田地穩。南唱北調總無殊。】

「趙州因僧問。如何是祖師西來意。州云。庭前柏樹子。
僧云。和尚莫將境示人。州云。老僧不將境示人。僧云。
如何是祖師西來意。州云。庭前柏樹子。」

【庭前柏樹歲寒心。兩度拈來用轉新。叵奈翠巖真
潦倒。深耕淺種誑平人。】

「洞山因僧問。如何是佛。山云。麻三斤。」

【如何是佛麻三斤。禪流莫認定盤星。雲過樹頭拖
綠黛。雁將秋影落沙汀。】

「雲門因僧請益乾峰十方婆伽梵一路涅槃門因緣
門。拈起扇子云。扇子𨁝跳上三十三天。築著帝釋鼻
孔。東海鯉魚打一棒。雨似傾盆。」

【古潭龍臥碧如苔。觸著傾湫倒嶽來。蕩滌長安車
馬路。行人胡更犯疑猜。】

















* 源流頌

** 第一世南嶽讓禪師
「
詣曹谿參六祖。祖問。甚處來。師
云。嵩山來。祖云。甚麼物恁麼來。師云。說似一物即不
中。祖云。還假脩證否。師云。脩證則不無。染污則不得。
祖云。即此不染汙。諸佛之所護念。汝既如是。吾亦如
是。」

【覿面無私恁麼來。高超物表絕塵埃。一輪迥出難
遮障。七十餘峰盡豁開。】

** 第二世馬祖一禪師
「
在衡嶽山習坐禪。讓和尚知是
法器。來問云。坐禪圖作甚麼。師云。圖作佛。讓乃取一
磚於師菴前石上磨。師云。磨作甚麼。讓云。作鏡。師云。
磨磚豈得成鏡。讓云。磨磚既不成鏡。坐禪豈得成佛。
師云。如何即得。讓云。如牛駕車。車若不行。打車即是。
打牛即是。師於言下大悟。」

【煙霧重重瘴嶺巔。撥開紅日耀當天。車牛兩是都
拈卻。蹴蹋從茲遍大千。】

** 第三世百丈海禪師
「
參馬祖。為侍者。一日侍祖行次。
見一群埜鴨子飛過。祖云。是甚麼。師云。埜鴨子。祖云。
甚處去也。師云。飛過去也。祖遂扭師鼻。師負痛失聲。
祖云。又道飛過去也。師於言下有省。後再參。侍立次。
祖以目視繩床角拂子。師云。即此用。離此用。祖云。你
向後開兩片皮。將何為人。師取拂子豎起。祖云。即此
用。離此用。師挂拂子於舊處。祖震威一喝。師直得三
日耳聾。」

【扭轉鼻頭謾撩天。興雲吐霧出人前。更遭一喝髑
髏碎。獨坐雄峰最上巔。】

** 第四世黃蘗運禪師
「
參馬祖。值祖遷化。時百丈廬於
塔傍。師乃請問祖平日得力處。丈舉再參因緣。言老
僧被馬大師一喝。直得三日耳聾。師聞舉。不覺吐舌。
丈云。子巳後莫承嗣馬祖去麼。師云。不然。今日因師
舉。得見馬祖大機之用。然且不識馬祖。若嗣馬祖巳
後。喪我兒孫。丈云。如是如是。見與師齊。減師半德。見
過於師。方堪傳受。子甚有起師之見。」

【一句當陽脫牢籠。舌頭吐出化蜺虹。大機之用全
擔荷。滴水騰波起臥龍。】

** 第五世臨濟玄禪師
「
在黃蘗會中。時睦州為首座。令
問話。師遂去問。如何是佛法的的大意。聲未絕。蘗便
打。如是三度發問。三度被打。師便辭蘗。蘗令參大愚
師。到大愚。愚問。甚處來。師云。黃蘗來。愚云。黃蘗有何
言句。師云。某甲三度問佛法的的大意。三度被打。不
知某甲有過無過。愚云。黃蘗恁麼老婆心切。為你得
徹困。更來者裏問有過無過。師於言下大悟云。元來
黃蘗佛法無多子。愚搊住云。者尿床鬼子適來道有
過無過。如今又道佛法無多子。你見箇甚麼道理。速
道速道。師便向大愚脅下築三拳。愚拓開云。汝師黃
蘗。非干我事。師回黃蘗。蘗見來問云。來來去去。有甚
了期。師云。秪為老婆心切。蘗云。大愚饒舌。待來與伊
一頓。師云。說甚待來。即今便與。遂掌蘗。吟吟大笑。」

【三度龍門遭霹靂。大愚脅下報冤讎。獅王窟裏真
獅子。返躑還他得自由。】

** 第六世興化獎禪師
「
初參臨濟。充侍者。後在三聖會
中充首座。常云。我在南方行腳一遭。拄杖頭不曾撥
著一箇會佛法底。三聖聞知。問云。你具箇甚麼眼。便
恁麼道。師便喝。聖云。須是你始得。大覺聞云。作麼生
得風吹到大覺門裏來。師後到大覺為院主。一日覺
喚云。我聞你道向南方行腳一遭。拄杖頭不曾撥著
一箇會佛法底。你憑箇甚麼道理恁麼道。師便喝。覺
便打。師又喝。覺又打。師來日從法堂前過。覺召云。院
主。我直下疑你昨日兩喝。師便喝。覺便打。師再喝。覺
再打。師云。某甲於三聖師兄處學得箇賓主句。總被
師兄折倒了也。願與箇安樂法門。覺云。者瞎漢。來者
裏納敗。缺脫下衲衣痛與一頓。師於言下薦得臨濟
先師在黃蘗喫棒底道理。」

【電卷雷轟直向前。衲衣脫下始堪憐。生香一瓣重
拈出。劈破三玄作兩邊。】

** 第七世南院顒禪師
「
嗣興化。上堂云。赤肉團上。壁立
千仞。時有僧問。赤肉團上。壁立千仞。豈不是和尚語。
師云。是。僧便掀倒禪床。師云。你看者瞎驢亂做。僧擬
議。師便打出院。」

【凜凜吹毛赤手提。縱橫殺活在臨時。瞎驢從此無
門覷。高建魔城也大奇。】

** 第八世風穴沼禪師
「
參南院。院問。南方一棒作麼商
量。師云。作奇特商量。師卻問。和尚此間一棒作麼商
量。院拈拄杖云。棒下無生忍。臨機不見師。師於言下
大徹玄旨。」

【刀山劍樹擁前津。赤卻渾身曉夜行。撞破娘生真
面目。動揚古路舊時人。】

** 第九世首山念禪師
「
晚居風穴會中。穴勉師擔荷大
法。師云。願聞其要。穴遂上堂舉世尊拈青蓮華。目顧
視大眾。迦葉正與麼時且道說箇甚麼。若道不說而
說。又是埋沒先聖。且道說箇甚麼。師乃拂袖而退。穴
擲下拄杖歸方丈。侍僧請益云。念法華為甚不袛對
和尚。穴云。念法華會也。次日與真園頭同上問訊。穴
問云。作麼生是世尊不說說。真云。鵓鳩樹上啼。穴云。
汝作許多癡福作麼。何不體究言句。又問師。師云。動
容揚古路。不墮悄然機。穴謂真云。何不看念法華下
語。師自茲印可。後開法首山。」

【寶樹森森鬱茂林。鵓鳩不解劫前春。懸巖古路摩
尼聚。動用無如妙法音。】

** 第十世汾陽昭禪師
「
到首山。山陞座。師出問。百丈捲
席。意旨如何。山云。龍袖拂開全體現。師云。師意如何。
山云。象王行處絕狐蹤。師於言下大悟。遂提坐具顧
大眾云。萬古碧潭空界月。再三撈摝始應知。禮拜歸
眾。有僧問云。見何道理。便爾自肯。師云。正是我放身
命處。」

【輕輕拂動海門州。驀拶黃河水倒流。萬古碧潭誰
辨的。一輪穿破水中秋。】

** 第十一世石霜圓禪師
「
參汾陽。經二年未許入室。每
見必罵。一夕訴云。自至法席。不蒙指示。念歲月飄忽。
巳事未明。有失出家之利。語未卒。汾叱云。是惡知識。
敢裨販我怒。舉杖逐之。師擬伸救。汾掩其口。師乃大
悟云。是知臨濟。道出常情。」

【歲月飄零入眼空。怒拈白棒活如龍。分明指點無
生路。道出常情一派通。】

** 第十二世楊岐會禪師
「
參慈明。一日明上堂。師出問。
幽鳥語喃喃。辭雲入亂峰時如何。明云。我行荒草裏。
汝又入深村。師云。官不容鍼。更借一問。明便喝。師云。
好喝。明又喝。師亦喝。明連喝兩喝。師禮拜。明云。此事
是箇人方能擔荷。師拂袖便行。」

【幽鳥辭雲立話端。老胡門徑潑天寬。自非西河金
獅子。難免遭他一問瞞。】

** 第十三世白雲端禪師
「
參楊岐。岐問。受業為誰。師云。
茶陵郁和尚。岐云。聞伊過橋遭攧有省。作偈甚奇。能
記否。師頌云。我有明珠一顆。久被塵勞關鎖。今朝塵
淨光生。照破山河萬朵。岐笑而趍起。師愕然。通夕不
寐。黎明咨決。適歲暮。岐云。汝昨日見打敺儺者麼。云。
見。岐云。汝一籌不及渠。師復駭問。岐云。渠愛人笑。汝
怕人笑。師大悟。」

【一笑臨風顯大機。暗藏春色幾人知。驀然打破精
靈窟。萬紫千紅總是伊。】

** 第十四世五祖演禪師
「
親浮山遠。遠令參白雲。舉僧
問南泉摩尼珠話請問。雲叱之。師領悟。獻投機偈云。
山前一片閑田地。叉手叮嚀問祖翁。幾度賣來還自
買。為憐松竹引清風。雲印可云。栗棘蓬禪屬子矣。令
掌磨。未幾。雲語師云。有數禪客從廬山來。皆有悟入
處。教伊說亦說得。舉因緣問伊亦明得。教伊下語亦
下得。秪是未在。師疑。自計云。既悟了。說亦說得。明亦
明得。如何卻未在。參究累日。忽省悟從前寶惜。一時
放下。遂走見雲。雲為手舞足蹈。師後云。吾因茲得出
一身白汗。便明得下載清風。」

【一片閒田古到今。埜花春草不能侵。奈何特地栽
松竹。後代兒孫費討尋。】

** 第十五世圓悟勤禪師
「
為五祖侍者。一日部使詣祖
問道。祖云。提刑少時曾讀小艷詩否。有兩句頗相近。
頻呼小玉元無事。秪要檀郎認得聲。提刑應喏喏。師
侍次問云。提刑會否。祖云。他秪認得聲。師云。秪要檀
郎認得聲。既認得聲。為甚卻不是。祖云。如何是祖師
西來意。庭前柏樹子。聻。師忽有省。遽出。見雞飛上欄
杆。鼓翅而鳴。復自謂云。此豈不是聲。遂入室。通所得。
呈偈云。金鴨香銷錦繡幃。笙歌叢裏醉扶歸。少年一
段風流事。秪許佳人獨自知。」

【托情比戲離華鋒。獨著旃檀寶樹風。轉向庭前春
色裏。錦雞啼破太虛空。】

** 第十六世虎丘隆禪師
「
謁圓悟。悟問。見見之時。見非
是見。見猶離見。見不能及。遂舉拳云。還見麼。師云。見。
悟云。頭上安頭。師於言下脫然契證。悟叱云。見箇甚
麼道理。師云。竹密不妨流水過。悟深肯之。」

【奴郎別後始承家。睡虎巖前露爪牙。誰識漢朝基
業固。劉章酒令至今誇。】

** 第十七世應菴華禪師
「
初依圓悟。痛與提策。悟令見
虎丘隆。居半載。通徹大法。頓明圓悟為人處。後開堂。
法嗣虎丘。有僧傳師垂示語。大慧見之。極口稱歎。有
偈寄云。坐斷金輪第一峰。千妖百怪盡潛蹤。年來又
得真消息。報道楊岐正脈通。」

【赤手摟空虎穴來。幔天鐵網向潮開。知音遙隔蓬
萊島。相報琅琅語似雷。】

** 第十八世密菴傑禪師
「
謁應菴。菴問。如何是正法眼。
師云。破沙盆。菴頷之。」

【時把綸竿釣素心。煙波歷盡遇知音。扁舟歸去霜
天曉。紅日青峰萬戶春。】

** 第十九世破菴先禪師
「
參密菴。菴住靈隱。師分座有
道者請益云。胡猻子捉不住。願垂開示。師云。用捉他
作麼。如風吹水。自然成紋。時無準在旁有省。」

【湛水波紋沒覆藏。普天匝地露堂堂。男兒具有超
方眼。覿體相看八面剛。】

** 第二十世無準範禪師
「
初謁一老宿。問坐禪之法。宿
云。禪是何物。坐底是誰。師體究一日。如廁有省。次參
育王佛照。照問。何處人。師云。劍州人。照云。帶得劍來
麼。師隨聲便喝。照笑云。這烏頭子也亂做。後至靈隱
時。破菴為第一座。同遊石筍菴。有道者請益胡猻子
話。師在旁當下脫然。」

【蹋碎煙痕入亂峰。閉門深自寫從容。一聲何處猿
啼月。萬壑千谿曉夢中。】

** 第二十一世雪巖欽禪師
「
參天目禮。令看臨濟三頓
痛棒話。一日上蒲團忽有省。後在無準會中。每遇入
室舉主人公。便可打𨁝跳。舉衲僧巴鼻佛祖爪牙。更
無下口處。經十年偶佛殿前行。抬眸見一株古柏。觸
著向來所得境界。和底一時颺下。方始見徑山老人
立地處。」

【帶月披霜四海遊。十年鶴夢不知秋。一株古柏金
風戰。颺下清光露兩眸。】

** 第二十二世高峰妙禪師
「
謁雪巖。纔問訊插香。被一
頓痛棒打出。後一入門便問。誰與你拖這死屍來。聲
未絕便打出。一日睹五祖演真贊云。百年三萬六千
朝。返覆元來是這漢。有省。後侍巖。巖詰云。日間浩浩
地作得主麼。師云。作得主。又問。睡夢中作得主麼。師
云。作得主。又問。正睡著時無夢無想無見無聞。主在
甚麼處。師無對。後因同宿道友推枕子墮地作聲大
悟云。元來只是舊時人。不改舊時行履處。」

【驀然蹋破水晶宮。金色銀光處處同。直向孤峰頂
上宿。春雷震徹主人公。】

** 第二十三世中峰本禪師
「
因觀流有省。詣高峰求證。
被峰打趁出。既而民間訛傳官選童男女。師因問云。
忽有人來問和尚討童男女時如何。峰云。我但度竹
篦子與他。師言下洞然徹法底源。」

【無端求麝染膻腥。蹋破乾坤別問津。索得童男都
撇卻。竹篦三尺證無生。】

** 第二十四世千巖長禪師
「
見中峰。初參狗子無佛性
話。因聞鵲聲有省。具陳悟因。峰斥之。師憤然歸。夜半
忽鼠翻貓器墮地。恍然開悟。往質峰。峰問云。趙州何
故云無。師云。鼠食貓飯。峰云。未在。師云。飯器破矣。峰
云。破後如何。師云。築碎方甓。峰乃微笑。囑云。善自護
持。時節若至。其理自彰。」

【幽鳥喃喃報好音。鼠翻貓器最為親。直教枯木寒
巖上。一點回光萬象春。】

** 第二十五世萬峰蔚禪師
「
慕千巖道風。往謁。初入室。
巖問。將甚麼與老僧相見。師豎拳云。這裏與和尚相
見。巖又問。死了燒了向何處安身立命。師云。漚生漚
滅水還在。風息波平月映潭。巖云。莫要請益受戒麼。
師即掩耳而出。明日普請斫松。師拈圓石作獻珠狀
云。請和尚酬價。巖云。不直半文錢。師云。瞎。巖云。你也
瞎。我也瞎。師云。瞎瞎。」

【岳路迢迢一色新。晴空萬里淨煙塵。箭鋒相柱難
迴避。撲落嬋娟徹夜明。】

** 第二十六世寶藏持禪師
「
參萬峰。峰付偈云。大愚肋
下痛還拳。三要三玄絕正偏。臨濟窟中獅子子。燈燈
續焰古今傳。」

【山色湖光不費猜。三玄要付棟梁材。金毛窟裏金
獅子。一吼從教萬象回。】

** 第二十七世東明旵禪師
「
親寶藏持。一日藏問云。心
不是佛。智不是道。汝云何會。師向前問訊。叉手而立。
藏呵云。汝在此許多時。還作這箇見解。師乃憤然。至
第二日驀然徹法底源。乃呈偈云。一拳打破太虛空。
百億須彌不露蹤。借問箇中誰是主。扶桑湧出一輪
紅。」

【雲龍風虎印寰中。叉手猶然隔萬重。百億須彌都
扭碎。海門迸出一輪紅。】

** 第二十八世海舟慈禪師
「
嗣東明。(失機緣語錄)。」

【歷盡閻浮道路賒。誰知滄海是生涯。東明一滴曹
溪水。運出慈舟濟劫沙。】

** 第二十九世寶峰瑄禪師
「
居金陵高峰寺。天奇參。師
問。甚麼處來。云。北京。師云。只在北京。別有去處。云。隨
方瀟灑。師云。曾到四川否。云。曾到。師云。四川境界與
此間境界何如。云。江山雖異。風月一般。師豎拳云。還
有這箇麼。云。無。師云。因甚卻無。云。非我境界。師云。如
何是你境界。云。諸佛不能識。誰敢強安名。師云。汝豈
不是著空。云。終不向鬼窟裏作活計。師云。西天九十
六種外道。你是第一奇。拂袖便出。」

【問著蠶叢事轉賒。錦江春色古來誇。何如此地風
光好。二水中分白露沙。】

** 第三十世天奇瑞禪師
「
因病中看大慧瘩背因緣有
省。自此有問。便行棒喝。偶聞山鹿叫喚。會得日用之
中無不是語。後同祖月看應菴語錄證悟。忽一日行
途中不覺身心廓落。從前所悟所證。一場懡㦬。自懊
云。將謂有多少奇特。後到金陵見寶峰。峰為印可。說
偈云。濟山棒喝如輕觸。殺活從教手眼親。聖解凡情
俱坐斷。曇華猶放一枝新。」

【腳跟蹋遍水雲畸。萬戶千門一月輝。更向寶峰春
色裏。曇華香處顯全機。】

** 第三十一世無聞聰禪師
「
參天奇。奇問。在世忘世時。
如何師云了物非物奇云在念忘念時如何師云於
心無心奇云心物俱忘時如何師云華山高突太行
峨。」

【華山高突太行峨此箇難忘事轉多者裏不堪言
句會一輪秋月映江波。】

** 第三十二世笑巖寶禪師
「
參無聞問云十聖三賢巳
全聖智如何道不明斯旨聞厲聲云十聖三賢爾巳
知如何是斯旨速道師下語不契一日提籃水邊洗
菜忽一莖菜葉墮水逐水圜轉捉不著師忽有省喜
躍攜籃歸入見聞聞問是甚麼師云一籃菜聞云何
不別道一句師云請和尚別問來後再參與聞圍爐
次聞乃問人人有箇本來父母子之父母今在何處
師云一火焚之聞云恁麼則子無父母耶師云有則
有佛眼覷不見聞云子還見麼師云某亦不見聞云
為甚麼不見師云若見則非真父母呈偈云本來真
父母歷劫不曾離起坐承他力寒溫亦共知相逢不
相見相見不相識為問今何在分明呈似師聞云只
此一偈堪紹吾宗遂印可。」

【一莖漂出順溪流八臂修羅無計留歸去堂前親
舉似高提籃子足機籌。】

** 第三十三世幻有傳禪師
「
因聞燈華爆有省便遊方
參笑巖求證巖云汝把從前所悟底得力工夫一一
說來我為汝印證師具實語中間驀趯出隻履云向
這裏道取一句看遂把師話一時打斷師通夕不寐
明晨立簷下巖出方丈見之乃喚師師回顧巖翹一
足作修羅障日月勢師自茲脫然。」

【修羅日月掌中擎照破燈花劫外春休問華山誰
劈破摸稜金掌萬年新。】

** 第三十四世天童悟禪師
「
因閱壇經發心參究一日
負薪過山彎見堆柴有省遂棄妻孥從幻有傳和尚
脫白執爨負舂身任眾務久不憚勞後納僧服矢明
此事偶城歸過銅棺山頂豁然大悟覺情與無情煥
然等現覓纖毫過患了不可得時傳和尚入燕都師
往省覲傳見便問老僧離你三載還有新會處也無
師云有傳云何不呈似老僧師云一人有慶萬民樂
業傳云你又作麼生師云某甲特特來省覲和尚傳
云念汝遠來放汝三十棒師珍重出後因南還復歸
省傳問你到諸方曾見甚麼人師以腳打地以手拍
膝傳云你許多時一點氣息也無師云和尚疑則別
參傳乃撾鼓集眾付師衣拂以為可倚以支臨濟。」

【徹底掀翻世路窠千艱萬累自摩娑自從蹋破銅
棺頂躍出圓明照劫波。】

** 第三十五世龍池微禪師
「
嘉禾張氏子性淳朴幼負
出塵志十九入興善寺剃染知有生死大事日夕不
去心每遇耆碩即求開導有授以禪關策進師捧之
如獲至寶因見趙州無字話懷疑數年不倦偶讀楞
嚴經至諸可還者自然非汝不汝還者非汝而誰有
省入雲門參湛然禪師問無夢無想主人公話不契
心思迷悶一日禪師上堂云且道一切放下阿那箇
是你主人公豎起拂子云舉頭天外看誰是箇般人
師聞如在黑暗中跳出復念古人十死九生幾番徹
悟方得大休大歇我何人敢爾罷參耶即上金粟參
密雲和尚茶次密問者位師僧那裏師便喝密云老
僧過在甚麼處師云再犯不容密云犯後如何師擬
荅密即打云該是我打你師直得通身汗下伎倆都
盡不能加荅因入城聞人家打小廁云看你藏在那
裏去師不覺通身踴躍占偈云沒處藏沒處藏全身
獨露在街坊堪笑華亭擺渡漢葛藤打得太郎當遂
入山亦不言所得久之密上堂有僧問佛法大意密
云近前來僧近前密云老僧從來不眼花師於言下
頓釋從前寶惜親見佛祖及一切眾生立地處自此
師資低昂當機不讓後密住天童師復入山司侍寮
密一日問熏風自南來殿閣生微涼你作麼生會師
云嚴霜初降徹骨皆寒密云天地縣隔師拂袖出呈
偈云熏風自南來殿閣生微涼遍體寒毛豎將身納
被藏鼻息鼾鼾一覺醒從來越國是南方密頷之因
辭出山密即付以衣拂師後開發吳之荊溪龍池山
有語錄十卷行世。」

【金鎖重重啟固關六宮齊奏凱歌還禹門坐斷三
千頃平地波騰萬仞山。】三卷(終)

季總徹禪師語錄卷第四
侍者超遠記錄

* 詩偈

** 五言八句

*** 南嶽山居雜詠

「　澗底風來肅情空物物幽不聞車馬鬧遠卻世塵憂葉落知秋老林疏露瀑流忘機鷗與鷺相狎若相投」


其二

「　門倩閒雲護清幽丈室臨埜猿探果熱巢鳥入林深撇郤浮名網超然樂道心空空四句外得意芥投鍼」


其三

「　靜看秋光好楓紅滿耳聲松濤聯鶴唳谷響荅蟬鳴遊客衣冠古憨僧風度清舉頭空際望楚澤有餘英」


其四

「　日出通身暖風來大地涼人心多障礙聖道獨揮揚白玉生成白黃金不煉黃古今無改變在在露真常」


其五

「　坐對西窗下碧峰蒼翠排白雲峰頂去清風竹塢迴山閣餘清夢溪松覆碧苔荒林無異味果熱鳥啣來」


其六

「　拶到忘人處人忘法亦空兩忘俱寂滅萬有絕羅籠正入真三昧如斯號大雄含靈雖異象定慧理玄同」


其七

「　亂石千峰裏危廬倚碧岑黃鶯鳴翠柳白鷺點芳林曲徑穿雲細荊扉落葉深幾番移住處山色亦沉吟」


其八

「　世路風塵老歸休咬菜羹儉勤貧亦足戒􂻟禍終輕學自不欺始智依無事清書紳及銘座黽勉盡餘生」


其九

「　幽鳥緡蠻處煙華映嶽容樹深偏見鹿寺遠不聞鐘
竹勁分青靄泉飛挂碧峰無人知此況獨對萬年松」


其十

「　拭目疏林望風煙節候殊秋聲千葉墜遠影一巢孤不避秋霜鴈驚飛夜月鳥庭前來又去幾度遣榮枯」


其十一

「　高隱平生志今來住此山幻塵都覷破浮世漫相關石乳隨時汲藤花任意攀乾坤空浩大誰識此中閒」


其十二

「　林壑晴雲鎖亭亭幾樹梅汲泉吟詠去採藥帶香回葉上寒山偈雲中般若臺杖藜隨所至石几布蒼苔」


其十三

「　古剎清虛境停機問老翁山高月漸小源遠脈微通虎嘯千峰肅龍吟萬壑雄丹青為佇望繪入畫圖中」


其十四

「　古樹蟠奇石清谿遶碧苔飯餘山鳥靜雲破缽龍回壁老形如畫人間冷似灰三生如半日何處得愁來」


其十五

「　紅葉都零落山泉覺有聲應知秋月朗不及夜燈明竹影埽階靜花閒映塢清松間拈埜句長嘯萬峰鳴」


其十六

「　巖老山房瘦閒僧許暫棲雲深天墜地影淡日沉西勞我烏藤杖看人白壁題悠悠清興永說偈對潺谿」


其十七

「　疏狂難入世甘老白雲巔實際原無地清虛賴有天棲心空劫外拭目古崖前蘭若傍谿結隨時了幻緣」


其十八

「　藤華飛石徑流水遶東津久與世人隔時來埜鹿親縈縈深壑路杳杳大江濱嘯傲忘情處風和樹又春」


其十九

「　苔砌谿邊路茆簷覆百花年來何甲子節至幾春華
策杖臨高石傾缾步淺沙猿聲歸洞晚和月弄煙霞」


其二十

「　窗碧映清輝開門納翠微離霞孤鶴迴繞石亂雲飛矮榻苔為席疏簾葉作衣斜陽西去遠倦鳥自知歸」


其二十一

「　獨向山居老松門露兩乂書經集貝葉挂錫落藤華種竹開青徑穿林摘紫茶相逢塵外客秋信寄誰家」


其二十二

「　瀑響決長河藤芽挂綠蘿推雲出岫杳埽徑落華多簷柳拖金線谿藤亂碧波晴明天氣暖凍解沒前坡」


其二十三

「　葉落滿山黃茫茫匝地霜搜林番澗柳穿隙入山房池凍梅花吐空清鴈字狂埜燒增烈燄風送晚煙香」


其二十四

「　秋至梧先老涼生鴈早歸蛩聲依戶切水潦出途稀明月舒光皎孤雲抱雨飛夜來風過樹紅葉滿荊扉」


其二十五

「　桂輪偏照埜嵐氣滿幽林愛見澂清景恒持虛白心苔平趺坐穩風勁入林深老衲來相問焚香一鼓琴」


*** 留別

「　萍水應無定翻成萬里思黃花秋雨暮白雁楚江遲卓錫千山夢窮心浩劫詩偶然彈此曲何意使人知」


*** 孟秋送行

「　塞雁多南度翩翩遠送君此時看別路何處共斜曛調拂關山月思浮海國雲尺書如不吝千里寄殷勤」


其二

「　紅樹霜橋別青蘿水寺期去來唯仗錫得失但稱詩細雨迷松徑孤煙結柳絲好隨梧葉信莫負落花時」


其三

「　國亂猶飛錫天邊何處留朝雲排小閣夕雨上孤洲
白業皈常住青燈說浪遊孤帆欸乃裏旦暮定中流」


*** 仲秋留別

「　煙水無停枻年來如自然林花邀副墨池草倩書玄有句非平仄無心任折旋吾今非孟浪作息信前緣」


其二

「　自分非高遁行蹤任卷舒無心棲虎市有志愜鶉居暑氣消衣袂秋聲散牧漁雌黃隨眾口端不掩瑕瑜」


*** 解制送禪者

「　涼風方解制曉客萬峰行傳食蓴絲滑秋衣薜荔輕雲扶肩錫短月襯掌珠明江北江南事烽煙滿百城」


** 七言八句

*** 山居

「　瞿曇昔日弄華枝金色顰眉事不疑七處徵心饒片舌八還辨見負雙眉貧兒除糞勞如此長者施珍苦若斯教外不須重註腳一肩擔荷更繇誰」


其二

「　柳藏鸚鵡夕陽斜幽谷晴春實可誇林下風生閒虎豹澗邊水溢浴龍蛇敝廬草座雲為盍枯木蘿龕菌作華為喜者些窮快活兩肩破衲伴煙霞」


其三

「　幾度臨磯下釣絲潭寒月皎罷施為坐箇蒲團忘歲月瞠雙冷眼學呆癡有林是處藏狐免無窟何方隱豹羆利劍尋常當面擲那堪時刻不持危」


其四

「　識得家珍不外求依然曲水遶山樓劈開臨濟三玄語看破天龍一指頭幾度清風嘶木馬半窗明月吼泥牛自從笑罷歸來後高枕松陰聽瀑流」


其五

「　坐來石上卻清幽月皎長空雲已收人在夢中誰識夢蟬隨秋喚不知秋心灰豈羡蓮華國念淨何妨翡
翠樓信道自身元是佛人間何事覓封侯」


其六

「　威音那畔箇真傳顯露分明何用言要辨泥中原有刺須知法外本無門欲同赤腳波斯相休作癡毛捕影猿末後一機如舉似石人笑倒在谿源」


其七

「　勞生汩汩事如何何不脩真出愛河識得浮漚滅北海莫將幻夢戀南柯百年富貴金非少一旦無常土亦多煙雨臺高波浪滾塵中歲月易蹉跎」


其八

「　耐盡松筠意未闌好將銀燭夜深看但教月畔疏星列擬聽風前落葉刪山壑樹搖如夢斷田園果熟巳秋殘銀橋指度今宵漢錯怪雲深杓柄寒」


*** 煙霞峰

「　策杖遙登最上山真風須向翠巖攀世間濁質難相許雲外清游信自閒怪石欲飛形躍躍驚流直下響潺潺行來不覺幽玄處蹋碎煙霞信步還」


*** 神僊洞

「　萬疊蒼黃鎖翠嵬山峰寂歷絕塵埃半谿影出清泉竹幾敶香飄碧澗梅暮雨濕侵藤下路斜陽光襯洞中苔從來不學長生術到此還思一溯洄」


*** 彌阤峰

「　彌陀祇在翠微間覿體西方絕往還自是獨尊無兩相擬思皈奉隔重關巍巍坐斷千巖石歷歷張開萬木顏更有拈來親切句華香鳥語絕追攀」


*** 飛來船

「　不識何人作此舟寥寥占斷楚江秋棹停水月巉巖伴帆卷林風石浪浮招得片雲橫谷口偶通一線過峰頭洞庭浩淼多生計透出煙波好順流」


*** 觀音巖

「　亂峰幽澗境非常鳥道縈迴入梵堂奇石懸崖疑虎墮蒼藤倚樹若龍狂洞中有路通天竺谷外無塢隱道場優缽華開何處地幾番風過寶林香」


*** 天台寺

「　蹋破浮雲望彼蒼松濤深處石為梁千山月色侵人夢一樹梅花透塢香幽谷豈妨春信早懶雲寧解客情忙我從鳥道行將遍黃葉鳴爐欲沸湯」


*** 九仙觀

「　派派清流瀉翠橫九仙臺上掃花迎塵囂以謝󵊮󵊮遠花果時生日日春洞裏漁樵新別調蓬萊勝負舊棋聲請君更種桃千樹白鶴飛來兩翮輕」


*** 擲缽峰

「　踏翻階級直凌空囊缽全拋徹骨窮曾在靈山親授記故留衡嶽醒童蒙誰云更有通霄路唯信原無別樣功任是老盧將不去春風千載付山翁」


*** 太陽泉

「　引出峰頭噴未休太陽何處不隨流穿林渡海離塵網傲雪經霜得自由勢湧沖開千嶂碧津流吞卻一輪秋斗牛不動真常處宇宙無雙第一幽」


*** 讓祖塔(巳上俱南嶽諸勝)

「　巍巍壁立示全身虎嘯龍吟果是真鼻孔撩天獨我望舌頭拖地幾人親金幢高據當軒令玉樹重敷劫外春七十餘峰俱坐斷寥寥千古卻如新」


*** 中山大明寺

「　芒鞋拄杖腳頭寬信步行來路不艱明敝高懸連褟淨清光返照逼窗塞兩廊素壁真堪畫一帶青山色可餐春去巳知花柳瘦大家列坐是團欒」


*** 寄慈法兄隱山

「　獨宿孤峰值早春清高那許世相鄰情知格外忘人我直透玄關始得純奪境奪人全體用立賓立主獨
精神別峰頭上遙相會誰道今人非昔人」


*** 壽程弘陽五十

「　巳知四十九年事世路何如道路幽山色照開秦苑日水聲流出漢宮秋青雲瞥向塵中度白髮何須海外遊一念回光無量壽謾勞海屋又添籌」


*** 元旦玩雪

「　極目平沉大地通孤燈照映草堂中梅花一樹誰知白玉壁千峰我幸逄禪室飄來風說法香臺飛去鳥談空󵊮󵊮好景原無別眼界于今更不同」


*** 志感

「　勞勞車馬走風塵幸是當年埋炤身壁立不行屠狗客懸巖豈坐釣魚人溪山瀟散心加靜雲月開明意自真萬事如棋何足問道緣心境幾番新」


*** 寫懷

「　道路崎嶇過便休閒觀世事水東流目窮天際空今古足躡雲端任去留泉石主人常並坐松花道者每同遊有時得句憑虛嘯勝與漁樵共唱酬」


*** 次南嶽和尚臥病二首

「　空谷寥寥獨掩扉為探心地卻忘機病身一任同松老瘦骨何妨與鶴肥識破浮生真夢幻好憑祖道逗光輝縛茆已遂煙霞志臥看閒雲自在飛」


其二

「　林間長日意閒閒問疾無人日往還有法利生猶未了無心合道本非艱不因疏漏幽藏壑寧為清閒老臥山魔佛兩頭俱坐斷晴谿贏得步潺湲」


*** 描山茨和尚真

「　一見吾師相貌奇丹青未舉意先疑眉間霜劍光時透手內烏藤痛處追鼻孔未垂全道影髮毛纔露識真儀當軒突出誠難辨那許時人問是誰」


*** 禮南嶽山茨和尚塔

「　亂雲堆裏事幽玄一塔千峰不記年像貌寧隨山色變語音豈借水聲宣松陰斷處光還潔花影重交體更鮮潭北湘南人不會玲瓏插出自摩天」


*** 偶然作

「　短髮蓬鬆披雪裘長年寂寞臥林丘松華漫煮青精飯霜葉寒燒黃蘗秋潦倒世情如蝶夢仳儷時事付春流砌蛩未識閒情思早向簷前訴冷愁」


*** 泛沅湘登法海禪院

「　深秋獨泛汨羅灣夾岸芙蓉醉玉顏綠葉紅英憐我老清風碧潦羡君閒沉湘舊恨應難洗弔古新篇豈易刪落落緬懷書不盡何當乘興叩玄關」


*** 漢口倚樓望南嶽雪

「　離山莫厭不相逢意足猶如萬里同一字懶題人相外半行猶寄汝心中眼前樓閣堆新粉鏡裏蓬茅理舊宮撥盡爐頭煨芋火寶華無數墮虛空」


*** 望巴陵寶塔

「　日暮湖天浩氣殷浪花堆裏鴈聲喧千峰遙落雲帆迥一塔孤危天籟閒幾處踏歌松影內數聲簫管木聲間持杯漫對西來爽倚遍斜陽獨破顏」


*** 峽山掃林皋和尚塔

「　孤光迥迥塔連巔幾陣風聲鳥語邊三瓣香拈蒸宇宙一杯茗獻薄雲煙歛衣就坐尊前哲乂手揚眉望後賢猶問箇中消息處橫山展竹淨明天」


*** 次韻酬愧菴居士

「　解脫場中共一家如君立志巳堪誇心田薙去無明草覺樹開來智慧華坐斷洞中猿鳥道任從方外水雲賒何時得遂幽巖隱拍手谿頭笑落霞」


*** 贈以貞道人

「　世間同隊幾同脩獨羡君能得自繇截斷情關如水冷了知苦海若雲浮襟懷灑落塵緣累骨格英奇佛
祖伴勘破箇中男女相乾坤何處不風流」


*** 壽李夫人七十

「　何必山邊與水邊閨中須信有神僊種桃閬苑三千歲茹蘗人間七十年別室幽蘭香發遠中庭丹桂蕊方妍白雲解得青山意萬里飛來擁壽筵」


*** 壽金壇于居士六十

「　甲子籌添又一回舌翻墳典得心裁一航煙水拂衣去五柳風塵解帶來高閣秋深生爽籟華堂木落見瓊臺縫紗帳外群賢列寧肯輸他漢世才」


*** 壽黃夫人五十

「　玉宇金風拂壽筵碧瞳青鬢已蘧年五華璀璨承綸寵三要通明見性圓自是松筠超物表一憑蘭桂秀庭前長春何用求方外箇裏舒眸繼祖田」


*** 壽周雲卿居士六十

「　山河世系還千戶江漢乾坤著此身抗節獨高洗耳客尋幽多伴避秦人蒼松白石披襟地彩袖青雲滿目春甲子不須論歲月煙霞詩酒興俱新」


*** 壽再生禪兄五十

「　坐斷三吳百億川神鋒凜凜耀當天期同海宇恒沙數獨露靈山面目全滿袖清風施好手半鉤明月接高禪慶君能得無生樂腦後圓明徹大千」


*** 送樵雲黃宗伯遊南嶽

「　旌旆翩翻彩仗鮮雲梯獨步陟層巔萬松深處丹霞寺千漲浮來馬祖田遙接文星鐘韻杳半登靈嶽梵音圓瀟湘滾滾皆桃李未識誰將衣缽傳」


*** 秋日過圓明寺賦贈爾初禪師

「　不貪幽寂不辭艱埜外茆堂可省顏求法人來浮古渡放生魚過落前灣鷗眠白水閒當牖草引清風靜掩關萬疊雲山皆拱坐鐘聲催處鴈聲還」


*** 幽湖指息菴贈道明禪師

「　且喜高棲近水邊眉開別是一壺天帆從門外分南北雲起村中遞後先喋喋漁歌醒午夢喃喃鳥語韻幽玄箇中儘有真機現到此何須更問禪」


*** 次韻答譚埽菴居士

「　昨日無端聚此堂塵揚宦海費商量千山躡屩尋知巳隻履提持得大方暫作禾中雲水客還瞻吳會斗牛光雕龍繡鳳推君勝愧我空空一笑長」


*** 贈易修施居士

「　義能一貫理無偏率性真堪繼大賢道德祗今型後進行藏早巳合先天學從乾健傳心要識比隨宜受命全此日禾中添勝事春風滿坐又三千」


*** 贈忠可徐居士

「　巳遠名場辨業因須思隙影電光頻謾矜絕代紅顏好最易臨頭白髮新一念不生全內寶六根鎔淨露家珍果能識得安身法養就神駒出俗塵」


*** 贈敬可徐居士

「　稔識浮名似幻如遠離人境結精廬庭前修竹堪藏月簷下環谿任走魚明眼早知三要旨忘心頓貫五車書莫將世事空牢係漢闕秦宮盡古墟」


*** 借靜室住冰禪人詩以贈之

「　借得三間近水傍入門無件不荒涼雲封瓦灶苔封壁月滿蘿龕霜滿床常憶古人穿紙襖須知活計在空囊相看別有安閒事贈汝新篇話正長」


*** 張權始居士來欈李賦此以贈

「　幾年吳下識名流若箇如君肯遠遊帶水拖泥心自淨逢場作戲事無憂一天雨雪詩腸潤萬里關山智眼收龐老覺華吹更發玅香今日滿山樓」


*** 留別嚴𨍏轢道人

「　聖制相將期又終何妨飛錫去凌空濯盂就澗囊懸樹舞棹橫波帆滿風撩起便行無彼此得緣方住任
東西一番法器難忘卻明月天涯處處同」


*** 別項梅雪居士

「　欲買扁舟過虎丘得相知處暫淹留芒鞋襯艸香生足竹杖敲梅雪滿頭峰嶂平分吳越勢江河幾送古今流何時再棹南湖月煙雨樓前共唱酬」


*** 過譚右長居士館中作別時有善琴者至賦以
贈之

「　窮途白眼水雲空一帶長江挂短篷不傍西東尋住處祗緣左右識春風打開昔日瀏陽艸拗折當年石鞏弓聽遍五湖鄉曲子沒絃誰解奏商宮」


*** 錢若水居士刪補西湖隄上桃柳賦此以贈

「　久識西冷景自奇水光山色兩相宜蹊間關去新桃幹隄上重添舊柳枝金管玉簫歌舞地風帆月榭雨雲陂與君一線通消息奪得高標衹恁時」


*** 欈李胡奉谿居士築菴留居作此以辭

「　樂城高築願弘深塵剎無煩較尺尋雨洗風揩難似石龍獰虎伏久薰心橫身萬里空為廈撒手千巖道是林功德不從人處得衹園謾自布黃金」


*** 壽體泉沈居士夫人五十看菊拈祝

「　樓閣軒西菊吐黃清暉滿座興偏長栴檀金鼎分幽靄經唄雲壇賦雅章南極圖開榮晚節北堂芝馥獻瓊漿廷前桂子鹿鳴瑞檻外蘭孫鶴和祥散步平林觀野趣迴瞻山石繞流芳煙霞道者無私祝聊借鴛湖拱壽觴」


*** 壽高夫人五十

「　金莖僊掌接瓊漿未必如君蔬水香不獨承家稱俊傑更於明性識禎祥山河大地無窮色日月千秋不異光多𧘲正如春酒滿三珠樹裏鶴群翔」


*** 贈淨明菴決則老師

「　參遍諸方老凍膿艸菴歸隱自藏鋒聲聲唬鳥青山
裏處處荒園埜菊叢澗水澂渟留夜月竹林瀟灑伴高峰臨岐為問安心事一把茆多住祝融」


*** 東塔功德林次壁間韻

「　掀翻大地道情深滿目青山不費尋樓閣巳堪舒隻眼優曇若箇話同心遠觀西北象王窟近睹東南師子林昨夜海門消息至一輪突出到於今」


*** 與陳方三居士

「　識得當人舊主翁仲尼鼻孔本來同埽除文字閒枝葉悟徹良知脫有空予欲無言俱漏泄吾無隱爾露真風直須嚼出其中味道學從教一貫通」


*** 途中吟

「　一望川原世路紆周旋維谷轉癡愚風腥廣陌狐成隊日薄寒巖虎負嵎落落自難吾道合滔滔孰識有情殊蒼天哭在憑誰和竿木隨身崎與嶇」


*** 戊戌元旦

「　又見東風度藥闌可盤桓處且盤桓金爐火在香初遠石磬敲來聲未殘蹋遍吳山何地好漫思楚水對春寒老梅不減先年韻把茗吮豪試詠看」


*** 訪中明法兄留贈

「　曳杖捫蘿路入微竹松深處扣柴扉鳥喧總屬林泉興猿嘯非關人世機曾共龍山分片髓敢同虎穴運全威但嗟相看年來老雲水重重悵幾違」


*** 贈倪伯屏居士

「　眼中金屑謾勞評水近高樓適埜情室擬維摩空未得學期龐老悟無生迴環竹樹詩增韻遠映谿山畫有聲識得箇中消息子宰官居士亦閒名」


*** 顧孟調居士六十賦贈

「　會爾初年五十餘算來甲子近何如光陰有限頻頻惜妄想無邊漸漸除淨土覺華禪水灌識田愛艸慧刀鋤百千萬劫都空過莫使今生又涉虛」


*** 孟夏將歸楚送畫先兄遊越

「　松花落盡古城邊楖栗橫擔各一天每望雁群思故里何當鹿苑別高賢春波處處珠沉月曉樹枝枝翠拂煙一藏全提曾有約南來正脈賴流傳」


其二

「　歷盡煙波意坦然掉歌聲裏過前川半瓢不滿千家飯一葉常撐沒底船回首斷雲橫埜岸迎眸幽鳥炙晴天真風掃地君須挽高策還期振楚巔」


其三

「　半鉤明月敞晴皋金錫雲從興復豪杯泛千江分祖道詩成群玉和離騷懷親幾賦還鄉曲赤體誠如透網鰲歸計不知何日就萬年松下聽秋濤」


*** 寄又洪師

「　圖南萬里意悠然展翅摩霄六息天句外機權標月指夢中鄉緒續爐煙抱琴惟憶知音叟挂缽猶慚負米賢撩倒靈山多話墮期君收拾上雲巔」


*** 寄太白山古音師

「　古柏森森立翠煙玲瓏深鎖碧岩巔自憐急楫揚波遠誰信乘潮帶月圓何日共觀磨鏡石他年應聽指南禪風前一段真消息借作新聲倩羽傳」


*** 寄友人

「　野鶴閒雲帶晚過雙珠貫日媚江波晤時笑口千金重別後愁眉一息多松下逢迎青玉案風前頻寄紫芝歌午盂糲飯堪分供歲暮還鄉意若何」


*** 擬歸南嶽

「　曾於靈山得句真人天百萬少同倫狂歌社裡人皆醉活火鐺邊事幾親秋水千江惟我泛梅花一賦許誰陳舌頭拖地成孤負活計無如偶石筠」


其二

「　探盡炎涼又住山不留朕跡落人間世無俠士空呈
劍林有柴扉且閉關花鳥不消逋客淚月梁仍照舊時顏誰為宇宙無羇者把手相將薜荔還」


其三

「　還鄉曲唱碧山頭槐葉蘆花煙雨秋易水寒風千古恨蠡江落日萬年愁林間有杖堪伏虎江面無心自狎鷗潦倒煙瀾生意遠錦鱗橈下看風流」


其四

「　收綸罷釣老頭陀歸踞融峰不較多種石且圖抽紫筍培松寧羡引青蘿檻前山色應如舊谷口人情任易他但得此身還故隱草堂風月自婆娑」


其五

「　夷則風高雁字斜滄洲幾度漢年華南湖羡有穿雲枻北海殊無貫月槎老去懶撾塗毒鼓秋來怕聽塞垣笳違時最恨岩前菊人未云歸先放花」


其六

「　望衡何處隔清暉開眼寧知闔眼非遍地草蟲和露泣驚秋旅雁傍霞飛一天疏雨千山暗數壑閒雲萬慮微不是同條難作伴隨身竿木蹈寒歸」


其七

「　斷腸秋草滿天涯飄渺孤雲何處家南國開殘秦地菊西風落盡漢宮花活埋幸有青山在老病頻添白髮賒湘嶺豈無龍虎穴成群何必混狐蝦」


其八

「　天涯踏遍又寒侵若箇能同返舊林山盡水窮欣有策鳥啼花放了無心屠龍劍客狂中舞賦鵬書生醉裏吟堪笑閒忙俱少實乾坤何地覓知音」


其九

「　落木蕭蕭動客塵侵藤二鼠不饒人貪他蜜味將心魅贏得流離似我貧沉醉九醞常處夜循環六趣幾生身老僧雲散枮岩日幾度呼君早出倫」


其十

「　瓢囊雲水問瞿曇吸盡滄溟學放憨堪羡紙衣溫似纊頻思棠梨美于柑瀾翻智度悲龍樹血染離騷賦楚南骨白千山候萬戶何如破衲擁蘿龕」


*** 示子修高居士

「　存心養性本非同見性明心義孰融所幸少年能有志直須慧劍截長空五車書外明三要一喝聲中證六通休得逢場尋傀儡到頭當認主人公」


*** 壽普明寺明巖老師七十

「　南華風景恣敖游海月山雲眼底酬兩岸蓼花乘醉壑一湖澄練滿煙樓好看星斗呈金果喝起虹霓駕玉洲昨夜廣寒宮未閉普明重掛一枝秋」


*** 贈高念祖汝揆更生三居士

「　爭羡門客駟馬車文章澤在看傳家學通百氏推才藪法識三乘見慧花福德夙生咸有自勳名他日並堪誇期君外護母忘卻現宰官身願不賒」






** 七言四句

*** 參禪偈六首

「　話頭疑處須猛烈打破虛空要見血不向此回下毒手千生萬劫應難徹」


「　話頭疑處見空王疑到忘機露寂光自是面門常出現無形無影貌堂堂」


「　話頭疑處俗情除貴在承當無欠餘栗棘金圈吞吐盡堂堂獨露豈非渠」


「　話頭提起絕狐疑殺活縱橫顯大機手把金剛王寶劍魔來佛往一齊揮」


「　話頭疑處咬枯根咬斷枯根見不存滋味淡然須吐卻始知遍界獨稱尊」


「　話頭疑處透生死一透直入無彼此看破秤錘原是鐵塵塵剎剎絕終始」


*** 念佛偈六首

「　念佛須教審是誰分明覿體露全機但得淨念常相繼九品蓮邦處處歸」


「　念佛聲中須自薦回光看破娘生面等閒一句都忘卻心佛不離這一念」


「　念佛迢迢拽轉來五葉蓮華當處開枝枝葉葉俱剪盡心佛眾生一處理」


「　念佛一聲即到家何須特地起多嗟西方大道如弦直擬涉思惟路轉差」


「　念佛心中絕點塵莫將迷悟辨疏親自性彌陀渾不覺只是花前月下人」


「　心心念佛自純清珠山寶樹茂榮榮苦海愛河無住處于無住處見平生」


*** 萬年松

「　冰霜節與鐵心堅太古音傳風雨前但使深根植地老寧憂直幹不扶天」


*** 過高橋普度尼菴借宿

「　踏破蒼苔訪舊蹤新花嫩柳映溪容山光四顧寒煙暮挂錫何妨聽曉鐘」


*** 秋日懷母

「　斫額萱堂秋信來籬邊黃菊帶霜開為憐消息無人寄一日峰前望幾回」


*** 題太白祠

「　凜凜寒祠古木悲白衣猶記作詩時祠前亦有商山路不學商山歌紫芝」


*** 偈示優婆夷自外道轉禪

「　道者卻邪求證心真心切勿遠追尋了知自性原無礙雞犬全彰劫外音」


*** 寄祖印法兄

「　金菊籬邊濯露鮮蓼華江上月娟娟夜來夢度瀟湘雨誰謂迢迢隔水煙」


*** 宗玄兄還南嶽貽詩留別次韻送之

「　一聲毒塗鼓驚聞何處人逢不識君謾說於今成獨往五湖煙水儘殷勤」


*** 和張權始居士萍寓有感四首

「　堪嗟大夢似霜華邂逅雲萍即是家認得家時原不住一瓢一杖是生涯」


「　南湖煙雨漾高樓一色長天目共游好識曼殊最後句慧刀拈起截奔流」


「　大虛閃電不留停憎愛何須逐隊行識取娘生真面目肯教埋沒過平生」


「　學道原為究此心非圖名字挂叢林話頭參到忘心處不向他家壁上吟」


*** 示錢牧齋夫人

「　鴻鈞轉處露陽春好聽鶯啼綠柳陰驚起渠儂無背面一輪依舊落西林」


*** 示錢復先夫人

「　滾滾紅塵隊裏人莫將情念強疏親試看雪殞新晴後萬樹依然舊日春」


*** 示孫孝若夫人

「　璨若驪珠不假揮尋常日用露全機桃華浪裏春雷蟄撥轉機輪遍界輝」


*** 示瞿道人

「　痛棒三遭血濺飛新春不附舊時機電光石火能舒眼撒手懸巖獅子威」


*** 與高夫人

「　萬里青霄絕點塵一輪明月耀乾坤茫茫宇宙人無數幾箇如君開頂門」










** 四言

*** 示雪星道人

「　不知最切知有成顛空印海水海印空天無欠無剩無中無邊機分銖兩位合正偏痛棒三頓肋下三拳父慈子孝本自天然如水投器器圓水圓」


** 五言

*** 與如心道者

「　人謂公年老余謂公學小遇事如不知於巳無煩惱一榻自翛然三心何處討悠悠棲物外兀兀超塵表大智自若愚大拙成真巧萬象本蕭蕭一靈常皎皎乂手告松筠誰為世間寶」


** 五言四句

*** 辭南嶽山茨和尚塔

「　一片秋空淨南山艸木深暮雲千嶂色何處不關心」


*** 竹

「　明月橫空影清風杳拂塵堅貞原有節虛白本無心」


** 六言四句

*** 示眾居士四偈六首

「　大千劫火洞然此箇原來不壞誰知滿目青山盡是法身三味」


「　指上豈能見月鏡中何用尋頭不道即心即佛便去騎牛覓牛」


「　假和地水火風未免生老病死寶藏人人現成何必遺金孫子」


「　幻影任歸露電寂心俱付寒灰直須休去歇去那管魔來佛來」


*** 贈天游駱居士二首

「　羡爾文章滿世卻從湘水沉之西江一口吸盡處處生涯大奇」


「　句句聖賢風雅言言佛祖婆心更有一顛白雪散作陽和滿林」











* 讚

** 南嶽山茨和尚像

「　者箇宗匠忒殺無狀獨踞南嶽峰頂冷地吞煙吐瘴龜毛拂子拈起驚人突出眼睛佛魔膽喪纔涉擬議劈頭來動轉施為難測量多少平人受你活埋被我覷破藏身隱相咄休隱相無虛妄讎恨難消描來供養」


** 龍池萬如和尚像

「　者老漢黃面皮不開口說菩提贏得一雙眼輸郤兩莖眉澗狹水流急山高月上遲祗要鯨鯢神變化滔
天惡浪滿龍池」


** 大俞法兄騎牛小像

「　兩鬢蓬鬆高騎白牯博徹斯文貫通今古滅卻臨濟正法眼蹋殺玄沙一隻虎」


** 古鑑法兄像

「　者漢生來孟浪動輒拈條白棒浸殺龍池水裏突出佛祖頭上禪流不用疑猜便是古鑑和尚」


** 自讚

「　無中卻生有向外揚家醜不喫趙州茶寧呷曹山酒能令一喝下須彌山倒走問著生緣處白棒當頭摟」


** 超月優婆夷行樂圖

「　不是僧兮不是尼六門面面銕牛機當軒突出無回互午夜堂前月正輝」


** 黃夫人行樂圖

「　者箇夫人知不知一身隨處露雙眉欲知乂手藏鋒句盡在憑闌不語時」


** 倪伯屏居士像贊

「　峨冠博帶大坐當軒雷聲淵默邦家之瞻雖然現出宰官像長老之名四海傳」













* 書問

** 寄興化沈居士

貧衲於貴邑少緣不克久居與居士面商箇事悵甚
泰州期中安靜僧舍頗潔無勞致念居士參究雖有
箇入頭然向上一路猶太遠在須知古人一期方便
直下無你迴避處祗貴逴得便行不存軌轍始可捉
他淨名龐老敗缺稍涉遲疑白雲萬里豈可今日明
日存想究竟縱然悟去堪作甚麼古人云莫守寒巖
異草青坐卻白雲終不玅惟居士自勉之。

** 與李三夫人

前承道愛情出格外遙憶慈容宛如覿面泰州居止
頗靜無勞分慮嘗欲道人看城東老母公案地與時
遙不知近日體究如何山僧有箇頌子聊為舉似盍
以良驥追風或借勢於鞭影也繡戶臨芝絕品評何
須開宴待瓊英十分春色遊人醉一種天香透骨清
向者提得便行可謂天上天下唯我獨尊不見有佛
可成有眾生可度來去自由如鳥飛空豈不暢快平
生耶倘其不然也須自加鞭策始得。

** 與李四夫人

向臨貴邑未及一造高軒至今猶耿耿也道人智量
過人辨才越眾正好從火宅以駕白牛入化城以躋
寶所否則不異衣秘摩尼而借光東壁也惟道人淬
礪精光猛利心志步步轉身頭頭脫體山僧雖有成
風之手於道人分上總屬夏行冬令更有甚罏𩍁鉗
錘哉時不待人伏唯珍重。

** 與式玉王居士

雲峰雖隔百里明眼人何異覿面居士於日用想加
精進矣雖然一聞便悟尚涉程途佇思停機白雲萬
里事是恁麼事人須恁麼人若少留觀聽也須朝斯
夕斯念念不間一朝迸裂始稱大事了畢方不孤負
巳靈而昂藏於天地間也近日上堂法語奉覽餘不
備。

** 寄衡陽劉氏兄弟

別來數載如電光中眨眼相似世事遷流更可知矣
遙望家鄉又不知作何景況也貧衲竿木隨身逢場
作戲楚水吳山殆將歷遍所謂天地與我同根萬物
與我一體腳頭腳底橫三豎四那管通身泥水百結
拖地法華禪師頌云屎臭薰天亦偶然法華爭敢為
君宣鼻中若有通天竅一任橫行不著穿盡大地無
不是箇清淨道場了無罣礙所念人人有一大事因
緣在聖不增在凡不減迥脫塵根高超言象遇緣應
物觸處圓成萬變千奇不離本際祗為情生智隔想
變體殊於諸緣染濃如膠漆輪迴六道無繇解脫貧
衲每懷吾兄弟未能覿面提持得出苦海不得不如
許葛藤聊申相為之誠伏惟各自努力珍重珍重。

又

世人如石火電光眨眼即是來生時節不相饒光陰
疾如駛祗如貧衲見參請者不論久參晚進無非全
體大用覿面提持醍醐毒藥隨人領解盍為迷越裳
之路聊作指南之車若是利根上智直下知歸安用
貧衲饒舌為也正謂人人本具各各不無者道靈光
時時獨露一涉言詮便成途轍眾兄弟皆是英靈漢
子也須知有此段大事人生必要了明者不然生死
到來前路茫茫無本可據憑何保得不入驢胎馬腹
但願諦信無疑則一念回光便同本得那時方知我
不汝欺吳楚地隔惟吾兄弟善忖度之。

** 與黃樵雲居士

山埜寓姑蘇有年每見縉紳居士參究此道者不是
見地偏估便為知解籠罩真參實究者屈指全無昔
日龐居士楊大年李駙馬輩皆操履真實見道穩密
此等流亞無復再見前造高軒見居士行色匆匆未
得盤桓為悵邇來宗乘似盛實衰惟居士現宰官身
行法門事勘破自巳日用不負靈山囑托凡遇師匠
慎勿輕意放過須當取彼所長勵我所短則道學淵
源自然透頂透底古人云學道如入大海轉入轉深
良不誣也山埜忝據法筵每念德薄智淺無益後進
惟思衡嶽峰頂嘯月眠雲以消餘業了現報而巳其
餘又何慕哉使旋草率無任神馳。

** 與周雲卿居士

向承賜顧蓬壁生輝造次登龍過辱寵優謝謝老居
士夙具善根智量過人若究心此道應如泗洲見大
聖不知有何世務紛紜于本分事膜不相關將謂世
法佛法分作兩橛不見僧問歸宗如何是佛宗云吾
言恐汝不信僧云和尚誠言安敢不信宗云即汝便
是僧云如何保任宗云一翳在眼空華亂墜請看是
何道理盍迎賓送客抱子弄孫至於折旋俯仰之間
若能直下薦得即佛法尚不可得況世法耶山僧書
至此不覺擲筆大笑且道笑箇甚麼言多去道轉遠
惟居士就焚之。


* 雜著

** 悼祖風辭

「　一華五葉兮天下芬芳分宗裂派兮海內汪洋金丹點銕兮信篤者化寶劍揮空兮命盡者亡棒喝交馳兮直釣獰龍針線綿密兮生陷大蟲惡水未潑兮俊鶻凌空鞭影擬動兮良馬追風今不夢見兮古人大全深可痛悼兮法幢傾顛心燈寢耀兮誰續燄燄祖脈壅塞兮誰決涓涓獅子窟中兮狐兔紛擾栴檀林內兮荊棘連綿受栴檀之薰炙兮吐伊蘭之臭氣披獅子之皮鞹兮噴野千之沫涎哀後生之蔑聞兮真
詮教外悲軌持於疏鈔兮繩索重添醉佩衣珠兮甘馳貧里幼失恃怙兮傭作市廛流音律而忘返兮益進益狂捨定慧而投迷兮自漫自妨輕生死之不究兮殊為至愚昧心光之未明兮誠然可傷不久華屋兮盡作魔宮易見寶坊兮翻為利場世道衰微兮滔滔末法孰為大力兮再挈單傳不忘靈嶽之付囑兮愍孤露而護覆丕振少室之弘猷兮瀹狂瀾而溯源可令大法兮卷巳復舒抑使心印兮彼彼共懸」


** 喃喃語

當知學道如牧牛法慎勿縱緩犯人苗稼生死心當
切世緣殊可罷看箇話頭心心無間當離憒鬧安處
寂靜宜遠雜遝志圖見性宜寡言詞多語者賤宜省
緣慮多事者亂無見小利壞良心無因小害損善念
毋見人非退巳善根毋自作孽退人道意毋以微善
而不作毋以小惡而不禁聞善言當拱聽臨禍患當
安詳見不平毋動氣遇侮慢毋動嗔處友必須乎澹
絕交毋出惡聲聞過莫憚改聞諫當自醒非切巳事
莫往有益善者當行人家無伴慎勿久坐在處逢人
不宜戲論當大事毋急卒遇小事毋輕忽無要緊事
莫舉無利益事莫談好事宜先人後巳過失宜責巳
恕人無訐露人隱事無障昧人美行毋為事難而辭
毋為患難而退毋以妄身作業不可縱性壞事口不
宜傳人非耳不宜聽人短見諍宜息見難急救重義
疏財損巳利物出言須和氣行事宜誠實問辨當虛
巳論事須達理捨戲玩具遠惡律儀莫親邪辟人莫
習惡知解貧乏無苟求從容無妄費理不可自是事
不可固執凡事宜方便為人無刻薄語默宜尊重舉
止貴安詳當親良友宜擇明師見人須謙遜交易宜
平穩奉巳宜約待老宜寬在下者宜慈愛不慈愛同
廢物在上者須孝敬不孝敬類犬馬當患道德不充
毋以聲利自累當治心於未萌毋順情以致亂究道
研真老病應當益壯親師擇友曉夕不可憚勞切忌
胸中存物虛室自然生白切莫意下染塵鏡清斷不
匿髮當觀此身不久腐爛應不移時自心因塵而有
無塵體亦無依觀身量等虛空則不見有身而為生
死而生死亦同虛空安心還同法界則不見有心而
為起滅而起滅亦同法界當信悟道在剎那不費纖
毫力若假纖毫力即同有作意慢則心輕信微則志
弱夙障深厚實難湊泊天下無愚人不納言者愚天
下無真病不受藥者病病愈而藥不除其病轉深也
言納而愚猶在其言不聖也然則余固非聖其言皆
私淑諸聖也有心當世者不以人廢言可也。

** 竹拄杖頌

「　儱侗一橛無枝無葉硬骨稜層七凹八凸其心雖空針拶不通凌霜傲雪不變其容生荊棘林長頑石壁無陰陽地卓卓安立用時活潑能縱能奪全生即殺全殺即活指西劃東勢若飛龍挑回明月撥轉虛空往往來來全憑渠力把住時聖凡乞命放行時瓦礫生色通身作用自天然倒弄橫拈許誰測」


** 示眾禪者偈

「　欲渡生死海須乘般若舟一念回機處諸妄即時休妄盡心如如輪迴始斷流般若因師悟刳心未足酬生佛本來齊迷悟兩分岐達法心開悟拒師原自迷一團世俗心豪無欽信倪祗責他長短不知巳是非茫茫隨業識涉獵閒文字自心障自心非業成業地共師住千年不知佛法意誠哉知道難知巳尤不易一中邪師毒萬劫縈桎梏擇師第一功參隨自勉勗形儀似端嚴浮情實諂曲扭捏投人意碔砆豈是玉本色人難得宛有凌霄勢面不阿附人心不藏異計不辨塵勞境寧知聖義諦任性逐情塵千生驢橛繫
自誇心機巧能令萬事曉寧知障染心不是超凡表作善無豐約隨心成大小住相輪迴生離塵生死了萬行得其宗菩提在掌中關捩無多子久長人可通清淨理不入濁惡心爭空業浪滔滔滾真機耿耿蒙身世暗推遷命根日剝削一旦無常至然後抱佛腳閻老實無情緊要隄防著莫謂死尚遠將此付高閣急處放些緩強處放些弱日用苟相應生死能自若了身心如幻即是大圓覺為報修行人是義應當學」




* 佛事

** 為恒持禪人火

擎火炬云精進持淨戒猶如護明珠一朝親撲落縱
橫總是渠擲下云山僧為汝重指出一朵青蓮輝地
爐。

** 為新玄道者火

拈火炬喝一喝云玄來多少時也依舊腳跟立地有
口祗解脫空到處逢場作戲等閒得路便還家樹倒
藤枯如粉碎且道樹倒藤枯句歸何處攛炬云直下
來也急著眼覷。