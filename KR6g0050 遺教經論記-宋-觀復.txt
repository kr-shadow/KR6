#+TITLE: 遺教經論記-宋-觀復
#+DATE: 2018-05-12 10:23:22
#+SOURCE: github.com/kanripo/KR6g0050 master 14946119                
No. 846
遺教經論記卷第一(并敘)
笑庵　觀復　述

此論。陳朝真諦三藏。與唯識論等。皆譯於南越。後弟
子宗愷等。欲迎歸建業。以當塗者恐奪時榮。因奏而
却之。故南海譯文。有藏陳世。自陳至唐開元巳前。但
有此論之名。而闕論本。後智昇撰釋教錄。那時巳獲
論本。方依論收經。編入大乘藏也。由是前來。既闕論
本。故古德直以經為小乘。唯華嚴疏主。每以經指配
於大乘。今之述作者。雖有是論為指南。至於判經大
小。尚且二三。蓋不審其源流故爾。若釋論者。唯住法
宣演二記。而宣演判教雖異。其釋文則全抄住法。今
觀論意。二記多失。對驗銷文。又得失相半。既不可全
依。亦不可全棄。故得者取之。失者棄之。勒成三卷。直
以所解。銘曰遺教經論記。庶幾乎馬鳴文意。有所補
於將來。

時紹興甲子二月望　華嚴寶塔方丈序

釋此論。科分三。初題目。二歸敬。三釋文。初中二。初標
題目。於中約六義釋。初通顯立題。二別明論目。三對
辨開合。四解釋名義。五問答顯明。六定其去取。

初
中。大疏云。或以人為目。或以法為名。人有請說等殊。
法有法喻等別。或體或用。或果或因。乍複乍單。其類
繁廣。而圓覺疏。加或能詮所詮。或真妄境智。則吾宗
通目多法。隨何經論。約何立名。即非局定。

二別明
論目者。然論有二類。一集義論。謂採集經中義類成
論。如瑜伽唯識等。二釋論。謂隨經釋文。如金剛般若
論及今論。是故此論題。伹約所釋經名。以目論名也。
若於前所明人法等中。今用何為目。若約論題。依所
解得名。所解是經。則約教法得名也。若於所解經題。
辨得名者。所遺之教是法。法有教理行果。此亦教法。
若約能遺屬人。遺通能所。則兼含人法。

三對辨開
合者。四字。從寬至狹。開合四重。初論字。是能釋之通
名。以凡釋論皆云論故。上三字。所解經之別稱。以於
諸經中。唯釋遺教經故。此具二對。一是能所。謂能釋
所釋故。二是通別。謂通名別名故。次於上三字。經為
能詮。遺教即所詮。以經詮顯遺訓故。則詮旨一對。次
於上二字。教是所遺之法。唯局於所。遺通能所。則通
局一對。故此一題。開合四對。

四解釋名義者。遺教
乃囑累得名。訓誨為義。住法記云。遺教有二意。一囑
累後事。二臨終顧命。故下論釋於我滅後云。此言示
現遺教義故。即初意也。又釋最後教誨云。正顯遺教
義故。即次義也。即下正宗六分經文。指事教誡。垂示
將來。如世遺囑之類。是也。經者。能詮得名。貫攝為義。
佛地論云。能貫能攝。故名為經。以佛聖教。貫穿攝持
所應說義。所化生故。論。約能釋得名。剖析為義。謂評
量教理。剖析名言。故云論也。

五問答顯明者。問。此
論一題。為具取經目。以標論題耶。為略取經目。以標
論題耶。答。或具或略。何者。若經題上無佛字。即是略
名。若上加佛字。即是具名。今詳藏本經。正標佛垂般
涅槃略說教誡經。開元釋教錄。據僧祐錄云。亦名佛
臨般。一曰遺教經。內典錄別名。亦曰一名遺教經。餘
眾經錄。伹有正名。若世流行本。與古德所釋本。皆曰
佛遺教經。既藏本新舊目錄。皆上無佛字。應如住法
記謂。上安佛字。後人所加。宣演同此。斯說為正。問。前
來諸德釋題。皆上有佛字。今何不依。答。此如阿彌陀
經。藏本與眾目錄。皆無佛說字。而世流布本。多具在
之。如大乘法師等疏釋題。亦釋佛說字。既藏本與眾
目皆無。足顯後人安之。伹前德。失對藏目。故亦解釋
也。又貞元巳前。凡所譯經題中。多無佛說字。而貞元
新譯經題中。多安佛等字。豈舊譯梵本多無。新譯梵
本多有。驗知皆譯人意爾。此經姚秦什公譯時。既有
正別二名。故一名具。一名略也。問。住法記云。今詳世
典。義不須安佛字。以大千界中。一佛所說。終窮遺教。
唯局至尊。故此不標。無所揀故。然前正題標佛字者。
欲顯示垂般之言。因連人號。不同他經揀餘人說。此
義云何。答。此釋反招難也。何則。如有難云。若伹云遺
教。餘望外道等臨終。豈不遺訓耶。彼自云如世謂遺
囑之類。則題中有濫。故致正題先標佛字也。又難云。
若謂佛字顯垂般之言者。亦由垂般通於餘聖。故云
以佛字揀之。況垂般涅槃略說教誡皆佛。貫之而通
揀耶。故知反招難爾。問。無佛字。豈免難耶。答。上明云
皆譯人意。不謂有無。則濫不濫故。餘經名題。濫者甚
多(云云。如經目中。可知)。若取連類。如般泥洹經。同本二譯。一本
不標譯人名。題云般泥洹經。一本西晉白法祖譯。題
云佛般泥洹。此亦具略之異。不應無佛字。則濫餘聖
般泥洹耶。若云未免濫者。晉漢凡譯經題中。多不安
佛字等。應皆有濫。故知伹譯人意。今什公二題。雖具
略之別。亦如般泥洹經。同本二譯。具略二名也。又遺
字既通能所。則義含能遺之佛故也。

六定其去取
者。藏本以佛垂般等標通者。以什公所譯。意存正名。
論以別名易見。又人情好略。故世本唯標此名。故譯
論者。意同順世。故略標也。故法華釋論。勒那摩提。具
譯云玅法蓮華經論。而菩提留支。略譯云法華經論。
故知題之具略。在於譯人。今論從略。

二造譯人　馬鳴者。傳云。中天竺有外道智慧。不許
公鳴犍椎。鳴即來索論義。時脇尊者從北竺。來遊中
竺。即鳴犍椎(上巨寒切。下地音。即鐘磬類)。外道果來。即至論場。脇
之義云。當今天下泰平。大王長壽。四土豐榮。無諸災
患。外道即屈。降為弟子。後小月氏(音支)國王。將欲試驗
以行正法。故請說法要。以馬餓七日。正說法時。牽馬
眾中。以浮流與之(馬食浮流草。故以與之)馬竟不食。唯悲鳴垂
淚。諦聽法要。故名馬鳴。若付法藏云。富那耶奢。與馬
鳴論議。鳴既屈。奢度出家。鳴猶未服。欲捨身命。奢即
入定。知鳴心念。時暗室中。先巳有經。即語鳴曰。汝往
取經。鳴曰。此室暗冥。云何往取。奢曰。伹去。當今汝見。
爾時奢以神通力。遙伸右手。入其暗室。五指放光。其
光照耀。鳴由是服為弟子。據傳即脇弟子。據付法藏。
即奢弟子。以脇是第九祖。奢是第十祖。恐俱為二人
弟子。二傳別出。故不同也。起信疏云。此菩薩初生之
時。感動諸馬悲鳴不巳。又善能撫琴。以宣法音。諸馬
聞之。咸悉悲鳴。又釋摩訶衍論。有六馬鳴。契經異說
(勝頂經謂。佛成道十七日。有外道曰馬鳴。難佛。摩尼清淨經說。佛滅後一百年出世。變化功德經。三百年出。摩
耶經。六百年出。常德三昧經。八百年。莊嚴三昧說。過去有菩薩。名曰馬鳴)。據本。即是大光
明佛。若明其因。即八地菩薩。約所化境。目能化人。故
從馬悲鳴。目曰馬鳴也。言菩薩者。具云菩提薩埵。此
云覺有情。如常釋。言造者。廣宣抄引唯識疏云。作者
名造。今新起故。敘理名述。先來有故。

言真諦三藏譯者。傳云。拘羅那他。陳言親依。或云波
羅末陀。此云真諦。並梵文之名字也。本西印度。優禪
尼國人。以梁武大清二秊。屆于建業。屬梁季崩乱。不
果宣傳。後觀機壤。遂欲泛海往楞伽修國。道俗留之。
遂停南越。後自梁安泛舶西引。業風賦命飄還廣州。
剌史歐陽穆公頠。延住制旨寺。請翻廣義法門經。唯
識論等。穆公薨。世子紇重請傳經。而神思幽通。量非
情測。常居別所。四絕水洲。紇往造之。嶺峻濤湧。未敢
凌犯。諦乃鋪舒坐具在水上。跏坐其內。如乘舟焉。泛
波達岸。既登接對。而坐具不濕。神異例多。後弟子宗
愷等。欲迎諦還建業。時揚輦碩望。恐奪時榮。乃奏曰。
嶺表所譯眾部。多明無塵唯識。言乖治術。有弊國風。
不𨽻諸華。可流荒服。帝然之。故南海新文。有藏陳世。
太建元年遘疾。正月十一日午時遷化。年七十有一。
自陳武永定二年戊寅。至孝宣太建元秊巳丑。更譯
金剛般若等三十八部。餘未譯者。梵本書。並多羅樹
葉。凡有二百四十甲。若依陳紙翻之。則列二萬餘卷。
今現譯訖。止是數甲。餘並在制旨王園兩寺。而言譯
者。宋僧傳云。周禮有象𣆁。通六蠻。狄鞮主七戎。寄司
九夷。譯知八狄。今四方官。唯譯官顯著者何也。從漢
巳來。多事北方。故譯名爛熟矣。復加之翻者。如翻錦
綉。背面俱華。伹其華有左右不同耳。由是翻譯二名
行焉。然有四句。一譯字不譯音。即陀羅尼是。二譯音
不譯字。如佛胸前卍字是。三音字俱譯。如諸經中諸
華言是。四音字俱不譯。如經題上<img:><img:>二字是。然古
皆云譯胡為漢。至隋及唐。皆言譯梵為華。故寧統辨
梵胡有異。不應古者皆曰胡言。自隋至唐。皆曰梵語。
要胡梵義分。方是正義。具如宋僧傳。

二歸敬請加二。初頂禮下所歸三寶。初偈佛。次偈法
僧。所以要歸三寶者。起信疏云。略有六意。一荷恩德
故。二請加護故。三令生信故。四為儀式故。五表尊勝
故。六顯益物故。頂禮二字。能歸至誠。謂以巳最上之
頂。禮彼最下之足。故云頂禮。敬之至也。然西域有九
拜。一發言問訊。二俯首示敬。三柔首高揖。四合掌手
拱。五屈膝。六長跪。七首肘據地。八五輪著地。九五體
投地。今當第八。伹云頂禮者。頂若著地。必兩手膝。無
不著地。故舉頂攝餘四輪也。三世下所歸分齊。言三
世尊者。若伹云世尊。約別則三界獨尊號。十號之一
也。故瑜伽中。合七八總為一。云無上丈夫調御士。故
世尊別當第十號。若約總。則具上十德。為世所尊。則
開無上士為第七。調御丈夫為第八。故佛當第十。則
世尊總具十號也。今偈既云三世尊。三世有二。一過
現未三世中。唯佛最尊故。二三種世間。謂有情世間。
器世間。智正覺世間。此三世間中。唯佛最尊故。雖初
義竪窮三世。實亦橫該十方。以三時約時。時無別體。
約處以明。故必該十方也。言無上功德海者。以佛德
超過一切。故云無上功德。具微塵數相好。深廣難量。
故喻如海。此同華嚴云如來無上功德海。普現明灯
照世間。一切眾生咸救護。悉皆與樂無遺者。此中初
句。同今第二句。次句。同今上句。下二句。同今第三句。
言哀愍度眾生者。大慈悲救物也。度約濟度。即佛慈
悲。哀愍力為能度。淪溺眾生為所度。謂出二死海。至
三德岸也。故華嚴云。汝觀如來法常爾。一切眾生咸
利益。能以大慈哀愍力。拔彼畏塗淪溺者。然歸佛偈
中。初句下三字。總舉諸德。次句。大智。第三句。大悲。以
悲智是佛本懷故。述此以申所敬相也。言是故我歸
命者。示敬意故。初二字。迎上佛具悲智。故我歸命也。
起信疏云。歸者。是依投趣向義。命者。總御諸根。一身
之要。人之所貴。莫不為先。舉此無二之命。以奉無上
之尊。又歸者。是還源義。眾生六根。從一心起。而背自
源。馳趣六塵。今舉命根。總攝六情。還歸一心。一心。即
一體三寶也。問。起信宗一心。故有次義。今何引之。答。
能歸之人。即論主八地菩薩。豈不會一心耶。況下釋
一心。亦約第一義心解。

次偈中。初句法寶。次句僧寶。第四句能歸相。言清淨
深法界者。約理法界也。界是性義。而言清淨深者。以
菩薩二乘所得法界。未極清淨。未至源底。唯佛窮徹。
究竟清淨故。以清淨深字揀之。故攝論云。揀異二乘
所得法界。故名最清淨法界也(住法記二解。皆非論意。穿鑿之甚。況有從
而錄之者)。此句。兼上一偈。即佛三身。然三世尊。通報化二
身。以約眾生等三世間為尊。即屬報身。若過現未三
世尊。屬於化身。其無上功德海。唯約報身。哀愍度生。
亦通報化。謂度二死海故。菩薩度變易生死。此約地
上見報身故。化身可知。此云清淨深法界。即是法身。
若爾。此是法寶。何名佛身耶。答。此既理法界。亦即果
法。是佛所證深法界。故為法身。若爾。何得合佛法二
段配三身耶。答。此依起信疏體例故。彼論云。及彼身
體相。法性真如海。疏云。此法寶也。教淺理深。行分果
圓。故歸理果。以用大中。辨佛報化二身。是故體相二
大。自是法身。屬法寶攝。今云清淨深法界。自是法身。
義通理果。屬法寶攝。故文在法寶。義當法身也。問。今
云法身。安知即是法身耶。答。梁攝論中本論云。復次
諸佛法界。恒時應具五業。釋論云。此中明法身業。而
言諸佛法界者。欲顯法身含法界五義。轉名法界(一性
義。二因義。三藏義。四真實義。五甚深義)。故知法界即是法身也。然雖法
界具攝五義。皆約理法界為言(二記配三身等。為與此碩異。智者詳焉)。

言增長下二句。僧寶。修行有二。一自分。二昇進。今云
增長。即約昇進為言。此通三乘賢聖。者之一字。即是
牒人言。世及出世間者。謂出世間修進行者。若三乘
中三凡三賢。即世間僧。四果十聖。即出世間僧。若細
言之。前三果。未盡三界惑故。亦是世間僧爾。言我等
皆南無者。宣演記云。文含二義。一約所歸。有二釋。一
謂佛德特異。故須別明。法僧義齊。所以合示。故云等
皆。二謂大小二乘。凡聖僧寶。世及出世。平等普歸。故
云等皆。二約能歸。謂以我一人。總攝一切。悉皆歸命。
故云我等皆南無也(上彼釋)。問。若爾。今攝一切。皆歸法
僧。何故佛寶。但云我歸命耶。答。文影略故。所以前略
伹云我。影在今文。故知前伹云我。亦攝一切眾生等。
皆歸佛爾。問。有何所以。總攝一切歸命耶。答。謂十方
諸佛。悉皆歡喜故。十方眾僧。悉皆贊歎故。十方一切
法藏。常恒流布故。問。馬鳴大士。證不動地。下地功德。
悉以滿足。何故。下位皆歸命耶。答。謂由所攝能歸之
人。皆亦同自位故(上諸問答。皆依釋摩訶衍論中)。言南無者。梵語正
云盤淡。此翻我禮。義云歸命。然佛云歸命。法僧云南
無。唐梵互舉爾。

二述本意二。論我所下。初正申意。然所以歸三寶者。
乞威加被。解釋佛經。欲令末世修行菩薩。知此方便
道故。佛法久住。離難成益也。言我者。問。馬鳴巳登八
地。二我皆斷。那自稱我耶。答。智論云。世間法中說我。
非第一義中說我。以諸法實無我。世間法中。雖說我
無咎。又世界語言。有三根本。一邪。二慢。三名字。初二
不淨。後一是淨。一切凡夫。具三種語。見思道人二種
語。謂慢名字語。聖人一種語。謂名字。內心不計實法。
隨世間人。共傳是語。佛弟子順俗故說我無咎。今約
順俗。故云我也。又南海寄歸傳云。西國南海稱我。不
是慢詞。設令道汝。亦非輕稱。但欲別其彼此。令無踞
傲之心。不並神州將為鄙惡。據此。則譯師順西域風
俗。故經多稱我也。言建立論等者。興建成立此論。為
解佛經故。此猶通意。為彼下二句。方是正意。然此經
文。一期讀之。似專小乘。故舊來諸德。於藏乘教攝中。
皆收入小乘。特由此故。論主以自智深知佛意。佛臨
涅槃說此經者。由別為一類大乘淺機。不能直受大
乘深法者而說此經。意在大乘。但文言似小。懸知末
代不解佛意。一期取文收入小教。則使末世諸修行
菩薩自智力弱者。不知是大乘方便道。棄捨此經。故
論主建立此論。令知此經正是大乘方便道。但兼共
二乘。所以特云為彼諸菩薩。令知方便道。下文云。復
示摩訶衍方便道。與二乘共。此是論主特申釋經之
意也。後解論者。不能發揚斯理。致使經論雙迷。若使
此經。明為大乘深機。直說菩薩行法。又不兼共二乘。
凡讀經者。亦自知此經是大乘經。豈古德同謂小乘。
而假此論釋之。方知是大乘耶。特申文意秘隱。待論
方明。此釋既顯論主之深旨。冀無惑焉。然論主在起
信論歸敬後。亦申造論之意云。為欲令眾生。除疑捨
邪執。起大乘正信。佛種不斷故。但彼是大乘實教之
宗論。故龍樹釋論謂。令一切無量眾生。外道異生。二
乘菩薩。除疑捨邪執。於甚深大乘正道。決定精進。趣
入迴向故。令三寶種不斷。今此論意。是大乘權教之
釋論。由所釋之經。末世多謂小乘。故大士懸知。特云
為彼諸菩薩。令知方便道。則佛法久住。反顯非此論。
則不知方便。悞為小乘。則佛法速滅也。問。若爾。亦可
非大乘起信論。則應起小乘信邪。答。不爾。若非彼論
則泛信大乘。不能於甚深大乘正道。而起正信。只由
此義。彼釋論特云。發起堅固信。決定於甚深大乘正
道故。此論但云令知大乘方便道爾。故知非彼論。則
權實不分。非此論。則不知此經是大乘方便道。然彼
是大乘實教。故釋論云大乘正道。此是大乘權教。故
今論云大乘方便道。以二論對明。大乘有二。一曰正
道。此即實教。二曰方便道。即當權教。欲彰二論權實
之殊。故皆於歸敬之後。申明其意。即此正宗六科。皆
顯大乘方便爾。以彼對此。其意昭然。而住法記。約示
權歸實。釋方便等言。幾許悞耶。若此是汝等所行是
菩薩道者。乃即小成大。令二乘知方便也。此全非論
意。又若即權歸實。則唯一乘。不應下云與二乘共。是
尚共教故。又與法華會權方便何異。此轉無交涉。若
宣演但云。令知正宗六分方法便宜。進趣菩提。靡不
由此。評曰。此通釋方便二字。以會六分之經。猶不知
方便道言。因何而得。亦不得論意。

二以知下。二示益相。意謂。不知此道。應謂小乘。使佛
法不久住。過由未盡。二利未成。則唯自利爾。此意愈
顯。若非此論。但謂小乘。唯住自利故。由此論故。則反
於是。問。凡夫不知有過可也。豈聖人不知此道。而起
過耶。答。此有二意。一者聖猶有過。謂七地苦薩。入觀
同諸佛。出觀同凡夫。又二地方除悞犯尸羅。故未免
過。二者。聖必知正道。方得離過。苟不知此道。自非聖
人。即此過障於聖地。故云聖過也。初義。滅除凡聖所
起之過。次義。滅除滯凡障聖之過。例如煩惱即障(凡夫
所起。即是過也)所知之障(是障聖之過故)。

三釋文二。此修下。初標舉科分。然約三藏。則屬契經
藏。約二藏。即菩薩藏。約諸乘。則建立大乘。其藏乘之
義。備如華嚴大疏。問。誰建立耶。答。是佛本建立。故云
此修多羅等。然論主。懸知末世迷於佛意。而謂聲聞
藏乘。故此特指。若前云建立論。則屬論主。又此經建
立。雖正在菩薩。亦兼為二乘。以兼從正故。今云菩薩
所修等。而宣演記。取金陵會同大小。合而不分。為
得聖意。非也。此則取兼為正。公違論旨。此中既判七
分。皆云菩薩所修。此為正意。下釋此比丘。復示大乘
與二乘共。此明兼攝。非是正途。故下節節釋經。皆云
菩薩。又若謂通小之大故。共二乘者。此乃下揀愚法。
上揀一乘。即三乘共教。此約揀異。何謂合而不分。故
知此釋大違論旨。若住法記云。若據今經。本聲聞乘。
而論云菩薩者。凡有五意。一本如來出世意。經云諸
有所作。常為一事。唯以佛之知見。示悟眾生。難曰。此
論尚存三乘。何謂一事。又既本此意。論中何處示二
乘佛知見耶。此公。只知佛教唯大小乘。安知化法化
儀。有多差別耶。二順法華開會意。經云。汝等所行。是
菩薩道。難曰。論謂大乘共二乘。此猶存三。豈是會小
歸大耶。又既開顯。則諸小乘經。皆可作大乘釋。何獨
此論。獨本是意。而餘小乘經。還作小釋耶。三依涅槃
重施意。謂涅槃會中。談常顯性。決了權疑。復恐滅後
執實謗權。故重施偏小。則使未來。執謗不起。既聞常
住。同歸佛乘。一切教文。無復偏小。故號出家菩薩真
是聲聞。論主弘通。正存此意。難曰。若今存此意故。作
大乘釋者。諸小乘論。皆滅後造。何不存此意。却還作
小釋耶。如天親等師。皆大菩薩。豈不知聞常住後。一
切教文。無復偏小。而伹依經旨。還釋以小乘耶。四流
通應機意。以偏小教門。巳經開廢。末世愚昧。人多聽
從。若附小乘。必無承奉。故西天此土。諸祖聖師。並用
大乘。弘贊小教。深符佛旨。頗合機宜。難曰。若用大
弘小者。但於小乘經論中。略引大乘義。而毗贊之。豈
有一經全是小乘。一論全作大解。此方西域皆無此
例。反使論主。雖有流通應機之意。全乖經旨。虗用其
功。若使後人効之。一切經論。都無交涉。此豈聖師深
意。乃凡愚之淺見爾。五大小相攝意。謂若依小乘。則
不攝大機。今從大判。則大小俱攝。難曰。若以大攝小
故。判為大乘者。的是經文。全無大義。如當知多欲之
人下八段經文。若對大涅槃經。與八大人覺經。誠是
大乘所修之行。然由不標總名。但結別目。故釋經者。
謂是小乘。論主但總名標之。以合經之別目。豈是專
以小乘行。作大乘釋。欲以大機小邪。只有經隨機異。
論逐經通。豈有大菩薩不順經文。別以私意。以大攝
小耶。由上五意。足見記主不解差別化法化儀。唯分
大小而巳。況下節節釋文。多違論旨。如下自見。故皆
無取。然則智者玅玄。南山律鈔。賢首探玄。皆云小乘
者(會解曰。古德因配化儀門中始終一類小乘。如阿含遺教說。非判釋遺教經也)。亦由什公
譯此經巳。即編入小乘藏中。續至陳朝真諦。譯此論
於南越。雖曰大乘。然既論藏陳世。因絕見聞。所以開
元巳前。數本經錄。雖列真諦所譯三十八部。其入藏
者。亦多不足。此論皆入有名闕本錄中。至開元間。昇
師方獲論本。續依論義。并經。並編入大乘藏中。爾後
諸師。因此論故。方知此經具大乘義。故前智者。南山。
賢首。未見論本故。一期取為小乘。次至興元貞元間。
清涼國師。方於大疏。頻指遺教。為大乘義。如問明品
疏。釋如鑽燧求火未出而數息。云遺教對此明小水
常流則能穿石。演義釋云。即是彼經八大人覺等。又
發心品云。菩薩獲此廣大智。疾向菩提無所礙。為欲
利益諸眾生。處處宣揚大人法。疏云。大人法。八大人
覺。鈔釋云。八大人覺者。遺教全明(云云具如下引)。十地鈔中。
亦廣解釋。皆約大乘義以會之。以此驗知。若此論。譯
巳不藏南越。豈古德皆謂之小乘耶。問。八大人覺。焉
知即大乘耶。答。如八大人覺經云。如此八事。乃是諸
佛菩薩大人之所覺悟。精進行道等。又前輩多疑。闕
施度故。非是大乘。若爾。則以四諦專在聲聞。因緣定
在緣覺。六度唯局大乘。如諸教四重四諦。豈定是緣
覺。諸小乘論。三祇別修六度。各有滿時。此雖云菩薩
所修。尚屬小教。豈專以諦緣度。而定大小之別乎。如
此論釋四諦無疑。通於無作四諦。應當一心徹於第
一義心。八大人覺諸三昧門。住堪忍地。示無生法。明
二無我。會三秘藏。此皆經具明大乘修進觀行。何但
爭六度具闕。以定大乘耶。

所分七分。如下隨釋中辨○初分二。一舉經。二論釋。
於中二。論曰下。初總別科分。言序分修多羅者。是結
集家安布。即三修多羅中。當別相也(一總相。二別相。三略相)。若
準常三分配釋。如孤山疏。例如大疏以大經後二偈
為流通。今論異此。大分為七也(住法。宣演。既不許三分。還指後六為正宗。
則三分不成。七分又合。馬鳴彌天二意皆失)。言利益者。佛出世間。無非利
益。今顯初轉後說等。利益斯圓。故云成就畢竟也。此
則二序中。發起序。文含證信。六種不全。以此中但有
時主處眾故。既是文含。不必具配。配則穿鑿也(如二記。以
略說法要。為信成就。阿難結集。必從佛聞。為聞成就。此則聞乃虗配。信亦不成。何則。然皆不隢信成就故。若以
如是為信順之辭。此不約指下所說之法。今既以下所說法要。為信成就。此乃合釋如是我聞。以如是為指法
之辭。非通約信成就也。故彼穿鑿。全不知釋文體勢也)。然證信未必諸經皆具
六者。如蘭盆經。但有五種。列眾但舉目連一人。即便
入發起序中。又聞在信前。故知非獨此經。臨終遺訓。
事異常時爾(如光明經。亦不列眾)。

二隨別分釋六。初法師成就畢竟功德二。論初成下
總示。一總相者。有二義故總。即次別釋中二義也。一
諸佛功德故總。二自體清淨故總。以自體清淨。亦通
一切故。二別相者。亦下二義。一別約德望。乃巧便利
生為能仁。二別約族望。乃家姓尊貴為釋迦。三總別
相者。即上總別各二義。皆稱佛故。二記配三身故。稱
之獲福者。如慈氏。只約姓望為名。又諸佛名。三身多
不具。應稱之無福耶。若佛字配三身。自不言可知。

論是中下別釋。釋迦。此云能仁。亦云直林。舊翻度沃
焦。能仁據德。直林約處。舊翻唯能義爾。舊亦云釋迦
文。瑞應經云。釋迦云能。文云儒。今約化生為仁。巧便
即能也。又釋迦即族望。瞿曇即姓望故。智論云。釋迦
牟尼。姓瞿曇氏。今云家姓者。不對瞿曇。伹舉釋迦亦
姓望也。以從劫初。代代相承。為轉輪王故。瞿曇云地
主。即代代地主也。從古至善思王。皆金輪王。從恣壹
摩王有四子。一曰面光。二曰象食。三曰路指。四曰莊
嚴。四子被猜。徙雪山北直樹林中。國人樂化。鬱為強
國。父王歎曰。我子有能。因以立姓。故知舊姓瞿曇。後
徙直林。方且命族。故是族望也。姓望。如崔盧等。族望。
如博陵等。以是瞿曇之釋迦。故云家姓尊貴。因果經
說。菩薩將下生時。先觀五事因緣。第四云觀諸種族。
何者最盛。諸族姓種。釋迦第一。甘蔗苗裔。聖王之後
二記約西竺四姓。釋迦是王種。即剎帝利姓。故云尊
貴。若爾。凡是剎帝利姓皆尊貴。何獨在於釋迦耶。此
是通名。非今別相。又住法列剎帝利。為四中第一。此
乃強以第二為第一。欲順巳見爾。然四姓。婆羅門為
第一。故瑜伽云。婆羅門。是最勝種類。剎帝利等。是下
種類(等毗舍首陀)。以外道計婆羅門從梵王口生。故為最
勝。又彼引諸佛出世。若人尚德行。即於婆羅門姓中
生(此如迦葉佛飲光氏。即婆羅門姓也)。今釋迦。既是剎帝利姓為貴者。
應對形斥餘佛婆羅門家姓為賤耶。殊不知。但隨人
機好尚故生。非對形四姓貴賤爾。今論主。正約代代
為輪王。是瞿曇之釋迦。故云家姓尊貴。

言牟尼者
過去因果經云。牟尼者。謂身口意功德滿足故。此云
一切諸佛功德。正約諸佛三乘功德。皆滿足故。又十
二由延經云。牟尼者。名為能寂滅。亦名無分別。即理
智自體。悉清淨也(舊解。翻寂默。強配論文)。佛字。易故不別釋。即
具上四義總別相也。若釋佛字。義如常說。

第二功德三。論開法下。初標句。以鹿園是初轉法輪
處。即最初授道之場。故曰道場(二記皆謂成道處。非也)。餘可知。

論此二下。二示義。言顯示轉說義者。初三轉四諦
法輪(示相。勸修。作證等義。如常)。故云轉。既在初時。有展轉義故。最
後闕此。故但云說。然則轉亦說義。亦有說非轉義。此
示二義初後不同也。故轉照持三法輪。雖都名法輪。
唯在初言。法輪者。清涼釋云。法即軌持。輪如帝王輪
從喻得名。略有四義。一圓滿義。具轂輻等。體用周備
故。二摧壞義。摧壞煩惱。如摧未伏。三鎮遏義。巳伏煩
惱。令勢轉遠。如鎮巳伏。四不定義。從見至修。修至無
學。從自至它。它至解。解至行等。轉者說也(此約通稱。今論則說
轉義別)。故總釋云。流演圓通。名之為輪。自我至彼。故名
為轉。若別說者。略有四義。轉為動也。顯也。運也。起也。
動宣言教。顯揚妙理。運聖道於聲前。起真智於言後。
圓摧障惱。名轉法輪(此四。約教理行果釋也)。言應知者。意謂示
轉說義。則應可知。

論道場下。三配經可知。

第三功德二。論弟子下。初總釋。於中。既言度陳如須
䟦。必能持白淨法。成自利行。方得度也。反顯如來快
說法門。故能爾也。以度字通能所故。能度。即如來快
說。所度。即二機受持成行。只由度通能所故。此中具
三義也。楞嚴疏云。憍陳那。姓也。此云火器。其先事火。
從此命族。阿若多。名也。此云解。或言巳知。以初轉法
輪時。問言解否。陳那先答巳解巳知。諸天在空。亦言
其解。故佛命彼。名阿若多。須䟦多羅。此云好賢。年百
二十。聞佛涅槃。最後至佛所。請決疑難。聞八聖道。即
得心開。若般泥洹經。更廣聞四諦。成阿羅漢。準大涅
槃經般泥洹經。大小雖殊。皆度須䟦巳。諸天及人。更
無聞法得度之者。唯此一經序說。所度皆巳度訖。方
說此教誡。後亦云。初入法者。聞佛所說得度。故知此
經。與二經自異。既非小之愚法。又非大之常住。亦可
見矣。其陳那須䟦。先世因緣。皆如別說。

論此二下
別示。開前初義。為二種故。以受持約能故。前云示能
受持也。其白淨法約所故。二句各四。則有八種成就。

論大總相下。第四功德。以上科約別。故此云總。又通
攝前後中間所度。復言大總也。言二八成就總故者。
前二八成就。是別約二人。今是二八成就中總故即
總。此中所應度者。一一人中。皆有四種成就。此中總
具。故云大總相。

第五功德二。論因果下。初總示四種自相。四義類別。
故云自相。此中第三。言總自相者。總於因果故。以第
一因。第四果。第二因共果。第三總因果故。以中夜表
示中道。

下別釋。既分二中道。初是因。次是果。皆是
經之中字。此之中字。總因果二義故不同。第二將入
為因。涅槃為果。但名共也。言娑羅者。此云堅固。法瑤
云。風霜不能改。四時莫能遷。以況法身金剛之質。老
死不能變。念念不能易。常樂之相也。又僧亮云。樹高
五丈許。上合下離。其華甚白。其實如瓶。香味具足。今
以二樹鮮榮。二樹枯瘁。明法不偏。清涼云。然未知所
據。理甚照彰。故以一枯表世間無常。一榮表涅槃常
住。住法記。約單隻四雙。揀大小者。此說非也。若正宗
中。單雙之異。尚可分辨大小。今在發起序。豈經初便
以四雙單隻。分大小耶。如涅槃經初亦云。如是我聞。
一時。佛。在拘尸羅國。力士生地。阿利䟦提河邊。娑羅
雙樹間。爾時世尊。與大比丘八十億百千人俱。二月
十五日。臨涅槃時。出大音聲。大眾聞巳。皆曰俱共往
詣娑羅雙樹間(云云。六卷泥洹序分。亦同云雙樹)。此豈小乘耶。若二
卷泥洹經序分。但云佛在王舍國雞山中。第三卷中
云。佛在毗耶離大林中等。二經序分。皆不標雙樹等。
唯在正宗。有雙樹之說(如住法引者。是)若以此經序標雙樹
與大涅槃同。應同是實教耶。故知不必於序分。分雙
樹。以定大小。而宣演謂。此經不言四雙。亦不言孤在
一處。但言雙樹。則顯所見異。自餘之機。無存局見。然
此說亦不知四雙。及孤在一處。乃正宗之異。此序分
略指而巳(有謂。指法言四双。起舉云双樹。八隻亦双也。未必分大小之異。如正宗經第三十卷。
有四个娑羅双樹。為良證也)。言涅槃者。此有多義。總以義翻。名為
圓寂。謂德無不圓。障無不寂。若小乘說有二。即有餘
依。無餘依。大乘多種。謂性淨方便淨等(云云)。然大乘亦
說有餘無餘。則知此二通於大小。故唯識云。有餘依
涅槃。謂真如出煩惱障。雖有微苦所依未滅。而障永
寂。故名涅槃。二無餘依涅槃。謂真如出生死苦。煩惱
既盡。餘依亦滅。眾苦永寂。故名涅槃。清涼釋云。此通
大小。而說真如為體。即異(小乘。以小)約擇滅無為為體。評
曰。今此論釋。既約大乘。故引此通義。攝二乘故。然今
正當無餘依。以入滅故。若據如來。總具四種。謂有餘。
無餘。自性清淨。無住處也。中夜及寂然無聲。次論自
釋。

二別釋二。論於中下。初總自相。言遠離二邊等
者。清涼云。染淨縛脫一異斷常來去生滅依正。凡是
二法。皆稱為邊。離此等二邊。明中道也。然有二義。一
相對離。即離邊住中。二相絕離。即中邊雙絕。為真中
道。初義。即正覺中道。離相對之邊邪。住正遍覺之中
道。次義。即離正覺中道。邊邪中正俱離故。然此二中
道。初因後果。下明所離念覺。即今正覺中道。此正覺
中道。尚是所離之正覺。故與詣雙樹。與將入。同是因
也。唯離正覺。為絕相果。

論是中下。二釋果自相。一
自性無說。對經無聲。以涅槃自性。本離念故。則正念
亦離也。說由念起。既本離念。故無說也。二遠離覺觀。
對經寂然。以覺觀有二種。涅槃四十云。惡覺觀。故則
生貪欲。善覺觀故。則得解脫。今當善覺觀也。覺觀舊
名。新云尋伺。則覺麤觀細。今並離之。以契涅槃絕相
中道也。

論分別下。第六功德可知。前二句。但是經家懸標指。
當中夜寂然無聲。意謂。過是巳後。便無所說。經家探
取佛意序之。以激勵大眾誡聽。故繼之以為諸弟子
略說法要。住法記。擅改經文意。移前二句。在經後。作
法詞欲舊疑。豈識經意耶。言世間出世間法等者。等
下顯示畢竟甚深功德分。并後諸科一經所說也。

○二修習世間功德分二論巳說下。初結前標後以
科分。宣演云。論主且約所治障。說名修習世間功德。
如下對大人。故云出世間。況科分大意。不礙互通。此
中業苦惑三道為次。即所治故。所以爾者。業因既治。
則苦果可止(此二順十二因緣先業後報)。又知苦可止。當斷惑集
(此二順四諦先苦後果)。故中苦而先後業惑也
二依科牒經以配釋二。初修習對治邪業功德二。論
邪業下。初牒科。此五字但略牒之。該下四段經文。二
依釋四。初根本清淨戒二。初舉經。二論釋二。論曰下。
初通釋所為人。此修多羅。即通指一經。其中每說比
丘。皆通三義。言比丘者。此云怖魔乞士破惡(如常說)。又
云除饉。世人饑饉於色欲。比丘除此欲愛饑饉之想
也。雖別含四義。通是遠離相故。復示下。摩訶衍。此云
大乘。即大乘方便道。龍樹釋論。對此亦詺起信為大
乘正道。今云方便道。與二乘共。以引彼故。不標菩薩。
通曰比丘也。此當通小之大。揀非愚法之小。亦揀非
獨菩薩法。故云共爾。況此兼欲引小。則正為菩薩也
(此中正非宣演為合而不分也)。問。既正為菩薩。何須共小。答。賢首云。
凡以大乘似小者。皆二意。一機分麤淺故。二引二乘
故。此中正為菩薩。以機分麤淺。不能盡受甚深大乘
正道故。以大乘方便道(被接之兼)。欲引二乘後皆進趣正
道故。又於下。意云。文標比丘。義亦通含四眾(謂比丘比丘尼
近事男近事女也)。何以故。遠離行同故。然經但云比丘。乃四
眾中一。今以義通故。一名召四。以此而推。住法記謂
天人龍鬼。似不思爾。

二總示能為法二。初正明二。論於我下。初別釋滅後。
既言滅後。正訓誡將來。故云示現遺教義故。又既言
我滅度。反顯非法滅也。故云不盡法故。

二躡釋木叉三。論以不下。初躡不盡。以正釋初句。躡
前次句。意謂不盡法即清淨法身。此法身有二。一所
證自體常住不滅。二五分法身中戒身常在。清涼云。
轉色蘊成於戒身。表無表戒皆色蘊故(此當無表。故下云順根本
無作波羅提木叉故。所順即此法身自體)。於二義中。初唯大乘。二通大小。
今既以木叉為清淨法身。正約戒身。若下云即是如
來法身常住。即通五分(二記於此通五分法身。恐不思爾)。然次度二
種障。故云常為世間作究竟度也。言尊重珍敬者。尊
則不卑。重則不輕。珍則不賤。敬則不慢。亦由度障得
解脫果故。宜尊重等。波羅提木叉者。清涼曰。此云別
解脫。此就因得名。然有二義。一揀異定道。名之為別。
二三業七支。各各防非。故名為別。以遠離􂘳縛業緣。
故名解脫。亦翻為隨順解脫。此據果立。隨順有為無
為二種解脫果。亦可雙從因果得名。隨順是因。故今
此科。以清淨法身。為究竟度。即次約自體解脫說。若
下身口意處木叉。即別解脫義。下釋戒是正順等。約
從戒順此根本。及順後際解脫。即隨順解脫義(其後際約
果能順是因。正清涼與馬鳴意同。又根本即無為果。後際即有為果。亦同)。若依今論。亦翻
自體解脫。以義合從。總翻三義故。次亦兼示二義。若
二記闕隨順解脫。則釋經配論。義皆不足。經云木叉。
多含故不翻。

論此木下。二會法義以兼釋。毗尼者。
素律師疏云。梵曰毗尼。或云鞞泥迦。毗那耶。鼻那夜。
此等梵音。輕重不同。傳有訛略。不得正名。正曰毗奈
耶。此云調伏。又母論第一云。滅諸惡法。故名毗尼。既
毗尼亦是毗奈耶略稱。含其調伏與滅二義。又二記
據南山。此翻云律。若據刊定記云。義翻調伏。若敵對
正翻為律。今云相順法者。正約律釋。律詮於戒故。下
云戒是正順。約戒與解脫法相順。故名木叉。即隨順
解脫義。言復是等者。調謂調鍊。伏謂制伏。則調鍊三
業。制伏過非。約所詮行得名。既鍊三業等。即別解脫
義。故云復是諸行調伏義也此二皆兼示下從戒中
義爾。

論依如下。三依自體以結釋。由前有三義。初
正約今義。二三兼示下義。故此復指自體。以結釋也
此中法身。雖通上二義。亦正約無作戒自體解脫說。
以是法身住持不滅義故。

顯益中二。論依此下。初除障利益。上云作究竟度。即
度今二障也。度此二障。離過成德。即究竟度義。初度
有煩惱。體即無明。故經云如暗遇明。即離過也。後度
無善根。即成德也。

論餘者下。二勸修利益。依之修
行。故云大師。佛臨滅時。阿難請問。如來滅後。以何為
師。(〔佛言以戒為師。即此〕)義也。苟能奉戒。何異佛世哉。於中住持
人法者。其住持法。意在標示。所持根本木叉。即無作
戒爾。故常在世作利益也。

次下方是能持之相。二方便遠離清淨戒二。論依根
本下。初結前標後。然云依者。謂上解釋依根本清淨
戒說。若如上下諸段。皆有此結前之句。今此既同。合
云巳說根本清淨戒。今不爾者。唯此一段。與前段異。
以上下每段經前。皆先標科名。次牒釋竟。後結云巳
說何義等。今由經前但舉總科邪業功德。至於釋中。
乃釋木叉等義。則前來未有科名。(故今於結前中。不可同前後諸段。先
有標。牒本名者。為一類故。今結云依根)本等。則顯上所解釋。依於根本
淨戒巳說。故生後云次說等也。如上云。依如來不滅
法身自體。說波羅提木叉。語勢同矣(若諸說不曉依字。直科云依根
本清淨戒。而宣演又強解。云根本法體。是所依故。依之修行。而得度故。何迷文體。如是得非過〔思〕耶)。

二依標解釋二。初舉經。二論釋二。論曰下。初釋總標。
經中者宗牒人。護即持義。約能持(〔護。乃持方便戒。約所持護。即根本戒。
經言淨戒。即所持護也。此則持通〕)能所淨戒。唯所者字唯能。下云不
得販賣等。正持方便。護根本也。

二釋別相二。論云何下。初雙徵。二牒釋二。初釋護根
本二。論護根本下。初牒以科分。然賣等增過多。凡夫
所為。合和等損智多。外道所為。故各別科之。

二依科分釋二。初不同凡夫增過護三。論不同下。初
總標。有十一事者。此依藏本為正。以皆當遠離如避
火坑。約總別分二處釋故。

一者下。二別釋。於中十一。初三即三十捨墮中賣買
販賣二戒。此二通於貿易中。增輝記云。為利買賣名
販。擡價令高為賣。抑價令下名買。初販者。四分說。䟦
難陀。在拘薩羅國道路行。往無住村。至巳持薑易食。
食巳去。後身子至彼乞食。賣食家令持價來。身子不
應。彼以䟦難陀事詰之。身子懷慚而去。又一外道得
一貴價衣。至祇園共易。跋難陀云。明日來。我欲易之。
至夜擣治舊衣令鮮。明早共易。外道易巳。餘人言。是
擣染者。不如汝衣堅緻。外道來換。䟦難陀不肯悔還。
以此二事。同制種種販賣戒。即今方便求利義也。二
中。即四分云。䟦難陀於市以錢易錢(錢有八種。如下引說)。居士
見而譏之。故制種種賣買物戒。義同今現前求利也。
三中。無別緣起。但屬前二攝。今別開爾。律中上二戒。
皆云貿易也。今云交易。即以物相博言。若依下此開
也。即上三皆開。以上皆求利故。無求利心。皆不犯也
(住法記云。貿寶永制。販賣容開。既貿易通於上二。而彼意謂。第三者。唯開上販賣。永制貿寶。此則於第三通義
中。開一半義爾。此違律文。又失論旨。本宗義尚爾。餘則可知。其宣演但全鈔而巳)。故四分不
犯貿寶中云。不犯者。若語彼人言。看是知是。若守園
人。信樂優婆塞。語言此是我所不應。汝知之。又云。若
以錢貨瓔珞具。為佛法僧。以瓔珞具易錢。為佛法僧
無犯(既令淨信者知之。又為三寶故。同今無求利心也。住法云永制。豈非違律耶)。又不犯
販賣中云。不犯者。與五眾出家人貨易。自審定。不相
高下如市易法。不與餘人貿易。若使淨人。若悔者應
還。若以蘇易油。以油易蘇無犯(上亦無求利心義也。貿易通二。故三皆開)。
賣買下。四分云。賣買者。以成金易成金。易未成金。易
巳成未成金。易成銀。易未成銀。易巳成未成銀。易錢。
以未成金。易成金。巳成未成金。易成銀。易未成銀。易
巳成未成銀。易錢(如是更互為首。具上二準以作之。錢有八種。金錢。銀錢。銅錢。白﨟鉛
錫。木。胡膠。上六皆云錢。若比丘。種種賣買寶物。則犯捨墮。若〔若〕開如上說。則不犯)又云販賣
者。以時易時。以時易非時。以時易七日。以時易盡形
壽。以時易婆利迦羅(以非時為首。乃至。以婆利迦羅為首。並如上作之。若比丘。種種
販賣得財物。犯捨墮。開亦如上說。上皆賣買法式也)。故今云不犯。賣買法式。如
毗尼中廣說。然二記謂。經中指律止可略提。準以為
例。故不引釋。今謂彼由不知述作之式。論家既指廣
在餘。記家須具引釋。安可却準經論家為例耶。論既
指廣。記又準之。而不引釋。初學又無心力廣計論之。
如是則唯上達者自曉。作記本為初學。宜當備引。方
合體式。四中。宅即所居。田即業處。苟安宅則身優。置
田則食足。此為多求安穩。豈如樹下塚間。而常行乞
食。安可宴然耶。然四分云。有人施僧田宅店肆。聽受
使人知之。此通僧用故聽受。今約別人。故云不得(廣宣
鈔引釋名云。土巳耕者曰田。田者填也。五稼填滿其中故。宅謂擇也。擇吉處而營也)。五中。眷屬
有二。一內。則出家二眾。亦五眾也。二外。在家二眾。此
則云不畜人民。約外眷屬中。非同意者為言。則顯同
意者。雖外眷屬。不方畜之。何故下徵釋。特徵釋者。由
人民之言。人通內外。民但屬外。若但言人。安顯外眷
屬耶。故復言民。顯是外故。而人既兩通。故民亦同在
人中。但不了善法故不與出家人同意。畜之生漏。故
重言民以揀之(此五中。與二記碩異。智者詳之)。六中。說文云。男入罪
曰奴。女入罪曰婢。既畜之雖生卑下心。反顯易生高
舉心也。然日藏分云。於我法中。假令如法。始從一人。
乃至四人。不聽受田宅園林車馬奴婢等常住僧物。
若滿五人。乃得受之。今約別人故。亦不聽畜。七中。言
畜生者。圓覺疏云。人之資具。人所畜養之生故。亦名
傍生。以傍行故(正理論云。彼趣多分身橫住故。或彼趣中。容有少分傍行者故。或傍行者。
舊云畜生。新云傍生)。養生販賣。故求利也。涅槃云。比丘之法。不
得賣買生口(畜為伺養故。以口稱之)。正同今為利增過也。八中
會通云。下子曰種。移根曰植。言多事者。律云自種華
果。及以溉灌。自摘華。自結鬘等。皆目種植所生。不能靜
緣修道也。此由阿濕波富那娑婆二比丘。於覉連聚
落為之。因制此戒。亦僧殘中。惡它家行它行收。九中。
財寶云積聚者(本有云集)。如上貿寶戒。金銀錢皆有多種
故。積聚增過漏也。然上九過。初三即捨墮中收。餘六
即八不淨中收。言八不淨者。一田宅園林(即今第四)。二種
植生種(即今第八)。三貯積穀帛。四畜養人僕(即今第五六二過)。五
養繫禽獸(今第七)。六錢寶貴物(今第九)。七氈褥釜鑊。八象
金飾床。及諸重物。今四至九。義當八中之五。餘三不
必配足。十不覺增過(即經皆當遠離。如避火坑)。此依藏本。若露芝
本闕此。但用次科足十。有本。以參預世事。為參預增
過第十。上二本。近闕遠多。二皆非正(所以不同者。正緣論本藏。隨獲
得之。故有少異。又恐隨情增減。今以藏本為正)。今謂此別誡前九。覺則無過。
當第十也。十一不順等者。斬伐墾掘。皆不順威儀。及
損眾生。以有計草木有命故。斬則損生。又掘地亦悞
斷眾生命根故。此二通示慈心也。此即九十中二戒。
斬伐謂第十一壞生種戒。此因曠野比丘斫一大樹。
為捨樹神多子孫。壞彼所居。神欲殺之。疑巳問佛。佛
勅恒阿邊有娑羅樹神命終。汝可伐之。神即禮佛而
去。故制云。壞鬼神村者波逸提。釋云村者一切草木
是也。若斫截墮故名壞。壞村有五種。一有根種。二枝
種(如柳等)三節生種(蘇蔓那華等)。四覆羅種(如〔茸蔍〕等)。五子種
(如子還生子等)。五種草木。並不得斫伐。不犯者。若斷枯草木。
若生草上曳材木。正籬撥塹石。或生草覆道。以杖披
遮令開。若以瓦石按之而斷。若經行處地上。若掃行
路悞撥斷等。皆無犯。二即掘地戒。此因六羣比丘。為
佛修講堂。於四邊自手掘地。長者見巳。譏其斷眾生
命根。故制此戒。不犯者。若語知是。若曳材木竹等。若
籬倒扶正。乃至不故掘。一切不犯。若薩婆多論。不掘
地壞生。凡有三益。一不惱眾生。二止誹謗。三大護佛
法。具如諸記引說。巳上十一類。束為四。初三求利。中
六畜積。第十通戒。十一乖儀。

論此十。下二結勸。此由不順威儀。一科經文。既在勸
誡之後。不作總別兩解。則進非凡夫增過。退非外道
損智。致使斬伐墾掘。文無所歸。論欲收束於增過中。
又不失經文次第故。總別兩用。所以此總結勸也。此
菩薩深旨不可不審。坑中聚火故。以聚釋坑。餘皆可
見。

論不同下。二不同外道損智護。謂此五對十事。則同
外道世間分別見故。損出世無分別智故。次經云。依
因此戒。則生禪智。經五句十事者。初句湯藥。飲汁為
湯。丸散為藥。次句占相。卜術為占。辨形氣等為相。第
三句星宿。星即五星六曜。宿即二十八宿(音秀)。第四句
盈虗(易曰。天地盈虗以時消息。孔穎達云。日月轉運於天。猶如人之行步。故推歷謂之步〔歷〕據此推
亦□也。故以盈步虗為二。上多依住法記〔記〕也)。第五句筭計(節要注云。歷數列次也。洪範云。
五曰歷數。孔穎達正義云。謂筭日月行道。所歷計氣。〔朔〕早晚之數。所以為一歲之歷。據此則筭計為二也)。此
之五對。修行菩薩欲成出世智。故不可為。若利益眾
生。攝伏外道。則五地菩薩方學五明也(如華嚴說)。節要云。
且秦緩不救膏盲。裨竈安知天道。世間方術信虗誕
矣。假如法開之慈濟。一行之闡揚。則釋子之五明。有
裨正化。世有內昧道要。影附高蹤。惟利是求。不思聖
制。往不可諫。來者可追。

二釋是根本三。論何者下。初牒科通標二本。

論行法下二依機通指二本。即指前指後也。行法根
本。即前根本戒。行法由之而生。故與行法為根本。乃
行法之根本。即如來自體解脫爾。為護此無作體故。
行行法也。行處根本。即身口意。此三即根本身口意。
此非解脫法。何言根本耶。謂不離身口意處。行木叉
故。得名根本也。木叉即是解脫。此正三業七支。別解
脫也。前論云。亦是諸行調伏義故。即今諸行。調練三
業。制伏過非也。又前自體解脫。約如來法身果法得
名。此別解脫。約因行得名。故所護能持。皆名木叉。

三依經別釋行處二。論節身下。初總示上科。但云護
根本者。由經初標云。不得販賣等。結云皆所不應。但
一向遮護。此中經云節身等。於身口意處。行木叉故。
三業中有六種治障(身三意三)。此則作持。九種不應作(身二
口四意三)。此即止持。以作持止持。令三業七支別解脫。故
云離三業無別解脫。所以總示三業得名木叉。

二別明三。初身處木叉二。論身處下。初通標可知。二
別釋二。論一者下。初合三。二指經列釋。經有五句。初
節身。雖是總名。即受別稱。別止二過。儉絕它求。勤捨
放逸。節身勤儉。故不它求放逸也(住法云。它求。謂奔逐名利。放逸。謂縱
恣情欲)。二時食者。四分云。時食者。明相出至日中。案此
時為法。四天下食亦爾。非時者。日中後至明相未出。
言食者。俱舍云。夫名食者。必先資養自根大種今云
內資。即資益內根大故。以資無厭故成障。三清淨自
活。謂遠離四邪命故(一下口食。合藥種穀植樹等。二仰口食。觀眎星宿日風月雨等。
三方口食。曲媚權豪通使〔方〕等。四維口食。學術占卜等。此四不淨活命。故云四邪命也)。所以治
共相追求障。上三妨道。故通曰障。四參預世事。出家
本以省事為自性。故預世事則事轉多。失本自性。故
不應作。五通致使命。失本自性高尚。亦不應作。律開
為三寶持書。并父母病人繫閉牢獄等。看書持往者
得(諸記同引此開)。

論云何下。二示解脫。總別會經。此五緣
身故(解脫故皆云)。緣身。節身為外脫。時食為內脫。自活為
自相脫。不預事為眾事脫。不通使為遠異脫。言總者。
初句云節身。餘皆節身別義。故五皆名身處木叉。

二口處木叉二。論口處下。初牒標。二別釋二。論一者
下。初依邪法語。語依法起。所依是邪法。能依安成正
語。故不應作。下邪人語例然。住法云。惱眾生者。呪詛
厭禱禁伏龍蛇捉毒唾腫之類。律開學呪腹中虫。呪
毒等。為自護。不為活命故。藥仙謂服金石草木等藥。
或鍊津鼓氣。為長生不死。須假言辭。虗誣誑惑。故云
世辯不正也。

二者下依邪人語。經中貴人。即論族
姓。以是權望大族姓故。沙門若同其好。必侫詞相押。
不逆其情故。多作鄙媟語。媟者狎也。又若親近。恃彼
威勢故。多依我慢語。二皆云多者。不必全爾。此則結
好貴人。即與族同好。親厚貴人。即與族姓親友。亦曰
親近。始則同好而入之。終則親友而恃之。則以經貴
人二字。迎上結好。帶下親厚。成鄙媟我慢語也(有本作洩
字。媟字為正)。

三意處木叉二。論意處下。初牒以總標。於六句中。以
義相從。治障不應。各三義故。二依牒解釋二。初三種
障對治二。論一者下。初通釋前三句。一當自端心者。
以質直故。名自淨心。但自心不見它過。能治多見它
過。二正念求度者。由念不正故邪思惟。邪思。即欲界
散心。故障上地。不能度下地。故以正思治之。若住法
記云。具縛凡夫。未入外凡。故云下地。亦名薄地。未得
五停總別念處。故不能度。正念即觀行也。而宣演全
鈔其文。此釋甚謬。若具縛未得觀行故。不度下地者。
此則修五停心等觀行方便。具縛下地。入外凡位。未
審外凡位中。復修何觀行。得度自地入內凡邪。故知。
未修觀行。即是具縛。若起觀行。即名外凡。觀成即能
度自地入內凡。況此下地。伹以胸臆無根之說。而釋
之耶。又具縛未有形對。豈受上下之稱。況薄地即二
果。斷欲界六品修惑。煩惱漸薄。故云薄地。何忽配入
具縛耶。嗚呼。今謂經約能治。故云正念求度。論約所
治。故云邪思惟障。不能自度下地。以正念思惟。則與
上二界禪定相應。故能自度欲界邪思散心。名得度
下地。此約三界九地。以欲界邪思。對上界八地。名下
地也。故下論約欲界睡蓋如蛇。為下地相。似安穩故。
亦如世親攝論釋於四食。第二淨不淨依止住食。云
謂觸等三食。令色無色纏。有淨不淨依止。而得住故。
由此依止。巳離下地諸煩惱。故說名淨(同今自度下地邪思惟義)。
未離上地諸煩惱故。說名不淨(具如下引)。清涼亦云。四禪
等定。世智之慧。脫下地惑(此約世間禪智。通凡夫修者)。以下論并
攝論。但語證之。即以欲界五趣雜居地為下地。對上
八地為上地爾。第三句云。於四供養知量知足者(義當
第三句。次第即第五句)。此中所治。別有二障。以知量。治受用眾
具無限障。以知足。治受用眾具厭足障。若據次別釋
中。雖有二四供養。意正取四心分供養。以是意處木
叉故。今云於受用眾具中無限無厭足者。乃癡亂眾
生心分中。受用四心供養。名為受眾具等。二記皆約
受用四事釋。公連下別釋。不知其可也。

論此供下。
二別明後一。然身心二分。各四供養。身分如常說。論
雖舉此然不耶。此釋文故。唯約心供。以釋(知量知足)大意。
如此二記。取身分為正。心分云義加。似非得意。言不
共心者。謂約佗心不與自共。義當違情。即是真心。自
不合受。以癡亂故。常受用無厭足心。此能供心無足。
義當順情。既是愛心則癡亂心。亦受無厭。二事相違。
心者既不與心共。亦非無厭足。義當中庸。正是癡心
故。亦受用等分心。即等具上三單。既受用等具亦然。
故結云此四種心供養癡亂眾生常受用故。此四即
三毒。根本煩惱。通分別俱生。今云癡亂受用。義當分
別。所以不知節量也。若入三昧分者。對上亂眾生故。
入定不亂。而知量也。若入道分。即聖道。對上癡眾生。
以入道聖智現前故。不癡而知足也。言三昧者。一切
音義云。三昧亦云三摩提。或三摩帝。此訛也。正言三
摩地。譯云等持。等正正持心也。持謂持諸功德。或云
正定。謂住緣一境。離諸邪亂。住法云。此翻云觀。非也。
今由入正定不亂故。不受分別煩惱爾。又入聖道。能
斷分別癡種。親見諦理。故不受用無厭足也。此二即
上總中。配無限(知量)無厭足(知足)障也。亦可是定共道共
二戒之分。入定共分故知量。入道共分故知足。謂遍
行中。思數現行。與定相應。能遮出定。不起三邪。而起
三正。名定共戒。若與無漏智道相應。名道共戒。故入
定道。即知量知足也。

論三種下。二三種不應作。一由包藏故受。心垢則汙
淨戒。而不應作。玉病曰瑕。乃細瑕也。人病曰疵。乃小
疵也。此二喻持戒者覆藏之過。小尚不應。況乎大過
二顯異惑眾者。論以無緣顯巳勝行。釋經顯異。以令
佗不正解。釋經惑眾。以遠離釋經不得二字。既遠離
無緣顯巳。或有因緣。不妨開也。故住法引多論云。凡
顯德有二。一為名利。二為佛法眾生。故為佛法眾生。
則有因緣也。今約無緣惑眾。但令佗不正解故。五三
者下。前則受用三毒供養。多約癡亂心。此貯積三毒
供事。約貪覆心。癡亂故受用。貪覆故貯積。分二不同。
前云供養。此云供事。並約三毒。前云受用眾具。此云
貯積眾具。以並是意處木叉故。此釋與二記不同。宜
申論旨。

遺教經論記卷第一


貞應二年癸未七月二十四日於石水御房以新
渡唐本書寫畢

沙門賢辨法師生歲三十五歲


正德壬辰二秊臘月十七日靈鷲峰𦱉興沙門元
暉謹書於榮古堂中

遺教經論記卷第二
笑庵　觀復　述

三二戒俱脫能生功德二。論巳說下。初結前標後。言
從戒者。即以方便遠離為從。從根本戒故(從字去呼)。言俱
解脫者。雖自體解脫別解脫分二。而俱約木叉。名解
脫故。今顯二戒功德。即禪定等。

二依標解釋二。初舉經。二論釋二。初二戒俱脫二。論
曰下。初結前從戒相。論既云從戒是戒相。即知前根
本是戒體。故次謂無作波羅提木叉也。其戒相。十二
年後。方廣分別說。豈況臨終之時。故不可廣說也。然
住法記有二意。初以戒相。對前法體。一往分二。二若
論遮性。各具體相。此則彼以法體為性戒。從戒為遮
戒。故彼謂舉遮護性也。今謂。此非論意。論正以前法
體。即如來法身自體解脫。名木叉。即此經無作體。此
體非為性重戒故。涅槃云。戒有七種。於身口有無作
色(具如次引)。前經但云珍敬木叉。明知。但舉所護無作體。
所以前但是戒體。從戒正是戒相。此非一往分之。以
無作體。非唯局性重故(若初標法體局性戒。則遮戒應無無作體)。亦非制
遮護性。若爾乃以微細防護分麤重。故非此理。則知
今明喜犯以護戒體爾。是知古德謂前木叉中。總包
五篇。并囑輕況重。二皆有理。以無作體。包五篇故。從
戒是輕。由喜犯故尚誡。又況重者乎。而住法。任運抑
揚。不知其可也。

二示今從戒義二。初戒是下指戒雙標。指正順是從
義。以方便遠離戒。正能隨順。彼根本戒為所順(順名)。解
脫。故能順亦受此名。故上云亦是毗尼相順法故。又
能順此後際解脫。亦名隨順解脫故。清涼云。隨順有
為無為二種解脫果故。次明順無作故。順後際解脫
故。

(若無作即大乘法身性。體即無為。若無表戒。體通有為。後際解脫。禪定功德。通有為。滅苦功德。通無
為)。

二依標別釋二。論從根下。初從根本戒。即順彼也。言
無作者。即戒體也。此所發戒體。若曇無德宗。依成實
論。以非色心為體。非變礙故。不名為色。非慮知故。不
可名心。即非色非心心不相應行攝。若薩婆多宗。以
無表色為體。雜心師。亦以表色有變礙。無表隨彼。亦
受色名。則表無表戒。皆色為體。故涅槃中。菩提王子
意疑。比丘善心受戒。至惡無記。應名失戒。故經問云。
若比丘護持禁戒。若發惡心。當知是時失比丘戒。佛
言戒有七種。於身口有無作色。以是無作色因緣故。
其心雖在惡無記中。不名失戒體。猶名持戒。以何因
緣。名為無作色。非異色因不作異色果(此約與色為果故。騐必有
無色體也。舊云作無作。新云表無表)。清涼云。表無表戒。皆色蘊故。南山
云。若依通論。明其所發之業體。今就正顯。直陳能領
之心相。謂法界塵沙二諦等法。以巳要期。施造方便。
善淨心品。必不為惡。則思明慧冥會前法。以此要期
之心。與彼妙法相應。於彼法上。有緣起之義。領納在
心。名為戒體。此則所發之體。義通一切。今論正取法
身自體解脫。為無作體也(然此法身是戒身。亦正是所發無作戒體攝。二諦塵
沙無作義也。若正約大乘。本有理果)。若宣演引雜心論云。作者身動。身
動滅巳。與餘識俱。是法隨生。說名無作。此則作無作
之名爾。然上所引。皆明體也。論言如向說者。即上方
便戒。護根本者是。此約方便戒。從根本戒故。得名波
羅提木叉也。若消經解脫之本者。之之一字。是揀顯
之辭。揀從戒非順餘本。乃順解脫之本。故名木叉也。
伹約揀顯。故云之本。非約依主釋之本。次義從戒為
解脫之本。却約果依因本。乃依士釋也(因與果為本。勝依劣得名)。
二從根本所起成就戒二。論從根下。示初本。此之科
名雖含三際。正約從成就戒。因帶根本所起為言。以
根本即前際。初稟無作。體其所起。即中際方便遠離。
戒其成就。即後際解脫果故。此正約從戒順後際解
脫。故為後際之根本。

二結名二。論戒是下。初正明。
所言體者。即是本義。以中際是後際解脫本體故。約
中際能正度。由此中際從戒受木叉之名。

論此言
下。二重釋。上但言正度。此正釋正度義。三業惡為所
度。三業善為能度。三業解脫為度所到處。即彼岸也。
所以善翻惡而脫。皆就三業說者。如上云。當知三處
木叉。無復有餘解脫。下云所修行三種戒中。有如是
得失(得則翻惡為善。生解脫德)。故知。三業惡脫。即解脫彼岸。然此
皆約中際。正能度三業惡令脫。即別解脫義。清涼謂
遠離羇縛業緣。即此義也。問。此中合約隨順解脫。名
木叉。何名別解脫耶。答。若約正順義。順所起成就戒。
與後際解脫為本。即隨順解脫義。今結名中。約中際
從戒得名木叉故。約別解脫說也。其後際解脫。即次
能生功德。乃有為無為二解脫果故。下皆云解脫功
德也。然上來釋戒相等。多順小乘者。如大疏說藏攝。
而引小乘釋毗奈耶藏。演義問云。今明大乘。那引小
教。有答云。理實三藏。大小不同。今就引接教說。古來
同此。今更一釋。謂持心雖異。名意大同。故得引小(釋上
論與二記逈異)。

論能生下。二能生功德。上云後際解脫。因中際從戒
生。今云依因此戒。即依因上從戒。得生禪定智慧解
脫功德。此中即有為無為二種解脫果。故法華云。如
來知見。廣大深遠。無量無礙力。無所畏。禪定解脫三
昧。深入無際。皆果法也。今云諸禪即四禪。諸定即四
空定(此通大小因果。今約果法義。如下引釋)色無色解脫功德。即有為
果。及滅苦智慧。即論云彼二相順相違解脫功德。相
順亦有為。相違即無為功德。以滅有苦。契無為故。此
依藏本。若靈芝本。闕相順義。既經云滅苦。即滅三界
有苦。契寂滅解脫故。

四勸修戒利益三。初標章。二舉經。三論釋。於中三。論
曰下。初徵示。皆可知。

論一者下。二別釋有五。初持通能所。能持即方便。所
持即自體。以能護所故。勸不失得戒自體。二勸勿缺
方便。是能持相。三順勸離過。成三業善法。即上三業
解脫。能生功德也。四反勸可知。五總勸。既知上得失。
故云是以當知戒為第一等。上能生即禪定智慧。今
所生即安穩處。離三界苦。得涅槃樂。非戒不成也。言
三種戒中者。即上三勸。三業離過成德。乃止惡行善。
故云三種戒。餘皆可知。

二修習對治止苦功德三。論巳說下。初結前標後。由
業感苦。故次來也。論是中下。二開章標示。以樂治苦
故。能治約三昧樂也。

初根欲苦中二。初總徵。此雙徵下二科。此二是色心
總報。躡前苦治。故次來也。

二別釋二。初根放逸苦二。初舉經。二論釋三。初總示
能所治二。論曰下。初所治根。即眼等五色根。識所依
故。能發識故。俱舍頌云。了自境增上。總立於六根。長
行云。增六識身。眼等五根。於能了別各別境識。有增
上用。第六意根。於能了別一切境識。有增上用。故眼
等各立為根。今雖護五根。不入五欲。而次論意通於
六根。而言苦因果者。即此根放逸是苦因。此苦因當
體。即是苦果(住法。通以因為集業。果謂感報。而論但約此根放逸。是苦因果爾)。

論
依淨下。二能治。言依戒淨三昧者。即經云巳能住戒。
躡前巳住。名三昧故。即標下戒護也。言方便攝念者。
即經當制五根。且令當制。即是方便。制即攝念。能制
五根。標下念護也。下以此合為戒念護爾。上總三樂
為能治。此中別以淨戒三昧方便攝念。制根苦也。而
住法謂淨戒者。即躡前文。對經初句。三昧方便等。即
指當經對經次句。非唯失於論旨。抑亦破句節文。彼
又云淨戒攝念。即下戒念護。三昧方便。即下智護。然
下云三昧方便者。乃在戒念護中。何得謂智護耶。此
乃公違論文。

二徵釋後意。初徵有二意。一徵云。眼等六根。今何說
五耶。二徵云。由意根放逸。五根方入五欲。何但說五
根耶。故釋中亦二意。初以五根皆色。意根非色。故先
制五色根。次科即制意根。意即是根。是心法故。後示
下釋第二徵意。文雖但云五根。義實在意根中制。故
有二治。皆不離意根。以經皆云縱者。即作意起故。論
下釋假令縱之云。不作意起故。反顯縱則作意起也。
故論謂後示意根中。有五根等。以五根入欲境。皆由
意根通緣故。二對治皆治意根中五根。由所治名動
念不動念。動念則作意起。不動念則不作意任運起
也。故下以戒念護并智護中治重者。同治動念。以智
護中治細相習障。即治不動念也。故第二徵釋。不同
初義。分意根在後科。但約當科釋也。文雖說五。意乃
通六。雖有二義。下釋文中。正用後義也。若住法記云。
五根是別。互不相通。意根是總。通緣非礙。相續過去
二種五塵。皆意所緣。則顯意中通攝五根。總別既殊。
對治各異。故不可合。所以分二種治法。動念對治。即
當科戒念護。治根苦也。不動念對治。即後科三種三
昧。治欲苦也。評曰。既分總別名治。亦是當科治五根
之別。後科治意根之總。即違論謂意根中有五根二
種對治故。則二對治。皆治意根中五根。何曾分總別
二治耶。又以動念不動念。皆為能治。分為二科者。且
彼前既以淨戒攝念。為戒念護。乃是能治。攝念既為
能治。動念豈亦是能治耶。又以不動即三種三昧。正
治意根。總具五根者。亦違論二種對治。皆意根中五
根。如何獨此治意中五根耶。故上二科。全失論旨。

三依別開釋二。初戒念護治動念之重失二。初有戒
念之益三。論戒念下。初總示根益。經從勿令至苗稼。
其身戒制色根。正念制意根。故通名戒念護也。

相
似即喻身戒下。二別釋也。心戒念義也。身即五色根。
由戒故淨。即乘前任戒也。戒為能牧。根為所牧。如牛
種種色。即五根不逸。正念成就。而不行者。上身不逸。
由心不行。乘前當制五根也。以制心念不行。則五根
不逸也。故以執杖。喻正念成就。

正明意根中。有五
根對治。心杖既執。即五根之牛。不犯五欲苗稼。二記
以種種心為五識。非也。以五根皆瞥爾落謝。意識於
中執受。令種種心不行。唯執正念。不受外境。亦三昧
成就相也。正是意根。況論以色心分戒念。義甚顯然。

論以戒下。三雙結。初句躡前身戒清淨正念成就
(前經云當制五根。帶方便為言。令正念成就也)。故名戒念成就。成就即具三
昧。故次云三昧方便。及正念功德等。謂既成就戒念。
即三昧現前故。修三昧之方便。及三昧中正受功德。
皆無滅失。此則三昧之方便。乃能入三昧也。三昧之
正受。乃巳入三昧。於三昧中。所作正受。具功德也(即定
中不受餘受。名為正受)。不同上方便屬於攝念也。此中正同十
地論文勢。故彼論云。是菩薩入此三昧。善知三昧方
便。乃至三昧所作正受(此三昧。與受不同。非正約三昧此云正受說)。言不
犯苗稼相似法者。謂若犯苗稼。即後反結實。是趣欲
境。失於功德。今喻不犯。後必結實。即不失功德故。周
禮注云。種穀曰稼。如嫁女以有所生故。此則苗稼不
定喻欲境。亦不定喻功德。不犯則喻不失功德。犯即
喻失功德也(舊謂但喻欲境。住法謂喻功德。二皆未能盡理)。

二無戒念之失。論復示下。初總標失藏本。具云復示
無戒念失(一句)。上上損心故(靈芝本無損心二字。以失上上故。為一句)。即上
句標失。下句示義。二別釋義。三論氣分下。初氣分難
治。兼下二科。皆釋上上損心也。

次說下。二無對難
治。於中無治。即對經無轡難制。難治即對經牽墜坑
陷。復示下。三重障須慎。言相似。即對經如被劫害。不
相似。即對經殃及累世。此不相似。復顯因果。深苦云
又也。餘可知。住法云。上之三段。初明現世增廣。次明
來報墜墮。後明受報無窮。苦顯上上損心也。

二智護治動不動重輕障二。論向說下。初乘前標後。
前住戒制根。成就三昧。為戒念護。今說三昧之觀。故
云智護。經中者字。非是牒人。故次云三昧觀也。

二
約智治障二。智者下。初治現行麤重動障。三昧即心
一境性。為正定。復言觀者。即三昧之觀。依主釋。即淨
戒三昧之觀也。亦即定之慧。故云智也(住法云三昧即慧。非也)。
彼即縱五根也。故縱即戒定不成。多重障也。此縱逸
約作意起故。以觀治之。亦治意根中五根。餘可知。

二治細相習不動障三。論重者下。初躡徵。可知。

是
中下正釋。言細相習障者。即微細相熏習氣也。雖不
作意。亦任運起者。此非深觀。莫治所治。即前不動念。
以不作意起故。深觀現前。自性即滅故。

論於此下。
初釋。經假令縱之。有二義。初云於此處有時則有。無
時則無者。此微細相習。起滅不定若觀稍劣。細習力
故。即於此處。任運縱之。名於此處。有時則有。若觀智
稍勝。細習力脫。只於此處不任運縱。名無則無。而不
作意縱之。而云假令縱之者。但觀劣故。經假令之言。
含縱無縱也(住法云。即五根處。時有時無。不常有故此非也。若時有時無。則有時則有。時則
有無義。今論不爾)。言不作意起者。第二義也。此細相習障。不
同前麤重作意起故。但由觀劣暫起。故縱起爾。此對
前麤重釋也。言勢無自立者。既由觀劣故起。非作意
起。(〔作意起者〕)勢有共立。觀劣起者。勢不獨立。雖暫起還滅。
故經云皆亦不久。言性是無對者。觀勝則性無對故。
既觀起性習滅故。復云不相見也(此同斷惑智在生時惑。在滅相。惑智
不相見。今亦爾)。若爾何以經云見其磨滅。次下即釋也。

是
中下。三徵釋。言示現見時說者。今云見者。依觀現時
說也。以觀智昧劣故任運起。今觀智現前。彼即無對。
故次云彼無現故。又滅見故者。彼既無可見。則彼滅
於見時也。故云滅見正見。經見其磨滅也。

二欲放逸苦三。次說下。初標章。二舉經。三論釋二。論
曰下。初示苦本。此心性差別。欲放逸。亦同前根放逸。
是苦因果。然前根此。若對前二義中初意。今心性差
別為主。是五色根所依。即是意根。此意根攝一切心
差別(例如十二處。則意根攝心心所等)。若對前第二義。前五根巳在
意根中對治竟。此云五根心為主者。既前意根中。巳
明五根對治。則顯此心居然為主。此即別開一意根。
顯心性差別而治之(例如十八界。於一意根。開成七心界故。今明心為主也)。

二明對治二。初總遮生過二。論應知下。初正明。自即
心。他即根。故制心則自佗過息。勤遮者釋經好制也。
何故下。二徵示。心性差別。即是障法。能障三昧故。以
三昧是心一境性故。

二釋能所障三。論何者下。初雙徵。三昧下。二別列。三
雙釋二。初三種障法三。初心性差別障二。論心性下。
初通示。是中下。二別釋。言修無二念三昧者。者之一
字。即修三昧人。謂誡修三昧人。於此貪等差別。知可
畏故。專修一心。而制三也。於中四喻相似者。毒蛇喻
嗔。惡獸喻癡。怨賊喻貪。大火喻等分。清涼云。經論多
說四者。取其三毒。為不善根故。言等分者。雜集云。住
自性煩惱。遠離猛劣。住平等煩惱故。隨境勢力。煩惱
現行故。釋曰自性煩惱。謂勝境貪心則增。劣境貪心
則劣。不同上三。於劣境亦起上品貪等(由上三無。問勝劣境。皆起
猛利三毒故)。或與境等。名為等分。又於所起。無偏勝劣。故
云等分。問。今論云貪等四種。何不如次配貪嗔癡等
分。而以嗔癡貪配次第耶(此舉住法〔記〕義。為難)。答。以論釋文。多
順義便。不依文次。如常標舉。則云貪等。若合喻。須順
相似法。故下配三種三昧。亦從義便。不依文次。若以
貪配蛇等。於義不順故。言復示下釋經甚字。并未足
喻也。

二輕動不調障二。論輕動下。初通示。二別釋二。初釋
輕動不調二。論於中下。初輕動障。言轉識者。即前七
識。依根動故(前五識依自根。第六依第七意之識。故第七末那即意。意即識故)。如猿
得樹。依樹轉故。後速疾故者。即經輕躁(躁者)。疾也。獨言
轉識者。以第八無覆無記。無輕動義故。不依根故。

但觀下。二不調障。百喻經云。昔有貪夫。於野求蜜。既
得一樹。舉足前進。欲取蜂蜜。不覺草覆深井。因跌足
而亡。舊有此事。今舉事以取法。不取為喻也。故論不
云相似法。但作法直釋。却以狂象合之。言有曀者。以
伹觀蜜樹。不見深坑井。即為密所曀也。言不見未來
者。以前見蜜名見在。不見深坑。名不見未來。又由坑
在前而不見。驗知巳有曀。為坑所障礙。故云坑障礙
義故。言二種障礙者。見蜜不見坑。為坑所陷墜。不如
意處。即生處礙也。既不見深坑而墜。即雖見蜜而不
得。反受困苦。故云困苦不成就也。意謂。修行者不調
自心。只成困苦。不得成就也。言狂象相似法者。以喻
合事也。象無鈎而不調。故墜穽而困苦。修行者無調
柔三昧。則欲心修因。只成困苦。爾生處即淪墜。故云
相似法也。然則經文。先併舉其法。次併舉其喻。而先
合觀蜜等者。文連次故。次合動轉輕躁者。法喻易知
故。騰躍即象無鈎。踔擲則猿得樹。故切韻云。踔者猿
跳也。難可禁制。謂象無鈎猿得樹。法中即無二三昧
也。

急挫下。二示不動調伏。初對輕動故。挫之無動。
次對不調故。攝入調伏。

失諸下。三失諸功德障。可知。

無二下。二三種三昧。前對三治。故須明三三昧。今配
經文。故少不次(以此驗知。前合毒蛇經。順〔順〕義合故。不約貪嗔等次第也)。

二多食苦對治二。論巳說下。初結前標後。前根欲色
心是所資。今食是能資。故來也。

二依標別釋二。初
舉經。藏本正云趣得支身趣自除惱。趣略也。以饑瘡
未愈。略止饑渴爾。何暇生增減。而多求耶。而靈芝本。
皆作取字。故以藏本為正。

二論釋二。初立義二。論曰下。初示障。即少食無食三
昧障也。二明數論食有下。初標列名數。言食者。俱舍
云。夫名食者。必先資益自根大種故。食有四種。彼論
頌云。有情由食住。段欲體唯三。觸思識三食。有漏通
三界。長行云。經說世尊自悟一法正覺正說。謂諸有
情。一切無非由食而住。何等為食。一段。二觸。三思。四
識。段有二種。謂細及麤。細謂中有食。香為食故。及天
劫初食。無變穢故。如油沃沙散入支故。翻此為麤。如
是段食。唯在欲界。離段食生上界故。唯欲界繫。香味
觸一切皆為段食。自體可成段別。而飲噉故。謂口鼻
分分受之。觸謂三和所生諸觸。思謂意業。識謂識蘊。
此三唯有漏。通三界皆有。又云。如何世尊說食唯四。
就勝說四無失。故頌云。前二益此世。所依及能依。後
二於當有。引及起如次。長行云。謂初二食。能益此身。
所依能依。後二食。能引當有。能起當有。言所依者。謂
有根身。段食於彼能為資益。言能依者。謂心心所。觸
食於彼能為資益。如是二食。於巳生有。資益功能。最
為殊勝。言當有者。謂未來生於彼當生。思食能引。思
食引巳。從業所重。識種子力。後有得起。如是二食。於
未來生。有引起功能。最為殊勝故。雖有漏皆滋長有。
而就勝能。唯說四食。前二如養母。巳生故。後二如生
母。生未來故(若大乘識。通八識。小乘唯六爾)。今論云。心心數法食。心
即心王。心數即心所。就資益功德。增勝義邊。正唯觸
思識三食也。然則前四心供養等。正約三毒供具受
用貯積義說。非但以食為供。此中唯局於食。雖云心
心數法。正約觸等為食也(二記直指前四心供養。不善分別也如此)。

若
多下。二通擇障治。何故段食。不說治法。唯心心數法
食方便對治耶。答。以段食唯在欲界。欲界無定。故多
段食。則去禪定遠。然段食不通上界易知。故但云去
禪定遠。其心心所法食。既通三界故。別約欲界說。心
心所法食。違上界禪定故。以方便對治。而此方便。即
是少食故。以欲界散心。同多段食。皆障上界禪定故。
少食即得定。得定則生上二界故。然此論文。於方便
對治。故下合云成就少食三昧故。以次段論便牒云。
如是二種三昧。故知論脫也(而住法記。謂去禪定遠下脫。若爾少食三昧。唯
治多段食。即違下文。心心數法食多。三昧功德。不現前故。又宣演。謂後合云成就少食無食三昧故。此亦違後
示第一義心三昧中盡。既復示三昧中。各不應加少言。由是二記。此一科太意俱失)。既心心所
法食。欲界與定相違方便對治。反顯心心所法食。不
與上界禪定相違。正是色無色定。所依止故。以第一
義心觀中方盡。成就無食三昧。故論云復示等也。論
文巧略。以欲界與定相違。反顯上二界不相違。以第
一義中盡。顯上二界心心數法食不盡。此則以欲界
并出界。顯於上界爾。由此義故。世親攝論云。一不清
淨依止住食。謂段食等四食。令欲纏有情。不淨依止
而得住故。二淨不淨依止住食。謂觸等三食。令色無
色纏有情。淨不淨依止而得住故。由此依止。巳離下
地諸煩惱故名淨。未離上地諸煩惱故名不淨。是名
淨不淨依止。如是依止。由觸意思識食而住。除段食
故。評曰。攝論對今論。知色無色界。由少食方便。得禪
定名淨。未斷上二界煩惱。為不淨故。今論第一義心。
方盡觸等三食。名無食三昧也。是知少食三昧。治欲
界多食。得上界定。而住少食三昧。以無食三昧。通治
三界。得出世第一義心。盡有漏心心所法故也。

二釋文。論如是下躡前徵列。以六種功德。為能成就。
二種三昧。為所成就。列名可知。

二依列配釋二。此六下。初配前。然經文但有能成就
六種。其所成就二種。意在文外。唯配六種。義顯二種
三昧爾。

二正釋六。初受用對治功德成就。受諸飲食。約段食
為受用故。當如服藥。明受用時。行心即心心數法食。
此是對治。既如服藥。為治饑瘡故。不應多食。住法云。
律中具有四藥。食味為時藥。諸漿為非時藥。酥蜜等
為七日藥。草木金石不住為食者。為盡形壽藥。前之
三藥。通歸飯食。今經意謂。受上三藥。當如有病服盡
形藥耳。平等觀功德成就。於好於惡。此通四食。勿生
增減。即心平等。謂正心心數法。行心受段食時。即無
增減。即心平等。此第一義心也。然好惡食。無增減事。
如出耀說。惡生畏王。請一比丘。勅宮中精細飲食食
之。食巳辭去。王問食訖耶。答巳訖。王意其麤惡。觀色
不悅。復請明日更食。比丘受巳生。王自躬造細妙上
食供之。食巳問曰。食為甘美耶。答曰如食所食。王恚
怒。躬自造食。道人但言如食所食。復請明日食。受巳
即以苦酒煑𧰉豆食之。食巳問。食甘美耶。答曰。如食
所食。王問。道人好惡。皆云爾耶。即說偈言。如管占蔔
華。出油用膏車。臰脂膏致遠。豈責好與醜。百味食續
命。支形得行道。苦酒𧰉豆食。全命何假彼(此正平等觀也)。三
究竟對治功德成就。此明以食支身除饑渴者。合是
色身。何言法身耶。答。即於行心受段食。支身色身時。
即心平等。無有增減。此平等觀心。即事造理。契合法
身。究竟無饑渴也。問。若爾應云平等觀攝法身。何言
法身攝平等觀耶。答。若約支持。觀為能支。法身為所
支。今約攝持故。法身攝平等觀也。例如飲食能支色
身。即是色身能攝受飲食爾。四顯示平等觀功德相
似成就。前二法。此喻也。蜂喻比丘。採華喻受好惡食
(採多種華。如得好惡食)。但取其味。喻即事取平等味以支法身。
不損色香。喻勿生增減。既不生增減。則心平等觀法
得成也。故復云示現非壞法觀故也。住法云。南山戒
疏。釋略教偈。不壞色香云。喻不多求壞俗士信。與此
不同。不煩和會。今謂。彼正取今經無得多求壞其善
心。以釋彼偈。故云爾也。但下經非是合前法爾。亦由
論本久藏。古德未見。故作此釋也。若以今論會彼偈。
雖喻依是同。喻體少異。若不損法觀。亦與今同。彼偈
云。譬如蜂採華。不壞色與香。但取其味去。比丘入聚
然。不違戾他事。不觀作不作。但自觀心行。若正若不
正。以入聚合採華。以不戾他作不作事。合不壞色香
(上皆約他。而與今約自為異)。以自觀身行合取味。此同今論意。以
觀他事。既損色香。則失其味。不壞他事。意在自成觀
法也。偈云。但自觀身行。非約損他信心。但彼取次云
壞其善心。故作此解。以今論觀之。似覺失意爾。五不
虗受用功德成就。受為除惱。豈假多食。損道業耶。故
非虗然受爾。此亦通二。一段食除饑渴。為療形苦。以
成道業故。二不起貪等思業。滅除煩惱。出耀經引僧
迦羅剎云。猶如多捕眾鳥。藏在大器。隨時(瞻眎)養食(以時)。
毛尾既長。隨時剪落。選其肥者。日用供厨。中有一鳥。
內自思惟。若我多食。肥則致死。若饑不食。復致喪身。
宜自料量少食。貪損膚衣毛悅澤。當從籠出。如其所
念。即便少食。衣毛悅澤。使從其便。彼修行人。亦復如
是。內自較計。如我多食。便自瞢瞢。不得修道。不獲思
惟善法。惡法滋甚。皆由多食。不至獲佛。契經說。有五
苦患。一大便數。二小便數。三饒睡眠。四身重不堪修
道。五多患食不消化。六知時功德成就。多求則不知
時故。壞善心也。心數法多者。謂若多食。則舉心多求。
故少食三昧。不得現前。唯知時而求此功德。能成就
少食三昧也。然論文顯少食三昧。而約心心數法食
明者。驗知住法謂。少食三昧。脫在多段食下。足見非
也。言方便時計較者。即經籌量牛力所堪多少故。喻
中計挍牛力多少堪任故。法中思惟合受幾許飲食
爾。即知之方法便宜也。言成就法相應者。即經不令
過分以竭其力也。不過牛力之分。隨力而用之。則牛
力不竭。即知成就時也。故言相應。言示不多食過者。
喻中即不用牛力。過分法中。即不多食過分。由此故
名少食。上六功德中。初名受食如藥。五即受以除惱。
六即不多求故。成少食三昧。二明平等觀心。三則觀
成理現。四以喻合之。共顯第一義心。成就無食三昧
也。

三懈怠睡眠苦對治二。巳說下。初結前標後。前治多
食。是能起。此治怠唾。是所起。故次來也。

二依標解
釋二。初舉經。二論釋二。論曰下。初示能治。不倦。即下
精進。思惟。即下思惟觀察。二皆治懈怠睡眠故。

二明所治二。論是中下。初怠睡共說以明意。初徵有
二意。初問云。怠睡二法。身心不同。何以共說耶。二問
云。怠睡二法。各別有體。何故共說。然怠以懈怠為性。
睡眠以昧略為性。既身(心二)體不同。應各別為障法。故
今徵起也。示現下有二釋。前徵意。初身心相假故。謂
心怠故身悶重。身重悶故心怠。故云此二相順。謂互
相順故。成一苦。二由五蓋中。此二共說故。今亦共說
為障。故俱舍云。佛說五蓋。一欲貪蓋。二瞋恚。三惛眠
蓋。四掉悔蓋。五疑蓋。釋中云。何故睡眠懈怠二。各有
體合立一耶。食治用同。故合立一。食謂所食。亦名資
糧。治謂能治。亦名非食。用謂事用。亦名功能。由此惛
眠雖二。食非食同。何等名惛眠蓋食。謂五種法。一𧄼
瞢。二不樂。三頻申。四食不平性。五心昧劣性。何等名
此蓋非食。謂光明想也。是二種事用亦同。謂俱能令
心性沉(上皆論文)。評曰。既五蓋中。以惛眠。共為一蓋故。今
云五種定障中共說故。而言定障者。論又云。色無色
界。無有不善。然此五種不善故。唯在欲界。據此五蓋
唯在欲界。正障上二界定也。此約五蓋故。眠怠義類
不別。若小乘法相出體。則眠怠有殊。而住法宣演。皆
列第四蓋。云睡眠蓋。乃云由眠睡中。無別懈怠。故知
共說。若如上引釋。定見其謬解也。二以睡含怠以釋
文二。論於中。初約緣標揀。以羅漢有餘身。在欲界者。
由心淨故。雖不從心惛睡。然亦從食從時。而起睡故。
以彼下釋所以。有二。一見思皆斷故。不從心起睡。二
無所蓋。即無染心也。然惛眠蓋。唯在欲界。尚不為上
界見思所染。況下界煩惱。而能蓋耶。故無所蓋。反顯
欲界眾生有所蓋。故從心起睡。皆具三也。

二依標對治二。論是三下。初合治前二。若從心起睡。
而修行有觀慧者。即能折伏。若因食時起者。雖羅漢
有所不免故。非情進不能抑挫之。故分前二唯精進
治也。初二句。釋經晝則下至消息。言無始未斷者。即
睡蓋也。故宜精進爾。經中善法即禪定等。以欲界習
禪等。若時節至。恐起睡思。故以誦經而為消息。息即
氣息。乃睡息也。故以誦經而消遣之。復示下。即經無
以睡眠等。以二乘現身上得果。今引彼故。云無令一
生空過。當有所得果證也。住法謂。聖道之言教在二
乘。論通佛道。豈論約大乘佛道。同小乘一生而得耶。
又經豈定在二乘耶。不知大乘方便引接下機故爾。
此亦經論双迷。

二別治後一二。論自餘下。初總示。以下經文。明觀智
等。皆治從心起睡。但前云勤修善法。亦含觀慧。下明
觀智。非不用勤。大分而料。故分二治。

二別釋二。初是中下。初標。二釋二。初思惟觀察對治。
二。一者下。初觀五陰無常。先觀五陰生滅敗壞。經云
無常之火。即觀諸生滅也。燒諸世間。即壞陰也。智論
世間有三。一五陰世間。二眾生世間。三國土世間。今
當第一。以五陰不一。故云諸。而言世間者有二義。一
隱覆義。隱覆勝義故。二可破壞義。三世所遷故。間者
墮在虗偽中故。世即是間。故名世間。今通上二義。而
皆觀破也。復示下。既念無常。早宜求度。不令縱心起
睡眠也。意謂。若不念無常。從心起睡。則禪智不得現
前。常在下界。不能自度三界也。復次下。三觀陰等常
害。陰界入者。亦云處。俱舍頌云。聚生門種族。是陰界
處義(此頌義別)。愚根樂三故。說蘊界處三(此頌立三所以。義如常說)。以
諸經論。多以賊喻根識等。能害財命。此三科法皆色
心。煩惱如賊。能害法財慧命。過於怨家。故以勿睡而
覺寤也。論正覺。即經驚寤。

二淨戒對治三。初明淨戒三。論二者下。初揀顯諸記。
皆云定共戒也。揀前別解脫戒爾。清涼云。揀異定道。
故云別解脫。今却以定共揀前(馬鳴清涼。雖左右。而義同也)。前科治
心起睡。但令觀陰等。折伏睡蓋。故經云勿睡安可睡
眠。此名禪定相應心戒。正令。斷下界睡蓋。得上界禪
定。相應離欲安穩故。此下經謂摒除既出。則前以觀
伏惑。此以戒斷惑。既是淨心戒。故不同尋常謂戒如
捉賊。定如縛賊。慧如殺賊。此約別解脫戒說爾故。今
淨心戒。正斷睡蓋也。六種下正釋。六種境界心等者。
住法云。六識妄心隨塵起滅。結成妄識。名境界心。積
習膠固潛伏淨心。故云安住。此亦無根之談。何者。經
云煩惱毒蛇睡在汝心。即六種煩惱。應是貪嗔等。貪
等是心所。而云六識。乃是心王義。不與經順。又云潛
伏淨心。論約能治。即持戒鈎。此能治中。豈容睡蛇潛
伏而住耶。若謂心本無淨。煩惱故染者。轉不相應。以
本淨心。約性淨說。今云淨心。約戒能淨令心清淨。故
名淨心戒。正約摒蛇令心室淨故。豈論約本淨說耶。
何疎謬至此。今作四解。一若亦作六識心解者。貪等
則六識相應心所。約所目王。故云六識心。此托境起
心。名境界心。言安住自心者。即賴耶識。以含藏雜染
種子故。此六識相應煩惱種。安住賴耶。如睡蛇在心
也。二直作六種根本煩惱解。即貪嗔癡慢疑惡見也。
此六通喻毒蛇。於違順等境起故。名境界心。此心所
與心王相應而住。名安住自心也。三作欲界六種俱
生煩惱解。即貪嗔癡慢身見邊見也。此六雖名俱生。
亦托境起。名境界心。與心同事。即安住自心。謂與妄
心俱故。故名俱生。正安住義。此通種現。四作欲界六
種俱生隨眠解。即俱生種子也。正同今睡在汝心。眠
伏不起故。然上四解。皆是所治。以淨心戒治之也。能
治經文可知。然據論。特云六種境界心。必經論自有
出處。上雖四解與義相應。苟諸達識見有所出。異明
示之。度幾理量有歸也。

三顯益二。論復示下。初順明。睡蛇出則遠離下界諸
煩惱纏。此離過也。安眠則安穩得樂。此成益也。次說
下。二反顯。下地欲界有睡蓋故。如蛇未出而眠。雖似
安穩。而蛇未出。實非安穩。此無慚耻故爾。反顯出則
成安穩相也。

又示下。二治法勝能。自地清淨等。即慚服於諸莊嚴
最為第一也。他地無過。即經慚鉤制人非法也。若諸
經論。慚愧相別。而羞恥通二。今論即以慚耻。通於愧
義。故釋自地莊嚴。他地無過。通約慚義爾。別則自約
慚。他約愧也。故涅槃云。慙者自不作惡。媿者不教他
作。慚者內自羞恥。愧者發露向人。瑜伽四十四亦云。
內生羞耻為慚。外生羞耻為愧。成唯識第六云。慚者
依自法力。崇重賢善為性。對治無慚。止息惡行為業。
愧者依世間力。輕拒暴惡為性。對治無愧。止息惡行
為業。此上所引。皆以自他。分慙愧別也。羞耻通二。今
論雖存自他。似義含慚愧。而經但云慚愧之服。慚如
鐵鈎。驗知。經中以慚攝愧也。然自地則如服。以淨戒
之慚。自莊嚴故。他地則慚如鈎。以淨戒之慚。令他敬
畏故。良以禪定相應淨戒。名為慚耻。故復云是中等
也。言勝餘戒莊嚴者。亦揀別解脫戒。以別解脫戒。同
名莊嚴。而淨戒之慚。莊嚴最勝。故經云最為第一。今
復揀者。意如後釋。而住法。引婆沙戒如瓔珞。老少中
年常服好故者。此正所揀餘莊嚴也。

是故下。三勸修莊嚴。勝莊嚴者。即慚耻也。故六類心
所中。無慚無愧。名大不善地法。翻此成大善法。故勝
餘也。常修者。即勿得暫替也。論示遠離等。反勸也。藏
本云。損自他故。靈芝本云自地地字傳寫之誤。復示
有無下。上既以慚攝愧。此亦以愧攝慚。故互舉爾。涅
槃云。無慚愧者。不名為人。故云謂與獸無異也。

三修習對治滅煩惱功德二。論巳說下。初結前標後。
前止苦果。此滅惑集。故次來也。問。何故苦言止。惑云
滅耶。答。以小乘滅惑。不滅報故。今引接教故。苦但云
止。止後苦故。若先作定業所感者。亦不滅。如羅漢餐
沙等。若爾何故。業但云對治耶。所以然者。由惑起業。
惑既云滅。業可知矣。由業感苦。苦既云止。業可知矣。
故雖不言。影下二科。止後業不起。宿業滅除也。

二依標解釋二。於中下。初總標。示三種障者。即瞋恚
貢高謟曲也。示道者下。三種對治道也。即堪忍道無
尊勝心直心也。又以三段經文。皆云入道。此三障皆
妨聖道故。三種對治。皆示道也(初云不名入道智慧人也。次云何況出家
入道之人。後云入道之人則無是處。初云則自妨道。後云與道相違等)。所言道者。雜集
論云。由此聖道。是諸聖者證真如路。是故名道。

二別釋三。初治瞋恚障二。初舉經。二論釋二。初總示
二。論曰下。初所治障。此即六根本中一數。獨舉此者。
大疏云。若據煩惱自他。障菩薩道。瞋恚最重。餘悉名
輕。華嚴云。一念嗔心起。百萬障門開故。今障菩薩自
他二利堪忍道故。唯治此也。示現下能治道。上既標
示道。今示堪忍道也。即經縱恚則自妨道。不忍則不
名入道。受欲則不稱出家行道。故總示忍智為道。不
忍非道也。

二別釋四。初示行安苦道二。初別釋行相二。初三業
清淨三。論修行下。初身行清淨。堪忍地者。據無著般
若論。於十八住中。即第十三忍苦住。當信行地。即三
賢位也。以住此位中。方堪忍種種苦惱故。而經伹云
支解攝心無嗔。何故言種種耶。故次云無輕重對故。
以重害對至。尚能堪忍。輕者不言可知矣。以未至三
賢。但能忍輕對爾。今舉重況輕。明輕重皆忍。住法云。
通命末世凡夫。亦得住堪忍地。古人雖依教相。分辨
地位。然經言支解。是舉深況淺。論云忍地。是引聖勵
凡。且臆說為正。教證為非。何妄至此耶。言此示幻化
法身成就者。釋能忍所以。此菩薩由觀幻化法。得成
就故。以幻化法為身。故名幻化法身。所以能忍地(住法
以幻化名緣生。以法身為清淨平等。尤覺穿鑿)。

又復下。二口行清淨可知。

復說下。三意行清淨。若縱恚心。此障二利。經則自
妨道。則自利道障也。其所妨之道。同下不名入道之
智慧自體。又下亦云善法者。自利智慧相故。謂既縱
恚心。乃妨道智也。經失功德利。利他功德障也。復云
顯示功德(利他)智慧(自利)二種心行淨故。釋經反顯二種
心行淨也。如羼提仙被割不嗔。自既入道。亦令歌利
王。生善發心。得功德利也。

較量下。二較量勝相。以前持戒。淨治邪業。并三昧樂。
治止苦。與今忍智滅煩惱。成戒定慧三學。故云眷屬。
但前治業苦。較今滅惑。有所不及。故云持戒苦行不
及忍德也。論於中下。摘難解經中苦行中之行字。故
牒云於中行者(前後論。摘難牒釋。皆爾。如次云於中道者。乃摘牒不名入道中之道字也。
而住宣演云云。廣作體勢。都迷文意。不足摘辨也。故上解眷屬。亦復無稽)。言三昧功德等
者。即前三昧樂功德。對治根欲多食怠睡三苦故。今
約所治因能治。故云并苦行。即治苦之行。名為苦行
也(二記莽鹵可笑)。然此修習世間功德分三科。對治邪業。則
贊戒為第一安穩。二治止苦。則贊定慧相應。淨戒中
慚為第一莊嚴。此約忍智滅惑。則通較上經不及忍
德。則知經所攝機不一。隨人好尚各別贊之。正如問
明品云。佛知眾生心。性分各不同。隨其所應度。如是
而說法。慳者為贊施。毀禁者贊戒。多嗔為贊忍。好懈
贊精進。亂意贊禪定。愚癡贊智慧等。今為毀禁無慚
多嗔眾生。各贊一法。亦是經文次第戒定慧三。至此
顯忍智。地位勝故。故校之不及三種。下二通結示名。
示前二科名行安忍苦道。若瑜伽。此忍苦有三相。謂
耐怨害忍。安受苦忍。諦察法忍。今皆具之。支解不嗔。
即耐怨故。不出惡言。安穩受苦故。不縱恚心。諦察法
故。

二顯示安樂道二。次說下。初標。真如觀。即理觀也。亦
即寂觀真觀。下約甘露喻無生法。體即是真如。為安
樂道也。即反顯前三業淨等是事觀。亦幻觀假觀。故
上云幻化法身故。若約地位。此當初地巳上。得無生
法故。今明忍行。既云無生。即無生忍。約仁王五忍。當
七八九地。清涼云。然約實位。初地即得無生。若約寄
位。當七八九是也(以初地。證空無我。名無生法忍也)。又明有力大人。
非登地而誰。今經正意。乃勵能行。亦約地前三賢。効
登地用心觀爾。況此觀成。即入地故。

二釋二。論成就下。初順明有智。成就。即經能行。觀智。
即經忍字。

二反顯無智二。論又顯下。初通釋可知。
是中下。二別示。言不如法受者。反顯登地方如法受
也。甘露即長生不死之藥。乃安樂法。故科謂安樂道
也。喻無生理。既曰無生。亦即無滅。故十忍品云。若無
生即無滅。無滅無生。方曰長生。如甘露也。涅槃名甘
露滅。亦此義也。無生體。即是真如。於中下。摘難解道
字。問。經反顯入道智慧。道是所入之理。智即能入。何
論主以所入。謂示智慧自體耶。答。以不忍為嗔。忍即
是智。此緣集相。說名能入。無別自體。即以所入理為
自體。以是根本無分別智故。故次反顯不壞善法。為
智慧相。今約所入聖道。為智慧自體也(住法謂。由智慧入道。入道
為慧本。故云自體。若爾由慧入道。應智為道本。何忽反此耶。如上戒為解脫本。下明直心為道本。於義可見)。
三明過患常護二。復說下。初通釋經從所以至無過
嗔恚。於中下。二別示。以論配經文顯。伹經中常當防
護。通上則防火。通下則防賊。餘可知。

四世出世相違法二。論復示下。初世間功德。即經自
制也。雖無出世白淨法。而亦自制。成世間功德。苟或
起瞋。斯猶可爾。以白衣世間許受欲。即違順法。既此
違白衣受用(違即違情。順即順情。此違順情欲。名受用義。同前四心分供養名受用。亦受用
約心故)故。違境現前。不能抑忍。而縱起嗔。亦未違理。故
曰未畢竟相違故。

二出世間道二。論次示下初法。
言於世間受用二法中者。即上白衣違順得受用此
二法故。前未畢竟違。此一向違故。餘者下二喻。郭璞
云。雷之急激者。謂霹靂。莊子曰。水中有火。乃焚大塊。
即霹靂火。

二治貢高障三。初標章。前嗔通障自他聖道。今貢高。
別障自聖道。故次來也。二舉經。三論釋二。初明能所
治二。論曰下。初總示。初句標障治。示現下能治。自有
尊勝心。則輕賤他身故。無尊勝心。則成行也。遠離貢
高。即所治。經言憍慢。釋以貢高者。以二皆貢高故。以
總目別也。別則二義不同。百法謂。憍則於自盛事。而
生染著。醉傲為性(此隨煩惱)。慢則恃巳。於他高舉為性(此根
本煩惱)。俱舍亦云。慢對他心起。憍由染自性。此中治細
故。論釋經疾滅云。遠離微起故。細者尚治。麤可知矣。
所以第二治此障者。有二意。一亦由好犯。二是深障。
以慢有七九。通見修斷故。俱舍偈云。慢七九從三。皆
通見修斷。瑜伽大集亦同(謂九慢從三慢起。謂一慢。二過慢。三𢍉劣慢也。其七
九慢。名義如別)。又由我慢。與識中四惑。俱障聖道深故。此別
治憍慢。對於自他。同名貢高故。

於中下。二別配七句。皆輕賤身心行。離貢高故。故云
有七句行遠離也。一中。以頭為尊勝。頂復最上。故云
上上。又剃削為先。故云先折。二中。餘處者。非唯除髮
捨冠冕之飾。抑亦身徧捨所佩寶玉等餘好也。玉藻
云。古之君子。必佩玉。唯喪則否。君子無故。玉不去身。
故今皆捨。三中。以五方正色或間色等。為好心故著。
出家異此。故著壞色衣也。四分云。上色染衣不得畜。
當壞作袈裟色(此云不正色亦云染色)。又云得新衣。當作三種
染壞色。青黑木蘭。律抄云。青謂銅青。黑謂雜泥等。木
蘭者諸果汁等(此翻律者。北方為木蘭染法〔衣〕僧祇律在吳地翻。以不見故)。余(南山
自謂)於蜀都。親見木蘭樹皮。赤黑色鮮明。可以為染。微
有香氣。亦有用作香者。若寄歸傳云。凡出家衣服。皆
可染作乾陀。或為地黃屑。或荊蘖黃等。此皆宜以赤
土赤石。或棠梨土紫。一染至破。亦何事求餘。而桑皺
青緣。正是遮條。真紫褐色。西方不著。有引遺教三昧
經。則五部衣色別制。經云。佛在世時。眾僧唯著死人
雜衣。因羅旬喻分衛空還。佛知其宿行。使眾僧分律。
為五部服。色亦五種。令其自隨一部中行。遂制。何則
各舉所長。名其服色。曇無德部。通達理味。開導利物。
應著赤色衣。薩婆多部。博通敏達。導以法化。應著皂
色衣。迦葉遺部。精勤勇快。攝護眾生。應著木蘭色衣。
彌沙塞部。禪思入微。究暢幽玄。應著青色衣。摩訶僧
祇部。勤學眾經。敷說義理。應著黃色衣。自爾之後。便
太得食。此則佛世。巳分五部。衣色別也。若輔行云。遺
教三昧經五部。與滅後五部。名同事別。補註云。若據
本經。名字皆同。不知何耶。又律抄云。遺教法律經中
五色者。此非正錄。無知者用之(今亦未詳其是非)。然上皆辨
衣色。而衣體正用何作耶。南山專用布為正體。故律
抄釋允野蚕綿作臥具戒云(由四分云。雜野蚕綿。作新臥具。捨墮。是也)。四
分。因比丘。至養蚕家。乞未成綿巳成綿作臥貝。便待
看暴蠒作聲。因訶制之。若純作。若雜以毳劫具。若麻
及餘縷。雜作成者。各斤斧細剉斬。和泥塗壁及埵(上略
彼抄文。下則全引)。多論中。憍奢耶者。此是綿名。如秦地養蚕
法。乞蚕乞綿縷布成衣者墮。言臥具者。是三衣也(即三
衣總名臥具。猶如此方彼之相。故取通號)。外國作衣。凡有二種。一細擘布
荸。如作氈法。二綿作縷織成衣也。亦用作三衣持。以
乞得故。作成捨墮。善見云。乃至雜一毛便犯。憍奢耶
者。絲中微者。蚕口初出名絲。涅槃中皮革履屐。憍奢
耶衣。如是衣服。悉皆不畜。是正經律。五分云。蚕家施
綿。受巳施僧。不得自入。以此諸部相對。故知。所制意
重。野蚕尚犯。何況家蚕。雜絲尚犯。何況純作。多有人
乞覔。而作三衣。此合斬捨。不合受持。為著得罪。又云
黑毛臥具等四戒。並是三衣總號。昔人疑至今不決。
僧祇氈僧伽梨。乃至生具等(上皆律抄文)。若據義淨三藏
寄歸傳。正破上所引文也。傳云。凡論紽絹。乃是聖開。
何事強遮。徒為節目斷之。以意欲省招繁。五天四部
並皆著用。詎可棄易得之紽絹。覔難得之細布。妨道
之極。其在斯乎。非制強制。即其類也。遂使好事持律
之者。增巳慢而輕餘。無求省欲之賓。內起慚而外惡。
斯乃遮身長道。亦復何事(云云)。若其自乞蠒。目驗損
虫。斯則俗士尚不應行。何況情希出離。引斯為證。深
成未可。若有施主淨意持來。即須唱隨喜以受之。用
資身而育德無過也。五天法服。任剌任縫。衣縷不問
縱橫。為日不過三五。計絹一疋。作得七條五條。內葉
三指。外緣一寸。外緣有剌三道。內葉悉皆縫合。充事
表儀。亦何假精妙。若著衲衣者。意在省事。或拾遺於
糞聚。或取棄於屍林。隨得隨縫。用袪寒暑爾。而有說
云。律云臥具即是三衣。見制野蚕。便生異意。制謂法
衣非絹。即覔布慇懃。寧委本文。元來是褥。高世耶。乃
是蚕名。作絹還受斯號。體是貴物。制不聽用。自乞乃
遮。他施無罪。全不許用。大事嚴科。此諸敷具。非三衣
也。評曰。宋高僧傳云。義淨雖遍翻三藏。而偏改律部。
乃於南海寄此文歸。特辨斯事。足見律抄有疑悞矣。
今詳究諸律部。然有二義。一依義淨奪破。二據諸律
縱破。初義者。如九十中臥具四戒。多云眠褥。恐非三
衣。如五分中制作憍賖耶臥具中云。憍賖耶者。虫所
作綿。臥具者臥褥也。又新譯薩婆多律。此戒云。若苾
蒭用新高世耶絲綿作敷具等。又十誦制云。若比丘
作新憍施耶敷具等。次三戒亦云敷具。其雜蚕綿戒
緣起。諸律多大同。既皆云敷具。豈獨是舊譯多論。而
不取諸部耶。況衣體有十。如四分云。衣者十種。紽衣
(即義淨謂絕絹是也)。劫貝衣。欽婆羅衣。蒭摩衣。讖摩衣。扇衣。麻
衣。翅夷羅衣。鳩夷羅衣。讖羅半尼衣。然十中。絹麻各
當其一。豈麻衣為是。絹衣為非耶(上奪破)。

二縱破者。
此下三戒。有義通是三衣。如制黑羊毛臥具緣起。四
分云。諸梨車子等。多行邪淫。作純黑羊毛氈。披夜行。
使人不見。六群効作氈臥具。因制(云云)。不犯中云。若
作薦作枕。作小方坐具。若臥氈等不犯。若五分云。跋
耆子用黑羊毛氈。為服飾臥。諸比丘効之。居士入房
見問。何貴人物。乃諸比丘所用。因譏。此豪族服飾。比
丘著割截衣。求無為道。而今如此。佛因制也。不犯中
亦同四分。乃至作臥氈等。第四六年臥具中。佛制巳。
有病比丘。患痟渴。欲出人間。有一糞掃臥具。重故不
能持去。白佛。復制云。若減六年不捨。更作新者。除僧
羯磨。巳上證之。四分因披黑氈夜行而効之。五分又
効服飾。不犯中。又命作臥氈。若本是臥氈。何復開耶。
又因出人間。重不可持。令易新輕者持之。以通三衣
為臥具。此則律抄。亦有理在。此縱也。而云破者。今詳
臥具。縱是三衣。乃氈三衣爾。故不得雜蚕綿。於毳劫
貝等中。爾成者斬和泥塗壁者不犯。若正氈三衣。用
三分黑二分白。四分庬毛作之。此衣許六年持。故知。
此中唯許氈作衣。不許雜蚕綿作。而別無文制。不得
純用綿絹作三衣者。以十衣中。初是絹衣故。又下染
作三種壞色。應染麻衣絹衣等。以上二義縱奪。皆絹
是佛制通用。律無文遮制之。但舊來不通詳一期。互
相不許。願諸達識。更細詳之。但不乖律。不必強制也。
有引楞嚴云。不得服東方絲絹帛。此等與上律抄引
涅槃經意同。是大乘通制內外之衣。凡修行者。皆不
許用。非如律制。專在三衣也。不可以通證局。況今有
內著綾羅。而外裕布衣者。非唯未審律文。抑亦不曉
經說。四中。自巳受用者。以畜一鉢自受用故。言常自
持者。毗尼母云。各自作鉢絡盛鉢自持之。五分云。護
鉢如眼睛。宜著好處安置。四分云。若手執難持。作囊
盛繫口。帶絡肩上。挾鉢腋下。鉢口向外。善見云。瓦鉢
袋串左肩。唯乞食擎掌中。所以自持者。因與淨人鉢
行乞。外道投藥鉢中。比丘死故。制自持也。言應器者。
中阿含曰。鉢者或名應器。以應體色量。故名應器。言
體者。四分云。大要有二。泥鉢鐵鉢也(由四分云。鉢有六。謂鐵鉢。蘇摩
國鉢。烏伽羅國鉢。憂伽踰國鉢。黑鉢。赤鉢。上但言諸國所出。大要不離泥鐵也。以木鉢外道。石鉢唯佛。雜寶器
在家。比丘異此。唯瓦鐵鉢)。二色者。四分云。應熏作黑色赤色。僧祇
云。熏鉢作孔雀咽色者。鴿色者如法(鐵鉢五熏可用瓦鉢二熏即用)。
三量者。四分云。上鉢受三㪷半。下者㪷半。中品可知。
此㪷舛不定。此律姚秦時譯。彼國姬周之㪷。準唐㪷。
上鉢受一㪷。下者五舛。十誦量同四分。乃至引諸部
量別(上皆律抄)。南山斷云。諸部定量。雖非一準。然多以三
㪷半㪷半為限。但此器名應器。須依教立。律云。量腹
而食。度身而衣。趣足而巳。言通增減。必準正教。然今
更詳之。所以鉢量如許大者。據佛世人品以制。若就
今時人。身量稍短小。誠如量腹而巳。如本行經說。佛
長丈六。調達長丈五四寸。難陀長丈五四寸。阿難長
丈五二寸。餘諸弟子。身量可知。唯身子。謂之眇少比
丘。餘名堂堂者。身量長大故。鉢量亦大。流至于今。故
宜量腹而造。豈亦准佛世耶。而舊來但疑大小。不委
人物如何。故通達也(南山雖准教量腹亦未福至此也)。五中。內即飲
食。外即衣服。及諸資具。既乞自活。則不經營畜積故。
不作餘生過方便也。又既自乞衣食而治。即自調伏
輕賤身心也(住法但云乞食。恐非論意)。六中。總以智慧。觀前五事
故。七中。前總觀外總治內。則觀外治內令疾滅。徵起
貢高細惑。以細況麤。如前巳釋。然前諸段經文。皆後
後轉勝。此中治憍慢。徵起親障聖道。故令疾滅。約斷
惑。染斷巳入道。得解脫也。故次云入道人為解脫故
行乞。非約初心。令不暫起。初心伏麤。此令滅細。況三
段治惑。皆示聖道。入道乃出世間故。下科明出世功
德也(此彈住法約初心行人)。

二餘者下較量勸離。謂白衣尚不宜憍慢。故易曰。人
道惡盈而好謙。禮云。傲不可長。欲不可縱。即能較量
也。故所較量。不應徵起憍慢也。言先際功德者。即經
言出家也。若徵起憍慢。尚不及白衣之法。豈成出家
功德耶。後際功德。即經入道也。非謂出家便名入道。
此名入道者。即入聖道故。前科云。是智慧自體。次科
云。道分時中。皆約所入聖道為言。正因此後際所入
之道。非前際也(住法云。先際功德。出家入道也。非唯不曉此義。抑亦上下俱迷)。以徵
起則不名入道。此則前際出家。後際入道。所有功德
皆為憍慢所障也。又出家入道。本為解脫。則解脫乃
所為也。其際字胡江反。

三謟曲障三。次說下。初標章。前二障皆約外治內故。
對外事以治內惑。此中不對於餘。直舉自心違所入
道。以謟曲與直道相違。故次來也。

二舉經。三論釋三。論曰下。初總標能所治。言根本直
心者。下云。直心是道心本故。此約為入道根本也。此
為能治。謟曲即所治。謂罔冐施他矯設異儀。嬐曲為
性。謟即是曲。故名謟曲。

二別示能所治二。於身下。初所治。住法云。凡愚自昧
三業動用。還欺自心。足恭面柔。是身謟。巧言令詞。是
口謟。方便計挍。是意謟。三皆邪曲。而本於意。故但云
心。自違彼者。彼即是道。道非邪曲。故與相違。

復示
下。二能治。經質直。正治謟曲。故云違道障對治。

三示反須誡勸二。又復下。初反勸不應。上頻言道分
者。皆入道分時也。故欲入道分時。不應謟曲。是中下。
別釋誑欺。欺者以偽為真故。孟子曰。君子可欺以其
方。誑者以虗為實故。天親曰。為獲利譽。矯現有德。詭
詐為性。此皆心口不實用也。楞嚴云。心言直故。如是
始終地位。中間無委曲相。

餘者下。二順誡質直。既
質直為道本故。宜端心也。

○三修習出世間大人功德分二。巳說下。初結前標
後以總示。前約所治業苦。故云世間。此約能修功德。
故云出世。義雖互通。從大分判。故次來也。功德有八
下總示。演義云。八大人覺。遺教全明。一少欲。二知足。
三寂靜。四精進。五正念。六正定。七正慧。八不戲論。涅
槃二十七。加二為十云。善男子。菩薩成就十法。雖見
佛性。不得明了。前七同上。八即解脫。九贊歎解脫。十
以涅槃教化眾生。然今論。既前七為長養方便。第八
為成就畢竟。則前七為因。第八為果。經約滅戲論。得
寂滅樂。即解脫義故。伹名字小異。又雖加二。第九乃
贊歎第八功德。十乃以寂滅化生。則前八即正行。為
自因果。後二贊化不住自果化他。乃悲智二不同(八大
人覺經說八行。亦結云。乘法身舡。至涅槃岸。後還生死。度脫眾生。與涅槃後二意同)。若釋前八
行相。與今經大同。若約八大人覺經(一卷二帋安世高譯)。名義
少異。彼經八者。一覺無常(義與第六〔正〕定同。經云。知生滅法相故。論云。觀察生
老病死苦故。即世無常相也)。二覺多欲苦(同今第一)。三覺知厭足(同今第二)。
四覺知懈怠(同今第四)。五覺知愚癡(同今第七)。六覺知貪苦(謂念
施念冤親平等故。同今第五。不忘念〔何〕諸功德。無畏施故)。七覺知五欲過(謂出家梵行等。
同今第三寂靜。涅槃云。寂靜者。一出家樂。二寂靜樂。寂靜樂。寂靜樂即。梵行)。八覺生死熾然(謂發
心代眾生苦故。義同今第八不戲論。得寂滅樂。不住寂滅。入生死代苦。以知苦本寂。眾生本來常住。入涅槃故。
故論云。自性遠離也)。經云。如此八事。乃是諸佛菩薩大人之所
覺悟。精進修行等。配義雖同。名字小異。次第亦殊。但
通約八覺同爾。既與涅槃名義次第相同。而今經段
段後皆結名。乃此經名義。本同涅槃。但馬鳴大士。今
以總名。冠於八段之首。令別義有歸。知是八大覺人
也。而住法。於此亦謂。教雖在小。論判大行。若爾涅槃
所說。亦應是小。然觀涅槃。與八大人覺經。雖菩薩修
行。亦通引二乘。進趣大道(涅槃云。得果四巳。於阿耨菩提。心不休息。是名精進
等。八覺經云。若佛子誦此八事。於念念中。滅無量罪。趣進菩提。速登正覺)。與今論意亦同。
然雖正為菩薩。亦通引二乘。前釋比丘。即斯義也。況
今論云。大人常用。此唯菩薩。即顯不常用分得者。即
兼二乘。故涅槃約知足少欲四句云。有少欲不名知
足。謂須陀洹。有知足不名少欲。謂辟支佛。有亦少欲
亦知足。謂阿羅漢。有少欲不知足。謂菩薩(初二句小乘。別一而
不通。即分得也。第三句羅漢。具二即引彼方便。第四句菩薩。廣修眾行。名不足不少欲也)。以上諸
義。故知。孤山謂。三乘悉曰大人。此言大通。非經論意。
住法謂。以大揀小。不通二乘。此言太局。亦非論意。宣
演謂。與二乘并佛地。論聲聞得小果巳。趣大菩提。名
為大故。證此大人通目三乘。亦非經論意。經論皆約
菩薩。名大人。不妨引小進趣。非目小乘亦名大也。亦
非大乘中三乘。總名大乘義(以大乘雖有三乘。於中自分大小〔引〕)。其佛
地論。小果趣大。同上引涅槃。面小入大。引彼方便。既
入大巳。不名小乘。愈顯大人唯菩薩也。然論云常自
覺察者。常用此自省。非約自利說。故涅槃中。如九十
贊化。明利他故。若爾此八自利。豈菩薩行耶。答。非無
利他。但約此八。專名覺察自巳爾。其長養等言。乃隔
歷句。如第七段。後可知。

二依標舉經以別釋八。初無求功德二。初舉經。二論
釋二。論曰下。初總示。言多欲過者。涅槃云。欲有三種。
一惡欲。二大欲。三欲欲。惡欲者。若比丘。心生貪欲。為
一切眾生。上者令一切僧隨我後。令四部眾。悉供養
恭敬於我。亦令國王大臣等。恭敬於我。令我得上妙
衣服飲食等。為生死欲。名為惡欲。若比丘。欲令四眾
知我得住地。得菩提。得四果。為於利養。是名大欲。若
比丘。欲生梵天。乃至輪王。剎帝利等姓。皆得自在。為
利養故。名為欲欲。若不為是三種惡欲所害。是名少
欲。欲者名二十五愛。無有如是二十五愛。是名少欲。
並此中多欲過也。今不求上三欲。故名無求功德。

二別釋二。於中下。初通釋。一者下。二別釋。多欲之人。
此句約欲標人。未配三障。下少欲之人亦爾。多求即
業。苦字是果。惱字是煩惱惑也。故次論釋苦惱云。
是中惱者。煩惱過。從苦生故。既是苦後生惱。即顯惱
復起業。業又感苦故。復云回轉不息也。然論不於此
釋苦惱二字者。意與下論。互影略故。下既云從苦生
惱。則影此迴轉不息。此中迴轉不息。影下從苦生惱
故也(住法以苦惱配苦果。以多欲配煩惱。甚謬)。二中。無求無欲。即離業。如
上引。三種欲皆妄業。今離此故。經則無此患。離苦惱
二妄也。既多欲人。多求故。苦惱多。今少欲人。無求欲
故。無此患。故知。此患正指苦惱也(苦與惱皆名患故。住法此中配義亦
誤)。三中。經云少欲應修習。謂自因也。何況少欲。躡此
況顯能生萬行功德果故。此為因果習起相也。既少
欲之因為能生。則無量功德為所生。約所生義。故名
為果。故云成就無量行故(住法以無量行功德。為因果。亦非)。四中。覺
前三障畢竟無故。少欲標人。無諂則無煩惱。不求人
意。即無業。不為諸根牽。即無苦。以根對塵。則牽生於
識。故多欲苦。今不牽則苦果無也。五中。畢竟成就。即
經有涅槃故。然翻前科。無三雜染。成此三德。謂翻前
謟曲。無故心坥然。義當翻煩惱。即般若德也(即無分別智故。
故怛然也)。翻前曲求人意。故無憂畏(前云曲求。伹為欺誑。故有憂畏。今反此)。
義當翻結業。即解脫法也。翻前不為諸根所牽故。有
餘常足也(以根牽故欲苦。謂熾常苦無餘不足)。義當翻苦果法成身德
也。既行少欲故。翻三雜染。成此三德。故有少欲者。具
此三德。有涅槃也。住法記。以涅槃配法身德。以坥然
無畏。雙配般若。全非論意。以涅槃具三德故。豈得別
配法身耶。涅槃云。三點若別。亦不成伊。我亦如是。解
脫之法。亦非涅槃。如來之身。亦非涅槃。摩訶般若。亦
非涅槃。三法若異。亦非涅槃。今以涅槃。獨配法身。三
法既異。安成涅槃耶。若云涅槃實教故。具三德方名
涅槃。今經不爾。不妨別配者。今經伹約具三德。故云
涅槃。不約舉一即三。明不縱橫並別等爾。經是名少
欲。結名。下皆例此。然此一章。經論最顯。而住法皆失
旨何耶。

二知覺功德三。初標章。前離他事。此離於自。故次來
也。

二舉經。三論釋二。論曰下。初總示。八皆名覺。獨
此名為知覺者。以經云當觀知足故。觀即能覺。知足
是所覺。能所具故。名成就知足行也。

二別明二。初示能所治不同二。初正明。論對治下。初
治苦因果。於中言煩惱過者。以經惱字。即是煩惱過
患。非謂過字約業。正義如上釋(住法。以過字配業。殊失論旨。又此經云諸
苦惱。彼既作三道釋。前云苦惱多。何獨配於苦耶。故兩處者失。足見不曉論旨)。

復說下。二成淨因果。知足為淨因。富樂安穩為淨果。
曰治法者。即知足法也。經言即是者(知足)。既為淨因。即
此復是淨果。何者。知足者。雖貪而富。臥地而樂。不為
欲牽得安穩。故知足即富樂處。安穩處。故云即是也
下經亦對此三義。爾住法謂。無貪惱故。富樂為因。以
脫三途超二死。為安穩果。失之遠矣。若如下揀濫。所
以揀者。所治同故(所治即苦惱多。與諸苦惱。義不別也)。此中唯約離自
他揀。若涅槃中。師子吼問云。少欲知足。有何差別。佛
言。少欲者。不求不取。知足者。得少之時。心不悔恨。少
欲者。少有所欲。知足者。但為法事。心不愁惱。又不求
未來所欲之事。是名少欲。得而不著。是名知足。不求
恭敬。是名少欲。得不積聚。是名知足(更有四句如上引)。然涅
槃雖多義。不出此中自他揀也。配之可以意得。

二示知足差別二。復次下初標。一者下二釋。皆兩言
何等者。如處中。應云何等處知足受用。何等處不知
足受用。以知足不知足二處不同。故云差別。下二例
知。然此皆問起之辭。即以經答。如答初云。知足雖處
地臥為樂。不知足處天堂未稱。下二例然。此三差別
相。亦釋成前清淨因果(住法但云一一雙牒何等者。示現差別義故。似未曉論意。
此一章殊失旨。尚反責昔人。毀法誑人。不覺過歸自也)。於中無自利者。欲牽故
無自利也。為知足所愍故。有自他利也。既自知巳愍
他故。二利俱有也。

遺教經論記卷第二


正德壬辰二年佛成道前二日淨確謹書

遺教經論記卷第三
笑庵　觀復　述

第三遠離功德三。初標章。涅槃明次第云。遠離一切
世間之事。是名少欲。既出家巳。不生悔心。是名知足。
既知足巳。近空閑處。遠離憒閙。是名寂靜。不知足者。
不樂空閑。夫知足者。常樂空寂。故次來也。

二舉經。三論釋二。論曰下。初分門出意。涅槃名寂靜。
約能遠離也。以憒閙為所遠離。今含能所。故云遠離。
言自性遠離等者。人法本寂。性常離閙。故云體出。捨
眾思滅。身心方寂。名方便出。樂眾受惱。我見所纏。故
云常縛。

二隨門解釋三。初自性遠離門二。論自性下。初總標。
以諸法自性本空故。以自性空。治四障也。

二別釋四。一者下。初我相執著障。此障通有二我。一
謂於蘊計有主宰。名人我相。二謂計蘊體有實性。為
法我相。今約大乘。示法無我。為能治也。其空無相無
願。名三空門(亦名三三昧門。孔目云。據境為門。據能觀智。即名三昧。又名三解脫。初修為三
昧。終成名解脫。今正約三空門。故云法無我空無相空願空也)。雜集論。約三解脫。與
四諦十六行相攝中云。如所有性中。有十六行。及三
解脫門。更互相攝。問。空攝幾行。答二。謂空行。無我行。
問。無願攝幾行。答六。謂無常行。苦行(兼上二行。是苦諦中四行)。因
行。集行。生行。緣行(此四是集諦中四行)。由彼於三界。無所求故。問。
無相攝幾行。答八。謂滅道八行。由彼不能作諸相故
(滅四行者。一滅行。謂離煩惱繫故。二靜行。謂離苦相繫故。三妙行。謂離上二繫故。四離行。謂不復退還。最極安
穩故。道四行者。一道行。謂聖者證真如路故。二如行。淨治煩惱故。三行行。覺真實義故。四出行。趣真常路故)。
今論云。寂靜者法無我空故者。空即寂靜。正當雜集
空行。其示法無我。即彼無我行。彼釋空云。有三種空
性。謂自性空性(依遍計所執自性觀。由此自相定非有故)。如性空性(依依佗自
性觀。由此如所計度。皆非有故)。真性空性(依圓成實自性觀。由此即空真性故)。彼釋無
我云。由蘊處相無。故名無我相。故佛密意說言。一切
法皆無我。評曰。上二皆法無我空也。言無為者無相
空故者。同雜集攝滅道八行故。彼云。彼不能作諸相
故。即今無為也。言安樂者無取捨願空故者。亦同彼
攝六行云。彼於三界無所求故。即今無取捨義。以三
界無安。不願求三界也。上三空。皆法空觀。治二我空
也。

二二者下。我所障。我所內外有二。對法云於。外
事。唯計我我所相。於內事。通計我我所相(上雖標我相。實通我
所。以諸論治我相。皆離我我所故。此中約別外我所也)。然五蘊中。皆有三我所。
一相應我所。由我與彼相應。說有彼故(彼即色受想行識。如云我
有色等是也)。二隨轉我所。謂若彼由此自在力轉。或捨或
役。世間說彼。是我所故(彼亦五蘊。由我有力故。色等屬我。而役彼也)。三不
離我所。謂我在色中等。彼計實我。處在蘊中。遍體隨
行故(彼即能計人。此計我遍五蘊中也)上約內說。外者。如婆娑說。於五
蘊計我。即我見。於五蘊各有三我所。一我瓔珞。二我
僮僕。三我窟宅。今云五眾。即是徒屬。於上僮僕我所
中収。今離此眾。即能治也。言五眾者。謂比丘。比丘尼。
式叉摩那。沙彌。沙彌尼。若涅槃中。伹云四眾(即內外二眾。今
約內眾。故云五眾也)。故彼經云。寂靜者有二。一者心寂。二者身
寂。身寂者。不親近四眾。不豫四眾所有事業。心寂者。
終不修習貪嗔恚愚癡。或有身雖寂心不寂。謂比丘
坐禪靜處。遠離四眾。心常積集貪欲恚癡。或心寂身
不寂。謂比丘親近國王大臣。斷貪恚癡。或身心俱寂。
謂佛菩薩(即今修三空觀故心寂。遠五眾故身寂)。或身心俱不寂。謂諸
凡夫。不能深觀無常無我無淨故。又云。近空閑。處遠
離憒閙。是名寂靜(全同今文)。據上經文。皆以離四眾。為寂
靜。與今離五眾。意義全同。而住法。謬引法華五眾之
生滅。證五眾即五陰。伹譯語不同。反斥孤山。作徒眾
釋。宣演亦錄之。大違涅槃。妄引法華。謬評譯強破先
德。孟浪之甚(然若作表法解者。以五眾表五陰。古有此解。如何直以聚義。與覆義同。而釋耶。
若爾涅槃四眾。應是四蘊耶)。言乱起無次第者。若著五眾。我所障
故。身心雜亂。觀行無緒故。令離憒閙也。

三者下。三
彼二無相障。通上無我我所。此非是障。乃約能治目
所治爾。如所知非障。是障障所知。獨處故身寂。閑居
故心寂也。

四者下。四無為首功德障。靜處之人。入
三空門。為大乘初門。即為首功德。故能治無為首功
德障。今靜處之人。空觀現前故。釋天敬重。具云。釋迦
提桓因陀羅。釋迦能也。提桓天也。因陀羅主也。即能
天主。撫育勸善。能為天主故。并餘天眾。所敬重故。

修習下。二修習遠離門。先躡前。雖自性離我我所。若
不捨眾。還恐集生。今既捨巳眾佗眾。不集生也。住法
以巳眾即我。他眾即我所。便違前論五眾約我所障
也。彼於此章。最為失旨。而於謬解中。復斥前德。何特
爾也。上論既以五眾。釋經離閙。今捨巳眾他眾。即自
他徒屬也。以前經意。謂欲求三空。治我相者。當外離
我所之眾。則觀智速成。今亦令捨巳他眾。則不復集
我我所也。方便慧下。迎上捨眾。即方便慧成就。應住
空閑。為如法住也。善擇下。前方便慧。雖住空閑。若不
思滅苦本。非善擇故。今既思滅。名善擇智成就。遠離
起因。起苦之因。故名苦因。因即是其苦本因。即是法
我執。此我法執。以薩迦耶見為首。故為苦之因本。故
唯識中說。人法我執。皆以薩迦耶見。為上首見。疑無
明等煩惱相應。則二死苦不息也。今滅苦之本因。故
名遠離。

三受用諸見門三。受用下。初樂集起惱。言受用諸見
者。即經受眾惱故。此分別起者。唯識云。薩迦耶見者。
謂於五取蘊。執著我我所。一切見趣所依為業(正同今論
集我我所生起自佗也。執著即樂集故)。此見差別有二十句。成六十二
見。對法論云。謂如所計色是我。我有色。色屬我。我在
色中。一蘊有四。五蘊合有二十也。五為我見。餘皆我
所。謂相應我所(即我有色)。隨轉我所(即色屬我)。不離我所(即我在色
中)。故有十五我所。此即分別行緣蘊。亦分別所起處
等。皆是分別我見。若歷三世。便有六十。加身即我。為
六十一。我復異身。為六十二。此依身見。起六十二見。
經約樂眾受惱者。境即是眾。心即是樂。由心樂眾。起
我我所見。名受眾惱也。

諸見下。二生巳自害。諸見
集於心。則淪溺。眾鳥集於樹。則枯折。

復示下。三無
出離相。煩惱業生。即生苦故。此由見縛故。沒於苦中。
法喻可知。

四不疲勌功德三。初標章。涅槃名精進。今經亦自結
名精進。伹精進約順明。不疲勌約反顯故。小異爾。涅
槃約生起云。於空寂處常作是今。一切世間。悉謂我
得沙門道果。然我今者。實未能得。我今云何誑惑於
人。作是念巳。精進修習沙門道果。是名精進。故次來
也。

二舉經。三論釋二。初精進二。初法說二。論曰下。
初揀顯。初句牒章。次句揀。後二句顯。言善趣者。反顯
外道雖勤。不能於一切法。善趣諸行。故事難也。今勤
者。既於法善趣諸行。故無難也。成不退者。亦顯彼雖
勤不成不退。伹輪回因。今勤者。成不退故。事無難也。

二以能下勸修。初句躡前。次句成前。謂誠欲不退。
須勤長養爾。復以下喻況。小水常流。喻不休息精進。
則能穿石。喻成有力。以三有堅固如石。精進之水雖
小。但流不斷。故能穿之出於三有也。

次說下。二懈
怠。反前必怠也。念處退失。即退四念處也(身受心法)。故云
不成就心慧。以念即慧故。問上一切行善趣。今怠中
何唯退念處耶。答。有二義。一以念處。是三十七道品
之初。七方便之首。若念處數數懈廢。則一切行皆失。
故唯舉此。喻中。即未熱而息。以熱相近無漏智火。故
煖位(即加行位)。今云未熱故。資粮中。先修總別念處。既退
則餘行皆失也。二四念處。通大小乘。治常無常等八
倒。又深觀念處。即坐道場。故此退失。餘皆不成故。唯
約此也(住法謂。或可凡所受法。三學八正等。隨所修行。皆名念處。無根之談。出自胸臆)。

五不忘念功德三。初標章。不忘念即正念。以忘念即
邪思故。故涅槃伹云。六者正念。彼經明次第云。是勤
進者。繫念六處。所謂佛法僧戒施天。是名正念(又具四念
處名正念。又修習大涅槃者。是名正念。又繫念思惟。如來常住。無有變易。是名正念)。今由勤故。
常不忘念。是眾行首。故次來也。

二舉經。三論釋二。
論曰下。初標示二義。即次釋是也。

二別釋二義二。於中下。初釋一切行上首。實則一切
行。皆以不忘念。為上首。今經略說。且說為聞思修三
慧首爾。在文易見。

能遮下。二釋能破無始重怨。即
以貪等三不善根。為無始重怨。今不忘念。能遮此重
怨。而不害三善根也(住法。以三善根強。怨不能害。此則三善遮重怨也。非是不忘念
能遮。公違論文)。前科護善。此中遮惡。皆不忘念。行中上首。於
理愈明。言煩惱者下。別釋經入字。謂忘念者。內心惑
亂。即煩惱入中。亦由亂故。外集生過。是賊入也。今由
不忘念故。內既不亂故。煩惱不入心。即令外賊。不能
集生過也。其煩惱賊。喻三不善根。但約內亂外集。心
境相應。起三不善爾。而住法謂。煩惱是惑。賊即喻業
特違論謂重怨。既害三善根。定知煩惱賊。喻三不善
根也。

三勸修成德二。復示下。初勸修。言今初後念成就者。
釋經常當攝念在心。則初後念成就也(此是藏本。若靈芝本云。令初念
處成就。處字悞義合用後字為正。住法釋云。謂未臨事前。釋經常攝。不知。是何言耶。況次釋無始心。更無交
涉耶)言示現遮無始心故者。經既令常攝念在心。驗知
遮無於始心也。始心即初心。今後念尚成就。況無於
初心耶。故云遮爾。住法作兩釋。並約無始。以釋心字。
幾許許悞耶。言無始終失者。上約初後念成就。則有
始終念之得。故今無始終念之失也。此釋經若失念
者謂失始終念也。言成就多過者。釋經則失諸功德
也。即失前一切行。并三善根也。

又成下二成德。則
成利他德也。前遠離功德。令捨眾獨處。此順世間。雖
入五欲。猶不忘念。有二義異。一約文次第故。以知足
故遠離。離故精進。進故不忘念。於中念力強者。縱令
同事攝生。反顯其念力強者。不應爾也。文有次第。顯
義不同。不應一準。二者為門不同。前智此悲。二義別
故。此順世間集利他行功德也。喻合可知。

六禪定功德三。初標章。涅槃云。具正念者。所得三昧。
是正定。此經自云。若攝心者。心即在定。故次來也。

二舉經。三論釋三。初示定因定用二。初定因攝念二。
論曰下。初正明。言八禪定者。若分相。言禪定。通以八
皆云定。而獨名禪也。今云八種禪定者。應云四禪四
定。云八種成。八皆禪定。若約釋名。應從別目。言四禪
者。具云禪那。正云靜慮(古翻思惟修。功德叢林。與棄。皆是義翻。正云靜慮)。靜
謂寂靜。慮謂審慮。故瑜伽云。於所緣境。繫念寂靜而
思慮。故名靜慮。是以靜能斷結。慮能正觀。諸無色定。
有靜無慮。雖能斷結。不能正觀。欲界等持。有慮無靜。
雖正觀。不能斷結。故唯色界。獨受斯名。言四空定者。
空即無色也。定即心一境性。謂令心專一所緣也。婆
沙云。此四地中。超過一切有色法故(謂地法增勝)。違害一
切有色法故(謂害有色故)。色法於彼無容生故。如火中華
故。俱舍云無色。若大眾部及化地部。亦許有色。細故
名無。故四通名空也(上釋通名)。若別釋四禪者。一有尋有
伺靜慮。二無尋無伺靜慮。三離喜靜慮。四離樂靜慮
(謂初禪。離欲惡而有尋伺。二禪。無尋伺而有喜樂。三禪。離喜動而有樂受。四禪。離樂受故。捨念清淨)。四
空別者。謂一空無邊處定(謂觀空。作無邊行相。能滅色想。心安空定)。二識
無邊處定(謂心緣內識。作無邊行相。對治下地觀空外念麤分別故。〔故〕安心識定)。三無
所有所定(謂內外皆無也。即觀前捨外緣內事念麤浮。即無取。所取既無。能取亦無。故無內外
也)。四非想非非想處(謂無下地明了想。故云無想。有時劣想。故云非非想。□□□□
□□□以治前所有想。復是麤念分別。瑜伽云。先入無所有處定。超過一切有想。今復超過無所有想。故云非
想。又言非非想者。非如無想及滅盡定。一切諸想。悉皆滅盡。唯有微細想。外道不了。謂為涅槃。未能無緣。豈離
心境。況計此為我。後生愛味。若知此患。更求上進。求上進時。上求所緣覺無所得。無所得故。滅而不轉。則得滅
受想定。若未得此定。厭想為先。後想不行。即入無想定。若佛弟子。即於此等定中。進發真無漏也)。俱
舍云。空無邊等三名。從加行立。非想非非想。昧劣故
立名。謂修定前起加行位。厭壞色故。作勝解想。思無
邊空。加行成時。名空無邊處。厭空想識。厭識想。無所
有準知。其第四空。由想昧劣。謂無下地明慧勝想。得
非想名。有昧劣想。名非非想。故前加行受名。第四加
行根本同一所緣故。當體受稱。上之八定。大小宗中。
亦無異轍。小乘就相以修。若會歸性。則八定支林。一
切皆空。若事盡理現。皆如來藏。泯絕無寄。則定亂兩
亡。若事理圓融。一即一切。今此經文。既約大乘。非不
會空。然就相說。以通引二乘故。言等者。等餘一切諸
禪定故。皆彼此生也。對治云。四靜慮中。三摩地差別。
無量名字。不可筭數。於初靜慮所攝定中。諸佛菩薩。
所入三摩地。一切聲聞獨覺。尚不能了其名。豈況數
知。況復證入。初靜慮既爾。於餘靜慮無色所攝定。亦
爾。故以八定。等一切也。

云何下。二徵釋。謂上雖云攝念。未知行相。故此徵釋
攝即能對治。心行即所對治。緣是緣慮之心。處是所
依之境。此中心行。本有三品。謂上中軟。以中軟二品
取事是同。故合為一。唯有二種緣處也。於上品心行
中。言遍所行處心行者。謂於善惡無記中。散心增上。
遍一切三界等處。通緣三世。皆此心行遍所行處。言
心行者。遷流造作故(對法釋遍行義云。世遍行。於三世中。遍隨行故。界遍行。遍三界
故。又百法中。釋遍行云。遍性地時俱故。性即三性。地即九地。時即同時。俱即與八識俱)。言對治
緣故者。今正攝此緣慮心。故云對治緣也。言次及下。
然上攝字。貫之於義。云攝中軟。取事心行爾。中則中
品心。軟則下品心。軟則下品心。以大小乘諸論說上
中下。多云上中軟。清涼釋云。軟者下也。以初取事時
心尚輕軟故。以下品名軟也。皆對現境。故云取事。不
同上品遍行。通緣過未也。攝字對治此緣慮。故云對
治緣也。所以結云。此二種緣處。謂二種心行所緣處
也。治此心不散時。名成就時。故近禪定也。住法紕謬。
以見愛釋遍行中軟。無根之談。不親經論之過也。

禪定下。二用由定成。因定發慧。慧即果用也。故能知
世間生滅等。以入禪定。是修道位中。名世間道。故此
之中。知世間生滅也。是圭舉。定中微細習情起滅。障
於靜慮等。是也。

二明勤修治怠二。又懈下。初總舉。經誡常勤及知不
動是障也。以不知修之方便。所以懈怠爾。下明三怠。
即方便障是怠。是怠障方便故。方便正是節量等三
治法也。

二別釋二。是中下。初所治懈怠。此三通名
方便障。次科會釋。云何下。二能治精勤。初徵。示現下
釋。初治不安穩中。節量食臥。治身不安穩。調阿那波
那(此云遣來遣云。或云出息入息。此數息觀。如餘處說。此略不錄)。治心不安穩也。二
治無味中。通即神通。慧即智慧。功德通二。及盡苦源
即是解脫。具上三故。名大希有事。三治恐怖中。生老
病死。多在人中。四惡趣。謂鬼獄畜修羅也。則解觀五
趣皆苦。不言天者。以苦相微。非甚可怖。難起精進。故
略不言。

是三下結。三結定功德二。復修下初法。心不散故。即
名無所對治。由此驗知。上二種緣處對治。得近禪定
者。攝散心也。又以下。二喻。若散心者。非唯不得禪定。
抑亦失於智慧。故定喻提塘。水喻智慧。今心不散故。
非唯定成。抑亦慧發。故名上上增長也。

七智慧功德三。初標章。上云為慧水故修禪。今明所
為。故次來也。

二舉經。三論釋四。初明障治二。論曰
下。初正明。初句牒章。於真下。二正釋。真實義處。即真諦
境。是所障也。其貪著即是能障。世間事處。亦所障也。
亦以貪著為能障。二皆舉所目能。於此二障。能遠離
者。即經有智慧也。障既有二。智亦分二。對初障故。即
根本無分別智。能治迷理隨眠。照真諦境。對次障故。
即後得智。治迷事隨眠。照俗諦境(又初障亦煩惱障。次障亦所知障。亦
名理〔障事〕障)。此迷理迷事隨眠。則二障種子也。故能所障。
皆分二義。其貪著即根隨煩惱之首。舉初標後。故經
唯說貪者也。然二障體。同是貪等煩惱。但約障理障
事。分二障不同。故唯識約煩惱所知。皆以薩迦耶見
為首。暨諸煩惱。但約障涅槃菩提。以分二障別爾。今
亦例然。故清涼云。以所知障。亦以煩惱為能障。即斯
義也。今明有智無貪故。於二障能遠離也。

於一下。
二勸修。論二句釋經二句。於中云難得者。此智能雙
斷二障。甚難得故。故不令有失矣。

復示下。二能得益。上云難得。義通二障。今難得能得。
但云於第一義處遠離者。以經於我法中。能得解脫。
即於如來法中解脫。故云第一義處遠離(上云真實義。即今第
一義也)。此約行人初入證時。先起根本智。緣真諦境。故
云於第一義處。而能双斷迷理迷事二種隨眠。故云
遠離。釋成於如來第一義法中。雙斷二障。而得解脫。
故名遠離也(此義廣如唯識第十引瑜伽中說也)其後得智。於根本後
起。唯別照俗諦境。別斷迷事惑。故此不說。唯識云。達
俗由證真故。說為後得。即其義也。而住法記。用意雖
深。於文不曉。以論云於第一義處遠離。乃於真諦中。
離障解脫。何曾約真諦亦遣耶。故前云於真實處障。
今云於第一義處離。義甚分明。何用穿鑿耶。

復示下。三反顯過。自性慧。即根本智。亦名正體智。此
智得出世間。今非此智。既不名出世道人。然巳出家。
又不成世間白衣。兩不似也。然道人白衣。乃假施設
之名。既非此二名。故云非施設也。

四喻功德二。又以下。初正喻。住法記云。聞法悟解。得
出生死。如船渡海。思惟觀察。能破無明。如燈照暗。修
行除業。如藥治病。證理斷惑如斧伐樹。海喻苦道。病
喻業道。黑暗與樹喻煩惱道(所以二者。以第二思慧即道前比智。如燈破暗。
第四證智。如斧伐樹。破暗則燈盡還暗。伐樹則究竟不生。比證所斷不同。故用二喻也)。即用四
法。對破三道。經中言慧。論云證者。能所互彰。於義彌
顯(上麤書皆彼文)。言實智慧者。但約實能。如喻對治。非謂契
實之智。以四智比證不同故。於四下釋經而自增益。
謂四功德次第增益。至第四最勝爾。

二又四下。二顯功。言於分內處者。於內眼處也。以肉
眼有礙。不觀障外色。故云分內處。今即於分內處。得
四功德照覺之用也(住法謂分內處為凡夫地爾)。故大品明。菩薩
行般若時。得於五眼。肉眼淨故。得見三千大千國土。
今亦明般若慧有照覺用也。

八畢竟功德二。巳說下。初通結標後。前通標云。長艱
成就方便。畢竟兩重標顯。以前七次第長養。至八成
就故。前七皆以前前起於後後。長養機緣。今方成就
也。故前七次第以明。第八通躡前七。又以前七。合為
第八方便。第八入證畢竟故。今通躡前七長養方便。
生起第八。名成就畢竟也。此約行人次第方便。解脫
畢竟成就自覺。故涅槃中。後二贊歎解脫。并涅槃化
生。約悲心利他也。住法。以前五是禪定方便。六是正
修。七由定發慧。前七為因。第八為果。評曰。以上節節。
引涅槃。明生起次第。足見其非但前七為因。第八為
果。通用爾。

二依舉別釋二。初舉經。二論釋三。初修性揀顯二。論
曰下。初總明意。初句躡科。涅槃名解脫。此經名不戲
論者。解脫直明所離。此中反顯所離。雖反明直舉不
同。二皆成就畢竟故。論作此科也。即經中寂滅樂爾。
故此通示。意云。示現自性遠離。以此解脫。體非治法。
純待究竟。故云非對治法也。

二別解釋二。四種下。初順明修。四相差別智者。即有
無一異等中。約四句說也(一有。二無。三兩亦。四雙非。一異四句亦爾。等於真俗
空有。凡諸對待法。皆可作四句。住法。但約空有而巳)。然四差別顯智不同。名差
別智。此是所障。即有待功德也。言障法分別者。即於
四種差別智功德。若別別執之。即是障法分別。以別
執有是增益謗。執無是損減謗。執兩亦是相違謗。執
雙非是戲論謗故。別執成謗。通辨為智。然雖解惑不
同。對待未忘。皆可分別。故次句云。可分別故。即是戲
論(若四句別明。唯第四句是戲論。今約解惑對論。故通名種種戲論。以自性解脫法中。本無解惑對待法故。
又中論云。戲論破慧眼。是皆不見佛。清涼云。起心即生。便成戲論。皆此意也)。是則初二句。
釋經名種種戲論。可分別故一句。釋其心則乱。此則
差別智境。有相翻對待。通名亂心戲論。故下謂彼功
德相也(住法。此中破句節文全云不通曉)。修道下。二反顯性修道智。
即上四種差別智。既對待未忘。通名戲論。故經云猶
未得脫。意謂。雖是出家修道之智。尚住戲論。故云猶
也。反顯自性方名解脫。故謂非自性也(涅槃中解脫。即此反顯自
性得解脫也。住法此段亦迷)。

二勸修遠離二。餘者下。初通標。二別釋二。一者下初
約修明有對遠離。即以差別智。翻障法四謗。成彼彼
功德。為有對相也。即此有對相。未免亂心。故云遠離
也。其有彼彼功德。伹釋上對相爾。故經誡當急捨離
等。問。其功德相。非可離法。何亦遠離耶。答。但除病不
除其法。故經但云急離亂心。令拂對待之心爾。又此
一章。正顯自性。令離有待之心。意在反顯次科自性
寂滅爾(住法疎謬不足辨明)。二者下。二約性明無對遠離。正明
自性遠離畢竟功德也。以寂滅樂。即是大涅槃自性
故。經云生滅滅巳寂滅為樂。此唯一平等。名言道斷。
心行處滅。即自性離於戲論。故經令速滅也。反顯擬
心即差。唯絕待無為。方無戲論爾。住法。引戒經序云。
巳入於涅槃。諸戲巳滅盡。即其意也。

示現下。三結體性異。言行成就者。以八覺皆行。於此
成就也。言體性異者。由此不戲論。得寂滅樂解脫果。
故云與前因行體性不同故。又前七結名易見。故不
別釋。反顯體寂難明。故獨釋爾。

○四顯示畢竟甚深功德分二。巳說下。初結前標後。
今結前與論初科分。皆云成就。若標前八覺。乃云修
習何耶。答。以覺前七方便。長養機緣。意在成就。而科
標大意故。初後但云成就。其八覺次第。修證不同。正
誡修以成之。故當文科標。但云修習也。其標後中。前
依世諦順機功德。雖巳畢竟。今以此顯示甚深功德。
契理常說常修。故次來也。

二舉經演釋二。初舉經。二論釋二。初演義二。論曰下。
初標義二。論曰下。初標義。初句牒科。次句示義。牒中。
功德二字。文在下意迎上。謂畢竟功德。甚深功德。其
顯示二字。文在初意貫下。以畢竟功德。為能顯示。以
甚深功德。為所顯示。於示義中。約說與修。分於能所
各二。然此一章。論意甚深。前人妄解。始終念失。今先
出說。修各二文義之大意。次隨科釋。庶易見也。然如
來說法。菩薩修行。皆以畢竟顯示甚深。於如來說中。
經文明言能示分別說法畢竟。但以大悲二字。表顯
甚深功德常說。於菩薩修行中。經文乃略提修世間
功德畢竟(即經於諸功德是也)。以廣顯示甚深功德常修故。如
來說中。廣明分別說。而菩薩修中廣明常修。致使文
義難見。特由此故。論主先示義。次方釋文。住法。此中
不勝。卛易一章始終瞢然。哀哉(此中伹直釋本義。不辨異解。須者對詳)
二依釋二。一者下。初以分別說顯常說。於中說法畢
竟。即經世尊所說利益究竟。并下廣說如來分別說
法畢竟中。經文乃是為機分別。機盡則巳。故畢竟也。
反顯如來無緣大悲。常說甚深功德無間。故曰非分
別說等。

二以世間修顯常修二。二者下。初正明。言
修世間等者。上二三兩科。明世出世間功德故。今總
指云於諸功德也。以法隨機。依世諦中。顯示菩薩行
法功德。巳畢竟也(前世出世功德。皆通二諦但約隨機誡修。故云世間功德畢竟。故如
來順機亦名分別說也。此中合前說行法。常契一心為常修。乃約即事而真。故經云於諸功德。常當一心等)。
言顯示餘者(等者即躡)。於諸功德。顯示常當一心契理。為
甚深也。兼次廣說七種修相。故云餘者爾。問。今云修
世間功德。何以知是世諦耶。答。如上智慧中。以真實
義處(亦名第一義處)。對世間事。即是世諦。與第一義諦對明。
今亦以第一義心。為常修世間功德。故知約世諦中
功德爾。伹前經。隨事教誡。故云世諦爾。

此二下。二
會前。即畢竟與甚深二種修行功德。於前世出世諸
段。經皆各修二種。非唯約相。要常契理。即事皈真。於
諸功德。是前二三科也。既於諸功德中。常一心修。故
云各修二種也。

二釋文二。初略示二。是中下。初即世修示常修。謂常
契一心也。然經既令於諸功德常當一心故。即事造
理。上云一一種中。各修二種義理。於此遠離下相似。
即此行令離。比入證也。若常契第一義心。即是證智。
若比智。但變影緣如。雖似一心。非實一心也。此如見
煙知火等。故云一心相似行也(非謂揀癡無記。太麤生)。一心相
違行者。但不順真理。別修事行。皆曰相違行也(非謂貪嗔
有記也。此等皆不名行。故亦太麤也)。此相似相違行。皆名放逸。並如怨
賊。故誡常當一心捨離也。此意同下。約佛身得滅。如
除惡病。如殺怨賊。亦約有為違理。故喻怨賊也。除一
實相外。餘皆魔事。亦此意也。無限下。二分別說表常
說。以無緣大悲。常能普為眾生。要無分限。常作利益
(此常說意)。但一期化事究竟。故名限齊畢竟爾。然經舉大
悲。表示常說。正明隨機分別說法皆究竟。結顯前經
所說畢竟也。

二廣明二。次復下。初常修七相。皆令第一義心修故。
於中空澤。即水際也。真實無二念。即第一義心。以有
二念。非第一義心故。言修令現前者。令契真炳現也。
六中。云於相似法處蘇息者。即上一心相似法也。但
此智而知。實不見諦。如望煙知火。見鶴知池等。苟休
心於中。故曰於相似法處蘇息。由此遠離上上第一
義心也。既不真修。故死無益。為空死也(住法謬解對而可知)。餘
皆可見。次廣下。二分別說。此文明云分別說。二記皆
名常說。以私害公。何特爾耶。不知。以佛隨機畢竟。反
顯無緣大悲常說爾。於中化法。如醫治病。服則病除。
其與念即明記不忘。乃得度法故。如導示道。得達前
所故。是中下。如來無失。以服行與否。得失在機也。又
佛不負眾生。世法苟不服行。生自負佛。何甞負之(此章
結顯一經修行契理。大乘深旨。住法。瞢然自悞悞他。過非淺也)。

○五顯示入證決定分三。初標章。論不結前。但標章
旨。前修後證。義易見故。前修滅道。以治苦集。今約入
證無疑。故次來也。

二舉經。三論釋二。論曰下。初總
顯入證。即四諦理也。決疑即經決定無疑。

二別釋。是中下。初標門。二依釋三。初方便顯發門二。
方便下。初示門意。佛方便故。舉四諦以問顯發。此實
法故。實即諦義。

二釋經文二。以彼下。初顯所觀所
依。言當觀察者。諦有二義。一諦實義。此約所觀境。謂
如所說相。不捨離故。真實故。□定故。謂世出世二種
因果。必不虗妄。不可差失。二審諦義。此約能觀智。聖
智觀彼。審不虗故。凡夫雖有苦集。而不審實。不得稱
諦。無倒聖智。審知境故。故名聖諦。由上二義是。修行
者。常觀察故。言依之起行者。有通有別。通者。謂依四
諦。起十六行。謂依苦諦。起無常苦空無我四行。依集
諦。起因集生緣四行。依滅起滅靜妙離四行。依道起
道如行出四行(亦名十六相。此等廣如雜集論說。前亦略引)。別者。即下依
四諦中起違順觀行是也。經云苦等四諦者。謂逼迫
名苦(釋名相)。即有漏色(出體)。增長名集(釋名相)。即業煩惱(出體
下二倒此)。寂靜名滅。謂即涅槃。出離名道。謂止觀等。此約
相說。通大小乘。四皆言諦。審實二義。如上釋。瑜伽九
十五云。由二緣故名諦。一法性。二勝解故。愚夫有初
無後。聖具二故。偏說聖諦(諦通二義。聖字唯為審諦。法性是諦。實勝解釋是審
諦義)。

二示有疑無疑二。於四下。初通名。於四諦中有作無
作法者。謂於四諦中。約相即四皆有作。清涼云。滅雖
無為。因滅惑顯示從緣故。約性則四皆無作。由四諦
相緣生無性。無可造作故。今經舉四諦問有疑無疑
者。或於相未了。而疑有作諦。或於性未達。而疑無作
諦。或通觀性相。而疑相違。苟有上疑。當求決也。住法
云。作謂苦集道諦。無作即滅諦。今謂。此釋一違論文。
二違正理。違文者。次下云。滅道同是自性觀故。明知
論不獨以滅為無作也。二違理者。如下約三道。分此
作無作諦。見道應唯見滅諦。則違見道智起。斷四諦
下八十八使。證四真諦也。豈非通四諦耶。又修道唯
修三諦。應二三果。都不證滅。又無學道中。方具四諦。
是則前三果。四諦互闕。豈有此理耶。若於四諦。自約
有相無相分異者。而智論亦云。小乘三是有相。滅是
無相。大乘四皆無相。然今論約位以分。既非就四諦
自分相無相別。則不同小乘。然通作無作故。非一向
大乘(清涼亦云。有作有量。即是小乘無作無量。即是大乘)乃知大乘通引小故。
雙存作無作名。約位以分異爾。然天台四教。四種四
諦。即無作四諦。乃是圓教。今據清涼云。四種四諦。義
出諸師。今順常經論。或名有作無作。有量無量。又無
生無作。通是性義。約空實分二。生滅無量。通是相義。
約廣狹分二。今約通以性義。為無作也。

二別解二。疾問下。初解疾問。然向說畢竟事。文有二
處第四分。初分文處。約如來說菩薩修分二畢竟。次
釋良醫知病等。有二畢竟。今是前非後。何者。今約行
法。令疾問者。以如來說畢。顯菩薩行畢。今入滅時至。
若於前所說。所修有疑。可疾問之故。是初二畢竟也
(以住法指後二畢竟。然此二是如來說中曲分。故知非指此也。思之)。問。今云四諦(〔令疾〕)問。
豈是前所說耶。答。前經所治。皆是苦集。能治不出滅
道。出世間功德。皆翻世間因果。成出世因果。皆四諦
攝故。今顯所說所修畢竟。令疾問也。不爾一經血脉
失緒。故經誡勤而行之。便云。若於四諦有所疑者等。
豈非指前法耶。華嚴大疏云。佛所說法身門。何以唯
陳四諦。答。以名雖在小。義則通大小。事理具足(演義云。小
乘理事具足者。如十二因緣。但事而無理。今滅諦是理。十二因緣名廣事略。事亦不具。但有苦集。而無滅道故。
六波羅蜜但顯出世間。止有滅道。無苦集故)。謂苦集二諦。是世間因果。所
知所斷。無故易故。滅道兩諦。出世間因果。所證所修。
事決定故。知斷修證。能運眾生。到彼岸故。世界有異。
此獨無改。況無量無作。何義不收耶(上皆大疏)。故今一經
唯明四諦。通作無作。伹舊來章疏。不求經意。而執於
文。豈不知修多羅教。當於意趣中求耶。

二無得下
解無疑。作無作如前。於中彼二相違等者。彼即作無
作也。以性相乖。於水火二自相違。三皆勿疑也。

滿足下。二滿足成就門。以三唱四諦。故云法輪滿足。
以諦實故。名實法也。於三處不疑。成就證法故。餘可
知。

三分別說門二。分別下。初標門總示。知心行成就決
定者。知無疑故。復知證實義者。知於四諦。如實證故。
其答語。即彼彼事。如經可知。阿(平聲)㝹樓駄。亦云阿泥
樓豆。亦云阿那律。亦云阿泥嚕多。並梵音楚夏。此云
無滅。亦曰無貪。賢愚經云。弗沙佛末時世饑。有辟支
佛。名利吒。行乞。空鉢無獲。有貧人悲之而與食。自言
勝士能受此稗否。即以所敬奉之。食巳作十八變。復
更採稗。有兔跳抱其背。即變為死人。黏不能脫。待暗
還家。委之於地。即成金人。拔指隨生。用却還出。取之
無盡。惡人告官。欲來奪之。伹見死屍。而其所觀。即是
金寶。現報若是。九十一反。天上人間。不沒惡趣。又其
生巳。家復豐盛。日夜增益。父母欲試之。葢空器皿往
送。發葢百味足具。而門日日常有一萬六千取債。一
萬六千還直。出家後。隨所至處。人見歡喜。欲有所須。
如巳家無異。即世尊堂弟。斛飯王之子也。

日月下。二依示別釋。於中曲分三義。初總答。二別答。
三結益。初中。以日月冷熱寧易。總喻作無作諦不易
也。言於四諦中違順觀行不可異者。謂於有作四諦
中。起順觀。知苦斷集。修道證滅。於無作四諦中。起違
觀。以二種因果。緣集起故。緣生本空。違四諦相。住自
性空故。初順觀緣相。次違觀相空。亦如十二因緣。逆
順二觀也。理義決然。故論云不可異也。以佛問意。顯
於四諦中。有作無作。結示疑無疑分齊。今總答中。亦
於四諦作無作中。喻顯起逆順觀。不可異故。以示大
眾心行成就決定。即以彼彼事答也。只由此義故。問
答相屬。下別答中。意亦如此。

言實苦下。二別答。於
中別有二義。初別釋順觀有作諦。二別釋違觀無作
諦。初中所牒之經。唯云實苦不可令樂。而論釋以苦
樂各實者。意謂影取經中實樂不可令苦故也。此則
釋順觀二果也。言更無異因者。牒下句。更句取上句
集真是因也。此二句唯明集真苦因。何以論云示苦
滅各自因耶。此意亦影取經中道真是因更無異因。
故云示苦樂各自因也。此別釋順觀。二因與二果。皆
於有作諦。起順觀也。以顯世出世間因果實義。過日
月性。不可異也。復示下。二別釋違觀無作諦也。即經
苦若滅者即是因滅。因滅故果滅(即滅自性觀)。滅苦之道
實是真道更無餘道(即道自性觀也。上牒更無異因有二意。一句。取上句。二障絕下
六句。又次下牒決定故者。顯上六句。是自性觀故。故論伹牒上下之句。以顯此六句。俱是自性觀。故不別牒。論
文巧妙故爾)。經言苦滅即因滅因滅故果滅者。意謂。因若
有自性。苦滅因不滅。果若有自性。因滅果不滅。今由
苦滅即因滅。因滅即果滅明知因果各無自性。因果
無自性。即是滅諦。自性本滅。成滅諦自性觀也。又經
言滅苦之道實是真道更無餘道者。意謂。滅苦之道。
即是自性真道。則道無別自性。故云更無餘道。以離
滅苦。無餘道自性故。此則道若有自性。不因滅苦得
既由滅苦得。道則無自性。道既無自性。即以滅苦為
自性真道觀也。此於無作諦。起自性觀。違觀四諦相。
皆實無自性。成滅道自性觀爾。所以苦集無於自性
觀者。正以苦集無性。示滅道自性本真。故經以苦集
因果本滅。成真滅真道。以苦集若有自體。即不滅也。
亦由相對苦樂之因果。此中皆遣。彌顯相空唯自性
成觀也。又約法為言。則四諦皆名無作。約觀為言。滅
道方名自性。故前云無作法。此云自性觀也。

言決
定下。第三結益。決定者牒經結前。苦集因果入順違
觀行。總別答意決定故。無疑者。牒經後二字。無異者。
法喻。答中實無異。故無疑也。又違順義理。更無餘義
可疑也。然此釋四諦。經論甚深。前古例皆未達。非唯
住法宣演而巳。經非生滅四諦。可以火疑於此矣(住法
記記文解義皆不能髣髴)。

○六分別未入上上證為斷疑分二。巳說下。初結前
標後。前科但於大乘法不疑。然尚住自位。於大乘上
上法。猶未入證。并有勝疑亦未斷。故次來也。

二依標別釋二。初未入上上證二。初舉經。二論釋二。
論曰下。初總顯。於中三種。皆未入證上上法。既云未
入。故後科引彼入如來法中。而寂滅故。

二別釋三。一者下。初修分。此唯明有作諦者。修道非
不照理但對見道。一向照真無作。故就多分。唯明有
作諦也。言修分者。或見列在初。謂之資加。今依住法。
即修道也。今以義定。既經云所作未辦者。正揀初後
謂將辦而未全辦。故云未辦。以見道初入。資加初修。
無學巳辦。故知未辦之言。正當修道也。問。何修先見
後耶。答。如上釋。勿得懷疑。論依次列。今順經故。少有
不次。問。經何不次耶。答。正顯未入上上證義故。何者。
若經先明見道。應先云初入法者。此乃從凡位。初入
證位。其正在凡位。尚未有證。至初入時。方證難。顯未
入上上證義故。先舉修道。既自有果證。但未入上上
證。經意在此。故先舉修也。問。何不云修道。而云修分
耶。答分亦道分。但初後各一果證。故唯言道。修位攝
兩果三向家家般般。故言分也。問。何有悲感耶。答。由
未辦故。又未入上上證故。見佛入滅。所以自感而悲
也。

二者下。二見道。言速決定者。以第十六心。道類
智忍起時。一念見諦故。又約聞佛說故。聖力使然。示
現下。揀修位。以不同修分。次第別斷三界七十二品
惑。別別證理(此約漸出離人。入見時證二三果故)。此見位中。第十六心。
頓斷頓證。故此揀也。去上下。以修惑未斷。後位尚未
得。況去上上佛道。故云轉遠。經言得度者。得度凡位。
入聖位也。喻中。夜喻見惑。電喻見智。以見道智起。唯
一剎那。正如電歘然。故住法云。光喻聞法。亦約聞法
時。歘起見智。方得道也。道喻見位。

三者下。三無學
道。彼二即作無作諦。此二性相不同。故云相違。上云
彼二相違處不疑。由功用故爾。以此位觀心。任運流
注。洞了性相。相無自性。故不違性。性非斷滅。故不違
相。於此性相。無功用故。不同上二位。性相兩分。有功
用也。所作巳辦。故云無學道。於上上境。即佛境界也。
彼既未入。故有細疑。未深體常住。疑疾滅故。復有下。
上約境界有疑。今約自地中。雖無有疑。但見佛滅。故
嗟嘆也。哉字即是歎詞。由上二義。顯此眾中阿羅漢
人。多種不同。初有疑。即慧解脫。俱解脫人。并退思等
六人。次歎疾滅。無疑解脫人也。

二為斷彼彼疑二。初正斷彼彼疑三。初標章。云彼彼
者。由上云當有悲感。及云滅度一何疾哉。則修分中。
兩果三向。并家家般般。無學中慧俱。并退思等。六疑
非一。故云彼彼也(前見道無疑者。但一念速證故。若第二心起。便屬修分。縱起疑心。修
分攝故。住法全未盡理)。下能斷者。若斷悲感。即經勿懷悲惱下
是。若斷歎疾滅。即如來法身常在是。以護彼不退大
乘故。大悲重說也。

二舉經。三論釋下。初總顯。言勝分疑者。以未。

深入法空。又未契合常住故。見佛滅而疑。即知疑於
大乘勝法。故云勝分疑也。

別釋二。初自下結前巳達經舉。雖說悉了者。意謂。但
是樓駄觀察眾心。說彼心行自地。先所成者(非謂因樓駄說
四諦答佛故大眾方達)。故舉以結前也(乃是結前入證決定分。次下重說却斷此未入
上上證中疑也)。

二起後斷疑二。復令下。初明說意。言於彼者。即前彼
彼疑者。令於大乘究竟不退。成就上上法也。此標所
為之益相也。是如來悲心淳至。標能為甚深也。謂精
淳極至之悲。乃無緣大悲心。即前常利益者。以此心
為說。所以堅固大乘。以契常住。故次云不護上上法
故也。即皆以如來滅度。而滅度之爾。

二示說相三。云何下。初有為有滅。經云會者。說聽合
會。緣生法故。以有為四相所遷。始終常滅。何見滅而
悲感耶。以此斷之。故云勿懷悲惱。

二常住不滅二。
復說下。初通標。言法門常住不滅者。於中標二義。一
法門常住。二法門不滅。初即後異義。二即次下二利
也。常住與不滅異者。常住約理。不滅約教。故前釋遺
教義云。不盡滅法故。意謂。有為功德。色身雖會。必有
離。而自利利他法門。不盡滅故也。此約遺法住法萬
二千年度人故。又如慶友尊者法住記云。瞻部壽十
歲時。刀兵起。佛法漸滅。增至百歲時。厭前修善。有十
六羅漢(即住世者)弘揚。佛法復熾。至人壽七萬歲。佛法永
滅。羅漢收佛舍利等。建塔供養。沒於金剛際。更無佛
法。有七萬俱胝辟支佛出世。壽至八萬時。獨覺盡滅。
次彌勒出世。然今云法門不滅。以但滅有為功德色
身故也。其法門常住。約根勝者。即教造理契常住而
得度也。

二別釋二。又說下。初利他畢竟。可知。自利
畢竟二。又說下。初明巳度。約彼彼眾。各自得度。為自
利也。又說下二明未度。上約佛世得度。今約滅後未
度者。此有二類機。一以不滅大乘法門。引接不滯愚
法者。於大乘中。各隨自乘而得度故。故云依不滅法
門等也。復有下。二為稍勝之機。引入上上佛法。契常
法門。如來法中而得度故。而經謂得度因緣者。前約
不滅遺法中度。此約入上上法中度。二皆得度因緣
也。

又說下。三住持不壞。前教理。此明行果。因分常
修。謂契第一義心修故。彼彼皆爾。故云展轉。又人人
修契妙理無間。亦曰展轉。故云不斷修也。二果分下。
前依教理起行。此依行明果。故經云則是如來法身
常在也。由前行常契理。契理之行。能成法身。故云常
顯也。若住法記云。果分有二。一約行人常修不斷。所
修之行。即佛法身常住不滅。五百問云。我不滅度。半
月一來。即其證也。二約本證法身常在不滅。即經云。
於阿僧祇劫。常在靈鷲山。又其證也。乃至廣引法華
大雲等。評曰。二證皆非。何者。其半月一來。唯約戒身。
此五分之一。今常修中。所修之法。即契第一義諦。故
正當常住理法爾。二引法華常在靈山。乃即此他。顯
自受用報。又法華約究竟實滅。化城認天性。豈便同
此論。何太即耶。故二皆非。此二下結顯。此因果住持
不壞。示上上法。正能斷前歎疾滅之疑。故云應知也。
住法記。既自不曉於此。又妄斥古師。大無慚耻。過歸
巳也。

二重示無常相三。初標章。次論自釋來意。二舉經。三
論釋三。論曰下。初顯重說之益。前科說有為功德無
常。伹斷彼悲感之疑。今即於顯世無常處。勸生厭離
得解脫之益。故次來也。然前科明常修不斷。顯法身
常在。斷無學人疑。此不重說者。以機稍勝。既所作巳
辦。巳斷彼疑。必進趣佛道。今恐所作未辦。不能深入
常住。故還勸厭世。於有為中解脫也。此佛方便。引住
化城爾。故勸早求解脫。又云勿懷憂惱。故知。別為修
分中人爾。

又示下。示二空之觀。然觀我空有二觀。
一尋伺觀。二如實觀。今經云智慧明。即如實觀。滅我
我所見根本故。根本即經諸癡暗。乃是無明。以滅俱
生細惑。此惑若在。我我所見不忘。故云滅我我所見
根本也(住法云。由我我所見。能生諸見。故云根本。迷之甚矣。此約智滅癡暗。名我我所根本。即是
癡暗為我我所根本故也。何忽謂我我所見〔却〕與諸見為根本。是何言耶)。陰等不實者。法
空觀也。前滅我我所見根本。除我執爾。此通破五陰
法空。實無陰相可得。破五陰世間也。觀法無堅。故云
危脆。

三示可患之相二。又示下。初巳證可患。此意例如作
證轉中。我巳知巳斷巳證巳修。證不虗故。然如來身
故非血肉身。乃金剛體。順劣機故。云如除惡病。正示
有為可患如此。又說下。二唯智能滅。初勸修智滅對
釋經初七句也。唯有智者。即能對智。得除滅之。即滅
上。此是應捨等五句也。言得無對法現前者。釋經如
殺怨賊等二句也。賊既殺巳。故云無對現前也。此中
殺賊。并上除惡病。激勵機心。深生厭患。

○七離種種自性清淨無我分三。初標章。由次前別
為所作未辦者。重示無常。今通誡學無學人。以第一
義心。觀法自性。於如來法中。而住寂滅。故次來也。一
經血脉。落落如貫珠。前輩既斷章。別別解釋。致多失
經論深旨。正由此也。

二舉經。三論釋二。初離種種
自性三。論曰下。初明一心治種種自性。此約計五蘊
中各有自性。如火唯熱性。非濕等性。謂無性中。妄想
所覆故。計有自性。名為見患。既是妄想計有自性。故
云妄想自性障也。此障對治。唯第一義心。觀法無我。
達法無自性。則法自性空也。

復以下。二示勤求一
心。如實可知。

又示下。三除實慧悉是無常。如實慧。
即法空真智。以諸法本空。無可對待。若約相對治。所
治是無常故。能治亦無常。故云所有相對治悉無常
故。如諸禪中能所對治。通大小乘。由惑障對治。既有
對待。並名有相。悉是無常。非唯約世間有漏法。縱修
無漏對治。能所未忘。皆是無常不安之相。唯契一心。
則泯然平等絕對待也。言示現名相等法應知者。則
經列一切世間動不動法。於中情器等。名相種種不
同。對待相反。動不動異。此等名相。不一一別釋。故云
應知故。但於名相中。唯別釋動不動二也。靜即色無
色界。四禪四空。乱即欲界散心也。故云靜乱差別。辨
一切世間法。皆對待名相。並是無常。唯一心如實。是
真常理也。

二清淨無我二。清淨下。初通釋文。言甚深寂滅。即大
寂定。名大涅槃。即前不戲論故。證寂滅樂也(前不戲論意。與
上科有對待法。悉是無常。意全同也)。於中且止。即通三業。身止則儀肅。
止口則默然。止意則心一。勿語唯口業也。此表常寂
本無我清淨。故云相應器也。此中經意。由先令有疑
即問。尚夜分未中。至此正中。當入滅度。縱有疑問。時
至不答。故即止之也。與寂滅相應故。

最後下。別釋
結。正顯遺留教誡也。言住持中勝者。如人臨終遺囑。
縱不孝之子。亦不敢違。以最後訓誡。深為激切。比於
平時所言。此語最勝也。此亦例然。故釋所以云。以其
遺教故。然諸經皆結流通。如云佛說此經巳等。此不
爾者。有二義。一餘經所以結流通者。以佛比一時所
說竟。揀異他時所說。故須結之。今顯說此經竟。後更
無說。不同餘時有結揀也。二但以後之四句。即是結
文。謂巳誡弟子勿語。恐失中夜之時。便云時將欲過
我欲滅度。雖是誡勿語之所以。便顯是時入滅也。又
云是我最後教誨。顯後更無說。故結集家。撮此四句
之意。先於序分。標云是時中夜寂然無聲。以激勸
時會誡聽。故前二句。與今後四句。意義無別。但今用
釋勿語所以。便是結文。前先標後中夜無聲。以激勸
時會爾。住法記乃謂。切詳經末。似闕結文。宜引是時
中夜寂然無聲二句接之。則始終理順。今謂。經本無
闕。始終意圓。若更加二句。即屋上架屋。床上安床也。
然此經如來臨終示誨故。每歲中春。講以報德。計尋
既久。詳味唯深。於此論義。遂有髣髴。對詳住法。若於
論意。則十失七八。若也釋文。則十得四五。前序謂得
失相半。尚且縱之。若但口授。恐久後失傳。不見臧否。
紹興甲子。於寶塔再講。既絕他緣。又加探討。因時筆
之。積成三卷。若不對住法。直釋本文。始不如許覼縷。
願諸來學。但體經論之意。趣在勸修。莫因勝負之心。
有失佛祖之訓。是所禱也。

遺教經論記卷第三(終)
* No. 846-A

笑庵自記。紹興甲子四月初六日。絕筆。至辛未
年正月中。重親錄淨。七月十日對證畢。壬申正
月二十九日。又重校過。

佛言我諸弟子。展轉行之。則是如來法身常在。佛
道教經者。乃如來不滅法身也。故釋尊略說云。後
什師傳譯之來。因大乘義隱。人作小􂚰。馬鳴預知。
遂造論解。真諦翻譯於陳世。久而方行。始將經論。
收大乘藏中。猶有記者。經為小教。論作大乘。義當
不相當。雖普水移論注經。既為節要。然於論文。未
全通解。故笑庵無盡三昧法師。慨茲遺訓大義陸
沉。特述三卷。釋論通經。并辨異解。付與先師達闍
梨(上諱宗字)。開板因循經六十一載。雖諸方傳寫。十本
九訛。善服既受先師所得元本。久矣珍藏。遂於本
命之秊。拘病之際。痛念。
佛祖法身不滅。道假人
弘。幻化非堅。斯文將喪。由是倒鉢傾囊。命工鋟板。
廣遠流布。力藉群賢。況笑庵老子。英俊絕論。法門
梁棟。大弘祖教。六坐道場。傳說襲將五十年。記抄
僅三十軸(折薪五卷。會解十卷。圓覺備要一卷。辨疑悞一卷。會意一卷。金剛別記四卷。殳
蒸徧一卷。此記三卷。并乘教問答等)。斯文之功。三復校酬。故本講芝。
華嚴後敘。敘之并疏贊之曰。況笑庵。幹造化之毛
錐。乃吾宗拔萃。類之文彩。信不誣矣。望
諸宗裔。特為流通。報
佛深恩。發明來學。是謂展轉行之。法身常在而不
滅也。至懇至禱。
義學比丘　善服　敬敘


正德二年壬辰臘月二十一日淨確等謹書了