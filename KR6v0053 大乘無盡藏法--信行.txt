#+TITLE: 大乘無盡藏法--信行
#+DATE: 2018-05-12 10:25:49
#+SOURCE: github.com/kanripo/KR6v0053 master df38307a                


* 大乘無盡藏法
整理者　方廣錩


〔題解〕

《大乘無盡藏法》，中國佛教典籍，三階教創始人信行所撰，
一卷。

本文獻是信行的早期著作，也是三階教的基本典籍之一。
信行在該文獻中論述了三階教的基本理論、修持方式以及自己
創立三階教的早期活動，對於我們研究三階教的歷史與思想均
有重要價值。

本文獻最早為日本矢吹慶輝發現於大英圖書館所藏敦煌遺
書，為斯2137號。該卷首尾均殘，卷下部亦有若干殘缺，無首尾
題。矢吹慶輝將其擬名為「信行遺文」，錄文收入其所著《三階教
研究》之資料篇。其後，筆者於大英圖書館所藏尚未公佈的敦煌
遺書中又發現斯9139號亦為本文獻。斯9139號首殘尾存，有
尾題，存文亦比斯2137號為多。

本文獻未為歷代經錄所著錄，亦未為歷代大藏經所收。

整理本底校本情況如下：

  
  * 
底本：斯9139號；
  * 
甲本：斯2137號。

* 〔錄文〕


（前殘）

又普告一切施主，各各以此無盡善根，令一切眾
生自然具足十六種無盡果。

第九、明所度眾生得益淺深者。位判有五：

一者，同行人得十六法無盡。

二者，隨喜人得十六法無盡。

三者，見人得十六法無盡。

四者，聞人得十六法無盡。

五者，受供養人得十六法無盡。

第十、明無盡藏種子多少者。法別有兩：

一者，田無盡。所謂供養佛、法、僧及眾生，日
日常不斷是。

二者，種子無盡。此明能施人日日佈施，相續
不斷，是無盡藏。

第十一、明作無盡藏人進、退，有罪、無罪義者。於
內有兩子段：

一者，明別功德作者唯得進，不得退。何以故？
別功德不通自他，所以與奪有罪。

二者，明普功德隨人進退。進者得福，退者無
罪。何以故？普功德體通自他，所以退者一向無罪，唯
除退菩提心。雖退猶勝本不作。

又，所捨之物若自不用轉與他人，別有兩失：一者，
有捨常樂、入苦空失。二者，復有違信之愆。

此十一段義文裏，唯明有義，不出空文。然解義之
徒見有達空，並知不少。普別義亦如是，唯明諸大乘經
裏普行法，不出其別。普法者，如《摩訶衍經》四攝等，廣
明普施法。別法者，普遍一切修多羅，略明少分：或說善
惡一處損益多少法，明持戒之人與破戒者同其事業，二
俱不免地獄。或道持戒人不得與破戒人共一河飲水。
或道持戒人不得向破戒人禮拜，如《涅槃經》說。或明遠
惡近善遲疾法，教眾生遠惡知識如怖怨賊，近善知識。
一者苦樂同，二者身命財等不惜，三者眷屬不惜，如《阿
含經》說。或明遠惡近善遠近法，有四法當急走避
之，去百由旬。一由旬，四十里；百由旬，四千里。四
法者，一者惡友，二者惡眾，三者或多語、或戲笑，四者或
瞋或𩰖。何以故？釋出罪相輕重義，寧斫截三千世界眾
生，不於初發心菩薩所起瞋心。或明不得與說出家人等
過者往來，如《方等經》三十五種護戒法廣說。又，
《寶雲經》不聽向破戒家乞食。又，《法華經》四「安樂行
品」教佛去世後末法，法師說法，法於內明遠惡近善法，
義最具足。總而言之，如諸經律戒品廣說。又，末法凡
夫學捨邪入正，《涅槃》最顯。捨慈入善、捨小入大，《十
輪經》最顯。

無盡藏法略說盡。


開皇三年歲次癸卯十一月二十日，相州光嚴寺僧信
行普為過去、未來、現在皇帝陛下、臣僚百官、諸師、父
母，乃至一切眾生頓捨身命財屬十六種。常樂我淨法等
一切法，於內有五段明義：一者，明學行常樂我淨行多
少義。二者，明常樂我淨行所用財物定不定義。
三者，明常樂我淨行行之先後義。四者，明常樂我
淨行度眾生淺深義。五者，明常樂我淨行能行人。

第一，明學行常樂我淨行多少義者，於內有十六段。

一者願施禮佛無盡，日日不斷，乃至成佛。

二者願施轉經無盡，日日不斷，乃至成佛。

三者願施眾僧無盡，日日不斷，乃至成佛。

四者願施眾生無盡，日日不斷，乃至成佛。

五者願施坐禪無盡，日日不斷，乃至成佛。

六者願施十二頭陀無盡，日日不斷，乃至成佛。

七者願施飲食無盡，日日不斷，乃至成佛。

八者願施食器無盡，日日不斷，乃至成佛。

九者願施衣服無盡，日日不斷，乃至成佛。

十者願施房舍無盡，日日不斷，乃至成佛。

十一者願施床坐無盡，日日不斷，乃至成佛。

十二者願施燈燭無盡，日日不斷，乃至成佛。

十三者願施鐘鈴無盡，日日不斷，乃至成佛。

十四者願施香無盡，日日不斷，乃至成佛。

十五者願施柴炭無盡，日日不斷，乃至成佛。

十六者願施洗浴無盡，日日不斷，乃至成佛。

造像、造經、誦經、講經亦應有。如未見，不敢
玄說。除十六法，餘一切法或續、不續，亦願至佛不
斷。

第二，明常樂我淨行所用財物定不定義者，於內有
兩段：

一者，明普施法，法法不定。

二者，明別施法，法法各定。

第一明普施法，法法不定者，或迴或減，禮佛轉
經物，作餘十四種用，乃至或迴或減，餘十四種物，作
禮佛轉經用，亦如是。如十六既通，互用不定，乃至法界
行亦如是。所以普施法雖為十六法施，如得一處，共用
無罪。

第二明別施法，法法各定者，若餘十六法各各別
施者，唯得還依十六法各各別用。不得互用，互用有罪。
所以於十六法各各別施者，唯得更餘處作功德，一向
不得共普施者一處。

第三，明常樂我淨行，行之先後者，所有財物莫問多
少，會待十六行等得成相續，然後餘用終不得廢。修常
樂我淨相續行，先作苦空無常不相續功德，壞他菩提行，
大得罪。

第四，明常樂我淨行，度眾生淺深義者，於內有五
段：

一者，明於十六行同行人，得十六種常樂我淨果。

二者，明於十六行生隨喜人，得十六種常樂我淨
果。

三者，明見行十六行人，得十六種常樂我淨果。

四者，明聞行十六行人，得十六種常樂我淨果。

五者，明受供養人，得十六種常樂我淨果。

第五，明常樂我淨行能行人者，今現有四人：一
者，相州光嚴寺僧惠定；二者，並州嚴淨寺僧道進；
三者魏州貴鄉縣黨孫浪彪下俗人王善行，年三十；四者，
趙州癭陶縣黨王鳳邕下俗人王善性，年十九。此四
人普為一切眾生，頓捨身命財屬十六種。常樂我淨等一
切法，日日不斷，乃至成佛。

常樂我淨行具出竟。


答呼修營功德啟。

信行啟：信行自思量，無始生死，徒致羈纏，皆
由無知，不依聖典。今得遭逢，還復不依，恐增生死，
永無解脫。所以今日隨力隨分，依傍大乘，具足真軌，如
說修行。大乘法者，義雖塵沙，大判不過有四：一者境
盡；二者行周；三者人是；四者處當。第一境盡者，所謂
佛、法、僧及盡眾生界。第二行周者，所謂六波羅蜜等法
界行。第三人是者，法別有三：一者解真；二者行深；
三者病輕。三乘根機無與等者。第四處當者，處通十
方。何以故？盡有多種。一者從總入別，此就行說。明
新學之徒但得總盡，未能及別。二就人明，從本至
末，一一普遍。三者窮盡，盡此之一階，唯是諸佛。
降斯以還，普未究竟。此大乘法，但能廢別就總，一處得
成，則眾處不少。若也廢總隨別，雖得見在少益，還復不
免來生，彼此皆不具足。既蒙重意，無以能報。故附
微心，仰願照知。謹啟。

十月十五日某甲啟


禮佛法用功至大。

第一須食，若官府聽乞食，食自乞，一向不須食。若
官府不聽乞食，先須得食。

第二大須炭。

第三大須柴。

第四須內衣，多少任意。

第五須香，多少任意。

第六大須澡豆。

第七大須灰水。

第八大須楊枝。

第九須四人。兩人供灰水，兩人作食。

第十須屋三口。一口禮佛，一口消息，一口坐禪。

又若能禮佛、坐禪者，復須知行之法用。坐禪者
常坐，莫問晝夜，一向不得臥。禮佛者，各各須得淨衣，
一日一夜，三時洗浴。莫問晝夜，常禮不息。除半夜一
時臥，晝日一時食。食之多少，坐禪、禮佛，一種唯得
一食。

既知行之法用，能者同行，不能者任意。何以
故？末世凡夫懈怠者多，精進者少。若三品一處作業，
上者不立，所以隨分隨力。學行大乘常樂我淨行者，唯
得取上，不及次下。又，能禮佛者，莫問道俗。有籍
者得，無籍者不得。

一乞聽行四種無盡行。

一乞聽隨喜助施。

一乞聽依十二頭陀，常行乞食。

一乞聽依《法華經》，學行不輕行。


第一，四種無盡行者。

一願禮一切佛，日日不斷，乃至成佛。

二願轉一切經，日日不斷，乃至成佛。

三願供養一切眾僧，日日不斷，乃至成佛。此唯少
分，不絕如已。

四願供養一切眾生，日日不斷，乃至成佛。此唯少
分，不絕如已。

開皇七年正月十日，相州光嚴寺沙門信行白州知事
檀越：信行少小患心勞損，由是不堪坐禪，亦不堪講
誦。自從十七以來，求善知識。至今四十八歲，積滿三
十二年，唯得相州光嚴寺僧慧定、並州嚴淨寺僧道
進、魏州貴鄉縣黨孫浪彪下王善行、趙州癭陶縣黨王鳳
邕下王善性等四人。誓願頓捨身命財，直到成佛，修
行上事，相續不斷。此既有助王國，饒益群生，乞為奏
聞。賜垂聽許。謹白。

大乘無盡藏法一卷