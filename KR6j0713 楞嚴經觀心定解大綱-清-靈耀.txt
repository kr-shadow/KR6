#+TITLE: 楞嚴經觀心定解大綱-清-靈耀
#+DATE: 2018-05-12 10:24:01
#+SOURCE: github.com/kanripo/KR6j0713 master 6d2594cb                

* No. 305-A
 序

吾儕經史之暇。亦喜染指首楞嚴經。徒以房相筆受
文字工美無乖名教而巳。若夫剖析心觀。斷定綱宗。
以昭示來。茲非具大根願不能也。歷觀有唐以來註
疏。不下百十家。或淺而未至。或悖而相左。未免有
經在微塵之嘆。至於最僻謬而灼違經旨者。莫交光
正脈若矣。經研識心為成道之本。渠云不用六識。經
祥三觀為入道之階。渠云不用三觀。是何殊自任孝
子而打擲父母。欲其入門而閉之戶耶。紕繆種種。莫
可枚舉。揆厥所由。不閑藏誨。妄自師心而巳。天台全
彰法師。得佛祖真印。秉判釋權衡。約總別以論觀心。
而十卷之靈文顯。揭境觀以定脩證。而一經之宗旨
彰。即六識以顯真常。由三觀而趨佛果。不惟千秋不
決之案於茲大定。而交光僻謬之說。亦迎刃而解矣。
昔溫陵戒環。以無根之說。妄翳法華。百松大師。秉筆
鉞而披其荊棘。共快法華之再觀。今交光正脈。以僻
謬之疏。蕪穢楞嚴。全彰法師。摻如椽而誅其悖逆。競
瞻佛頂之舒光。古稱。孟子闢揚墨。其功不在禹下。百
松全公。其法華楞嚴之功臣歟。顧楞嚴即長水子璿
法師。虔講楞嚴。感雨華之瑞。全公定解。適成於茲地。
殆長水後身乎。不然何能剖析心觀。定千秋不決之
案。若是之章明校著乎哉。雖然吾因之有所惜焉。此
書立義有本。闢邪無避。光明正大之氣。凜凜乎溢於
溫文妙辯之表。詩謂不剛不柔。筆舌之間。似之矣。假
令秉此筆而立朝。則必讜言直論。匡濟
當宁。否則被繡衣。巡方國。亦必埋輪京輦。去暴鋤強。
而竟為浮屠取重。可惜也。雖然。國法禁人為惡。佛法
勸人為善。今而後。懸是書於
國門。回謬執以正人心。翊王道而裨名教。奚啻繼禹
孟而羨流德之遠哉。微文具在。必有覩余言而嘆實
獲矣。

旹
康熈庚申仲夏長水里人扗臻拜題
* No. 305-B
 楞嚴定解序

首楞嚴經。余自嶺表載甦。即屬意繙討。為人稱道。間
閱諸家註疏。非不文采可觀。然求其剖判精明位置
確當釋迦之心髓泠然修心之初後俱攝。不少槩見。
今年春。全彰法師。以楞嚴定解見示。葢全合天台止
觀總別觀心之旨而成者也。止觀十章。惟正觀總無
明心。別觀能招報心。楞嚴十卷。亦惟正推總無明心。
別詳能招報心。其間意符理合。不爽錙銖。佛乘祖誥。
宛同合璧。是楞嚴得止觀而觀心之旨顯。止觀得楞
嚴而總別之說徵。似乎二聖抵掌啇略。以開千百世
眾生出生死證菩提之觀心捷徑也。讀之再三。不覺
手舞足蹈。拍掌大呼曰。而今而後。釋迦之心神骨髓。
和盤托出。略無遺蘊。而智者之總別觀心。現行發得。
信而有徵。可謂前日不定而今日定矣。夫經論之照
世。譬如龍劍雌雄離魂倩女。全公之前。二劍各分。身
魂彼此。全公之後。雌雄合而飛鳴。倩女合而一身也。
經云。譬如琴瑟琵琶箜篌。雖有妙音。若無妙指。終不
能發。今佛祖異口同心之妙。得全公妙指合而發之
矣。即其細文小節。字字照入觀心。前呼後應。言言點
歸總別。正如天半神龍。首動尾應。一氣回翔。了無間
隙。下睨諸家註疏。無非隔羅望月糢糊射覆而巳。何
況猜大定而妄非三觀。執用根而却排六識者之臆
見左說哉。至於消釋文句處。甞引幽溪即中者。連篇
累紙。或前以一二語貫之。或後以一二字收之。竟成
全公心內妙談。絕無抄錄朕迹。且使舊疏語句益覺
精深。如王摩詰。於水田飛白鷺夏木囀黃鸝上。加漠
漠陰陰字。而宛成輞川的境。且使古詩轉覺雋永。又
如李光弼。將子儀軍。號令所及。精采悉變。此以真見
識真智慧真筆力真學問。而成奪胎之法。揭千聖未
闢之祕。以定千秋不決之疑者也。豈近代勦襲陳言
掇門請客者比哉。倘謂余稱道過實者。試觀楞嚴翻
譯以來百十家註疏內。曾有如此。剖判精明。位置確
當。觀心之初後俱攝佛祖之心髓泠然否。

康熈庚申春日丹霞山比丘今釋槃譚譔
* No. 305-C
 自序

大品云。豈聲聞人有所說哉。有所說者。皆是佛力。葢
承佛力加被。以說佛所說也。是解也。豈靈耀有所說
哉。有所說者。亦皆佛祖之說而巳。釋迦說總別觀心
之法於楞嚴。智祖說總別觀心之法於止觀。言或存
略。而指歸只一。經約解行證法。以明脩途。即止觀正
用十乘妙觀。觀總無明心也。止觀前六章。依修多羅。
以開妙解。即楞嚴會三科七大。皆本如來藏妙真如
性也。楞嚴陰魔七趣。即止觀所揀。現行發得。能招報
心也。耀惟仰承佛祖冥加。點會二說。只一觀心。經營
十稔。成十二卷。使後之有志觀心者。知甘露門之在
茲。更毋棄識心屏三觀之異趣異說。是曰觀心解耳。
而言定者。向來註疏。具曰予聖神襟各是。而莫或適
從。今惟以佛祖觀心之旨。會佛祖觀心之旨。起盡㳷
合。無餘文剩義。似乎千聖復起。莫越斯道。妙玄云。法
華是定非不定。今此解亦是定非不定之謂也。至於
劇談七大性藏三番圓別。進否仰遵幽祖即中。而間
亦雜釆長水桐洲諸說。其銷文細節坐收即中巳成
科句居多。故曰是解也。豈靈耀有所說哉。有所說者。
皆是佛祖之說而巳也。

辛酉菊月天台比丘靈耀謹
序
No. 305
大佛頂如來密因修證了義諸菩
薩萬行首楞嚴經觀心定解大綱
天台比丘　靈耀　述

將欲定解此經先提言外大綱。略為四章。一判總別。
二定境觀。三釋題目。四系凡例

* 一判總別者

非題目為總經文名別之謂也。葢指前
七卷正觀總無明心以明修證後三卷約別能招報
心以明修證為總別耳。此經判釋百十餘家。千眼互
呈紛紜不一。或約兩章分文。或約五章。或約六章。惟
是根源未清而位置尚無著落。此定解之所由作而
竟忘其鄙陋也。竊謂如來出世說此經者。為欲示六
凡眾生破惑業報障以顯本如來藏妙真如性。秪由
一切眾生於真性中一念不覺而有動。即為無明覆
於覺性。所謂藏識海常住境界風所動。而晦昧為空
空晦暗中也。此是惑障非業報二障。是總無明心非
能招報心。是障理非牽生。是理惑非事惑。是根本非
枝末。是獨頭非相應。上八地人雖得暫停業報。三乘
聖人雖得邐迤進破三界枝末事惑而不牽生三有。
皆是中途未得究竟。良由此根本未除故祕藏不顯
妙性不彰也。是以佛在楞嚴會上且置其枝末相應
之能招報而先破除根本障理之總無明心。根本既
除枝末自消。所謂伐樹得根灸病得穴之捷徑法也。
如經因阿難之請先竟徵定迷妄根本為所破所觀
之境。次用最初方便七番破性一喝破相開示奢摩
他路。然後會三科以顯森羅。融七大而歸中道。一切
如來之密因妙解足而大佛頂之本如來藏出矣。然
此但是圓解見到耳。若欲起修入證猶未在也。是以
當機有請入華屋之求而如來詳示圓通本根正助
修法。所謂如登絕壑必假飛梯。要契真源須憑妙行
也。至於五十五位真菩提路正是所修所證妙果。如
是則一切如來之密因皆屬了義。而諸菩薩之萬行
皆究竟堅固矣。即最初一念不覺而有動以覆本覺
之總無明心亦淨盡無餘而歸無所得。宜問經名以
入流通矣。此前七卷半經文正觀總無明心以明修
之梗概也。

○第如上所明破顯修證以顯大佛頂體。
只約無明一念心王而巳。其如一念不覺而有動動
即有苦。遂沿蔓而為五識五意識之相應十習。受想
行之遷流諸心。此等枝末。或貪。或嗔。或婬。或詐。或誑。
或妄。日日現行。時時搆業。惑與業俱即能招報。夫習
既遠於一真報乃招夫七趣。是為現行能招報即七
卷之十習因也。所招之報即七卷之六交報也。夫積
習成性性不可改。有所著重世世發現。縱有暫時起
修工夫無奈習染數發。或起煩惱。或起染愛。或發業
病。或發禪見。如張僧繇世世為畫師。堪忍國番番現
舊境。塚人不淨。金師數息。慣習自然妨害禪定牽入
輪迴。是為發得能招報因。如九卷巳去詳辨陰魔中
五十種禪那現境是也。經云若不明悟被陰所迷則
汝阿難必為魔子。成就魔人。及身遭後有墮無間獄。
五陰魔終結云。各以所愛先習迷心而自休息所感
業終墮無間獄等是所招報果也。此二種心是枝末
非根本。是業障報障非惑障。是相應非獨頭。是能招
報心非總無明心。是牽生非障理。是事惑非理惑。佛
既破其一念總無明心會三如來藏而明修證巳。復
愍眾生攀緣處多枝末未去。則方當禪觀深修之時
現行與宿習驀發。密因萬行不得深入而大佛頂體
不得究竟堅固。故精研七趣以示十習因之現行能
招報。詳辨陰魔以斥因修發習之發得能招報。須知
此二雖非根本無明。然而害定牽生為障尤甚所當
盡破者也。此二既去。則吾心之性藏佛頂方得究竟
堅固而如來菩薩之密因萬行皆圓滿菩提歸無所
得矣。是後三卷約別能招報心以明修證之事也。惟
能招報中復有現行十習之五識三心。因修發宿之
五十陰魔不同。固當別作兩章研詳破斥之也。問。前
七卷約總無明心中有破有顯有解行證法周全詳
悉。後三卷約別能招報心中不惟行證之文不具抑
且破顯之解不談。何得條然對列為總別兩章耶。答。
如來說法詳略咸宜。無明根本障理過重。應當詳悉
以明修證。招報事惑枝末極麤。只須略點以出其過
令人不著便可任運流入歸無所得矣。如經中破五
陰竟即云識陰若盡乃超十信十住十行十向四加
行十地入於如來玅莊嚴海。豈非修證之旨宛然俱
備。其解行等法例上可知亦何必重重羅列哉。是則
約別以明修證之法詳在約總章中非此有彼無也。
若總若別隨于一門得入皆可究顯性藏故宜兩章
對列不可軒輊爾。

○天台大師說巳心中所行法門
則成十章止觀。西域梵僧見之曰。此書與西竺楞嚴
經相同。大師求經證論而未之見。今錄止觀輔行成
文略加點釋以會通之。不惟止觀有懸合楞嚴之玅
益顯楞嚴位置觀道俱有著落。止觀五上正修章中
列十境巳。先觀陰境餘九至下方觀。而陰境有三科
不同。心是惑本若欲觀察須伐其根。如灸病得穴。當
去丈就尺。去尺就寸。置色等四陰但觀識陰。識陰者
心王也。即列十乘觀法。輔行釋云。世出世陰如條如
病。一念心識如根如穴。若爾。觀心即足何故第四破
法遍末更例觀餘陰界入。答。欲融諸法示觀體遍是
故下文例餘陰入。若示境體觀心即足。又正示境體
陰界入三竝可為觀。寬漫難入故促指的略二就陰
如去丈就尺。略四從識如去尺就寸。今且觀心王置
於心所。故初觀識餘下例之。問。五識五意識竝能生
於受等三心。何等識心及所生心是今觀境。答。五識
五意識定是今境。未屬煩惱在無記故。於第六中取
能招報者。仍須發得乃屬煩惱。餘之分別方是今境。
又此五識五意識雖在今境仍在下文歷緣對境中
明。在止觀六下第四破法遍約橫竪一心明止觀中
兩章。一約總無明心即所揀陰入心王也。所謂秪就
無明一念心此心具三諦即三觀。二歷餘一心三觀者。
若總無明心未必是宜。更歷餘一心。或欲心。嗔心。慢
心。此等心起即空假中。還如總中說。又云。前來所說
但觀識陰作如此說。餘四陰亦復如是。十二入十八
界亦如是。輔行二十八云。總觀無明未必是宜開總出
別。無明心中具諸心故。問。貪等即是煩惱所攝何名
觀陰。答。雖是煩惱善惡所攝。況此但觀欲等心王。若
爾與煩惱境何別耶。答。此是煩惱非煩惱境。彼由觀
發昔此過現習生。與下不同故今在此。其實煩惱非
報陰也。雖即屬陰攝陰不盡。是故下復例餘陰入。上
是止觀輔行成文。今略釋會。止觀揀界入四陰而的
就識陰心王用十乘妙觀觀之。正先破根本總無明
心。破巳即顯觀成入理證祕密藏。與今經前七卷半
正觀總無明心以明修證有破有會開解起行入真
菩提路。無二無別。其所揀退之五識五意識受想行
心直至第四破法遍後更歷餘一心例餘陰入用上
圓觀觀破者。與今經精研七趣等十習因宛同。止觀
輔行名欲心嗔心慢心。即楞嚴之貪習嗔習詐習等
十習因者也。葢止觀但名能招報之因心而楞嚴并
詳所招之七趣六交報也。如經云。云何六報。一切眾
生六識造業所招惡報從六根出。正指識與根塵相
應造作諸業是能招報。六交惡報即所招報也。結鬼
道云。是人皆以純情墮落業火燒乾上出為鬼。此等
皆是自妄想業之所招引。妄想即五識五意識受想
行三心與根塵因緣而造業是能招報。鬼趣即所招
引苦報也。又結畜生云。此等亦皆自妄想業之所招
引。如寶蓮香比丘尼及璃瑠王善星比丘。如來惡業
本自發明。非從天降。亦非地出。亦非人與。自妄所招
還自來受。如經所明節節皆結能招之惑所招之報。
與止觀輔行所明現行能招報分毫不爽。人苦不能
細心會通故佛祖心印尚埋於側理也。至釋文時再
為點出。止觀所置九境所謂仍須發得乃屬煩惱於
下九境中一一各用十乘觀破。與今經詳辨五十種
陰魔是同。葢止觀九境因修以發宿習。倘不覺察即
被牽入輪迴是名發得能招報。故須一一備用十乘
觀破庶可圓顯祕藏。今經因在三摩定中觸動宿習
或是天魔邪鬼外境惡緣伺便互發以害禪定牽入
苦輪。正是發得能招報。所當詳辨而破斥之也。如經
破五陰魔竟總結云。各以所愛先習迷心而自休息。
所感業終墮無間獄。各以所愛先習迷心即因觀發
昔之能招報心。而自休息即住境不進。或住禪見業
惱乃至二乘之九境五十陰魔。業終墮獄即所招報
果也。此二雖俱屬於枝末能招報。但一是現行習因
一是因修發昔故不同爾。如云彼因觀發昔此過現
習生是也。即輔行云。於第六中取能招報仍須發得
乃屬煩惱者。正是輔行幽贊止觀以明詳揀之言。取
能招報者。取取去也。謂取去五識五意識受想行心。
此等心法與根塵相應勢必造業以招七趣報苦者。
故今且揀去至下歷餘心中觀。仍須發得乃屬煩惱
者此揀餘九境發得則觀不發不觀。若一發起即能
害觀牽生故名發得能招報。亦且揀去。至觀陰十乘
完巳方用十乘觀破之也。而例餘陰入。即止觀第四
破法遍末云。於總無明心未必是宜。更歷餘一心。或
欲心。嗔心。此等心起即空假中。還如總中說。又云前
來所說。但觀識陰作如此說。餘四陰亦復如是。十二
入十八界亦如是。輔行云。觀總無明未必是宜開總
出別。則總別二章瞭然明白矣。夫現行發得兩種枝
末既詳研不滯自然流入妙真如性。故知止觀中觀
總無明心例歷陰入九境心。的是今經前七卷約總
無明心以明修證。後三卷約別能招報以明修證之
兩大章纖毫不異也。問。今經約總破顯必解行證法
俱周圓巳方研七趣。止觀乃於觀陰十乘中第四破
法遍末即例餘心焉得同耶。答。經中佛酬當機之請
但貴破其根本無明則枝末現行自爾消亡而圓解
大開矣。因之躡解起行行窮位極。皆任運流入法門
攸敘從始至終不可攙越他語也。次因阿難有七趣
何來之疑。故復示能招七趣苦報之因即現行枝末
之十習因。而所招之報即為七趣耳。天台大師觀一
念以顯不思議境巳勢必遍破五住虗妄。既約總無
明心遍破諸法巳。惟恐像末行人謂觀心王能如是
遍破。未知觀巳前揀下之五識三心亦能如是遍破
否耶。故即例之曰。歷餘一心皆三諦三觀。約餘陰入
亦如是也。則知經論研例雖似前後。而先總後別義
意本同也。問。今經證果之後方辨陰魔。止觀觀陰纔
畢行證未說即觀九境何耶。答。佛乃究竟果人說巳
心中所證法門自當詳明果位。大師權居五品說巳
心中所行法門只須十乘即足。故止觀宜於觀陰十
乘後即觀發得能招報。而楞嚴宜於證果巳竟方辨
發得五陰魔也。問。今經前七卷既單就總無明心以
明修證何得第二卷中有破五陰六入十二處及說
七大二十五圓通等耶。答。此因奢摩他真空巳顯理
須融會諸法以成圓中大解非別觀界處枝末也。與
止觀方至第四破法遍中即例一切亦欲融境遍作
如此說之意巧合也。大師求楞嚴以證止觀而不知
止觀全是楞嚴。是則楞嚴雖未經大師手判而的是
圓頓止觀明矣。雖然。大師豈有不知亦示為不知云
爾。應真云。吾來欲參文殊。却見了東土小釋迦。宜乎
二佛之同心經論之一轍也。先賢註釋非無才辯。顧
於七趣五陰兩章俱無定指。後二既無著落轉覺前
俱射覆。箕臼各是而莫肯相下。楞嚴一經迄為千秋
不決之疑案矣。(靈耀)每臨講授雖亦仰遵先註支吾
一時。而不能釋然之懷於行住坐臥終不放下。今者
幸得佛祖同心之旨不敢自私書公後哲。庶幾竭斯
蠡測仰報佛恩。敢言剖塵出經為決疑之定論哉。

* 二定境觀者

此經的依現前一念識陰心王為所觀
境。以即空假中為能觀觀。觀此一念即顯三如來藏
妙真如性直至圓滿大佛頂而後巳。葢此因心。未迷
之先亦惟此。既迷之後亦惟此。名字開解亦惟此。究
竟果成亦惟此。所謂迷則三道流轉。悟則果中勝用。
理則性德緣了。事則修德三因。如是四重皆依迷中
實相而立是也。眾生既迷此巳即有體上虗妄枉受
輪迴。今欲返本亦須研究本源方能去妄。如從地倒
還從地起。即十方如來所以得究竟果成顯大佛頂
體亦不過完滿得此本有一念而巳。豈更有所增別
有所修哉。譬如大圓鏡智忽染塵埃其黑如漆亦此
鏡也。但多鏡上妄塵而巳。及欲顯鏡本光亦只依鏡
揩磨非離鏡別有顯光之法也。工程既到塵淨光生
亦只完得本有鏡光非鏡外別有增加也。但無其迷
妄耳。演若達多迷妄狂走本頭不失。狂歇得頭豈亦
更有增哉。一切如來初觀陰心得成極果。復愍一切
眾生一念陰心中皆具十方三世如來智慧德相。但
以妄想執著而不證得。故得得出世多方開示。使只
研究當人本有陰心自顯未迷之本有也。故今楞嚴
會上初因阿難啟請十方如來得成菩提之法。佛即
為渠次第審問提出此一念陰心為所觀境。如云如
是見性是心非眼等。葢一切世間中不出名與色。若
欲如實觀但當觀名色。若人識得心大地無寸土。況
佛法太高眾生太廣初心為難。若觀心者近而復要。
故今經示行人近而復要之根本陰心為所觀境以
顯三如來藏大佛頂體也。須知大佛頂體豈離心別
有哉。亦只完得吾人現前一念本心而巳耳。葢此心
一念未起之先三千冥伏為理具。一念既動之後三
千竝興為事造。但於事造之時有染淨兩緣不同。淨
緣起為三千竝常俱體俱用。染緣起為三千在迷同
曰無明。無明者不明也。即體上虗妄。如鏡上塵埃元
非本有迷而妄生者也。佛教眾生研破此妄故用七
番徵逐而令此一點精魂虗妄命根無躲藏處。贓賊
既現直與一喝斷其積妄。所謂命根下殺一刀也。此
妄既去如大圓鏡光明自現不從外得原依本心而
彰顯之矣。故觀現前一念而顯不思議境是即妄即
真最捷徑最圓頓法也。世人不知。却謂現前一念識
心全體是妄不可憑之顯真。豈知此心體全是真哉。
況經多番揀斥徵逐性計俱空本明自露。如止觀揀
境相應現行之諸妄無依唯此一念心王現前。言一
念則巳空千念萬念。所謂識得一則萬事畢也。舉心
王則巳去現行發得諸心作使唯此主人公矣。言現
前則不為昏煩業報葢覆而孤明獨露矣。此一點孤
明獨露之處豈非奢摩他現前耶。唯是一念即三千
三千即一念。一念不在前三千不在後。不一不異而
妙假宛然森羅畢現。非空非有而禪那自在中道圓
明。如鏡塵既去光明自現。非外來非內出。而不思議
境即識陰以彰豈不彰明較著矣乎。然豈獨此經佛
令眾生觀究現前陰心哉。經經皆爾。論論皆然。佛令
比丘觀四念處行道。菩薩觀識受想行色至一切種
智。起信云。有法能起摩訶衍信根。所謂法者一切眾
生心是。又妙法者心是。妙心體具如如意珠。則華嚴
之法界。法華之實相。涅槃之祕藏。般若之智慧。皆即
心以論也。若謂心外有法即實相外有法矣。祖師云。
陰界入三竝得為境。葢行人受身誰不陰入重擔現
前故也。若觀心者近而復要。則識心者乃起觀之處
入理之門矣。良由心能諸佛。心能眾生。心能天堂。心
能地獄。心即諸佛。心即眾生。亦由諸佛即心。眾生即
心。天堂即心。地獄即心。生佛有迷悟而此無迷悟。生
佛有隱顯而此無隱顯。生佛有三世而此獨常住。古
人云無心而巳介爾有心三千具足。故一切眾生全
憑此心在洪波浩渺中出生死證菩提。十方諸佛亦
由究竟此心於三界五濁之內起大悲轉法輪度眾
生。若必埽除不用則斷眾生成佛之本滅諸佛得道
之基矣。況此經特重約心以明破顯。融心以成祕藏。
而必曰不用殆亦超過諸佛之說耶。交光曰。不用天
台六識。殊不知此之識心乃諸佛眾生共有之大本
詎可推與天台一家乎。譬如日月在天有目皆見。盲
人不見謂天無日。而并欲天下之人皆不見日有是
理乎。然交光用根不用識之言亦有所據但錯會之
爾。渠見經中七番破性之後阿難猶認推窮尋逐者
為心。而如來直下一喝曰此非汝心。交光據此即曰
識心巳經如來親口破斥故不宜用。殊不知如來所
破攀緣尋逐乃體上虗妄。非破識體主人公也。此一
毫聯纖虗妄若在則昏擾紛紜理即全迷。佛既喝破
則如鏡淨明生心體頓現。如下所謂性識明知覺明
真識清淨本然周遍法界是也。豈磨去鏡上塵垢者
并棄去鏡體光明也哉。但在前為塵妄所染則不變
隨緣。真如在迷迷名六識。至今妄去體彰則隨緣不
變周遍法界即性識明知。何曾有二哉。又如垢衣內
身瓔珞莊嚴只一長者。非離去垢衣內身別有一瓔
珞法身也。故知此非汝心者正破體上垢妄耳。交光
錯會乃謂必破識體而不用矣。又因五卷有識性虗
妄猶如空華之句。謂破六識。更不知此段通破陰入
界之虗妄也。至云知見立知即無明本。知見無見斯
即涅槃無漏真淨。豈非知見體上虗妄既無即知見
體是涅槃藏性乎。天台觀六識以顯不思議境深得
佛旨而立。非無本而云然也。即用根之言亦據經文
起修之始。佛示二十五圓通而獨選耳根為入道之
方便彼遂偏執此經專用耳根。豈知言耳根者但入
門方便也。葢行人起修二十五種門門可為入道方
便。今娑婆眾生耳根最利宜于耳聞入心成觀。故特
選之。當知觀成理顯之時早巳忘却外來耳聞方便
矣。豈有始終滯于方便而能心觀圓成耶。方便猶如
叩門之瓦度河之筏耳。若滯著耳根而不能入心成
觀則此耳根反成障礙。膠纏住著為生死根本牽入
輪迴不暇矣。經云眾生處處著。佛說入門之方便世
人即執方便為真實而不能入真深可憐愍者。秪如
觀音大士于古觀音如來所。初于聞中入流亡所。所
入既盡動靜二相了然不生。則耳根音塵二俱亡去
矣。然後得如是盡聞聞所聞盡而聞性亦空矣。聞性
既無。方得覺所覺空而空觀現前。未聞住著耳根色
法頑空之上可以空覺極圓者也。可知住著耳根之
上即空觀尚是難成。何況寂滅現前之圓中妙觀哉。
須知耳乃色質頑空全是生死無知之法如何依之
開解起行耶。不但深修妙觀不可憑依。即淺近聞聲
亦非耳根所得而有也。必仗內有識心之主以應外
塵方得有聞。經云。如是見性是心非眼。古人云。心不
在焉。視而不見。聽而不聞。食而不知其味。不其然乎。
若云修屬聞性。則聞性即識而有枝本之異。故觀音
心觀少成即云聞所聞盡而并此聞性亦遣之矣。則
知今經密因修證的依陰心為所觀境而顯大佛頂
體。若最初入門方便暫假耳聞爾。經云。歸元理無二
方便有多門。二十五聖豈非多乎。從耳門入豈非方
便乎。若執此經由耳根方便而入即為耳根圓通者。
何經不從耳根入哉。身子目連由聞因緣悟入亦耳
根圓通也。迦葉陳如聞四諦善來悟道亦耳根圓通
也。凡華嚴鹿苑方等般若法華涅槃五十年中證悟
弟子皆稟佛音教而入皆耳根圓通也。香嚴擊竹百
丈一喝曹溪聞應無所住而生其心皆耳根圓通也。
此皆得圓通之方便耳。須知佛逗娑婆之機率令從
耳根方便而入。何得錯會佛意偏執方便為此經真
實觀境哉。如經云。十方如來於十八界一一修行皆
得圓滿無上菩提。於其中間亦無優劣。但汝下劣未
能於中圓自在慧。故我宣揚但於一門深入。一入無
妄彼六知根一時清淨。又佛告文殊。此二十五無學
菩薩各說最初成道方便皆言修習得其圓通。彼等
修行實無優劣前後差別。我今欲令阿難開悟二十
五行誰當其根。兼我滅後此界眾生入菩薩乘求無
上道何方便門得易成就。據此明文灼然是言入門
方便何曾指為究竟真實哉。及文殊承命揀選亦云
歸元性無二方便有多門。聖性無不通逆順皆方便。
又云。誠如佛世尊詢我諸方便。於此門無惑方便易
成就。處處皆言方便何曾指耳根為究竟耶。但諸經
方便皆從耳入而不明言。若分明指選獨在今經也。
則知用根不用識之言真為棄本逐末者也。且問耳
根之所以能聞以何為本從何所來耶。夫本以一精
明分成六和合。在耳曰聞。在眼曰見。乃至在身曰觸。
則知本一心識如一獼猴遍映六牕故有見聞覺知
之用。若無內心主人公則外之眼耳六根色質頑空
何能聞見哉。經云。如是見性是心非眼。即可云。如是
聞性是心非眼矣。經云汝在室中門能見否。則諸巳
死云何無見。試例言之。汝在室中門能聞否。則諸巳
死云何無聞。聞性方便尚恃識心根本而有。云何偏
計色空之根為入道究竟法耶。豈非棄本逐末之巳
甚者乎。

○言以即空假中為能觀觀者。此經阿難初
請十方如來得成菩提妙奢摩他三摩禪那最初方
便。而如來則先用最初方便之假七番徵逐破其妄
計。次以真諦一喝斷其習相。然後次第引掖開顯奢
摩他解而從假入空之觀成矣。至汝猶未明一切浮
塵諸幻化相當處發生隨處滅盡其性真為妙真如
性。如是乃至五陰六入十二處十八界亦復如是。是
從空出假會一切法皆本如來藏森羅畢現而三摩
觀境成。然後融七大色心皆性色真空性空真色清
淨本然周遍法界。是二觀為方便得入中道第一義
觀而禪那之請酬。若約破會邐迤先奢摩次三摩而
論則同瓔珞次第三觀。若據圓會三如來藏離即離
非是即非即而論即大品一心三觀。葢開示行人修
法言不頓彰事難率爾必須次第。至妄去真窮理皆
一貫法必圓融。又非次第則破惑不盡。非圓融則妙
解不圓。況經在方等先別後圓部意尤清。故阿難雖
請妙奢摩他之圓融三觀。而至如來為其開示則阿
難仍為示中下但作次第領解。次第再問。直至當機
內解既開方為遍融一切同成性藏以酬阿難最初
三觀皆妙之請也。且今經三觀之法乃十方如來成
菩提之正軌。法界眾生出生死之要訣。具縛凡夫妄
想紛紜。必仗空慧蕩洗情塵。如金剛王寶劒直下斬
斷命根。寸絲不滯。方得塵淨光生本真獨露。至此則
待對既絕諸妄消亡一念不生名相總滅元無空觀
之名。伹眾生向來妄心膠著萬有。賴此妙慧當前直
下空諸行有假名空觀而巳。豈真有一空觀在胸中
哉。此中若存一空觀之名則大有所有生死正長矣。
何能出生死哉。秪如三藏無常。即始自迦羅終至圓
著如劫火燒須彌大地蕩盡無餘。況奢摩他真空得
力哉。世人偏執耳根方便為真實良由曾未染指小
空耳。豈惟人哉。即上地諸天禪定雖深無此空慧故
但能伏斷思假而不能破去諸見全住輪迴。持戒比
丘檢束身口。如擎油鉢何等艱苦。亦由無此空慧但
能暫轉業報而見思全在生死何辭。故知此一空慧。
乃四教行人三世諸佛出世成道之根本。所以今經
惟重空如來藏也。雖然。但恐妄心不空耳。心既空巳
則任運法法現成頭頭合道。森羅宛具名假觀三摩。
不有不空即中道禪那。如鏡垢既去法爾現像。鏡光
明三不一不異是圓融三觀。而其實只觀識陰以顯
乎本有一心也。本心之上亦無三觀之假名。十方諸
佛因用此妙慧破去諸妄究竟本心。故歷指自巳所
歷程途以昭示來茲。令眾生可依之而遄征先登道
岸。故有三觀之名也。交光不知此妙乃謂三觀屬在
天台不可依用。夫周行大道貴賤率由。若眾生安心
火宅則自然不必依行。苟欲競出苦輪豈有捨此別
趨者哉。所謂出必由戶何莫由斯也。苟謂不可依用。
是杜絕法界眾生出生死成菩提妙奢摩他三摩禪
那之正路而使之竟入搆生死入三途之邪道矣。悲
乎。且此三觀正道阿難因不知而請如來因請而示。
必先奢摩。次三摩。後禪那。答其所問章章明白如何
推與天台一家耶。天台不過依經立字為法施菩薩
而巳。況此三觀法門不獨說於楞嚴會上。瓔珞說三
觀。大品明三觀。圓覺說三觀。涅槃亦三觀。寶積說三
觀。若乃類通三觀。則道識性般若菩提大乘身涅槃
三寶德一一皆三法。舉五十年中所談如來成菩提
眾生出生死從迷至悟自淺之深之要法莫外乎三
觀妙慧矣。如何不可依用。如何推在天台耶。若果三
觀勿依。不惟絕法界眾生出生死之正道。且顯如來
一代時教皆錯談矣。即如來當日由三觀以人寶所
之程途皆錯謬矣。即十方如來由此奢摩三摩禪那
以成菩提之菩提亦未必成矣。(靈耀)幸遇佛乘得伸
鑽仰。識雖暗短志在利人。恐來者不知謗法墮苦略
一辯明。非苟執偏私妄陳是否。倘有偏斯天龍譴責。

* 三釋題目

為二。初釋經題。二釋譯人。經題中先釋本
題。次釋別名。總題例有五重。今作四番解釋。一標章。
二解釋。三引證。四生起。

初標章者。此經以人法為名。如來藏妙真如性為體。
楞嚴妙定為宗。斷愛遠塵為用。方等被開成醍醐為
教相。

二解釋者。一釋名。此經以人法為名。名有通別。大佛
頂如來密因修證了義諸菩薩萬行首楞嚴十九字
別名也。經之一字通名也。今先釋別名。即中云。別名
中共有三句。初大佛頂三字為一句。次如來下為第
二句。次諸菩薩下為第三句。向後結經共有五名今
首題中存三隱二故但十九字也。初三字桐洲引吳
興解指為密呪之名。其說最是。然考經中義非一途。
如云佛頂光明摩訶悉怛哆般怛囉無上神呪。斯為
如來無見頂相無為心佛從頂發輝坐寶蓮華所說
心呪。又云亦說此呪名如來頂。非從密呪得名乎。首
卷經云。有三摩提名大佛頂首楞嚴王具足萬行十
方如來一門超出妙莊嚴路。則大佛頂之言又從顯
教得名無疑矣。大是稱體之讚。佛頂是尊極之稱。良
由覺體妙明無相可得。遍一切處超出群有。四眼二
智所不能窺名大佛頂。顯說之即為經。密說之即為
呪。豈有二耶。所言密者非祕密法輪之密。秪以梵語
未翻秦人不解故云密爾。此經緣阿難示墮婬室方
遭邪染心雖明了而力不自由于義為著相。非妙明
無相尊極之呪安使解脫。經中名此呪為如來頂者
葢名此呪為妙明無相超絕之法也。而從頂光化佛
說之者葢道之難知聖人必示之以象。故從釋迦之
頂現無為心佛說無上心呪。從能示言之。佛字可指
釋迦應身。頂字可含釋迦化身。然頂即無見頂相直
顯法身。華嚴云。初生疾捧持。諦觀不見頂。正指此相。
西域記云。昔婆羅門以一竹杖長一丈六欲量佛身。
纔丈六巳又一丈六。量既不巳插地而去。其杖成林。
後于此中而立精舍名為杖林。又金剛密迹經云。佛
成道後游波羅奈。東方去此甚遠有佛號思惟華。世
界名懷調。有菩薩名應持來禮佛足。繞千匝巳念欲
量佛身。即自變形高三百三十萬里復見佛身高五
百四十三萬兆垓二億里。以佛神力應持往至上方
百億恒沙世界界名蓮華莊嚴佛名蓮華。上至彼界
永不見釋尊之頂。不知佛身遠近幾何。往問彼佛。彼
佛答言更過恒沙劫亦不能見釋尊之頂。智慧言辭
光明悉亦如是。據上經文無見頂相之為法身明矣。
從此頂而現化佛必是從法起報。故經云于時世尊
頂放百寶無畏光明。光中出生千葉寶蓮。有佛化身
結跏趺坐。如經所言。華臺上佛豈非報耶。報身全是
智慧方能顯法身無相之道故說呪獨勅文殊。是則
能示中雖示三身而正以無相法身為主。此示象之
意也。從此頂說呪正示呪理尊極妙明無相更何疑
乎。此表示神呪所詮之理。亦表經文所詮之理。顯密
雖殊其體無二。吳興云。經題非喻是法亦屬于人不
其然乎。三身是人。理體即是法也。問。何不言佛身而
言佛頂。答。若言佛身徧該空有。今言佛頂惟在中道
無相之法。釋籤云。空假即中中為經體。中即空假亦
指于中。三諦無非遍一切處。據籤此文。三諦咸遍經
體惟中。今但以無相為佛頂。然何往而非佛頂耶。大
佛頂義浩妙無窮。上所解者略中之略而巳。次如來
密因修證了義八字為一句。如來是證果之人。文句
引成實論云。乘如實道來成正覺故名如來。句即釋
云。乘是法如如智。實是法如如境。道是因。覺是果。據
此。知如之一字當以境智釋之。謂境如于智。智如于
境也。來之一字當以因果釋之。謂乘因中如實之道。
來成正覺之果也。密因者。密為祕密。大經哀歎品云。
何等名為祕密之藏。猶如伊字三點若竝則不成伊。
縱亦不成。如摩醯首羅面上三目乃得成伊。三點若
別亦不得成。我亦如是。解脫之法亦非涅槃。如來之
身亦非涅槃。摩訶般若亦非涅槃。三法各異亦非涅
槃。我今安住如是三法為眾生故名入涅槃如世∴
字。大經所說是如來三德祕藏之果。而果必有因肖
果之因稱為密因。何等是耶。所謂苦即法身。惑即般
若。業即解脫。如是解知名為密因也。經云。五陰六入
從十二處至十八界因緣和合虗妄有生。因緣離別
虗妄名滅。殊不能知生滅去來本如來藏。常住妙明
不動周圓妙真如性。性真常中求于去來迷悟生死
了無所得。如經所言詎不密乎。問。何不指妙奢摩他
三摩禪那為密因耶。答。此妙三止巳兼于修。當先取
解悟為因。眾生無始以來唯有煩惱業苦而其體即
三德此義最密。能解此者即解三止。何以故。絕思議
故。離根塵故。今正指三止之解為密因也。修此密因
名了義之修。如簡圓通以耳根為此方之機宜是巳。
依此而證名了義之證。如五十五位真菩提路是巳。
了義者謂詮義究竟。如空假非了中道為了。隔別非
了圓中為了。今經有權有實會權歸實莫非了義。是
可定一經之宗矣。三諸菩薩萬行首楞嚴為一句。菩
薩是因中之人。諸名不一。一菩薩巳具眾行況諸菩
薩之所修乎。古人釋此名引第八卷五十七位從因
至果以當萬行。說亦非謬。但位名證得行名進趣。豈
直于位而當于行。當指欲入位及巳入位時所修為
行則合經旨。又此經徵心辯見五陰三科七大及諸
圓通。依此而修具一切菩薩法式。故在般若為菩薩
歷劫修行。在今經稱萬行首楞嚴也。經云首楞嚴王
具足萬行。據此。當以首楞大定為總。萬行為別。總定
具別稱之為王。涅槃云。首楞者一切事竟。嚴名堅固。
一切畢竟而得堅固名首楞嚴。又大論云。首楞嚴者
秦言徤相。分別知諸三昧行相多少深淺。譬如大將
知諸兵力多少。菩薩得是三昧諸煩惱等不能破壞。
如轉輪王主兵將寶所至之處無敢壞者。故亦翻為
事究竟也。此可含今經之用。上如來是人。密因等是
法。菩薩是人。萬行等是法。雖顯教所詮。密呪中寧不
具此義耶。問。昔孤山釋經題云具三為名桐洲非之。
今何具三章之義耶。答。妙玄云。釋名總論三法。體宗
用開對三法。覩今楞嚴經題方知古云釋名是總三
章是別言實有據。但大佛頂屬體密因修證是宗于
義咸合。唯菩薩萬行是因中之事似應屬宗不應屬
用。然釋籤解玄義十妙而云。境是體是法身。智行是
宗是用。彼文行妙是用今菩薩萬行何得非用。總別
之釋更無可疑。

次釋通名。經者訓法。訓常。依此言說詮顯性相令物
生解故稱為法。一切諸佛皆同此說故稱為常。有翻
無翻具如妙玄說。釋名竟。

二辯體者。此經以如來藏妙真如性為體。若據經題
以大佛頂為體。葢小乘經有三印。大乘唯一印。印即
是體。小乘明生死與涅槃異。生死中以無常為初印
無我為後印。二印印說生死。涅槃但用一寂滅印。是
故須三。有此三法知是佛說修之得道。無三法印即
是魔說。故以三法為體也。大乘生死即涅槃涅槃即
生死無二無別唯是一實相名實相印。無量義經云。
無相不相不相無相名為實相。解云。無相者無生死
相。不相者不涅槃相。而又云不相無相者并不涅槃
相亦無相也。今大佛頂乃由證此實相之理成無見
頂相為三十二相之一相。究論其體即實相法身故
特名大佛頂也。此體雖眾生本具唯佛證得。妙玄云。
今取佛所見為今經正體不其然乎。而復取如來藏
性者。是文意之所歸一經之盛談。即題中大佛頂之
義故標為體。何謂文意所歸。經明諸三摩提文云。一
切浮塵諸幻化相當處出生隨處滅盡幻妄稱相其
性真為妙覺明體。如是乃至五陰六入從十二處至
十八界因緣和合虗妄有生因緣別離虗妄名滅。殊
不能知生滅去來本如來藏常住妙明不動周圓妙
真如性。此文方出如來藏性之名。然世尊言之殊非
率爾。葢必三番進否而後明其義。行謂進謂進明圓
教也。何謂否謂覆圓用別也。何謂三番進否。經于七
處徵心之後阿難疑心無體。爾時世尊開示阿難及
諸大眾欲令心入無生法忍。于師子座摩阿難頂而
告之言。如來常說諸法所生唯心所現。一切因果世
界微塵因心成體。此第一番開示唯心是進明圓教。
然欲阿難識取其心必先撥去前塵獨顯見性。故有
前塵自暗見何虧損之語。乃至云。燈能顯色如是見
者是眼非燈。眼能顯色如是見性是心非眼。初卷末
有性心失真認物為巳之責。匿王章云。汝面雖皺而
此見精性未甞皺。皺者為變不皺非變。變者受滅彼
不變者元無生滅。如上經文是第一番揀妄明真為
圓教之否。葢不明唯心則圓宗不立。不揀妄緣則真
心不顯。故選擇于客塵之間頻煩乎主空之辯良有
以也。初明諸法惟心則諸法皆常豈非圓乎。次之主
客對分生滅與不生滅逈然二途豈非別乎。而謂楞
嚴純明圓教不亦謬乎。用別為入圓之方便經稱最
初方便意在于此。次阿難復執見聞不生滅者即是
真性。佛徵顛倒所在茫然不知。佛興慈悲發海潮音
徧告同會云。色心諸緣及心所使諸所緣法唯心所
現。汝身汝心皆是妙明真精妙心中所現物。此指正
報惟一真心。又云色身外洎山河虗空大地咸是妙
明真心中物。此兼指依報唯一真心。經立譬結責云。
譬如澄清百千大海棄之。唯認一浮漚體目為全潮
窮盡瀛渤。汝等即是迷中倍人如來說為可憐愍者。
如上經文是第二番進明唯心。前第一番止是立宗。
今第二番鬯明圓旨。然阿難自呈所悟復以緣心允
所瞻仰。故佛以指月主客為喻重就見性顯云。明還
日輪。暗還黑月。通還戶牖。壅還墻宇。緣還分別。頑虗
還空。鬱𡋯還塵。清明還霽。汝見八種見精明性當欲
誰還。諸可還者自然非汝。不汝還者非汝而誰。後文
復云物類自有差別見性無殊。又云若不見吾不見
之地自然非物云何非汝。夫如前經所言若依若正
皆是玅明真心中物。今又揀去物類獨顯真見。此第
二番覆圓說別也。葢不重明惟心則圓旨不鬯。不退
明見性則妄緣不除。所以為圓教之否。庶阿難疑團
豁然由方便而得入圓宗。阿難復疑見有舒縮。佛斥
云一切眾生。從無始來迷巳為物失于本心為物所
轉是故于中觀大觀小。若能轉物則同如來身心圓
明不動道場于一毫端遍能含受十方世界。是第三
番進明圓理也。前二番進明圓理則論惟心。退明別
教則論見性。今第三番只就見性結歸圓理。又前論
惟心尚通于因。今毛吞芥納直就果德開示。乃至後
文云。此見及緣元是菩提妙淨明體云何于中有是
非是。亦就見性以歸圓也。次阿難復以自然因緣為
問。如來一一逐破。乃至云見明之時見非是明。見暗
之時見非是暗。見空之時見非是空。見塞之時見非
是塞。如經所說見性離外塵明矣。又云見見之時見
非是見。見猶離見見不能及。如經所說見性離內根
明矣。是第三番退明別教也。前云。此見及緣元是菩
提豈非圓教。次則根塵明暗空塞皆非見性豈非別
教。更示同別二種妄見咸為圓教之否。葢不三示圓
理則佛境不現。不嚴揀妄見則偽根不除。嗣後經文
復破和合非和合以竟三番進否之局。三番之後方
結歸如來藏性明諸三摩提。所以者何。前三番用別
意在三番進圓。圓宗大旨在明惟心。心體遍圓含十
方界即是如來藏性。藏以含藏為義。必先知心量而
後及于藏性方表其名結歸之次第然也。後七常住
名中稱空如來藏。圓通章云。立大圓鏡空如來藏。詎
非文旨所歸乎。何謂一經盛談。經于五陰三科文首
雖揭如來藏妙真如性之名。及後結文但云本非因
緣非自然性。意未全露。惑者尚謂雖有藏名未見所
藏之法。因以中道了義為請。如來始會地水火風無
邊虗空明了之見分別之識罔非性德此示性具之
法也。夫達惟心了體具者則知圓旨。前二卷盛明唯
心。至三卷方明性具。是則惟心為性具之門性具乃
惟心之旨。性具既彰如來藏顯。當機至此始悟一即
一切心體遍含。乃有消我億劫顛倒想不歷僧祇獲
法身之偈。此從圓教得悟其旨明矣。然性具諸法具
無具相。故滿慈示為迷惑。立水火相陵之難空地俱
遍之疑。如來因此又言妙覺明心先非水火廣明如
來藏理。而云本妙圓心俱非十界此即空之義也。元
明心妙俱即十界此即假之旨也。妙明心元離即離
非是即非即此即中之道也。至此則如來藏理究竟
彰顯圓解開發殆無餘疑。圓行圓證實基于此。嗟夫。
世人之惑也久矣。如第三卷中廣明性具以彰藏義。
古今解者尚言性中定無水火。循發似異故性受七
大之名。此師不達性具。見後文有觀性元真惟妙覺
明妙覺明心先非水火之語。遂以第四卷意解第三
卷之文。不知七大止一藏性。性中具七明文了然。舉
一全該一切亦爾。此自性一多互容之妙。不然。何以
名如來藏乎。又第四卷中言妙覺明心先非水火云
何復問不相容者。此文非謂性中先無水火後起水
火。應知先字與復字對看。言妙心巳非水火豈應復
問不相容者。葢即水非水即火非火故稱妙心。解者
惑云。先在性時雖有性水性火而無相水相火故無
陵滅。若謂性中總無水火即違性具之旨。此師謂性
中必具水火。乃以第三卷意解第四卷之文。當知性
具水火即非水火。故古人云。具無具相全體即空。使
此妙性有一法可得何以稱空如來藏乎。今時解者
例引寶積三如來藏用釋楞嚴。然考今經止有空如
來藏無餘二名。但立一名其義亦足。空即真諦。藏即
俗諦。如來即是中道。此三即一稱空如來藏。寶積非
多今經非少。七卷中云。妙性圓明離諸名相本來無
有世界眾生。九卷中云。精研七趨皆是昏沉諸有為
相。于妙圓明無作本心皆如空華元無所著。十卷云。
入于如來妙莊嚴海圓滿菩提歸無所得。皆是其義。
故一經盛談莫過于此。題稱大佛頂者。謂無相之體
遍含法界。不廣明如來藏性豈顯大佛頂之義哉。妙
玄云。體者禮也。君父之體尊。臣子之體卑。彼文意指
實相為君父諸法為臣子。當知大佛頂如來藏性之
言是貴極之法也。問。孤山以常住真心為體今胡不
爾。答。心名隨緣性名不變。具足當以心性為體。今從
體底之釋舉要言之但云性耳。又常住之言即是藏
義。何者妙玄云。小乘灰斷無如意珠身。據此文。即知
如意珠身方名常住。謂果上現十法界身說法利生。
如如意珠王隨意雨寶。因中先具此心亦名常住。此
與如來藏性多所含藏而無積聚有何異耶。故但釋
藏名即談常住。辯體竟。

三明宗者。以楞嚴妙定為宗。若據經題以如來密因
修證了義為宗。宗者尊也。要也。經之有宗如屋有梁
柱。網有網維。為一經之主宰。正行人之趨向。然前云
大佛頂為貴極之法則體實至尊。今又以字為尊其
故何哉。應知體約實相之理。宗約修證之事。若非妙
宗體何由顯。體為宗家之體。宗為顯體之宗。體亦屬
宗故宗為網要也。楞嚴妙定三止觀在一心中。若能
解了即是密因。修謂修此妙定。證謂證此妙定。于修
證中大概以即三之一稱了義也。此經阿難當機首
請十方如來得成菩提。妙奢摩他三摩禪那。最初方
便。古今解者其說不一。孤山作三止釋。其言云梵語
奢摩他此云止。止于真諦即體真止也。梵語三摩提
此云等持。離沉掉曰等。住心一境曰持。止于俗諦即
方便隨緣止也。梵語禪那此云靜慮。止于中道第一
義諦即息二邊分別止也。首楞嚴是奢摩等通名。奢
摩他等是首楞嚴之別號。阿難智慧力多三昧力少。
既以多聞小慧自咎正以楞嚴大定為請。吳興云。孤
山專用三止配今三名斯得經之深也。然資中用圓
覺經作三觀釋。夫圓覺經云。一切諸菩薩無礙清淨
慧皆依禪定生。所謂奢摩他三摩提禪那。據此。則三
皆名定明矣。又圓覺經云。奢摩他至靜。三摩正憶持。
禪那明數門。是名三淨觀。據此。則三皆名觀又明矣。
圓覺先以奢摩等三名通乎止觀今經何獨不然。第
二卷云。爾時世尊憐愍阿難及諸大眾將欲敷演大
陀羅尼諸三摩提妙修行路。告阿難言。汝雖強記但
益多聞。于奢摩他微密觀照心猶未了。經云奢摩他
又云微密觀照豈非即止之觀耶。向下發明同別二
種妄見正是奢摩他微密觀照盛談入空之道則真
諦中具有止觀復何疑乎。真諦既爾中假亦然。夫三
摩提元翻等持。既離沉掉專心一境正是止義。妙樂
二十九卷五十八紙云。三昧從定。陀羅尼從慧。今經
中既云大陀羅尼豈無觀慧耶。由是言之。三摩提中
必具止觀。禪那中道定慧不二抑又不必言矣。釋名
者或以為止。或以為觀。其說咸是。但不可偏執。今以
三名咸具止觀為正解也。又有師云。奢摩他翻止。三
摩提翻觀。禪那雙收止觀。義實無礙。然考翻譯未見
所出。涅槃經中乃以奢摩他翻止。毗婆舍那翻觀。畢
叉為止觀等。今經亦云奢摩他中用諸如來毗婆舍
那此名方是止觀。豈得直以三摩為觀耶。考圓覺云。
奢摩他寂靜如鏡現諸像。三摩提起幻如苗漸增長。
禪那唯寂滅如彼器中鍠。據圓覺經文。此三名的是
空假中也。今以三法在一心中方名為妙。即中云。古
來解經者元不用三觀分科。近代分文始開三觀。其
說有二。一者如交光正脉以楞嚴前三卷半科為奢
摩他性定道理。從請入華屋去至說呪以前科為三
摩。嗣後經文總名禪那。此說大謬。何者。經七徵之初
即云有三摩提名大佛頂首楞嚴王具足萬行。二卷
五陰三科名諸三摩提妙修行路。而總判為奢摩。于
義可乎。彼嫌七徵初有三摩提之名乃強解云隨便
寄居。此科既非餘科盡不可依也。二者南方諸師以
徵心辯見之文為奢摩他。五陰巳去為諸三摩提。七
大之文科為禪那。幽溪科亦然。此得如來次第三觀
之旨。但辯見文首請示奢摩他路。乃經文自說更有
何疑。而七徵之初文云。有三摩提。解者總判為奢摩
于義可乎。良由諸師不善用瓔珞經文故立科不順。
得瓔珞意洞然無疑。瓔珞初卷五紙云。從假入空觀
亦名二諦觀。從空出假觀亦名平等觀。二觀為方便
得入中道第一義諦觀。心心寂滅自然流入薩婆若
海。此經文正明次第三觀何不引之以科楞嚴耶。葢
三摩提屬如幻之假。于義無疑。圓覺經云。三摩提起
幻。今經亦云如幻三摩提。然則以三摩提為假觀者
本于二經非臆說也。又大論云。迦羅是實時三摩耶
是假時。據大論文亦顯三摩是假。故知今經徵心辯
見宜屬空觀。而七徵之首云有三摩提。辨見之初請
開示奢摩他路。所謂從假入空觀也。止觀云觀假為
入空之詮空由詮會。不其然乎。況所立之科與瓔珞
經合可無惑矣。但從假入空元非正意。今經圓別竝
明。圓為正意別為旁意。圓教初心從假入時即具三
諦。如妙玄云。見思幻破真諦幻成。無知幻破俗諦幻
成。無明幻破中道幻成。今文亦然。達此假法三觀咸
備即具萬行。故有三摩提下即云名大佛頂首楞嚴
王具足萬行。此圓義也。若別人修從假入空觀。七處
徵心正當從假之時。至下請示奢摩他路方是入空。
夫分圓即別融別即圓。如來以圓義立宗。阿難約方
便立問。圓別不相礙也。亦非別無以顯圓非圓無以
融別法應爾也。前體章中明三番進否進否之本實
在于此。何今人觀文而不察其義耶。或謂諸經論中
凡示修止觀法皆名三摩提。故三摩提是通名首楞
嚴是別號。其說良是。但三摩提所以為通名者正以
其專心一境無事不辦故經論皆用此名。既專一境
豈非假耶。次第三觀中初觀既爾。從空出假其義亦
然。如前所引將欲敷演諸三摩提妙修行路是其文
也。以欲從空出假故先演奢摩他微密觀照而後明
諸三摩提也。作此消釋。不唯符合瓔珞而今經奧旨
亦煥然矣。然雖含次第經意在圓故云妙修行路。謂
諸三摩提一一達之莫非圓觀是入菩提之路也。至
三卷七大之文。約次第說即同瓔珞二觀為方便得
入中道第一義諦。問。若順次第前明空假至此宜明
中道。若依圓頓前巳明中至此何復請中道耶。答。如
來立義以圓兼別。阿難請問多約別教。為欲成最初
方便故也。然所請者乃是中道了義。謂前非無中但
明惟心。未明性具。今須明性具七大方是了義。又因
緣自然二俱排擯乃中道雙遮之義。須更明性具七
大則進照咸備方是了義。所以七大文後了義方彰。
阿難大眾。即說偈讚佛也。問。次第三諦先空次假後
中不聞先觀假法。答。從假入空名空前之假。從空出
假是空後之假。經文如此非任胸臆。圓頓教中假亦
居首。輔行二十一卷云。三諦無形俱不可見。然即假
法可寄事辯。即此假法即空即中。空中二理二無二
也。據輔行此文。豈非假觀居首耶。十不二門云。照故
三千恒具遮故法爾空中。荊溪此言假亦居首。三千
即假法也。妙樂釋經萬二千人俱觀心文中云。境據
假邊且存其數。空中尚無其數安在。然必約假以立
空中。觀亦如是。今楞嚴首云三摩提者亦約假以立
空中也。應知三觀畢竟在一心中不分先後。而用觀
時必托假法而起。苟不觀假何由入空中之理也。今
經前三卷約次第以論不次節節皆圓別并明。而意
在圓無非一心三諦。釋者豈可得權失實得實失權
耶。四卷富那問答審除細惑廣明如來藏理結顯前
來圓義。觀此問答知佛意唯在圓宗也。至諸聖圓通
會之皆是楞嚴大定。六十聖位無非妙契一心三止。
圓通非無偏小會之皆圓。故云彼等修行實無優劣。
聖位雖非別教。借別明圓故欲登初地更立四加行。
維摩云。有方便慧解。無方便慧縛。今經是有方便之
慧。涅槃云。二鳥雙遊。今經實雙遊之旨乎。及後廣揀
陰魔文中三名皆見。如云十種禪那此則以禪那之
名該餘二止也。又云彼善男子修三摩提奢摩他中
色陰盡者是必以二止該禪那也。正止觀例歷餘心
皆即三諦亦即三觀。正觀一心既爾。歷觀發得亦然。
故奢摩等三名一經前後互出各有其義。可但云舉
一即三乎。問。此經之宗。為多在因為多在果。答。般若
經以因為宗。涅槃經以果為宗。今既云密因修證了
義即并用因果為宗。而正意在因。如初請云最初方
便。二卷云非無學者茫然不知是義終始。四卷請入
華屋。爾時世尊哀憫會中緣覺聲聞發菩提心未自
在者。及為末法眾生開無上乘妙修行路。簡圓通偈
云。初心入三昧遲速不同倫。乃至辨陰魔文初云。汝
等有學緣覺聲聞今日迴心趣大菩提無上妙覺。經
末云并初發心大力鬼神皆大歡喜。如上諸文咸誨
初心之人。是知當以因心徹果而為宗耳。問。何不取
觀音耳根以定修止觀之法耶。答。行門方便的在耳
根。今通一部云三止觀也。

四辯用者。此經以斷愛遠塵為用。若據經題以諸菩
薩萬行首楞嚴為用。考玄籤用分二種。有宗家之用。
有用家之用。宗家之用屬乎自行。所謂智德為宗斷
德為用也。用家之用屬乎逗機。所謂化他智斷俱為
用也。今題中萬行首楞嚴無乃為宗家之用乎。菩薩
以三止為正修萬行為助用。而復取斷愛遠塵者乃
用家之用也。葢體宗精深用宜言淺而意深。故法華
經力令人一生成佛。然但以斷疑生信為用。金光明
經諸經之王而以照耀諸天心生歡喜為用。今經亦
然。歷觀前後告誡是以斷淫為首務也。葢障道之緣
莫如愛慾。阿難大權示墮淫室正為發起之由。歸來
見佛便言欲氣粗濁。向下世尊頻頻訶斥唯在貪欲。
乃至殺貪盜貪亦以欲貪為本。生死根元唯此非他。
故四十二章經云。賴有一矣。若使二同普天之人無
能為道者。今經勝用實在斷淫。所以佛勅文殊將呪
往護惡呪銷滅提獎阿難及摩登伽歸來佛所。乃至
悟宿世因貪愛為苦。一念熏修無漏善故即得出纏。
呪之力也。又云塵既不緣根無所偶身心快然是人
即獲無生法忍。經之力也。此雖淺事根元至深。故先
放頂光以照之。無為心佛無上心呪以破之。非大智
文殊不勅。非觀音圓通不選。須知一念起心根塵相
偶即為愛慾之因。若非耳根圓通不能頓破。經云。如
重睡人眠熟床枕惑舂米音為木石響。是人夢中豈
憶靜搖開閉通塞。其形雖寐聞性不昏。如經所言是
明聞性超根塵識。而此聞性根本實即當人一念心
王也。靜搖塵也。開閉根也。憶即識也。聞性超此三種。
若親到此地便能頓破根塵復超空有。二邊叵得。中
道不存。故文殊云我亦從中證非唯觀世音。其所以
能破先梵天呪者豈徒然哉。又十信去諸賢聖位必
從乾慧發源。復云至等覺巳始獲金剛心中初乾慧
地。然則經之力用何必舍此而別求其至深者耶。故
知用家之用能該宗家之用。菩薩萬行所以究竟堅
固者由斷愛之力爾。問。有用家之用亦有用家之宗
否。答。妙玄云。自行以智德為宗斷德為用。若化他。自
他智斷俱為宗化他智斷俱為用。籤解云。自他智斷
俱為宗者。自行以智德為宗化他以斷德為宗也。問。
宗家之用。能該用家之用否。答。正義如此。如菩薩萬
行可該斷婬。今又深言斷婬之力能該萬行互攝明
矣。

五判教者。當以方等被開成醍醐為此經之教相。元
夫如來說法而有五時。一華嚴。二阿含。三方等。四般
若。五法華涅槃時。今此楞嚴一經。或判之于法華之
後如孤山吳興二師是也。或判歸于般若法華之間
如溫陵環師是也。或直判為方等生酥如百松幽溪
二師是也。竊研三說各有所據。如此經歎德超過餘
經。諸聲聞眾皆大菩薩。既開權顯實亦開迹顯本則
宜屬于法華開顯之義。然因果經云。佛與波斯匿王
同日而生則佛說是經年六十二。菩提流支法界性
論云。佛年七十二歲說法華經。則判此經于般若法
華之間信不誣矣。又此經中具有四教。如云色心諸
緣及心所使諸所緣法唯心所現。汝身汝心皆是妙
明真心中物。豈非圓教。又云頭自動搖見無所動。手
自開合見無舒卷。及八還辯見等文。宜屬別教。處處
用四句推檢則通通教。聲聞四棄八棄則通藏教。又
處處有彈偏斥小嘆大褒圓之言判屬方等不亦宜
乎。今謂此經元是方等而說時在般若法華之間。葢
通五時中文通之類有如此者。但結集經家實取開
顯之意以結此經。所以嘆德之語勝法華也。應知此
經說非一時。初卷中波斯匿王諱日營齋。洎談七趣
則曰瑠璃廢父墜海而終。匿王父也。瑠璃子也。既歷
父子之存亡則說時甚久。始則摩登伽女攝阿難入
婬席。後云或得出纏或蒙授記。夫性比丘尼縱是利
根速取無學。而耶輸受成佛記實在法華豈應作餘
解乎。即中云。此經初會所說徵心辨見等文的屬方
等。四五卷去是法華後說。若爾。何無般若。考阿難于
佛成道日生八歲出家。至年二十餘方為侍者。則巳
當般若之時。然誤墮淫席之機豈宜聞融通之教。方
等彈斥正其宜也。此時為阿難別說方等為大眾總
談般若阿難豈不聞般若耶。既聞生熟二酥後聞法
華開佛知見所以受山海慧自在通王之記也。味此
經中五陰三科會入如來藏性。與般若八十一科會
歸摩訶衍其義何殊。但經題無般若之稱不得同般
若耳。所以同法華開顯者。如後經題五名有妙蓮華
之言則同法華可無惑也。問。方等陀羅尼經云。昔於
王舍城授聲聞記今復于舍衛國祇陀林中授聲聞
記。然彼經尚屬方等今豈便同醍醐。答。輔行云。方等
隱密與記不同法華顯露與記顯久遠本。據輔行此
言。今經授記可同方等。雖有妙蓮華之言亦是隱密
同法華爾。但今經與餘經不同。何者。餘經當機非是
阿難故不露開顯大意。今經當機即是阿難。阿難是
結集人。其所聞開權顯實開迹顯本之旨于經首略
見一班。如云與大比丘眾千二百五十人俱皆是無
漏大阿羅漢。佛子住持善超諸有。能於國土成就威
儀。從佛轉輪妙堪遺囑嚴淨毗尼弘範三界應身無
量度脫眾生拔濟未來越諸塵累。上是阿難通序之
文正明諸大弟子巳住首楞嚴定。古解首楞嚴定者。
不起滅定現諸威儀。今云佛子住持善超諸有。諸有
即二十五有。既能超之詎非大乘滅盡定耶。又云能
于國土成就威儀豈非現諸威儀耶。次八句釋上首
楞嚴定。初從佛轉輪妙堪遺囑釋佛子住持也。嚴淨
毗尼弘範三界釋善超諸有也。若不具大乘十戒烏
能生大乘滅定。又既超諸有即可為三界之軌範矣。
應身下四句釋能於國土成就威儀。久得法報之本
現身十界故應化無量。更拔濟未來則非小乘灰身
滅智之比。此文中先標後釋皆示諸大弟子巳住首
楞大定。開聲聞乘即菩薩道是開權顯實。本是菩薩
外現聲聞是開迹顯本。故據結集人意實取開顯之
意以集此經。既於經首開顯則是經必同醍醐明矣。
據經但是密同。據結集人即是顯同。須知前四時經
既被法華開顯盡成圓妙。今特於楞嚴示開顯之相
餘可例知。是則阿難之意乃以此經為開會之法式
一化之大意。智者於玄句中開教。阿難於通序中開
教當有何咎。又凡言開者開於可開。經中密同巳具
可開之勢。結經者遂於序中開之。此著述之權不可
奪也。問。今經當機雖是阿難何須定露開顯大意。答。
餘經各有當機懷疑叩佛佛為除疑。結集者據一時
之問答結集成經足明利益。餘人續聞開顯悟解轉
深。其得益在心非阿難所能記也。今經是阿難自記
所聞歷二十餘年但成一部。所述悟門若不及開顯
即有遺漏。況誤墮婬席元是示迹可不表本地耶。又
餘經各有諸品當機非一。今經不立品名。雖有富那
文殊問答而大意專在阿難。須盡述一人之悟故順
結集之意云開顯爾。然此經與法華復異。如云十方
如來於十八界一一修行亦無優劣。復云此二十五
無學諸大菩薩及阿羅漢各說最初成道方便皆言
修習真實圓通彼等修行實無差別。是開權也。又云
令汝但於一門深入即施別教之權也。定性聲聞皆
獲一乘寂滅場地是開權也。後阿難復證小乘仍施
藏通之權也。權用三教以為蘇息實不保權以為究
竟當與涅槃同義。扶律談常其旨亦同。若爾。何不攝
前歸後但屬醍醐。乃指經初所說仍同方等。答。此經
既兼權小。況諱日營齋初會所說實在法華以前不
得判同涅槃。今以為方等被開成醍醐則無失矣。攷
長水璿公亦云此經非一時所說說必前後。近代憨
公復云此經不可局定一時。今所判釋幸合古轍來
哲評之。判教竟。

三引證者。八卷中文殊問名如來共答五名即合五
重玄義。一云是經名大佛頂悉怛哆般怛囉無上寶
印十方如來清淨海眼。此證體也。大佛頂是實相之
體。悉怛哆等雖是呪名而通於顯教。妙玄云。小乘經
有三印大乘唯一實相印。今云無上寶印豈非實相
印乎。如來以此而照窮法界無一相可得名清淨海
眼。正如妙玄取佛所見為實相正體也。

二云亦名救護親因。度脫阿難及此會中性比丘尼
得菩提心入遍知海。此證用也。夫歷劫親因以受纏
縛。今能斷愛與無明父母別是真救護。既窮愛見之
本所以得菩提心入遍知海。證此經以斷愛成菩提
為用明矣。

三云亦名如來密因修證了義。此證宗也。密因是圓
解。修是圓因。證是圓果。密之為言所以讚因。了義之
稱所以讚修證也。此經開解起行俱帶方便明證唯
圓。以阿難初請有最初方便之語故解行帶權殊非
揀選。然正意唯在圓教後明地位是指歸之處。其義
純圓而借別明圓所以接引別教則經宗在一乘明
矣。雖竝標因果實以因心該果。

四云亦名大方廣妙蓮華王十方佛母陀羅尼呪。此
證教相也。大方廣似同華嚴然但義同而巳。約時而
論不可判屬華嚴正可冠於妙蓮華之上耳。吳興云。
大方廣所說之法也。大方是體。廣是其用。即空如來
藏具不空之用也。又常遍曰大。軌持曰方。包富曰廣。
如次配法身般若解脫亦如來藏之三德也。即中云。
三字具含體宗用三。三者合則可論教相矣。妙蓮華
王名同法華。今經有權有實。指權即實名妙蓮華。統
攝自在故云王也。次十方佛母陀羅尼呪乃是呪名。
如方等陀羅尼經云。此陀羅尼呪乃可為父乃可為
母。又云諸佛道皆從此生是佛父母。今經正與彼同。
彼經既密同法華則今經亦密同法華宜屬方等明
矣。阿難於序中巳明開顯。是則經文密同結集顯同。
有密同故方得顯同。總判此經必是方等被開成醍
醐為教相也。

五云亦名灌頂章句諸菩薩萬行首楞嚴汝當奉持。
此證經名也。灌頂章句者。中天竺國大乘祕典而有
五部。東方金剛部阿閦鞞佛以為部主。南方寶生部
寶生佛以為部主。西方蓮華部無量壽佛以為部主。
北方羯磨部不空成就佛以為部主。中央灌頂部毗
盧遮那佛以為部主。吳興曰。此經從灌頂部中流出
葢約密言名灌頂章句。有誦持者則如來智水灌其
心頂亦如剎利之受職也。菩薩因此受佛職位故諸
菩薩萬行首楞嚴當是經名。然上句從呪得稱而義
通於經。下句從經得稱而名通於呪。菩薩萬行不出
三止觀。三止觀在一心中萬行具矣。葢今經之宗雖
具因果而意在於因。所以最後一名獨標菩薩。又此
名在釋題中判屬於用。但是宗家之用非用家之用。
然萬行之言可攝用家之用故以配用。茲五名中救
護親因別當力用。則不須配用而以為經名之要不
亦宜乎。如一卷云。有三摩提名大佛頂首楞嚴王。又
云首楞嚴王世希有。其為別顯經名無疑矣。問。五題
皆是經名何獨以此屬名。答。五名既多稱者不能盡
舉。名中之要莫過於此。如今世人名此經為楞嚴雖
是凡語亦聖旨也。如上所說五重既備足堪受持遂
結云汝當奉持。引證竟。

四生起者。經體既要故居其首。證體必有用用居其
次。依經修行有因果之宗故居其三。三章既備須定
教相。而稱名者不能多舉。因結顯名中之要。五者具
矣能該別文。孰謂玄義非佛說乎。生起竟。

二釋別名者。
「
一名中印度那爛陀大道場經於灌頂
部中錄出別行」

【長水曰此別目也。印度名月。具云印特伽此云月
邦。以此大國形諸小國如星中月。彼有五印此當
中也。即一境之都名。一境之中有多國別。最中大
者號摩竭提此云大體以總攝故。或云不害皆義
翻也。那爛陀此云施無厭。龍名。西域記云。菴摩羅
國有池。池中有龍名施無厭。寺近彼池故以標號。
大道場者沙門體心修道之地也。佛滅度後六帝
緝興。遐疎紺宇園林普洽。都建一門。主客萬僧住
持增峻。印度諸寺莫先于此故名曰大。灌頂部者。
彼有五部此當其一。毗盧為主。既標部處尋騐可
憑。無謂近翻疑非正說。】

二明譯人者。
「
大唐神龍元年龍集乙巳五月乙卯朔
二十三日辛丑」

【長安三年則天罷政中宗嗣位是歲改為神龍元
年。龍集者龍星。亦云歲星。歲行一次也。集居也。乙
巳即所舍之次。朔穌也。月死復穌也。】

「中天竺沙門般刺密諦于廣州制止道場譯」

【天竺亦云乾竺。乾豆。身毒。印度等。沙門此云勤息。
生善滅惡之稱。般刺密諦此云到彼岸。譯之言易
也。易梵為華耳。周制達四方之言。東方曰寄。南方
曰象。西方曰狄鞮。北方曰譯。今翻西語而云譯者。
由漢世多事北方而譯人兼善西語因以稱焉。又
寄等四別也。譯言通也。】

「烏萇國沙門彌伽釋迦譯語」

【國名未詳。彌伽釋迦此云能降伏。翻梵為華故云
譯語。其中證義應有別錄。餘如翻譯時年中說。】

「菩薩戒弟子前正諫大夫同中書門下平章事清河
房融筆授」

【雖為宰官而受大乘戒者。經云。欲受國王位時乃
至百官受位時應先受菩薩戒。一切鬼神救護王
身及百官身也。弟子者。資于師長以父兄之道事
之故云弟子。正諫者今之諫議也。舉賢達能大扶
進人故曰大夫。中書門下二省之名。平和章明國
政之事曰平章事。筆授或云筆受。謂以此方文體
筆其所授梵本。緝綴潤色令順物情不失正理也。
初密諦割膊藏經泛海達廣州制止寺。遇宰相融
知南銓聞有此經遂請對譯。經苦血凝融妻以水
清之方得就筆。是皆有功于正法者例得竝書經
首。】

* 四系凡例(十條)

  
  * 此經前七卷正觀總無明心以明修證。後三卷約別能招報心以明修證。是十卷大綱字字皆歸心觀。大意既定至文略點即可例之前後故不繁瑣。
  * 此經以現前一念陰心為所觀境。以一心三觀為能觀觀。能觀三觀在文顯然。所觀識心如七處徵逐會見歸心聞性逈脫根塵等皆是也。
  * 吳門即中大師存有疏稿。凡剖判大途率由蠡測。消釋文句多所遵用。必標即中云者。一不忍先輩手眼湮沒無傳。一不敢濫貪人力坐享其成以冒盜竊之譏。
  * (耀)自癸丑初秋應講海潮即事判釋。七八年來雖時有所得皆草㔙未成。今巳未春應住楞嚴。寺係
長水大師講楞嚴以感雨華瑞雲而成疏之處。似符夙願者然因而綴緝成書。故仰遵長水義疏十居二三。亦先標長水二字者不敢攘為巳有也。
  * 凡科段大章皆自臆見。葢科含全義大局既定則網目瞭然。況先賢註疏於七趣五陰皆依樣葫蘆俱無定見。以致兩章位置仍虗名字錯喚。今依正觀總無明心約別能招報心以判。則不惟後之兩章名義確然。益顯前之七卷節節觀心字字有歸。似乎千秋未定之案而今始定。故曰觀心定解。
  * 凡細科小節多用舊人。葢丸劑均貴於定方不必藥味皆自創有也。
  * 另刻科中。或曰先曰次曰一曰二。及與隨經解釋中字數多少稍異。陰魔內小科有不錄出者。文隨義便初無拘局。
  * 凡科下之註是大義。經後之註是釋文。通部例之。
  * 凡先貫一圈者是科。無圈者即解。通部例之。
  * 凡出交光異解處必先標其文方為辯明。恐誤後人謗法墮苦非好為是否。至於解釋合宜處亦必遵用不敢沒人之長。

首楞嚴經觀心定解大綱(終)