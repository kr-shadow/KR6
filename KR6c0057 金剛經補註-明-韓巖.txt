#+TITLE: 金剛經補註-明-韓巖
#+DATE: 2018-05-12 10:22:39
#+SOURCE: github.com/kanripo/KR6c0057 master 64b2cd2e                

* No. 469-A

律而惟文字之是咎抑末矣。古語云。若非玉人夢破。
別有生涯。安得四海五湖。斬新日月。斯孟嘉補註意
乎。請以是徵諸識者。

旹
天啟丙寅仲夏既望　　汰生居士查應光撰
* No. 469-B

永明智覺禪師云。夫金剛般若。能開解脫之門。玉偈
波羅。善入菩提之路。行行而非空非有。句句而無
去無來。經說三十二分。功德難量。圓持四句偈文。
殊因莫測。書寫讀誦。當生華藏之天。為人演說。定
達涅槃之宅。般若乃菩提佛母。信心即功德道源。
長養聖胎。出生妙法。大抵看經通義。問道窮源。啟
淨信心。具擇法眼。心心無間理全彰。念念不忘文
自現。遺辭而解義。左右逢源。如盤之走珠。縱橫無
礙。信解受時者。洞明真性。見聞隨喜者。咸悟菩提。
流通天上人間。普徧微塵剎海。大虗無際。法施何
窮。以斯般若功勛。總報四恩三有。觀夫空如來藏。
碎祖師關。獨露真常。無非般若。三心不動。六喻全
彰。七寶校功。四句倍勝。若乃循行數墨。轉益見知。
宗眼不明。非為究竟。嗟夫。微宣奧旨。石火電光。密
顯真機。銀山鐵壁。瞥生異見。滯在中途。進步無門。
退身迷路。聊通一線。俯為初機。良馬見鞭。追風千
里矣。No. 469
金剛般若波羅蜜經補註卷上
三山鶴軒居士　韓巖　集解
海陽夢華居士　程衷懋　補註

【金剛者。金中精堅者也。剛生金中。百鍊不消。取此
堅利。能斷壞萬物。譬如智慧。能斷一切煩惱。轉為
妙用。般若者。梵語也。華言智慧。性體虗融。照用自
在。故云般若。梵語波羅蜜。華言到彼岸。欲到彼岸。
須憑般若。不著諸相。謂之彼岸。若著諸相。謂之此
岸。又云。心迷則此岸。心悟則彼岸。經者。經也。見性。
之徑路也。道川禪師云。法不孤起。誰為安名。頌曰。
摩訶大法王。無短亦無長。本來非皂白。隨處見青
黃。華發看朝艶。林凋逐曉霜。疾雷何太急。迅雷亦
非光。凡聖猶難測。龍天豈度量。古今人不識。權立
號金剛。宗鏡云。此一卷經。六道含靈。一切性中。悉
皆具足。只為受身之後。妄為六根六塵。埋沒此段
靈光。不知不覺。故佛發慈悲心。願一切眾生。齊超
苦海。共證菩提。所以說是經大意。只是為人解粘
去縳。直下明了自性。究竟堅固。萬劫不壞。如金性
堅剛也。】

「○法會因由分第一」

【標舉教起根源。依昭明所斷之分。頌曰。聖凡同聚
給孤園。似月如星共一天。持鉢著衣弘聖化。人人
盡是火中蓮。】

「如是我聞一時佛在舍衛國(至)千二百五十人俱。」

【如是我聞。如來臨涅槃日。阿難問曰。佛滅度後。一
切經首。初安何字。佛言初安如是我聞。次顯處所。
盖如是者。指一經所聞法體也。我聞。阿難謂如是
之法。我從佛聞也。一時。即如來說法。機應和合時
也。佛者。覺也。佛是教主。尊極名佛。若以諸大宗師
言之。如者。眾生之性。萬別千差。動靜不一。無可比
類。無可等倫。是者。只是眾生性之別名。離性之外。
更無別法。又云。法非有無謂之如。皆是佛法謂之
是。川禪師云。古人道。喚作如如。早是變也。且道變
向甚麼處去。咄。不得亂走。必竟作麼生。道火不曾
燒却口。如如。靜夜長天一月孤。是是。水不離波波
是水。鏡水塵風不到時。應現無瑕照天地。我者。為
性自在。強名之也。又云。身非有我。亦非無我。不二
自在。名為真我。聞者。聽聞也。經云。聽非有聞。亦非
無聞。了無取捨。名為真聞。川禪師云。淨躶躶。赤灑
灑。沒可把。頌曰。我我。認得分明成兩箇。不動纖毫
合本然。知音自有松風和。切忌隨他去。頌曰。猿啼
嶺上。鶴唳林間。斷雲風捲。水激長湍。最愛晚秋霜
午夜。一聲塞鴈覺天寒。一時者。謂說理契機感應
道交之時也。川禪師云。一。相隨來也。頌曰。一一。破
二成三從此出。乾坤混沌未分前。巳是一生參學
畢。時。如魚飲水。冷暖自知。頌曰。時時。清風明月鎮
相隨。桃紅李白薔薇紫。問著東君總不知。佛者。內
覺無諸妄念。外覺不染六塵。又云。非相而相。應身
佛也。相而非相。報身佛也。非相非非相。法身佛也。
川禪師云。無面目。說是非漢。頌曰。小名悉達。長號
釋迦。度人無數。攝伏羣邪。若言他是佛。自已却成
魔。祇把一枝無孔笛。為君吹起太平歌。在者。所在
之處也。川禪師云。客來須看。不得放過。隨後便打。
頌曰。獨坐一爐香。經文誦兩行。可憐車馬客。門外
任他忙。舍衛國者。波斯匿王所居之國。祇者。匿王
太子祇陀也。樹是祇陀所施。故言祇樹。給孤獨園
者。給孤長者所施之園。共建立精舍也。比丘者。去
惡取善。名小比丘。善惡俱遣。名大比丘也。若悟達
此理。即證阿羅漢位。能破六賊。小乘四果人也。川
禪師云。獨掌不浪鳴。頌曰。巍巍堂堂。萬法中王。三
十二相。百千種光。聖凡瞻仰。外道歸降。莫謂慈容
難得見。不離祇園大道場。】

「爾時世尊食時著衣持鉢(至)洗足巳敷座而坐。」

【爾時。佛現世時也。世尊。三界四生中。智慧福德。無
有等量。一切世間之所尊也。食時。正當辰食將辦
之時也。著衣。服僧伽黎。柔和忍辱衣也。乞食。佛以
禪悅法喜為食。而行乞者。示同凡僧。欲令折已慢
幢。生彼福德也。次第。如來慈悲。不擇貧富。平等普
化也。洗足。淨身業也。敷座而坐。跏趺入禪。示一切
法空也。川禪師云。惺惺著。頌曰。飯食訖兮洗足巳。
敷座坐來誰共委。向下文長知不知。看看平地波
濤起。】

「○善現起請分第二」

【善現起請佛法。為眾決疑。頌曰。解空特地播風雲。
九曲難穿問世尊。兩鏡光含千古意。珠璣瀉出顯
家門。】

「時長老須菩提在大眾中(至)善付囑諸菩薩。」

【時。空生起問之時也。長老。德尊年高也。梵語須菩
提。華言解空。亦名善現。從座起至恭敬。乃請法之
儀。右膝著地。先淨三業。摧伏身心也。合掌。心合於
道。道合於心也。希有。佛性含容萬法。無可比類也。
如來。如者佛性之本體也。來者。佛性之應用也。如
如不變。而應現萬緣。非來非去。心常空寂也。善護
念者。為護根熟菩薩。與智慧力。令其成就自行。與
教化力。令其攝受眾生也。善付囑者。為付囑根未
熟菩薩。巳得大乘者。令其不捨。未得大乘者。令其
勝進也。梵語菩薩。華言道心眾生。常行恭敬。乃至
蠢動含靈。悉起敬愛之心。不生輕慢也。川禪師云。
如來不措一言。須菩提便興讚嘆。具眼勝流。試著
眼看。頌曰。隔墻見角。便知是牛。隔山見烟。便知是
火。獨坐巍巍。天上天下。南北東西。鑽龜打瓦。咄。】

「世尊善男子善女人(至)云何應住云何降伏其心。」

【梵語阿耨多羅三藐三菩提。華言無上正等正覺。
謂真性也。發阿耨三菩提心。謂求真性成佛之心。
云何應住。言云何可以安住諦理。云何降伏。言云
何可以折攝散亂。須菩提謂。凡夫妄念。煩惱無邊。
當依何法。則得調伏也。川禪師云。這問從甚處出
來。頌曰。你喜我不喜。君悲我不悲。鴈思飛塞北。燕
憶舊巢歸。秋月春花無限意。箇中只許自家知。】

「佛言善哉善哉須菩提(至)唯然世尊願樂欲聞。」

【如汝所說。是佛讚嘆須菩提。能知我意。善教諸人。
不起妄念。心常精進。勿令染著諸法相也。諦聽者。
謂汝當了達聲塵。本來不生。勿逐語言。詳審而聽
也。應如是住者。如來欲令眾生之心。不生不滅。湛
然清淨。即能見性也。逍遙翁云。凡人心境清淨。是
佛國淨土。心境濁亂。是魔國穢土也。黃柏運禪師
云。凡夫多被境礙心。事礙理。常欲迯境以安心。屏
事以存理。不知乃是心礙境。理礙事。但令心空境
自空。理寂事自寂。勿倒用心也。又云。凡夫取境。智
者取心。心境雙亡。乃是真法。亡境猶易。亡心至難。
人不敢亡心。恐落於空。無撈摸處。不知空本無空。
唯一真法界耳。故萬法唯心。心亦不可得。既無所
得。便是究竟。何必區區更求解脫也。如是降伏其
心者。若見自性。即無妄念。既無妄念。即是降伏其
心矣。唯然。應諾協望之謂。願樂欲聞。欣樂欲聞其
法也。川禪師云。往往事從叮囑生。頌曰。七手八脚。
神頭鬼面。棒打不開。刀割不斷。閻浮踔躑幾千回。
頭頭不離空王殿。】

「○大乘正宗分第三」

【佛教菩薩。六度圓修。眾生一體。無我無人。誰歸滅
度。故立此名。頌曰。大乘境界盡含容。凡聖元來事
一同。掃盡微塵生死念。依然面目舊家風。】

「佛告須菩提諸菩薩摩訶薩(至)壽者相即非菩薩。」

【摩訶薩。摩訶言大。心量廣大。不可測量。乃是大悟
人也。眾生。謂於一切善惡凡聖等見。有取捨心。起
無量無邊煩惱妄想。輪迴六道是也。無明迷覆為
卵生。煩惱包褁為胎生。愛水浸淫為濕生。歘起煩
惱為化生。教中云。眼耳鼻舌。不能迴光內燭。有所
貪漏。即墮四生。謂胎卵濕化是也。色聲香味。迴光
內燭。無所貪漏。即證四果。謂須陀洹等是也。傅大
士云。空生初請問。善逝應機酬。先答云何住。次教
如是修。胎生卵濕化。咸令悲智收。若起眾生見。還
同著相求。若有色。謂凡夫執著之心。妄見是非。不
契無相之理。若無色。執著空相。不修福慧。若有想。
眼見耳聞。遂生妄想。口說佛行。心不依行。若無想。
坐禪除妄。猶如木石。不習慈悲智慧方便。若非有
想。有無俱遣。語默雙亡。有取捨憎愛之心。不了中
道也。非無想。謂有求理心也。臨濟云。入凡入聖。入
清入淨。處處現諸國土。盡是諸法空相。是名真正
見解。你若愛聖憎凡。生死海裏浮沉。我。佛自謂也。
無餘者。真常湛寂也。涅槃者。菩薩心無取捨。如大
月輪。圓滿寂靜。眾生迷於涅槃無相之法。而為生
死有相之身。滅。除滅。度。化度也。如來指示三界九
地。各有涅槃妙心。令自性入。心無取捨。無邊煩惱。
轉為玅用。同證圓滿清淨涅槃。渡生死大海。實無
眾生得滅度者。謂如上九類眾生。皆由自之業緣
而有。清淨本性。無眾生可度。無涅槃可到。一切眾
生。本來是佛也。造化因心偈云。賦象各由心。影响
無欺詐。元無造化工。眾生自造化。我相。倚恃名位
權利。攀高接貴。輕慢貧賤愚迷之流。人相。有能所
心。有知解心。未得謂得。未證謂證。自恃持戒。輕破
戒者。眾生相。謂苟求希望之心。言正行邪。口善心
惡。壽者相。覺時似悟。見境生情。執著諸相。希求福
德。有此四相。則同眾生。非菩薩也。臨濟禪師云。五
蘊身田內。有無位真人。堂堂顯露。何不識取。但於
一切時中。切莫間斷。觸目皆是。只為情生智隔。想
變體殊。所以輪迴三界。受種種苦。敢問諸人。觸目
皆是。是箇甚麼。一一山河無隔礙。重重樓閣應時
開。川禪師云。頂天立地。鼻直眼橫。頌曰。堂堂大道。
赫赫分明。人人本具。箇箇圓成。祇因差一念。現出
萬般形。】

「○妙行無住分第四」

【於一切法。非即非離。無違無住。頌曰。透過聲香色
是誰。投身飼虎自家為。精金百鍊雖光彩。且不重
添眼上眉。】

「復次須菩提菩薩於法(至)其福德不可思量。」

【復次。連前起後之辭。菩薩於法者。總標一切空有
之法。如六塵諸法是也。應無所住。一切之法。應當
無所住著也。法華經云。十方國土中。惟有一乘法。
謂一心也。心即是法。法即是心。二乘之人。謂心外
別有法。遂生執著。住於法相。此同眾生之見解也。
逍遙翁云。凡人不識自佛。一向外求。住相迷真。分
別他境。不為助道。但求福門。似箭射空。如人入暗。
菩薩了悟人法二空。心無取捨。能知凡聖一等。空
色一般。善惡一體。臨濟和尚頌云。心境頓消融。分
明色與空。欲識本來體。青山白雲中。是菩薩心無
所著也。布者。普也。施者。捨也。菩薩所修六度萬行。
以布施為初度。攝後五度。謂除人我眾生壽者四
相。煩惱妄想取捨愛憎之心。世尊即以教法布施。
內破一切執著。外即利益一切眾生。菩薩布施。皆
應無住。不見有我為能施人。不見有他為受施者。
不見中間有物可施。三體皆空。住無所住。清淨行
施。不憂已乏。不望報恩。不求果報也。凡夫布施。希
求福利。此是住相布施也。永嘉大師云。住相布施
生天福。猶如仰箭射虗空。逍遙翁云。誦金剛經者。
若人了知住無所住心。得無所得法者。此名慧業。
若人日積課誦之功。希求福利。此名福業。二者相
去。如霄壤也。不住色布施。謂智慧性。照見一切皆
空。無色可捨。名為布施。如藥對病。如空含有。有病
既除。空藥俱遣。色空泯絕。中道皆亡。了無一法可
得。不若二乘捨色取空。是為不住色而行布施。玄
奘法師所譯經云。不住於色。不住非色。香味觸法。
一例皆然。是故空有。悉皆無住。無空可取。無有可
捨。空有同如。一體平等。平等行施。即如法界。不住
有施。不住無施。不得有無二邊障礙。施心廣大。猶
如虗空。所獲功德。亦復如是。故經中舉十方虗空。
較量施福。即斯意耳。華嚴經云。不求色聲香與味。
亦不希求諸玅觸。但為救度諸眾生。常求無上最
勝智。此正所謂行布施也。傅大士云。施門通六行。
六行束三檀。資生無畏法。聲色勿相干。二邊純莫
立。中道不須安。欲覔無生理。背鏡向心觀。臨濟云。
佛有六通者。謂入色界。不為色惑。入聲界。不被聲
惑。入香界。不被香惑。入味界。不被味惑。入身界。不
被觸惑。入意界。不被法惑。達此六種。皆是空相。不
能繫縛。此乃無依道人。雖是五蘊穢陋之身。便是
地行菩薩。黃蘖云。本是一精明。分為六和合。一精
明者。一心也。六和合者。六根也。各與塵合。眼與色
合。耳與聲合。鼻與香合。舌與味合。身與觸合。意與
法合。中間生六識。為十八界。若了十八界無所有。
一切皆空。束六和合。為一精明。此乃了悟之人。唯
有真心。蕩然清淨。菩薩應如是布施者。謂捨除一
切煩惱憎愛之心也。然煩惱本性。皆是妄見。有何
可捨。經云。一切諸有。如夢如幻。一切煩惱。是魔是
賊。逍遙翁云。夫煩惱性。是佛境界。觀煩惱性空。是
正修行。學人若止依此觀煉精至。不須求別法也。
又云。夫見性之人。十二時中。凡遇逆順境界。心即
安然。不隨萬境所轉。一任毀謗於我。我既不受。惡
言謗黷。返歸自已。所謂自作自受者也。譬如有人。
手執火炬。擬欲燒天。徒自疲困。終不可得。故古德
云。心隨萬境轉。轉處實能幽。隨流認得性。無喜復
無憂。不住於相者。非但見色是相。一切種種分別。
皆名為相。如是之相。皆從因緣而生。應知一切分
別。皆如夢幻。遇緣即施。緣散即寂。是故佛言凡所
有相。皆是虗妄。又西明和尚云。法相若是有。可言
住諸相。法相既本無。故言不住相。逍遙翁云。須知
諸法。如夢如幻。如影如响。如水中月。如鏡中像。又
云。了達一切法。不住一切相。心如虗空。自然無礙。
心住於相。即屬有法。故知一切法。不住一切相。即
能見佛性也。若住相布施。但得人天果報而巳。傅
大士云。若論無相施。功德極難量。行悲濟貧乏。果
報勿須望。凡夫情行劣。初且略稱揚。欲知檀狀貌。
滿空徧十方。川禪師云。若要天下行。無過一藝精。
頌曰。西川十樣錦。添華色轉鮮。欲知端的意。北斗
面南看。虗空不礙絲頭念。所以彰名大覺仙。】

「須菩提於意云何東方虗空(至)菩薩但應如所教住。」

【不也世尊。須菩提謂虗空。我思量之。實無可思量
也。不可思量者。既巳覺悟心無能所。即無我人眾
生壽者四相。雖不徼福。自然離生死苦。受涅槃樂。
無限福德。豈可思量。但應如所教住。謂諸學人。當
依佛教。行無所住。必得悟入也。盖由不住相施。施
契性空。空性無邊。施福無邊。故舉十方虗空。以為
其喻。川禪師云。可知禮也。頌曰。虗空境界豈思量。
大道清幽理更長。但得五湖風月在。春來依舊百
花香。】

「○如理實見分第五」

【如理之見。理本無見。無見之見。是為實見。頌曰。悟
處分明見得真。鏡中面目自家身。莫言諸相都拈
却。只是如今箇主人。】

「須菩提於意云何(至)如來所說身相非身相。」

【不可以身相得見如來者。如來真身。本無生滅。湛
然常住。託陰受形。同凡演化。故可以身相見者。非
佛法身也。色身有相。法身無相。色身者。地水火風。
假合成人。法身者。即無形狀相貌。須菩提以凡夫
但見色身。不見法身。故答是語。所說身相。即非身
相者。非。無也。凡夫謂色身是有。執著修行。所以不
見佛性。生死轉重。如來法身無相。故言所說身相
非身相。謂無真實身相也。華嚴經云。佛以法為身。
清淨如虗空。故雲門大師云。我當時若見。一棒打
殺與狗子喫者。此大乘先覺之人。解黏去縛。遣疑
破執也。黃蘖云。夫學道人。若欲得知要訣。但莫於
心上著一物。佛真法身。猶若虗空。此謂法身即虗
空。虗空即法身。常人謂法身徧虗空處。虗空中含
容法身。不知法身即虗空。虗空即法身也。虗空與
法身無異相。佛與眾生無異相。生死與涅槃無異
相。煩惱與菩提無異相。離一切相。即名諸佛。頌曰。
凡相滅時性不滅。真如覺體離塵埃。了悟斷常根
果別。此名佛眼見如來。川禪師云。且道只今行住
坐臥。是甚麼相。頌曰。身在海中休覓水。日行嶺上
莫尋山。鶯啼燕語皆相似。莫問前三與後三。】

「佛告須菩提凡所有相(至)若見諸相非相即見如來。」

【凡所有相。皆是虗妄。謂非獨佛身相即無相。凡所
有相。皆是虗妄。是色身有相。故言虗妄。法身無相
故言非相也。若見諸相非相。則見如來者。言身虗
妄。即是人空。言非相者。即是法空。若悟人法二空。
即見自性。盖如來者。乃自性。不屬去來也。四大色
身。本由妄念而生。去來不實。若執虗妄身相。而欲
見如來之性。譬如認賊為子。終無是處。傅大師云。
如來舉身相。為順世間情。恐人生斷見。權且立虗
名。假言三十二。八十也空聲。有身非覺體。無相乃
真形。川禪師云。山是山。水是水。佛在甚麼處。頌曰。
有相有求皆是妄。無形無相墮偏枯。堂堂密密何
曾間。一道寒光爍太虗。】

「○正信希有分第六」

【生正信向心。斯人最為希有。頌曰。正信之人骨有
靈。心如果日洞然明。眼空不見黃金貴。面壁忘機
海晏清。】

「須菩提白佛言世尊(至)能生信心以此為實。」

【生實信不者。須菩提謂前以無相行於布施。即是
因深。得見無相如來。即是果深。因果之法既深。恐
如來滅後。濁劫惡世之中。無人聽信。故有是問。傅
大士云。因深果亦深。理密奧難尋。當來末法後。惟
慮法將沉。空生情未達。聞義恐難任。如能信此法。
定是覺人心。華嚴經云。信為道源功德母。長養一
切諸善法。智度論云。佛法大海。信為能入。是實信
者。實諦之階也。有持戒修福者。不著諸相。即是持
戒。心常空寂。無諸妄念。即是修福。此人不被諸境
所惑。能生信心。以此為實。慈受深禪師云。念念常
空寂。日用有大力。此是三世諸佛行履處。六代祖
師行履處。無功之功。功不虗弃。川禪師云。金佛不
度鑪。木佛不度火。泥佛不度水。頌曰。三佛容儀總
不真。眼中瞳子面前人。若能信得家中寶。啼鳥山
花一樣春。】

「當知是人不於一佛二佛(至)得如是無量福德。」

【種諸善根者。世間種種善事。不可勝計。大槩止是
諸惡莫作。諸善奉行是也。法華經云。隨宜方便事。
無復諸疑惑。心生大歡喜。自知當作佛。傅大士云。
依他非自立。必假眾緣成。日謝樹無影。燈來室乃
明。於無量千萬佛所者。顯其巳多種善根。謂見佛
多。聞法多。修行多也。乃至一念生淨信者。謂凡夫
於諸法中。起一切善惡凡聖等見。有取捨心。種種
妄想。不能生淨信。菩薩了悟人法二空。無諸妄念。
心常清淨。聽信其法。故言一念生淨信也。傅大士
云。信心生一念。諸佛盡能知。生因於此日。證果未
來時。三大經多劫。六度久安施。薰成無漏種。方號
不思議。得如是福。謂如來知見眾生。無諸妄念。心
常清淨。敬信其法。所以得智慧勝玅功德。不可測
量。川禪師云。種瓜得瓜。種果得果。頌曰。一佛二佛
千萬佛。各各眼橫兼鼻直。昔年曾種善根來。今日
依前得渠力。須菩提。須菩提。著衣喫飯尋常事。何
須特地却生疑。】

「何以故是諸眾生無復我相(至)無法相亦無非法相。」

【釋生信得福之故。該乎生法二空。無復我人眾生
壽者相。謂不倚恃名位勢利。精進持戒。輕慢貧賤
愚癡破戒之流。無能所知解心。無苟求希望心。言
行相應也。此生空也。無法相者。經云。心生則一切
法生。心滅則一切法滅。心既清淨。諸法皆空。故無
取捨一切善惡凡聖等見諸法相也。亦無非法相。
謂不著能知解心。不作有所得心。無人無法。內明
實相。外應虗緣也。此法空也。圜悟禪師云。伶俐漢。
脚跟須點地。脊梁要硬似鉄。遊人間世。幻視萬緣。
把住作主。不狥人情。截斷人我。脫去知解。直下以
見性成佛。直指妙心為階梯。及至作用。外應虗緣。
不落窠臼。辦一片長久。守寂淡身心。於塵勞中透
脫去。乃善之善也。川禪師云。圓同大虗。無欠無餘。
頌曰。無相非法相。開拳復成掌。浮雲散碧空。萬里
天一樣。】

「何以故是諸眾生若心取相(至)不應取非法。」

【心若取相。即取妄念。故著我人眾生壽者相也。圜
悟禪師云。諸佛開示祖師。直指唯心妙性。徑捷承
當。不起一念。透頂透底。於見成際。不勞心力。任運
逍遙。了無取捨。乃真密印也。黃蘖斷際禪師謂裴
丞相云。佛與眾生。唯止一心。更無差別。此心無始
以來。無形無相。不曾生。不曾滅。當下便是。動念則
乖。猶如虗空。無有邊際。唯此一心。即便是佛。佛與
眾生。更無別異。但是眾生著相外求。求之轉失。使
佛覓佛。將心捉心。窮於盡形。終無所得。不知息念
亡慮。佛自現前。不假修證。本自具足。若不決定信
此是佛。縱使累劫修行。終不成道。取法相者。謂言
心外有法。故著諸相也。慈受云。順天門外古招提。
爛熳春光照錦溪。物物更無心外法。箇中能有幾
人知。逍遙翁云。欲外安和。但內寧靜。心虗境寂。念
起法生。水濁波渾。潭清月朗。修行之要。靡出於斯。
黃蘖云。造惡造善。皆是著相。著相造惡。枉受輪迴。
著相造善。枉受勞苦。都總不如。便自認取本心。心
外無法。此心即法。法外無心。將心無心。心却成有。
一切在我默契而巳。若取非法相。謂有取捨善惡
等相也。疏云。五陰空為法。五陰相為非法。即以陰
空為藥名法。陰有為病名非法。陰病既除。空藥亦
遣。非法既謝。在法亦亡。傅大士云。人空法亦空。二
相本來同。徧計虗分別。依地礙不通。圓成沈識海。
流轉若飄蓬。欲識無生理。心外斷行蹤。是不著諸
法相也。不應取法。不應取非法。謂有無俱遣。語默
雙亡。若取法相。則有法執。若取非法相。則有空執。
有執則煩惱熾然。無執則信心清淨。傅大士云。有
因名假號。無相有馳名。有無無別體。無有有無形。
有無無自性。妄起有無情。有無如谷响。勿著有無
聲。是了中道也。川禪師云。金不博金。水不洗水。頌
曰。得樹攀高未足奇。懸崖撒手大夫兒。水寒夜冷
魚難覔。留得空船載月歸。】

「以是義故如來常說(至)法尚應捨何況非法。」

【執有說空。因河用筏。有執既喪。空說奚存。既是渡
河。那更存筏。傅大士云。渡河須用筏。到岸不須舡。
人法知無我。悟理詎勞筌。中流仍被溺。誰論在二
邊。有無如取一。即被污心田。法尚應捨。何況非法
者。法相屬有。非法相屬無。乃兩頭見。直須截斷。譬
如人未渡河。須假舡筏。既到彼岸。當離其筏。不可
執著也。人未出生死愛河。須假佛法。既得度脫。法
亦當捨。所以趙州道。佛之一字。不吾喜聞。經云。若
人欲識佛境界。當淨其意如虗空。外無一法而建
立。法尚應捨。何況非法乎。川禪師云。水到渠成。頌
曰。終日忙忙。那事無妨。不求解脫。不樂天堂。伹能
一念歸無念。高步毗盧頂上行。】

「○無得無說分第七」

【當體空寂。無物可得。凡有言說。皆為剩語。頌曰。識
破娘生無所得。虗空那話是和非。炳然一句威音
外。雲去雲來天不移。】

「須菩提於意云何(至)亦無有定法如來可說。」

【如來有所說法耶。佛所問意。恐人謂如來有所說
也盖真如法體。離有無相。離言說相。豈可以耳聞
心得。當知樹下得道。諸會說法。但應身耳。其報身
法身。無得無說也。無有定法者。根器有利鈍。學性
有淺深。隨機設教。對病用藥。法華經云。諸根利鈍。
精進懈怠。隨其所堪。而為說法。是故法無定相。迷
悟懸殊。若未悟時。似無所得。若悟了時。似有所得。
得與不得。皆是妄見。但不可執著。自契中道。豈有
定法可說。川禪師云。寒即言寒。熱即言熱。頌曰。雲
起南山雨北山。驢名馬字幾千般。請看浩渺無情
水。幾處隨方幾處圓。】

「何以故如來所說法皆不可取不可說非法非非法。」

【不可取者。空生恐學人不悟如來無相之理。不可
說者。恐學人執著如來所說章句也。盖如來所說
者。無上菩提之法。可以性修。而不可以色相取。可
以心傳。而不可以口舌說也。非。無也。非非。不無也。
法本不有。莫作無見。法本不無。莫作有見。謂無即
成斷滅。語有即成邪見。須菩提所以兩言其不可
也。是法也。微妙玄通。深不可識。一以言有。雖有而
未甞有。一以為無。雖無而未甞無。此非法非非法。
真空不空。豈有定法可說也。傅大士云。菩提離言
說。從來無得人。須依二空理。當證法王身。有心俱
是妄。無執乃名真。若悟非非法。逍遙出六塵。川禪
師云。是甚麼。頌曰。恁麼也不得。不恁麼也不得。廓
落太虗空。鳥飛無影迹。撥轉機輪却倒迴。南北東
西任往來。】

「所以者何一切賢聖皆以無為法而有差別。」

【一切賢聖。三世十方佛菩薩也。無為者。自然覺性。
無假人為。一切賢聖。皆用此法。然法本無為。何有
差別。第性有利鈍。學有淺深。遂生差別見解。既有
差別見解。故無定法也。海覺元禪師云。一金成萬
器。皆由匠者智。何必毗耶城。人人說不二。傅大士
云。人法俱名執。了即二無為。菩薩能齊證。聲聞離
一非。所知煩惱盡。空中無所依。常能作此觀。證果
定無疑。川禪師云。毫𨤲有差。天地懸隔。頌曰。正人
說邪法。邪法悉歸正。邪人說正法。正法悉歸邪。江
北成枳江南橘。春來都放一般花。】

「○依法出生分第八」

【諸佛所依之法。盡從此經出。頌曰。百千妙義佛諸
祖。盡在毫端一密中。七寶三千非比喻。此心包納
太虗空。】

「須菩提於意云何若人滿(至)是故如來說福德多。」

【佛意欲顯無為之福。先將有漏之福較量。三千大
千世界七寶布施。乃是住相布施。希求福利。得福
雖多。而於識心見性。了無所得。盖布施供養。身外
之福。受持經典。德性之福。身福藉物而修。物有限
而福亦有限。非福德性之比。故言如來說福德多。
以其有限。得以計其多寡也。傅大士云。寶滿三千
界。齎持作福田。惟成有漏業。終不離人天。故知心
無能所。識心見性。方名福德性也。川禪師云。事向
無心得。頌曰。寶滿三千及大千。福緣應不離人天。
若知福德元無性。買得風光不用錢。】

「若復有人於此經中(至)為他人說其福勝彼。」

【受持者。身口意皆清淨是也。曉解經義。依教而行。
如舡入海。無所不通。是名受持。不解經義。而又懈
怠。心口相違。如入溝港。即有斷絕。非受持也。張無
盡云。佛為無上法王。金口所宣聖教。若一誦之。則
為法輪轉地。夜叉唱空。報四天王。乃至梵天。通明
通暗。龍神悅懌。如綸言誕布。孰不欽奉。誦經之功
如此。若但形留神往。尋行數墨而巳。何異春禽晝
轉。秋蛩夜鳴。雖千萬遍何益哉。薌山因禪師云。燈
籠露柱熾然說。莫學驢年紙上鑽。看經須具看經
眼。多見看經被眼瞞。四句偈。百丈云。眼耳鼻舌。各
不貪染一切諸法。是名受持四句偈。亦名四果仙
人。亦名六通羅漢。陳居士云。一切佛法。攝在四句
偈中。故得之者。不在文字之多。伹一念頃。即入實
諦。若更勤行精進。受之不忘。持之不厭。普為他人
演說。既能自利。更能利人。其福德廣大。勝彼七寶
布施。傅大士云。持經取四句。與聖作良緣。欲入無
為海。須乘般若舡。】

「何以故須菩提一切諸佛(至)三菩提法皆從此經出。」

【阿耨多羅三貌三菩提。謂真性也。一切諸佛菩提
法者。謂諸佛求真性之法也。一切諸佛求真性之
法。皆從此經出。則此經之功為極大。而受持者之
福德。信無窮矣。忠國師云。茲經喻如大地。何物不
從地之所生。諸佛惟指一心。何法不從心之所立。
故云。皆從此經出。川禪師云。且道此經從甚處出
須彌頂上。大海波心。頌曰。佛祖垂慈實有權。言言
不離此經宣。此經出處還相委。便向雲中駕鐵舡。
切忌錯會。】

「須菩提所謂佛法者即非佛法。」

【所謂佛法者。阿耨多羅三藐三菩提法也。於本性
中。非為真實。唯假此以開悟眾生。故謂佛法。即非
佛法。二乘之人。執著諸相。以為佛法。遂乃向外尋
求。文殊師利云。一切眾生。愚迷顛倒。不悟種種修
行。不離身內。菩薩於諸佛法。都無染著。亦不捨離。
見如不見。聞如不聞。心境空寂。自然清淨。學道之
人。既能覺悟諸相皆空。但用所得知解做藥。治箇
心中妄想執著之病。心地自然調伏。無罣礙也。川
禪師云。能將蜜果子。換如苦葫蘆。頌曰。佛法非法。
能縱能奪。有放有収。有生有殺。眉間長放白毫光。
癡人猶待問菩薩。】

「○一相無相分第九」

【只此一相。本自無形。頌曰。一相本來元不有。明珠
鑽透兩頭空。要知四果安身處。鏡破。形忘那有蹤。】

「須菩提於意云何(至)而實無來是故名阿那含。」

【須陀洹等四菩薩。雖得是果。而不存有所得心。佛
恐四菩薩不知以無念為宗。尚萌所得之念。故設
四問。須菩提皆以不也答之。復為辨論。以形容其
所詣之實。須陀洹者。知身是妄。欲入無為之理。斷
除人我執著之相。能捨粗重煩惱。未能離微細煩
惱。此人不入地獄。不作修羅餓鬼異類之身。是謂
學人悟初果也。逍遙翁云。夫煩惱者。菩提之根本
也。若人照了煉習。可為出世之法。譬高原陸地。不
生蓮花。而生於淤泥濁水中也。故云。莫管煩惱障。
但存菩提心。入流者。謂捨凡入聖。初入聖流也。而
無所入。修務漏業。不入六塵。然終不能捨離塵境。
傅大士云。捨凡初入聖。煩惱漸輕微。斷除人我執。
剏始證無為。緣塵及身見。今者乃知非。布施人天
後。趣寂不知歸。不入色聲香味觸法者。厭喧求靜。
六塵之境。於念未忘。所以不入色聲香味觸法也。
圜悟禪師云。報緣未謝。世上有許多交涉。應須應
之。使綽綽然有餘裕始得。人生各隨緣分。不必厭
喧求靜。但令中虗外順。雖在閙市沸湯中。亦恬然
安隱。纔有纖毫見剌。即便打不過也。斯陀含者。是
漸修精進之所。修無漏業。念念不住六塵境界。然
終未有湛然清淨之心。一往來。謂人間報謝。一往
天上。却來人間受生。斷餘思惑。方得涅槃也。實無
往來。謂前念纔著。後念即覺。是無得果之心。心實
無我。誰為往來。阿那含者。巳悟人法俱空。漸修精
進。念念不退菩提之心。名為不來者。謂能斷惑。內
無欲心。外無欲境。巳離欲界。不來受生。故名不來。
心空無我。實無不來之相。故云而實無來也。川禪
師云。諸行無常。一切皆空。頌曰。三位聲聞巳出塵。
往來求靜有疎親。明明四果元無果。幻化空身即
法身。】

「須菩提於意云何(至)是第一離欲阿羅漢。」

【梵語阿羅漢。華言無生。謂諸漏巳盡。無復煩惱更
不於三界內受生。由須菩提當此果也。實無有法。
謂無煩惱可斷。無貪嗔可離。情無順逆。境知俱亡。
豈有得果之心。若我念未空。於道有得。於法有名。
是凡夫之行。即著我人眾生壽者相也。無諍三昧。
此名正定心。心無生滅。名為正定。人中最為第一
離欲阿羅漢者。能離一切欲。亦無離欲之心。微細
四相。皆巳滅盡。愛染不生。故謂之離欲耳。川禪師
云。把定則雲行谷口。放行也月落寒潭。頌曰。喚馬
何曾馬。呼牛未必牛。兩頭都放下。中道一時休。六
門迸出遼天鶻。獨步乾坤總不收。】

「世尊我不作是念(至)而名須菩提是樂阿蘭那行。」

【須菩提恐人不知去所得心。是以咨啟世尊。至於
再四言我若作是念。我是離欲得道果者。即是心
著四相。與法為諍。不名離欲阿羅漢也。樂。好也。阿
蘭那。此言無諍。言樂阿蘭那行者。是好無諍行之
人也。有是好。則必有是行。有是行。則必有所得。須
菩提得無諍三昧。則雖有是行。而念無所得。故言
實無所行。所以世尊許須菩提是樂阿蘭那行者。
百丈禪師出。只如今一切諸法。若於藏府中。有纖
毫停留。是不出網。伹有所求所得。生心動念。盡是
野干。若藏府中。都無所求。都無所得。此人諸惡不
生。人我不起。是納須彌於芥子中。不起一切貪嗔。
是能吸四大海水。於一切境。不惑不亂。不嗔不喜。
刮削併當得淨潔。是無事人。勝一切知解精進頭
陀。是名天眼。是名有法界性。是作車載因果。是佛
出世度眾生。傅大士云。無生亦無滅。無我亦無人。
永除煩惱障。長辭有後身。境亡心亦滅。無復起貪
嗔。無悲空有智。悠然獨任真。川禪師云。認著以前
還不是。頌曰。𧉻腹隱明珠。石中藏寶玉。有麝自然
香。何用臨風立。活計看來恰似無。應用頭頭皆具
足。】

「○莊嚴淨土分第十」

【以清淨心。莊嚴法身淨土。頌曰。家破人亡國巳空。
更無南北與西東。寥寥晴際霜天夜纔有微雲便
不同。】

「佛告須菩提於意云何(至)燃燈佛所於法實無所得。」

【於法有所得不者。如來欲破二乘執著之心。故有
此問。白樂天問寬禪師云。無修無諍。何異凡夫。師
云。凡夫無明。二乘執著。離此二病。是名真修也。真
修者。不得勤。不得忘。勤則近執著。忘則落無明。不
著不忘。乃為心要耳。此入道之法門也。於法實無
所得。空生謂如來自性。本來清淨。本無塵勞。寂而
常照。即自成佛。而於燃燈所。於法實無所得。傅大
士云。昔時稱善慧。今日號能仁。看緣緣是妄。識體
體非真。法性非因果。如理不從因。謂得燃燈記。寧
知是舊身。川禪師云。古之今之。頌曰。一手指天。一
手指地。南比東西。秋毫不覩。生來心膽大如天。無
限羣魔倒赤幡。】

「須菩提於意云何(至)即非莊嚴是名莊嚴。」

【佛土者。佛之玅性也。眾生之真心也。隨其心淨。即
佛土淨。奚以外飾為哉。故造寺寫經。布施供養。此
是著相莊嚴。若人心常清淨。不向外求。任運隨緣。
一無所得。行性坐臥。與道相應。是名莊嚴佛土。龐
婆轉藏經。維那請回向。婆於面前取梳子。就腦後
插云。回向了也。此是無能所心。傅大士云。莊嚴絕
能所。無我亦無人。斷除俱不染。頴脫出囂塵。川禪
師云。娘生袴子。青州布衫。頌曰。抖擻渾身白勝霜。
蘆花雪月轉爭光。幸有九皋翹足勢。更添朱頂又
何妨。】

「是故須菩提諸菩薩(至)不應住聲香味觸法生心。」

【菩薩莊嚴。既不在於外飾。則當反而求之於心。凡
夫之心。無明起滅。妄想顛倒。取捨善惡凡聖等見。
是名濁亂心。菩薩心常空寂。無諸妄念。不生不滅。
不動不搖。即是生清淨心也。不應住色生心者。心
常清淨。不住六塵。即不被諸境惑亂也。逍遙翁云。
若人心境清淨。是佛國土淨。心境濁乱。是魔國穢
土也。川禪師云。雖云恁麼。爭奈目前何。頌曰。見色
非干色。聞聲不是聲。色聲不礙處。親到法王城。】

「應無所住而生其心。」

【佛心本來。清淨無相。寧有所住。眾生之心。亦本無
所住。因境來觸。遂生其心。不知觸境是空。將謂世
法是實。便於境上住心。正猶猿猴捉月。病眼見花。
若悟真性。即無所住。無所住心。即是智慧。無諸煩
惱。譬如太空。無有罣礙。黃蘗云。心若清淨。何假言
說。但於一切心無著。即名無漏智。汝每日行住坐
臥。一切語言。但莫著有為法。出言瞬目。盡須無漏。
如今修行學道者。皆著一切聲色。何不與我心同
虗空去。如枯木石頭去。如寒灰死火去。方有少分
相應。若不如是。他日盡被閻羅老子拷詆你在。你
但離却有無諸法。心如日輪。常在虗空。自然不照
而照。豈不是省力底事。到此之時。無棲泊處。即是
行諸佛路。便是應無所住。而生其心。是你清淨法
身。阿耨多羅三藐三菩提也。傅大士云。掃除心境
地。名為淨土因。無論福與智。先且離貪嗔。川禪師
云。退後退後。看看頑石動也。頌曰。山堂靜坐夜無
言。寂寂寥寥本自然。何事西風動林野。一聲寒鴈
唳長天。】

「須菩提譬如有人(至)佛說非身是名大身。」

【色身雖大。心量即小。縱如須彌山王。既有形相。有
可比量。不名大身。法身心量廣大。等虗空界。無形
無相。無可比量。方名大身。世尊欲以真心悟人。託
大身為問。而須菩提深悟佛意。遂對以佛說非身。
是名大身。圜悟禪師云。不登泰山。不知天之高。不
涉滄溟。不知海之濶。此區中之論也。若是其中人。
天在一粒粟米中。海在一毫毛頭上。浮幢王華藏
界。盡在眉毛眼睫間。且道此箇人。甚麼處安身立
命。還委委麼。無邊虗空盛不盡。直透威音更那邊。
傅大士云。須彌高且大。將喻法王身。七寶齊圍繞。
六度次相鄰。四色成山相。慈悲作佛因。有形終不
大。無相乃為真。川禪師云。設有向甚麼處著。頌曰。
擬把須彌作幻軀。饒君膽大更心麤。目前指出千
般有。我道其中一也無。便從這裏入。】

「○無為福勝分第十一」

【現成公案。不假施為。此無為福。勝他有無。頌曰。恒
沙世界布金田。雖福無涯未到邊。端的悟明心地
處。片雲不挂是青天。】

「須菩提如恒河中所有沙數(至)尚多無數何況其沙。」

【如恒河中所有沙數者。一沙即為一河。是諸河中。
各有其沙。則是河尚無數。何況其沙也。川禪師云。
前三三。後三三。頌曰。一二三四數恒河。沙等恒河
數更多。筭盡目前無一法。方能靜處薩婆訶。】

「須菩提我今實言告汝(至)而此福德勝前福德。」

【財施有盡。法施無窮。財施不出欲界。法施能出三
界。縱將七寶。滿三千大千世界以用布施。得福雖
多。屬在有漏。未免窮盡。不如於此經受持四句偈
等。更能展轉教人。皆得入佛知見。了悟住無所住
心。得無所得法。永超生死。則此福德。歷劫長在。故
勝前著相福德。傅大士云。恒河為比量。分為六種
多。持經取四句。七寶詎能過。川禪師云。真鍮不換
金。頌曰。入海等沙徒費力。區區未免走埃塵。爭如
運出家中寶。枯木生花別是春。】

「○尊重正教分第十二」

【受持正教之人。天人皆生敬重。頌曰。真如不動法
難量。聞經覩相即堪傷。靈山一會如同在。持者隨
方是道場。】

「復次須菩提隨說是經(至)即為有佛若尊重弟子。」

【隨說者。心無分別。理應萬差。隨順眾生而為說也。
當知此處者。謂隨其所在之處也。如佛塔廟。謂心
若空寂。不起妄念。以此無所得心。無能解心。而說
是經。令諸聽者。生清淨心。無諸妄念。是名供養。即
此幻身。便是法身。中有如來全身舍利。感得天人
恭敬。何殊塔廟。成就者。見性無疑也。最上第一希
有之法者。佛與眾生。本無差別。若能心常清淨。不
生不滅。無諸妄念。便可立地成佛。果禪師云。心口
意清淨。是名佛出世。身口意不淨。是名佛滅度。傅
大士云。法王遊歷處。供養感修羅。經中稱最上。尊
高似佛陀。所在之處。則為有佛。若尊重弟子者。若
能行住坐臥。一切時中。心無起滅。浩然清淨。常修
佛行。念念精進。無有間斷。所在之處。自心即佛。是
名佛子。故可尊重矣。果禪師云。即心是佛無餘法。
迷者多於心外求。一念朗然歸本性。還如洗脚上
舡頭。又云。即心是佛。更無別佛。即佛是心。更無別
心。如拳作掌。似水成波。波即是水。掌即是拳也。無
業禪師問馬祖云。如何是佛。即心是佛。祖云。即你
不了底心是。更無別物也。迷即眾生。悟即是佛。如
拳作掌。似掌作拳。師於言下省悟。百丈問長慶云。
如何是佛。師云。騎牛討牛。僧問首山和尚云。如何
是佛。山云。新婦騎驢阿家牽。鼓山珪禪師為作頌
云。阿家新婦兩同條。咫尺家鄉路不遙。可笑騎驢
覓驢者。一生錯認馬鞍橋。又僧問慈受云。如何是
佛。師云。擔水河頭賣。僧問太陽云。如何是佛。師云。
如何不是佛。僧問歸宗云。如何是佛。師云。我向汝
道。汝還信否。僧云。和尚誠言。安敢不信。師云。只汝
便是也。川禪師云。似海之深。如山之固。左旋右轉。
不去不住。頌曰出窟金毛獅子兒。全威哮吼眾狐
疑。深思不動干戈處。直攝天魔外道歸。】

「○如法受持分第十三」

【法無所說。般若非名。當如此法。信受行持。頌曰。求
法如求鎮海珠。九重淵底見真渠。丹青國手難描
出。更欲安名便不如。】

「爾時須菩提白佛言世尊(至)以是名字汝當奉持。」

【善現既聞持經。成就希有之法。故問此經何名。佛
答以金剛般若波羅蜜。意謂眾生心若清淨。用智
慧力。照破諸法。無不是空。猶如金剛堅利。斷絕外
妄。度生死苦海。直至諸佛菩薩之彼岸也。以是名
字。汝當奉持。只是奉持此心。行住坐臥。勿令分別
人我是非也。圜悟禪師云。纔有是非。紛然失心。只
這一句。驚動多少人做計較。若承當得。坐得斷。透
出威音那畔。若隨此語轉。特地紛然。須自迴光返
照始得。天壇石。鼓記云。絲毫失度。即招黑暗之愆。
霎頃邪言。即犯禁空之醜。天人耳目。咫尺非遙。克
告行人。自當省察。廬山歸宗常神師。曾有座主來
參。值宗鋤草次。見一條蛇。宗逐斬之。主云。久向歸
宗。元來却是箇粗行沙門。宗云。是你粗我粗。諸人
且道這僧過在甚麼處。汾陽照禪師為作頌云。廬
嶽宗師接上機。斬蛇特地施慈悲。癡迷座主生驚
怕。却道粗心惹是非。死心和尚云。只者是。大似眼
裏著剌。只者不是。正是開眼磕睡。諸人且道作麼
生則是。還委悉麼。點鐵化成金即易。勸人除却是
非難。川禪師云。今日小出大遇。頌曰。火不能燒。水
不能溺。風不能飄。刀不能劈。軟似兜羅。硬似鐵壁。
天上人間。古今不識。噫。】

「所以者何須菩提(至)即非般若波羅蜜。」

【心無心相。不取虗空。不依諸地。不住智慧。截煩惱
源。達涅槃岸。是般若波羅蜜。然般若波羅蜜。法體
元空。本無妄念。默指此心。證入於般若三昧。超出
意言之表。而了無所得。何名之有。如來恐人生斷
滅見。不得巳而強安是名。故言即非般若也。川禪
師云。猶較些子。頌曰。一手擡。一手搦。左邊吹。右邊
拍。無絃彈出無生樂。不屬宮商格調新。知音知後
徒名邈。】

「須菩提於意云何(至)世尊如來無所說。」

【本心元淨。諸法元空。更有何法可說。二乘執著人
法是有。即有所說。菩薩了悟人法皆空。即無所說。
是故經云。若有人言如來有所說法。即為謗佛。慈
受禪師云。吾心似秋月。碧潭清皎潔。無物堪比倫。
教我如何說。寒山子云。說不得則且止。諸人還說
得麼。直須口似磉盤。方始光明透漏。若能了悟色
性皆空。有無俱遣。語默雙亡。即見自性清淨。雖終
日言。猶為無言。終日說。猶為無說。保寧勇禪師云。
門前諸子列成行。各逞英雄越覇王。如何獨有無
言者。坐斷毗盧不可當。傅大士云。名中有無義。義
上復無名。金剛喻真智。能破惡堅貞。若到波羅岸。
入理出迷情。智人心自覺。愚者外求聲。川禪師云。
低聲低聲。頌曰。入草求人不奈何。利刀斫了手摩
挲。雖然出入無蹤跡。文彩全彰見也麼。】

「須菩提於意云何(至)非世界是名世界。」

【諸微塵者。一切眾生心上微塵也。華嚴經云。三千
大千世界。以無量因緣乃成。眾生妄想。煩惱客塵。
蔽覆淨性。以成塵界。其數無量。如此煩惱妄想。如
病眼人見空中花。如愚癡人提水中月。求鏡中像。
枉用其心。傅大士云。妄計因成執。迷繩謂見蛇。心
疑生暗鬼。病眼見空花。一境元無異。三人乃見差。
了茲名不實。長馭白牛車。古德云。一念不生全體
現。六根纔動被雲遮。察禪師云。真淨界中纔一念。
閻浮早巳八千年。逍遙翁云。不怕念起。惟恐覺遲。
覺速止速。二相相宜。知非改過。蘧顏可師。圜悟禪
師上堂云。十方同聚會。箇箇學無為。此是選佛場。
心空及第歸。大丈夫具決烈志氣。慷慨英靈。踏破
化城。歸家穩坐。外不見一切境界。內不見有自已。
上不見有諸聖。下不見有凡愚。淨裸裸赤灑灑。一
念不生。桶子底脫。豈不是心空也。到這裏。還容棒
喝麼還容玄妙理性麼。還容彼我是非麼。直下如
紅爐上一點雪相似。豈不是選佛場也。然雖如是。
猶涉階梯在。且不涉階梯一句。作麼生道。千聖會
中無影迹。萬人叢裏奪高標。逍遙翁云。五鼓夢回。
緣念未起。靈响清徹。聞和達聰。為三玅音。一曰。幽
泉瀨玉。二曰。清磬搖空。三曰。秋蟬曳緒。凝聽靜專。
頗資禪悅。安住玅境。何勝如之。要會麼。病覺四肢
如鶴瘦。虗聞兩耳似蟬鳴。非微塵。是名微塵者。一
念覺來。轉為玅用。前念無諸妄想。湛然清淨。即非
微塵。後念不住清淨。是名微塵。非世界。是名世界。
若無妄念。即佛世界。有妄念。即眾生世界。前念清
淨。即非世界。後念不住清淨。是名世界。謝靈運云。
散則為微塵。合則成世界。無性則非微塵世界。假
名則是名微塵世界。傅大士云。積塵成世界。析界
作微塵。界喻人天果。塵為有漏因。塵因因不實。界
果果非真。因果知是幻。逍遙自在人。川禪師士。南
贍部洲。北鬱單越。頌曰。頭指天。脚踏地。飢則飡。困
則睡。此土西天。西天此土。到處元正是大年。南北
東西只者是。】

「須菩提於意云何(至)是名三十二相。」

【三十二相者。應身相也。非相者。法身相也。是名三
十二相者。應既即法。法全是應。不妨說三十二相
也。此分大意。謂細而微塵。大而世界。玅而佛之色
身。皆為虗妄。但有名而巳。唯真性為真實。故云非
相。既悟非相。即見如來。逍遙翁云。須知諸佛法身。
而以相好莊嚴為身。故臨濟云。真佛無形。真道無
體。真法無相也。川禪師云。借婆衫子拜婆年。頌曰。
你有我亦有。君無我亦無。有無俱不立。相對嘴盧
都。】

「須菩提若有善男子善女人(至)為他人說其福甚多。」

【七寶布施。外財也。身命布施。內財也。以輕重較之。
外財輕而易。內財重而難。然此二施。苟不能了達
性空。則是住相布施。皆為有漏因果。不如持說四
句。能趣菩提。法華經云。若於外相求之。雖經萬劫
終不能得。教中云。若見有身可捨。即是不了蘊空。
昔罽賓國王。仗劍諸師子尊者。問曰。師得蘊空否。
尊者曰。巳得蘊空。王曰。可施我頭。尊者曰。身非我
有。何況頭乎。王遂斬之。白乳高丈餘。王臂自落。是
知人法俱空。不應住色布施。所以尊者。不畏於死
也。傅大士云。法性無前後。無中非故新。蘊空非實
體。憑何見有人。故捨身命布施。即與菩提轉不相
應。盖謂不見佛性。縱施身命。如恒河沙數。何益於
事。傅大士云。施命如沙數。人天業轉深。既掩菩提
相。能障涅槃心。猿猴提水月。䕞𦿆捨花針。愛河浮
更沒。苦海出還沉。為他人說。其福甚多。一念見性。
人法俱空。即名正見。且為人說此經偈。自利利他。
所得淨玅無相無為功德。無有限量。川禪師云。兩
彩一賽。頌曰。伏手滑鎚不換劍。善使之人皆總便。
不用安排總見成。箇中須是英靈漢。囉囉哩。哩囉
囉。山花笑。野鳥歌。此時如得意。隨處薩婆訶。】

「○離相寂滅分第十四」

【直下頓空。離諸形相。既離形相。寂滅現前。頌曰。冷
灰荳爆口難開。脫盡皮膚骨出來。瓦解氷消藏不
得。夜深明月上樓臺。】

「爾時須菩提聞說是經(至)未曾得聞如是之經。」

【深解義趣。心悟真空無相義趣也。須菩提聞說是
經。了悟人法二空。即得中道之理。歎其希有。感極
涕零也。傅大士云。聞經深解義。心中喜復悲。昔除
煩惱障。今能離所知。徧計於先了。圓成證此時。宿
乘無閡慧。方便勸人持。未曾得聞者。昔得慧眼。於
有見空。今聞是經。於空亦遣。是了中道。將欲起教
以示未來也。川禪師云。好笑。當面諱却。頌曰。自小
來來慣遠方。幾迴衡嶽過瀟湘。一朝踏著家鄉路
始覺途中日月長。】

「世尊若復有人得聞是經(至)是故如來說名實相。」

【信心清淨。信本來心。無法可得。不起妄念。心常空
寂。湛然清淨也。傅大士云。未有無心境。曾無無境
心。境忘心自滅。心滅境無侵。經中稱實相。語玅理
能深。證知惟有佛。小聖詎能任。即生實相者。豁然
了悟萬法。由此淨心建立。是名實相。成就第一希
有功德。迷即佛是眾生。悟即眾生是佛。生佛道齊。
無法等比。經以福兼德言者屢矣。而此獨言功德
不及福者。是功成果滿之時。則其福為不足道。所
以壇經有功德在法身中。非在於福也。即是非相
者。實相無相。故言為非。不是無實相。如龜毛兔角。
只說龜無毛。兔無角。不說無龜毛兔角。只說實相
無相。不說無實相也。達磨云。若解實相。即見非相。
若了非相。其色亦然。當於色中。不生色體。於非相
中。不礙有也。猶水中鹽味。色裏膠青。決定是有。不
見其形。正謂此也。傅大士云。眾生與壽者。蘊上立
虗名。如龜毛不實。似兔角無形。川禪師云。山河大
也。甚處得來。頌曰。遠觀山有色。近聽水無聲。春去
花猶在。人來鳥不驚。頭頭皆顯露。物物體元平。如
何言不會。只為太分明。】

「世尊我今得聞如是經典(至)是人即為第一希有。」

【若人心常空寂。湛然清淨。不著諸相。悟住無所住
心。了得無所得法。是為第一希有。川禪師云。行住
坐臥。著衣喫飯。更有甚麼事。頌曰。氷不熱。火不寒。
土不濕。水不乾。金剛脚踏地。旛竿頭指天。若人信
得及。北斗面南看。】

「何以故此人無我相(至)離一切諸相即名諸佛。」

【即是非相。前言無相。即是滅色以明空義。後言非
相。即是了悟我人眾生壽者四相。本來不生。故名
實相。離一切相。即名諸佛。謂語實相者。更無等比
當知是人不著二邊。不處中道。一切無住。離此諸
相。則成正覺。又云。離相清淨。解悟三空。契合實相。
究竟涅槃。三空之義。初即人空。次即法空。後即空
空。三世如來。同證此理。故名為佛。傅大士云。空生
聞玅理。如蓬植在麻。凡流信此法。同火出蓮花。恐
人生斷見。大聖預開遮。如能離諸相。定入法王家。
川禪師云。心不負人。面無慚色。頌曰。舊竹生新筍。
新花長舊枝。雨催行客路。風送片帆歸。竹密不妨
流水過。山高豈礙白雲飛。】

「佛告須菩提如是如是(至)當知是人甚為希有。」

【如是如是者。佛以須菩提所解空義。善契如來之
法意也。不驚不怖不畏者。心若空寂。湛然清淨。等
於虗空。有何驚怖。甚為希有者。謂上根器。得聞是
經。諦聽受持。永無退轉。當知是人。甚為希有。傅大
士云。如能發心者。應當了二邊。涅槃無有相。菩提
離所緣。無乘及乘者。人法兩俱捐。欲達真如理。應
當識本源。川禪師云。只是自家底。頌曰。毛吞巨海
水。芥子納須彌。碧漢一輪滿。清光六合輝。踏得故
關田地穩。更無南北與東西。】

「何以故須菩提如來說(至)是名第一波羅蜜。」

【第一波羅蜜。若悟非相。即達彼岸。實相無二。故名
第一。非第一波羅蜜。了悟人法俱空。即無生死可
度。亦無彼岸可到。何處更有第一。故云非第一也
是名第一波羅蜜。悟一切法。即知諸法。皆是假名。
法華經云。但以假名云。引導於眾生。於斯了悟。能
入見性之門。是名第一波羅蜜也。故知假名。如將
黃葉作金。止小兒啼。二乘之人。聞說假名。將謂是
實。執著修行。欲離生死。不知即無生死可離。傅大
士云。波羅稱彼岸。於中千種名。高卑緣妄識。次第
為迷情。焰裏尋求水。空中覓响聲。真如何得失。今
始號圓成。川禪師云。八字打開。兩手分付。頌曰。是
名第一波羅蜜。萬別千差從此出。鬼臉神頭對面
來。此時莫道不相識。】

「須菩提忍辱波羅蜜(至)眾生相壽者相應生嗔恨。」

【忍辱者。六度之一也。前云。捨身命之福報。是生死
苦因。不及持說之福。此之行忍。亦捨身命。不成苦
因者。何耶。盖能達法無我。到於彼岸也。說非忍辱
波羅蜜者。了悟人法二空。即無忍辱之相。是達我
人眾生壽者非相。故云非忍辱也。如我昔為歌利
王割截身體。如來設教。方便門多。若作教相言之。
只是依文設教。為歌利王割截支解。曾無一念嗔
恨之心。肇法師云。五蘊身非有。四大本來空。將頭
臨白刃。一似斬春風。若以諸大宗師言之。即為先
說有為權教。後顯無為實理。歌者。是慧之別名。利
者。刀也。非謂世間之刀。王者。心也。是用慧刀。割截
無明煩惱之身體也。應生嗔恨。謂色身與法身即
不同也。當知割截之時。不見有身相。亦不見有我
人眾生壽者四相。何處更有嗔恨也。華嚴經云。譬
如虗空。於十方中求不可得。然非無虗空。菩薩之
心。亦復如是。太陽安禪師舉火問僧云。會麼僧云。
不會。師云。起則徧周沙界。滅則了無所得。龐居士
問馬祖云。不與萬法為侶者。是甚麼人。祖云。回光
自照看。待你一口吸盡西江水。然後向你道。圜悟
禪師云。參得此語透者。目前萬法平沉。無始妄想
蕩盡。又云。大空無外。大象無形。盡世界撮來如粟
米粒。總虗空似掌中珠。可以拽新羅國。與波斯國
闘額。直得東勝神洲射箭。西瞿耶尼中垛。所以道。
髑髏長千世界。鼻孔摩出家風。若是未出陰界。尚
帶見聞知覺恁麼說話。一似鴨聽雷鳴。隔靴抓癢。
直饒脫却根塵。去却機境。尚餘一線路在。且二途
不涉一句作麼生道。還委悉麼。佛殿階前石獅子。
大洋海裏鐵崑崙。川禪師云。智不責愚。頌曰。如刀
割水。似火吹光。明來暗去。那事無妨。歌利王。歌利
王。誰知遠烟浪。別有好思量。】

「須菩提又念過去於五百世(至)無眾生相無壽者相。」

【忍辱仙人。如來五百世中。修忍辱波羅蜜行。欲令
一切眾生。成就忍辱波羅蜜法。不著諸相。見一切
人迷悟賢愚貧富。平等恭敬。不生輕慢。以至惡罵
捶打。皆悉能忍。反生歡喜。不生嗔恨之心。圜悟禪
師云。大凡為善知識。應當慈悲柔和。善順接物。以
平等無諍自處。彼以惡聲色來加我。非理相干。訕
謗毀辱。但退步自照。於巳無嫌。一切勿與較量。亦
不嗔恨。只與直下坐斷。初如不聞見。久之魔孽自
消耳。若與之較。即惡聲相反。豈有了期。又云。見性
之人。聞人毀謗。如飲甘露。心自清涼。不生煩惱。則
能成就定慧之力。不被六賊盜竊家寶。功德法財。
遂從此增長也。傅大士云。頻經五百世。前後極時
長。承仙忍辱力。今乃證真常。川禪師云。目前無法。
從教柳綠花紅。耳畔無聞。一任鶯啼燕語。頌曰。四
大元無我。五蘊悉皆空。廓落虗無理。乾坤萬古同。
玅峯嶷嶷常如故。誰管顛號刮地風。】

「是故須菩提菩薩應離一切相(至)三藐三菩提心。」

【應離一切相者。心常空寂。不生起滅。湛然清淨。是
離一切相也。川禪師云。是即此用。離此用。頌曰。得
之在心。應之在手。雪月風花。天長地久。朝朝鷄向
五更啼。春來處處山花秀。】

「不應住色生心(至)為利益一切眾生應如是布施。」

【不應住色聲香味觸法生心者。心住六塵。即著諸
相。取捨愛憎。無有休期。應生無所住心者。心無所
住。隨處解脫。內外根塵。悉皆銷殞。一切無心。即無
所住也。華嚴經云。一切境界。不生染著。淨身口意。
住無礙行。滅一切障。世間受生。皆由著我。若離此
著。即無生處。趙州云。我見百千億箇。盡是覓作佛
漢子。於中覓箇無心底難得。訥首座云。心本無形。
因塵有相。塵滅心滅。真心湛然。常察。禪師心印頌
云。問君心印作何顏。心印何人敢授傳。歷劫坦然
無異色。呼為心印早虗言。須知體似虗空性。將喻
紅爐火裏蓮。莫謂無心云是道。無心猶隔一重關。
圜悟禪師云。在家菩薩。修出家行。如火中生蓮。盖
名位權勢意氣。卒難調伏。而況火宅煩擾煎熬。百
端千緒。除非自巳。直下明悟本性玅圓。到大寂大
定休歇之場。方能放下。廓爾平常。徹證無心。觀一
切法。如夢幻泡影。空豁豁地。隨時應節。消遣將去。
隨自已力量。轉化未悟。同入無為無事法性海中。
則出來南閻浮提打一遭。必不為折本也。黃蘗云。
供養十方諸佛。不如供養一箇無心道人。夫無心
者。如如之體。內如木石。不動不搖。外如虗空。不塞
不礙。是名佛也。又恒沙者。即以沙言。諸佛菩薩。釋
梵諸天。步履而過。沙亦不喜。牛羊虫螘踐踏而行。
沙亦不怒。珍寶馨香。沙亦不貪。糞溺臭穢。沙亦不
惡此則無心之心。離一切相。眾生諸佛。更無差別。
但能無心。則便是究竟也。若心有住。即為非住。真
如之心。本無所住。若不住諸法相。即與道相應。若
住於法。即違正教。既違正教。即為非住也。不應住
色布施。菩薩不見有身可捨。隨見一切愚癡貧賤
之人。毀罵捶打。需索財物。若能隨順其意。令生歡
喜。不生嗔恨之心。即是布施之義。若祇分辨是非。
顧惜財物。阻抑其意。令生嗔恨。即不名布施也。又
云。凡夫不肯空心。恐落於空。不知自心本空。愚人
除。事不除心。智者除心不除。事。菩薩心如虗空。一
切俱捨。所作福德。皆不貪著。然捨有三等。內外身
心。一切俱捨。猶如虗空。無所貪著。然後隨方應物。
能所皆忘。是為大捨。若一邊行道布德。一邊施捨。
無希望心。是為中捨。若廣修眾善。有所希望。聞法
知空。遂乃不著。是為小捨。傅大士云。菩薩懷深智。
何時不帶悲。投身飼餓虎。割肉濟鷹饑。精勤三大
劫。曾無一念疲。如能同此行。皆得作天師。應如是
布施者。儉於自已。奢於他人。是名利益一切眾生。
若人心口相應。行解一般。是名利益於自已也。又
云。所作依他性。修成功德林。終無趣寂意。惟有濟
羣心。行悲悲廣大。用智智能深。利他兼自利。小聖
詎能任。川禪師云。有佛處不得住。無佛處急走過。
三千年後。莫言不道。頌曰。朝遊南嶽。暮往天台。追
而不及。忽然自來。獨行獨坐無拘繫。得寬懷處且
寬懷。】

「如來說一切諸相(至)一切眾生即非眾生。」

【如來說我人等相。畢竟可破壞。非真實體。一切眾
生。盡是假名。若離妄心。即無眾生可得。故言即非
眾生。是以若能秉持律儀。修行善法。而用布施。饒
益眾生。不得住於諸相也。川禪師云。別有長處。不
妨拈出。頌曰。不是眾生不是相。春暖黃鶯啼柳上。
說盡山河海月情。依前不曾空惆悵。休惆悵。萬里
無雲天一樣。】

「須菩提如來是真語者(至)不誑語者不異語者。」

【迷則種種皆妄。故不真不實不如。有誑有異。悟即
一切真。一切實。一切如。不誑不異也。又云。真語者。
一切含生。皆有佛性也。實語者。一切法空。本無所
有也。如語者。一切萬法。本來不動也。不誑語者。聞
如是法。皆得解脫也。不異語者。一切萬法。本自空
寂。將何為異也。傅大士云。眾生與蘊界。名別體非
殊。了知心是幻。迷情見有無。真言言不妄。實語語
非虗。如終無變異。性相本來如。川禪師云。知恩者
少。負恩者多。頌曰。兩箇五百是一貫。阿爺元是丈
夫漢。分明對面對渠言。爭奈好心無好報。真語者。
實語者。呵呵呵。喏喏喏。】

「須菩提如來所得法此法無實無虗。」

【法即以心傳心。何法不因心之所立。如來以無所
得心。而得夫真空無相法。此法即此心真體。言無
實者。心體空寂。無相可得也。無虗者。內有河沙功
德。用而不竭也。欲言其實。無形可觀。無相可得。欲
言其虗。見能作用。神玅無方。是故不可言有。不可
言無。有而不有。無而不無。言辭不及。其惟聖人乎。
若不離相修行。無由達此法也。傅大士云。證空便
為實。執我乃成虗。非空亦非有。誰有復誰無對病
應須藥。無病藥還袪。須依二空理。頴脫入無餘。川
禪師云。水中鹽味。色裏膠青。頌曰。硬似鐵。軟如酥。
看時有。覓還無。雖然步步常相守。要且無人。識得
渠。咦。】

「須菩提若菩薩心住於法(至)無量無邊功德。」

【如人入暗。即無所見者。眾生之心。本自無住。無住
之心。即見諸法實相。名為菩薩。二乘之人。心住於
法。不見諸法實相。背菩提路。何異凡夫。如人背明。
而入暗室。如人有目。日光明照。見種種色者。二乘
之人。不見色而住色。譬如不見坑穽。而墜坑穽。菩
薩見色而不住色。譬如見坑穽。而不墜坑穽。一切
諸法。但有假名。二乘之人。為無慧眼。不辨真假。菩
薩即有慧眼。見種種色。悉皆無相。故達磨云。不見
色。即是見色耳。逍遙翁云。所見有是有不是。此世
間妄眼。無是無不是。此出世真眼。所知有可有不
可。此世間妄心。無可無不可。此出世真心也。當來
之世者。即是如來滅後。後五百歲中。濁惡之時也。
即為如來以佛智慧者。若人心常精進讀誦是經。
即慧性漸開。當了悟實相。人法二空。不被一切善
惡凡聖諸境惑亂。即同如來智慧性也。悉知悉見
是人。成就功德者。三世諸佛。無不知見。了悟之人。】


【仰尊顏。目不暫捨。心常精進。無有間斷也。受持讀
誦者。行解相應謂之受。勇猛精進謂之持。心不散
亂謂之讀。見此不迷謂之誦。為人解說。謂巳悟人。
能見自性。方便為人解說此經。令悟實相。成無上
道。此為法施。無所住相功德。無有邊際。勝前百千
萬億劫。以身布施功德。百千萬倍。謂彼雖受無量
福報。乃世間福耳。受世間福者。乃染煩惱之因。又
因心作惡業。聞此經典。信心不逆。則自此種諸善
根。日見增長。愈久而愈盛。則為出世間福。故勝於
彼無量無數也。川禪師云。人天福報即不無。佛法
未夢見在。頌曰。初中後。發心同。功德無邊等莫窮。
爭似信心心不立。一拳打破大虗空。】

「須菩提以要言之(至)為發最上乘者說。」

【明此法門所有功德。過心境界。故不可以心思。過
言境界。故不可以口議。若人於此經典。了悟人法
二空。深明實相。功德廣大。即同佛心。無有邊際。不
可稱量也。為發大乘者說。謂智慧廣大。能見自性。
色空俱遣。不著二邊。二邊既無。即無中道可立。不
染萬境。即是大乘菩薩所行之道。為發最上乘者
說。謂不見垢穢可厭。不見清淨可求。無遣可遣。亦
不言無遣。無住不住。亦不言無住。心量廣大。廓若
虗空。無有邊際。即是最上乘諸佛地位也。黃蘖云。
如來現世。欲說一乘真法。則眾生不信興謗。沒於
苦海。若都不說。則墮慳貪。不為眾生普捨妙道。遂
談方便。說有三乘。乘有大小。得有淺深。皆非定法。
故云。唯有一乘道。餘二則非真也。川禪師云。如斬
一握絲。一刀一切斷。頌曰。一拳打倒化城關。一脚
趯翻玄妙棊。南北東西信步行。休覔大悲觀自在。
大乘說。最上說。一棒一條痕。一掌一握血。】

「若有人能受持讀誦(至)阿耨多羅三藐三菩提。」

【廣為人說。知見是人。皆得成就不可思議功德者。
此謂上根器人。深明此經。了悟佛意。持此大乘經
典。為人解說。令諸學者。各見自性無相之理。得見
本源自心是佛。當知此人功德。無有邊際。不可稱
量也。馬祖云。汝等諸人。須信自心是佛。此心即是
佛心。佛國白禪師云。心心即佛佛心心。佛佛心心
即佛心。心佛悟來無一物。將軍止渴望梅林。圜悟
禪師云。即心是佛。巳是八字打開。非佛非心。重問
當陽點破。不尋其言。一直便透。方見古人赤心片
片。若也躊蹰。則當面蹉過了也。心佛頌云。佛即心
兮心即佛。心佛從來皆妄物。若知無佛復無心。始
是真如法身佛。佛佛佛。沒榜樣。一顆圓光八萬象。
無體之體乃真體。無相之相即實相。非色非空非
不空。不動不靜不來往。無異無同無有無。難取難
捨難指望。內外圓明到處通。一佛國在一沙中。一
粒沙含大千界。一箇身心萬箇同。知之須會無心
法。不染不淨為淨業。善惡千端無有無。便是南無
大迦葉。黃蘗云。汝但除外凡情聖境。心外更別無
佛。祖師。西來。直指一切人。全體是佛。汝今不識。執
凡執聖。向外馳騁。返自迷心。所以向汝道。即心是
佛。一念情生。即墮異趣。無始以來。不異今日。無有
異法。故名成等正覺。即為荷擔如來阿耨多羅三
藐三菩提者。聞經解義。如說修行。廣為人說。無相
之法。令諸學者。悟明心地。能行無相無著之行。開
發心中智慧光明。離諸塵勞妄念。共成無上菩提。
當知此人。負荷自性如來阿耨多羅三藐三菩提
在於身內也。傅大士云。徧計於先了。圓成證此時。
宿乘無礙慧。方便勸人持。川禪師云。劈開太華手。
須是巨靈神。頌曰。堆山積嶽來。一一盡塵埃。眼裏
瞳人碧。胸中氣若雷。出邊沙塞靜。入國貫英才。一
片寸心如海大。波濤幾見去還來。】

「何以故須菩提(至)不能聽受讀誦為人解說。」

【小法者。小乘法也。凡夫愚鈍。不能聽信。廣學無上
菩提。空修福德六道輪迴因果之法。縱使強學。執
著多聞。為人解說。被明眼人覷著。手忙脚亂。一場
敗闕。保寧勇禪師云。顏色規模恰似真。人前拈弄
越光新。及乎入火重烹煉。到了終歸是假銀。黃蘗
云。古人心利。纔聞一言。便乃絕學。所以喚作絕學
無為閑道人也。今時人只欲多知多解。廣求文義。
喚作修行。不知多知多解。翻成壅塞。皆為毒藥。盡
向生滅中取。真如之中。都無此事。從前所有一切
解處。盡須併却令空。即是空如來藏。更無纖塵可
有。即是破有法王出現世間。亦云。我於然燈佛所。
無有少法。可得。此語只為空你情解知量。但消融
表裏情盡。都無依執。是無事人。三乘教網。只是應
機之藥。隨宜所說。臨時施設。各各不同。但能了知。
即不被惑。第一不得於心境上守文作解。何以如
此。實無有定法如來可說。我此宗門。不論此事。但
只息念忘慮便休。更不用思前慮後。又云。學般若
人。不見有一法可得。絕意三乘。唯一真實不可證
得。謂我能證能得者。皆增上慢人。法華會上。拂衣
而去者。皆斯徒也。是故佛言我於阿耨多羅三藐
三菩提。實無所得。默契而巳。學者但止於正法修
行。放下我人眾生壽者四相。即不被一切諸境惑
亂。若著四相。則墮邪見。故不能聽受讀誦。況能為
人解說。修行正法眼藏云。若欲修行。當依正法。心
體離念。相等虗空。不落聖凡。身心平等。如是修者。
是為正法也。川禪師云。仁者見之謂之仁。智者見
之謂之智。頌曰。不學英雄不讀書。波波役役走長
途娘生寶藏無心用。甘作無知餓死夫。爭恠得別
人。】

「須菩提在在處處(至)以諸花香而散其處。」

【在在處處。言所在之處不一也。一切眾生。六根運
用。種種施為。常在法性三昧之中。若悟此理。即在
在處處有此經也。天人阿修羅。天者逸樂心。人者
善惡心。阿修羅者瞋恨心。伹存此心。不得解脫。所
應供養者。若無天人阿修羅心。是名供養。即為是
塔者。解脫之性。巍巍高顯。便是如來真身舍利。故
云是塔也。以諸香花。而散其處者。常於解脫性中。
開敷知見。熏植萬行。即法界性。自然顯現。川禪師
云。鎮州蘿蔔。雲門餬餅。頌曰。與君同步又同行。起
坐相將歲月長。渴飲饑飱常對面。不須回首更思
量。】

「○能淨業障分第十六」

【若能心常清淨。宿生業障。永盡消除。頌曰。業由心
造心由誰。心罪當知誰所為。直下罪忘心滅處。覺
天心月燦光輝。】

「復次須菩提若善男子(至)得阿耨多羅三藐三菩提。」

【上明生善。今明滅惡。先世造作定業。不可逃避。以
行般若故。不特易重為輕。且得正覺。故言若人受
持讀誦此經。應合得人恭敬。今復有疾患貧窮業
障。反為人所憎惡。世人不達先業。將謂誦經為善。
渾無應驗。遂生疑惑。殊不知若非經力。即墮惡道。
以今世人輕賤。故折三途之報。速得無上菩提。張
無盡云。四序炎涼去復還。聖凡只在剎那間。前人
罪業今人賤。倒却前人罪業山。傅大士云。先身有
報障。今日受持經。暫被人輕賤。轉重復還輕。若了
依他起。能除徧計情。常依般若觀。何慮不圓成。川
禪師云。不因一事。不長一智。頌曰。讚不及。毀不及。
若了一。萬事畢。無欠無餘若太虗。為君題作波羅
蜜。】

「須菩提我念過去(至)乃至筭數譬喻所不能及。」

【阿僧祇。梵語也。華言無央數。那由陀。華言一萬萬。
於無量無央數劫。在然燈佛先。則釋迦佛說此經
時。去然燈佛。巳無量無數矣。又於其先。遇八百四
千萬億那由他諸佛出世。則其劫數。不勝其多。供
養如是諸佛。其功德。終不可及此經功德。以彼雖
供無數諸佛。求福而巳。未離生死。自性若迷。福何
可救。不如有人。於此經典。得悟真性。勝前所得功
德。百千萬倍。達磨對梁武帝云。造寺寫經。供養布
施功德。只獲人天小果。實非功德也。川禪師云。功
不浪施。頌曰。億千供佛福無邊。爭似常將古教看。
白紙上邊書黑字。請君開眼目前觀。風寂寂。水漣
漣。謝家人祇在漁船。】

「須菩提若善男子善女人(至)果報亦不可思議。」

【所得功德。我若具說者。謂說悟後淨玅境界也。前
為樂小法者。為說降住小乘之法。欲令悟入。尚猶
不信。若便為說見性大乘之法。密義難思。狂亂不
信。徒使其狐疑也。義者般若之義。果報者。所得功。
德也。當知是經等。則總結此經福果之體。皆幽邃
而難測。盖經義乃福所依體。佛果為菩提所依體。
以皆無相。故絕言思也。長水云。自第三乃至第十。
迤𨓦次第。五度校量。謂外財兩度。內財兩度。佛因
一度。第一以一大千界寶施。不及持說。第二以無
量大千界寶施。不及持說。第三以一河沙身命布
施。不及持說。第四以無量沙數身命布施。不及持
說。第五以如來因地供佛功德。不及持說。至此第
五。是校量之極。更無譬喻。可以比況。故總結云。經
義果報不可思議也。謝靈運云。萬行淵源。義理難
測。菩提玅果。豈有心之能議。川禪師云。各各眉毛
眼上橫。頌曰良藥多苦口。忠言多逆。耳冷煖自知。
如魚飲水。何須他日待龍華。今朝先授菩提記。】

「○究竟無我分第十七」

【一切法。直下究竟。本無我體。頌曰。究竟無我絕三
玄。真空玅理本無傳。人人本有黃金相。分付東君
仔細參。】

「爾時須菩提白佛言世尊(至)無有一眾生實滅度者。」

【云何應住。云何降伏其心。注見善現起請分中。當
生如是心者。謂二乘之人。執著諸相。起諸妄念。如
來指示。令其心常空寂。湛然清淨也。馬祖云。常教
心如迷人。不辨萬有。百丈云。心如虗空相。學始有
成也。黃蘗云。但淨其心。更無別法。此即真佛。佛與
眾生。一心無辨。猶如虗空。無雜無染。如大日輪。照
四天下日升之時。明徧天下。虗空不曾明。日暗之
時。暗徧天下。虗空不曾暗。明暗之境。自相凌奪。虗
空之性。廓然不變。佛與眾生。心亦如是。我應滅度
一切眾生者。佛言我今欲令一切眾生。除滅妄心。
令見真性。白樂天云。澹然無他念。虗靜是吾師。圭
峰禪師云。覺諸相空。心自無念。念起即覺。覺之即
無。修行妙門。惟在此也。慈受云。有利根者。一撥便
轉。性頑鈍者。只在夢中。山僧有箇省磕睡底道理。
不免傾心吐膽。而為諸人說破。良久曰。且勤照管
鼻孔。愚者若見此。一如路逢客。智者見點頭。恰如
饑得食。滅度一切眾生巳。而無有一眾生實滅度
者。此謂不可見有眾生是自已度者。若有此念。即
著我人眾生壽者四相。即非菩薩清淨心也。川禪
師云。有時因好月。不覺過滄洲。頌曰。若問云何住。
非中及有無。頭無纖草盖。足不履閻浮。細似鱗方
出。輕如蝶舞初。眾生滅盡知無滅。此是隨流大丈
夫。】

「何以故若菩薩有我相(至)阿耨多羅三藐三菩提者。」

【即非菩薩。謂二乘之人。執著我人眾生壽者四相。
解註巳在大乘正宗分中。實無有法。謂初悟人。尚
有微細四相也。但少有悟心是我相。見有智慧。能
降伏煩惱是人相。見降伏煩惱竟。是眾生相。見清
淨心可得。是壽者相。不除此念。皆是有法。故云。實
無有法發阿耨多羅三藐三菩提者。傅大士云。空
生重請問。無心為自身欲發菩提者。常了現前因。
行悲疑似妄。用智最言真。度生權立我。證理即無
人。川禪師云。少他一分也。不得頌曰。獨坐翛然一
室空。更無南北與西東。雖然不借陽和力。爭柰桃
花一樣紅。龍舒居士云。此分大槩如第三分所言。
須菩提於此再問者。無非為續求聽者問耳。經中
多有如此。不必以前為破情顯智。此則忘智顯理。
前淺後深。穿鑿求解。佛再答之。唯增實無有法發
阿耨多羅三藐三菩提者一句。上既言發阿耨菩
提者。當生如是心。生如是心。則是法矣。若無法。烏
能得見真性而成佛。然此乃言實無有法發阿耨
菩提者。何也。盖上言當生如是心者。是心亦非真
性中所有。亦屬妄耳。故此言實無有法。其意謂究
其實。則真性無此。佛恐弟子誤認所謂當生如是
心者為真實。故特於此說破。以為非實也。然則非
徒本無一切眾生。而發此求真性之心者。亦本無
法。盖真性中本來。蕩然空寂。所謂一法不立者是
也。】

「須菩提於意云何如來於然燈佛(至)佛言如是如是。」

【如來。佛自謂也。言我於然燈佛所。有法得三菩提
不。須菩提言。若有般若了悟心在。即是有法。尚存
所得之心。故云。無有法得三菩提也。佛言如是如
是者。善契如來之法意也。川禪師云。若不同床睡
爭知被底穿。頌曰。打皷弄琵琶。相逢兩會家。君行
楊柳岸。我宿渡頭艖。江上晚來秋雨過。數峰蒼翠
接天霞。】

「須菩提實無有法(至)當得作佛號釋迦牟尼。」

【若有一切法。是有一切心。故云。即非佛法。若無一
切法。是無一切心。云何不是佛。故龍牙和尚云。深
念門前樹。能令烏泊棲。來者無心喚。去者不慕歸。
若人心似樹。與道不相違。與我授記當得作佛。號
釋迦牟尼者。如因智慧而得見性。若有能所之心。
即是有法可得。性同凡夫。如何得授記耶。若必有
法可得。則然燈佛。巳傳之矣。何待授記。故無記可
授。是名授記。若於心上無纖粟停留。即是無法可
得。自性清淨。故云。來世當得作佛。慈受禪師云。一
顆靈丹大似拳。服來平地便升仙。塵緣若有絲毫
在。蹉過蓬萊路八千。傅大士云。人與法相待。二相
本來如。法空人是妄。人空法亦袪。人法兩俱遣。授
記可非虗。一切皆如幻。誰言得有無。川禪師云。貧
似范丹。氣如項羽。頌曰。上無片瓦。下無劄錐。日來
月往。不知是誰。咦。】

「何以故如來者即諸法如義。」

【如來者。即真如也。真如不離諸法。凡夫心存取捨。
分別諸法。所以濁亂。不得自如。佛心若大虗空。即
一切諸法。本來清淨。如中天杲日。歷歷分明。於諸
法上。都無取捨分別。即是諸法如義。又云。若不修
因。即無證果。雖無因果法之可得。諸法皆如。如理
即佛。傅大士云。法性非因果。如理不從因。謂得然
燈記。寧知是舊身。經云。文殊及淨名。對談不二。如
何是不二。不得動著。川禪師云。住住。動著即三十
捧。頌曰。上是天兮下是地。男是男兮女是女。牧童
撞著著牛兒。大家齊唱囉囉哩。是何曲調萬年歡。】

「若有人言如來得阿耨多羅(至)於是中無實無虗。」

【無上正覺。佛之真性也。性則吾心本有。法則從外
施設。佛假諸法。斷除外妄。以明真性。豈謂於法有
所得。而名為真性耶。故如來了無所得。而可以得
言者。菩提無上道耳。而菩提無上道。有真空玅理。
在乎其間。故言無實無虗。無實者。真空無分別也。
境界經云。諸欲不染故。敬禮無所觀。無虗者。玅用
也。具河沙德用也。川禪師云。富嫌千口少。貧恨一
身多。頌曰。生涯如夢若浮雲。活計都無絕六親。留
得一雙青白眼。笑看無限往來人。】

「是故如來說一切法皆是佛法。」

【一切世法。皆是佛法。盖如來真如之性。非別有體
即一切色等諸法。離性離相。唯佛與佛。乃能證知。
故云。皆是佛法。涅槃經云。佛即是法。法即是佛。馬
祖云。一切眾生。從無量劫來。不出法性三昧。長在
法性中。著衣喫飯。言談祇對。六根運用。一切施為。
盡是法性。不解還源。所以隨名逐相。迷情妄起。造
種種業。若能一念回光返照。全體聖心。何處不是
佛法。川禪師云。明明百草頭。明明祖師意。頌曰。曾
造逡巡酒。能開頃刻花。琹彈碧玉調。爐煉白珠砂。
幾般伎倆從何得。須信風流出作家。】

「須菩提所言一切法者即非一切法是故名一切法。」

【謂於者法。心無所得。了諸法空。本無一切法也。法
華經云。諸法從本來。常自寂滅相。故古德云。用即
知而常寂。不用即寂而常照。方契玅覺。是故名一
切法也。川禪師云。上大人。丘乙巳。頌曰。是法非法
不是法。死水藏龍活鱍鱍。是心非心不是心。畗塞
虗空古到今。祇者是絕。追尋。無限野雲風捲盡。一
輪明月照天心。】

「須菩提譬如人身長大(至)即為非大身是名大身。」

【色身有相。為非大身。法身無相。廣大無邊。是名大
身。黃蘗云。虗空即法身。法身即虗空。是名大身也。
川禪師云。喚作一物即不中。頌曰。天產英靈六尺
軀。能文能武善經書。一朝識破娘生面。方信閑名
滿五湖。】

「須菩提菩薩亦如是(至)無我無人無眾生無壽者。」

【梵語菩薩。華言覺眾生。謂我當滅度無量眾生。即
不名菩薩者。若以眾生為有。而我化之成佛。以得
滅度。如作此見。則不可名為覺眾生。以一切眾生。
於真性本無。惟從業緣中現。不可以為有。亦如大
身。不為真實。徒有虗名而巳。傅大士云。名因共業
變。萬像即微生。若悟真空色。悠然獨有名。實無有
法名為菩薩者。一切空寂。本來不生。不見有生死。
不見有涅槃。不見有善惡。不見有凡聖不見一切
法。是名見法。正見之時。了無可見。無四相可得。即
是菩薩。維摩經云。法無眾生。離眾生垢故。法無有
我。離我垢故。法無壽命。離生死故。法無有人。前後
際斷故。此真空無相法。佛說一切法者此耳。外此
則佛無所說。川禪師云。喚牛則牛。喚馬即馬。頌曰。
借婆衫子拜婆門。禮數周旋巳十分。竹影掃階塵
不動。月穿潭底水無痕。】

「須菩提若菩薩作是言(至)如來說名真是菩薩。」

【我當莊嚴佛土。是不名菩薩者。妙定經云。若人造
得白銀精舍三千大千世界。雖有無量布施福德。
心有能所。即非菩薩。不如一念無能所心。所得功
德。勝前功德百千萬倍。即非莊嚴。是名莊嚴。謂如
來所說者。莊嚴心佛土也。心土本來。清淨無相。實
無有法可得阿耨多羅三藐三菩提。實無有法名
為菩薩。豈復取莊嚴相。逍遙自在。無纖毫罣礙。云
何是莊嚴。云何不是莊嚴。故云。即非莊嚴。是名莊
嚴也。通達無我法。謂於諸法相。無所滯礙。是名通
達。若作有所能解。是名我相。若作無所能解。湛然
清淨。是名無我。故云。真是菩薩。僧問馬祖云。作何
見解。則得達道。答云。自性本來具足。伹於善惡事
上不滯。方喚作修道人。取善捨惡。觀空入定。皆屬
造作。更向外馳。去家轉踈轉遠。一念忘想。便是三
界生死根本。但不起一念。是除生死根本。即得法
王無上珍寶。川禪師云。寒則普天寒。熱則普天熱。
頌曰。有我元無我。寒時燒暖火。無心似有心。半夜
拾金針。無心無我分明道。不知道者是何人。】

「○一體同觀分第十八」

【萬法同歸一體。更無異觀。頌曰。人法俱忘水月秋。
更無纖粟挂心頭。饑來喫飯困來睡。綠水青山一
目收。】

「須菩提於意云何(至)如是世尊如來有佛眼。」

【一切凡夫。皆具五眼。而被迷心盖覆。不能自見。若
無迷心忘念。即得翳障退滅。五眼開明。見一切色
也。化身觀見為肉眼。普照大千為天眼。智燭常明
為慧眼。了諸法空為法眼。自性常覺為佛眼。華嚴
經云。肉眼見一切色故。天眼見一切眾生心故。慧
眼見一切眾生諸根境界故。法眼見一切法如實
相故。佛眼見如來十力故。又云。若以無相為法身
者。名為慧眼而見如來。指空論有。假立名相。名為
法眼而見如來。若了有無。即非有無。二邊寂滅全
體法身。周徧法界者。具足佛眼而見如來。僧問尊
宿云。觀音菩薩用許多手眼作麼。答云。通身是手
眼。若人於這裏薦得。一眼也無。豈更落三落四。然
如是。須是箇漢始得。川禪師云。盡在眉毛下。頌曰。
如來有五眼。張三秪一雙。一般分皂白。的的別青
黃。其間些子淆訛處。六月炎天下雪霜。】

「須菩提於意云何(至)若干種心如來悉知。」

【恒河沙數者。謂諸恒河中沙。一沙為一世界。欲明
眾生有種種妄念。故舉無窮之沙以為喻耳。楞嚴
經云。琉璃光法王子。觀世間眾生。皆是妄緣風力
所轉。觀世動時。觀身動止。觀心動念。諸動無二。等
無差別。此群動性。來無所從。去無所至。十方微塵。
顛倒眾生。同一虗妄也。若干種心。如來悉知者。眼
耳鼻舌身意。若起心動念處皆是國土於。國土中
所有眾生。若干種種差別之心。心數雖多。總名妄
心。然此妄心。乃自真性中現。則有形相。既有形相。
故可得而知。故云悉知。若寂然如虗空。則無得而
知矣。川禪師云。曾為浪子偏憐客。慣愛貪杯識醉
人。頌曰。眼觀東南。意在西北。將謂矦白。更有矦黑。
一切眾生一切心。盡逐無窮聲與色。咄。】

「何以故如來說諸心皆為非心是名為心。」

【覺妄之心。即是非心。本無妄念。不起妄心。即是自
性本心。故云。是名為心。即是菩薩心。亦名涅槃心。
亦名大道心。亦名佛心。故臨濟云。若一念心能解
縛。此是觀音三昧法。川禪師云。病多記藥性。頌曰
一波纔動萬波隨。似蟻循環豈了期。今日為君都
割斷。出身方號丈夫兒。】

「所以者何須菩提(至)現在心不可得未來心不可得。」

【謂三世心。無性可得。故可從緣生。肇法師云。聞說
諸心謂有實心。故須破遣。明三世皆空。故云。過去
巳滅。未來未至。現在虗妄。三世推求。了不可得蓋
真心常住。自無量無數劫來。常一定而不變動。豈
有過去未來現在。有此三心。則是妄想。從緣而起。
緣滅還無。不可得者。謂無也。言此三心。本來無有。
乃從緣而有耳。故云。若悟無相無事。平常真心。即
法體空寂。不生不滅。湛然清淨。豈有前念今念後
念可得也。馬祖云。道不用修。但莫污染。何謂污染
但有生死造作趣向。皆是污染。若欲直會其道。平
常心即是道。何謂平常心。無造作。無是非。無取捨。
無愛憎。無凡聖。是故經云。非凡夫行。非聖賢行。是
菩薩行。趙州問南泉云。如何是道。泉去。平常心是
道。佛印禪師頌云。欲識平常道。天真任自然。行舡
宜舉棹。走馬即加鞭。若遇饑來飯。還應困即眠。盡
從緣所得。所得亦非緣。傅大士云。依他一念起。俱
為妄所行。便分六十二。九百亂縱橫。過去滅無滅。
當來生不生。若能如此觀。真妄坦然平。川禪師云。
低聲低聲。直得鼻孔裏出氣。頌曰。三際求心心不
見。兩眼依然對兩眼。不須遺劍刻舟尋。雪月風花
常見面。】

「○法界通化分第十九」

【以無福德為福德。充滿法界。通達無邊。頌曰。寶施
無邊豈性同。何如見道脫凡籠。打開自已光明藏。
盡在毫端一化中。】

「須菩提於意云何(至)如來說得福德多。」

【布施雖多。只是有礙之寶。不及無為清淨功德。是
故如來不說多也。若有菩薩。以盧那含中七覺菩
提。持齋禮讚。從其心燈化生功德。不生不滅。堅如
金剛。乘香花雲。人無邊界。起光明臺。供養十方一
切諸佛。此是無為功德。見性之施。同於虗空。無有
邊際。川禪師云。尤勝別勞心。頌曰。羅漢應供薄。象
負七寶珍。雖然多濁富。爭似少清貧。罔象只因無
意得。離婁失在有心親。】

「○離色離相分第二十」

【有色有相。從緣妄生。離妄即得見性。頌曰。法身體
若太虗空。萬象難教混一同。花笑鳥啼瞞不得。難
將正眼著邪中。】

「須菩提於意云何(至)即非具足是名諸相具足。」

【如來法身無為。應身起用。固非色相可見。而未嘗
離於色相而不可見。凡夫不著有。即著空。有此斷
常二見。謂觀空莫非見色。見色莫不皆空。即是具
足色身。具足諸相。非具足也。空色一如。有無不異
方可能觀無身而見一切身。無相而見一切相。是
名色身具足。諸相具足也。僧問趙州云。狗子有佛
性也。無。州云。狗子無佛性。僧云。蠢動含靈。皆有佛
性為甚麼狗子無佛性。州云。為他有業識在。夫業
識之人。種種著於有。起諸妄想者。名顛例知見。種
種落於空。都無所悟者。名斷滅知見。宿有善根之
人。無此顛倒斷滅二病。能洞曉空有。此名正真知
見。若悟此理。乃可隨時著衣喫飯。長養聖胎。任運
過時。更有何事。四祖謂牛頭融禪師云。百千玅門。
同歸方寸。恒沙玅德。總在心源。一切定門。一切慧
門。一切行門。悉皆具足。神通玅用。只在你心。業障
煩惱。本來空寂。一切果報。性相平等。大道虗曠。絕
思絕慮。如是之法。無欠無餘。與佛無殊。更無別法。
但只令心自在。莫懷妄想亦莫歡欣。莫起貪嗔。莫
生憂慮。蕩蕩無礙。任意縱橫。不作諸善。不造諸惡。
行住坐臥。觸目遇緣。皆是佛之玅用。祖印明禪師
云。養就家欄水牯牛。自歸自去有來由。如今穩坐
深雲裏。秦不管兮漠不收。傅大士云。八十隨形好。
相分三十二。應物萬般形。理中非一異。人法兩俱
遣。色心同一契。所以證菩提。實由諸相離。川禪師
云官不容針。私通車馬。頌曰。請君仰面看虗空。廓
落無邊不見蹤。若解轉身些子力。頭頭物物總相
逢。】

「○非說所說分第二十一」

【無法可說。是名說法。頌曰。生前一句是如何。開口
分明蹉過他。佛祖舌頭都坐斷。啞人食蜜笑呵呵。】

「須菩提汝勿謂如來作是念(至)不能解我所說故。」

【既云。如來色身相好。不可得見。如何為人說法。然
如來心常清淨。語默皆如。遇緣即施。緣散即寂。無
說而說。說即無說。不達此意。是為謗佛。張無盡云。
非法無以談空。非人無以說法。此謂不同生滅之
心。有法可說也。若有生滅心在而說法者。是教一
切人不能得見自性。所以為不能解佛所說也。如
如居士云。終日喫飯。不曾咬著一粒米。終日著衣。
不曾挂著一莖絲。所以我佛橫說直說。四十九年。
未曾道著一字。若人有所說法。直饒說得天花亂
墜。也落在第二著。唯能坐斷十方。打成一片。非言
語可到。是名真說法也。所以道。墻壁瓦礫。說禪浩
浩。古德頌云。也大奇。也大奇。無情說法不思議。若
將耳聽終難會。眼處聞聲方得知。川禪師云。是即
是。大藏小藏。從甚處得來。頌曰。有說皆為諦。無言
亦不容。為君通一線。日向嶺東紅。】

「須菩提說法者無法可說是名說法。」

【說法者。無法可說。謂本來無法。特為諸眾生隨緣
而說耳。此法豈真有耶。眾生覺悟。何用此法。但虗
名為說法而巳。謝靈運云。教傳者。說法之意也。向
言無說。非杜默而不語。但無存而說。則說滿天下。
無乖理法之過。無存。謂不著諸相。心無所住也。傅
大士云。相寂名亦遣。心融境亦亡。去來終莫見。語
默永無妨。智入圓成理。身同法性常。證真還了俗。
不廢是津梁。川禪師云。兔角杖。龜毛拂。頌曰。多年
石馬放毫光。鉄牛哮吼入長江。虗空一喝無蹤跡。
不覺潛身北斗藏。且道是說法。不是說法。】

「爾時慧命須菩提白佛言(至)說非眾生是名眾生。」

【此魏譯偈也。長慶中。僧靈幽入冥所。指魏譯則存。
秦譯則無。今存魏譯。慧命。善現解空第一。與般若
空慧相應。以慧為命。故稱慧命。佛言若敬信佛法。
即著聖見。非眾生也。若不信佛法。則著凡夫見。非
不眾生。若起此二見者。是不了中道。須是凡聖皆
盡不生兩頭。方是真正見解。故云。眾生眾生者。如
來說非眾生。是名眾生也。川禪師云。火熱風動。水
濕地堅。頌曰。指鹿豈能成駿馬。言烏誰謂是翔鸞。
雖然不許纖毫異。馬字驢名幾百般。】

「○無法可得分第二十二」

【悟性空故。無法可得。頌曰。火裏尋氷謾自求。敲冰
取火更無由。十虗縱汝爭拈得。兩眼雙空當下休。】

「須菩提白佛言世尊(至)是名阿耨多羅三藐三菩提。」

【無有少法可得。謂真性中。元無有法可得。若有少
法可得。亦是著相。惟無所得。則蕩然空空。是故不
可以形相求。不可以言說求也。誌公云。但有纖毫
即是塵。舉意便遭魔所擾。經云。若人欲識佛境界。
當淨其意如虗空。學道之人。但於一切諸法。無取
無捨。見如不見。聞如不聞。心如木石。刮削併當。令
內外清淨方是逍遙自在底人。草堂清和尚云。擊
石乃出火。火光終不炎。碧潭深萬丈。直下見青天。
逍遙翁云。內覺身心空。外覺萬事空。破諸相訖。自
然無可執。無可爭。此是禪悅。所謂大明了人。勿令
有秋毫許障礙。微塵許染著。堅久不渝。便是無上
士。不動尊也。琪禪師云。念念釋迦出世。步步彌勒
下生。分別現文殊之心。運用動普賢之行。門門而
皆出甘露。味味而盡是醍醐。不出旃檀之林。長處
華藏之境。若如此也。行住坐臥。觸目遇緣。雖應用
千差。且湛然清淨。川禪師云。求人不如求已。頌曰。
滴水生冰信有之。綠楊芳草色依依。春花秋月無
窮事。不妨閑聽鷓鴣啼。】

「○淨身行善分第二十三」

【以無相清淨心。修一切善法。頌曰。但自胷應無垢
機。任他長短是和非。眼中著沙耳盛水。玅行如如
同道知。】

「復次須菩提是法平等(至)得阿耨多羅三藐三菩提。」

【是法平等。無有高下者。所謂是法。乃真性也。凡夫
不見自性。妄識分別。自生高下。諸佛是高。眾生是
下。菩薩了悟。人法二空。上至諸佛。下至螻蟻。皆有
佛性。無所分別。故一切法皆平等。豈有高下也。黃
蘖云。欲觀佛作清淨光明解脫之相。觀眾生作垢
濁暗昧生死之相。作此解者。歷恒河沙劫。終不能
得阿耨菩提。又云。心若平等。不分高下。即與眾生
諸佛。世界山河。有相無相。徧十方界。一切平等。無
我人眾生壽者四相。本源清淨心。常自圓滿。光明
徧照。故名為無上正等正覺也。傅大士云。水陸同
真際。飛行體一如。法中何彼此。理上起親疎。自他
分別遣。高下執情除。了斯平等性。咸共入無餘。修
一切善法者。若不能離諸相。而修善法。終不能解
脫。但離諸相。而修善法。即得阿耨多羅三藐三菩
提也。百丈云。若人於一切事。無染無著。於一切境。
不動不搖。於一切法。無取無捨。於一切時。常行方
便。隨順眾生。令皆歡喜。而為說法。令悟菩提真性。
此即名為修善法也。川禪師云。山高海深。日生月
落。頌曰。僧是僧兮俗是俗。喜則笑兮悲則哭。若能
於此善參詳。六六從來三十六。】

「須菩提所謂善法者如來說非善法是名善法。」

【不住相故。即非善法。無漏福故。是名善法。法華經
云。初善。中善。後善者。初。謂發善心時。須是念念精
進。不生疑惑懈怠之心。中。謂常修一切善法。令悟
真性。不著諸法相。後。謂即破善法。直教一切善惡
凡聖。無取捨憎愛之心。平常無事。故云。即非善法。
是名善法。盖凡失執惡。聲聞著善。若不離善法。又
落兩頭機。豈為平等也。古德云。了取平常心是道。
饑來喫飯困來眠。又云。常平等心。如地廣大。玅觀
察智。如日光明。體用及此。是佛境界。川禪師云。面
上夾竹桃花。肚裏侵天荊棘。頌曰。是惡非惡。從善
非善。將逐符行。兵隨印轉。有時獨立玅高峰。却來
端坐閻王殿。見盡人間祇點頭。大悲手眼多方便。】

「○福智無比分第二十四」

【福智俱等虗空。無物可比。頌曰。福智無邊豈度量。
人天路上福為強。要離生死超三界。惟誦金剛出
世方。】

「須菩提若三千大千世界中(至)筭數譬喻所不能及。」

【聚七寶布施。如三千大千世界中。須彌山王。所得
無量無邊福德。此為住相布施。終無解脫之期。不
如受持讀誦此經。乃至四句偈等。所得無住相。淨
玅功德。勝前功德百千萬倍。傅大士云。施寶河沙
數。惟成有漏因。不如無我觀。了妄乃名真。川禪師
云。千錐劄地。不如鈍。鍬一捺。頌曰。麒麟鸞鳳不成
群。尺璧寸珠那入市。逐日之馬不並馳。倚天長劍
人難比。乾坤不覆載。劫火不能壞。凜凜威光混太
虗。天上人間總不如。咦。】

「○化無所化分第二十五」

【眾生性空。雖化度眾生。而實無所化。頌曰。自性眾
生自性度。癡人覔佛外邊求。可憐拾翠拈紅客。空
在閻浮數日頭。】

「須菩提於意云何(至)如來即有我人眾生壽者。」

【既云。是法平等。無有高下。云何如來却度眾生。故
偈云。平等真法界。佛不度眾生。以名共彼陰。不離
於法界。名。即眾生假名也。陰。即五陰實法也。此假
名實法。皆即法眾。故云。不離於法界。既即法界。凡
聖一如。故如來實無有眾生可度。又云。謂諸眾生。
起無量無邊煩惱妄想。於一切善惡凡聖等見。有
取捨分別之心。迷情盖覆菩提之性。佛出於世。教
令覺悟。降六賊。斷三毒。除人我。若能了悟人法二
空。無諸妄念。心常空寂。湛然清淨。更不留纖毫滯
礙。即是見性。實無眾生可化度也。石霜禪師云。休
去。歇去。古廟香爐去。枯木寒灰去。一念萬年去。如
大死人去。若能如此用心。安有不成道也。若有眾
生如來度者。即有我人眾生壽者。謂此道。人人具
足。箇箇圓成。本來是佛。與佛無異。一切眾生。皆是
妄緣中現。其實無有。若言有眾生可度。即著四相。
圜悟禪師云。赤肉團上。人人古佛家風。毗盧頂門。
處處祖師巴鼻。若也恁麼返照。凝然一段光明。非
色非心。非內非外。行棒也打他不著。行喝。也驚他
不得。真得淨裸裸。赤灑灑。是箇無生法忍。不退轉
輪。截斷兩頭。歸家穩坐。正當恁麼時。不須他處覔。
祇此是西方。傅大士云。夜夜抱佛眠。朝朝還共起。
起坐鎮相隨。語默同居止。纖毫不相離。如身影相
似。欲識佛去處。只這語聲是。眾生但為業障深重。
與佛有殊。若能迴光返照。一刀兩段。即便見自性
也。若不因佛經教。一切眾生。無因自悟。憑何修行。
得至佛地。此是如來無所得心。故云。若有眾生如
來度者。即有我人眾生壽者相也。川禪師云。春蘭
秋菊。各自馨香。頌曰。生下東南七步行。人人鼻直
兩眉橫。哆和悲喜皆相似。那時誰敢問慈親。還記
得在麼。】

「須菩提如來說有我者(至)如來說即非凡夫。」

【如來既無我人等相。云何有時稱我。須知對所度
眾生。假名說我耳。謂有我者。即是凡夫。非我者。隨
處作主。應用無方。故云。凡是佛因。佛是凡果。境界
經云。三世諸佛皆無所有。唯有自心。既明因果無
差。乃知心外無法。二乘之人。執有我相。欲離生死。
而求涅槃。欲捨煩惱。而求滅度。是捨一邊。不了中
道。乃同凡夫行也。即非凡夫者。一念清淨。非凡非
佛。故云。即非凡夫。凡夫亦空。迷者妄執。但無執著。
即一切清淨耳。川禪師云。前念眾生後念佛。佛與
眾生是何物。頌曰。不現三頭六臂。却能拈匙放筯。
有時醉酒罵人。忽爾燒香作禮。手把破沙盆。身披
錦羅綺。做模打樣百千般。驀鼻牽來祇是你。嗄。】

「○法身非相分第二十六」

【如來清淨法身。非屬形相。頌曰。三十二相黃金殿。
八十隨形瓔珞衣。覰破如來真面目。元將黃葉止
嬰啼。】

「須菩提於意云何(至)以三十二相觀如來。」

【空生疑謂眾生是有。可化成聖。法身不無。可以玅
相而見之也。川禪師云。錯。頌曰。泥塑木雕兼彩𦘕
堆青抹綠更粧金。若將此是如來相。笑殺南無觀
世音。】

「佛言須菩提若以三十二相(至)爾時世尊而說偈言。」

【三十二相者。應身相也。觀如來者。觀法身如來也。
善現初謂應身相好。從法身流出。若見相好。即見
法身。故答以如是如是。佛恐善現於應身取著。不
達法體。又以轉輪聖王為難。謂輪王雖具三十二
相豈同如來法身。故不應以相好觀如來也。又云。
未達我人眾生壽者四相。即是心有生滅。生滅即
是轉輪義。王者。心也。雖修三十二淨行。生滅心轉
多。終不契清淨本心。與如來有別耳。川禪師云。錯。
頌曰。有相身中無相身。金香爐下鉄崑崙。頭頭盡
是吾家物。何必靈山問世尊。如王秉劍。】

「若以色見我以音聲求我是人行邪道不能見如來。」

【言我者。此是法身真常淨我。非色非聲。無形無狀。
不可以心思。不可以識識。若以色見聲求。心遊理
外。皆名邪見。不見法身。肇法師云。所謂諸相煥目
而非形。八音盈耳而非聲。應化非真佛。亦非說法
者。法體清淨。猶若虗空。無有染礙。不落一切塵境。
今且略舉聲色耳。又云。音聲色相。本自心生。分別
之心。皆落邪道。若能見無所見。聞無所聞。知無所
知。證無所證。體此玅理。方見如來。傅大士云。涅槃
含四德。惟我契真常。齊名八自在。獨我最靈長。非
色非身相。心識豈能量。看時不可見。悟理則形彰。
川禪師云。直饒不作聲求色見。亦未夢見如來在
且道如何得見。不審不審。頌曰。見色聞聲世本常。
一重雪上一重霜。君今要見黃頭老。走人摩耶腹
內藏。咦。此語三十年後。擲地有金聲在。】

「○無斷無滅分第二十七」

【依空即落空。無生斷滅之見。頌曰。這點靈光亘古
今。幾回高顯幾回沉。驀然摸著衣中寶。呀地一聲
更不尋。】

「須菩提汝若作是念(至)於法不說斷滅相。」

【如來不以具足相故者。佛恐須菩提落斷滅見。是
故令離兩邊。然性含萬法。本自具足。應用徧知。一
即一切。一切即一。去來自由。無所罣礙。此法上至
諸佛。下至含識。本無欠少。是名具足相也。說諸法
斷滅。莫作是念者。諸法性空。空即是常。是故不斷
不滅若作念。云無相而有道心者。是斷一切行。滅
一切法。此非中道也。又云。若作有相觀。即是一邊
見。若不作有相觀。即是斷滅法。故知真如法性。不
是有。不是無。湛然不動。觀與不觀。皆是生滅。故云。
莫作是念也。於法不說斷滅相。謂見性之人。自當
窮究此理。若人空心靜坐。百無所思。以為究竟。即
著空相。斷滅諸相。晁太傅云。諸佛說空法。為治於
有故。若復著於空。諸佛所不化。故云。大士體空而
進德。凡夫說空而退善。當知有為。是無為之體。無
為。是有為之用也。川禪師云。剪不齊兮理還亂。拽
起頭來割不斷。頌曰。不知誰解巧安排。揑聚依前
又放開。莫謂如來成斷滅。一聲還續一聲來。】

「○不受不貪分第二十八」

【不受者。縱有向甚麼處著。不貪者。愛欲之念不生。
頌曰。寶聚恒河世界中。一毫不受樂心空。春敷萬
卉青紅紫。俄頃崢嶸不見蹤。】

「須菩提若菩薩以滿恒河(至)勝前菩薩所得功德。」

【知一切法無我。謂一切萬法。本來不生。本來無我
相。所得福德。即非七寶布施等福所能比也。得成
於忍者。既知人法無我。則二執不生。成無生忍。此
乃勝前七寶布施菩薩。夫萬法本來無性。皆因自
已之所顯發耳。如眼對色謂之見。耳對聲謂之聞。
見聞是根。色聲是塵。色聲未對之時。我性常見常
聞。未曾暫滅。色聲相對之時。我性未嘗暫生。此是
菩薩了悟真性。活鱍鱍地。洞然同於太虗。所以不
曾生滅。凡夫即被妄心所覆。隨六塵轉。即有生滅。
故塵起即心起。塵滅即心滅。不知所起滅心。皆是
妄念也。若見六塵。起滅不生。即是菩提。川禪師云。
耳聽如聾。口說如瘂。頌曰。馬下人因馬上君。有高
有下有疎親。一朝馬死人歸去。親者如同陌路人。
只是舊時人。改却舊時行履處。】

「須菩提以諸菩薩不受福德故(至)故說不受福德。」

【不貪世間福德果報。謂之不受。又云。菩薩所作福
德。不為自已。止欲利益一切眾生。此是無所住心。
即無貪著。故云。不受福德。川禪師云。裙無腰。袴無
口。頌曰。似水如雲一夢身。不知此外更何親。箇中
不許容他物。分付黃梅路上人。】

「○威儀寂靜分第二十九」

【四威儀中。法身如如不動。本來靜寂。頌曰。坐臥經
行脚自擡。登山涉水混塵埃。看他下足分明處。踏
碎虗空無去來。】

「須菩提若有人言(至)亦無所去故名如來。」

【如來清淨法身。徧滿虗空世界。本無形相。其現千
百億身。乃隨眾生業緣而有。如鏡中像。其實法身。
元無生滅。豈有去來。故不知其何所從來。亦不知
其何所從去。華嚴經云。上覺無來處。去亦無所從。
清淨玅色身。神力故顯現。圓覺經云。雲駛月運。舟
行岸移。盖謂月未嘗運。岸未嘗移。真如體性。未嘗
作止任滅。皆人謬見耳。又云。知色聲起時。即知從
何而來。知色聲滅時。即知從何而去。故色聲香味
觸法。自有起滅。我心湛然。豈有去來生滅相耶。寂
而常照。照而常寂。行住坐臥。四威儀中。無不清淨
也。川禪師云。三門頭合掌。佛殿裏燒香。頌曰。衲捲
秋雲去復來。幾回南嶽與天台。寒山拾得相逢笑。
且道笑箇甚麼。笑道同行步不擡。】

「○一合理相分第三十」

【世界微塵。離合無性。為顯此理。頌曰。一念未興相
巳成。如臨寶鏡兩分明。翻身踏碎潭心月。相理元
空擺手行。】

「須菩提若善男子善女人(至)即非世界是名世界。」

【微塵者。妄念也。世界者。身之別名也。微塵是因。世
界是果。微塵世界者。謂因果也。然自已真性。非因
非果。能與六道眾生為因果也。謂自性是因。六道
是果。故知微塵能起世界。輪迴由於一念。雖見小
善。不可執著。雖逢小惡。必須除去。且眾生於妄念
中。起貪瞋癡業。妄受三界夢幻之果。如彼微塵。積
成世界。不知因果。元是妄心。自作自受。一念悟來。
即無微塵。世界何有。故云。即非微塵。是名微塵。即
非世界。是名世界。若欲建立世界。一任微塵熾然。
若欲除滅世界。覺悟人法俱空。了無一法可得。湛
然清淨。不被諸境所轉。皆由於自已也。傅大士云。
欲證無生忍。要假離貪嗔。人法知無我。逍遙出六
塵。川禪師云。若不入水。爭見長人。頌曰。一塵纔起
翳摩空。碎抹三千數莫窮。野老不能収拾得。任教
隨雨又隨風。】

「何以故若世界實有者(至)伹凡夫之人貪著其事。」

【微塵謂因。世界謂果。若執因果為實有者。即被相
之所縛。故云。即是一合相。但莫執為實有。亦莫執
為實無。於相離相。故云。即非一合相。是名一合相
也。又云。微塵雖多。不足為多。世界幻成。終無實義。
若說實有微塵。實有世界。即是彼此著相。彼既是
相。我又著相。兩相相合。是謂一合相。總是虗妄。縛
繫生滅。但凡夫未悟。妄生貪著耳。即是不可說者。
須是學人。自省自悟。於理事上。各無罣礙。今凡夫
一向貪著事相。不達於理。所以說因果著因果。說
世界著世界。傅大士云。界塵何一異。報應亦同然。
非因亦非果。誰後復誰先。事中通一合。理則兩俱
捐。欲達無生路。應當識本源。逍遙翁云。學道之人。
但只了悟靈明之心。是謂本源。所以念念妄想。皆
為塵垢。勿令染著。久當證知清淨法身也。川禪師
云。揑聚放開。兵隨印轉。頌曰。渾圇成兩片。劈破却
團圓。細嚼莫咬碎。方知滋味全。】

「○知見不生分第三十一」

【直下頓除二執。知見自然不生。頌曰。一擊心空忘
所知。朗然聲色外威儀。灰飛煙滅心何在。四見纔
興却是迷。】

「須菩提若人言佛說我見(至)即非法相是名法相。」

【佛說般若金剛之法。始即令諸學人。先除粗重四
相。如大乘正宗分中說也。次即令見自性之後。復
除微細四相。如究竟無我分中說也。此二分中。即
皆顯出理中清淨四相。明如來四相真見。妄見者。
虗妄分別。眾生見也。真見者。遠離執著。如來見也。
在迷眾生。執著諸相。以為如來實有四見。故不解
所說義。若悟如來真見。能於自心。無求無礙。湛然
常住。是清淨我見。黃蘖云。百種多知。不如無求最
第一也。又云。諸學道人。若欲得成佛。一切佛法。總
不用學。伹學無求無著。無求則心不生。無著則心
不滅。不生不滅。便是佛也。若見自性。本自具足。是
清淨人見。於自心中。本無煩惱可斷。是清淨眾生
見。自性無變無異。無生無滅。是清淨壽者見。故云。
即非我人眾生壽者見。是名我人眾生壽者見也。
發阿耨多羅三藐三菩提心者。應知一切眾生。皆
有佛性。應見一切眾生無漏智慧。本自具足。應信
一切眾生靈源真性。無生無滅。若能了悟此意。即
是一切智慧。不作有能所心。不存知解相。口說無
相法。心悟無相理。常行無相行。故云。不生法相。是
名法相也。川禪師云。飯來開口。睡來合眼。頌曰。千
尺絲綸直下垂。一波纔動萬波隨。夜靜水寒魚不
食。滿船空載月明歸。】

「○應化非真分第三十二」

【應現設化。一切有為。俱非真實。頌曰。世界僧祇轉
法輪。微塵剎土微塵身。誰家底事婆心切。鑪鞴門
開煆夢人。】

「須菩提若有人為滿無量阿僧祇(至)云何為人演說。」

【發菩薩心者。謂發廣大濟度眾生之心。最上乘種
性人也。持於此經四句偈等。受持讀誦者。七寶有
竭。四句無窮。悟達本心。了無所得。持於此經。其福
勝前七寶。布施功德。緣此經根本。以破相為宗。了
空為義。迷性布施。皆不證真故耳。云何為人演說
者。四大色身。不解說法聽法。是你面前。孤明歷歷。
通徹十方底。解說解聽。莫要記他語言。縱饒說得
天花亂墜。其心不曾增。便總不說。其心不曾減。求
著轉遠。學者轉疎。惟在默契。悟者自知也。川禪師
云。要說有甚難。只今便請。諦聽諦聽。頌曰。行住坐
臥。是非人我。勿喜勿嗔。不離這箇。只這箇。劈面唾。
平生肝膽一時傾。四句玅門都說破。】

「不取於相如如不動。」

【此謂語達無心無相可取之人。若是有心不取於
相。却是取相。心本是空。相亦是空。人法俱空。有何
可取也。真淨文禪師云。但無一切心。自然合天道。
應用在臨時。莫言妙不玅。如如不動者。盖謂真性。
徧虗空世界。無有形相。湛然不動。應現萬形。雖赴
感隨緣。而真空實寂。學人於此。若謂我知也。學得
也。契悟也。解脫也。似此見解。皆是有動心。則是有
生滅。若無此心。即一切法。皆攝不動。不動即內外
皆如。故云。如如不動也。佛鑑和尚。舉僧問法眼。不
取於相。如如不動。如何不取於相。見於不動去。法
眼云。日出東方夜落西。其僧有省。若也於此見得。
方知道。旋嵐偃嶽。本來常靜。江河兢注。元自不流。
如或不然。不免更為饒舌。天左旋。地右轉。古往今
來經幾徧。金烏飛。玉兔走。纔方出海門。又落青山
後。江河波渺渺。淮濟浪悠悠。直入滄溟晝夜流。遂
高聲云。諸禪德。還見如如不動麼。川禪師云。末後
一句。始到牢關。直得三世諸佛。四目相觀。六代祖
師。退身有分。可謂是江河徹凍。水泄不通。極目荊
榛。難為措足。到這裏。添一絲毫。如眼中著剌。減一
絲毫。如肉上剜瘡。非謂坐斷要津。盖為識法者恐。
雖然恁麼。佛法只如此。便見陸地平沉。豈有燈燈
續焰。川上座。今日不免向猛虎口中奪食。獰龍頷
下爭珠。豁開先聖廟門。後學進身有路。放開一線。
又且何妨。語則全彰法體。默則獨露真常。動則隻
寉片雲。靜則安山列嶽。舉一步如象王回顧。退一
步如獅子嚬呻。法王法令當行。便能於法自在。祇
如末後一句。又作麼生道。還委悉麼。雲在嶺頭閑
不徹。水流㵎下太忙生。頌曰。得優游處且優游。雲
自高飛水自流。祇見黑風翻大浪。未聞沉却釣魚
舟。】

「何以故一切有為法(至)如露亦如電應作如是觀。」

【一切有為法。上自天地造化。下至人之所為皆是。
然稱此六如。以設教化。則止謂人事耳。以眾生界
內。遷流造作。皆是妄心起滅。虗幻不實。終有敗壞。
如夢幻泡影。不得久長。夢者。妄想也。幻者。幻化也。
泡者。水泡。易生易滅也。影者。物影。無所捉撮也。露
者。朝露。不得久停也。電者。閃電。頃刻之光也。傅大
士云。如星翳燈幻。皆為喻無常。漏識修因果。誰言
得久長。易脆如泡露。如雲影電光。饒經八萬劫。終
是落空亡。應作如是觀者。有為無為。皆由自已。心
常空寂。湛然清淨。無纖毫停留罣礙。自然無心。如
如不動。應作如是觀也。四句偈者。乃此經之眼目。
雖經八百手注解。未聞有指示下落處。人多不悟
自已分上四句。却區區向紙上尋覔。縱饒尋得。亦
只是死句。非活句也。活句者。直下便是。然雖如此。
也須親見始得。佛眼云。千說萬說。不如親見一面。
縱不說。亦自分明。要須返已自參。切不可騎牛覔
牛也。若人將七寶無量布施。不如受持自已四句。
為人解說。使眾生皆得見性。其福勝彼。盖以世間
一切有為之法。如夢幻等。虗妄不實。布施之法。亦
屬有為。不得取著。惟應受持四句。覺明真性。以證
不生滅之極果耳。僧問雲門大師云。如何是佛。門
曰。乾屎橛。太平古禪師為作頌云。我佛如來乾屎
橛。隨機平等徧塵寰。迷頭認影區區者。目對慈顏
似等閑。蟾首座問洞山云。佛真法身。猶若虗空。應
物現形。如水中月。作麼生是應底道理。洞云。如驢
覷井。蟾云。恁麼正是迷頭認影。洞云。首座又作麼
生。蟾云。何不道似井覷驢也。還會麼。若教有意千
般境。纔覺無心萬事休。川禪師云。行船盡在把稍
人。頌曰。水中捉月。鏡裏尋頭。刻舟求劍。騎牛覔牛。
空花陽𦦨。夢幻浮漚。一筆勾斷。要休便休。巴歌社
酒村田樂。不風流處也風流。】

「佛說是經巳長老須菩提(至)皆大歡喜信受奉行。」

【夫至理無言。真空無相。謂都寂默也。但不著言語。
不著知解。即是無言無相。金剛之旨趣。本謂此也。
是以旋立旋破。止要諸人。乃至無有少法可得。即
不被一切諸境所惑。若得心地休歇。即謂之清淨
心。亦謂之本來心。亦謂之到彼岸。亦謂之涅槃。亦
謂之解脫。其實一也。四祖問三祖云。如何是古佛
心。祖云。汝今是甚麼。四祖云。我今無心。三祖云。汝
既無心。諸佛豈有耶。即於言下有省。此是學人標
致。張無盡云。若能身處塵勞。心常清淨。便能轉識
為智。猶如握土成金。一切煩惱。皆是菩提。一切世
法。皆是佛法。即是了事凡夫。別無聖解。上根之人。
一聞千悟。得大總持。又何假如許開示耶。川禪師
云。三十年後。莫教忘却老僧。不知誰是知恩者。呵
呵。將謂無人。饑得食。渴得漿。病得差。熱得凉。貧人
遇寶。嬰子見娘。飄舟到岸。孤客還鄉。旱逢甘雨。國
有忠良。四夷拱手。八表來降。頭頭總是。物物全彰。
古今凡聖。地獄天堂。東西南北。不用思量。剎塵沙
界諸群品。盡入金剛大道場。】

金剛般若波羅蜜經補註卷下(終)