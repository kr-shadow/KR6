#+TITLE: 大悲妙雲禪師語錄-清-真雄
#+DATE: 2018-05-12 10:25:22
#+SOURCE: github.com/kanripo/KR6q0535 master acf03e3a                

* 大悲玅雲禪師語錄序

<img:>

















<img:>


















<img:>












* 玅雲雄禪師語錄目次

  
  * 序啟傳
  * 卷一
  
  * 上堂
  * 小參
  * 示眾
  * 卷二
  
  * 上堂
  * 小參
  * 示眾
  * 卷三
  
  * 拈古
  * 卷四
  
  * 頌古
  * 法語
  * 行實
  * 卷五
  
  * 機緣
  * 聯芳
  * 像贊
  * 垂問
  * 卷六
  
  * 詩偈
  * 佛事






** 住山東臨清州大悲禪寺鄉紳諸山請啟

伏以青天雷震滹沱道出常情破院風光蠡水孤標
絕俗獅窟既無凡類曹源自爾瀰漫恭惟
玅雲大和尚座下車溪源遠鴛水流長誕英姿於登
閫有截鐵之機契針芥於金明真超宗之侶冷泉亭
拈提竹篦古話猛從胡餅討汁北高嶺仰見新月方
升頓爾大地平沉從此天涯遍歷無一可話歲寒末
後禾郡息肩撞入介老虀甕久潛光於水邊林下壁
立真風方現瑞於優缽羅華入廛垂手茲者大悲禪
寺原為古宿道場時節既臻因緣匪偶祥等久欽道
範特發悃懷敦請移錫光臨丕颺宗旨知斷橋正脈
當昌而敬畏淵源將大伏願
撒漫天之羅網摝衝浪之鯤鯨金剛圈栗棘蓬令吞
吐者翻轉本來面目木札羹鐵酸餡使啐啄者籍沒
久住園林將見重興祖道三草二木而法雨均霑宣
揚宗猷此土他方而道風一貫肅此布陳顒侯慈旆
不宣。

　　法末林啟祥　冀信之　高守節　冀　霖

　　　　范永兆　林　秀　魯明經　崔際漢
　　　　徐守志　崔　璠　柴明山
　　諸山照　乾　圓　光　寂　果　普　鏡
　　　　智　水　海　舟　仝頓首拜



















** 住浙江嘉興府三塔禪寺紳衿請啟

伏以道周宇宙九天之佛日重開理證圓通千載之
法輪永固朗心田之寶鏡自古為昭燃覺苑之明燈
於今為烈恭惟玅雲大和尚蠶叢獨闢堂奧先登脫
下青衫便著七斤之布擲開翠鏡巳持八角之盤系
出斷橋允矣猊臺秀種衣傳介祖卓哉獅吼奇兒執
鈯斧以開山名揚濟岱把竹篦而顯道威振龍天值
飛錫之北來水源木本喜慈航之南渡法乳薪傳茲
有郡治之西龍淵寺者雪飛千尺當年授拂之祖庭
地湧三峰此日澄心之勝境尚虛十笏之地未逢九
帶之人特迓雲軿用光蓮座伏望合眾善以同歸現
三身而說法寶幢豎而聖凡共擁鳥啼花落盡屬真
詮圓音唱而龍象偕來流水行雲天然玅證從此客
船漁火無非擊竹之機還看夜月鐘聲盡入拈花之
案(庭)等持四句偈恒苦舌本生疏參一味禪每慮拳
頭不識總冀垂慈曲全良會將馬鳴龍馭悉驅馳三
乘之年并石女木童俱歌舞四門之日矣臨楮瞻依
曷勝虔禱。

　　法末王　庭　錢　江　吳源起　沈克勱

　　　　沈瞻日　屠又良　毛延芳　沈御日
　　　　葛天麟　錢　柱　李　御　葛天鳳
　　　　高孝本　徐祚增　沈京文　王　沆
　　　　張　晟　曹彥栻　項　謙　朱彝政
　　　　張聯箕　項惟貞　張龍驤　項惟聰
　　　　金世珍　吳陳詠　何密　葛天鵬
　　　　王怡善　金世熙仝頓首拜















** 景德法姪請啟

伏以雲開五色之奇日眾中天之麗千華現瑞重重
祗樹競芬芳萬彙呈祥湛湛龍淵標勝境恭惟
玅翁法叔老和尚倪座下斷橋嫡脈臨濟真傳得心
印於蠡湖開爐𩍁於齊國用白拈手段師表人天顯
黃檗大機權衡佛祖掃盡狐禪窠窟早知七事隨身
覷破魔外機關久欽五明在目啟宗綱之既墜須是
其人救法運之將頹全憑作者茲三塔古剎禾郡名
藍於四十年前賴主峰師伯以中興今三載之後因
劣姪緣疏而他適欣諸護之同心同力迎法駕以斯
允斯來仰冀象旆早頒獅幢速駐撾毒鼓於當軒群
迷總教喚醒施法雨於大地頑石俱皆點頭庶僧眾
之有歸而叢林之有主輿情普洽緇素觀光臨楮翹
勤懇切之志謹啟。

景德愚姪機旭和南九頓首拜
















* 大悲玅雲禪師傳
苕程司訓鴛水逸民同門弟真性羅開驎撰

古來法門宗匠唯是真參實悟以本分接人不動聲
色而化被群方斯足尚焉若吾大悲法兄禪師具人
矣師諱真雄字玅雲原藉浙之金華徐姓父仲芳任
登州都閫以官為家遂為山左人師自幼喜悅三寶
俄逢鼎革父棄官入空門師亦隨父驅烏受具戒首
參具德和尚究竹篦話一日至北高峰仰見新月忽
若大地平沈遂爾疑團撲落復飽歷煙水若木陳費
隱箬菴浮石玉林牧雲諸尊宿無不刮目相看爭欲
網羅異寶然師少可其意最後抵禾城金明一見本
師介老人心中大曰是誠吾師也老人云雲封獅
窟向背無門汝從何而入師曰從門入者不是家珍
老人曰汝是行腳僧為什向驢胎馬腹裏作活計師
曰今日親見和尚老人曰汝看老僧眉毛落了幾莖
師曰生也老人曰漿水錢且置草鞋錢教誰還師曰
和尚欠多少老人便打師曰不入洪波裏怎見弄潮
人老人曰汝見個甚麼卻恁麼道師曰動容揚古路
不墮悄然機老人曰參堂去自爾機鋒箭拄老人復
加百鍊師遂破最後重關師與主峰兄侍老人圍爐
次老人曰火爐頭有個賓主句汝道看師曰和尚坐
某甲立老人指火曰者個為什麼向寒灰裏發燄師
曰非為分外老人以火箸敲爐曰還跳得者個出麼
師曰不獨某甲直饒三世諸佛全身在裏許老人曰
大須仔細尋命掌院事執勞六載舂米次老人至問
子還是為眾竭力資養巳命耶師曰餵驢餵馬老人
曰子是第幾頭師曰將謂無人證明老人便與一掌
壬子元旦老人陞座拈香祝聖畢乃曰卓錫蠡湖念
五春今朝意氣出常情海天閣外紛紛雨帶水拖泥
祝聖君拈拂子召眾曰世尊說法四十九老僧開堂
二十五靈山拈花金明豎拂且道是同是別師出禮
拜曰且喜老漢今朝瞥地老人豎拂子曰只者個豎
窮三際橫遍十方且道承誰恩力師曰粉骨碎身未
足酬老人打一拂子師便禮拜起依位而立老人即
付師衣拂法偈曰獅子窟中事善哮吼者得今得本
無得無得得亦得未幾老人謂師曰子因緣既熟無
久滯此古人云未有常住而不行者水邊林下把茅
蓋頂順時行化續佛慧命師領旨北轅渡江淮抵清
淵駐錫天中閣潛行密用聖凡罔測癸亥春應請住
大悲禪寺寺故唐宋以來知識道場緣前住不稱將
鞠茂草師豎大法幢驅諸野犴獨標濟天風月頓使
顛覆維新師感炎涼時態岑寂世緣孤高壁立四方
宿衲景附雲從師一以本分草料相勗雖鐵額銅頭
必敲骨驗髓務使個個點睛破壁人人踞地嚬申故
其門人分猷布化散處諸方者皆頭角嶷然也師居
恒所食瓔珞一瓢所衣敝衲百結環陼蕭然有楊岐
雪珠滿榻之風學徒非斷臂者流鮮望崖而退舜日
杲公贈言云誰言我叔成癡癖華頂風清熟解躋蓋
確論也師鉗錘惡辣絕不容情至其處世謙光不受
禮拜志願三篾束肚一茅遮頂則又有雲棲古宿之
風嘗睹薪米狼藉躬檢入廚誡諸子曰粒米莖薪檀
信膏血若不感恩(努力)頓悟巳靈而反致輕忽恐難消
受爾方丈不私享用孤笻行化稍有贏餘即惠貧乏
或作勝事也師自壬子離金明至庚午冬仲從東魯
來禾屈指十有九稔矣余迎笑謂曰兄大作佛事而
榮旋祖庭古云遊子悲故鄉此其時歟俄閱其行實
知行解相應一言一行俱可隄捍狂瀾模範後學因
捃拾其大略云爾。

空諸性曰傳之為言傳也傳也者傳其人也傳其人
傳其神也今著述家每傳一人輒多鋪語未免藻繪
損神師之行解超群軼格余傳之不敢妄加點染或
曰師本不落朕跡似神龍無首非若靈龜曳尾子今
傳之非點染而何余曰不然法門秋晚流俗波靡佛
祖正眼留作人天標表此亦頹波之柱石霜榦之碩
果也又烏容以不傳況師法道方興行見玅雲彌布
一雨普霑盡法界虛空界遭其荼毒者未可涯量是
又非筆墨所及矣。























玅雲雄禪師語錄卷一
住鎮江甘露寺嗣法門人機德編閱

* 住山東臨清州大悲禪寺語錄

康熙癸亥二月師在護國受本郡州牧佟公州尹卜
公暨闔郡紳袍護法融涵老宿等請於三月二十日
進院。

山門惟此一門通天達地直下無私一超直入。

韋馱叢林屏翰法社干城權衡在握邪正是憑。

佛殿麻三斤乾矢橛閣置一邊天上天下唯吾獨尊
阿誰證明新長老到來如何即是顧左右云大眾記
取展具作禮。

伽藍七事惟荷百凡仰靈振領提綱條令斬新。

祖師龐眉皓首形影詭誕靈山嫡旨各妄宣傳今朝
捉敗無地躲閃插香展拜。

據室拈拄杖云過去諸佛於此轉大法輪未來諸佛
亦於此轉大法輪新長老於此又如何施設卓杖云
棒頭產下玉麒麟。

即日封翁林芝山高雙泉明府冀霖同眾士庶請。

上堂師拈疏云者道符子推不向前約不到後從諸
大護法筆尖上湧出落在山僧手裏豈敢囊藏也要
大家相委悉度疏云維那分明宣說指座云。

法王寶座千古遺蹤不是其人徒增希冀新長老到
來如何即得喝一喝遂陞拈香云此一瓣香根盤毘
盧之先枝敷樓至之後高而無上貴不可極爇向爐
中奉祝
當今皇帝聖躬萬歲萬萬歲皇后齊年太子千秋伏願
帝基永固垂拱致治此一瓣香為雲為雨為瑞為祥
奉為滿朝文武本郡尊官現前縉紳檀護并諸山耆
宿伏願祿位高增子孫瓜瓞此一瓣香靈孕浩劫毒
深滄海千尋浪裏翻身百煉爐中輥出末後到金明
結盡冤仇抱恨抱怨無處伸雪今日人天眾前拈出
供養前住徑山天池次住廣福敬畏傳臨濟正宗第
三十一世金明堂上過去本師介菴進老和尚用酬
法乳之恩歛衣就座舜日大師白槌畢師云若論箇
事諸佛列祖口挂壁上雖則官不容針山僧到來傍
開一線拈杖一卓云莫有不惜性命底出來與拄杖
子相見僧問毘盧頂上草生青金剛腳下死蛇橫玉
殿苔封意作麼生師云鐵輪天子寰中敕曰天時地
利四眾咸和祖意教意為同為別師云日月光天德
山河壯帝都曰蠡湖滴乳傳芳永舊店重開法化新
師云也要大家出隻手曰一句渾超諸有象千載黃
河今又清師云好箇消息曰學人今日小出大遇師
打云切忌詐明頭問撥草瞻風瓦礫光生如何是大
悲境師云雲眠斷碣鳥宿迦頭曰人傑地靈緇素駢
臻如何是境中人師云眼生眉下耳撻腮邊曰人境
巳蒙師指示正令全提事若何師劈脊便棒曰作家
宗師天然猶在師云同道方知乃云剎竿豎起古店
重開揭開寶藏渾出家珍撒向諸人面前一任取足
與麼會得猶較些子不與麼會拄杖子別滋一路驀
卓杖一下云破魔王窟宅展佛祖家聲須憑者箇握
金剛劍懸肘後符要是其人山僧今日承諸檀命義
不容辭斬莽披榛鑿開生佛面目墾土掘石露出本
地風光頓使寒灰發燄枯木生春石獅哮吼驚起青
山頭卓朔木馬嘶風蹋斷黃河水倒流正恁麼時莫
有向者裏著得一隻眼者麼良久卓杖一下云手握
金鞭問歸客夜深誰共御垓行復舉介老人住金明。

上堂云破禪堂灰頭土面破佛殿驢額馬腮破山門
擎拳持杵破佛閣待月眠雲破鐘樓知音者少令一
隊破衲僧居此以破破不破破破不破不破不破底
運用無窮直教七通八達若是超宗異目山僧秪得
另眼相看將破破底相待眾中有斫不開劈不破底
麼出來金明與你破破去也師云運壺中日月用格
外鉗錘號令人天權衡佛祖不無者老漢若欲扶豎
臨濟綱宗要且未在山僧當時若在將具展開畫<img:>
相捲作一團拋向背後展兩手云諾看他如何合煞
諸人者裏會得燃燈佛與你同參卓杖一下云換骨
洗腸重整頓通身是眼更須參。

開基示眾地老天荒歲月長何代傳留古道場而今
生面重拋出瓦礫從教盡放光拈杖卓云真機獨露
揭開萬象頂𩕳大用現前捩轉虛空鼻孔頓使春回
大地法運咸新化育無私恩光普洽於一莖草上現
出瓊樓玉殿坐微塵內轉大法輪山河大地情與無
情一齊喝彩驚得須彌山王惡發一時六種震動直
得四天門王擎拳合掌狸奴白牯東觸西觸山僧一
一從頭按過不免將金剛圈栗棘蓬木札羹鐵釘飯
盡禮款待各箇禮謝而退大眾且道具何三昧有此
慶快恁麼會得大悲與你同一鼻孔出氣還有恁麼
會者麼卓杖云一莖草上瓊樓現萬象叢中梵剎新
小參僧問大機大用即不問向上提持請師道師云
一棒一條痕曰德山棒臨濟喝禮防君子若有箇不
假鉗錘的如何指示師云鐃鉤搭索曰湛湛青天為
甚也須喫棒師云未是闍黎著腳處曰秪如無位真
人還有喫棒分麼師云那箇是無位真人僧無語師
打云只者是僧禮拜師又打問學人弓折箭盡請師
賜棒師云降將不斬僧擬議師打曰莫妄語好乃云
諸方聚頭喧喧談玄說妙爭似大悲者裏土面灰頭
雖處城市不異山居有時天共白雲曉烏啣花落有
時水和明月流風送琴來凡情聖解無處安排得失
是非了無位次設有辯如瓶瀉問似雲興到者裏那
堪措足化城客作未可觀光驀卓杖云放開一線只
圖諸人總見總聞還會麼一片白雲橫谷口幾多歸
鳥卻迷巢。

金明介老人彌勒開光命秉拂小參月皎天空光吞
萬象寶鏡當臺千差莫隱秪如古德云天上無彌勒
地下無彌勒且道彌勒在甚麼處驀指像曰大眾秖
在者裏一向灰頭土面今朝塵盡光生大似笑不徹
底沒　眼長老雄上座與你點出以筆點眼云看看
直得照天照地一星也瞞他不得且道得何三昧喝
一喝云忽地全彰兜率界當軒獨坐笑盈腮。

佛誕上堂僧問善財參五十三員知識因甚不聞作
佛師云道士不持錫曰龍女一見如來為何直往南
方成等正覺師云比丘不鍊丹曰學人上來如何記
莂師云一頭兩隻角曰謝師相為師云且喜頭角崢
嶸僧一喝師云正好拖犁拽耙乃云佛身無為不墮
諸數惟吾獨尊一場漏逗再睹明星添沙眼裏靈山
拈花笑殺頭陀臨末稍上做盡伎倆更道善觀吾紫
磨金色之身今日則有明日則無用徹自巳心笑破
他人口檢點將來腳跟下好與三十何也將此身心
奉塵剎是則名為報佛恩。

山鐸和尚書至上堂溪山各異雲月是同矗矗華峰
逼漢融融桂乳飄香正脈弘通後學有準不勝忻躍
之致曷蒙上足馳書遠抵東魯過辱殷勤觀瞻無巳
以杖召眾云還有委悉者麼良久云昨日看雲眠白
日今朝鴻雁落丹墀。

結夏小參結卻布袋頭水牯牛東觸西觸且喜水足
草足忽地撞倒鐵壁銀山打破趙州關趁出楊岐驢
子胡狗不識羞成隊走諸仁者莫莽鹵二六時中好
看取驀豎拂子云是甚麼擲下云咦將謂象骨鱉鼻
蛇卻是南山白額虎。

端節上堂今日時分大地草靈拈來無不是藥用之
百疫消清驀豎拄杖云看看亦能殺人亦能活人莫
有知此利害者麼良久卓一下云神農嘗不得耆婆
罔辨真。

晚參舉如意云者著子極簡便不用安排隨處顯現
蓋緣諸人逐物意移迷真返正致令河邊受渴飯籮
裏耽饑殊不知大道無向背至理絕離微向上一路
不用鑽研松風水月盡是當人玅用雖然猶是衲僧
轉句祖師門下別有生涯擊如意云還委悉麼若無
拔山力烏騅不易騎。

解夏小參秋風纔動遍界涼生萬彙凋殘金聲普振
大悲者裏九旬期滿爐錘活脫不意泥牛血迸秤鎚
汗流趙州柬蘆引蔓瑞巖石上主人喚惺正當
恁麼時如何是衲僧行履處芒鞋蹋碎滄江月拄杖
撥開嶽岫雲。

住中天閣余素菴請上堂拈拄杖云拈起也函蓋乾
坤放拄杖云放下也截斷眾流橫拄杖云彌綸萬有
含吐十虛玄要主賓偏正君臣三乘五教頓漸偏圓
驀卓杖云百雜碎了也還有會得者麼良久復卓杖
云與你一緉草鞋。

因事上堂九年面壁土曠人稀平地波生駭人觀聽
或現三頭六臂呈能呈伎或逞無量神通作多般計
巧大悲者裏玄黃不涉何用致雨騰雲一向冷愀愀
地終朝默坐皆因世道秋晚人多鬥諍如犬咬枯骨
群吠見之競來喧爭纔知味淡而癡火頓息大眾正
所謂黑風吹起船舫飄墮羅剎鬼國只如坐致太平
一句又作麼生卓拄杖云老將不用談兵策自有東
風致太平。

上堂大悲有一句子不是祖師心印亦非鐵牛之機
突出虛空觸不得背不得且作麼生即得還有道得
底麼良久拈杖畫􃌛相云善吉維摩談不到目連鶖
子視如盲。

上堂毛吞巨海芥納須彌死款不勞拈出大悲者裏
隨機設教遇緣應機與諸人平地展演事無不當烹
金琢玉要假本分鉗錘奪食驅耕須憑超方手眼若
從空放下頓歇馳求不移寸步百城俱到彌勒樓閣
何用再見文殊山僧今日打鼓敲金為諸人奏凱去
也以拂子擊禪床云萬國醉心嘗大鼎相將攜手上
高臺。

金明先師介菴和尚訃至上堂颯颯金風體露紛紛
紅葉翻飛坐斷報化佛頭人天杳無消息拈起訃音
云既杳無消息者箇是甚麼雖然大悲一向為伊瞞
頇過今日掩彩不住不意者老漢到此田地大
仔細思量大悲通身是口也不能盡說他惡弊以袖
掩面云哀哀。

起七小參僧問把住向上牢關徒勞側耳放開百千
三昧平貼商量如何是第一玄師云擬議墮機前如
何是第二玄師云有口不能宣如何是第三玄師云
千聖絕言詮如何是第一要師云坐斷虛空竅如何
是第二要師云懸巖撒手玅如何是第三要師云妍
媸俱該照三玄三要蒙師指末後一句事如何師云
斷碣無文字義新問如何是祖師西來意師云草鞋
咬腳曰學人不會師云不是有心乃云紅爐火著燄
騰空逼得烏龜上翠叢無論頑銅并鈍鐵鑄成寶劍
任磨礱豎拂子云洞山三斤麻山僧扎作一柄拂若
喚作一柄拂卻是洞山三斤麻若喚作三斤麻卻是
山僧一柄拂且道喚作甚麼即得一僧云不可喚作
和尚拂子一僧云也不是雲門乾屎橛一僧云和尚
莫熱瞞一僧禮拜歸位師云總沒交涉雖然就裏一
箇滾熱又僧出曰請和尚道師以拂子擊禪床云三
十年後有人悟去在。

示眾你有拄杖子與你拄杖子富嫌千口少你無拄
杖子奪卻你拄杖子貧恨一身多虛空撲落地無奈
痛愁何卓拄杖一下云雲在嶺頭閒不徹水流澗底
太忙生。

除歲小參僧問臘盡春回即且置觀音菩薩將錢買
餬餅放下手云卻是饅䬦意作麼生師云因齋慶贊
曰便恁麼會意如何師云錯過不少僧便喝師云縱
饒喝倒須彌山也是階下漢僧拂袖歸眾師云自領
三十棒乃云大家聚首敘寒溫無數心情徹底傾賴
得雪枯冰燄烈好看春色到黃昏召眾云大悲者裏
殿堂破落滿床雪撒珍珠廚庫枵虛往來雀鼠不至
家風冷淡客到清茶不效諸方椎鑼伐鼓鬧熱門庭
何期爾輩不事囂燄甘受闐寂適當與諸人分歲乾
矢橛麻三斤丟過一邊炊黍米飯烹露地牛諸方舊
例山僧此間細剪白雲薄切清風以虛空為盤泰山
作筋更傾太液池煎龍腦茶將東海作杯一任飽餐
且道是甚麼滋味倘或不知三十日閻老子要與你
筭飯錢在良久云不經霜雪苦難話歲寒心。

歲朝上堂撾塗毒鼓聞者盡喪豎摩醯目見者俱瞎
見之聞之而不瞎不死者豈可同日而語道哉乃拈
拄杖云今朝新歲全無忌諱且聽下文一齊囑累卓
一卓云寶塔尖頭豁開釋迦眼睛千華臺上露出達
磨鼻孔東君佈令萬象騰輝。

一人有慶兆民賴之林下衲僧順時納祐且道祝聖
一句作麼生道復拈香著爐云一爐沉水盈滄海仰
祝　當今億萬年。

元宵上堂千燈萬燈燃於一燈江月山月本乎空月
月裏燈明燈中月皎三千大千光光交徹如寶絲網
進一步重重錦縫開退一步塵塵三昧起寒山拾得
遏捺不住彌勒釋迦卓錐無地大悲拄杖子一著爭
先倒騎三腳驢拽脫溈山鼻孔蹋斷帝釋脊梁繞四
天下一匝坐地看鰲山春色無高下拈拄杖召眾云
我見燈明佛本光瑞如此。

佛涅槃日上堂梨花白柳枝黃山左山右綠砌池塘
鶯歌兮韻囀王喬之玉管燕語兮聲繞謝氏之雕梁
如來紫磨金色身一一天真一一明玅只如煙燼火
滅時金色身即且置如來在甚麼處卓拄杖一下云
曉來一陣催花雨馬蹄何處避殘紅。

觀音誕日上堂僧問如何是奪人不奪境師云澹煙
疏雨洗黃昏曰如何是奪境不奪人師云滿頭白髮
蓋霜顏曰如何是人境俱奪師云雲封古寺野客迷
蹤曰如何是人境俱不奪師云農歌細柳鶴舞蒼松
曰行解相應恢祖道離名離相振綱宗師云口銜霜
刃太驚人士問清光匝地明暗交輝如何是觀音玅
智師云能救世間苦曰直捷提持不擇冤親盲聾瘖
啞如何接導師云識得你是俗人曰恁麼則一蹋鴻
門兩扇閒師云汝見何道理卻恁麼道士便喝師云
昨夜三更月到窗士禮拜師乃豎拂子云觀音菩薩
來也在山僧拂子頭上顯大神通攪長河為酥酪變
大地作黃金直教一切有情隨心滿願大悲者裏理
長即就牛頭沒馬頭回一任蹴蹋合水合泥有甚麼
限檢點將來未是衲僧極則以拂子畫一畫云且待
別處商量只如慶祝聖誕一句又作麼生揮拂子云
香雲堆裏見圓通千手施為不自功若將耳聽終難
會眼處聞聲識玅容。

浴佛上堂示現皇宮計盡謀窮雪山成道重加作造
再轉法輪不堪聽聞露出雙趺臭惡難收大悲今日
不似老韶陽掉轉旂鎗喝一喝云者一杓惡水也要
你承當。

介菴和尚忌拈香前年今日捩轉鼻孔今日前年囊
空剩穎直得天下太平森羅喝彩且道大悲者裏又
作麼生插香云大眾還知麼西風滿院愁無限九曲
河聲動地流。

金明古燈和尚至上堂中流砥拄莫遲疑玅手擎天
賴主持蠡水杖頭涓一滴宗綱隨處耀金錍豎拂云
高而無上淵莫可測打開線路寶印騰輝大道隨方
建立至理觸處彌彰全提正令於寰中大展威權於
閫外若是坐斷報化佛頭難為湊泊欲求輪王髻珠
必先拋磚引玉復舉昔在金明嘗聞先師舉破破不
破破破不破不破不破底句以驗方來者則公案多
年蘊在胸中信知無人發明若非古燈法兄大悲此
生無由拈出下座與頭首大眾殷勤敦請伏望謦欬
雷音作獅子吼聲。

正定禪宿同鄉鐸高雙泉供法衣請上堂問大庾嶺
頭提不起即且置只如施主供衣飯僧得何三昧師
云親到寶山莫教空手而去曰乾三連坤六斷一線
貫通因甚坎中滿離中虛師云蓬來三島黃河九曲
曰世尊傳金襴外別傳何物師云眼見如盲口說如
啞曰請師曲開方便師云我佛過去久矣乃拈法衣
角云者箇滯貨靈鷲傳來及到東土黃梅夜半密付
大庾嶺頭拈掇不起遞代相傳殃累不少今向檀那
針鋒上湧出有箇正定禪宿和盤托來仍請山僧舉
揚令現前緇素無不見聞無不信入各箇蹋著故鄉
田地恁麼會覓火和煙得不恁麼會擔泉帶月歸大
悲與麼道未免舌頭托地秖如舉揚一句如何即是
拈拄杖一卓云但願皇風吹遍野群萌普洽福田增
封翁林芝山中書林文伯請放生會小參魚游困而
止濼鳥飛倦而知還蠢動含靈莫不貪生懼死茲現
前眾信體全物命捐貲贖放令其水陸空行脫離籠
繫以免刀砧鼎鑊之苦各遂逍遙更請山僧為其指
箇入路乘此大法各獲正因共登覺地永出輪迴此
段勝心誠為希有豎拂子云大眾一切眾生向者裏
成正覺巳諸人分上且作麼生揮拂子云了即業障
本來空未了應須酬宿債。

受嘉興三塔請上堂明鏡當臺照徹佛祖心肝寶劍
臨風那許癡頑在目直得沒頂塔𨁝跳上天師子橋
哮吼入海汶水吹笙土山作舞驚起鐵牛踏倒彌盧
山王帝釋尊天蹲身無地正恁麼時正不居正偏不
坐偏虎穴魔宮自由自在以拂子召眾云且道是甚
麼時節乃擊拂子云有意氣時添意氣得風流處更
風流。

先師介老人忌拈香你先前年向我說去年今日事
我道你出語不稽我前年今日望你信思量不是去
年時及到去年今日又無信只道你口說無憑今年
前日忽接訃果應先前年說話特燒一瓣紫檀煎三
盞白乳不是報你恩德為你說話不虛乃燒香云嗚
鳴當年枉受你奇冤今朝更惱人腸肚。

囑天乳哺西堂上堂向上一路釋迦眼睛正法眼藏
達磨心髓拈拄杖云木上座久默斯要今日驀地機
先動容古道可中有箇打破羅籠踢翻窠窟的戴角
擎頭克紹先猷典型後學大悲者裏有箇破沙盆子
從來無人覷見乃拈法卷示眾云還有於此會得麼
天乳西堂出接卷云昔日靈山親記莂今朝大悲轉
光輝師云以何為證乳曰開基創業前王事端拱持
盈後帝心師云即今事作麼生乳珍重禮三拜師云
如是如是卓杖下座。

別駕牧公項大士至上堂蓬戶家風別苔生丹灶寒
年來蹤跡泯相續也大難大悲者裏斷碣委地榛莽
參天木上座十載前撥開生面蒲牢子從今日吼破
雲端古佛堂前烏兔爭飛夜明簾外不通凡聖今朝
有次菴大士同出師門幸旌蓋辱臨破我岑寂山林
增色瓦礫生光直得車溪水長高濟北鴛湖浪湧漲
黃河只如弟兄相見如何話會揮拂子云共掬湖天
波底月塤箎迭奏動雲泥。

金明介菴和尚忌法眷請上堂九月廿三日吾師示
寂滅今值十週辰飲水忽遭噎東山十件事一事亦
不設傑祖曾有言子不談父德千古襲斷橋曹溪真
滴血萬丈蠡湖波溶溶吞海月杲日麗中天不似塵
勞熱火裏青蓮花紅爐飛片雪蛙步豈能隨追風天
馬烈時流謾度量輪王三寸鐵不是揚家醜對眾閒
饒舌特報與諸人從頭須打徹且道打徹箇甚麼擊
拂子下座。

受三塔請辭眾上堂虛玄大道無著真宗隨方建立
遇緣即應靈符在握竿木隨身照用全彰殺活臨時
去住隨機自由自在有時深藏寶鏡妍醜不立有時
揭開華藏遍界光輝兔角杖威獰似虎著著超方出
頭天外誰是我般雖然只如古人道有佛處不得住
無佛處急走過眾中莫有會得者麼卓拄杖云三千
里外分明記取。

玅雲雄禪師語錄卷二
住北京玅峰法雲禪寺嗣法門人機相編錄

* 住浙江嘉興府三塔景德寺海會禪院語錄

師於康熙辛未掃金明介老人塔於大慈次年受合
郡紳衿公請於二月十二日入院。

山門卓拄杖云既到者裏那堪回互不二法門大方
闊步喝一喝。

韋馱脩戒定慧護佛法僧四大部洲因甚那一洲不
到合掌云太平不用將軍令。

佛殿家無二主你是阿誰然則如是詎失禮儀乃展
具拜起顧眾云切忌妄通消息。

伽藍你有五通我止一通正令全提鞭影何從插香
云今朝無別謂千古振宗風。

祖堂者一隊漢三五成群遞相熱瞞今朝看破不值
半錢。

據室我為法王於法自在若聖若凡泥團土塊設有
箇出格底來驀卓拄杖云切莫錯怪。

當日別駕項牧公同眾紳士辦齋請上堂師至座前
拈疏云夫子之言達磨心髓外道天魔徒勞側耳若
要大家總知且聽維那表白宣畢。

師拈杖指座云寶王座前人天普會山僧到來一場
特地便陞座拈香云此一瓣香根蟠浩劫樹秀今時
爇向爐中供養本師。

釋迦文佛伏願化身億萬拯攝沉迷此一瓣香最尊
最貴價重山河端為祝延
今上皇帝聖壽無疆欽願至德弘敷兆民普賴此一瓣
香德合天地功並日月奉為滿朝文武本郡府主邑
侯各位尊官現前請主紳衿緇素惟冀天爵人爵以
增崇智山壽山而鞏固復於懷中拈出云此一瓣香
拈起則逼塞虛空放下則大地平沉親從蠡湖得來
恩大難酬第二回拈出供養前住徑山天池次住敬
畏金明傳臨濟正宗第三十一世介菴先師進老和
尚用酬法乳歛衣就座晦岳和尚白椎云法筵龍象
眾當觀第一義師云第一義諦佛祖覷不見衲僧提
不起還有向未舉巳前薦得者麼紫淵問玄風久振
為祖佛權衡慧日高懸作人天眼目請問如何是人
天眼目師云火迸星飛曰秪如四眾臨筵將何指示
師云風清清日杲杲曰恁麼則恩光遍布大地均沾
師云且喜功不浪施曰光敷景德千華秀水長龍淵
一派長師云不勞讚歎乃揮拂子云垂鉤四海秖釣
鯤鯨據座披衣為求知識驀豎拂云過去巳過去未
來尚未來今日正當山僧說法直以大圓覺為伽藍
安住平等一如法說令現前緇素亦如法得解然後
同聲相應同氣相和號令人天權衡祖道直使魔外
絕跡生佛普該入一微塵現無邊身相坐毫端內轉
大法輪山河大地明暗色空情與無情總在者裏頭
出頭沒喝一喝云天上有星皆拱北人間無水不朝
東結椎云諦觀法王法法王法如是師下座。

當晚小參靈機廓徹智照洞明遇緣化物道豈虛應
奮堅密身坐斷十方豁智慧眼該羅一切示七步周
行指天指地作師子吼音不無釋迦老子後來有箇
跛腳阿師顯超群作略要一棒打殺與狗子喫貴圖
天下太平可謂赤心報國揀點將來也是冬行春令
新龍淵恁麼批判且道意在於何諸人還知落處麼
拈杖卓云從前汗馬無人識只要重論蓋代功。

佛涅槃日上堂天地同根萬物一體釋迦老子還在
裏許麼若在裏許在甚麼處若不在裏許又道佛身
充滿於法界如何得恰好去於斯見得徹四月八日
示生皇宮臘月八日睹星悟底與二月十五雙林示
滅總不出者箇大眾還見者箇麼山花開錦繡澗水
瀉銀濤。

達磨祖忌拈香九年面壁計較難成五番中毒不勝
淒清將謂傳上乘之一心誰知受無極之苦辛後代
兒孫那想到者箇真情龍淵今朝雖覿面曾記得老
臊鬍缺齒在當門。









佛誕上堂未離兜率巳降皇宮明修棧道暗度陳倉
未出母胎度人巳畢夜半正明天曉不露老瞿曇既
具斯等神威何更向閻浮世界撒沙撒土後代兒孫
喚作正法眼東釘西釘看看做箇破沙盆只貯幾杓
惡水歲歲今朝驀頭淋將謂報德酬恩可憐生枉受
他多少零丁千古萬古誰與慕西秦然雖如是連喝
兩喝云且喜天清地寧。

結夏小參展衲僧巴鼻運格外鉗錘須是恁麼入堪
作恁麼事主賓互換棒喝交馳也要是箇漢否則皆
成戲劇會得底自不徒勞不會底切忌錯過九十日
內參要真參悟須實悟若向者裏能所俱寂物我雙
忘龍淵痛與二十拄杖且道龍淵具甚麼眼目卓杖
一下云意氣不從大地得英雄豈藉四時催。

李蛟門特請於真寄亭上堂蛟門拈香云解脫香解
脫知見香光明雲幢遍法界爇向爐中供養玅雲師
兄和尚惟願慈悲顯露先師大人之相令此一會之
眾共睹慈顏正所謂靈山一會儼然未散天封室內
現紫金身師豎拂子云還見麼如我李法兄適來所
供是實毫髮不易真真池蓮開暢古佛心寄寄石邊
蘭拂祖師意若是巳過的自然別露風規倘留觀望
那堪共語茲因李居士再三重命陞於此座諸人還
見先師大人相麼良久云兩輪日月磨今古一片乾
坤傲卻灰。

供羅漢示眾薰風自南來殿閣生微涼半百應真僧
次第入道場有神通的騰空而至未心空的水陸頻
臻總受檀那供養只如木上座還受此供養否以拄
杖一卓云隨眾獲安樂。

晚參師云有箇漢終日行寸步不移有箇漢終日坐
足遍天下都來合喫龍淵二十棒且道過在甚處。

祈雨上堂山土焦而流金海水沸而飄爍稼穡云枯
竹樹葉縮四海五湖石出水落驀拈杖一卓云震動
老龍宮雷轟并電掣打著東海魚雨似盆傾出且道
神通耶法爾耶喝一喝云雷鞭擊碎金鳥窟瀉出滄
溟遍九垓。

景命月旦上堂纔過天中節便是六月一草木正方
榮看看九夏畢人生如轉燭光陰若瞬息三塔尾顛
天矗矗望何極田園在處樂歌聲箇事分明休別覓
休別覓日日日從東畔出。

解夏上堂當人一著至簡至易向外馳求轉疏轉達
得與不得總然一致龍淵者裏有時把住佛魔俱歛
有時放行凡聖同途若要當頭坐斷盡法無民只得
放開一線曲為今時拈一莖草向四大海裏攪動
竭龍宮直使洪波泛濫淹上三十三天浸爛帝釋鼻
孔金剛際下土地神從蟭螟眼裏翻身跳出叫道火
發拄杖子忍俊不禁劈頭一擊瓦解冰消莫有與
會底麼卓拄杖云生兒不食人間乳敵勝沙場豈用
刀喝一喝。

上堂真機獨露覿面相呈鑒地輝天迥超物表三世
諸佛以此成道歷代祖師以此利生天地以此包羅
群象君王以此奠安天下江海以此流通不竭山嶽
以此鞏固皇圖聖人以此教化凡夫以此修證山僧
以此舉揚且道衲僧分上又作麼生若有箇漢出來
掀倒禪床喝散大眾不妨靈俐有麼喝一喝云金翅
鳥王當宇宙箇中誰是出頭人。

師誕日上堂豎拂子云者一著子超越群象之表迥
出太古之先氣偃鴻濛光吞大野放一線道運迴日
月撥轉乾坤到處逢源隨方作主將四大海傾耳根
裏拈須彌山卓眉睫上東湧西沒南湧北沒上下及
四維橫縱無礙諸仁者向者裏會得猶是建化門中
事未為衲僧行履處喝一喝云劈開華嶽連天秀瀉
出銀河萬派聲。

病起上堂是病若有毘盧墮在凡夫是病若無普賢
失其境界離卻有無病根深固拈拂子畫<img:>相云者
是佛祖病根世醫拱手耆婆罔測老維摩病墮落深
坑馬簸箕病殃累永劫有以病為藥攢簇不得或有
以藥為病截斷舌根藥病兩忘無人識得諸昆仲還
識病麼良久啊㖿啊㖿。

晚參明頭來明頭打錯暗頭來暗頭打錯四方八面
來連架打錯總不恁麼來時如何良久云慚惶煞人
有僧出師起身入室。

到興善鴛湖和尚塔頭拈香云披榛闢土創復普明
於檇李甌寧德邁道尊再振綱宗於浙江閩海坐斷
紫雲峰食橡餐松不讓溈山祐老浩氣迥諸方櫛風
臥雪慨見楊岐會翁不肖孫某匍匐遠來九禮窣堵
直得木人潸血淚舜若結柔腸謹具瓣香盃茗略表
寸誠且道吾祖還納受否燒香云秋老樹翻紅葉雨
天高雲捲翠微深。

先師介菴和尚忌拈香插爐云滿煨一爐乾矢橛薰
教阿師鼻腦裂謂是報德與酬恩頭上安頭眼著屑
以袖掩面云哭不成笑不得一年一度今日時廿載
柔腸成百結。

因雪上堂旋空翽翽霰天涯大地山川醜盡遮世界
都盧渾一色梅香雪潔逗窗紗凍得鐵牛無避處騰
身躍過幾恒沙撞倒梵天踏細須彌萬象森羅錦上
鋪花且道神通耶法爾耶喝一喝云切忌眼裏更著
沙。

臘八上堂日冷風寒霜花匝地凍得老瞿曇眼裏放
花滿口顛言倒語道箇奇哉一切眾生具有智慧德
相何異崑崙頂上更覓虛空太液池邊挑涼水賣令
他後昆都不丈夫認鹿作馬教壞天下多少男女盡
是不快漆桶諸人還知世尊落處麼拈拂一揮云若
不鐵牛頻下淚蛟龍那識海寬深。

除歲小參紛紛雪壓梅梢冷靄靄爐燒柏子香爆竹
一聲除舊臘荼󵌸幾點接春芳諸方此夜分歲龍淵
隨例抖擻趙州茶一任兩盞三盞洞山果從教七桌
八桌滿堂菩薩子直得飽齁󵏹唱箇田家樂彌勒笑
盈腮釋迦長打坐竇八東村化紙錢廖七西街放熚
爆只如年盡歲窮一句又作麼生卓拄杖云石人腳
下冰生燄露柱抽條春滿林。

元旦上堂鞭起泥牛耕大地春風吹徹五湖冰千溪
萬壑花含笑日色融融宇宙清森羅煥彩景象維新
石女舞袖庭前木童把板雲中於斯薦得天地與我
同根萬物與我一體雖然如是因甚菴內人不知菴
外事以拂子揮兩揮云崑崙騎卻鷺鷥飛蹋碎威音
大頂𩕳。

解制上堂今日元宵隹節鑼鼓家家不歇街頭賞玩
憧憧村寺笙歌羅列鰲山馬走人飛鶴渚高風明月
仔細看來何迂走到天明難竭亦猶塵世迷頑忙忙
終日無缺不識息心除妄直待油乾火滅怎如林下
道人優游安閒不徹空劫巳前自巳今世門頭不借
箇裏收放自由布袋打開不結今朝且喜禪流一任
腰包頂笠山僧與麼告報還我九十日飯錢莫道不
說。

三月望上堂喃喃新燕語雕梁燦燦碧桃開大野公
子遊春興漸饒踏青歌吹恣瀟灑楊花滿地舞春風
過客長途飄野馬古塚今人化紙錢今人不辨誰與
假諸禪人還會麼不知那箇攜春回頓覺霜花連鬢
寫
當今皇上聖誕上堂春風澹蕩國界雍熙蟠桃花璨
金枝大椿秀開玉葉萬邦仰祝南山兆民同瞻北闕
且道龍淵(臣)僧又作麼生乃拈香燒曰萬惟
今上皇帝萬歲萬萬歲。

祈晴上堂久雨不晴浸爛須彌腦蓋長風不息拽脫
崑崙鼻孔乾矢橛麻三斤皮穿骨腿金剛圈鐵蒺藜
抽筍萌芽餈團變作綠毛龜石獅口裏生白醭衲僧
腳下帶水拖泥拄杖顛頭雲開日出森羅萬象獨露
本地風光彌勒釋迦豁開清淨寶目乃喝云一撾毒
鼓虛空破迸出金烏世界新。

上堂拈拄杖畫○相云者裏會得倒騎楊岐三腳驢
趁起南山白額虎入林不動草入水不動波穿過達
磨鼻孔踏斷虛空脊梁把須彌山一摑百雜碎直向
毘盧頂上行然雖如是良久云好語不須頻話會留
將和氣暖丹田。

上堂僧問坐斷十方湛然常寂如何是諸佛出身處
師云昨夜西風過黃花滿地金曰覓火和煙得擔泉
帶月歸師云凌空孤雁聲落雲端僧便喝師云果然
僧擬議師便打乃云機輪未轉佛祖歛跡針鋒纔露
千眼廓開若是羅籠不住呼喚不回的當爐不避火
迸臨場豈諱截舌到者裏自當刮目相待設有箇出
來道是法平等無有高下和尚何得分別好與痛棒
何故有功者賞。

示眾世尊橫言直說黃葉止兒啼祖師東語西話鞭
龜上石壁諸人朝參暮請怎似潑油救燃殊不知擬
涉思惟即便燒殺所以道承言者喪滯句者迷若是
直下便會多少快俊倘或拈一放一未免犯手傷鋒
我平常向你道拈卻炙脂帽子脫卻鶻臭布衫魔宮
虎穴擺手逍遙地獄天堂縱橫自在與麼則奴呼彌
勒婢視釋迦不為分外有麼良久云鶴有九皋方翥
翼馬無千里謾追風。

上堂僧問祖意教意即不問如何是空如來藏師云
缽盂無底曰如何是不空如來藏師云黃河有蓋曰
如何是空不空如來藏師云風吹石臼念摩訶曰三
空真的旨那箇是知音師云你是村僧僧一喝師便
打問如何是未生前面目師云烏龜向火僧一喝師
云者是即今面目作麼生是生前面目僧擬議師曰
秦時𨍏轢鑽乃卓杖云擊碎明月珠敲出鳳皇髓未
為衲僧極則若也別開方便不免證鱉成龜設有就
裏明宗崖州萬里釋迦掩室淨名杜口賺殺多少人
盡大地撮來如粟粒大鬼家活計直須蹋著秤錘硬
似鐵無計較絕商量到恁麼地猶未識大道真體且
如何是大道真體復卓杖云見月休觀指歸家罷問
程。

示眾拈杖云喚作拄杖則觸不喚作拄杖則背藏盡
楚天月猶存漢地星只如觸背不得喚作甚麼剛刀
雖快不斬無罪雖然也不得錯會喝一喝。

師到金明眾請上堂僧問玉律初回太簇節燈籠露
柱凍顏開如何是賓中主師云逢緣即應如何是主
中賓師云入廛垂手如何是賓中賓師云蹋遍紅塵
如何是主中主師云坐斷千差曰賓主巳蒙師指示
新年佛法意如何師云風剪梅花落滿城流水香乃
云一法若有毘盧墮在凡夫萬法若無普賢失其境
界山僧到此祖庭不免隨例抖擻逢場作戲輥雪峰
毬打禾山鼓行臨濟喝用德山棒使令不虛庭前梅
雪裏操香天封碑室中煥彩一箇破沙盆遞相鈍置
至我先師介老人徹底掀翻知音者少山僧昔年眉
毛廝結深怨難忘今日雖叨眾請未免重添醜拙若
論者箇事諸人腳跟下光爍爍底何用饒舌拈杖一
卓云座中若有江南客何必樽前唱鷓鴣。

到三塔龍淵寺晦岳和尚請上堂敲唱雙舉沒絃琴
上覓知音賓主交參無影枝頭饒春色還有恁麼會
的麼昔我主峰先法兄於此斬棘除穢豎石橋之的
旨理敗援傾提車溪之正印現寶王剎於毫端播宗
風於末運晦岳法姪繼踵芳猷光增前列力挽宗綱
今日要山僧為眾舉揚箇事三千七百栗蓬次第拋
出諸人面前還有不犯觀聽者麼喝一喝云他家自
有黃金骨豈把栴檀入細雕。

謝道舊盤石安和尚至上堂舉斷橋和尚云面面相
對心心相知人情若好喫水也肥祗園老漢酒逢知
巳飲詩向會人吟則不無不當以官物作人情龍淵
今日道舊相訪只將曩昔相得意處重為拈出且道
是甚麼句子良久云一條竹篦黑漆你道有觸有背
山僧鹵莽折卻向道全沒忌諱十載今朝覿面彷彿
當年的意昨夜話到三更從前盡道不是大眾且道
同參不是山僧不是展開兩手云不是不是。

上堂一拳拳倒須彌一踢踢翻大海釋迦無處藏身
達磨卻來東土計較不成九年面壁引得後代兒孫
聚頭瞌睡趙州東壁葫蘆驀地打倒西壁呵呵仔細
思量事不由巳鬧市裏稱楊稱鄭百草頭說佛說祖
斷柄杓潑屎潑尿破笊篱揚沙撒土十字街頭石敢
當日日口吧吧談玄講道三塔拄杖子無計可施劈
頭一擊瓦解冰消大眾且道今日是甚麼時節拍禪
床一下云下坡不走快便難逢。

州尹羽文葉公祈嗣請上堂金剛正體般若圓常廣
漠無涯高不可上毘嵐吹之不壞虛空墮而不渝為
二儀之根作三光之主綿綿密密觸處靈通互古今
而不易遍塵剎以恒新如皓月當空無幽不照洪鐘
在架有扣則鳴運應無方響廓天地藍田毓秀蚌含
明月之珠青嶽降靈天送玉麟之子豎起拂子云看
看花放故園春日麗果圓琪樹報金秋。

端節上堂今朝五月五日兔走烏飛勁直抬眸地老
天荒舉步山飛海立門前三塔起舞殿後千華競出
龍淵拄杖子與開山和尚忍俊不禁齊聲唱彩忽地
打箇噴嚏赤口百舌頭痛三日喝一喝云太上老君
急急如律令敕。

中秋上堂梧桐月冷丹桂香飄體露金風光吞象外
天上月人間月山兮水兮清光皎潔優游隹趣景樂
秋光乃豎起拄杖云總不出者箇時節隨畫○相云
者箇是靈山指底那箇是曹溪話底又畫○云者箇
是曹溪話底那箇是靈山指底恁麼會得吞郤一吐
卻七不恁麼會吞卻七吐卻一總不恁麼鴟吻咬殺
屋梁脊龍淵恁麼舉似諸人如何話會卓杖一下云
眉毛罅裏毫光露照徹冰壺絕點塵。

金明介菴和尚忌上堂恭值先師二十週半輪秋老
泣金烏虛空落地無消息萬象森羅暗點頭佩靈符
懸祖印半滿溪山蒙慈誨受弘恩數等竹葦先老和
尚某侍奉六載極承提命恩重冤深海口莫宣其萬
一今日敬追遠誠將泰山作一瓣香黃河作一盃茶
聊申奠獻大眾如是重恩必當如是重報還知山僧
報荅重恩處麼倘或躊躕楊岐老祖有箇舊例雖然
醜拙怎敢欺瞞乃作女人拜下座。

在三塔再受大悲請上堂石人眉皺斷虛空舌吐長
節外又生枝時節不相忘主賓道合何妨貴買賤賣
凡聖同途一任牽長補短钁頭邊拋三放兩也得杓
柄中揚波鼓浪也得龍淵鼓粥飯氣擲金鉤釣長鯨
張羅網打玉鳳伊人罕遇今日絲綸別展舊店新開
掇取破沙盆向折腳鐺裏重新安頓現前一眾貴在
潛機密用莫陷他人故轍庶叢林有賴規繩不墜更
有一句不妨與諸人道破卓拄杖云龍淵收釣還歸
舊千里扁舟破浪行又卓一下。

到京口甘露寺晦岳和尚請上堂佩祖師正印顯衲
僧巴鼻須是恁麼人拳倒須彌山踏翻滄海水還他
出格漢衲僧家動徹腰包天地歷遍閻浮透過威音
王那邊驀拈拄杖云怎如者箇離名離相迥古超今
今日到此不免客聽主裁跨鰲門上凌雲拽轉焦山
與金山鬥額撞倒銀山關沖破鐵甕城驀一喝曰被
山僧一喝喝住回到北固山前卓然而立諸人還見
麼雖然如是山僧又豈敢頭上安頭諸人錯過亦不
可卓杖一下云從前汗馬無人識秪要重論蓋代功
到北京安化寺致和禪師請上堂浙水迢遙入帝鄉
蓬頭跣足歷炎涼南天北地皆王化一句當軒絕比
量有般漢聞恁麼道將謂別有奇特向黑山鬼窟裏
坐正是守古塚的精靈有甚共語處若是大丈夫兒
孤迥迥峭巍巍赤骨𩪸地虛空無以較其量滄海無
以比其深目視雲漢眼蓋乾坤山僧今日無端到安
化寺裏被主人覷破未免和盤托出且道向上還更
有事麼良久云六耳不同謀拈拄杖卓一卓。

到北京玅峰法雲寺了心長老曬經率眾請上堂了
心問展開法藏露出釋迦鼻孔一年晾一度得何利
益師云一番提起一番新曰如何是法雲境師云怪
石插青霄奇峰卓碧漢如何是境中人師云開鐺煮
皓月把斧斫雲根人境巳蒙師指示向上宗乘事若
何師云須彌頂上擊金鐘問高升寶座法藏弘開一
會儼然如何是佛師云山高石大澗流長如何是法
師云三寸龜毛縛太虛如何是僧師云持瓶攜錫上
崚嶒曰施主請法飯僧有何道益師云熏風南來殿
閣生涼曰恁麼則承恩去也師云錯認葫蘆作帝瓶
僧一喝師便打問千秋龍亟三藏一年一度曬㫰當
陽展開如何是第一玄師云風蘊古皇前如何是第
二玄師云杲日照無偏如何是第三玄師云龍文貫
百川如何是第一要師云乾坤絕朕兆如何是第二
要師云石裏火光耀如何是第三要師云頂𩕳突一
竅僧曰玄要得蒙師指示大藏流通事若何師云嶽
邊有攝千山勢海上難藏萬派聲問四十九年不說
一字只者三藏靈文甚麼處來師云有眼共見曰如
何是先照後用師云當軒懸寶鏡蚩尤失卻威如何
是先用後照師云棒打石人頭嚗嚗論實事如何是
照用同時師云電激雷奔不容擬議如何是照用不
同時師云南山起雲北山下雨僧曰還許學人商量
得麼師云桃花三月發菊花九月開僧曰佛祖肝腸
被和尚抖擻了也師云且喜沒交涉便打問赫日麗
天熏風拂座寶藏煒煌即且置臨濟料揀事如何師
云逐一問將來如何是奪人不奪境師云日照山川
鋪錦繡如何是奪境不奪人師云得意相逢氣象新
如何是人境俱奪師云夜深愁霧鎖柴門如何是人
境俱不奪師云吟風笑月樂昇平曰料揀巳蒙師指
示威音那畔事如何師云啣花百鳥尋無處送供天
人覓路賒曰深蒙和尚慈示師云要且沒交涉乃云
群峰四望此山高萬壑松杉擁碧濤策杖偶來法雲
寺那知身世在青霄拈拄杖召眾云玅峰山獨露清
淨法身香水池吐出廣長舌相直得大千經卷從地
湧出無數天龍八部無數山神樹林神虛空河海神
各證無生法忍要會麼山河大地明暗色空不離當
人境界開卷展演自家寶藏故曰大道真體只在目
前山僧拽杖入山遇斯勝會蒙請舉揚箇事若謂無
法可說恐辜眾誠木上座事不獲巳向赫日中拈出
乃指經云願現前一眾常轉如是經百千萬億卷雖
然若是依經解義即為邪魔外道還恁麼會麼卓杖
一下云蕩蕩皇風成一片更於何處覓封疆。

中書林文伯薦室荊氏請上堂正定禪師問棄穢歸
淨太費週遮玅體圓明何有生滅師云春至花開爛
熳秋來葉落飄零曰一靈歸真際無生甚處安師云
踏著秤錘硬似鐵曰謝師指示師云莫忘適來此問
僧一喝師便打乃云妄情既斷碓觜開花虛空結果
當地抽芽荊安人於此會得不被生死陸沉撒手於
空劫未有之先高步於乾坤非想之外捩轉鼻孔塵
塵三昧獨露靈光在在圓通以杖卓一下云大悲向
者裏巳與你據款結案且道今日林公請山僧薦拔
一句又作麼生道擲下杖云撲落非他物縱橫不是
塵。

請為素章禪師上堂揮拂子云春暉斷岸月滿空林
撒手歸去大地全身恭惟素公大師昔受記莂於萬
壽今示寂滅於圓通告眾囑累有願再世視生死同
乎泡燄觀去來等若雲煙不忘法門寥落可謂明宗
達本真末世光明幢也今日孝徒請大悲舉似只得
向枯木上糝花虛空裏著彩且歸根超脫一句又如
何施設復揮拂云簷楹不斷前旬雨殿閣猶聞後夜
雷。

請為圓通徹微禪師對靈小參其來也若一滴投於
巨壑其去也似一毫隱於太虛雖有去住之相了無
生滅之機恭惟徹公盤山室裏翻身芳猷克振地藏
堂前瞥地家風格外正宜恢弘法化何期就裏抽身
更要大悲指示且如何是指示一句卓杖云那伽大
定等虛空寂照真機通劫外。

請為普濟老宿小參天乳長老問淨智玅圓本自真
常如何卻隨生滅師云春色無高下花枝有短長曰
靈明之性體遍十方何須又假超薦師云不得春風
花不開曰為什普賢失其境界毘盧墮在凡夫師云
明眼人前三尺暗曰不因夜來雁怎見海門秋師云
觀光有分乃曰古佛道假借四大以為身心本無生
因境有前境若無心亦無罪福如幻起亦滅蓋此幻
軀有生滅去來一靈真性何生滅之懼何罪福之畏
者裏透得過頭頭是極樂處處是華藏即輪迴而本
源不昧歷死生而真性常淨以拂子召眾云要知普
公老宿麼佛祖位中留不住滿船空載月明歸。

請為悟空上座對靈小參髑髏識盡十方空一點靈
明遍界通百草頭邊呈活計翻身那畔絕羅籠乃舉
拂子云還會麼向空中一點云一點圓明了了無礙
生死去來遊戲三昧天上人間自由自在明月清風
了無執礙然則既爾如何是超脫底句以拂指真云
獨坐雲幢春爛熳天風時送雨花飛。

請為無生老宿小參知幻即離掬水月在手離幻即
覺弄花香滿衣實際理地站定腳跟死生路上去來
無礙若也情生智隔想變體殊何由自在豎拂子云
者裏見得玅契無生脫卻汗衫家邦穩坐且大悲又
如何超薦擊拂子云不須他處覓即此是蓮邦。

請為蓮悟大師對靈小參去來一致本無凡聖之分
迷悟殊途故有升沉之道惟蓮公早契心於東明呈
舊面於瑞光臨末稍頭撩起便行脫尋常視生死
等乎遊戲驀拈拄杖云向山僧拄杖頭上顯大神通
說無生法諸人還聞麼卓杖一下云若將耳聽終難
會眼處聞聲始得知。

請為祥風尼小參問一靈超出萬機寢削如何報薦
師恩師云棒頭會取曰本來不增不減為甚有生有
滅師云甚處見得曰摸著千聖鼻孔豎起自家面觜
師云更買草鞋行腳曰頂門一機大地難藏那箇是
生前面目師云仰面看天低頭覷地僧提起坐具曰
者箇聻師便打乃云生時臥不坐死去坐不臥超然
邁世倫死生無縛著末後預知
光炯炯真機活潑潑拈杖一卓云到頭夜月任運
落前溪。

請為明府童振宜母李太君對靈小參豎拂子云只
者箇耀古騰今光吞物表出生入死不昧巳靈即今
現前親屬慟音容之杳隔特請山僧一言追悼不免
赴箇來機乃舉拂云童太君在者拂子上頓超有漏
瞥證無生正恁麼時還有見他面目者麼揮拂云當
軒獨露無遮覆爍爍靈光透紫微。

為劉望泉對靈小參見見之時見非是見師子吼時
芳草綠見猶離見見不能及象王行處落花紅況
　劉公早明徵心之旨　　辯見之機不動腳跟高超
樂土只如脫體無依如何薦拔以拂子畫○相云突
出虛空無背面清光到處露堂堂。

為魯明經對靈小參玅性圓明本無延促大道無為
何有生死與麼見得徹如水投水似空合空可以頓
超彼岸可以往來三界可以明道修德可以廣胤宗
裔修巳治人全體大用不外此一著子大眾還知魯
公撒手歸真處麼喝一喝。
玅雲雄禪師語錄卷二終

玅雲雄禪師語錄卷三
住揚州九蓮禪院嗣法門人機質編

* 拈古

「世尊因調達謗佛生身陷入地獄乃令阿難往問你
在地獄中安否調達曰如三禪天樂世尊又令問你
還求出否調達曰我待世尊來便出阿難曰佛是三
界導師豈有入地獄分調達曰佛既無入地獄分我
豈有出地獄分。」

【調達得一種自受用三昧且衝天之志不群而世
尊阿難費盡心機不能動他一絲毫許抑且鈍置
言下大眾且道調達具甚麼眼試道看。】

「世尊臨入涅槃文殊請再轉法輪。」

【文殊請轉法輪將謂別有世尊正令全提據款結
案揀點將來猶涉廉纖若是大悲待文殊請再轉
法輪劈脊便棒直令文殊不敢妄生二見抑且免
遭後世褒貶豈不美哉。】

「無邊身菩薩將竹杖量世尊頂丈六了又丈六量到
梵天不見其頂。」

【既是無邊身菩薩因甚不見世尊頂相諸人試道
看眾無對師代云雲自帝鄉出水歸江漢流。】

「寶誌禪師問一梵僧曰承聞尊者喚我作屠兒曾見
我殺生否曰見誌曰有見見無見見不有不無見見
若有見見是凡夫見無見見是聲聞見不有不無見
見是外道見未審尊者如何見僧曰你有此等見耶。」

【將謂胡鬚赤更有赤鬚胡。】

「雙林善慧大士因梁武帝請講經士纔陞座以尺揮
案一下便下座。」

【善慧揮尺下座全身卑露寶誌道大士講經竟止
渴添鹽武帝不會卻較些子且道節文在甚處不
因一事不長一智。】

「有二菴住僧旬日不會一日相見上菴主問多時不
相見向甚麼處去下菴主曰在菴中造箇無縫塔。」

【二老與麼酬酢縱奪可觀若是無縫塔三生六十
劫也造不就為甚如此他未開口時早知七花八
裂了也。】

「澧陽路上有一婆子賣餅為業德山鑑初出蜀道過
澧陽就其買餅點心。」

【德山澤廣藏山婆子理能伏豹若是山僧待者婆
子與麼道便好一喝不惟得喫點心更令婆子深
進一步。】

「南嶽因僧問如鏡鑄像像成後未審光向甚麼處去。」

【南嶽被者僧一拶直得入泥入水山僧又不然如
鏡鑄像像成後光向甚麼處去驀面掌云渾身巳
在含元殿何事嘮嘮問帝鄉。】

「馬祖因僧問和尚為甚麼說即心即佛祖曰為止小
兒啼。」

【拈拄杖云今日也不即心即佛也不非心非佛設
有箇漢出來道畢竟作麼生以拄杖畫一畫云會
麼你有拄杖子我與你拄杖子你無拄子我奪卻
你拄杖子。】

「百丈因溈山五峰雲巖侍立次乃問溈併卻咽喉唇
吻作麼生道。」

【者隊老古錐大似掩耳偷鈴併卻咽喉唇吻作麼
生道大似擔枷過狀雪屈成招且道雄上座又作
麼生連噓兩噓云莫莫。】

「南泉因陸亙大夫問弟子家中有一片石也曾坐也
曾臥。」

【鯨吞海水盡露出珊瑚枝。】

「南泉問維那今日普請作甚麼那曰拽磨泉曰磨從
你拽不得動著磨中心樹子那無語。」

【代云動也。】

「鹽官一日喚侍者與我過犀牛扇子來者曰扇子破
也。」

【鹽官無風興浪侍者當面放過山僧若在待問扇
子既破還我犀牛兒來驀展兩手竟出管教老漢
截舌有分。】

「大梅忽一日示眾曰來莫可抑往莫可追從容間聞
鼯鼠聲。」

【大梅老漢因齋慶讚則不無直是未在何也不合
向聲色裏著倒。】

「盤山上堂向上一路千聖不傳學者勞形如猿捉影。」

【若論向上一路三世諸佛口挂壁上且道還有事
也無驀拈拄杖卓一下云險。】

「魯祖尋常見僧來便面壁。」

【魯祖面壁鈍置殺人當時何不與本分草料雖然
汝等還知魯祖落處麼以拄杖靠壁云參。】

「麻谷到臨濟問大悲千手眼那箇是正眼濟搊住曰
大悲千手眼作麼生是正眼。」

【二尊宿壎箎迭奏音韻可聽雖則一時俏俊要且
不知那箇是正眼。】

「五洩謁石頭便問一言相契即住不契即去頭據坐
洩便行頭隨後召曰闍黎。」

【石頭先鋒得利殿後無功待他拘折拄杖何不更
與一拶免致者漢死了不得活。】

「三角上堂若論此事貶上眉毛早巳蹉過了也。」

【諸禪德此二員古佛發明向上宗猷作略可觀若
是此事不曾動著一些子說甚麼蹉過了也還委
悉麼少年曾決龍蛇陣潦倒還同椎子歌。】

「則川因摘茶次龐居士問法界不容身師還見我否
川曰不是老僧洎荅公話。」

【龐公衝風有節其奈欺敵者喪則老把定封疆直
是放憨賣悄揀點將來並須喫棒雖然則川拋茶
籃歸方丈意作麼生須知遠煙浪別有好商量。】

「藥山因遵布衲浴佛次山曰者箇從汝浴還浴德那
箇麼遵曰把將那箇來山乃休去。」

【大小藥山被布衲輕輕一拶便乃忘前失後。】

「溈山示眾老僧百年後向山下作一頭水牯牛。」

【溈山現大人相轉增醜態仰山見義勇為隨邪逐
惡若是山僧待問畢竟喚作甚麼即得但對云今
日不著便明日向和尚道看他如何折合。】

「溈山問雲巖聞汝久在藥山是否巖曰是溈曰如何
是藥山大人相巖曰涅槃後有溈曰如何是涅槃後
有巖曰水灑不著巖卻問溈未審百丈大人相如何
溈曰巍巍堂堂煒煒煌煌聲前非聲色後非色如蚊
子上鐵牛無汝下嘴處。」

【二老說大人相總是泥裏洗土塊今日有問大悲
如何是金明大人相但向道大包天地細入無間
法法頭頭光明顯現。】

「溈山示眾行腳高士直須向聲色裏橫行聲色裏坐
臥始得時疏山仁新到出問曰如何是不落聲色句
溈豎起拂子疏曰此是落聲色句溈放下拂子歸方
丈。」

【溈山直示根源罕遇知音香嚴雖有啟迪之機難
免傍人揀點疏山不識好惡一生受屈當時山僧
若在管教與伊打破漆桶不致重煩跋涉何故不
見道為人須為徹殺人須見血。】

「黃檗上堂汝等諸人盡是噇酒糟漢與麼行腳何處
更有今日還知大唐國裏無禪師麼時有僧問秪如
諸方尊宿領眾開堂為甚麼卻道無禪師檗曰不道
無禪只是無師。」

【黃檗如金翅劈海直取龍吞卻被者僧一拶便乃
口裏膠生雖然還有知他為人處麼須知雲外千
峰上更有靈松帶雨寒。】

「趙州因臺山路上有一婆子凡遊臺僧問臺山路向
甚麼處去婆曰驀直去僧行三五步婆曰好箇師僧
又恁麼去有僧舉似州州曰待我去勘過。」

【婆子明脩棧道趙州暗度陳倉正眼看來知機故
犯若據山僧見處待恁麼舉三十棒趁出何也來
說是非者便是是非人雖然且道甚處是趙州勘
破婆子處。】

「趙州示眾曰老僧三十年前在南方火爐頭有一則
無賓主話直至於今無人舉著。」

【百姓日用而不知故君子之道鮮矣秪如趙州賓
主話而今莫有人舉著麼試道看。】

「師祖問南泉摩尼珠人不識如來藏裏親收得。」

【南泉荅話太煞郎當山僧不與麼有問如何是藏
和聲便打如何是珠亦打會則途中受用不會則
世諦流布作麼生是師祖悟底以手斫額作看勢
云且信一半。】

「睦州因僧參纔禮拜州便叱曰你因甚偷常住果子
喫。」

【睦州以勢欺人慣得其便者僧不識好惡把髻投
衙若是我作者僧待睦州與麼問便向道和尚今
日著賊也睦州有陷虎之機也無用處。】

「臨濟臨終謂眾曰吾遷化後不得滅卻吾正法眼藏
三聖出曰怎敢滅卻和尚正法眼藏。」

【臨濟命根不斷猶設廉纖三聖橫身擔荷死款活
招向瞎驢邊滅卻且置喚甚麼作正法眼藏試指
出看。】

「臨濟示眾我有時一喝如金剛王寶劍有時一喝如
踞地師子有時一喝如探竿影草有時一喝不作一
喝用你作麼生會僧擬議濟便喝。」

【口吞佛祖眼蓋乾坤殺活縱橫自由自在還有知
恩者麼乃喝一喝云天高群象正海闊百川朝。】

「仰山因僧問法身還解說法也無山曰我說不得別
有一人說得曰說得底人在甚麼處山推出枕子溈
山聞曰寂子用劍刃上事。」

【仰山雖能格外提持猶借別人鼻孔出氣然未盡
善也待問法身還解說法也無驀口便𡎺不惟者
僧頓識根源且免溈山撒砂撒土。】

「香嚴開法時溈山遣僧送書并拄杖到嚴接得曰蒼
天蒼天僧便問和尚為甚如此嚴曰只為春行冬令。」

【香嚴大驚小怪若非者僧洎乎勞而無功。】

「漸源侍道吾至檀越家弔慰源拊棺問生耶死耶吾
曰生也不道死也不道曰為甚麼不道吾曰不道不
道。」

【道吾入水求人怎奈杖頭太短致侍者重重蹉過
如問生耶死耶驀喚闍黎待應諾便問生耶死耶
他擬議便掌若是靈利漢當下知恩何用到石霜
納款投降。】

「德山上堂我先祖見處即不然者裏無佛無祖達磨
是老臊胡釋迦是乾屎橛文殊普賢是檐屎漢等覺
玅覺是破執凡夫菩提涅槃是繫驢橛十二分教是
鬼神簿拭瘡疣紙四果三賢初心十地是守古塚鬼
自救不了。」

【德山雖喚鐘作甕調高識寡終是葛藤遍地殃累
兒孫若不親到那邊過來未免被他換卻眼睛諸
人還見德山麼乃拈拄杖卓一卓云殺人須是殺
人刀活人須是活人劍。】

「投子因巨榮禪客參子曰老僧未有一言半句挂諸
方脣齒何用要見老僧。」

【投子埋兵掉鬥要驗作家巨榮久經行陣豈甘負
屈遶禪床而去則且置只如有眼無耳朵六月火
邊坐是甚麼物。】

「投子因僧問如何是一大事因緣子曰尹司空請山
僧開堂。」

【作家爐韝本分生涯還他投子山僧則不然如何
是一大事因緣震聲便喝直使者僧忽地喚回秋
夜夢舉頭惟見月當空。】

「投子因僧問一大藏教還有奇特事也無子曰有曰
如何是奇特事子曰演出一大藏教。」

【演出一大藏教不無投子若是奇特事要且未在
乃橫按拄杖喝一喝云三千里外逢人不得錯舉。】

「夾山問黃山月輪子是甚處人曰是閩中人山曰還
識老僧麼曰還識學人麼山曰不然子且還老僧草
鞋錢然後老僧還子廬陵米價曰恁麼則不識和尚
也未審廬陵米作麼價山曰真獅子兒善能哮吼。」

【夾山鉤錐在握收放自如黃山慣戰沙場未免陷
他行陣秪如夾山道真獅子兒善能哮吼是抬伊
是捺伊。】

「無著在仰山充典座文殊常現於粥鑊上著以攪粥
篦便打曰文殊自文殊文喜自文喜殊乃說偈曰苦
瓠連根苦甜瓜徹蒂甜脩行三大卻卻被老僧嫌。」

【曼殊說偈禍出私門文喜眼親手辨只見一邊秪
如道文殊自文殊文喜自文喜又作麼生海神知
貴不知價留與人間光照夜。】

「興化示眾若是作家戰將不用如何若何便請單刀
直入時有旻德長老出眾便喝。」

【二老牙如劍樹口似血盆在門庭施設可謂光前
絕後若欲發明臨濟綱宗太遠在雖則如是只如
興化道旻德會一喝不作一喝用大似三盞酒粧
公子面一枝花插美人頭。】

「譚空因趙州牧有姑為尼行腳回欲開堂為人牧令
空勘過空問曰聞汝欲開堂為人是否。」

【譚空正令雖行不免受州牧驅使者尼俊鶻沖霄
宛有丈夫之作末上譚空便打且道是賞是罰。】

「定上座鎮府齋回到橋上坐次有三座主至一座主
問如何是禪河深處須窮到底定擒住擬拋向橋下。」

【定公雖有殺人刀且無活人劍若是山僧二座主
解交時一齊拋向橋下當時若用得恁般手腳者
三箇漢總教窮到底亦未可料。】

「覆船因僧問如何是獅子子船曰善哮吼僧拊掌曰
好手好手船日青天白日卻被鬼迷僧作掀禪床勢。」

【善射者箭不虛發覆船不因者僧抗節衝風怎見
汗馬功高。】

「巖頭因羅山閑問石霜起滅不停時如何霜曰直須
寒灰枯木去。」

【巖頭發藥應病有起死同生之力若非石霜深錐
痛拶怎得羅山枯木上生春檢點將來石霜巖頭
未稱為作家若是山僧待羅山擬開口時劈脊便
棒免得伊向起滅上作活計。】

「雪峰因三聖問透網金鱗以何為食峰曰待汝出網
來向汝道。」

【龍象蹴蹋全主全賓還他二老若到大悲門下更
須驗過始得。】

「乾峰因僧問十方薄伽梵一路涅槃門未審路頭在
甚麼處峰以拄杖畫一畫云在者裏。」

【徵云　乾峰恁麼道且道者僧還識路頭也未。】

「南院因一僧參纔入方丈便以手指曰敗也院拈拄
杖度與僧僧擬接院便打。」

【南院坐籌幃幄決勝十里者僧探角衝關自投敗
地正眼看來卻不丈夫何故鶴有九皋方翥翼馬
無千里謾追風。】

「克賓一日因興化曰維那汝不久為唱導之師賓曰
不入者保社化曰你會了不入不會不入。」

【興化全提正令賞罰分明克賓真金入冶終無有
易然猶少機宜在山僧見道汝不久為唱道之師
但掩耳便出任興化有滔天之浪也只得海晏河
清。】

「資福因陳操尚書來乃畫一圓相操曰弟子與麼來
早是不著便何況更用如此福於圓相中著一點操
曰將謂是南番舶主福便歸方丈閉卻門。」

【資福漫天布網將謂無人排闥爭奈尚書善辨端
倪就窠打劫雖然終不免輸他資福一籌。】

「芭蕉上堂拈拄杖示眾曰你有拄杖子我與你拄杖
子你無拄杖子我奪卻你拄杖子靠拄杖下座。」

【大小芭蕉趨富欺貧致令後人在與奪上作活山
僧今日更資一路且道以何為驗拈拄杖卓一下
云乾三連又卓一下云坤六斷便下座。】

「芭蕉因僧問賊來須打客來須看忽遇客賊俱來時
如何蕉曰屋裏有緉破草鞋。」

【芭蕉老人繁詞太煞我者裏則不然忽遇客賊俱
來時如何劈頭一棒云龍門無宿客霹靂送飛騰。】

「瑞巖坐盤石上終日如愚每自喚主人公復自應諾
乃曰惺惺著他後莫受人瞞。」

【瑞巖自喚自應好沒來由玄沙道一等是弄精魂
瑞巖較些子是賊識賊若到大悲門下各與二十
棒。】

「玄沙因僧問如何是學人自巳沙曰用自巳作麼。」

【者僧氣概天然卻被玄沙換卻眼睛者裏或有問
如何是學人自巳向道何必問老僧且道與玄沙
同耶別耶。】

「玄沙坐次見面前地上一點白指問侍者曰見麼者
曰見。」

【玄沙如是問侍者如是對卻又道不會淆訛在甚
麼處拈拄杖一卓云不到烏江畔知君未肯休。】

「玄沙因鏡清問學人乍入叢林乞師指箇入路沙曰
還聞偃溪聲麼曰聞沙曰從者裏入清有省。」

【玄沙曲盡來機太費心力鏡清如蟲禦木瓦解冰
消偃溪聲自古迄今聞者不計還有悟者麼良久
云穿過髑髏浸爛鼻孔。】

「保福因僧問雪峰平生有何言句得似羚羊挂角時
福曰我不可作雪峰弟子不得。」

【者僧言中有響保福袖裏藏鋒雖則縱奪自如怎
奈無人賞鑑或問金明生平有何言句得似羚羊
挂角時但云我不似保福與麼道待他擬語驀面
便摑且道山僧底是保福底是。】

「雲門曰一任橫說豎說未是宗門苗裔若據宗門苗
裔是甚麼熱碗鳴三乘十二分教說夢達磨西來說
夢若有老宿開堂為人說法將利刀殺卻百千萬箇
有甚麼過。」

【徵云　且道是醍醐句毒藥句。】

「鼓山初參雪峰纔入門峰便搊住曰是甚麼山釋然
契悟舉手搖舞。」

【雪峰雖有起屍之德且無插血之能鼓山向懸崖
撒手處構得也只半橛且道作麼生是那半橛以
拂子搖拽云低聲低聲。】

「翠巖因座主謂就講筵齋巖曰山僧有箇問頭道得
即齋乃拈起胡餅曰者箇還具法身麼。」

【隨機勘驗本分作家不無翠巖座主只知糊餅具
法身不知法身具糊餅若是伶俐漢待道者箇還
具法身麼向道比來請齋如今卻不成看翠巖通
身是口將糊餅向甚麼處下。】

「同安因僧問如何是和尚家風安曰金雞抱子歸霄
漢玉兔懷胎入紫薇。」

【者僧入門辨主不解返躑同安尊貴太奢未能勦
絕山僧則不然如何是和尚家風和聲便打忽遇
客來將何秖待亦打會得伊蘭作栴檀之樹不會
甘露乃蒺藜之園。】

「風穴在郢州衙內陞座曰祖師心印狀似鐵牛之機
去即印住住即印破秖如不去不住印即是不印即
是。」

【主張臨濟法道揭示向上宗猷須還風穴老祖盧
陂有汗馬之功而無決勝之策驀豎拂子曰者是
鐵牛之機喚甚麼作祖師心印良久云破也。】

「興陽初參西院便問擬問不問時如何院便打陽良
久院曰若喚作棒眉鬚墮落陽於言下大悟。」

【西院有殺人刀劍若非興陽幾成浪設雖然而今
有見棒喚作棒的亦是難得。】

「香林因僧問如何是衲衣下事林曰臘月火燒山。」

【香林一期方便露盡家私敢道未在大悲不恁麼
如何是衲衣下事狂歌明月清風裏天子丹書召
不應。】

「大龍因僧問色身敗壞如何是堅固法身龍曰山花
開似錦澗水湛如藍。」

【大龍雖則善赴來機揀點將來喚鐘作甕有問山
僧如何是堅固法身向道一腳蹋翻江底月兩手
擒來秋夜風。】

「梁山上堂真園頭出問家賊難防時如何山曰識得
不為冤曰識得後如何山曰貶向無生國裏。」

【二尊宿如善舞太阿終不傷鋒犯手千古絕伎不
免隨語生解有問大悲家賊難防時如何向道闍
黎有多少家財若下得此語不致葛藤相牽。】

「法眼指凳子曰識得凳子周匝有餘。」

【別云識得凳子不是木做。】

「棗樹和尚因僧辭乃曰若到諸方有問老僧此間法
道你作麼生對曰待問即道樹曰何處有無口底佛。」

【棗樹垂絲滄溟為釣獰龍者僧如魚躍海似鳥飛
空仔細看來終不出他棗樹圈繢。】

「汾陽示眾識得拄杖子行腳事畢。」

【別云　識得拄杖子重新行腳。】

「慈明冬日榜僧堂作此字<img:>其下註
曰若八識得不離四威儀中首座見曰和尚今日放
參明聞而笑之。」

【慈明將箇死貓頭懸在門前賣弄將謂無人識得
卻被首座一覷只得七零八落臭薰天下至今無
人收拾眾中還有向者裏出手眼者麼喝一喝云
三十年後看。】

「大愚因僧問通身是眼口在甚麼處愚曰三跳曰不
會愚曰章底辭秋罷歌韻向春生。」

【大愚為者僧話盡雲山終隔萬峰大悲則不然有
人恁麼問向道拄杖長七尺擬議落二三若道不
會驀頭便棒管教不虛設此問。】

「楊岐在九峰受請下座九峰勤　把住曰且喜今日
得箇同參岐曰作麼生是同參底事曰九峰牽犁楊
岐拽耙。」

【二尊宿雖則頂門眼正不合分列疆界有傷同參
之誼當時待云正恁麼時楊岐在前九峰在前九
峰只消彈指一下管取心平氣和。】

「保寧上堂若說佛法供養大眾未免眉鬚墮落若說
世法供養大眾入地獄如箭射。」

【善知識解粘去縛蓋是尋常保寧只知把住不解
放行大悲者裏則不然乃豎拂子云佛法世法一
時串卻擲下拂子云拋向大眾面前一任所取何
故有意氣時添意氣不風流處也風流。】

「智者銓上堂要扣玄關須是有節操極慷慨斬得釘
截得鐵硬剝剝地漢始得。」

【智者以慈悲之故有落草之談若論要扣玄關碌
碌之徒看即無分何故者裏無他著腳處。】

「徑山杲問僧道不用修但莫污染如何是不染污底
道曰某甲不敢道山曰為甚不敢道曰怕染污。」

【徑山吹毛求疵以勢欺人者僧白日之下平地墮
阱大悲要與者僧出氣待徑山喚行者將糞箕苕
帚來但對道和尚五百人善知識為甚坐在壒𡒁
堆裏他擬拈棒便云蒼天蒼天若能恁麼秪對管
教徑山別館相待。】

「天童淨開爐上堂召眾打圓相曰箇是天童火爐近
前則燒殺退後則凍殺忽有箇漢出來道合作麼生
㘞火爐動也。」

【天童與麼道秖知眼橫不曉鼻直大悲則不然乃
打○相云箇是大悲火爐進前則如龍得水退後
則似虎靠山忽有箇漢出來道合作麼生嗄掬水
月在手弄花香滿衣。】

「鹿門示眾盡大地是學人一卷經盡乾坤是學人一
隻眼以者箇眼讀如是經千萬億劫無有間斷。」

【鹿門竭盡心力未免話作兩橛拈拄杖打圓相云
者是一箇乾坤且道將甚麼作經以何為眼諸禪
德要知千萬億劫跳不能出召眾云還有跳得出
的麼眾無對師卓杖一下云如是如是。】

「維摩居士示疾毘耶離城因三十二菩薩問疾各說
不二法門至文殊曰我於一切法無言無說無示無
識離諸問荅是為菩薩入不二法門。」

【維摩一默若泰山之尊文殊往問望空啟告末後
稱讚維摩大似拽他人之袖掩自巳之醜殊不知
早被傍人覷破了也雖然如是伯牙縱有高山調
不是子期誰賞音。】

「耽源問國師百年後有人問極則事作麼生國師曰
幸自可憐生須要箇護身符子作麼。」

【國師垂簾聽政耽源無事生事若論極則事好與
三十棒。】

「歸宗鏟草次有座主來參偶見一蛇過宗以鋤斷之
主曰久響歸宗元來是箇麤行沙門。」

【歸宗吹毛在握殺活臨時座主負戟衝鋒滿懷韜
略怎奈臨場怯戰待道甚處見我斬蛇不妨奪卻
鋤頭行他正令管教歸宗一場懡㦬大悲恁麼批
判也是為他閒事長無明何故若是李將軍藍田
射沒羽。】

「洞山與泰首座冬節喫果子次乃問有一物上拄天
下拄地黑似漆常在動用中動用中收不得。」

【代首座云　仲冬嚴寒伏為尊重。】

「洞山上堂有一人在千萬人中不背一人不向一人
你道此人具何面目雲居出曰某甲參堂去。」

【拈云　賊賊。】

「巖頭參德山纔跨門便問是聖是凡山便喝巖便禮
拜洞山聞僧舉乃曰若不是奯公也大難承當。」

【巖頭藏鋒句裏洞山因行掉臂德山雖是把斷要
津猶未盡善雄上座不恁麼設有問是聖是凡連
棒趁出洞山直饒有口只堪挂壁亦免巖頭陣後
興兵莫有要識德山落處的麼。】

「唐朝因禪師微時掘地次見一大塊戲運槌猛擊之
應手而碎忽然大悟。」

【因公大似買鐵得金正眼看來卻被者塊土埋卻
也不知。】

「溈山謂眾曰如許多人秪得大機不得大用仰山舉
問山下一菴主曰山頭和尚恁麼道意旨如何。」

【溈山打草驚蛇仰山借兵行劫菴主認鋒接戰奪
劍便揮若非仰山幾乎敗敵雖然猶少轉智在當
時見道如許多人秪得大機不得大用劈腮便摑
管教溈山通身是口也笑不徹。】

「雪峰問僧甚處來曰浙中來峰曰船來陸來曰二途
俱不涉峰曰爭得到者裏曰有甚麼隔礙峰便打趁。」

【象骨巖險深潛殺活機關者僧兩度攀轅不諳風
雲色變若是箇漢待道爭得到者裏但云難逃明
鑑管取丹霄獨步亦免後來同行看破良久卓杖
云橫身當宇宙誰是出頭人。】

「世尊見文殊在門外立乃曰文殊文殊何不入門來
文殊曰我不見一法在門外何以教我入門。」

【世尊見文殊在門外立人人共知且道世尊在門
內見在門外見試檢點看乃卓杖三下。】

「曹山因僧問香嚴如何是道嚴曰枯木裏龍吟如何
是道中人嚴曰髑髏裏眼睛僧不領往問石霜。」

【三大老一期施設各展家風吐膽傾心分付不著
者僧小出大遇見後貧窮直得七零八落如今有
問大悲如何是枯木裏龍吟拈拄杖卓一卓如何
是髑髏裏眼睛劈脊便棒管教者僧冰消瓦解。】

「大隨因僧辭乃問甚處去曰峨眉禮普賢去隨豎起
拂子曰文殊普賢總在者裏僧畫一圓相拋向背後。」

【大隨據款結案者僧進退有禮主賓互換足可觀
光若是文殊普賢二人當面錯過莫有要見文殊
普賢者麼眾無對師喚侍者曰留取一貼茶著。】

「趙州因僧問二龍爭珠誰是得者州曰老僧只管看。」

【清貧常樂濁富多憂。】

「思大因誌公令人傳語曰何不下山教化眾生目視
雲漢作麼思曰三世諸佛被我一口吞盡何處有眾
生可教化。」

【誌公山頭生浪思大海底揚塵未免均為落節怎
似山僧者裏閒攜竹杖松間立笑問客從何處來。】

「玄沙因光侍者激曰師叔若學得禪某甲打鐵船下
海去沙住後遣書問光曰打鐵船也未。」

【光侍者箭不虛發玄沙夙怨未忘雖然伯牙與子
期不是閒相識。】

「臨濟上堂赤肉團上有一無位真人常在諸人面門
出入未證據者看看時有僧出問如何是無位真人。」

【逢人且說三分話未可全拋一片心。】

「靈雲因見桃花有省乃述偈曰三十年來尋劍客幾
回落葉又抽枝自從一見桃花後直至如今更不疑。」

【靈雲見桃花惹火燒身玄沙恁麼道醉後添杯秪
如溈山道從緣薦得永無退失又作麼生國清才
子貴家富小兒驕。】

「青林因僧問學人竟往時如何林曰死蛇當大路勸
子莫當頭曰當頭時如何林曰喪子命根。」

【青林踞虎頭收虎尾氣概驚群者僧縱步貪程且
喜步不失跌呵呵呵還會麼不入驚人浪怎見弄
潮人。】

「韶山因白頭因參山曰莫是多口白頭因麼曰不敢
山曰有多少口曰通身是山曰尋常向甚麼處屙曰
向韶山口裏屙。」

【代因於無韶山口向甚麼處屙曰　亦恁麼屙。】

「睦州示眾大事未明如喪考妣大事既明亦如喪考
妣。」

【大事未明如喪考妣不妨疑著大事既明因甚亦
如喪考妣春色無高下花枝有短長。】

「世尊一日陞座默然而坐阿難白槌曰請世尊說法
世尊曰會中有二比丘犯律行我故不說法。」

【世尊故是頭正尾正未免盡法無民阿難因事長
智也是隨邪逐惡且道世尊意作麼生真金自有
真金價怎肯和沙賣與人。】

「世尊因波斯匿王問勝義諦中有世俗諦否若言無
智不應二若言有智不應一一二之義其意云何。」

【匿王言中有響世尊句裏藏鋒總是牽雌帶黃話
作兩橛雄上座則不然有問一二之義其意云何
便驀頭一棒管教波斯匿王不向一二義中著倒。】

「楞嚴經云一人發真歸元十方虛空悉皆消殞。」

【一人發真歸元十方虛空徹骨徹髓。】

「忠國師因西天大耳三藏到京自謂得他心通肅宗
帝命師試驗三藏見拜起立於右師問汝得他心通
那藏曰不敢師曰汝道老僧即今在甚麼處。」

【國師符懸肘後三藏利動君子總被肅宗帝看破
當時三藏可惜放過待國師道老僧即今在甚麼
處但撫掌云者漢一釣便上若下得此語敢保橫
行天下雖然莫將閒學解埋沒祖師心。】

「忠國師因丹霞來訪值睡次乃問侍者國師在否者
曰在即在只是不見客霞曰太深遠生。」

【丹霞用盡腕頭力不能得入國師堂奧國師有六
韜三略亦不能當場一戰惟有侍者較些子何故
若不登樓望焉知滄海寬。】

「昔有婆子供養一菴主廿餘年常令一女子送供給
侍一日令女抱定云正恁麼時如何。」

【婆子手眼通天者僧田地穩密若非恁麼施呈怎
見二人作略雖然如是者僧猶欠一著在待道正
恁麼時如何劈面一摑云歸去分明舉似管教婆
子計較殆盡。】

「德山托缽。」

【德山平地生波雪峰招非惹禍嵒頭相席打令詭
計百出檢點將來者三箇漢好各與二十棒大悲
不是欺罔先聖貴免疑慮後人雖然且道如何是
末後句聻喝一喝拽杖下座。】

「有老宿曰者一片田地分付來多少時也我立地待
汝構去法眼益曰山僧如今坐地待汝構去還有道
理也無那箇親那箇疏試裁斷看。」

【老宿滯貨不了法眼簡價不行各領三十棒何故
黃金自有黃金價奚必和沙賣與人。】

「大顛因韓文公過訪問和尚春秋多少顛提起數珠
曰會麼公曰不會顛曰晝夜一百八公不曉遂回。」

【據令而行還他大顛見義勇為不無首座惜乎文
公來去分明猶在半途然則一期操作總成虛設
試問諸人大顛擯首座是醍醐意是毒藥意。】

「百丈因馬祖陞座大眾纔集丈遽出卷卻席祖便下
座。」

【馬祖據虎頭百丈收虎尾可謂兩彩一賽直饒深
明昨日事也是憐兒不覺醜大悲不與麼待云鼻
頭今日又不痛也喚侍者取一緉草鞋與他何故
道泰不傳天子令時清休唱太平歌。】

「黃檗因六僧新到五僧作禮一僧提起坐具作一圓
相檗曰我聞有一隻獵犬甚惡曰尋羚羊聲來。」

【黃檗雖有拏龍捉虎之手不免重煩戈甲再用鉤
錐者僧如透網金鱗不驚風浪終為金翅所噉若
是伶俐漢待問昨日公案作麼生直向道且喜老
漢今日瞥地他若定動拂袖便行不致落人便宜。】

「長沙因三聖令秀上座問南泉遷化向甚麼處去。」

【明修棧道暗度陳倉長沙慣得其便還有知岑大
蟲的麼曹溪波浪如相似無限行人被陸沉。】

「天皇參石頭問離卻定慧以何法示人頭曰我者裏
無奴婢離箇甚麼。」

【石頭善為切磋天皇因事長智可謂師資道合大
悲又不然離卻定慧以何法示人向道白玉本無
瑕雕文喪君德。】

「興化侍臨濟濟因洛浦來參濟問甚處來浦曰鑾城
來濟曰有事相借問得麼浦曰新戒不會。」

【興化倒捋虎鬚身遭白刃臨濟為憐三尺禍不單
行可謂當仁不讓龍象蹴蹋若非者僧怎見汗馬
功高。】

「長慶住大溈時號懶菴室中每問僧有句無句如藤
倚樹意旨如何疏山仁聞特入嶺請益。」

【長慶垛生招箭明招功不浪施疏山停囚長智檢
點將來遞相鈍置我若作大溈待問樹倒藤枯句
歸何處和聲打出且道與古人相去多少。】

「賓頭盧尊者因阿育王內宮齋三萬大阿羅漢躬自
行香見第一座虛位王問其故。」

【尊者良久其聲如雷育王不會天聰甚敏當時待
他策起眉毛驀與一喝看伊怎生折合雖然聖王
垂拱尊嚴盛不動干戈致太平。】

「溈山謂眾曰如許多人秪得大機不得大用仰山舉
問山下一菴主曰山頭和尚恁麼道意旨如何。」

【溈山言中有響仰山把髻投衙菴主據款結案笑
嵒劍去刻舟檢點將來終是杓卜聽虛聲。】

「殃崛摩羅尊者因持缽至一長者門正值其家婦人
產難長者曰瞿曇弟子汝為至聖當有何法能免產
難殃崛曰我乍入道未知此法。」

【長者一問抱贓叫屈殃崛不知箋釋不及世尊與
麼道車不橫推婦聞當時分娩天下人還會
麼良久云㘞。】

「高沙彌初參藥山山問甚處來曰南嶽來山曰何處
去曰江陵受戒去山曰受戒圖箇甚麼曰圖免生死。」

【高沙彌一表天然可謂有出群之志當世丈夫無
端向藥山語脈裏鈍置不入僧數如今有無生死
可免底麼喚來與山僧洗腳。】

「天寧因陸五臺問畫前元有易否寧曰若無將甚麼
畫曰畫後如何寧曰元無一畫曰現有六十四卦何
得言無寧曰居士莫著文字好曰請師離文字發一
爻看寧召五臺臺應諾寧曰者一爻從何處起。」

【天寧只有殺人刀且無活人劍大悲則不然如云
畫前元有易否向道有更云畫後如何向云東西
十萬南北八千若作五臺待云者一爻從何處起
向道雲騰致雨露結為霜諸兄弟天寧五臺俱被
山僧折倒了也乃扣齒三下。】

「斷橋倫禪師參無準和尚於徑山準以狗子因何有
業識命橋下語三十轉不契橋曰可無方便準舉真
淨頌示之橋悚然忽聞板聲通身汗下於是脫然契
證。」

【徑山垂絲千尺浮定有無之意淨慈蒼龍出窟瞥
地死水翻波如金翅摩天扶搖九萬聞板聲悟去
則且置只如狗子因何有業識在乃拍香几云諸
人到者裏切不得錯會好。】

「淨慈倫祖上堂德山低頭夾山點頭俱胝豎起手指
頭玄沙𡎺破腳指頭拈棒云都來不出山僧拄杖頭
何以見得卓拄杖云一葉落天下秋。」

【握閫外威權運懷中日月拈弄古今風行草偃須
是淨慈老祖山僧見義勇為也要諸人共委驀豎
拄杖云者隊老古錐卻被大悲拄杖穿卻汝等還
見麼乃卓杖云劈開華嶽連天秀放出黃河徹底
清拽杖下座。】

「淨慈倫和尚因方山寶擇菜次慈拈莧根示之山悟
入。」

【淨慈拈莧根事出偶然方山不識好惡向他機境
上著倒喪卻家私致令後裔赤貧如洗乃拈拂子
曰者是淨慈屋裏底莧菜根還有向者裏悟底麼
良久云好事不如無。】

「天台方山和尚因無見睹參問如何是佛法大義山
張口吐舌示之見罔措山以拄杖趁出往參天封理
前話未竟封亦打復返西菴途中把滑有省及見山
山問汝返何速見曰和尚此時打某甲不得山曰天
封與你道甚麼見述途中因緣山又打見乃築室華
頂精苦自勵因作務次豁然大悟遂往西菴呈偈曰
選佛甲科喜莫量大千沙界一禪床嗔拳痛棒知多
少今日恩忘怨亦忘山以偈印之。」

【方山鉗錘綿密用出常情華頂如精金躍冶愈煆
愈奇若是鉛汞之輩入爐則非流即迸眾中莫有
恩怨都忘者麼雖然不免喫方山手裏棒阿呵呵
無雲生嶺上有月落波心。】

「天台無見睹和尚因白雲度參問西來密意未審如
何台曰待娑羅峰點頭即向汝道雲以手搖曳擬荅
台便喝雲曰娑羅峰頂白浪滔天花開芒種後葉落
立秋前台曰我家無殘羹剩飯也雲曰此非殘羹剩
飯而何台頷之。」

【大冶紅爐無鈍鐵固是天台鉗錘玅密直饒白雲
善為迴避未免打失眉毛若論西來密意直饒三
世諸佛口挂壁上拈拄杖點一下云諸人還見娑
羅峰點頭麼良久云參。】

「古拙和尚因無際悟參乃問還我照用來際曰若有
照用即成障礙拙曰者廝著空佛也救不得際曰有
無俱寂滅空佛悉皆非。」

【繁昌父子驀劄相逢縱道得十成要作佛法商量
白雲萬里若是雄上座見道還我照用來攔腮便
與一掌何故不見道臨機不讓師。】

「東林無際悟和尚凡有僧參皆云無諸方少有會其
意者惟月溪澄深得奧旨。」

【閉門打睡接上上機雖是本分勘驗怎奈唱既高
和彌寡若非大岡正眼廓開未免扶籬摸壁汝等
要知東林無字意麼欲窮千里目更上一層樓。】

「月溪澄和尚見僧請益便曰佛法不是鮮魚怕爛卻
那即打趁出。」

【撒金剛圈拋栗棘蓬須是大岡老人若論佛法直
是未在為甚如此拈拄杖劃一劃曰萬古碧潭空
界月再三撈摝始應知。】

「嘉興敬畏無趣空和尚問一講主曰經前一句逼塞
虛空經後一句充滿大地包括一句函蓋乾坤你作
麼生主無對趣曰善來法師。」

【敬畏老漢見人可欺便凌壓無辜不顧自家敗缺
倘座主當與麼問時對曰我者裏無許多般事又
如何折合雖曰善來法師檢點。】

「徑山無幻沖和尚因編無趣錄歸趣曰子一向做
箇甚麼曰性沖買得一段田收得原本契書請和尚
僉押乃將錄本呈上趣接得曰者箇是我底你底聻
曰和尚莫搶奪行市趣擲下錄本山便出。」

【徑山買田收契封疆穩密儘可栽松竹引清風更
要敬畏僉押分明納招尤翻為弄巧成拙趣
雖則看孔著楔大似泥裏洗土若是不肖待道你
底聻但展兩手曰一二三四五金木水火土且看
作麼合煞。】

「徑山南明廣禪師示眾五峰頭卓朔雙徑尾顛先喝
石巖𨁝跳明月池傾天此四句中有一句有殺人刀
無活人劍有一句有活人劍無殺人刀有一句殺人
刀活人劍俱有有一句殺人刀活人劍俱無若檢點
得倜儻分明許你參學事畢。」

【徑山寶符在握殺活自由等閒示一機境令人無
摸索處眾中若有箇漢向者裏透得不妨腰纏十
萬騎鶴揚州雖然如是據山僧見處徑山與麼道
門庭施設即得衲僧分上要且未在大眾且道衲
僧分上如何即是良久云還會麼乃卓杖曰任從
滄海變終不為君通。】

「徑山廣祖因聞谷大師問了即業障本來空為甚師
子尊者被罽賓國王斬卻山云本來空聞云爭奈頭
何山云本來空聞云為甚罽賓國王一手墮地山云
本來空。」

【缶匋雖有衝天之志且無入地之謀徑山具截鐵
之機而無出身之路大悲要與二老判斷卓拄杖
云車不橫推理無屈斷呵呵大笑下座。】

「徑山因看雪次僧曰滿山都是雪山曰隨聲逐色
僧曰請師離聲色道一句山卻曰滿山都是。」

【徑山大似騎賊馬奪賊鎗殺賊不妨俏俊者僧無
端立箇語話意欲脫羅籠出窠臼返落在聲色堆
裏至今無出頭時節山僧今日要向聲色外道一
句救取者僧良久云諸人分明記取乃拽杖出法
堂。】

「徑山廣和尚舉香嚴獨腳頌問鴛湖湖纔擬荅山便
喝湖復擬開口山又喝湖即悟入珍重作禮山付法
偈曰無傳無受法無傳無受心付與無手者掣斷虛
空觔。」

【徑山金錍在手撥轉天關鴛湖騰身北極蹋翻地
軸可謂功不浪施爭奈鴛湖受毒最深。】

「徑山和尚因石雨禪師參問一念緣起無生超彼三
乘權學等見阿誰緣起有生耶山遂震聲便喝雨時
茫然坐數炷香如彈指頃遂有悟入處。」

【徑山琉璃殿上垂手寶壽瑪瑙階前經行一期特
地相逢便見驚天動地若是舉揚箇事要且緩緩
喝一喝。】

「普明鴛湖用和尚上堂因僧問如何是古佛心明便
打曰如何是學人心明曰欲攫游龍蝘蜒競上曰
竟如何明亦打。」

【本分鉗錘直捷提持固是普明一片赤心可惜勞
而無功者僧若觀風知變待他行棒大笑而出作
箇俊俏衲僧那裏有許多般事。】

「普明用師翁同雪嶠信和尚上弦夜翫月次嶠指月
問那半箇在那裏去了明良久云會麼嶠云也只得
半箇明卻問那半箇在那裏去了嶠亦良久明曰也
只得半箇嶠乃呵呵大笑。」

【二大老攙旗奪鼓進退可觀盡力道秪道得半箇
諸人要見那半箇麼卓拄杖下座。】

「鴛湖師翁訪密雲和尚云特來親覲密豎拳曰見麼
湖曰見密曰見箇甚麼湖曰大家在者裏密休去。」

【二老宿一箇全機峻嶮一箇用處太賒可謂作家
相見直得言中有響句裏藏鋒仔細檢點大似一
對無孔鐵錘忽有箇漢出來道節文在甚麼處山
僧好與棒云龍蛇易辨衲子難瞞。】

「鴛湖師翁訪湛然和尚問云目前無法意在目前時
如何湛云聞令師出關那湖云不是目前法非耳目
之所到又作麼生湛云請出我要止靜湖拂袖而出。」

【二大老一人高高山頂立一人深深海底行直得
唱高和峻拍拍是令只是二俱不了且那裏是不
了處聻以拂子畫一畫云還委悉麼君向瀟湘
向秦。】

「鴛湖和尚因僧問須彌納芥子芥子納須彌意旨如
何湖云恰好。」

【函蓋相稱水乳相投還他普明須知更有出身一
路始得何故丈夫自有衝天志不向如來行處行。】

「鴛湖和尚因僧參曰作甚麼僧曰特來親覲湖曰恰
值老僧不在僧無語湖曰三十棒自領出去。」

【普明鉤頭有餌罕遇金鱗者僧既到禹門不解翻
身當時待道恰值老僧不在但云者無面目漢退
後著縱饒他有三百棒也沒處下得乃卓杖云吽。】

「鴛湖和尚和牧牛頌問金明本師曰子看何如明曰
情知和尚向異類中行湖曰如何是異類中行底事
明兩手拓地而出。」

【水乳相合針芥相投不無二老若要頂門眼正事
理雙新猶未可在有問大悲如何是異類中行底
事但云靈苗異草恣遊戲拽耙牽犁任往還。】

「金明本師介菴和尚因僧問如何是虛空髓明便打。」

【者僧有迎敵之能且無展矛之策金明具殺活手
眼勞而無功令者僧坐在虛空裏無出頭分若是
有轉智底別有奇謀檢點將來大似將死雀就地
彈大悲恁麼批陳卻是其父攘羊而子證之。】

「金明和尚問僧如何是探竿影草曰情知和尚出某
甲手腳不得明曰是你荅那僧曰是明曰卻是你出
我手腳不得。」

【者僧頗有衲僧氣概秪是瞻前不能顧後金明雖
則踞頭收尾幾落他人陷阱雖然如是諸人還委
悉麼但得成人美何辭釁一身。】

「金明和尚因缶山大士參明拈香墜問曰無情如何
說法士曰和尚拄杖子𨁝跳去也明復問士拈墜擲
於地叉手而立明拾墜置几上士曰無情說法竟明
休去。」

【金明見兔放鷹缶山得路歸家可謂收來放去師
資契合山僧則不然設有問無情如何說法向道
木雞啼子夜芻犬吠天明且道還有同異處麼。】

「金明先師因主峰入室明豎拂子峰便喝明曰從上
佛祖盡向者裏流出你還見麼峰曰者夥老古錐又
恁麼去也明曰甚處見得峰一喝便禮拜明曰三十
棒一棒也少不得遂擲杖。」

【大小金明無端向拂子頭上論量來去山僧當時
若在待云從上佛祖向者裏流出你還見麼便奪
卻拂子拋向背後乃問曰從上佛祖向甚麼處去
也者老漢縱有那吒八臂措手腳不及驀豎拂子
云還見從上佛祖麼喝一喝下座。】





玅雲雄禪師語錄卷三終

玅雲雄禪師語錄卷四
住北通州永寧寺嗣法門人

* 頌古

「世尊初生。」

【雌黃滿口逞乖張自說春秋自醜揚最喜韶陽行
正令敲開骨髓勢難藏。】

「世尊拈花。」

【風流賣盡逞多奇細把家私說向誰若不飲光輕
覷破空勞拈起一花枝。】

「經首題􂱻字。」

【以字不成八不收大千經卷義全週唐言梵語雖
分別疑殺唐王四百州。】

「法華經云從誰初發心稱揚何佛法受持行誰經修
習何佛道。」

【秦時明月漢時關萬里長征人未還若使龍城飛
將在不教湖馬度陰山。】

「賓頭盧尊者赴育王齋王問承聞尊者親見佛來是
否賓以手策起眉毛良久曰會麼。」

【不善為客卻煩東狼藉杯盤味巳窮阿耨達池須
預數何能契得主人公。】

「達磨見梁武帝宣問如何是聖諦第一義。」

【赤心一片向人傾誰料他心冷似冰孤坐九年窮
計盡至今殃禍轉難清。】

「六祖風幡。」

【荊棘叢中鬥錦雞通身紅爛不知歸一丸彈落全
機喪秋色仍看在翠微。】

「百丈禪師野鴨。」

【玄黃戰遍覓生涯蕩蕩皇風不我家一自圯橋逢
石老年年春色醉仙花。】

「南塔湧禪師因僧問曹溪意旨如何師曰一鎖入寒
空。」

【萬里長空氣象清月高秋迥斗牛橫金風吹碎崑
崙底流出曹溪水一泓。】

「法眼益禪師僧問如何是曹源一滴水師曰是曹源
一滴水。」

【相逢為問曹源水將你拳頭築你觜兩箇隹人一
樣粧就中一箇難比儗。】

「法眼問覺鐵觜近離甚處覺曰趙州眼曰聞有柏樹
子話是否覺曰無。」

【如理問事西向卻東子為父隱直在其中不辱君
命克振先宗。】

「雪竇顯禪師僧問如何是諸佛向上人。」

【東皇密令佈寰中社稷何人識化工兩岸碧桃花
爛熳倒騎玉象玩春風。】

「芭蕉徹禪師僧問有一人不捨生死。」

【海闊天空風清月白腰纏跨鶴上揚州正值花開
香滿陌不捨生死兮蛇吞鱉鼻不證涅槃兮山藏
廣澤為甚不提攜須彌拶破虛空額。】

「羅漢琛禪師一日玄沙問三界唯心。」

【月下挑燈戲傀儡看人幾箇知君子忽然線斷燈
息時箇中那識君面觜。】

「長蘆信禪師初見照於瑞光有省後僧問佛未出世
時如何。」

【一躍龍門透九重出頭天外意從容等間蹋碎崑
崙頂卻跨須彌入蓽蓬。】

「無著遊五臺至金剛窟因緣。」

【金風吹玉漏落落盡秋聲不睹雲中鴈焉知沙塞
深。】

「有老宿住菴於門上書心字窗上書心字壁上書心
字法眼云門上但書門字窗上但書窗字壁上但書
壁字玄覺云門上不要書門字窗上不要書窗字壁
上不要書壁字何故字義炳然。」

【分疆列界自糢糊更把桃符換鬼符舉筆中堂書
大慶鍾馗應自觜都盧。】

「天皇禪師因龍潭信未出家時居寺側天皇巷賣餅
為業日以十餅供天皇。」

【得意歸來早乘興掉孤舟隨手拋香餌金鱗便上
鉤。】

「青原禪師令石頭馳書南嶽且囑曰回時吾有箇鈯
斧子與汝住山。」

【調古臨風絕世音清標凜凜自超群不施寸指絃
歌細回首高山韻轉新。】

「俱胝和尚一指禪。」

【蠅頭小利衝天富蝸角虛名滿世間時把一枝無
孔笛臨風吹去又吹還。】

「臨濟玄大師三度問黃檗和尚佛法大意三度被打。」

【臨濟喫棒高安還拳倒捋虎鬚好箇風顛。】

「臨濟凡見僧入門便喝。」

【身橫宇宙氣吞牛凜凜威風孰敢酬縱使那吒攄
八臂到來無地展戈矛。】

「雲居膺禪師洞山和尚問甚處來師曰蹋山來。」

【猿啼青嶂三更夜玉兔懷胎月上時到家休問來
時路貴胤天然孰不知。】

「曹山禪師示眾凡情聖見是金鎖玄路直須回互夫
取正命食者須具三種墮一者披毛戴角二者不斷
聲色三者不受食稠布衲問披毛戴角是甚麼墮山
曰是類墮不斷聲色是甚麼墮山曰是隨墮不受食
是甚麼墮山曰尊貴墮。」

【(類墮)觸倒須彌盧踏翻滄海月頭角露崢嶸作入無
修厥(隨墮)朝看麋鹿遊暮聽野猿啼眼色耳聲中何
處昧提撕(尊貴墮)禁殿尊嚴甚曾不下垓行瞻奉無
顏色那更問神明。】

「曹山因僧問五位對賓時如何。」

【文彩未彰玉線巳露繡出鴛鴦一雙獨宿。】

「興化和尚拈香。」

【龍睛巳點破壁飛激浪衝風勢莫羈電尾雷頭全
意氣翻身依舊到天池。】

「汾陽昭禪師歷參七十一員知識後到首山問百丈
卷席意旨如何。」

【披雲撥霧百城遊明月清風氣象幽回首製問金
殿鎖陽春白雪滿瓊樓。】

「巖頭禪師參德山方跨門便問是凡是聖山便喝巖
便禮拜。」

【大展旌旗入虎闈當頭一擊點金回縱然陣後興
兵策爭奈宏機缺迅雷。】

「雲居因僧問僧家畢竟如何居曰居山好僧禮拜居
曰你作麼生會。」

【常情未出思多般笛裏關山山外山一陣西風吹
落葉無人解唱萬年歡。】

「欽山因巨良問一簇破三關時如何山曰放出關中
主看。」

【囓簇之機不較多巧手無如箭盡何可羡欽山饒
意氣七棒連翻十八坡三十載會也麼大敵輕臨
早是錯。】

「雲門禪師問僧近離甚處曰西禪門曰西禪有何言
句僧展兩手門與一掌。」

【得人一牛還人一馬雲門老漢機用蕭灑肝腸傾
出向君前不會空教珊瑚打。】

「雲門云光不透脫有兩般病一切處不明面前有物
是一。」

【金鎖玄關未易通擎頭戴角逞英雄額堂若具摩
醯眼看破空王踏碎峰。】

「雲門因僧問樹凋葉落時如何門云體露金風。」

【葉落霜飛秋滿天跡遺鴻影過前川參差紅樹飄
金屑一望滄洲孤月寒。】

「雲門因僧問如何是佛門云乾矢橛。」

【帝釋花冠落打破琉璃殼地神慌忙走崑崙折左
腳。】

「玄沙見僧來禮拜乃曰因我得禮你。」

【因我得禮你開門便見水春至百花發雲移風自
起。】

「太原孚因禪者開導五更聞鼓角忽契悟。」

【一聲畫角透雲堂氣宇如王出故鄉細把衷腸都
訢盡明朝更有好商量。】

「南院禪師上堂諸方只具啐啄同時眼不具啐啄同
時用。」

【萬疊銀山撥不開轉身無地著癡獃今朝話到傷
心處重把眉毛眼上栽。】

「寶壽參學時在先寶壽沼為供養主沼問父母未生
前還我本來面目。」

【踏遍春山春草深花開花落媚行人子規啼破三
更夢萬里長空月一輪。】

「巴陵因僧問祖意教意是同是別陵曰雞寒上樹鴨
寒下水。」

【金烏飛玉兔走雲淨天空風高鶴杳試聽仙郎一
曲新萬象森羅各稽首。】

「承古福因僧問大善知識將何為人福曰莫僧曰恁
麼則有問有答去也福曰莫。」

【白蒺藜紅篳𥳊撒出滿天星斗落堪笑波斯眼眯
􃄴徒勞跋扈尋瓔珞。】

「中竺癡禪妙禪師僧問如何是絕斷眾流句。」

【把斷關津路不通江南江北絕行蹤乾坤自是清
如洗兩岸桃花映日紅。】

「楊岐禪師問僧栗棘蓬作麼生吞金剛圈作麼生跳。」

【慣將塗毒鼓天庭遠近聞聲喪膽魂自是英雄生
退屈非無能手扣轅門。】





「五祖和尚謝監收上堂人之性命第一須是○欲得
成此○先須防於○若是真○人○○。」

【連環一串紫金圈拋出當陽玅絕傳擲地忽然都
粉碎長空把筆寫新篇。】

「圓悟勤禪師一日侍五祖因部使詣祖舉小燕詩至
師有省。」

【偶來試問人間事愛煞嫦娥露半身一聲玉管驚
殘夢鐵作心肝也斷魂。】

「虎丘隆禪師參圓悟悟問見見之時見非是見見猶
離見見不能及舉拳曰還見麼。」

【山後山前水作濤行人遠聽隔雲霄及乎聽到無
聲處海闊天空一斷橋。】

「虎丘初參死心心問你是甚麼僧虎曰行腳僧。」

【英風凜凜出常流踏碎蓬瀛不計秋乘興登樓操
一曲至今清韻滿神洲。】

「應菴華禪師於虎丘忌日拈香云平生沒興撞著者
無意智老和尚。」

【故紙千年枉自留貧無錐卓轉增愁如今翻盡無
私計總把胸懷付碧流。】

「應菴和尚問密菴如何是正法眼密曰破沙盆。」

【眼正盆穿獨出群倒騎鐵馬上崑崙拈頭作尾憑
君用舞遍三台氣象新。】

「應菴示眾如世良馬見鞭影而行時佛照光出云見
鞭影者非良馬菴休去。」

【一聲蘆笛到城頭多少人聞月下愁不是將軍能
決陣幾乎遍地悉骷髏。】

「真淨文禪師參黃龍不契見香城順。」

【丹山老鳳駕湘娥應向蟠桃會裏過痛飲流霞三
百斛春風滿面醉顏酡。】

「漸源禪師一日隨道吾和尚檀越家弔慰拊棺曰生
耶死耶。」

【不識銀山望遠村披星枉自到柴門一從漏盡通
天曉始解玉樓人斷魂。】

「韶山禪師因僧問是非不到處還有句也無。」

【玉府瓊臺聳碧霄渾無塵事樂簫韶嫦娥慵睡晶
床冷一幅紅裙半束腰。】

「洞山禪師因舜老夫武昌行乞到劉公家舜時年少
公頗異之。」

【無事乘時天外遊那知明月在深湫不因老叟重
饒舌怎見清波動地流。】

「石霜禪師參汾陽經二載未許入室每見必詬罵或
毀詆諸方及有所訓皆流俗鄙事。」

【一片丹心似砒霜誰堪畫閣探溫涼拚身拶入深
宮內不覺渾家盡喪亡。】

「永明壽禪師因二僧參明問曾到此間否曰曾到又
問第二僧曾到此間否曰不曾。」

【鴛鴦落棧足徘徊鴨嘴饒添攪綠苔幾見蘆花深
雪外漁翁空釣子陵臺。】

「石霜因永首座同辭汾陽後相從二十年終不脫灑。」

【一天秋色到梧桐葉落庭前解石容寒夜鐘聲來
耳畔令人夢破五更風。】

「雪竇無準範禪師參佛照照問何處人準曰劍州照
曰帶得劍來麼準隨聲便喝照笑曰者烏頭子也亂
做後至靈隱時破菴為第一座同遊石筍菴因道者
請益猢猻子話準在旁有省。」

【花醉春深倚玉欄煙籠日暮薄衣寒回頭忽見仙
槎便泛入瀛洲天地寬。】

「雪巖欽禪師參天目禮令看三頓棒話一日上蒲團
忽省。」

【萬古滄洲月一輪碧波深處影長存抬眸天際光
無限照徹乾坤上下明。】

「斷橋倫禪師參無準和尚示狗子因何有業識令下
語三十轉不契橋曰可無方便乎準舉真淨頌橋竦
然良久忽聞板聲通身汗下於是脫然。」

【忽地板聲響似雷通身白汗眼初開昔年底事都
拋卻細把衷腸訴御垓。】

「瑞巖方山文寶禪師參斷橋和尚於國清罄其機用
橋皆不諾請益至十一度一晚危坐忽面前豁然詰
旦入方丈橋曰子捉賊也山禮拜曰請師驗贓橋舉
萬法歸一山荅橋不諾值普請揀菜山手忘所舉橋
問揀得淨麼山曰淨得極橋驀拈莧根示曰是甚麼
山大悟。」

【從前白醭口邊生計較精窮識莧根是非一落時
人耳傾盡黃河洗不清。】

「天台無見先睹禪師參方山和尚於西菴問如何是
佛法大義山張口吐舌示之見罔措山打趁出往參
珍公於天封理前話珍亦打趁復返西菴途中著跌
有省及見山問汝返何速見曰和尚如今打先睹不
得山曰天封與你道甚麼見述途中因緣山又打見
雖有所契終不自肯遂築室華頂精苦自勵一日作
務次渙然冰釋遂呈偈曰選佛從緣事莫量大千沙
界一禪床嗔拳痛棒知多少今日恩忘怨亦忘山一
見契之。」

【微風撼煙柳野岸自舒金無限春光事渠儂只獨
吟。】

「白雲無聞智度禪師參無見和尚問西來密意未審
如何見曰待娑羅峰點頭即向汝道師以手搖拽擬
荅見便喝師曰娑羅峰頂白浪滔天花開芒種後葉
落立秋前見曰我家無殘羹剩飯師曰此非殘羹剩
飯而何見頷之。」

【西風昨夜透簾櫳零落寒林思未工日湧扶桑光
遞處斷磚敗瓦亦通紅。】

「天界古拙俊禪師有神聰日記千言一日歎曰吾儒
風規之儀老莊幻化之術惟佛教性理淵深吾實不
欺若欲玅悟真宗無如禪道遂造越州日鑄寺祝髮
遍參不能灑脫乃歸松陵壁觀九年每三年燃一指
一日忽有省聞白雲門風孤峻罕有入室者欣然往
謁雲一見器之即留首眾師請益從上宗旨雲上堂
舉世尊拈花平地骨堆迦葉微笑忍俊不禁二俱翻
成特地師豁然大悟以手搖曰止止雲擲拂子下座
師隨入方丈雲問你適來見箇甚麼便與麼師曰若
有可見則辜負和尚了也雲深肯。」

【王言如絲出如綸鶴立朝班賀太平四海五湖歸
至化八荒從此享堯仁。】

「大岡夷峰寧禪師參月溪和尚一日因僧請益溪曰
佛法不是鮮魚怕爛卻那即打趁出峰在傍忽大悟。」

【雷門毒鼓布當軒生氣逼人心膽寒多少茫茫崖
望客不知身在白雲端。】

「天目寶芳進禪師參柏樹子話一晚在天界佛殿經
行聞燈花爆如霹靂聲尋謁大岡問如何是西來密
意夷峰下禪床擒住曰西來無意你道此間是甚麼
意師無對於是廢寢忘食登廝聞鄰僧敲籌作聲忽
大悟乃懷香入室峰一見稱賞。」

【電掣雷奔透極微不知何故墮深機等閒拽脫娘
生鼻鐵鷂無毛天際飛。】

「東塔野翁真曉禪師參天目和尚目曰汝本是佛堂
堂大度著甚來由師曰生死不明乞師指示目曰本
自無瘡剜肉作麼師曰望和尚慈悲目低頭歸方丈
師愕然曰莫教人斷絕去麼乃袖香入室目曰子巳
到不疑之地何生死之懼哉師於言下豁然便禮拜。」

【直下全提猶不會茫茫思索甚來由指彈妙唱凌
雲出謝卻心情月一鉤。】

「法舟道濟禪師因陸五臺問畫前元有易否舟曰若
無將甚麼畫曰畫後如何舟曰元無一畫曰現有六
十四卦何得言無舟曰居士莫著文字好曰請師離
文字發一爻看舟召五臺臺應諾舟曰者一爻從何
處起。」

【畫斷乾坤孰主張女蝸煉石費商量巨靈不是尋
常手一擊華山莫可當。】

「敬畏無趣如空禪師參野翁和尚於東塔每呈見翁
與掃卻一日謂趣曰達磨西來直指人心見性成佛
唯在直下體取子若信得及可放下萬緣參箇一歸
何處趣領旨朝夕不懈一日聞雞鳴有省。」

【重重指注敘來因欲罄家私竟莫能驀聽雞鳴紅
日上人行到此盡消魂。】

「無趣和尚問講主經前一句逼塞虛空經後一句充
滿大地包括一句函蓋乾坤你作麼生主無對趣曰
善來法師。」

【行盡前灘與後灘何人攜手上高山獨將緩步風
前立漫與時流話歲寒。】

「徑山無幻性沖禪師結菴集無趣和尚語錄及見趣
問曾做甚麼事幻曰買得一段田收得元木契請和
尚僉押趣展閱曰者箇是我的你的聻師曰和尚莫
搶奪行市趣擲下集本師曰老老大大隨人腳跟轉。」

【春回上苑百花放名播山川御墨香地幹天旋全
造化從茲四海姓名揚。】

「無幻和尚因僧問如何是提婆宗幻曰一字不著畫
曰某甲不問者箇幻曰圓相不著圈。」

【圓不圈兮一不畫翻雲覆雨當軒挂往來蹉過好
風雷空到鎮州尋普化。】

「無幻和尚燒火次僧問如何是自性天真佛幻曰與
我搬取一束柴來僧搬柴至又問幻曰者奴兒婢子
好惡也不識。」

【家山忘卻問長安寂寞途窮衣薄寒不識懷中金
彈子更來人世覓真丹。】

「徑山南明慧廣和尚掩關興善於無字話凝然覺物
理一致無幻聞有真實志乃至關前勘問師將前工
夫舉似幻頓足曰悔我來運向後縱欲到此不易得
也師即啟關謁幻於車溪未幾入幻舊隱之白雲服
勤八載每聞示誨必垂淚刻究一日偶拾片紙有觀
方知彼去去者不至方之句有省呈幻幻即印可。」

【尺水俄興萬丈波引人胸次自成魔家喪盡
深恨到老無如片紙何。】

「南明慧廣和尚示眾五峰頭卓朔雙徑石
巖𨁝跳明月池傾天此四句中有一句有殺人刀
活人劍有一句有活人劍無殺人刀有一句殺人刀
活人劍俱有有一句殺人刀活人劍俱無若揀點得
倜儻分明許你參學事畢。」

【尺水波興萬壑風冰輪倒卓海門東南鄰北含如
相訊白髮紅顏一醉翁。】

「南明和尚因聞谷印參問了即業障本來空為甚師
子尊者被罽賓國王斬卻南曰本來空曰爭奈頭何
南曰本來空曰為甚罽賓國王一臂墮落南曰本來
空。」

【曉聽瞿塘三峽水晚看瀟湘一片雲獨怪屈原心
最毒潔身何似輔慵君。】

「南明和尚看雪次侍僧云滿山都是雪南曰隨聲逐
色漢僧曰乞師離聲色道一句南曰滿山都是雪。」

【奪卻饑鷹爪下食翻雲覆雨令全提任從智辯如
鶖子也落風前第二機。】

「普明鴛湖玅用和尚上堂僧問如何是古佛心湖便
打曰如何是學人心湖曰欲攫游龍󳾎蜓競上曰畢
竟如何湖連棒趁出。」

【漫天虎帳豎旌旗赤眼波斯戰亦奇奪汝銅符難
折合又將軍令布全威。】

「鴛湖師翁訪湛然和尚問目前無法意在目前其旨
如何湛曰聞令師出關那湖曰不是目前法非耳目
之所到又作麼生湛曰請出我要止靜湖拂袖而出。」

【君吹無孔笛我撫沒絃琴主賓相見處拍拍是徽
音。】

「鴛湖師翁訪密雲和尚雲豎拳曰見麼湖曰見雲曰
見箇甚麼湖曰大家在者裏。」

【作家相見衣破露肘傾蓋一言播揚家醜。】

「金明介菴本師參鴛湖和尚纔跨門湖曰是甚麼菴
擬對湖震威一喝菴豁然契悟乃掩耳便出。」

【五蘊山頭看彩雲一聲毒鼓不堪聞石人驚起呵
呵笑捧出雙輪徹夜明。】

「介菴本師問僧如何是探竿影草曰情知和尚出某
甲手腳不得菴曰是你荅那曰是菴曰卻是你出老
僧手腳不得。」

【一竿攬動千江水燒尾金鱗控浪走縱有神機透
網難阿誰出得渠儂手。】

「龍池幻有傳禪師聞燈花熚爆聲有省遂抵京求證
笑巖。」

【泥牛縱步上天台踏碎重巒煙雨開若不清風生
兩腋那能親到赤城來。】

「天童密雲悟禪師因挑柴過一山彎觸傍積薪有省。」

【一上瑤臺釋舊愁潑天春色滿皇洲夜來乘興登
蟾窟處處笙歌徹玉樓。】

「梁山觀禪師僧問家賊難防時如何。」

【作家相見主賓互換師子遊行象王回盻雷電崩
馳也乾坤失色波濤相激也龍魚化變殺活全機
彼此知是非那許傍人見。】

「梁山因太陽玄問如何是無相道場山指大士像曰
者箇是吳道子畫的陽擬進語山曰者箇是有像的
那箇是無像的陽有省。」

【點點梅花點點雪吹起團團摟不滅忽然迸出一
輪紅方見瓊林花似血。】

「鹿門覺禪師師問胡家曲子不墮五音。」

【官商不落兮韻出青霄雞啼夜半兮鳳舞明昭無
舌童兒兮言能繼和鐵笛橫吹兮聲遏簫韶一曲
平沙鋪落雁回頭春色自迢遙。】

「雪巖滿禪師初參大明次造王山得記。」

【英靈自負掞天才眼裏星飛舌上雷挾策臨場登
寶級題名金榜氣雄哉。】

「萬安嚴禪師首參息菴有省後於淳拙處。」

【金鱗躍過禹門來氣噴風雷雲滿腮掌上麗珠頻
吐納時人那識化龍才。】

「寶應遇禪師一日值靈隱上堂舉洞山偈曰切忌從
他覓。」

【清夜無塵月色如銀風來枕畔耳到松根寒鴉啼
徹三更夢丹桂飄香透碧軒。】

「俱空斌禪師參凝然求示心要。」

【達磨未來作麼參兩眼黑似漆一睹秦槐便豁然
鼻孔自撩天參得禪也風來席上何驚疑兮火裏
生蓮恰恰紅爐一片冰烏龜戴雪上崚嶒洞山宗
在爾躬天際玉麒麟海底碧潭龍。】

「無方從禪師參俱空空曰子曾參何人。」

【相逢共酌玉壺春你盃我盞興偏新夜深月滿虛
堂寂琥珀光浮話入神。】

「月舟載禪師掩關閱萬松錄有省。」

【霞鋪宇宙山川錦林下幽人興正妍簾外轉身剛
夜半堂前明月照無偏。】

「幻休潤禪師讀楞嚴至圓明了知不因心念處有省。」

【翻手雲覆手雨旋天幹地窮今古龍吟枯木兮日
暖花香樹秀寒巖兮雲攢鶴舞鳳騰霄漢渺無蹤
象駕紅輪逆可睹龜毛縛殺太虛空兔角杖敲鐵
牛吼。】

「雲門顯聖湛然澄禪師掩關看乾峰舉一不得舉二
話豁然大悟。」

【舉一明三風清月朗截斷舌頭天高地廣。】

「湛然澄僧問如何是學人自巳湛云你無自巳。」

【迷巢幽鳥覓芳歸細雨寒煙鎖翠微嫩草濕霑花
爛熳那知春色在薔薇。】

「東苑晦臺鏡禪師閱維摩經至此室空無侍者諸佛
國土亦復如是處豁然大悟。」

【陳年蠱毒實難當惹著渾家盡喪亡脫骨神龍霄
漢去夜深紅日上槫桑。】

「報恩浮石賢禪師上天童省覲童仍命侍者一日值
雪童問好雪因甚不落別處師曰秪為大地無寸土。」

【剪玉飄空匝地飛山川錦繡寸無遺王維徒用丹
青手誰識天孫最巧機。】

「鶴林牧雲門禪師僧問世尊未拈花迦葉不微笑。」

【一片渾圇太古心是誰巧鑿喪真淳任有補天煉
石力無奈東皇逗早春。】

「三塔主峰圓法禪師參金明明豎拂子師便喝明曰
從上佛祖盡向者裏流出你還見麼師曰從上佛祖
盡向者裏來後入室明豎拂曰前日者公案意作麼
生師曰又要從頭起那明頷之。」

【樹鳴條雨破塊風雲際會蛟龍出海別浦湧波瀾
青天色不改一波起又一波興萬象森羅觀自在。】

「廬山東林山鐸真在禪師最後參金明明問不是心
不是佛不是物是箇甚麼師曰靈明曰昨日有人恁
麼道三十棒趁出了也師曰要打便打說甚昨日隨
聲便掌明約住曰者瞎驢亂作那師擬進語明便打
師復擬進語明又打師豁然契悟。」

【披龍鱗捋虎鬚英風凜凜巳具全威翻空倒海愈
作愈奇重關直破何處尋伊跨丹山之彩鳳兮迥
出青霄御玄區之神龍兮路碎天池回頭只見洪
波渺無限平人墮嶮巇。】

「石雨方禪師參徑山南明和尚問一念緣起無生超
彼三乘權學阿誰緣起有生耶山震聲便喝雨時茫
然坐數炷香如彈指頃遂有悟入。」

【驀踏禹門內電飛立身雲外聽全機一聲霹靂須
彌碎焦尾金鱗破浪歸。】

「愚菴三宜盂禪師參雲門進堂約不語戒正提撕忽
門入堂高聲曰放下著師不覺掀眉一笑門問裏州
牛喫禾為甚益州馬腹脹師曰問取露柱。」

【一笑河山徹底清問取露柱出常情長江白浪兼
天湧石繖峰前月正明。】

「靈隱具德禮禪師僧問如何是佛師曰磚頭僧曰因
甚雲門道乾屎橛師曰兩彩不同圖。」

【瑤琴一曲獨高吟大地誰能和此音若是死人
活眼頓教瓦礫盡黃金。】

「大清國主世祖章皇帝賓天書偈曰。

十八年來未足酬江山坐斷幾時休不如撒手歸家
去那管千秋與萬秋。」

【紅輪日日出東宮謾道攜笻去路通大地盡沾皇
化育萬年恩澤用無窮。】


* 法語

** 示天惟德記錄

從上古德有箇入路必須見人然後水邊林下保養
聖胎子巳具正知見不妨揚子江上拋綸擲釣恢弘
濟北風規放出車溪水源直使蠡湖波浪滔天浸爛
衲僧鼻孔踏翻千聖頂𩕳一任吟風弄月遇緣即宗
隨機唱教大悲者裏和盤托出克家之子一肩擔荷
河山千里莫負今時珍重。

** 示天嶧脩侍者

真機廓徹始可巖壑韜光聖胎完固方稱出格道人
誰云瞌睡虎莫儗踞地獅哮吼則聲震寰宇返則
裂破虛空不同跛鱉盲龜豈似守株待兔一朝風雲
際會雷奔電掣之時必勿滯於池中也珍重。








* 行略

康熙壬申菊月門人機(質德相)等設普茶請師說行腳師
不允懇求至再師不得巳勉謂眾曰山僧素性鄙拙
一味實頭且無經史之學亦乏濟世之才不似諸方
攢花簇錦巧玅尖新以聳世聽適因諸子殷勤再三
不免依事相告山僧原籍金華武義縣俗姓徐先君
字仲芳母唐氏先君任登州都閫崇禎甲戌九月初
七日巳時生余署中幼見佛僧心生頤悅九歲母逝
時艱風鶴先君歎曰大丈夫無定亂之策莫若解綬
而趣空門避此火宅遂投華嚴從自化律師髡染取
字壽峰無何旋浙之履坦嶼結茅曰靈慧院余亦依
先君圓顱同造靈隱禮具德和尚秉戒一日聞瞥策
工夫即趨方丈求指示禪要德命看竹篦子話乞進
堂打七一箇竹篦子放在面前奈何他不得自覺有
些奇怪期畢德命余充直歲雖執勞務參究益切猶
如觸壁面墻了無縫罅一日普請挑柴竟忘其處信
步隨行到北高峰一目千里覺身心爽快趺地危坐
忘返未及更時抬眸見月光皎潔大地山河洞然無
際礙膺之物頓時不見喜不自禁復私謂楞嚴經云
若作勝解即受群邪仍趺坐復提究話頭身心內外
空無所有翌翠歸眾責余違規余笑而對曰若不登
高望怎知天地寬德聞余語命侍者喚余至方丈德
舉竹篦曰向者裏道一句看余曰寧可截舌不犯國
諱德曰未在更道余曰不可捏目生花德曰離心意
識參出聖凡路學你作麼生會余曰和尚也須道一
半莫全靠某甲德乃舉香嚴上樹話曰是何意旨余
曰香嚴老漢弄巧成拙德曰他未上樹時又作麼生
余便喝德打一竹篦余即禮拜自是機語屢契明春
先君入寂余請具和尚舉火入塔未幾即告假往毘
陵盧舍訪祖印耆宿留過夏印問佛法的的大意余
曰臨濟曾喫棒至今痛不休印曰那裏見得余便掌
印曰者廝兒余又掌印便休栽田次印拈起秧曰喚
作秋入地獄如箭射余曰大有人不喚作秧入地獄
如箭射印曰上座喚作甚麼余舉秧示之曰會麼印
曰切忌逢人錯舉余曰道甚麼印撫余背曰也瞞你
不得余曰莫贓污人好印歸謂眾曰妙公應機直捷
處眾溫和將來必為人天寶筏余曰者老漢齒落頭
白語不關風是秋聞木陳和尚住青州大覺余往扣
問和尚遠臨不易還有不動風塵者麼陳便打余曰
恁麼則塵埃滿面也陳曰無人識得渠余曰賊身巳
露陳又打余便喝至晚請茶陳曰上座穿雲踄嶺被
綠水青山換卻眼睛余曰和尚莫以巳妨人陳舉茶
盞曰者是趙州底青州底余曰某甲從來無分別心
便喫茶一口陳曰料掉沒交涉余向侍僧曰者老漢
腦後見腮莫與往來陳便摑余合爪曰謝茶便出尋
至天津報成聽冀如座主講法華一夕如至寮問曰
南方知識未審受持誰經稱揚何法余以手畫一圓
相云會麼如擬議余曰此固非座主所知秖如古人
道依經解義三世佛冤離經一字即同魔說座主如
何講如少選乃曰西來密意可通一語否余指虛空
曰熾然說無間歇如罔措余曰向下文長付在來日
如喜而作禮余曰座主為人天師表何得如此如曰
觀禪師氣度非眾可比余曰請座主尊重一眾驚異
明年南下扺堯峰見費隱和尚隱問甚處來余曰天
寧(隱日)甚麼處是你安身處余曰對面不相瞞隱曰未
在更道余彈指一下隱曰弄虛頭漢余便喝隱曰野
干鳴余又喝隱曰我直下疑你者兩喝余曰盡天下
人直教疑殺隱曰你還識天下人麼余曰金陵紙貴
一狀領過隱曰併卻咽喉唇吻道將一句來余曰曾
經巫峽猿啼處幾箇人聞不斷腸隱便打余曰棒頭
有眼不可草草隱曰草草打著一箇余禮拜到南澗
參箬菴和尚菴問何處來余曰靈隱菴曰飛來峰為
甚只解恁麼來不解恁麼去余曰既來之則安之菴
曰向上座腳跟下道一句看余曰畫見日夜見星菴
曰除卻見聞覺知又作麼生余曰花開芒種後葉落
立秋前菴打曰者掠虛漢余曰賴有和尚相識菴又
打至遯村禮浮石和尚方展具石以杖作吹笛勢云
一枝無孔笛吹出少人知余曰一夜落花雨滿村流
水香石曰草鞋錢教甚麼人還余曰雲自帝鄉出水
歸江漢流石曰看破了也余收坐具提起抖擻曰且
喜四角完全石打曰多虛不如少實余曰某甲自來
過橋不跣足石喚知客領者漢參堂去余禮拜居累
月遇同參墨雲兄拉往臨清止應元值玉林和尚奉
旨還山舟泊鰲磯余同墨兄登舟禮拜林問鰲頭磯
觀音觜大轉法輪汝還聞麼墨兄推余秖對余曰不
聞林曰盡大地人聞汝何不聞余曰某甲若聞則大
地人盡不聞也林曰汝特來禮拜老僧有事相借問
得麼余展兩手曰和尚何不早道林便打余曰今日
小出大遇林又打曰者一棒作麼生余曰也不得倚
勢欺人林曰放汝三十棒余拂袖便出次春復至浙
參古南牧雲和尚雲曰不得擎拳下喝向者裏誠道
一句看余曰一堂風冷淡千古意分明雲曰有佛處
不得住無佛處急走過汝又作麼生余曰正是學人
放身命處雲便打余曰苦瓠連根苦甜瓜徹蒂甜雲
曰見何道理余曰日可冷月可熱雲曰衲僧分上如
何即得余曰不勞再勘雲曰衲子難瞞余每聞金明
門風孤峻道重諸方非真正學者不敢攖鋒康熙庚
戌春余特造金明謁介老人老人問雲封獅窟向背
無門汝從何入余曰從門入者不是家珍老人曰汝
是行腳僧為什向驢胎馬腹裏作活計余曰今日親
見和尚老人曰汝看老僧眉毛落了幾莖余曰生也
老人曰漿水錢且置草鞋錢教誰還余曰和尚欠多
少老人便打余曰不入洪波裏怎見弄潮人老人曰
汝見個甚麼卻恁麼道余曰動容揚古路不墮悄然
機老人曰參堂去少頃命喫茶老人拈起一枚果子
問者是醍醐是毒藥余曰舌頭在和尚口裏老人曰
上座如何會取余便喝老人放果子至余面前曰試
吞吐看余便作禮曰謝和尚茶老人即命余充維那
一日余侍老人看百祖圖老人問汝也在此數麼余
叉手而立老人以祖圖遮之曰老僧為甚麼不見余
曰非但和尚只如佛祖亦覷不見老人曰居何階級
余曰從　無位次有何階級老人深肯即示一偈曰
蠡湖一句佛祖罔措落何階梯了無位次又一日老
人落堂因滴水案上令眾下語余曰者老漢秖者一
點也瞞不得老人曰老僧罪過又問萬法歸一一歸
何處余曰庭前皓月浸梅花老人曰趙州道我在青
州做領布衫重七斤又作麼生余曰季冬嚴寒伏惟
和尚珍重老人便打余與主峰兄侍老人圍爐次老
人曰火爐頭有箇賓主句汝道看余曰和尚坐某甲
立老人指火曰者箇為什麼向寒灰裏發燄余曰非
為分外老人以火箸敲爐曰還跳得者箇出麼余曰
不獨某甲直饒三世諸佛全身在裏許老人曰大須
仔細余便禮拜珍重老人尋命掌院事余春米次老
人至問子還是為眾竭力還是資養已命余曰餵驢
餵馬老人曰子是第幾頭余曰將謂無人證明老人
便與一掌余執勞六載所得日益機緣甚多不能枚
舉壬子元旦老人陞座拈香祝　聖畢乃曰卓錫蠡
湖念五春今朝意氣出常情海天閣外紛紛雨帶水
拖泥祝聖君拈拂子召眾曰世尊說法四十九老僧
開堂二十五靈山拈花金明豎拂且道是同是別余
出禮拜曰且喜老漢今朝瞥地老人豎拂子曰只者
箇豎窮三際橫遍十方且道承誰恩力余曰粉骨碎
身未足酬老人打一拂子余便禮拜起依位而立老
人即付余衣拂并法偈曰獅子窟中事善哮吼者得
今得本無得無得得亦得老人復謂曰子因緣既熟
無久滯此古人云未有常住而不行者水邊林下把
茅蓋頂順時行化續佛慧命余秉命北遊扺臨清眾
延住天中閣余自諒福薄忝肆僧倫前後親知識二
十餘員末後見金明老人一片婆心何以報答但土
凳柴床惡衣粗食療此幻軀以待將來迄癸亥春大
悲虛席時融涵禪宿同冀孝廉雲蒼林封君芝山秦
州牧范仲英高雙泉暨諸護公帖邀余開法余勉為
應請入院余感時風涼薄不欲苟效流俗種月耕雲
兢兢株守諸方衲子不嫌孤寂漸漸日增余初住時
荊棘彌垣草萊萎地賴檀護協力不數載而煥然改
觀竟成叢林雖處荒儉而接待雲水臥薪嘗膽弗敢
少懈由天中而靈鷲及創護國興大悲工作甚繁余
不揣駑鈍承乏諸剎垂二十年矣每思老人法乳重
恩時不敢忘昨庚午冬特造金明掃老人塔於大慈
菴略表積誠事竣即往蘇州淞江杭州諸處訪舊日
知交今壬申夏初晦岳法姪退三塔院事余時在蘇
州不意項牧公法兄率方伯言遠王公學憲容山錢
公兵部肇餘杜公明經元亮陳公及諸位縉紳先生
士民等請住三塔法席勉力支撐幾將二載幸諸人
不棄鄙陋甘此枯淡輔弼叢林蓋為法之誠至矣盡
矣茲因諸人虔懇至再不覺葛藤縷縷如許有煩眾
聽山僧無一法可酬伏冀眾慈久立珍重。

玅雲雄禪師語錄卷五
住東昌府洪涼禪寺嗣法門人機善編閱

* 機緣

師侍金明介老人明問文殊七佛之師因甚出女定
不得師曰月裏嫦娥巧畫眉明曰罔明初地為什卻
出得師曰杓卜聽虛聲明曰作麼生是正定師曰五
臺山上五層臺。

明問如何是道師曰看腳下明曰如何是道中人師
曰饑餐渴飲明曰路逢達道人不將語默對且將什
麼對師曰劈面攔腮掌明曰且莫詐明頭師曰老老
大大好惡也不識明便休。

明問那吒析骨還父析肉還母然後現本身說法如
何是本身說的法師曰動容揚古路不墮悄然機。

明喚監院師近前明曰我喚監院為甚玅雲來師曰
和尚莫貴耳賤目明曰你是阿誰師便喝明曰何不
道道師曰道即不辭恐有屈和尚明頷之。

明問如何是玅性圓明師曰寒向火熱乘涼明曰死
了燒了性在什處師曰蓋天蓋地明打曰者一棒落
在甚處師便喝明曰末後一句試道看師曰仲冬嚴
寒伏惟尊重便禮拜。

明問不是心佛物是箇甚麼師曰月似彎弓少雨多
風。

明誕日預夜落堂曰明日老僧賤辰汝等作麼生慶
良久眾無對明曰也無文殊大智罔明初地以杖旋
風打散歸方丈隨召師曰汝試道一句看師曰能為
萬象主不逐四時凋明曰適來堂中眾禪師何故不
秪對老僧師曰金翅當寰宇阿誰敢出頭明曰老僧
歸方丈是何意旨師曰密移一步看飛龍明拈杖曰
者個明日還用得著麼師曰雲在青天水在瓶明放
卻杖。

明問百尺竿頭如何進步師曰門前范蠡湖。

天乳哺參師問何處來乳曰南方師曰南方佛法如
何住持乳曰與和尚此間不異師曰用去作麼乳曰
也須到過師曰曾到巖頭麼乳曰到師曰他道婆生
七子六個不遇知音秪者個也不消得便拋水中意
作麼生乳曰貧恨一身多師曰從上古德以何為人
乳曰殺人不用刀師便打乳便喝師器之。

天癡善參師問那裏來癡以手點空師曰者野狐精
拈棒便打癡便喝師曰臨濟有四喝你者是那一喝
癡曰三世諸佛分疏不下師曰放汝三十棒。

入室次師問德山托缽是何意旨癡曰為憐三尺子
不惜兩莖眉師曰巖頭密啟其意又作麼生癡曰鬼
家活計師曰喚甚作末後句癡曰片雪點紅爐師復
問香嚴上樹意在如何癡曰拋塼引玉師曰為甚呵
呵大笑癡曰章底辭秋罷歌詠向春生。

師又問臨濟大師因什會也打不會也打癡曰苦瓠
連根苦甜瓜徹蒂甜師以杖劃一劃曰還出得者個
麼癡便喝師便打癡作禮。

天惟德參師問塗毒鼓轟天震地為什聰耳不聞惟
曰識法者懼師曰嘉州大象被蛇吞郤意作麼生惟
曰小出大遇師曰一粒米八金剛抬不起為什被螻
蟻啣去惟曰賊是小人智過君子師便打惟便喝師
曰喝後又如何惟曰萬象盡回春師頷之。

天嶧脩參師問過量人高步毘盧頂上汝尋常什處
行履嶧曰含元殿裏那問長安師曰獅子踞地群獸
避道因何喚作繫驢橛嶧曰屈尊就卑師曰只者個
人人本具個個不無汝為什不識嶧曰無雲生嶺上
有月落波心師便打嶧便喝師又打嶧連喝兩喝歸
位立師頷之。

濁空貞座主參問五虎擒羊如何得出師打曰從者
裏出空曰一個疑團今日被和尚擊碎了也師曰見
何道理空曰覓火和煙得擔泉帶月歸師曰不是空
曰和尚莫將烏豆換人眼睛師打曰參堂去。

空再參師問上座千里而來還有不動的麼空曰覿
面相呈師舉拳曰還見麼空曰婆心太切師曰離郤
見聞覺知試道看空曰某甲到者裏有口只堪挂壁
師曰放子三十棒。

天屋福參師問你是何處村僧屋曰浙西子道什麼
師拈棒便打屋便喝師舉棒怒視曰再喝看屋禮拜
曰今日親見和尚師頷之。

睦聞純參乃合掌曰拜即是不拜即是師劈脊便棒
聞纔開口師又打聞復擬開口師驀掩其口聞豁然
大悟便禮拜師曰汝見箇什麼便禮拜聞曰今日幸
遇和尚得見金明和尚立地處師曰莫承嗣古兄去
麼聞曰若恁麼則不親見和尚也師頷之。

斯要燈參纔禮拜師便喝要曰莫探頭好師曰什麼
物與麼來要曰歷劫窮年事無人識得伊師曰直饒
識得堪作什麼要禮拜曰今日親見和尚師頷之。

天鞏黌參師問諸佛智甚深汝從那裏入鞏拍香几
一下師曰古人道先以定動後以智拔是如何鞏曰
薰風自南來殿閣生微涼師曰忽若天崩地裂你向
何處安身鞏曰金香爐下鐵崑崙師曰作麼生得不
觸不背去鞏曰竹影掃階塵不動月穿潭底水無痕
師頷之。

季彬質參彬曰久響高風無緣親近師曰即今是有
緣耶無緣耶彬曰且喜親見和尚師曰如何是親見
底事彬曰偶得瞻禮奚敢造次師劈面一掌彬便喝
師又掌彬托住曰住住果然名不浪傳便禮拜師器
之。

惟一穎參師問人人有箇生緣汝的生緣在什麼處
一曰寒則衣饑則食師曰喫一生飯不動一粒米著
一生衣不挂一縷絲又作麼生會一曰從門入者不
是家珍師拈杖曰還識者箇落處麼一曰何用剜肉
作瘡師曰臨濟大師因什在汝腳底一退身三步曰
噁師曰放汝三十棒。

了心相參師於拈花客舍師問我手何似佛手心曰
昨日聞和尚到此師曰我腳何似驢腳心曰今朝相
見恨遲師曰人人有箇生緣如何是上座生緣心曰
和尚前怎敢諱卻師拈杖曰為甚木上座不知心曰
風吹梧葉落何處不秋清師打曰正好喫棒心禮拜
再參師問如何是佛心曰眼不見鼻孔師曰如何是
法心曰釣絲絞乾滄海師曰如何是僧心曰眉直眼
睔瞪師然之。

師到善應哲印噩座主呈所見師曰如何是見不能
及底事印便喝師劈面與一摑曰還見者個麼印擬
開口師即掩印口曰是箇甚麼印頓釋前解便作禮
師曰你見箇甚麼道理印曰劈破鴻濛竅何處不春
生師曰一歸何處印曰碧天無月潭無影遍界騰騰
不露蹤師曰未在更道印曰一物不將來更道箇甚
麼師曰昔年亮座主今日有闍黎印禮拜師曰如是
如是。

本光量參師問猛虎以肉為命因甚不食其子光曰
美食不中飽人餐師曰出網金鱗為何被斷貫索絆
倒光曰迅雷不及掩耳師曰黃檗打臨濟是何意旨
光曰逼生蛇化龍師舉竹篦曰觸不得背不得畢竟
作麼生光曰轟天動地師曰放汝一頓光曰知恩有
在師頷之。

雲臥衷參師問千聖頂𩕳為甚被汝踏碎臥曰不是
冤家不聚頭師曰達磨面壁為什神光得髓臥曰雲
從龍風從虎師打曰者一棒具權實照用汝作麼生
會臥曰金門紙貴一狀領過師曰衣線下親切道一
句看臥曰不勞再勘師契之。

澹月海尼參師曰那箇是你未生前面目月曰不識
師曰甚處得者個消息月曰打破虛空秤鎚跳出師
曰莫是你見處麼月曰見不可及師休去月再參師
問如何是諸佛出身處月曰石人夜半打鞦韆師曰
臨濟德山因什慣行棒喝月曰鞭牛上壁師打曰山
僧者一棒作麼生會月曰恩深似海深師可之。

貢元楚生何棟居士參師問何姓士曰姓何師曰台
號士曰楚生師曰居士吳人因什楚生士曰和尚莫
分別好師曰豈不聞雲月是同溪山各異士曰弟子
不恁麼道師曰汝試道看士曰盡大地是個自巳何
同何異師曰只如毘嵐風起大地銷爍自巳在甚麼
處士豁然便禮拜師拈棒擬打士搖手止曰不必師
曰汝向甚處著腳士曰盡大地總被吾師占卻了也
師曰居士在什處士便喝師肯之。

漢槎陳溯居士參師問今夜閻老與汝筭飯錢你如
何秪對士曰風吹片雪補梅花師又問如何是萬法
歸一士曰雞寒上樹師曰一歸何處士曰鴨寒下水
師曰辭舊迎新又作麼生士曰暮夜事繁明日拜視
和尚新禧師拈拄杖擲地曰露地白牛翻身去也士
禮拜師頷之。

清虛王羽士參問如何是西來密意師曰與我東土
不異士曰如何是和尚不異底意師拈杖便打士乃
點首唯然師曰汝見何道理便點首士曰水歸終到
海月落不離天師曰我幾乎喚汝作道流士禮拜師
可之。

秀才胡元一居士參師問既是漏盡阿羅漢因甚被
火燒卻士曰露師曰為什你眉毛卓豎士曰掬水月
在手弄花香滿衣師曰許你道一半士曰那一半請
和尚道師便打士曰赤心片片師頷之。

扶雲蕭居士參禮師問居士高姓士曰姓蕭師曰占
人一管簫吹散八千兵汝試吹看士展兩手曰又是
一場禍事師曰三十棒一棒也少不得士曰老和尚
棒頭太奢師曰幾乎喚你作俗人士曰和尚捺人向
坑子裏作麼師曰雁過長空影沉秋水士曰理長即
就師打曰逢人切忌錯舉士禮拜。

師因普韻法辭師曰馬祖一喝百丈為甚耳聾韻曰
和尚莫被人瞞好師曰百丈舉似黃檗黃檗為甚吐
舌韻曰遞相欺詐師曰如何是大機大用韻便喝師
曰者一喝是大機是大用韻曰山自高水自低師曰
漿水錢且置草鞋錢教誰還韻又喝師打曰霹靂送
飛騰韻禮拜師囑曰天乳汝師也。

師到吳門心莊讀雪陳居士舍問曰如何是居士修
證不無污染不得的士豎一指師曰藏身處沒蹤跡
為甚露出尾巴士曰沒蹤跡處不藏身方為好手師
打曰漏逗不少士曰卻被和尚看破。

僧參問如何是如來禪師曰三腳驢子弄蹄行曰如
何是祖師禪師曰八角磨盤空裏走曰謝師指示師
打曰承虛接響漢。

僧問世尊拈花迦葉微笑意旨如何師曰龍袖拂開
全體現象王回顧落花紅曰明什麼邊事師曰孤鶩
落霞長天秋水。

僧問如何是三類化身師曰汝會殺人麼曰我王庫
內無如是刀師打曰不是我同流。

僧問七佛之師為什出女子定不得師曰子房終不
貴封侯曰初地菩薩因什卻出得師曰疑殺天下人
曰大定等虛空如何有出有入師曰虛空裏會取曰
正恁麼時定耶非定耶師曰普僧一喝師曰出僧擬
議師曰墮。

僧問如何是不退之地師曰官憑文書私憑契約。

僧問離心意識參出聖凡路學畢竟參學個甚麼師
曰未跨獅子橋早喫三十棒曰婆心太切師曰知即
得僧便喝師曰惡發作麼僧擬議師直打出。

僧問如何是般若體師曰糞箕掃帚曰如何是般若
用師曰搬塼運瓦曰如何是體用雙彰師劈面一摑
僧曰沾恩有分師曰莫將鶴唳誤作鶯啼。

僧問如何是威音那畔事師曰泥牛踏碎鐵崑崙。

僧問如何是祖師西來意師曰戶外風敲竹曰明甚
麼邊事師曰庭前蝶舞花曰學人不會師曰桃李滿
園開僧無對師便打。

師看濟川老宿病濟曰正當八苦交煎如何得個安
閒法師曰饑餐熱鐵渴飲洋銅濟曰古人云病乃眾
生良藥病即是不病即是師曰分身兩處看濟曰藥
病兩忘時如何師曰頂門上更下一鍼。

師見天癡閱報恩經問曰那一句是報恩大意癡豎
起經本師曰莫空看也曰如何是報恩的意旨師便
打癡作禮師又打曰如何是報恩底意曰婆心太切
師曰逢人不得錯舉。

僧參作○相師曰九十六種你者是那一種僧豎一
指師以杖畫⊕相云者裏具殺活縱奪汝辯得出麼
曰和尚疑則別參師屈躬曰謝上座指示僧擬議師
曰莫道無疑好連棒打出。

師渡河次問士曰那裏來士直上覷師曰即今在什
麼處士直下覷師曰為甚飄墮羅剎鬼國士便喝師
曰驚天動地作麼士擬議師便掌。

僧問佛法大意如何體究師曰寒則普天寒曰畢竟
作麼生師曰熱則普天熱曰學人不會師曰春雨夏
日秋雲冬雪。

僧問如何是不動尊師曰卯生日戌生月。

師作務次僧問和尚用得一钁頭熟麼師鋤地不顧
曰和尚莫太勞麼師亦不顧曰太區區生師仍不顧
僧禮拜曰某甲罪過師掘土放僧背上曰諸方火葬
我者裏活埋。

僧問如何是正法眼師曰袈裟無邊。

僧問諸佛智慧從何門入師曰夜雨滴空階曰學人
聞時富貴因什見後貧窮師曰更嫌何事。

僧問無夢想見聞主人公在甚處師曰有利無利不
離行市。

僧問如何是異類中行師曰頭角崢嶸曰如何是清
淨比丘師曰步步著地曰誰得誰失師曰把手行不
得獨足上高臺曰向上事作麼生師曰相牽入火坑。

僧問如何是清淨法身師豎拂子曰如何是圓滿報
身師橫按拂子曰如何是千百億化身師揮拂子曰
三身中那身說法師擊拂子三下曰是照是用師便
打僧曰從今識得東風面萬紫千紅總是春師曰又
被風吹別調中。

僧問色身敗壞即不問如何是堅固法身師曰八臂
那吒撲帝鐘曰請師明示師曰石人推倒五須彌。

僧問如何是佛師曰獨足夜叉頭戴井。

僧問如何諸佛出身處師曰金華臘火腿嘉禾臭鴨
蛋僧曰東山水上行意旨如何師曰現錢買賣時價
不同僧擬議師便打。

* 像贊

** 觀音

「　隨緣赴感遍塵塵現像端嚴悲願深楊柳枝頭傾一滴山河大地盡回春」


** 達磨

「　廓然不識有淆訛覿面梁皇一著蹉不是抽身江半葦如何少室萬年歌」


** 金明介老人像贊

「　開爐韝於雙徑烹佛鎔祖建法幢於蠡湖罵雨呵風把住要津衲僧乞命橫按莫邪波旬喪膽稜稜然如千峰獨立蕩蕩乎使萬派朝宗有時與人脫皮換骨有時為人吐膽傾心三十年不出戶限多少癡男女被他換卻眼睛在門庭施設固是老漢若是光揚車溪正脈主持濟北家聲要且未在何故自有雄上座在」


** 安化世高法兄贊

「　建法社於帝里道布寰中闡蠡湖之嫡旨化洽海表拈白棒兮斷魔佛命根豁青眸兮啟王臣信敬挽頹風於末運緇素同歸作叢林之標榜象龍雲從金明門下傑稱吾兄大悲讚歎難述始終」


** 牧公項大士贊

「　大哉者漢棄金吾之爵入佛祖之門博山集生莫敢掠入其室杖人古南不能錯抑其鋒末後掀翻蠡湖顯大機用就維摩室而說法無畏諸方老衲自遠趨風不減龐公作略住世出世孰與儕同」


** 題蛟門李法兄道影

「　森森浩氣逼晴空手捻輪珠沒始終儒釋總教同一致維摩不二此流通」


** 融涵耆宿贊

「　這員古德儀容越俗眉蒼貌古心無諂曲筆陣起蛟龍舌尖搏繡虎一宗教於方衷融理事於空有建毘盧之梵剎不勞長者插標啟蓮社之津梁大闡遠公至教誦不輟口只是一部華嚴數不歇手難盡八輪珠春風滿面兮俠骨超方德邵無涯兮汶水生香」


** 致和中公法姪贊

「　偉哉宗師人天榜樣行臨濟喝拈德山棒作獅子吼聲震裂佛祖肝膽用白拈手段掃闢衲僧伎倆豎大
悲千眼條令斬新湧車溪一滴道價日長念餘年往來燕浙洙泗二六時力挽敗教頹綱諸方咸謂是當世之龍象山僧卻道是今日之大仰」


** 太虛律師贊

「　貌古形恢氣宇汪洋禪律並操一錫參方天目爐頭曾酬米價愍忠堂內端稟戒香慨末法之秋晚曲施方便念祖道之既墜別立封疆道風溥播德音孔彰遐邇緇素皈仰無央宜乎足下兒孫敬禮常光」


* 自贊

** 永寧天乳哺西堂請

「　樗材獨善闕修緣漱石枕流那計年骨梗惟能甘我苦眼空端不受人憐袈裟半落珠難繫缽裏常閒龍自眠卓地無錐貧也樂好將個事向君傳」


** 甘露天惟德首座請

「　者個阿師迥絕異同心無半點塵埃一味扯西拽東胸藏大千世界作事無始無終橫拈一條白棒撥轉臨濟綱宗不惜兩片皮說盡苦空踢翻海岳誰知巳相見須知在別峰」


** 法雲了心相後堂請

「　鈍叟生成倔僵從來不避怨謗短杖敲風打雨破笠花街柳巷有時捨巳從人有時當仁不讓有時陸地行舟有時青天喫棒聞之富貴有餘見之貧窮可怕十年三坐道場衲僧擬議便掌多謂不善答話每每窮他伎倆自來灰頭土面半憨半癡且道是阿誰三塔寺裏不識好惡的玅雲和尚」


** 九蓮季彬質藏主請

「　心毒過砒礵口慈勝佛祖七尺烏藤打人要徹骨三寸利舌罵人不肯休說底杜蠻禪誰是知音賣箇死貓頭自不覺醜有時敲空作響有時喚馬作牛其實全無伎倆卻與佛祖冤讎質知藏什來由把他描邈
供養冷地看來老不識羞雖是者等模樣切忌犯他當頭」


** 開元睦聞純書記請

「　看這鈍漢全無長處一味瞞頇陋巷為居曾向范蠡湖頭將個秤錘要捻出汁被個沒意智的老凍儂暗地裏覷破滿面慚惶不佳末後向吳越齊燕一笠一杖自怡自悅任人呼牛呼馬看來有甚麼憑據」


** 華藏惟一穎監院請

「　老阿獃不知羞短衣衲褲垢面灰頭辣棒打人不轉手惡口罵人不肯休有時粧村村到底有時為人為到頭走遍天下無物堪儔今日有個穎長老向者紙上圖模也要燒香供他仔細思量不知曾與你何等冤讎」


** 昌化本光量後堂請

「　龜毛拂縛霧為雲兔角杖敲空成響作事顛三倒四一味瞞頇莽鹵一條熱腸為人徹骨掃盡狂禪玄玅不立呵罵叢林難共商量天人覷捕無路佛魔不敢倚傍行藏特煞古怪一生遭人怨謗者等不合時宜那堪挂向當陽分付本光長老莫學者個和尚」


* 垂問

天無四壁地絕方隅向上一著為什不知。

行住坐臥常在其中試問諸人如何是其中的事。

(佛身)充滿於法界人人本具因甚有迷有悟。

人人盡有光明為甚洞山道好佛只是無光。

承言者喪滯句者迷為甚道不疑言句是為大病。

關津無阻四衢通達參學高人還要個護身符子作
麼。

病是眾生之良藥為甚要藥治病。

* 聯芳偈

** 天乳哺西堂

「　得心本無心得法原無法今付心法無處處皆通達」


** 天癡善後堂

「　竹篦頻頻驗克家機前一箸莫週遮靈山嫡旨親擔荷毒鼓聲中振爪牙」


** 天惟德首座

「　花發皆從地果成自性天本源法如是心體亦秪然」


** 天嶧修侍者

「　百千三昧當時收剎海無邊一步周不惜逢人拶險句臨機施設顯宗猷」


** 天鞏黌維那

「　一拶便通津不勞汗馬功魔佛都斬卻方可繼吾宗」


** 了心相都寺

「　瞎卻正法眼露出破沙盆滿盛斯鴆毒展轉累兒孫」


** 季彬質藏主

「　法法從心法無法亦無心契得無心法傳流沒古今」


** 睦聞純書記

「　迢遙大道本如然水盡山窮及第還瞌睡虎能開正眼乘風一躍動山川」


** 惟一穎知藏

「　惟一無有二深達法源底是法無古今授受何窮巳」


** 哲印噩後堂

「　靈山拈枝花達磨道不識付君須自重花發無窮極」


** 本光量西堂

「　沿流一句子無傳亦無止分付獅子兒哮吼聲不巳」


** 濁空貞首座

「　燕山踏碎罷南參大用臨時絕正偏拈起布毛空界裂等閒一喝透三三」


** 天屋福知客

「　一棒一條痕爆爆論實事至理不在言克振吾宗旨」


** 斯要燈維那

「　窟中獅子吼虛空頂迸裂滅卻少林宗無傳亦無得」


** 天信祥監院

「　靈山正法眼傳流古到今我亦持授汝塵剎總春生」


** 澹月海菴主

「　獅子一滴乳驢乳都迸散拈來無少剩匝地無邊畔」


** 王復樸鍊師

「　釋道名殊事業本同古今一矣誰分西東咄一腳踏翻空劫底三更昨夜日輪紅」


** 貢元楚生何棟居士

「　問道曇軒夏半殘薰風吹徹得心安連旬雨滴虛空破底事渠今巳豁然」


** 漢槎陳溯居士

「　佛祖心燈照不偏燈燈遞互古今傳真源一貫無緇素個事從來不自瞞」


** 文學胡元一

「　靈山正法眼傳持無緇素斯心法亦爾光弘濟北後」


玅雲雄禪師語錄卷六


* 詩偈

** 臨清懷古

「　行行過市上車馬如雲屯荒寺少徒侶取土塞其門曷為金銀界而無一衲存或者道風降世尊今不尊後從間道入有僧來西村把臂問興替日色將黃昏慇懃談往事危坐傷心魂」


** 大悲寺看月

「　君不見明月圓於白玉盤阿誰移上白雲端莫笑此時盡高臥安知不有閒人看眾方熟睡我獨醒床外月華澹秋影披衣起坐小窗前一葉梧桐落金井梧桐葉落秋轉高月中何處鳴檀槽乘興悠然上東閣不作新詩何所作」


** 渡錢塘

「　競說射潮處蒼茫毒霧生帆低驚鳥去雲急逐人行不見金山寺翻疑鐵甕城南屏猶在望迢遞晚鐘聲」


** 泛若耶溪

「　野水連沙磧秋雲接遠峰樹深聞牧笛竹好秀僧龕便可尋花入何妨握麈談篙師能解意偏喜泊溪南」


** 留溟高禪師夜話

「　薄暮荒城外留雲護碧蘿冰花檐上結霜月坐中過窗漏寒纔補爐溫凍巳和澹然林下士不厭往還多」


** 聖感晤霽崙禪師

「　太白源流遠燕山法雨深萍蹤欣偶聚蘭譜定知音既下永嘉榻同聽聖感琴古今稱著述燈史印禪心」


** 送友

「　家住吳山越水邊花宮何處坐談禪帆檣北去雲千里瓢笠南來月一船此日廣陵誰化鶴新秋茂苑獨聞蟬故交未肯臨岐別慰我空歌折柳篇」


** 孤山懷古

「　落落人間林處士孤山亭榭聖湖旁荒祠寂寞衣冠古殘碣支離蔓草藏放鶴想應乘鶴去種花疑為看花忙舊時幽韻誰堪續憑弔臨風倚石床」


** 訪盛鶴江

「　花下鋤雲久息肩東林無酒慣逃禪半墻日上門猶掩五字詩成句可傳種菊著書聊遣興牽蘿補屋且從權客來踏破蒼苔色為約同尋山水緣」


** 贈融涵耆宿

「　莫訝頻來涉翠微坐看山色便忘歸一庭淨掃磚成鏡三徑幽居石作扉客裏何人堪把臂林間野老獨投機匡床坐久茶煙細雲墮松窗也不飛」


** 金明寺和古燈法兄韻

「　陶朱故里偶登臨水榭閒憑望紺林千古綺羅終寂寞一天風月自招尋秋花滿渚飛香雨春草沿階弄碧陰此際機緣無限好共看魚鳥自升沉」


** 過靜海武安宮晤諸友話舊

「　髫年寓此即家鄉一別雲山四十霜三過草堂秋月靜半帆風雨客星忙鳳城紫氣千門砌瀛海青雷百世長竹馬蕭然都不問相逢惟道兩眉蒼」


** 喜東巖法兄繼席金明

「　撥轉西江第一峰法幢新展浙西東燈分鴛水傳今古道接華巔統象龍愧我綸竿虛釣月喜兄禪板啟宗風今聞大樹能多蔭拄地參天不借功」


** 野泊

「　僧寺圍孤嶼漁人自一村晚煙還未合新月挂黃昏」


** 題畫

「　木落空山菊正花斜陽一半染紅霞陶君此處甘肥遯竹樹叢中蔀屋斜」


** 文可索詩有答

「　龍淵惟有勸修持大廈全憑一木支好句昔人渾占盡老僧何暇更題詩」


** 景德早起

「　夜雨空階滴滴聞推窗忽見絳河分剛憑一夜東風力埽盡天南萬里雲」


** 和宋天封佛慈禪師蜜蜂頌

金明介老人移梅得斷碑碑載佛慈禪師蜜蜂頌
五首一時諸方異而競和余亦從而和之。

「　百花叢裏戰香時得意逍遙簇擁歸共聚雲堂韜略定潑天門戶任高飛」


「　晴明雨落盡生涯大地山河作一衙識得針鋒全活計超然到處便為家」


「　揚威鼓翅令行時大用縱橫總不離滿徑芳花恣笑傲香風撩亂亦心脾」


「　春來秋去總風光鼓腹謳歌不勝忙吸露豈辭跬步遠家私貧富一身當」


「　雅韻時操玅有桐從緣薦得一圓通假能別展全機句惹著些兒透頂紅」


** 題金明一擊軒用李(正長)民壁間韻

「　一擊心空不假持風前獨露更何知撩天箇箇誰酬價引得清風八面吹」


「　信手拈來打著竿一聲迸裂骨毛寒抬眸頓覺虛空落大地山河另眼觀」


「　擊著筠篁自有音香嚴忽地眼中聞渾身踴出無蹤跡昔日南陽獨羨君」


「　數竿斜曲倚軒時節操虛靈聳翠微不是有心能作響那堪就裏接來機」


** 祝金明本師介老人六秩

「　蠡湖湛湛水生香一派淵源流出長爭似曹溪佈澤遠洄瀾不禁祝無疆」


** 和牧公法兄盆蕙韻

「　一種天然別樣身靈根端不借陽春幽香自與眾香異玉潔芳姿格外真」


「　瓊葩密蕊幾多年忽地奇香吐玉蓮更有一般清意味不由風雨占春先」


「　香風馥馥靄禾城萬彙崢嶸仰素馨玉萼冰肌難比并不同群卉待春生」


** 壽安化世高法兄六袟

「　法幢高踞帝王都肘後斜懸奪命符鷲嶺燈分蠡水月車溪浪湧濟河圖橫拈麈尾翻雲雨倒握金鎞截智愚耳順揆辰當此日臨風千里挹真模」


** 金明千佛閣上新梯和本師韻

「　寶閣崚嶒煙雨低百城環遶步雲梯征帆遠近迷鴛渚楊柳晴荷漾鶴隄花塢遙開桑柘舞鐵舟斜傍竹松西憑虛浩氣衝牛斗蠡水光浮海月齊」


** 喜東巖法兄繼主金明

「　錫卓洪都第一峰法幢又豎在禾中蠡湖克振嘉聲遠攜里欽聞正脈通愧我同師荒魯地喜君格調繼天封千妖百怪藏蹤跡挂劍眉間不借功」


** 贈先福別傳法兄

「　湖頭分袂各翛然山左誅茅巳有年每聽獅音喧宇宙嘗看法語外蹄筌羡君獨亞摩醯眼使我深思濟北拳出入一門千里悵而今又得話重圓」


** 寄祝麻城永慶全豁法兄六秩(一字波宗)

「　雜華壽量正難思蓬射欣逢耳順時麈尾拂開日月永烏藤卓出島洲奇榴花熠燿傳心印艾虎紛紛祝嘏祺愧乏一芹為慶意遙脩短句當擎芝」


** 寄祝友可鐵容法兄七袟(著禪燈備考行世)

「　滹沱水闊友山長龍象森森慕遠方備考橋源法有溢大宗正脈道無疆天回紫氣旋籌屋鶴駕雲衢度
旻蒼遙祝椿靈同寶掌料將短句寄幽篁」


** 送逾祖法兄住北京開化

「　一本同源出蠡湖肘間各自挂靈符君遊帝里施甘澤我入齊邦養瘦臞欽聽獅絃操別調喜聞雪曲詠新梧相逢促膝衷心盡得意金門道不孤」


** 贈道安禪師住大寧

「　法幢重整擴弘謨振起滹沱立要樞祖令高提昭上國真燈再燄耀寰區江南久唱無生曲山左今懸太白符佇見象龍排兩掖家聲聿聿動天湖」


** 閱石源法姪滴乳集

「　堪嗟著輯各偏枯舉世何人是董狐滴乳迸分八斛乳顆珠照徹萬乘珠廓開正眼清宗譜祖述真規顯道模濟北家聲千古振石橋源遠佈皇圖」


** 寄贈晦岳法姪住金明

「　沿流底事貴高功端的橋源道更隆少室真規藏蠡水玄關鎖子挂天封欣聞獅窟宗綱振可羡車溪正脈通珍重爐錘全照用橫拈倒卓任西東」


** 贈諾巖法姪住三塔

「　道脈流長這著先青蓮寶印在高賢符懸肘後全賓主錫卓吳西動魯燕橋上一燈明景德滹沱三要闡龍淵應思正法臨秋運克繼家聲任仔肩」


** 贈五葉圓音法姪繼席大悲

「　力挽頹風展化機時欽高德後賢依恢懸法印擴弘範玅闡雷音接泊希繼起家聲隆海宇橫抽寶劍截魔威喜公獨揭車溪令喚醒愚頑就路歸」


** 輓普度太虛律主

「　南山律脈道宣傳躅接惟君展法筵廣演毘尼天雨散恢弘衣法戒珠圓恒遵七佛真儀式克闡波離密行堅何事一朝歸淨域令人懷想到龕前」


** 寄贈佛定禪師住白雲

「　高提法鑑倚天涯派列曹源一滴賒汴國道弘石傘脈清淵缽湧弁峰霞烹龍辣手新爐韝奪食雄才舊爪牙大振嘉聲誰得似遠聞法化絕周遮」


** 壽量空法主七秩

「　塵塵掃卻絕炎涼定水澄清豈泛常半世玄談融理事一生講演即心王天垂餘慶稀齡健地湧寒灰臘更香虀飲安閒消歲月風翻荷葉暑情忘」


** 輓圓通徹微禪師

「　狂瀾欲抵撤津梁此日清溪失寶航住世正堪匡法社茂年何速步蓮邦朔風凜冽寒侵骨片月朦朧光遞芒惟見獅林悲頌切滿庭松柏意徬徨」


** 閱空諸羅大士華嚴鈔纂及合論口占

「　道眼精明思力優潛心義海邁時流清涼著述百城現長者操觚幾箇酬品品全提擊節旨言言見諦廓宗猷羡君璧合驚人句理事圓融頓漸周」


** 酬別駕項牧公大士過訪

「　曩遊燕國辱荒籮又隔禾城五載多慧智雙清比蘇子釋儒一貫羡維摩金湯法苑千秋重玉鎮山門萬古歌曾是平分蠡水月今朝共話謾云過」


** 贈調實陸居士

「　洙泗深探出杏林懸壺中有活人心拈來信手無非藥放去隨機總是金獅窟曾經遭返躑蠡湖幾度躍波心滿懷浩氣凌天漢龐老真規巳見今」


** 寄懷峽石道耕田居士

「　西浙山頭老作家吟風弄月興偏賒拈來盡是回生訣指點無非活死蛇憶昔湖天翻海月從今峽石吐瓊葩慚余東魯無堪贈半疊空緘附遠車」


** 輓廣文子先羅法兄

「　壎音絕響痛何傷舉手容儀在畫堂苦我看雲眠白晝思君清夢落晨光書摟玅典千秋熾德合乾坤萬
古長悲願莫忘弘至道尚期重振我宗綱」


** 贈中書林文伯護法

「　道洽維摩不二門喜君扶我破沙盆庭饒柏子馨幽遠廚饌貧民德澤存幾度廬陵酬米價一朝當地得根源滿盛香飯芳流後清白傳家世絕倫」


** 范蠡湖

「　蠡水藏天海月輝憑虛極目遠山微煙凝畫閣沖霄漢柳拽晴霞掛曉暉院外鐘聲開秘戶湖心碧漲湧禪扉螺螄五色光含玉埤堄斜飛射紫薇」


** 贈姑蘇陳玉文大士

「　三度蓬扉為我開庭除清韻幾株梅滿懷經濟傳今古一室安閒謝往來匿跡塵囂超世表渾家怡悅絕追陪喜觀陋巷龐公老不盡光風透玉垓」


** 贈廬陵聶晉人居士

「　維摩不二出凡塵指月堂前桂蕊新彩筆珠聯成錦繡紫爐香靄結星辰千林曙色盈華屋一盞心燈耀比鄰季世莫如存古道金鋀須辨大公真」


** 輓墨雲兄

「　同出彭門山麓長半生行腳事堪傷昔年厭作秋殘夢今日翻歸雲外鄉翰墨文成香露冷蒲龕坐斷道情忘臨風淚灑忝惆悵惟見寒梅列座傍」


** 開基自適

「　斬棘誅茅象可遊揭開生面露宗猷钁殘卓地虛空落斧鈯修天補石頭志劣有心棲澗壑身貧無計伴山丘祖翁田地都耕轉從此真風韻不休」


** 有感

「　松風水月發幽涼糞火深埋紫芋香半壁蔦蘿穿石竇滿簷蛛網掛茅堂江湖燕雀渾無數宇宙蜉蝣空自忙不識靈源超幻化堪憐瓦礫每爭光」


** 除夕自警

「　蕭寺幽清煙水傍一枝笻杖卓苔荒夜寒不說烹牛話雪冷嘗思黍飯香幾度禪流難措足多緣世態重溫涼翻思樹下先賢輩寒盡不知春晝長」


** 喜高萬仞居士至

「　垣倒牽雲正結籬喜迎嘉客到柴扉柳堤搖落霜威重松嶺青陰夜月遲莫效隔江招手去直教覿面決心疑龐公自是忘知解謾謂山僧放過伊」


** 欒應龍請主創護國院(古察院基重建佛寺)

「　千秋憲署易僧堂肇建風旛作寶坊瓦礫光生雲樹靄榛茅砍盡兔狐藏天童獻供基先立長者插標剎巳彰願藉調羹真玅手從今呵護有金湯」


** 詠天寧古槐

「　多年老幹勢如龍絕後再甦葉更豐殿閣青標時響瑟雲衢影映日充融兩朝傑士留隹詠千古英名紀大功天運雖然無定理緬思造化實難窮」


** 清涼雙檜

「　風吹日炙枉稽年節操根深翠逼天雙幹粼粼來野鶴千枝簇簇靄朝煙含雲吐碧清涼古篩月垂陰城堞前歷盡冰霜饒梵韻挺挺拱立勢彌堅」


** 即事

「　僻壤古祗桓筠松韻外寒殿高新月朗夜靜碧天寬香篆來繩榻霜清薄玉欄無雲籠蓽戶採蕨玩林端」


** 酬霖蒼冀孝廉

「　梵宇開幽徑長松夾岸分汲泉和月煮剪桂帶香焚作賦宜新調敲詩佈遠聞知音誰得似靜對有餘芬」


** 弔祥風尼菴主

「　道契無迷悟心空達本知死時能計日脫去定先期囊缽無餘物瑤階有紫芝撒然別眾士誰羡末山尼」


** 壽紫雲旭雲和尚

「　丹鶴唳松岡薰風拂石涼瑤章歌德化玉韻發幽香
南斗開籌屋北辰拱翠長靈椿千載秀嘉氣靄雲堂」


** 贈塘棲慧彰文玉法姪

「　克紹真師旨燈傳華頂峰塘棲開慧日杖底布宗風道價騰吳越德音播楚酆庭園蘭桂茂蔥翠影叢叢」


** 贈姑蘇徐用王居士

「　大道無緇素垂慈各現身青蓮出燄宅皎月露家珍傾蓋識荊晚剪蔬罄夙因釋儒同一貫何用別疏親」


** 贈閩海素菴余堪輿

「　負笈來齊魯英風眾壑生坐庭觀白晝敲凍爍寒鐺百饌君嘗遍一芹我獨呈放懷談往事經濟莫誰評」


** 天中閣遣懷

「　陋巷足身安機忘鷗鷺環室幽江月靜窗啟樹雲繁富有半肩衲貧無一隴山此時誰似我天外出頭看」


** 悼芝山林封翁

「　德風時共仰燄宅悟真機早竟安心法晚參淨界儀飯僧盡半世事佛定全規堂上恩旌麗滿庭放紫芝」


** 送舜日法姪北上

「　一棹來東魯又乘濟北風幽懷蠡水月故泛孟津艟彩纜凌天末孤笻返塞鴻法幢高卓日開化在英雄」


** 長洲王匏山居士築別業

「　高築維摩室幽棲得自如門迎葑水月城僻土山廬道價超時表德風來遠車柏庭含祖意相與話躊躇」


** 端午和本師和尚韻

「　幾株蒲艾慶端陽一道靈符絕覆藏百毒瘟㾮悉殄滅目前無法可商量」


** 大悲即事

「　破衲弊廬乍可居刀耕火種老殘臞钁頭大義人難委臥月眠雲意自如」


** 托缽示眾

「　潦倒荒居傲歲寒每持空缽乞高檀誰知塵內無人
識獨把枯桐石上彈」


** 送展鵬童護法任滁州

「　撫字蒼黔政貴清鹽梅和鼎味如羹綸音定奏秋香美稚叟偕聞喜共迎」


** 壽高雙泉鄉約七秩

「　心存古道德彌馨木鐸聲環有逕庭匡國文明敷大化從心耆筭益遐齡」


** 示大悲六現濬孫

「　話頭疑到絕離微死盡偷心發上機勘汝個中通一線方知著破總非衣」


** 示普韻梵行二法孫北上

「　憧憧象駕踞皇都幾個能懸肘後符珍重賢孫無自棄長安道上展宗圖」


** 示穎謙津孫南參

「　煙水南天莫亂行別峰見得始驚人直須捻出虛空骨方許歸家罷問津」


** 示石龕石鏡二曾孫遊燕

「　負笠擔囊度魯邦遠來齊地話偏長烏藤贈爾穿雲出倒卓金臺豎法幢」


** 喜萬珠禪師至

「　當年傾蓋別同遊越水吳山巳十秋老我齊邦開篳戶抬眸忽見故人顱」


** 募衲衣

「　法身無相本來不挂寸絲報體有形畢竟須加服飾屢經寒暑催促衣裳零落千條特告知音道個相應一句」


** 示潤宇律主南參請藏歸燕

「　叢林遍歷幾多年雨洗風磨道骨堅巳透法源親徹底經歸禪海利幽燕」


** 示育菴穎慧二法孫遊徐魯

「　滿路風光發上機杖垂高展萬峰歸施陳秪貴源頭活大闡車溪播四維」


** 示琢菴本璨二曾孫還齊晉

「　遍扣燕南是作家陽春白雪獨紛譁當鋒不讓臨機句撥轉乾坤暢爪牙」

















* 佛事

供斷橋倫祖真插香踏斷天台石橋路威聲隨處展
宗綱兒孫個個遭殃累千古令人恨轉長。

禮無趣空祖塔浮幢卓出蠡湖邊活祖師名墨跡鮮
模範猶存壁碣語車溪流遠布千川(有雪嶠六師題活祖師額)。

供鴛湖用師翁真冰心鐵骨挽頹風古道稜稜思莫
窮浙水閩山猶在望淵源流出孟津東。

供衡石鈞法伯真坐斷紫雲最上峰高提祖印早流
通雖然於世空無相大寂光生萬象中。

金明介老人訃至真前拈香坐斷蠡湖三十年綱宗
九鼎一絲懸何期此日法幢折百萬人天淚眼穿乃
豎拂子指真云巍巍堂堂煇煇煌煌有一道大光射
到大悲院裏一眾驚異山僧向道者是先師般涅槃
之相諸禪德於斯觀得不妨親見先師如或未委遂
插香奠云為你供養正恁麼時還有覿面相呈者麼
以拂安香几云一把柳絲收不得和煙搭在玉欄干
遂舉哀展拜。

到金明介先師真前拈香巴陵三轉語月白風清興
化一炷香騰今耀古揀點將來也是矢上加尖雖然
如是千里趨風放過不可遂呈香云大眾若道者個
是香塞卻鼻孔若道非香換卻眼睛畢竟如何即得
乃作􂗷云一堂風冷淡千古意分明。

大慈掃介老人塔炷香敬禮慈容大寂中切聆誨語
舊時同高風逸韻空今古燦燦黃金一國充。

永正掃一初法叔塔湖上曾同翫月時高提正令顯
多奇至今清韻光涵遠古道迢迢孰可追。

奠主峰法兄塔當年於此豎宗猷撥盡塵坌未可眸
正眼爍開千古面龍淵滾滾水長流(鼎革後寺宇迴乃中興也)。

景德山鐸法兄真前燒香共蒂同師未識荊三千里
外賴知音鎔今鑄古回天手克振家聲有後英。

永正斷愚法兄塔前設供爐鎚活脫振諸方辣手施
為格外彰別有超群純孝蹟弘機密用莫能量。

大悲世高法兄龕前上供一句超今古風前絕往還
跋提河一曲血淚灑人間恭惟我法兄堂頭和尚三
十餘年握金輪正印生佛莫逃其樞鍵五座道場恢
濟北宗風衲子難攖其鋒銳大轉法輪於輦下如杲
日麗於中天高提寶劍於燕都若金毛吼於巨壑王
臣問道緇素皈依正宜號令乎人天何期抽身於此
地大眾還知我法兄真實受用處麼大機大用無人
敵一琖一爐表弟兄。

龍淵古燈法兄真前設奠拈香畢曹山酒到即不點
金牛飯點即不到愚弟今日舊款重拈也須知吾兄
飲茶不濕口嚼飯不動齒若謂藏身處沒蹤跡面貌
儼然沒蹤跡處莫藏身壎音滿耳茲者聊申葵藿特
表微誠且道吾兄還受也未喝一喝云定法不是法
聖感霽崙禪師塔前上供本來自性天真通身了無
影跡踏翻華藏世界者邊那邊不立恭惟聖感堂上
霽崙法姪大和尚聲和響順之時急流勇退入大寂
滅海闔國人追不再來啣花百鳥難尋覓大悲今日
無以表懷一盞茶一爐香聊申昔愛乃插香云不是
黃檀并紫柏寒香陣陣透西山。

紫雲旭雲禪師塔前設供恭惟和尚數主名剎兩住
紫雲提南山之正印恢洞上之綱宗如赫日麗天一
物無遺若皎月當空千江影映全超不借而轉功就
位不容擬議而衲子命絕不意新豐曲子唱罷南嶽
鈯斧拋郤晚學無依後昆失怙只如大悲去年相約
事今日何以踐信乃爇香云一瓣黃檀一琖茶三千
里來酬舊面。

天龍致和中公法姪禪師真前奠茶明珠照耀三千
界至寶光澄海嶽寒不住塵寰空影跡令人惆悵幾
多般唯我中公和尚高升大悲之堂智超倫品深入
拈花之室道邁今時據天龍聿湧滔天白浪主安化
光揚濟北宗風真末世津梁後昆模範忽爾慈航罷
渡慧日光回動我深思莫能頓釋茲者敬陳藜藿用
表愚誠乃舉香召眾曰看看只此千里意難盡百年
心。

晦岳法姪請為古燈炯法兄封龕晴空一亙瑞靄千
華湛爾靈光天香煥彩恭惟本山舊住炯法兄古燈
和尚神機格外迥絕安排智辯宏深獨超物表闡宗
風於兩浙垂法雨於上京為人則拔楔抽釘多方誘
化處巳則風清月白魔佛潛蹤正當克振祖綱弘開
道化詎期忽沉慧日頓折法幢北斗藏身閻浮坐斷
三日前手書遺囑示寂頃法偈口宣大眾還知者漢
轉身處麼若無山僧為他據款結案遂封龕云無限
香雲籠玉戶幾多花雨砌金垓。

起龕拈杖曰巍巍獨坐大定危然腳下無私通異路
毘盧頂上鼓風雷者是吾兄平常機用山僧今日要
與掀翻直使鐵牛入海撞倒須彌木馬嘶風蹋翻香
海以杖卓一下復引龕云相隨來也。

舉火執炬云生死海中乃吾兄遊戲之場烈火燄上
是諸佛說法之處諸人還見吾兄於火燄上轉大法
輪麼擲下炬云直須向火燄裏聽取良久云翻身劫
外虛空舞逸韻風高萬古傳。

天惟長老請為天池瀛禪師火者漢生於浙右滅在
山左死生會晤驢角馬角鐵壁銀山橫趨倒卓明濟
上三玄闡洞山五位震獅子音四隅芳草綠縱象王
步滿地落花紅臨末稍頭一性迥超幻相正當歛衽
長逝請完未了公案山僧與伊點出攛下火炬云一
把無情火通身化作金。

嵩山棕大師請為藥海法兄起龕南北參尋巳數秋
虛空踏破逞風流超方作略人皆仰何事藏身箇裏
休藥海盂公視死生如遊戲場去來自在只如化緣
既畢體露真常不住者邊如何是轉身一句以杖擊
龕云欲窮千里端在最初一步拽杖引出。

舉火揮炬云昨日風大地山河萬竅轟今日風無情
共說入圓通法身大士早證無生了也驀豎炬云驚
起勝熱婆羅門燎卻虛空面目即指龕云只者個又
作麼生攛下火云善財不出戶黑荳早生芽。

請為普度太虛律師起龕有佛處不得住好攜櫛栗
橫肩去無佛處急走過直入萬峰深處坐恁麼則不
勞彈指頃過卻幾恒河雖然如是草鞋錢教誰還聻
乃卓杖云且向別處商量。

為息機耆德火昨朝雲澹澹今日又融融滿地皆春
色風和四野同山僧因行掉臂放出丙丁童子宣演
勝熱法門直教三世諸佛立地聽取百城煙水徹底
乾枯直令息上座現出無數光明雲幢作無邊佛事
擲下炬云還見麼夾路桃花風雨後馬蹄何處避殘
紅。

請為曉空耆宿起棺虛空無向背日月自循還若到
家山地乾坤氣象閒舉拂子云風送桂花香噴鼻雲
移月色上簾櫳時節至理自融秋光片片落梧桐拽
杖引出。

入塔朔風凜凜皚皚寒霜雲騰碧落兮溪演無生之
曲雁過長空兮天回不滅之機以拂子指靈骨云只
此物非他物便是曉禪一具骨今日拈來逢源合轍
乃捧骨入塔云正恁麼時落花無數隨風掃惹得千
峰笑點頭。

徹微禪師靈骨入塔雪飛千樹白風動萬家寒匿跡
微塵裏舒機天地間喝一喝曰實際諦中人法雙忘
無縫塔開全體顯現家山風月滾湛湛之波真寂覺
場入空空之定豎拂子云會麼突出虛空無向背個
中消息許誰聞。

為蓮悟大師起龕三年兀坐雲龕看來不是久居且
密移一步又作麼生拈拂指云下坡不走快便難逢
乃擊龕一下云起。

請為祥風尼禪師起龕風來雲布地雨過水橫流舉
足泥蓮現藕花香滿洲拈杖擊龕云還會麼前村遠
煙浪別有好商量。

點主一點光通達隨方露本真不藉春輝力靈花璨
玉屏舉筆云正恁麼時且道祥風尼玅性圓明在什
麼處乃點主云雲自帝鄉出水歸江漢流擲筆云咄
安位曰真靈不昧同聚法筵昭穆宗支歷歷綿綿喝
一喝云金香爐下鐵崑崙世代光輝道脈傳。

請為濟川大師火離塵出世早巳踏碎虛空葉落歸
根倏爾寂滅現前恭惟濟川舟公身生魯國披緇息
翁仁壽棒下洞徹心宗天目室裏密用潛行禪律並
闡克繼家聲住世六十五僧臘二十末後視日將晷
宴坐而寂更要山僧掃蹤滅跡且如何即是舉火炬
云會麼攛下云光前絕後超形表萬丈神光腦後看
請為道隆耆宿火舉炬云當時恁麼來野色更無山
隔斷今日恁麼去天光直與水相連所以去來皆幻
化生死等空華臨行乞我一把火為汝脫卻娘生褲
摵下火云吽。

請送遍空律主濟川大師二靈骨入塔無縫塔開不
二關藏身豈在涅槃山瞥然直下光通處一月當天
萬境閒秪如雲開塔啟一句又作麼生遂捧二靈骨
入塔云雙收雙放千秋麗潭北湘南充國金。

為天響副寺火乍晴乍雨腳下幸無泥水跡非聲非
色溪邊常有去來機所謂法無定相遇緣即會於此
明得打開生死路是處沒遮攔今日孝徒全濬請山
僧為汝下一轉語切忌錯會驀豎炬云紛紛皆決雨
何處不秋光遂摵下火。

請為卜永生火拈炬云白雲縹緲歸鳥迷巢裂燄騰
空還家就路了知四大本來空逍遙一亙元無礙且
道拋卻娘生面目如何話會擲下火云只者是汝放
身捨命的處咄。

請為清宇張公起棺化城非久寶所非遙路入無生
渾超世外且如何是起棺法要喝一喝云夢幻空華
豈用安排木馬嘶風縱橫天外拈杖擊棺云起。

為潤空禪人火來也空手來去也空手去捲起千山
雲一月當天住試看山僧火把子煆得通身沒些須
以炬召眾云直教潤公入火光三昧去也便摵下炬
為萬宗禪人火揮炬云性火真空無處迴避性空真
火了無向背豁開頂門一竅體露金風葉落知秋歸
家穩坐山僧今日助汝一把火攛下云直須脫盡此
形軀何必西方尋極樂。






康熙五十二年歲次癸巳九月　吉旦
　嗣法門孫全濬捐資賚錄板於嘉興府　楞嚴寺
　寄藏流通　　　　　　宛陵劉敬承繡鐫
正黃旗施錄紙信士(柳時泰暨男柳　漳　劉士英　管五調　惟冀)
　　　子孫藩盛入馬財源吉祥者