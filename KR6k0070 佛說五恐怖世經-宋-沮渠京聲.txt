#+TITLE: 佛說五恐怖世經-宋-沮渠京聲
#+DATE: 2018-05-12 10:24:08
#+SOURCE: github.com/kanripo/KR6k0070 master 6b65cf66                


No. 1481
《佛說五恐怖世經》

宋居士沮渠京聲譯

聞如是：

一時佛在舍衛國祇樹給孤獨園。佛
告諸比丘：「有五當來恐怖，未到、未成、且來不
久、可畏。當善思惟，以方便遠離之。何謂五？

「一
者謂後當來比丘，身無行無戒、意不拘、無慧
從身。自無行無戒、意不拘至無慧內。彼人為
學至與大戒，從其學以師之，自可戒、自從意、
自明慧。本從上學類，至後學者，法先頭學如
上，從後毀律、言謗法經、真慧所遠。比丘！是為
第一未來恐怖可畏，且來不久，當善思惟方
便避之。

「二者謂後當來比丘，身無行無戒、意不拘、無
慧。為彼稱說有藏寶，以非次、內無戒，違尊令
彼學，謂從是可到岸，為以遠流。是為第二未
來可畏，且來不久，當善思惟方便避之。

「三者謂後當來比丘，身無行無戒、意不拘、無
慧。本無明師受不正法，比丘從受法，失法律
義。是為第三未來可畏，且來不久，當善思
惟方便避之。

「四者後當來比丘，身無行無戒、意不拘、無慧。
從身無行無戒、意不拘、無慧比丘聚會講律
說義，後語現之在中、中語現之在後，從是失
明就冥，不能自覺遠離正法。是為第四未來
可畏，且來不久，當善思惟方便避之。

「五者後當來比丘，身無行無戒、意不拘、無慧。
從身無行無戒、意不拘、無慧，世之所造巧言
放語悉受意善，見彼誦之意為悅樂；尊所說
合十二因緣苦空非常，意態不樂悉捨不受，
聞彼之說意疑不然亦不悅喜。是為第五未
來可畏，且來不久，當善思惟方便避之。」

佛
說如是。
《佛說五恐怖世經》