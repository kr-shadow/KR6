#+TITLE: 佛心經-唐-菩提流志
#+DATE: 2018-05-12 10:23:46
#+SOURCE: github.com/kanripo/KR6j0091 master 2cde7e33                

No. 920
佛心經品亦通大隨求陀羅尼卷
上

三藏菩提流志奉　詔譯

如是我聞。一時佛住俱焰彌國金剛山頂。遍
觀十方皆如火色。爾時如來即噓長歎。普視
眾生都無差途。善哉眾生當何所救。思惟已
訖。一切諸佛世界。及諸菩薩境界。上至三十
三天。下至十金剛際及魔宮殿悉皆震動。其
時即有過現未來一切諸佛。應念正思。復有
諸菩薩等。住自心中而復不動。復有諸金剛
領諸眷屬執金剛事。不安其座遊行十方復
有諸天仙魔眾怖走無處。爾時即有十金剛
藏菩薩前整衣服。白佛言。世尊今者此瑞。為
惡相耶為善相耶。爾時如來但自思念而復
不答。其時會中有菩薩名金剛愍。告金剛藏
菩薩言。是相不善。佛今悲愍入慈心三昧不
名為善。且自淨心待佛所宣。爾時復有德藏
菩薩。問金剛愍言。云何名為慈悲三昧。即
金剛愍告言。正是救攝之處。善哉善哉。其時
各淨身心。在須臾之間。見如來心遍諸眾生。
爾時如來從三昧起告言。諸善男子善哉善
哉眾生沒盡。汝悉知不。我今諸眾生不解我
法不知我心。不到我際被魔所持。如何救得誰有方計護得。眾生誰有方計攝得此毒。
其時即有二十千萬億菩薩。皆是灌頂大法
王子威德自在。來白佛言。世尊我有菩薩慈。
佛言此非慈攝。復有百千萬億恆河沙數世
界金剛密迹。一一密迹持四天下力士。前白
佛言。世尊我能力攝。佛言金剛此非力攝。其
時復有一切世界大自在天。能變身為佛來
白佛言。世尊我有自在變化所攝。佛言非汝
幻惑所知。於眾會中有一菩薩名曰實德。白
佛言世尊如是金剛菩薩天仙。皆悉不能攝
持。佛今如何令諸眾生得脫此難。爾時如
來告實德菩薩言。唯有如來心中心之不
能及。何以故。能令諸魔生大慈故。能令諸
法隨應現故。能令諸佛常不離故。能令諸菩
薩為眷屬故。能令諸金剛施威力故。能令諸
天眾常擁護故。諸大藥叉羅剎成助法眾故。
能令一切諸大鬼神生歡喜故。能令所持誦
者等佛力故。等佛心故。等佛智故。等佛威故。
能令持者心所為作無不辨故。能令所有障
難皆斷絕故。帝釋梵王常扶持故。能令一切
直至菩提無退轉故。世間所有事業自明了
故。乃至過去未來現在。一切世界有通無通
有智無智有賢無賢。盡歸伏故。爾時大會聞
說此已。咸欲聽受。於大眾中忽起光明過
百千日。爾時實德菩薩問佛言。此是何光何
等因緣。答言此歡喜光從心中心生。世尊當
知此光不可量不可稱。不可讚歎亦無印可。
何以故為同諸佛無印可故。同諸如來無所
得故一切諸相亦無見故。守慎諸根無捨離
故。使諸魔怨不得便故。能遮魔王諸道路故。
以是因緣名心中心。爾時一切大眾白佛言。
世尊我從所修因緣及佛妙教。未曾聞有如
是讚歎功德大威神力。唯願如來為我等輩。
宣說此句證修覺地。唯願使我於中修行。爾
時如來告諸菩薩諸善男子。今當宣說。證
修佛地有十種持必定成就。何等為十。

第一
持心。於法無礙於佛生信於心平等。於眾生
生慈於色無著。

第二持戒不闕。常攝在定
修不妄語。好施眾生斷除憍慢。

第三莫行
惡。修不殺戒勿食惡食。慎莫自讚莫見他過。

第四於諸求法莫生譏嫌。於諸佛教遮護
過惡。於師僧中如父母想。

第五若行願教
慎莫遺失。於諸貧富等心觀察。須懷世諦而
順諸人。

第六於佛句偈常須警察。所修諸
法必須遍持。有所乞求應心即施。慎莫觀察
上中下根。

第七所持契印。莫不淨行莫非
時結。莫為名聞利養而用。有所行法亦不得
捨非眾生。

第八於一切所有莫生偷竊斷非
理惡莫行諂佞。於佛法要護如已命。乃至良
賤莫存二心。

第九所救諸苦際不至誠者。
實莫退心。莫自輕法莫使他輕。須斷已謗莫
使他謗。必須質直常行耎語。勸存善道起大
慈悲。

第十斷除邪行莫損虛空。志信堅固
不辭疲苦。常勸不捨慕善知識。或於林泉清
淨之處發廣弘願。慎莫怯弱。念念存攝勿令
邪見。常住大乘有善知識承迎禮拜。

如是
十事能斷除者是持法證。決定直至無上菩
提更不退轉。欲修菩薩及金剛身滿足不難。
爾時諸菩薩聞說此已。白佛言世尊。如此
願行我今修學。唯願如來起大悲心說此神
妙章句。大眾欣仰今欲受持。佛告諸善男子。
樂說便說諦聽諦聽。爾時如來復以菩提心。
契護於大眾令心不動。即說呪曰。

一切佛心中心大陀羅尼

唵跋囉跋囉糝跋囉糝跋囉印地㗚耶微輸達
禰哈哈(二上六合同)嚕嚕遮㘑迦嚕遮㘑莎嚩訶

第一先以左右二手。二無名指各屈鉤。苾於
中指後。以二大母指。各屈捻二小指甲上。二
頭指各屈。鉤二無名指頭。二中指直竪頭指
捻。合腕當於心上。其印即成。若人修持此契
法者。得菩提心具足菩薩智。具足一切波羅
蜜門。具攝在心。所有諸佛菩提及諸祕門。是
此印攝。於淨室授持此契經七日間。所有法
要即現目前。於諸魔道及眾生道及諸鬼神
道。如是隱形伏匿。持此印契自然知處。更欲
變形變亦不得。諸善男子。若得此契。應念即
有十方諸佛雲集其頂。應念即有十方菩薩
求為侍者。應念即有十方金剛求為給事。應
念即有十方諸天侍衛供養。諸魔眷屬。悉捨
本土來助法威。一切毘那夜迦求來供養。諸
善男子欲降伏魔怨外道。先結此契呪三七
遍。舉在心上。迴身起立左轉一迊。其時大地
震烈。其魔諸眾陷入下方永不復出。縱有出
者是佛慈愍。然始得出慎莫生瞋。持此呪者
若生瞋者。十方浩沸非歡喜。時十方始安。諸
善男子。當佛之首諸法之母諸契之王。十方
諸佛從此而生。如諸佛世尊無有過者。若不
過者必須記持勿輕用也。量事大小用之。若
持諸法。先以此契為首。不得此契諸法無主。
縱有成就所有身心亦不決定。諸神不衛所
作諸法多諸障難。慎之慎之莫不淨用。

第二菩提心成就契(一名十方如來同印頂契用前呪)。

先以左右二手。中指相交右押左。於虎口中
出頭。二無名指並屈。押二中指背上。二母指
各捻。二無名指後相拄頭。二頭指於二無名
指背上頭相拄。二小指直竪合。頭相拄成。若
善男子善女人。得此契持者。轉業消障速證
無上正等菩提。常持此契得聞持不妄。於諸
法要自然通達。從久遠來所未持者。應心所
作皆悉契合。持法之時有諸外道及魔波旬。
來欲惱者舉心即退。欲有所須點契即來。乃
至千變萬化能惑人法。結契持心即現本形。
地中伏藏龍宮寶處。若有所須以契指之應時
即至。十方世界所有法要欲得成者。於初夜
間結契持誦。不離本坐。便取睡眠十方世界
所有要法。心所欲者即自教來。若求小通不
經三日。若求大通不過七日。於夢寐中佛自
印頂自護功力。若欲得見諸佛菩薩神鬼精
靈金剛等。每結印之時將印印眼。至一千八
十遍即見必須安心。勿使恐動令人失心。若
諸惡災害及本土者。以契呪之一百八遍。將
契指天畫成佛字。其災即滅更不復生。若持
此契時被諸魔惱。但言小賊不經再三其魔
即退。世間小小諸病及難治不可識者。但結
契呪滿一日癲病亦除。除不至心。若於龍藏
所須法要。結契誦呪呼龍王名。不經一宿其
法自現。當見之時。誦持不得更不妄失。若得
此法但自祕之。勿傳非人慎之慎之。欲用此
契量事大小。大事行。小事莫行。用損其靈驗。
記之記之。

第三正授菩提契(一名攝授諸祕門契亦名頂輪契同一切佛用)。

先以左右二手。無名指於中指頭指兩間出
頭。次以二中指二頭指。並頭相捻。四指齊頭
相著。二大母指。捻二頭指上節文。二小指並
頭直竪。合腕成印。若有善男子等。欲持佛菩
薩金剛心法者。依從此契應念即得不動智
遍十方界。是聖非聖是魔非魔。及諸天仙四
果聖等諸大鬼神等。同時即將本心共同契
合。世間所有事業。世辨非世辨。從此即和
合同佛心。何以故。得佛三昧門故。諸佛祕藏
從此攝故。諸佛頂輪從此成故。一切金剛依
從住故。十方眾聖來歸命故。一切諸惡迴向
善故。所有諸惡自攝心故。一切諸障自消除
故。天魔波旬自降伏故。裸形外道成過之女
自求哀故。一切龍藏自開發故。諸伏藏神自
布施故。龍王寶珠自現前故。閻羅天子五道
開閉所有主。當自來懺悔故。一切諸法不得
現前。依從此契即得現前故。一切諸佛菩薩
逆順諸門自了知故。一切菩薩威光不能遮
此行人身故。小大願求皆果遂故。若有善男
子善女人得此契持者。於淨心中慎莫惑亂。
收心在定。先念三歸發受戒心。然結此契。當
結之時。即有十方地神。執持香爐供養此人。
帝釋梵王現其人前。為說願教持印。大神立
在左右。為作證明。灌頂輪王及執金剛神立
在前後。手扶佛甲在行者身。諸金剛藏位立
虛空。雨大寶華安慰行者。十方如來縱住十
方。放白毫光照行者身。光中化佛執大法輪
印行者。得印頂已。所有佛法自然了達。欲作
此契燒三種香。一檀香二薰陸三沈香。各別
燒。三世諸佛同現其前。欲召十方諸佛菩薩
金剛諸天地神日月星宿五道巡官司命司
察。結此契呪三七遍。運心遍十方經三遍迊
一切即至。欲召十方寶藏及龍藏伏藏神等
以契指天即現其前。欲使神鬼及諸金剛天
神菩薩。乃至一切道力欲使令者。以契印口
陰誦七遍或三七遍。應時現前任意使役。每
日無問夜及晨朝。結契誦至千遍。十方如來
自助其力。何況諸餘一切外道及以內道。有
諸法術有幻惑者。欲令破者舉心即破種種
諸病。於大悲心中欲作救護無有疑滯。諸有
病苦來求救者身不能去。但結此契口言撿
挍其病人邊。即有聖者自變化身。救彼病苦
還得除差。欲用此法必須消息記持。莫不淨
用。若不淨用一切滯礙無有成者。若諸印法
久持不得成者。結此契日持千遍。不經七日
無法不成。所用即無滯礙。記之記之勿傳非
人。勤苦願求經三七日。得佛菩薩。

第四如來母契(又名金剛母亦名菩薩母又名諸佛教母亦名諸法母亦名諸印母又名自在
天母又名契持母亦名總持母)。

先以左右二手合掌。二小母指交屈入掌中。
二頭指鉤。取二小母指頭。二大母指。並押二
頭指中節。二無名指直竪頭相捻。苾二中
指向二無名指後亦相捻。四指頭齊合腕成。
其座須結跏。亦得驗小聲陰誦前呪。若有善
男子善女人。欲持此契者。心念十方諸佛七
遍。然後當結此契。其契每於大月十五日。結
此契持得萬遍。十方世界所有自在法門應
身即現。乃至三十三天。須至即至更無滯礙。
諸佛長生我亦長生。諸佛成道我亦成道。諸
佛度人我亦度人。諸佛無礙我亦無礙。諸佛
化身我亦化身。諸佛法身我亦法身。諸佛放
光我亦放光。諸佛寂定我亦寂定。諸佛三昧
我亦三昧。諸佛說法我亦說法。諸佛不食我
亦不食。乃至種種諸佛所作之事皆悉能為
能作。何以故。為於此中是八種母故。及八
自在故。諸佛常說八自在故。我從此而生更
無別處。有此契即能攝八方自在之力。一一
方界皆有八方。一一方皆有八種隨心。何等
為八。一變化隨心。二慈悲隨心。三救苦隨
心。四說法隨心。五逆順自在隨心。六攝諸要
契自來相逐隨心。七所有諸毒令向善。得至
佛身無退轉隨心。八世間所有果報福德。能
施即施能割所割能修即修。須成即成須
破即破隨心。善男子等如是隨心事中。一一
皆有百十恒河沙隨心事不可具說。若有求
者但於晨朝。結契求之無不可逐。若不果者
諸佛妄語。若有善男子善女人。欲持此契者。
欲求佛位者。欲求菩薩位者。欲求金剛位者。
欲求天神位者。欲求現十方者。欲求生西方
者。欲求下方自在生者。欲求十方自在生者。
欲求世辨無闕短者。唯當至心思惟自念事
日持千遍。七日之間即能得至。一離世界更
不往來。何以故。為同佛身得佛神通故。為同
佛心得佛慈故。為同佛眼得佛見故。為同佛
力得佛持故。為同佛行行世間故。為得佛印
親印受故。為得諸佛同變化故。為得法身諸
魔外道自降伏故。何以降伏。見二身唯見一
身。見無二佛唯見一佛故。善男子當知此契。
唯佛與佛。乃能記持。非諸聖也。唯諸菩薩願
力滿者乃能記持。非初心也非諸金剛。佛受
與者然始憶持。非小通也。善男子等若將此
契。十方世界所有通靈。無不識知。無不攝受
無不頂禮。無不歸從無不加護。十方如來無
不印可。寧於百億恒河沙數世界。諸有大
地盡皆滅沒。諸須彌山王末為微塵。復有
佛身遷轉不定。當知此契不可說無有定相。
何以故。豈有諸佛遷轉身也。當知此契諸佛
執持非菩薩手。若有菩薩不從佛受。能行此
契無有是處。若有金剛不從佛受。能得此契
亦無是處。盡於世界雖有諸天不得見聞。何
以故佛不受故。善男子當知此契。欲同諸力
無有校量。若能至誠持經三日。大地震動如
佛出世。日月光明自然不現。何以故為此力
故。善男子我此印契。久事我者即來付屬。
同我心者我亦付屬。具大慈悲我亦付屬。
長養法性我亦付屬。能度眾生直至菩提我
亦付屬。依我經教記持在心我亦付屬。能
為眾生作決定者我亦付屬。能使眾生修行
戒行。所有魔事為作制約。不令退失我亦付
屬。善男子當知此契。佛額上光。結持之百
遍舉至額際即能放光。善男子當知此契如
來心。結契持百遍自得佛心。善男子當知此
契如來眼。持契百遍舉至左眼即同佛見。舉
至右眼即同菩薩見。舉至眉間即同金剛不
壞神通自在見。善男子當知。此印如來神通
變化。結契持之百遍舉至左膊即同如來無
邊身。身通化自在觀見眾生在於身中。舉
至右膊即運轉大地在於身中。善男子當知
此契。即是如來神足無礙故。結契持百遍。上
下八方應時示現。皆有七步縱跡。善男子當
知。此契同於如來語。持契百遍舉至於口。所
說法要同如來音。無有礙滯皆合契經。善男
子當知此契如來頂輪。結契持之百遍能與
惡業眾生作大福田。善業眾生證果受記。當
知此契假使一切諸佛同時出生。此契神力
如諸佛力。善男子當知此契不可思議。若於
願持者必須珍重。勿妄宣傳與諸非人。何以
故我自保護故。若傳非人即同謗我。若謗我
者必無出離。若不出離云何得見十方諸佛。
云何得聞十方諸佛名字。更何得見諸佛法
身。諸佛永劫更無護念。一落地獄過十恒河
沙劫始得出生。雖得出生經百千劫受無目
身。當知此契必須記持勿輕用也。受法懺悔
除難救苦。攝障度人降魔止毒用。縱有輕小
事意用此法者多不成就。自當失驗。若能依
此諸驗自成不假別持。使我廣說句義重疊。
遍於大地猶亦不盡。記之不輕。

第五如來善集陀羅尼契(亦名攝菩薩契亦名攝一切金剛藏王法身契亦名
集一切陀羅尼神藏契亦名集一切威力自在契)。

先以左右二手合掌交二中指右押左於掌
中。二大母指左押右各捻本中指如環。二無
名指二小指並竪頭相捻。二頭指捻二無名
指上節文成。若善男子善女人等欲持此契。
先當於晨朝時至心稱念三世諸佛。面向十
方說三歸依法。清淨澡手嗽口。然結此契閉
心靜坐。十方佛語心中自了。一一思惟證諸
佛心。諸佛言音從此而出。言音既出十方世
界。所有陀羅尼法門。及一切陀羅尼神。及百
萬億金剛藏王百萬億世界菩薩摩訶薩。及
諸佛陀羅尼藏龍藏日藏月藏地藏。阿修羅
藏伏藏寶藏諸佛祕藏乃至諸佛所有一切慈
悲藏等。自然開發皆自現前如雲玉雨花。遍
徹十方世界。所有陀羅尼藏即自了達。得了
達已。一切陀羅尼法取用無滯。若善男子等
欲持此法。須燒檀香薰陸香沈香等。須淨衣
服。所發誓言。我今持此契法。普為一切眾生。
設此誓已。即結此契持至一百八遍。即有一
切諸佛。化身為百億神。各嚴器仗及諸眷屬
圍繞。呪者及百億神軍百億鬼軍百億諸天仙
眾。一切水火風天。所有精祇變怪無不來集。
既雲集已問言。何欲所作我不違逆。能為即
為所須七寶千子隱形法式。及王化四天得
大威力。所至之方自然調伏。若有不順之者
以契指之。應時契上化出兵眾。身持火焰前
後照徹過十方世界。一一兵身皆長千尺縱
廣正等。轉輪聖王四天下用此契欲得法藏。
持契在心即有持陀羅尼王。為說法要自然
開解若降惡獸以契指之。應時契上即有五
師子現。惡獸自然弭伏。如來昔於摩訶陀羅
國降護財狂象用此契力。若欲移動山岳結
此契呪一千遍。以契指山三遍指地三遍。於
時地藏及金剛際。遍其山下涌出。金剛擲著
他方。一切眾生無覺知者。如來放光動地當
用此契。若有災疫流行惡風暴雨難禁制者。
當結此契呪經七遍。輪轉三匝災疫停息。若
有持一切陀羅尼久用功。夫不得効者當結
此契在於頂上。得至最勝其力即成更無擁
滯。善男子等。如來神力從此而生。如來契
法住此而出。過去諸佛所有契集法藏從此
集。諸佛所攝菩薩金剛神力。及諸天仙一切
外道能為伏事者。皆以此契攝持。若一切法
有諸眾生不決了者。亦結此契指此人心自
然了達。諸佛菩薩金剛所行神通。人不知者
皆用此契。善男子各見所有一切陀羅尼。自
證功力動大千界。不得此契能了知者無有
是處。如我此契縱持諸法多有犯觸。但得此
契不懼犯觸亦無退散。一切諸聖上及諸佛。
下至種種隱形種種幻化常來供養。常持此
契所有福力共諸佛等若修無上菩提之人。
當持用有力。諸餘貪詐小心勿妄宣傳。縱
傳無效即起謗法。善男子當知此契是諸佛
之身。能攝諸法自宣通故。善男子當知此契
以如來身。能攝諸聖來作輔故。善男子當知
此契如來心。攝諸藏門在意中故。善男子當
知此契如來身。能攝一切菩薩金剛護世間
故。善男子當知此契如來身。能令一切大神
布世間故。善男子我此契即始一付屬。我
此契即流注貧下諸眾生手。其此眾生是我
菩薩隨念所生。得菩薩記我始付屬。善哉
善哉善男子。寧說諸佛同婬欲身。莫輕此契
必須護持。何以故豈有諸佛成婬欲行不。諸
佛若無婬欲。當知此契必同諸佛。若持此契。
縱造地獄因墮於地獄。令地獄內諸受罪者
應念生天。無有一人及受罪苦。釋迦如來現
病。入於地獄救諸眾生。當用此契更無餘契
能與此等。若使我說劫劫相續說不可盡。記
之不輕異。

第六如來語契(亦名勅令諸神契亦名勅令魔王外道契亦名聞持不忘契亦名善說語祕門
契亦名同一切眾生言音契亦名一切逆順而說無能違契亦名一切言音無錯謬契)。

先以左右二手合掌。以左右二無名指二小
指叉於掌中。即以二大母指左押右捻二無
名指小指甲上。二中指二頭指並竪直申。總
拆開二分計成。若善男子善女人。得此契時
或得聞時或得見時。其人身上所有積劫重
障難自然消滅。一切法要及非法要。出語讚
歎即成實故。所出言音勅召諸事。告令十方
應時十方同知聞故。心中所須諸法。但口告
言我須此法。我須此力我須此寶。我須此藥
我須此食。若有一切所須但淨心結契誦呪。
至一千八十遍。所須之物應令即有所持物
神自然奉送。善男子等若有三十三天聞此
語音。謂如來語即來供養。十方藥叉羅剎鬼
神等惡心磣害者。聞此言音毒心即除。雖在
十方即自求哀發弘誓願。我乘佛教更不敢
作惡。下方世界諸金剛藏。聞此言音踊出金
剛座。扶持此人安其座上。維摩詰取東方金
剛座用此契力。多寶如來從下方發來用契
力。出言即得更無疑滯。何以故以佛言音遍
十方故。以此言音同諸佛言音無有二故。以
此言音同佛常決定故。所有諸法口所宣說。
即同記持無錯謬故。念念不退同佛記持常
不闕故。言所出音。一切眾生若得聞者皆解
了故。是語非語口所說者如諸法音。一切
眾生皆信受故。所說教令眾生記持不忘失
故。縱有非語使諸眾生。將為正法能護持故。
有諸眾生失念失心說錯教命。我此言音能
令得本心正定故。所習法要能令眾生樂聽
聞故。所說言音無違越故。善男子若持此法。
若行若坐或住或臥。先念三歸然後結持此
契得滿百日。一切語言無不解了。若能至心
不解了者。一切諸佛便為妄語。若使我喻此
契力。無喻可喻無比可比。乃至過去未來現
在一切諸聖。無有能知此契力者。持之得通
不知根際。我今雖說而有付屬。亦不知根際。
當知久遠佛力。遞相付屬遞相承受。遞相印
可遞相授記。如上之事從自在心中語契出
生。不可輕用。記之慎之慎之。初心眾生勿令
見我如上印法。難可度量。消息不得輕用。小
小之事若有用者令人失驗。縱欲用時量
事大小。

爾時世尊說此法已。一切菩薩及
諸金剛藏王。諸眷屬等即欲修持。其天地大
黑日月星宿失却精光。諸有神靈忽然沈沒。
佛視此已便即微笑。以其語契指十方界天
地大明。時諸菩薩各自現身。各各動搖天地
大動。盡其神力亦不能止。其時如來却後安
坐告大眾言。我用定契此能安不。即舒左手
四指向前。拓大指橫著掌中。右手亦如左手
安右膝上。應時一切大眾及大地等並悉得
定。善哉諸大眾等。當知久遠諸佛有如是力
不可思議。一切菩薩心中始可安立。如上諸
法決定加持。若無決定縱盡劫修有何成益。

爾時實德菩薩白佛言。世尊如此定契有
何加持。佛何不說。如若不說如病露現莫知
方救。

爾時佛告實德菩薩。我此定契一一
諸佛從此得定。久遠以來。唯諸佛有此定契。
若諸菩薩一切金剛無此契也。若有此契即
同諸佛。其此定力有言宣不。實無言宣。若
無言宣如上諸法亦無言宣。誰人得到誰能
言宣。唯我此身能為解了。唯過去諸佛能為
解了。其諸菩薩能解了者。即同我身非菩薩
也。

爾時如來說此語已。下方有一菩薩名
無礙通。從下方來佛前誦出。心住憂愍嘿然
而坐。所有寶座皆不現前。唯自長歎不讚歎
佛。其時大眾甚以驚愕。大眾問佛佛即答言。
此人普遍所以長歎。佛告無礙通菩薩。今有
何事唯自噓嗟。無礙通菩薩心始歡悅寶座
始現。有大威光影閇大眾。即下寶座整履衣
服。住立佛前白佛言。世尊我於下方聞說佛
心中心及如上契等。便即說持。今得此通
今來至此。善哉世尊。然我悲愍當知不。佛言
我以知竟。汝當聽受付與眾生。我所持以佛
心持。若佛心持即曼荼羅也。無礙通菩薩言。
世尊未得佛者。無決定者。攀緣多者。無慈
悲者。其此眾生欲入此中可得不耶。佛言無
礙。我本說法只緣下劣。如有下劣欲得求者。
結日輪壇其壇三院。逆日結之無諸供養。唯
有美香戟羗三箇。若無戟羗三刀亦得。三盞
香三面鏡三盆水。其壇縱廣八尺第一院白。
第二院朱。第三院青各如五方法。第一院中
求佛位者求之。第二院中菩薩法求之。第三
院中金剛求之。餘一切諸天仙神鬼地神等
法。於壇外求之舉心即成。不假多日餘有功。
契不得傳。凡現微功能。今且略說。但有懃修。
諸有功法自然證得。

爾時大眾問佛言。世
尊其此法契從誰授持。得誰灌頂得誰加護。
今得此通遍滿十方。能令一切盡皆降伏。能
令一切諸法自然露現。誰人於佛修持此法
得如說通。誰人得通佛自證見。我等今者欲
請作其師範。

爾時佛告大眾言汝等今有疑
且待須臾。自當得見汝自證問。

爾時如來。
於自心中結持語契。遍告十方一切心中心
者。急來大眾欲見。

爾時多羅菩薩持菩薩
心契眷屬圍繞從東方來變身為佛。一切大
眾作菩薩像身而現佛前。堅意菩薩從南方
來。持菩薩成就契。化身作佛。一一眷屬皆自
變身作菩薩。心王師子吼王佛從西方來。持
正授菩薩契。從彼國來。在路眾生是心非心。
以契指之總皆成佛。有遠聞者得菩薩記。最
勝如來下有一童子年十四歲。從北方來持
如來母契。所經諸國有大夜剎軍大黑鬼軍。
吐火神軍大黑風窟及蛇男。如是等男以佛
母契指之。皆發慈心隨送童子得至佛所。如
是惡獸並得佛心受菩薩記。師子音佛從下
方來。持善集陀羅尼契。百萬億陀羅尼神眷
屬。飛騰虛空自來為證。上方香積如來下一
童子身。並香世界一童子身。持佛語契從上
方。飛空徐語而來。下方眾謂是香積如來
普光如來下閻浮提各白齎。花供養下至佛
前乃是童子。爾時如來告大眾言。善聽如前
所來並承受師。俱承佛力皆有大通久遠成
就。即未可為證。汝等善聽更喚一人。佛即
告言。光明童子善來。其時童子住在雪山。聞
佛喚聲即來至於我所。其時童子至大眾中。
大眾譏訶如來喚汝。今眷屬何在堪為我師。
童子答言。我等眷屬汝即是也。大眾答言。
我等共汝久不相識。云何當言是汝眷屬。其
時童子密持語契。指於大眾除佛化身。諸餘
菩薩盡皆禮此童子。其時大眾無覺知者。四
眾禮訖皆自告言。仁者我等今者請仁者為
師。童子答言。如來語契實無虛妄。汝等大
眾一心持之。如我無異。

爾時大眾。同聲白
佛言。世尊其此童子。修此契法幾久。當有如
是力攝我滿足之仁。佛言眾等汝等今者。菩
薩心未足。所以被攝。大眾善聽我為汝等說
此因緣。我昔初住雪山修道。多有諸惡獸等。
無有善心皆欲食人。我時在定憶念我師空
王如來所說此呪。始宣一遍。其時諸惡虫獸
皆得佛心不害於我。漸次憶念。其時虫獸得
菩薩戒皆食草菜。於後有此童子。聞我山中。
供給於我。始經一宿。因我持次聽得我呪。復
經明日。盜我即本結。將即便出山。更不事
我。經七日間得如是力後過於我。即以神通
欲攝於我。為我持故二不相攝。汝等當知。盜
法中由有如是大力。何況正授。爾時大眾聞
佛說已。願賜我法同此童子威神自在。佛言
汝等却後七日當得此通。非人不信。即當忘
失。當爾之時有諸外道隱形眾中。佛知不制。
於後欲持此契降諸菩薩。為惡心故結契之
時。燒却身心自法亦失。善哉此法勿妄持之
一切事業俱不廢置。唯止惡心妬心持即無
效。若無惡妬心速證不難。善哉世尊唯願印
可唯願印可。速證佛地得如佛身。爾時如來
為欲印可一切諸大眾故。即以正授菩薩契
指於十方以經三遍。即有黑風吹諸菩薩皆
悉倒地。諸菩薩等從地而起即有赤色雲現。
雨諸一切細末栴檀之香洒大眾身。次雨香
水浴諸大眾。浴大眾已應時即得此通自在。
得自在已具修此法經七日已普同佛身。佛
初涅槃所授供養諸來化佛。是此契力。

爾時大眾得此契力。即共同聲讚歎佛德。

「　善哉救世者
　普示大神通
　微小現十方
　俱獲大功德
　佛身即凡體
　德力等十方
　微妙淨法身
　下愚決定有
　親族證此果
　咸遍於未來
　當願凡夫音
　同佛語無異」


爾時文殊師利法王子等。復以神通遍告十
方而讚歎佛。

「　善哉聖師子
　慈光遍世間
　微妙淨法身
　顯現希有事
　久修而不了
　放光即菩提
　如此諸佛身
　是我大師力
　當知盲聾道
　無過此慈悲
　唯願後覺人
　亦同我今日」


爾時如來說偈曰。

「　一切諸身中
　莫過於佛體
　所有要妙法
　無過諸佛心
　將心示眾生
　眾生即佛體
　如此大聖力
　菩薩不能知
　有劫恒河沙
　我始一付屬
　若能依修者
　即同我此身
　若有至誠者
　夢授與菩提
　我說夢中因
　汝等當善聽
　若欲見法時
　必見化樓閣
　諸佛乘空往
　臨頂即自安
　或見臨大河
　陸船隨手造
　或見高山上
　通自無根栽
　或見作浮圖
　騰空自往來
　若見說法會
　身自為法王
　或見素像時
　舒手即嚴飾
　或見諸經卷
　引手即執持
　若見諸樓閣
　其身自安坐
　或見大江河
　入裏無沒溺
　如是諸法相
　即成得法因
　普示依持光
　必須依我覺
　若不依我此
　未見有菩提
　縱於契經中
　所習多疑滯」


爾時大眾聞此法已。歡喜奉行禮佛而退。
佛心中心經卷上


佛心中心印品中卷下(法別)

三藏菩提流志奉　詔譯

爾時阿難處大眾中潛然憂愁。於其中間諸
有經律一切藏門俱然掩閉。諸大金剛及諸
菩薩。一切所有靈祇遊世界者。乃至諸大龍
神仙眾。及百千萬億世界四天王等。乃至釋
梵諸天。悉皆迷悶頓失精光。唯有諸佛能知
廣大因起。各各安坐皆自於身及心。放微細
光。自想慰問。

爾時毘盧遮那如來。復於身
分更開異色無量威德大端嚴光。其光普照
乃至有罪無罪等。如是眾生皆得無怖。復於
光中演說微細音聲告諸佛言。諸大聖眾此
威光難知此威光難測。唯有大聖與我力等。
與我心等與我慈等。與我悲等與我解等。與
我知等與我辨等。乃至世界所有知量。能
盡知者即能知此光明。所謂因緣而得種種
知見。

爾時阿難於其悶中。心有少省強自
意持。即起問盧遮那言。世尊其此光者唯說
諸佛耶。佛言是善男子。唯佛能知。雖有菩薩
未同佛見。其時阿難前禮佛足。五體投地眼
中垂淚。以偈問曰。

「　世界有菩薩
　現身得為佛
　世界有菩薩
　能化無邊身
　世界有菩薩
　能知佛所知
　世界有菩薩
　能解眾生縛
　世界有菩薩
　遍入諸佛剎
　世界有菩薩
　種種示方便
　世界有菩薩
　堪忍入諸苦
　世界有菩薩
　攝眾於己身
　如是諸菩薩
　皆是灌頂主
　示同諸佛身
　應念現諸境
　神通波羅蜜
　其實不思議
　能於急難中
　無畏大自在
　我觀如是等
　與佛亦無異
　若具受持者
　同佛不思議
　誦持佛法藏
　一一皆遍了
　即此法雲頂
　皆是滿足位
　云何此人等
　不知此因緣
　若此不知者
　下愚何能了」


爾時毘盧遮那佛。於光明中出大音聲。歎阿
難言。善哉佛子以是等菩薩雖有大慈慈不
遍故。所以不知。雖有大悲悲不遍故。所以不
知。雖有大忍忍不遍故。所以不知。雖有大通
通亦不遍。雖有大力力亦不遍。雖有示現示
現不遍。雖有無礙無礙不遍。如是不遍一一
菩薩皆悉有之。若得遍者了見佛性。即能知
我。此事佛性猶故未了。云何能知如來量處。
阿難白佛言。世尊如是菩薩猶故不知。一切
眾生云何得解此理。佛言汝我此親承第七
佛釋迦牟尼。次當宣說。一切眾生自然得了。
能奉持者。一切眾生自然得解我之所說。

爾時阿難。即問釋迦牟尼佛言。世尊此事云
何。我自親承供養已經劫數。唯願為我示現。
及諸法要。我欲修行流注眾生心際。

爾時
如來告阿難言。阿難我今示現如是神力。汝
等遞相告語慎勿驚怖。阿難即受如來語告
大眾言。大眾當知大眾當知。高聲三告。其
時阿難不覺身騰處虛空中。大眾仰觀見阿
難身。謂是阿難得無礙通。其時音聲遍至阿
迦尼吒天所有世界盡皆知聞。阿難白佛言。
世尊遍告已訖唯願示現。爾時世尊。即以四
十齒俱時齊密入慈愍定。計念心中心呪作
是念已。復以右手中指指於南方。以足大指
案於地。其時所有世界及非世界。所有地獄
涌出虛空。

復於上方世界所有諸雨。雨寶
蓮華破此地獄。其時世界無有一人受諸苦
者。穢惡都盡俱得法眼見於如來。復有示現
一切世界諸大藥叉及羅剎王護梵帝釋四
天王等一切餓鬼及阿修羅王。如是之身皆
得神通。所謂通者善通慈愍。普覆眾生如佛
無異。

復有大通於虛空中雨微細雨。所有
一切起願求者皆得滿足。纓重疾病承此聞
力皆得除差。餓者飽滿熱者清涼。

復有大
通遍十方界所有眾生。當爾之時一一皆論
說佛心地。

復有大通。若有眾生在母腹者。
處胎孕者。為兒者即能憶識過去心地。知所
生處本所經事。竝能記持。

復有大通。十方
世界諸惡災毒永劫不起。

復有大通。其通
光明遍十方界。一一界量是佛及諸菩薩。乃
至聲聞四果等類。俱得明見無有疑滯。俱時
皆能明遍三界。盡諸苦際同佛壽劫。

復有
大通。其通光明現五種色。一一色中五百萬
億那由他殑伽沙化佛。俱將眷屬大菩薩眾
昇空而來。所是眷屬皆能論說佛心中心所
有法要。即自明解。

復有大通。其通光明遍
十方剎。其時大地動搖三十六遍。星宿日
月應時墮落。遍於八方所有魔及魔民。皆捨
魔業退其威神。即得佛通。佛通已俱能憶
識本所受業。即生悔恨求哀懺悔自求出家。
無有一人心不定者。佛告諸善男子。其此通
光遍十方界有大威德。三明六通具八解脫。
如法修者直至佛身更無異身。何以故。以
諸佛心同時證故。以諸如來同印可故。我盧
遮那者是佛母。常於此中自住持故。所有願
求自印可故。自滿願故自觀察故。自與一切
為灌頂師。所有學者自來證故。能知佛心者。
廣遣諸天來供養故。令諸金剛藏王密跡菩
薩為絕災變常覆陰故。又遣一切諸天不可
識者求圍繞故。乃至世界所有化形者變形
者。種種伏匿者潛隱世間者。常來護衛故。
上至釋梵諸天藥叉天眾來從伏故。四海跋
陀鬼子魔母惡鬼藥叉等。一切非行。乃至如
是等眾無不順伏者。必當如法依我佛心取
佛心法。必當證效更無異法。而能成我此心
事者。

爾時阿難白佛言。世尊如此心法佛
自依持。以大神通即得如法也。乃諸菩薩金
剛久處佛行。亦至佛所即能學佛堅固住。
決定不退得菩提證。如諸下愚欲樂求者云
何得至。佛力廣大威德玄曠。志行深􂠸住
大忍力然始得成。今者云何欲令眾生修學
此法。云何得如法云何證驗云何能了見。眾
生心事當見之。時有何法則得辨邪正。復有
何法令諸魔王等一切諸大惡王諸餘變怪即
自調伏。復有何法立證佛心。我聞契經所說。
久受懃苦具修諸度。猶未即證。我今不知所
趣。唯願為我解說一切所有法要。證驗成佛
及世間所知。

佛讚阿難善哉善哉。汝欲知
者聽受思惟。我今當說阿難其此佛身。世間
有誰能識有誰自知。有誰行行一無差失。有
誰能知盡生死際實無有知。唯佛與佛能知
此事。阿難我此心呪。但行慈悲日持千遍得
滿千日。佛力自成所作自成。十地願力不能
迴也。

復有一法欲知驗者。持十萬遍外含
一口水。心誦百遍應有所作以水𠹀之諸苦
除滅。若得除者必定大驗。持至百萬遍𠹀。
山得倒眾罪得滅。諸有災疫鄣。於世間作
不祥者。於晨朝日𠹀一口水。得滿三日災疫
即滅。能護大千世界地及虛空。欲定邪正者。
取一銅鏡無間大小呪經萬遍持行。乃至邪
正必定決了。若欲知此心彼心諸佛心菩薩
心。金剛心諸天心四果聖人心。四海龍藏心
及龍王心。天王心日月星宿心。藥叉羅剎心
一切鬼神王。乃至世間隱形伏匿心。及世間
眾生心并知所緣之處。案法華經莊嚴六根
功德從此而生。佛子必定凡夫必定。菩薩必
定金剛必定能作此法。餘無能者。阿難復白
佛言。世尊如修此法。有何壇界有何藥木。有
何供養有何香花。有何綵色有何知識。用何
處所請具說之。佛告阿難。汝為顛倒為是正
問。若是正問即此顛倒。若正者不應問。此如
來心從色生。邪執法像法事法我都不為。唯
有心法至心實際。阿難無有一法攀緣至如
來處。心無異境唯一是實。阿難若一切事法
能作佛者。何不於事放大光明於身心。若於
身心當知事法一無事立。何以故。我昔凡夫
時。往尼佉羅山見諸呪仙作種種法。我於彼
時近得此呪纔經七日。其諸呪仙不識我身。
為此惡人作種種惡術欲降伏於我。盡其
神力以經七日。殊無所獲唯自燋枯。我時怜
念即語諸仙。當知如汝力者。縱盡大劫不能
害我。若害得者無有是處。諸仙齊來即語我
言。汝得他心智耶知我有害。我即告言我得。
諸仙問言既是得者我有何害。我即告言汝
等併隈平章。此是惡人宜作某法。在併隈處
作彼人形以刀刻之。其人即死不復前進傳
說我輩。其時諸仙聞說此事。心即憔悴即來
頂禮於我。復問我言聖者云何知耶。我即答
言仙眾。汝等是妄我即是真。汝即是邪我即
是正。汝即見有我即見空。汝即是枝葉我即
是根本。汝即是虛我即是實。汝即是諂佞我
即是直信。汝之有法從我而生。云何兒子反
害父母。豈有枝葉相害於根。豈有虛偽害得
真實。豈有螢火害得日光豈有微土能竭大
流豈有毒藥氣能破甘露味。豈有羅剎損得
佛身。豈有蟻子撼須彌山。

爾時諸仙聞我
此語。心生嗔怒共我捔力。以諸星術怖愶於
我。我時須臾憶念定。即在心以氣噓天誦呪
七遍。黑雲遍空星宿不現日月無光。我復吹
地其地動搖不安經七日。我復以心召喚十
方佛。十方同時來至我頂。應時我身邊所有
與我同類。唯我能知諸佛亦不覺。我復以眼
視於十方。其時仙眾惶怖無計。求哀頂禮依
附於我。復重懺悔唯願救護令我無畏。我即
以佛心觀之即得無畏。即於我所受佛心中
心法便得神通。阿難我此心法與十方所有
諸惡心法為主。若人求一切事法及非事法
是世諦法出世諦法。不依我此心法別得神
通者。無有是處。

爾時阿難復問佛言。如上
所說有定印者其印如何。願為宣說定印軌
則。

佛告阿難善聽。先以結伽趺坐念我心
呪一七遍。呪手然結定印。先仰左手搭於交
脚。即以右手仰安左手上。以十指與脘骨
齊。以右手中指捻大指上文成。若人誦呪一
百八遍三度。踊身乃至地下虛空。及三十三
天。皆悉撫心生善。一切諸大惡王。能害人者
能障道者。皆使念佛令不謗佛。令諸眾生得
佛菩薩。永不退轉識宿命智。如來常以此印
召慕有綠。令其大地三十六種震動者常用
此印。此印功力不可具說。所有持者但自知
之。

爾時阿難白佛言。世尊如來所持能如
是。其未得佛心者云何持耶我見諸藥或香
或臭我見諸水或濁或清。我見日月或明或
暗。我見所修或凡或聖。或佛或魔或想或像。
或有或無或安或危或是或非。如上事者乃
有無量。先後定境像顛倒幻化不一。云何如
來以諸凡夫同佛持耶。若得佛持一一佛業。
若非佛持即是魔業。云何如來以諸凡夫同
一佛心。佛言阿難善哉善哉。一切凡夫能受
持戒我此心者實同我心即同我力。若不得
者。我受輪廻六道生死。所說言教並是虛妄
墜墮眾生。當知我即是魔非如來也。阿難汝
當有疑。阿難汝更聽我所說。若有眾生能持
此法。即如來心如來心藏此人守掌當知此
人即如來眼。所有瞻脈與佛齊等。當知此
人如是求。手掌上安置是人故。當知是人是
如來頂。如來頂上安置此人故。當知是人是
如來心。如來心藏付屬是人故。善男子當知
是人是如來依。久遠過去諸佛。依護此人廣
救世諦故。當知此人即是佛樹。即是佛日永
劫不滅。當知此人是佛金剛山也。假使世界
千萬億恒河沙數。諸惡災祥同時出現。大地
傾覆。一切山河大海目真隣陀山鐵圍山大
鐵圍山。及十寶山一時傾覆。龍藏浩沸天地
變滅。星宿墮落眾生都盡。此人不畏滅沒破
壤。無有一切諸惡能得其便。何以故佛日護
故。於佛衣下自藏隱故。菩薩蓋中自安身故
一切金剛得佛所勅衛此人故。一切所有自
恭敬故。若常持者。當知此人必得佛身不錯
謬故。阿難若有眾生持我此法不得佛者。我
即退位入阿毘獄更無壽生。佛誓以。一切眾
生及阿難身遍體血流。大地壞烈。日月不現。
星宿隱沒。其時為阿難有疑心故現如是事。

爾時阿難唯身及心莫知所守。其時如來見
阿難心悔。即為阿難說除疑偈。

「　諸佛境界中
　小根所不及
　久遠諸佛語
　菩薩不能知
　諸佛神通中
　是境見非境
　久遠諸如來
　同我此一心
　此心非諸心
　此心即是佛
　若行此心事
　無不離世間
　過去諸佛心
　未來及現在
　中及菩薩等
　及於諸天身
　下愚凡夫類
　能持我此心
　速證無生忍
　更不住世間
　菩薩聲聞眾
　及餘四果等
　上及於諸佛
　無不由是生
　持戒得圓滿
　信施有得報
　存念常不退
　在在所生處
　常喜得逢迎
　所說諸言教
　皆是佛心智
　念念得果報
　皆亦由是生
　一一諸如來
　說量無窮盡
　一一佛神力
　復有無量方
　一一方面中
　復有無量佛
　一一佛神足
　皆從佛心起
　一一佛心中
　攝入心中心
　如此心中心
　說佛不可說
　一一不可說
　斯亦由是生
　世間非世間
　出世非出世
　善巧諸方便
　言說諸記論
　祕密陀羅尼
　他心自在定
　過去現在智
　未來得成果
　斯亦由是生
　魔王轉輪王
　梵天自在等
　一切諸有力
　從佛心所轉
　邪術與正印
　見聞即辨了
　如是聖心力
　廣達眾境界
　斯亦由是生
　如來印眾道
　降魔度非人
　神變及自在
　視入諸非境
　為眾斷苦縛
　震動諸世界
　視入一緣中
　大慈滿十方
　斯亦由是生
　一切眾生類
　種諸福業等
　成熟不成熟
　他心自在智
　決了所生地
　一一遍十方
　一切諸眾生
　聞音皆信佛
　是廣長舌相
　斯亦由是生
　十方諸國土
　天上及下方
　乃至萬剎土
　一一剎土中
　皆有萬世界
　眾生不可量
　聞音皆信佛
　如是舌相等
　斯亦由是生
　光音遍淨天
　或及非世界
　有形無形等
　俱能含佛性
　有流及無光
　虛空影響類
　墮形中叐中
　承佛即歸念
　不信及闡提
　斯法不斷等
　俱得因緣者
　如是諸眾生
　承光得離世
　此亦由是生
　下愚凡夫等
　能持佛心呪
　即同佛心地
　具六波羅蜜
　當獲大神通
　遍照諸佛界
　即具六神通
　所說如諸佛
　舉足及下足
　皆得大神變
　是語及非語
　問悉一音同
　縱是佛非身
　所說佛正智
　凡夫及聖行
　發念等菩提
　一切果位中
　皆是佛心力」


佛告阿難。我此句偈如虛空花。以佛神力即
便住虛空中成菩薩蓋。其此蓋下。復有百億
殑伽沙那庾多不可說不可說世界無邊量化
佛。復有如是不可說量法身佛。復有不可說
量報身佛。一一眷屬皆是菩薩唱導之首。復
有不可說量菩薩。一一菩薩復有無量眷屬。
皆是人中唱導之師。皆是三地四地及八地
等而共圍繞。如是等佛及菩薩聲聞緣覺四
果聖人。一切諸天仙無量世界四天王。梵王
帝釋及阿修羅。及一切羅剎夜叉鬼神眾。一
切大威德者大神通者。大護念者大慈悲者
大自在者。皆共圍繞此蓋。持心不退受佛中
心法。其時即有大不可說不可說數地神。各
持一千葉蓮華。承此如上持呪人足。遊騰十
方現光明身。其光皆現紫磨黃金色。一一眾
生見此光者。即斷有流得入佛定即見大千
世界所起因緣所作事業。皆悉明了無不獲
果。其時阿難以偈歎佛。

「　善哉我師釋迦文
　一音遍了大千界
　以一微音度脫了
　眾生身分不覺知
　善哉如來自在光
　是臭非臭皆照觸
　自心涌出甘露水
　灌洗得淨不覺知
　善哉無畏自在心
　能以無畏怖諸虎
　野象毒龍皆自伏
　自然生慈不覺知
　善哉無畏神通王
　出語大千皆震動
　動以自然來歸伏
　伏以其心不覺知
　善哉無量慈悲心
　能以慈悲流諸趣
　一切德慈修佛法
　所修慈者不覺知
　善哉無量善藏王
　廣付善哉與眾生
　所持善者得善定
　持善之人不覺知
　善哉無量寶幢王
　將此幢光陰世界
　眾生蒙呪脫苦縛
　得離苦者不覺知
　善哉無量大法樹
　能與大千作陰涼
　所有住陰離熱惱
　得離惱者不覺知
　善哉無量大法鏡
　照破一切黑冥暗
　得明心中出智慧
　具智慧者不覺知
　善哉如來一音聲
　所聞持者得一味
　如是一味遍眾生
　爾乃名為大慈悲
　我今下愚凡夫智
　若欲歎佛無窮盡
　具以微心少歎耳
　願佛慈悲納受之」


爾時阿難偈歎佛以白佛言。世尊我今愚
淺雖以歎佛。佛神德故我不能宣。世尊如是
因緣。如是神力如是自在如是決定。我未聞
見。如來因何今乃說爾。如來久知眾生根性
淺深皆不等學。何故昔時不說此智普及眾
生。而令有來往耶。佛告阿難我此心中心。常
於我前我未出世此心出世。我未受生此心
受生。我未得定此心先定。如是定慧力是佛
住處。是佛行處是佛定處。佛思惟處佛覺悟
處。佛行道處佛決定處。阿難一切菩薩金剛
諸天。下凡夫諸餘神鬼夜叉羅剎。星宿諸
天幻術魔王。如是等能行我心即得我通。若
不行我此心法者。欲貪我通無有是處。

阿
難白佛言世尊。如來心十地菩薩由不能知。
縱有知者從佛退位然始知之。今眾生欲修
皆是下淺。而心不了願決相貌。

佛告阿難。
我與汝說心中心相貌。不離一切眾生。有十
二種心。是佛心中心事。何者是耶。一者自
身相苦而不辭苦。自心處苦而見一切眾生
受非苦時念念稱說。大悲愍生決定心。自
身不見苦於法無所得。能見眾生苦救護以
命。徹到得出離者是名第一心。二者觀一切
苦。如現前想而不動轉。觀一切苦作不定想。
自身有苦如入三昧想。有諸惱亂來相及者。
作入四禪想。一切怨家來作父母想。欲救諸
苦觀此苦人。如孝順子向父母想。是名第二
心。三者將自心事同他心行。將他心事同自
心行。乃至一切身分與己身分等。一切所欲
與己所欲等。一切邪心與正相等。世間一切
法寶重如己命等。世間三光如己眼光等。乃
至所有食飲妙藥差身病等。是名第三心。四
者於佛念處作成佛想。我當住持常不放捨。
如毘沙門王掌舍利塔。如十金剛藏共持一
金剛珠。如十世界跋折羅神共持一跋折羅
杵。如十世界觀一日光。亦如十方眾生同一
世界。是名第四。五者能於諸佛一一言句
辨論。一一說法一一法樹。一一印契一一
神通及大小力用而歎己身於法堪作下劣
想。一一思惟不入睡眠決定生心。為大千界
是信非信但無所損。是名第五心。若能如是
者。即得五眼清淨明見世界。六者於六度中
攝諸心。入慈定門攝毘那夜迦為六種善知
識。第一毘那夜迦名為無喜。此人來時令人
心中喜怒不定。多行殺法。師即以羼提波羅
蜜。攝入慈忍定作慈忍王。第二毘那夜迦名
為幻惑。此人來時心所動亂令人不定。於眾
法中亦不印受。於動亂時即以禪波羅蜜攝
入。號為不動智。第三毘那夜迦名為妄說。
此人來時多喜。於綺言中生決定心。於誑語
中生直信。於清淨中生貪欲心。生染污心令
人顛倒。即以尸羅波羅蜜攝入號為善巧方
便主。即令此人無所能為。第四毘那夜迦名
為執縛。此人來時即令行者翻禮魔王。其此
毘那夜迦常與一切魔王共為伴侶。所以現
魔大身令歸依。攝入信心轉動惑亂。既覺知
已。即以毘梨耶波羅蜜攝。號名為大方便王。
第五毘那夜迦名為可意。此人來時令人悕
望心成就專行劫剝廣求財物將為麁用。先
以財心後乃方施其人。常與餓鬼王居野。令
此人常無厭足。無厭足已。此一切法力俱
失。即以檀波羅蜜所攝。號為大施主王。從此
攝已貪心亦盡。第六毘那夜迦名為作偽。
其人來時純辨非法不得正智。多見過患妄
生法相。無利求利廣行異說為眾導首。於正
法中起謗法心。即以般若波羅蜜所攝。號為
智慧藏王。復有毘那夜迦名為斷修。此人來
時一切念心。俱時都盡惛惛重睡。復生眾病
發動外魔。為作內障令人怖懼。多起妄見念
異法想。如是諸想即以無畏所攝但行大悲
願為眷屬。其人即自臣伏。得臣伏已。物非呵
責是為第六。七者於七菩提分我常懃求。所
修功德常施一切。攝一切眾生苦。我身待受
令一切得見聞覺知。令一切眾生去離魔境
是名第七心。八者於八聖道中常無厭足。常
生十信存十善行。不說人過。不自讚不毀
他。無想施不望報。常行施誓持法無疲厭。如
願教行不失本心。是名第八心九者不欺眾
不嫌法。不我慢不增上不執著不誑他。常行
質直所修行願一一記持。佛及僧寶接足承
事。所禮尊像不輕慢禮一一如法是名第九
心。十者須存十信具足。一者知佛常住在
世有大神通。二者信法深遠具大方便力有
決定力。三者信佛慈愍廣施法要拔濟眾苦。
五者知佛於五垢中常現慈光。六者信佛
於六賊中如父母。七者信佛於七孔常出佛
音。八者信佛於六十二見無愛憎想。九者信
佛於五濁世常度眾生。說無礙心無有邊際。
十者信佛菩薩及諸金剛常現神力。能化眾
生一一成佛。若如是者名第十心。第十一心
者。於諸法中一切言論義辨慎勿自讚。不
讚已善不近豪貴不捨眾善。深觀菩薩如在
目前。一切怖懼自然除盡。諸佛菩薩漸自降
攝。是名第十一心。第十二心者深觀自身若
有少慢自當加持。若有怠惰自當捨身。若有
麁橫捨豪貴友。若有多慢自須調伏。若有多
誑觀利刀境。若有多貪執火而居。若有多欲
當觀臭肉。若行污穢先觀牢獄。若能如是者。
是佛心中心法決定。佛心更無疑也。是名第
十二心。

爾時阿難白佛言。世尊如佛心中
心。直是佛境界耶。及眾生境界耶。若有眾生
境界同此十二心者。此心非眾生行處。若眾
生行得如上事即無有疑。云何眾生能行此
心。

佛告阿難。但自持之十方冥證非汝所
測。汝若能測何名佛心中心耶。

爾時阿難
復白佛言。世尊如是法契言不虛妄。今欲所
問佛當許不。佛言汝欲何問任汝所言。阿難
問佛言。世尊其有眾生。欲求脫苦欲求降魔
欲求攝持。為有餘法為用心中心耶。若用此
心中心未見法則。佛告阿難。汝欲知法善聽。
復當為汝更說隨心陀羅尼。即說呪曰。

唵
摩尼達哩吽泮吒(又一本嗚吽摩紉馱唎（二）虎吽（二合二）泮吒􂠹音又一本唵摩紉達哩
吽泮吒)

若受持者不須擇日。不擇星宿日月。不問齊
與不齊。於如來前或於像前或於淨室或舍
利塔前。隨心所持香花盡心供養。於白月十
五日洗浴清淨著新淨衣。隨力所辨供養。為
護法故須三種白食。作一方壇隨心作之。幡
燈隨力辨。誦心中心及隨心呪。各一千八十
遍。於像足下便取睡眠。於晨朝時如來即為
現身。及聖者金剛亦為現身。十方菩薩諸天
即來圍遶。一切行願皆悉滿足。若身自知犯
觸及有諸罪。誦至萬遍。自得現佛清淨光明
之身。乃至一切諸法。但誦百萬遍無盡知。
無有別持之法。若有一切難伏怖畏之像。能
怖人者。但以右手中指。屈入掌中。以大指
押中指節上。陰誦隨心呪。不過百遍自然降
伏。毒害火災以氣吹之自然除滅。難滅能滅
難除能除。若有一切障難之事。但以二手合
掌。以頭指無名指掌中相釣。小指大指中指
掌中相著。合面向四方。各誦一百八遍。罪
垢消除障難並盡。若有上毘那夜迦。欲令降
伏者應聲降伏。不伏者以右脚大母指按地。
誦呪百八遍其時毘那夜迦。七孔流血自然
降伏。十方世界所有通虛及持呪仙。及四跋
陀及八龍藏界。所有祕法。一切諸有情類。應
心呼召無不順伏唯除惡法不入此中。若欲
所求諸天香供養者。仰面看天。誦呪一百八
遍。其香即下。若欲往十方佛剎菩薩境界。但
以中指指天呼摩醯首羅相隨天處不入。臨
命終時。十方諸佛臨頂。自迎將已世界。欲
求現身不死必佛世界者。但誦至十億遍即
得。必此天地更不改顏除不至心。若有至心
不應此者。我即妄語。所有經教並是魔說非
佛說之。

復有一法欲求錢財者。取一熟錢開字當中
節。密呪一百八遍。即展指指彼人心。其人開
意任意多少。口道即隨。

若欲召呼臣公主
妃后諸宰貴者。但取美香一顆抄彼人名。
內相指下呪一千八十遍。即自奔來。若須
穀麥取所須者三顆復安中指下。依前作法
即得稱心。若欲令一切歡喜者。屈中指入口
呪一百八遍。將指指前人隨順不逆。悉皆歡
喜。復有一法。欲召諸龍。但取井水椀。呪經一
千遍。寫著有龍水中。其龍自來從伏敬事。
復有一法。若天無雨。取龍腦及井水一椀。
呪經一千遍。置於日中。即白龍從椀而出應
時雨下。若雨多時取金色赤土。於紙上畫作
一龍。呪一千八十遍放著井中。即有赤龍騰
天應時即止。

復有一法。穀麥一切苗稼不
滋茂者。蘇一斤呪一千遍。隨風燒一切皆
悉潤。隨時成就。

復有一法。若世間疾病流
行者。於赤紙上畫取彗星形。呪一千八十遍。
其病即除。其星形有六箇小星。合成一星如
木揭形。

復有一法。若國家刀兵嬈亂四邊
不寧。取一賓刀子。呪一千遍。隨方所指
即現神兵。無億世界所有外難自然退散
復有一法。若習一切伎藝文筆工巧內絕外曲。盡世幻術及佛菩薩金剛所行之處所緣
境界者。每日晨朝持千遍。經一百日無不盡
知。

復有一法。若欲得海龍王寶諸佛如來
所付龍藏要記者。但燒五種香。所謂檀沈薰
陸及龍腦畢力迦等。於夜靜時誦呪面向四
方。各誦一千八十遍。其時即有四方龍王。所
主藏物即自奉送。

復有一法。若須地藏中
寶。所修功德但言。我要此寶修營如是功德。
以足踏地誦呪一千遍。其時十方地神發世
諸物。來送行人供其所用。若為名利惡用。
即不果遂。

復有一法。若一切人相憎者。取
五木花呪一百八遍。書其佛字各付一本。即
自和敬永不相憎。

復有一法。若人先持一
切法無功效者。但取自身所著上蓋衣。呪經
千遍。與佛敷坐滿其七日。即取將著。或復
持行持法要即有效驗。一切菩薩及金剛藏
自然臣伏。驅策迅速。所索無滯。復有一法。
若有病疫劫起流行。取七味毒藥。所謂烏頭
附子狼毒芭豆虎珀光明沙龍腦香肉豆蒄。
貪來呪一千遍以水漬之。取水灑病者身無
病不除。若有率跛呪刀一千遍。將指患處應
時舒展。永劫不加盡報無病。

佛告阿難。若
我說此法要窮劫不盡。所有所求者。依我上
法求之無不果遂。諸有所作一切事業無問
大小。盡皆成就滿足無缺。若能常持直至菩
薩得不退轉。若能日日作此法者持此心者。
能與世間作大樹王。陰諸眾生得離諸苦。能
令一切皆得佛心。一切眾生得不退者。皆猶
此人持誦威力。

爾時如來說呪法及功能已。一切菩薩及諸
金剛天仙身光悉不現。惟有佛光遍閻浮提。
其時諸天住虛空中自然迴轉。一切魔宮頎
覆。須臾之間散滅無餘。乃至大地六反震動。
其時十方世界。所有菩薩持諸花幢。供養
釋迦牟尼佛。其諸花中所有音聲皆說佛心
中事。諸佛心中應現。隨心所用不可思議。所
持花香皆不可說。亦現不可說音聲。所說神
力皆亦不可說。其諸菩薩以佛心中心力亦
不可說變現。其時十方菩薩。見佛光明遍閻
浮提。各於心藏以偈歎佛。

「　善哉此光明
　是佛心中力
　魔王雖覩見
　散滅無形身
　善哉此光明
　是佛無礙力
　魔王自殄滅
　十方菩薩來
　善哉此光明
　是佛隨心力
　其力及菩薩
　次及凡夫身
　婆馺婆樓那
　鬼子及神母
　諸天夜叉眾
　同時來供養
　一切金剛眾
　及與自在天
　香積諸梵王
　皆悉來歸依
　一切諸星宿
　風火電嫚神
　四天龍藏等
　持花來供養
　四維上下界
　虛空及水際
　橫流於十方
　皆歎心中心
　如來心中心
　盡劫說不盡
　假使百千海
　不與一毫等
　假使千世界
　不及七毛端
　滿足薩婆若
　不及佛心際
　我等廣修願
　已經無量劫
　所有諸如來
　未悟心中心
　如來心中心
　唯佛乃能了
　菩薩雖讚嘆
　不及一毛光
　十方現化事
　皆是心中心
　乃至於有頂
　亦是隨心生
　諸佛說隨心
　我亦隨心學
　我既修學已
　願佛存記之
　若得隨心成
　俱時成正覺」


爾時大眾聞佛所說。一一合掌持佛心中心。
如來見即以舒金色臂。普為印頂受菩薩記。
其時大眾得佛授記。歡喜奉修禮佛而去。
佛說心中經卷下

康安二年九月十日。以東寺御影堂本加
挍直悞了。　　　　　　賢寶(生三十)

天明二年壬寅六月十四日。以東寺觀智
院藏本。挍合朱書訖。　洛北蓮臺寺慈忍

享和改元辛酉年六月。請得彼本以令他
寫之。當山明王院峯觀。挍於本書間點國
訓。予更挍正施訓冠疑。而上木後賢復對
善本此經二卷見八家祕錄并御請來錄。

　　　　　　　　豐山總持院快道誌

本云。

享和三年癸亥三月二十六日一校間加筆
削畢　　　　　　　　　　　　慈順

文政三年庚辰四月十四日以右傳校之本
一校之了　　　　　　　　　　龍肝