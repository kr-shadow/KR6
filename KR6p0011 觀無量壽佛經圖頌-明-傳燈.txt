#+TITLE: 觀無量壽佛經圖頌-明-傳燈
#+DATE: 2016-06-11 12:29:54
#+SOURCE: github.com/kanripo/KR6p0011 master a6cadadc                

* No. 412-A
 序

淨慧居士刻觀經成。有議之者。謂禪非意想。觀經純
以想得往生。居士既巳身在宗門。便當力持祖道。今
毋乃使人滯於蹊逕歟。余謂茲屬淺視淨土之猥談。
並不知真禪之旨歸也。夫參徹至明心見性。斷必繫
念一處。不令走漏到利欲界內。與五濁相磅礡。久則
心行處滅。情想俱空。法不存。佛不立。方成大解脫。奚
獨如來佛。是甚乾屎橛。即祖師禪。喚作盌躂丘。邇來
陰識依通。而悟者比比。肯向靜寂中淘去邪思。練成
正覺。雖不待十六觀鏡像現前。九品蓮托胎見佛。諒
曾打併一番。日用自然清淨。寂光自得現前。強似徒
向冊本上學言記語。造謗大般若之業。居士覩今禪
敝。痛傷祖道凌夷。盡皆向外馳求。攘成傾奪惡習。特
拈出此經以鋮砭之。使各於斯返照。殆乃挽回風化
之急助也。何可議哉。

順治乙未秋日南湖老人褎翁行盛譔
* No. 412-B
 敘

釋迦如來。為一大事因緣。出現於世。大事者何。生死
大事也。故始於說法。終於拈華。不過欲諸眾生。各證
成等正覺而巳。然歸元無二路。方便有多門。求其速
了生死。最捷徑者。莫過於參禪了道。而捷中之捷。徑
中之徑。為異方便者。尤莫尚於念佛往生。乃世有聰
明才智之士。往往鄙之為愚夫愚婦之所為者。夫口
誦彌陀。而心存塵垢。志希安養。而念繫娑婆。誠可鄙
矣。至於真能念佛之人。則淵寂通微。冥心入妙。能所
兩忘。事理一致。如此而亦鄙之。真天如禪師。所謂非
鄙愚夫愚婦。乃鄙文殊普賢。及馬鳴龍樹耳。此佛說
觀無量壽佛經。不可以不誦也。經中雖具有十六觀
法。尤以觀佛為一經宗要。善觀者。觀一切相為非相。
則能見彌陀之全體。觀一切法如幻法。則能入淨土
之真境。觀我身之無我。則能具如來之正見。是以從
一如來。而見無量如來。入一境土。而周無量淨土。悟
一法身。而融無量法身。無念而念。無修而修。無證而
證。豈非善了大事因緣者哉。天台無盡法師。教中義
虎。精通三觀。搆圖精工。攝頌爾雅。惜年久湮蕪。傳布
甚少。故特重梓流通。復為麤釋一二典故。以便初機。
俾見聞者。因相以寓目。因文而動懷。歡喜讚歎。發無
上心。同結淨土勝緣。即有疑者謗者。亦植善因不淺。
譬之城東老母。誓不見佛。以手障面。終莫能逃。況乎
一歷識田。永為道種耶。是知此事。不問親疎。無分利
鈍。各有自性彌陀。自現惟心淨土。所以十惡五逆。尚
且十念往生。散心持名。亦可同登樂國。獨彼疑謗之
人。籠鳥鼎魚。翻稱快樂。隙駒泡影。妄計久長。但恐一
旦色力痿羸。神識迷亂。文章無靈。錢神莫挽。去路茫
茫。無本可據。是使聰明才智之士。反見笑於愚夫愚
婦也。敢請直下承當。共入彌陀願海。

歲次乙未秋日武林菩薩戒弟子張文嘉仲嘉甫薰
沐拜述
No. 412
佛說觀無量壽佛經(附圖頌)

「宋元嘉中畺良耶舍　譯

如是我聞(至)文殊師利法王子而為上首。」
圖經攝頌　　天台無盡法師傳燈　述

** 靈山嘉會

【#+BEGIN_VERSE
「　如來趺坐耆闍崛
　三乘八部眾圍繞
　寂而常照鑒機宜
　猶若洪鐘以待扣
　久修久證真三昧
　心境如如清淨方
　一得往生不退轉
　應為圓機稱性說」
】

「爾時王舍大城(至)一不得往。」

** 闍王幽父

【#+BEGIN_VERSE
「　闍王名為未生怨
　生來巳有怨害相
　隨順調達惡友教
　汝弑頻婆作新王
　我弑牟尼作新佛
　共化世間亦快哉
　依教幽王重室內
　制諸羣臣不得往」


按梵語阿闍世。此云未生怨。母懷之日。有冤惡相。
占者預記。因以為名。
○調達。佛堂弟。一名提婆達
多。與佛世世為仇。以種種變幻。動王子心。立大精
舍。得大供養。為王子云。我殺牟尼。以作新佛。汝殺
頻婆。以作新王。共化世間。不亦快哉。乃教王子。放
五百醉象。蹋殺如來。佛入慈定。舒手示之。即於五
指。出五師子。象見怖畏。投地敬禮。佛為眾云。我於
爾時。手五指頭。實無師子。乃是慈善根力。故令彼
伏。後復以惡毒著指抓中。欲因禮拜。以中傷佛。往
而未到。地自然裂。火車來迎。生入地獄。】

「國太夫人(至)顏色和悅。」

** 夫人密往

【#+BEGIN_VERSE
「　國太夫人韋提希
　恭敬大王時密往
　身塗􂆌蜜纓盛漿
　日日用以奉大王
　食巳漱口向佛禮
　尊者授戒為說法
　三七日中顏和悅
　怡然清淨得不死」
】

「時阿闍世(至)不令復出。」

** 加惡弑母

【#+BEGIN_VERSE
「　闍王來問守門人
　父王今猶存在耶
　閽人具白如上事
　闍世瞋欲弑其母
　月光耆婆二大臣
　按劒苦諫怒方息
　勅語內官幽禁之
　跼蹐深宮不令出」
】

「時韋提希(至)云何當見阿彌陀佛極樂世界。」

** 緣起弑逆韋提哀請

【#+BEGIN_VERSE
「　此經發起因弑逆
　令人深厭娑婆苦
　親所生子尚復然
　他人能不按劒起
　極樂蓮華為父母
　無冤無親法平等
　大哉善權方便力
　普使羣生獲安養
　韋提遙向耆闍請
　如來山沒宮中現
　我昔何罪生斯子
　惟願往生無憂處
　即時放光現諸土
　極樂世界當其根
　三種福業先其緣
　十六觀門次其說」
】

「佛告韋提希(至)名曰初觀。」

** 落曰懸鼓

【#+BEGIN_VERSE
「　剏始先當觀落日
　狀如懸鼓繫其心
　制心一處辦大事
　況復西向示生方
　久久寂靜心不移
　靜極明生觀易成
　開目閉目常明了
　是為淨土之初門」
】

「次作水想(至)名第二觀。」

** 大水結冰

【#+BEGIN_VERSE
「　極樂國地琉璃寶
　始欲觀之不易成
　大水結冰麤似之
　琉璃境界巳現前
　下有寶幢以承擎
　八方八楞皆具足
　一一方面百寶成
　種種莊嚴難具說」


按八風者。四維八方。有八種風。致自然之樂。演妙
法之音。
世有八苦。謂生苦。老苦。病苦。死苦。愛別
離苦。怨憎會苦。求不得苦。五陰盛苦。
佛謂憍陳
如等五比丘曰。汝知色受想行色。為是常。為無常
也。為是苦。為非苦也。為是空。為非空也。為有我。為
非我也。五比丘眾聞之。漏盡意解。成阿羅漢。】

「此想成時(至)名為邪觀。」

** 琉璃寶地

【#+BEGIN_VERSE
「　水想成時地巳成
　一一觀之令明了
　閉目開目無散失
　惟除食時恒憶事
　是為麤見極樂地
　若得三昧難思議
　除八十億劫重罪
　作是觀者名正觀」
】

「佛告阿難及韋提希(至)名第四觀。」

** 七重行樹

【#+BEGIN_VERSE
「　行樹八千由旬高
　七寶華葉作異色
　妙真珠網彌覆上
　七重行樹并諸網
　妙華宮殿居天童
　眾寶光嚴百千日
　諸華涌生諸妙果
　厥狀猶如帝釋缾」


按大本云。又其國土。七寶諸樹。周滿世界。金樹。銀
樹。琉璃樹。玻瓈樹。珊瑚樹。碼碯樹。硨磲之樹。
梵
語釋迦毗楞伽。此云能勝。梵語摩尼。此翻離垢。言
此寶光淨。不為垢染。又翻增長。謂有此寶處。增其
威德。又或翻為隨意。如意。
閻浮檀金。此云勝金。
閻浮者。梵語云染部捺陀。乃須彌西南西域河。有
此樹。形高大。其果甘美。果汁入水。沙石成金。一粒
置常金中。皆失色。佛身似之。
如帝釋缾者。帝釋
梵語釋迦因陀羅。此云能主。謂其能為天主。言缾
者。昔有貧人。常供養天。滿十二歲。求索富貴。天慜
此人。自與一器。名曰德缾。而語之言。所須之物。從
此缾出。其人應意所欲。無所不得。今以妙華涌出
諸果。如彼天缾。出種種物。故以喻之。】

「次當想水(至)名第五觀。」

** 八功德水

【#+BEGIN_VERSE
「　極樂世界八池水
　一一池水七寶成
　其寶柔輭珠王生
　涌出分為十四支
　黃金為渠金剛沙
　七寶蓮華六十億
　水注華樹尋上下
　演法化鳥讚三寶」


按八功德水。一澄淨。二清冷。三甘美。四輕輭。五潤
澤。六安和。七除饑渴。八長養諸根。具八種功德。利
益眾生也。】

「眾寶國土(至)名為邪觀。」

** 總觀依報

【#+BEGIN_VERSE
「　琉璃寶地八交道
　一一界以黃金繩
　界上五百億寶樓
　諸天於中作妓樂
　又有樂器懸虗空
　不鼓自鳴念三寶
　此想成巳名麤見
　寶樹寶地及寶池」
】

「佛告阿難(至)及二菩薩。」

** 佛住空中

【#+BEGIN_VERSE
「　如來將欲說佛觀
　西方三聖忽現前
　彌陀身如閻浮金
　相好光明無比論
　觀音侍左勢至右
　皆令韋提大眾見
　我今因佛得覩之
　未來眾生云何見」
】

「佛告韋提希(至)名為邪觀。」

** 蓮華寶座　頌二

【#+BEGIN_VERSE
「　蓮華八萬四千葉
　脈光具數正與等
　葉大一萬二千里
　五百億珠為暎飾
　一一尼珠放千光
　其光猶如七寶蓋
　毘楞伽寶以為臺
　二寶珍網為莊校
　臺上自然有寶幢
　四柱猶如須彌山
　幢上寶幔如天宮
　五百億珠為暎飾
　珠放八萬四千光
　一一光作異種色
　金剛珍珠襍華雲
　十二隨意作佛事」


按西域。有甄叔迦樹。具七寶色。形大須彌。此寶色
似此等。因以名焉。
須彌山者。上云妙高。如夜摩
天者。此云善時。以彼見光明。無晝夜之別。故云善
時。
阿彌陀佛。以昔因中。作菩薩比丘。名為法藏。
於世界法王佛所。發四十八願。取此淨土。攝諸善
念。今願力成。故令所依。華座若此。】

「佛告阿難(至)三藐三佛陀。」

** 次當想佛

【#+BEGIN_VERSE
「　華座既成當想佛
　眾生何以可得見
　諸佛如來法界身
　常入行人之世界
　是故汝等心想佛
　是心即相好光明
　是心作佛心是佛
　三號悉從心想生」
】

「想彼佛者(至)得念佛三昧。」

** 先作像觀

【#+BEGIN_VERSE
「　未觀真佛先想像
　佛身猶如閻浮金
　坐彼華上心眼開
　極樂嚴飾極明了
　觀音坐左勢至右
　三像皆放大光明
　一一樹下三蓮華
　三聖恒俱宣妙法」


按正徧知。如來十號之一。無量甚深。故喻如海。

梵語多陀阿伽度。此云如來。梵語阿羅訶。此云應
供。梵語三藐三佛陀。即此云正徧知。皆諸佛之總
號。心感諸佛。心即諸佛。心尚能作諸佛。豈不感於
彌陀。心尚即是諸佛。豈不即是彌陀。應知彌陀與
一切佛。不多不少。諸佛乃即一之多。彌陀乃即多
之一也。
十二部經教。總稱修多羅。同名為經。】

「佛告阿難(至)名為邪觀。」

** 佛真法身　頌二

【#+BEGIN_VERSE
「　佛身高六十萬億
　那由他恒沙由旬
　色如萬億夜摩天
　閻浮檀樹紫磨金
　白毫宛轉五須彌
　紺目澄清四大海
　身諸毛孔演光明
　猶如須彌山王勝
　圓光百億大千界
　化佛無量數最多
　身具八萬四千相
　相具八萬四千好
　好具八萬四千光
　其光徧攝念佛人
　見此即見於諸佛
　念佛三昧名巳得」


按佛於八萬四千塵勞。皆見實相。理智冥合。故能
示現相好光明。故節節云八萬四千。
無緣慈者。
無心攀緣。自然現益也。皆是如來慈善根力。自然
成就。
慈雲懺主云。欲修觀者。當於一處。繩牀西
向。加趺端坐。項脊相對。不昂不傴。調和氣息。定住
其心。直想阿彌陀佛丈六金軀。坐於華上。專繫眉
間白毫一相。其毫長一丈五尺。周圍五寸。外有八
稜。其毫中空。右旋宛轉。在眉中間。瑩靜明徹。顯暎
金顏。停心注想。堅固勿移。然復應觀想念所見。若
成未成。皆想念因緣。無實性相。所有皆空。如鏡像
月影。如夢如幻。雖空而亦可見。此皆心性所現。不
一不異。非縱非橫。不可思議。心想寂靜。則能成就。
念佛三昧。久而乃起。蓋因相有八萬。都想難成。故
令但觀眉間毫相。如五須彌。此觀若成。八萬皆現。
而此丈五觀法。更便初機。】

「佛告阿難(至)名為邪觀。」

** 觀音法身　頌二

【#+BEGIN_VERSE
「　觀音身量長八十
　萬億那由他由旬
　身體紫磨黃金色
　頂有肉髻項圓光
　每面各百千由旬
　五百化身如釋迦
　每佛五百化侍者
　五道眾生於中現
　毗楞伽寶為天冠
　天冠中有立化佛
　眉毫相備七寶色
　流出八萬四千光
　光中化佛化侍者
　譬如紅蓮無量光
　手足莊嚴諸相好
　一一如經之所說」


按寶積經中。應持菩薩。用神力上觀三十二恒河
沙世界。不能見佛頂。故曰無見頂相。不及世尊。】

「次觀大勢至菩薩(至)大勢至。」

** 勢至法身　頌二

【#+BEGIN_VERSE
「　勢至身量等觀音
　舉身光照十方國
　但見菩薩毛孔光
　即見諸佛淨妙光
　以智慧光照一切
　是故號為無邊光
　令離三途得上力
　又復號為大勢至
　天冠五百寶蓮華
　佛國廣長於中現
　肉髻猶如鉢頭華
　寶缾內盛諸光明
　行時世界咸震動
　寶華莊嚴如極樂
　坐時國土悉動搖
　西方三聖皆雲集」
】

「見此事時(至)常來至此行人之所。」

** 普觀當生

【#+BEGIN_VERSE
「　見此事時作生想
　自心生於極樂國
　趺坐蓮華合門想
　五百色光來照身
　見佛菩薩滿空中
　水鳥樹林宣妙法
　出定之時與定合
　如是見時名普觀」
】

「佛告阿難(至)名第十三觀。」

** 雜觀三聖

【#+BEGIN_VERSE
「　若欲至心生西方
　先當觀於丈六像
　觀音侍左勢至右
　十方變現得自在
　或現丈六或八尺
　所現之形真金色
　但觀首相知二尊
　是為西方雜想觀」


按觀首相者。頂上有化佛者。觀音也。頂上有寶缾
者。勢至也。餘相皆同。】

「佛告阿難(至)是名上品上生者。」

** 九品總圖

【#+BEGIN_VERSE
「　三輩往生分九品
　同生淨土寶池中
　一者進道有遲疾
　二者所乘有殊異
　三者華開有早晚
　四者見佛有明昧
　但使獲預下下流
　亦得永階於不退」
】

** 上品上生　頌二

【#+BEGIN_VERSE
「　若有眾生欲往生
　應當發其三種心
　至誠深心迴向心
　具此三心即往生
　復有三種之眾生
　慈心不殺具諸戒
　讀誦大乘方等經
　修行六念願往生
　此人精進勇猛故
　西方三聖現其前
　化佛比丘諸天眾
　放大光明照其身
　授手接以金剛臺
　一彈指頃生彼國
　見佛相好悟無生
　即得無量總持門」
】

「上品中生者(至)是名上品中生者。」

** 上品中生　頌二

【#+BEGIN_VERSE
「　不必持誦方等經
　善解義趣心不動
　深信因果不謗法
　以此迴向而求生
　臨終三聖來接引
　持紫金臺至其前
　一千化佛俱授手
　即見身坐寶蓮臺
　合掌叉手讚諸佛
　如一念頃生池中
　寶華經宿方乃開
　即見其身真金色
　足蹈蓮華佛放光
　普聞眾聲說妙法
　七日於道不退轉
　經一小劫得無生」
】

「上品下生者(至)名第十四觀。」

** 上品下生　頌二

【#+BEGIN_VERSE
「　亦信因果不謗法
　但發無上菩提心
　以此功德而迴向
　發願求生極樂國
　行者臨欲命終時
　三聖手持金蓮華
　化五百佛來至此
　一時授手而接引
　讚言法子發道心
　是故我今來迎汝
　即見自身坐金蓮
　華合隨從世尊後
　一日一夜華方開
　三七日後見了了
　供佛更經三小劫
　得百法門歡喜地」
】

「佛告阿難(至)是名中品上生者。」

** 中品上生　頌二

【#+BEGIN_VERSE
「　受持五八并諸戒
　不造五逆無眾過
　以此善根普迴向
　發願求生極樂國
　阿彌陀佛來接引
　與諸比丘共圍繞
　至其人前為說法
　讚歎出家離眾苦
　行者見巳心歡喜
　自身趺坐蓮華臺
　長跪合掌禮彌陀
　未舉頭頃生華中
　蓮華尋開聞法音
　讚歎苦集滅道法
　應時即得阿羅漢
　三明六通八解脫」


按八戒齋者。一名八關齋戒。謂不殺。不盜。不淫。不
妄語。不飲酒。不坐高廣大牀。不著華鬘瓔珞。及香
油塗身熏衣。不自歌舞往聽。不過中食。關者。禁閉
八罪。不令犯也。齋以不過中食為體。以八事助成
齋體。共相支持。故又名八支齋法。是故言八不言
九也。此通俗人受。以一日一夜為期。】

「中品中生者(至)是名中品中生者。」

** 中品中生　頌二

【#+BEGIN_VERSE
「　若人一日與一夜
　受持八關之齋戒
　或持沙彌之十戒
　或持比丘具足戒
　三千威儀八萬行
　一一護持無缺犯
　以此迴向并發願
　戒香熏修以為因
　行者臨欲命終時
　見佛眷屬放光明
　手持七寶蓮華臺
　俱時來至行者前
　自聞空中讚歎言
　隨順佛教來迎汝
　七日華開證初果
　經半劫成阿羅漢」


按具足戒者。即菩薩戒。十重四十八輕也。】

「中品下生者(至)名第十五觀。」

** 中品下生　頌二

【#+BEGIN_VERSE
「　若人孝養於父母
　行世仁慈眾善行
　命終得遇善知識
　為其演說淨土事
　極樂世界妙莊嚴
　彌陀四十八大願
　聞巳歡喜即命終
　而得往生安養土
　譬如壯土伸臂頃
　即時巳生彼世界
　生彼土巳經七日
　得遇觀音大勢至
　菩薩為說種種法
　爾時即證須陀洹
　過此更經一小劫
　得成四果阿羅漢」
】

「佛告阿難(至)是名下品上生者。」

** 下品上生　頌二

【#+BEGIN_VERSE
「　此人雖不謗方等
　多造惡業無慚愧
　命終得遇善知識
　為說十二部經卷
　以聞如是經名故
　除却千劫重惡業
　復教叉手稱彌陀
　除五十劫生死罪
　彼佛即遣化三聖
　至行者前讚歎言
　以汝稱佛滅諸罪
　是故我今來迎汝
　見光即生華池中
　七七華開見聖尊
　放光說法發道心
　經十小劫登初地」
】

「佛告阿難(至)是名下品中生者。」

** 下品中生　頌二

【#+BEGIN_VERSE
「　五戒八戒具足戒
　如是愚人都毀犯
　盜僧祇物現前物
　不淨說法無慚愧
　惡業莊嚴應墮獄
　善友慈悲為讚佛
　十力威德及光明
　五分法身皆讚說
　是人聞巳滅重罪
　地獄火化清涼風
　吹諸天華華坐佛
　三聖俱來接引之
　如一頃念生彼國
　經於六劫華方敷
　為說大乘甚深經
　應時即發大道心」
】

「佛告阿難(至)名第十六觀。」

** 下品下生　頌二

【#+BEGIN_VERSE
「　或有眾生作不善
　五逆十惡備眾惡
　如此愚人應墮獄
　經歷多劫受諸苦
　善友安慰說妙法
　教令念佛生西方
　是人苦迫不遑念
　復勸高聲稱佛名
　高聲稱佛盡一氣
　具足十念稱佛名
　念念滅除多劫罪
　即乘佛力生淨土
　十二大劫蓮華開
　二大菩薩為宣說
　諸法實相除罪法
　聞巳即發菩提心」
】

「說是語時(至)逮無生忍。」

** 夫人悟道

【#+BEGIN_VERSE
「　韋提聞佛說是法
　應時即見極樂國
　廣長之相極分明
　亦見彌陀二大士
　心生歡喜未曾有
　豁然大悟裂惑網
　登圓初位發心住
　發三德性證無生」
】

「五百侍女(至)發無上道心。」

** 侍女發心

【#+BEGIN_VERSE
「　五百侍女大因緣
　夙有善根預茲會
　聞法而思思而修
　十六觀門悉成就
　皆發無上菩提心
　各各願生極樂國
　世尊授記當往生
　獲得現前真三昧
　無量諸天亦同發
　無上正等菩提心」


按夫人悟道。侍女發心。阿闍父王。亦證阿那含果。
獨阿闍世。未彰報應。心竊疑之。後閱涅槃梵行品
云。阿闍世。殺父害母。至涅槃會。身瘡腫熱。生重慚
愧。悔過自責。耆婆勸往佛所。佛為說法。得無根信。
又大彌陀經。亦載阿闍世王太子。與五百長者子。
聞說阿彌陀佛功德。皆大歡喜。願如阿彌陀佛。佛
即授記。皆當作佛。由是觀之。如來法門廣大。不拒
來者。亦足以為十惡往生之一證云。而或又謂調
達闍世。頻婆韋提。皆是大權菩薩。現逆現順。利益
眾生。理容有之。

十惡之人。臨終遇善知識。十念往生者。皆是宿善
業彊。始得成就。樂邦文類云。世有十種臨命。不得
念佛。一善友不遇。無人勸念。二病苦纏身。不遑念
佛。三或偏風失語。不能念佛。四或狂亂失心。注想
難成。五遭水火。不暇志誠。六遇豺狼。無復善友。七
臨終惡友。壞彼信心。八飽食過度。昏迷致死。九軍
陣鬭戰。奄忽而亡。十忽墜高巖。傷壞性命。如是十
種。斷不能念。應須預為修持。使淨業先成。縱遇難
緣。必得彌陀接引而往也。】

「爾時阿難(至)皆大歡喜。」

** 王宮流通　頌二

【#+BEGIN_VERSE
「　阿難問佛當何名
　此法之要云何持
　佛答名觀極樂國
　無量壽佛二大士
　亦名除障生佛前
　汝當受持無忘失
　若有行此三昧者
　現身得見三聖尊
　若善男子善女人
　但聞佛名菩薩名
　除無量劫生死罪
　何況憶念而受持
　世間若有念佛者
　即是人中芬陀華
　二大菩薩為勝友
　當坐道場生佛家」


按梵語分陀利。此云白蓮華。涅槃云。水生華中。分
陀利最為第一。】

「爾時世尊(至)還耆闍崛山。」

** 足步虗還

【#+BEGIN_VERSE
「　如來神通具隱顯
　隨機所現各不同
　韋提哀請化將成
　是故山沒宮中現
　今者觀法巳周圓
　足步虗空還耆崛
　普令見者知斯事
　各各仰遵於法化」
】

「爾時阿難(至)禮佛而退。」

** 崛山流通

【#+BEGIN_VERSE
「　如來王宮說法巳
　足步虗空還耆山
　慶喜廣為大眾說
　天龍聞法歡喜去
　遂令大法永流通
　正像末法受其施
　蓮宗一脈傳至今
　無量眾生生淨土」
】

** 繪圖攝頌二

「　我今未能即忘筌
　按圖索馬為準的
　如此繪像差得真
　而我攝頌多遺漏
　普願信者讀誦者
　見聞歡喜讚美者
　皆作人中白蓮華
　當坐道場生佛家
　見佛見土及見圖
　三見同用此一見
　見佛即見真法身
　見土即見常寂光
　豈不見圖同此二
　圖圖見佛妙依正
　我願見此圖經者
　應當志心如是觀」


佛說觀無量壽佛經(圖頌終)