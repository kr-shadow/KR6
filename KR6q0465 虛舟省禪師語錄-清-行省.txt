#+TITLE: 虛舟省禪師語錄-清-行省
#+DATE: 2018-05-12 10:25:19
#+SOURCE: github.com/kanripo/KR6q0465 master 78b09298                

** 虛舟和尚語錄序

溈山謂仰山云只貴子見地不貴子行履夫小釋迦
懼遇風而止之識不難轉身以續臨濟正宗其操心
立行為何如耶而溈山若猶有未足者則行履亦豈
易言哉。

虛舟法兄和尚華門胄子棄富貴而趣寂寞遍參尊
宿辭雪竇而嗣徑山參幸與　師為同門昆季得覘
其日夜精勤往往有過人之操秘密之行余所深憚
敬仰企不可及乃承不棄譾劣道愛愈深則其見處
又非人所窺測者戊戌夏日遠持。

吼山二院語錄出示焚香讀之語語圓明句句靈活
如摩尼寶珠光明閃爍不可把玩者至其鋒鋩逼人
處如金剛王寶劍陸搏犀兕水剚蛟龍何所不可亟
請付梓以救近日之狂禪誰不唯然點首。

檇李法弟𨍏轢大參合十題






** 序

虛舟和尚初示居士身則為太白干城後現比丘相
遂作福嚴龍象其歷參遍訪不啻如古人之三登九
上也其專精獨詣不啻如昔賢之千錘百鍊也其開
法於浙水之東則解粘去縛緇素咸驚也其留錫於
聖湖之南則清風雅韻魚鳥兢樂也其語錄言句則
直截根源激揚宗旨不媿為臨濟兒孫也至於卷末
所列筏喻初學及別刻八識規矩頌註則尤悲願弘
深婆心太切真堪曲誘初機津梁末學者矣師既示
寂其法嗣問石懼其久而失傳也乃竭力募梓藏板
於禾中之楞嚴而流通焉問石為人擔當法門有奇
節遇急難之事輒義形於色雖鑊湯爐炭視若清涼
即和尚之法道行於生前聲稱傳於身後皆問石苦
心輔弼竭蹶之功為多書既成強予作序予因衰病
久廢筆墨然念和尚於予為法門尊輩固義無可辭
又雅重問石之為人尤難違其意遂忘其陋劣而序
其大概如此。

武林法侄張文嘉仲嘉甫薰沐頓首拜書



* 虛舟禪師語錄
　目錄

  
  * 卷一
  
  * 上堂
  * 小參
  * 卷二
  
  * 示眾
  * 上供
  * 機緣
  * 偈
  * 讚
  * 卷三
  
  * 拈古
  * 頌古
  * 卷四
  
  * 佛事
  * 行由
  * 附
  
  * 詩
  * 筏喻
  * 行狀
  * 塔銘




























虛舟省禪師語錄卷之一
小師超直編

順治乙未二月二十二日師受紹興府嵊縣眾檀信
請住顯淨禪寺。

三門十方無壁落三界亦無門到者裏千山迴繞萬
家村顯淨門荒古跡存說不得有門說不得無門畢
竟作麼生喝一喝便入。

佛殿佛之一字吾不喜聞佛之一字吾卻喜聞曾向
毘盧頂踏倒不妨無佛便稱尊遂展具三拜。

伽藍堂為屏為翰亙古至今全仗本山眾聖須使紀
網俱備遂插香曰聊代蘋藻慇懃供養。

祖師堂西天四七東土二三花雖分於五葉派獨盛
於三玄省也既為醜媳敢不施禮於公姑遂作女人
拜。

方丈曰既入門庭便登堂奧據此室行此令且道行
甚麼令驀拈拄杖曰單單憑者木上座為人天之耳
目定佛祖之權衡辨邪正分緇素縱饒他黃面老赤
臊胡者裏相見亦與他一頓何故聻丈夫氣概遍乾
坤諸佛齊教直下風。

當日菊水王居士同監院明芝設齋請上堂師拈疏
曰既屬維摩手筆不同玄沙白紙可對眾宣白使遠
近共聞維那宣畢師以手指法座曰者箇寶華王座
原是人人有分但看信步行來自然腳不著地便登
座拈香曰者瓣香瑞氣彌騰祥雲普覆祝延
今上皇帝萬歲萬歲萬萬歲伏願慧日恆明華封時祝
者瓣香鼎調鹽梅馨分優缽浩蕩難名尊貴無價奉
為滿朝文武鵷班鷺序闔省官僚本郡本邑大檀請
主遠近善信伏願人人獲吉祥之慶時時飽法喜之
休者瓣香多年培植一旦拈出致使根栽鐵樹花發
金爐明明眼界豁開隱隱鼻孔塞斷供養南嶽傳來
三十五世現住雲間超果寺本師上費下隱容老和
尚用酬法乳之恩維那白椎曰法筵龍象眾當觀第
一義師以拂子揮曰當陽鈍置猶屬夢漢今日戰場
中還有交鋒不避者出來與山僧相見僧問昔日天
童明箇事重來超果更相親祖印高提臨顯淨請師
點出玉麒麟師曰春風覿面傳新令曰臨濟宗旨超
格外花開鐵樹任縱橫師曰昨從剡曲過看得好山
水僧便喝師曰喝後事作麼生曰喝散白雲千萬片
更從何處定乾坤師曰爭似瓦礫堆頭神光萬丈顧
大眾云見麼問如何是第一義師曰趙錢孫李曰龍
袖佛開全體現師曰引不著僧便喝師便打問寶座
高登人天瞻仰掣電全機請師宣演師卓拄杖曰向
者裏薦取曰十方坐斷雙眼豁開師曰也未夢見在
僧禮拜乃云山僧素性落拓既無黃檗威儀亦無百
丈風味本擬卜築深山潛蹤蘿薜既落者行門戶敢
言意在等閒記得臨濟大師謂普化曰我欲於此建
立黃檗宗旨汝試為我成褫化珍重下去克符後至
師亦如是言符亦如是珍重下去後三日普化上來
問訊次化曰和尚三日前道甚麼師便打克符亦上
來問訊符曰和尚三日前打普化是甚意師亦打者
便是臨濟大師建立黃檗宗旨了也山僧到者裏亦
無他意只欲建立本師宗旨且道如何建立拈拄杖
曰只者一條拄杖商議不得名言不得觸不得背不
得畢竟喚作甚麼當時誌公挑出剪刀長汀拖開布
袋以至嵩山築灶以生天雲峰飛空而破陣及慈受
解虎雲門化龍似乎缽盂安柄空煩施設爭及山僧
只憑一味本色現成拈來卻也雷轟電掣月白風清
有時放下處全是提起未入門時與他一頓了也有
時提起處全是放下打得血淋淋地何曾動手者便
是山僧建立本師宗旨了也今日大眾試為我成褫
看以拄杖卓一下曰外明敲破閻浮夢放出陽和別
有春維那結椎曰諦觀法王法法王法如是下座。

上堂師曰人壽不多百歲日光陰迅速過駒隙方纔
炎暑忽驚秋九月臨期又初一山僧看來者箇初一
也無憑據若也五行未出難逃晦朔若也三際全空
不存時節大眾要知初一的下落麼豎起拂曰若也
見得山僧手中拂子便見得混沌以前的甲子若也
見得混沌以前的甲子便見得山僧手中拂子即者
拂子鼓鑄陰陽出生萬象能變能化能古能今延旭
旦為長年不妨久遠促長年為旭旦只在剎那無寒
暑現寒暑顯全機之妙用歷春秋不涉春秋還寂滅
之真常所以拂子放也全彰世界收也平沉大地拂
子即日子日子即拂子真是無異無同無二無別但
他展拓本地風光具足遊戲三昧所以道欲識佛性
義當觀時節因緣時節若至其理自彰今日既然九
月輪來如何當面蹉過復豎拂子曰大家無事莫顢
頇正好開眸仔細看喝一喝。

重九上堂師曰山僧來住蕭條寺截斷紅塵白水泉
野曠天空難到處桃花名在落村煙清池側戶蘿薜
交窗幽閒僻靜庶幾綻藏喜得同參去侶每日與我
盤桓十分忘其寂寞可謂眼界俱寬尋常樵斧田鋤
身力不惜閒即鳴槌聽磬意興悠然看來庭荒屋靜
正好舞迦葉之衣雲廚空鍋冷卻好坐楊岐之床雪
況今遇登高佳節畢竟何以遣懷且舉現成佛法以
當一彩兩賽試看白露與蒹葭齊色海棠共丹桂競
芳蓼紅點點渚碧澄澄法眼三十年前作境會終不
是今日不作境會亦不是復舉臨濟大師上堂曰大
凡演唱宗乘須一句具三玄一玄之中具三要有權
有實有照有用汝等諸人作麼生會後汾陽頌曰三
玄三要事難分得意忘言道易親一句分明該萬象
重陽九日菊花新今日佛法汾陽道破了也諸人識
得山僧住顯淨以來那一句不是玄那一句不是要
又要識得山僧住顯淨以來那一句是玄那一句是
要若也檢點得出覷得山僧面孔正好來喫痛棒若
也檢點不出覷不著山僧面孔也正好來喫痛棒良
久曰如何委悉昨夜大虫戴紙帽儼然白象月中行
喝一喝下座。

結制上堂問雲水並集峰木交攢請師登座如何是
利生事師曰方布慈雲灑甘露不期杲日正當天曰
和尚分上又作麼生師曰蚯蚓撞著石敢當一輥跌
來沒交涉曰猛虎崖前叫寒雪萬山老樹白蓬鬆師
曰山僧聽不著僧便禮拜問垂鉤四海意在深潭忽
遇獰龍作麼施設師曰因風吹火用力不多曰恁麼
則傾湫倒嶽去也師曰腳跟下大有事在僧便喝師
曰亂喝僧又連喝師便打乃曰諸方結制動依舊例
大約褁糧備方可群衲聚規模像而後措置行山僧
獨不然以本色漢行出格令不蓄一粒米供養十方
羅漢不懸幾張床容納大千世界地步既寬施為自
別恒使瞿耶與新羅鬥額長見古佛與露柱交參豎
寶雲幢於婬妨酒肆遵羯磨戒於漁釣屠刀有時喝
退赤肉團上無位真人有時扶起胡思洞裏金剛大
士或動或靜我無差逆行順行人不測四稜不著地
八面覓無門此是山僧不結制而結制的消息也大
眾還委悉麼如未夢見以拂子作打勢曰山僧不妨
重拈須彌槌打破虛空鼓我既勾動知音和聲相送
大眾應聲前側耳勿得空過太約荊棘先教斬開不
許猢猻種樹瓊枝亦復撚斷誰容蛺蝶攢花到者裏
人人冰心雪膽始能蓋色騎聲時時鐵額銅頭自然
超群拔萃雖然如是還須煆過豈不聞烹佛烹祖真
爐鞴千槌百煉惡鉗錘今日安禪巳定其中結制一
句作麼生道不從一六從頭解千手大悲難漏泄下
座。

解制上堂山僧無制可結今日解制亦無制可解以
山僧本是撩天索價只要諸人實地還錢從上住院
不戀窠臼甚有橫杖入萬峰不令人知者山僧不妨
露箇轉身消息今日解制後且道向甚處去良久曰
本是出頭天外客也應到處可為家拽拄杖下座。

陸夢明廣文請上堂問行住一句即不問目前事作
麼生師曰脫殼烏龜飛上天曰更有事也無師曰道
破了也乃曰遇緣即宗可以行可以住理無定向可
以來可以去道人丰標不同世俗礪操一芥壁立萬
仞鬼魅不得而攀龍天無由而覷打開華藏玄門誰
容措足踏斷毘盧佛頂何處藏身只憑象玉蹴踏一
任縱橫獨許獅子遊行原無顧忌不是華林難登虎
穴若非徑山謾遜龍宮夢明陸居士摩詰現身寄跡
宰官自住顯淨竭力弘護山僧解制辭別居士極力
攀留且道在山僧分上又作麼賴有一雙窮相手未
曾輕揖等閑人喝一喝下座。

佛成道日望台菴監院設齋請上堂問竿木隨身信
步行靈機覿面妙相承今朝覿面即不問未審那箇
是知音師曰瞎眼波斯識寶珍曰驚群須是英靈漢
敵勝還他獅子兒師曰且謾自誇僧便喝師作掩耳
熱曰頂門有眼通霄漢足底無私任運騰師曰出山
僧圈繢不得僧拂坐具歸位問昔日皇宮生悉達今
朝臘八始開眸且道是同是別師曰薦取未來時曰
和尚分中作麼生師曰雲橫月露曰法身不在此中
藏且向深山度幾春師曰閒言語問五家宗旨即不
問臨濟門庭事若何師豎起拂子曰三玄三要又作
麼生師以拂子畫一畫曰分明玄要蒙師指徹底掀
翻又若何師曰汝未是其人乃曰禪中大宗匠取法
釋迦文今朝臘月八明星道可論後人見此逗漏有
讚揚者有呵斥者總同夢語且置勿論只如明星一
睹大開眼睛遂云一切眾生皆具如來智慧德相但
以妄想執著而不證得因權設方便初於鹿苑園終
至跋提河法會重重廣宣性相彌滿龍宮堆積沙界
塵說剎說說不能盡乃至為法得人使代代相承總
無別法只將明星消息頭頭上顯物物上露也即今
大眾試看乾之下坤之上中間萬象森羅若僧若俗
男女等畢竟是什麼物以拂子打圓相明星消息亦
逗露了也只要諸人放開眼睛一覷覷破拂一拂下
座。

順治丁酉三月初三日師受浙江紹興府會稽縣檀
信陶太史履卓等請住吼山護生禪院。

佛殿拈香云者炷香信手拈出明明顯現千百億釋
迦均沾一縷八萬四千毛孔出青蓮花香。

伽藍云者炷香為現在顯應聖眾以為眾願力使我
大眾不缺四緣。

祖師堂云西天東土諸祖者箇狠如鴆毒的氣息薰
破伊鐵面門。

據室云山僧到此眼突背後口掛壁上直教來者無
處相見見之不識識之不見卓拄杖云見麼。

當日護法陶水師岸生設齋請上堂師召大眾云山
僧從延慶到護生曾動著腳跟也未良久曰疾焰過
風迅流渡海饒他五眼圓明也窺山僧腳跟不著者
便是從上諸祖機機相應心心無二不啻水乳孚合
即汝諸人從無量劫來直至今日從前許多勞攘又
向什麼處去也以腳打地曰漚生漚滅江還碧雲去
雲來天自閒復舉天童師翁為洞如耆宿及先輩陶
護法招住此院時老人毫無奇特只是每日不肯放
過有時一棒掀天有時一鉏開也大用現前風標獨
異今山僧為法姪顯公赤心片片綽有古風水師岸
生諸護法奕世冠裳忘其貴介冰心鐵骨行其所難
同請山僧媿無塞責只將師翁一派相承家法大家
朝夕遵奉以為規則豈不聞雪峰自備飯巾甘作飯
頭巖頭手持木杓甘為典座乃至地藏種田保福簽
瓜洞山負柴妙喜出淨皆甘澹泊不辭辛苦今日大
眾喫常住飯做常住事不但不負自已庶幾與天童
家法相應且道如何是相應一句豎拂子云為法能
懷風穴痛滹沱振起舊家聲。

四月八日上堂師云今朝四月八摩耶生悉達我欲
笑悉達如何不自惜又是一番來未免墮狼籍惡水
驀頭澆柴頭火眼赤今日大眾作麼生方不辜負悉
達去欲討好消息先換舊時腸木郎親為父石女依
為娘㘞地一聲時毛孔徹骨香不用九龍水沐浴也
清涼下座。

結制上堂問制結曹山選佛科大機大用鎮群魔當
陽獨露人皆委袖裏藏鋒事若何師曰倒數二三成
七八曰指點分明人易會舌頭翻轉許誰知師曰自
有人證明曰獅子窟中哮吼象王殿側奮威師曰未
許你在僧便喝師亦喝問曹山師子吼龍象盡交參
威震大千句當陽請師宣師曰螺螄尾底做道場曰
滿盤俱托出誰是知音者師曰傍觀者哂曰和尚莫
埋沒人好師曰你識個什麼曰某甲禮拜去也師曰
空磕破汝髑髏乃曰冬來霜飛葉落敢言禦寒無術
以拂子打圓相云拈出者個大爐虛空較看猶窄復
以拂作撥火勢云撥開彌天烈焰誰不通身俱熱若
是不知忌諱未免焦頭爛額復舉趙州在火爐頭曰
我在南方三十餘年有一無賓主句至今未曾舉著
今日老僧舉著且道是有賓主句是無賓主句不可
一味儱侗以了平生擲拂子下座。

上堂僧問西祖門下壁立萬仞祖令當行坐斷十方
和尚將何表示師曰貧婆照水鏡面目倍分明曰一
句迥然開祖胄三玄戈甲振叢林師曰你未會得在
問世尊初生事如何師豎拄杖曰拄杖頭上現身了
也曰雲門打殺是賞是罰師打曰且道是賞是罰問
如何是第一句師曰火裏蝍蟟貼天飛曰如何是第
二句師曰夜到霜深雪滿天曰如何是第三句師曰
者一句不與汝道破曰當陽三句蒙師指腦後一槌
事若何師連棒打退乃曰極省力最現成頭頭顯現
名不得狀不得處處深藏謾道拈來任我行一句臨
機難下口句前句後惹人疑幾個當陽解中彀曹山
不是愛顛酒白棒偏敲逐塊狗筋斗會翻百尺竿變
作金毛獅子吼獅子吼時聲若雷魔外聞之皆拱手
丈夫志氣盡軒昂錦標爭奪肯遜後會得露柱笑呵
呵兩眼放開空宇宙。

上堂從上祖祖相傳原無定法不過見你捨燈覓火
即為撥轉若也識波是水便為證據可見弄活獅子
不是捏死蛇頭諸人要做性躁漢立地討分曉老僧
即不囊藏被蓋亦不移花接木便舉箇現成境界為
汝點破如汾州無業禪師來參馬祖便問祖師西來
如何是密傳心印祖曰大德正鬧在且去別時來師
方出門祖喚曰大德師回首祖曰是什麼師即言下
知歸如久客還鄉相似遂禮拜祖曰者鈍漢禮拜個
甚麼者豈不是不費一毫氣力一喚便喚著的樣子
也師遂左右顧視大眾云諸人會麼不借陳倉暗渡
去一條大路直如弦以拄杖卓一卓。

冬至上堂問群陰剝盡萬象為新未審是何祥瑞師
曰石龜水面行曰霜花連夜發枯樹盡回春師曰有
個石筍抽條汝還見麼曰總不恁麼見時和尚作何
話會師曰三十棒少不得僧禮拜乃曰群陰剝盡一
陽初來天道人事十分稱懷只者中間有個旋乾轉
坤的線索大眾也要曉得復舉僧問古德冬至後日
長多少德曰長一線又有僧問古德冬至後日長多
少德曰一線長者二尊宿雖是斷貫索縛定神旗氈
拍板敲出鼓聲只是中間線索且道落在甚處豎拄
杖曰好看杓柄斗星換放出金烏萬象輝下座。

延慶寺固心耆宿同當家覺淨師設齋請上堂問龍
象同居無畏堂幾多牙爪露鋒鋩請師一點翻身轉
哮吼驚群播大方師曰急水灘頭滾繡毬曰風行艸
偃水到渠成師曰通身打溼也不知僧便喝師曰喝
個甚麼曰風行草偃水到渠成師曰也是赤土塗牛
奶問覺海老師請和尚唱無生曲還許學人湊拍也
無師曰波斯嚼生鐵曰一句頓開千聖眼三千里外
絕淆訛師曰塞斷汝咽喉僧便喝師便打又僧出禮
師豎杖曰我拄杖頭上前三三後三三句汝會麼僧
無語師以杖擉退問格外玄談為尋知己學人上來
請師一接師曰四空天中有那吒八臂撞碎帝鐘汝
還知麼曰驚群須是英靈漢勝敵還他獅子兒師曰
誰是其人僧便喝師曰喝後作麼生僧即歸位乃曰
天寒冷寂寂喜得故人來時請登高座惹人笑滿腮
堂內且置只如堂外為甚燒火的不覺擎柴蒸飯的
自然淘米乃至池邊挑水階前掃地可謂本色漢現
色身三昧日用中轉根本法輪不假外求得大法利
若乃向曲彔床法座前舉古評今著語下喝進前退
後指東話西皆是禪和不唧溜笑倒雲居土地殊不
知但信得自巳有家寶還他本色真操履豈不見僧
問趙州一物不將來時如何州曰放下著僧曰一物
不將來放下個甚麼州曰放不下擔取去如今諸兄
弟且不要理會擔取去且要承當放下著順逆境風
相值時一味忘懷且休去休到狂心都已死十年緘
口無多語臭糟瓶兒方打碎琉璃碗子亦拋棄惹動
龍天先點頭好花供養散如雨自然撞著赤鬚胡特
地為他還證據卓拄杖下座。

佛成道日上堂師曰奇哉釋迦老子六載未曾利市
撞著臘月八來貧人獲寶相似抬頭一見明星慶快
一生大事今日諸仁者縱未見明星難道不見白日
縱未見白日難道不見青天見則一齊俱見若也如
是正是瞎漢必須得大悟了大法顯大機行大用如
金翅鳥擘開四大海水如蟭螟眼藏納須彌盧山世
界不由混沌分乾坤盡從眼睛出較釋迦老子睹明
星有甚差別然雖如是又要識得雪山多年辛苦力
能如是今日諸人又作麼生要鑄純剛真鐵骨先須
冰凍不知寒。

解制上堂曰九十長期無端畫地為牢百年短晷未
免連天作夢既是出家兒應為伶俐漢謾隨人事分
去就剔起眉毛且自看看得當初來時原不曾穿著
別人半領衫即知今日住處亦不曾喫著常住一莖
菜赤條條空索索不必天台問石橋明歷歷亮堂堂
恰可郵徑探雲石山僧恁麼話你諸人會麼會則劍
刃上走方見無人識得渠會則燈影裏行不怕出門
便是草靜動本無二相來去更亦何拘復舉臨濟上
堂曰赤肉團上有一無位真人在汝等面門出入未
證據者看看時僧出來擬問被濟捉住曰無位真人
是什麼乾屎橛觀他肘後神符指揮如意放去較危
收來更速汝等諸人要見無位真人麼不但面門出
入豎起拂云在山僧拂子頭上安身立命向東一拂
云東海龍宮方應供向西一拂云西牛賀洲卻打盹
向上一拂云須彌頂上擊金鐘向下一拂云大洋海
底敲鐵磬復以拂子向中間擲下云遊人去後無消
息留得雲山到老看諸人向拂子頭上見得無位真
人出身處麼喝一喝下座。

居士為師慶誕請上堂曰從來一味只尋常不解隨
時做生日多謝同參特地來拜者拜兮揖者揖誰信
老僧四大外乾坤翻轉虛空窄。

元旦上堂問舊令新條即不問陰陽不涉事如何師
曰乾坤添秀色曰一聲爆竹虛空碎石柱花開格外
新師曰不勞讚嘆又僧出便喝師曰喝個什麼曰覿
面春風起當陽動地雷師曰何不再喝看曰泥牛吼
處千峰秀木馬嘶時萬樹榮師曰何不再喝看僧拂
袖歸位又僧出師便打曰你曉得打的意麼曰早巳
看破師曰看破個什麼曰曉得和尚有者一棒師曰
莫作棒會好僧以坐具搭肩而出乃曰人情惡舊喜
新卻也怪他不得屋愛新住衣愛新穿山愛新翠花
愛新開然雖新愛未能湊巧今日元正啟祚萬象維
新山僧既遇新景致也要行個新條令德山棒臨濟
喝且置一邊趙州茶金牛飯也要吐卻但即據諸人
現今好個新新真面目元來不是舊時人諸人會麼
如不會好轉身禮拜露柱去也。

辭吼山上堂問居士挽旆而留和尚攜笻而去畢竟
還有賓主句也無師曰閒雲戀野鶴曰如何是賓中
主師曰水不離淵曰如何是主中賓師曰山自出樹
曰如何是賓中賓師曰眉絲亂聚曰如何是主中主
師曰腳跟不動曰賓主當陽已剖露臨行一句又如
何師曰去曰水向石邊流出冷風從花裏過來香師
曰錯乃曰喜得相逢皆達士高風清意蘭相似殷勤
獨與衲僧交可謂善能作佛事招住幽剎已成保社
任我所行無不適意有時摩竭窟中探海只在簷前
有時楞伽石上看山不離窗外騎白象於水邊普賢
無異釣金鱗于波上船子亦同且引衲子之來歸復
獲檀信之送供可謂山緣人緣俱處其勝洵如雪竇
老和尚所云深為本色住山人喜也但念古人無有
常行而不住未有常住而不行山僧今日曳杖而去
欲問大眾且道曾動著腳跟也未呵呵笑曰來去若
將顏貌看恐終對面隔千山喝一喝下座。

師至虎跑石公和尚請上堂問豎起也龍吟虎嘯放
下也月白風清且道不豎不放意旨如何師曰虎跑
泉水甜如蜜曰謝和尚師曰也不消得問大慈一會
兩個古錐龍象交加法筵添瑞如何是添筵法瑞處
師曰腦後與汝一槌曰二枝嫩桂合脈親榮且如臨
濟洞宗相去幾何師打一圓相曰總在裏許曰左拋
右擲仗誰恩力師曰矢上加尖曰機輪轉處作者方
知今日轉身一句是何三昧師曰背後有人笑汝在
僧便喝師亦喝曰人到大慈意氣閒師曰閒言語乃
曰若論第一義諦本無憑據隨處拈來分明顯露即
如是非當場便從是非捉破所以初祖道不睹惡而
生嫌不觀善而勤措達大道兮過量超凡聖兮出度
無是非處不妨是非漚華浪裏戲金鳧鼓是非處全
沒是非電影光中騎鐵馬諸人還會麼以拂子打圓
相曰近來多少之乎者也都被山僧消釋了也賓主
交參無個事圓光一道笑怡怡喝一喝下座。

* 小參

晚參劍逢識者貴莫邪琴遇知音羨子期今夜菊水
道人來人香山之社涵宇居士擎出上方之齋趁此
良晨正堪問道不見南泉點出牡丹陸亙有省晦堂
指聞木樨山谷了然笑倒楊大年慣作獅吼奇哉張
無垢撞破蛙鳴顯淨門中超群居士看來眼眼相覷
恰似手手無差不炊呂生之飯夢熟一世可飲趙老
之茶慶快平生道契既投玄賞自異不少裴公具眼
鑑黃檗儘堪蘇子把袂話參寥從此千里同風三生
會石即不問日用得力一句作麼生道以拂子揮一
下曰禪客相逢頻舉話閒翁到處只拈香。

中秋小參寒山云吾心似秋月光明常皎潔者兩句
道破了也人人心中都有這段光明可受用如何秖
向空塵影子裏逐色尋聲以致埋沒家珍難逃定業
一旦風刀解體百苦攢身死去也吞銅飲鐵再來也
拖犁拽耙那時方悔袈裟下失卻人身晚矣眾兄弟
須如金翅鳥展翼翀天獅子兒出聲吼地豈可今日
只如此明日又如此應知大事在生死立地須分曉
也無別法只看寒山光明皎潔便不蹉過今日中秋
應時及節還知心月落處麼斫卻月中桂清光分外
多。

小參若據大道大道忘言但以婆心不妨饒舌雲門
曰乾之上坤之下中有一寶祕在形山今日大眾也
知自巳有一箇千金不賣的家寶麼若也鏡上尋頭
衣外索珠便不是了也所以僧問祖師如何是西來
意祖曰即今是甚意可謂睹煙識火不須向外尋也
即如諸人眼何以見耳何以聞口何以談足何以奔
上床時何以脫卻鞋洗面時何以摸著鼻豈非一道
靈光本自發現不假安排自然合拍但須大悟一番
方受用得他著不可徒認見閒覺知為自已也我中
峰祖因有肉團緣慮識神靈智要料揀分明的話試
看煩惱時者歡喜何處去也歡喜時者煩惱何處去
也揀擇得如明鏡杲日則不見喜而喜不見嗔而嗔
不見聖而增不見凡而減不見悟而得不見迷而失
與三世佛祖同鼻取氣變糞尿坑為香水海易荊棘
林為栴檀樹只在彈指便巳成就如儱侗昏迷膠盆
漆桶未免業識茫茫隨境漂沉大眾珍重。

小參天上富貴人間慕人間富貴天上唾世樂紛紛
未可貪大須著眼莫莽鹵逐日茫茫聲色牽輕盈柳
葉隨風舞我笑伎倆百千般半是腥膻蠅偏顧不知
為人得幾時饒他百年等朝露況且人事杳無憑得
失禍福來旦暮每見骨肉欲生離一入黃泉誰依怙
梢頭卻是一場空何不知幾早省悟若是伶俐丈夫
漢好樣應須參佛祖余今寶藏為君開奏凱無煩傳
露布直截還鄉一曲歌迦葉琴兮禾山鼓其中消息
會聽得五五分明二十五。

僧薙落小參在家容易出家難草鞋偏著破爛殘口
糧日日檀施得算到消磨未易餐看來不是銅頭鐵
漢未許袈裟搭在肩今二學者從武林聞余名訪慈
過嵊來到此間欲山僧手裏了斷生死余觀其年甚
茂因為剃度雖然如是出家二字未易承當淨名云
發菩提心是名出家彼如啞羊驅鳥與夫名字比丘
固不足論即能挑匙展缽脩習梵戒亦未名為出家
以其執律守縛非發菩提心也即能講得十二部經
大通文字亦未為出家以其多知多解非發菩提心
也即能遍參諸方機鋒流水善打口鼓亦未為出家
以其習業現存終非究竟非發菩提心也會發菩提
心者心即菩提迥絕諸有出四生家出三界家真出
家兒也汝二人會予意否如未會不妨道破以助汝
參究作麼生是發菩提心聻暑極階檐熱風來殿角
涼。

薦亡小參成住壞空難逃劫生緣母子終分別幸有
佛性是真常一道靈光無間歇單門淨意出東陽長
齋道裝絕塵業一旦臨行撇幻軀令嗣曉然供薦設
淨意意根本清淨妄想從來無處覓恰好大開紺目
眼看破彌勒無法說。

小參山僧結制一月事事家常欠缺大眾澹泊能安
感得人心喜悅從此遐邇聞風設供慇懃未絕明知
寺苦年荒不期團頭共啜雖是龍天密護多謝檀施
力竭且禮龍象參堂不異南詢時節還請開示當陽
我無金針秘訣只有白棒當頭勝過快刀直截若向
棒頭喫著管取虛空迸裂現出無位真人妙用縱橫
自別分明迦葉衣披卻看達摩履挈搖開海底鈴聲
遊戲空中鳥跡印定萬象森羅穿作眉毛絲結今日
來參大眾根器原無優劣薦取覿面當機母負重重
分洩以拄杖卓一卓。

為范太君淨種對靈小參師以拂子指曰廝兒隻眼
不通風大夢紛紛誰得空歸去能同月上女不妨縱
步返鴻濛太君生平冰操勁節賢于荻畫丸熊今歲
吼山相見已知道力頗充何期一旦緣謝卸卻羅籠
令郎碧軒居士風木懷悲請山僧說法薦度所貴太
君只憶自家分上曾分得清淨種子至今不落陰陽
地上塵沙不能染其根風霜不能侵其色可謂一枝
花發清香遠不讓金池上品蓮復喝一喝。

中秋小參光陰真迅速仲秋值月半便是極現成第
一則公案天上月正圓人間叫月半一箇廣寒宮分
開作兩段一段桂花影清香遍內院一段搗藥聲玉
兔常為伴平等兩分開東西各自管卻怪惡脩羅將
光手掩亂不見月天子我將嫦娥喚喚來無別事算
月圓月半今大眾會麼請從公剖斷以拂擊一下。

除夕小參今日廿九日古人稱除夕老僧無別長亦
不拘舊例不管烹牛眾分不管留燈獨守不管王老
燒錢不管兒童爆竹只思一年盡于一日一日盡于
一夕可不懼哉所以古德特于此夕說法似韓信領
兵藉護身符盧醫救病賴活命丹今夜老僧無說法
只要諸人自警策起身曰會麼。

何卓雪居士請小參秋光澹澹秋葉青青荷花香氣
尤更動人便是物物上彰頭頭上顯何消再鼓兩片
皮墮入葛藤今居士為傍觀者請通一線老僧便學
忠國師說老婆禪去也釋迦老子說法三百六十餘
會末後拈花以至五燈差別總收歸心地法門以心
外無法法外無心心若現在則六根門頭眼不著色
耳不著聲一一不著似月行空似風過樹所以心眼
圓明便是腳跟穩當能行者必定能知即識見地能
知者必定能行即見操履可見操履從真實見地來
不得分作兩橛今居士等還得行解相應麼更有一
句嵒前石虎聲聲吼聽得分明總不妨一喝。

順治己亥正月十五日師受杭州府檀越韓應覺等
退居西湖白蓮洲留錫禪院。

元宵小參今夜元宵夜時人稱月半獨我出家人不
在光陰算咬碎栗棘蓬跳出金剛圈二儀不得收五
行那得管信是無事人阿誰受呼喚冷澹住西湖華
燈無一碗幸各迴光看其光本充滿爍破大千界明
明好把玩此夜團圞頭所喜皆良伴我唱信口腔聲
聲似中窾借問知音誰請各自判斷。

檀越韓聖瑞為令嗣對靈小參曰浮世光陰日影長
靈山端的是家鄉拋離皮袋多清淨更莫沉迷入夢
場聖瑞居士與令嗣明幻皆夙世道侶故今生聚首
不同人世父子所以臨危時特說警切語令明幻挺
脊而坐點頭而去今請山僧對靈說第一義諦以頓
離生死法遂豎拂曰即者拂子頭上說不得生說不
得死說不得迷說不得悟說不得聖說不得凡可謂
坐斷十方空諸所有者是諸祖安身之處亦即是明
幻安身之處遂拂一拂曰明幻汝還承當得麼若也
承當得去從今步步家鄉路放出優曇劫外香。

眾居士請師三昧庵小參士問今日懇和尚慈悲與
眾弟子通個消息師打曰無者消息僧問法不孤起
仗境方生道不空行遇緣即宗今眾居士勤請未審
說何法要師曰桃紅李白傳消息曰處處綠楊堪繫
馬家家有路透長安師曰只道得一半曰如何是那
一半師曰者一半要你道僧便喝師曰再喝看僧禮
拜乃曰善哉武林多護法叢林處處作金湯茲他里
仁尤更美挺生摩詰邁尋常捐貲鬻地成新搆菴名
三昧即蓮房朝夕磬聲常禮誦不特貢獻繞慈王仰
止高風歷代祖懸像請讚倍輝煌尤參本參能奮厲
相期了悟續燈芳我為久聞來隨喜遂留信宿喜揚
揚特請當陽重開示殊不知說個無說巳郎當復舉
唐時裴公鎮宛陵時入一古寺見壁間掛祖像便問
僧曰高僧真儀既存其人面目何在僧不能答遂舉
出吾祖黃檗禪師師到公遂舉前話問之師朗然呼
裴休一聲公應諾師曰即者應諾的面目何在公如
夢得醒便曰弟子見師多矣未有如吾師將髻中明
珠一直與人何為人剋的如此觀此則知裴公果然
直下承當黃檗本色草料如九轉靈丹膏肓立起今
此方傳到山僧尤更靈驗遂高聲呼云眾居士眾無
語師曰山僧極喜眾居士如維摩嘿然分明皎月在
潭十分光彩已露何故聻離句絕非聲色外機投豈
在舌根中。

朱瑞明居士為外祖母翁氏八旬請小參美景最難
逢良緣不易就曾向靈山親授記方能動念皆如意
朱瑞明居士為外祖母翁孺人請山僧取名開示今
當八旬誕期政值三春花粲天助休徵人欣具慶山
僧獨將拂子頭上移來華藏世界變出功德雲莊嚴
具如意寶遂揮拂曰以此祝翁孺人還承當得麼復
舉天童師翁老人嘗云年年看青山歲還如舊人若
悟無生便是無量壽今孺人若能直下五蘊俱空三
際坐斷不須經歷諸行門證取圓明常自在復揮拂
曰今日十分狼藉。

為崑玉吳居士對靈小參人生處閻浮身影同閃電
了悟重丹霞選官寧佛選屈指三十年特來喜會面
相信問禪語多情覺繾綣自後苦參商每會必設餞
予識根器隹朴實見純善且復淵識深未肯讓筆戰
蚤知落夢場何必圭角炫賣薪固才子滌器亦名彥
吹簫憶子胥市乞亦非賤公意如達人嘯歌通一線
不料客歲病今春披素練我以法眼觀公須惟自薦
見聞覺知性一一無更變隨念業增業返照見非見
即將旅泊亭換出寶王殿出入主人翁逍遙真可羨
因命諸清眾梵唄作拜奠料公必點頭不止僅排遣
試看四大空萬緣能再戀清泰本故鄉栽蓮花片片
嗚呼公有靈莫辜予方便。

初到留錫示眾頭不頂天腳不踏地光爍爍露堂堂
倒騎獅子上崑崙驚煞野狐盡躲避遇著具眼波斯
將四面田園和中心樹子一齊斷送山僧了也山僧
只得全主是賓全賓是主分將兜率內院變出毘盧
樓閣可笑可譚可行可住因笑昔日老龍山道又被
世人知住處卻移茅屋過深山大似關門吃飯有甚
用處山僧即不然竿木隨身逢場作戲且道如何是
作戲底句數間小屋藏風月嘯傲何妨誇得意。

策眉禪座請小參曰靈鷲拈花頓悟法漏泄西乾老
胡面壁直指傳流通東震自後萬象森羅原無兩印
五宗差別總歸一源但法道獨盛于濟宗門庭原出
于高峻豈不聞黃檗粗拳打著臨濟面門遂致臨濟
痛拳酬還大愚肋下政是南山雲北山雨率爾協應
亦是牛頭南馬頭北絲毫不犯故師家利用妙在鉤
錐學人器成全藉爐鞴所貴勇猛不退敲唱相隨不
可顢頇會去若能箭箭中的拍拍合令不難逐電追
風將困駒化為神駿亦可騰空劈海即鈍鳥變作金
鵬會麼卓拄杖一下歸方丈。

為霖調顧居士對靈小參云生必有死亦人常事然
不因身生而生不因身死而死受嘉孝子丹臣孝孫
請為霖翁顧公說法山僧法已說矣還見麼還聞麼
山僧知老居士皈禮蓮大師頗信佛乘好喜捨好放
生雖是儒修廣諸梵行尤以陽明先生一脈躬自負
荷遂頻卻徵辟甘安澹泊以至四方聞風之士景仰
師表戶不絕履公亦應接不倦邇來抱病依床談笑
自若預知將別奄然而逝山僧看來晚年著作寤寐
勞思未免墮在文字禪以意根領解不能如龐老空
諸所有以破蘊界還會麼君今四大已拋母著舊時
意識喝一喝。

懷遠禪座設齋請小參師豎拂曰只者照用賓主殺
活同時蚤已展演了也如未薦取不妨分疏參父母
未生消息向威音那畔承當未兆形名那存蹤跡通
方作者即知建立乖真達本之人惟了歸元無事遙
稽西祖四七不解上堂即觀東來二三何曾聚眾風
穴單丁獨住政可親參汾陽六七同居遂成法器山
僧向年兩處住持近獨五載退隱不過目視雲漢嘯
傲湖山獅子遊行不求伴侶如是而已懷遠公向在
先師堯峰會下蛇頭揩癢虎口捋鬚必諳斯旨且道
超過嵒頭末後句玄要綱宗又作麼生卓拄杖下座。

孫震西居士為薦先考請師對靈小參云記得留齋
二月春欣然聽法笑談親別來歲月如彈指惆悵玄
宮見故人遂以拂子揮曰者裡展開恒沙佛世界中
有西天東土諸祖一一光臨將宗五居士來時面目
說破了也如未洞悉山僧不妨口鼓再為打破教中
云光音天人初下閻浮染指清泉口餂甘露致身重
濁不得飛騰遂幻生夫婦男女廣衍父子兄弟然合
必有離聚即是散如雲過山山不礙雲如月落潭潭
不留月所以諸祖覷破寂滅為樂宗五居士平昔善
根頗隹稟受現成佛性好鑒前車覆墮一番病苦蹭
蹬不得去後妄思仍前憂喜奔競惟憑拂子頭邊參
入金剛大定自然超脫沉輪花種菩提清淨今日同
會靈山寶藏打開無剩復以拂一拂下座。

丁枚臣居士為室沈孺人請對靈小參僧問隨方展
演猶落今時把住關津不通凡聖作麼得利生師拂
一拂云拂子頭上照用全進云但有言說都無實義
三藏十二部教還是世尊語否師云腳下看進云今
日請和尚說法沈孺人畢竟在什麼處師云露滴秋
花分外明進云某甲不然師云汝作麼生僧拂具歸
住師云我知你伎倆了也乃云假借幻身誰得守百
年彈指歸烏有但從不借悟真身一段輝光今古透
以拂子搖曳云只這拂子豎起也色非色放下也空
不空陰陽不涉三界無處妄分生滅頓超七趣何由
輪墮孺人向者裏覷破得來豁自已之法眼承當得
去露自己之法身以自己之法眼明自己之法身鏡
對鏡以生彩水投水而無垠萬象平沉那見苦樂本
分靈通自然超格華藏界憑我登高金剛臺任君游
戲復舉法華經云說是法者難聞是法亦難今日既
喜得聞應生慶幸然誰是說法者誰是聞法者定盤
星上旋風轉紅線繩中閃電行。

為子聘張居士小參僧問黃鶴一去白雲悠悠去即
不問今仍在否師云杖頭指出逍遙路進云列寶鏡
于當軒胡漢俱現如何是無生而生師云他自點胸
點肋進云印寒潭于秋水遠近皆明如何是生而無
生師云不煩註腳進云生死了知皆幻法不須原上
更招魂師云無煩特地乃云人生泊旅夢百年彈指
頃從來彭殤一致究竟無分延促合必有離寧可悟
無合無離之佛緣生必有滅應須了不生不滅之真
性若論真性不論凡聖人人有分亦不計存沒時時
現前縱經塵沙多劫未曾移易絲毫復舉道吾問雲
嵒云脫卻殼漏子向什麼處相見嵒云向不生不滅
處相見道吾云何不道非不生不滅處相見觀二老
徹底逗漏不煩山僧饒舌茲因檀越程叔張公為令
嗣子聘仙逝請山野說法因憶子聘兩年前特來留
錫求說出家之法山僧曾道真出家者只在清淨一
念裏不在色身形貌上色身屬夢幻終非我有離其
夢幻是居士出離生死之身今能迴光返照見本來
身否豎起拂云向者拂子頭上不受纖塵虛空逼塞
是諸佛諸祖藏身處亦是道吾雲嵒說破生滅處亦
是山野指示一念清淨處向者裏七通八達便見輝
騰今古不為五蘊之覆藏把定乾坤誰受三界之拘
束天宮尚不去人世復何愛到此踏破華藏門一任
遊戲蓮花國向日發意出家今日無家可戀便趁休
歇靜時了當本念清淨既非以金博金有煩轉換卻
如以水投水何等現成如或神識仍迷母乃輪迴負
墮試看暗室千年也只一燈照破復以拂一拂下座。

天童老和誕日未出母胎度人已畢即知師翁老和
尚未出世時閉門造車蚤已通行合轍故其上堂道
過去十一月十六也只是這個時節乃至未來十一
月十六也只是這個時節三世循環一印印定若也
見得不妨將此印子一印印水流動變化一印印泥
絲毫不爽一印印空雖然朕乖巳露卻是文彩未彰
汝等會麼只許老胡知不許老胡會。

師誕日張仲嘉程叔丁啟貞韓聖瑞眾居士請小參
師云血布袋中不說妍醜漚花影裏奚容慶讚但身
心一如世間常住大僧賓主交參法社每重長者諸
公親近留錫竭誠供奉不減給孤捐貲右軍捨宅且
夙稟靈根篤信向上本地風光現前誰欠承當直下
昔裴公美被黃檗一喚便一了百當甘贄被嵒頭一
劄遂七通八達前人如是後人亦如是所以道打鼓
弄琵琶相逢一會家公等試看指尖為甚人人只十
個眉毛又各各分兩莖寧非具足現成不欠毫忽於
此信得及覷得破青幔儡索也撇得閨閣中物也捨
得驀地倒斷料揀分明自然心心不異法法皆同展
開超方眼目用得向上巴鼻不點龍額直捋虎鬚互
換主賓圓融凡聖水到海川皆潤下雲起嵒谷盡騰
空即如山僧從臘底至初夏不知飯味然卻似摩詰
病不作病會借病而用大機似玄沙痛不作痛會因
痛而明腳下生亦不貪戀死亦不恐怖流行坎止聽
其自然諸公為山僧慶誕雖感道誼但各人末後一
著子畢竟作麼生道看破人間無可愛會騎獅子恰
天然(是年師示寂)。

程叔張居士同令配超心請小參

師云邯鄲塵夢勿得徘徊所貴智者萬事心灰家珍
人人本有從來不受塵埋面目薦取來時至今作用
未乖試看洗面如何便摸鼻喫飯如何便伸手分明
成現豈藉安排若也分曉即能石上栽花若未透脫
且聽德山一喝如雷。

** 與珂雪璨上座

先師在日珂雪久侍座下曾謂予巳印證隨住吼山
留錫復卓錫匡廬三載后復來覲予甚喜之古人云
佛法無多子久長難得人拈頌機緣俱能穎脫如佛
果禪師云我侍者參得禪也。

** 付雪定潪上座

雪定上座侍予多年字雪定者欲其師天目雪中那
伽定以風骨自高為僧中龍象也復參大梅幢兄鍼
芥密契仍念予老病歸留錫室中啐啄時不放過又
上廬山住靜三載尋念老朽古稀大誕仝珂雪復至
余今伏枕矣特寫此意使與濟上一脈純然無間遂
驀問以三腳驢子弄蹄行子作麼生道定便作舞而
出即此便可接得從上種艸因以拄杖付之作表信
云。

** 囑梅菴諸上座

特來親近盟弘誓篤信南屏無別事只此堪傳正法
叩全提大用憑驅使。

** 遺囑語

老僧平日倔強不要請人封龕落世諦套子去後用
蒼木湯摩洗畢便入龕下用方褥墊四圍用綿裹炭
長三寸若直疊至項貼身用小綿襖外用紗衣又夏
衣二層外用舊黃祖衣頭上用觀音兜左手用數珠
龕留方丈三日以不忍別大眾也入龕時凡吾弟子
同持大悲咒三遍。

** 封龕法語

先師老和尚常說你像箇落拓仙我答云描畫不出
老僧今日仙耶佛耶聖耶凡耶一喝。

** 起龕

水流風動吾無來亦無去。

** 入塔

忠國師有無縫塔老僧亦有無縫塔落在南高峰北
高峰之間卻是金槌敲不開舉龕入塔便封。


* 機緣

師在慈水夾田橋月下送天童和尚下舟童看月次
師問云天上一月波中一月是同是別童云幾回歷
盡三更月一字搜空萬劫心師云一字搜空即不問
即今斬纜開船作麼生童云放你在船底下師云爭
奈分身原是月滔滔慣在浪頭行童掬水潑之師一
喝便行童對曹源師云錄取者段公案三學師因記
之。

虛舟省禪師語錄卷之二
門人超潪編

* 示眾

示眾一著血布衫自糞不覺臭嗟哉可憐生俗腸只
仍舊幸有西祖來靈祕盡指授能以野狐涎變作獅
子吼遞傳尊宿句一一宜窮究復舉高峰和尚有四
句示人曰海底泥牛啣月走崖前石虎抱兒眠鐵蛇
鑽入金剛眼崑崙騎象鷺鷥牽內有一句能殺能活
能縱能奪若檢點得出一生參學事畢山僧也有四
句木客夜來燈影行笑他貓食狗相爭爭如魚兒我
儂放放在溪邊不近情這四句全殺全活全縱全奪
若檢點得出一生參學事畢且道山僧四句與高峰
祖是同是別大須著眼看破始得。

師舉五祖演道譬如牛過窗楞頭角四蹄俱過了因
甚尾巴過不得今晚各下語看維那曰明早倩燈籠
替和尚通信師曰喚甚麼作窗櫺那以手指門曰和
尚請出師曰還要問你牛在那以手撫師背師便打。

師問知客你又作麼生客曰和尚老婆心切師曰這
是古人的客曰一番提起一番新師曰你倒會興波
作浪客曰賴和尚證明師曰錯問副寺寺曰今日事
煩不與和尚道師拈拄杖便打寺便喝師又打寺又
喝師曰明日綑起打六十拄杖你還喝麼寺曰恩大
難酬。

師舉杜順和尚法身偈曰陜府牛喫禾益州馬腹脹
天下覓醫人炙豬左膊上傅大士頌法身偈曰空手
把鉏頭步行騎水牛人從橋上過橋流水不流山僧
亦有一頌紅葉飄來白露稀籬笆且莫種薔薇電光
影裏穿針線繡出鴛鴦傍水飛山僧將二大士一串
穿卻只是諸人不得作平實尋常會亦不得作奇特
玄妙會且作麼生會曹溪波浪如相似無限平人被
陸沉。

示眾龍蛇易辨衲子難瞞古鏡當臺胡漢俱現不見
老趙州坐斷十方未肯輕易登人門戶然風聞有賊
不妨巡官搜夜一日到一庵主處問有麼有麼拋磚
引玉庵主便豎起拳早已豎降旗了也州曰水淺不
是泊舟處便行果然果然州又到一庵主處趙州遍
訪知己不肯慢人又曰有麼有麼貴圖賓主相見主
亦豎起拳頭豈是波斯獻寶州曰能縱能奪能殺能
活便拜者裏便是上大人丘乙己若是尒小生可知
禮也山僧若是做前庵主待它曰有麼有麼便曰無
端無端待他曰水淺不是泊舟處便曰自是撐篙沒
好手若是做後庵主待它曰有麼有麼便曰當面不
識待它說能縱能奪能殺能活便拜即向背上與它
一痛拳庶幾所豎拳頭終不浪施山僧如是說破二
庵主逗漏也要諸人直下了當不可向下文長留待
來日。

示眾若論第一義不在玄黃已剖之後亦不在聲色
未彰之前且道落在什麼豎起拂子云向這裏薦取
便見拂子頭上透脫兩間坐斷三際不落陰陽地上
豈拘凡聖位中以拂子左一拂云這一拂移山攪海
以拂子右一拂云這一拂打月敲雲復以拂子擲下
云踢翻雪峰毬敲碎禾山鼓到這裡不但二乘亡鋒
結舌即使千聖齊來亦立下風現今拂子已為諸人
說盡第一義了也大眾作麼生觀若以眼觀即是凡
見不以眼觀又同瞎漢向這裡二俱不涉下得一轉
語便可與山僧眉尖相見如無則山僧自道去也平
生不是慣饒舌為愛玄沙肝膽傾。

落堂從上祖祖相傳原無定法不過捨燈覓火即為
撥轉若也識波是水便為證據可見活弄獅子不是
捏定蛇頭也諸兄弟從無量劫來不認法身只認色
身我相堅固不用靈智惟用業識無明偏重如病患
膏肓盧醫難救中間若有兄弟要做性燥漢立地討
分曉老僧即不囊藏被蓋亦不移花接木便舉個現
成境界為汝點破如汾州無業禪師來參馬祖便問
祖師西來如何是密傳心印祖云大德正鬧在且去
別時來師方出門祖喚云大德師回首祖云是什麼
師即言下知歸如久客還鄉相似這豈不是不費一
毫氣力一喚便轉的樣子左右顧云大眾會麼不借
陳倉暗渡法一條大路直如弦以杖卓一卓。

示眾今晚知浴到方丈請山僧說茶話山僧只好舉
個諸人都曉得的公案聊為分疏以還茶錢昔趙州
住院有僧參次州云上座曾到這裡麼僧云不曾到
州云吃茶去又有僧相見州云上座曾到這裡麼僧
云曾到州云吃茶去院主遂問為甚麼到與未到俱
云吃茶去州喚院主主應諾州云吃茶去山僧看來
到與未到俱云吃茶去豈真花枝有曲直春色無高
下但院主纔疑著州復喚院主莫是從空放下莫是
就窩打劫具眼禪和不可草草且院主纔疑著州又
云吃茶去分明陷虎機關在未許傍人說是非諸兄
弟與山僧吼山共住若也識得趙州心肝始識得山
僧面孔不然業識茫茫因循度日復左右顧視云還
茶錢了也。

* 上供

天童老和尚忌日上供今朝七月乞巧日天童堂上
眾排立特地分班各爇香仰戴老人大道德獨不肖
行省時瞻几席為累他杖頭棒債原是消繳不得一
遇忌日尤愀然不樂不覺寸腸痛裂會將血淚和墨
寫作詩偈也知痛悼無端只為哀深考妣今日親煮
一碗脫粟飯擎在不斷香中雖非美饌具陳聊具孝
意供養大眾還知我師翁和尚親來受供也無以手
指像曰祖父從來不出門全身面目十分近遂禮拜
天童老和尚忌日拈香云今朝七月七率眾同磕額
特展肖像看尊容如舊識。

福嚴和尚忌日上供我師佛法電捲風馳我師道德
山高水長不肖子原自寸衷常存況當三週俄及今
日春深爛熳政是百花芬芳不於是日觀我師登堂
說法偏於是日為我師懸象白眾時事既然相違誰
不悽愴生感當時南泉為馬祖忌日脩齋應庵為隆
祖燒香添恨今日不肖又且如何合掌云伏惟尚享
福嚴和尚生忌生而無生那有生日無生而生豈無
生日跳出陰陽五行數隨緣居世陳年歷蚤歲機前
暗點頭寧煩借舌方拈出不拈出卻出格將手托起
碗脫丘馨香笑倒華筵席傍觀也應鼻頭存謾道龜
哥便眼赤。

奠林泉老宿林泉老道兄見弟通省麼我來不著相
君去不留蹤四大雲中影七情水面風今朝脫落盡
杲日喜當空雖然如是我還親覲拈香云一炷殷勤
無限意更憑露柱拜芳容。

天童老和尚忌辰記得我師翁和尚上堂云生也全
體現死也全體現生死與去來不隔一絲線恁麼則
今朝七夕又是全體示現時節縱有超格兒孫口吞
佛祖眼蓋乾坤似楊岐作女人拜也出不得他圈繢
不肖省又作麼生拈香云且將一炷頻頻爇聊表中
藏無限恩。

福嚴和尚生辰今日恭逢我老和尚悲願未了示現
降靈之日不肖省不妨略為分疏既有生日先有生
因何謂生因法性本來常寂靜亦不高踞涅槃山流
轉法身塵剎遍猶如日月光迴旋既有生因即有生
本何謂生本投契師貲正印傳虎頭虎尾逞風顛全
提照用無私處金縷衣披寶座前已悉生本便展生
機何謂生機最嫌說法落廉纖巧手惟彈獅子絃聽
得聲聲唱別曲前山雨過萬川圓若會生機可問生
緣何謂生緣樹種菩提花果全不須記錄滿新編承
當覿體全身是世臘短長何預焉今日從源至委縷
分花劈將我老和尚真面目十分漏逗諸人會麼一
喝。

天童和尚生辰前人曾說出家兒未可陰陽全拘束
本命元辰知落處值時拜奠不同俗今日是我師翁
老和尚降誕之辰也不是天垂寶蓋地涌金蓮只為
桐棺山頂悟得情與無情浩然大均的消息便乃鸑
鷟生來超別種祥麟育出異尋常即今諸人還見我
師翁落處麼若也未然不肖省略為分疏昔洞山問
雲嵒老人和尚百年後忽有人問還邈得師真否如
何抵對嵒良久云只者是山躊躇嵒云价闍黎承當
此事大須仔細山後過水睹影方知消息不肖省有
條攀條無條攀例遂拈香云只者是先天童來也月
色更無山隔斷天光只與水相連。

雪竇和尚忌辰老和尚道被諸方不留朕跡騰今耀
古大用全彰泯異同絕來去令人無處趨向亦令人
無處迴避今朝正月初十分明面目現在謾疑拄杖
一條深入青嶂勿謂芒鞋兩隻踏破白雲應識無縫
塔前雖然顯露其實虛空窟裡未肯隱藏大眾即今
欲與老和尚眼眼相覷心心委悉且道親切奉重一
句作麼生道天上有星皆拱北人間無水不朝東。

奠虎跑石公和尚恭惟我法兄石翁和尚其慧淵淵
其德謙謙閒氣獨鍾諸方仰慕憶我二人上方相會
時同赴圓覺法會共轉不二法輪從此天各一方不
啻風通千里以後各出維摩毘耶之室咸披迦葉金
襴之衣請我虎跑掩關又請登堂說法表三十年來
道誼如楊岐遇故人落葉動秋思又經十年餘各各
霜顏衰倦不能朝夕笑談覺交愈疏而心愈密茲予
留錫禁足之身忽聞雲棲坐逝之信直得椎胸密室
曳杖龕前聊表君子之交敢云香花羅列以雙手作
托擎勢云者個和盤托出冀老法兄圓覺光明藏中
請垂高鑑。

福嚴和尚忌辰行省罪犯彌天定業難逃入地獄巳
箭射本師老和尚常寂光中垂救垂救何故臂不外
曲。

福嚴和尚生辰靈光不昧觸處全彰今日是我先師
和尚誕辰遂拈香云者裡便是和尚生身面目㘞地
一聲出現了也試看冉冉高騰乾坤充塞使乃隱隱
脫化鼻竅難聞豈不是遮藏不得名邈不得取不得
舍不得和尚實際理地不同狹路相逢學人負荷全
身自應堂奧覷破若能買石得雲擔泉帶月庶幾近
似一喝。

* 機緣

僧問如何是祖師西來意師云為什麼你當門無齒
云老和尚不得瞞人師云瞞你一個。

僧問如何是衲僧事師云早間出普飯後歸堂。

僧問花須連夜發莫待曉風吹畢竟承誰恩力師云
春來無硬土。

師見一僧云腦後見腮莫與往來僧云兩眼對兩眼
師云向你道腦後見腮僧便喝師云且去。

僧問陸亙山谷超群幸藉晦堂指破且道指破個什
麼師云波斯嚼生鐵無盡眼空四海終被兜率捉敗
具何手眼師云識得老僧拂子也未。

吼山五問

大象全力蹴踏非凡今在波中舞鼻且道截流而過
者是同是別。

青獅昂首有弄一出六出俱非好手山僧曾倒騎上
崑崙諸人作麼相見。

閣上靈文藥山曾圖遮眼香嵒因甚燒卻。

青棘園中百花具足有人向群芳中揀得一株無根
樹否。

楞伽一片石只在咫尺間為什麼諸人踏不上。

僧箭鋒來參自敘女子入定頌云一馬不吃草眾馬
盡擔憂忙忙救得出失卻一頭牛師云好好一個公
案因甚有許多牛馬僧云和尚莫作恁麼會師云蝦
蟆𨁝跳上大羅天你又作麼生道僧議擬師云元來
不會僧欲開口師掇身向壁僧無語師轉身次僧云
學人欲求和尚代下一轉語師以手一劃僧云唾師
云唾唾又無語因示以女子入定頌云入定出定何
曾自寧好笑瞿曇也沒正經關門不及鄉村老那管
風翻水上萍。

* 偈

** 與覺悟上座(更字密啟)

「　夙世具靈根今生來不偶身居華胄門意向蓮花叟遂能持慧刃塵纓斷其紐飄然覺苑遊解脫獅子吼昭覺許令人呈偈堪垂後妙喜快總持投機不借口丰標似古人相較誰勝負君到南屏來儼然不請友予愧無清供所喜惟澹守趨鬧走門庭黃鐘雜瓦缶未識大雄虎寧避趙州狗識法知慎重操履端不苟君能會予意莫逆方堪久湖外湖波艷門內翠竹瘦一見已點頭何必更展手」


** 封關

「　疏懶生平若谷蘭無煩特地息緣攀高峰時憶那伽定且借山雲作護關」


又

「　何故身藏少出門深深此意對誰論山高人我交無益冰冷肝腸道自存曾記花顏呈色笑還憑鳥語敘
寒溫虎溪偶過元無事不比空馳電影前」


** 示子端

「　此事重工夫如問還鄉路識路即要行纔行莫停步但得到家時途程笑露布不看趙州無即忝雲門普討出意旨來明明勿錯誤面前妍與醜意中憎與惡百念任紛紛一一都不顧只有本參頭相從忘朝暮眉毛結作絲泥團難吞吐忽地伎倆盡如夢自然寤笑他說泥牛何異捉月兔」


** 示山眉禪者

「　我亦難相遇而今日在此雙耳遠不聞雙眼夜不視此是何因緣悟此明已事可怪他事明巳事盲相似勸君趁青年栗蓬拔棘樹石虎昨懷胎鐵牛今舉子無已說破了無煩更別示」


** 秦鳳臺居士問搊鼻因緣示以偈

「　明明面目鼻頭邊搊著能知始了然逐隊群鷗多傍水孤飛彩鳳欲凌天知音妙在聞雷鼓好手還須撐鐵船格外風光能受用憑他海界換桑田」


** 示問石監院

「　萬象森羅一法印了得一時無間隔趙州昔日曾遍參踏破草鞋掃腳跡隨我多年受艱辛為明單傳心行直當時呵罵老汾陽掩口眼開忽暢適此令今行解默然始信石靜無變易捋虎鬚兮稱虎子待看家風振黃檗」


** 示道濟上座

「　越山初會時磨礪曾相激闊別一年餘遐思如面覿猶記我嘉言特來訪留錫入門予無言青天轟霹靂暗機出埋坑自然射中的逗漏露筆尖碑斷幸難覓好金不躍爐真色寧沉溺師資看古人久長始共適」


** 示密化

「　憶昔晤吼山初見如故舊出語為法門不徒重機搆
如以箭穿楊妙在能中彀見予朴而純師禮不敢後緣應合別參傳衣遂親授中懷原不昧時時念拙陋知公協古風令予欽德懋不必訂同心依然共靈鷲來往出形蹤莫逆乃無漏」


** 感嗽聲自警

「　一靈寄身中暫時守門戶昔人喻旅亭究竟非故宇我今如戲場六根鬧鑼鼓端的在主翁所貴遵法矩予年三十六厭俗棄俯僂發意荷宗乘誓除生死苦乃既親明師又復食檀膴兢兢為好僧內省不愧古如何出家來多年欲力努懶惰礙精勤昏昧擾參悟一物無胸中水清魚不睹力士做金剛鬼魅避利斧矧承大菩薩提攜施法乳知病中膏肓靈針出伏豎曾以霹靂印喚醒出網罟三十有餘年如何蠱臟腑偷心尚未死定業來傍午一旦悔之遲不如今解組當應念大誓違戒墮雙瞽已破趙州無寧念雲門普此外問家祟豈我真肱股」


** 示超印

「　萬象森羅一印該印三不涉許誰猜當陽懸出無紋影捋虎擒龍大用來」


** 示廩山

「　不須洗耳向清流會得靈山一笑休自此藏身誰可覓青山常在白雲頭」


* 題讚

** 題蒼偶先生像

「　此漢清骨稜稜誰信赤心片片睿智出自夙成逢緣獨有先見玄晏掩戶恒安君公隱墻不見奇哉城市深山忘卻玄黃血戰所以臨去翛然絕無纖塵眷戀我來象外寫照寄語休認顏面」


** 題衷玉趙居士像

「　古心古貌似蘭妍身順欣添福慶綿眼曠休稱天放
客履輕漫道地行仙迎輪懶赴申公詔掃室勤摩魏武篇更有過人迥別處生能了得未生前」


** 題心如楊先生像

「　裴晉公自題云其貌不揚其才不良一點真心丹青莫狀余謂心如先生其念動時老胡過少林身影落壁時也其念靜時誌公到金陵兒聲出窠時也若不向動靜時識其面目而徒認繪影是猶波斯入市對面隔千山矣」


** 紫竹觀音讚

「　耳門打失證圓通現出雲衣自在容欲識婆心說法處數莖紫竹出芳叢」


** 自讚(楚僧請)

「　撩起便行意欲何往為覓知音不做孟浪收拾門庭熱鬧夢與他相見始玄賞」


** 書普賢大士像

「　憶背予書行願經時想普賢騎象形梵雲禪宿發願異血湧如雲供使令三帙全書還善畫描來筆筆頗有靈予見妙像索復題公即毫尖逗典型若非予念求菩薩如何見此光熒熒寄語瞻容具眼者勿令自念墮沉冥」


** 題李次公畫明州舍利塔像

「　三到鄮山年忝弱冠我佛迦文舍利爭看豈予無緣咫尺河漢啟座手擎七層頂綰內懸金鐘天神外扞縫孔四圍似花疊粲初叩未誠如隔羅幔次扣跪處碧珠紅煥因想靈奇誰不稱讚八萬四千塔雖分散一粒光藏寶色錯亂遂願此生日日瞻玩期禮恒沙豈敢間斷起此願時石穿木鑽忽見塔中白珠數串閃光飛動似收似換光射予衣身輕雲按晝夜寒暑禮不辭憚道侶次公立春元旦特寫此塔志誠焚盥兼寫大悲俱胝聯貫若一而三月滿月半末後一著
舍利公案盡未來際誠存精悍今供山房無畏床畔所冀弘慈令登彼岸願如舍利光明燦爛」


** 題示公亮居士

「　萬象森羅一印空眼前無物意何窮長安風月家家有此事還須在己躬」


** 題西天三祖商那和脩像

「　瑞草先生如來記非法非心悟入異衣缽已傳便轉身火光三昧等兒戲」


** 題二十三祖鶴勒那尊者像

「　者位尊者稱聖子幼斥婬祠亦俊哉異香結穗何祥也感師遙語即親來遇難不妨先預記供塔未許別分開雖知大用難思議惹我兒孫笑滿腮咄」


** 自讚(雪定侍者請)

「　者漢少年肩斜中年髮禿老年骨削手不龜足不繭佛口蛇心咬殺子湖狗大雄虎那管文殊獅普賢象如何躲在西子湖邊卻似藏在藕絲孔裏唯有雪定執侍多年此外許誰識你」


** 自題(珂雪侍者請)

「　者漢不效華亭拋綸亦不學嵒頭喚渡每來秋碧蘆花輒鼓滔天白浪有時一棹抹過須彌山有時一棹游遍香水海從教同舟性命都不出者手收放試問珂雪侍者還知麼」


** 題觀音讚

「　或云普門大士曾現泗洲大聖不知百億化身何從定得名姓即今衣缽頗奇畢竟是何心行若能直下分明處處潮音清淨」


又

「　螺髻中現百千妙雲放光動地諸仁見麼再看金縷袈裟一針孔一世界諸仁見麼見不見且置試道手中所擎的缽畢竟是何物須是諸仁自已出千手眼
始得咄」


** 自題

「　生平既無禪和子氣息亦無善知識模樣一副心肝五臟自尚不識那許人見無端被雲衲禪者持來描出不知賺多少人眼孔」


又(問石庫司請)

「　九峰指佛法於石頭說大說小地藏詰片石於心間辨內辨外以至或喝出懸之空中或點首動之地下此猶技墮神通終非究竟必也具機前照用為人天眼目秉格外成褫縱奪佛祖方可續臨濟慧命庫司能知此意不媿號曰問石」


** 題血畫觀音像讚

「　兩渡南海為訪菩薩潮音岸邊曾遶三匝歸來咒靈大悲叨怛驀地嗽聲戒雷震發方知腳下耳門通達僧繇難描如何血割逗漏一時呼梅止渴寄語觀者身須灑脫打箇噴涕會將虎捋」


** 自像(清涼初請)

「　住持顯靜曹山惡名流布退居西湖留錫未解石人腰帶懸出形山秘寶此寶人人現存人人不識密啟上座向描不成畫不就處有時高山仰有時清風掃始得」


又題

「　破戒破律喝佛喝祖者魔頭太莽鹵卻能活南泉之死貓變作寒山之吼虎不信看他手中白拂腦後拄杖為甚當揚露布」


虛舟省禪師語錄卷之三
門人超潪編

* 拈古

「世尊在忉利天為母說法優填王思佛命匠雕栴檀
像及世尊下忉利天像亦出迎世尊三喚三應乃云
無為真佛實在我身。」

【拈云實在我身話作兩橛。】

「世尊敕令獰惡鬼神等受佛弘護付囑不來者執熱
鐵輪追之令集一魔王謂世尊曰瞿曇我待一切眾
生成佛盡無有眾生名字我乃發菩提心。」

【拈云知心能幾人。】

「三祖商那和修尊者見鞠多徒眾多懈慢示以右手
上指即有香乳自空而下云是龍奮迅三昧如是五
百三昧汝皆未知是三昧者心不生滅住大慈力遞
相恭敬其至此者乃可識之于是鞠多弟子悔謝。」

【拈云險。】

「僧問百丈抱璞投師請師一鑑師曰昨夜南山虎咬
大虫曰不繆真詮為什麼不垂方便師曰掩耳偷鈴
漢曰不遇中郎鑑還同野舍薪師便打僧曰蒼天蒼
天師曰得與麼多口曰罕遇知音拂袖便打師曰百
丈今日輸卻一半。」

【拈云何處輸卻一半。】

「宣州坦禪師初開堂雪竇化主省宗出問諸佛未出
世人人鼻孔撩天出世後為什麼杳無消息師曰雞
足峰前風悄然宗曰未在更道師曰大雪滿長安宗
曰誰人知此意令我憶南泉拂袖歸眾更不禮拜師
曰新興教今日失利便歸方丈令人請宗至師曰適
來錯秖對一轉語人天眾前何不禮拜蓋覆卻宗曰
大丈夫膝下有黃金爭肯禮拜無眼長老師曰我別
有語在宗乃理前語至未在更道處師曰我有三十
棒寄你打雪竇宗禮拜。」

【拈云蛇須七寸打。】

「院主問馬祖近日尊候如何師曰日面佛月面佛。」

【拈云本色人只說本分話。】

「百丈山懷海禪師侍馬祖行次見一群野鴨飛過祖
曰是甚麼師云野鴨子祖曰甚處去也師曰飛過去
也祖遂把師鼻負痛失聲祖曰又道飛過去也師於
言下有省。」

【拈云順風捉蝶何似鬥水摝魚。】

「大梅山法常禪師僧將非心非佛語舉似馬祖祖曰
梅子熟也龐居士聞之欲驗師實纔相見便問久向
大梅未審梅子熟也未師曰熟也你向甚麼處下口
士曰百雜碎師伸手曰還我核子來士無語。」

【拈云觀師口與手不負見馬大師者只龐老子
善與諸老打口鼓無敗手因何一時鈍置然政
是有語如雷。】

「三角山總印禪師僧問如何是三寶師曰禾麥荳曰
學人不會師曰大眾欣然奉持。」

【拈云將尋常茶飯當砒礵用出似則似只是無
人聽熱碗鳴聲。】

「黃檗山斷際禪師問百丈和尚曰從上宗乘如何指
示丈良久師曰不可教後人斷絕去也丈曰將謂汝
是個人乃起入方丈。」

【拈云黃河水從天上來豈可向第二門頭指鹿
為馬。】

「湖南岑大虫禪師僧問如何轉得山河國土歸自巳
去師曰如何轉得自已成山河國土去曰不會師曰
湖南城下好養民米賤柴多足四鄰僧無語。」

【拈云以金鏃之機行電光之用直令分明啐啄
又吞吐不得不比琉璃殿上騎金馬明月堂前
輥繡毬。】

「蘇溪和尚僧問如何是定光佛師曰鴨吞螺螄曰還
許學人轉身也無師曰眼睛突出。」

【拈云好女不著嫁時衣。】

「鎮州寶壽禪師趙州來師在禪床背面而坐州展坐
具禮拜師起入方丈州收坐具而出。」

【拈云絃歌互唱八音克諧。】

「隆慶院慶閒禪師參黃龍時龍問如何是汝生緣處
師曰早晨喫白粥如今又覺饑問我手何似佛手師
曰月下弄琵琶問我腳何似驢腳師曰鷺鷥立雪非
同色。」

【拈云自已眉絲未知多少又烏能知老胡當門
齒缺腳穿沒底靴踏著湖湘月始許他開兩片
皮說家常茶飯。】

「上封佛心才禪師參靈源詮曰此事我見得甚分明
祇是臨機道不出一日竊觀鄰案僧讀曹洞廣錄至
藥山採薪歸有僧問甚麼處來山曰討柴來僧指腹
下刀曰鳴剝剝是個甚麼山拔刀作砟勢師忽欣然
摑鄰案僧一掌揭簾趨出衝口說偈曰徹徹大海乾
枯虛空迸裂四方八面絕遮攔萬象森羅齊漏泄。」

【拈云見不到虛空成窟籠覷得破平地起波濤
將齊物論作絕交書無可無不可。】

「徑山宗杲禪師參圓悟禪師悟舉有句無句如藤倚
樹問之師纔開口悟便曰不是遂問悟曰聞和尚當
時在五祖曾問這話不知五祖道什麼悟笑而不答
固問之悟不得已謂曰我問有句無句如藤倚樹意
旨如何祖曰描也描不成畫也畫不就又問樹倒藤
枯時如何祖曰相隨來也師當下釋然曰我會也遂
著臨濟正宗記付之。」

【拈云臨濟一家如當門獅子來便咬煞如何青
天白日自著鬼魅自此一家有事百家忙吾末
如之何也巳。】

「南峰雲辨禪師參圓悟問曰淨裸裸空無一物赤骨
力貧無一錢戶破家亡乞師賑濟悟曰七珍八寶一
時拏師曰禍不入慎家之門悟曰機不離位墮在毒
海師隨聲便喝悟以拄杖擊禪床云吃得棒也未師
又喝悟連喝兩喝師便禮拜。」

【拈云這邊那邊那邊這邊一種作貴人教誰賣
柴炭南峰呼喚歸來早巳料在正月半。】

「象耳山祖覺禪師參圓悟悟舉羅山道有言時踞獅
頭收虎尾第一句下明宗旨無言時覿露機鋒如同
電拂作麼生會師擬對悟便喝愈更迷悶後閱浮山
遠削執論若道悟有親疏豈有旃檀林中卻生臭草
豁然作偈寄悟曰出林依舊入蓬蒿天網恢恢不可
逃誰信業緣無避處歸來不怕語聲高悟曰覺華嚴
徹矣。」

【拈云鼻下失卻口即能以閃電光穿破古今今
人嚇鬼何異鄭州出曹門。】

「無著妙總禪師參大慧慧問古人不出方丈為甚麼
卻去莊上吃油餈師曰放妙總過妙總方敢通個消
息慧曰我放你過你試道看師曰妙總亦放和尚過
慧曰爭奈油餈何師喝一喝而出。」

【拈云妙總會用八面旋風有時穿林􃍞樹有時
刮沙起塵妙在有用無跡。】

「仰山問溈山大用見前請師辨白溈下座歸方丈師
隨後入溈問子適來問甚麼話師再舉溈曰還記吾
答語否師曰記得溈曰你試舉看師便珍重出去溈
曰錯。」

【拈云師資相契處一如舉袖藏雲一如掉棒打
月一如吞霞充腹一如借風當扇滴水滴凍如
川如海。】

「雪竇重顯禪師參智門即伸問曰不起一念云何有
過門召師近前師纔近前門以拂子驀口打師擬開
口門又打師豁然開悟僧問德山臨濟棒喝已彰和
尚如何為人師曰放過一著僧擬議師便喝僧曰未
審祗恁麼別有在師曰射虎不真徒勞沒羽。」

【拈云顯師從這裡過來故能拈出千仞瀑花以
當清供。】

「法昌倚遇禪師參北禪禪問近離甚處師曰福嚴禪
曰思大鼻孔長多少師曰與和尚當時見的一般禪
曰汝道我見時長多少師曰和尚大似不曾到福嚴
禪曰學語之流又問來時馬大師安樂否師曰安樂
禪曰向汝道什麼師曰教和尚莫亂統禪曰念汝新
到不能打得你師曰某甲亦放和尚過。」

【拈云臘雪連山白春風透戶寒。】

「雲居山了元佛印禪師投機於開先出為宗匠僧問
如何是佛師曰木頭彫不就曰恁麼則皆是虛妄也
師曰梵音深遠令人悅聞。」

【拈云春風放花生趣儼然。】


* 頌古

「世尊陞座文殊白槌。」

【未出母胎巳度人巍巍高座更精神欲疑臘底寒香
異不共桃花萬樹春。】

「世尊一日坐次見二人舁豬過乃問者箇是甚
麼曰佛具一切智豬子也不識世尊曰也須問
過。」

【人世依樣畫葫蘆箇箇茫茫業識奴會說窩中善打
劫無錢卻解用青蚨。】

「阿難隨世尊次見一古塔世尊便作禮阿難曰
此是什麼人塔世尊曰此是過去諸佛塔阿難
曰過去諸佛什麼人弟子世尊曰是吾弟子。」

【即今日月古乾坤反轉眼來一口吞拜倒袈裟非落
地明明據坐獨為尊。】

「迦葉尊者一日踏泥次有一沙彌見乃問尊者
何得自為者曰我若不為誰為我為。」

【開口便將正令行似棋著著有深情爛柯人在能看
破仙氣凌凌眉宇清。】

「倒卻門前剎竿著。」

【問到別傳本位呼剛剛應著嘴盧都果然好箇屠龍
手不借扁舟過五湖。】

「馬鳴尊者問富那夜奢尊者我欲識佛何者即
是富那祖曰汝欲識佛不識者是曰佛既不識
焉知是乎祖曰既不識佛焉知不是曰此是鋸
義祖曰彼是木義祖問鋸義者何曰與師平出
馬鳴卻問木義者何祖曰汝被我解馬鳴遂悟。」

【鳳髓龍肝且謾飲鎔銅幾杓勝仙品髑髏熱氣都乾
盡一吐珠璣光似錦。】

「達磨初見武帝。」

【想落肝腸草亂生空飛蝴蝶鬥蜻蜓百年伎倆來收
拾誰聽諸天奏樂聲。】

「五祖一日詣碓房問盧行者曰米熟未者曰熟
也未有篩在祖以杖擊碓三下者三鼓入室得
其衣缽。」

【父書未解兵乘其無備失先聲兩階千羽垂裳
得從此河清奏太平。】

「院主問馬祖近日尊候如何祖曰日面佛月面
佛。」

【君向瀟湘我向秦從來化外善為賓銅頭鐵額分明
在卻隔千山未易親。】

「百丈野鴨。」

【習俗移入誰得逃空將名物假呼號自從野鴨知消
息卻笑秋鵬度九霄。】

「婆子拋兒。」

【何處行來這樣婆風流灑灑攪洪波當時敲板阿師
在直教吞聲不奈何。】

「丹霞燒木佛。」

【當年手法高醫馬不用草獲得真舍利賽過無價寶。】

「聞聲悟道見色明心雲門舉手云觀音菩薩將
錢買糊餅放下手卻是饅頭。」

【陶融萬物數神工不在栽培雨露中昨夜東君消息
至捲開絕艷半春風。】

「鴦掘產難。」

【事不關身任急緩笑他鴦掘盤兒算縱饒子母救完
全不及當時早倒斷。】




「南泉斬貓。」

【辣手豈真濺血冤無端空惹滿堂喧若非逆子頭顱
換海出崑崙未識源。】

「長沙千佛名經。」

【夢客紛紛過旅亭誰知蹤跡杳冥冥青山重話經千
疊流水終須度別汀。】

「保福從展禪師因僧問雪峰平生有何言句得
似羚羊掛角時師云我不可作雪峰弟子不得。」

【孤峰何事伴空鐺慣入洪波釣海鯨自此歸來無別
興枕頭一覺到天明。】

「百丈撥火。」

【迷倒通身最可憐甘將鼻孔教伊穿山前石女青眸
冷幾度尋花枕月眠。】

「道林吹毛。」

【三十年前不放聲一朝紅粉贈佳人楚天月漢地星
至今何處尋消息水出清溪聽素琴。】

「女子出定。」

【洞庭一湖水冷浸楚天月客星犯斗牛莫信君平說。】

「法眼指簾。」

【東風忽動落花香惹得雙飛蜂蝶忙只向枝頭尋活
計不知春色過鄰墻。】

「頌三玄。」

【虎鬚曾捋建綱宗李白桃紅春色中舒卷臨時誰薦
得黃鸝上樹囀東風。】

「香嚴上樹。」

【古路堂堂識者稀只從畫餅欲充饑而今鬥折蒼龍
角化作金鵬海外飛。】

「剌史李渤來問歸宗赤眼師教中所言須彌納
芥子渤即不疑芥子納須彌莫是妄談否師曰
人傳使君讀萬卷書籍還是否曰然師曰摩頂
至踵如椰子大萬卷書何處著李俛首而巳。」

【矜能盡道頗通古誰信三三非五五多有世間可笑
事將軍空射石中虎。】

「僧問趙州從諗禪師初生孩子還具六識也無
師曰急水上打毬子。」

【短草薰蕕滿野塘月中丹桂自幽藏嫦娥宮裏都遊
到始信返魂花未香。】

「藥山惟巖禪師謂雲巖曰與我喚沙彌來巖曰
喚他來作甚麼師曰我有個折腳鐺子要他提
上挈下巖曰恁麼則與和尚出一隻手去也。」

【眼觀東南意西北三十車輪共一輻分處能合合處
分藏嬌不必在金屋。】

「丹霞天然禪師訪龐居士見女子靈照洗菜次
師曰居士在否女子放菜籃斂手而立師又問
居士在麼女子提籃便行師遂回。」

【未易交談便見心大家空步上雲岑好花鋪作錦茵
坐還聽聲聲澗底琴。】

「洛浦山元安禪師見夾山不禮拜背面乂手而
立山曰雞栖鳳巢非其同類出去師曰自遠趨
風請師一接山曰目前無闍黎此間無老僧師
便喝山曰住住且莫草草雲月是同溪山各異
截斷天下人舌頭即不無闍黎爭教無舌人解
語師佇思山便打自茲服膺。」

【竿頭絲線從君弄引得鯉魚親入甕化作金鱗插翼
飛沖天不借清風送。】

「溈山靈佑禪師參百丈丈令師撥取爐中有火
師撥之曰無火丈躬起深撥得少火舉以示之
曰汝道無這個聻師由是發悟。」

【不必攔腮劈面拳輕輕紅線腳跟牽自從會得翻身
法貶上眉毛不見天。】

「僧伽難提問伽耶舍多鈴鳴風鳴。」

【日一團兮月一團誰知日月兩般般分明相似難瞞
我露出鳥珠眼界寬。】

「獅子尊者白乳涌高三丈。」

【身非我有不吝頭唾棄髑髏一水漚劍樹橫行無忌
諱霞標出格見風流。】

「般若多羅尊者出息不隨眾緣入息不居蘊界。」

【法法頭頭歸自巳百千三昧妙無比文殊薄荷穿金
鐶這箇畜生真較異。】

「慧大師入市調心。」

【中心一點多神變勿認妍媸徒看面閃電光中換眼
來虛空落地成幾片。】

「三角米麥荳。」

【久慣崖高鳥送行自然出語解輕輕試將好耳悠然
聽莫是黃鸝新囀聲。】

「僧問趙州初生孩還具六識也無州云急水上
打毬子。」

【短草蕙蕕滿野塘月中丹桂自幽藏嫦娥宮裏都遊
到始信返魂花未香。】

「僧問蘇溪如何是定光佛溪云鴨吞螺螄。」

【分明只是兩莖眉自面不知更問誰狼籍當場親說
破依然不薦實堪悲。】

「僧問睦州如何是禪州云猛火著油煎。」

【殘羹餿飯漫垂涎好火鐺烹古澗泉新味清香頗可
愛縱然一滴也爭妍。】

「僧問大隨如何是和尚家風隨云赤土畫簸箕
曰未審此理如何隨云簸箕有人米跳不出。」

【無煩鐵帚虛空掃洗面貓兒自道好一物不為大用
來明明消息為君報。】

「兩堂首座同時下喝。」

【主賓分得甚分明誰信明明眼卻盲勇智兼全真辣
手殺人如草不聞聲。】

「正法眼藏瞎驢邊滅卻。」

【一株大樹蔭兒孫罵倒瞎驢沒處奔冤氣至今泄不
得黃河水濁出崑崙。】

「臨濟賓主句。」

【將軍肘後重神符臂使貔貅百萬呼神器若非親拾
得難將燕石比珊瑚。】

「慈明參汾陽掩口大悟。」

【乾坤坐斷眼前看那怕髑髏氣未乾劍樹排開鋒色
利自然觸著骨毛寒。】

「黃龍三關。」

【層層關鎖不嫌多自有仙人驀直過記得青牛來老
子至今紫氣滿雲阿。】

「大慧問圜悟有句無句如藤倚樹意旨如何悟
云描也描不成畫也畫不就又問樹倒藤枯時
如何悟云相隨來也慧大悟。」

【鼓打新羅漢地聞南山下雨北山雲丹青巧手誰描
得十八灘頭錯認君。】

「藥山謂雲嵒與我喚沙彌來嵒曰喚他來做甚
麼山云我有箇折腳鐺子要他提上挈下曰恁
麼則與和尚出隻手去也師便休。」

【眼觀東南意西北三十車輪共一幅分處能合合處
分藏嬌不必在金臺。】

「洞山過水睹影。」

【三春好景耐花看不止無人幽谷蘭一把柳枝收不
得和煙搭在玉欄杆。】

「僧問曹山朗月當空時如何曰猶是階下漢進
云請師接上階曰月落後相見。」

【平生戲耍眼無青愛看懸崖花倒生天女還呼雲裏
下教吹鐵笛和簫聲。】

虛舟省禪師語錄卷之四
門人超潪編

* 佛事

** 釋迦佛開光

迦文老子將正法眼藏付囑流通無令斷絕看來父
母所生眼悉見三千界人人有分但以濁智流轉不
能觸處圓明且道臨濟小廝兒卻具一隻眼落在甚
處以手指像云看取堂中新現身青珠突出無遮障。

** 韋馱菩薩開光法語

師舉筆一點云太空一點非筆非手轉根本於法輪
即暗即明徹雙珠於慧照不同括垢磨光自殊鏤空
雕影將見天眼變為法眼懸古鏡於微塵化身出於
全身超摩尼於幻夢大眾即今見韋馱真身麼不遜
落伽千眼處提婆萬目空穿鑿一喝。

** 掛鐘板

行持佛祖正令鑿開人天眼目且道正令眼目在什
麼處以鐘板各一敲云不是擊空無響誰個耳門迸
塞。

** 為孤雲師起龕

龍不停雲鳥不定木可止則止可去則去孤雲公還
會麼舉頭看霜月任運落前溪以杖一撥便起。

** 入塔

僧稱六和不少法侶公字孤雲縹緲一片歸何處老
僧曾送破暗燈今復請入黃金塔遂以靈骨送入。

** 為時吉禪人火

舉炬曰吉禪人還會麼好看焰騰騰空索索髑髏
盡無多子放出清輝滿大千喝一喝擲炬。

** 為比丘尼木生火

奇哉木生童真入道久修潔行深解法要不料淨緣
夙定借病拋塵索浴更衣坐龕辭眾雖然如是猶未
倒斷山僧今日將梵唄真言化作靈燄三昧遂擲炬
曰好看遺骨含香氣朵朵優曇火裡生喝一喝。

** 為比丘尼成善火

年當十九即思出纏有志向上袈裟搭肩五十三年
砥厲彌堅今日臨行山僧助汝一把火好個轉身消
息子頃刻花開火裡蓮便擲炬。

** 入塔

已經火浴纔出金蓮更有末後一著教汝通身無依
方能脫盡廉纖遂舉骨曰送入團頭無縫塔藏身直
向劫雲前。

** 為慕如禪師起龕

圓通無泥滯葫蘆水面轉助汝拄杖力行行飛閃電。

** 下火

多年梵行厲清修為眾殷殷願未休預識臨終能坐
逝穿衣沐浴剃新頭說偈而去不負家出囑請山僧
作麼施設舉炬曰者裡光芒惡辣手放開紅燄光光
透不但髑髏能喪盡山河倒轉虛空走慕如師還會
麼欲了竿頭再進步應同露柱翻筋斗擲炬喝一喝。

** 為月生火

克峰曾觸面孔吼山供我客用欲索傳衣消息曾將
機緣呈頌雖然一病難扶猶喜展掌拈弄昨朝洗淨
便行今日如何相送舉炬曰剛剛這個光明火直教
心花爛熳開。

** 入塔

團圞無縫塔坐斷十虛不是其人未易登入山僧扶
汝坐享黃金國。

** 為宏志禪人火

視聞視聞汝相隨我二載或遣提鐺煽炭或使挈壺
展單無非將本分妙用示汝昨臨行時把手呼喚欲
汝知個用處今日老僧同眾送來使汝一時百雜碎
且道憑何神力攛炬曰輝天鑑地。

** 為范宅童子火

豈真童子無知如何掉舟遊戲應信定業難逃忽爾
淵沉不起幸遇山僧為汝得沾法利遂拈火炬曰銷
歸性火空塵障光燄騰騰超佛地。

** 入塔

來時錯卻路頭撞入血布袋裡此日命根不斷依然
茫茫迷去處拈起骨日放你在老闍黎塔裡使尒奉
師之命遵法之紀還須靜中知消息普化雲頭搖木
鐸。

** 為德化禪人火

九蓮住後吼山來辛苦牧牛未展懷老病生緣今已
盡寒霜夜去誰徘徊誰徘徊消息好從來無伴侶獨
步來時道舉炬曰會麼好看老僧五色光中劫外火
空諸所有沒纖埃。

** 為如松禪人火

形骸露皮肉如雲幻出沒若是了事人母胎不再續
如松上座臨終能解坐逝深厭勞生桎梏老僧助汝
一把火現出蓮花光燄爍破閻浮五濁。

** 為劉門亡女火

劉門李女年方十六清姿淑行世壽先促念靈魂兮
何依慘剩骸兮在木何不學無垢女寂滅為樂月上
女遊行自若舉火炬曰會麼從教濁氣髑髏空祥光
等妙覺遂攛火炬。

** 為檀林上座火

栴檀林裡盡栴檀分得一枝香似蘭而今葉落歸根
處不剩枝條與世攀雖然如是老僧還助汝性火烈
燄舉炬云從此無影樹頭藏不得光明一片自閒閒。













* 行由
門人超潪記

乙未顯淨眾請師說行由師曰山僧慈水人也生于
萬曆巳亥冬月九歲先父授以儒業十六婚娶十八
因病痔即知身為梏桎遂厭腥持素十九渡海禮普
門大士見嵒下僧血書華嚴密起書經之願年二十
二歲于家樓上懸佛像書法華經喜訪僧行好事二
十三歲興萬人緣佛會于本邑永明寺每愛趺坐一
坐輒輕安飄飄若騰空者心亦不怖以知身心本無
一物也喜看金剛經於應無所住句若有省處後忽
睡去忽見自身了無身相亦不見床衾房室信寤寐
如騰騰自在即信口拈一偈一華五葉平地風雷陳
倉暗度虛空粉碎不須更覓西來意敲破髑髏我是
誰從此棄去舉業二十四歲參紹興雲門湛和尚時
講法華經畢猶未下座即合掌立而問曰某為了生
死特遠來見和尚師曰你將什麼喚做生死某曰久
已家破人亡師曰還要戒不來處戒做不來處做某
曰者卻不是向上事師舉起經曰是你有許多般者
裏只以教印宗曰我只腳跟穩當那管宗教師頷之
後過杭訪聞谷大師於上方寺一見便喝師曰什麼
要緊某又喝師曰喝且置須二六時中驗將過方始
得曰本分事如青天白日驗他做什麼師無語過龍
門山訪寶壽石和尚時師閉關次見某曰立者便是
質之居士麼曰莫錯認面孔師曰你面孔在甚麼處
某打一圓相師云我知你伎倆有盡某即一喝師曰
者一喝從那裡來曰不妨疑著師即掩卻關門某又
一喝師即開之某作低頭勢師輒贈以手書偈詩甚
相得過十八澗理安訪雪嶠大師師同箬菴和尚蔡
子穀茶次師問某鼻孔一竅取氣足矣為什麼排開
兩孔某曰為他按陰陽知時節箬曰居士不要者樣
註解嶠曰我也曉得按陰陽知時節道理箬曰老師
父不要隨居士腳跟轉曰者箬師討便宜折便宜箬
便對予案上打一掌某遂以頭作受打勢嶠曰你兩
下不要者樣弄某一喝二十四歲冬時訪金栗老和
尚時與蘇州僧同見師曰一個蘇州來一個慈谿來
何處相會來僧曰和尚莫強分南北師即與僧頭上
打一棒僧無語某即進曰可惜和尚省力事不做師
即打某一棒曰可惜某甲痛癢不知師即放卻棒曰
你且道看曰落花有意隨流水流水無心戀落花師
曰閒言語某即禮拜師曰你見個什麼人曰今日親
見和尚師曰你有省處我取個法名與你喚做通省
自後再參次師在三門首便曰你到者裡來該與你
三十棒你未到者裡來也該與你三十棒曰恁麼恰
似狂鹿中箭也師即打一棒某一喝師以手推一推
曰你若無心我便休某即禮拜自後廿五歲至廿八
歲自知脫落世網任譏任笑以城市為山林以妻子
為道侶遇哀不哭處慶不賀有時居師道于西席有
時寓禪屋于東林同邑費廣微請說法於黃巖同宗
子雲請登座于普阤俱卻之以識法者懼是年又在
嘉禾忽患伏枕幾不能起自悔習氣未盡悟非究竟
遂重拈斬貓公案病中細看忽於梳頭處曉得拈頌
代別各有體式曹洞臨濟各有作用不可杜撰一類
去也輒口占斬貓頌曰南山雲北山雨滴滴分明獅
子乳我是鵝王親揀著不妨也弄閒家具破山和尚
在杭金鼓洞住靜訪之問某何處來予豎一指師舉
一石打之予合掌曰好個辣手漢後付法開堂于東
塔予往參之問曰眼中出火時如何師打一棒予一
喝師又打一棒予又一喝師連打數棒予連喝兩喝
時血滿衣裓即時逐出院予呵呵大笑而行次日募
齋請上堂將至三門師見便罵曰者風顛漢又恁麼
來也予曰只為婆心太切師以手作招進勢予倒退
一步師一喝予便拜因此機投贈虛舟之號是冬師
翁老和尚請住於天童予至山相見予曰昔承和尚
賜痛棒今日已知痛癢師曰作麼樣知痛癢某曰適
來路上梅花刺破眼睛師以手指座位曰你且請坐
予一喝師曰喝個什麼予曰缽盂峰頂掛寒冰師頷
之自後黃元公請上堂予出問曹洞金針玉線則不
問電閃雷轟事若何師便棒予便喝師連打兩棒予
連喝兩喝師曰喝後事作麼生予顧左右日若作喝
會棒會入地獄如箭射後因師翁老和尚欲往溈山
本師和尚寫書與予令予留之予遂同二馮先生及
諸紳士留住馮請上堂予問去即印住住即印破去
住即不問如何是印紋露處師打一棒曰印紋破也
予曰今日捉敗販鹽漢師又打一棒曰拄杖飛龍成
變化清涼缽裡不藏身師曰未夢見在予以袖掩面
而出師後對涵照書記曰居士問話我要刻的以人
天面前不昧他也因刻天童舊錄時林野和尚初會
記寮予問曰者阿師為甚不剃鬚師曰山僧不多事
曰為甚又剃髮師曰錯在當初予曰如何得不錯去
師曰山僧慣隨順予曰恁麼則隨人起倒師曰不妨
疑著予一喝師曰者不唧溜漢予笑廿九歲因先人
去世孝巾過武林遇漢月和尚初開堂于淨慈適初
一日也會眾數千獨予出問臨濟宗旨如何演唱師
曰居士向未進三門時道一句看予一喝師曰且要
問你溈山公案如何是有句曰鳥啼崖上竹如何是
無句曰風刮寺前山如何是有句無句曰分身兩處
看如何是樹曰湖南山上有如何是樹倒曰仔細如
何是藤曰和尚要他何用如何是藤枯曰剌在如何
是樹倒藤枯予以手指地如何是句歸何處曰和尚
如何是呵呵大笑曰政是鐵作面皮如何是呵呵大
笑歸方丈曰和尚即今在何處師曰記三十棒明日
打你曰恁麼則轉身禮拜去也師以拂打圓相曰你
跳得圈繢出麼曰今日雖布彌天綱怎奈伊非種草
師便下座首座師扯予手曰祖禰不了殃及兒孫曰
過不在我禍不在你座擬開口被予一推座無語時
翁鴻業問今日相見機緣先生從何處得來予豎一
指翁曰不會予曰快著痛鞭時大眾擁簇相看幾作
笑柄傳矣漢和尚後寫書與予曰居士可惜你乾乾
淨淨竟做了一橛頭硬禪若便如此同行太多前日
上堂問話也有好說話也有不好說話莫是狼牙棍
打地可惜老漢一杓熱鐵太半撥在寒冰地上也自
後十年長在天童每見上堂便喜出問師翁老和尚
亦喜與盤桓請授具戒老人亦允之因不能長奉巾
瓶于左右陳四罪以自愧師亦手書親口出親言馮
留仙鄴仙爾赤馮先生九霞劉先生俱老和尚內外
得力護法也為予搆室竭誠供奉遂得一意親近老
人得沾法利師一旦欲至通玄終老予舟送至姚江
臨別時見師舟中巍然趺坐問曰今日臨行消息如
何師曰覿體承當曰恁麼則別峰禮拜去也師曰放
你三十棒曰大似恩大難酬師笑之即呼玄玄師將
我平昔所穿衣送居士曰恁麼則衣缽在某手裡也
師曰你豈無分向曾請問法嗣十二人所最得意者
屬意何人老人獨首贊本師他做得我幫手密記此
語耿耿在懷也不意歸隱通玄竟爾示寂是年天童
虛席予請山翁和尚主席又因雪竇荒廢同眾三請
石老和尚始得中興乳峰四十六歲老母背世遂過
竹瓢中求石和尚薙髮即授以大衣山翁和尚辭天
童後奉雪竇命請金粟和尚補處因上堂問曰水清
無魚盡法無民請問和尚如何裁決師曰山僧打退
鼓予便喝師打曰更要與汝一頓曰凜凜鐵面無私
曲四海風行見太平師曰獨汝皮下無血予又喝師
曰放汝三十棒師每說予不曾摩裙擦褲與衲子辛
苦一番他日汝會下必無人為汝效力也又曰你似
木頭相似要經我斧頭過始得一日室中舉雲門清
波無透路勘問予對以興波作浪去也師連打七棒
遍身疼痛起來禮三拜師頷之後聞雪竇和尚六旬
特募齋設供呈以偈搆竹為廬住乳峰漸成樓閣布
重重曾承冶鑄恩高厚愧未攜瓶役效供忠國蒼顏
今復見趙州春色獲相逢還欣生日雲門在時向朝
昏覲道容以予早晚必禮先和尚及本師二和尚也
時法幢兄請上堂予出問有一人不拘時尚不遵法
規孤迥迥悄巍巍做得格外人也未師日莫妄想曰
怎奈落在圈繢師便打曰騎得溈山沒鼻牛化作孤
雲伴鶴飛師連打兩棒予連喝兩喝歸位予求師題
像師即題曰實而虛虛而實虛實明明兩眼赤坐斷
春風三月天鐵船高駕虛空窄題畢謂予曰昔歸宗
兩眼赤我要你做歸宗也予拜謝別後因虎跑石公
和尚三十年道友也請供養虎跑予遂應以坐關之
名然心心惟念本師仍上徑山及相見問如何是本
分事予向前禮拜師曰我不問汝禮拜曰四稜不著
地師曰作麼拜曰一任明鑑次早又問如何是本分
句曰殺人放火師曰如此亦明本分事耶曰某甲卻
是從實供招師曰者樣儱侗再道看予拂袖便行次
命取漁樵錄與予看師曰你做個漁樵大老予曰卻
是難做師曰你不會做樵單做個漁樵大老予曰某
別有做法師曰怎麼樣做予曰慣騎三腳驢日行千
萬里師曰是甚麼話曰政要和尚覷不著便行次年
又上徑山師仍命住方丈四月本師為嚴統事出予
在山募糧供眾八月至松江超果寺纔拜見時師曰
我老和尚付我手卷我今亦寫出印證手持此卷內
寫數語表信回至虎跑石公和尚親同執事請上堂
因虔請難辭冬底拜雪竇和尚手書一偈與予曰三
十餘年省道者一朝得法徑山老珍重行持莫浪傳
此語分付卻甚好幸得蚤遇大尊宿使出門不走岐
路是討大便宜餘何必再說。




虛舟禪師語錄卷四(終)











* 虛舟省禪師詩集

** 題溪飲庵老宿詩刻

「　誰是西溪第一庵泉迴面面鏡光涵身忙誰得煙霞住眼冷方能澗石耽磬落清聲書未捲缽分午食鳥來參幾多逸興歸佳句我欲然藜細細探」


又

「　水到西溪分外幽年年清映似深秋君能一口都吞盡黃葉何曾一片浮」


** 清冷峰

「　如何清冷出危峰水上山行話未空誰是坡仙能著眼廬山面目一般同」


** 竹影庵

「　雲中樓閣謾重重竹影偏貪好寄蹤既是藏身不著跡問君何處可相逢」


** 送粲侯道契

「　杜門終日俗緣辭品到堪傳別有思噬臍空煩貽後悔點頭應得悟前知窺春芳艷終開晚鬥雪奇葩不待遲混沌未來參面目無聲處處曲中詩」


** 重晤三宜和尚

「　龍門憶昔獲追隨獅吼曾聞聲似雷密契無煩蹤跡合深知豈藉信音回悲今法窟禪多亂誰整宗綱興未頹獨步鴛湖重話舊來遊先喜報鳴槌」


** 送箬庵和尚

「　理安昔日憶相逢雙徑同時茶興濃為問鼻頭兩孔異傍施一掌爪牙雄即知作略端難及迥絕諸方大不同渴仰多年欣再會還期啐啄鼓玄風」


** 題秋遊圖送玉京

「　境熟無佳趣寄想山水好況到清秋時落霞映樹抄徘徊入谷口紅葉堆澗道曳杖登其崖雲微影渺渺洞屋與蘿關鑿出非人巧坐此看奇嵒壁削千尋峭
下到清溪邊澄泓鮮可釣沿路看遠峰巒青翠猶繞有鳥啼還歇有樵歌復嘯夾岸荻花斜白蘋連渚草始知綠野寬怪煞人間小因憶赤松遊獨交黃石老余亦有此志秋深增懷抱」


** 送爾階道友

「　小搆幽居可話空還栽秀竹間青松繩床坐後經行看一似襄陽無事翁」


** 示韓聖瑞居士

「　當年黃檗重心師記得香嚴忘所知但貴入門無別物何妨借路寄深思譬如葉落根還在又似花開春不離薦取全身明露處達磨政是未來時」


** 和易修兄良知有感偈

「　路泣千岐嘆世人腳跟放好即同真得來不是艱難事可聽鶯啼二月春」


又

「　太煞茫茫即俗人青山白骨問誰真收場看破雄心死雪月梅花不借春」


** 與聞階文學

「　分襟曾未久夢去又思君筆落青湘錦琴翻綠綺雲壁龍晴亦點石虎吼還聞僻性兩能合紅斜弄影曛」


** 贈嚴𨍏轢居士

「　奇哉𨍏轢翁住家忘家計視家等夢中夢裏任遊戲予來到君家始識君大意不必別言他待予得野趣問予欲尋廬何妨我屋住書篋任我翻藥籠憑我取僻性愛深禪品過德星聚隻眼突頂門八面光射曙看破碧玉階空散天花雨只還本色人門栽黃檗樹」


** 壽益城兄

「　來從佛國解譚經悟得身非此日生花影方移棋局就鶯聲初囀浩歌成遊山不引盧敖杖對月惟聽子晉笙天愛歲星添紫氣霞光片片映春明」


** 贈琴川嚴于度

「　因何而示疾愛煞淨名身息意窮三指疏交謝四鄰花閒容鳥度水靜怪魚親骨瘦千峰立迴眸看俗人」


** 和髻珠嚴居士韻

「　行來豈僅叩名山喜得逢君展笑顏巳信五車歸夢幻定知一鏃破重關蒲團宴坐休嫌寂鐵笛橫吹儘耐頑薦取風光憑劫外拚身共住水雲間」


** 寓顧瑞屏山房

「　卜築愛深處青蘿掛竹扉苔深和石滑花淡帶雲微坐坐憐虛碧行行驚落霏真仙應不遠更莫問漁磯」


** 與易修兄長句

「　自分劣根人依然未大寤被人呼腐鼠受盡魔所挫幸以夙緣來得契知音晤傾蓋締素好知非隨緣墮骨力似大年丰致肖玄度化日繼慧燈不殊真鼻祖濟上顯縱奪洞下明回互智者了影鞭實余深欽慕若猶說利鈍笑倒雲門普拈穎寫至此惟冀當面唾」


** 讀靖節詩

「　古今詩滿帙獨愛陶令篇韻非風華勝句以人品傳大節分中事知誰不愧天先生清意遠如其性本然不計五斗米寧論二頃田歸來存傲骨剝啄謝車軒門前柳種後逕底菊開先寤寐羲黃想何妨托醉眠鳳飛曾度漢虯隱亦沉淵景行仰高德竹林邁七賢詩讀不終卷香聞識水蓮」


** 送磊齋觀察

「　叩門多竹樹不減翠微廬摩詰詩分畫右軍隸合書相逢曾下笠臨去欲牽裾欲贈天邊月幽光映碧虛」


** 和天童老和尚

「　從今一日不離山路債風塵幾日還汩沒醯雞憐甕底翱翔野鶴快雲間低垂崖竹無煩種高掛藤花半自攀我欲登峰誰阻得迴身即是綠蘿關」


** 寄五祖千仞和尚

「　身世悠悠豈易知還家三載事堪悲謗分知己何難受過在仁人亦所宜別我每憐花落處思君寧獨草芳時越中多少佳山水相約來遊不可遲」


** 迴文

「　清崖落葉看幽閒獨我緣空偏愛頑情斷終年因睡穩興隨半老笑鬚斑鶯遷遠樹連雲淡鷺立長溪度渚潺瑩玉映濤秋韻好聲聲珮響震空山」


** 題雪竇老庵

「　開扉塔見半空迎椽竹簷茅卜築成石伏沙痕疑鶴影風搖樹杪帶琴聲蕭疏未是全身懶恬適皆因隻影清瑞感諸天供欲送先教給侍倩長灰」


** 訪靈隱具德和尚

「　再來久羨仰山名曾讀刊書吐舌驚草插天神俱密護錫飛龍象盡爭迎交疏巳信心能諒情淡寧知義不輕揮汗欣然新剎訪還期重把白雲烹」


** 送澤臞兄

「　生平交每擇達士願同單道話胸襟闊機忘眼界寬擲開秦缶擊懶聽雍門彈無事看新柳風搖不避寒」


** 送玉輪知藏

「　吼山石鑿似仙家引動遊人問客槎簷下不無飄錦浪崖頭亦有倒生花僧來歌嘯層層竹我只題詩片片霞別展機關超格句莫嫌啼破幾聲鴉」


** 送白雨居士次韻

「　溪山遠隔各分天得會西陵信夙緣濃抹春山能動樹淡描秋水亦生煙元章筆絕非關巧安道墨傳獨擅妍與我盤桓多逸趣不妨談笑傲神仙」


** 惜甲傷

「　或以指爪畫佛像授記他時道成相普賢毛髮轉法輪況身左右手倚仗瑞相兜羅展手綿令人恭敬起
觀瞻應知玉筍春蔥外身心一如是莊嚴寶誌鷹爪在巢日瞿曇獅子手尖出歷劫曾修無漏因豈是神通有別術我見定師長指痕幾尺身圍道法存又見西祖三昧火先以手爪剺面門奇哉指上多佛事此宗爪牙全在此風裁婉轉善為人銀管摻摻當臂使當年湛老勗杲師特令甲剪到東司廁籌洗出苦行奇薄福如余何惜斯況且城東憶老母佛身無數爪光透予今自信乏神力徒憐竹籜添家醜獨思今巳六旬年難得年年手澤鮮似蓄盍簪成雙美俄看屈首自悵然老叟近日倍臞瘦敢想摩訶背揩後忽失麻姑半寸餘一時癢發憑誰手還思莊生齊物論天地一指不容分抽腸掛枝儂家事亦可爪塔共佛尊萬緣自笑頗通達愛憎得失聞雷鴨尋得爪來仔細看西風吹落黃金甲」


** 憶母誕

「　人世唯母子不以恩義篤懷思出天性動念時相逐予即甚不孝寧敢忘顧復奉侍缺平生臨危不徒哭純以念佛聲令母得瞑目葬恨無佳地外槨猶不足知土必侵膚兩子愧碌碌土埋二十年遮蔭無一木弟或修祀禮我未薦菽粟所幸出家來夜夜勤項祝願予若目連母終獲梵福今日母誕生如親見芳淑能仁塔光前代母三拜肅乞佛放慈光甘露受恩沐還慚無德僧難企陳尊宿草鞋供母時併母先超俗」


** 贈郁石農居士

「　鏤字入石中字以石倍美此法刱前人後世徒小技若解石與字心通會妙理超然敦清操與石符靜始持刀如持筆自然妙十指字成吐精華似花頓開蕊近欲覓其人許誰繼異士蕙水石農公吼山一見喜舉石索奇鐫鐫就曾仰止今又湖瓢來知我清如水又復出慧鍔輒揮贈芳軌回視利交者霄壤隔塵豕
寄語看丹青勿認為郁子」


** 贈張程叔居士

「　君本神仙姿繁囂能盡卻居必對園花坐常覽史籍叱名戀世榮尚澹愛閒適不貪北海樽也懶東山屐風裁若散賓瀟洒近禪客所以與予交多載等朝夕契投不減蘭交定寧輸石華誕今偶聞大衍半其百蘧玉非曾知宣尼命復識到我湖瓢來相對真莫逆不挾盧敖杖疑攜子晉舄鼎焚惟撥香觴弄先辭席接僧能暢緣談道遂塵辟一腔巳春涵兩眸自水碧為善非強行學古乃天植瑞氣看盈門祥光來奎壁靈椿無藉祝鶴算應加益願贈意外言白捧酬黃檗」


** 壽聖瑞韓居士

「　湘湖世德振家聲大隱年來不借名偏羡伯休同玉潤還矜叔度若冰清曾參夢想漚花速必笑塵情幻影輕賀客如何盈室至依然洛社重耆英」


** 得之何居士贈字卓雪

「　靈壽扶孔光菊潭飲伯始從來重生日豈僅出蘇子況公道契來多年對蘭芷入廛人未避獨宿清堪喜頻嚼菜根香寧圖甘與旨撥爐讀梵書句外解禪意願從老衲遊轉語如中矢各各暗點頭明明不露齒曾養若地仙花甲逢順耳好侶快鶯鳴德聚類鳳視爭先歌賀章厚誼寧能已獨予淡交真相期妙操履興至只尋常機忘空彼此方朔桃未售安期瓜亦止惟將木上座代我如意指可以闢乾坤可以擒虎兕」


** 丁啟真居士持素贈以詩

「　三寸短舌頭誰能便住主古之慎言人三緘不輕吐其次菜根香仙佛厭腥腐物命庖刃傷我甜彼受苦思之斷下箸可以對慈父殺業終無分不但淨腸腑草木諸氣清如同餐霞取日用亦資身豈便衰鳳羽君已成霜顏當應飲法乳清清香積齋夙病自漸愈
舉頭有神人為之增福聚他日舌上蓮料必非小補」


** 送阮旭清給諫

「　曩時共聽海潮音屈指如今幾變更即據青眸原各具寧知霜鬢遂同侵形骸數尺誰為我臆想多端可是心圓覺了然終不昧漚花人事任浮沉」


** 送施易修居士

「　交態萬端別心真乃可美試看俠氣香黃金尚羞視唱和憶雞山生前不變死況予念故知古風惟君耳間闊已多年問候絕信使誰知形跡疏神交倍可喜或動於意中垂諒隔山水道阻兼老倦奔走困道里何似兩相忘千里仍尺咫且或睹夢寐笑談未曾已也勝對梁月所懷惟高士此意君亦同不負識知巳今予又多病杜門遠城市相思展轉生曳杖出門始世禮悉蕭然把臂忘彼此畢竟為誰來道著恐隔紙」


** 贈張仲嘉居士

「　西湖山色曉蒼蒼坐對名園一草堂百世芳聲唯德業平生知已在文章堅心荷道同無垢托意尋真效子房早晚扁舟能過我細聽漁笛奏滄浪」


** 贈徐藟谷居士

「　嵒頭重道伴予性愛真朋問齒君方少留心蚤辟塵百家嫌散漫三教選精純穎悟由天植芳脩自邁倫九苞稱異鳳五色羡祥麟拋置文犧繡離披破衲鶉逃禪空異解倣古喜居貧放浪游仙客蕭疏古佛民扁舟尋世外下榻總閒身筆下元空墨胸中別有春杖藜登絕頂曳履度江津逸興過孫嘯幽懷異洛吟塵揮鋒欲爍鏡展淨無垠不用披花應知謝角巾相看空萬籟秋月在松筠」



虛舟禪師語錄卷二

* 虛舟禪師詩集

** 遊五磊寺

「　五磊聞來到未曾悠然遠訪我還能溪長雨滑搴衣度嶺曲雲迴曳杖登入寺忘懷誰寓客從禪領悟且尋僧促歸不盡山中興留記他時話夜燈」


** 雪竇觀雪送香山禪師

「　翠竹移來近草堂床頭珠落濕禪裝四山路沒人難到萬樹寒驚鳥亦藏影入蘆花還滯色白分銀碗惜浮光雪獅推倒還多事試看香河照象王」


** 自寓意荅海上白華庵僧

「　鈍漢如何得度年騎獅頻欲效天然偶依鬧市誰知夢常愛空山不借緣詩寫淵明清寄菊書成茂叔快分蓮明春海上來游日先看浮雲白似綿」


** 遊佛跡為觀融六愚師題

「　來從雪竇問名山佛跡猶存古石間禪屋幽閒架絕壑雲扉竹戶鳥關關老衲翻經數十載法雷遠震魔驚怪砥柱狂瀾獨有君西歸一旦愁無賴相思久巳結遙契欲來山翠共茆茨無畏床醒即辭去主人偏喜天下雨殷勤投轄我何堪一片松梢蕩煙縷此外人情多涼薄未曾舉趾先愁錯何時把臂盟住山佛國聲各震寥廓」


** 自寓

「　曲高自古少人知瘦得腰身似柳枝羞學東籬饑乞食聊同南郭倦支頤門無車馬詢奇字日有鶯花索好詩風月儘堪為伴侶扁舟何必傍西施」


** 活眼泉

「　曹溪一滴具殺活傳到天童驀而潑知有鵝王能擇乳不比狐涎成聚沫奇哉活眼流無已函蓋乾坤機盡括驚珠濺玉本天然幾回開合非縛脫此中看破許何人好把眉毛還自撥」


** 獅子柏

「　天童佛國無不有有箇獅子形抖擻不必出窟逞威容亦未踞地如雷吼渾身全力能破圍卻似深藏不露帚因記義興始植時直至如今更不偶教得獅兒氣吞人自能返擲開大口高著眼子細細看還見庭前柏樹否」


** 玲瓏洞

「　洞中曲曲是誰成我且閒閒恣意行腳下行來無一物理公何處喚惺惺」


** 萬松關

「　幾多松逕惱禪心剌眼森森野色侵今日有關都踏斷迢迢古路出空林」


** 石龕

「　靈骨誰言未必真石龕一箇現全身分明棒喝依然在滿面山花不是塵」


** 贈冰懷禪師

「　入山不必太求深一錫湖邊未易尋傍竹野池分翠色眠雲石榻轉松陰爭傳高衲明玄句還許潭龍解法音此外喝敲誰共契聞名久矣芥投針」


** 送嵩巖法侄住靈峰

「　憶昔有奇緣悠然靈峰住聞名知未薦見面如何遇鐵船獨我浮略彴憑君度庄主餈還在龍王齋又赴風流似古人近世誰堪悟把臂踏春來幽花滿古路」


** 聞經偈

「　聖諦無分開與遮何須借路始還家疾入涅槃寧不說惹人冷笑只拈花」


** 送空嵒禪師住大梅山

「　策杖尋幽數翠煙捫蘿直上興翩翩四山路截深辭世一榻空懸高近天衲破謾思新葉補饑餘且噉老梅鮮琴彈別曲惟師妙聽得聲聲滿樹巔」


** 詶益城兄

「　偶約山中訪綠蘿長房仙去入懸壺聲清不厭鳥啼竹樹冷何妨雲滿廬抱膝爭吟聯短偈競頭共嘆役長途松風六月誰人買此外知音天下無」


「　從何得至看煙蘿擊破人間一唾壺峰削層層留蘚壁雲飛片片護茆廬趁涼欲臥貪清晝適興思歸快暮途信得香嵒身後主貧錐合向罷參無」


** 六言示委道者

「　懶睹身容似玉自憐骨瘦如柴拂麈雖空假相焚香且讀齋諧」


** 八音體

「　金粒盈盤較勝花石池漾碧好漚麻絲頭懶著身常煖竹底閒搜興欲賒匏落休嗟時未熟土宜可辨日方斜革心久矣無多慮木榻雲眠隱士家」


** 送馮道濟讀書淇園

「　余性不好吟似蟬依秋木亦復不輕交恐譏貽巢犢雅賞獨思君抵掌堪剖腹憶昔仰君翁藹然蘊佳璞宛肖羡箕裘芳規猶觸目仙歸已多時痛淚灑莪蓼被練對玄床披縞枕苫屋問記窮喪誅停歌罷擊筑動靜追神虯浮沉斥野鶩援筆立為文光芒不可撲逸氣凌漢唐雄心折潘陸不料數當艱泰運其誰復匿采愛杜門希光嗤推轂曳裾想羊裘王侯渺蒲伏巳刪仲蔚蒿復種淵明菊幽意在山情日對琅玕竹竹下讀瑤篇清麗遊金谷轉笑少年時古道恒難淑挾劍激飛虹弄盃醉沉麴君獨有深思憑窗瞻淇澳相期流水邊共嘯商山曲」


** 與費廣微北山遊

「　獨罷離騷笑獨醒交情合處足儀刑殷勤謾許腸能赤落拓偏疑眼自青話昔何妨悲舊社譚今豈必淚新亭踰年不見無他約重看秋花滿岸汀」


** 贈王象生居士

「　偶來散步訪君廛把手相招興藹然梵筴翻經知字古軍持供佛喜花鮮床聯一宿贏新悟石合三生快舊緣鐵帚虛空都不掃藕絲攪斷四禪天」


** 遊玲瓏洞和董雨函韻

「　多年我未上玲瓏特地君攜訪翠茸藤挂洞門欄窄逕崖懸石屋疊危峰披雲度杖行歌劇帶火烹茶坐飲濃話到臨岐猶欲戀迴看爪塔薜蘿封」


「　藤交仄逕喜攀躋一線斜行鳥道奇未到洞門先快意得談爪塔自忘機玲瓏日照光全放翠靄雲翻影半虛我亦三生緣在石會須長挂薜蘿衣」


** 挽王玄麓先生

「　同里爭傳醇德名鴛湖一入自蜚聲荊山抱玉秋同潔赤水懷珠月共清彭澤存時生不愧延陵去後沒還寧魂招莫惜他鄉客聚散人生共是萍」


** 寄嚴髻珠先生

「　不多時別又經年感激傷懷每悵然蹙蹙幾窮阮籍路翩翩誰泛子猷船獨君藏穎身先隱媿我扶犁足未前世態幾經霜雪後炎涼如故深憐」


** 寄曾懶菴先生和前韻

「　彈指旋驚又隔年此心端合自殷然知君雅鑒懸金鏡識我幽懷駕鐵船得句輸情逢臘後傾談愜意定春前一條櫛栗千山去莫惜風霜作客憐」


** 送劍眉法兄

「　家風不僅尚清虛願附追隨欲拜趨草榻閒眠幽月冷芒鞋散步碧林疏憶來把臂原如昨誰肯垂肩只似初喜得寒山風未改願同煨芋飽殘餘」


** 山居

「　放憨恣意久逃虛卻笑勞生苦步趨碧水涵空光瀲艷寒枝掛月影扶疏家風獨出威音畔面目何如㘞
地初有問當頭酬白棒全機喪盡更無餘」


** 過次牧先生園居

「　不多路去即山行便聽幽林鳥對鳴供釣觀池魚彷彿憑欄數翠樹分明忽從紫竹崖邊過記得青蓮地上生賣傲題居疑著意農還石戶卻無名(次牧顏其書寶曰賣傲)」


** 送無礙和尚

「　飛錫迢迢近石梁深藏尤自仰諸方滹沱語在應垂後石屋詩聯亦異常曾愧曹山疏問候期留湖岸且徜徉多年難得故人見試數知心幾雁行」


** 送山夫法兄和尚

「　翩翩飛錫耀湖樓喜得窗開共看鷗此日弟兄多別典當年寒拾憶同流龍池欲去方留榻乳竇旋歸遽駕舟慚愧禮疏真抱歉幾時風便再重遊」


** 冬至夢騎鶴

「　一陽初復誰玄籥高臥不知息六鑿心識曾期作好僧夢魂何故忽騎鶴空中落落似歡顏地上行行亦綽約怪殺令威全似我醒來還覺身非昨」


** 贈勝力

「　憶昔相會時留我對花木索句題詩憚欣欣誇醒目從此解佩衣親之若骨目甘居忝座下師表待以肅奈予今老殘風塵謝匍匐雷峰作大關頗亦享清福予意追高峰那伽常坐獨君可將家緣不妨看轉軸至於起念時是誰為境逐外無六塵影此裏本深穆猶如太虛空微塵難停蓄智者明本心雜念不相續似鏡巳垢空光射美郁郁者是無價珍此來傾心腹莫以文字觀等作閒語讀」


** 敬可居士

「　五載住西湖淡泊亦甘守每想鳥窠禪一樹空宇宙況得數椽居儘堪供邂逅情性素倦遊病容兼老瘦
西湖為予師清意宜深究靜坐恬冰水庶幾少馳驟此回歸去也杜門修無漏相知莫過君應來恒聚首操履雖難精終寧遜德懋他若寒溫語未甘當話舊」


** 約翁居士

「　居士相知起道交不以面今作雲水僧那能長相見況年又老衰兼病苦瞑眩茲因乘便來幸得睹奇彥人事只如此光陰惜閃電共期策礪心樂善真無倦心明先覺同痴緣誰復戀身世撇空華賢聖作法眷去來與合離究竟成一片予言亦是否請政通一線」


** 為岸生陶居士紀遊

「　先生五柳垂墻東鐵骨稜稜誰得同曾揖箕山友許子楚猿秦鹿如飄風情性生來最懶事欲游寧可步蕭寺所以冷寂西湖瓢驀地珊珊光玉趾相見深欣出世朋機投舌外似南能留床睡起團頭食無物相將煮卯菱君言野味饒奇趣食罷出門看好樹樵斧聲聲隔水聞流雲片片移山去爭解人生不著忙得山放嘯豈真狂盤桓向夕忘歸路為愛遐心天一方」


** 鵲護子

「　梧桐多年鵲愛之如家畜常以缽中飯分施不厭瀆今年春暮時新雛下庭竹學飛羽未豐拍拍墮籬曲沙彌年十五頑耍中所欲狡計為驅烏躡尾遽搏捉母子天性親何曾問羽族急難忘其軀盤旋互相逐翩然集人頭奮啄相啐啄不忍雛命傷冒險來抵觸予心憫其然乍見輒蒿目厲呵此沙彌汝罪合笞扑梵行護微生誰令恣殘酷趣縱此鵲雛高置簷牙角人而不如鳥古道寧能復」


** 敬可居士

「　君昔喜相逢緣奇愛薄劣甘心法屬親無所不力竭惹予頻憶衷不以對面熱料知愈曠疏此心未間絕來去原假形寒溫亦空說不如道合時所重在明哲
近世法混濫瓜印紛紛揭實為明眼羞弄巧反成拙還記我迦文衣傳非輕設臨濟有瞎驢正法眼藏滅興化遇大覺痛打言下徹原來非其人如何稱法傑今來拈此意亦予墮曲折料君必點首不妨將屈雪」


** 寄悅文禪師

「　予住西湖四面水往來隔斷難飛趾數莖白髮有時侵萬斛紅塵終不累世界清涼何處尋門前逝者真堪視炎天六月荷花開香氣橫飄滿屋是」


** 蘿薜關歌贈施天石居士

「　憶昔孫登崖石邊尋來阮藉嘯方喧又記伯牙妙韻絃子期去後絕聲傳人物原分等幅員鳳凰自愛丹山妍謾舉琪花閬苑仙故將弱水隔人船亦勿重提桃葉鮮武陵再覓艸徒芊高士君公慕昔賢東墻深隱品非偏世行世法任周旋吾愛吾鼎無變遷梅花三百種清椽城市一生步不前西湖今近予師焉不意今來亦復然君昔聰明看木鳶鑿開混沌泣先天癡憨寧效知章顛從來不受英雄憐酣夢世人白日牽黃金誰棄唾壺涎奔走風塵車馬軿分明膏火自交煎君渡胥濤遂興翩故鄉遠隔赤堇泉座客偏多幾滿筵下筆霞披刻石鐫縱談瓶瀉傾珠圓游戲南屏善用權霽月襟中骨力堅非真酷嗜戀殘編磨礪豈憑鐵硯穿我識先生天目禪香風拂盡白華蓮蘿薜關存意自綿關中不止白雲眠芥子須彌玄復玄」


** 與雪定侍者

「　伴我多年湖上居意深自是興偏舒養成雲外九苞鳳騎出人前三腳驢衣缽帶行雖鄭重申瓶隨侍恐嗟歔黃花別去謾言送好信催歸不待書」


** 寄陳粲侯

「　無端咒持來想子蓮花上如我禮空王發願大而廣彩色頓增萱斑衣舞勝曩功業了世緣取之如反掌
自笑還成夢六尺歸土壤何須槐國醒方知金印謊君夙多慧根自幼嫌勞攘讀書見性靈玄珠獲象罔如余學修行舉止怕鹵莽一事不思維後悔空悒快念子意殷勤寫此表遐想君是知音者琴外堪擊賞」


** 贈友山字

「　山有山兮乃可友金蘭時對堪長久五百羅漢遊山來趙州識得即攜手」


又

「　山有鳥兮乃可友能行鳥道成無漏來去綿衣雲影輕笑倒鶻衫穿前後」


** 次誌公十二時歌

「　夜半子更籌不記三更始床邊側枕忽惺惺明暗雙空何所視」


「　鴉鳴丑神通自在真無漏好女不著嫁時裳蚩蚩笑殺拖屍走」


「　平旦寅信手衣穿貼體親洗面臨盆鼻摸著分明用得不粘塵」


「　日出卯紅日一輪喜杲杲不是其人莫與談談來依舊難尋討」


「　食時辰茫茫底事為何因鐵鏃加尖非過巧缽盂添柄卻傷神」


「　禺中巳世味從來只如此有為法歸夢幻空何必強分朱與紫」


「　日南午家風一餐思存古殘餘也欲待寒山伸筋寧能莫莽鹵」


「　日昳未钁頭鋤地未曾費不做不食先輩風相較多慚難自慰」


「　晡時申西湖菴住豈成真閒挂紙衣修竹下不妨古鏡著空塵」


「　日入酉雷峰夕照那能久忽教露柱現全身騎出雲
中獅子吼」


「　黃昏戌應緣喜得都休歇夜靜無人獨自行金沙舟步成兜率」





























* 筏喻初學
參學弟子徐善編

今時禪者好說過頭話譬如築室基阯未曾立棟梁
椽梠亦安所附麗乎西陵諸居士謬從予問道予為
述三皈五戒四弘誓願真實露布不假文飾名曰筏
喻初學漢文帝有言卑之母甚為高論令今可施行
耳老僧亦云。

最初必重皈依三寶　皈依佛兩足尊皈依法離欲
尊皈依僧眾中尊皈依佛不墮地獄皈依法不墮餓
鬼皈依僧不墮旁生皈依佛竟皈依法竟皈依僧竟
夫此三寶者我佛西來以心地法門開示此方眾生
使破迷歸悟出離夢場返本還初也由性出相借相
明性因立性相二諦即性即相即相即性所謂舉一
心為宗照萬法如鏡也由相言之玉毫金相之謂佛
禪部律藏之謂法清淨具德之謂僧至於地獄餓鬼
旁生是背三寶之人而墮入三惡道者也若能皈依
改惡行善便可以破凡成聖也由性言之自性了悟
之謂佛依悟空情之謂法依法行持之謂僧總在一
念中明白了當無不具足一體備三寶矣此際如香
熱栴檀自然無有惡息那得夾帶惡念而有地獄隱
藏慳念而有餓鬼縱恣痴念而有旁生也蓋此三惡
道不待死後受而方知以天眼觀之險藏凶惡人面
獸心即識果不離因現在已明彰較著矣試看現身
病苦而復遇王難凌夷火燒窮厄而更復眷屬流離
種種坎軻相為侵逼便是地獄之化報也乃人不信
者以自糞不覺臭故也即自已曉得妄念不是又仍
知法犯法此為何故以無量劫來業緣深重自然習
氣濃厚不能一時輕撇所以必藉功夫淘汰又賴師
友提攜方能覷破增得一分智慧即破得一分塵勞
欲出塵勞必須努力精進如儒家喜怒哀樂如何中
節必戒慎恐懼在慎獨處做入手功夫始能應用不
錯大本立而達道行也禪門亦復如此打頭就說皈
依佛且道佛是何人原來方寸內這一點藏處大與
人不同罪滅而見其福足痴斷而見其慧足此人不
被三界因果管束出入自在非世間人所識稱作十
號中佛無不可也何謂皈依不但渴慕思惟似見堯
於羹墻亦不但禮拜恭敬以身為床座必也不違其
教訓倣其清範將我之見聞覺知與佛之見聞覺知
相合使了了分明不為舊時妄想所賺能如是行到
見到即與佛不相乖戾名之曰皈依似人歸家無不
依家為生活似水歸海無不依海為流動也皈依曰
竟者此外無別事不以外道再為師也如此皈依六
道三塗永無分矣今舉一該萬法俱應作如是觀且
如皈依法稱為離欲尊而不墜餓鬼者以其皈依法
非止見佛所說妙談似窮子得領父貲一時富貴所
謂無價寶也遂歡喜讀誦終身不輟亦不止依文解
義講說洞徹以為皈依也究竟要從自心偷習俱盡
妄想不續自已得一分般若之智即得一分般若之
法也由是惑盡智圓法法證三昧與法不相隔礙是
謂皈依可見法非外來亦非強贅如自性無暗昧即
般若法自性無繫戀即布施法自性無搖惑即禪定
法自性無嫉害即慈悲法自性無愛染即持戒法自
性無懈惰即精進法即此推開萬行俱全不同欲溺
下沉一似登巔獨據名為離欲尊調御風高人天尊
仰焉得復墮餓鬼哉然論世人餓鬼之報亦不易免
者以不解智食而惟依識為食貪於口腹即此思食
一念便墮在餓鬼所以佛制過午不食即食必作五
觀防饑瘡妄思之受墮也凡人臨命將終不能如洞
山高衲去後能來游戲愚痴之齋由是刀風解體思
食不能食又一餓鬼出現也及業識去後不能轉識
成智變為中陰身望食救焦渴之苦又一餓鬼出現
也必須生前作主直下跳出黑山鬼窟將熟路引起
現在百千幻想俱付紅爐烈焰不容星草留礙既不
起塵不名依塵出沒不起情見不名依情顛倒謂之
皈依法如法脩行上超天人終離鬼趣亦只從最初
皈依法三個字了悟自然頭頭合式也何謂皈依僧
眾中尊以頭髮一削義取諸塵俱斷髮削而頭換則
色色俱換看的不是色換眼聽的不是聲換耳六根
門下換其舊習將齷齪凡夫換做清淨菩薩所以稱
解脫人不受世縛但根器不同品類遂別吾寧舉措
取法上流流俗阿師固所不齒即講僧律僧雖所難
得而心所尊服尤重了悟大僧以此僧為眾中尊不
特人間崇重論其德化冥間天上到處景仰從此有
昇無墮有樂無苦何旁生之有古德云心迷生死始
心悟輪迴息心迷佛是眾生心悟眾生是佛故不可
將高僧推在別人分上做也莫待身間事完始可習
靜應須即今撐開冷眼看業識茫茫幹得甚事秦鹿
漢馬尚屬漚影區區蝸角之爭蟻戰之忙將何所用
也急急自消塵業冰清操履縱然未離家眷或隋貌
劣或羈女質而但中有過人處法華所謂猶如淨琉
璃內現真金像豈不是與從上賢聖同遵芳範不負
皈依僧之義也。

予如是註三皈者從六祖大師令人皈依三寶即從
自性發動念處便為指示見佛不從外求若外求有
相佛與汝不相似似數別人錢自家無分惟法法消
歸自已纔見自已家寶儘堪受用故初祖未來此土
此土只高僧禪定經咒儀度等法人依此脩習祖來
直指見性不落階級次第所謂頓教也頓則真痛快
直捷不異千年暗室一點照破也若依漸教分別則
有最初三寶佛初成道即稱如來名佛四諦法輪名
法五阿羅漢名僧謂初因二賈客及女人須闇陀併
五人陳如等皆授二皈以未有僧寶也佛後於鹿苑
度五俱鄰人間已有六羅漢因為耶舍父母最初三
皈有小乘三寶佛現丈六金身說四諦十二因緣法
成四果位僧有大乘三寶三身十身名號二空理等
名法三賢十聖名僧三賢者十住十行十向十聖十
地也有住持三寶刻像圖形名佛貝多梵書名法削
髮染衣名僧有別相三寶法報應化名佛教理智斷
名法三乘階次名僧有一體三寶真如覺了名佛全
體軌持名法理事和合名僧予之所宗本於一體三
寶亦由師師相承從正法眼藏認取自家面目見得
自家靈山上原有一尊活佛有時唱演無量妙法句
句截斷貪痴有時動遵無垢大僧處處為人尊仰將
上住持別相大小無不完攝未嘗不圓融未嘗不差
別似鳥飛空中不雜空色而亦不礙空色殆不可思
議也奈何背覺合塵而錯認幻身幻心以為活計一
迷為身將肉袋危脆不久者認為奇貨可居殊不知
九孔垢流萬虫攢集寒暑失調病苦交至著眼思之
有何可愛何不返取光明變化之身水火可入也一
迷為心將不正之心感為傍生將沉溺之業陷為地
獄慳吝我執墮為餓鬼此時受報悔之無益噬臍何
不迴光返照如以能見之眼自見其心能聞之耳返
聞其聞使破幻歸真雲去月現一靈先覺併他心俱
通之為妙也可見凡聖分於迷悟則最初入門可不
以三皈為鄭重乎然即欲回首而無好僧點破便是
不遇作家到老翻成骨董每見根器甚佳而誤入傍
蹊最可痛惜惟有向上全提如僧問馬祖如何是西
來意祖答云汝即今是甚麼意又如慧可大師問初
祖弟子心未安乞師安心祖云將心來與汝安凡此
開示人能參究必定靈山一會儼然未散也。

三皈後即授五戒戒法一不殺生二不偷盜三不邪
淫四不妄語五不飲酒食肉　此五戒者將現身易
犯之過一一改除以植善根似造屋者先從柱棟磐
石發軔也不殺則仁併虫蟻不得故傷不偷則義併
芥草毋得苟取不邪婬則存禮併屋漏毋得抱愧不
妄語則存信併口過毋得侵累不飲酒食肉則存智
併諸味無得貪著肉物從殺命中來經云食肉者無
慈悲心命終必墮羅剎豈可食乎殺盜婬妄輪王所
制酒乃佛所制也智論明飲酒十過一顏色惡二下
劣三目視不明四現嗔恚相五壞資生業六致疾病
七益鬥訟八惡名流布九智慧減少十死墮惡道故
應防狂藥以表淡薄明志佛以五者為戒戒則名尸
羅可以解脫生死故義在禁除凜然嚴飭斷不可犯
問云能持否非一一強勉也以人性本善乃性之德
也人若能明其自性則不戒而戒似明鏡動止合儀
而其人如玉豈不為皈依法者第一義諦如忽五戒
則仍墮三惡道矣予見有頗信法門只是不能奉素
是明犯食肉殺生二戒矣況因而苟且無所不至所
以必須力量把定方能車破而可脩絃壞而可補也
又見五戒已信從而撿閱行實有一二未能持者然
美玉不容片瑕星火亦足焚棟既有戒受寧以戒護
身不可以無戒而負悔也。

五戒後即授四弘願願云無邊眾生誓願度無量煩
惱誓願斷無盡法門誓願學無上佛道誓願成　三
皈五戒入道之本已立矣然菩薩在自利利他不可
僅如羊鹿等機作自了漢也永明云境無自性而他
成自心無自性而自成他所以融通事理交參賓主
直至無我無人始見一體同觀煩惱起于無明無明
破則煩惱除故心動雜想即不自在能看破雜想起
處有漏結習自然消釋何謂無量法門誓願學以佛
將心地法門開示於人名之謂經依開示履踐使身
無差謬名之謂律諸菩薩將佛不盡深義問難辨明
名之謂論是為經藏律藏論藏即收盡佛五時十二
部經之大意也初時喻乳二時酪三時生酥四時熟
酥五時醍醐十二部法本重頌授記孤起無問自說
因緣譬喻本事本生方廣未曾有論議偈曰阿含十
二方等八二十二年般若談華嚴最初三七日法華
涅槃共八年是佛四十九年所說也以佛本意即欲
人見自性故出母胎即指天指地以露宗門消息然
雖露消息而錯過者多未免有悟即有迷有正則有
邪傍門偏惑自古有之佛既出世當以佛語為人天
眼目作萬世依憑落之於語名謂教即有頓漸差別
究竟以正法眼藏及衣缽傳之大迦葉其所重可知
矣故始成正覺即現千丈金身說華嚴頓教奈人不
會復現丈六身說四諦十二因緣如阿含諸律部度
憍陳如等五人作羅漢以破結習名小教佛法僧自
此始也後見機緣漸熟即說楞嚴金光明維摩勝縵
等經斥小彈偏方與般若談空有契名大教佛法僧
自此盛也以後四十年來漸見身子空生等俱能會
權作實故與法華會上授記作佛即於一日一夜盡
說涅槃此八年中已稱說法本懷遂示涅槃所謂法
門無量誓願學者此也自後諸師建立門庭各師其
師一一不同而於佛敕總不違也或立為法相宗起
於彌勒慈氏因無著與天親菩薩咨參慈氏惟識相
與立論後傳與天竺戒賢法師師授唐之玄奘奘東
歸授窺基基乃網羅製疏學者宗之名為慈恩法相
教或立為法性宗起於文殊大士現為燉煌杜順師
師傳智儼儼傳康居國法藏大師後入中國為隋文
帝所敬開演新譯華嚴宗旨光從口出藏傳清涼觀
觀傳圭峰密學者宗之名為賢首教或立為天台講
主起自龍樹大師師傳北齊慧聞大師師傳南嶽思
大禪師師傳智者大師遂將佛三觀空假中圓為第
一義諦學者宗之名天台教或立為南山律宗起自
優波離尊者集四眾結集毗尼沙彌十戒比丘二百
五十戒比丘尼三百四十八戒菩薩戒十重四十八
輕使攝心不動自合儀則總令人從戒歸覺也三國
時西竺曇柯羅師至洛陽出僧祗戒本至晉安帝佛
馱耶舍尊者又以十誦律來律儀始備唐宣律師持
守尤謹學者宗之名為南山律教或立為瑜珈顯密
教始自金剛薩埵西域人也通經律藏忽感毘盧遮
那佛親授瑜珈五部以手作印心作觀口誦真言大
約悲願為體拔苦為用傳之南印土金剛智智於唐
開元慈恩寺建立曼茶羅壇法儀制時不空三藏及
一行俱師事之不空謚灌頂國師學者宗之名燄口
瑜珈教梁朝誌公大師出冰陸儀文亦同此也或立
為蓮社一宗東晉時遠公大師統會東林十八人結
蓮花漏耑心念佛求生淨土本於大勢至菩薩以念
佛法離顛倒想遂至永明禪師明蓮池大師耑念盛
行學者宗之名為淨土宗以上即儀範之不同而總
成出塵之行以遊戲華藏之門無量法門誓願學者
此也法門得學佛道自成願者甘心誓者不退以喜
效為精勤則度得自已便度得眾生從來身教足以
感化也　三皈五戒四願復說懺悔法以成迴向往
昔所造諸惡業皆由無始貪嗔痴從身語意之所生
一切我今皆懺悔。

人誰無過所貴真實懺悔不懺悔則罪積未消滅定
業難逃也智者而忍令我身福輕如羽業重如山乎
況我自性中有佛可做有法可樂有僧可依此莫大
無價之寶也譬如貧女人色貌甚醜陋而懷貴子相
當為轉輪王譬如大冶鑄無量真金像愚者自外觀
但見焦黑土迷三寶而不肯皈依因不得預戒發願
登歡喜地良可悲也今能知生死蜉蝣不保朝暮痛
心改過加意策勵將往昔貪嗔痴從身語意所生者
直從生起處似草除根則意不涉妄想便明圓覺所
以名之謂懺悔以後過不復續方見前非果能懺也
遇順境則生愛愛則成貪遇逆境則生憎憎則生嗔
殊不知境緣歸幻影子而反被影子所惑真痴之甚
也以志誠信心出世法皆懺悔三字如智玄惡瘡瘡
得清涼洗滌則相續痴惑自然永破可謂皈依佛竟
皈依法竟皈依僧竟也(終)。

* 西湖虛舟省和尚塔銘

嘗聞釋氏有一花五葉燈燈相續之說儒者初未之
信亦未之見也崇禎辛未寧司李黃公端伯偕通郡
諸當事請金栗密老人住天童一時薄海內外四眾
人等皈依殆盡儒者亦仰其宗風時余年甫十齡便
知鹽官有蔡子穀四明有姚質之兩居士皆儒者宗
匠釋氏之一葉一燈也逾二十有四年而師踞越之
吼山獅窟矣又十五年為康熙戊申五月六日之未
時師辭眾書偈奄然歸寂諸方不無泰山梁木其頹
其壞之悲後人營葬事弟子超直輩具行狀為師乞
銘於余以余家近天童師參金栗見之真信之確也
師諱行省字虛舟四明慈水姚氏子姚為望族質之
其在俗字虛舟則破山和尚契機而贈之者生於萬
曆巳亥臘月廿二之亥時九歲工儒業十三輒善屬
文雞壇之名由是而起性復謹厚故通國皆以孝友
稱十八以病知身為桎桔頓起世出世間之想因日
取大慧語錄先自勘驗從須彌山一句子遽有所得
於是走雲門過真寂訪龍門遊理安對語風所至俱
投針芥獨參金栗得領痛棒遂命名曰省故至今以
省名甲申世事滄桑慈幃不祿益堅世出世間之想
遂毅然脫白於乳峰之前爰頂一笠再登雙徑電掣
星馳箭鋒相拄而徑山直解髻珠與之矣甫印心而
陸公鳴時請師闡宗剡曲陶公履卓請師開法吼山
兩公三教東南柱石師亦無忝臨濟兒孫此甲午以
後事戊戌春杪復渡錢塘將有覲師福嚴之役西泠
諸君子望道若渴留住西湖南屏居其南鷲嶺居其
北而師獨悠游自在于其間者大半為道風日替宗
風浸衰露爪伸牙不如藏鋒斂鍔庶幾足以砥柱中
流師殆龍山大梅之流亞歟嗣法四人梅菴諸問石
直珂雪璨雪定潪尼一人密啟初世壽七十僧臘二
十有四弟子建塔於雷峰之陰本年十一月廿五日
迎真人藏嗚呼師之生也徑山雪竇為之父師之終
也鳥窠永明為之鄰得非乘願再來而示末法之光
明幢也哉敬為之銘曰。

「　古佛傳燈
　不可思議
　今人傳法
　語言文字
　匝地普天
　無別無二
　唯師半生
　行腳居士
　劍挂眉間
　鳥王金翅
　醫活死貓
　腳跟點地
　雪竇鏟草
　破山與字
　徑山一枝
　天童斷臂
　縮爪藏牙
　顧惜祖意」


賜進士及第中大夫內閣學士兼禮部侍郎
經筵講官同里法弟史大成拜譔




















* 虛舟和尚行狀

康熙戊申夏五月傳臨濟正宗三十二世虛舟省禪
師示寂於杭之留錫院先是丁未之冬師扁舟過予
信宿且語予曰術者推貧道數止來歲居士念夙昔
道契必以春月走送我遲即不及矣貧道且以法門
事相累予謝不敏請為師結集語錄師許之是年冬
師果示疾入春增劇復馳書申前囑方促裝而訃至
矣異哉師蓋預知時至托言術者去來自在雖前哲
奚以加此巳而師之大弟子問石直公承師末命以
撰次遺行見委予奚敢辭按師諱通省以嗣法福嚴
費老人改行省慈谿人也俗姓姚氏為明州甲族纓
冕相望若中丞公宗文大參公應翀皆其近屬師幼
攻儒業父慶山公特奇愛之命名宗俊字曰質之十
八病痔即作身為疣贅宜疾遠離想嘗泛海至補陀
山禮大士見嵒下有僧血書華嚴輒發願他日必效
之歸求旁行四句之書得圓覺經一覽如夙習又讀
大慧錄得古人用力進修之方遂立志參禪潔掃一
室日坐臥其中單提一句須彌山話密切挨拶纔上
蒲團輒飄飄如騰空心亦不怖一日睡去夢見此心
化為一道寒光了無身相及衾幃房舍之跡遂有省
信口成偈曰一華五葉平地風雷陳倉暗度虛空粉
碎敲碎髑髏我是誰不須更覓西來意自此頓覺胸
襟灑落異於恆時獨欠明眼印證遂以居士服遍參
尊宿若雲門缾匋語風龍門理安諸大老皆有機緣
問答當場敲磕具載語錄中最後至金粟參密翁老
和尚一見即機契溫言留住命名通省一日語師云
你到這裡該與三十棒不到這裡也該與三十棒師
答云恁麼卻似狂鹿中箭了也翁便打師便喝翁將
師一推云你若無心我便休自是益器重師師亦儼
然以法自任丁卯師年二十八客嘉興患病幾不起
微細檢點殊不得力偶拈南泉斬貓公案猶覺未能
透過乃復痛悔差別未盡安得遽為究竟即於病中
反覆推勘了無入處一日病少間強起盥櫛顧童子
將取木梳來童度梳子師引手接之忽然薦得南泉
意旨當下疑團冰釋始知古人作用各有規格不可
杜撰口占一頌曰南山雲北山雨滴滴分明獅子乳
果是鵝王親揀著不妨播弄閒家具師於金粟諸大
弟子中尤重破山師嘗訪之金鼓洞山問師何處來
師豎一指山拈石便打師以其饒有辣手益心儀之
至是山巳嗣法開堂於禾之東塔寺師方有新證急
求印可遂往問曰眼中出火時如何山便打師便喝
山又打師又喝山復連棒打趁直至三門外鮮血迸
濺布袍朱殷師大笑歸寓次日募齋請山上堂纔入
門山即迎罵曰風顛漢又恁麼來也師云只為婆心
太切山作招手勢師倒退一步山便喝師乃禮拜自
是身心豁然無復疑滯是年冬密翁自金粟遷天童
師往見曰昔蒙和尚賜棒今巳知痛養了也翁云作
麼生知進云適被路上梅花刺破眼睛翁指繩床云
且坐師便喝翁云喝作麼進云缽盂峰頂掛寒冰翁
頷之時三峰漢和尚開堂淨慈專提玄要師特往問
濟下宗旨峰拈溈山樹倒藤枯公案連發十餘難師
宛轉作答應機無滯峰為下座緇白聚觀者數千人
見師以一白衣排突法筵機辨蜂湧咸為齧指吐舌
其機語詳具錄中明日峰復邀師入丈室示以夾山
船子因緣從容縷解大法小法之分師雅不謂然即
夕俶裝歸天童錄問答語呈似翁閱竟則抵之於地
譙讓殊苦師乃益喜自負尋受翁命輯天童寺誌受
居士五戒首尾十年密室參叩不一而足迨翁辭眾
退院卜築通玄峰頂師以抱病不獲遠隨杖履始謝
去臨行問翁諸大弟子誰可為依歸者翁曰金粟可
蓋是時費隱老人已主金粟矣師受教謹志不忘居
亡何翁竟順世甲申師年四十有六遇世難破家又
喪母乃一意離俗竟詣雪竇脫白芟染且受具戒為
大僧會天童虛席師率眾馳書金粟敦請繼席日夕
參承座下嗣後每主大剎師必追隨癸巳費老人住
徑山師省覲次老人遽問如何是本分事師禮拜老
人云不問汝禮拜曰四稜不蹋地老人云作麼拜曰
一任明鑒次日又問如何是本分事曰殺人放火老
人云恁麼也明本分事那曰某甲卻是從實供招老
人云儱侗再道師拂袖出次年甲午從老人寓雲間
之超果遂受記莂又明年乙未明州四眾請師出世
住嵊縣顯淨尋移山陰吼山江東倡學之區一時耆
德若予安王公亹岸生陶公履卓咸與師朝夕扣擊
結支許之契已又受古虞長慶之請師以衰年多病
思得一茆自適會武林善士張韓諸子為師買山於
雷峰之麓得虞德園先生讀書故址師登樓一望千
頃澄碧繞以連峰脩梧密竹蔭翳左右心殊樂之顧
弟子曰此可以留吾錫矣因命名留錫庵攜一木榻
宴坐其中盡掃法社畦逕學徒數輩鷗止籜集惟以
本分草料日相敲磕不煩繩切而自然嚴飭四方問
道者軒車簦笠旁午枳落間師以一味率真平等相
接藜羹蔬食驩然移晷未嘗稍以菀枯為軒輊也而
聲前句下霑濡法味者蓋有不可思議之利益云自
戊戌迄丁未師居湖上已十年乃忽萌厭世之想詣
禾別予及嚴𨍏轢施約庵兩居士歸即治梵龕以待
時至居有頃果感鬲疾日進一搤米戊申四月疾增
劇師少有密行瞬存息養無頃刻間嘗持大悲陀羅
尼晝夜有程超果受囑後忽憶海上之願絕鹹味者
三年剌舌血書華嚴行願品一卷自課益密二時禮
佛各數百拜十年如一日也既病甚贏形柴立喘息
支綴作詩寄友有煉得身形同槁木床頭野鳥亦來
栖之句然策勵彌篤謂學者曰行矣勉之我疲頓至
此猶不敢自暇逸宜善體此意五月五日搭衣禮佛
如常時次日質明起坐維摩榻召諸弟子處分常住
事訖瞑目不語初有何居士詢師行期曰在初六日
於是轉相告語緇素舊識闐擁榻前或進乞師留
偈師援筆疾書曰百骸終潰散覺性只如昨我從無
量劫弄影深知錯今朝撒手行也不問極樂炎炎五
月天冰凍堆丘壑一陣西風來吹落黃金索書竟擲
筆眾圍守至日下舂咸見師雪顱毿毿然有氣上出
如雲良久奄然而逝弟子如遺命藏蛻瓷龕中膚肉
融軟如生師天姿溫粹不染世械晚年體道益密純
以天用與人處婆婆和和諈諉諄復終日相對機智
泯絕始所語者旋忽亡之以故人多樂親師一以為
嬰兒一以為慈母然每至忠孝大義往往齦齶相拄
面赬髮立儼然肝膽烈士至於法門統系綱宗軌則
尤不肯絲髮假借彈訛斥謬精色迸射豪鷹鷙隼未
嘗不為辟易也事父母至孝居喪盡禮敦重友誼始
終不渝承事十方知識捐麋頂踵不生厭怠巳佩法
印而下學工夫終不放手或疑為絡索師聞必呵斤
之師法語有云我此拄杖子有時全放下是提起未
入三門與汝一頓了也有時全提起是放下打教血
滴滴地何曾動手蓋此數語是師通身受用處故雖
已絕跡無為而不妨示有脩習脩已如是治人亦如
是彼以輕狂虛見妄測至人者正所謂蚍蜉撼大樹
可笑不自量而已師生於萬曆己亥十二月二十二
日距遷化之歲世壽七十僧臘二十有四有語錄文
集若干卷嗣法弟子四人曰梅庵超諸曰問石超直
曰珂雪超璨曰雪定超潪印證尼一人曰密啟超初
居士二人曰何卓雪超信曰沈尚先超尚是年十一
月二十五日群弟子將奉師全身塔於庵南介予為
狀以乞銘於賢士大夫予辱師知垂二十年每過湖
上必為浹旬匝月之淹落草盤桓昕昔靡間顧闇劣
不足副師之望今茲執筆以論次師之行事能不為
之欷歔涕零也耶謹狀。

康熙戍甲長至前十日參學弟子檇李徐善槃談撰















* 留錫和尚語錄跋

留錫和尚示寂于康熙戊申越六年而始克梓其語
錄予讀之終篇見其一字一句都從胸襟流露不假
藻繢專用本色提持沖和純粹無慚絕峭厲之色後
世展誦者當想見其為人也凡為法語偈頌詩及雜
文共若干卷內八識規矩頌註一卷嘉禾施王兩先
生見而嘆慕送楞嚴經坊以餘貲刻之約費四金有
奇其餘諸卷則皆大弟子問公募刻也先是壬子之
冬已成大半有頌古數首乃近時尊宿所作因雜稿
為侍師所錄未免帝虎之訛後問公從敝楮中得師
親筆題署了然始悟前刊之失急為鑱去訂正重刊
遂與原本小異恐覽者訝其參錯特為拈出不嫌為
編摹者志過云。

癸丑長至前五日檇李參學弟子徐
善記