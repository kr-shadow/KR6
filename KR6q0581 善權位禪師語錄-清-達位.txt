#+TITLE: 善權位禪師語錄-清-達位
#+DATE: 2018-05-12 10:25:24
#+SOURCE: github.com/kanripo/KR6q0581 master 3709273b                

* 善師語錄敘

條白棒特標
單機大用惟能
截斷乾坤直接大乘
根心宗後來枝繁
葉茂門戶各開家聲獨振異見
風起主法者喜以文字詩韻備
極鬧門庭不念祖
道陸善權和尚者履踐純
實行相應荷。

人缽袋拔露胸襟體用
與而奪或縱而擒怒罵
嬉笑無非妙用遇緣而說如藥
麼稱性而用殺活皆全故使
內外向遠近風皈真可謂末
法時與臨濟之道者善權
和尚造人之不齊緣
事早畢門弟子將師語錄刊行
幸孚世龍公默念心法難忘徵
予敘簡子因久交故不揣
鄙髦敘概耳其師本分以待
作家另行拈出云爾。

時
康熙戊辰年仲春月望日吉旦
中憲大夫前知雲南府事郡
人吳之瑋沭手拜撰











* 松巋善權位禪師語錄目錄

  
  * 住安南太平山萬壽禪寺
  * 住普安松巋山普光禪寺
  * 住普安慈雲山普祥禪寺
  * 復住松巋山普光禪寺
  * 卷一
  
  * 上堂
  * 小參
  * 示眾
  * 機緣
  * 法語
  * 卷二
  
  * 頌古
  * 雜著
  * 分燈
  * 塔銘
  * 行實













松巋善權位禪師語錄卷之一
嗣法門人大

* 上堂

** 住貴州安南太平山萬壽禪院

上拈拄杖指法
座云者寶華王座高而廣廓虛空包不住低而微小
諸人覷不著今日當陽獨露看位上座如何施設喝
一喝便陞拈香云此一瓣香參天地之化育奪日月
之光華熱向金爐祝筵
今上皇帝萬歲萬歲萬萬歲伏願龍基永固弘開億
萬之皇圖聖化流芳普潤三千之世界次拈香云此
瓣香根深蒂固浩劫培來葉秀枝昌多生種就奉為
滿朝文武闔國公卿常為架海金梁永作擎天玉柱
復拈香云此瓣香普坪室中痛遭毒手靜隱堂前親
承辣棒當年種就禍胎今向人天吐露熱向爐中供
養蘭溪堂上本師月幢了老和尚用酬法乳之恩歛
衣就座上首白椎云法筵龍象眾當觀第一義僧問
高登寶座四眾歸崇法令初行將何垂示師云金剛
圈子人須跳栗棘蓬兒要汝吞進云家家自有通霄
路不向他人行處行師云腳跟下好與三十棒問達
磨未來東土二祖不往西天將甚麼作單傳的旨師
云驢事不起馬事發進云恁麼則和尚別有指示麼
師云好事不出門惡事傳千里問一念不生全體見
三心莫測事如何師云自從撞著吹燈老直至而今
恨未消進云脫體風流成見事抓沙抵水未為奇師
云劍為不平離寶匣藥因救病出金瓶進云恁麼則
眼空四大海腹納五須彌師畫圓相云吞吐者箇看
僧擬議師便打乃豎拄杖云位上座識性莽鹵不通
佛法文字不明善惡因果單提者條拄杖佛來也打
祖來也打只要斷盡天下人命根不知是何心行諸
人還知山僧為人落處麼良久卓一卓云饒伊縱有
擒龍志者裏那容捋虎鬚。

浴佛上堂兜率何年得道毘嵐園中顯妙靈山會上
拈花惹得傍人恥笑付甚麼涅槃妙心設許多經律
論教不肖遠孫今不管伊長與短直把惡水驀頭澆
佛債祖冤一齊報。

大照禪人請上堂僧問譬如暗中寶無燈不可見寶
則不無喚甚麼作燈師云待汝覓得時卻與你道僧
喝師便打乃云天有燈覆物高明地有燈海嶽清寧
君王有燈天下太平公卿有燈祿位高增庶民有燈
福壽康寧衲僧有燈接物利生諸人且道如何是燈
卓拄杖云識取鉤頭意莫認定盤星。

康熙辛丑歲重興松巋請上堂松巋峰頂挺百尺之
喬松摩天接日落泊澗中環千旬之帶水印月虛涵
一片白雲舒卷幾竿翠竹搖煙風杉弄韻唱無生之
妙諦鸚鵡能語歌般若之真詮頭頭顯露法法皆明
體用全彰事理俱備諸人於此薦得始知劫外風光
便是當人境界其或未然卓拄杖一下云內院復闢
參慈氏樓閣重開接善財。

聖珍譚居士轉藏請上堂一卷無字真經明明白白
展在諸人面前動口即乖舉眼即錯敢問大眾作麼
生念良久以拂子打圓相云一大藏教盡是山僧轉
郤了也還信得及麼如或未然且向木魚頭邊聽取
喝一喝下座。

臘八暻圓禪人請上堂鳥啼霜夜月梅綻嶺頭春紅
塵浩浩地誰是出頭人宗風出眾一喝師云者一喝
是甚麼意宗云請和尚道師便打宗云如何是巋山
境師云怪石儼然獰似虎蒼松曲幹勢如龍宗云如
何是境中人師云棒喝似雷奔宗云人境不立請師
別道師卓拄杖一下乃云一點明星燦碧霄瞿曇一
見眼豁開饒伊證得寂滅樂雪榻依然長綠苔風颯
颯雨篩篩一旦風光化作灰法罷香殘人散去老僧
獨自守虛齋。

昭覺師翁書至上堂舉起書云看看者公案乃是昭
覺老漢親手判來位上座不敢隱藏特與諸人通箇
消息還會麼萬籟有聲聞不及孤巖無耳郤知音。

禮萬佛懺上堂建法幢懸法幟迥超格外吹法螺擊
法鼓掩耳偷聆一瞻一禮自起自倒千佛萬佛誰後
誰先漸次門中不舍一法實際理地豈受些塵既爾
顯實開權必須主賓回互打成一片事理圓融但有
參差便生漏逗雖然如是且接物利生一句作麼生
道有水皆含月無山不帶雲。

四月八恒暲禪人請上堂今值釋迦降誕大眾請吾
慶讚說法無處啟口握條拄杖何幹喚作佛法墮地
獄如箭不喚作佛法墮地獄如箭還委悉麼卓拄杖
云動容揚古路不墮悄然機。

宗風上座入山設齋呈衲衣上堂舉僧問香林如何
是衲衣下事林云臘月火燒山師云者僧大似負一
檐古董縵天索價香林不是買主就地還錢怎奈一
事不成兩物見在今有問山僧如何是衲衣下事只
向他道寒時寒殺闍黎熱時熱殺闍黎且道山僧與
古人是同是別。

天巖禪人請上堂有時恁麼把斷要津不通凡聖有
時不恁麼指鹿為馬證龜成鱉有時不恁麼中恁麼
拈一莖艸作丈六金身有時恁麼中不恁麼將丈六
金身作一莖艸且道恁麼底是不恁麼底是依俙似
曲纔堪聽又被風吹別調中。

** 住普安州慈雲山普祥禪院

忠順營孚世龍檀越請
上堂新開梵剎慈雲山累及山僧杖指南公案既圓
不再舉羡君隻手建精藍問荅罷乃云山僧素性簡
直力薄才疏秖宜居山自了那堪領眾行道無耐請
主龍公拽向荊棘林中無可迴避秪得有條攀條無
條攀例遂以拄杖畫圓相云三世諸佛以此超凡入
聖歷代祖師以此接物利生山僧今日以此闡揚宗
教見前大眾以此頓悟玄機者裏薦得千了百當更
不須向鬼窟中作活計其或未然更聽饒舌舉昔有
婆子供一庵主常令二八女子給侍一日令女抱住
云正恁麼時如何主云枯木倚寒巖三冬無暖氣女
舉似婆婆云我三十年秪供養箇俗漢遂遣出燒郤
菴師云婆子雖具出格手眼怎奈平地喫交者僧非
是具實而陳總為皮下無血若是山僧當女子抱住
云正恁麼時如何但與他痛捏一下云切忌妄通消
息管教婆子大興供養山僧與麼批判還有漏逗也
無檢點得出許具參學眼如或未能不是一番寒徹
骨怎得梅花噴鼻香。

* 小參

中秋小參明月當空耀碧天冰輪環轉映寒泉四維
上下無遮障萬里山河在目前。

小參心本無生法何有滅生滅兩俱空洞明如皎月
擬更問消息拄杖驀頭楔。

小參無毛鷂子奔西東鐵柱牽蜓拽高峰跛足蝦蟆
天外叫泥鰍合眼跳虛空內有一句大用全提檢點
得出參學事畢。

大覺大聞二居士請小參師豎拂子云者個怪物白
如漆黑如雪無頭無尾似綿似鐵劫火不能燒浩劫
無淪滅一揮遍界絕塵埃秘密玄機俱漏泄分明不
值半文錢多少英豪被他惑遂擲拂子云將來拋向
糞掃堆頭看是何人拾得咦千眼大悲覷不見八臂
那吒豈能掇。

值雨小參春雨淋漓久日陰深溪浸爛石頭根蒼苔
徑滑行人鈍失足因忙自喪身腳頭腳底須珍重穩
步歸家罷問津。

天一首座請小參未出方丈早到法堂不登曲床敷
揚巳竟更要老僧道箇甚麼眾中設有疑情未釋者
看看咳嗽一聲拽拄杖歸方丈。

晚參近日常住事繁未曾將此事與眾弟兄商量此
時稍閒不免落艸盤桓去也試問諸人穿衣喫飯屙
屎放尿迎賓待客運水搬柴承誰恩力者裏定當得
出敢保是箇操學上士稍涉擬意臘月三十到來恰
如落湯螃蟹那時莫怪山僧不道各宜勉力。

松月禪人請小參舉楊岐示眾云薄福住楊岐年來
氣力衰寒風吹敗葉猶喜故人歸囉囉哩哩拈起死
柴頭且向無煙火師云山僧雖是他家兒孫爭耐家
風各別薄福住松巋家貧無著錐衲子望巖退長年
靜打隈地爐燒松火熱豆爆寒灰自倒還自起嘯傲
白雲堆。

自明薙髮請小參直按毘盧頂橫將惡水澆烏黑一
頭髮雪白兩面刀恩愛從此斷生死當下超真是師
子兒出窟便咆哮。

師母難日監院請小參耳順殘春病質衰四肢沒力
手難抬利生嬾上空王殿說法愁登彔木臺眼飽肚
饑因齒缺頭前腳後為誰獃兩目昏花流冷淚殘身
贏弱似枯柴百事艱為難作主懨懨終日守虛齋自
嘆老來全沒用恰如死了未曾埋。

小參舉定山與夾山同行定山云生死中無佛則無
生死夾山云生死中有佛則不迷生死師云一箇墮
於偏見一箇落於斷常未審二老是何心行山僧分
上本無生死說甚麼迷悟遇佛也打遇祖也打何故
忤逆兒孫理當如是且道山僧與古人相去幾何易
分雪裏粉難辨墨中煤。

挂鐘普陌營自知隴居士請小參者物純鋼造就生
鐵鑄成久經大冶紅爐煆出一身光彩而今高懸堂
前毫無隱晦扣之即應撞之即鳴雖假良匠鋾鎔妙
用本來具足者裏若能透得不獨報檀那信念亦且
不負自巳靈明設若遲疑當面錯過遂拈椎連撞三
下云鐘槌舉處君須薦莫把家聲特地埋。

大禪禪人請小參舉南泉一日兩堂爭貓泉提起貓
云道得即不斬眾無語泉將貓斬郤至晚舉似趙州
州脫艸鞋頭頂而出泉云子若在郤救得貓兒師云
南泉雖具格外手眼秪有斬貓刀且無活人劍趙州
縱然超群拔萃賊過安槍若是具眼雲水正在提貓
之時有箇向前但以手作鵓鳩嘴云呱呱呱管取當
下得箇活貓那有者些絡索。

佛成道日審實禪人請小參舉大覺忞示眾云臘八
喫香齋腹克自解懷天然成見事何用苦安排師云
見成茶飯雖則滿盤托出爭奈美食不中飽人喫山
僧則不然臘八喫絡粥克饑又止渴冷煖便自知全
不假思索大家隨分納些些莫把醍醐為毒藥。

慶雲監院請小參今朝九月九風光無別有梧桐早
落葉此日值殘秋水冷艸木枯風寒稼穡收籬畔舒
金菊長空挂玉鉤人境兩俱寂照用一齊周分明成
見事莫向別追求然雖如是欲窮千里目更上一重
樓。

* 示眾

示眾真智如如不湛不搖法身歷歷無垢無淨頭頭
顯妙法法皆真若論即心即佛也是迷頭認影若論
非心非佛未免忘前失後所以道隔林見煙知是火
隔墻見角知是牛秪如水底魚蹤空中鳥跡又且如
何覓捕豎拂子云摩泥妙寶原無價要識真金火裏
看。

除夕示眾經年歲夜守虛軒且剔殘燈待曉天人世
紙錢燒不盡山僧野興樂悠然從他爆竹聲聲碎任
我生柴漸漸添報到亥時交子位舊年去了又新年。

示眾百年三萬六千日反復原來是者漢且道者漢
是阿誰狀元本是天生定莫把馮京作馬涼。

示眾倚天長劍孰當鋒聖諦凡情總沒蹤片月獨涵
秋水淨蟾聲歷歷大千同。

示眾橫開豎劈銀山鐵壁絕遮欄倒弄顛拈伏虎降
龍非分外且看山僧鼻孔在甚麼處咄咄咄。

示眾囫圇一箇子撒出滿乾坤非大亦非小無古亦
無今大則包天地小則不容針隱顯隨收放高低任
縱橫若能親薦得便是箇中人參。

示眾威音王巳前眾生成佛威音王以後佛成眾生
正當威音王時且道佛與眾生成箇甚麼苦瓜連根
苦甜瓜徹蒂甜。

示眾春日蝙和百鳥啼桃紅李白花滿枝分明露盡
深深意會得原來是祖機。

示眾翠竹黃花便是祖師西來大意青山綠水無非
諸佛淨妙法身歷歷全彰明明顯露為甚當面錯過
不自領會秪因悟入桃園裏竟到如今尚未歸。

示眾舉那吒拆骨還父析肉還母然後見木身為父
母說法師云那吒四大分張百骸散盡未審末後將
箇甚麼作本身出為父母說法良久云萬古碧潭空
界月再三撈摝始應知。

* 機緣

僧參次師云那裏來僧曰雞足師云曾見迦葉麼僧
曰見師云即今在甚麼處僧擬議師打云何曾夢見。

僧問祖意教意是同是別師云鳧頸短鶴足長僧曰
還許學人領會得麼師豎拂子云疑則別參。

師經行次召首座云山僧有一語汝試道看座便掌
師云三十年弄馬騎今朝被驢撲座一喝師便打座
拂袖便出。

僧問如何是無生法忍師云汝者一問從那裏得來
進云何得瞞人師云腳跟下好與三十棒。

圍爐次師撥火云正恁麼時如何一僧作向火勢一
僧作怕勢師云焦頭爛額似粟如麻以撥火棍一齊
打散。

僧問正法眼藏人人具涅槃妙心那箇無為甚麼迦
葉受世尊之囑師云剌腦入膠盆進云直饒解得拈
花旨也落時人第二機師云高鑑。

入室僧問如何是和尚親切為人處師便打曰打則
任打要且無為人處師連棒打出。

僧參次師舉筆云識得者箇麼僧喝師便掌僧遶一
匝師云風力所轉。

師問宗風出門三十棒入門三十棒汝作麼生領略
宗震威一喝師便打宗云一棒一喝古人舊案如何
是和尚家風師亦打宗云鯨鱗躍處千尋浪鐵馬嘶
聲振大千師云閒言語宗拂袖便行。

師問僧二六時中將何作主僧罔措師云汝每日穿
衣喫飯主也不識。

一日初侍者與師捏背師曰汝今日捏著老僧痛處
初無語師打云切莫辜負老僧。

師問天眼如何是汝本來面目眼云不知師云日用
而不知且道不知底是箇甚麼眼忙然師豎拳云莫
是者箇眼作禮師云參。

僧呈牧牛頌師徵云牛在甚麼處僧作牽牛勢師云
莫弄虛頭。

師問恒暲汝隨侍多年還摸著老僧鼻孔也未暲禮
拜師云會得作禮會不得作禮暲起身側立師云去
善一參師問那裏來一云安順師云腳跟未動時好
與三十棒一遽喝師驀拈棒一連喝兩喝拂袖便出。

僧參次師云甚處來曰不離當下師云那裏去曰秪
到者裏師云饒汝踏破芒鞋還未知腳跟下消息在
僧便喝師云不念遠來好與三十棒。

僧問譬如暗中寶無燈不可見燈則不無喚甚麼作
寶師云失。

居士問世尊出世且置拈花意旨作麼舉師云對面
不相識冤殺老瞿曇進云春色報來花蕊綻碧天雲
盡月輪孤師云切莫錯會進云自從奪得驪珠後直
至於今牛事無師云幸遇居士。

* 法語

** 示天眉禪人

禪和子須識本有一段風光莫教自巳當下埋沒拈
香撥火無非總是道場秪要返照回光便見本來面
目不須更向鬼窟裏作活計還委悉麼著破鐵鞋無
覓處得來全不費工夫。

** 示堪為禪人

參禪一事不是易為必要死下念頭將一句無意味
話頭蘊在胸中行住坐臥深起疑情切莫間斷日夕
參究猛然一下迸破疑團絲毫無礙豈不快暢。

** 示達道王居士

居士索吾法語山僧儘力道不出箇元字腳秪得舉
則古公案示教利喜昔僧問趙州萬法歸一一歸何
處州云我在青州作領布衫重七觔向者裏薦得不
被天下老和尚羅籠如或未然二六時中努力參究。

** 示恒智禪人

操學智者提持向上一著必須發大勇猛起大精進
向日用閒忙之際審究動轉施為喜怒哀樂是箇甚
麼消息於此薦得許爾赤肉團上有箇無位真人放
光動地設若不能到頭霜夜月任運落前溪。

** 示審實禪人

指頭大箇禪虛空包不住舉起示汝參恁麼莫恍惚
咄咄咄六六原來三十六。

** 示淺又禪人

此事不是口說便了必要打起精神努力參去直將
好惡長短是非得失輥作一團日久歲深忽然得箇
分曉來向老僧手中喫棒始得。

** 示窮心禪人

汝為生死來參山僧未曾動步時看舉念者是誰既
到者裏不免與汝下箇註腳日用而不知且道不知
箇甚麼向此著力參究有日築著磕著豁然得箇消
息不枉腳頭喫苦珍重。

** 示天骨禪人

山僧昔年向黑漆桶裏摸得一面古鏡今日大破慳
囊親付與汝貯在無事甲裏急須早晚用力拂拭他
日現出箇大光明藏照天照地莫忘老朽口吧吧地。

** 示恒暲禪人

參學人不可墮在無事甲裏空度時光必須緊把生
死二字貼在額顱上十二時中深下疑情疑到疑而
不疑不疑自疑田地忽得分曉原來是者箇消息。

** 示天眼禪人

學道人如划船相似直教努力一篙篙著實撐上急
水灘頭直到汪洋平蕩之際始得任意優游豈不快
然自在也珍重。
松巋善權位禪師語錄卷之一

(法嗣聖目率比丘大修　大壽　太俊　聖旨
　　　　　　　聖忠　聖鑑　聖海
　　　　　　　聖眼居士等仝刻
　　　　　　　　　法嗣如純重編分對
　　　　海鹽陳子蘭書　楞嚴　夏維寧　倪爾繩　同鐫
康熙丁亥季夏旦嘉興楞嚴寺般若堂藏板)

松巋善權位禪師語錄卷之二
嗣法門人大悅等編

* 頌古

** 世尊拈花

「　信手拈來絕計量當機覿面索承當飲光若是英靈者必不明明入𤐰湯」


** 二祖立雪

「　本分安閒不自閒無端雪裏立人前饒君覓得安心法失郤孃生一臂全」


** 臨濟痛棒

「　禍福無門口自招烏藤三頓不相饒大愚脅下翻身轉平地波濤萬丈高」


** 女子出定

「　出得何如未出時莫教錯過兩行眉而今四海清如許慚愧當年七佛師」


** 十智同真

「　溪山雲月自古同詎分南北與西東頓開鐵面誰相委一曲陽春詠不窮」


** 倩女離魂

「　澹煙濃粉作新裝賣畫風流猶是狂若遇知音親道破腥臊何得污諸方」


** 藥山陞座

「　月桂長空觸處明何緣照眼似迷程雪中薦得寒梅意始許枝頭幾度春」


** 雲巖掃地次道吾云太區區生巖云須知有不
區區者吾云恁麼則有弟二月也巖提起掃帚
云這箇是第幾月吾便休去玄沙云正是第二
月雲門云奴見婢殷勤

「　但將一語勘知音窄處拶人難卓針就裏撥開閒影像長空突出月孤明」


** 百鳥啣花

「　孤峰深鎖碧雲中兀坐寥寥一嬾融百鳥不來由自適遊人徒妄覓形蹤」


** 南泉三不是

「　四面洪濤萬丈深拶身無路亦無門就中掣斷黃金鎖不是愁人亦斷魂」


** 拈香撥火

「　覿面相逢不識他只因錯過苦婆娑拈香撥火如親薦觸處逢渠唱哩囉」


** 仰山指雪獅子云還有過得此色者麼雲門云
當時便與推倒雪竇云只解推倒不解扶起

「　紅非血兮白非銀徹骨寒梅占小春推倒扶起閒著力清風明月往來新」


** 主人公

「　當機覿面無人識擬意思量路轉岐識得其中些子意拈頭作尾復何疑」


** 四偈

「　金剛寶劍豈待如何稍涉觸犯血染山河」


「　踞地獅子牙鋒爪利不展威獰野狐潛避」


「　探竿影艸不須徵考未及入門巳辨分曉」


「　不作喝用顛拈倒弄舉起龜毛全體大用」


* 雜著

** 贈本源老宿見訪

「　肩風破浪出煙霞適遇紅桃幾樹花識得枝頭閒意思山僧有語別云沙」


** 贈本拙老衲

「　眉間挂劍老闍黎拽杖披雲過野溪行到水窮山盡處與吾扶起碧雲梯」


** 贈天一首座

「　宗門九鼎危如卯貴在承當轉用施三要三玄纔試
舉雷聲發動電光隨」


** 示無上禪人

「　去去來來費腳頭芒鞋喫苦路為讎揚眉薦得歸家句信步毘盧頂上游」


** 示升宇大珍譚居士

「　施為固必先知因洞達玄微性自真設使一毫生意外靈明覿面莫能親」


** 示道成禪德

「　刻期學道最良方唯要恒心莫易常一念時時緊逼拶逢緣觸境自生光」


** 普明姜醫士乞偈

「　多年煉就活靈丹起死回生只一丸異症膏肓沾妙劑管教痼病及時痊」


** 文林姜居士乞偈

「　入山欲覓無生句貧道原來一法無半夜觸翻逆器了天明任汝說之乎」


** 送劍端法兄

「　雲迷古道恨離離就裏寒心獨我知話到識情難別處幾回煙浪動人思」


** 送天碧上座住靜

「　清淨法身隨處安何須更要覓深山有時挖斷鋤頭頸握柄歸來報我閒」


** 送安南衛紫石程護法

「　閒來訪我道撫掌呵呵笑桃李花並開拈起呈微妙」


** 壽莫檀越

「　王母蟠桃獻上延三多五福慶長年銀琴鐵笛頻相祝壽域崇開不老仙」


** 止說黃居士乞偈

「　立心行正道驚策自疑猜時時執起金剛劍大與佛魔戰一回」


** 示自戒陳居士

「　自戒堅持宿世因更須驚策堅持人直教持到無持處眼底眉邊挂曉春」


** 明濟于居士求偈

「　茆屋深居志若癡如斯自有眼明時山僧無可重開示月在青天水在池」


** 贈天眉副寺

「　寶壽生薑辣味奇毒流千古中天眉老僧知汝無情面有病無錢不問伊」


** 示天秘禪人

「　金剛圈出老楊岐秘密其中最上機的要發明心地印經行坐臥好提廝」


** 示悟空禪人

「　人前每說隔天涯今日重逢勘作家彼此眉橫鼻直豎闍黎何事自週遮」


** 贈不易楊醫士

「　利巳利人施妙方肱心慈濟盡蓄藏鍼頭盡施神僊妙只待功成證醫王」


** 示海闊馬居士

「　覿面相呈勿外求原來屈指是拳頭若能分別其中意終不騎牛更覓牛」


** 示大乘袁居士

「　大乘根器巳生來當下無疑趨聖階不落聲聞小果界時時擬近大雄才」


** 示大純邵善人

「　佛法大意無多子一念純熟絕較量分明下手無著處古今多少錯承當」


** 示大信喻居士

「　大信無疑直下了了然無事樂閒身閒中莫教等閒過時把彌陀念幾聲」


** 送笑月侍者入楚省師

「　參方學道入叢林究竟完全只死心此去三湘逢敏手歸來報我遇知音」


** 示秀雲禪人

「　前三三與後三三珍重禪人仔細參笑殺從前無著老堂堂覿面自顢頇」


** 真秀包居士乞偈

「　愧我平常無一法龜毛豎起用多端饒伊縱具超方眼薦得分明落二三」


** 示愛月侍者

「　昔日鳥窩親切意當陽拈起布毛吹只今苦口無他意要汝聲前奪祖機」


** 示化月禪人

「　見渠質直無虛偽日用尋常絕正偏鼻祖家風無別妙只須就裏定方圓」


** 覓心禪人乞偈

「　覓心無處是心安先德誠言豈等閒若解承當此箇事清風皓月映眉端」


** 覺悟金居士乞偈

「　非是山僧機不投只因爾念別馳求從今正好將心息勿使浮生空白頭」


** 示托禪禪人

「　為人切忌自瞞頇日用尋常當返觀荊棘林中下腳易夜明簾外轉身難」


** 示心田禪人

「　心田決志守心城剿盡魔軍四海平內外一如空幻有拈頭作尾示無生」


** 示楚禎姜居士

「　一念無私異念休牧牛極要追蹤繇驀然入手貫穿鼻縱步還家任自游」


** 送太守梅臣傳護法

「　憐才治澤動賢情腰佩黃金仲子聲八納風寒留不住輕車三過遶龍城」


** 九河江居士索話頭

「　向吾索話頭示汝乾矢橛但直恁麼去自然無分別」


** 送梵僧

「　迢迢千萬路程賒杖錫東來禮洛伽盡道西天真極樂闍黎何事慕中華」


** 宿南華山夜聞猿啼

「　蓮峰聳翠接長空一枕煙霞寂寞中落落猿聲驚夢醒不知身臥碧雲宮」


** 春遊晚歸復及人來韻

「　柳弄青陰曙色嬌林泉深處暗香飄山長路曲歸來晚謾把殘詩對月敲」


** 晴山鶯語

「　閒雲散盡曉風清日暖花明鳥語新舌巧聲輕無曲調幾回啼破嶺頭春」


** 季春日訪祖鼻法兄不遇

「　杖履追尋入石畿層層煙霧鎖柴扉庭前柏子陳年景屋後殘花自落飛」


** 嘯天獅子

「　當空危踞露雄峰造物生成勢不同種性曾來無半侶長年獨笑碧雲中」


** 廛居

「　厭寂辭山樂市廛鬧烘烘處好盤桓靜中學道非為道動裏參禪方是禪」


「　是非場作菩提岸聲色堆為淨法身剎剎塵塵皆大意頭頭法法盡圓明」


「　非僧非俗日街游不作經商豈八流骨董多般都賣盡單單不賣死貓頭」


「　消閒無事課彌陀百八珠輪不較多本分修行由我得平常日用有檀那」


** 山居

「　松巋日用自平常佛法人情俱巳忘問道其中端的事冷時向火熱乘涼」


「　一住深山是事灰倚林終日枕莓苔清風明月心交友不待相呼自往來」


** 睡佛

「　看破眾生塵劫事不勞世念起攀緣放身做箇驢年夢一枕山河伴石眠」


** 贈友人新成靜室

「　尖頭茅屋隱松間四壁芸窗對遠山舉世只聞才子貴安知劫外道人閒」


** 春日次韻

「　寒梅初綻報春還細柳含煙掩竹關自慶不知時節易燒松煮雪傍雲間」


** 吟菊次顯和尚原韻

「　籬下英姿秋後芳抱香枝勁自成粧拂衣歸去人先醉隱逸何辭傲晚霜」


** 散淡歌

「　疏閒道者原無疑孤雲野鶴任東西異跡殊形難定相灰頭土面少人知破蒲團垢衲衣出入隨身任所之行了多少彎曲徑過了多少沒橋溪杖挑風月橫肩上手握乾坤藏袖裏山海為家原不遠天地為廬到處居榮華富貴全無分清虛冷淡自相宜荊棘林中沒絆礙孤峰頂上示威儀嘯月吟風惟自許觀山翫水幾忘疲遊市廛宿旅邸化些油鹽菜蔬米饑餓將來養色軀貲持慧命導凡迷身居陋巷不知憂座結高堂未足奇肉案酒樓懸缽袋柳巷花街歇杖藜混俗和光忘恥辱散淡悠遊樂有餘或住深山坐禪
林不貪名利不求榮麤衣淡飯隨時過作事隨緣任縱橫閒來趺坐盤陀石無韻山歌任我吟也無嗔也無喜逍遙灑落度日子天子不臣侯不友平生孤介直如斯乾坤生我沒用人我是他非渾不理逢人說些沒味禪見成公案頻拈舉達磨不先我不後布袋長老無彼此非素隱非行怪直入窩巢無內外生死無常沒可了菩提涅盤成一塊任從滄海變桑田我此淨土常不壞報佛恩酬祖債百事俱有高賢在奈予疏拙只偷安佛法世法無干礙人家笑我好糊言我笑人家不自在」


* 分燈

** 宗風大闡

「　口似懸河眼似燈眉間挂劍利無情龜毛兔角親分付鳳子龍兒一任吞」


** 天一大悅

「　橫戈躍馬出魔宮生死兩離智眼通缽袋拈來分付汝任從四海震吾宗」


** 普現大行

「　無心無法自優游一句了然豁兩眸從上源來親授受祖家聲價要君酬」


** 天巖大照

「　多年種毒恨冤深幾度沉埋幾度新大治紅爐曾煆煉許君出眾續傳燈」


** 天培本照

「　頭角猙獰勢巳成何緣終日隱群鱗從今點出雙睛去變化飛騰宇宙新」


** 天骨本淨

「　亙古圓明如意珠驪龍領下少人知直拈一顆親分付照徹山河處處宜」


** 恒暲聖目

「　法本無傳法已行曹源一滴潤乾坤秪今付汝天涯去隨處拈香咸報恩」


** 善一如純

「　幾度遍參不計年來機氣燄逼人天吾今付汝龜毛拂千古聲名續正傳」


** 普渡大海

「　多年種下茄與瓜今日拈來個個佳分付闍黎隨處用人天均濟活龍蛇」


** 普應

「　法出曹源之至今無傳無受法洪深吾儕今日親分付是處任為功德林」


** 青華大全王居士

「　五百餘年運一逄其間奮起振宗風山河鎮靜虛空闊朗朗中天化日紅」


** 孚世大倫龍居士

「　臨濟家風孚世緣深開佛日映青蓮而今分付曹溪旨法海周流繼祖傳」


** 守一大圓姬居士

「　一念修持許幾年導民育物潔如蓮鹿門心法親拈示永續來源證的傳」


** 德雲聖恩龍居士

「　囊劫修身應大唐衣盂曾寄普光堂秪今拈出親傳授砥柱中流紫玉梁」


** 秀含六度李居士

「　照世一盞無盡燈光明晃曜滿乾坤吾儕送與滇南子遞代相傳燦古今」


** 法派

「　達本無學覺自通照能仁智海紹續真宗」


* 塔銘

黔南普陽安普連壤有山奇秀前臨滇東後倚關嶺
左跨粵西右駕隴北嘉相西來翠松東向峭壁層崟
名勝佳焉蓋天造地設為待哲人飛錫浮杯所也雖
然厥地為美厥境為偉而無高人達士散花點頭絮
沾水印未始不動有心者嘆耳庚子春不意天人作
緣松巋有主感善權和尚之至矣權公名達位楚北
人也萬曆戊午九月廿三日午時毓於辰溪父姓瞿
母王氏十三歲二親早逝公以方便智度為父母後
因兵燹八黔寓安順府禮太虛和尚落髮稟戒日精
毘尼次稟寒光和尚圓具領道無高矮之句尋住安
南廣福寺適幸蘭溪月幢禪師應請安龍道經廣福
權公一見喜自慶焉蓋幢禪師得昭覺丈老人之傳
造詣深遠權公堅留參扣即得牧牛法明年進安龍
同住隨遷普坪屢次入室機鋒迅捷真有當人不讓
之風幢禪師雖未許可然臨濟得其兒孫穎無生死
之旨而宗匠會乎歸要三玄三要巳探源矣一日幢
禪師指水津處驗之公沖口說偈曰石津水汪徹骨
清涼一滴盈岸潤流八荒幢師休去隨受總戎陸公
君祥請主楞嚴寺開律堂雖雲水日增公猶不自肯
決意辭退遷龍場萬壽寺掩關自誓不悟必不出關
凝坐數月豁然貫通銀山鐵壁當下粉碎待見蘭溪
被詰公案覿面應酬似風轉虛空橫豎無礙始知都
盧秪在裏許古今淆訛直下承當有何難哉噫異矣
臨濟正脈於權公屈一指矣幢禪師特留分座公不
從時陽春撲屋欣然率諸門人杖錫東行時有隱士
前郡守許公偕境人譚戴眾善姓等觀公道風雅重
梵相奇偉於是生信迫切堅留瞻戀不舍公默識其
誠從而註錫率眾誅茅闢土躬耕務必首眾親得百
丈之真風小參煎點嘗蹈死心之用農務稍暇隨即
限期或學者頗鈍是必委屈開導堪雕琢者直以本
分鉗鎚公或時云踏著頂𩕳上一著十方世界瓦解
冰消且道諸人向甚麼處安身立命鮮有契其機者
或謂臨濟而下提唱益高機鋒益峻近日諸方模倣
之公獨守平實之旨何也吾竊讀宗門心書道若大
路然豈必舍平易而求高險以自苦耶窺公見處以
佛祖直指見性為宗古人隨機設施平險高下皆一
時權宜豈得巳哉不求其本而徇其跡務為穿鑿者
公罪人也其上堂小參一味乾曝曝語真古風也頌
古贊偈全無文字何異睡虎口吻公平實之名風動
邊疆上遊郡邑文武當道每以撥冗譚心無不善其
道也如安龍鎮臺王公馳書請會渴仰心敬理出常
情癸丑冬泉臺張公糧驛參政陳公軍務安南落意
入山請益因時未遂猶走書致敬一時從白業明哲
賢士皆常與公為方外友再可異者總戎龍公天祐
喬梓舉署傾誠頂禮視若六通神冀真慧日普照智
月長圓也次而隴北諸營司遙聞道範不遠而來日
覲躬參親承記莂宛如鼻祖之風先開六宗沉迷既
而震旦直指遐邇仰慕如瞻星月於甲子秋偶示微
恙自不為介凡遇參請如常應勉仲秋廿日誡真俗
門人時當末法各宜精進向上別無一言廿三囑侍
者聖機曰清淨奉持如老僧在日報恩足矣又謂身
心疲倦就枕少憩復起警眾端坐而逝春秋六十有
七夏四十有五手度弟子若干眾授戒弟子幾數百
人得法而分居列剎者八人居士四人三會語有錄
成帙公語言雖無潤色亦無枯寂之態公賦性純厚
履踐真實如說而行如行而說終身一志是不可奪
夏蠟之需隨緣而至隨即供眾不畜長物寂後棺殮
之理龍公欣然如子弟之孝父兄無異也喜施塔基
於松巋前十里許山川繡錯松相鬱蔥真美境也監
院副寺大祥大修大耀等不憚勞苦建立石塔此所
藏不朽骸留不磨跡是又天造地設待哲人之歸境
也法嗣如純者索銘於予予曰未睹其人未履其地
烏乎銘哉及觀行實讀全錄語恍然若睹其人履其
地又烏乎不銘哉盥手焚香敬而銘曰。

「　大哉至道無憂無惱樂意自在藥山長笑機心自息法融獨妙不藥不病缽瓶永笑散花於雨點石魚躍得意忘言慧燈常照面壁得來豎拳悟竅而今而後梅熟龍躍」


鎮陽蕭登崇沐手拜撰。




* 行實

師名達位字善權乃楚北人也父姓瞿母王氏生於
萬曆戊午九月廿三日午時自離襁褓喜睹梵像至
冠年一日聞僧誦法華經至有智若聞則能信解之
句感發出塵之念時值世變棄家入黔至安順觀音
硐禮太虛和尚披剃并受沙彌十戒經兩載辭虛往
參含光和尚座下具足光令看父母未生前話久久
不契又辭光參月幢和尚一日請益問父母未生前
那個是某甲本來面目幢與驀頭一棒云會麼師擬
對幢復棒云鈍漢參堂去師自此疑情亦重立誓閉
關云設若不明此事決不出關一夜經行至四鼓時
昏沉甚重忽倒地上人事罔知久而甦醒只是手足
不能自舉遍體汗流覺得橫身輕快疑情冰釋如放
下百觔擔子相似然後出關復省覲幢幢以數十公
案驗之師對無疑方承印證師於前後行化所住院
名並歸終端緒巳載會燈故不復贅世壽六十七僧
臘四十五。

法嗣門人如純撰

善權位禪師語錄卷之二終