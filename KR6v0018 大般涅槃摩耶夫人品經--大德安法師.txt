#+TITLE: 大般涅槃摩耶夫人品經--大德安法師
#+DATE: 2016-06-11 12:31:00
#+SOURCE: github.com/kanripo/KR6v0018 master 35f76c52                


* 佛母經
整理者　李際寧


〔題解〕

《佛母經》，又名《大般涅槃經佛母品》、《大般涅槃經佛為摩
耶夫人說偈品經》，中國人假託佛說所撰經典。作者不詳。一
卷。

本經是中國人以《摩訶摩耶經》卷下「佛臨涅槃母子相見」為
題材，糅以中國傳統的孝道與印度佛教的「無常」思想撰成，對研
究印度佛教在中國的流傳與變容具有重要價值。本經在流傳過
程中出現各種異本，大體可分成四個系統。各異本文字互有差
異，甚至有較大差異，但題材、結構、思想內容均相同。大體謂釋
迦牟尼將入涅槃，遣優波離上忉利天給其母摩耶夫人送訊。摩
耶夫人前此已有六種惡夢之兇兆，聞訊急忙下凡。其時釋迦牟
尼已裝棺入斂。摩耶夫人繞棺悲號。釋迦從金棺現身，為說無
常偈。摩耶夫人返迴忉利天。天地震動，淚如雨下。諸異本區
別主要在六種夢景之敘述，一些細節之描繪及釋迦所說偈頌等
方面。從這些區別可以研究諸異本的相互關係。本經為我國歷
代經錄失載，亦未為我國歷代大藏經所收。敦煌出土後，被收入
日本《大正藏》第85卷。惜所收僅一種異本。且所收之斯2084
號，原卷略有殘缺。

根據目前調查，敦煌遺書中共存《佛母經》殘卷26號。此次
整理所用諸本之底校本情況如下：

  
  * 
一、大般涅槃摩耶夫人品經
  
  * 
底本：伯2055號，無校本。
  * 
二、大般涅槃經佛母品
  
  * 
底本：北6628（月43）號，無校本。
  * 
三、大般涅槃經佛母品
  
  * 
底本：伯3919號。
  * 
校本：
  
  * 
甲本，北6624（官97）號；
  * 
乙本，北6626（羽15）號；
  * 
丙本，北6627（文99）號；
  * 
丁本，北6625（霜82）號。
  * 
四、大般涅槃經佛為摩耶夫人說偈品經
  
  * 
底本：北6629（歲11）號；
  * 
校本：
  
  * 
甲本，北6630（鳥90）號；
  * 
乙本，斯1371號；
  * 
丙本，斯5677號；
  * 
丁本，斯3306號；
  * 
戊本，斯2084號；
  * 
己本，伯4654號+伯4576號，該兩號可綴合；
  * 
庚本，伯4799號。
  * 
由於種種原因，另有斯5581號、斯5865號、斯6960號、伯3136號、伯3919號、孟2711號、孟2712號、甘肅省博物館96號、《敦煌遺書總目索引》中「散錄」李氏所藏279號、391號等諸號未能參校。


* 〔錄文一〕

大般涅槃摩耶夫人品經
京安國寺大德安法師譯


南無佛陀，南無達磨，南無僧伽。

所以三稱三寶，三喚佛名，嗚呼！哀哉！苦哉！痛哉！舉手
拍頭，捶胸大喚：「何其如來臨般涅槃！」

爾時如來臨般涅槃時，密跡力士、阿難、迦葉、目連等遞相為
言：「我等大師今欲滅沒，無上慈父當般涅槃。我等徒眾奈何存
活？我等徒眾當供養誰？」異口同音：「何其如來臨般涅槃！」

時於其眾中喚言：「優波離！優波離！我今一生所有正
法，今欲付囑於汝。一切經藏付囑阿難，清淨戒律付大迦葉。迦
葉來時，道吾不見。汝可昇天，告我母知。阿難比丘，今在何
所？」

橋梵波提如䠒合掌白言：「世尊，我小弟子阿難比丘今在
裟羅林外，去此十二由旬，為六萬四千億魔之所圍繞。深
入邪見，甚大苦惱。唯佛一人，無能救者。」

爾時世尊即於眾中命文殊師利，喚言：「文殊！文殊！汝今
持我陀羅尼咒，往救阿難。」

爾時文殊承佛聖旨，敬諾而去。即到阿難之所，喚言：「阿
難，我持陀羅尼咒，故來救汝。汝可諦聽，善思念之。吾當為
汝分別解說。」魔聞咒已，退散還宮。

爾時阿難至世尊所，爾時世尊謂問阿難言：「汝何為魔所
縛，身體不能為㮦慳勞耶？」

「憶念大德世尊入般涅槃，益我愁惱。我今不用住世一
劫，唯願隨佛如般涅槃。」

如是我聞：

爾時如來於拘尸那城拔提河側，二月十五日，倚臥雙林，
告諸大眾：「吾今背痛，不久涅槃。一切經書，付囑阿難。戒律文
章，悉付迦葉。」次後即告優波離：「汝往昇天，告吾母知，道吾背
痛，不久涅槃。願母慈悲，降下閻浮，禮敬三寶。」

爾時摩耶夫人正在忉利天上歡喜園中，種種莊嚴，受諸快
樂。忽於其夜，遂作六種不祥之夢：一者夢見猛火來燒我心；二
者夢見兩乳自然流出；三者夢見須彌山崩；四者夢見大海枯竭；
五者夢見摩竭大魚吞啖眾生；六者夢見夜叉、羅剎吸人精氣。作
此夢已，愁憂不樂。須臾之間，即見告人優波離形容憔悴，面無
精光，復無威德，狀似怯人。

爾時摩耶夫人喚言：「優波離！汝更前著，我共汝語。我昨
夜作六種不祥之夢。汝從南閻浮提來時，知我悉達平安好在以
不？」爾時優波離含悲告言：「佛母！佛母！爾時如來昨夜子時
捨大法身，入般涅槃。故遣我來告諸眷屬。」

爾時摩耶夫人聞此語已，渾搥自撲，如太山崩。悶絕躃地，
猶如死人。有一天女，名曰「普光」，將水灑面，良久乃蘇。與
諸天女，靉靆雲飛，直至裟羅林間。正見如來金棺銀槨，殯斂
已迄。香木萬束，以用焚身。白氈千端，用將纏繞。正見聲聞、
緣覺之類，金剛、獅子之流，咸以五體崩傷，六精酸楚。唯見鉢盂
錫杖，空掛樹間；僧伽梨衣，疊在棺側。爾時摩耶夫人手持此
物，作如是言：「我子在時，恒持此物。分身教化，和同人天。今
捨我入般涅槃。此物無主，去也！」便即散髮，繞棺三匝。喚言：
「悉達！悉達！汝是我子，我是汝母。汝昔在王宮，始生七日，我
便命終。姨母波闍，長養年歲。逾城出家，三十成道，覆護眾生。
今捨我入般涅槃，不留半句章偈。悉達！痛哉！苦哉！」

爾時如來聞母喚聲，以神力故，金棺銀槨豁然自開；妙兜羅
錦颯然而下。遂踴身在七多羅樹間，紫磨黃金色身，坐寶
蓮花，為母說法。喚言：「慈母！慈母！一切眾生，會有崩絕；一
切叢林，會有摧折；一切江河，會有枯竭；母子恩愛，會有離別。」
說斯語已，還復沒矣。

爾時摩耶夫人聞教敕已，心開悟解，求哀懺悔。不轉女身，
證阿羅漢果。將諸天女，還坐本宮。未到處所，半天之中，空裡
百鳥皆作哭聲：「痛哉！苦哉！何其今日，母子分張，永不相見。
去也！」

爾時迦葉在雞足山賓鉢羅窟流泉浴池，百鳥悲鳴，甚可愛
樂。迦葉於中坐禪，觀見如來有不祥之相。從禪起，則下山
所，而欲禮覲世尊。於其前路，遙見一外道梵志，手執白花，
隨路而來。迦葉喚言：「梵志！梵志！汝從何來？把汝師花？」梵
志報言：「不是我師花。我從拘尸那國來，此花本是我許。」迦
葉報言：「汝從彼來，知我大師平安已否？」梵志報言：「不識汝師
定是誰也？」迦葉報言：「我大師十九出家，三十成道，無上大聖瞿
曇是也。」梵志報言：「瞿曇沙門入般涅槃來已經七日。諸天雨
花，我於彼處，拾此花來。」迦葉聞已，悶絕躃地。

爾時迦葉於世尊所，見佛金棺銀槨，赫然在地。千端白絲以
用纏身，殯斂已迄。爾時迦葉繞棺三匝，即於棺前䠒合掌，喚
言：「大師！大師！知弟子來已否？」爾時迦葉兩手捧足，作如是
言：「千輻輪相滿足，何時還我世間？」所以如來現兩足者，謂今末
世，法律奉行。

佛母經


〔錄文完〕