#+TITLE: 博山粟如瀚禪師語錄-清-弘瀚
#+DATE: 2016-06-11 12:30:35
#+SOURCE: github.com/kanripo/KR6q0597 master 02430372                

* 粟如大師像

<img:>









* 自贊

踞坐博嶺四十餘年大壽昌
先宗傳達摩不傳咦傳不傳
虛空釘橛矢上加尖咄咄。

嗣法門人傳鵬敬述






** 粟如瀚禪師語錄序

神宗末年吾宗之在天下太白石傘而外於西汪則
唯博山焉博山法道嚴整門庭孤峻學者非出類拔
萃流罕有能登其門者以故能登之者皆係出偉人
如瀛山誾公檀度密公輩即在古亦所難得今其兒
孫遍天下鳳嶺一席代不乏人古云源之清遠者流
必長此其是也粟如瀚禪師出雪澗奉公之門奉公
與瀛山誾公為昆季皆老博山室中真子其鉗錘妙
密嚴整孤峻之風世能熟鍊故所出克紹箕裘者比
比也而禪師尤能於頭角中傑出一斑吾石傘一枝
雖不敢少讓然亦不敢不讓巳酉元宵前三日承乏
博山以來所有為眾拈提語若干門人錄梓成帙索
序於余余雖不敏以私淑之至又安敢以不文辭於
是書數語簡端聊以志景仰萬一若其照用殺活主
賓縱奪與夫說法自在之妙接物變幻之巧具眼者
請以全帙觀則得之也然則博山一枝法道益有所
寄重其在是乎。

時歲次庚戌中夏之吉錢塘白巖淨符書於待慶堂



** 粟老和上語錄後序

古德云打破大唐國裡覓個禪師不可得由斯言之
師以禪名耶抑禪以師名耶此其故吾於先師粟老
和上其人得之矣先師以尊人會夏鼎巳遷有殷革
命之際忠憤卒官遂繼志身隱披緇林泉高風勁節
人擬夷齊至於匡徒住院固其夷然所不屑者蓋先
師之志以禪逸也非欲以禪師之名躋於前而標於
後也及澗大父年耄郡侯易菴高公暨四眾堅請不
得巳繼席博山應期瀛山高泉焉爰有三會錄梓行
於世世皆仰為破熱清涼散照夜光明幢久矣惜卷
帙浩繁人多艱於負挾遐方異地雖聞先師之名睹
先師之錄者少今於先師法錄中擇其的的提持本
分只著子者彙為六卷梓而送附嘉興楞嚴寺流行
使未睹者得而睹之亦俾後之學者或於一言半句
之下得脫略窠臼動徹本地風光是之謂能自得師
也即謂師以禪名也可謂禪以師名也可謂斯錄為
禪師也亦無不可是為序。
時
康熙五十一年歲次壬辰夷則月自恣日住博山門
人傳鵬焚香拜手譔


* 粟如瀚禪師語錄總目

  
  * 卷之首
  
  * 序文(二則)
  * 第一卷
  
  * 住博山能仁寺語錄
  
  * 上堂一
  * 第二卷
  
  * 住博山能仁寺語錄
  
  * 上堂二
  * 住高泉語錄
  
  * 上堂
  * 小參
  * 示眾
  * 住瀛山語錄
  
  * 上堂
  * 小參
  * 第三卷
  
  * 再住博山語錄
  
  * 上堂三
  * 第四卷
  
  * 住博山語錄
  
  * 小參
  * 第五卷
  
  * 住博山語錄
  
  * 示眾一
  * 再住博山語錄
  
  * 示眾二
  * 秉拂
  * 入室機緣
  * 第六卷
  
  * 拈頌
  * 佛事
  * 佛祖讚
  * 自讚
  * 詩偈
  * 行狀
  * 塔銘
  * 塔記


目次畢




















粟如瀚禪師語錄卷之一
嗣法門人傳鵬編

* 住信州博山能仁寺上堂一

師於康熙巳酉正月十二日受信州郡伯易菴高公
暨現任諸大護法併七邑紳衿諸大檀越及同門雲
怡玄三大師本寺兩序諸山耆舊請開堂。

受請上堂舉如意云一家有事百家忙師命頻催難
躲藏矧乃郡侯重抑逼無何勉強為登堂秪如登堂
作個甚麼擊如意云佇看碧天雲氣靜一輪明月印
千江。

佛殿麻三觔乾屎橛是什麼展具云今朝蓋覆將來
免教重重漏洩。

韋馱衛法安僧摧邪輔正外道天魔以具打○相云
咸遵此令咄。

伽藍有者片地賴君守護此地未生當何所務伽藍
神須照顧。

祖師你扶頭我把尾抬搦交加瞞神嚇鬼。

據室偏不附物正豈立玄機輪轉處及盡𦆆纖直饒
佛祖到來總教一頓麤拳。

拈疏當道檀護七邑紳衿法門昆季諸山勤舊毛錐
未動巳前早為諸人說大義竟諸人還信麼脫或遲
疑仰勞維那重宣。

指座欲仰彌高欲鑽彌堅信步踏著地轉天旋遂陞
拈香此一瓣香知恩有自荷炤無私奉為
國王萬壽宰輔簪纓郡邑當道紳衿檀護永作民生依
怙常為濟世甘霖。

此一瓣香荊榛叢裏日聞虎嘯龍吟瓦礫場中高聳
瓊樓玉殿不是先聲露布秪貴酌水知源爇向鑪中
供養傳　曹洞正宗二十七世重興博山異祖和尚
此一瓣香既非自然不由造作昔年嗅著歸雲室一
旦衝開面壁軒端申供養前住瀛山高泉即此堂上
本師澗和尚用酬法乳歛衣就座怡西堂白椎竟出
問第一義諦即不問利生接物事如何師云春雲橫
海上金翅攪龍門進云聖人出世萬物欣睹和尚出
世人天欽仰未審相去多少師云島嶼分諸國星河
共一天進云洞上綱宗掀轉處博山法道復重新師
云還須共出隻手進禮退玄西堂問諸葛昔年稱隱
者茆廬堅請出山來雖然出處有時因甚前收後放
師云松花若也霑春力根在深巖也著開進云老人
六年抑逼和尚堅執不從今日一諾而就為復前收
後放為復出處有時師云誰人知此意令我憶鍾期
進云木人嶺上輕開口石女溪邊笑點頭且道是節
拍非節拍師云打麵還他洲土麥唱歌須是帝鄉人
進云恁麼則一曲無絃琴惟師彈得妙師云妙舞自
應誇遍拍三臺元要大家摧進作禮問從上宗乘即
且置四轉功位事如何師云我坐你立進云如何是
轉功就位師云無水不朝東如何是轉位就功師云
雲自帝鄉出如何是功位齊彰師云梅花雪裏香如
何是功位齊隱師云日落山水靜進云功位巳蒙剖
露全提一句更請垂慈師便打問攢花簇錦不用拈
提五位功勳請師揭示師云黃葉休遮眼青雲自有
陰進云如何是向師云萬派皆歸海如何是奉師云
葵花向日傾如何是功師云高枕石頭眠如何是共
功師云石火迸青天如何是功功師云寒盡不知年
進云曹洞門庭蒙指示別展鎗旗作麼生師云禮拜
直須頭點地問為眾開堂人共仰臨濟家風事若何
師便打進云如何是奪人不奪境師云昔人巳乘白
雲去此地空餘黃鶴棲如何是奪境不奪人師云日
暮鄉關何處是煙波江上使人愁如何是人境兩俱
奪師云吳宮花草埋幽徑晉代衣冠作古坵如何是
人境俱不奪師云新豐市裏行人度小苑城邊獵馬
回進云人境荷師指示獅子出窟時如何師云眾獸
近不得進云如何是獅子窟師云不見野狐蹤如何
是獅子吼師云裂破你腦門如何是獅子兒師云你
試嚬呻看僧遲疑師便打乃揮拂子云大眾三臺鐵
鋸舞弄多載趁起泥牛耕翻大海天神河伯喜共證
明露柱燈籠特來撞彩直得萬派朝宗靈鷲甲鰲騰
靉驀豎拂子云看看爭如通玄峰端拱自在且道符
到奉行一句又作麼生玉璽纔彰文萬邦齊卸鎧復
舉僧問曹山佛未出世時如何山曰曹山不如曰出
世後如何山曰不如曹山師云曹山老漢與麼荅話
大似情存向背見處偏枯新博山又且不然今日或
有問佛未出世時如何向道眉橫眼上出世後如何
舌在口中山僧恁麼荅話且道與曹山相去多少具
眼者試辨看怡西堂再白椎師下座。

元宵上堂問年年正月十五處處兢賞元燈未審和
尚者裏是何家風師豎拂云見麼進云如何是人人
本具個個不無底句師云闍黎腳跟未點地在進云
隨家豐儉元平等弊服華房各任真師云喚甚麼作
隨家豐儉僧一喝師便打乃云金烏急玉兔速人世
韶華如轉軸元旦纔過又上元衲僧拄杖休狂逐且
作麼得不狂逐去譬如今夜月皎潔無遮礙又若元
宵燈光本非分外一一出天然風流不俟丐纔起玩
著心霧靄浮雲昧以拂子打○相云者個還昧得麼
比擬空教業識茫歷劫圓明絕覆蓋。

上堂秧巳長茶巳老久雨忽然晴農夫愁頓掃大眾
農夫固是衲僧如何曉看白頭東畔出商量作務鬧
浩浩。

西堂怡大師請上堂問設齋申請即不問五位王子
望垂慈師云貪觀天上月失卻手中橈如何是誕生
王子師云須信深宮隱不出如何是朝生王子師云
縱高爭柰有天何如何是末生王子(師云幾番)嗔喜少人
知如何是化生王子師云萬國歌謠賀太平如何是
內生王子師云除卻須彌不是山師詰僧云你底王
子聻僧無語師云下坡不走快便難逢便打乃云行
年不惑一無成搔首忽驚白髮生拋玉引磚勤法請
因風帆便話生平懸想南詢結伴宛在目前法社相
將匡扶誰同出手皮膚脫落貞實幸存霜雪飄颻益
堅松操正恁麼時且如何是龍吟霧起虎嘯風生一
句妙舞自應誇遍拍三臺元是大家摧復舉大愚芝
示眾云三世諸佛不知有黧奴白牯卻知有語訖師
云大愚老漢東扯西拽話作兩橛博山要問伊黧奴
白牯向者裏放光動地且道者裏是甚麼所(在莫瞞人好)。

西堂玄大師請上堂玄出問南辰合掌北斗和南俱
巳祝竟如何是和南自受用三昧師云常持經卷倚
松立笑問客從何處來進云塵點虛空窮壽量直透
威音更那邊師云匝地紅輪秀海底不栽花進云報
母說法於忉利慶生修懺於堂中且道是同是別師
云昔日梅溪余子介今朝瀛博粟山僧進云畢竟意
旨如何師云一個鼻孔兩處出氣進云恁麼則昔日
世尊今朝和尚師云莫塗污人好乃云奯公難其兄
存公難其弟昔年遺範至今存此日流風相媲美兄
呼弟應自尋常舉世矇矇聾瞶起抬眸節彼鰲山巔
卓絕典型時仰止出胸襟蓋天地尖新音韻出青霄
陽春白雪知幾幾一回舉起一回新誰知此道而在
邇雖然因齋慶贊又作麼生十四是四十何勞重屈
指。

合山大眾請上堂問世尊未出母胎度人巳畢和尚
未出方丈說法巳竟又要陞堂作麼師云爭怪得山
僧進云正當和尚華誕一句又作麼生師云斬新日
月年年長不老乾坤歲歲同進云春風浩浩慧日輝
輝共祝無疆之壽如何是無疆之壽師云腳跟下看
取進云喬松萬古秀仙鶴笑春秋師不顧問師登寶
座人天敬仰正偏五位望師指示師云靈龜無卦兆
空殼不勞鑽進云如何是正中偏師云枯木花開色
更鮮如何是偏中正師云反手書空字不成如何是
正中來師云泥龍出海亦奇哉如何是兼中至師云
相逢話盡平生志如何是兼中到師云寒鴉不向深
林噪進云正偏五位蒙師指向上宗乘事如何師云
小心勤侍老和尚莫教我師暗生嗔僧(亂退)師乃云山
僧四旬母難大眾請舉宗乘言前薦得落在今時句
下承當迷頭認影教山僧向諸人面前說個甚麼既
不容推委只得勉強相從衲僧家延一日為一劫非
異促一劫為一日何奇竿木隨身正好逢場作戲莫
邪在手何妨殺活同時因齋慶贊應時納吉即且置
圓成本具不落數量畢竟是個甚麼卓拄杖云打鼓
犒勞三軍黃金且和沙賣。

瀛山兩序請上堂玄西堂問少年曾訣龍蛇陣老大
還同稚子歌未審道合君臣是何曲調師云藥因救
病出金瓶何妨打瓦復鑽龜進云如何是君師云須
信乾坤只一人如何是臣師云兩班濟濟立朝門如
何是君視臣師云聖哲文明鑒眾情如何是臣向君
師云一片丹心常捧日如何是君臣道合師云謳歌
萬國樂昇平進云秪如東勝神洲打鼓西牛貨洲上
堂意作麼生師云常年不出博嶠瀛席三載住持進
云恁麼通玄騰瑞色二老盡橫趨師云有勞法重代
為伸請乃云南瞻部洲說法聲震西瞿耶尼長年不
出博嶠瀛席久稱住持茲瀛山兩序為山僧四旬特
來慶祝木土座驀出眾云某等年來雖則勤勞無非
成就自巳福荃今日欣逢師壽為眾乞請法施余喜
不勝聊為解頤揮拂子云雲出岫日巳闌二老亭前
眉對攢塵埋法座難堪眼地湧花宮進步跚猙獰牙
爪稱獅子破院風光興未寒雖然山僧有生且從慶
祝無生又作麼生衣裏明珠光燦爛羅浮原在廣之
南。

諸法屬製法被為師慶誕請上堂問蒼松翠竹韻似
琴聲齊祝南山未審流庚多少師云文殊算不清進
云雖然者裏無伸獻權把須彌祝壽山師云喚甚麼
作須彌進云層巒添瑞色萬卉解生花師云莫錯認
進云祖翁規鑑今日猶存師云再來不值半文錢問
世尊降誕九龍吐水沐金軀和尚生辰四眾雲趨共
瞻禮且道是同是別師云屋角梅開遍溪畔柳揚眉
進云鑪煙飄渺騰華座為祝吾師不老春作麼生是
不老春師云手執夜明符幾個知天曉進云和尚甲
子人所共知拈袈裟角云未審者個春秋幾何師云
一字不著畫進云和尚春秋與者個春秋相去多少
師云你巳算了乃豎如意召眾云雲從龍風從虎聖
人作而萬物睹凡事出自天然管取超佛越祖設或
造作安排流入今時隊伍作麼是超佛越祖底句放
如意云真如若守自性也是釘椿搖櫓。

結制上堂塵世尚珠玉我視若塵土出世尚佛祖我
眼兼嬾睹不是逞我人亦非強作主衲僧合如斯誰
出不由戶胡為諸仁者參禪結社火結社火何似鼠
糞投鼎釜遂以手連招云快須歸去來免受伶俜苦
喝一喝。

解制上堂春水漾虛碧春山疊亂青幾多未歸客夢
裏說惺惺惺不惺蜘蛛結網打蜻蜓不惺惺堪笑烏
梅咬鐵釘鶯語枝頭聲瑣碎當機不薦任浮萍前途
忽過把關漢切忌無言意自扃。

上堂師以拄杖作搖擄勢云急著力莫遨遊恰如此
日鬥龍舟勇猛進前先到岸因循退縮便隨流雖然
得失渾閒事落節歸來滿面羞大眾秪如不居兩岸
不住中流還識機宜也無喝一喝云幾度黑風吹大
海未曾聞道釣舟傾。

中秋上堂師云水落石出山高月小大道弦直切忌
之遶眾中還有識得者麼僧問一葉落天下秋一塵
起大地收請問和尚是何意旨師云金風吹碧漢是
誰共知音進云夜來一陣狂雲起未審秋光在何處
師云未離悔底千峰黑纔到中天萬國明進云端的
風光不讓人師云且禮拜著乃云秋風吹落葉秋露
濕衣巾當此銀蟾夜誰憐未歸人未歸人楚復秦兩
鬢蕭蕭成底事一回凄切一回嗔雲山飄渺萬千隔
客路因循日痛呻自巳伏藏原穩密何須向外苦追
尋雖然未歸底人且止秪如巳歸底人如何話會以
拂子打○相云一輪明月映天心四海生靈荷照臨
何必西風撼丹桂碧霄重送九秋音。

結制義天監院請上堂故鄉相去廿餘里往事回思
二十年蕩盡家園無一物空拳聊對眾人前還有麼
還有麼問逆流洞水滔天起倒插青荊遍地生今日
和尚行正令如何施設定君臣師云只為愚騃啼不
止遂將黃葉作金錢進云五位君臣即不問如何是
正中偏師云月落霜滿天如何是偏中正師云雲覆
通玄頂如何是正中來師云鐵鋸舞三臺如何是兼
中至師云花街任遊戲如何是兼中到師云到家不
問道進云五位正偏蒙師指向上宗乘事若何師云
地下輥輯轆問鳴鍵陞座凡聖交參畢竟所為何事
師云為汝不了進云個個眉毛橫眼上今朝打七復
奚為師云採得百花成蜜後為誰辛苦為誰甜進云
嶺上木人纔啟口溪邊石女展雙眉師云閒言語進
云和尚聻師云放汝三十棒乃云虛空按下雲頭不
許南北東西拶得一回白汗試看誰悟誰迷諸昆仲
當此之際亙天烈燄蚊蚋難泊峻灘急水魚龍罕棲
直須通身無影像舉步絕行蹤始得物我不二夷險
一齊其或未然饒彼赤眼銅睛瞻仰有分擎頭戴角
望風莫躋大眾且道作麼生得通身無影舉步絕蹤
去喝一喝云任大也須從地起縱高爭柰有天兮復
舉大愚示眾云豎窮三際橫遍十方拈起也帝釋心
驚放下也地神膽顫不拈不放喚作甚麼自云蝦蟆
師云大愚示眾美則美矣惜乎錯安名字博山又且
不然秪如不拈不放喚作甚麼寧可截舌不犯國諱。

臘八印可禪人同眾新戒請上堂玄西堂問母胎纔
出稱尊大六載雪山復若何師云不因嶺上寒梅放
爭見春光處處同進云既是春光處處同因甚又道
但以妄想執著而不證得師云春色無高下花枝有
短長進云秪如遠來乞戒復從求法未審還有法說
也無師云一輪明月映天心四海生靈荷照臨玄顧
視左右云恁麼則和尚說法巳竟新戒各宜薦取師
云猶喜西風撼丹桂碧霄重送九秋音乃云乞具遠
來甚善哉殷勤請法為登臺須知夜睹明星事說向
燈籠笑破腮且道笑個甚麼拍案云奼女巳歸霄漢
去獃即猶自立空階復舉瑯琊因僧問拈椎豎拂即
不問瞬目揚眉事若何琊云趙州親見南泉來僧云
學人未曉琊云今冬多雨雪貧家怎柰何師云瑯琊
血心片片惜乎不遇其人山僧當時若見道今冬多
雨雪貧家怎柰何便進云請問瑯琊是貧是富聻。

上堂一年將盡夜萬里未歸人沉思生惆悵傾淚濕
衣巾山水何曾阻人心自隔津欲歸歸便得曷用苦
勞神謾勞神幾度木蘭舟上望不知原是此花身。

元旦上堂問一元資始萬物皆新且道佛法還有新
舊也無師云虛空掛彩色大地盡歡呼進云木人占
吉兆夜半露龜爻未審是什麼人證據師云燈籠說
去露柱傳來進云秪如天地未形四時不立龜爻向
甚麼處看取師云牧童遙指杏花村不萌枝上春色
曉進云妙體本來無處著通身那更有蹤由師云一
眾瞻之仰之問元正啟祚萬物咸新秪如通玄峰未
審作何顏色師云黃葉落時風骨露春來依舊石斕
斑進云恁麼則嫩桂蕃昌大抵枝頭春色好師云一
枝聖箭曾向龍池穿出半角靈山還從鷲嶺來麼進
云棋逢敵手難藏拙琴遇知音正好彈師云力幹山
河同帶礪傍分帝化奏膚功進云非師不舉師云股
肱良哉問春風拂拂遍天涯異草靈枝盡發芽記得
劫前橫鐵樹至今幾度覺開花且道鐵樹花開還涉
春秋也無師云識得枝頭意在處樂笙歌進云觸來
馥郁香騰座為慶吾師新歲華還是慶歲華是還是
慶和尚是師云萬仞崖頭書壽字進云恁麼一曲陽
春從此得當機舉出向人誇師云千峰勢到嶽邊止
萬派還歸海上消乃云適來歡喜地菩薩揚聲叫云
萬物咸新元正啟祚木馬嘶風泥牛吐霧佛法日新
家風顯露一機頓發千機兢赴君臣道合正偏回互
某等趨亦趨步亦步予喜云但得事事如舉不用山
僧囑付正恁麼時忽有個傍不甘底漢出來道華王
座上宜為人天解粘去縳何得世諦流布山僧向云
不見道等閒識得東風面萬紫千紅總是春。

結制立僧上堂元首座問黃葉紛紛明祖意安禪結
制復奚為師云頻呼小玉元無事秪要檀郎認得聲
進云時聽焦桐彈此曲座中幾個解知音師云我巳
無端落荒草直須相累入深村進云休將瑣瑣人間
事換我悠悠林下閒師云祖翁舊閣閒田地料理須
憑弟贊兄進云恁麼則妙印手提煙塞靜傍分帝命
為傳持師云虛空點首大地和南座禮退師乃拈拄
杖云大眾心既真行本直橫拈倒弄幾人識先師曾
用十餘年我亦全憑者個力探竿影草驗正邪逆順
場中堪作式西堂手眼自圓明拔楔抽釘兼妙密龜
毛結網三千丈把住放行看縱抑諸昆仲放行則且
止把住一句作麼生卓拄杖云黃河凍合鎖纖流法
身露出難藏匿。

臘八藏明禪德請上堂玄大師問任從三尺雪白不
到孤峰未審孤峰憑個甚麼不被雪霜師云能為萬
象主不逐四時凋進云瞿曇早得師親指免受雪山
六載寒師云不到烏江畔知他未肯休進云寒山忘
卻來時道拾得相將攜手歸師云家住深山更覓山
眼開何處著羞慚進云灼然灼然師云屈原若不逢
漁父千古誰人論獨醒玄禮退(師乃)拂拂子云正覺峰
頭爛葛藤山僧今日要斬絕那個男兒不丈夫瞿曇
何用強分別引得禪流向外尋草鞋踏破不肯歇現
前一眾許多人習以成風困途轍眾中莫有為黃面
出氣者麼試出來分雪卓拄杖云縱然分雪得行須
防平地著跌喝一喝。

元旦三木監院請上堂玄座元問白雪巳鋪銀世界
杲日當空事若何師云山河呈舊面草木獻新容進
云萬疊青山如洗出誰是居塵不染人師云綠楊芳
草岸何處不稱尊進云一點陽春塵剎裏直教四海
樂無為師云世祖成功三十六雲臺何似釣臺高進
禮拜歸眾問六花飛瑞預兆豐年野老謳歌各安舊
業舊業且置如何是新正一句師云日月光天德山
河壯林居進云戶外雖添遲日景窗前猶點舊年燈
師云新舊即不問喚甚麼作燈進云知音不用頻頻
舉達者分明暗裏驚師云誠獅子兒一撥便轉乃云
雨雪以時人物安然春光匝地三千大千忘機山鳥
樂此林泉隨時應節共慶新年大眾還識得山鳥慶
新年麼以手鼓翅作白鷴鳴云一唱巳開千戶曉幾
人解覺五更先。

結制冬監院請上堂座元玄大師問一向川搖嶽擊
而今海晏河清再整爐錘憑誰恩力師云意氣不從
天地得行藏豈為勢時摧進云靈苗瑞草和根拔未
審此間作麼生師云不許夜行投明須到進云果然
文彩全彰處三十年後祖燈新師云如何是祖燈新
一句進云泥牛吼處天關轉木馬嘶時地軸搖師云
輕輕躡足龍門過惹得清風動地來進云起動和尚
師云請公尊重乃云勢異時難在所然山中監院請
安禪鎗林火聚忘燒割鐵壁銀山志愈堅擊如意云
向者裡薦去休言佛祖謾說愚賢脫或沉吟以夜為
日失食忘眠秤錘捏出黃金汁頑石深鑽自見煙一
朝驀地相逢處新婦騎驢阿家牽。

澗老和尚八旬誕日上堂乃揮拂子云白髮人今轉
翠阿盂峰猶自碧嵯峨謾隨世諦生欣戚正法難扶
可柰何道曠無涯休指註瞠開兩眼哭還歌吾師壽
量非言說莫將幻影論生滅披蓑垂釣有多般照盡
潭空誰辯別花甲云添二十年灼然癡守舊途轍恁
麼喚先師今日八旬大誕得麼良久云老鶴雖移松
頂巢風吹不動天邊月。

元旦召監院請上堂玄座元問歲華昨巳結韶景又
重新畢竟承誰恩力師云手執夜明符幾箇知天曉
進云知者如何師云玉蘊荊山媚珠騰大海光進云
若然人人抱璧箇箇懷珠師云璧即且置珠試呈看
進云一丸當面擲大地著眼看師云好語忽將來進
云咦師云禹力不到處水聲流向西座禮退師乃揮
拂子云求名者趨朝求利者入市百藝與九流皆從
今日起惟有林下人不逐外物使優游泉石間任運
樂行止事來隨撥置事去仍復爾如斯舉似還有佛
法也無有則頭上安頭無則撥波求水去此二途若
為定當擊拂子云嶺梅枝上鵲聲新五湖四海春王
裏。

結制上堂問玅體本來無位次石霜王子意如何師
云休拈古調單于曲不落宮啇試舉看進云如何是
誕生師云呱聲未絕稱尊貴如何是朝生師云汾陽
終始列臣班如何是末生師云白水源來承漢祚如
何是化生師云大唐基業賴秦王如何是內生師云
拱默威嚴孰敢量進云師踞猊床當指何生師云不
離當處常寂然指即知君不可見進云若然今日結
制翻成虛設師云幾度扣門招不出將身直入裏頭
看進顧左右云灼然婆心徹困大眾須知師云知底
事作麼生進云陋巷不騎金色馬回途卻著破襤衫
師云咦問昨夜寒風起今朝匝地霜風霜即且置此
事請啇量師云寒鴉銜月叫回鴈怯霜棲進云金風
吹玉管那箇是知音師云流水高山無限意笑看得
得覓鍾期進云一種沒絃琴惟師彈得妙師云塗污
不少迺云黃葉落三冬迫千山萬木顏非昔主人何
事別家鄉甘作五湖羈旅客雲冉冉依誰宅累我枯
腸多感惜覓天掘地幾經遭鞭牛打車成虛役窠臼
踏翻消息無方知一向枉搜索曲曲垂慈若何指陳
此日規模歲歲同忘餐廢寢屢晨夕。

解制上堂以如意打○相云撥出雲中月四海白如
晝水寒魚不餌釣者豈疏漏解網釋結是何氣象呂
尚從今倦下鉤成湯自此停冬狩。

上堂人人頂門上輝大寶光箇箇腳跟下縱橫十字
因甚問著本命元辰十人有五雙擬議山僧恁麼拈
提也是一場特地。

除日上堂此際迎新送舊年東村王老夜燒錢山僧
不免依條例飯後長伸兩腳眠如斯舉似還有為人
處也無自是一般清意味如何對境復茫然。

元旦上堂問青山呈舊面黃鳥弄新聲還當得新年
佛法也無師云機絲不挂梭頭事文彩縱橫意自殊
進云天無私蓋地無私載又作麼生師云一氣不言
含有象萬靈何處謝洪恩進云紅日高懸映寶欄一
年好景大家看師云你喚甚麼作紅日進云切憶洞
上之言師云夜深須識把針人迺云天得一以清地
得一以寧聖人得一天下和平衲僧得一事事現成
拄杖子得一任運騰騰古德恁麼提持博山要且不
然二繇一有一亦莫守拈三門來佛殿裏將太虛藏
北斗三世諸佛瞠睛有分歷代祖師望風稽首不是
神通玅用亦非三三當九借婆衫子拜婆年風流餘
韻還知否。

端節上堂耿耿衷腸赴汨羅千秋熱血冷江波江波
冷向君王問為問君王會也麼三閭大夫孤忠可掬
未免激濁揚清坐守一色若知瞿曇心不妄取過去
法亦不貪著未來事不與現在有所住又何用齋志
泉源屈沉死水且如何得應時適宜去三年逢一閏
五月兩端陽。

中秋上堂不是心不是佛不是物畢竟是甚麼不是
心不是佛不是物白雲乍可來青嶂明月難教下碧
天。

結制上堂我患腸瘋纔歇諸人心病復起帶累疲弊
不堪晨昏一番料理作麼生料理不許鑿壁偷光撥
波求水。

解制上堂汝步渠亦步汝趨渠亦趨欲覓渠起處直
路翻成迂何況向外求愚人益自愚然則迥超途轍
又作麼生銷兵放馬後鼓腹樂何如。

開山異和尚百歲上堂問百年三萬六千朝反覆元
來是者漢未審者漢還有反覆也無師云暫時自肯
絕追尋歷劫何曾異今日進云且道異祖今日畢竟
是生耶死耶師云識得目前無異路何妨陰壽與陽
年進云若然臘月蓮花隨手獻不知誰是破顏人師
云莫是上座麼進擬議師喝問盡道祖翁今日生即
今祖翁在甚處師云一度風雨一度寒進云如何是
和尚為人句師云寒盡春來暖氣寬進云如何是過
去世師云是水皆含月如何是現在世師云無山不
帶雲如何是未來世師云泣露千般草進云三世巳
蒙師指超佛越祖若何師云三十棒乃揮拂云因今
念往事千古真厥軌往事驗今時堪悲不堪視吾祖
撾毒鼓曾貫金陵耳法幢聳西江震旦絕倫比我生
法運移私心實仰止靈鷲峰前拆卻本博嶠花開在
碓嘴誰道馨香六載餘枝榦亭亭望標起株株隨分
掃落黃大壽逢時愧疏禮諸昆仲當自委法身壽量
等太虛謾謂今朝百歲巳雖然不喚作百歲茫茫匝
地普天人人撥波求水若喚作百歲盡向空中覓鳥
跡蹉過目前秪者是畢竟如何大抵還他肌骨好不
須對鏡畫娥眉。

上堂驚看日月跳雙丸欲覓安居無處安荊棘林中
下腳易泥途有剌避還難心擬進步仍跚咄三界蜃
樓何足羡休把歸期屈指端。

元旦上堂問梅花呈笑面楊柳展歡眉祖意分明甚
如何應此時師云堂前客拜年進云新舊交參又作
麼生師云杲日麗中天進云口吞佛祖眼蓋乾坤師
豎拂子云你還吞得者箇麼進云達者須知暗裡驚
師云伶俐衲僧問閫外威權良有準不傷風化自昇
平昇平氣象請和尚指出師云六龍乘雲御九天進
云年來喜得新消息師云你還識不傷風化者麼進
云能為萬象主不逐四時凋師云玉帛朝回望帝鄉
鳥孫歸去謾稱王問爆竹一聲催臘桃符萬戶迎春
未審衲僧家作箇甚麼師云門前喜有長松柏時聽
子規來上啼進云松柏歲寒操不易子規幾度去還
來師云作麼生見得僧一喝師云又恁麼去迺云屋
後梅開遍堂前客拜年韶光歲復歲須委遷不遷諸
昆仲喚甚麼作不遷莫是天地位萬物育麼莫是四
時行百物生麼莫是長安征戰我國晏然麼是則固
是然猶未然畢竟喚什麼作不遷年來喜得新消息
六龍乘雲御九天。

元宵上堂堂前室裡燈照燭尚輝煌天上水中月清
光不如常更憐歌舞地猿叫斷人腸故國巳荒虛支
身惟口糧巢居既弗可穴處復難藏辟穀巳無術休
糧幸有方如何是休糧方但能飯向無心碗自有人
提折腳鐺喝一喝。






粟如瀚禪師語錄卷一終

粟如瀚禪師語錄卷之二
嗣法門人傳鵬編

* 住信州博山能仁寺上堂二

誕日上堂四十五年前過去事巳過去了四十五年
後未來事誠然未來正當現在變幻紛紜刻刻不住
何者即是拈起拄杖云騰騰任運無今古豈肯釘樁
去搖艣有時虛堂兀坐似愚若魯有時赤手入廛張
弓架弩羚羊挂角絕形蹤丹鳳翀霄因風舞一卉開
時蜂競採苗枯花謝誰依怙卓拄杖云皓月當窗清
夢回此道今人棄如土。

因事上堂小兒曹小兒曹隨時異素操恍若秋前樹
葉落聲蕭颾松間箕踞者睹此亦疲勞還有卓立不
群者麼脫盡皮膚貞實在白雲去後見山高。

上堂博山有一訣尋常未輕說今日特拈出諸人試
分別擊如意云風不待月而涼火不待日而熱。

結制上堂閉門瞌睡接向上機從苗辯地為憐中下
博山恁麼接上機耶憐中下耶驀擊如意云秪此風
墮葉喚作止啼錢。

上堂海神喜欲移天柱大地紛紛相耳語碧眼胡僧
笑點伊始知一向鑿空舉我昔曾從此處來張拳奮
臂亦同侶妄情消絕意緒狂心頓歇肯自許夜明簾
外聽朝君古鏡臺前息煙炬照用機輪事事忘安容
更道振戈旅雖然一向鑿空胡僧伎倆可施此念未
興指點甚麼咦鼠糞休教投鼎釜(因耿藩請師易服從戎故云)。

上堂尊貴重重古殿封時聞閫外奏旋功野僧未識
承誰力睡覺窗前日巳紅今非昔復匆匆熨斗煎茶
銚不同拈起簸箕別處春相逢謾話朝堂事更嫌身
在此山中。

元旦上堂座元大師問不落窠臼即且置斬新條令
意如何師云山河無阻礙春光觸處周進云莫是皇
風一片封疆不守麼師云依稀相似彷彿不同進云
端的一句又作麼生師云寒山與拾得笑插嶺頭梅
進云與麼野老門前不話朝堂之事師云朝堂之事
不妨道看進云是漢是秦俱不識五更但聽上方鐘
師云剎竿頭上風車子問第一義首座大師一椎打
就即今拈香祝聖請和尚道師云雨過溪光淡雲開
嶽色新進云庭前瑞氣祥雲靄屋後梅花鬥雪開師
云家鄉咫尺路非遙貪尋風景隔雲霄乃云案山呈
舊面幽鳥弄新聲毛頭星不現良人罷遠征文殊普
賢無端起佛見法見被山僧痛棒趁出眾中還有不
甘者麼眾不出師云鼓腹樂昇平。

結制上堂結繩政簡且約指天交質費穿鑿言多去
道日轉遠守默忘緣成造作纔有絲頭便蓋覆迥絕
無依始寬廓既然博山因甚循條攀例添人粘縳咄
不得春風花不開花開還藉風吹落。

上堂蕨長千峰巳豎拳夷齊何事尚憂煎春風穆穆
翻成妒羞對商山話舊緣如何是舊緣說向人前黑
了天。

上堂桃李鬥芳菲嗟我憂盈抱時運日推遷少壯亦
巳老多為人事愁誰覺身枯稿嗟哉復嗟哉堪悲不
堪道諸昆仲既堪悲為什不堪道不識大哥妻原來
是嫂嫂。

上堂成住壞空不從他得喜怒哀樂復更由誰對境
能忘取捨何妨建立隨時設或情存向背全身沒陷
淤泥超透一路還識得麼蝦蟆蚯蚓過東海無毛鷂
子撲天飛。

上堂云荊棘叢中翻身聲色頭邊坐臥且道什麼人
境界座元大師出云良哉觀世音全身入荒草師云
我行荒草裡汝又入深村進云因誰致得師亦云因
誰致得進云佛祖位中留不住行於異類且徘徊師
云浩浩紅塵裡灼然見故人進云咦師亦咦乃云天
上鳥水中魚緣境相忘飲啄徐徐橫衝直撞渾無礙
飛騰游泳樂何如以拂子打○相云還見麼不撥自
轉盤走珠無私獨運若蟾蜍。

中秋上堂秋露既白秋葉抽黃離群孤鴈哀怨凄涼
時節仍舊人事非常如何是仍常事雲外天飛鏡巖
前桂吐香。

元旦上堂忽雷震僧問時節若至其理自彰時節未
至因甚雷動中天師云大用現前不存軌則進云為
復是冬行春令為復是玅用神通師云但看棚頭弄
傀儡抽牽全是裡頭人進云萬邦歌有道四海樂無
為師云如何是無為景象進云鼓腹不知堯舜力村
歌社舞樂昇平師云好語忽將來問殷殷雷震雨汪
洋箇中消息請師揚師云溪邊嫩竹迎風舞嶺上老
梅鬥雨開進云且道是當風指竹法爾如然師云相
見人人笑臉開進云翀霄定是鳳凰兒師云你試翀
霄看進云請師高著眼師云鈍鳥不離窠乃云天本
高地本深雷忽震烈風行雲作雨澍萬類育成祖意
西來誰更外尋既不外尋何者即是卓拄杖云一點
陽春塵剎遍拈來大地盡黃金復卓一卓。

上堂定盤星誰不睹歷歷分明不覆藏無端特地尋
泥土鉤頭意試吞吐收綸擲釣事何常清波不犯超
今古還會麼夜半正明天曉不露。

上堂眾鳥翱翔繞樹啼憑欄望彼欲何棲去年巢寄
南山下今歲巢空北向迷世外逍遙隨分好青蘿爭
得與雲齊喝一喝云路逢死蛇莫打殺無底籃兒盛
將歸(民失居所避亂無策故云)。

心空選上座入塔上堂歇記室問聞道心空法亦空
請師陞座復奚為師云玉露垂青草金風動白蘋進
云恁麼則空禪人久旱逢甘雨他鄉遇故知師云相
看滿船歌白雪不知霜露入秋衣進云不因夜來鴈
誰憐去路人師云白雪作麼生和進云請師聽師云
誰是節拍人進云某甲禮拜去也問既知心本是空
未審來選甚麼師云誰識是當人進云二邊渾莫立
中道不須安師云鯨吞海水盡露出珊瑚枝進云家
家有路透長安師云路在甚處進云看腳下師云錯
乃云人人本有醒醒靈靈箇箇圓成靈靈醒醒不從
巳叩徒向外求著妙著玄大似望風捕影覓生覓死
何如掘地討天撞入涅槃城未許心空及第弗住無
生國須知孝滿曹山子順母慈雖稱奉重珠藏玉韞
貴在掀翻是什麼人分上事塵中有佛呼來選身裏
無家向此宗喝一喝。

上堂拈起拄杖云還見麼認著依然還不是卓拄杖
云還聞麼若將耳聽終難會橫按拄杖云是甚麼混
則知處類之不齊擲下拄杖云畢竟是箇什麼海神
知貴不知價留與人間光照夜。

上堂博山機亦何奇昔時雷厲風行壁立嶮巇年來
平田淺草與世推移驀豎拄杖云謾道生來無定力
逆風吹又順風吹。

立義天西堂上堂化外來賓河清海晏南窗坦腹高
臥羲皇盡知時清物泰節候忽若楊子江吞卻鄱陽
湖報恩塔撞倒東西梁是甚麼節候良久云問取義
天西堂。

元座元受請引座上堂歇記室問舉一不得舉二放
過一著落在第二意旨如何師云香柑林老巳經霜
拈出憑君仔細嘗進云南枝向暖北枝寒莫是春風
有兩般師云如何是兩般底事進云近水樓臺先得
月向陽花木易為春師云一氣不言含有象進云波
裡雖彰明月印入山推出宿雲來師云賴汝竭力乃
云舊令雖是全彰新條又將拈出承虛接響便來問
性問心撥草瞻風更從覓佛覓祖獅子座上指北呼
南象王室中揚眉瞬日額間挂劍機用顯殺活同時
肘後懸符文彩示縱橫自在花開嶠翠即且止敲唱
雙行意若何卓杖云澗水源從洵水出宿雲日照博
山青復舉三聖道我逢人即出出即不為人興化道
我逢人即不出出即便為人師云二老生涯各立則
固善若用出處為人曲折不少博山今日恁麼是為
人耶不為人耶喝一喝云平生肝膽向人傾相逢謾
道不相識。

鼓山為霖老和尚命一脈老宿掃祖塔請上堂問鳳
嶺嵯峨即不問屴崱峰高勢若何師云葉落風骨露
進云常因送客處憶得別家時師云家中事作麼生
進云五九盡逢春師云錯問迷之與悟相去幾何師
云鼻頭在眼下進云迷悟堆裡橫身得失叢中逞俊
又作麼生師云榮辱偏隨騎馬人進云有意氣時添
意氣不風流處也風流師云如何是你風流處進云
山尖月一彎物外任安閒師云未是你安閒處僧一
喝師云怎得安閒迺云久疑頓釋洒落何如遠客歸
家慶快難比脈禪德見師翁屴崱峰頭巳露當家種
子永季祖為法叔雷鳴石鼓藉其再世楊岐既妙轉
功回途策杖掃黃博嶺請法山僧憶龍牙道一切名
山到因腳辛苦年深與襪著而今老大不能行手裡
把箇破木杓白雲端云龍牙老人可謂熟處難忘師
云龍牙長行思住果然熟處難忘豈免白雲揀點脈
禪德長住思行了忘擔荷博山為彼依實供通辛苦
年深著黑裘幾翻欣厭幾翻休而今脫體無拘束一
切名山信步遊遊則且從秪恐為法叔未許久假。

退院上堂義西堂問劫火洞然大千俱壞和尚得何
三昧博山宛然如故師云要識真金火裏看杖頭有
眼明如日進云從前汗馬無人識今日方稱蓋代功
師云春燕雛成移舊壘午雞啼罷啄陰階進云功成
不住雖堪羡退巳讓人益見奇師云屈原若不逢漁
父千古誰人論獨醒進云南巒一陣薰風起推出山
中久宿雪師云推出後如何進云大家扶起破砂盆
師云有是哉歇後堂問撒手端然坐白雲深處閒遷
有為人也無師云深林人不知明月來相照進云鐵
牛不喫欄邊草靈雀豈棲無影林師云夜半穿雲去
天明戴帽歸進云若然綠楊芳草岸何處不稱尊師
云一任瞻仰問開基刱業前王事端拱持盈後帝心
如何是端拱持盈底事師云四海浪平龍睡穩進云
恁麼劍戟盡為農器用師云九天雲靜鶴飛高進云
大家齊聽太平音師云你試聽聽進云鶯棲燕市笙
歌鬧月白風清四野歡師云聽得一半迺云鯨波靜
狼煙息高崗鳴鳳振雲翼鴟鴞踞地仰天嗤翱翔欲
展翅無力不如歸者不如歸自是不歸歸便得還見
麼春燕雛成移舊壘午雞啼罷啄陰階。

永豐邑侯齊邑鎮陳暨紳衿等為師造像落成玄和
尚請上堂驀然突出峰頭笑他乾坤倒走激揚本地
風光累我現前諸友還見否瞻之在前忽然在後。

* 住信州高泉語錄

師甲辰四月八日在宿雲受信州上永紳衿及當山
勤舊請住高泉寺於廿一日入院。

上堂僧問衝開碧落松千尺截斷紅塵水一溪時如
何師云一九當面擲大地著眼看進云石鼓纔聞天
地震木馬嘶風出漢秦又作麼生師云天左旋地右
轉進云恁麼則高泉一滴真甘露洒作山河大地春
師云引不著乃云慵說道嬾談禪按下雲頭住葛仙
四眾無端頻逼促又攜瓢笠到高泉剎竿重豎全賴
英賢要紹壽昌祖風直須努力耕田耕田固是還識
得扶犁者麼卓杖云紫霞澗中飛片雪龍資寺裏浪
滔天。

端節上堂玉几峰前白字碑文獨露龜泉井畔青松
當道全彰若向者裏領略何妨鬥舟插蒲如或未委
三玄池映峰頭月太極窩名四海傳。

小參我知你知你見我見心佛眾生何曾隔線不惜
莖眉重為方便擲拄杖云海神不貴夜明珠滿把撮
來擲人面。

小參千倉盈萬箱益收藏宜及時活計貴精術叮嚀
學道流個事須委悉荏苒度朝昏苦在三十日個事
現成委悉甚麼雨打風吹草裡埋問著依然云不識。

小參一翻雨一翻風仲春猶寒白雪彌空詢老農卜
歲豐謂言九九將盡犁鋤正好施功天道一從人見
西成勤墮不同莫朦朧打著南邊動北邊東山燒火
西山紅雖然西成在勤墮頓悟又如何東卜與西卜
迢迢隔萬峰。

示眾叮嚀莫逐情牽迷悟自分愚賢惺惺主人牢記
空花世事虛緣如實證如實傳佛祖不值半文錢秪
此莫是到家行履麼咦潑油救火殊堪笑雪上加霜
更可憐。

* 住信州瀛山語錄

師丁未正月二十一日受玉山諸當道合邑鄉紳文
學檀護暨本山勤舊監院執事啟請主瀛山至二月
十五入院迨庚戌又二月一日始開堂。

受請舉如意云如意有時壁立萬仞有時平高就下
有時八字打開有時渾無縫罅應機示現又作麼生
看風用帆傾湫倒瀉。

三門遇緣即應不憚羊腸信步直入何用商量。

佛殿不是心不是佛不是物是個甚麼咄咄咄。

馱任即赴賴擁護護甚麼露。

伽藍不以時艱有辜面命為翰為屏乃恭乃敬。

祖師一堂商量舊題目癡人錯向東西卜作麼生得
不錯去六六依然三十六。

雪和尚像前風來松說偈人去雪猶關雀角聲生處
鶴驚知幾般今朝得展座相對笑開顏。

據室錯然則吉不可犯忤拔楔抽釘英靈失措喝云
拋出栗棘蓬試看誰吞吐。

指座露堂堂絕覆藏脫未委雪加霜遂陞。

拈香祝
聖畢次拈香云此一瓣香供養開山法伯雪關和尚復
拈香云此瓣香曾向博山拈出今到歸雲室裏何妨
錦上添花供養傳洞上二十八世博瀛普寧堂上本
師澗和尚用酬法乳歛衣就座雲岫大師白槌畢玄
大師問赴感隨機無方不應逆風把柁意作麼生師
云雪後始知松柏操事難方見丈夫心進云世尊不
起樹王而昇忉利和尚未離博嶠早住瀛山且道相
去多少師云夜半石人無影像縱橫須辨往來源進
云恁麼則砂盆扶起法鼓重鳴師云來朝更有新條
任惱亂春風卒未休進云佇聽雷音師云請公尊重
問實篆煙騰籠嶽頂禹門三汲浪滔天個中消息即
不問耀古騰今事若何師云金鎚影動寶劍光寒進
云恁麼則寂寂無音去也師云碓嘴使開花進云泥
牛吼出扶桑國木馬嘶歸浪苑洲師云念得好聽乃
云邑侯昔日請登臺三載住持口嬾開語默都盧存
此道春蘭秋菊不須猜大眾如何是此道莫是轉功
就位轉位就功麼莫是觀機利鈍收放有時麼莫是
普應多方大功不守麼莫是因該果海果徹因源麼
且喜總沒交涉畢竟如何是此道驀揮拂子云當年
面上重安鼻腦後今朝更畫眉初學久參應辨別當
機殺活謾稱奇雲大師結槌師下座。

當晚小參雪峰道望州亭與汝相見了也烏石嶺與
汝相見了也僧堂前與汝相見了也既一一相見又
用說個甚麼復舉慈明示眾云一切聖賢皆以無為
法而有差別前是案山後是主山喚甚麼作無為法
良久云向下文長付在來日山僧又且不然一切聖
賢皆以差別法而證無為上是天下是地又喚甚麼
作差別法白日青天切忌說夢。

請雲大師主瀛山席引座上堂問錯節盤根嘗不避
大功不宰事如何師云春燕雛成辭舊壘九皋鳴後
過龍池進云雞足兄呼弟應甲鰲弟應兄呼未審還
有分別也無師云欄杆雖共倚山色不同觀進云如
是則瀛博謙光諸方迥異師云虛空掛彩有眼皆見
進云陽春雪曲清音遠二老亭前笑展眉師云鍾期
既遇奏流水以何慚乃云鐘聲纔罷鼓聲催收放臨
時亦壯哉坐見白雲歸遠岫不須造作與安排大眾
還知山僧做處麼瀛山仔任三載週全特請雲岫息
我勞肩不獨推同門光前烈抑亦定繼席起後賢破
院聲光自茲遠播陽春白雪廣為流傳喝云且道者
一喝是遠播是流傳少待新和尚為汝敷宣。

元宵小參眾生盲昧所親秪調合覺背塵誰知覺亦
非真空勞役役心神畢竟那箇是親以如意打○相
云光輝萬古常如舊不似人間一夜新。

端午小參山蒼蒼水涓涓遙憶懷沙人可憐不鬥龍
舟情巳慘龍舟鬥處忠魂牽舞棹者復何然藏身謾
道無蹤跡夜叉曰把珊瑚鞭沒蹤跡處莫藏身蚯蚓
蝦蟆上梵天正當此時瀛山奚為角黍菖蒲聊應節
不將閒事挂心田。

中秋小參瀛山門下無法可說每逢中秋團圞賞月
驚看地轉天旋雲蒸霧結可憐挈挈波波東倒西跌
刀山劍樹皮穿骨裂鑊湯爐炭灌銅飲鐵此時得暫
回光鼎沸場中頓歇既無法說道底甚麼太虛空中
切忌釘橛。








粟如瀚禪師語錄卷二終

粟如瀚禪師語錄卷之三
嗣法門人傳鵬編

* 再住信州博山能仁寺上堂三

師於康熙丙寅年十二月二十四日剖監院暨兩序
合山大眾啟請再主祖席。

上堂問昔年讓位推賢今朝復主祖席時如何師云
青山不約常當戶流水無心自入池進云復佈東君
令花開上苑春師云試瞠眼看進云舊辭連韻唱遠
送青來師云嗄迺鼓掌作雞鳴云午雞啼罷啄陰
階復唱千門曙色開金果秪因猿摘去玉花還待鳳
啣來擊如意云不惜通身混泥水坐看鐵鋸舞三台。

上堂問壽山疊翠群瞻仰不落千支請舉看師云類
之不齊混則知處進云綠竹不因風起舞紅桃爭得
笑春風師云紅桃試呈看僧作呈勢師云分明月在
梅梢上尋到梅梢月巳遲迺云若效杜口毘耶有負
來意或乃隨邪逐惡未免眉毛打失畢竟如何以拂
打○相云虛空綵繪壽山突出背看分明正觀難識
明如滲兮暗如日千眼大悲辨莫及雖然筆端未形
壽山在甚麼處喝云傲古凌今無等匹。

靈鷲義和尚請上堂問一人有慶海眾雲臻如何是
一人之慶師云水上卓紅旗進云如何是海眾雲臻
師云瞻之仰之進云恁麼雷音吼出天花落法雨傾
時大地春師云錯乃揮拂云至理無言何用饒舌三
拜歸位親切親切喝一喝。

安兩序上堂云雲從龍風從虎博山拄杖誰與伍等
閒卓出人前也是泥上加土擲杖下座。

元旦上堂師良久噴嚏一聲云識得麼年是新年日
是新日騰騰任運無固無必復噴嚏一聲云大吉。

上堂巍巍不動尊足不離地走覿面弗僊陀面南看
北斗識得麼瞬目落二三何用重開口問不動尊因
甚足離地走。師云。切忌形影覓。僧擬議。師云。迢迢與
我疏。

上堂云。腳跟如釘。脊梁似鐵。正說邪說。胡說亂說。相
席打令看孔著楔脫。或觸境生心。隨時起滅。喝云。道
火何曾燒著舌。

重建澗老和尚塔院峻工上堂問太虛。請問如何點
綴。師云。矢上加尖。進云。恁麼則一翻拈出一翻新。師
云。你試拈出看。進云。虛空掛彩。有眼皆見。師云。瞻仰
有分。迺云。椽折梁傾。觸目眉結一旦重新家風自別
塔影光搖徹太虛。老僧試為重點綴。何點綴開基籌
畫日經營。坐對奇峰今復別。

上堂問。催耕日夜鳴。嬾人睡不醒睡醒時如何。師云。
喫粥喫飯。進云。和尚如何行履。師云。喫飯喫粥。進云。
謝師指示。師云。杓卜聽虛聲。迺云。幻軀匪堅。長庚曉
月。夏長秋收。時時漏渫。目前岐路。如矇昧開眼。未免
墮途轍秪如無明實性即佛性。幻化空身即法身又
如何。雲霞萬里收。明月光皎潔。

除夕上堂問。一年將盡夜。萬里未歸人。師云。歸家時
如何。進云。不因嶺上梅花放。春色焉知萬戶同。如何
是同的事。師云。冷暖應自知。迺云。殘臘將盡多見尖
儀白髮頭陀懽笑展眉胸懷非別人世忘思千聖不
慕巳靈重誰倦來即睡。任喚癡癡。

元宵上堂問。堂前燈且止。雲裏月何在。師云剔起眉
毛向上看。進云。阿誰得見。師云。切忌天上覓。僧擬議。
師打。云。擬思隔萬山。迺云。堂前燈。雲裏月。個事明明
漏渫。更問如何紅爐覓雪。

上堂問。如何得隨緣任運去。師云。相逢且喫茶。進云。
莫便是安身立命處麼。師云。淨地卻迷人。迺云。著玄
妙。誠顛倒。菩提涅槃是什麼。真如佛性不堪道一回。
舉起一回新幾度。拈來幾度埽。畢竟如何。佛祖等視
若浮雲。任運隨緣非所好。

上堂問。幻合幻離是個甚麼。師云。撲落非他物。縱橫
不是塵。進云。恁麼幾般雲色出峰頂一樣泉聲落澗
中。師云。莫將支遁鶴誤作右軍鵝。迺云。來何來。去何
去。昧卻主人公。遍地覓本據。忽聽子規啼。慚惶無避
處。是甚麼物恁麼來兮恁麼去。

上堂問。橫吞世界倒跨須彌的人未審還稱到家也
無。師云。有為終不貴。迺云。秀才忙忙赴考。衲僧時時
打掃。掃聖掃凡掃。虛空纔著些兒便顛倒八角磨盤
空裏走。莫守寒巖異青草。

上堂殷嗟麥秀周悼黍離興歌寫怨凄以其悲顧瞻
松柏勁幹挺枝新蒲細柳顏色時移警心觸目。耿耿
于茲。雨露之思中懷悵而雖然視三界如夢幻。目興
廢若漚花的人又且如何。咄。逆之則嗔。順之則喜。

元宵上堂。燈是燈。月是月。三歲孩兒解甄別。燈非燈。
月非月。鐵額銅頭盡結舌。燈月交輝如何說說夜半
正明天曉不露。

上堂秪者是錯認珍思量分別建立乖真。直饒點即
便到不向外尋也。是杓卜聽虛聲開眼著埃塵。雖然
法隨法行法幢隨處建立。未審建立何法。咦。倒腹傾
腸如未委。君向瀟湘我向秦。

上堂。屋後數株老梅山前一派煙霞家風清貧如洗
囊無一物堪誇更問西來祖意。不敢掜目生花。

上堂。說無著無說有著有。競趨兩頭茫然失守。有不
著有無不著無。脫體無依光獨露。趙州東壁掛葫蘆。
問。水漲前溪。鳥啼林樹。春際物類如然。未審衲僧做
處如何。師云。趁起泥牛耕隴上。笑看兒童捉柳絮。進
云。只圖海嶽求知巳。休論人世與浮沉。師云。謾借他
人力。叩巳得安閒。僧作禮云。誠哉師言。師云。逢人切
忌錯舉。

上堂。舉僧問趙州如何是道。州云牆外的。師云。牆外
底不是道。動步即錯休外討。百城煙水日茫茫。看來
巳是自顛倒。相逢誰非地行僊。何處不是蓬萊島。報
諸人。謾學杓卜聽虛聲。須信衣珠光皎皎。

上堂。初伏天。十分熱。夾背汗流。扇搖不歇。佛法也大
有。牙痛弗能說。

上堂。問。無為無事人因什猶是金鎖難。師云。青天也
須喫棒。進云。坐著白雲時如何。師云。絕點純青階下
人。密移一步看飛龍。迺云。不信本來具足。常年東卜
西卜。秪圖入海算沙。未肯回光返矚。須知密在汝邊。
無勞遍叩名宿。山僧恁麼告報。也是瑕生白玉。

上堂。問。騎牛覓牛即不問。騎牛到家時如何。師云。長
伸兩腳眠。進云。出頭天外看誰是者般人。師云。海底
紅輪秀。石上不栽花。迺云。祖席支撐四十年。搪風抵
雨老猶堅。而今擬就閒閒地。拓出圓明照大千。且道
圓明即今什麼處覓。即知君不可見不離當處常寂
然。

上堂。今朝十月十五。處處撒沙撒土。耳聞喝以雷轟。
眼見張弓架弩。須知不盡如然。弗入他家隊五。飽餐
伸腳打眠。熟睡憨憨到午。有問向上宗乘。謾將鼠糞
投釜。問。自從少室分燈後。各展宗猷振祖風。當年饑
餐渴飲的人。祖風又作麼生振。師云。更嫌何處不風
流。

上堂。說真說妄說妙說玄。鏡花水月。春雲曉煙。須彌
太虛。歷無變遷。但能無欲無依。迥超格量如然。咄。雖
然比擬恰好。也是矢上加尖。

上堂。布被冷。何時節。千山萬山落紅葉。佛祖於我如
浮雲。那記人間閒歲月。無端逼向法堂前。令人轉憶
維摩詰。不覺通身冷汗流。白醭口生無可說。
粟如瀚禪師語錄卷三終

粟如瀚禪師語錄卷之四
嗣法門人傳鵬編

* 住信州博山能仁寺小參一

當晚小參雨落地濕。雲開月出。個事圓成。胡不委悉。
眾中還有委悉者麼。問。昔日達法禪師於毫端上現
寶王剎。今朝和尚於微塵裏轉大法輪。秪如法輪作
麼生轉。師云。是鐺皆鐵鑄。進云。鐵鋸舞三臺。又作麼
生。師云。日食三餐。夜眠一宿。進云。當軒毒鼓師親擊。
遐邇皆聞振祖風。師云。不勞贊歎。乃云。今朝正月十
二。當道檀信光賁曲盝床上阿師語言不須禁忌。何
故治生與產業皆歸第一義。

小參問。端陽隹節即不問。利生接物事如何。師云。臨
淵無限傷心事。安得黃金鑄屈原。進云。纔過四月節。
不覺便端陽。未審佛法相去多少。師云。埜老不知堯。
舜力鼕鼕打鼓祭江神。進云。寒則苦寒。熱則酷熱。是
什麼人境界。師云。且禮拜著。問。兩個泥牛鬥入海。直
至於今無消息。未審屈原大夫即今在什麼處。師云。
階前綠暗紅稀擬議翻成途轍。進云。恁麼則藏身處
沒蹤跡。沒蹤跡處莫藏身。師云。緊捎草鞋。僧喝。師云。
好追青霄鳳。莫學野啼雞。乃云。鬥龍舟巧施設木童
唱巴歌。石女和白雪。問。渠何因緣報道端陽節。舉世
競紛華。博山風景別不貼桃符神俗例盡蠲絕有。問。
祖師禪到此都消滅擊拂子云。既知此日是端陽。何
用叨叨更饒舌。

小參安夏結冬。諸方舊制惟有博山十分次第庫司
打點燈油。行者整單掃地。公案見成。何處不是。直饒
直下承當。未免落在第二。何況努目睜睛。思惟擬議。
剋期取證。以悟為期。似者等不唧溜漢。引得虛空笑
破唇皮。眾中還有不拘制限者麼。出群須是英靈漢。
敵勝還他獅子兒。

小參。細雨止。白雪飛。黃葉堆堆。黍稷離離。昨夜烏龜
變作鱉。水神撫掌笑嘻嘻。咦。秪恐不是玉。是玉也大
奇。

小參。刺骨寒威風凜冽。嘉州大象凍出血。山門掩面
不堪觀。廚庫見之驚吐舌。莫吐舌。不得寒風花怎洩。

小參。舉竹篦。云。若向這裡會得。痾屎放尿無非神通
妙用。若不會。直饒四禪八定也是業識。茫茫諸禪者。
須宜各各剔起眉毛。向無可著力處著力。無可用心
處用心。忽然㘞地一聲。方知釵鐶雖異。金體則一。瓶
盤雖殊。土質不二。聖凡雖差。者個本同。且如何是者
箇。擊竹篦云吽吽。

小參。休休休。幾個金鱗上直鉤。歇歇歇。拶得虛空頭
腦裂。任他指鹿為馬。證龜作鱉。堪笑厚面老迦葉。火
裏蓮花鬥雪開。倒搓龜毛縳娑竭。

小參。擎拳豎指破草鞋。良久默然鬼活計。若是超宗
越格郎。爭肯為人食殘涕。遂擲下拄杖歸方丈。

小參。光晃晃。明歷歷。人人眼在面門。田又道不識。
秪為分明甚。翻令信不及。

小參。佛殿笑嘻嘻。尊者皺雙眉。為甚如此裸形國內
誇服飾想君太煞不知時。

小參。日日錐。夜夜考。落花滿地誰能掃。三腳蝦蟆逞
神通。翻身跳過東海島。驚起龍王努眼睛。覿面逢渠
要速道。雖是維那有入頭。痛棒熱喝非草草。何故。直
下承當猶是鈍。況復回頭而轉腦。

小參。七日彈指過。念之淚欲潸。因憐雲水客。晝夜不
得閒。大道直如弦。行人自為艱。我言如不信。一任走
千山。秪如信後又作麼生。陋巷不騎金色馬。回途卻
著破襤衫。

小參。愁愁。個事不明兩淚流。喜喜。忽然撞著自家底。
歇歇。等閒拔郤眼中屑。南北東西任去來。蘇秦休掉
三寸舌。

小參。秋菊開。黃葉落。祖意甚分明。當人胡不覺。特地
一場愁。無繩而自縛。休自縛。麒麟只有一隻角。

小參。今日不說法語。只有一句記取。且道是那一句。
現公案不須舉。

小參。向來把斷關津。今夜放開一線。顧左右云。座中
且喜盡顏回。胡云望道而未見。

小參。數載向外求。逢此倍生愁。今朝驀覷破。隱隱覺
慚羞。且道識羞後又作麼生。何妨頭上更安頭。

小參。持戒但朿身。非身無所束。且道喚甚麼作身。聻
眾中還有道得者麼。如無。山僧為諸人下個註腳。上
玉永豐。不離湖東。強分疆界。對面千峰。

遣義天一庵二禪入廣募刻　異祖全錄小參。崑山
美玉久埋土。麗水精金何處所。要得光輝目下生。還
須有力人提取。且道誰是有力人。豎拂子云。欲理舊
詞連韻唱。三千里外逢人舉。

端陽小參。歲歲說。真實說。假借說。出格向上說。舉古
明今說。千說萬說。不出這個時節。且道是甚麼時節。
五月五。處處熱。

中秋小參。皎潔永輪徹夜懸。笙歌處處樂欣然。貪觀
天上殊堪笑。比擬寒山亦可嫌。打○相云。覿面清光
如不薦。依然猶自落前川。

小參。屈指算七過半。咬定牙關。切莫把玩。驀喝云。且
道者一喝是把玩非把玩。眾遲疑。以杖趁散大眾。歸
方丈。

除夜小參。纔見百花開。又看雪子落。一年煩悶過。轉
念舊極樂。五湖參學人。對此須應覺。覺覺鐵秤槌硬。
確確烏龜殼空。索索榮枯得失不相關。夢裏生緣徒
把捉。即今如何窗前。雖點舊年燈。城上將吹新歲角。

小參。纔賀新年。又二月一。迅速時光。誠若箭急。一犁
風雨出山前幾人解道腳不濕嗄。

上元起七小參。百花開天地秋歌舞場中眉忽愁。上
是天。下是地。此語不入時流意。東作西。南作北。晝三
夜三尋軌則。僧堂燈火正高輝。無端特地生迷惑。

小參。天上無彌勒。地下無彌勒。彌勒畢竟在甚麼處。
擲杖云。直下來也急著眼覷。

小參。明明祖師禪。岸柳舞輕煙。當機如蹉過。紙裏復
麻纏。

小參。米價撩天索。尋思經幾回。休糧方本有。人苦不
知裁。歸去來。歸去來。兔角謾將眼裏栽。作麼得迥絕
依倚。喝云雷鳴驚蟄。日暖花開。

小參。白刃橫空秋氣寒。積屍遍野目心酸。捨生取義
誠難事。難事而今巳泛觀。不見永嘉道。了了見。無一
物。大千沙界海中漚。一切聖賢如電拂。伶俐漢一歷
耳根。更不隨群逐隊。何故。他人住處我不住。他人行
處我不行。不是與人難共聚。大都緇素要分明。

小參。諸佛未出世。白璧自光輝。達磨從西來。黃金遭
埋土。伶俐者更不周由者也。遲鈍漢一向撥迷求悟。
山僧如是拈提。是伶俐是遲鈍。逢人但。恁麼舉。

小參。箇裏久不平。人苦不知覺。以故犯霜鋒。積骨如
山嶽。道路長荊蓁。狐狸穿屋角。觸目心生悲。豈忍求
歡樂。愁苦慘傷置一邊。平與不平誰把握。唐虞揖讓
見謳歌。秦漢旌旗動帷幄。

小參。舉步涉危機。回途日遲遲。可憐一雙足。長年帶
水泥。諸禪德。豺虎群中自在。是非海裡橫身底聻。同
門出入不相識。一回見面一回疑。

元宵小參。舊公案。重判斷。擲下拄杖云。斷謾道。元宵
正月半。

小參。志非不高。謀非不深。放過一著。枉用搜尋。不放
過底如何覿面相呈。誠為費力。隔山相見。未是知音
割稻完小參。風吹不入。雨打不濕。雖然各各本有也。
要及時收拾。喚什麼作本有底。捫槌拍板絕商量。穀
滿倉兮米滿箱。但見四維成一片。更於何處覓封疆
病起小參。一聲㘞地。誰與我來。瞥然翻身。誰與我去。
卸卻者皮囊。畢竟何憑據。休多慮。前既不來今不去。
笑看三台舞鐵鋸。

小參。珠產淵。玉生璞。賴彼先知覺後覺。到處相逢摸
象流。明珠美玉誰取琢。惡鄭聲亂雅樂。清者清兮濁
者濁。冷眼冷耳耐看聽。擬掃清濁諸齷齪。拈拄杖云。
者一點還掃得去麼。野火燒不盡。春風吹又生。

小參。著法被法縛。著佛被佛礙。一切總不著。撞入無
為袋。以拂打<img:>相云。八角磨盤空裏走。宛轉縱橫絕
向背。

小參。拈拄杖云。雲從龍。風從虎。此語由來貫今古。不
是山僧欲強排。聖人作而萬物睹。睹底是甚麼。擲下
拄杖。

小參。愛憎取捨。由識情轉。隨其所轉。輪迴豈免。枉作
枉受。緣遇明顯。智者厭離。愚人自繭。見既差殊。懸隔
匪鮮。何以轉得情識去。有風恣渺茫。無風弄清淺險。

小參。玉轉珠回星電逐。春風和氣盈幽谷。花簇簇。錦
簇簇。紆懷頓覺醒心目。往事于今三十年。一聲長嘯
快憂獨。如何是往事。切忌東卜西卜。

小參。識得一萬事畢。其然豈其然乎。博山三十年前
奴郎不辯。一物不干懷。百事不為念。三十年後。緇素
分明。人情稍不周。於念慮是非不旋踵而至因什如
此到江吳地。盡隔岸越山多其然豈其然乎。

小參。一念未生。凡聖歷然。說向人不得。舉似人不得。
夜半烏雞頭戴雪。東土西天作軌則。吽。急急如律令。

小參。驀地驚殘夢。枕畔語諵諵。巳識從前錯。休更說
二三。出門相見無他事。秪將此語播東南。

小參。古德道。若人識得心。大地無寸土。博山不恁麼。
若人識得心。何地不是土。

* 再住博山能仁寺小參二

小參。揮拂子云。宗非宗。教非教。欲蓋彌彰。點即不到。
寶印當風絕商量。三寸舌頭胡亂掃。曲曲垂慈作麼。
喝云。十成好箇金剛鑽本。自天然。非作造。

元宵小參。棲鳳嶺頭。一帶峰巒秀異。浴龍池上。幾多
花鳥爭春。燈月交輝。掩映層巖流壑。人境不奪。何妨
幻有幻無。坐斷千差。頓使正偏不立。同風萬里。暗驚
節序推遷。還見得麼。纔方正月初一。又是十五元宵。

除夕小參。鳳嶺風規秪聽緣。隨家豐儉度殘年。叮嚀
珍重歸堂去。一任鼾呼高枕眠。

小參。牡丹吐。十分嬈。陣陣香風破寂寥。驀地回頭親
觸著。聖見凡情當下消。

起七小參。不許扶籬摸壁。秪貴懸巖撒手。一朝絕後
再甦。始信三三是九。喝云。蝦跳何曾出斗。

考工小參。逐次挨排按過。個個耳聞目睹。惟有堂頭
未徹。其餘超佛越祖。堂頭因什未徹。秪為向人撒沙
撒土。

解制小參。柳舒綠桃破腮台與嶽任去來。前途忽遇
黑面。應須低首思裁。咦。何得平地骨堆。

出隊小參。問。牛過窗櫺四蹄尾巴俱過後如何。師云。
綠楊芳草岸。何處不稱尊。進云。恁麼則東觸西觸。師
云。正好牽犁抴耙。進云。未審鼻頭繩索何在。師云。者
畜生。迺云。直不藏曲。曲不藏直。曲直既分。大地咸識。
曲直未形。阿誰隱匿打鼓。普請看急急如令敕。

小參。弓影杯中。心疑是蛇。求醫覓藥。胸次如麻。蓋為
所見不真。枉向人前咨嗟。且如何得息疑去。再坐盤
中弓落琖。饑時喫飯渴飲茶。

小參。師以如意打○相云。臥石眠雲三十年。不將一
物置心田。而今往事重拈出。笑破枯椿觜半邊。且那
裏是可笑處。咄。說向人前黑了天。

師請玄和尚繼席後。因人心向背復為首眾小參。亭
亭百尺樹結根。東山谷枝幹若常。材剛健異眾木畫。
棟非所願甘自住。雲屋歲久皮膚禿。蒼蒼殊可掬為
愛。新梅噴雪香因茲。盤翠在高崗。而今又憶梅。孤冷
就下平。舖風與霜。且圖個什麼。咦。切忌錯商量。問。退
巳讓人屈曲垂帶時如何。師云。屈曲垂帶退巳讓人。
進云。端的意旨試請道出。師云。陋巷不騎金色馬。回
途卻著破襤衫。進云。恁麼看風用帆事無一向。師云。
借他拍板與門槌。我且逢場而作戲。進云。月船不犯
東西岸。始信篙人用意良。師云。雪後松柏操仔細好
生看。

除夕小參。隨緣隨分野僧家。此際如何度歲華。兩岸
梅花開未了。通紅瓦灶煮春茶。正恁麼時。還有佛法
也無。一滴沾唇消傀儡。人前何用更拋沙。

因事小參。問。棄本逐末未審是何懷抱。師云。貪他一
粒米。失卻半年糧。進云。喚甚麼作一粒米。師云。擬心
即錯。動念即乖。迺云。老漢生平性燥。不會巧言。一味
直道。翻思愛推屋烏緘口。一任顛倒。相逢但喚喫茶。
逆耳拂心盡掃。掃則固是拈示。奚為秪圖蛇驚。不惜
打草。

小參。饑餐渴飲。起坐困眠。聖凡一致。愚智皆然。三登
九上。徒涉山川。一撥便轉。未脫𦆆纖。更或沉思。蒼天
蒼天。

小參。舉玄沙坐次。見地上一點白。指問侍者曰。見麼。
者曰。見。如是三問者三對。沙曰。你也見。我也見。因甚
道不會。師云。玄沙坐久成勞。眼裏空花亂墜。自迷迷
人。侍者枉遭魘魅。設遇英俊衲僧。待指白云。見麼。向
道。和尚眼花。作麼看者老漢又作何伎倆。雖然。還有
為玄沙雪屈者麼。試出道看。良久。云。幾度叩門招不
出。將身直入裏頭看。

對靈小參。揮拂云。滄桑經幾變。銅駝臥草中。凄其舊
閥閱。蘭挂影淡濃。風木徒餘韻。蒸嘗誰與供。漚花非
把捉。聊以代天功。要識代天功麼。禹力纔施處。水聲
流向東。驀一喝。

小參。春馥郁。夏繁華。零落秋風冬歛葩。更愛門前平
植梅。不嫌冷淡亦敷花。

粟如瀚禪師語錄卷四終

粟如瀚禪師語錄卷之五
嗣法門人傳鵬編

* 住信州博山能仁寺示眾一

示眾。農夫耘田作壩。衲子安居度夏。一一天真明妙。
咄哉。知音者寡。且道誰是知音者。卓拄杖云。露柱燈
籠。泥牛木馬。

誦戒示眾。池中蓮亦俊哉。生長污泥裏。潔白異眾材。
且不畏風兩。挺然出水來。我懷時有素相見樂傾杯
胡為人不如展轉受塵埃。眾中還有潔白異卉不受
塵埃者麼。莫教佛殿脊。笑破一雙腮。

示眾。禾鐮纔放下。覓甚殘涕唾。不惜腳皮穿。甘心忍
饑餓。參遍百十城。日用還蹉過。不蹉過是甚麼。穿衣。
喫飯。閒坐。困臥。咄。

示眾。日漸短。夜漸長。千林落黃葉。巖桂獨飄香。不會
吾無隱。轉轉錯商量。大眾作麼得不錯去。塵中雖有
隱身術。爭似全身入帝鄉。擲下拄杖。

示眾。師拍案云。二由一有。一亦莫守。春草芊芊。乾坤
倒走。順逆不拘。數目不落又作麼生。猴愁摟搜頭狗
走抖擻口。

示眾。懸肘後符豎頂門眼驅耕奪食意句俱鏟卓杖
云鏟鏟因時制宜謾學擔板。

示眾。我今真實說。大眾應諦信。良久。云。數日口痛。

二月十五示眾。師云。春日遲遲。鳥鳴嘻嘻。瞻彼返哺。
動我悲思。親葬咫尺。欲奠何羇。翹首東山。涕淚盈池。
食人食兮憂人憂。不遑移念於他之大眾。古人云。父
母非我親。誰是最親者。喝云。花開碧岫山粧面。月印
寒潭水畫眉。

示眾。舉古云。無病即是安。無愁即是樂。若起安樂心。
只恐愁病作。師云。古人雖得安樂法門。究竟不知愁
病起處。博山敢問病是誰病。愁是誰愁。安是誰安。樂
是誰樂。但能一念回光。即脫二乘羇縳。大眾。脫縳後
又作麼生。良久。云。切忌平居無病服藥。

示眾。驅耕夫之牛。奪饑人之食。此是博山尋常做。
臨機互換又作麼生。喝云。依稀似曲纔堪聽。又被風
吹別調中。

因事示眾。情念勝道念。臨終被業牽。道念勝情念。臨
終能轉業。作麼生得道勝情去。卓杖云。水不待月而
涼。火不待日而熱。

示眾。今朝六月十五。暑日炎炎似火。熱則普天普地。
那容東避西躲。正恁麼時病僧如何。鑊湯爐炭慣安
身。從來無可無不可。

示眾。參天謀。入地巧。明眼衲僧直笑倒。靈苗瑞草和
根枯。禾熟不臨田裏討。足蹈大方。身棲物表。煩惱海
中為雨露。取捨行藏得恰好。時難勢異又且如何。鐵
牛不怕獅子吼。何妨萬物常圍遶。

示眾。行同行。住同住。行住不相離花開無影樹嗄。

刻祖錄成示眾。祖翁田地及時耕。言說法身日巳行。
打鼓當陽普請看。喜聞玉振興金聲聾者如何。卓杖
云。覿面擊開無盡藏。更嫌何處不分明。

示眾。四十纔過雪滿頭。自斟自酌自含羞。晨昏競業
成何事。究竟幾時得了休休休接物利生沙壓油。不
風流處也風流。

示眾。罕見百年人。何勞千歲憂。縱然計較成辛苦。為
誰留。黃菊謾誇霜後色。白雲紅葉滿荒丘。

示眾。石壓筍斜。出源清流。自長涇渭。混其瀾由。茲嘆
濫觴。不為物轉。道是阿誰通玄峰。頂石幾度見滄桑。

示眾。冬寒夏熱。涼生暑滅。身世浮脆。妄情靡竭。咄。成
佛作祖是真是妄。

示眾。箇事雖非急求。要且弗宜緩赴。長年糞裏藏身。
蹉過金烏玉兔。卓拄杖云。觸目不會道。運足焉知路。

示眾。師垂問。自是不歸歸便得。五湖煙景有誰爭。因
甚家鄉咫尺欲歸尤難座元大師云。年來家蕩盡。免
作屋中愚。一僧云。動步即錯。師代云。險。乃云。菊殘黃
葉落。四望俱寥廓。咄咄。老瞿曇虛空徒描摸何描摸
正覺山頭一場迷。四十九年費穿鑿。博山恁麼告報
任他諸方貶剝。

示眾。商勤求財。士勤求祿。農勤求穀。衲僧勤求箇甚
麼。切忌妄想。

示眾。有田不耘。有屋不住。渾身脫落。兢兢是懼。渾身
既脫落。更懼箇甚麼。背觸俱非。如大火聚。

示眾。古人云。佛法大有。秪是牙痛。博山今日即不然。
佛法全無。秪知舌痛。

示眾。苦樂逆順。逆順苦樂。適遘此時操守自若。是非
失心憑誰寄托。切忌道著。

示眾。懷人久未歸。一夕忽相晤。秉燭敘寒暄。曠情俱
剖露。惟有黃泉客。冥冥誠難步。去路日巳遠。懊惱向
誰訴。悲喜不干試道道看。狂風暴雨時。明月光如故。

示眾。垛招箭急須薦嘉州大像。身陷泥犁。陜府鐵牛。
曲曲旋轉。秋空黃葉日紛紛。宇宙寥寥何所見。豎如
意云。鐵樹花開冰河發燄。

元夜示眾。梧菴監院啟請開示。試問兩序執事齊集
麼。參頭云。齊集。各寮雜職俱到麼。參頭云。俱到。一眾
度歲華。何敢更拋沙。既為風頭稍硬。維那當云謝茶。

示眾云。箇裡亂蓬蓬。誰識主人公。叮嚀恐損德。咄咄
怪書空。墻壁瓦礫放大光明。黃鍾大冶土面塵蒙喚
那(箇是)主人公。任從滄海變。終不與君通。

示眾。師垂問。大鵬展翅蓋十洲。籬邊之物空啾啾。且
道啾啾意在於何。一僧云。籬邊之物空啾啾。一僧云。
妄想。一僧云。特地一場愁。乃喝一喝。云。雷鳴大地。聾
者不聞。月照中天。盲人莫睹莫睹則黑白何分。不聞
則重輕豈辨。所以出言吐氣笑殺傍觀摸壁扶籬。焉
知大道遇斯痼疾誰是醫王。顧視左右云。那箇不是。

* 再住博山能仁寺示眾二

元旦示眾。舊歲去。新歲來。山門依舊向南開。相呼相
賀成何事。惹得燈籠笑破腮。笑什麼。新年本是舊年
人。不煩造作與安排。

示眾。扇不輟。暑炎炎。超超物外。日見優煎。鑊湯爐炭。
安身是誰。解使如然。咄。是誰解使如然。

示眾。側聽蜾囑。頻呼類我形。一朝形相似。鼓翼去
不停。先覺警冥語。當時念醒醒。幻離與幻合。等視若
浮萍。醒醒的人日用應緣何事。良久云。晝見日兮夜
見星。

示眾。樹將稠而鳥集。池既成而月臨。塵中誠能作主。
化外自然來賓。心王纔逐物轉。閫內日見呻吟。且作
麼得不被物轉去。沒柄鋤頭振祖道。坐看枯木鬥芳
春。

安卞玉監院示眾。玉在山而木常潤。珠在淵而崖不
枯。英俊叢林。傑出聲光。盈益五湖。龍吟霧起。虎嘯風
生。是何氣象。咦。秪奉一人天地貴從教百職自陳敷。

示眾。日夜追考。明眼笑倒。皮下有血。倒斷宜早。且
考又考個甚麼。識得飯是米做。也要打破你腦。

示眾。諸方時時說禪。博山日日司菜。更問祖意西來。
鋤頭斸破土塊。金剛與土地揩背。笑殺明州布袋。

示眾。舉米胡令僧問。仰山云。今時人還假悟也無。仰
云。悟即不無。怎柰落在第二頭。米深肯之。師云。米胡
探竿。在手驗盡。聖凡優劣。仰山向上提持。佛祖齊立。
下風接拍。酬唱足堪。膾炙人口。撿點將來。未免二俱
有失。何故道泰不傳天子令時清休唱太平歌。

示眾。絕百非。離四句。坐斷兩頭中不住。大悲手眼見
難尋。鶖子乂手覓本據。等閒覷破出現成。始悔從前
向外娶。還識現成者麼。流水無心自入池。白雲投戶
還飛去。

示眾。三登投子水底覓魚蹤。九上洞山空中尋鳥跡。
直饒玄沙知痛便歸去。爭如當時不出門。未審不出
門的人有甚長處。拂拂云。饑餐渴飲無餘事。日上欄
杆方啟扉。

示眾。老凍儂慣脫空。喚南作北。問甕答鐘。謾言顢頇
佛性玉石朦朧。須知一片老婆心。東山燒火西山紅。

示眾。如是如是。龍眠死水。不是不是。覿面千里。堪笑
流支三藏打落達磨板齒。何故人人本自然。何必分
皮髓。

摘桕因事示眾憐爾愚鼓脣皮牧樵議國儲。恐非爾
所宜。立功與立嫡。權衡有司持。譬若收烏桕摘子。先
尋枝指揮由發縱成功藉眾為千搥復百拶。大地發
光輝。愚惷兒謾癡癡往來生死道。積骨如須彌。不肯
暫回省。安有出頭期。秪如死生不二。物我一如。又作
麼生權衡。咦。任大也須從地起。縱高爭得與天齊。

示眾。坡務將畢力宜參禪。虛空扭合密密綿綿。洗面
一朝摸著鼻始知掘地去尋天。

示眾。畏寒時欲夏。苦熱復思冬。妄想能消滅。安身處
處同。雲棲師翁揭示人情絲毫無差。若論本分。提持
未免打作兩橛。畏寒欲夏苦熱思冬的是個甚麼妄
想。倏生能消妄想又是個什麼。貼肉汗衫能脫卻何
妨寒熱逞風流。

示眾。黃金之黃。白玉之白。識取慧光。超方越格。雖然
黃白未彰。是個甚麼。莫向曾參問。曾晢從來孝子諱
爺名。

示眾。秪者物。也大奇。軟似金剛硬似泥。同門出入不
相識。動轉施為復何知。知混則知。處類弗齊。

起七示眾。安禪刻日取證。不許絲毫走作。直得晝三
夜三。昏沉妄想脫落。驀然㘞地一聲。始知從前大錯
錯。更嫌何處不風流。特地無繩而自縛。

送剖座元省親示眾。煙水百城去日長。腳跟線斷憶
生娘。此行歸省無他囑。策杖應須達本鄉。編蒲志慕
陳尊宿。向裏推爺繼石霜。金鎖玄關留不住。迥超向
背好商量。咦。月船不犯東西岸。始信篙人用意良。

中秋示眾。月月處處光輝明。皎潔更深。謾教黑雲生。
萬象森羅煙霞結。煙霞結時月在甚麼處。良久。云。聻
安兩序示眾。量才補職憑誰之力。驀地相逢應須辦
的。咄。識不識。超超物外自悠然。指揮猶勝金輪敕。

示眾。冬巳暮。日遲遲。老猿枝上啼祖翁。舊田地畢竟
付與誰。咦。抵雨搪風者。諸方試品題。

* 首座寮秉拂

除夕秉拂問。多子塔前分座後。博山今日更希奇。希
奇一句作麼生。道。師云燈花預報明朝喜。爆竹先傳
來歲新。進云。豐儉隨家即不問。烹牛度歲意如何。師
云。你還知滋味麼。進云。茶逢故舊頻添盞。琴遇知音
調轉清。師云。獅子窟中果無異獸。問。世尊陞座默然。
師今陞座更說甚麼。師云。側耳。側耳進云。如何是最
初句。師云。燈光晃耀。進云。如何是為人句。師便喝。進
云。末後一句更請垂慈。師云。看腳下。進云。謝師指示。
師便打。乃云。師命頻頻下薜蘿。不容靜處薩婆訶。相
逢狹路難迴避。逼向人前唱哩囉。若論個事不涉言
詮。安容造作。直饒釋迦掩室摩竭。淨名杜口毘耶。正
眼觀來。翻成多事。更乃說心說性。豈不辜負巳靈。既
然如是。更說個甚麼。茲蒙和尚慈命。只得借常住茶。
果打個口鼓小盡二十九乾坤顛倒走大盡三十日。
烏龜鑽破壁。若委悉高掛缽囊。參學事畢。不委悉觸
塗成滯。展轉荊棘。眾中還有委悉者麼。爆竹聲中一
歲除。明朝又是正月一。

元旦秉拂。形跡未露。獵犬難尋。頭角既彰。不可放過。
還有不放過者麼。問。趙州茶雲門餅即不問。如何是
正中偏。師云。千年古井發祥煙。如何是偏中正。師云。
白髮老僧常入定。如何是正中來。師云。脫殼烏龜上
天台。如何是兼中至。師云。兩刃交鋒休擬議。如何是
兼中到。師云。半夜青衫不用皂。進云。秪如燈籠露柱。
對談何事。師云。燈籠露柱分明說。何必叨叨再舉揚。
乃云。四海狼煙息。老將真自在。左轉并右旋。縱橫總
無礙。歸馬華山陽。嬾更著衣鎧。擊拂子云。年來瑞氣
遍乾坤。四時八節不相悖。

秉拂。月照千峰白。燈燃萬戶明。分明祗者是。擬議涉
途程。還有不涉途程者麼。問。如何是從上來事。師云。
燈月交輝處。憑君仔細看。進云。不入驚人浪。難逢稱
意魚。師云。莫是稱意魚麼。進云。析旃檀片片皆香。截
瓊枝寸寸是玉。師云。爆竹喧天地。聾人爭得聞。乃云。
香燈廣羅列。茶果亦周備。今歲新年頭。事事實堪記。
龍池逞神通。鳳嶺演大義。引得楊岐驢三腳。忙忙地
走到畫堂前開口無顧忌。且道喚什麼作大義。以如
意打○相云。若向者裡薦得。此夜紅塵堆裏。社舞村
歌。林下水邊。逢場作戲。一一示本來面目。頭頭彰根
本妙智。脫或未然。相逢不飲空歸去。洞口桃花也笑
人。

* 入室機緣

師問僧。不識主人公。到處隨客走。識得後如何。僧云。
穿衣喫飯。師云。你是識得底人未識底人。僧云。某甲
不敢向和尚眼裡撒砂。師云。柰者粒何。僧禮拜。師棒
出。次一僧云。閒持經卷倚松立。笑問客從何處來。師
云。我即不然。僧云。和尚作麼生。師云。到處隨客走。

問。僧種樹不培根。枝枯葉先落。學道不務本者如何。
僧云。堪為後學典型。留待別時供養。師云。因甚更待
別時。僧云。爭柰誦戒何。師打。云。是務本。是供養。僧云。
早知和尚心行。師云。當識痛棒。

問僧。今生過去種未來。今日修作麼生修。僧云。擬心
即錯。師云。恁麼則絕修去也。僧云。染污即不得。師云。
修證即不無。聻僧擬議。師便棒。次一僧云。日食三餐。
夜眠一宿。師打。云。嬾漢。僧無語。師云。去。次一僧云。和
尚不得教壞人家男女。師云。你為甚教壞人家男女。
僧云。因和尚致得。師云。不得推惡離巳。

問。僧數日拖蔗煎糖。巳躬下事如何體當。僧云。拖蔗
煎糖。師云。承誰恩力。僧云。某甲是洞下兒孫。師云。莫
是大唐天子及冥王麼。僧云。寧可截舌。不犯國諱。師
云。塵中雖有隱身術。爭似全身入帝鄉。僧打傍僧一
坐具云。因誰致得。師云。誰因致得。

問僧。難難難。是遣情難。情畢竟作麼生遣。僧云。識得
不為冤。師云。未識時如何。僧云。急須揮劍。師云。上座
犬似識者。僧掩耳出。師云。未動腳跟早喫三十拄杖
問僧。念地獄苦。發菩提心。菩提心作麼生發。僧云。念
地獄苦。師云。視地獄如四禪天樂底人。你還念他否。
僧云。喫茶去。師云。寒山逢拾得。拍手笑呵呵。僧云。嗄。
師云。咦。侍者云。白璧本無瑕。雕文恐喪德。師云。白璧
呈看。者和南。師云。瑕生也。

問僧。縱遇鋒刀常坦坦。假饒毒藥也閒閒。以何操履
得到此地。僧云。胡來胡現。漢來漢現。師云。胡漢不來
現箇甚麼。僧云。家無白澤之圖。也無如是妖怪。師云。
因何致得。僧云。是非不到釣魚處。榮辱偏隨騎馬人。
師云。灼然。

問僧。世尊三七思惟。究竟是何心行。僧云。憐兒不覺
醜。師云。覺得山僧醜麼。僧云。為眾竭力。禍出私門。師
云。相識滿天下。同心能幾人。僧作吐勢。師云。城門失
火。殃及池魚。

問僧。實心能不改。方見松柏操。喚甚麼作實心。僧云。
春至百花開。秋來黃葉落。師云。因甚被時候轉卻。僧
云。坐卻白雲宗不妙。師打。云。杖頭有眼明如日。僧擬
進語。師云。轉卻了也。

問僧。你還識羞麼。僧云。滿面塵埃。師云。昨夜底。今早
底。僧一喝。師云。歇馳行路你因甚喫驚。僧轉身一匝。
師云。是甚麼人境界。僧云。是甚麼人境界。師云。莫是
傳麟境界。僧復喝。師云。除卻喝。親切道看。僧云。知音
不在頻頻舉。師云。達者須知暗裡驚。僧云。驚個甚麼。
師云。禮拜著。

問僧。事出主意。協和眾心。作麼生見得眾心協和處。
僧云。天上有星皆拱北。師云。世間何事聻。僧云。一夜
落花雨。滿城流水香。師打。云。應喫者一棒。

剖座元一日秉佛後入室問訊。師曰。秉佛事作麼生。
師云。靈機默運乾坤轉。寶鏡高懸星斗寒。師云。那邊
事聻元曰月堂照處朝君父直扣堯階不借功。師曰。
未在。更道。元扯侍僧云。你為甚不抵對和上。者擬議。
元打侍一掌。云。這一掌合是堂頭老漢喫。師云。不柰
船何打破斛斗。元復掌侍云。切忌多嘴。便出。
粟如瀚禪師語錄卷五終

粟如瀚禪師語錄卷之六
嗣法門人傳鵬編

* 拈頌

「達磨因武帝問。如何是聖諦第一義。祖曰。廓然無聖。
帝曰。對朕者誰。祖曰。不識。」

【拈曰。武帝爭之不足。達磨讓之有餘。端的在什麼處。
不識不識。

頌曰。西天雖盛化。東土卻伶俜。擬欲張牙爪。誰知屈
帝庭。】

「司空璨信心銘曰。六塵不惡。還同正覺。」

【拈曰。喚什麼作六塵。喚什麼作正覺。但見皇風成一
片。更於何處覓封疆。

頌曰。六塵不惡。眾生諾諾。還同正覺。翻成穿鑿。休穿
鑿。弄斧班門總是錯。】

「黃梅信。一日路逢一小兒骨相奇秀。異乎常童。信問
曰。子何姓。曰。姓即有。不是常姓。信曰。是何姓。曰。是佛
姓。信曰。汝無姓耶。曰。姓空故無。祖默識其法器。」

【拈曰。路逢達道人。不將語默接。四祖叨叨問姓。眼在
什麼處。

頌曰。言行不相應。灼然此佛子。雖為再來人。未必偷
心死。】

「曹溪能。寓法性寺。因風颺剎旛。有二僧對論。一曰旛
動。一曰風動。持論不決。能乃曰。不是風動。不是旛動。
仁者心動。」

【拈曰。大小祖師。錯下名言。博山則不然。不是風動。不
是旛動。不是心動。有問畢竟如何。動也動也。

頌曰。驀地忽拈來。風旛論巳遲。只恐不是玉。是玉也
大奇。】

「青原思令石頭遷馳書與南嶽讓。且囑曰。回時吾有
箇鈯斧子與汝住山因緣。」

【拈曰。久要不忘平生之言。思祖固得之矣。言在飛龍
之前。行在跛鱉之後。石頭豈能免乎。雖然。垂下足處
還當得鈯斧子麼。切忌驢鞍橋作阿爺下頷。

頌曰。貪他一粒米。失卻半年糧。要覓住山斧。還須自
主張。】

「石頭遷因藥山問三乘十二分教。惟儼麤知常聞南
方直指人心見性成佛實未明了。因緣。」

【拈曰。藥山一樣設問。石頭馬祖一樣應答。因什石頭
言下不會。馬祖句下省去。噫。石壓筍斜出。巖懸花倒
生。

頌曰。一是一切是。一非一切非。恁麼不恁麼。兩兩豈
相違。】

「藥山儼久不陞座。院主白曰。大眾久思法誨。請和尚
說法。因緣。」

【拈曰。古今品評盡謂藥山陞座。壁立萬仞。及至院主
一拶。忘前失後。殊不知古佛無家風。對揚遭貶剝。何
待院主問時始見龍頭蛇尾。博山恁麼判斷。還遭人
檢點麼。自首者免罪。

頌曰。靡不有其初。鮮能有其終。藥山與院主。對坐隔
千峰。】

「洞山价因僧問。寒暑到來如何迴避。山曰。何不向無
寒暑處去。曰。如何是無寒暑處。山曰。寒時寒殺闍黎。
熱時熱殺闍黎。」

【拈曰。事存函蓋合。理應箭鋒拄。洞山可稱作家秪如
寒暑不相干。未審是甚麼人行履。彼既丈夫我亦爾。
不應自輕而退屈。

頌曰。名顯聲彌隱。身逃跡愈彰。洞山寒暑句。切忌錯
商量。】

「梁山觀上堂。因真園頭出問。家賊難防時如何。山曰。
識得不為冤。因緣。」

【拈曰。梁山酬機千古號稱白璧怎柰二十代後有箇。
博山不肯點頭。當時待問家賊難防時如何。若道得
兩箇賊字。不獨令真公當下脫卻鶻臭。布衫亦免自
已袈裟打濕。

頌曰。不假鎗旗力。問誰知此恩。同門常出入。識得不
為冤。】

「太陽玄上堂。夜半烏雞抱鵠卵。天明起來生老鸛鶴
毛。鷹嘴。鷺鷥身。卻共烏鴉為侶伴。高入煙霄。低飛柳
岸。向晚歸來仔細看。依稀卻似雲中鴈。」

【拈曰。太陽恁麼拈示。足微老婆徹困。卻是遭人笑怪。
既類之不齊。混則知處。又用許多描摸作麼。

頌曰。夫子不識字。達磨不會禪。太陽徒比擬。紙裏復
麻纏。】

「投子青因僧問師。唱誰家曲。宗風嗣阿誰子。曰。威音
前一箭射透兩重山。因緣。」

【拈曰。射透兩重山。投子好隻箭。且道喚甚麼作箭。逢
人不得錯舉。

頌曰。欲知荊玉異。須透威音前。人事雖云別。歲寒心
愈堅。】

「芙蓉楷在投子作典座。子曰。廚務勾當不易。蓉曰。不
敢。因緣。」

【拈曰。博山敢問芙蓉。為人自肯乃方親。因甚要和尚
放他閒去。若然。秪恐忙殺。

頌曰。受祿無功漢。自應趁出山。謂憐惜勤苦。且放爾
閒閒。】

「長蘆了禪師上堂。處處覓不得。秪有一處不覓自得。
且道是那一處。良久。云。賊身巳露。」

【拈曰。處處不覓自得。秪有一處覓即不得。且道是那
一處。巳露賊身。放過不可。

頌曰。一處不須覓。銀山與鐵壁。直饒親透過。端的非
端的。】

「普照辨因大明寶問。離四句絕百非。請師直指西來
意。照曰。昨日有人恁麼問。因緣。」

【拈曰。青州用處打著南邊動北邊。大明可惜不知痛
癢。直饒汗流夾背。究竟巳遲八刻。

頌曰。明修暗巳度。何必重吞吐。離卻百非外。應須自
反顧。】

「王山體示眾。既有尊貴之位。須明尊貴底人。須知尊
貴底人不處尊貴之位。方明尊貴不落階級。」

【拈曰。我有三十棒要打太原為什麼不合。推人落在
階級。

頌曰。得到家山後。黃金當土用。未明尊貴人。難免多
珍重。】

「雪巖滿初參普照。照曰。兄弟年少。正宜力參。老僧當
年念念以佛法為事。巖避席進曰。和尚而今如何。照
曰。如生冤家相似。巖曰。若不得此語。幾乎枉行千里。
照下禪床握巖手曰。作家那。」

【拈曰。普照善能相頭賣帽。看風用帆。秪是膽小。當時
待雪巖曰。而今又如何。不妨再道箇。念念以佛法為
事。豈不令者漢一生疑殺。

頌曰。看風便用帆。收放不離手。賺殺滿禪和。隨群千
里走。】

「萬松秀示眾。機輪轉處。智眼猶迷。寶鏡開時。纖塵不
度。開。拳不落地。應物善知時。兩刃相逢時如何。回互。」

【拈曰。激揚曹洞。心髓發明正偏回互。報恩固稱好手。
還有遭人檢點處也無。鴛鴦枕上雙行淚。半是思君
半恨君。

頌曰。孝子諱爺名。從來出至情。擬心欲回互。明鏡巳
痕生。】

「雪庭裕因僧問。如何是祖師西來意。庭曰。待乳峰點
頭即向汝道。」

【拈曰雪庭恁麼荅話若論西來意猶隔乳峰在。

頌曰乳峰點首處萬派悉朝宗石上春煙起幽禽噪
古松。】

「靈隱泰上堂塵劫來事只在於今河沙妙德總在心
源試教伊覿面相呈便不解當風拈出且道過在甚
麼處卓拄杖曰秪為分明極翻令所得遲。」

【拈曰靈隱河邊賣水日下挑燈博山當陽捉敗要伊
喫棒得麼官不容針私通車馬。

頌曰托出鎮海珠光輝徹晝夜分明覿面呈是誰能
著價。】

「寶應遇因僧問如何是西來的的大意應曰風送泉
聲來儿畔月移花影到窗前。」

【拈曰西來的意本自分明寶應不合將泉聲花影籠
罩一上且道作麼生免得待虛空撲落即向汝道。

頌曰祖意談風月鑽龜復打瓦字經三寫後鳥焉巳
成馬。】

「少室俱空斌僧問如何是空劫巳前底事空曰烏龜
向火。」

【拈曰烏龜向火還有向者裏見得者麼顧視左右云
啼得血流無處用不如緘口過殘春。

頌曰空劫巳前事還宜話別峰烏龜向火坐爭免露
塵蹤。】

「月舟載掩關因閱萬松拈提古宿機緣若面墻者久
之忽有省乃曰曹洞宗風有織錦回文之功非針線
細密盤旋回互不觸當頭者不能與伊作主也既而
翻然出關參無方從公乃大了徹從撫而印之。」

【拈曰回文織錦原不借他人之力翻然參從豈別有
所得耶脫或未信幾度關中招不出將身且向外頭
看。

頌曰不識把針人要伊作主宰雖然得大徹猶似隔
滄海。】

「廩山忠祖參宗鏡問曰古人道見性成佛作麼生得
見性成佛鏡曰性如舌在口裏要見作麼佛是乾屎
橛要成作麼師無語鏡口汝但看佛如何是乾屎橛
師由是服勤二載深有悟入一日辭歸鏡付以偈曰
宗鏡門下一株松不知歷夏與經冬人間未許閒相
識長年占斷白雲封白雲封日正紅一株迸出笑春
風後歸隱廩山人無知者一日因壽昌經與人論金
剛義甚快師聞之笑曰宗眼不明非為究竟昌大驚
便問如何是宗眼師拂衣而起於是四眾響風履盈
戶外。」

【拈曰廩山遠祖本是箇淨白衲僧無端撞入宗鏡被
他惡水重潑抱痛歸隱遇著祖翁問箇宗眼便乃拂
衣而起直得屎橛臭氣遍界難藏雖然即今還有聞
共氣息者麼遂掩鼻云噁。

頌曰性如舌在口佛似一橛屎所以問宗眼拂衣而
便起。】

「壽昌經祖問僧趙州道臺山婆我為汝勘破了也畢
竟勘破在什麼處僧曰和尚今日敗闕了也昌曰老
僧一生也不柰何好教你知若實會舉似來看僧擬
進語昌打一棒云者掠虛漢。」

【拈曰壽昌老漢雖具陷虎機只是難瞞識者者僧平
地喫交直是堪憐當時待伊說箇老僧一生也不柰
何即向他道恁麼那直教者老漢有棒也拈不出。

頌曰勘破在何處驗僧憑甚據機輪忽轉時擬議棒
難恕。】

「博山來祖因壽昌以玄則禪師荅僧問龍吟霧起虎
嘯風生話命頌師頌云殺活爭雄各有奇糢糊肉眼
曷能知吐光不遂時流意依舊春風逐馬啼。」

【拈曰殺人須用活人刀活人須用殺人劍還有知得
師翁用處者麼殺活爭雄各有奇糢糊肉眼曷能知
雖然師翁無此語莫謗師翁好。

頌曰虎嘯風生話行人自易難不隨時流意應知羡
博山。】

「雪澗奉本師上堂水之湄山之麓是處是桃花是處
是修竹紅者紅兮綠者綠一般性質出天然直者直
兮曲者曲知歸謾謂許靈雲善用休誇只多福究竟
其中委宛情總是畫蛇重添足不添足六六誰云三
十六拈頭作尾尾為頭饑來喫飯困來宿咄。」

【拈曰拈紅作綠指直作曲此是老漢尋常茶飯還有
識他當機殺活處麼靈雲多福被他推落萬丈深坑
博山不忍坐觀要為古人出氣敢問老漢平地坑人
又作麼生。

頌曰桃花與修竹總是一般春舊閣閑田地拈來越
樣新。】

** 二商人舁豬

頌曰。
「　探竿原為驗來由你既心無我亦休直下若然親識得不風流處也風流」


** 德山托缽

頌曰。
「　賊無種相鼓弄笑巖頭乾打哄」


** 雲門法身兩般病兩般光

頌曰。
「　病是誰病光是誰光雲門老子不勝郎當」


* 佛事

圓覺大士開光今佛放光明天然非雕琢助揚實相
義炯炯鑑五濁諸昆仲要識今佛放光麼以筆點光
云難免雕琢。

重裝伽藍閒光相將法社為屏翰必有鄰兮德不孤
坐看一堂新氣象慧光赫赫振規模。

雲棲太祖忌日拈香太翁一自歸安養踞位稱師滿
大千風雨滔滔濁浪惡眾生沉溺望誰憐酸心難禁
臨筵淚焉得翁來再鼓鞭。

壽昌太祖忌日拈香一钁鋤開先博山蒼松翠柏共
攢攢太翁忌奠聊呈獻象任驢乘力豈殫遂作女人
拜云下里巴歌從節拍自來雪曲和人難。

峰頂老和尚忌日拈香五雲月照鵝湖峰梵網應知
撒向東突出高標豎博嶺南山燒火北山紅遂豎拳
云歲歲堂前陳供奠幸緣今日恰相逢。

掃開山異祖和上塔市尾街頭是寶林忍看古佛亦
盈盈師翁堂奧始終密誰效諸方造次行今日塔前
陳供養蓋由師命逼頻頻雖然畢竟門庭作麼生克
紹拈袈裟角云萬方龍象袈裟下百億山河拄杖生
開山老和尚誕辰拈香大唐誰說無禪師過水逢渠
應自知九十六年今日事黑頭產得白頭兒大眾如
何是今日事粗香一炷茶三盞祈我師翁來格之。

開山和尚百歲吾祖有大願豈住涅槃城茲逢百歲
日淚雨洒盈盈再整頹綱句聊藉此香呈早醒彼長
夜頓回天地心。

雪關和尚誕辰拈香六載關中時刻鞭牧一朝出山
東觸西觸不肯門庭首克紹大地至今歌雪曲正恁
麼時且道如何是八十五年前底事良久云谷(呱谷呱)。

古航和尚忌辰拈香曾輥雪峰毬復擊博山鼓壁立
視諸方不將一語吐去世雖云十五秋凌霜勁節範
今古。

浪和尚忌辰拈香宗門柱石眾生梯航弘法是任普
應多方緣天樓畔相期後切切於衷弗暫忘今日一
回特舉及殷勤聊熱此爐香。

為澗老和尚掛真荷擔大法二十餘年盤根錯節松
操益堅起法門頹綱激後進英賢且道是甚麼人行
履展真云看看夜半烏雞頭戴雪此語從教天下傳
為澗老和尚起龕入塔師歸密室法屬雲集大眾瞻
仰取足後悔弗及悔弗及水上東山行不住三箇木
人相對泣。

澗老和尚誕辰拈香披衣踞坐法堂前風景依稀似
去年側耳不聞師謦咳低頭難禁淚潸然蒼天苦苦
蒼天卻悔當年錯仔扃忘軀出眾怡師老師今巳矣
復何宣蒼天苦哭蒼天鬱鬱旃檀爐內爇空疏祈恕
不成筵。

澗老和尚誕日塔成合尖期完窣堵慶師生今值師
生窣堵成獨是不堪瞻仰處峰前惟見曉猿驚噫無
澗老和尚二週舞風老鶴忘歸棲巢滿白雲樹滿枝
綠暗階前經兩度空懷健翮望天涯正恁麼時先師
還受供也未謾道來時巳無口香煙起處見端倪。

澗老人三週九夏雪飛還記否摧殘大樹巳三年陰
涼回首知何處路上行人苦怨天慰諸人謾含冤孝
滿曹山稱酒顛。

送鼎湖棲壑和尚入法會堂雙桂移栽嶺外山天香
陣陣佈人間寶林風送歸根旨大樹堂中會祖班。

送嗣部黃元公入法會堂師捧神主云恭惟海岸居
士道眼圓明行藏卓絕貞忠貫日儒釋作則入先祖
閫奧心髓相符探諸方門庭對機鮮忒續燈錄上星
光燦燦餘輝博嶠堂中也少此位不得遂安位。

送中天剡和尚木主入法會堂跳出葛藤進博山天
中歸去接愚頑風刀解體都忘顧剩有閒名宇宙間
遂拈起木主云且道今日事如何浩浩宇宙舊題目
父兄聚首共盤桓。

修普同塔起工拈香爾安我安彼此喜歡日炙風吹
豈忍坐看卓拄杖云今日特為重整頓眉毛剔起好
生觀喝一喝。

普同塔完工拈香舊公案巳結斷團圞無縫鏬打鼓
普請看以坐具打○相云看看凡聖都盧在此中靈
光一道騰霄漢。

葬叔奠茶

停寄荒園四十年滄桑眼底幾更遷堪嗟身後寒猶
寂一脈誰能斷復連世事自來如曉露高懷豈為幻
情牽不將俗套重相告聊敬盃茶一陌錢。

蘆田和尚訃至去秋接得西江信祖誕相期來問訊
拄杖如何不順情鴈王蘆裏先驚陣要識不順情處
麼未許節上生枝流水行雲謾趁。

宗瑞曇書記火歷年蔗墨書空畢竟以何為宗燄裏
優曇呈瑞一枝迸笑春風。

奇生端上座火法社正期著力何事匆匆便去快須
撇轉頭來聽我為君指注擲炬云西方極樂雖殊未
許禪人長踞。

無名氏火姓不得名不得喚你作甚麼霜颯颯雨蕭
蕭老年行腳興猶高破衲幪頭歸去也西方國土任
逍遙。

體一火頭火挈挈跛跛經年燒火拋下柴頭帖帖妥
妥山僧無物酬君勞聊贈紅蓮花一朵。

一亨淨頭火昔浴我水今酬汝火得牛還馬無可不
可。

正根禪人火舉火炬云不昧天真根培正因十四年
來矢志日新作麼生是日新的事幾番招手不思歸
俗舍常言非我親。

拈來莖禪人火莖草拈來覿體全彰還家就路不用
商量。

程內人起柩斜陽入屋角倦鳥返幽棲就位在今日
相攜歸故溪揮鋤云放汝出頭地毋淹此水泥。

舉火門裏出身易身裏出門難嫁衣能脫卻隨處是
家山且道娘未生時脫箇甚麼得到家山後風光仔
細看。

復初真禪人火初年析薪老復擔荷斧彌柯消須識
者箇下火云諾。

永崖大師起龕初春秉拂一眾欣然忽聞別偈令我
憂煎人道汝頭正尾正我道汝孝行未全那裏是未
全處以手拽龕云新婦騎驢阿家牽。

照巳知藏火歷年執事叢林羡汝難行能行照破目
前萬緣巳躬事作麼生識得燈原是火何妨幻影變
更。

慧通上座火慧日高懸在處皆通月落猿啼對面千
峰堅上座還識明暗不隔底麼叮嚀損君德無言終
有功。

冰劍禪人火呼喚不回頭安然驀直去擲火苣云指
點風光見本真冰山劍樹等閒具。

雙輪都管火一不成隻兩不成雙機輪轉處黑豆生
光。

印雪監院起龕要識毘盧印子請看草鞋蹋雪而今
將逐符行特來為汝一說卓拄杖云起。

迥如耆宿起龕識得一萬事畢住岸卻迷人以手引
龕云翻身在此日。

德容禪人火大地鼎沸汝何免苦惟德乃容攜歸樂
土睹赤手空拳恁麼行彌陀記取是慈父。

慈蔭知賓火進前思退後退後復思前一朝火性發
燒盡者纏綿栽松道者機緣熟再來慈蔭覆三千。

玄和尚封龕逆行順行東拄西撐虛空撲落滿目雲
生咄。

起龕羅龍打鳳於今八年適當此際何以為宣咦約
則退後抴則向前。

入祖堂新婦騎驢阿家牽難禁臨風兩淚漣含哀相
送入家會芳名千古並先賢。

靈鷲義和尚起龕耳食訃音眼淚盆傾失我良徒哭
不成聲遂云起還期莫戀安養早回伴我餘生。

舉火恭惟靈鷲義長老建梵剎於荊棘叢中遠近仰
止耕風雨於光相洞邊緇素欽風今朝果滿功成如
何折合下火云磨盤八角走空中象王驚起火中吼
素鶴禪師靈骨入塔紫雲巖畔紫雲封巖主了忘一
色功雲散巖空流水杳通玄猶自覓遺蹤還見鶴禪
師遺蹤麼入骨云翱翔霄漢出銀籠。

影菴櫪禪人火覷破浮光幻影菴居何以會計下火
云觸目西方現前猜徘擬議塵蔽。

繼宗博書記火繼先宗胡弗然下火云應須然換卻
皮囊重會面不妨再喫老僧拳。

* 佛祖讚

** 巖頭觀音讚

「　頭無寶冠身無瓔珞似厭塵圜有偏孤卓我思大士心不然箕踞而下視兮悲眾生之癡縛臨崖於萬仞兮看誰向此棲泊無語聲如雷身心等寥廓稽首讚歎莫能窮徒向虛空亂描摸」


** 澗老和尚真讚

「　居恒克巳出曰利生隨緣去住為法權衡曰緇曰素無不傾誠道場四座電掣雷轟此皆人人耳目所共故敢露布先聲至於臨機殺活拔楔抽釘又豈不肖弘瀚所能定評咦」


** 玄祚和尚讚

「　瞻彼丰神如山嵯峨酬機說法海水騰波輔予首眾春日融和住持八載百折不磨孝友持躬人共羡謙恭下士譽言多掉臂臨行普請句至今大地共吟哦剖雲長老影讚」


「　不懼勢易時艱赤心荷擔祖席九載起廢扶傾不用腕頭氣力煆凡煉聖稱敏手海納山容咸景式此由
秉多生志願得果熟香飄於今日」


* 自讚

** 義天仁維那請

「　祝髮佯狂四海名傳雖登曲盝實出偶然咦雪操冰腸眾委悉空拳鬥富使人嫌」


** 水崖響書記請

「　二十年前倔強難羇二十年後與世推移牛兮馬兮任人呼佛手驢腳應時施」


** 剖雲鵬長老請

「　踞坐博嶺四十餘年大壽昌先宗傳達磨不傳咦傳不傳虛空釘橛矢上加尖」


** 岐超祖監院請

「　一杖欲撐天地雙眸炯炯古今事難灼然不避立志儼若剛金誰云迢迢物外分明盛世頑民喚作博瀛住持秪恐眼裏無筋」


** 卞玉璋監院請

「　是真非相是相非真耳提面命時刻親承一回拈出堪為證明」


** 慈引導後堂請

「　者醜形絕儔侶慈孫索讚不辭與語檢點平生無過人應世任緣獨自許」


** 一庵達知藏請

「　不畏風雨挺出眾前我懷有素相對相憐謾相憐惡態從教天下傳」


** 宿雲空青監院請

「　碧雲嵯峨磊落山阿葛洪去後神僊少爾我來時佛祖多兩眼對兩眼諸人還會麼(與玄大師同軸)」


** 瀛山召監院請

「　立志事難弗避躬行敬恕謙讓學儒未遂便逃禪博瀛名稱粟和尚似者等不唧溜漢秪好塞壑填溝那
堪寫出歸雲堂裏供養」


** 德心元悅眾請

「　弗作牛後寧為雞口一向囊藏被褲此日出乖露醜醜醜使得時辰顛倒走」


** 慈蔭蒼維那請

「　眼空佛祖隨機收放起坐同時難寫行狀畢竟是何模樣有時讓而不任有時任而不讓大地致今多怨望」


** 道庵禪人請

「　七尺之軀堂堂可羡踞坐儼然阿誰不見更寫丹青雲遮日面」


* 詩偈

** 和鵝湖大師一衲遮身十首

「　一衲遮身百事荒任呼牛馬也無妨可憐逐妄迷真者不信閻浮即樂邦識得娘生真面目何愁向外著空忙更能坐斷兩頭後烈火光中飛雪霜」


「　一衲遮身百事新猶然還是舊時身自從家國傾亡後但覺容顏不復嗔奪食驅耕渾底事利生接物枉勞神而今休問長安道堪笑紛紛辨假真」


「　一衲遮身百事閒清風明月可盤桓對賓何復逞機用招友唯知恣笑談三藏偏圓如拭紙二乘滯寂怕狂瀾玄珠一自高懸後瞬目揚眉若唾殘」


「　一衲遮身百事浮金針玉線自相投悟來洗面重安鼻那對菱花更怖頭𥌓色未分人盡望虛名巳掃跡無留回思昔日憨和尚不著歡兮不著愁」


「　一衲遮身百事休大洋海底任遨遊渾忘歲月居山計不說玄機謝客謀慈父因憐窮子苦浮生多為別人愁鋤頭放下方堪睡蹄角何勞辨馬牛」


「　一衲遮身百事無單丁猶自勝千夫高僧壁上人皆問小塔尖新誰索圖靈鷲峰前流毒乳黃梅林裏逐
真盧但能事上通無事鐵笛橫吹泛五湖」


「　一衲遮身百事飄冰凌劍刃悉逍遙玄機妙語家風淺白雪陽春曲調高手段謾誇超碧漢神謀更有出青霄年來學就千般嬾砂米慵將一水淘」


「　一衲遮身百事勾不求如意更何愁門前有路從人過囊裏無錢任賊偷樹影飄搖如侶伴蟬聲斷續若歌謳興來搔首江頭望觸處生涯逐水浮」


「　一衲遮身百事完營營逐逐也閒閒入廛垂手非容易大用繁興未是難海水掀翻衣不濕月堂步出夜將闌笑看宴坐無言者花雨紛紛落滿巖」


「　一衲遮身百事忘拈來莖草放毫光地爐深撥三冬煖羽扇輕招六月涼售價不須居鬧市求真何必外皮囊曾聞晦老瞞山谷覿面唯言巖桂香」


** 建昌即事

「　滿目亂煙何日停建橋徒有太平名鄰州符節不相信當道風光見舊情解纜無妨南北岸張帆一任東西行沿江巳絕魚龍躍相對惟聞過客驚」


** 宿寶坊寺

「　停棹登輿過寶坊入門鐘鼓韻琅琅規模廣大思先製景物幽閒在僻疆霧密每招玄豹隱林疏巳退野狐藏龐眉老叟情偏愜向我長言到夜央」


** 禮廩山太祖塔

「　廩山何嵯峨今古絕攀仰節彼小山松盤根於此上經冬歷夏時為世作標榜雖謂高難儔寶方在其掌松花春到來遍地見繁廣我亦媿枝條登臨動遐想禮壽昌老祖塔」


「　太翁守拙臥田園遍地而今盡子孫壯歲披緇人擅美老年拽耙行難論衝風冒雨家常事枵腹驅耕古範存跋涉溪山呈片紙敢云堂上用酬恩」


** 夜泊撫州

「　泊撫橋下驚濤欲潑天不惟愁過客猶且禁行船衣薄蓬偏漏心煩夜不眠誰知出世者也費度關錢雨中望龜峰」


「　煙雨霏霏洒碧空龜峰獨不露巃嵷同行見我頻相問笑指煙雲翠靄中」


** 訪友不遇

「　張帆忽憶舊同遊故爾江邊暫繫舟扣戶不知何處去聊將紙筆記因由」


** 過益王墳

「　碣石猶然冷墓田青青芳草塞瑩邊銅駝巳仆不堪語聊對姑山問舊緣」


** 吊壽昌竺和尚

「　烽火祖庭留瓦礫八年傑閣聳雲端睹茲難禁酸心淚回憶歸雲塔影寒」


** 清湖午夜

「　雨餘山色十分青一片斜暉伴我行叮囑舟人輕鼓棹莫教娑竭夢魂驚」


** 弔屈原(二首)

「　巳遇波濤險深知林下安屈平何所事偏自入狂狷」


「　問我同舟知屈子否屈子不知是誰之咎」


** 泊龍井

「　江水潺潺白日閒閒狂風忽作宿此龍灣」


** 寄雲大師

「　先師曾囑入歸雲珍重懷香未敢焚偶向座中輕一撥甲鼇峰頂起氤氳」


** 懷怡大師

「　懸思此際亦逍遙池畔經行日幾遭游罷歸來無一事呼童研墨寫芭蕉」


** 雨夜憶玄大師

「　此夜臨筵憶弟居遙知瓢笠掛鄉廬未逢南國歸來
鴈那得平安一紙書」


** 中秋示烈生禪師

「　每逢八月喜中秋今夜胡為興轉愁嶺上白雲散欲盡悶來誰共語高樓」


** 示義天仁禪人

「　豹眼睜睜冷看人雲藏霧隱幾經春等閒縱步出林去哮吼一聲天地瞋」


** 示牧菴念禪人

「　瓶砵先隨六載矣即今丈室仍驅使三呼三喚諾聲連負汝負吾謾啟齒」


** 示定慧誥禪人

「　花落任風掃田耕趁雨栽徘徊休待暮縱步返林隈示諾然召禪人」


「　門前三徑曲橋下一溪幽博嶺與瀛岫風光任所遊示印雪冬禪人」


「　爾父當年曾囑託抽釘拔楔解粘縛拏雲攫霧技千般薦福曾酬一字莫莫莫麒麟只有一隻角」


** 示歇馳觀禪人

「　昔年隨父入招提終日鼾鼾惱竹篦落地金錢驚睡起思親淚雨漲前溪」


** 示冰崖響禪人

「　虎視牛行誰識得人前慣作白拈賊縱橫妙用在臨時直使虛空都逼塞」


** 示一菴達禪人

「　撥草瞻風何倜儻當仁猶善識收放博山機契祖燈新餧馬餧驢真可尚」


** 示剖雲鵬長老

「　聖箭靈源穿出阿誰直下支當橫拈倒用羡子坐看日射諸方」


** 示立夫傑維那

「　一向浮沉不拘凡聖傑出人前吾道有慶」


** 示岐超祖監院

「　楊岐疇昔輔慈明一段風光播宇寰監院博嶠今卸事千鈞祖任復期擔」


** 示禪座

「　月照寒潭清徹底神龍不肯守其中今朝勘驗機緣在此去隨方建我宗」


** 示上座

「　諸方遍歷幾經年今日機投信有緣特把壽昌沒柄钁囑君隨處利人天」


** 臨終自說封龕

「　塵說剎說熾然說袋口結卻深藏舌遂封云雖然不語聲如雷若將耳聽頭腦裂」


** 起龕

「　轉功就位轉位就功金鎖玄關齊裂斷群象蹴踏趁游龍要識龍麼奮迅風雷驚宇宙潛藏煙霧擁千峰掛像」


「　描不成畫不就遂展像云眼橫鼻直一場漏逼咦」


** 封塔

「　步月橋睹池水出處行藏秪這是不許龍眠百尺潭推爺還宜直向裏咦坐看冰河發燄花生碓嘴嗄」











* 博山粟如瀚禪師行狀

師諱弘瀚字粟如勺菴其別號也世居江西廣永豐
邑東之梅溪明鳳陽司理忠貞余公子昆季三師出
仲焉自幼天資穎異補弟子員年十六以尊人受知
唐邸得召見賜廕襲不受讓兄復賜克敦孝友寵額
仍授兵部職從戎立效定鼎後終不改尊人忠貞之
志矢心忠孝二十一齡棄而為僧師事博山雪澗奉
祖示以船子藏身公案默究之後隨祖住瀛山一夕
聞鬼嘯頓契破灶墮因緣質見祖祖曰侍者將糞箕
來師掩鼻即出自是應機無礙一日因聞澗祖示眾
云近來瀛山佛法變了或問有夢有想主人公我便
擲下竹篦無夢無想主人公我便豎起竹篦處復致
疑於胸年二十四值母逝盡孝治喪哀毀骨立及後
往參靈隱禮公禮詰云世尊拈花意旨如何師云無
風起浪禮云迦葉微笑又作麼生師云忍俊不禁禮
云拈花微笑畢竟事如何師云好似雪上加霜禮云
大眾看看此是諸方付法之流在我靈隱猶未放過
遂安面壁軒打七至第六日晨正睡間僯單忽以手
拍師云水來了洗面去始頓釋礙膺入見禮禮云作
什麼師云和上巳下煙波餌曾有金鱗上釣無禮曰
上座聻師曰美食不中飽人餐禮曰你得個什麼消
息師展兩手禮云莫草草師掩耳而出禮復索頌本
參師即於禮座援筆頌曰睡中主無舌童兒笑語語
霜餘葉落村原間慚愧人前多錯舉禮閱頌曰且喜
上座喫棒有分解七後從受具次年辭禮歸葬母禮
堅留不獲乃勉曰上座年當富強宜自砥礪他日歸
嗣博山勿淹他家虀甕師拜別歸瀛山省澗祖祖見
遽問此時下路佛法浩浩因甚歸覲老僧師曰相逢
且喫茶祖曰且莫開此大口師曰和上更請一杯
宗寶和尚掃塔博山師晉謁因問從上葛藤即不問
如何是第一義賓曰上座未離瀛山早巳與你道了
師云即今請師重宣寶曰你作麼生道師云人人山
外路路路透長安寶曰你那裡學來的師喝云不妨
疑著寶云也不消得師拂袖便出是冬浪杖人主博
山席澗祖命師持書候杖人值博山常住失牛杖人。

晚參旁僧推師出師問博山既有把關在因甚常住
失郤牛杖人云是誰之過師一喝杖亦喝師云恁麼
則覿面全提猶費力隔山相見始知音杖云打折你
驢腰師云轉為流通去也杖人見師風骨俊捷機辨
無礙延師入方丈謂曰汝師年邁穎學遠隱汝當為
吾首眾他日繼住此席庶不負吾南來為先博山求
人之念師以侍祖年老辭遂持復書歸瀛適綠林四
起師偕同志數友結茆於玉之凈名接澗祖避亂未
幾凈名亦遭兵燹冬澗祖受請住高泉丙申春杖人
以博山舊住相背決意退去復勒師至命烈生和上
各執事扶師立住向師作禮云吾千里來住博山實
為求先博山座下賢能繼此法席今公機辯雄捷可
稱吾家聖箭起先博山法道舍公其誰當聽吾言幸
無固執師以澗祖在固辭不允杖人始從師言請澗
祖再住博山祖視篆後立師首眾眾皆折伏內外肅
然結冬祖命師代座師辭免解七後禁足關中歲餘
戊戌夏師乞假同玄叔隱靜宿雲巳亥冬歸省祖祖
復以博山院事命師肩堅辭不獲乃勸出書延耕菴
和上明年庚子春祖命師與玄叔持公啟接耕菴於
介岡耕菴訂澗祖七旬誕後來山秋復偕玄叔走吊
杖人於南都攝山晤竺菴和上出接耕菴書稿陳竺
竺勸云賢弟當繼主博山席何事推讓師以慎重法
門對辛丑修大殿祖塔澗祖誕後復遣人持書速耕
菴主博山耕菴復書苦辭引身遠去師乃集眾議為
澗祖建壽塔於蓮花峰下壬寅祖命師同玄叔募修
雪關和上窣堵癸卯集刻澗祖錄甲辰受上永檀護
請應住高泉乙巳冬澗祖病篤召師歸集眾囑繼博
山住持師傾淚拜受衣拂越月澗祖病愈師仍將衣
拂送入方丈丙午祖命師作源流拈頌付梓丁未春
玉邑郭中尊及當道紳紟文學瀛眾請主瀛山席師
念雪伯祖創建澗祖繼興之地遂應請住持夏隨澗
祖掃塔壽昌戊申冬澗祖偶微疾命師代座說戒始
從祖命受印囑也次年巳酉春信郡伯易菴高公聯
合郡宰官七邑紳紟同門法屬本山勤舊諸山碩德
公請師開堂博山於是修葺殿庭建澗祖塔塔院百
廢悉舉門庭煥然一新時異太祖座下嗣法門人各
皆旺化惟雪關伯祖法道寥寥鮮繼起者師嘗致巳
嘆焉乃退瀛山之席推雲岫巒公衍關伯祖法脈師
座下時英材濟濟或勸師立巳嗣師云吾不欲以祖
庭視為巳業越年辛亥編刻異太祖法錄二部費五
伯金一送附藏一存山流通曩永邑遭金籓變亂人
民死傷萬計枯骸遍地師啟邑侯夏收葬之師盡孝
終身為父忠貞公立墓道建敕葬牌坊重砌墳塋鐫
刻文集或譏師善知識香資不宜俗用師答云爾豈
不見昔佛世尊父淨梵王薨躬率弟子負棺殮葬乎
又教中載佛言父母有正信者當全奉衣缽資供養
吾先君先慈精忠勁節余為佛奴傭工之資以供父
母似可無媿甲寅變亂偽將汪文生啟耿藩欲師易
服從戊耿命偽道金傳諭至山師毅然鳴鼓示眾有
照用機輪事事忘安容更道振戈旅之句郤耿藩書
略云瀚不時之人偷生方外休心息念巳三十年有
蒙註存強以攘臂豈仁人君子所為哉若為著袈裟
壞法門則雖節節支解決不肯也前於汪某致言即
以一字絕之今護法誤聽其啟苟必來相勸勉則一
缽五湖何所芛寓博山堂堂祖席一任令將軍輩絕
其爐煙鞠為茂草而已矣夫復何言耿接書知不可
強乃止亂中有勸師遠遁者師云無事而居有事而
去吾不為也嘗誓以身殉寺以寺殉祖日見兵騎往
來盈千累百惟以慈心善口靡不攝服信州士民依
山避難不下數萬皆得保全實師力也及治平郡伯
易菴高公見師卻耿藩書大為贊服曰此真節義丈
夫不惟有光佛門抑且名垂千古諭邑侯齊雕像為
千秋供待修郡誌則登之巳未師避席與弟玄祚裕
叔當道固留弗克庚申眾弟子為師建壽塔於東峰
之上永邑侯遜夫郁公與師莫逆交後補任峽江送
金為師置香燈田供塔院丙寅玄叔八滅七眾復請
師再住博山十年間裝飾殿中兩廡圓覺聖像移搆
澗祖塔院山中房舍靈木清湖等庄壞者悉舉新之
乙亥冬師躬至縣白當道檀護命鵬繼博山席退逸
獅子堂丙戌二月十九示微恙侍者進藥餌師笑云
老僧非病會當行矣至廿四師坐於中堂命侍僧呼
鵬輩至師示眾云死生誠夢幻聚散雲去留燈籠語
露柱諾諾頻點頭即今事如何八角磨盤空裡走更
嫌何處不風流復手書封龕起龕掛幀入塔諸偈付
鵬依時宣讀至廿七日申刻師端坐鵬輩再請開示
師復說偈云生平爽直快絕七十七年漏洩如今撒
手便行大冶爐飛片雪偈畢歛目而逝師生於明崇
禎庚午年二月初三日巳時世壽七十七僧臘五十
四說法三坐道場有三會錄行世塔全身於東峰之
陽其嗣法弟子靈鷲仁冰崖響夢筆觀博山鵬石菴
祉如愚恩起範智鳳林傑迥超英二
蘇軾等共剃度納戒弟子不可勝計師睿智天縱願
力夙乘棄軒冕於茂齡置身心於空寂徹佛祖淵源
為人天眼目忠孝出之天性慈愛本乎自然平常極
其謹持臨事勇往不怯自奉儉約濟人急難傾囊不
吝目人平等無分親疏貴賤溫顏軟語禮敬如一主
持叢席正巳率人或犯規矩罰而不恕故開堂說法
三十年坐道場三座湖海仰為準繩接引方來啟迪
禪衲正顏厲巳不假色笑開發正見光明顯露如青
天白日人人自以詞臻奧不復悲絲泣岐所以諸方
稱師踞位出師座下者莫不佩服其德至於入室呈
機投解則如銅山鐵壁莫可攀緣末年退逸甘苦同
眾或弟子另設飲食供奉嘗叱退之此師之生平大
既自至其道之精微又非筆墨可形容竊嘗聞老衲
昔德曰據曲盝木稱善知識今天下滔滔皆是若粟
和尚之血心視身體如鴻毛護祖庭如眼目言行相
應縱橫機辯異目超宗字內誠指不多屈者嗚呼先
師傳先世法道撐祖席門庭五十餘年勞心焦思不
致先聲殞越還使祖道重光可謂超逸絕塵無媿為
異祖家孫宗門聖箭者也。

時　康熙四十有五年五
月上浣之吉不肖嗣法繼住山門人傳鵬敬焚香百
拜謹狀。

* 青原三十三世博山第六代住持粟如瀚大師塔銘
并序

博山一席自南唐韶國師開創以來為天下選佛勝
場繼而子瓊無隱悟本諸老前後媲美振耀一時頻
登法座琅琅有聲中遭燬廢敗瓦頹垣不振者久矣
迨明無異和尚佩壽昌法印乘願重興揮麈據席音
吼如潮來集者數千人余冏卿大成徐魏國公弘基
劉太史若宰冠履相錯皆頂禮師事之二傳而雪澗
老人提唱海內曹溪一燈未艾也三代粟如大師以
忠孝願力翻然向般若路中屏棄一切假經聲佛號
以銷磨其壯心浩氣滄洲劫火之思豈苟然哉今秋
予同參戎劉公孝思上饒令劉公思沛入山尋謁尊
宿時秋光欲滿山翠撲人滿院樨香勃勃欲效黃山
谷問無隱大義于晦堂故事既而周行塔藏本山住
持剖雲禪師為乞銘出其帙乃粟如大師狀也按狀
師諱弘瀚永豐人明鳳陽司理忠貞余公祚徵次子
也母施誥封恭人天資穎異幼補弟子員年十六以
尊人受知唐邸得召見賜廕襲不受讓兄後賜克敦
孝友寵額仍授職從戎奉敕祭葬乃矢志忠孝棄青
雲事白業年二十一事博山澗參船子藏身公案後
隨澗住瀛山一夕聞鬼嘯頓契破灶墮因緣質見澗
澗曰侍者將糞箕來師掩鼻即出自此應機無礙丁
母憂後往參靈隱禮公安面壁軒打七至六日晨正
睡間僯單忽以手拍師云水來了去洗面始頓釋礙
膺入見禮云和上巳下煙波餌還有金鱗上釣無禮
云上座聻師云美食不中飽人餐禮索頌本參師即
於禮座援筆頌曰睡中主無舌童兒笑語語霜餘葉
落村原間慚愧人前多錯舉禮驚異留師為第一座
次年辭歸葬母省澗老人千瀛山時浪杖人主席博
山師為澗持書上杖人見師風骨俊捷機辯無礙目
為法門聖箭欲以博山席遜師師卒以奉澗澗視篆
立師首眾內外翕伏甲辰應住高泉丁未受玉令郭
請主瀛山戊申冬澗病篤始承印囑巳酉春受郡伯
高請乃開堂於博山焉次年彙刻無異和尚廣錄附
藏流通甲寅耿逆變欲師易服從戎偽將汪文生偽
道金傳諭至山師作書卻之甚堅然尊禮賢者素善
接人雖干戈擾攘而凶人醜類亦不忍犯至博山祖
席不致絕其爐煙鞠為茂草且信之士民依山避難
者以萬計悉得保全皆師力也事平郡伯高公紀其
事擬登信乘因遷陞未果乃諭永令齊雕師像供塔
院師主法席三座前後住博山凡廿有一年云嗚呼
師之弘毅之概津津猶在倘非大乘法器世所難拘
易青衿而緇之安得不為國之光邦之彥不則屈於
威武蹈一時之赫奕奮人天之號令加諸於刁斗之
間則今日照世真燈未必不為燐燐野火也然則推
師之為忠於佛較乃父之為忠於國又何歉乎紀師
生則明崇禎庚午二月初三巳時世壽七十七僧臘
五十四歿則今康熙四十五年丙戌二月二十七申
時也臨期顧命宛同鶴樹終譚自說辭世封龕起龕
封塔等語巳刻行世茲不復贅嗣法門人傳鵬傳傑
等奉全身塔于東峰之陽師所莁也予從剖公請而
為之銘曰。

「　峨峨博嶠
　鬱鬱祖庭
　賢人哲匠
　連袂而升
　象哮獅吼
　霞蔚雲蒸
　惟師再起
　琅琅有聲
　溯源先世
　國彥邦楨
　臣死君辱
　子報父生
　夙乘願力
　超出塵情
　為儒環堵
　為釋干城
　拳拳報本
　照世真燈
　忠國忠佛
　匪曰岐程
　初入靈隱
　頓悟圓明
　拈槌豎拂
　高踞博瀛
　慈風俠骨
　祖席長膺
　蓮開瑞瓣
　花雨香城
　身支冠逆
　履險如平
　山搖海沸
　風靜水澄
　閒名謝郤
　東峰歛形
　石藏屹屹
　如岡如陵
　銘以係之
　存順歿寧」


奉政大夫同知廣信府事新陞
中憲大夫廣東惠州府知府武清法弟趙璘頓首拜
撰。






* 青原三十三世博山第六代住持粟如瀚禪師道行
塔院記

宗風不墜待其人而後傳非法傳之難實傳人之
故有傳人而後有傳法一燈相續綿延不熄自非夙
因不昧秉性堅貞安能恢拓祖庭振興來學以暢厥
宗旨哉余所交粟如大師洵世所希覯者師諱弘瀚
字粟如別號勺菴世居江右廣永豐之梅谿父余公
為明鳳陽司理著節忠貞母施封恭人昆季三師其
仲也生而天資穎異弱齡入邑庠以尊人受知唐邸
賜蔭襲義讓乃兄爰賜以克敦孝友旌額仍授以職
定鼎後年方廿一即棄儒從釋北面博山雪澗和尚
示以船子藏身公案繼隨澗住瀛山一夕聞鬼嘯頓
悟破灶墮因緣廿四歲值母喪盡力致哀往參靈隱
禮公大徹法源歸瀛省澗時浪杖人主博山澗命持
書往候見師機辯雄捷再四殷留以繼博山法席緣
以澗在固辭遜澗及澗再住博山立師首眾內外翕
伏繼為澗公刻語錄建壽塔甲辰應住高泉亦澗公
住地也乙巳冬澗公病篤召師歸受衣拂病間仍歸
之丁未春玉邑郭侯偕紳衿延住瀛山戊申冬始從
澗公命歸受印囑開堂博山於是重葺殿庭暨澗公
塔院門庭一新百廢具舉陸續清理靈木清湖等庄
義推雲岫巒公住瀛山以衍師伯雪關法脈或有勸
望巳嗣者師云吾不欲私祖庭為巳業也又不惜重
貲編刻其祖異公法錄昔永邑遭金變骸骨山積師
啟邑侯殮瘞之為父忠貞公立墓道坊表鐫刻文集
一如世尊之率僧徒葬其親淨梵王全奉衣缽資以
供其父母師亦猶行古之道也甲寅亂魏將汪啟耿
藩欲師易服從戎師以書堅卻之耿知其難強而止
嘗誓以身殉寺保全依山避難數萬人事平郡伯高
公稱為節義丈夫待編誌傳之千古所以法派繁衍
而博山鵬師尤嗣法之特出者也巳未師隨避席推
法弟弘裕字玄祚時當道固留弗克丙寅玄祚圓寂
七眾仍延師住博山立鵬師首座十年間復修殿中
兩廡圓覺聖像山中房舍壞者悉葺新之乙亥冬師
白當道檀護命鵬師繼博山席師退逸獅子堂憶師
自親澗公以來閒出參訪歸根祖庭開堂說法三十
餘年坐三道場紀載三會錄中湖海奉為楷模於戲
吾閱世之所稱善知識者亦不乏求其能如我師之
棄儒入道報恩生成孝友辭讓利演群生不避艱險
堅貞自守始終不易呵護一山嗣廣燈傳者蓋戛戛
乎難之法門龍象舍師其誰余守信州與師往還久
而彌篤別纔兩載詎師於今年丙戌二月廿七圓寂
距其庚午生年世壽七十有七先數日師預示挂幀
入塔諸偈臨訣撒手便行誠如偈云大冶煙飛片雪
也何解脫至此法嗣鵬等先為師建壽藏於東峰永
邑侯郁公遜夫舊與師最契補任峽江猶齎金為師
置香燈田供塔院今鵬師恐其歷久而煙沒不彰以
余與師素莫逆而深悉其生平不遠千餘里持書至
金陵請為之記余不敏為質言其實俾世之覽者亦
可以想見師之為人聞風而興感矣。
時
康熙四十五年歲次丙戌孟秋月上浣之吉
敕封中憲大夫原知廣信府事燕山法弟張國禎頓
首拜譔






　　嗣祖住博山法孫一導率監院光和等刻

　粟老和上法錄六卷送藏流通伏願宗風永
　　扇法道昌隆行海與願海齊深道山共壽
　　山並固　時甲午桂月上浣之吉題
粟如瀚禪師語錄卷之六終