#+TITLE: 楞伽經玄義-明-智旭
#+DATE: 2016-06-11 12:28:46
#+SOURCE: github.com/kanripo/KR6i0345 master 9334b2b1                
No. 328
楞伽阿䟦多羅寶經玄義
支那藕益沙門　釋智旭　撰述

自覺聖智。第一義心。非名相之所詮。奚思議之能
入。依染淨而分五法。法法本真。由迷悟而辨三性。
性性無性。因迷中體用差別。立八種識。識若空華。
約悟時顯理偏圓。稱二無我。我同兔角。是以一切
佛語。唯傳此心。一切佛心。咸印斯語。語即非語。無
勞掃空裏之華。心亦非心。何事覓波外之水。正法
眼藏。統權實以同歸。百八句門。徹真俗而不二。窮
真俗之致。乃知真俗本融。昧權實之殊。豈達權實
一體。悲夫。先哲既逝。後學膚承。畏墮名相窠臼。翻
為名相所縛。莫究端倪。喜談直捷法門。遂為直捷
所拘。終成淺陋。旭慚薄怙。未踐真修。幸遇上乘。聊
窺一線。將申經義。例開五重。第一釋名。第二顯體。
第三明宗。第四辨用。第五教相。

第一釋名者。經題八字。七別一通。就別題中。初言
楞伽者。此翻不可往。乃大海南岸摩羅耶山頂之
城名也。次言阿䟦多羅者。此翻無上。次言寶者。乃
此方至貴至重之稱。謂此摩羅耶山。種種寶性所
成。諸寶間錯。光明赫𦦨。如百千日。照曜金山。(文出魏譯)
故言無上寶也。此則直以說法之處而為經題。故
魏譯名入楞伽經。唐名大乘入楞伽經。夫大海水
波浪之南。有摩羅耶山頂楞伽大城。俯臨絕壑。四
方無路。非神通者。不能遊居。以譬眾生藏識心海
轉識波浪之中。有第一義諦自覺聖智境界。逈絕
思議。四句咸離。非忘念者。不能證覺也。釋此譬意。
略分為二。初分釋。二合釋。初分釋中。復二。初釋楞
伽。次釋阿䟦多羅寶。初中又二。初約教別釋。二結
成經意。
初約教為四。初明偏真不可往。二明即
真不可往。三明離二邊中不可往。四明即二邊中
不可往。
初明偏真不可往者。夫眾生六識。依於
根海。攬於塵風。起惑造業。流浪無巳。誰知南明彼
岸。有妙寶山。山中有城。寂靜安隱。縱令藉佛言教。
知有涅槃。譬如遙望楞伽。如何可往。必須四念處
慧。息境界風。四正勤力。澄轉識浪。四如意足。發起
神通。五根躡足於虗空。五力直上而不返。然後開
七覺無門之門。遵八正無路之路。徑登三脫。安隱
入城。此則一切外道凡夫仙魔釋梵所不能到。故
云不可往也。
二明即真不可往者。夫寶山有城。
雖云在海彼岸。實在海中。涅槃山城。當知亦爾。即
在生死大海之中。生死大海。既如幻夢。涅槃山城。
亦如幻夢。而一切外道凡夫。乃至愚法二乘。咸執
三界以為實有。不知三界諸法無性。亦不知無性
之性。正在一切差別幻夢性中。自非了達身受心
法。等如虗空。成就無生三十七品。知一切法本空
無相無作。何由安隱入涅槃城。故約凡外愚小而
云不可往也。
三明離二邊中不可往者。夫摩羅
耶山楞伽大城。自海龍王宮出。南望觀之。則云在
彼南岸。然更過此山之南。復有大海。從彼返觀。則
又云在此北岸矣。是知對生死明涅槃。則涅槃為
彼岸。生死為此岸。對中道明二邊。則中道如山頂。
而二乘所謂涅槃彼岸。還是變易生死大海耳。二
乘自謂出生死有邊。入涅槃無邊。作巳渡想。作究
竟想。而不知此高山大城。種種諸寶間錯莊嚴。無
量華園香樹堂室。古昔諸佛賢聖思如實法得道
之處。(文出魏譯)斯乃逈超二種生死大海。若以空作證
者。於此妙境。永非其分。故約兩教二乘而云不可
往也。況凡外乎。夫眾生無始以來。法爾有八種識。
第八名為阿賴耶識。即是全體如來藏心。具足一
切染淨種子。由無始來從未悟故。不覺念起而有
無明。由無明故。現妄境界。由境界風鼓動心海。遂
使轉識波浪。騰湧不絕。然此藏識之中。法爾具足
無漏性功德種。雖復熾然流轉生死。而此無漏心
性。仍復常住不生不滅。譬如大海波浪之中。寶山
大城朗然安住。性無動搖。苟生死涅槃此彼兩岸
情見稍未盡忘。決定不能階此常住山頂。故須先
以入空道品。離生死有岸。次以入假道品。離涅槃
空岸。非空非有。四句咸離。正觀中道。不踐凡小權
乘轍迹。如神通力。得詣山城也。
四明即二邊中
不可往者。夫山城既在大海之中。則中道豈在二
邊之外。苟不得神通。則不惟山城決不可往。即大
海亦決不可往也。苟得神通。則山城尚可直往。大
海亦何不可往哉。羅婆那夜叉王以神通力。住此
山城。遊戲往來海此彼岸。無有障礙。諸佛菩薩。亦
復如是。神名天心。通名慧性。天然妙慧。即是自覺
聖智。覺了一切諸法。皆是自心所現境界。心外無
法。是故恒居中道涅槃山城。遊戲往來生死涅槃
此彼兩岸。自在無礙。彼棄二邊取中道者。譬如枯
守山城。不能飛渡大海。何名神通。既無神通。即非
夜叉王之眷屬。是故別十迴向。不知中道佛性即
一切法。圓教奪之。僅名理即。唯有圓頓行人。了知
如來藏心不變隨緣。舉體而為賴耶識海。亦即舉
體而為外境界風。亦即舉體而為轉識波浪。亦即
舉體而為法性寶山大涅槃城。又復隨緣不變。舉
凡八識六塵生死涅槃二邊中道乃至五法三自
性等。一一無非自心現量自覺聖智境界。所以咸
超四句。並絕百非。執之則觸塗成滯。了之則無法
不通。此則六道三乘九法界思量分別所不能入。
故云不可往也。初約教別釋竟。
二結成經意者。
經初歎菩薩德。謂於五法三自性八識二無我究
竟通達。蓋是即二邊中。而經中處處或兼用通別
二種方便。對破二乘法執。及破凡外我執。則偏真
乃所彈訶。即真但中。猶未全棄。的是大乘方等法
也。仍須更約五法三性諸識無我。以明不可往義。

初約五法明不可往者。一名。二相。三覺想。亦名
妄想。亦名分別。四正智。五如如。亦名真如。一名者。
謂世出世間種種名字。或一物一名。或一物多名。
或多物一名。皆是世間隨情施設。大般若經目為
增語。謂物本無名。雖加以名。名不即物。如喚火不
煖。喚水不濕。故知但是勉強假立。非有實也。二相
者。謂世出世間色心依正假實諸法。相狀各別。萬
象森羅。雖非實有。而仗因托緣。如幻顯現。譬諸翳
目所見空華。亦猶夢中所見依正。故知但是俗諦。
非真諦也。三覺想者。著相計名。分別一異有無常
與無常俱不俱等。由是展轉熏成名相種子也。四
正智者。了達名相皆唯心現。不起妄想也。五如如
者。妄想不起。則名相本真。如目去翳。則華本性空。
如睡既醒。則諸夢自除也。夫於三界名相而起妄
想。則有分段生死之海。以析空正智斷妄想巳。永
滅三界名相。證得我空所顯真如。乃偏真不可往
而往也。夫於生死涅槃名相而起妄想。則為沈空
滯寂之海。以即空正智斷妄想巳。三界名相。當體
不生。漸達法空所顯真如。乃即真不可往而往也。
夫於大乘小乘名相而起妄想。則有萬行難滿之
海。以但中正智斷妄想巳。空有名相永得滅盡。分
證二空所顯真如。乃離二邊中不可往而往也。夫
於十界中邊名相而起妄想。則有真常流注之海。
以圓中正智斷妄想巳。一切名相當體即中。圓證
二空所顯真如。乃即二邊中不可往而往也。妄想
秪是煩惱。正智秪是菩提。轉菩提為煩惱。如水成
冰。轉煩惱為菩提。如冰成水。是故菩提不可往。則
煩惱亦不可往。煩惱可往。則菩提亦決可往。眾生
往煩惱。即是往菩提。而云不可往者。以迷強故。雖
終日行而不自覺也。諸佛菩薩往菩提。即是往煩
惱。而云不可往者。以了悟故。煩惱永寂而無可往。
菩提圓滿而亦無可往也。名相秪是二種生死。如
如秪是大般涅槃。轉涅槃為生死。如空起華。轉生
死為涅槃。如華滅空。是故涅槃不可往。則生死亦
不可往。生死可往。則涅槃亦決可往。眾生往生死。
即是往涅槃。而云不可往者。以眚翳故。空雖無華。
妄見起滅也。諸佛菩薩往涅槃。即是往生死。而云
不可往者。以離障故。生死本空。而無可往。涅槃本
淨。而亦無可往也。是故海既為生死海。則山亦可
為煩惱山也。山既為涅槃山。則海亦可為菩提海
也。初約五法明不可往竟。
次約三性明不可往
者。一妄想自性。亦名徧計所執性。二緣起自性。亦
名依他起性。三成自性。亦名圓成實性。一妄想自
性者。以我法二執相應之六七兩識為能徧計。以
一切緣起名相為所徧計。於中妄計實我實法。譬
如依繩而計為蛇。蛇不可得。外道餘乘所計我法。
亦復如是。實不可得。但是妄想也。二緣起自性者。
由染淨緣慣熏習力。於心性中。變似種種色心假
實諸法。所謂八識心王。五十一種心數。十一色法。
二十四種不相應行。乃至百界千如。假名有千。實
法亦千。國土亦千。種種諸相。種種諸名。非有似有。
森羅顯現。無非因緣所生起也。三成自性者。即此
緣起諸法。有即非有。唯一真性。圓滿成就。究竟真
實。如冰水之性。唯一濕性也。斷三界妄想。滅三界
緣起。證我空所顯成自性者。偏真不可往而往也。
達三界妄想無性。則三界緣起自寂。證我空所顯
成自性。堪入法空所顯成自性者。即真不可往而
往也。斷二邊妄想。滅界內界外緣起。次第證二空
所顯成自性者。離二邊中不可往而往也。達十法
界妄想無性。則三土緣起本寂。圓證二空所顯成
自性者。即二邊中不可往而往也。復次妄想本空。
故不可往。緣起如幻。故不可往。圓成常徧。故不可
往。復次秖此緣起。名為大海。亦名山城。眾生於中
妄計我法。而我法決不可得。故不可往。諸佛於此
了達妙性。而妙性真常圓滿。故不可往也。次約三
性明不可往竟。
三約諸識明不可往者。藏教建
立六識三毒為生死本。於十二處十八界中。雖有
意處及意根界。而不明言第七八識。通教但言陰
處界三皆如幻化。亦不明言七八兩識。別教正指
意根。名為第七。而以第八為總報主。瑜伽論中。以
六七八識。通名意地。備顯王所差別法門。蓋是別
接通義。圓教亦明八識。而八識皆如來藏。此經云。
不壞相有八。無相亦無相。唯識云。心意識八種。俗
故相有別。真故相無別。相所相無故。皆遣相證性。
全妄即真之旨也。有云。經論或立第九菴摩羅識。
然按白淨識號。秪約果位識性圓明言之。體即八
識。非別有第九也。就此八識辨楞伽者。此經以海
喻第八藏識。風喻六塵境界。波浪喻前七轉識。則
以摩羅耶山。喻自覺聖智境界也。山在大海南岸。
故不可往。以喻自覺聖智境界超諸心意意識。故
不可往。粗說如此。細尋不然。夫以六識為海。滅六
識乃入涅槃者。偏真不可往而往也。六識為海。了
知六識本空為涅槃者。即真不可往而往也。八識
為海。轉八識成四智。方乃契會真如法性山者。離
二邊中不可往而往也。八識為海。八識之性唯一
真如。真如不在諸識之外。譬如摩羅耶山不在大
海之外。未具神通。則山不可往。海亦不可往也。巳
具神通。則山既可往。海亦可往也。是謂即二邊中
不可往而往也。夫第八王所。本是大圓鏡智菩提
元清淨體。第七王所。本是平等性智菩提元清淨
體。第六王所。本是妙觀察智菩提元清淨體。前五
王所。本是成所作智菩提元清淨體。故六祖云。但
轉其名無實性也。倘謂四智菩提種子。有人具足。
有人不具。將謂大海南岸。或有摩羅耶山。或無摩
羅耶山。可乎。此經云。聲聞人無漏界覺。復入出世
上上無漏界。滿足眾具。當得如來不思議自在法
身。則與法華圓旨無殊。而有時建立五種種性者。
乃是為初治地者建立耳。是故凡外二乘。於四智
不可往。則於八識亦不可往也。以不知八識之體
性無性。不知八識之涯際無際故。諸佛菩薩於四
智可往。則於八識亦可往也。以窮盡八識之幻狀
無邊。深達八識之實相無底故。三約諸識明不可
往竟。
四約二無我明不可往者。一人無我。或名
人空。或名我空。二法無我。或名法空。人者。五陰和
合之假名也。法者。五陰色心之實物也。我者。自在
義。主宰義。外道或計神我。或計士夫。儒童。作者。受
者。知者。見者。自在常住。能為主宰。並屬我執。故佛
以人無我破之。外道或計冥諦。勝性。極微。四大。時。
方。梵天。自在常住。能為主宰。乃至二乘。或計陰入
處界。各有實體。或計四微四大。非即自心所現相
分。或計善惡無記生死涅槃。各有實性。並屬法執。
故佛以法無我破之。當知我法二執。喻如大海。二
種無我。喻如摩羅耶山。故云不可往也。夫外道凡
夫。非我計我。或云即色是我。或云離色是我。或云
色大我小。我在色中。或云我大色小。色在我中。歷
受想行識例作四見。則有二十我見。邪惡風浪。浩
然無涯。聲聞稟佛止啼言教。觀身不淨。觀受是苦。
觀心無常。觀法無我。頓破二十我見。證人無我。乃
偏真不可往而往也。夫愚法聲聞。妄執陰入處界。
是世間實有苦諦。見思煩惱。是世間實有集諦。必
因果俱滅。方入無餘涅槃。不知三界依正。猶如空
華幻夢。見思煩惱。不在內外中間。秪見塵沙俗諦。
廣若巨海。中下者棄而不觀。或三生六十劫。或四
生百劫。一槎直泛。冀達彼岸。上根者誓願徧知。必
僧祇練行。更百劫集福。廣設船筏。辛勤獲度。若利
根三乘。知一切法四性無生。不復更滅。頓證界內
二種無我。如神通者。須臾彼岸。是謂即真不可往
而往也。夫人我局於界內。其海易渡。法我通於界
外。其海無窮。一切三乘迷沒其中。莫之能出。自非
窮法海源底。何由稱正徧知覺。是以先觀人無我。
度分段海。次觀法無我。度無知海。次觀俱空不生。
度變易海。方證二無我所顯真如。是謂離二邊中
不可往而往也。夫十法界假名。總名為人。十法界
五陰國土。總名為法。一空一切空。則人法俱不可
得。一假一切假。則人法重重無盡。一中一切中。則
人法皆是真如。非我非無我。雙照我與無我。故云
五法三自性皆空。八識二無我俱遣。又云。於五法
自性識二無我究竟通達。夫皆空俱遣。一空一切
空也。究竟通達。一假一切假也。唯空遣故能通達。
唯通達故能空遣。一中一切中也。又三諦皆空皆
遣也。三諦皆究竟通達也。三諦皆無可空遣無可
通達。而空遣而通達也。如神通者。不住大海。不住
山城。能往大海。能往山城。不見有大海山城。而統
有大海山城也。是謂即二邊中不可往而往也。初
釋楞伽竟。

次釋阿䟦多羅寶者。夫摩羅耶山。種種寶性所成。
故名無上。以譬大涅槃山。亦是種種無上法寶之
所成也。法寶無量。略攝為十。一諦理無上。二慈悲
無上。三定慧無上。四智斷無上。五徧知無上。六道
品無上。七方便無上。八位無上。九利益無上。十圓
滿無上。
一諦理無上者。五法三自性八識二無
我。皆是自心現量。心外無法。凡外不達。著相計名。
妄想纏縛。障於正智。永隔如如。於依他起。昧圓成
實而起徧計。前七識為能熏。第八識為所熏。第八
識為能藏。七識種為所藏。更互為因。展轉不絕。妄
計我法。輪轉無窮。惑業苦三。如惡叉聚。此經直以
自覺聖智照之。了知無始虗偽。不離自心。生死涅
槃。本來平等。皆是第一義心境界。不同析體偏空。
亦復不同離二邊中。故云諦理無上也。
二慈悲
無上者。觀於第一義心境界。生佛本同。凡夫迷之。
枉受生死。二乘昧之。妄取涅槃。遂發四弘。拔苦與
樂。神通自在。方便具足。經云。如隨眾色摩尼。隨入
眾生微細之心。而以化身隨心量度。此是無緣大
慈。同體大悲。不同三乘生緣法緣慈悲。故云慈悲
無上也。
三定慧無上者。第一義心。照而常寂。名
之為定。寂而常照。名之為慧。經云。欲得如來身者。
當遠離陰界入心因緣所作生住滅妄想虗偽。唯
心直進。觀察無始虗偽過妄想習氣因三有。思惟
無所有佛地無生。到自覺聖趣。自心自在無開發
行。夫遠離陰界等者。照而常寂之妙定也。觀察思
惟等者。寂而常照之妙慧也。唯心直進者。定慧不
離第一義心。全以性德而為修德。即以修德而顯
性德。中間永無諸委曲相。故名為直。頓階佛地無
所有法。故名為進。此是稱性緣了莊嚴。不同三乘
別修緣了。故名定慧無上也。
四智斷無上者。破
惑顯理。名之為智。理顯惑亡。名之為斷。經云。前聖
所知。轉相傳授。妄想無性。菩薩摩訶薩獨一靜處。
自覺觀察。不由於他。離見妄想。上上昇進入如來
地。夫自覺觀察妄想無性。則何惑不破。離見妄想
入如來地。則何理不顯。豈同二乘以生空智。僅斷
見思。亦豈同權位菩薩以次第三智。漸斷三惑者
耶。故云智斷無上也。
五徧知無上者。夫一切諸
法。本惟心量。執之則全真成妄。悟之則全妄即真。
是故凡外愚小。不唯名相妄想徧計緣起。八識是
妄。縱令緣念思惟正智如如圓成及二無我。亦是
妄也。經云。如如與空際。涅槃及法界。種種意生身。
我說為心量。此之謂也。諸佛菩薩。不唯正智如如
圓成及二無我是真。觀於名相妄想徧計緣起八
識。亦即真也。經云。妄想有十二。緣起有六種。自覺
知爾𦦨。彼無有差別。五法為真實。自性有三種。修
行分別此。不越於如如。此之謂也。二乘捨生死而
取涅槃。不知涅槃無性。權乘捨二邊而取中道。不
知中道無性。唯有得自覺聖智者。於五法自性識
二無我究竟通達。故云徧知無上也。
六道品無
上者。唯心直進。即是圓心念處。一念處一切念處。
是名四念處慧。觀察無始虗偽。則二世惡斷。思惟
佛地無生。則二世善生。是名為四正勤。宴坐山林
下中上修。必具欲勤心觀。是為四如意足。能見自
心妄想流注。則成五根。得自在力。是為五力。超度
自心所現境界虗妄之想。即七覺支。超度生死有
海業愛無知。即八正道。得如來身。即是入圓三解
脫門。證於自覺聖智第一義心也。如此圓妙道品。
尚非歷別次第道品可比。況是二乘道品所能及
乎。故云道品無上也。
七方便無上者。夫第一義
自覺聖境。離名絕相。非妄想之所階。是故經令親
近最勝知識。分別決斷種種句義。乃至最勝無邊
善根成熟。離自心現妄想虗偽。宴坐山林。下中上
修。又云。當離羣聚習俗睡眠。初中後夜。常自覺悟
修行方便。當離惡見經論言說。及諸聲聞緣覺乘
相。當通達自心現妄想之相。又於二種聲聞乘通
分別相。教令應知應捨。又云。成就四法。得修行者
大方便。一者善分別自心現。二者觀外性非性。三
者離生住滅見。四者得自覺聖智善樂。又為辨四
種禪。令知捨邪趣正。由淺階深。又為說二種覺。又
令當善四大造色。又為說諸陰自性相。又為辨外
道四種涅槃。又為說妄想自性分別通相等。皆為
自覺聖智一乘而作弄引。尚非次第二觀為方便
道。況是性地四善根等諸方便耶。故云方便無上
也。
八位無上者。文中雖或兼明三乘共位。又或
獨明菩薩十地。然正意。唯令不由於他。通達佛法。
故曰。於彼演說乘。皆是如來地。十地則為初。乃至
云無所有何次等。並如空中鳥迹。有即非有。不同
歷別權修。楷定三阿僧祇淺深次第。又明聲聞緣
覺得此法者。亦名為佛。又謂聲聞。譬如昏醉人。酒
消然後覺。彼覺法亦然。得佛無上身。是則始說三
乘。終歸一乘。故云位無上也。
九利益無上者。謂
諸菩薩若能唯心直進。觀察外境非有。妄想無性。
入於三昧正受。則得如來二種神力建立。一者為
現一切身面言說神力。二者手灌頂神力。以此神
力建立。令離魔業煩惱。及令不墮聲聞地禪。一切
菩薩由此神力。得如來自覺地巳。游諸佛剎。供養
諸佛。示現佛身。以自心現量。度脫眾生。悉令遠離
有無等見。故云利益無上也。
十圓滿無上者。夫
一切諸法。唯是自心現量。本無可取。亦無可捨。凡
夫溺於有漏。二乘醉於偏真。皆是自迷心量。割裂
太虗。若能觀察外性非性。顯發自覺聖智第一義
心。則法界為身。具足無量神力。成辨眾生不思議
事。所謂入於如來妙莊嚴海。圓滿菩提。歸無所得。
取捨情盡。理智一如。盡未來時。不增不減。故云圓
滿無上也。初分釋竟。

二合釋者復二。初直就此題釋。次約二譯皆加入
字釋。
初直就此題釋者。若以偏真為不可往。則
正因緣境。為諦理無上。生滅四弘。為慈悲無上。析
空止觀。為定慧無上。破除分別俱生二種煩惱。為
智斷無上。了達三界依正。一一無我我所。為徧知
無上。觀身不淨等。為道品無上。五停心觀等。為方
便無上。四向四果。為位無上。降伏界內四魔。為利
益無上。證得有餘無餘二種涅槃。為圓滿無上。此
則一切仙魔釋梵所不能往所不能有。故名無上
寶也。然非今經意也。
若以即真為不可往。則因
緣即空。為諦理無上。無生四弘。為慈悲無上。體真
止觀。為定慧無上。愛見如虗空不可得。為智斷無
上。三界依正同於空華。種種分別而無染著。為徧
知無上。觀身淨不淨不可得等。為道品無上。三輪
體空六度行等。為方便無上。超二乘地。入菩薩地
佛地。為位無上。界內四魔性空寂滅。為利益無上。
生死涅槃。同於夢幻。為圓滿無上。此則一切愚法
二乘所不能往所不能有。故名無上寶也。由此能
通但中圓中。故今經亦兼用之。然非今經之正意
也。
若以離二邊中為不可往。則歷別三諦。為理
無上。無量四弘。為慈悲無上。次第三止三觀。為定
慧無上。破除三惑。為智斷無上。通達恒沙佛法。為
徧知無上。觀身非淨非不淨雙分別淨不淨等。為
道品無上。十波羅蜜展轉生起。展轉持淨。為方便
無上。三賢十聖等妙二覺。為位無上。徧降界內界
外八魔。為利益無上。證得三種涅槃。為圓滿無上。
此則一切聲聞緣覺所不能往所不能有。故名無
上寶也。由諸鈍根菩薩。未能唯心直進。故於無次
第中。為說次第。今經雖兼用之。然亦非正意也。

若以即二邊中為不可往。則圓融三諦。為諦理無
上。無作四弘。為慈悲無上。圓頓止觀。為定慧無上。
妄想無性。三惑不生。為智斷無上。於五法自性識
二無我究竟通達。為徧知無上。觀身實相等。為道
品無上。宴坐山林下中上修。唯心直進。為方便無
上。於彼演說乘。皆是如來地。為位無上。魔界如即
佛界如。轉魔界成佛界。為利益無上。覺人法無我。
了知二障。離二種死。為圓滿無上。此則權位菩薩
所不能往所不能有。而能接彼權位三乘。轉彼愚
法聲聞。誘彼外道闡提。一切皆令得入其中。故名
無上寶也。正是今經意也。初直就此題釋竟。

次約二譯加入字釋者。如來從龍王宮出。觀見摩
羅耶山楞伽大城。即便微笑而作是言。昔諸如來
應正等覺。皆於此城。說自所得聖智證法。非諸外
道臆度邪見。及以二乘修行境界。我界亦當為羅
婆那王開示此法。爾時羅婆那夜叉王聞巳。與諸
眷屬請佛入城。佛受其請。乃入彼城而說此經。故
唐譯名大乘入楞伽經。魏譯云入楞伽經也。今約
此義釋者。楞伽。即境無上也。入。即智無上及行無
上也。名字入乃至究竟入。即位無上也。始終不離
大海摩羅耶山。能入是般若。所入是法身。能所和
合是解脫。即三法無上也。如來觀機。彼王誠請。即
感應無上也。彼王乘華宮殿。往世尊所。妓樂歌讚。
兼復勸請大慧菩薩問法。佛入其城。現神通力。令
王開悟。即神通無上也。一百八義。三十九門。即說
法無上也。大比丘僧及大菩薩。從彼種種異佛剎
來。即眷屬無上也。自心現境界。善解其義。種種眾
生種種心色。無量度門隨類普現。即功德利益無
上也。上來釋別題竟。

次釋通題者。梵語修多羅。或云有翻。或云無翻。智
者大師和融有無。故於翻五含五。各申教行理三。
具如法華玄義。茲不復出。又此方聖說為經。賢說
為傳。修多羅既是聖說。故直以此代彼。稱之為經。
經者。法也。常也。法者。軌持也。常者。不變也。如來所
說一百八義。三十九門。破除外道聲聞惡見妄想
戲論分別。令知自心現量。教可軌也。唯心直進。觀
察無始虗偽過患。思惟佛地無相無生。行可軌也。
常不思議第一義境。理可軌也。從得正覺至入涅
槃。於其中間不說一字。不說是佛說。教不變也。若
彼如來所得。我亦得之。無增無減。行不變也。古先
聖道。法界常住。如金銀等性。如趣彼城道。理不變
也。此教無上。諸餘梵魔天仙乃至二乘所不能宣。
即是教不可往。此行無上。凡外二乘所不能修。即
是行不可往。此理無上。凡外二乘所不能覺。即是
理不可往。通別八字。並屬能詮。名下所詮。一一能
令大機眾生歡喜生善滅惡入理。即教行理。以題
例經。始從如是我聞。終至斯由不食肉。一切文字。
皆能詮也。一切所詮。皆教行理也。以此一經而例
一代時教。亦復如是。可以意知。不復委說。第一略
釋名竟。

第二顯體者。能詮之文。皆屬於名。所詮之義。有體
宗用。體約理性。宗約自行。用約化他。然而名無得
物之功。物無當名之實。纔涉言詮。便屬增語。雖世
間諸物。尚不即名。況理性玄微。如何可顯。是故經
云。當依於義。莫著言說也。又云。若不說一切法者。
教法則壞。教法壞者。則無諸佛菩薩緣覺聲聞。若
無者。誰為誰說。是故菩薩莫著言說。隨宜方便。廣
說經法。又云。若語異義者。則不因語辨義。而以語
入義。如燈照色。涅槃亦云。生生等皆不可說。有因
緣故。亦可得說。今依此義。故釋名後。仍須顯體。如
以指指月。欲人因言以見體也。略為七意。一正顯
體。二簡偽濫。三一法異名。四入體之門。五徧為眾
經體。六徧為諸行體。七徧為一切法體。
一正顯
體者。此經以自心現量第一義境界為體。言自心
者。心體絕待。非自非他。一切諸佛。一切眾生。唯是
一心。更非有二。以當體不二故。強名為自心也。言
現量者。現。謂顯現。量。謂分量。言一切五法三自性
八識二無我。乃至十界百界千如等種種諸法。總
是唯心所現。不出心之分量。故名為現量也。言第
一義者。既一切法。皆唯心現。不出心之分量。則全
妄即真。當體不可思議。離一切相。即一切法。唯即
與離。二無所目。故名第一義也。言境界者。自覺聖
智之所證得。非諸戱論所行之處。離四句相。離心
緣相。而實徧為一切法體。不同虗空兔角。但有名
字。故名為境界也。此自心現量第一義境界。乃一
經之所正顯。種種眾行。皆歸趣之。無量功德。共莊
嚴之。言說問答。而詮辨之。於五法中。唯取如如。於
三性中。取成自性。於八識中。取唯識性。於二無我
中。取法無我所顯真如。而此妙體。非異如如成自
性等種種名字。非即如如成自性等種種名字。如
緣言說義計著者。仍墮建立及誹謗見。是故經云。
如為愚夫。以指指物。愚夫觀指。不得實義也。
二
簡偽濫者。夫世間一伎一能一事一物。乃至四禪
八定。外道見網。聲聞緣覺所得三昧所證涅槃。權
乘菩薩所有神通意生身等。無不皆是自心現量。
而不能徹諸法之源。亦不能窮諸法之際。皆非第
一義境界也。又據世間伎能事物。乃至凡外禪定
諸見。及諸三昧之所證得。莫不自謂是第一義。而
不能徹心性之源。亦不能窮心性之際。是以執有
者則昧真空。證空者則失幻有。滯二邊者則迷中
道。取中道者則隔二邊。皆不得為自心現量也。縱
令妙悟泠然。了知心外無法。法法皆是心具心造。
苟非獨一靜處。聞思修慧。緣自覺了。向涅槃城。習
氣身轉變巳。自覺境界。觀地地中間勝進義相。猶
不名為善義菩薩。若但口云不生不滅自性涅槃
三乘一乘心自性等。如緣言說義計著。仍墮建立
及誹謗見。何由契會此妙體也。
三一法異名者。
先會此經異名。次會他經異名。此經異名者。秪此
自心現量第一義境界。亦名自覺聖智境界。亦名
真識。亦名真相識。亦名如來自到境界。亦名無所
有佛地無生。亦名海浪藏識境界法身。亦名如來
不可思議所行境界。亦名常住法身。亦名自覺聖
究竟差別相。亦名常不思議。亦名如來藏自性清
淨。亦名空。無相。無願。如實際。法性。法身。涅槃。離自
性。不生不滅。本來寂靜。自性涅槃。亦名無我如來
之藏。亦名如來禪。亦名一乘。亦名出世間上上無
漏界。亦名佛之知覺。亦名佛自得法。亦名本住法。
如是等種種名字。皆是一體異名。如以眾指。共指
一月也。他經異名者。華嚴經名為法界。維摩經名
為不可思議解脫。大般若經名為一切種智。金光
明經名為法性。大佛頂經名為如來藏妙真如性。
占察經名為一實境界。法華經名為諸法實相。大
涅槃經名為三德秘藏。梵網經名為本源心地。乃
至諸經論中。各有多名。所謂大圓鏡智。菴摩羅識。
中實理心。正徧知海。大寂滅海。大涅槃天。如天帝
釋。有千名字。如諸世尊。一一世界。名有十千名字。
經體亦爾。並須尋名而悟體也。
四入體之門者。
第一義境。雖是自心現量。而種種心量未忘。終難
湊泊。經云。如是不生不滅。不方便修。則為不善。是
故於真實義。當方便修。此以行為門也。又云。實義
者。從多聞者得。多聞者。謂善於義。非善言說。善義
者。不墮一切外道經論。身自不隨。亦不令他隨。是
則名曰大德多聞。是故欲求義者。當親近多聞。所
謂善義。此以教為門也。統論教門。四四十六。依教
起行。行亦十六。今經正破三藏四門。兼用衍教一
十二門。且如唯心直進一語。若唯心故空。則通教
四門也。唯心故假。三諦隔歷。則別教四門也。唯心
故中。三諦圓妙。則圓教四門也。又如妄想無性一
句。若云了不可得故無性。則通教四門也。若云更
互出生故無性。則別教四門也。若云當體即真故
無性。則圓教四門也。通別八門。經雖不廢。而非正
旨。今未暇說。圓融四門。應略辯之。所謂非一非四。
而論四一。一門一切門。一切門一門也。夫曰心曰
想。不可謂無。即是有門。曰唯曰無性。不可謂有。即
是空門。為破外道計有我故。說空無相無願等句。
為斷愚夫畏無我句故。說如來藏。即是亦空亦有
門。唯心則空而不空。無性則有而不有。即是非空
非有門。執之便成四謗。以互違故。融之便為四門。
以不二故。約此圓融無礙之門略明觀者。秪此唯
心四門。妄想無性四門。便是不思議境。諸佛巳悟。
我及眾生云何尚迷。憫巳傷他。上求下化。便是真
正發心。獨一靜處。自覺觀察。便是善巧止觀。離見
妄想。是破法徧。常自覺悟修行方便。當離惡見經
論言說。及諸聲聞緣覺乘相。是識通塞。上上昇進。
是道品調適。當離羣聚習俗睡眠。是對治助開。諸
地漸次相續建立。是知次位。遠離內外境界。心外
無所見。是能安忍。到無開發行。如實處不生妄想。
是離法愛。當知此經前後勸修之文。十乘意足也。

五徧為眾經體者。依於第一義境界。隨眾生心
而為顯示。或實示其全。或權示其偏。或兼或但。或
對或帶。或開或顯。或說或泯。千經萬論。宛轉赴機。
究其指歸。總屬心量。可以意知。不可言盡也。
六
徧為諸行體者。統論半滿權實諸四三昧。皆以第
一義心而為其體。此經勅令宴坐山林下中上修。
能見自心妄想流注。無量剎土諸佛灌頂。當知正
是稱性起修。以修顯性。不知體性。宴坐何為。知而
不修。體亦不顯。縱令權行未悟此體。然離此體亦
無權行。是故徧為諸行體也。
七徧為一切法體
者。一切諸法。五法三自性八識二無我。收無不盡。
而此諸法。一一無非自心現量。若知諸法唯是自
心現量。則諸法皆即第一義心。如真金所成諸器。
則器器皆是真金。如濕性舉體作冰作水。則冰水
唯是濕性。縱令凡外二乘。妄計心外有法。而外法
畢竟非有。畢竟無非自心現量也。第二顯體竟。

第三明宗者。宗是修行之要領。會體之玄樞。水性
至冷。飲者方知。妙體離言。非修不契。修分正助。正
乃名宗。如綱之總挈網目。如梁之任持瓦椽。故顯
體之後。急須明宗。此經以唯心直進自覺聖智為
宗。唯心直進。名為真因。自覺聖智。名為正果。蓋自
心現量第一義境界。心佛眾生。三無差別。迷時不
減。悟時不增。體非因果。而悟此境界以為真因。乃
名唯心直進。證此境界以為極果。乃名自覺聖智。
是故經云。觀察無始虗偽過妄想習氣因三有。此
明破我法二執。以唯心識觀為方便道也。又云。思
惟無所有佛地無生。此明全以果覺理體而為所
觀。所謂不生不滅為本修行。因該果海。真如實觀
為真修道也。又云。到自覺聖趣自心自在。此明與
佛同體也。又云。到無開發行。如隨眾色摩尼。隨入
眾生微細之心。而以化身隨心量度。此明與佛同
用也。又云。諸地漸次相續建立。此明無位次中假
立位次。如虗空丈尺。入海淺深。終始地位。中間永
無諸委曲相也。又云。前聖所知。轉相傳授。妄想無
性。菩薩摩訶薩獨一靜處。自覺觀察。不由於他。離
見妄想。上上昇進入如來地。是名自覺聖智相。此
即顯示唯心直進。從因趣果之正宗也。初祖謂二
祖云。吾觀震旦所有經教。唯楞伽四卷可以印心。
此之謂也。第三明宗竟。

第四辨用者。此經以破外道餘乘我法二執為用。
亦以離心意意識五法自性二無我相為用。蓋由
外道餘乘。不達自心現量。妄計心外實有我法。故
佛應病與藥。為說八識五法三性及二無我以對
治之。若復隨言說義計著。謂實有此八識五法三
性二無我等差別之相可得。還同法執。故古人云。
五法三自性皆空。八識二無我俱遣。當知但是空
其情計。遣其執著。而五法自性識無我等。本是自
心現量。本無可空。亦無可遣也。何以言之。迷於如
如。是起妄想。妄想非智。故於無名相中計名著相。
若知名相本空。不起妄想。便名正智。非別有正智
可得也。由正智故。知名無名。知相無相。無名無相。
假號如如。非別有如如可得也。設有一如如可得。
則如如。亦是名相。還同妄想矣。譬如瞖目。妄見空
華。瞖病若除。華相本滅。華不起處。即是虗空。非別
有虗空可得也。若謂有虗空可得。即建立相。若謂
竟無虗空。即誹謗相。當知虗空離有離無。不墮四
句。則如如亦離有離無。不墮四句也。如如離有離
無。不墮四句。則名相妄想正智亦皆離有離無。不
墮四句也。是故如來。為諸眾生顯示迷悟差別。方
便建立五法。以破斷見。因諸眾生轉計五法實有
定法。又復方便遣空。以破常見。是則雖建立而非
有。雖遣空而不無。五法既爾。三性八識二無我等。
例皆可知。依他如幻。無實我法。橫計我法。便為妄
想。悟二無我。便顯圓成。依藏識海。起七識浪。若云
定一。不應起有先後多少。若云定異。應非水體。是
故偈云。心意識八種。俗故相有別。真故相無別。相
所相無故。斯乃破立同時。空有不二。不墮四句明
矣。凡外於識自性相應及所變影。不能了知唯是
心量。妄計有我。故為開示人無我理。豈於心外別
有一理。名為人無我耶。餘乘於識自性相應及所
變影。不能了知唯是心量。妄計有法。故為開示法
無我理。豈於心外別有一理。名為法無我耶。是故
此經。總破一百八句。別破外道異因。及七自性。有
種無種。自相共相。乃至三乘五性。建立誹謗。有無
一異俱不俱等。又復為說四大造色。諸陰性相。妄
想分別。三意生身。有無有見。宗說通相。語義。智識。
相續解脫。離於世論。破外涅槃。破外無常簡滅正
受。生滅剎那。種種變化。而終之以不食肉門。可謂
執無不變。疑無不遣。故使菩薩依之進修。永離戲
論妄想分別。唯心直進。速到自覺聖智。克證自心
現量第一義境界也。第四辨用竟。

第五教相者。此是大乘方等教攝。若約五味分別。
即是生酥。彈偏斥小。歎大褒圓。明三是權。顯一是
實。外道與愚小並破。即空與圓中並陳。蓋是以圓
接通。以通入圓。於七種三諦中。乃幻有為俗。幻有
即空不空。一切法趣空不空為真也。於五種三諦
中。乃有漏為俗。無漏為真。非漏非無漏具一切法
為中也。經中雖亦列明別十地相。而隨即云無所
有何次。意在頓超直入。不局三祇漸次。故非歷別
法門。乃接引界內利根。令成界外利根。即事而理。
即真即中。故為禪宗之正印也。略明五重玄義竟。

楞伽阿䟦多羅寶經玄義(畢)