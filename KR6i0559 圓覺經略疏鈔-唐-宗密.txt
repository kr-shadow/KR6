#+TITLE: 圓覺經略疏鈔-唐-宗密
#+DATE: 2018-05-12 10:23:42
#+SOURCE: github.com/kanripo/KR6i0559 master eb431ff6                

* No. 248-A
 大方廣圓覺經略鈔序
吳門傳教臨壇賜紫明義大師思齊述

修身者何戒律而巳矣融心者何圓覺而巳矣始嚴
戒律終顯圓覺并是二者予猥受於
先淨慧大師(其諱善政)門焉姑以所聞從事兼講指歸途
於晚歲樂圓覺為要說其祖演章句即
圭峯定慧禪師略疏二卷略鈔六卷疏以通經鈔以
通疏探𧷤而索隱辭簡而義博則備之。

裴相國序道固師是流至于今今之駕說者莫不以
茲鈔為司南乎思齊懵昧幸敷斯教當懼聖言紛於
水鶴切慮傳者駮於魯魚因與武林法師仲希諮度
眾本訪對輿典循尊古卑今之致竊及史闕文之旨
約定元鈔將事刊勒門人子章力模方板僶俛揮振
庸詎是非非也不削則削是也乃本其本後將斯文
而覺世者無以不繼志而罪我乎如志我者則庶幾
乎。

如來圓覺耀無窮矣圭峯章句導無極矣。

時
皇宋康定二年幸巳歲杓建鶉咮月望日謹序
No. 248
大方廣圓覺經略鈔卷第一
圭峯蘭若沙門宗密於大鈔略出

將釋略疏二卷文二初題目二一標總題二顯述者
二本文三一總敘大綱三一顯理二一示覺之心體
二一辨其要二一約果德標指心源二一舉類。

疏元亨等者且舉周易乾卦之德而為類也然此國
之俗所宗者羣典極於周易萬物極於乾道(世之萬物莫過
於天地就中統於地天尊地卑乾道是天故取為類也)取則在於儒流故舉儒
學所知之道以類至覺之理令其曉矣既移儒士之
風自偃羣庶之草餘喻𤨏碎難類真法首標乾德其
在茲焉然元亨利貞既是乾之四德今欲顯四德且
先顯乾道乾者卦之名即周易最初之卦也<img:>(乾卦
如此萬物皆始於乾故為首也故繫辭云乾知太始坤作成物)謂之卦者易緯云卦
者掛也言懸掛物以示於人故謂之卦但二畫之體
雖象陰陽之氣未成萬物之象不得成卦必三畫以
象三才寫天地雷風水火山澤之象方謂之卦故繫
辭云八卦成列象在其中是也但初有三畫於萬物
變通未盡故更重之而有六畫備萬物之形象窮天
地之能事故六畫成卦此乾之卦本以象天天乃積
諸陽氣而成故此卦六爻皆是陽畫(一長為陽畫二短相對為陰畫)
此既象天不謂之天而謂之乾者天是定體之名乾
是體用之稱(即體之用)故說卦云乾者健也言天之體以
健為用聖人作易本以教人欲使人法天之用不法
天之體故名乾不名天也天以健為用者運行不息
應化無窮此天之自然之理故聖人當法此自然而
施人事亦當應物成務云為不巳終日乾乾無時懈
倦是以因天象以教人事故大象曰(天以純剛故有健用今畫純陽
之卦以比擬之故謂之象)天行健(行者運動之稱健者強壯之名天之自然象也萬物壯健皆有
衰怠唯天日行一度謂天體之行晝夜不息周而復始無時虧退劉表云然則天是體名乾是用名健是其訓)
君子以自強不息(用卦象自勉勵不可止息故云健也)文言云(夫子作文言以
釋周易正經也此下釋乾字云)乾始能以美利利天下不言所利大
矣哉又云大哉乾乎剛健中正純粹精也(以其居尊故在諸卦
之首為易理之初矣釋乾字竟)元亨利貞者(文在卦辭)乾之功能運用雖
多統唯四德故取之也子夏傳云元始亨通利和貞
正也言此卦之德有純陽之性自然能以陽氣始生
萬物而得亨通能使物性和諧各有其利又能使物
堅固貞正故謂之四德言聖人亦當法此卦而行善
道以長萬物而為元也又當以嘉美之事會合萬物
令使開通而為亨也又當以義恊和萬物使各得其
理而為利也文當貞固幹事使物各得其正而為貞
也是以聖人法乾而行此四德故曰元亨利貞也文
言曰(此下論乾之四德但乾之為體是天之用天地運化自然而爾因無而生有也天本無心豈故造元
亨利貞之名但聖人以事托之謂此自然之功為天之四德垂教於下使後世人君法天之所為故立四德以
設教也)元者善之長也(莊子云天之元德始生萬物善之大者莫大施生如父母之恩
最重良由能生此身故故辜其恩不報者五刑之屬三千而罪莫大於不孝若報者孝順之福亦世最大故古
來至孝皆得感天動地即知能生人命世之上上善故佛教云造千箇佛圖不如活一人命然萬物雖各有所
生之處展轉推窮至於最初是乾陽為始生之本故乾於此得名為元即知元者善之長也)亨者嘉
之會也(天能通暢萬物使之會聚故云爾也)利者義之和也(天能利益庶品各得
其宜而和同也)貞者事之幹也(天能以中正之氣成就萬物各得幹濟莊氏之意以是四
句明天之德元是物始於時配春亨是通暢於時配夏利為和義於時配秋秋既物成各合其宜貞為幹濟於
時配冬物成收藏事皆幹了於五行之氣唯少於土土則分王四氣四氣運行非土不載故也四氣即四時矣
自此巳下明人之法天行此四德)君子體仁(仁故春)足以長人(體包仁道汎愛
施生足以尊長於人此法天之元德)嘉會足以合禮利物足以和義(皆可
準知)貞固足以幹事(貞正堅固令物得成使事皆幹濟)君子行此四德
者(元仁亨禮利義貞信為四德不論智者行此四事並須智故又乾鑿度云水土二行皆兼信智)故
曰乾元亨利貞(結文王作易云乾元等之言也欲使君子法之然行四德則與天同功非
聖人不可而云君子者使諸侯公卿等皆悉行之但聖人行之能建至極餘各量力而為多少各有其分但乾
卦象天故以此四德皆為天德但陰陽合會二象相成皆能有德非獨乾之一卦是以諸卦之中亦有四德但
餘卦四德皆劣於乾故其中各有餘辭如坤卦云坤元亨利牝馬之貞乾卦直云四德更無所言欲見乾之四
德無所不包矣)然今以乾喻佛者乾既是動用不息之義是
陽氣之精粹不同陰體凝靜亦如佛是覺者是菩提
之智不同涅槃凝寂之體以元亨利貞喻常樂我淨
者然乾陽功用雖廣多無畔利天下萬物而實體之
德唯此四故具五常故(五常者仁義禮智信也元者是仁亨者是禮利者是義貞
者是信四德總名為智如上所配既具五常則攝盡儒宗)具五行故(元木亨火利金貞水也土
王四時故總合四德既具五行則攝盡陰陽術數休咎等)具四時故(攝一周天也亦如上配)
佛德亦爾雖無量無邊實體之德亦唯有四由此四
故逈超凡夫外道二乘境界廣如下釋又乾是總名
元等是別別德之外無別乾體佛與四德例此亦然。

疏始於一氣者推究此乾道之德所從之始始於一
氣一氣者道之所宗陰陽天地之根本也謂天道未
分陰陽未泮未有天地人物巳前但是淳元之一氣
故易鈎命訣云天地未分之前謂之一氣(未分陰陽之二故云
一也淨名楷疏序云一氣瞑矇玄黃未辨天后華嚴序云造化權輿之首天道未分)於中轉有
五運(運謂運數謂時改易取易義也)謂太易太初太始太素太極氣
象未分謂之太易(此是一氣正取最初根本也)元氣始萌謂之太
初氣形之端謂之太始形變有質謂之太素質形巳
具謂之太極轉變五故故名五運(從太易轉變成四兼本故云五運也)
黃庭經云殊途一會歸要終梁丘子注云同歸一氣
是以儒道至教皆宗於一黃庭又云五行相推大歸
一又云一之為物叵卒見莊子云通於一而萬事畢
又云一之所起有一而未形(郭象注云一者有之初至妙者也至妙故未有
物理之形耳夫一之所起起於至一非起於無非無者玄妙之一氣也)繫辭云天下之
動貞夫一者也此等所言一者皆謂氣也(但幽玄無相故云一
也故孔釋一陰一陽云虗無不可分別故云一)故老子云沖氣以為和(河上公云
萬物中皆有元氣得以和柔)肇公云元氣含於大象大象隱於圓
形為識物之靈靈中有神神中有身等乾卦象曰潛
龍勿用陽在下也彼疏釋云此一爻之象專明天之
自然氣也又文言云潛龍勿用陽氣潛藏此釋初九
亦唯指氣為本故云始於一氣也(結釋疏文)。

疏常樂下二正明然佛德無量今特指此四者謂其
五意一者是佛實體之德故二者對揀凡夫妄執常
等四倒翻破二乘無常等四倒故三者是四念處觀
究竟果故四者諸佛雖說無量法門究竟為顯此故
五者如來二月在娑羅樹四雙八隻中間而般涅槃
只為表此理故初言實體之德者起信論云真如自
體相者一切凡夫聲聞緣覺菩薩諸佛無有增減從
本巳來性自滿足一切功德所謂自體有大智慧光
明義故乃至常樂我淨義故名為如來藏亦名如來
法身。

△二對揀凡夫二乘者由凡夫迷自巳如來藏
法身真如本來常樂我淨故妄計五蘊常樂我淨是
故佛於種種經中令修不淨觀苦觀無常觀無我觀
以將對治所執生死五蘊常樂我淨(此上破凡夫常等四倒訖)然
猶未顯所迷法身常樂我淨故聲聞等稟此修行雖
各證果尚迷法身常等四德是以佛於諸了義大乘
經中廣破此見故涅槃經第二云眾生亦爾為諸煩
惱無明所覆生顛倒心我計無我常計無常淨計不
淨樂計為苦以為煩惱之所覆故雖生此想不達其
義如彼醉人於非轉處而生轉想(此上正破二乘無常等四倒)我
者即是佛義常者是法身義樂者是涅槃義淨者是
法義(正顯真實四德)汝等比丘云何言有我想流轉生死汝
等若言我亦修習無常苦無我等想是三種修無有
實義(略於不淨但言三者就勝說故)我今當說勝三修法苦者計樂
樂者計苦是顛倒法無常計常常計無常是顛倒法
無我計我我計無我是顛倒法不淨計淨淨計不淨
是顛倒法有如是等四顛倒法是人不知正修諸法
(此上雙結凡夫二乘四種倒也)世間亦有常樂我淨出世亦有常樂
我淨世間法者有字無義出世法者有字有義何以
故世間之法有顛倒故不知義何等為義無我者名
為生死我者名為如來無常者聲聞緣覺常者如來
法身苦者一切外道樂者即是涅槃不淨者即有為
法淨者諸佛菩薩所有正法是名不顛倒以不顛倒
故知字知義若欲遠離四顛倒者應知如是常樂我
淨(云云)汝等當知先所修習無常第想非是真實譬
如春時有諸人等在大池浴失琉璃寶悉共入水求
覓是寶競捉瓦石草木沙礫各各自謂得琉璃寶歡
喜持出乃知非真是時寶珠猶在水中有一智人以
方便力安徐入水即便得珠汝等比丘不應如是修
習無常苦無我不淨想等以為實義汝等應當善學
方便在在處處常修我想常樂淨想復應當知先所
修習四法想者悉是顛倒欲得真實修諸想者如彼
智人巧出寶珠所謂我想常樂淨想(此上約法約喻對二乘四倒重
顯四德此下聲聞難佛先說無我法佛以舊醫用乳新醫斷乳後復用乳以況外道說我如來破我復說我等
也後法合云)汝等當知如來亦爾出世降伏邪醫外道唱
言無我人眾生壽者者外道言我者如蟲食木偶成
字耳故佛唱言無我為調生故為知時故說有我者
如彼良醫善知於乳非如凡夫所計吾我或言如大
拇指或如芥子或如微塵如來說我悉不如是是故
說言諸法無我實非無我何者是我若法是實是真
是常是主是依性不變者是名為我汝當修習第五
卷亦云又解脫者名為不空如水酒酥蜜等瓶雖無
水等猶名水酒等瓶解脫亦爾不可說空及以不空
空者無二十五有及諸煩惱一切有為加瓶無水則
名為空不空者謂真實善色常樂我淨不動不變猶
如彼瓶色香味觸第七卷如來性品亦云佛告迦葉
謂四倒者於非苦中生於苦想非苦者名為如來生
苦想者謂於如來無常變異捨此苦身入於涅槃(云云
餘三例云世間說我無有佛性佛法有我即是佛性云云如來非雜食煩惱肉身)迦葉言我
從今日始得正見自是之前我等悉名邪見之人(據迦
葉之言即無我為邪見有我為正見)後又云先教眾生修無我者為除
世間諸妄見故計我虗妄非真實故如女人苦味塗
乳令子不飲(子病服藥忌乳故也)後洗乳令飲子疑不飲等(云
云)我今亦說如來藏(云云)第三十七卷又云師子吼
者說一切法悉無常苦無我不淨唯說如來常樂我
淨(據上所引重疊數番即知常樂我淨是諸佛究竟實德就涅槃一部首末廣辨此四文相極廣諸實教大
乘亦然據涅槃是終窮極教會權歸實故偏引之)上來巳釋第二意翻對兩
重四倒竟。

△三是四念處究竟果者四謂觀身不淨
觀受是苦觀心無常觀法無我(此四行相在下普眼章三十七道品文中
所釋有心力者檢而略說)對治計淨等四倒(此通大小乘修)又諸法無行
經云觀身畢竟空觀受內外空觀心無所有觀法但
有名(智論亦同此說)對治計不淨等四倒(此唯大乘人脩)兩重四倒
既遣即顯自體具真實常樂我淨故名為如來法身
(如前引起信之文也)故云究竟果矣天台云深觀念處即坐道
場更不須餘機宜不同故說餘品(餘品者四正勤等)據四念
處既是對治四倒與前段四觀義亦不殊但緣四念
是三十七品之首修行要門一切眾生從凡至聖通
大小乘無不修習故天台別有四卷念處之文所以
佛臨滅度遺囑弟子唯令依此而修(遺囑之事廣在下序分中說)
是以別標為一門之意。

△四諸佛雖說無量法門究
竟為顯此者唯識論五位中第五究竟位頌曰此即
無漏界不思議(總標)善(淨也)常(常也)安樂(樂也)解脫(亦是淨也)身大
牟尼名法(我也)。

△五如來二月在娑羅樹間等者涅槃
第三十卷云善男子以是因緣故我於此娑羅雙樹
間大師子吼師子吼者名大涅槃善男子東方雙者
破於無常獲得於常乃至北方雙者破於不淨而得
於淨善男子此中眾生為雙樹故護娑羅林不令外
人取其枝葉斫截破壞我亦如是為四法故令諸弟
子護持佛法何等為四常樂我淨此四雙樹四王典
掌我為四王護持我法是故於中而般涅槃善男子
娑羅雙樹華果常茂常能利益無量眾生我亦如是
常能利益聲聞緣覺華者喻我果者喻樂以是義故
我於此間娑羅雙樹入大涅槃師子吼言世尊如來
何故二月涅槃善男子二月是春陽之月萬物生長華
果敷榮江河盈滿是時眾生多生常想為破眾生如
是心故說一切法俱是無常唯說如來常住不變善
男子孟冬枯悴眾不愛樂陽春和液人所貪愛為破
眾生世間樂故演說常樂(結上巳說之者此下例說我淨云)我淨亦
爾如來為破世我世淨故說如來真實我淨言二月
者喻於如來二種法身冬不樂者智者不樂如來無
常入於涅槃二月樂者喻於智者愛樂如來常樂我
淨(據此即知佛二月滅度為表常樂我淨)然兩重四倒總有八倒其四
念處觀既有性相兩重治於八倒即成八行終至成
佛即名八德謂法身常等四德是實德示現色身無
常等四德是權德(納耶輸等現不淨也受金槍等現苦也隱八自在現無我也下生入
滅現無常也)故天台云娑羅雙樹四枯四榮正表於此(枯榮
之言是天台所立文在別譯經本中)謂法性之色(約大品經說)實非是淨凡
夫計淨是名顛倒實非不淨小乘計不淨亦名顛倒
今觀色種即空空中無淨云何染著則凡夫淨倒破
枯念處成色種即假假智常淨云何滯空而取灰斷
言色不淨是名二乘不淨倒破榮念處成觀色本際
非空非假非淨不淨乃名中道佛表此理故於中間
而般涅槃餘三類此(觀受心法苦無常無我等例之)故云常等然此
真實四德既具如上諸門義理不同故疏備舉云佛
之德也。

▲疏本乎一心者上所引起信論中真如四
德之文是立義分中論主總立一心為本於中有心
真如心生滅二門心真如具常等四德心生滅中始
本不二為究竟覺亦是四德勝鬘等意皆然故知倒
正常等並不離一心佛無邊德亦無非一心廣如華
嚴經夜摩偈讚品及此疏下釋普賢章初種種幻化
皆生如來圓覺妙心文中所說可檢敘之。

疏專一下二明修心成其果德二一舉類乾道四德
既始於一氣故道門修鍊專於一氣道經云專氣致
柔意云元氣是自然大道性本靜默柔弱故能生於
動(老子云靜為躁君)能生剛強(又云柔勝剛弱勝強)庶人不能安靜默
守柔弱故乖於道不能保壽命不能成萬事不能為
人君主和於天下(故老子云彊梁者不得其死又云富貴而驕自遺其咎又云飄風不
終朝又云馳騁田獵令人心發狂等)故達道之人專注其志至於靜至
柔一元之氣(夫子云志於道)合於自然大道勤而行之保雌
守弱綿綿不巳(故老子令人為而不恃長而不宰挫銳解紛知白守黑勿矜勿伐若拙若
訥抱一為天下式如水處眾人之所惡如嬰兒之未孩此上皆撮略道經中文也儒道二教大意皆然不繁具
引)功用既著而致於柔名為成道也(脩成之時還成本道故道經云
夫物芸芸各歸其根歸根曰靜靜曰復命復命曰常又云復歸於無極此如佛教中反本還源為究竟果)道
成則能保壽命成萬事子育萬物既合於乾道則各
正性命保合大和乃利貞也故老子云天下之至柔
馳騁天下之至堅又說當其無有其用外其身而身
存終不為大故能成其大周易謙卦中說謙如水而
能下故百川歸之而成大海西昇經云柔弱莫過於
氣氣之柔弱莫過於道道所以柔弱者包裹天地貫
穿萬物夫柔之生剛弱之生強而天下莫能知其根
本所從生者乎(根本者柔弱也)據上諸文皆云道至柔弱故
今云專一氣而致柔也(專一氣是脩行而致柔為成道故下正明云脩一心而成
道以對此也但文異耳)所言一者若論根本即是元氣以未分
清濁故云一也若約修鍊即是和氣謂胎息法綿綿
若存不縱不抑絕諸造作不運心機合本元氣離太
急太遲太麤太沈等名為和氣陰氣陽氣和通不二
故云一也故道經云沖氣以為和(得氣和柔如骨中有髓等)又云
谷(谷養也)神不死是謂玄牝玄牝之門是謂天地根綿
綿若存用之不勤又云抱一能無離乎(一者道始生太和之精氣
也)專氣致柔(河上公注云專精氣使不亂則形體應物而柔順也)能如孾兒乎
又云使心氣曰疆(心當專一則神氣實內是曰柔弱役心使氣則和氣去中是曰彊梁
鈔釋曰上柔下彊可以得失相對說之如上說乖道而彊梁合道而柔弱是也)是謂深根固
蔕(人以氣為根以精為蔕)又云天得一以清等(地寧神靈谷盈萬物生王侯正)
是以聖人抱一為天下式莊子云一其性(飾則二也)養其
氣(不以心使之)合其德(不以物離性)黃庭內景云殊途一會(同歸
一氣)歸要終一志不久昇虗無(學道專一與虗空同體則神仙可致)又云
正一含華乃充盈(存正守一神氣榮華)肇公云守真拘一不染
外物清虗太一其何有失繫辭云夫乾其靜也專其
動也直(直則正也)釋曰上所引文皆是儒道修鍊之門專
氣而為要妙之義也(脚注者皆各是本注謂河上公注老子郭象注莊子韓康伯注
繫辭梁丘子注黃庭經)。

疏修一下二正明佛果之德既本乎一心若不修一
心而乃別修者豈成佛道如磨甎不成明鏡鍊鐵不
得真金等故清涼大師所說萬行並不離心但能覺
了自心現量畢竟清淨即一念之中萬行備足心不
起止也知不起觀也不緣萬境捨也止妄不生戒也
安心諦理忍也心無間斷進也心體離念法也心之
本覺佛也體相無違僧也六度三寶並一心故華嚴
經云菩薩修諸佛法淨諸佛剎積集妙行調伏眾生
乃至得大菩提悉不離心是故應以善法扶助自心
應以精進堅固自心應以忍辱坦蕩自心應以智證
繫白自心應以智慧明利自心應以佛自在開發自
心應以佛平等廣大自心應以佛十力照察自心又
云菩薩應知自心念念常有佛成正覺何以故諸佛
如來不離此心成正覺如自心一切眾生心亦復如
是據上等文故知欲成佛道必須修一心也而言一
者論云心真如者即是一法界大總相法門體所謂
心性不生不滅等此總相心通於凡聖因果不分染
淨故云一也。

疏心也下二正顯示八一標舉心者如來藏自性清
淨心也汎言心者總有四種梵語各異翻譯亦殊一
紇利陀謂肉團心二緣慮名心謂八種識俱能緣慮
自分境故三質多此云集起心即第八識集諸種子
起現行故四乾栗駄謂堅實心今辨此也。

疏沖虗下二直顯沖者深玄也華嚴序云汪洋沖融
又云包納沖邃疏云沖深包博故老子云道沖而用
之或不盈虗者非質故妙者染而不染故如蓮華雖
在淤泥不為所染故喻妙法也天台解妙有其十義
天長疏解妙云非麤非妙方名至妙故下文云種種
幻化生於如來圓覺妙心粹者精純也炳煥者俱是
至明之相炳著煥爛也故華嚴疏序述十玄門中微
細相容安立門云炳然齊現猶彼芥瓶意取歷歷分
明不錯亂之狀矣論語云煥乎其有文章注云煥明
也靈明者若但云明未揀日月之類故云靈也意云
心之明者在無法不知而無分別無法不現而無差
別幽靈神聖寂然洞然故曰靈明即此靈明而炳著
煥爛。

疏無去下三竪通無去無來者謂此心不遷向前際
去不從後際來亦不於現在住現在住者是諸有為
法也故成唯識論云住表此法暫有用今不同彼以
此真心無相無能所故不可見之於現在淨名云但
以數故說有三世非謂菩提有去來今良由菩提亦
無自性即同真心故非三世若就菩提當相則有始
無終豈免初際冥通三際者由不屬三際故俱通也
且如今日眼識不能見昨日色者以隨所見色皆落
謝過去也今以真心不隨諸法遷向過去故於今時
向真心中能現前際諸法影像歷歷亦能預現未來
之法歷然然雖通於三際三際求之皆不可得與所
知所現三際之境而不可分故言冥也華嚴經云法
性徧在一切處一切眾生及國土三世悉在無有餘
亦無形相而可得前三句通三際後一句冥合。

疏非中下四橫徧言非中外者有二意一不在身中
及中間亦非身外若在身中中間則有處所若在身
外則非我心根塵識三皆不可得何有內外中間者
焉二謂此心非有無二邊故非外二邊既遣中道亦
亡故非中非中非邊是絕待靈心也此言非中所謂
非是中非謂是非中言非外者所謂非是外非謂是
非外洞徹十方者心有所在則有所不在以無所在
故無所不在故洞徹十方也洞徹二字通論義亦不
殊若對冥通之言則二文文勢稍異謂洞然透徹無
所不徧意顯決定舉體全徧非莽齒隨宜而說然冥
與洞各於句中互相影略二皆備矣不妨亦云冥通
十方洞徹三際等。

疏不滅下五真常不滅不生者真心不變故不生滅
起信云所謂心性不生不滅然不生滅三性不同謂
徧計無體可生可滅依他起性即生不生即滅不滅
圓成實性自體本有不待新生盡未來際究竟常住
永不斷滅今即當此自性不生不滅不同前二若三
性相對各據自相說者即徧計之法妄生妄滅圓成
真心不生不滅依他有二謂相同徧計似生似滅性
同圓成不生不滅華嚴云一切法無生一切法無滅
等以依他無別自性故全同圓成也一切大乘經說
一切諸法不生不滅寂滅常住等皆此義也豈四山
之可害者涅槃二十九云如我昔告波斯匿王大王
有親信人從四方來各作是言大王有四大山從四
方來欲害人民王若聞者當設何計王言世尊設有
此來無迯避處唯當專心持戒布施我即讚言善哉
大王我說四山即是眾生生老病死生老病死常來
切人云何大王不修施戒今云害者以經云欲害人
民也若就經文法合云生老病死常來切人者今即
應云豈四相之可切亦通。

疏離性下六絕迹離性離相者諸法無性皆空即性
也謂色即空等緣生諸法即相也謂空即色等今以
真心雖空無一物而體非空故離性雖隨緣成一切
色等諸法而體非色故離相離相離性故名中道真
性也奚五色之能盲者奚何也五色能盲即道經云
五色令人目盲(貪淫好色則傷精失明也)五音令人耳聾(好聽五音則和
氣去心不能聽無聲之聲也)五色者青黃赤白黑五音者宮商角
徵羽文中舉此五方正色正音餘可例知今疏意云
夫色能盲者只能盲對色之識今真心離相不與色
對彼豈能盲若對色色即空即誰能盲道教中以虗
無寂寞為道忘情絕智為修故觀色聆音即盲聾失
道今真心離性不滯空無故見色聞聲聲色不能盲
之昧之也如鏡明現色色何翳明。

疏處生下七不變四句兩對中皆上句以法標之下
句以喻顯之無始生死漂溺有情故如流無邊無底
故如海涅槃是第一義天高超彼岸之義故有岸天
之言驪珠者驪龍頷下有明月寶珠光明洞徹雖在
海中光明不滅不同燈燭入水則滅然不能徧照海
中所有一切故云獨耀眾生雖處生死之中此心靈
鑒不昧然且迷之不覺不覺故不能通達一切但照
體獨立如珠獨耀故梁武帝製達磨大師碑文標意
云滄海之內有驪龍珠白毫色天莫見人莫識我大
師得之矣滄者是水深廣幽遠之貌如天蒼蒼是高
遠之貌踞涅槃岸者涅槃此云圓寂一切諸法皆空
心本無念融為一真體性無別生死喧動故真心圓
滿皆寂靜也踞者安然而居之謂也故時人皆呼憍
慢貢高為踞傲法華云遙見其父踞師子牀寶机承
足慤云若非蓮藏化主孰踞其源桂輪者月也月中
有桂故目之為桂輪碧天者晴秋之夜無雲霧故唯
見碧色其猶第一義天無諸惑業雲霧故喻碧天既
諸法皆空寂則心之本覺大智慧光明徧照法界離
諸分別故云孤朗然月在青天無所不照是以心圓
寂時如天之月不同海珠又前云獨者約就迷時但
能自照不能普照一切今云孤者約晴霄秋天唯月
普照天下星等燈燭皆不可類如即體之智非對待
始覺之智可比。

疏大矣下八隨緣大矣哉者仰歎之辭周易文勢也
或在所歎之上即大哉乾元萬物資始又云大哉乾
乎剛健中正純粹精等是也或在所歎之下即乾始
能以美利利天下不言所利大矣哉又云隨時之義
大矣哉又繫辭云盛德大業至矣哉等是也今兼兩
勢謂略述此心竪窮三世橫徧十方於諸法中無不
通徹述之不可窮盡故結歎云大矣哉兼欲述下能
生起萬法性相無礙深遠廣博之德故標歎云大矣
哉也萬法資始者正明此心不守自性隨緣生起世
間一切染淨諸法也今且先明迷此真心成有漏染
法後方約次下疏文顯此心離倒本具河沙功德妙
用性相無礙元是無漏之法且初染者謂諸眾生雖
本有此清淨心由無始巳來迷之不覺(論中根本不覺也即獨頭
無明迷真之義論云謂不如實知真如法一故等)故妄認四大緣慮為巳身
心(下文云妄認四大等)故展轉生起枝末枝末自在三重一由
前根本無明故起種種煩惱二由煩惱故造種種業
三由業成故受六道種種生死苦報佛名經云獨頭
無明為煩惱種又云此三障者更相由藉由煩惱故
以起惡業惡業因緣故得苦果一從無明起煩惱者
略說煩惱麤相唯貪瞋癡謂既妄認四大五蘊為自
身心自然便貪一切榮樂之事欲以潤之便瞋一切
違情之境恐損害之愚癡之情種種計校如上煩惱
皆由迷真執妄而起也二從煩惱起業者既貪瞋猛
盛即造十惡等業或貪來生富樂之報造諸善業或
厭下苦麤障欣上淨妙離修四禪八定不動業由迷
第一義故善惡不動俱是有漏染業也三從業受報
者然聲響形影之報纖毫不差由前惡業成則有地
獄餓鬼畜生等種種苦報由前善業成則有四洲及
六欲天等種種樂報由前不動業成則有色界四禪
無色四空等種種差別之報所受苦樂之身是別業
正報所居勝劣器界是共業依報然萬法展轉有所
親依唯初不覺親依清淨心性即知萬法就最初始
起必藉真心故云資始不言資生如乾云資始坤云
資生地親生故後明此心具河沙德用者如次疏說。

疏萬法下二示心之覺相三一會妄顯真以標指上
云萬法通於染淨此云萬法且約染相會染皆空方
顯淨相淨相與性即無礙也釋此一段之文作四重
分別一具釋二配禪宗三配五教四辨所用之文字
且初具釋所言虗偽者虗妄詐偽也謂但有其妄相
而無實體曰虗隱其虗相詐現實狀曰偽故論云三
界虗偽疏緣會而生者應先問云何得知萬法虗偽
答必待眾緣相會方能生故故云緣會而生緣有其
四謂因緣等無間緣所緣緣增上緣且就因緣解者
有其內外外者如糓子水土人時而芽得生泥團輪
繩陶師而器得成內謂過去巳熟之業為因此世父
母為緣而此身得生未有一物不假內因外緣而得
生者故中論云未曾有一法不從因緣生也此上猶
對小乘宗說若窮究緣生之義從本起末說者清淨
心性為因根本無明為緣生三細業識為因境界為
緣生六麤廣如起信論說疏生法本無者既屬眾緣
自無其體當知一切生法不待滅而本無故云生法
本無故中論次前句云是故一切法無不是空者又
云因緣所生法我說即是空又云諸法不自生亦不
從他生不共不無因是故知無生肇論云一切諸法
緣會而生緣會而生則未生無有緣離則滅如其真
有有則無滅以此而推雖今現有有而性常自空乃
至實相自無非推之使無故名本無又解生法即二
執也生空法空故云本無。

疏一切唯識者問既一切本無何以現見諸法答唯
是自巳妄想心識所變現故故云一切唯識(以意識想塵或
時想無為有想有為無即知心識所想無定以喻五識緣五塵亦然)故成唯識云彼我
法相(我有種種相法有種種相此我法二種攝盡一切世間諸法也)皆依內識(識體)所
變見相(二分)而起假說(隨緣相而立假名也)非依離識實有我法
又云變謂識體(自證分也)轉似二分(見分相分也然有漏識自體生時皆似所
緣及能緣相似所緣相名為相分似能緣相名為見分此有二釋一云識體是有二分是無無而似有故云似
也二云二分亦有是依他起所言似者似徧計實有之二分也)相見俱依自證起故
依斯二分施設我法彼二離此無所依故二十唯識
偈云唯識無境界以無塵妄見如人目有翳見毛月
等事起信論云一切諸法唯依妄念而有差別若離
心念則無一切境界之相又云心生則種種法生心
滅則種種法滅問若無外塵但妄見者應一切時一
切處皆見有色或皆不見何故於有色時處眼則見
色餘無色時處則不見邪答如人夢中所見境界諸
物雖一切是無從想心起然亦不妨見有物處見無
物處或先見後不見或初不見後見非處處皆見亦
非一期長見心識變起諸法無而見有亦然又問若
爾何故多人同處同時皆同於有處見有無處見無
有時見有無時見無邪答如百千餓鬼同依業力皆
於無膿血猛火等處同時而見豈清流河水實有猛
火等邪故知一切俱是心識。

疏識如幻夢者先問曰既是心識變起諸境諸境雖
無心識還有何以前云生法本無有為心識豈非緣
生法邪故此答云識如幻夢亦即是無然唯識論亦
有此喻而所用之義不同彼云我法分別熏習力故
諸識生時變似我法如幻夢者幻夢力故心似種種
外境相現緣此執為實有外境彼釋意云幻夢所見
之物雖無其幻夢則不是無故有力變起妄境今就
無相及法性宗中所釋意即不然二喻之中且約夢
說謂夢想與夢境俱是無法若言一有一無者則夢
想與所見物應異異則夢不是物物不是夢覺來夢
滅其物應在如莊周睡時夢見身為胡蝶在華園中
蝶若非夢夢又非蝶則寤來夢滅胡蝶應在以二物
真妄別故又蝶若非夢應是真蝶夢若非蝶以何為
相以此而推夢想與胡蝶雖似能見所見之殊其實
一體所言夢者但是莊周睡時本有心識由昧略故
忽然妄現倒想及胡蝶華園等相即呼此相及想而
為夢也於此虗妄一夢之上似有內外身心殊內心
即蝶想身即蝶相外即華園之相理實而言想即蝶
蝶即想蝶相既全空無蝶想豈獨是有又所執蝶相
分明似有豈便有邪又若能執之想寤來雖無不妨
未寤之時且是有者所執蝶相寤來雖無未寤之時
亦應是有若爾即是心境俱有何言唯識今窮本末
以法合喻謂所言唯識者但是迷人(合睡)本有性淨真
心(合莊周睡時本心故次句疏云但是一心)由不自了悟故(合於昧時)遂有三
細六麤等現(合於蝶相)即呼此等云唯識也(合夢)於此一類
妄識之上似有內外之殊(內合蝶想外合蝶相)其實境是識境
識是境識(合蝶即想想即蝶也)故傅大士云未有無心境曾無
無境心一一對喻昭然可明智者審思矣佛於權教
說唯識理者良由未顯出性淨真心且含在第八識
中故以泯境存心至終教了義經中顯出真心本覺
方言心境俱空也成唯識亦云為遣執心心所外實
有境故說唯有識若執唯識真實有者如執外境亦
是法執若約病患之喻說者如人本有淨眼被風熱
等翳(根本無明也無眼之人必不患翳無佛性物必無妄想也)即見空華種種相
貌(六塵境也)成唯識論釋意云空華雖無其見華之翳眼
非無今意即云離於本眼無別見華之眼(如離真淨心性無別
八識之殊)翳是熱氣熱氣復云何能見故能見所見皆是
虗妄但以翳故本淨之眼虗妄見華即知境識皆空
但以迷故真淨心中虗妄見境但言識無不言不迷
但言本眼外無別翳眼不言不翳餘諸風熱昏狂等
患皆例此知亦於本心之外無別狂心等也。

疏但是一心者問據上所說既心境皆無誰是說無
之者且如真理本無見有之者故見有為妄今若亦
無見無之者見無亦應是迷又雖夢想夢蝶不實且
不妨有莊周身心今既心境俱無依何妄現根識塵
境故答云但是一心謂夢想兼胡蝶二相但是莊周
一人無別二相妄識兼妄境二法亦但是真實如來
藏一心無別二法故根身器界及心心所一切皆空
無非一真心也諸大乘經論皆說萬法唯心是此義
矣然唯心之義淺深有異若法相宗言唯心者但是
有為心識緣慮積集了別辨境為相即是此上來云
一切唯識是也若法性宗云唯心者真是真如之心
無為無相離諸緣慮分別緣慮分別亦唯一心故起
信論云心真如者即是一法界大總相法門體(云云)
乃在離言說相離名字相離心緣相畢竟平等無有
變異不可破壞唯是一心故名真如此中云緣慮分
別等唯一真心例如彼法相宗中說諸外境唯八識
也問若爾則諸佛菩薩豈但見無相真心更無有境
界等邪答理實如此故經云離一切相即名諸佛等
但得妄想根識塵境之執都盡則成融通自在身智
國土染淨無礙如下覺相中說。

疏心寂而知者先問真心既非色聲香味等相復無
分別緣慮愛惡等相未審何者是此真心真心自體
有何勝能云何表顯的有真心凡欲釋諸法門皆須
釋名出體不可但言一心不出體相故此答云寂而
能知也寂者是實體堅固常定不喧動不變異之義
經云一切空寂法是法寂不空若無真心之體說何
物寂何物不動不變邪知者謂體自知覺昭昭不昧
棄之不得取之不得是當體表顯義非分別比量義
上言不喧不變動等者只說此知寂而不變等也寂
是知寂知是寂知寂是知之自性體知是寂之自性
用故清涼大師答順宗皇師心要云靈知不昧性相
寂然又云以知寂不二之一心契空有雙融之中道
此經云圓覺普照(知也)寂滅無二(寂也)瓔珞經說等覺照
寂妙覺寂照金光明經攝大乘論說佛果無別色聲
功德唯如如(寂也)及如如智(知也)獨存荷澤云即體之用
自知即知而體自寂名說雖差體用一致誠謂用而
常寂寂而常用知之一字眾妙之門恒沙佛法因此
成立華嚴問明品說佛境界智佛境界知二相各別
偈答知云非識所能識亦非心境界其性本清淨開
示諸羣生彼疏釋云知即心體通於染淨然此真心
有二種用一自性用二隨緣用今言知者即自性用
不待對緣本自知故隨緣用者即一切分別種種心
識差別智慧及一切所作所為成辦一切事業以必
待對緣方能發現及能成辦故如大摩尼寶能現一
切色像亦能隨意出生一切所要之物名隨緣應用
也若無意願即不出生又於不對緣之時亦不能現
故其珠之光明即表裏透徹常自照耀對物不對物
堅實明淨常無增減其中影像不妨或有或無種種
變易堅淨喻心之寂體也明照喻心之智用也堅淨
者即明而堅淨也青黃種種差別者即對境能青黃
等也。

疏目之圓覺者結成此經所詮法也若於寂知之境
但見身心外塵生死變動之相及頑礙念念之相即
不名覺故論云一切眾生不名為覺等設於身心空
有等中覺有能知之心不屬諸物常自能知雖似覺
相亦不名圓以空有等法不即覺故覺心之外仍有
空有等故故非圓也今此良由從萬法展轉推逐悉
無一法體存但是一真之心豎窮橫徧心外無別一
法盡是覺心故名圓也故下文云證得諸幻滅影像
故爾時便得無方清淨無邊虗空覺所顯發覺圓明
故顯心清淨乃至一切覺故首楞嚴云若有一人發
真歸源十方虗空一時消殞又云寂照含虗空却來
觀世間猶如夢中事是以觀推萬法虗幻如夢本空
顯出心體即名圓覺矣上來具釋竟。

二配禪宗者從萬法虗偽乃至識知幻夢五句是空
義兼此寂知正是荷澤所傳空寂是心知是用之宗
旨也。

三配五教者然此一段於五教中具足其四以此經
但分同華嚴故不配圓教謂初二句小乘教次二句
大乘法相教次識如幻夢一句意顯心境全空即大
乘破相教此二合之為始教也後三句頓教兼次上
三句與此相合以為一義即是終教又此後三句中
初句含終次句正頓後句含圓。

四顯所用文字者然此段文句皆有所憑唯目之圓
覺一句是自結成矣謂論云三界虗偽唯是一心今
以躡前萬法之言故但改三界字為萬法字耳緣會
而生及本無之言即是肇論宗本義中標云本無實
相法性性空緣會一義耳釋云一切諸法緣會而生
緣會而生則未生無有(云云如上所引)乃至有而性常自空
故謂之性空性空故故曰實相實相自無非推之使
無故曰本無又生法二言法相宗經論章疏之常談
也一切唯識識如幻夢者成唯識論文但是一心者
起信論文則改唯字為但字矣。

疏彌滿下二即體之相以圓收二初離過上推心境
俱空顯出圓明知覺既無一塵一念之相即廓周法
界彌然畟。(音測)滿無有邊涯是一味之覺無不清淨故
下文云爾時便得無方清淨乃至一身多身一世界
多世界盡於虗空圓裏三世一切清淨於真覺境中
無別一塵有體之法何以故色乖空故如火乖水水
不容火故云中不容他此即法界觀中真空絕相觀
也於中正當泯絕無寄觀矣彼亦云良由會色歸空
空中必無色又此中亦無於空何以故覺非空故故
佛頂經云若有一人發真歸源十方虗空一時消殞
是知空色俱絕故云不容他也故泯絕無寄觀中又
云不可言即色不即色即空不即空等又云生心動
念即乖法體失正念故皆是不容他之義也亦應云
以容他物即乖法體又亦是理事無礙觀中以理奪
事門彼文云事既攬理遂令事相皆盡唯一真理平
等顯現以離真理外無片事可得故據此即上推萬
法虗偽乃至寂知即當事能顯理門也然中不容他
之言此是佛頂經文勢彼云云何是中更容他物。

疏故德下二具德二初法二初總標具德謂根塵識
等一切諸法若是實有即乖覺性故華嚴云未曾有
一法得入於法性今以一切清淨不存一微塵之自
體故無邊清淨覺中所有一切諸法莫不一一盡是
性之德相性之業用如金之器器器皆金如鏡之像
像像皆鏡故云皆同一性此是會事歸理也言德用
者德即相大用即用大皆同一性即體大然此德用
盡收色心境智時處教義行位一切諸法不同論中
翻對妄染本空但顯自性之德言無邊者有二義一
事法數多過於河沙無有限量二謂此諸法等無自
體故無有分限名無邊矣。

疏性起下二釋成性相無礙理事交徹事不異理理
不異事互相融故謂覺性離前執計之過故能全體
起為一切諸法如金出鑛方為諸器如鏡垢盡方顯
萬像性外無別一法為能所起起唯性起故晉譯華
嚴經有性起品華嚴關鍵中有性起門縱說諸緣互
相資發就此門中緣起亦成性起然法相宗所說真
如一向凝然不變其緣起法自是有為色心若此法
性宗所說真性洞鑒靈明全體即用故舉體常為萬
法舉體常自寂然寂然是全萬法之寂然故不同虗
空斷空頑凝而巳萬法是全寂然之萬法故不同徧
計倒見定相之物擁隔阻礙境智歷然者一切諸法
雖其數無量不出色心收盡但倒執之時色等諸法
是五根六塵心心所法是情識緣慮等念今無能所
之執故成無邊妙境無量智慧此二句即當依理成
事門及理如事理門相得性融身心廓爾者即事如
理徧門謂諸事相既全性起起不異性故隨所依性
廓周法界故下文云身心寂滅平等本際圓滿十方
不二隨順又云覺性徧滿圓無際故當知六根徧滿
法界乃至六塵四大陀羅尼門等徧滿法界。

疏方之下二喻賢首品十種三昧門中第一圓明海
印三昧門也謂大香海澄渟萬象歷然齊現猶如印
文影像如諸相海水如圓覺故文云或現童男童女
形天龍及與阿脩羅乃至摩睺羅伽等隨其所樂皆
令見眾生形相各不同行業音聲亦無量如是一切
皆能現海印三昧威神力又大集經云閻浮提一切
眾生身及與外色大海中皆有印象故名海印菩提
亦爾是名菩薩海印三昧清涼以十義釋之具在大
鈔越彼大虗者有二義故越一若以目觀此虗空此
空尚以色為邊際故二若以智觀此空此空是識所
變但是覺性之中一分義故又真覺融色故彌徧十
方此太虗不能融色故不徧(既不融即相礙)故佛頂云空生
大覺中如海一漚發慤云首楞歎虗空之小圓覺嗟
法性之寬比之常談海形牛跡故云越也。

疏恢恢下三結歎覺體超名相恢恢者廣大曠遠之
狀老子云天網恢恢疎而不漏(天所羅網恢恢甚大雖自疎遠伺察人善
惡無所失也)莊子云恢恢焉猶有餘地晃晃者晃熾盛照
曜輝赫之貌也恢恢體也寂也圓也晃晃用也知也
覺也逈出思議之表者不可思議也何名不思議心
言不及故謂理圓言偏言生理喪法無相想思則亂
生故金剛三昧云千思萬慮不益道理徒為動亂失
本心王故知心王言語道斷(名是言語道路)心行處滅(相是心之
行處)故古德云口欲辯而辭喪心將緣而慮息則逈出
於言象之表矣云心言不及者謂法無名故言不及
法無相故心不及於所緣境非定名定相故於心口
不可思議何法不思議即圓覺性相無礙也何故不
思議即染而淨(凡聖通局之類一一例之又非性相故)何用不思議(假名
引導尚恐難入今泯絕蹤迹於生何益)顯法超情令亡言故謂法體實
離思議之境若令住思議求不能入今說離言超情
眾生即忘言絕慮不住言象而求之也自然入也故
六七祖師皆有善惡不思量等言矣。

圓覺經略疏之鈔卷第一

圓覺經略疏之鈔卷第二


疏我佛下二明教二一總敘教起因緣二一明佛悲
念我佛證此者此謂前不思議融通法也佛證此法
得無上安樂(無上菩提覺法樂無上涅槃寂滅樂)愍一切眾生皆有此
安樂之法而乃迷之橫受虗妄之苦故賢首云真樂
本有失而不知妄苦本空得而不覺故十地論云佛
成道七日未說法者顯示自樂大法樂故復捨如是
妙樂悲愍眾生為說故知諸佛證唯證此說唯說此
故法華云佛自住大乘如其所得法定慧力莊嚴以
此度眾生自證無上道大乘平等法若以小乘化乃
至於一人我即墮慳貪此事為不可疏再歎奇哉者
即華嚴出現品云佛子無一眾生而不具有如來智
慧但以妄想顛倒執著而不證得(凡夫妄想權小執著顛倒通二)若
離妄想一切智自然智無礙智則得現前便舉一塵
含大千經卷之喻後合云如來智慧亦復如是具足
在於眾生身中但諸凡愚不知不覺不得利益爾時
如來普觀一切眾生而作是言奇哉奇哉(故云再也)此諸
眾生云何具有如來智慧迷惑不見我當教以聖道
令其永離妄想自於身中得見如來廣大智慧與佛
無異疏三思大事者三思之言有其二意一者十地
經是佛初成道第二七日說故論判云時勝謂成道
第二七日說故(問若爾初表勝初七何故不說論次答曰)初七思惟因行
(能說之智)緣(所化之機)行故(欲將所得妙法以逗物機故思惟行)釋曰十地論但
云思惟今云三思者外有文而內有義有義者夫思
惟忖度審諦必翻覆再三以為後軌如三請三禮之
類也外有文者即論語云季文子三思而後行子聞
之曰再斯可矣(注云文子忠而有賢行其舉事寡過不必乃三思也)今借此語
以對上再歎之言也二者法華經云我始坐道場觀
樹亦經行於三七日中思惟如是事(今云三思者三即三七日思即
思惟如是事)我所得智慧微妙最第一(即大事也後當具引本文即此是十
地論中思惟因行也)眾生諸根鈍著樂癡所盲如斯之等類云
何而可度(此十地論中思惟緣行也故下云悟有易難今此但是難者正由著樂癡所盲故難
悟也)疏言大事者經云諸佛世尊唯為一大事因緣所
謂欲令眾生開佛知見使得清淨故出現於世等義
如下釋。

疏既全下二敘佛化儀三一明利濟心等既者巳也
是躡前證此之言也謂前云證此又云三思等巳是
摧魔軍全十力訖今為欲顯演教度人儀式故却牒
起成道之相故云摧魔等也全者簡菩薩十力智度
論說菩薩亦有十力故今云全十力即佛智也諸論
皆云十力華嚴梵行品文乃名智也然如來唯一諸
法實相智力此力有十種用故說為十名力者能摧
怨敵故不可屈伏故其十種別義在下佛答普眼文
中有十力章廣釋疏能摧等者本行經說悉達太子
向菩提樹下心念欲度波旬放光照三千界波旬自
然聞偈聲說太子欲證大明空汝境界魔領無量徒
眾詣菩提樹變現種種可怖畏相太子唯思念法心
不擾亂(云云)乃至魔退諸天讚喜即於其夜成阿耨
菩提言樹下者菩提樹下也今却以十力在降魔前
者但取文便非謂成道在降魔之前疏爰起四心者
爰是發語之辭爾雅云爰曰也起謂發起四心者謂
慈悲喜捨四無量心也菩薩從初乃至成道常運此
四種心教化眾生謂慈能與樂悲能拔苦喜謂慶彼
得樂捨謂怨親平等此四種心各具三緣(一者生緣緣一切眾
生相二者法緣緣五蘊差別之相三者無緣不住上二相也)皆廣大無量故云四
無量心疏寶藏者涅槃第七因說常樂我淨迦葉菩
薩問云世尊二十五有有我不也佛言善男子我者
即是如來藏義一切眾生悉有佛性即是我義如是
我義從本巳來常為無量煩惱所覆是故眾生不能
得見善男子如貧女人舍內多有真金之藏家人大
小無有知者時有異人善知方便語貧女人曰(云云)
乃至是人即於其家掘得真金之藏女人見巳心生
歡喜生奇特想宗仰是人善男子眾生佛性亦復如
是一切眾生不能得見如彼寶藏貧人不知善男子
我今普示一切眾生所有佛性為諸煩惱之所覆蔽
如彼貧人有真金藏不能得見如來今日普示一切
眾生諸覺寶藏所謂佛性而諸眾生見是事巳心生
歡喜歸仰如來第十八又云善男子大涅槃經悉是
一切諸佛祕藏何以故諸佛雖有十一部經不說佛
性不說如來常樂我淨諸佛世尊不畢竟涅槃是故
此經名為如來祕密之藏十一部經所不說故故名
為藏如人七寶不出外用名之為藏又如來藏經有
九種喻喻如來智慧隱在眾生身名如來藏今疏引
者第五喻也經云譬如貧家有珍寶藏寶不能言我
在於此既不自知又無語者不能開發此珍寶藏一
切眾生亦復如是如來知見大法寶藏在其身內不
聞不知耽著五欲輪轉生死受苦無量是故諸佛出
興於世為開身內如來法藏九喻之中義意并餘八
喻文義並如下文殊章廣釋然彼經末總校量功德
云供養過去恒沙佛乃至造恒沙七寶臺高十由旬
日日如是乃至五十恒沙七寶臺供養恒沙如來不
如有人(云云)百分不及其一(云云)乃至譬喻所不能
及(凡夫身中佛難信故信者功德倍多)。

疏然迷下二明隨器頓漸迷頭捨父二喻皆喻眾生
迷失本性謂為本無故輪迴生死此是佛所化之機
也於中復有二類故舉兩喻言迷頭者佛頂經第四
云富樓那言敢問如來一切眾生何因有妄自蔽妙
明受此淪溺佛告富樓那汝雖除疑餘惑未盡吾以
世間現前諸事今復問汝汝豈不聞室羅城中演若
達多忽於晨朝以鏡照面愛鏡中頭眉目可見瞋責
巳頭不見面目以為魑魅無狀狂走於意云何此人
何因無故狂走富樓那言是人心狂更無他故佛言
妙覺明圓本覺明妙既稱為妄云何有因若有所因
云何名妄自諸妄想展轉相因從迷積迷以歷塵劫
雖佛發明猶不能返如是迷因因迷自有識迷無因
妄無所依尚無有生欲何為滅得菩提者如寤時人
說夢中事心縱精明欲何因緣取夢中物況復無因
本無所有如彼城中演若達多豈有因緣自怖頭走
忽然狂歇頭非外得縱未歇狂亦何遺失富樓那妄
性如是因何為在汝但不隨分別世間業果眾生三
種相續三緣斷故三因不生則汝心中演若達多狂
性自歇歇即菩提勝淨明心本周法界不從人得何
藉劬勞肯緊修證言捨父者法華信解品須菩提等
四人聞方便品及譬喻品未曾有法以喻領解(今取意撮
略敘之)大意云如人年小捨父逃逝久住他國至五十
歲年既長大加復窮困馳騁四方以求衣食漸漸遊
行遇向本國其父先來求子不得中止一城其家大
富財寶無量窮子傭賃展轉遇到父舍住立門側遙
見其父踞師子牀寶机承足諸婆羅門剎利居士恭
敬圍遶以真珠瓔珞價直千萬莊嚴其身吏民僮僕
手執白拂侍衛左右窮子恐怖悔來在此竊作是念
疑是國王大臣恐逼驅使疾走而去長者遙識心喜
念言財有所付遣人往捉窮子稱怨自念無罪而被
囚執父知彼下劣方便遣憔悴人徐語言此有作處
倍與汝直雇汝除糞父著麤弊衣執除糞器語言勤
作勿復餘去我如汝父如所生子呼之為兒窮子雖
喜猶謂作人故二十年中常令除糞後相體信出入
無難然其所止猶在本處父疾臨終命子集會親屬
王臣付與財寶後法合云世尊大富長者即是如來
我等皆是佛子(云云)我等於生死中受諸熱惱迷惑
無知樂著小法今日世尊令我思惟蠲除諸法戲論
之糞得至涅槃一日之價心喜為足便謂弘多佛便
縱捨不為分別汝等當有如來知見寶藏之分世尊
以方便說如來智慧我等從佛得小涅槃以為大得
於此大乘無有至求又因如來智慧為諸菩薩開演
大乘而自於此無有志願所以者何佛知我等心樂
小法以方便力隨我等說而我等不知真是佛子今
我方知世尊於佛智慧無所悋惜若我樂大佛則為
我說大乘法於此經中唯說一乘是故我等說本無
心有所希求今法王大寶自然而至疏悟有易難者
迷頭者如狂心歇歇即菩提此為易也捨父者二十
年中除糞猶在本處不肯蚤信是長者子故為難也。

疏故仙苑等者由前根有易悟難悟之殊故佛說頓
教漸教之異也仙苑鹿野苑也是古昔仙人所住處
故普曜經云佛成道訖第六七日於波羅柰國仙人
鹿苑度阿若憍陳如佛唱善來苾芻便發戒品付法
藏經云佛住波羅柰鹿野苑中古仙住處為五比丘
初轉法輪覺場者菩提場也梵語菩提唐言覺今取
唐言故云覺場場者證覺之處即天地之中摩竭提
國王舍城西二百里菩提樹下金剛座上若約法則
萬行皆是道場理智相會之處故為表所說如證故
不移其處而說頓教頓教最初即華嚴也經云如是
我聞一時佛在摩竭提國阿蘭若法菩提場中始成
正覺乃至有十佛世界微塵數菩薩摩訶薩所共圍
遶疏教興頓漸者對上易悟之機即菩提場初成正
覺不移其處便興頓教頓教之首便是華嚴自後乃
至滅度中間每遇上根即頓說真性時處不同皆名
頓教有數十部又對上難悟之機故三七日後往波
羅柰仙人住處而興漸教漸教之首即是五比丘所
聞四諦法輪中間三時五時漸次而說處所各別終
至法華涅槃皆名漸教三乘權實部類尤多今但指
二處者各論根源最初起者。

疏漸設下三明頓漸之相五時異者佛初成道三七
日思惟巳便往仙苑及諸住處十二年之間說諸有
為法緣生無我然猶未說法無我理名初時有教即
阿含等一藏小乘經是第二時中依徧計所執說諸
法空然於依他圓成猶未說有名為空教即諸部般
若經是第三時中說法相大乘境空心有名中道教
即深密等經是第四時中開示一切眾生如來知見
會三乘為一乘會權入實名同歸教即法華經是第
五時中臨入涅槃說一切眾生乃至闡提皆有佛性
凡是有心定當作佛常樂我淨名常住教即大般涅
槃經是從始至終成就一類之機故總名為漸教疏
空有迭彰者迭遞也謂約我法心境真俗或先後或
同時遞互相對彰顯諸法空有之義也且初心境有
兩對空有謂第一時教心境俱有第二時教心境俱
空(上二先後遞互)第三時教境空心有(同時遞互)約真俗者自有
四句謂第二時教俗有真空四五時教俗空(破世間常樂我
淨故)真有(顯出世常等故故經云空者生死不空者涅槃也)第三時教四重二
諦前後相望互為空有若二三時教相望第二時真
俗俱空第三時真俗俱有約我法者亦有四句謂第
一時教初人天乘我法俱有中間大乘我法俱空次
初小乘我空法有最後涅槃我有法空(彼經破小乘無我顯說真
我故)上來總有十對空有皆約法約時遞互隱顯故云
迭彰(此下雖更說空有相對無心力者亦不用敘之)若約諸教說空說有判
深淺者如說諸外境取第一第二時教相望一有二
空空深有淺若說依他緣起心心所法自有兩對謂
二三時教相望二空三有空淺有深三與四五相望
初有後空空深有淺若說我者初後相望初空後有
空淺有深餘之空有深淺皆例此知由此諸教或破
有讚空或毀空讚有不得此意難解聖言疏頓無二
諦等者顯中道第一義諦第一義諦有二釋一雙融
明中即真俗相即而不二便為第一義也故仁王云
於諦常自二(真俗)於解常自一(真即俗俗即真)通達此無二真
入第一義故昔人云二諦並非雙恒乖未曾各二雙
泯顯中謂非真非俗但是心靈(故天台云雙照雙遮)即下句幽
靈絕待是也然非真非俗復有二意一互奪故謂俗
即真故俗泯真即俗故真亡故華嚴經云無中無有
二無二亦復無三世一切空是則諸佛法二顯體故
謂言其非真者所謂非是真非謂是非真非俗亦爾
既非彼二但是靈明自體幽微玄妙不可思議故云
幽靈絕待若要廣說即檢懸談第三門辨法性對破
相宗五義差別中鏡影等喻及絕待靈心觀中義理
敘之又雙泯者但泯對俗之真不泯真體亦得名為
非二諦而絕待故古人云一雙孤鴈掠地高飛兩箇
鴛鴦池邊獨立。

疏今此下二別敘此經旨趣三一標宗然一藏經既
不出頓漸二教今應各指其類漸者始自鹿苑終於
鶴林三時五時從初至終漸引一類學者於中法華
涅槃會權歸實是大乘漸教中終極之教也頓者有
二一化儀頓謂華嚴經初成佛時稱性一時頓說理
事本末始終因果窮理盡性故二逐機頓謂對上根
具足凡夫頓指絕待中道真性不同法華涅槃之類
有三可破有權可會但顯一真覺性即勝鬘密嚴金
剛三昧如來藏普光明藏圓覺等四十餘部文中皆
少說事緣直詮真性理智良由無三車除糞化城等
由緣可會也故指此經是頓之流類也此是逐機顯
體之頓非化儀之頓矣既非漸次之教故不屬三時
五時。

疏故如來下二正敘三一敘序分言寂光土者天台
大師立四土一凡聖同居土(亦變化土也)二方便有餘土
三實報無障礙土(自他受用)四常寂光土(法性土也)方便一土
法相所無天台依智度論及法華經立彼論九十五
云阿羅漢先世因緣所受身必應當滅住於何處成
就佛道答有淨佛土出三界外乃無煩惱之名於是
國土佛所聞法具足佛道如法華經說我於餘國等
今經云入於神通大光明藏三昧正受乃至不二隨
順故是寂光土也疏凡聖一源者文云一切如來光
嚴住持(佛佛同此故當法性土亦即自受用土以此宗理智不分故)又云是諸眾
生清淨覺地疏現受用身者他受用也經云於不二
境現諸淨土疏主伴同會者經文列菩薩眾巳結云
與諸眷屬皆入三昧同住如來平等法會(義皆在疏下之文也)。

疏曼殊下二敘正宗二一信解真正曼殊者即文殊
之正梵語也其名德之義如下疏釋疏大士者是法
身之大士故疏創問本起之因者創是最初之義此
有二創一諸菩薩未問文殊先問此前未有人問故
云創二所問之事是佛法地位中最初要解之法也
此法之前更無佛法因果之義可為初起之要故疏
本起者本因所起最初之心也餘義檢下疏引起信
了二覺發三心修五行及華嚴善財大集法行等處
而說疏薄伽者佛地經云如是我聞一時薄伽梵論
曰薄伽梵者謂薄伽聲依六義轉一自在義二熾盛
義三端嚴義四名稱義五吉祥義六尊貴義如有頌
曰自在熾盛與端嚴名稱吉祥及尊貴如是六種義
差別應知總名薄伽梵如是一切如來具有於一切
種智皆不相離是故如來名薄伽梵其義云何謂諸
如來永不繫屬諸煩惱故具自在義炎猛智火所燒
鍊故具熾盛義妙三十二大相等所莊飾故具端嚴
義一切殊勝功德圓滿無不知故具名稱義一切世
間親近供養咸稱讚故具吉祥義具一切功德常起
方便利益安藥一切有情無懈廢故具尊貴義疏至
尊者至極之尊也且兆人臣於國王國王臣於上帝
上帝即天帝也諸天奉佛三乘賢聖亦事於佛佛是
眾聖之尊如眾星月為最眾流海為最眾聖佛為最
故云至尊也疏首提者初舉也究竟果者經正答中
初標舉云善男子無上法王有大陀羅尼門名為圓
覺流出一切清淨真如菩提涅槃及波羅密教授菩
薩此所標圓覺者大位在果體通染淨故此約無上
法王有之下云無始幻無明皆從中建立若論中一
心即大位在因亦通染淨故標云眾生心釋之具覺
不覺二義所言究竟者即論中始覺合本覺始本不
二名究竟也疏照斯真體者經云一切如來本起因
地(牒前問曰)皆依圓照(能照智也)清淨覺相(所照真體)永斷無明方
成佛道(兼標下滅夢形之義以成本因)疏滅彼夢形者經云云何無
明善男子一切眾生從無始來(云云)乃至此無明者
非實有體如夢中人夢時非無及至於醒了無所得
(夢形者喻無明也今約喻以顯滅於夢明合前照真成本起因也)疏知無我人誰受
輪轉者經云修圓覺者知是空華即無輪轉亦無身
心受彼生死非作故無(非作觀破之方無也)本性無故(生死自性本來
無故)。

疏種種下二依解修證三一通明觀行上根修證三
一觀成同佛種種幻化等者答普賢所徵以成修於
觀行用心之本也謂普賢問云修大乘者聞此圓覺
云何修行(約當根徵起)若彼眾生知如幻者身心亦幻云
何以幻還修於幻(幻幻何修問)若諸幻性一切盡滅則無
有心誰為修行(斷滅誰修問上皆解行相違也)若本不修行令妄想
心云何解脫(遮不修失)佛答云一切眾生種種幻化皆生
如來圓覺妙心猶如空華從空而有(標為義本)疏幻盡覺
圓者此含兩重之意初即普賢章用心義理後即普
眼章觸境長時用心正成觀行且初意者經云幻華
雖滅空性不壞眾生幻心還依幻滅諸幻盡滅覺心
不動作幻說覺亦名為幻若說有覺猶未離幻說無
覺者亦復如是乃至知幻即離不作方便離幻即覺
亦無漸次(如此展轉不滯方名幻盡也)後約正修中釋者普眼章
中佛說新學菩薩及末世眾生欲求如來淨圓覺心
應當正念遠離諸幻先依如來奢摩他行堅持禁戒
安處徒眾宴坐靜室恒念此身四大假合各離根塵
緣相假名為心畢竟無有幻身幻心幻塵乃至幻滅
亦滅此是疏中幻盡二字也幻滅滅故非幻不滅譬
如磨鏡垢盡明現又如摩尼等此是疏中覺圓也疏
心通法徧者經云此菩薩及末世眾生證得諸幻滅
影像故爾時便得無方清淨無邊虗空覺所顯發覺
圓明故顯心清淨心清淨故見塵清淨(云云)乃至一
身多身一界多界一切清淨皆是心通也(然此亦有法通之義
疏句窄故含而不顯也)言法徧者經云善男子虗空如是平等
不動當知覺性平等不動(「云云乃至八萬四千」)善男子覺性徧
滿清淨不動圓無際故當知六根徧滿法界(云云展轉)乃
至陀羅尼門徧滿法界(云云)乃至始知眾生本來成
佛此是法徧二字也(心通義即含法徧法徧義即不含心通以心即覺心無可徧故
但以諸法現時依心所現心壅故諸法似有自體分限心通故即無分限為徧也)然眾生成
佛文是此門疏今乃取意於後通難門中述之便當
牒起問目也詳之可見。

疏心本下二徵釋迷源且初二句者前云眾生成佛
今牒而舉之以答金剛之難難云若諸眾生本來成
佛何故復有一切無明若諸無明眾生本有何因緣
故如來復說本來成佛十方異生本成佛道後起無
明一切如來何時復生一切煩惱故今敘佛答大意
云心本是佛等也謂真心之體本來是佛然無始來
妄念相續自不知是佛故論云一切眾生不名為覺
以從無始時來念念相續未曾離念故說無始無明
佛頂云煩惱菩提二俱無始是知眾生無始巳來元
來是佛元來未悟非先來成佛後起無明等故無所
難之過失也但以念念本空故心心本佛故論云所
言覺義者謂心體離念離念相者等虗空界即是如
來平等法身此說念相本離為離念矣故云由念起
而漂沈也漂者暫出人天沈者沈淪三惡道然真心
體即法身身心互言皆得故論標云心體離念結云
即是法身然但身非形相心非念慮故本是佛若妄
認形相念慮即身心俱隱如肇公云隱在形殻等也
故佛答云始終生滅聚散起止念念相續循環往復
種種取捨皆是輪迴未出輪迴而辨圓覺彼圓覺性
亦同流轉譬如動目能搖湛水又如定眼猶迴轉火
雲駛月運舟行岸移等善男子諸旋未息彼物先住
尚不可得何況輪轉生死垢心曾未清淨觀佛圓覺
而不旋復是故汝等便生三惑(云云義如下疏)此等正同論
中無始念念相續等也疏岸實不移等者密翻經云
舟行岸移以顯心實是佛但迷似眾生岸實是停但
舟行似轉故云騖驟騖者馳也驟者馬疾行也馳驟
皆是急走之相即此喻相答意巳明況有空華金鑛
之喻疏頓除妄宰空不生華者經云譬如幻翳妄見
空華幻翳若除不可說言此翳巳滅何時更起諸翳
何以故翳華二法非相待故亦如空華滅於空時不
可說言何時更起空華何以故空本無華非起滅故
此喻喻頓悟心體是佛即自覺本無念慮故序合意
云頓除妄宰也言頓除者達之本無也疏漸竭等者
此喻即漸修也經云善男子如銷金鑛金非銷有既
巳成金不重為鑛經無窮時金性不壞偈云金非銷
故有等合云一切如來妙圓覺心本無菩提涅槃成
佛輪迴但聲聞所得猶不至彼親證何況以思惟心
測圓覺境如取螢火燒須彌山乃至復結空果等然
法合鍊鑛之文正是彌勒章中斷輪迴根本是也此
但說道理之喻其除斷之法即是後文疏今撮略前
後而敘之云漸竭愛源也後文者一切眾生從無始
際由有種種恩愛貪欲故有輪迴乃至造惡鬼獄造
善人天皆不成聖翻二種障顯出五性皆是輪迴(此上
皆愛源也此下即是漸斷云)若諸眾生於大圓覺起增上心當發
大願依願修行漸斷諸障障盡願滿便登解脫清淨
法殿證大圓覺妙莊嚴域。

疏理絕下三略辨地位二一依位漸證此初一句者
經云圓覺自性非性性有循諸性起無取無證於實
相中實無菩薩及諸眾生何以故菩薩眾生皆是幻
化幻化滅故無取證者譬如眼根不自見眼性自平
等無平等者疏智似階差者眾生迷倒未能除滅一
切幻化於滅未滅妄功用中便顯差別疏覺前前非
名後後位者經云若遇善友教令開悟淨圓覺性發
明起滅即知此生性自勞慮若復有人勞慮永斷得
法界淨即彼淨解為自障礙故於圓覺而不自在(十信
位)見解為礙雖斷解礙由住見覺覺礙為礙而不自
在(賢位)有照有覺俱名障礙是故菩薩常覺不住照與
照者同時寂滅如自斷頭以礙滅礙礙巳斷滅無滅
礙者(聖位)一切障礙即究竟覺得念失念無非解脫成
破等乃至法界海慧照了諸相猶如虗空(果位)。

△疏況
妄下二妄心頓證經云一切菩薩及末世眾生居一
切時不起妄念於諸妄心亦不息滅住妄想境不加
了知於無了知不辨真實聞此法門信解受持不驚
不怖是則名為隨順覺性(不局地位故不標人)疏德等圓明者
同佛也(菩薩圓二乘明眾生否佛具)經云當知眾生巳曾供養百
千萬億恒河沙諸佛菩薩佛說是人名為成就一切
種智(果智圓明也)。

疏然出下二別明觀行中根修證二初結前上根生
後中下之意也謂良善之馬厩中牽出纔見鞭影即
馳驟長衢不假頻更鞭撻如上根人纔聞前段法門
即生解起行乃至證入不假三觀諸輪等也鞭影之
言即是中論云如駃馬見鞭影而行也天台大師亦
用此喻涅槃經中亦有此意而文不同彼云如御馬
者凡有四種一觸毛(二皮三肉四骨)隨其所觸稱御者意如
來亦爾以四種法調伏眾生一為說眾生令受佛語
如觸其毛隨御者意(餘老病死配皮肉骨文皆例此也)御者調馬無
有決定佛調眾生決定不虗故號我為調御丈夫兩
處文皆況舉一隅而示之可以三隅反也疏埋塵大
寶須設治方者論中因說發心修行便有問曰上說
法界一相佛體無二何故不唯念真如復假求學諸
善之行答曰譬如大摩尼寶體性明淨而有鑛穢之
垢若人雖念寶性不以方便種種磨治終無得淨如
是眾生真如之法體性空淨而有無量煩惱垢染若
人唯念真如不以種種熏修亦無得淨以垢無量徧
一切法故修一切善行以為對治若人修行一切善
法自然歸順真如法故(以善法外違妄染中順真如故)。

疏故三下二正敘中根法門澄即止也明即觀也威
德問云大城四門隨方各入(云云)願說一切方便并
修行人總有幾種佛答無上妙覺周徧十方於諸修
行實無有二方便隨順其數無量(歸源性無二方便有多門又如前論
云修一切善行等也)圓攝所歸循性差別當有三種疏真假俱
入者釋上三觀入圓覺也真假俱三字一字是一觀
謂真入假入俱入也真謂泯相澄神觀(奢摩他也)假謂起
幻銷塵觀(三摩鉢提也)俱謂非真非假亦真亦假即絕待
靈心觀(禪那也可檢經敘之)疏諸輪綺互者謂二十五輪有開
有合或先後或同時互相交絡猶如錦綺故云綺互
單複圓修者單修複修圓修也謂二十五中初三單
後一圓中間複者三觀互舉為首各成七觀三七成
二十一要具說者即檢下經文疏文敘之其圓修者
經文云若諸菩薩以圓覺慧圓合一切於諸性相無
離覺性(餘者不能具引)疏四相潛神非覺違拒者淨業問云
若此覺心本淨因何染汙使眾生不入佛言眾生從
無始來妄想執有我人眾生壽命認四顛倒為實我
體(云云)由此不能入清淨覺非覺違拒諸能入者有
諸能入非覺入故是故動念息念皆歸迷悶又云如
人不自斷命又云眾生生無慧目故又云不了四相
多劫勤苦終不成聖果(云云)讚喜謗瞋則知我相堅
固執持潛伏藏識遊戲諸根曾不間斷其四相之義
在下教起因緣門中略釋至本文廣釋若要具說撿
而敘之。

△疏四病出體者普覺問求何等人修何法
行何行除何病佛答云當求一切正知見人(云云)心
不住相不著二乘乃至心恒清淨(不著凡夫也)四病者一
作病若有人言我於本心作種種行欲求圓覺乃至
圓覺非作得故二任病不斷生死不求涅槃無起滅
念任彼一切三止病我今自心永息諸念四滅病我
今永滅一切煩惱身心畢竟空無所有疏心華發明
者若善男子於彼善友不起惡念即能究竟成就正
覺心華發明照十方剎。

疏復令下三道場加行下根修證文云(撮略取意而引)若佛
滅後信圓覺心欲修行者若在伽藍安處徒眾有緣
事故隨分思察如我巳說若無他事因緣即建道場
當立斯限(長百二十中一百下八十)安置淨居疏剋念攝念而加
行者謂令施設形像(云云)懸諸幡華經三七日稽首
十方佛名求哀懺悔遇善境界得心輕安(此下皆尅念也)過
三七日一向攝念(云云)非彼所聞一切境界終不可
取(此上皆攝念也)疏別徧互習者謂別習徧習互習也別習
者若修奢摩他先取至靜不起思念靜極便覺若修
三摩鉢提先當憶想十方如來菩薩依種種門漸次
修行等若修禪那先取數門心中了知生住滅念分
齊頭數如是周徧四威儀中分別念數無不了知漸
次增進乃至知百千世界一滴之雨如目覩所受用
物是名三觀初首方便疏徧習者文云若諸眾生徧
修三觀勤行精進即名如來出現於世疏互習者文
云若末世鈍根不得成就由昔業障當勤懺悔先斷
憎愛嫉妬謂下根之人於上三種淨觀中隨學一事
此觀不得復習彼觀心不放捨漸次求證諸障若消
滅佛境便現前疏業障惑障而消亡者文在互習中
也可配之疏成就慧身是華嚴之文與此義同故用
之也謂一切法即心自性全體是慧故云身也一切
即心自性是靜極全慧即覺徧靜極覺徧是別習奢
摩他之文如上所引百千世界是別習禪那之文亦
如上引佛境現前即彼偈文諸障若消滅佛境便現
前亦如上引。

疏是以下三敘流通分五名者文云是經名大方廣
圓覺陀羅尼亦名修多羅了義亦名祕密王三昧亦
名如來決定境界亦名如來藏自性差別汝當奉持
超剎寶施福者文云假使有人純以七寶積滿三千
大千世界以用布施不如有人聞此經名及一句義。

疏說半偈義勝河沙小乘者文云假使有人教百恒
河沙眾生得阿羅漢果不如有人宣說此經分別半
偈上來第二正敘竟。

疏實由下三結勝無法不持者是一切法總皆持也
經云有大陀羅尼門陀羅尼是梵語此云總持故也
無機不被即上所敘上中下根皆令證入。

疏噫巴下三敘疏六一標意噫者陸韻云恨聲也孔
安國云心不平之聲也疏巴歌和眾似量騰於猿心
者巴歌則巴峽歌辭如唱竹枝之類隨發一聲無有
不解齊和之者今以之況淺近權小之教舉之聞之
易信易順似量者去聖時遙源流益別國土隔遠教
理澆訛或造論或注經或疏鈔或開禪其中失聖意
者千萬得意者無一二習俗生常濫似於真無由辨
得故云似也復云量者即因明論本偈云能立與能
破及似唯悟他現量與比量及似唯自悟此中真現
量真比量似現量(非證似證)似比量(非義似義)真立破似立破
今意云開禪者不親自契悟心源都無觀慧之力但
積習他要妙之語記持而說此非真現量似現量也
講說者不親自於心識中推斥比度勘會大小乘性
相法喻但隨一家本領即依文熟記而揚於人是名
非真比量似比量也故都云似量也騰於猿心者凡
夫之人貪著其事多是意在文字語言以為立身事
業少有照理照心以求出離被名相騰擲如猿猴之
心也雪曲者即陽春白雪歌曲調高難和設有一人
發聲者千萬人中難得應和應知者或三二一故云
稀也今了義之宗雖有其教在經藏之中章疏之家
多不弘演即法界起信寶性佛性菩提資糧等論如
來藏密嚴法句不增不減菴提之類數十部經及諸
大部經中了義之句亦無數也皆是人少弘之故義
理隱匿。

疏宗密下二述疏因緣五一雙迷道德髫者陸韻云
小兒髮也髫齓之年謂十歲之間矣魯誥即儒教也
教主姓孔名丘字仲尼魯國人也為魯大夫故呼為
夫子今目其國故云魯也誥即典誥謂魯孔丘所傳
述先王典誥也故尚書有大誥康誥酒誥洛誥仲虺
之誥梓材之誥等篇名疏冠討竺墳者冠(去聲)謂束髮
戴冠(平聲)即年二十當冠(去聲)帶之歲也今但云冠者即
取束髮戴冠(平聲)以為裝冠也不取帶者帶名紳紳者
是古人之大帶也在腋下繫之竺墳者釋教也竺者
天竺國也墳者亦是典墳謂三皇五帝之書謂之典
墳說大道常道也今借此方之語以目佛教中經論
也所言髫冠但汎指初習之間歲數若實而言之即
七歲乃至十六七為儒學士十八九二十一二之間
素服莊居聽習經論兼覆疏講二十三又却全功專
於儒學乃至二十五歲方遇良緣而出家矣疏俱溺
筌蹄唯味糟粕者意言但專文言不得其意且儒教
宗意在道德仁義禮智信不在於馳騁名利使令揚
名後代者以道德孝行為名不以官名才藝為名也
釋教意在通達自心修習定慧具於悲智灼然不在
立身事業當時雖習之而迷之故云爾也筌者南人
捕魚之器蹄者兔迹亦作􂎶字即取兔之器罝網之
類也筌喻言詮蹄喻名教周易略例云言生於象(言從
象生)故可尋言以觀象象生於意(象從意生)故可尋象以觀
意意以象盡象以言著故得象忘言得意忘象猶蹄
者所以在兔得兔而忘蹄筌者所以在魚得魚而忘
筌然則言者象之蹄也象者意之筌也存言者非得
象得象者非得意象生於意而存象焉則所存者乃
非其象也言生於象而存言焉則所存者乃非其言
也解曰以蹄喻言以筌喻象筌入水不可見蹄在陸
而可觀詳之可知矣又象通能所故兔筌二事總喻
於象望能望所其義異故又略例次前又云然則忘
象者乃得意也忘言者乃得象也(此力劣者不須尋此下文但說此上
即巳)得意在忘象得象在忘言故立象以盡意而象可
忘也(夫易道幽玄至理難曉設筌蹄而為喻立言象以求意言詮有分限難盡其理意無分限故可造理
故不忘意唯忘言詮也)重畫以盡情而畫可忘也(聖人觀三才設象重之以
為六十四卦觸類成象廣合變通應物為徵隨其事義畫卦之廣本欲盡情立象之源亦隨通意意通情盡象
畫俱忘也)是故觸類可為其象合義可為其徵義苟在健
何必馬乎類苟在順何必牛乎爻苟合順何必坤乃
為牛義苟應健何必乾乃為馬(象之為用隨義而生不獨滯於一方事乃
通乎萬變乾雖為馬不專以馬為剛坤雖為牛不獨以牛為順何必要在馬牛惑者為談滯於卦執之也)而
惑者定馬於乾按文責卦有馬無乾則偽說滋漫難
可紀矣(此言惑者必定以馬為乾以牛為坤按文責卦而取其象若有馬無乾有牛無坤即為非理此
乃紕繆何甚謬徑實深難可紀也)互體不定遂及卦變變又不足推
致五行一失其源巧愈彌甚(違理乖宗於通變約互體之取象依卦變之求
義巧推六位曲配五行此實喪失本源巧偽滋甚)縱復或值而義無所取蓋
存象忘意之由也(若依互體取象推致五行求義縱使值遇而義亦無取葢是棄本逐
末之由也)忘象以求其意義斯見矣(存本以求意捨末而忘象義此見矣)疏
唯味糟粕者酒糟麻粕也莊子外篇云(但取意說輪人之事不用
具引)世之所貴道者書也書不過語語有貴也語之所
貴者意也意有所隨意之所隨者不可以言傳也而
世因貴言傳書世雖貴之或猶不足貴也為其貴非
其貴也(所貴恒在言義之表)故視而可見者形與色也聽而可
聞者名與聲也悲夫世人以形名聲色為足以得彼
之情夫形色名聲果不足以得彼之情(得彼情唯忘意)則知
者不言言者不知而世豈識之哉(此絕學去尚之意也)桓公讀
書於堂上輪扁斵輪於堂下釋推鑿而上問桓公曰
敢問公之所讀者何言也公曰聖人之言也曰聖人
在乎公曰巳死矣曰然則君之所讀者古人之糟粕
矣夫桓公曰寡人讀書輪人安得議乎有說則可無
說則死輪扁曰臣也以臣之事觀之斵輪徐則甘而
不固疾則苦而不入不徐不疾得之於手而應於心
口不能言也有數存焉於其間臣不能以喻臣之子
臣之子亦不能受之於臣是以行年七十而老斵輪
(此言物各有性教學之無益也)古之人與其不可傳也死矣然君之
所讀者古人之糟粕巳矣(〔當〕古之事以滅於古矣雖或傳之豈能使古在今哉
古不在今今事巳變故絕學任性與時變化而後至焉)。

疏幸於下二頓悟教理涪是東川江名山劒之南巴
蜀之水皆名江也如北地皆名河也山南梁洋是漢
江果䦘州嘉陵江東川涪江西川導江亦云陀江錦
江遂州在涪江西岸(宗密)家貫果州因遂州有義學
院大闡儒宗遂投詣進業經二年後和尚從西川遊
化至此州遂得相遇問法契心如針芥相投也經說
佛問迦葉從兜率天輥一芥子於閻浮提竪一針鋒
使芥子投於針鋒此事難易迦葉答言甚為難也佛
言正因正緣得相值遇更難於此今得相遇故言投
也疏禪遇南宗者和尚所得之法是嶺南曹溪能和
尚宗旨也疏教逢斯典者(宗密)為沙彌時於彼州因
赴齋請到府吏任灌家行經之次受得此圓覺經讀
之兩紙巳來不覺身心喜躍無可比喻自此耽翫乃
至如今不知前世曾習不知有何因緣但覺耽樂徹
於心髓訪尋章疏及諸講說匠伯數年不倦前後遇
上都報國寺惟慤法師疏一卷先天寺悟實禪師疏
兩卷薦福寺堅志法師疏四卷北都藏海寺道詮法
師疏三卷皆反覆研味雖互有得失皆未備經宗雖
逢講者數人亦無異說螢燒妙高矣(下經云以思惟心測度如來圓
覺境界如取螢火燒須彌山終不能著)良由此經具法性法相破相三
宗經論南北頓漸兩宗禪門又分同華嚴圓教具足
悟修門戶難得其人也(宗密)遂研精覃思竟弗疲厭
後因攻華嚴大部清涼廣疏窮本究末又通閱藏經
凡所聽習咨詢討論披讀一一對詳圓覺比擬本末
以求旨趣至元和十一年正月中方在終南山智炬
寺出科文科之以為綱領因轉藏經兼對諸疏搜采
其義抄略相當纂為兩卷後却入京都每私檢之以
評經文亦未敢修疏綸緒因為同徒評量數徧漸覺
通徹不見疑滯之處後覺化緣勞慮至長慶元年正
月又退居終南山草堂寺絕迹息緣養鍊性智至二
年春遂取先所製科文及兩卷纂要兼集數十部經
論數部諸家章疏課虗扣寂率愚為疏至三年夏中
方遂功畢餘如下說疏一言之下心地開通者目所
悟心猶如地也見道證真巳去名十地者義亦同此
本業經云地名為持持百萬僧祇功德亦名生成生
成一切因果十地論云生成佛智住持故唯識云與
所修行為勝依持疏一軸之中義天朗曜者於此一
經達一切義華嚴序云空空絕迹義天之星象璨然。

疏頃以下三雙結迷悟初二句躡前迷意也意明頃
者溺言象之時由所悟之道不是真常不變之體故
所運之心所行之行所計諸法皆是生滅無常如以金
所為之器器器皆金以土所為之器器器皆瓦也此
義如前釋本起因中所釋後釋文殊問中當更廣明
然道非常道之語出道經也(下雖具引講時但標初兩句即得也)彼云
道可道(經術正教之道)非常道(非自然長生之道常道當如無為養神無事安巳含光藏
暉滅迹匿端方可稱道也)名可名(富貴尊榮高世之名)非常名(非自然常在之名常名如
嬰兒之未孩鷄子之未分美玉處石間明珠在蚌中內雖昭昭外若頑愚)然諸行無常之
言即涅槃十四羅剎所說之偈也具云諸行無常是
生滅法生滅滅巳寂滅為樂彼經義訣云十力世雄
所說空義者五陰諸行從因緣生緣離即滅此偈上
兩句諸行等是流轉門夫生必滅滅巳更生滅生無
滅無滅無生即寂滅樂下兩句生滅滅巳寂滅為樂
者是大涅槃還滅門也又上半偈破昔常倒即除常
見後二句破昔無常倒即除斷見又前半生滅舉體
皆空後說涅槃相無性有情無理有疏今知心是佛
心定當作佛者由所悟心不生不滅名為本覺全是
諸佛之心以此為本修行決定成佛然自心是佛之
言據其文甚多謂華嚴出現品云應知自心念念常
有佛成正覺等也涅槃中佛讚純陀心同佛心其定
當作佛亦全句是涅槃文云凡是有心定當作佛故
此云爾。

疏然佛下四漸修解行於中初二句立漸修之理稱
種智者佛果位中梵云薩婆若唐言一切種智也然
據大品等經具有三智謂一切智道種智一切種智
初是聲聞次是菩薩後是如來今云種智意取一切
種智也如來雖兼前二且簡異二乘菩薩而標最勝
修假多聞者既一切皆達具一切種智方名為佛故
修因必須假藉多聞況華嚴第三地經文正以多聞
為菩薩行之初門展轉五重推尋度生之行始自多
聞故也彼文云菩薩如是厭離一切有為愍念一切
眾生知一切智智有勝利益欲依如來智慧救度眾
生作是思惟此諸眾生墮在煩惱大苦之中以何方
便而能拔濟令住究竟涅槃之樂便作是念欲度眾
生令住涅槃不離無障礙解脫智(離二障權實自在是究竟攝生方便)
無障礙解脫智不離一切法如實覺(覺一切法皆如實也如實即法
性由此故方便能斷惑起用也)一切法如實覺不離無行無生行慧
光(慧以無行無生為行相也)無行無生行慧光不離禪善巧決定
智(出入自在不被禪縛)禪善巧決定智不離善巧(不取聞相故)多聞
(聞慧也由此發前思修等慧故若順而言之則由多聞故發禪智由禪智故發無生慧由無生慧故以覺法性
由覺法性故任運增進寂照雙流名為佛智堪任度脫一切眾生也)菩薩如是觀察了
知巳倍於正法勤求修習日夜惟願聞法喜法樂法
依法隨法解法順法到法住法行法菩薩如是勤求
佛法所有珍財皆無悋惜不見有物難得可重但於
能說法人生難遭想故內外財無不能捨無有恭敬
而不能行無有憍慢而不能捨無有承事而不能作
無有勤苦而不能受若聞一句未聞之法心生歡喜
勝得三千大千世界滿中七寶(及輪王位帝釋位梵王位若有人言我有
一句未聞法能淨菩薩行若入七仞火坑云云)如是求法如其所聞觀察修
行乃至於空閑處作是思惟如說修行乃得佛法非
但口言而可清淨(此後說得四禪八定云云)婆沙論亦云多聞能
知法多聞能離罪多聞捨無義多聞得涅槃智論說
多聞無慧有慧無聞皆不知實相有慧多聞方知實
相無聞無慧是人中牛上說心地開通是頓悟門即
有慧也故今云修假多聞明漸修之門也又相傳路
逢羅剎之事亦是多聞之益華嚴問明品云非但以
多聞能入如來法者此明不斷煩惱之失非毀多聞
言非但者意使隨聞而修也。

疏故復行詣下正明漸修也言故復者前巳云心地
開通義天朗耀然由成佛之因假多聞故復須行詣
等也行詣百城者是巡國邑參善知識求學法門也
行詣之言是淨名經中佛遣使問疾之語一一云汝
行詣維摩詰問疾今務在用經典正文兼圖對下坐
探之言故云行詣也百城者即華嚴經善財童子展
轉南行求善知識經一百一十城今但言大數矣言
坐探羣籍者問道求法即行披覽典教是坐亦意在
以行坐為對也(宗密)比所遇釋門中典籍未有不探
討披覽且終南山智炬寺誓不下山徧轉藏經三年
願畢方下雲居草堂豐德等寺又經三年半皆是尋
討聖教餘隨處隨時不可具記自年十七八乃至今
日未曾斷絕故云探羣籍。

疏講雖下五宗師印可講濫泰者古來相傳有蒲州
不聽泰淄州半徧沼彼是聰慧上德不聽而講余是
愚末之流宿生有少緣種披尋華嚴章疏薄見端倪
未見疏主師承之時在襄州東都先以輙講兩徧事
迹似於古德而賢愚不齊故云濫也而云雖者明有
稟承復非不聽而巳故次云學且師安也謂元和五
年於襄州初講一徧六年於東都講(事迹具在下疏主狀中所述可
依敘之也)然後入上都親事疏主數年請益初二年間晝
夜不離前後雖於諸寺講傳有疑則往來咨問不絕
言師安者即道安法師當代天下所宗自後時人皆
云學不師安義不中難疏叨沐猶吾之納者東都日
因講次有門人泰恭斷臂慶法留守申上中書取裁
緣文狀中云華嚴門下慮宰相尋問疏主虗實疏主
既未委識恐不招承遂修狀具述所領解二十卷疏
中關節大部經文品會血脉七八紙來差小師玄珪
智輝申上疏主以明講非孟浪疏主連牋批示云得
書領大教旨趣說傳讚誠感悽然心納矣吾自傳揚
或面言心受(親聽)或展轉分照(於門下諸座主處聽得者也)盈乎異
域(新羅勃海二國皆有此䟽流行)然仲尼傾蓋伯牙絕絃(皆古之賢人兩心相
見知音之故事也此意在後故以然字隔之也)亦藉形聲矣(意云雖玄通道合亦藉形聲汝
未見吾形未聞吾說法之聲便領吾意超於古也)不面而傳得旨繫表(意云得大
教深旨出於繫象之外也)意猶吾心(猶者似也汝見解不異吾)未之有也(即此是明
超古之辭)釋曰今言叨沐等者此是書中語意以書中云
意猶吾心及悽然心納故今云爾叨沐之言是自敘
下情叨濫蒙此印許爾疏謬當真子之印者即疏主
書次前云非憑聖力必藉宿因當自慰爾轉輪真子
可以喻也釋曰謬當者亦是自敘淺劣非其分也虗
謬當斯語矣轉輪真子即大經舉喻說十地菩薩受
位如轉輪聖王有千子其中取嫡夫人生年最大者
一人方受灌頂紹輪王位疏主今用此事言轉論者
約喻即轉輪王之位約法即紹繼轉法輪之位如禪
宗祖代相傳一人繼嫡矣言真子者即如嫡夫人所
生也印者即書末云儻得一面印所懸解復何加焉
如忽緣阻但當心契玄極豈山河形聲所能隔哉。

疏再逢下三釋造疏之意三一發心弘法再逢親友
者用法華經五百弟子授記品繫珠喻領解得記之
事以申今意也彼經云譬如有人至親友家醉酒而
臥是時親友官事當行以無價寶珠繫其衣裏與之
而去其人醉臥都不覺知起巳遊行至於他國為衣
食故勤力求索甚大艱難若少有所得便以為足於
後親友見之而作是言咄哉丈夫何為衣食乃至如
是我昔欲令汝等五欲自恣於某年月日以無價寶
珠繫汝衣裏今故現在而汝不知勤苦憂惱以求自
活甚為癡也汝今可以此寶貿易所須常可如意無
所乏少下法合可知釋曰繫珠有二說一約結緣釋
則圓解為珠與說為繫煩惱心中聞熏為醉酒五道
求樂為勤力艱難證小涅槃不求大果為得少為足
後聞說法華為遇親友示以知見為得珠以因易果
所樂皆得二約天真本性釋然昔時有繫珠則本有
昔時妄想心聞之未悟即云都不覺知巳成堅種如
繫未得契合本體如在衣中曾聞法故願求善福為
衣食調伏故艱難今再遇本緣為親友餘大同前釋
然此人蒙繫珠之時巳是初遇親友故於後親友見
之而作是言等是再逢也余亦如是以今現事驗於
昔因定知宿世曾聞疏主言教所以今生聞之即解
故云再逢矣疏彌感佛恩者彌者是甚深之義謂未
講華嚴巳前或因轉讀或因聽聞每見經文說佛恩
深又自慶聞法巳感佛恩今因再逢善友親講華嚴
宗部深見諸佛菩薩多劫苦行弘護大法哀愍眾生
之迹又悟大教義味無邊若非釋迦降迹出現演說
此門而我何由得至此地故所感恩彌深彌厚疏久
慨孤貧將陳法施下皆是報佛之事故智論云假使
頂戴經塵劫身為牀座徧三千若不傳法化眾生畢
竟無能報恩者慨者是無聲之歎孤貧者華嚴三地
經云菩薩見如來智慧有大利益有為過患即於眾
生起十哀愍心所謂見諸眾生孤獨無依生哀愍心
(世謂少而無父為孤老而無子曰獨今眾生上遠諸佛慈尊故孤下不利生既無弟子故獨更何所依也)見
諸眾生貧窮困乏生哀愍心(無福慧故貧窮巳得無厭故困乏又不能少欲
而乃更求故困得不知足故乏)又五地云此菩薩作是念此諸眾生
受如是苦孤窮困迫無救無依(又一事不得即一切即為孤一中不得含
一切為窮)疏將陳法施者將猶欲也陳者陳設之謂也法
施者運清淨心無希名利之垢以法施他故名法施
菩薩戒序云財法二施等無差別又大法炬陀羅尼
經云譬如商家以財求利歲月漸增庫藏充實拯濟
多人若不商販財利不增後值飢荒喪失家業彼說
法者亦復如是應常宣說不得休懈若常說法法則
增長利益人天若不宣說法則衰殄(然財法二施有三不同一財施
施多則盡法施施多唯增二財施世間果報法施出世功德三財施成就色身法施成就法身)。

疏釆集下二明且造諸疏為此疏之資緣也即是明
法施之事謂著述名教以訓後來令佛種不斷釆集
般若者由見般若破相是諸佛母祖師深讚遂以元
和十四年於興福寺釆集無著天親二論大雲等疏
肇公等注纂其要妙以釋金剛般若經也勒成疏一
卷鈔一卷疏綸貫華嚴者由見華嚴稱性之法恢廓
宏遠實可宗承以文富義博學者難見涯畔但攻章
鈔迷於經意致令後輩輕於大經云講華嚴涅槃者
但是轉經之流或云卷經之輩故長慶二年於南山
豐德寺以疏中關節綸次貫於一部經文令講者剋
意記持經文以將釋於此疏勒成五卷題云華嚴綸
貫疏提挈毗尼者因徧討大毗尼藏五部律等聽四
分新章見律文繁廣事數重疊或是天竺風俗之事
不關此方傳者騁於重重句數致令修持者不知剋
實要用之處遂以長慶三年夏於豐德寺因聽次釆
集律文疏文取修行人要行用者提舉纂出接引道
流勒成三卷疏發明唯識者然唯識宗旨釋教之綱
諸論浩瀚諸師差別致使學者但於部帙句偈熟習
唯識之名言不就自心尋伺諸法唯是我心識之行
相遂以元和十四年冬至十五年春於上都興福寺
保壽寺釆掇大論大疏精純正義以釋三十本頌勒
成兩卷顯發彰明唯識宗趣令人易見諸法唯是自
心之義理故云發明唯識。

疏然醫下三正述本意本意在圓覺也於中二初舉
喻如人有病詣大醫家但應求治自病之方買藥調
合不可見他千卷萬卷方書且貪從頭尋讀辨別若
如此者讀未徧而病增身死又如人入海釆無價珠
而大海之中珍寶無量若見之即取聞名即尋則終
身皓首死於海中何日得歸閻浮濟於貧乏但應求
摩尼珠得即持歸自然千珍萬寶要即充足所以者
何摩尼梵語此云如意意中所要財寶衣服飲食種
種之物此珠即能出之如意而得故云如意。

△疏觀
夫下二法合將欲弘闡法門揀其要妙圓通了義莫
尚華嚴西域此方古今三藏大德皆判為最具如彼
疏懸談所敘然且部帙浩瀚義理縱橫初心之流造
次難入如大海中一切珍寶不可總求不如此經一
道頓入會相歸性泯念全真影像亦空覺所顯發覺
圓明故煩惱氷銷妙用神功一生可獲故前云海中
先求如意也文富者八十卷文義博者五周因果五
教十玄誠者實也讓者推讓雜華者涅槃等經指華
嚴為雜華經謂萬行感果如天地所生一切諸華萬
德嚴身如金玉繒綵一切諸華故云雜也意言若約
文義富博誠知不及華嚴若取指示覺心之體以投
頓悟初機即不如圓覺故苦留心偏願弘此是其本
意矣。

疏故參下四正製此經疏也根本始自元和十一年
春於南山智炬寺以筆科判及搜撿四家疏義集為
兩卷私記撿之以評經文被於禪學之輩中間至長
慶二年於草堂寺再修為疏及開數十段章門至三
年秋冬方得終畢言諸論者起信唯識寶性佛性中
觀智度瑜伽攝大乘等也百家者諸家章疏及諸觀
門箴論讚頌諸所述作建宗立義等文卷當途要者
無不徧尋言參詳及反復者集之對此詳彼飜覆再
三研味宗趣審度得失如南容三復白珪之例也白
珪者毛詩云白珪之玷尚可磨也斯言之玷不可為
也南容讀詩至此章句再三反復指示其心使慎言
也以利其器者論語云工欲善其事必先利其器此
明欲造圓覺疏故十數年來先習諸教以利其智以
廣其學方製其疏也。

疏冥心下五明疏之宗趣分齊也初二句標意冥心
聖旨者全忘巳情以求佛意也極思研精者極其智
思研磨精鍊遂得文無重疊義無繁雜廣而不剩略
而不闕也然其文勢即禮記月令序云臣等虔奉綸
旨極思研精愧無演暢之能謬承討論之寄次二句
云義備性相禪兼頓漸者正明義之分齊性相者兩
宗經論中義門也頓漸者南宗及天台止觀妙旨也
疏中所立章門二十三科多歷五教故云備性相也
頓漸者疏中釋經初四章及清淨慧章洞徹南宗頓
門理性其三觀諸輪道場加行周備南北禪門及天
台觀門修定漸次出入門之行相也然南宗及天台
雖亦自具頓悟漸修之意然南宗頓顯漸密天台頓
理又便屬經論中義故今但指頓門為南宗也故云
禪兼頓漸。

疏勒成下六結前生後謂結成大疏生起略疏之意
文二一結成大疏其三卷之文約二百一十餘紙巳
傳強學者疏成巳經三年習學者約有其百覆講者
亦有七八皆是曾習禪理及講經律論者今各現傳
持不輟故云強學強學之意即根性明利志氣精強
勇猛堅固與其進不與其退之謂也其文即禮記云
強學而待問今用此語也今意云如此強學之流方
能傳得大疏復恐有雖志願傳習根性稍劣力不任
者復應刪略簡要以被之然此意雖在次下之文今
結前中巳含生起之意故云結前生後也。

疏然上下二敘略疏三初且敘所被之機學者根性
既殊須有廣略之教被之方足機器勝者為上品平
平者為中下品今且約一類可學者言之故俱標三
品若委細具收復應有上上上中乃至下下九品也。

疏根欲性殊者上句是豎明勝劣下句是橫說差殊
根者一向發起聖道之根欲者樂欲性者種性三義
各別故云橫也是十力中三種力所知之境初即諸
根勝劣力謂信進念定慧五根有上中下故云勝劣
次即種種解智力亦名勝解即樂欲也謂若從他起
信以為其先成下中上愛樂種種勝解亦名欲欲謂
喜欲好樂如或貪財利或好名聞好定好慧種種不
同後即種種界智力界即性也謂或一三四五乘性
等或貪瞋癡等分行等乃至八萬四千行名種種性
性即種子樂欲即是現行此上皆依瑜伽等諸論所
釋。

疏今將下二正敘能被之疏初二句敘意法者則也
効也彼者彼周易繫辭中所說天地之化委曲成就
萬物而不遺漏今取彼為則而倣効之故以大疏小
疏屈曲隨於機宜皆令悟解成就佛道故云法彼曲
成也故彼繫辭云易與天地準故能彌綸天地之道
(如仰觀天文俯察地理等云云)乃至範圍天地之化而不過曲成萬
物而不遺(韓康伯注云範圍者擬範天地而周備其理曲成者乘變以應物不繫一方者也則
物宜得矣)今釋曰此意是明聖人則天法地以濟萬物故
得各隨其類普皆成益故云曲成從其易簡者正明
撮略之意意在簡略易解故云從其易簡易簡之文
亦是繫辭彼意說天地之道甚易甚簡無為而化順
物之情成其功業彼文云(其文却在曲成之前今兼注引之理令自解)乾
知太始坤作成物乾以易知坤以簡能(天地之道不為而善始不
勞而善成故曰易簡也)易則易知簡則易從易知則有親易從
則有功(順萬物之情故曰有親通天下之志故曰有功)有親則可久有功則
可大(有易簡之德則能成可久可大之功)可久則賢人之德可大則賢
人之業(天地易簡萬物各載其形聖人不為羣方各遂其業德業既成則入於形器故以賢人目其德
業)易簡而天下之理得矣(天下之理莫不由於易簡而各得順其分位也)釋
曰既合天道而化則易簡也故道經云大道甚易行
而天下莫能行又云大道甚夷(夷平)而人好徑故知但
一向尋求經意順理直釋不須廣敘諸家繁述名相
則易簡矣問甚深法義難解難入云何言易答順佛
善功方便於難解法中令得易解方名善說豈可以
著述演說令人皆不解會却名妙耶所以優波毱多
說法聞者百千萬億之數皆得悟入馬鳴菩薩亦然
佛會中亦然今有矜誇難解以為深妙者是障道之
流也即知法有深妙而易解有麤淺而難解有淺而
易有深而難由說之差當述之巧拙也且如高僧傳
中慧休聽大乘經論一徧入神聽律三十徧未解豈
可云律部深於經論邪問既知如此今何不但作略
疏直釋經文而乃先為廣疏邪答上句豈不云根欲
性殊邪良由名相漸次之疏論巳徧人間彼一類人
固執先聞拒而不信故為開章一一會釋令歸一極
有不執者即令從此要略直入是為法彼曲成而無
遺也疏更搜精要直注本經者直敘本宗經意以消
其文各隨科注於本文之下令覽者易見免別看經
本疏本尋求科段矣文前雖有略敘義門比大疏十
中刪八故云更搜精要。

疏庶即下三結成其益諸佛說教本是詮心良由心
有無量義門故展轉辨明便成多種事數學者尋文
尋義迷本所詮之心故今節節指歸於心令學者每
尋事義二見心如律部千章萬句皆在行門故今著
述講說鈔者但廣列句數廣生義解令學者貪尋句
義而迷戒行故南山鈔主刪繁補闕令學者即事即
行今意亦同彼故云即事即心也然律制身口但明
其行今修定慧意在契心故彼云即事即行此飜於
彼云即事即心也日益日損者老子經云為學日益
為道日損今借彼語意以日損為斷惑日益為成智
日損為斷惡日益為修善皆是損為離過益為成德
矣。

圓覺經略疏之鈔卷第二

圓覺經略疏之鈔卷第三
圭峯蘭若沙門宗密於大鈔略出

疏將解下二開章注解二初標列章名十門分別者
前八義門後二正釋以經題目即屬本文故然此十
門生起有緒初因緣者夫聖人言不虗發動必有由
豈同凡愚無端率爾欲明聖典先知因由故受之以
教起因緣二者因緣既彰有所起教教雖無量不出
二藏三藏大小諸乘十二部分須知此經何藏何乘
何分所攝故受之以藏乘分攝三者然其藏乘部分
皆通權教實教須知此典為實為權判權實者須有
憑據況西域此方末代諸德造論製疏宗尚不同故
受之以權實對辨四者既辨此經是實教攝未知此
經所詮之義分齊深淺如何故受之以分齊幽深五
者巳知經義甚深未審是何根器堪受此法故次明
所被機宜六者雖知深義正被頓機未知能詮之經
以何為體故次明能詮體性七者能所文義巳知深
妙未審其中所宗所尚有何旨趣故次明宗趣通別
八者上之七門懸談文義巳知綱領雖能所詮異終
屬教宗然因詮得意得意須忘詮忘詮修心不無頓
漸頓漸證入方便如何故次辨修證階差九者宗意
以陳將釋文義先明題目包盡難思故受之以通釋
名題十者通意雖知在文難曉欲使差別義門彰乎
翰墨宗通理味現乎經文故受之以別解文義也。

疏初有下二隨章注解十　一教起因緣然因緣之
言有其通別通者因是因由緣是由緣皆是所以之
義其意不異如云因何作如是事或云緣何作如是
事二言總得語勢同矣別者緣是資緣助緣此則因
親緣疎今此疏云因緣者是前通意不分親疎之異
也若約前說酬因是因酬請是緣亦得然疏本意但
通辨如來有何因由由緣說諸教矣文二初通二一
正顯因緣者佛在因地修行發願願得成佛說法度
人今轉法輪酬因地之行願故華嚴云毗盧遮那佛
願力周法界一切國土中恒轉無上輪疏酬請者佛
初道成梵王帝釋等請轉法輪故法華云爾時諸梵
王及諸天帝釋護世四天王及大自在天合掌恭敬
禮請我轉法輪佛酬其請故始於鹿苑終至鶴林四
十九年說諸經教度脫眾生疏顯理度生者說二乘
教顯四諦十二緣等生空之理度凡夫外道說大乘
教顯二空理度二乘人及上中根凡夫外道說一乘
教顯三諦三德法界法性究竟之理度二乘人及權
教菩薩并上上根一類凡夫故云顯理度生也疏皆
由是矣者是此也佛一代時教皆由此酬因等意而
得興起於世流布也。

△疏若原下二剋就佛意謂若
據機感則具多緣緣會即應機請即說所說之教亦
三乘深淺不同若直就佛本意而言唯為開示眾生
如來知見更不為餘事故法華云諸佛唯為一大事
因緣故出現於世諸佛世尊欲令眾生開佛知見使
得清淨故出現於世欲示眾生佛之知見乃至入佛
知見道故出現於世諸佛如來但教化菩薩諸有所
作常為一事唯以佛之知見示悟眾生舍利弗如來
但以一佛乘故為眾生說法無有餘乘若二若三一
切十方諸佛法亦如是故知佛意唯為一乘二別者
唯說圓覺一經所起因緣不說餘經故云別也文十
一顯因行有本者因行即是諸波羅蜜三十七品助
道之法言有本者此等因行皆由了悟圓覺方成實
行方曰正因故文殊請說如來因地清淨法行世尊
標指覺心為諸行本云從圓覺流出波羅蜜等又云
一切如來本起因地皆依圓照清淨覺相又說一切
眾生妄認四大及緣慮為自身心等又說無明本空
能了之智亦不可得等此一章意令了悟自心本來
圓覺本無無明煩惱生死等法以為起行之本為欲
顯此行本故說此經。

疏二泯絕果相等者謂泯絕菩提涅槃唯是清淨覺
性方為無始無終不增不減究竟之果故經云一切
如來妙圓覺心本無菩提及與涅槃亦無成佛及不
成佛又云生死與涅槃凡夫及諸佛同為空華相又
云生死涅槃猶如昨夢上所引文皆是泯絕菩提涅
槃二果相也注云本無菩提等者釋泯果相也故無
始終下皆釋成圓也謂菩提無始煩惱無終不同法
相宗菩提有始煩惱有終故攝論云世間不破出世
間不盡無增減者起信論云一切凡夫聲聞緣覺菩
薩諸佛無有增減非前際生非後際滅畢竟常恒從
本巳來性自滿足一切功德所謂自體有大智慧光
明等乃至亦名如來法身(故知性本具者方為實果)究竟之果者
了生死涅槃煩惱菩提俱不可得不取二相徹到空
寂靈覺之心即此覺心本來空寂本來知覺元是菩
提涅槃故云究竟果也故經云三事圓證故名究竟
涅槃(涅槃究竟也)又云一切障礙即究竟覺(菩提究竟也)又云
若事理障巳永斷滅即入如來微妙圓覺(即是上說所徹到之
者)滿足菩提及大涅槃(二皆究竟)又云流出菩提涅槃(此等
諸門皆是究竟二果也以稱覺體故皆究竟也)。

疏三決擇等者決謂決斷擇是揀擇所謂決定判斷
必須圓頓悟理稱理修行(此義在下本起因地疏也)揀擇偏見之
人或一向但說本自圓真不假修行之者或一向但
說斷障證真滅凡成聖之者故云決擇悟修等注文
二一正明悟修云普賢問者由前佛答文殊云眾生
身心如空華眾幻能知之智亦然偈云眾幻滅無處
成道亦無得本性圓滿故故普賢乘此發問云一切
眾生修大乘者聞此圓覺清淨境界云何修行(即是注云
覺性本圓)世尊若彼眾生知如幻者身心亦幻云何以幻
還修於幻(注云一切如幻)若諸幻性一切盡滅則無有心誰
為修行云何復說修行如幻(注云幻空無體誰曰修行)若諸眾生
本不修行於生死中常居幻化曾不了知如幻境界
令妄想心云何解脫(注云如其不修何因證覺)言佛說者文云一
切眾生種種幻化皆生如來圓覺妙心猶如空華從
空而有幻華雖滅空性不壞眾生幻心還依幻滅諸
幻盡滅覺心不動又云應當遠離一切幻化虗妄境
界乃至離遠離幻亦復遠離如鑽火等偈云幻從諸
覺生幻滅覺圓滿普眼章云幻身幻心幻塵滅故幻
滅亦滅幻滅滅故非幻不滅譬如磨鏡垢盡明現又
云證得諸幻滅影像故爾時便得無方清淨無邊虗
空覺所顯發覺圓明故顯心清淨等言應當遠離者
即是起幻智也虗妄境界者即是所除之幻也幻身
幻心幻塵滅者即是幻盡之言也遠離亦復遠離及
幻滅亦滅等皆是智泯之言也言覺圓滿及非幻不
滅垢盡明現覺所顯發覺圓明等皆是覺心圓明之
言也注然今下二印定其要二一彰要所以唯說等
者揀圓悟之人於中道第一義諦真性之體知真性
隨緣成如幻之法緣無自性故一切空此說即不溺
無修今有但說空幻者不知體是靈性及性隨緣者
即乖修也何者以虗空無可除斷無可添補增益故
空不可修其幻法等及翳所見華亦無體可斷終無
結果之義故幻亦不可修南宗談禪失意者多有此
類若經論學者即西域清辯門下此方習三論不得
意者亦有此類又華嚴疏鈔引智論說方廣道人立
空幻宗西域推為附佛法外道注修習下謂不先求
了達自心不知性具一切功德不悟緣起如幻本空
但憑佛語發心運意而修既不尋佛意迷四悉檀但
執佛語故繫縛在於有所得也北宗禪門下多有此
類若經論學者即多是大小乘法相宗人及不參問
善友不聽經論但以善心修行之者故三聖觀云有
信無解增長無明既不知性德本圓諸法空幻即心
有所得但結三界因果注良由下二結以印定於中
先且辨迷所以言似反者既頓悟性德本具煩惱本
無即不應更修既假修之積漸斷惑成德即不名頓
悟故似反也言符者頓見九層之臺漸漸而登頓生
孩子六根具足漸漸成長頓認得身是良人漸學仁
義禮樂頓見本性漸漸修行亦復如是故二義相符
契合不乖反也注故最下正是印定也上句結下句
印定言最難者若一向說頓一向說漸或說頓漸各
別皆是易明唯說二不相乖故難也。

疏四窮盡等者人皆難到此境(注中具出難到之相)故曰甚深
今徹底決了故云窮盡注文二一正明三一舉疑念
云菩薩者即金剛藏也由前云始知眾生本成佛道
故生難也其文具云若諸眾生本來成佛何故復有
一切無明若諸無明眾生本有何因緣故如來復說
本來成佛十方異生本成佛道後起無明一切如來
何時復生一切煩惱釋曰此有三句一謂先真後妄
二謂說妄為真三牒而縱之責無窮過注佛答下二
斥疑念文云種種取捨皆是輪迴未出輪迴而辨圓
覺彼圓覺性即同流轉釋曰種種取捨之言通攝一
切分別即巳該剛藏三句疑難也故疏敘意云即此
分別便是無明矣餘文易見注如雲駛下文云譬如
動目能搖湛水又如定眼猶迴轉火雲駛月運舟行
岸移亦復如是善男子諸旋未息彼物先住尚不可
得何況輪轉生死垢心曾未清淨觀佛圓覺而不旋
復是故汝等便生三惑釋曰四喻中初由目數動湛
水如波搖次眼識遲鈍旋火成輪相餘二可見諸旋
者眼目雲舟彼物者水火月岸注但一下三斷疑念
清涼大師答順宗皇帝心要之言也次云照體獨立
物我皆如注如翳差華亡者文云譬如幻翳妄見空
華幻翳若除華於空滅注等者等者二意一者等於
餘文文不具取故二者等於後喻謂佛通此難有其
二喻空華喻頓悟本無煩惱金鑛喻漸斷惑習若但
用前喻即撥迷悟因果之相便成邪見若但用此喻
即似眾生覺性本來不淨失真常理亦成邪見故說
二喻疏但舉一故等取二也金鑛文云善男子如銷
金鑛金非銷有既巳成金不重為鑛經無窮時金性
不壞不應說言本非成就如來圓覺亦復如是注眾
生下二顯要二一辨要所以有四重展轉難得其人
謂難知難信難解難了後後難於前前也通論難者
凡聖相違故說有多門故別釋相者初謂不遇人說
曠劫無由自知既善友難逢故知之不易次謂宿有
緣種聞之方信且千萬億之數無一有宿緣宿種故
雖聞之難生信也故金剛經讚信者云不於一佛二
佛等三謂設但有緣無種或但有聞種無信種者今
生雖聞而信亦難解悟不論根性利鈍要須宿世聞
信所熏今再聞方解故須揀擇所聞之法不得雜熏
雜熏累於至道矣然緣則屬人種則屬法由此緣種
應成四句謂有緣無種等於人有緣則易信於法有
種則易解餘句可知四謂纔聞一門之義一重之法
即便信解領受未經縱奪推徵或宿種本非深廣者
則雖解亦不覺此剛藏所難三句之境故云難了也
此意言尚不解生疑匪唯不解通決罕者稀也寡鮮
皆少也臻至也注今經下二結成其要於中上二句
結眾生與佛若各隨相說是生滅門中染淨緣起皆
是枝派之義良由泯相歸真同一心源二門不異故
得相即當知相即即是窮源也下二句正顯要也言
羣疑自釋者然求大乘之人於一切法數一切教門
未能通達故有多疑今窮一切諸法唯是一心一切
教義唯有二門(心真如門心生滅門)一心是二門所依之法體
二門是一心中之義相今既以空華金鑛之喻窮究
決了生佛之義徹一心源心通一切法通故羣疑自
然泮釋如堅冰遇陽暖之氣而銷釋也故華嚴云不
能了自心云何知正道即能了一心是知正道正道
既知何所疑矣。

疏五除斷等者無明貪愛即是輪迴根本也故文殊
章云由此妄有輪轉生死故名無明彌勒章云由有
種種貪愛故有輪迴注文三一顯所除過患其發潤
之義下當具釋此通諸教故十二緣生生起有緒且
約大乘一重因果者最初是無明無明發業業是行
也發巳成種即識等五支次愛取能潤潤巳名有有
故受生即後二支注若不下二明應除所以言賊能
為者涅槃經云覺知是賊賊無能為今反此意若不
識無明無明即能為也能為者能發業也注不可斷
者中論云定有著常常故不可斷也如真如體由此
必須先顯其相後顯本空具如下文可撿而說之故
智度論云佛有二種說法先分別諸法後說畢竟空
即此意也注故答下三指能除之文各於本章檢而
略敘然顯示無明巳不即說斷貪愛者由斷貪愛是
修行之心心行難頓相應不同悟解之慧故須假普
賢巳下三章之理觀照圓通方能窮達微細染習根
本。

疏六搜索者委曲尋求也菩提隱障者但障菩提不
起惑造業故舉菩提以目其障菩提之隱障依主釋
也故文云彼修道者不除我相是故不能入清淨覺
所言障者是覆蔽妨礙之義隱者疏中自釋注文三
一正指隱障注雖名下二釋隱所以然此四種統唯
我相是主宰義但由展轉約義故有四名四名復有
二相一迷識境謂取自體為我相計我過去從無始
來種種生死為眾生相計我現在一報命根不斷而
住為壽命相計我未來展轉趣於餘趣為人相諸教
亦說我等行相皆是此也故云名同二迷智境即此
經所明約以智證理能所難忘微細展轉成此四相
文云以巳微證為自清淨由未能盡我相根本四相
者一認證名我二悟我成人三了跡跡生四潛續如
命故云深密等也亦須檢文略敘注故淨下三指能
除文。

疏七少文等如注所列具頓漸空有悟修性相也且
如大般若六百卷文唯無相一宗之義即少義多文
今此二十八紙便具所列眾多之義故云少攝多也
云頓及性正是一部所宗頓者流通文云是經名為
頓教大乘頓機眾生從此開悟性者文中徧泯染淨
一切諸法唯顯覺性如云非幻不滅覺性圓滿喻云
磨鏡垢盡明現位位皆云隨順覺性等也漸者二十
五輪三期道場及懺業等是也故流通文云亦攝漸
修一切羣品譬如大海不讓小流修羅蚊蝱飲之皆
飽等言空者文殊章云此無明者非實有體乃至亦
無身心受彼生死等又普眼章中顯根塵識界一一
清淨如大般若文勢準智論釋清淨即是空義也有
及相字即當法相宗亦含小乘小乘是有教故也法
相者彌勒章中五性差別清淨慧章位地階降含小
乘者普眼章中分析身心根塵內外即當界分別觀
觀察四大皮膚血肉髓腦垢色唾涕膿血津液涎沫
淡淚精氣大小便利等即當不淨觀也悟修者文中
一一法門皆令悟覺託法而修故觀門之首一一云
悟淨圓覺以淨覺心方說所修之行故云取靜為行
等不同權漸教或但勸䇿發三心四願修施等六度
不先顯本有圓覺本成佛道據此即是唯修不言悟
也或但顯理泯跡而巳更無勸䇿願行之文即是唯
悟不言修也余備尋大藏經文大部小部例如此者
偏多其文於一經中便委細說悟說修者甚少若具
備如上所列者轉更復少其華嚴等數部大經雖首
末備足文又廣博浩瀚難究今如來特開無遮大慈
為欲被其(此下是起信論文)心樂總持少文而攝多義能取
解者故說此經敘之為第七因緣也。

疏八一法等者據諸經義或以了義勝法被於利根
或以不了義劣法唯被鈍根上中下品各隨階降以
其三法而被三根三根所得勝劣殊品三車之喻三
乘之法是也今以一法巧為方便以被三根三根勝
劣雖殊皆令入於勝法故云爾也注中指文文相甚
顯可檢略敘。

疏九令修等者然諸教所說修禪唯論五停心總別
相念及四禪八定之類唯起信論直修真如三昧(論云
若修止者住於靜處端坐正意不依氣息形色不依於空地水火風見聞覺知乃至謂一切諸佛法身與眾生
身平等無二即名一行三昧當知真如是三昧根本若人修行漸漸能生無量三昧)此經便入
圓覺觀門雖三根頓漸之殊所入無非圓覺故注指
云皆以悟淨圓覺為本。

疏十勸事等者然諸隨相之教所說修行有軌可則
有跡可依以此未必長隨諸善友師僧和尚緣此經
說本無惑業障惱復云勤斷說本來成佛復曰勤修
故注云佛本是而勤修等也一切儀式類皆如此末
世後學難可依從故注云必須離相明師觸向曉喻
故令親近等也經文甚顯可檢敘之其文在普覺章
中也。

○第二藏乘分攝門　文三一藏攝三藏者一修多
羅此土義翻云契經契謂契理契機(或有人說法唯契真理而不契
合人心不令人悟入或復有人但說順世道理令人歡喜悅樂而不稱真理此二俱不名轉法輪必須契理合
機方名經也)經謂貫穿攝化(佛地論云能貫能攝故名為經謂貫穿所說之義如線貫
華華則不失以文持義義則不遺攝化者攝持所化之機令息惡歸善息妄歸真反本還源也)若約
正翻云線也線能貫華經能持緯此方不貴線名故
古德見此方儒墨皆稱為經遂存於經字又借義助
名更加契字故云契經甚為允當若據雜心論即有
五義一湧泉(注而無竭)二出生(展轉滋多)三顯示(示事理等)四繩墨
(楷定正邪)五結鬘(如線貫華結成鬘故)二毗奈耶此云調伏謂調鍊
三業制伏過非調鍊通於止作制伏唯明止惡就所
詮之行彰名調伏之藏亦名毗尼(東塔律疏為毗尼毗奈耶傳譯訛略
也)此翻為滅滅有三義一滅業非(論第一云滅惡故名曰毗尼也)二
滅煩惱(律云世尊為調伏貪瞋癡令盡故制增上戒學)三得滅果(戒經云戒淨有智慧
便得第一道也)三阿毗達磨此云對法法有二種一勝義法
謂即涅槃是善是常故二法相法通四聖諦(相者性也狀也)
對亦二義一者對向向前涅槃二者對觀觀前四諦
其能對者皆無漏慧(出對法體也故俱舍云淨慧隨行者即是淨慧相應心心所等
若總說之無漏五蘊名為對法)言對法者法之對故故對法藏特名
慧論(釋名也若據所依之法應名法論今以慧為其主故名慧論故所詮中詮於慧學也)世親
攝論說有四義謂對故(通目諸論也義如上說)數故(數者數量去聲呼之
謂於一一法數數宣說訓釋言辭等如瑜伽論俱舍之類言數數者頻多之義此即人聲呼之)伏故(能勝
伏於他也此約賓主談論如中百門等三論也)通故(此能通釋契經義故如無著天親論釋金剛經
智度論釋大品經之類也)亦名優波提舍此云論義然此三種皆
云藏者皆能含藏所詮法義故略而言之即經律論
是三藏也經詮於定律詮於戒論詮於慧諸佛菩薩
本意欲令人學戒學定學慧故以經律論三藏三教
而詮示之故云三學非為欲令學於文字言教而巳
故大小乘諸教中皆云增上戒學增上心學(心即定也)增
上慧學不言增上經學律學等疏修多羅攝者謂唯
契經攝此圓覺之教非餘二藏所能攝也若約此經
攝彼藏者即亦兼於律論謂二空觀前先令持戒三
期修中說安居故剛藏菩薩徵難佛故疏二藏者一
聲聞藏二菩薩藏即由前三藏詮示聲聞理行果故
名聲聞藏詮示菩薩理行果故名菩薩藏(莊嚴論云此三藏由
上下乘差別故復為聲聞藏菩薩藏)疏菩薩藏攝者小乘三藏教中並
無圓覺中之法義故非彼攝但是大乘菩薩藏中實
教所攝若此攝彼即亦兼之深必該淺故。

疏諸乘下二乘攝據諸經論乘有開合合者統唯一
乘謂十方佛土中無二無三也(設為三者亦但於一中分別為三也)開
者或立三乘準法華云為求聲聞者說四諦為求緣
覺說十二因緣為求菩薩說六波羅蜜或立五乘加
人乘天乘若準梁攝論成立正法即具四乘(〔彼論云如來成
立正法有三種一立小乘二立三乘三立一乘於此三中第三最勝一即為四也〕)梁朝光宅
法師約法華經亦立四乘謂臨門三車即是權教三
乘四衢等賜大白牛車即是實教大乘以臨門牛車
亦同羊鹿俱不得故(羊鹿是虗指出門不上車牛車亦不上故知亦虗指)並無
體故(出門既三車皆不得即明三皆無體)諸子皆索故(法華云諸子各白父言父先所
許羊鹿牛車願時賜與)然大乘與一乘異者法相宗中學人多
不信之故華嚴藏和尚製五教義分齊文中料簡大
乘一乘有十義差別都引二十餘部經論證之故知
學識寡淺者難免謗法一乘所攝者此是四乘中之
一乘(約權實相對而料簡故也)非通相但一之一乘(通相即一代之教皆同是
一無復料簡故云諸乘之中)。

疏十二下三分攝十二分者如注所列舊云十二部
經近來諸德恐濫於部帙故改云分教一契經者大
意如上然有總別總者涅槃經云始從如是我聞終
至歡喜奉行皆修多羅別者雜集論云謂長行綴緝
略說所應說義(就前總中出十一分十一分中不收者還攝在修多羅名為別相即綴緝等是
也言略說等者且如色中復有青黃等然此別相亦名直說成實論中直說語亦名法本謂經為論本初為後
本略為廣本也)二應頌者或與長行相應之頌由長行說義
未盡故重頌之或為後來應更頌故三授記者佛記
弟子生死因果及記菩薩當成佛事四諷頌者謂孤
起偈非頌長行或為易誦持或為樂偈者故五因緣
者或因請或因事方說故六自說者不因請故七本
事者說佛及弟子往昔事故八本生者說佛及餘人
昔受身故九方廣者方正廣博平等稱性廣利樂故
十未曾有者德業殊異法體希奇故十一譬喻者為
深信者說似令見真故或為淺識就彼取類誘令信
故十二論義者以理深奧直說不了故須論也疏二
分所攝者修多羅中就總相必攝諸經故就別相中
此經直說法門即廣若展轉分析差別之義即略故
修多羅攝就方廣中正是其宗故題云大方廣也平
等稱性昭然可知若將此經攝彼十二分者即攝九
分謂正宗中一一重頌故攝於應頌記安人心成就
佛智故攝於授記因請說故攝於因緣說佛因地法
行故攝於本事六度非因(六度對菩提涅槃即名因今此經既指覺性為本起
因也從此方修六度故六度望本起因不名因也)菩提涅槃非果(前云泯絕果相成圓
故等可檢敘之)攝於希有二十七喻故攝於譬喻普賢有徵
剛藏有難故攝論義餘二分如上唯不攝伽陀自說
本生等三也。

○第三權實對辨門　文二一總標或一味不分者
成上合字也如西域龍樹之釋大品無著之解金剛
等東夏僧肇之解淨名僧叡之釋思益等疏或開宗
料簡者如西域智光戒賢各分三時東夏生公之立
四輪智者之分四教等諸德見開有失則合見合有
失則開矣。

疏今將下二別辨二一列章如文疏不分下二正辨
二初明不分二一立理殊途同歸者周易云天下殊
途而同歸百慮而一致謂如道路千逕萬途所入王
城不二九流百氏大道寧差今疏借用乃通三義一
約教始隨機異故殊途終歸顯實故一致二約機則
異就理常一三體外無權權即是實故殊途同致疏
一音普應一雨普滋者一音即是淨名云佛以一音
演說法眾生隨類各得解等一雨即法華藥草喻品
謂三草二木不同同承一雨之潤五性三乘不一法
雨一味無差故彼經云如來知是一相一味之法所
謂解脫相離相滅相究竟涅槃常寂滅相終歸於空
等疏三原佛本意為一事故者亦是法華中意故彼
經云過去諸佛以無量無數方便種種因緣譬喻言
辭而為眾生演說諸法是法皆為一佛乘故等疏四
隨一一文眾解不同者此通明諸經如經說一無常
或有解者以生滅代謝故云無常或云無彼真常故
名為無常或云不生不滅名為無常或即無法可常
或云真如一法隨染淨緣轉變不常故名無常或云
無常者對常以說無常非常非無常以為中道等明
知隨人解不同也又苦集滅道四諦其名則同隨機
解殊乃有四種謂生滅四諦無生四諦無量四諦無
作四諦等也又涅槃說十二因緣之法亦無多種但
觀察者智有淺深謂下智觀者得聲聞菩提中智觀
者得緣覺菩提上智觀者得菩薩菩提上上智觀者
得佛菩提又如中論偈云因緣所生法我說即是空
亦為是假名亦是中道義即有四宗人解之不同如
大鈔中說既隨一一文由人異解何須定判不同疏
多種說法成枝流故者華嚴法界品云法欲滅時有
千部異千種說法等何不尋條以得根乃欲派本而
為末混淳源之一味成澆薄之枝流疏故不可分者
總結也夫子云攻乎異端斯害也巳何得執異迷同
是非競作。

▲疏即後下二正明即元魏菩提流支云
如來一音同時報萬大小並陳什公云佛一圓音平
等無二無私普應機聞自殊非為言音本陳大小故
維摩云佛以一音演說法眾生各各隨所解此上二
師初則佛音具異後則異自在機各得圓音一義耳
(互斥則俱失會之則是一義耳)。

疏其分下二明分教二一標意二一立理注云後三
別說者顯過於前疏理雖一味等者謂今欲分教非
欲分理迷於權實寧契佛心二中一音但是教本非
即是教教方在機不同今分彼教即淨名云眾生各
各隨所解今分隨所解耳一雨亦就佛說三草即就
機殊今分三草教殊非析一雨令異故經云雖一地
所生一雨所潤而諸草木各有差別以一音一雨義
相不異故但說一音三中本意未申者如佛本為一
事出現於世四十餘年未顯真實今分一代時教何
妨判有淺深言隨他意語者佛有三語一隨自意語
說自所證一實等故二隨他意語一向方便引眾生
故三隨自他意語亦稱自證亦隨機故既有三種故
須分析也四中言有通別者如前所引此通隨聞異
解有不通者就此分之就顯者如大般若明空理則
文顯明覺性則文隱等五中有二義故雖分權實不
成枝派一善會佛意故謂所說權教乃是隨宜所說
實者稱理究竟二有開顯故謂說彼權教是方便門
說於實教是真實相不說方便為真實則方便門開
知實理之普周則真實相顯故法華經云此經開方
便門示真實相今能開顯故不滯枝流約佛施設故
須分權實。

△疏六王之密語下此下更有三意顯開
教之理過前不分此初一也涅槃第九說先陀婆一
名四實一者鹽二者器三者水四者馬彼文云如是
四法皆同此名有智之臣善知此名若王洗時索先
陀婆即便奉水若王食時索先陀婆即便奉鹽若王
食巳將欲飲漿索先陀婆即便奉器若王欲遊索先
陀婆即便奉馬如是智臣善解大王四種密語是大
乘經亦復如是有四無常大乘智臣應當善知若佛
出世為眾生說如來涅槃智臣當知此是如來為計
常者說無常相欲令比丘修無常想或復說言正法
當滅智臣應知此是如來為計樂者說於苦相欲令
比丘多修苦想又復說言我今病苦眾僧破壞智臣
當知此是如來為計我者說無我相欲令比丘修無
我想或復說言所謂空者是正解脫智臣當知此是
如來說正解脫無二十五有欲令比丘修學空想以
是義故是正解脫則名為空或復說言一切眾生有
如來性智臣當知此是如來說於常法欲令比丘修
正常法是諸比丘若能如是隨順學者當知是人真
我弟子然引此文意令隨所言須善得意豈可混然
不分權實。

△疏七不識佛意以深為淺等者第二意
也如經言初發心時便成正覺而淺見者謂言是如
來方便說故云以深為淺也既以為淺不能正修高
推聖境即不能速證無上菩提故云失於大利離世
間品云修此法者少作功力疾得菩提等言以淺為
深虗其功者猶如世尊為止亂想權令數息觀心為
厭苦者令出三界眾生不了耽味為真勤苦不巳多
用功力所獲至微不得涅槃一日之價故云虗其功
故謂虗癈功力也。

△疏八諸佛下第三意也亦自分
者如解深密立三時不同解節金光明立三輪之異
涅槃自分半滿又約五味之差皆佛分也若無著之
扶五性及與三時龍樹之判四門共與不共皆揀權
實有取有捨即菩薩亦分也又亦意在莊嚴聖教令
深廣謂分析權實空有偏圓遲速方知佛法微妙深
玄無不包攝譬如不泛大海豈識邊涯不辨權實安
知真實故智論釋法施云依隨經論廣作義理為立
名字皆名法施又若不分權實則謂三教大同今明
大乘尚有權實何況小乘小乘比大猶若螢光方於
日照故小乘是佛教尚被所訶況於儒道比之佛法
則天地懸隔矣以此重重揀之方知佛法深奧。

▲疏
以斯下二雙結離合而捨合從離。

疏然就下二正開二一略標互闕言諸德不同者謂
曇無讖三藏澤州遠法師皆判一代佛經總為二種
謂小乘半字教大乘滿字教(皆不辨析大乘教中自有了不了也)唐初
印公判一切經亦有二種一釋迦屈曲教(隨機說故即涅槃法
華巳下皆是)二舍那平道教(稱性說故即華嚴是)此於屈曲教中又
不分析權實了不了又齊梁晉宋之間南中諸師同
判一藏經文為三種教一佛初成道便說華嚴一時
頓詮理事性相因果一切諸法名為頓教二始自鹿
苑終於鶴林三時(一小乘有教二大乘空教三不空不有中道之教也)五時(加第
四時中法華同歸教第五時涅槃常住教)自淺之深漸次而說名為漸教
三者佛於一代之中隨遇上根即頓詮一真覺性常
住之理(成佛六年便說央掘經及說如來藏經皆明大乘深理勝鬘金光明圓覺皆此類也)遇
中下根說對染之淨或說二乘之法(故臨涅槃度須跋陀羅却成小
乘羅漢也)遇何機緣即稱之而說不定初後時節不屬三
時五時所攝者名不定教又西域戒賢智光二大論
師各立三時教又天台大師立藏通別圓四教上來
諸德判教皆互有闕略或有違妨故未可全依。

疏今依下二廣明周備二初總判諸教二初列章此
師是華嚴宗主即康藏和尚也姓康名法藏為帝師
敕謚號賢首大師當今天下所傳華嚴新舊二疏皆
出大師門下皆宗承大師義門製造華嚴廣略文義
及諸經論章疏約三五十本數百餘卷判一大藏經
總為五種教階降不同以顯頓漸偏圓大小權實一
一教中所詮法義斷證悟修一切法數各有行相言
五種者如疏所列。

疏初者下二判教五一小乘教三一明立教意言以
隨機故等者且明佛設此教之意以凡夫外道邪正
不分真妄混濫佛若說了義云一切皆真即此等因
何改心悔過故說諸法染淨定別善惡雲泥令知善
淨可欣惡染可厭知彼賢聖勝妙自覺凡夫過患發
心立志修因證果故云隨機等也隨他語者義如前
說。

▲疏然其下二辨所詮言七十五法者束之總唯
五類一者色法有其十一(五根五境及無表色)二者心法唯有
一意識也三心所有法有四十六(復分為六一者徧大地法有十種謂
受想思觸欲慧念及作意勝解三摩地也此徧一切心故名徧地二者大善地有十謂信勤行捨慚愧及無貪
無瞋不害輕安不放逸三者大煩惱有六謂癡放逸懈怠不信惛沈掉舉此六恒為染也四者大不善有二謂
無慚無愧五者小煩惱有十謂忿覆慳嫉惱害恨諂誑憍六者不定有八謂悔眠尋伺貪瞋慢疑也)四者
不相應法有十四(一得二非得三眾同分四無想異熟五無想定六滅盡定七命根八
生九住十異十一滅十二名十三句十四文也)五者無為法有三(一擇滅二非擇滅三
虛空)總計七十五也比於大乘欠二十五疏唯依等者
明所依根本小乘計現在色心為所熏三毒為能熏
故造業受報生死不絕若以善法熏心修道即得解
脫故名染淨根本雖云六識但是一意識於六根中
應用故名六也。

▲疏未盡下三總結不了只由所詮
事理未盡故於彼當宗自有二十部諍論宗計不同
就佛意即通就言教即隱故宗習之者隨言執理隨
相執體(如癡孩之徒聞說乾城水月之類便執實有其體)。

疏二始教中三一明能詮以深密等者謂解深密經
中判三時教第二第三時教中皆說眾生有五種性
其中定性二乘無性眾生以無佛性故畢竟不成佛
果此是佛引中下之機初入大乘法門故總合之為
始教也疏此既下釋始教分教之名也。

▲疏廣說下
二明所詮以說相多性少故言法相宗也削繁錄數
者百法論題云本事分中略錄名數言一百者對前
顯勝言少說法性對後彰劣百者謂色有十一心法
有八心所有五十一不相應行有二十四無為法有
六故成百數於前七十五中加二十五謂心法加七
小乘唯一意識故心所加五不相應行加十無為加
三並如彼說疏法性即法相數者說真如法性乃是
百中六無為數。

▲疏決擇下三總結判又類勝前前
云未盡法源故多諍論多諍論者二十部異今云少
諍者成立唯識之論但十師之殊唯有十部故對前
為少然對後無諍論此又是劣。

疏三終教中三一正立言終者終於始故謂以空義
相義初誘導之後以中道實理終竟成之故云終教
以始教中無實果故復言實者疏文自釋。

▲疏少說
下二所詮言小說等者然大小乘法相所詮義於源
則略枝派則廣如說染法俱舍於起業相及業繫苦
果三界六道依正之相甚廣唯識說六識中二執二
障亦甚廣第八識三細乃至所依根本則略其本始
覺三大及真如門乃至一真心源之義混不分析行
相若起信則於此等開章廣辨其六麤障執之義則
唯略說其起業受果但列之而巳都不解釋故知法
性宗所說本廣而末略小乘末廣而本略大事法相
本末俱略而中間廣餘皆例知學者徧尋三類本末
俱通方解教理疏相亦歸性者如說五蘊五蘊即空
空即法性又云三世五蘊法說名為世間彼滅非世
間如是但假名等又云有諍說生死無諍說涅槃生
死及涅槃二俱不可得又如說心心即離念法界一
相等說諸淨土亦復皆空等又華嚴云華藏世界海
法界無差別等其文非一故此宗中非不有相但意
顯性以為玄妙令物達此速證菩提故疏無諍論者
起信智度寶性等三論皆無諸師諍競之異。

▲疏上
二下三結會始終兩教文二初且略結始終束之為
漸以對第四頓教之殊疏然大下二復開始終兩教
自有三宗以攝盡一期漸教也文三初且標列三宗
謂若不許容有二宗之外別有法性宗者未審以何
教為法性邪不可以第二時密意方便破相不了之
教而為法性故始終窮究除圓頓稱性教外自有三
宗兼小乘為四總是漸教故藏和尚起信疏佛法中
宗計總有其五下立宗中當敘又塵外法師金剛經
疏懸談義門亦立大乘三宗(名亦同此)注各立互破者戒
賢立法相宗破無相宗心境俱空之義云迷佛密意
方便破執之教以為實理智光破法相宗境空識有
之義云迷佛方便接引劣機說識變等便以依他為
有廣如大疏所敘注皆認等者然法性宗有頓有漸
故後注云通於頓漸等而漸宗所依經者是法華涅
槃等第四五時中所說法性實理是結會始教之終
極故名終教頓宗所依經者是華嚴圓覺之類不屬
三時五時頓詮真性常住之理其破相宗所依之經
自是第二時空教般若等其法相宗所憑之經自是
第三時中四十年前解深密等今後輩傳習或云唯
識依華嚴等六經所造或引涅槃等皆有佛性等理
證成空宗之義故云爾也。

疏今將下二兩重相對料揀謂以法性對二宗也文
二初總標如文疏初中下二別對二一對法相二初
辨異言有多差別者所宗既別所說一切義旨皆殊
十對中皆上句相下句性一中三乘者意云教具三
乘為圓了若言唯小乘或唯一乘是不了義由一切
眾生具五種性須有三乘被機方足深密云云者彼
經云普為發趣一切乘者說(一切即三乘也)一乘者法性宗
意云教唯一乘為圓了若言唯小或言具三是不了
義由一切眾生皆同唯有一佛性故法華云十方佛
土中唯有一乘法無二亦無三除佛方便說(則知云有三乘
但是方便之言)又云未來諸世尊雖說百千億無數諸法門
其實為一乘復言等者等涅槃之類涅槃云一切眾
生皆同一乘一解脫一因一果同一甘露一切當得
常樂我淨是名一味。

二五性中楞伽經中佛告大慧有五種性一聲聞性
二辟支佛性三如來性四不定性五者無性無性之
人無種性故雖復勒行精進終不能證無上菩提(據理
亦應云終不能得聲聞緣覺也)但以人天善根而成熟之(從無性之人巳下兼
是善戒經文)云等者般若深密等經莊嚴瑜伽等論皆同
此說。

△一性者注中有二初且標立於中言法華等
者法華經云諸佛兩足尊知法常無性(謂色心等法從本巳來空
無自性唯是真如一體一性此諸法等本來即無非推之使無故云常無故起信云是故一切法從本巳來離
名字相離心緣相畢竟平等唯是一心故名真如也)佛種從緣起是故說一乘
楞伽者謂入楞伽(十卷者)第二第四第七皆同說二乘
無實涅槃但是三昧力故後必當得無上菩提(既無實二
乘涅槃即唯同一大乘性)涅槃者彼經云佛性者名為一乘師子
吼者名決定說決定說言一切眾生皆有佛性又云
無佛性者所謂無情故總標云法華楞伽涅槃皆唯
一性也。

△後趣寂下破於三五釋成其一文有五句
句末皆故字初一唯破定性次一通破二種次一唯
破無性後二破三乘五句皆即破彼便成此也初句
云趣寂等者即法華經化城喻品結喻世尊所化弟
子云爾時所化無量恒河沙眾生者汝等諸比丘及
我滅度後未來世中聲聞弟子是也我滅度後復有
弟子不聞是經不知不覺菩薩所行自於所得功德
生滅度想當入涅槃我於餘國作佛更有異名是人
雖生滅度之想入於涅槃而於彼土求佛智慧得聞
是經唯以佛乘而得滅度等釋曰言餘國者即天台
依智論所立四種國土中方便有餘土也故智度論
第九十五云阿羅漢先世因緣所受身必應當滅住
在何處而具足佛道若得阿羅漢更不生三界別有
淨土出三界外乃無煩惱之名於是國土佛所聞法
華經具足佛道如法華經說有阿羅漢我於餘國等
(云云全同上所引經)釋曰智論之文昭然與法華符會即知聲
聞雖出三界自有國土於彼決定迴心成佛非永寂
滅次云菩薩與記等者即法華經中說常不輕菩薩
於衢路中普禮四眾語言我不輕汝等汝等皆行菩
薩道皆當作佛是時增上慢比丘比丘尼士女打罵
云我不受此虗妄之記法華論釋云此諸增上慢聲
聞根未熟故如來不自與記菩薩與授菩薩記者方
便令發心故(據此即無定性)言我不輕汝等汝等皆當作佛
者諸眾生皆有佛性故(據此即無無性人)釋曰論家所釋甚
顯不應更疑引此一段文者通破定性無性也次云
闡提有佛性故者涅槃第九廣破闡提斷善不能發
心當文即云彼一闡提雖有佛性而為無量罪垢所
纏不能得出如蠶處繭以是業緣不能生於菩提妙
用流轉生死釋云既言雖有則顯不無故如蠶處繭
繭喻罪垢罪垢是能纏蠶喻佛性佛性是所纏故勝
鬘經說在纏名如來藏如來藏即佛性也據佛正當
訶毀闡提之處尚不云無佛性不知彼宗何以苦執
五性不同若爾楞伽經何以說有五性答彼宗所引
不曉經意自迷其文彼經具云五者無性謂一闡提
此有二種一者焚燒一切善根即謗菩薩藏二者憐
愍一切眾生界即是菩薩若有眾生不入涅槃我亦
不入大慧白言此二何者常不入涅槃佛言菩薩常
不入涅槃非焚燒一切善根者以知諸法本來涅槃
不捨一切眾生故此意則明菩薩入而不入既云菩
薩常不入非闡提者則明闡提後必入矣後二句破
三乘中初云攝論者彼本論第八云佛說正法善成
立彼釋論自解云諸佛共說理不相違故名正法如
來成立正法有三種一立小乘二立三乘三立一乘
(此三次第與智光論師準妙智經所立三時教大意同也)於此三中第三最勝故
名善成立釋曰據彼論以一乘居後判云最勝故知
深密所立三乘是不了也後云法華破三多嫉怨者
由四十年中深密等教立有三乘法華涅槃在後所
說乃破三乘三乘習巳性成故被破而生怨嫉故法
華經法師品云佛告藥王我所說經典無量百千億
巳說(般若深密之類)當說(涅槃等經)今說(無量義經也同法華之會故云今也)而於
其中此法華經最為難信難解藥王此經是諸經祕
要之藏(云云乃至)從昔巳來未曾顯說如此經者如來現
在猶多怨嫉況滅度後(由是會三之始歸一之初故偏難信昔經雖妙猶滯三乘
故未招怨嫉涅槃雖明一極由法華巳破三訖故一聞便受法華如先鋒涅槃如大軍以先鋒巳破故大軍用
力不多故唯法華難也今果有保執五性三乘不信唯一經文驗矣今注中但取意略標指耳)
三唯心中妄者法相宗所釋諸大乘經萬法唯心之
義但云唯有為八識生滅之心也謂此心識後惑業
生一期報盡便歸壞滅以其識種引起從識(以現在第八名
異熟識由過去煩惱及業熏習成種招此識果酬引業故因果相續展轉無窮故唯識偈云由諸業習氣二取
習氣俱前異熟巳盡復生餘異熟也)依生滅識種建立生死(依識生死如上巳明)
及涅槃因(轉識成智智證涅槃故云因也)真者謂性宗諸大乘經萬
法唯心之義具云八識之心通如來藏如來藏是自
性清淨本覺真心謂此淨心為因根本不覺為緣生
三細三細即是阿賴耶識從此識等方轉起一切境
界故反推其源唯真心也具如起信說然彼宗唯妄
即不通真今性宗云真即兼妄故注云八識通如來
藏也。

四真如中凝然者相宗所說一切有為染淨等法既
但是生滅妄識為本不關真如故真如一向凝然不
變無隨緣義隨緣者性宗所說八識既通如來藏性
藏性即是在纏真如故真如有不變隨緣二義楞伽
經云如來藏為無始惡習所熏名為識藏皆明隨緣
成一切法也起信亦云自性清淨心因無明風動成
其染心等而疏云但是者躡上而起謂上生滅但是
真如隨緣成也由對上始教但說凝然故云隨緣非
謂此宗無不變義由不變故始能隨緣由隨緣故方
能不變何者謂若無不變自體將何隨緣如水失濕
性將何隨風而成波浪即由此義經中說言真如隨
緣若不能隨緣體則不徧緣中緣中既無何成不變
是以二義返覆相成故勝鬘經不染而染染而不染
難可了知此經二對上對即不變隨緣下對即隨緣
不變不失自性也楞伽亦云不思議變是現識因藏
和尚釋云變即不變名不思議等。

五三性空有中(三性者一徧計所〔執〕二依他起性三圓成實性如大疏所釋也)離者
相宗說三性空有如注所配空者自空不得言有有
者自有不得言空故云離也即者徧計如鏡中骨肉
之面依他如鏡中影像圓成如鏡之圓明由骨肉之
面但是孩稚癡情所執(如迷人顛倒之想也)都無一毫自實體
性智者達之(如初悟人)但是影像如徧計無性即依他也
又深智之者推窮影像不從外入不從內出都無一
毫自性舉體但是圓明之鏡如依他無性即是圓成
也故中論云因緣所生法我說即是空(徧計故也)亦為是
假名(依他釋也)亦是中道義(圓成也皆云亦者明即是空者假假者中中者空一體三
名故云亦也注云無性者徧計依他二俱無自性也此與破相宗中無性即圓成義意稍異如下料簡之)
六生佛不增減中(此不增減者二宗文同而義別)謂佛教諸大乘中
說云生界不減佛界不增兩宗解釋不同相宗但就
定性二乘無性闡提等三類眾生所說以三類定無
佛性永不成佛故無增減不約定有佛性及不定性
二類所說若性宗解則云一切眾生悉無差別自性
但是真性一理齊平無成不成故無增減故華嚴出
現品云佛子如來成正覺時於其身中普見一切眾
生成正覺乃至普見一切眾生入涅槃皆同一性所
謂無性無何等性所謂無相性無盡性無生性無滅
性無我性無非我性無眾生性無非眾生性無菩提
性無法界性無虗空性亦復無有成正覺性知一切
法皆無性故得一切智大悲相續救度眾生佛子譬
如虗空一切世界若成若壞常無增減何以故虗空
無生故諸佛菩提亦復如是若成正覺不成正覺亦
無增減何以故菩提無相無非相無一無種種故佛
子假使有人能化作恒河沙等心一一心復化作恒
河沙等佛皆無色無形無相如是盡恒河沙等劫無
有休息佛子於汝意云何彼人化心化作如來凡有
幾何如來性起妙德菩薩言如我解於仁所說義化
與不化等無有別云何問言凡有幾何普賢菩薩言
善哉善哉佛子如汝所說設一切眾生於一念中悉
成正覺與不成正覺等無有異何以故菩提無相故
若有相則有增有減。

七二諦空有離者相宗真諦俗諦條然不同故云離
也說徧計是俗此俗即空依他是俗此俗假有圓成
是真一向實有既真不得俗俗又非真空不得有有
不得空故皆離也(四種二諦總成八諦一一不同如大疏說)即者謂真妄
俱空非獨妄有真空妄空真有故云第一義空該通
真妄此是即妙有之真空非無物為空故言第一義
矣故仁王經二諦品云於諦常自二(二義二名)於解常自
一(智者解了元是一體)通達此無二真入第一義(即是注中第一義空也)
涅槃經佛告文殊云世諦者即第一義諦文殊云若
爾則無二諦佛言有善方便隨順眾生說有二諦(云
云如大疏具引而釋)梁攝論云智障甚盲瞑謂真俗別執然
性宗二諦不即不離非但即也以敵對相宗條然故
但云即也又性宗本末細尋具有三諦如下所明。

八四相中前後者唯識論云本無今有有位名生生
位蹔停即說為住住別前後復立異名蹔有還無無
時名滅前三有故同在現在後一是無故在過去(既現
在過去之殊即是前後也)同時者以性滅為滅故得同時故楞伽
云一切法不生我說剎那義初生即有滅不為愚者
說淨名云汝今即時亦生亦老亦滅故又過去巳滅
未來未至現在無住三世皆空故體即滅乃會相歸
性也故起信論云若得無念者則知心相生住異滅
以無念等故而實無有始覺之異以四相同時而有
皆無自立本來平等同一覺故。

九能所斷證中(能斷所斷能證所證皆有離即)根本智緣真斷迷理
事二種隨眠後得智達俗唯斷迷事隨眠即是根後
緣境斷惑相離也又智證理之時智是有為(以轉識而得有
始無終故屬有為)理是無為(真如之理在障出障體無增減但是顯得不是修生故屬無為)
故不相即即者以心真如本來知覺元無煩惱故惑
智及理皆相即也智論云菩提(智也)菩提斷(惑也)俱名為
菩提(即也)故云惑即菩提華嚴云無有智外如為智所
證亦無如外智能證於如故云見即真如(見即是見道之智也)
十佛身中有為者四智菩提是佛報身(四智者轉第八識成大圓
鏡智轉第七識成平等性智轉第六識成妙觀察智轉前五識成成所作智下文殊章中當具釋之)此智
既依生滅識種(從阿賴耶識中無漏種子而生起也)四相所遷故是有
為無為者既上明世出世智依如來藏始覺同本則
非有為非一非異(疏但云無為者且敵對上也)故云化身即常等
也故涅槃經云吾今此身即是常身法身恐人謂言
但是不斷常非凝然常凝然常者即是法身今云即
是常身法身明化身即法身凝然常也不墮諸數者
即淨名經弟子品云佛身無為不墮諸數以訶阿難
謂化身有小疾故上舉二經明化身常下況報體安
得不常。

疏若知下第二會通二宗令不相違也然此會者恐
後學宗計是非以生過患故復會通雖復會通權實
不失於中先總標後謂就機下正會言約法一者非
佛化法化法亦有權說三乘故今言法者佛之知見
一乘可軌之法耳疏新熏則五本有無二者然準法
相立新熏者亦說有五立本有者亦說有五今但會
經文五性之意不約彼執為眾生遇緣熏三乘種性
及不定無性故有五耳何者謂唯習近聲聞成聲聞
定性習近緣覺成緣覺定性(故法華安樂行品中不許親近小乘三藏學者
恐被熏習成其性故)若唯近菩薩則成菩薩性若俱習近三乘
則成不定性若俱不習近則成無性亦如今人偏習
禪戒等即成定性若三學俱習成不定性不定偏執
故若都不習則成無性卒難教化故知熏習成五種
性依其長時故說各別言本有無二者本有佛性理
不容差故說有心定當成佛非是本性有五種性也
然若人理雙拂則三一俱亡謂真理寂寥不屬諸數
借一以遣三一亡而一遣言窮慮絕何實何權體本
寂寥孰三孰一故法句云森羅及萬象一法之所印
(以一遣多)一亦不為一謂欲破諸數淺智著諸法計一以
為一(以非一遣一也)故須三一兩亡若別約佛化儀則能三
能一謂隨物機宜則說三乘陶鍊巳久則便說一故
經云或有國土說一乘或二或三或四五如是乃至
無有量況三一邪。

圓覺經略疏之鈔卷第三

圓覺經略疏之鈔卷第四


疏二對破相中文二初辨異二初且辨其五別文中
四對皆上明破相義下明法性義唯三性義中兩宗
皆含空有而義不同一中(所證理也)無性者破相宗以諸
法空即名真理如幻華無體即是大虗第二月無性
即是本月故門論云大分深義所謂空也假名及中
道但約空說(如前不分教五義中所辨)憑公雖云存世之所亡意
亦但以空為所亡本性者性宗以自性清淨常住真
心為所證理真心者不待會色歸空不因斷惑成淨
自心本淨故云自性無始時來乃至盡未來際有佛
無佛常不滅壞故云常住心也故寶性論云清淨有
二種一自性清淨謂性淨解脫以自性清淨心遠離
煩惱故二離垢清淨謂障盡解脫真如者前但了諸
法無性即名實理此乃諸法皆空無性方始顯出自
心本性方為實理如天上雲散月如出鏡中垢盡明
現非但無雲便名月也晦夜無雲不名月故二中(能證)
真智者謂了一切皆無所有即此了智亦不可得即
名真智若存一法即非真智也故法句云一亦不為
一肇云般若無知又云惑智知無真智無知百論以
無相智為宗者是此意也真知者一心真實本自能
知也謂起信論明真如自體相云從本巳來性自滿
足一切功德所謂自體有大智慧光明義故真實識
知義故荷澤亦云無住體上自有本智能知等言通
於理智乃至引華嚴者顯真知異前智也彼品覺首
等九菩薩問文殊云云何佛境界智(彼踈科云能證之智此下注釋
者皆是彼疏也)文殊偈答曰諸佛智自在三世無所礙(權智橫無
不知故云自在豎遠三際故無所礙)如是慧境界平等如虗空(實智也故云慧
境平等如空如空者無若干也故淨名云但以數故說有三世非謂菩提有去來今權實無礙為佛境智)諸
菩薩又問云何佛境界知(彼疏科云明心體相)文殊偈答云非
識所能識亦非心境界其性本清淨開示諸羣生彼
疏釋云(此下麤書是彼疏注書是彼鈔)知即心體(彼鈔云此句標示也謂前對所證之
法明能證之智今則直語靈知之心異乎木石通於能所證又前唯佛果權實智慧不通於凡故云佛智自在
此等通凡聖故云性淨開示羣生等然上兩重料簡即當寶性論二種清淨解脫也前云佛智自在即離垢清
淨解脫後云性淨開示羣生即自性清淨解脫又云通能所證通凡聖者即是此疏通理智徹染淨之義也)
了別則非真知故非識所識(分別名識今有了別之識故非真知唯無念方
見也)瞥起亦非真知(起心亦是妄想故非真知真知必忘心遺照言思斷矣故勝天王般
若經云遠離思量過覺觀境)心體離念無念非有念可離可無故
云性本清淨眾生等有惑翳不知故佛開示皆令悟
入諸菩薩以即體之用故問之以知文殊以即用之
體故答之以性淨(即當五重中第一第二理智義也)知之一字眾妙
之門若虗巳而會便契佛境(釋經中佛境之言也故彼疏云十信圓觀便造
佛境)肇公云知有有壞知無無敗真知之知有無不計
三中二諦者以緣生即空為真諦不待滅壞即俗諦
如空華之虗相故影公云俗諦故有真諦故無三諦
者注釋自顯若本業經即云有諦無諦中道諦然注
中但以鏡明喻第一義諦即知以明所現影像喻俗
諦影像全空無體喻真諦也四中三性空有者空宗
有謂等者但所見有法即非真實乃至菩提涅槃皆
如夢幻言依計者依他徧計也此依計皆虗妄虗妄
之中說此二名者如空華依他病眼而有亦如第二
月依他揑目及本月而有故名依他迷者情計謂為
實有即是徧計二義雖別所目之法不別此等諸法
皆無所有方名圓成然此圓成但約依他徧計空理
而說亦無其體故說三皆無性性宗即徧計等者徧
計之法如繩上見蛇杌木上見鬼情中定有道理定
無相有性無者如水中月如金中器相則似有體性
全無也情無理有者為約迷者見有蛇鬼之時情中
都無繩杌故曰情無繩杌是實故云理有相無性有
者如摩尼珠在黑色中雖全現黑相其性常明明性
是有黑相是無五佛德中空宗云佛身者所謂無身
故云雖也故金剛云如來所說身相即非身相乃至
即是非相是名三十二相等五求不得者即中論觀
如來品偈云非陰不離陰彼此不相在如來不有陰
何處有如來釋曰由計我我所為如來計有五故即
離彼此相在及有是為五求若如來即五陰五陰既
無常如來亦無常若五陰即如來如來既是常五陰
亦應常也而今五陰既不常如來非無常何得相即
邪故云非陰若離五陰有如來以何相知又若如來
離五陰如來即先有先有即為常五陰離如來五陰
即本無本無即為斷既不斷不常故云不離陰若如
來中有五陰如器中有物如來即大五陰即小若言
五陰中有如來如狀上有人五陰即大如來即小必
無此理故云彼此不相在又若相在亦皆有別異過
若如來有五陰者如人有馬馬與人異如來與五陰
不爾故云如來不有陰問此與離陰何異答相離未
必相有相有必知相離所以為異也然五句中初即
為一後四皆異若總合之但是一異過耳故法品破
我但云若我是五陰我即為生滅若我異五陰則非
五陰相今細推尋故有五求皆不可得既知不有當
知不無謂佛有者常見為惑謂佛無者邪見深厚非
有非無真如來也故彼論偈云邪見深厚者則說無
如來如來寂滅相分別有亦非如是性空中思惟亦
不可然計有者過輕計無者過重故云邪見深厚得
即虗妄者如金剛云凡所有相皆是虗妄若以色見
聲求是人行邪道無得乃真者般若心經說無蘊處
界緣諦無智亦無得以無所得故乃至得阿耨菩提
等離一切相名佛功德者金剛云若見諸相非相即
見如來離一切相即名諸佛無有高下是名阿耨菩
提如是等文諸部般若中百門論首末皆是今但略
引常所聞者意在易曉以為類例耳性宗有者諸佛
皆具常樂我淨稱體之實德也此四廣如疏序中所
釋身智等者謂十身十智十通及常光身光智光等
一一無盡皆稱法界非如空宗有相即妄故云真實
功德也性自本有者論云性上本有過河沙數無漏
功德等不待機緣者揀權教應化佛也。

疏略辨下二例明所餘約前性相十對義目為例說
之且初破相中一者眾生性空何有五一之定二者
教如筏喻應捨何有一三之乘意以非乘而為了義
三者一切境界唯是妄念念自本無何唯境界四者
迷則妄想妄見變易悟妄皆空空則不變五者巳如
上說六生佛皆空故不增減七者亦如上說八者時
無別體約法以明法既本無時復何有九者與下性
宗文同意異如云照體無本者空宗但無而巳性宗
云無本者自無本故但以無住為本無住體上自有
本智能知此為能斷智之本體照體無自者空宗了
一切法智當體無自故經云無智性宗以清淨心性
為自即性之照不可將照還能自照如眼不自見眼
等斯乃體即自照故照不見有自體也亦同智都無
所得非無智也且約以五蘊等法為自都無此自名
無自體十者有為無為俱空一異皆不可得故掌珍
論云無為無有實不起似空華後法性十義者不異
前說但對法相及對破相意勢小異思之可知。

疏然得下二會通文中略會兩對餘三例之先會初
對者謂空宗所言無性是諸法緣起之無性今明諸
法皆本是真性緣起故推之無性便是真心本性故
無性本性但是一也次會第二對者謂真智是始覺
真如是本覺始本不異故智知一也疏餘諦性等者
例餘三門乃至非性一性非乘一乘非心真心等也
但約三諦中鏡影之喻即一切皆通謂空宗中說影
空為真影相為俗性宗但加於明為第一義今會通
者影即空空即明明中無物即為真不妨現影即為
俗始末覆躡即三即一即一即三故皆無異。

疏然此下三會通前後此門者終教前者始教後者
頓教(問頓教未釋何以先會答因會始終二教所詮歸一此一即是頓教所詮真性故乘便會之令易也)
但教有殊者佛化儀也謂對上根直顯寂知是真心
性即為頓教(如為聰明孩子說銅明是鏡也)對中下根且言修施戒
斷惑業習定慧後始證悟真理(相宗)或云見煩惱本無
即名真理(空宗也上二皆始教)待彼執情漸破空慧漸發方與
破三顯一會權歸實開示如來知見性相見真菩提
涅槃一切眾生本有常住佛性皆同常樂我淨(終教)如
是說者統名漸教(如為闇鈍孩子說云汝且習學時事會解好惡待見此圓銅中總無
青黃長短雜色等物方見明鏡方斷癡執)故云始終漸頓之殊也法非深
淺之異者即頓中所顯寂知是漸教終極所顯菩提
涅槃菩提涅槃即是寂知無別新生果法故云非異
或約頓開但悟至此便入圓教圓教是一道稱性之
談非對機屈曲之說於中皆具頓漸等義如海具百
川之味如下所明。

疏四頓教文二一正立教不生即佛者謂心本是佛
妄起故為眾生一念妄心不生何為不得即佛故達
磨碑云心有也曠劫而滯凡夫心無也剎那而登正
覺華嚴經云法性本空寂無取亦無見性空即是佛
不可得思量疏不依地位下釋名先正釋復注引二
經思益文顯易了楞伽經語略而未周謂彼第四先
長行云大慧於第一義無次第相續說無所有妄想
寂滅法後有偈云十地則為初初則為八地第九則
為七七亦復為八第二為第三第四為第五第三為
第六無所有何次解曰有何次者頌上經文於第一
義無次第相續等疏總不下二辨所詮唯辨等者但
諸經中一向辨真性處即屬頓教疏一切所有唯是
妄想者心欲緣而慮息心行處滅也故論云心生則
種種法生心滅則種種法滅故又云一切諸法唯依
妄念而有差別若離心念則無一切境界之相是故
一切法從本巳來離言說相離名字相離心緣相畢
竟平等無有變異唯是一心故名真如以一切言說
假名無實但隨妄念不可得故疏一切法界唯是絕
言者口欲談而辭喪言語道斷也拂名言之跡顯離
言真如故論次前文即云言真如者亦無有相謂言
說之極因言遣言此真如體無有可遣以一切法悉
皆真故亦無可立以一切法皆同如故當知一切法
不可說不可念故名真如故疏云皆是絕言也言一
切法界者界即性義以一切法性皆離言故疏五法
至都遣者即楞伽明五法謂名相妄想正智如如然
五皆空寂何者為迷如以成名相妄想是生悟名相
之本如妄便稱智則無名相妄想唯如如智矣智因
如立智體亦空如假智明無所如矣故並空也況八
識約事皆託緣生緣生性空亦何定體又因有我法
說二無我我尚不可得無我寧存故中論云諸佛或
說我或說於無我諸法實相中無我無非我故雙遣
也訶教者謂以心傳心不立文字故勸離者乃有二
義一令離教成上訶教之辭二令離法法雖無量不
出色心離心心如離色色如故今皆離則契心體離
念矣毀相約境凡所有相皆是虗妄泯心約智了境
相空假稱為智相既不有智豈有真心境兩亡即皆
泯絕心無心相即是安心故說生心即妄不生即佛
言生心者非但生於餘心縱生菩提涅槃觀心見性
亦曰生心並為妄想想念都寂方曰不生既一念不
生則前後際斷照體獨立物我皆如斯乃寂照現前
豈非真佛故華嚴經云一切法無生一切法無滅若
能如是解諸佛常現前言如是解者如不生之解而
無解相非空解於不生耳疏泯之跡絕方顯真性者
然初云總不說法相標泯跡也唯辨真性標顯真也
一切所有下皆釋泯跡也不生即佛釋成顯真也佛
謂本覺故論云離念相者等虗空界即是如來平等
法身依此法身說名本覺今此兩句者上句結泯跡
下句結顯真謂諸心不生足跡斯絕絕跡之處本性
了然方為真矣是知上來所泯意在所顯佛對一類
離念機故頓詮言絕之理為頓教難曰(云云)若無此
門逗機不足達磨宗旨以心傳心不立文字亦順斯
意雖云不立文字若不指一言以直說即心是佛心
要何由可傳故寄無言之言直詮言絕之理也。

疏五圓教文二一正立教言一位即一切等者一切
諸法一一稱性事事無礙故十信攝五位者因是即
性之因故該於果果是即性之果故徹於因故華嚴
梵行品云初發心時得阿耨菩提等五位是住行向
地及等覺也成正覺即妙覺果位果位是總五位是
別。

疏所說下二辨所詮略如釋序中性起為相相得性
融之文中所說廣如普眼章法界觀門中說然五教
中第三既會合性相相對料簡便成六句謂一小乘
唯相二頓教唯性三法相宗相多性少四終教相少
性多五空宗中非相非性六圓教中全相全性。

▲疏
巳知下二配攝此經二初躡前徵起可知疏今顯下
二正明相攝初門中判圓教全攝此經者如海含百
川十德不言可知判此經分攝彼圓教者緣此經不
明顯備說諸佛身相國土自在無礙塵沙大用及一
切諸法法爾互相即互相入重重融攝等義故不得
全名圓教所言分者但約直顯一真法界之體及觀
行門中一多無礙等義即同華嚴也第二門中判此
經分攝初二教者以文中說斷我(淨業章也)除愛(彌勒章也)修
二空觀(普眼章也)亦云諸法本如空華(文殊章也)又云亦攝漸
修一切羣品(流通文也)故攝小乘及始教中相宗空宗之
義然不委明有漏因果界地行相及識變為境種現
歧路本末又不同般若等一一徧破諸法備說十八
空十一空等故云分也判彼二教不攝此者此經首
末所說染淨等法修證行相皆約圓明覺心假設方
便顯示修習始終無體但是覺明雖說空義亦但是
圓覺中離相義故非彼等所攝也第三門中判終頓
二教互相攝者流通文中佛自判云是頓教大乘也
如云知幻即離不作方便離幻即覺亦無漸次等文
首末意多如此攝終教者五名中第五名如來藏自
性差別又明顯息諸惑障勤修觀行階位勝劣皆全
是起信等宗也。

○第四分齊門　文三初標舉言染法本末者然染
淨法皆有本末今以淨法是返本還源之意故唯約
染法顯從本起末五重輪次之行相也將此五重為
秤斗度量諸經宗教分齊若不約所詮法之本末無
以驗能詮教之淺深此乃能量却是所詮所量却是
能詮也五重者如一樹木本末五重最初是根二是
樹身三枝幹四華葉五果實說得果實如最淺教故
展轉乃至辨得樹根如最深教也。

疏論中下二正顯二初明能量之法一心者論云所
言法者謂眾生心是心則攝一切世間出世間法依
於此心顯示摩訶衍義疏開二門者論云依一心法
有二種門云何為二一者心真如門二者心生滅門
(謂一如來藏心含於二義一約體絕相義即真如門謂非染非淨非生非滅不動不轉平等一味性無差別眾
生即涅槃不待滅也凡夫彌勒同一際也二隨緣起滅義即生滅門謂隨熏轉動成於染淨染淨雖成性恒不
動正由不動能成染淨是故不動亦在動門耳)是二種門皆各總攝一切法
(以真如門是染淨通相通相之外無別染淨故得總攝一切諸法生滅門者別顯染淨染淨之法無所不該故
亦總攝一切諸法也)疏一者心真等者論云心真如者即是一
法界大總相法門體所謂心性不生不滅一切諸法
唯依妄念而有差別若離心念則無一切境界之相
乃至唯是一心故名真如疏二心生等者論云依如
來藏故有生滅心所謂不生不滅與生滅和合非一
非異名為阿梨耶識疏三依此識下第三重也由真
如門但是一心不變之體非生起義故唯取梨耶識
展轉開也言覺者於中有本覺始覺也論云所言覺
義者謂心體離念離念相者等虗空界無所不徧法
界一相即是如來平等法身依此法身說名本覺乃
至依本覺故而有不覺依不覺故說有始覺疏不覺
者論云所言不覺義者謂不如實知真如法一故不
覺心起而有其念念無自相不離本覺猶如迷人依
方故迷若離於方則無有迷眾生亦爾依覺故迷若
離覺性則無不覺疏四依後義者由覺義是反本合
體亦非起末今此但論染法故唯依後義也論云復
次依不覺故生三種相與彼不覺相應不離云何為
三一者無明業相以依不覺故心動說名為業(業有二義
一動作義即此是也)覺則不動(反釋)動則有苦(二為因義由此招苦故也)果不
離因故二者能見相以依動故能見(依於一念之動轉成能見之相)
不動則無見(反釋由動故能見也見謂取境)三者境界相以依能見
故境界妄現離見則無境界(反釋)疏五依下論云以有
境界緣故復生六種相一種智相依於境界心起分
別愛與不愛故(於前所現相上不了自心所現故創起慧數分別染淨執有定性也)二
者相續相依於智故生其苦樂覺心起念相應不斷
故(謂依前分別愛境起樂受覺不愛境起苦受覺數數起念相續現前此明自相續也)三者執
取相依於相續緣念境界住持苦樂(上皆是前相續相也)心起
著故(是此執取相也謂於前苦樂等境不了虗無深起取著故下文云即此相續識依諸凡夫取著轉深
計我我所等也)四者計名字相依於妄執分別假名言相故
(依前顛倒所執相上更立假名是分別故楞伽云相名常相隨而生諸妄想故云依於妄執等也上來起惑自
下造業受報)五者起業相依於名字尋名取著造種種業
故(謂執相計名依此麤惑發動身口造一切業即苦因也)六者業繫苦相以依
業受報不自在故(業因巳成招果必然循環諸道生死長縛)當知無明能
生一切染法(三細六麤總攝一切染法皆因根本無明不了真如而起)以一切染
法皆是不覺相故(問染法多種差別不同如何根本唯一無明答染法雖多皆是無明
之業氣悉是不覺之差別相故不異不覺也)。

疏言諸下二明所量之教即正顯分齊也始從詮枝
末之教展轉漸深乃至詮於根源之教也詮法漸漸
近本教則漸漸幽深故言分齊疏唯業報者六麤最
後之二也人天之教但說造惡墮三塗修善生人道
天道勸修持戒都不明起業之本故云齊此疏小乘
唯後四麤者初二麤是法執小乘猶迷故唯齊此此
教猶未破之故所詮唯齊我執疏法相極於三細者
此三是賴耶三分彼宗但以此識為無始根本是一
切法所依故所詮法唯齊於此所說無明但在六七
識中都不明賴耶更有根本故不到前之三重若對
樹木五重之喻此唯知華葉尚未識枝幹何況樹根
問第二重是真如及梨耶識豈非彼教所說邪答彼
真如一向凝然無知覺隨緣之義與賴耶全別彼賴
耶又但是生滅遷變對此與如來藏和合具本覺之
梨耶不同故唯齊此三細三細即此論生滅因緣中
一向起染之識也。

△疏終頓通詮本末下正明此經
所詮分齊幽深終教法華涅槃之類頓教華嚴勝鬘
之類各數十部經所詮之義皆同於此但文有隱顯
故標終頓而攝此經疏即此下配屬經文言圓覺妙
心者普賢章經云善男子種種幻化皆生如來圓覺
妙心猶如空華從空而有幻華雖滅空性不壞眾生
幻心還依幻滅諸幻盡滅覺心不動偈頌云無始幻
無明皆從諸如來圓覺心建立(既云眾生無明幻心皆從覺心生起即知
正是論中最初之一心也)疏經標圓覺為宗本者正宗經文最初
云無上法王有大陀羅尼門名為圓覺疏說染淨等
者次前文云流出一切清淨真如菩提涅槃及波羅
蜜教授菩薩即淨法現起前云幻化無明從覺心生
即染法現起現起之言雖通染淨若從別義配者染
法云起淨法云現。

△疏文殊章末即真如門者文云
知是空華即無輪轉亦無身心受彼生死非作故無
本性無故彼知覺者猶如虗空乃至虗空性故常不
動故如來藏中無起滅故無知見故如法界性究竟
圓滿徧十方故疏如來藏差別者流通文內經有五
名第五名如來藏自性差別差別即生滅之義。

△疏
普眼一章即始本覺者文中分折身心根識塵境二
空觀及法界觀成便得無邊虗空覺所顯發等即始
覺也後云修習此心得成就者於此無修亦無成就
圓覺普照寂滅無二乃至諸佛世界空華生死涅槃
如夢眾生本來成佛等即是本覺也疏徵釋無明即
是不覺者文云云何無明善男子一切眾生從無始
來種種顛倒猶如迷人四方易處妄認四大乃至此
無明者非實有體如夢中人等(若離睡身即無別夢身正同論云若離本
覺即無別不覺)。

△疏淨業一章三細者此章說我人等相甚
深微細如前教起因緣中辨(前云菩提隱障是也)故文中云動
念息念皆歸迷悶何以故由有無始本起無明為巳
主宰又云則知我相堅固執持潛伏藏識遊戲諸根
曾不間斷(潛藏識者三細三細是藏識三分故也遊戲諸根即屬六麤中後意識論云分別六
塵故也)疏二麤者然此一章中雖標列我等相意乃通
破二執二障故文云厭流轉者(道諦)妄見涅槃(滅〔識〕)由此
不能入清淨覺(無上菩提)乃至動念(凡夫)息念(二乘)皆歸迷悶
(第一義愚)又云本起無明等釋曰既證二乘之理亦是迷
妄即知不唯我執及煩惱障又云障清淨覺尤顯是
所知障障大菩提文中別說四相了更有數番每說
過患了皆結云是故不能入清淨覺問既是通破障
執何得偏標我相答漸教中為初對凡夫外道偏說
我執後待漸漸根熟復與單說法執今頓教中對上
根凡夫根性雖利本來未聞無我之教由此便通破
二執二障也就中耽著生死義邊我相煩惱過重故
偏標名我成就種智義邊法執所知障重故偏結云
由此不能入清淨覺等始終尋究義意昭然故知修
多羅教誠宜意趣中求也。

△疏彌勒章至四麤者文
云一切眾生從無始際由有種種恩愛貪欲故有輪
迴乃至由有諸欲助發愛性是故能令生死相續欲
因愛生命因欲有眾生愛命還依欲本愛欲為因愛
命為果(通明執取相計名字相也前明根本無明二乘亦不能了即知不障出世今此雖偏標恩受貪
欲然非唯潤業亦是親發業之宿惑經文通含者意同上通詮二執之說也)由於欲境起
諸違順境背愛心而生憎嫉(躡上執取等二麤之因也若取意配者上是執
取相此是計名字相也)造種種業(第五起業相也)是故復生地獄餓鬼
(第六業繫苦相)次說修善生人天修捨(捨即禪定)便現有為增上
善果(上二界)皆例此配故云即後四麤。

疏是知下三結成幽深言極盡五重者一一如注所
配諸教分齊深淺歷然淺不至深深必該淺故具攝
也然雖攝五而偏顯第二第三重也首末備明覺不
覺義而皆拂迹謂覺於不覺歸心真如故正當終頓
二教。

○第五所被門者謂此經所詮境界既說如上未委
何等根機而能信解修證法既幽深應非我分恐遲
疑於此故辨此門。

文二初開章疏初謂下二正辨
二一明料簡二一揀非器言樂著等者經云迷於一
實隨名相名相執故我塵生今照我塵無自性迴向
無住涅槃城且圓覺非相故不可思又非名故不可
議是故著名相者不能入也故下文云何況能以有
思惟心測度如來圓覺境界如取螢火燒須彌山終
不能著疏以文為解者清凉云乖實非器謂如言取
文超情至理法不入心故十地論云隨聲取義有五
過失一不正信二退勇猛三誑他四謗佛五輕法疏
滯行位者清涼云守權非器謂三乘共教諸菩薩等
隨宗所修行布行位不信圓融具德之法故出現品
云設有菩薩無量億那由他劫行六波羅蜜不聞此
經或時聞巳不信不解不順不入不得名為真實菩
薩良以有作之修多劫終成敗壞無心體極一念便
契佛家又云積行菩薩曝鰓鱗於龍門疏高推聖境
者清涼云夫機差教別聖旨深玄且以淺為深有符
理之得以深為淺有謗法之愆以遠為近則有益於
行人以近為遠則疑法非我分諸佛設教貴在俯就
物機後輩學人苦欲高推聖境儻失大利豈不傷哉
況纔生王宮貴極臣佐寧同撥亂之主備歷艱辛者
哉初心契於覺海豈有邊涯猶微滴入於天池齊無
終始故經云發心畢竟二不別如是二心先心難。

△
疏情尚下肇論不真空品中破三家異論於中破本
無宗云本無者情尚於無多觸言以賓無故非有有
即無非無無即無釋曰上皆是先敘所計也賓客也
客皆向主今立本無之人言皆趣向於無爾雅云賓
服也情中賓服於無也故說非有之義亦但云是無
說非無之義亦云是無意云無亦無名非無故知觸
言賓無也論次破云尋夫立文之本旨者直以非有
非真有非無非真無耳何必非有無此有非無無彼
無此直好無之談豈曰順通事實即物之情哉釋曰
不言非有無却此有非無無却彼無也今此疏云空
者尚輕於無輕過尚揀况於重乎良由此經宗於淨
覺覺非空有故情尚空者非器上句云情尚者心之
所尚下句云觸言者語之所尚心口皆乖圓覺故云
非器疏自恃天真等者天真是自然之義意云我自
然是佛何用更求佛煩惱自然元無更何所斷即此
經中任病也文云我等今者不斷生死不求涅槃涅
槃生死無起滅念任彼一切隨諸法性欲求圓覺(意云
本無生死元是涅槃故一切任彼但逢飯即䬸遇衣即著諸好惡事一切不知任運而行信緣而活睡來即臥
興來即行東西南北要處即去)彼圓覺性非任有故說名為病(釋曰佛破
此念也謂設令善惡不拘但名無記之性七賢豈是大道四皓寧為聖人尚昧欲天焉冥覺體慤云行人至此
溺水沈舟宜自警懷勿霑斯病故起信問云上說法界一相佛體無二何故不唯念真如復假求學諸善之行
答曰譬如大摩尼寶體性明淨而有鑛穢之垢若人雖念寶性不以方便種種磨治終無得淨如是眾生真如
之法體性空淨而有無量煩惱垢染若人雖念真如不以方便種種熏修亦無得淨今云天真者即真如也進
習者即求學諸善行也彼意云性天然是真是佛何假更修故非器也輕者輕他人進習厭者自厭倦進習也)。

疏固執先聞者且四弘誓云法門無邊誓願學者意
恐得少為足欲令求法不懈善財徧謁是此意也況
佛教權實多門若先聞權後聞實便執先權說不信
後實說失大利也如人先擔麻後遇金藏力不能總
擔又惜前功不能棄却便不取金也是故經云所未
聞法聞之不疑是為希有華嚴十地品說第三地菩
薩行相云若聞一句未曾聞法聞之生大歡喜勝得
轉輪聖王位若得一偈未曾聞法能淨菩薩行勝得
帝釋梵王位住無量百千劫若有人言我有一句佛
所說法能淨菩薩行汝今若能入大火坑受極大苦
當以相與菩薩爾時作如是念我以一句佛所說法
淨菩薩行故假使三千大千世界大火滿中尚欲從
於梵天之上投身而下親自受取況小火坑而之能
入然我今者為求佛法應受一切地獄況人中諸小
苦惱菩薩如是發勤精進求於佛法如其所聞觀察
修行此菩薩得聞法巳攝心安住於空閑處作是思
惟如說修行乃得佛法非但口言而可清淨疏如上
者總結上五類人也。

疏反上下二明是器謂雖尋文而本性離覩相而常
照心(反於著名相也)因該果海果徹因源(反於滯行位也)雖空不斷
中道了然(反於情尚空也)頓悟漸修(反於輕厭進習)求法不懈(反於棄金)
次第反前即是堪習此經器矣。

疏後普下二明普收二一通明皆益文顯疏謂宿下
二益有淺深故清涼大師說五所為一正為二兼為
三引為(說行布十地引權教中菩薩也)四權為(權示現為五百聲聞在座不見不聞彰小
乘非器令發大心也)五遠為今此但有三種(闕引為權為餘三如下配屬)謂
悟入者正為也悟謂悟解入謂證入華嚴中即善財
之類此經即觀行成就之文信解者同彼兼為也揀
悟解也隨言而解隨解而信曰信解矣又信揀邪見
解揀無明也熏成等者同彼遠為也此即新熏五性
義中第五無性人也謂凡夫外道闡提悉有佛性今
雖不信後必當入故出現品云如來智慧大藥王樹
唯除二處不能為作生長利益所謂二乘墮無為坑
及壞善根非器眾生溺大邪見貪愛之水然亦於彼
曾無厭捨今普收者即佛無厭捨之意也疏金剛喻
者華嚴第五十二云佛子譬如丈夫食少金剛終竟
不銷要穿其身出在於外何以故金剛不與肉身雜
穢而同止故於如來所種少善根亦復如是要穿一
切有為諸行煩惱身過到於無為究竟智處何以故
此少善根不與有為諸行煩惱而共住故又云設有
不生信樂亦種善根無空過者乃至究竟入於涅槃
此明謗雖墮惡由聞歷耳終醒悟故又云如日亦與
生盲作利益故。

○第六能詮體性門　疏能詮體者通明諸佛教法
乃至此經以何為體而能詮得無量事理等義文四
一中疏聲名句文者聲是教主言音名句文是聲上
屈曲詮表然大小乘宗各有三說一唯以聲為體二
唯名句文三通取四法今用通取也言音者謂佛唱
辭評論語音(宮商等)語路(語所行處)語業(語用)語表(令他生解)是也
名者次第行列也詮一切法自性(如云椀未詮金椀銀椀等別也)句
者次第安布也詮法差別文者次第聯合也與名句
為所依故疏體用假實相資者聲音是體聲上名句
文屈曲詮表是用又聲是色法中收是為實法(就世俗言
實也)名句文是不相應行中收非色非心但約色心分
位假立是為假法由前第一家說云唯聲為體其名
句文但顯佛教作用非佛教體(小乘中文)離聲無別名等
攝假實故(大乘中文)第二家云聲是所依非正教體但展
轉因故謂語起名等名等方能顯義(小乘中文也言展轉者如世上
人父但生子子方生孫聲如父名如子所顯義如孫故偏取親依為教體)此三離聲雖無
別體而假實異亦不即聲今以體從用故取名等(大乘
中文也謂假雖依實而不即實即知是假名等能詮非實聲能詮也)由上二義互有得
失故今取第三通收之義故云相資相資者若無其
體約何發用若無其用如何詮表是非得失若攝假
從實但取聲者如人汎然發聲或吟或叫不吐辭句
何所表顯說得何事若無聲者名等何依故云相資
也疏十地經云經云如空中彩畫如空中風相彼論
釋云風喻言音畫喻文字(即名句文)此中喻意不單取虗
空以無畫處空不為喻故不單取風畫以樹上風壁
上畫不將喻故正取空中風畫也(今引用者兼顯實教中聲等無自性
生起下唯識歸性之義也)。

△疏通攝所詮者瑜伽云諸契經體略
有二種一文二義文是所依義是能依如是二種總
名一切所知境界疏若不詮義文非教者釋通攝所
以且如經教中文字與人間書史文字都無差別若
不以說義理勝妙憑何生起真正信解起行證果外
教亦爾但雜亂寫出文字不排列安布連合詮顯事
義道理亦何名典教如玉篇切韻之徒豈屬詩書禮
樂故須通攝所詮也故華嚴云文隨於義義隨於文
二中疏前二者前隨相門二種也一即聲名句文二
即通攝所詮矣不離識者染淨萬法皆唯是識所變
也故經教亦然此義前後頻有解釋疏本影異者有
其四句一唯本無影謂即小乘教不知教法唯識現
故二亦本亦影即大乘始教謂以佛自宣說若文若
義皆是妙觀察智相應淨識之所顯現名本質教若
聞者識上所現文義名影像教三唯影無本即大乘
實教離眾生心佛果無別色聲功德唯有如如及如
如智獨存但以大悲大智為增上緣令彼所化根熟
眾生心中現佛色聲說法是故佛教但是眾生心中
影像(華嚴云諸佛無有法佛於何有說但隨其自心為說如是法)四非本非影即
頓教也非唯心外無佛色聲眾生心中影像亦空以
性本離故忘言絕慮即無教之教耳(佛言我從得道來不說一字汝
亦不聞)。

三中疏歸性者前則攝所變之萬境歸於能變之八
識今又攝所現之八識歸於能現之一心一心即是
真性故云歸性故起信云是故一切法從本巳來離
言說相離心緣相乃至唯是一心故名真如展轉推
尋經教真實之體極至於此禪門先祖有言心即是
經者良由曉會此展轉之義今有後輩棄却經教不
說但指於云心是經教實為帶累禪宗矣。

四中疏無礙者謂於前三門本末無礙方是圓了識
於教體說即前後法乃同時疏心境理事交徹相攝
者正顯無礙之相也心者唯識門也境及事者隨相
門也理者歸性門也交徹者謂正名句時必帶所詮
之義正唯識時即能詮所詮故交徹無礙也疏以一
心二門者釋交徹所以即論中所說依一心法有真
如生滅二門廣如前辨今以一心若無二門即失前
心境理事(事及心境皆生滅門理則真如)二門若非一心即不交徹
故由一心二門方得無礙。

○第七宗趣門　文二初通注當部所崇者崇是崇
重尊重好尚之義約典教法所言者即云當部所崇
所尚就人言之即云心之所尚就賓主談論時言之
即云語之所尚如前好尚無者觸言而賓無今判典
教故云當部疏趣者意趣趣向即心意所歸趣之處
謂凡是一切每偏宗一事必有意之所趣故注云宗
之所歸疏因緣為宗者謂古來諸德皆判儒宗五常
道宗自然釋宗因緣因緣有二一內二外外謂糓子
水土人時而茅得生泥團輪繩陶師而器得成內謂
十二因緣然外由內變本末相收為一緣起故佛教
從淺至深說一切法不出因緣二字然有四重一因
緣故生死成壞涅槃云我觀諸行生滅無常云何知
邪以因緣故二因緣故即空謂不自他共生等故無
生也三因緣故即假如鏡像水月之流緣會不得不
現四因緣故即中若言不從因緣即是定有定無斷
常二過故中論云因緣所生法我說即是空亦為是
假名亦是中道義(四句如次配前四重)涅槃亦說聲聞等四品
菩提皆由觀之而得故佛教之宗因緣收盡。

△注於
中有下謂約佛滅度後賢聖弟子相承傳習通大小
乘宗途有五一隨相法執宗即小乘諸師依阿含等
經所立以造諸部小乘等論二真空無相宗即龍樹
提婆依般若等經所立以造中觀等論三唯識法相
宗即無著天親依解深密等經所立以造唯識等論
四如來藏緣起宗即馬鳴堅慧依楞伽等經所立以
造起信等論五圓融具德宗即華嚴經也天親菩薩
造論立六相圓融義注今則法性者配屬此經也。

疏別明下二別二一總二一達理成行言心境空寂
者此有二意一約唯識釋境唯心變心外無境故空
既不執境即心無攀緣故寂空是空無義寂者但是
心識離喧動過患不是無也故唯識頌云此諸法勝
義亦即是真如常如其性故即唯識實性今注中略
而明之二約三性釋即今注也謂約徧計即心境俱
空故如繩上之蛇杌木之鬼但倒情妄見故文云知
是空華即無輪轉亦無身心受彼生死非作故無本
性無故若約依他即心境俱寂舉體即是圓成如鏡
中影不從外入不從內出見時不是新生不見亦非
滅去故云寂也故法華云諸法從本來常自寂滅相
又云世間相常住此皆非空無之義也故經云一切
空寂法是法寂不空注引當經可知疏覺性圓滿者
正是圓成真實性也心境既皆空寂無喧變全體便
是圓成覺性故注云由空寂故疏凡聖等者如注引
文文中說根識塵大世間諸法力無畏等出世諸法
皆云清淨不動徧滿法界故云平等平等者良由覺
性圓滿故云覺圓明故顯心清淨等又云覺性清淨
圓無際故當知六根徧滿法界等皆注所引中間之
文故注云乃至此乃由心境空故寂寂故覺圓圓故
平等也故以此為宗疏令修行下明趣也謂修行人
但悟心境空寂自然喪巳忘情情忘即等佛心等佛
為真觀行所言喪巳者文云亦無身心受彼生死又
云幻身滅故幻心亦滅等言忘情者由悟空寂平等
故也如注所引八不之文八不者具云覺成就故當
知菩薩不與法縛不求法脫不厭生死不愛涅槃不
敬持戒不憎毀禁不重久習不輕初學何以故一切
覺故餘如注釋。

▲疏又以下二依行證果鈎鎖相躡
謂以忘情等佛觀行速成為宗令惑業銷滅等為趣
也應先問修觀行成意何所趣答意令惑業乃至安
樂自在惑業銷滅者文云身心客塵從此永滅永絕
輪迴者知彼如空華即能免流轉等起大神用者初
靜一身至一世界覺亦如是等安樂者便能內發寂
滅輕安(禪定樂也)又云三事圓證故名究竟涅槃(經說涅槃是安
樂義)自在者永得超過礙無礙境煩惱涅槃不相留礙
上所引者皆是觀成功用等文故指為修觀行意之
所趣也每云等者引文不盡故等取巳次之文若能
備引即檢經文。

疏別者下二別由五雙之法各有相對不同之義對
前總意故標云別若據展轉鈎鎖乃至起大神用但
是竪窮一段始終之意亦不異前也則是展前令法
義廣疏教義者問若宗此經一部令他勞苦學之有
何意趣答本圖曉會經中所說覺心染淨迷悟本末
同異義理意旨不為文字事業是其趣也論中亦云
畢竟不可說相而有言說者當知如來善巧方便假
以言說引導眾生其旨趣者皆為離念歸於真如疏
事理者捨前言教但約所詮之義論之所詮復有事
理也問修心息妄不在事緣經中所說義理何必苦
分張門戶說本說末云妄云真有悟有修五性四位
三觀諸輪四相四病等邪答雖約種種意在顯理謂
所說錯謬過患者意令知而離之離過則合理中下
根性猶難頓知頓離故本末相對迷悟相翻遂成種
種論其旨趣但為顯理也疏境行者境即所觀真理
對能觀之智故云境也謂於前對中又捨事不論但
論觀理自有能觀所觀也問真理一味無增無減無
益無損何必宗之答夫心無定相對境隨緣若觀差
別之境即成分別之心若觀一味真理即成無分別
智無分別智方名觀行故今觀於理者意在觀行成
就不在所觀之理也疏行寂者問勝天王般若云一
行三昧者遠離思量過覺觀境淨名云不觀是菩提
離諸緣故且生心動念即乖法體何必起行況真理
即是自心何乃將心更觀真理故此答云宗觀行者
意在絕觀何者且多為染習觸境生心若不修觀行
則情計紛然愛憎交起如何遠離思量如何離諸緣
等縱令強抑妄心直得念想不起亦是增長無明豈
得定慧平等故須觀一切法如夢如幻本來空寂方
悟能觀亦空自然能所兩亡心境俱泯泯然無寄行
起解絕疏寂用對者問既能觀亦泯即一切皆絕利
益有何勝矣豈不以虗設功夫都無所獲邪答起大
神用是勝益也問何以都泯功能却得神用自在答
如塵盡鏡明鏡無心而無像不現離幻即覺覺無心
而無所不應理例昭然法爾如是疏此五下相由之
意易知可詳而說之。

○第八修證門　文二一正明本義四一躡前標後
初二句躡前七門七門皆論佛之言教教詮於義約
教解義但是聞慧之境設依義觀察思惟亦唯思慧
之境皆未是忘緣寂照若上上根智即言忘言即相
忘相此不復論今為中下之流須開忘機寂志之方
便發慧契證之玄門故自古西域東夏承上巳來有
斯宗也下二句標後言忘詮等者意如上釋詮量揀
擇之謂也詮即能詮之教忘者即周易略例中將言
顯象得象忘言以象顯意得意忘象如以筌蹄取魚
兔等(序中巳釋)復有其門者不必事須攀緣經論自有默
傳心印之門也。

疏故以下二正敘修證三一敘宗師以心傳心者是
達磨大師之言也因可和尚諮問此法有何文字教
典習學大師答云我法以心傳心不立文字謂雖因
師說而不以文句為道須忘詮得意得意即是傳心
歷代不絕者乃至今日也此上二句由且是以法標
舉疏自佛囑下從此始是正敘也付法藏經中說佛
化緣將畢垂當滅度告大弟子摩訶迦葉汝今當知
我於無量阿僧祇劫為眾生故勤修苦行一心專求
無上勝法如我昔願今巳滿足今者將般涅槃以此
深法用囑累汝汝當於後敬順我意廣宣流布無令
斷絕迦葉白言善哉受教我當如是奉持正法使未
來世等蒙饒益惟願世尊不以為慮是故如來滅度
之後摩訶迦葉次宣正教結集法藏化諸眾生其所度
脫永不退轉(云云)即迦葉當第一故云佛囑迦葉也
(然禪經序又云此是阿難曲承音詔遇非其人則幽關莫闢罕窺其庭若能得意忘言則途中授與據此
則佛囑阿難又智論說阿泥樓豆語阿難言世尊首付汝法汝今愁悶失所付事又佛般涅槃時迦葉不在亦
合是阿難今此經及傳記述法眼相付皆以迦葉為初祖者應是先受佛密付囑然往山中後佛臨涅槃再囑
阿難令遇迦葉當佛法主及令阿難同結集法藏故或云迦葉或云阿難矣)疏展傳于今
者從迦葉巳下西域二十八祖此方七祖相承傳法
不絕謂迦葉臨欲入雞足山以最勝法付囑阿難為
第二阿難臨滅付商那和修為第三優波毱多第四
(度人無量石室籌蒲時號無相好佛自此巳前所傳之法皆具禪教律三藏自此巳後律教別行橫分五部傳
法之者唯傳禪門及經論乃至二十三代師子尊者)提多迦第五彌遮迦第六
(多聞博達有大辯才)佛陀難提第七伏陀蜜多第八(德力甚深智慧廣大
國王信邪躬持赤幡請諸論主論義論主皆屈王自論亦屈遂改邪心)脇尊者第九(胎中
六十年生即髮白厭世出家勤苦修道未曾以脇至席而臥善說法化生)富那耶奢第十
(智慧深邃多聞博達化度無量說諸法空馬鳴慢心誓斷舌以難耶奢耶奢立二諦義鳴即歸投)馬鳴
菩薩第十一(作妙伎樂降諸伎人於樂音中演說諸法苦空無我貴賤出家時遇外國兵圍
索九億金錢王以馬鳴與之方退化度無量造甘蔗論十萬偈又造起信等論善能開誘)毗羅尊者
第十二(造無我論足一百偈此論至處無不摧魔)龍樹菩薩第十三(豪貴家生
通四圍陀天地圖讖因與三友作妖術敗出家誦盡閻浮經論自謂為一切智人大龍愍之接入海宮悟巳還
出化國王婆羅門外道無數造論數十部入室閉戶經日弟子破戶看之巳禪蛻而去也)迦那提婆
第十四(智摧異學博識辯才壇名天下出左眼與神誓求發言得人信受化邪見王及邪黨皆令出家
以免斬頭之誓外道弟子由恨後破其腹而終)羅睺羅第十五僧伽難提第
十六(付法訖至一樹下手攀樹枝而滅諸羅漢欲移屍不得以諸象力挽之不動遂就樹下焚之身盡樹
更蓊鬱)僧伽耶舍第十七鳩摩羅駄第十八闍夜多第
十九婆修盤陀第二十(通達一切修多羅義分別宣說廣化眾生今疑此是天親
未敢為定)摩拏羅第二十一鶴勒那夜遮第二十二師子
尊者第二十三(遊化至罽賓國國王邪見壞寺殺僧尊者付法巳告眾令散後王問空義
斬頭無血香乳流出自此巳後傳法者唯傳心地應緣惡王之難矣)舍那婆斯多第二
十四優波掘第二十五婆須蜜第二十六僧伽羅叉
第二十七菩提達磨第二十八(是南天國王第三子少小出家依師下悟
如來禪三乘三藏無不曉達然志在妙理冥心虛寂於南天大作佛事觀此土有大乘種又作是念東震旦國
佛記後五百歲般若智燈運光於彼遂囑弟子〔般〕若蜜多羅住天竺傳法不絕自身遂來漢國也)達磨
至此方當第一(初至梁朝機緣未合過至魏朝遇慧可斷臂授法并一領袈裟以充印信
定其宗旨語可曰漢地得入聖位者與金剛楞伽相應又曰我法至六代後命如懸絲大師門下又傍出道育
及尼總持)慧可第二(博學經史高節至道鄴都化導三十餘年遭難非命年一百七)僧璨
第三(付法了佯狂託疾後於〔峴〕山齊場樹下立而終焉)道信第四(長坐脇不著席敕追
不入傍出牛頭一宗乃至徑山)弘忍第五(少小事師後居馮墓山廣開教法學徒千萬時號東
山法門於中久在左右見解明利者即荊州神秀潞州法如襄州通資州智詵越州義方華州慧藏蘄州顯揚
州覺嵩山老安等十人大師記云各堪為一方師後有嶺南盧行者年二十二來大師門下令為眾舂米八箇
月因呈偈了性遂付衣鉢令歸嶺南傳法自此便有南北二宗也)慧能第六(歸嶺南十七年
後方始出家印宗法師請開禪法神龍元年敕請不入)神會第七(頂異凡相骨氣殊眾聦辯
難測先事北宗秀三年因秀奉敕追入遂往曹溪門下答無住為本見即是性杖試諸難夜喚審問兩心既契
師資道合後又北遊廣其聞見上都受戒景龍年中却歸曹溪曹溪知其純熟遂密授語緣達磨懸記六代後
命如懸絲遂不令法衣出山和尚行門增上苦行供養密添眾瓶斫氷濟眾負薪擔水神轉巨石然燈殿光誦
經神衛律窮五部禪感紫雲因洛陽詰北宗傳衣之由乃滑臺演兩宗真偽便有難起開法不得然能大師滅
後二十年中曹溪頓旨沈廢於荊吳嵩嶽漸門熾盛於秦洛普寂禪師謬稱七祖二京法主三帝門師朝臣歸
崇敕使監衛雄雄若是誰敢當衝嶺南宗途甘從毀滅法信衣服數被潛謀傳受碑文兩遭磨換荷澤親承付
囑詎敢因循直入東都面抗北祖龍麟虎尾殉命亡軀俠客縣官三度幾死商旅縗服百種艱難達磨懸絲之
記驗於此矣因淮上祈瑞感炭上生芝草士庶咸覩遂令建立無退屈心又因南陽答王趙二公三車義名漸
聞於名賢天寶四載兵部侍郎宋鼎請入東都然正道易申謬理難固於是曹溪了義大播於洛陽荷澤頓門
派流於天下然北宗門下勢力連天天寶十二載被譖聚眾敕黜弋陽又移武當郡至十三載恩命量移襄州
至七日又移荊州開元寺皆北宗所致也然彼宗主必無此心蓋是門下凡愚競於彼我也至乾元元年四月
後頻告門人令數問法再三深歎無為一法五月十三日中夜示滅年七十有五二年遷厝於東京龍門置塔
寶應二年敕於塔所置寶應寺大曆五年敕賜祖堂額號真宗般若傳法之堂七年敕賜塔額號般若大師之
塔貞元十二年敕皇太子集諸禪德楷定禪門宗旨遂立神會禪師為第七祖內神龍寺敕賜碑記現在又御
製七祖讚文現行於世緣第七代是中興之主故具敘之)從第七代後不局一人
法宗既立普令霑洽初且局者順世規矩世諦之法
多止於七經教亦然如此方七代先亡或令持念一
七二七乃至多七請僧之數亡人齋數每事皆七乃
至祖有七佛國有七廟之類也儀式既成故各令流
布疏燈燈者維摩詰言我法名無盡燈譬如一燈然
百千燈瞑者皆明明終不盡且如第七祖門下傳法
二十二人且敘一枝者磁洲法觀寺智如和尚俗姓
王磁洲門下成都府聖壽寺唯忠和尚俗姓張亦号
南印聖壽門下遂洲大雲寺道圓和尚俗姓程長慶
二年成都道俗迎歸聖壽寺紹繼先師大昌法化如
今現在當代法主兩歸心。

疏然所下二敘法要謂巳列能傳之人今正敘所傳
之法也文二初總標如文疏無定下二別釋二初釋
定慧一對然定慧正是所悟修之道頓漸是修之儀
式所修之道有正有助定慧是正道餘萬行皆是助
道助定慧故故華嚴云譬如有力王率土咸戴仰定
慧亦如是菩薩所依賴諸教非一悟修是解行頓漸
通於悟修無定巳下明互闕之失謂無定之慧慧是
狂慧如風中燈如搖動水無慧之定定是愚定如悶
絕無心如枯杌無識又偏修定增長無明偏修慧增
長邪見故涅槃云聲聞定力多故不見佛性菩薩慧
力多故見不了了此二雙運下等學之益亦如涅槃
說也兩足尊者福智圓滿定是福體慧為智本故也
止觀者天台有大止觀十卷小止觀二卷二卷者序
云止乃伏結之初門觀是斷惑之正要止是長養心
識之善資觀是照察神解之妙術止是禪定之勝因
(由止萬緣故心定也)觀是智慧之由籍(由觀察諸法故慧力成就)。

▲疏其頓
下二釋餘兩對初一句標然悟與修皆通頓漸又悟
有解悟證悟修有隨相離相謂初因解悟依悟修行
行滿功圓即得證悟此為真正若各隨根悟及諸師
友方便施設先後無定疏有八對下當配之。

疏頓悟漸修為解悟者初對也如慧日頓出霜露之
惑漸銷又如孩子初生六根四肢百節頓具(喻性上恒沙功
德也)乳哺飲食養育漸漸成長出身入仕(喻萬行資莊報化圓滿也)
此悟在初故屬解悟悟後之修即具隨相離相理事
雙修(若未悟而修即著相)故功行圓滿必有證悟即屬後對疏
漸修頓悟下後三對證悟也初言漸修頓悟者此有
二意一者即前悟解之漸修修極故證二則從初便
漸修如諸聲聞等因四十年前漸修三乘教行故靈
山會中聞法華經疑網頓斷心安如海授記成佛如
人伐木千斧萬斧漸斫倒即一樹頓倒又如從邊遠
之境入於京都數月步步漸行入大城門之日一時
頓到故天台大師數年修鍊百日加功用行忽然證
得法華三昧旋陀羅尼門於一切法悉皆通達即其
事也北宗漸教意見如此然多入二乘之境難得圓
證故疏頓修漸悟者雖聞圓教信證圓法根性遲鈍
不得頓悟雖不頓悟而樂欲情殷深崇頓理頓發大
心頓絕諸緣頓伏煩惱由此加行漸漸得悟悟即是
證不唯會解如人磨鏡一時徧磨一面終不從一分
一寸致功然塵埃則漸漸而去(漸淨)明相則漸漸而顯
(漸照)又如學射初把弓矢便注意在的(喻發無上菩提心也)不故
作親疎遠近節級(不先發十信次十住等也)然不免經千百日射
億萬箭方漸漸親近乃至百發百中疏漸修漸悟者
謂信本性圓滿而猶計有業惑障覆故勤拂磨鏡塵
漸悟心性如注所引喻也足履喻修行所鑒喻證悟
也(若對下頓斷煩惱斬絲之喻此如斬竹節節不同也)疏並為證悟者總結上
三對也疏若頓悟頓修下三對悟修皆頓但以或互
先後或同時故成解證之異初標頓悟頓修以斬染
綟絲為喻者斬如頓悟煩惱本無即名為斷如一綟
之絲不勝一劒而頓斷故(此是荷澤所舉之喻)染如頓修頓稱
性上恒沙功德念念無間而修如染一綟之絲千條
萬條一時成色故清涼大師心要云心心作佛無一
心而非佛心處處道成無一塵而非佛國又行願疏
云行即頓修位分因果皆是頓修之義疏謂先悟後
修等者初對也如注所釋謂由頓了身心塵境皆空
故不著諸相不證心性心性本不動故又由頓了恒
沙功德皆備故念念與之相應名為合道由悟於先
故當解也疏先修後悟等者次對也謂由頓絕諸緣
等(云云如上所引)故得心地豁開以根欲勝故不同前頓修
漸悟也注以修如服藥者一服頓喫良藥也悟如病
除者忽然得汗四肢百節一時輕涼也不取漸漸平
復之意以悟在後故當於證然此證解亦無二相疏
修悟一時通解證者後對也謂以無相為修分明為
悟悟即慧也用也修即定也體也荷澤云即體而用
自知等注中取意引心要也具云無心於忘照則萬
累都捐任運以寂知則眾行爰起今但各取上句故
一悟一修心要又云一念不生前後際斷(即頓修也)照體
獨立物我皆如(即頓悟也)荷澤云一切善惡都不思量言
下自絕念想(修也)正無念想心巳自知(悟也)疏即通解證
者此有二意一者如上釋云證解亦無二相故二皆
通謂即證即解即解即證二者或是證或是解謂頓
了頓息即為解悟頓盡頓覺即為證悟如大夢覺覺
名頓覺夢必頓盡故(如佛地論說下當具釋也)疏若本具下第八
一對也結云通解證也亦含二意如次上說初義可
知後義應釋約解釋者但取無漏本覺為悟不加覺
了之心但取性上功德為行不待息心為行注中飲
字得字皆喻與之相應約證釋者即始覺合本之時
無別始覺之異故華嚴宗說新成舊佛舊佛新成成
時但是本本之真不見新新之相悟修皆爾故華嚴
說成佛時必與一切眾生同體俱成又云成與不成
無差別者正由不取新成之虗相也。

疏此圓下三會此經也文有標釋釋中但檢教起因
緣門中及下銷文處取相應之義敘之今亦不能重
述然此中言證但取觀行相應之時現量所見即名
為證不必聖果。

疏此等下三通妨難謂有難云前權實對辨巳廣明
頓漸等教何得今又重說故為此通也。

疏苟得下四結勸修言皆成定慧者謂定慧有有作
無作自性三種不同故頓與漸皆相當也故荷澤說
三種三學有作三者約諸惡不作等(云云)無作三者
妄心不起是戒無貪瞋惱嫉等也本無妄心是定(無思
覺等)知心無念是慧(不落無記空也)自性三者謂空寂照(如次配之
空是離四相絕百非之義故配戒也餘二可知)言妄想者無定之慧也言無
記者無慧之定也此但是冥冥無所揀擇而為無記
不唯揀於善惡說無記也言審而修之者此門意在
於行不圖知解而巳故勸云修之不云學之此第八
門多依清涼大師奉勅所製華嚴疏懸談十門中修
證淺深門及諸宗禪門諸經禪要而敘之。
圓覺經略疏之鈔卷第四

圓覺經略疏之鈔卷第五
圭峯蘭若沙門宗密於大鈔略出

○九通釋名題　疏二初正釋經題言通釋者以題
目包含一部之文故云通也文三疏上五下一配屬
法義言法義者凡欲解了經論先須明識法義依法
解義義即分明以義照法法即顯著今時聽學之人
但求文義不尋法體亦不原此義是何法上之義若
禪學者但欲認取一法認得即休更不推斥諸佛本
末之說菩薩性相之釋故今具與配之故論中欲顯
大乘深隱性相道理先開此二論云摩訶衍者總有
二種一者法二者義法指一心義開三大正同此也
(論云所言法者謂眾生心此是如來藏心也即圓覺在纏之名)然諸佛菩薩所說大
乘一切差別義理皆約本心說之不曾有本心外別
說一法故論云依於此心顯示摩訶衍義(心即眾生心也聖人
既依此心顯之我等即依於此心求之不應文字語言中求也)今經題十一字中有
兩重法義如文配之疏圓覺是法者正宗之初佛自
標本唯立圓覺(文云無上法王有大陀羅尼門名為圓覺流出一切等)中間處
處牒前起後標結指陳一一只言圓覺更不言大方
廣也(文云如來因地修圓覺者又云聞此圓覺云何修行又云種種幻化皆生如來圓覺妙心如此
文例有三五十節)疏云大方廣是義者是起信中體相用三
大也如下所釋疏下六字下配能詮中法義也於六
字中上五字緣是比對諸經歎此經殊勝結為題目
故總屬能詮句攝屬於義用意言此圓覺一部經是
修多羅藏中了義之經也經之一字正目此一部名
句文字故配於法即教法也。

疏經有下二標廣存略言五名者標廣也流通分中
文云此經名大方廣圓覺亦名修多羅了義亦名祕
密王三昧亦名如來決定境界亦名如來藏自性差
別義如下釋疏首題唯二者存略也宗本即圓覺是
法體用即大方廣是義故云法義之宏(宏者大也)綱(綱者網之
所依尚書云若網在綱有條而不紊紊者亂也)詮是修多羅即言也旨及功
德是了義即象也了義之言揀勝餘經故皎是至明
義鏡者可辨妍媸好惡喻此經能楷定邪正大小權
實疏事周下雙結廣略之意。

疏大等下三隨文解釋二一釋所詮五字三初三字
二字對二一釋三大二初總標謂大是圓覺體性方
是圓覺德相廣是圓覺業用故言三大。

△疏大者下
二牒釋三一釋大字疏揀小之大者百法論題云大
乘百法明門論彼疏云大以揀小為義乘以運載得
名故今云爾疏先於諸法者儒道二教所說人畜
草木萬物以天地為先天地又以混沌一氣最為其
先故立元始之號又老子云有物混成先天地生意
云天地人畜萬物皆從混沌而有今正教所明則天
地人畜是別業所感所感能感皆從自巳妄識之所
變起則以妄識為先妄識由迷圓覺真心故有則以
圓覺為先故下經云種種幻化皆生圓覺妙心至於
虗空亦從識變當知唯有圓覺是最先之義故云先
於諸法也若約本末無礙真妄融通則無先無後今
就迷真起妄依本起末之義故云先於諸法也是義
勢之先後非時候之先後也由是最先故稱大也如
人最長以生在先故稱為大不約身量說大小也疏
涅槃經云者引經證常義是大義也常者即豎窮初
際也即彼經第三名字功德品佛告迦葉是經名為
大般涅槃上語亦善(云云)乃至所言大者名之為常
如八大河悉歸大海(云云)今但取其大字約體不變
故名為常以性自有非造成故故生公疏云若尋其
趣乃是我始會之非照今有照不在今即是莫先為
大既云大矣所以稱常疏橫者此約分量以說大也。

疏涅槃又云者即彼經第五如來性品云佛告迦葉
所言大者其性廣博猶如虗空復是別義謂第二十
三又云譬如虗空者喻真解脫真解脫者即是涅槃。

△疏方者下二釋方字文顯。

△疏廣者下三釋廣字
言本有過塵沙等者即論云從本巳來性自滿足一
切功德所謂自體有大智慧光明義故(云云)乃至具
有過恒沙等妄染之義對此義故心性無動則有過
恒沙等諸淨功德相義示現(一一翻對故染淨皆過恒沙)釋曰今
改云塵沙者一則避於國諱二則展數更多謂抹世
界為塵一塵為一德用故云多也沙則恒河中所有
沙數疏云潛興密應者以凡夫位中此妙用亦非斷
無但凡夫日用而不知故云潛密故論云能生一切
世間出世間善因果故(不善違真是所治故非其用也問若爾應離於真答以迷
真故不得離真以違真故非用也)既亦生世善則凡非無也故華嚴
說菩薩及一切眾生心中念念常有佛成正覺疏無
有休息窮盡者通論用無窮盡不揀凡聖但取性上
本有此德若就聖位如涅槃經說大般涅槃能建大
義芥納須彌乃至結云善男子菩薩摩訶薩住大涅
槃則能示現種種無量神通變化是故名曰大般涅
槃問華嚴題亦云大方廣與此同異答配屬三大則
同釋義隨宗則異華嚴疏釋大云一切相用皆同真
性而常徧故持則雙持性相具十玄門軌則一切諸
法一一皆能生解故藏和尚於一塵中說百門義述
成兩卷廣則能包能徧相即相入重重無盡一一對
此同異可知。

疏圓覺者下二釋法體六初標定於中初一句正標
次若不下為顯指體則知向來只說圓覺廣大軌持
等也疏圓者下二正釋具如前釋序中彌滿清淨等
文也疏故論下三引證證覺照無諸分別之義疏釋
曰下四顯位顯離念之言不待聖位疏故知下五釋
成如文疏下文下六證成其義不異序中所說然此
圓覺於諸經中隨宗名別涅槃經但約凡夫身中本
有此性悟之修之決定成佛故名佛性法華經約稱
讚唯此一法運載眾生至於寶所餘乘不能餘法皆
劣故名一乘妙法淨名但約住此性者神變難量非
口可議非心可思故名不可思議解脫金剛但約此
性顯發能破煩惱故名般若餘類可知皆圓覺門中
差別之義良由未決定的顯無明本無眾生本佛故
雖神用繁廣勝德無邊不得標題直名圓覺禪門離
念無念亦是此中拂迹遮過之意然以心傳心密意
指授非今簡牘所論且約形言對此辨矣。

疏或唯下二四字一字對二初總標法義言唯覺是
法者且如世虗空亦能圓滿唯有靈覺世無與比故
唯此是法故經中或但云覺徧十方界又云依幻說
覺亦名為幻若說有覺猶未離幻說無覺者亦復如
是又云一切覺故又云皆是覺隨順又云非覺違拒
諸能入者有諸能入非覺入故又云證覺般涅槃又
云是則名為淨覺隨順又三觀皆云以淨覺心如是
等文非一不定言圓唯覺一字不改故知是法況圓
字是義下釋昭然疏意言下二舉法釋義初四字舉
法餘皆釋義也文中作三重相對釋此四字文三一
間隔對謂廣大者一與三對方圓者二與四對故云
間隔間隔釋者為取體用為一對義理為一對也理
是楷定之宗源宜云方正義是說釋之所以宜云圓
滿故便取為對也疏亦可下二相次對謂束四字但
為體用一對也疏又上下三總別對言三字別者是
體相用三大義也意明巳下挾法義以彰總別意云
覺是能具三大是所具三大備足是為圓矣疏是則
下三總歎而結可知。

疏後能下二釋能詮六字三一配屬云總指諸經者
即三藏中一修多羅藏也意云此圓覺是修多羅藏
中了義之經非於二藏中而歎也引文云眼目者釋
成題中了義也眼目是開決顯照分明之義故疏修
多下二正釋三初釋三字此義具在前第二藏攝門
中解釋竟要更重說即撿敘之。

△疏了義下二釋二
字二初直銷文決擇等者順釋非覆等者反釋謂決
擇說故非覆相說(若但說生滅因緣是覆真空實相但說無我是覆真我之相但說一
切皆空即名至道是覆靈覺本智之相及性上恒沙德相故非決了反此故名了義也)究竟說
故非密意說(佛說無我本意密顯真我說諸因緣生法密顯恒沙性德說一切皆空密顯真
如本覺為恐隨言生著且泯息其念故非究竟也)顯了說故非含隱說(佛所說權
教一一皆含真實究竟之法但未顯言故云隱也今顯圓滿清淨覺性故云顯了也)。

疏然諸下二釋行相二一徵起如文疏清涼下二正
釋二一約師釋二一指教就理俱為了義(佛意及圓器皆稱理
故俱了也)順宗者在東宮時敕使蘇明俊至清涼山問和
尚諸經了義和尚製述以牋引而答之約十餘紙今
撮機要而引用矣疏本為一事者則法華經意為開
示悟入故出現於世如懸談教起因緣中說。

▲疏今
約下二對機開教有了不了於中二初標定謂淨名
等四依中之一也餘三依者謂依義不依語依智不
依識依法不依人。

△疏不了下二判教二初約大小
判疏大乘下二約權實判皆如懸談權實對辨中廣
說(正在西域兩種三時教中及前性相十別中)一極者會三時歸之一也玄
是法鑪是喻智是法海是喻羣象萬流皆含法喻謂
玄妙之理鎔融森羅萬象染淨事法而為一味之法
如以炎鑪鑄冶千萬金之器像而為一味之金又總
攝無量流類差別之智但是一實相智如攝百川萬
流為一大海餘皆可見。

疏又大寶下二約教釋據所引經文中初佛且徵起
後自牒釋牒釋中了不了相對明之有其四對然每
對中不了行相多與大小乘法相宗中相應了義即
與法性宗終教及頓教相應今且指出此經符合佛
判了義之語證成題目兼對揀不了義教可審詳而
說之第一對中言世俗者即小乘一藏唯說俗諦雖
云四真諦望於真如還成世俗法相一宗經論亦多
說世俗少說勝義即明是不了義也言說勝義者據
唯識疏四重二諦總有八諦初一諦唯俗不真最後
一諦唯真不俗所謂勝義勝義即是圓覺下文云圓
覺流出一切清淨真如涅槃故所流出者亦是安立
真如對此還成世俗第二對中說業煩惱者此等亦
是相教廣明相教中說真性處百分無一從多而說
屬不了義云說煩惱業盡者亦與此經相應此經云
永斷無明又云此無明者非實有體又云知是空華
即無輪轉亦無身心受彼生死是煩惱業盡之義第
三對中云說厭離等者正是二乘宗也法相宗中於
斷障證真轉識成智亦是此流類也言生涅無二此
經說涅槃及種種幻化皆生覺心即二法同源正是
無二義也又云生死涅槃如夢及不厭生死不愛涅
槃等皆同此矣第四對中言種種文句差別者即法
相宗漏無漏為無為一切定別是也云甚深難見難
覺者由差別即無差別故難見也此經云有思惟心
測度圓覺如取螢火燒須彌山終不能著即是難見
難覺之義故疏結判云皆圓覺相當也是佛自揀故
不應疑。

疏經者下三釋經字言如上釋者藏攝中釋也。

疏問修下三通妨二一正通問意可知答云對總歎
別者總者指一修多羅藏別即經經各殊今別歎此
一部是修多羅藏中了義之經如歎勝人云是人中
人或讚佛云天中天等也疏亦如下二舉例可知。

二別明翻譯中疏云覺救者此三藏以悲智為名也
覺謂覺悟救謂救迷又覺者覺法救者救世(起信歸敬偈謂
佛云救世者)謂覺悟真法救世羣迷故名覺救疏北印度
者天竺國有五印度四方及中此是北也印度罽賓
皆未詳唐語白馬寺後漢明帝時梵僧摩騰竺法蘭
等將白馬駝經到洛都帝令造寺報白馬恩此則天
下寺之祖禰也在舊洛城東去今洛城二十里余亦
曾到騰蘭白馬梵經初到元由廣如別卷疏一部者
目錄云二十八紙或一卷或兩卷不載年月者目錄
云此經近出不委何年且弘道為懷務甄詐妄但真
詮不謬豈假具知年月邪(上皆本文)評曰余謂但云不載
年月即得何必加此數言故疏中云不載年月疏龍
集者有釋云高宗大帝當其年飛龍以王天下此說
恐謬曾見有處說長壽年是則天之代然今亦未委
其指的也待更尋檢疏具如別錄者不知是何圖錄
悉待尋勘有釋云證義大德是京兆皇甫氏范氏沙
門復禮懷素又指度語筆授等何得半在此傳半在
彼圖乍可不知不得妄生異說堅志法師疏說譯主
年月並與藏海疏同唯云天竺三藏羯濕彌羅為異
耳余又於豐德寺雜經中見一本圓覺經年多蟲食
多巳破爛經末後兩三紙纔可識辨後云貞觀二十
年歲次丁未七月乙酉朔十五日巳亥在潭洲寶雲
道場譯了翻語沙門羅睺曇揵執筆弟子姜遁恪證
義大德智晞法𥿭慧全寶證道義然未詳虗實或恐
前巳曾譯但緣不得奏聞故滯於南方不人北中藏
內不然者即是詐謬也。

○十別解文義中疏二一此下下科判二初總科一
經然三分之義不異常談疏序中下二牒釋序分二
初合明二序然諸經中多具二序謂證信序(亦云通序諸經
通故)發起序(亦云別序諸經各別故)如淨名寶蓋法華毫光之類
今此經文合而不分故云便是也謂佛入下顯具二
序行相。

△疏然證下二別明證信言阿難請問者智
論第二云佛涅槃時於拘夷那竭國娑羅雙樹林中
北首而臥一心欲入涅槃阿難親愛未除未離欲故
心沒憂海不能自出爾時長老阿泥樓豆語阿難言
汝是守佛法藏人不應如凡人自沒憂海一切有為
法是無常相汝莫愁悶又佛首付汝法汝今愁悶失
所付事故當問佛佛涅槃後我等依何修道以誰為
師惡口車匿云何共住一切經首當安何語如是種
種未來之事應當問佛阿難聞是事巳心悶少醒得
念道力以是問佛佛告阿難(取意撮略說之)我滅度後汝等
當依四念處住(觀身不淨觀受是苦觀心無常觀法無我)以戒為師默擯
惡性比丘結集經教最初皆云如是我聞一時佛在
某國城山林與若干眾等故云佛令置之若要廣釋
即檢大鈔疏亦為斷疑下明佛置立此言之意也意
有三焉一斷疑者謂結集時阿難升座欲宣法藏忽
然相好如佛眾起三疑一疑佛重起說法二疑他方
佛來三疑阿難轉身成佛纔唱如是我聞等言三疑
頓斷既云從佛聞即自非佛明矣(真諦三藏引律云爾此通如是我聞
也)二息諍故智論云若不推從佛聞言自製作即諍
論起故今廢我從聞聞從佛來故經傳歷代妙軌不
輟(此局我聞)三異邪故外道經初皆立阿憂為吉(此局如是)。

▲
疏然雖下二銷文謂前釋二序義通諸經今云銷文
者唯釋當經三分之中今初序分文二初敘意分科
言今隨文便等者據六成就合為六段緣初四成就
經文太少不成全句不可分為四唱故均融廣略總
分為三故云文便也云成就者以六緣不具教則不
興必須具六方得教起故云成就。

二正釋經信聞時主中疏四一釋如是二一且兼下
連下合釋二初直銷文謂標指此圓覺道理是我親
從佛聞。

△疏佛地下二引論釋義三初引論疏釋曰
下二略釋疏又纂下三引纂靈記結成(然集法傳云阿難有三一
阿難此云歡喜持聲聞藏二阿難跋陀此云喜賢持獨覺藏三阿難伽羅此云喜海持菩薩藏但是一人隨德
名別)。

▲疏離釋下二離釋本文初句牒科餘文二一約
信順合釋二字引智論者彼論具云佛法大海信為
能入智為能度如是者即是信也若人心中有信清
淨是人能入佛法若無信是人不入佛法不信者言
是事不如是是不信相故信者言是事如是是信相
也疏故肇公者此下肇公但用智論意非是別理是
以疏言肇公云也疏信則所下復於肇上加云信為
入法之初基智為究竟之玄術信則所言之理順順
則師資之道成由信故所說之法皆可順從由順故
說聽二途師資建立者此亦後人傍智論肇公後加
也言則雖多亦非異理。

△疏又聖下二約法體離釋
二字二一通約諸經釋二一自狹之寬三一但約理
此一最局但約理釋唯取如故則劉虬注無量義經
云爾疏又真下二兼理事若取敵對阿憂應如此釋
今當廣之外道謂阿之言無憂之言有萬法雖眾不
出有無此則斷常之計今如即真空是即妙有既無
俗外之真故空而非斷(破阿)無真外之俗故有而非常
(破憂)即對破邪宗以彰中道一代時教不出於斯故云
如是言敵對阿憂者百論外道立阿憂為吉智論說
梵王昔有七十二字以訓於世教化眾生後時眾生
轉薄梵王因茲吞噉在口兩角各有一字是其阿憂
亦云阿嘔但梵語輕重耳疏又如下三通教義以義
中又含於事理故轉寬也理者道理非唯真如故是
通也即生公釋法華經云爾遠公亦云說理如理說
事如事說因如因說果如果如法之言是當道理故
曰如是良以乖法之言名為非故如法之言得稱為
是此則能詮之教稱於理事也其言雖多但當理言
耳不異生公疏又有下二合於寬狹釋此約所詮理
事無二。

△疏若唯下二唯就當經釋謂不異是相似
義故名如也方離過非下則反顯於是義故名是也
此雖約當經然亦大同有無不二為如如非有無為
是矣於中言唯此因果者還源觀云非真流之行無
以契真何有飾真之行不從真起故不異圓覺方是
離過之因也果例此知應隨教門差別巳顯如是不
同如大鈔說。

二解我聞疏初句牒章餘文三一通大小乘法相釋
二一正釋二一釋我四一約假名直指謂淨土所說
之經故結集兼於菩薩疏云何下二以妨難徵起意
云一切佛教詮於無我阿難是入理聖人那同凡夫
而言我聞疏我有下三總列邪正於中凡夫外道等
如下所辨三通大小賢聖四唯明菩薩又若約本而
言阿難亦通法身我也亦如下說疏今是下四以正
揀邪謂法雖無我隨世流布假說故無我法中有真
我真我即法身故(如涅槃經說)疏聞謂下二釋聞然大小
乘各有三說或云唯耳根聞或云唯耳識聞或云根
識和合方有所聞廣如大鈔所說根識俱取是其正
義故今云耳根發識也然具四緣八緣亦如大鈔廣
釋。

△疏雖因下二通妨謂有問言既是耳聞何言我
聞故為此通明我為總該眼耳等諸根故即佛地論
文非邪慢者智論云世間語言有三根本一邪二慢
三名字凡夫具三見道學人具於後二聖人唯一謂
隨世間但是名字故云非慢心也。

▲疏若無下二約
空宗等釋等於三教謂始教頓教實教故云等也雖
含三教無相宗義強故偏標也謂若但云我既無我
聞亦無聞即空宗意若云能所雙寂無聞不聞無我
不我離念而顯即頓教意其從緣空故文含兩勢一
釋成上二句無我所以二者連下不壞假名即不聞
聞耳為實教意謂事理無礙故聞與不聞無二義故
故智論云非耳根能聞亦非耳識非意識是聞聲事從
多因緣和合得聞不得言一法能聞聲何以故耳根
無覺故不應聞聲識亦無色無對無處故亦不應聞
聲聲無覺亦無根故不能知聲釋曰此上皆明離此
眾緣不能聞也下云爾時耳根不壞等和合能聞今
明和合而聞聞即無聞皆實教意若劉公注法華云
陰入非主為我聽受非情曰聞深照緣起悟解法空
若斯人也顧命之所因然後傳而無執物我同致釋
曰此初亦始教意從深照緣起下即實教意然皆屬
無相宗攝又言不聞聞者即涅槃第十九說也。

▲疏
若約下三唯約實教釋亦含圓教中意言以我無我
等者含兩經意一者淨名云於我無我而不二是無
我義二者涅槃云無我法中有真我是故敬禮無上
尊正當今意則口順世間心造真境是自在我疏根
境非一異者以根與境共為緣起因根說境因境說
根互相融即故曰非異兩相歷然故曰非一斯為妙
耳何所不聞問阿難是佛得道夜生年滿二十方始
出家年至三十如來方命為侍者自二十年前如來
所說阿難不聞何以經初皆言我聞答報恩經說佛
初命阿難為侍者阿難請如來重說金華經又云阿
難得深三昧自通涅槃經亦云阿難多聞士若在
不在自然能解了常與無常義法華亦云世尊甚希
有令我念過去無量諸佛法如今日所聞若推本而
言即阿難是大權菩薩何所不了如不思議境界經
說況同文殊結集何滯迹而疑焉。

三辨一時疏初句牒章餘文二一隨相釋三一正釋
言師資合會者生公云機教一時謂上言如是言雖
當理若不會時亦為虗唱今明物機感聖聖能垂應
凡聖道交不失良機故云一時肇公云即法王啟運
嘉會之時者意亦可知謂開大運演說真乘即嘉善
之會也疏說聽究竟者先應難云一會說有多多字
句句字有多多剎那如何言一佛地論云此就剎那
相續不斷說聽究竟總言一時此中不定約剎那亦
不定約四時十二時亦不約成道巳後年數時節名
為一時但是聽者根熟感佛為說說者慈悲應機為
演說聽事訖總言一時由能說者得陀羅尼說一字
義一切皆了或能聽者得淨耳意聞一字義一切皆
解或說者時少聽者時多或說者時多聽者時少故
不定說一念多劫之時節也由於一會聽者之機有
利有鈍如來神力或延短念為長劫或促多劫為短
念亦不定故但約說聽究竟名為一時更無異義(上所
釋者多約佛地論也)。

△疏時者下二出體時無定體約色心分
位以明故云假也疏如涅槃者具云我於一時在迦
尼國我於一時在恒河岸我於一時在尸首林等。

△
疏又諸下三通妨又字是連前釋一時義之文勢也
諸方下正是通妨謂有難云何不別說四時六時十
二時定是何時但云一邪故為此釋言諸方者豎謂
上下橫謂四方言延促者人間五十年四天王一晝
夜等言不定者有二意一即指上延促云不定也二
謂四洲晝夜不同故云不定謂北洲夜半南洲日午
東洲日沒西洲日出等如來說經被於上界諸方流
通若說四時等即諸方不徧故不別說。

▲疏若約下
二據實釋然此二法皆從緣無性但是一心故須融
泯然心境通於徧計故須泯之理智唯悟悟即不壞
能所故但融之融之即自他不異故云凡聖如也本
即本覺始即始覺始覺合本無別始本之異名究竟
覺故云會也佛說之時心心若此而機感相契亦然
故云一也淨名揩疏亦作隨相就實二釋隨相大同
於前就實釋云說聽雖別原其本性真體不殊一味
如如故名為一即就此一以辨其時故云一時此乃
以說聽不二而為一也。

四明說主疏初句牒章餘文三初正釋此文二初約
涅槃經翻釋斷德者佛有三德法身斷德(由斷煩惱方顯出故)
報身智德(轉識成智乃名正覺故)化身恩德(多劫化生利他行滿方能現化所化
緣熟方感佛身故)言法報不分者諸處以遮那為法身以舍
那為報身若華嚴宗祖相承古德翻譯即遮那舍那
但梵音小異此翻為光明徧照或為廣大生息是理
智不分之真身也此經是淨土說故化主是真身是
以經云婆伽婆也。

△疏故佛下二引佛地經例證謂
彼經亦淨土說故彼論所說化主亦云次顯說佛異
餘大師(異餘經所說佛)故說世尊殊勝功德云薄伽梵釋曰
婆伽婆但梵音之小異具足六義巳在序中釋了最
清淨等四句是真身殊勝功德盡虗空者橫也窮未
來者竪也。

▲疏若約諸下二會餘經二初標舉翻譯
釋中言心體離念等者通釋覺者之義此是起信論
文謂由心離念方能覺了性相覺了生相之者是為
覺者凡夫雖有心體只緣妄念不得名覺者故彼論
又云一切眾生不名為覺以從無始巳來念念相續
未曾離念故疏覺具三義下別釋覺者之義若以常
途所釋但云自覺揀異凡夫覺他異二乘覺滿異菩
薩更不委明行相今釋云自覺者覺知自心本無生
滅(是以異於二乘及權教菩薩)覺他者覺一切法無不是如覺一
切眾生皆同是佛覺滿者覺自他無異理事無礙心
境交徹一一徧滿法界如下文云一切障礙即究竟
覺等。

△疏若約下二廣顯行相二初約論顯即彼論
第一云謂具一切智(根本)一切種智(後得)離煩惱障及所
知障於一切法(真諦)一切種相(俗諦)能自開覺亦能開覺
一切有情如睡夢覺如蓮華開故名為佛釋曰十義
者能斷二智所斷二障所覺二諦所得二利結二覺
相是為十也配文可知若各就當類說者謂以一切
智斷煩惱障證真諦名自覺如夢覺也以種智斷所
知障達俗諦能覺他如蓮華開也疏若依下二約經
顯十佛者離世間品列也成正覺佛者果位妄盡智
顯故願佛者願力周法界轉法輪度眾生故業報佛
者萬行功圓相好福德具足故住持佛者自受用身
安住自受用土盡未來際而不失故涅槃佛者生死
永寂故法界佛者若心若境若性若相無非佛故心
佛者萬法雖眾不出一心唯心智覺故三昧佛者雖
心境皆佛妄想取著即乖正覺唯平等持心方相應
故本性佛者將心息妄亦乖本性性本自寂性本自
知方名真佛故隨樂佛者如理觀察隨心所見無非
是佛故(初五及十局於果位餘該凡聖於中八揀散心九揀虗妄六七俱攝也)。

▲疏若
出下三總出體若心若境若聖若凡攝歸圓覺故總
為諸門佛義之體也。

經說處依真疏二說下初句牒章餘文二初通疑難
二初總標宗意以釋科文華嚴亦云普賢身相如虗
空依真而住非國土。

△疏然諸下二引經論顯淨土
說經行相大疏於此先通疑難今但潛通伏難而無
難辭大疏難曰外道言教首建阿憂孔老篇章不標
處所佛經異此故必以序分為初彰說處則山城有
依明說人則主伴無雜六種成就千代楷模邪正區
分實由斯矣今云入光明藏三昧正受現諸淨土與
諸菩薩同入等者但是真智所造之境非化身形相
之依既不言佛在何山城國邑則說經主處文不顯
彰幸為釋通冀無所惑答曰夫三身一體四土一性
聖言三四者立教有權實對機有隱顯(劣機隱淨說穢勝機隱穢
說淨)若揀邪教定釋宗則唯標變化身土(說大小乘法相大乘破相
及顯性等經)若除細惑彰妙境則直顯受用自他(圓覺密嚴之類
十有餘本)然此了教委窮識智之體備搜性相之源深究
無明之根圓彰無漏之界經宗既詮實境教主須明
真佛故受用身居受用土為諸大士說圓覺經餘文
大同今疏文二初具列十本淨土經以為類例意恐
愚者疑此經云此經既無人間說處經從何來憑何
傳持故引同例通之謂若以不標人間之處便疑則
此下所引之經總應疑也以皆無人間說處故同是
淨土說故文云初且總列九經名題今隨所列便指
其文深密解脫經序品第一(總五卷)如是我聞一時婆
伽婆住法界殿如來境界處眾寶赫炎一切莊嚴第
一之處徧至無量諸世界處放大光明普照之處(即大
光明藏也)又有重譯之本題云解深密經序品第一(亦五卷)
如是我聞一時薄伽梵(此是同本重譯即知薄伽婆伽義無二也)住最勝
光曜七寶莊嚴放大光明普照一切無邊世界無量
方所妙飾間列周圓無際其量難測超過三界所行
之處法集經(八卷)如是我聞一時婆伽婆在虗空界法
界無差別住處(不二隨順)普皆嚴潔清淨無垢諸佛如來
福智莊嚴(一切如來光嚴住持)如意所化超於三界有為數行
過一切譬喻不可思議乃至與菩薩摩訶薩眾皆悉
清淨得無常三昧境界(與諸菩薩平等法會)稱讚大乘功德經
(一卷)如是我聞一時薄伽梵住法界藏諸佛所行大功
德殿大乘密嚴經會品第一(三卷)如是我聞一時佛住
出過欲色無色無想一切法自在無礙神足力通密
嚴之國(神通大光明藏)非諸外道二乘行處與諸隣極修觀
行者十億佛土微塵數菩薩摩訶薩俱皆超三界心
識意境智意生身轉於所依成就如幻首楞嚴法雲
三昧處(皆入三昧)乃至爾時如來應正等覺從證自智境
現法樂住神通辨才現眾色像三昧而起出虹電光
妙莊嚴殿與諸菩薩入於無垢月藏殿中升密嚴道
場師子之座諸菩薩眾亦皆隨坐(云云即是於不二境現諸淨土)此
密嚴中諸佛菩薩并餘國土來此會者皆如涅槃虗
空及非擇滅(同如如來平等法會)乃至去來今佛一切悉等為
一切法身一切諸佛行皆平等(一切如來光嚴住持)神通之力
無所罣礙慧體究竟無相法度無極遊于法界無有
二行(不二隨順)諸菩薩等猶如塵數一切悉是一生補處
各各在於異佛世界志願無極奉諸慧行各各入於
無所破壞平等法界(平等法會)乃至眾菩薩身無所動搖
(皆入三昧)大毗盧遮那成佛神變加持經第一如是我聞
一時薄伽梵住如來加持廣大金剛法界宮殿信力
入印法門經卷第一如是我聞一時婆伽婆住如來
住持境界之處去寂滅道場不遠普光法殿福德善
根所成之處平等普徧無可嫌處(云云)金剛堅固所
成之處不可壞地安固之處婆伽婆善清淨智慧得
成究竟無二之成(不二隨順)得至諸法無相彼岸(云云一紙半)
皆是智境方等王經虗空藏所問第一(十卷)如是我聞
一時婆伽婆遊於如來行處乃至入無礙智行處二
引佛地經顯淨土相(偏引此一經者後有論釋之)彼經云如是我
聞一時薄伽梵住最勝光曜七寶莊嚴放大光明普
照一切無邊世界無量方所妙飾間列周圓無際渺
然難測超過三界所行之處勝出世間善根所起最
極自在淨識為相如來所覩諸大菩薩眾所雲集大
鈔中更列四本在淨土說經兼圓覺都十五本今但
列十者取其大數又有經在淨居天說或有欲色二
界中說故知說處各隨見聞不應局執。

疏彼論下二約佛地論徵釋正破疑情大疏先標云
然淨土說經(如上所列)儀式稍異(不標人間山城國邑等故廣歎佛法報德故)
學識淺者(只如承上釋云說主處者異邪教者故不同外道經書不標處所等故前巳標說也)
或謗或疑(麤心者謗細意者疑)故佛地論中具有通釋但曉此
論自反三隅(目十經支)故載其文(大疏次第錄此一段論文今疏取意略引)以
遮(未有的疑謗者但是預遮)愚(謗者)惑(疑者意云但遮愚者惑者不遮智者信者也)聖言
定量不假餘辭(自有大菩薩論釋不假疏家自釋也)文二初且直明正
義三初立宗因論中於此文前假為問曰受用變化
二佛土中今此淨土何土所攝說此經佛(說佛地經之佛)為
是何身(論次此自答有其三段一不正義二正義三如實和會今文但取後二也初不正義云)有
義此土變化土攝說此經佛是變化身(恐外難云既爾何故經云
住最勝超過三界之處豈是穢土如此邪為遮此難故論次云)佛為地前等令其欣
樂修因故蹔化作淨土妙身神力加眾令蹔得見(意云
佛攝神力則皆不見)有義(此下正當今疏也但文闕少故鈔備之可對疏詳之)此土受用
土攝(佛受用也即是報身)說此經佛是受用身(立義宗也次說所因云)此
淨土量無邊際故(如本經說也此正是今疏所引也次難破初義云)若蹔加
眾令見應如餘經分明顯說(如法華三變淨土淨名足指按地經文皆云佛
神力等故云分明顯說)經不說故(經不云佛力云何言蹔化作)是受用身土
(結成也此下假為前難在今疏中也難云)。

△疏若爾下二假為前難(亦全論文
緣在疏中故鈔不引意云地前乃至二乘凡夫悉不見淨土報身何得人間有此經本邪)。

△疏論
自下三釋成正義(初二句疏助意標引本文云傳法菩薩為示現一切智者及所居處
超過世界如是示現文有五句初句標結集人次句報佛也次句淨土次句超化身穢土後句正結說法言示
現者謂顯示也皆由文隱故疏取意標引令五句成兩句又易會矣論次此下更有文云)為生廣
大勝解有情(頓機眾生)及諸菩薩(漸機成熟者即三賢之末)勝歡喜故
(稱根宜也)結集流布故受用身居受用土為初地上菩薩
說(此上皆疏中略論中具也)令傳法者結集流通(在疏中也此後二句文易故疏
依本結集者是菩薩也義如前釋)。

疏又云下二會通權實(前宗雖正且義理未盡故此了之矣)論中先假
設外難云若爾何故不但說彼所說法邪(何不且以化身標山
城等處然後但就經內讚說真身淨土勝妙等法如無量壽觀經等邪下又反出不標說處之過云)若
不說處及能說者(若不說有形相名字化身如釋迦在祗園等也)不知此法
何處(在何處說)誰說(是何人說)一切生疑(由無主處闕六成就故也)故須具
說(結也後窮盡道理和會釋云)如實義者釋迦牟尼佛(不妨還是釋迦也巳
上疏略却巳下疏中具有)說此經時地前大眾(云云乃至)淨土為其說
法(故有雙標淨穢者如等目菩薩所問三昧經云聞如是一時世尊遊於摩竭境界法靜道塲釋曰是不壞
境界隨識所見故但云遊不云住也次云初始得佛光煒明耀宣真諦藏演如來慧暢三世要布無罣礙道寶
之定佛時以此普智無極確然正受其定恬怕忽無形像亦無中外靜無見聞所居正受乃大曠蕩汪洋無極
難遇難聞億世之過時此佛定無量無不炳徹釋曰上皆隨所見淨土相也正同佛地論說地前見穢地上見
淨也此下疏文亦不全足但依次第錄論〔今〕相對連合疏文也)雖俱歡喜信受奉
行(各信所見身土所聞之法)解有淺深所行各異(各隨所見所解而修其行)而
傳法者為令眾生聞勝希願勤修彼因當生淨土證
佛功德故就勝者所見結集言婆伽梵住最勝等(出結
集菩薩隱化身穢土位號名相但彰真身淨土境界之意也餘諸經教例亦如然由隨機益故但各就本經意
趣隱真身淨土顯化身穢土等也故前云對機有隱顯)大疏次此下印定論文
所釋及轉問答妨難并總結等(初印論云)論釋分明不假
別議驗前經等類例昭然然前所列之經(十經兼圓覺)皆
詮殊勝之事境深細之理趣至於領受結集瓶注不
遺者非登地菩薩則不堪任故淨土宣揚唯大士親
受展轉流布則羣類普霑(此下轉問答通妨難)問華嚴大經宗
趣圓博佛土是華藏世界佛身是毗盧遮那尚標穢
境之中人天七處(「初會摩竭國二」及七八「普光殿」三忉利天四夜摩五兜率六他化九
祇園並不離欲界故)佛地經等何不然邪答大聖設教權實多
門總一切經不出三意謂諸餘經等欲令隨識者趣
入故唯舉化身穢土佛地經等欲令隨智者領受故
偏舉真身淨土華嚴則識智融通淨穢交徹法界圓
攝稱性而談(不逐機宜屈曲)故即釋迦全是毗盧不壞娑婆
而見華藏是以標舉給孤(九會)摩竭(初會)同於濁世(四處在欲
天皆是五濁境矣)閻浮(三處在天竺也)釋相則金地(經說摩竭云其地堅固金剛所
成也)蓮臺(經云見佛坐蓮華藏師子之座十佛剎微塵數菩薩圍遶一一塵中亦復如是也)一
一普周法界(佛身一一肢節一一毛端佛土一一微塵皆徧法界)三類各有宗
趣何執一而難乎(次下總結云)然佛化儀隱顯殊迹一身
異應一音異聞故教海無邊權實叵測且天竺小乘
宗人尚有總不信大乘經典況時澆(佛滅度後百年毱多持律不如
佛在六羣乳味不如佛在水味況今向二千年邪)處異(震旦國與天竺隔遠)詎免疑流
今以聖言分明顯示庶袪其惑直入真乘上來總是
通疑難竟。

疏文中下二正釋文二初開章(如疏所科)二正釋經智用
中疏二一藏即下釋入於等文三一且釋藏法界藏
者寶性論(此下但無名者即鈔也)佛性論勝鬘經皆有諸藏或
四種或五種其文小異其義不殊今就五種言之一
如來藏在纏含果法故二自性清淨藏在纏不染故
三法身藏果位為功德所依故四出世間上上藏出
纏超過二乘菩薩故初二就凡位說次二就聖位說
次五法界藏謂通因果外持一切染淨有為故名法
界內含一切恒沙性德故名為藏此義寬通今此大
光明藏既聖凡同體故當此也故華嚴經歎善賢等
海會菩薩亦云入法界藏智無差別彼疏判之亦同
此也至下如來藏章更當廣釋疏起信心真如者彼
論雖於一心說二門然心真如是總相門非別相門
然亦該收別盡故論云心真如者即是一法界(即無二真
心為一法界此非筭數之一謂如理虗融平等不二故稱為一依生聖法故云法界此下經云不二隨順亦是
一義)大總相法門體所謂心性不生不滅釋曰既是總
相法門即塵沙無漏因果德用之本上引二論皆是
出大光明藏之體疏諸佛眾生本源者後段經文即
說疏法性土者即唯識說四土之一也餘三者謂自
他受用及變化土次下淨土章當廣分別疏常寂光
土者即天台約智論所說四土之一也餘者凡聖同
居土方便有餘土實報無礙土也巳如懸談第三門
中廣釋要具說者即再撿之。

△疏息諸下二釋入字。

△疏然諸下三釋通光言常光者此復有二一如諸
教說項佩圓光長一尋二即光明徧照法界疏放光
者此即羣機有見不見對機而說有放不放如法華
經從眉間白毫相中放光照東方萬八千世界靡不
周徧然通與光數皆無量華嚴經不思議品云一切
諸佛有無邊際無礙解脫示現無量大神通力又如
來現相品云世尊知諸菩薩心之所念即於面門眾
齒之間放佛剎微塵數光(列十名云云)一一復有佛剎微
塵數光明以為眷屬如是等文徧於一部若取類收
束通即或六(通大小乘)或十(唯華嚴一乘)光則身光智光。

▲疏
唐梵下二釋定相此云正思等者海東元曉法師造
論釋金剛三昧經初釋題目中云三昧此云正思謂
在定時於所緣境審正思察故名正思如瑜伽言三
摩地者謂於所緣審正觀察心一境性故問定應是
靜靜住一境云何乃言審正思察思察之用應是尋
伺云何說定為思察邪答若守一境即為定者惛沉
住境應即是定若正思察名尋伺者邪慧推求應非
尋伺當知思察有其二種若通邪正意言分別名思
察者即是尋伺直是分別若唯審正明了緣境名正
思察是名定用而非尋伺定通分別及無分別故以
審正揀彼尋伺又住一境亦有二種若住一境惛迷
暗昧不能審察即是惛沉若住一境不沉不浮審正
思察是名為定故以思察別彼惛沉是故當知不以
住移揀別定散差別之相何以故捷疾之辯雖速移
轉而有定故遲鈍之念雖久住境而是散故金剛三
昧名為正思察者無正不正亡思非思但為別於分
別邪念又不同於虗空無思所以強號無正思耳三
昧之名略釋如是。

經同體中疏二初二明下疏總釋言無漏無明等者
無漏則一切稱性清淨也謂出世三乘因果等若人
若法此屬聖也無明則一切顛倒染法謂三界六道
惑業苦等屬凡也論既云皆同真如性相即知凡聖
同體故引論釋也然迷悟染淨等法本末分析有同
有異今即同也至下文中廣令遠離虗幻境界及滅
影像堅持禁戒住定修慧隨順覺心修習三觀乃至
三期道場禮懺等即約異也故論具云復次覺與不
覺有二種相云何為二一者同相二者異相同相者
(牒名也染淨二法同以真如為性真如以此二法為相)譬如種種瓦器(喻染淨法)皆
同微塵性相(器以塵為性塵以器為相)如是無漏(始本二覺)無明(本末二不
覺也)種種業幻(此二皆有業用顯現而非實有故云幻此等合種種器也)皆同真如
性相(以動真如門作此生滅門中染淨二法更無別體故云性也真如亦以此二法為相淨相可知其染
相者下文云但以無明而熏習故即有染相)是故修多羅中依於此義說
一切眾生本來常住入於涅槃(依此同相門如上本末二不覺本來即真
如故說一切眾生自性涅槃不更滅度故淨名經云一切眾生即涅槃相不復更滅)菩提之法
(依此同相門如上始本二覺即真如故諸佛菩提非修等也又前約不覺即如故眾生舊來入涅槃今約覺智
即真故諸佛菩提無新得也)非可修相(望前涅槃非是了因所顯)非可作相(望前
菩提非是生因所作)畢竟無得(此之二果性淨本有疑云若眾生巳入涅槃更無新滅者即巳
同諸佛何故不能現報化等色身故下釋云)亦無色相可見(法性自體本無色相可見
如何使現色等邪又疑云若以法性非是色相可見法故不現色者諸佛何故現報化等種種色邪故下釋云)
而有見色相者唯是隨染業幻所作非是智色不空
之性(彼見諸佛種種色等者並是隨眾生染幻心中變異顯現屬後異相門非此同相門中本覺智內有
此色等不空之性也又亦可本覺不空恒沙德中亦無此色故也問何以得知彼法體中無色相邪下答云)
以智相無可見故(以本覺智非是可見之法故也)異相者(牒名)如種種
瓦器各不同(喻也下合云)如是無漏無明(總指)隨染幻差別
(別明無漏法也)性染幻差別故(是無明法也以彼無明迷平等性是故其性自是差別故
下文云但是無明自性差別故也諸無漏法順平等性直論其性則無差別但隨染法差別相故說無漏法有
差別耳如下文中對業識等差別染法故說本覺恒沙性德又由對治彼染法差別故成始覺萬德差別也如
是染淨皆是真如隨緣顯現似有而無體故通名幻也)疏華嚴亦云心佛等者
此是夜摩偈讚品覺林菩薩所說之偈此但標下半
也其上半云如心佛亦爾如佛眾生然便接此所引
明具(具真妄識)分(唯生滅識)唯識也此是晉譯之文若取唐譯
即下半云應知佛與心體性皆無盡(上半同也)今略示之
謂次前偈云心(總相心也)如工畫師(總相喻也下別明染性云)能畫諸
世間五蘊悉從生無法而不造便次此偈彼疏釋云
以心例佛也謂如世五蘊從心而造諸佛五蘊亦然
如佛五蘊餘一切眾生亦然皆從心造然心是總相
悟之名佛成淨緣起迷作眾生成染緣起緣起雖有
染淨心體不殊佛果契心同真無盡妄法有極故不
言之若依舊譯云心佛與眾生是三無差別(此疏引晉譯經
者要證佛與眾生皆同一心無別也)此則三皆無盡無盡即是無別之
相應云心佛與眾生體性皆無盡以妄體本真故亦
無盡是以如來不斷性惡亦猶闡提不斷性善又上
三各有二義總心二者一染二淨佛二義者一應機
隨染二平等違染眾生二者一隨流背佛二機熟感
佛各以初義成順流無差各以後義為反流無差則
無差之言含盡無盡又二中二義各全體相收此三
無差別成一緣起上約橫論若約一人心即總相佛
即本覺眾生即不覺不覺乃本覺隨緣而成此二為
生滅門二體性無盡即真如門隨緣不失自性故次
後一偈云若人知心行普造諸世間是人則見佛了
佛真實性(謂妄取諸法則不知心行若知心行普造世間則無虛妄便了真實也)故月
上經云我亦當知十方佛皆共同體覺一法真如體
性無有二無量眾生同實際。

二經別釋文二初明聖同中疏言本覺名如等者依
藏和尚論疏約理智釋也若廣釋者復有五義一就
理顯謂法性名如出障名來二唯就行瑜伽云言無
虗妄故名如來涅槃第三十亦同此說(即樹提長者父之知識讚
佛云如來世尊於一切法知見無礙故名為佛發言無二故名如來斷煩惱故名阿羅訶世尊所說終無有二)
三理智合說轉法輪論云第一義諦名如正覺名來
正覺第一義諦故名如來此與成實大同(彼論云乘如實道來
成正覺以如實道亦通萬行故言大同即非全同也)四離相說般若云如來者
無所從來亦無所去故名如來五融攝說謂一如無
二如若理(第一解)若智(當第二義)若開若合(合即第三義開即四義各說)
無不皆如故名為如如外無法來亦即如如是來者
是真如來。

▲二明凡同中疏本覺心地者本覺之心
地也如疏序中科云覺之心體心之覺相覺相即本
覺也心體即心地也心有生成住持之義故喻地也
故禪宗云心地法門然地合法有三一無明住地二
佛菩薩住地三平等心地心地是總餘二是染淨之
別若會相歸性則三皆平等故前引華嚴云是三無
差別疏妄不能染者即勝鬘經說自性清淨心不染
而染染而不染等文也疏論云一切等者即前總釋
中鈔巳具引彼論中同相之文以釋此凡聖同義訖
若不記得即再檢之疏凡不知同者即但住夢染之
境云何住持光明藏中然聖智見他皆同此體故指
此體是諸等也如夢者覺者在一堂中半睡半覺睡
者夢在諸處覺者見但堂中不妨見堂亦是睡者之
堂也法合可知。

經稱體中疏二一凡聖下且銷文言凡聖身心者以
第二段中與凡聖同體故此總收二類身心皆寂滅
也以圓覺為本際者流出真如菩提涅槃等故種種
幻化皆從其中生故隨體圓滿者下云覺性徧滿圓
無際故當知六根徧滿法界故慤云首楞歎虗空之
小圓覺嗟法性之寬比之常談海形牛跡疏西域語
倒者鐘打飯噄酒飲經讀之類也皆先舉所依法體
後始明義用故此先舉所隨順不二然後舉能順之
心故譯經者先翻出梵語後迴文令順此方如云打
鐘喫飯等故應云隨順不二也言不盡者下文頻有
此例華嚴等經亦頻有之若總不迴文即一部經一
一倒也下同此者皆倣此說疏生死涅槃等者準淨
名經不二法門品皆約二法說不二也。

▲疏又依下
二別釋義如文可知若更廣之謂於一切法體則有
無不二於義則常無常不二於行則苦樂不二於教
則世出世不二於諦則真俗不二於道則邪正不二
於位則權實不二然大疏次此別釋平等云然凡聖
平等復有多義謂眾生及佛悉皆平等且依佛說佛
佛平等法身智身無增減故若依眾生生生平等煩
惱業苦有支皆等若生佛相望者凡夫現在等佛過
去進修得果等佛現在成佛究竟等佛常住此約三
世互望若約煩惱佛則本有今無眾生則本無今有
菩提則眾生本有今無諸佛則本無今有約迷悟異
則說今本涅槃之性非三世攝故知三世有法無有
是處若以性淨而說則佛與眾生現今平等不妨迷
悟之殊是故三乘亦有差別亦無差別眾生寂滅即
是法理身身隨緣即是眾生故寂滅非無之眾生恒
不異真而成立隨緣非有之法身恒不異事而顯現
是故染淨三世一切諸法無不平等況稱性互收如
是解者名為善住平等心地。

經現土中疏三一佛無下釋文言淨土者離染皎潔
曰淨凡聖可居曰土瓔珞經云土名賢聖所居之處
故一切眾生一切賢聖各有自居果報之土若凡夫
住五陰中為正報土山林大地為依報土初地聖人
亦有二土一實智二變化餘文可知。

▲疏然土下二
釋義大疏於此開為四門一釋義相(略如今疏二三土等)二出
體性(小乘八微權教唯心實教融攝也)三嚴之方便(皆由佛應〔結〕之故若就行則唯
淨淨有二世出世故出世復二謂二乘菩薩菩薩又二真極未極故)四身土一異(文二一權
二實實中又二法身十種二亦隨身顯五重)大疏有四紙大鈔八紙今且
略用初門若要備知須更聽大疏今文有二初列多
種言不出其三者依三身故報有自他故為四身四
身還依四土言法性土者佛地論云唯以清淨法界
而為法身亦以法性而為其土性雖一味隨身土相
而分二別唯識亦云謂自性身依法性土雖此身土
體無差別而屬佛(身也)法(土也)性相異故(「慈恩釋云」法性屬佛為法性身
法性屬法為法性土「性隨相異」故云爾也「此公意云屬佛是相屬法是性」清涼大師據實教宗釋云佛有覺義
名為佛土無覺義但持自性故名為法亦如智論云在有情中名佛性在非情中名法性也言性相異者身土
約相則有二別約所依性則無差別今以無差別之性隨差別之相故云性隨相異也前引佛地論正同此也
論次云)此佛身土俱非色攝雖不可說形量大小然隨
事相其量無邊(「三身三土事既無邊相之與性豈有邊邪」)譬如虗空徧一
切處(既如虛空則徧至色非色處也)亦同華嚴云普賢身相如虗空
依真而住非國土也疏二受用土者此受用身土復
有二一自受用身還依自受用土成唯識云謂圓鏡
智相應淨識由昔所修自利無漏鈍淨佛土因緣成
就從初成佛盡未來際相續變為純淨佛土周圓無
際眾寶莊嚴自受用身常依而住如淨土量身量亦
爾諸根相好一一無邊無限善根所引生故功德智
慧既非色法雖不可說形量大小而依所證及所依
身亦可說言徧一切處他受用身亦依自土謂平等
智大慈悲力由昔所修利他無漏純淨佛土因緣成
就隨住十地菩薩所宜(十地經說十地各有分量大小廣如彼說初地唯見百葉
華相見三千大千世界也)變為淨土或小或大或劣或勝前後改
轉他受用身依之而住能依身量亦無定限若變化
身依變化土謂成事智大慈悲力由昔所修利他無
漏淨穢佛土因緣成就(以化土中有淨有穢非他受用土故言淨穢他受用法樂
增故同自受用化土雖復說法神通增故立變化名此如佛地論廣說也)隨未登地有情
所宜化為佛土或淨或穢或大或小前後改轉佛變
化身依之而住能依身量亦無定限疏若開等者開
三為四義如上疏大鈔統唯二者又束四為二也諸
經論中皆有於兩種之二先攝上四為淨穢者乃有
多義一前三皆淨四中有淨有穢則三類半為淨半
類為穢二前三為淨以他受用分斷二障分證真如
故得名淨變化土皆穢設有七珍穢眾生住故亦非
淨土三後二皆穢仁王經云三賢十聖住果報唯佛
一人居淨土而生公說有形皆穢無形為淨則唯法
性為淨若爾自受用土豈稱穢邪此以冥同真性不
可說其形量大小則同淨攝二攝前四為性相者略
有二門一法性為性餘三皆相二自受用土冥同真
性亦可名性餘二唯相大疏次此云融而為一有異
餘宗者則淨穢性相二土三土四土無不融攝即華
嚴等及此經意故云異餘宗也。

△疏然此下二融上
多種不一不異也因上開合無定故為此融(上引大疏云融
而為一即一也前列多種即異也今即不一不異)然東安莊公本有三句無
有質不成句清涼加此句以成二對謂淨穢域純不
可言一理唯一味不可言異冥同性空不可言有隨
緣成立不可言無然一為遣異無為遣有然其釋中
一亦約理實則一義有其二種一約理一二約事一
如自受用十方如來同有淨土不可言無而得稱一
故疏形奪下然上略舉四句一向遮過實則即異即
同即有即無若互相形奪則一異兩亡有無雙寂若
圓融無礙則即一即多即無即有有是無有無是有
無多是即一之多一是即多之一有無即事理無礙
一多兼事事無礙由此重重故大經華藏剎海一一
塵中皆見法界。

△疏前凡下三連合前後如文易解
經同體法眾中初總標云菩薩者具云菩提薩埵此
翻菩提云覺薩埵云有情此有三釋一約境釋即悲
智所緣之境也謂修智求菩提運悲化眾生也二約
心釋言有了悟之覺者謂初心有頓悟地前有比觀
登地有現觀雖云了悟之覺非依主釋以了悟即是
覺故而言之者為揀佛果故下云之情亦然餘緣慮
者地前雖悟解而未證故登地出觀散心是情慮故
八地巳上三細未除習氣流注故三約能所釋然上
約所求所化皆是所對非巳當體故云境今約自能
所釋謂大菩提是所求自巳心是能求疏大法等者
法華云必說大法又云演大法義下文云未世眾生
將發大心求善知識等修大行者二利行故證大道
者真如覺性也若約位說者信即十信解即十住發
即十迴向大願之心證即見道行即修道趣即八地
巳上無功用自然流入薩婆若海。

經別列中疏夫聖人無名為物立稱者莊子云至人
無巳神人無功聖人無名今約利生無名而強立名
耳多依行德者多是不唯之義謂亦有因性如慈氏
等亦有因所求神如世親等亦有因父母如聲聞中
鶖子等然依行德立名者偏多矣問既依行德而諸
菩薩行德皆具何以成別故次云隨宜別標也機宜
不同所表各異故云千差等也如觀其音聲皆得解
脫名觀世音悲愍眾生名為常慘手中雨華便名華
手等又如經偈無厭大悲未曾捨即金剛愛菩薩見
行小善便稱美即金剛善哉菩薩無住檀施等虗空
即金剛寶菩薩之類是也此十二大士是十萬中標
領表十二段法如次各於一門而為請問之主良以
初心識昧未解諮求故菩薩慈悲騰疑為請(此明解而復問
之意)。

△疏今各以所詮下顯別釋之義言穿鑿者孔安
國注論語云孔子在陳思歸欲去故曰吾黨(鄉黨)之小
子狂者進取於大道妄作穿鑿以成文章不知所以
裁製我當歸以裁之耳疏妙首等者然文殊師利梵
語訛正云曼殊室利此云妙首等也準華嚴宗此菩
薩表三法門謂一名妙首表能信之心故華嚴十信
會中十菩薩皆同名首謂覺首等故文殊即妙首也
觀察諸法三昧經云普首阿目佉經云濡首無量門
微密經云敬首皆有首字者信是萬行萬德之頭首
也二名妙吉祥者佛地經云一切世間親近供養咸
稱讚故名妙吉祥真諦云以恒寂靜於怨親中平等
利益不為損惱名妙吉祥(上生經疏引也)三聖觀說表能起
行願之解次下即釋三名妙德表能證真理之大智
諸經多云法王子者如王太子無等雙故今經文略
義廣但一處說文殊巳含三義故故言表信解智及
證智等如三聖觀說文殊表能起行願之解故今云
妙吉祥吉祥是即解之行三聖觀文次下即釋。

△疏
文中說本起下會通此經表法之義也然首楞嚴經
說文殊是過去龍種上尊王佛央掘經說是現在北
方常喜世界歡喜藏摩尼寶積佛慈恩上生疏引經
云未來成佛名為普現大經云常為無量百千萬億
那由他諸佛之母放鉢經云是釋迦師大經又云爾
時一切處文殊而說偈言況能禮妙慧勸善財答光
明於涅槃印無言於不二至德若此故云妙德廣釋
如大疏大鈔疏是為三聖者即清涼大師所製華嚴
三聖圓融觀中先明二聖三對表法後融而不二便
是遮那初三對表法者一普賢即所信如來藏(理趣般若
云一切眾生皆如來藏普賢菩薩自體徧故初會即入如來藏身三昧故也)文殊即能信
之心(佛名經說一切諸佛皆因文殊而發心故善財始見發大心故)二普賢表所起
萬行(上下經文皆云普賢行故)文殊表能起之解(慈氏云汝先得見諸善知識聞
菩薩行入解脫門皆文殊力也)三普賢表所證出纏法界(經云身相如虗空故
善財入其身故善財見之即得智彼羅蜜者依體起用故也)文殊表能證大智(本所
事佛名不動智故常為諸佛母故再見文殊方見普賢者顯其有智方證理故故古德名後文殊為智照無二
相也)然此二聖各相融攝謂依體起行行能顯理故三
普賢而是一體信若無解信是無明解若無信解是
邪見信解真正方了本源成其極智極智返照不異
初心故三文殊亦是一體又二聖亦互相融二而不
二沒同果海即是毗盧遮那是為三聖故此二菩薩
常為一對故前說究真妄以成正解當於文殊今此
徵幻法而明正行當於普賢良由此經亦是稱性真
身說圓滿覺性故人法儀式懸符華嚴疏慈是其姓
者過去遇大慈如來願得此號由此得慈心三昧又
由母懷時便有慈心故以慈為氏族疏過患未盡者
明須說四相也義意未圓者明須說四病也收機未
普者明須說道場加行也此十二中餘不釋者但尋
前後經文疏鈔自見各以法門為名各各昭著經總
歎者夫大士必崇德廣業虗心外身崇德故進齊佛
果廣業故行彌法界虗心故智周萬行而不為外身
故功流來際而非巳今此但歎主伴入定同佛會之
德者發揚正宗融攝一切為圓滿覺之由致也諸經
歎德皆亦各隨所宜疏自他融攝者華嚴宗也若約
諸教即如法華或領大眾或十或五乃至三二一或
單巳者為母等者具云智度菩薩母方便以為父善
心誠實男慈悲心為女法喜以為妻等疏得住佛境
者不同前之諸佛但云住持不云入定疏法性會者
一一皆是法界緣起之眾也釋序分中疏文竟。

圓覺經略疏之鈔卷第五

圓覺經略疏之鈔卷第六


第二正宗分　疏二一自下下總科束之為二者頓
悟漸修也夫欲運心修行先須言解真正以為其本
解若不正所修一切皆邪縱使精勤徒為勞苦權宗
多云先且漸修功成後自頓悟若華嚴此經教相儀
式先須頓同佛解方能修證故彼經十信位滿便成
正覺然說三賢十聖歷位修行(通妨云云)故此文殊段中
頓彰信解之境後普賢等十菩薩節級顯示總別觀
行(普賢最初問云聞此圓覺境界云何修行等)。

▲疏初者下二別釋經信
解真正中疏四初釋科文方名真正信解者華嚴三
聖觀云有信無解增長無明有解無信增長邪見信
解圓通方為行本真者揀妄則不同迷倒凡夫但將
妄念修行正者揀邪則不同執見異宗及諸外道三
聖觀又云信若不信法界信則是邪疏不認妄念者
離愛(鈍使)不執異見者離見(利使)一切煩惱不出愛見故
涅槃說愛見令人破戒如羅剎乞浮囊疏最初下如
下銷文處廣釋。

△疏然頓下二釋義類然此經說因
地其意甚深其文甚略若不會通諸教顯其義類以
為例證則管窺之者信解難生(異於權漸之教故難信也)今於文
前懸為開示根尋本末總有三重(如疏所列)初謂四大非
我五蘊皆空空病亦空了然自覺聖凡相異異則不
真生佛體同同豈增減依此悟解終始無殊然堪發
心學菩薩行見聞影響何實何虗雖應形聲誰主誰
宰不依此悟作所非真自謂修行元是結業疏若不
下引二文證謂華嚴云不能了自心云何知正道彼
由顛倒慧增長一切惡故須先了悟也又云設有菩
薩無量百千億那由他劫具行六波羅蜜修習種種
菩提分法若未聞此不思議大德法門或時聞巳不
信不順不悟不入不得名為真實菩薩若聞此法信
解悟入當知此人生如來家具菩薩法離世間法深
入如來境界疏次不發下第二重也既了圓覺則堪
發大心為萬行本故華嚴二千行法最初以菩提心
為所依(普賢說二千行法第一句云以菩提心為依恒不忘失故)然有心體心相
心德言心體者大悲大智大願三種心是大願是總
悲智是別願者樂欲樂欲何事唯發心願樂通達諸
法救度眾生故成悲智是故論云信成就發心者略
說三種一者直心正念真如法故(即是大智無所執著)一者深
心樂修一切諸善行故(即是大願謂四弘等)三者大悲心救護
一切苦眾生故心相者所發之心要無分齊謂約悲
願則盡度眾生盡修諸行約念真如則上無菩提可
求下無眾生可度中無萬行可修故無分齊心德者
若依上發心一念之德過於虗空故華嚴以一百大
喻校量菩提心功德不及少分是以彌勒二百二十
二喻廣顯功能懇勸善財再親妙德此上二門正是
本起因也至文當配疏故善財下兩句當第三重修
菩薩行也然其文勢是證二三兩重別也謂既巳發
心應修諸行故善財所見諸善知識一一云我巳先
發阿耨菩提心而未知云何學菩薩行修菩薩道既
云先巳發菩提心而未知菩薩行等是明發心與修
行別也菩薩行者廣有萬行(六度十度等也)統之三學(十波羅蜜
中施忍助戒進助定後四皆助慧也)要唯定慧(又略戒者防非制業若但定慧等修何有內非
外業故持護之迹絕稱性真修便是助道之行助定慧故)車輪鳥翼互闕無能以
是菩薩所依賴故天台宗於止觀意在斯焉此第三
門即普眼章巳下皆是疏論中亦下引起信論證有
三重之因也二覺者始覺本覺也論先總標示云所
言覺義者謂心體離念等次下寄對反流生住異滅
四位廣說始覺後約智相及不思議業相并四鏡喻
廣說本覺其次後兼說根本不覺枝末不覺者翻妄
顯真以成覺義故疏但云二覺疏三心者如上所引
一者直心等疏五行者於六度中合定慧二度通為
止觀一門故但五。

△疏今本下三出其體謂了覺發
心即是本起因地至文者銷經文疏文也然諸權教
多只說六度等便為其因少說初二故今時傳習人
及學修道者全迷初二設知有發心為先亦不先務
參問求了自心但謂言將凡心於法座下胡跪隨師
口唱四弘願便是發菩提心不知欲發心人必須先
頓悟自巳心性了了分明的不錯認然始誓發心止
息一切唯修本性唯欲度生方名發心故此經頓窮
修斷本源徹至初二名本起因也。

△疏文中下四開
章釋文二一開章二釋文。

經進問中疏次下者次從在大眾中巳下直至而白
佛言也疏皆諮等者通釋此一科巳竟也文下又別
有疏釋者別以表法之義重釋也疏一體三寶者謂
性本知覺為佛性本寂滅為法性上本有河沙功德
妙用與性一一相應和合無異為僧疏三身等者下
三觀門後疏中具釋可撿而用之。

經問本起中疏三一咨求下且隨文銷釋云偏舉大
悲者疏中巳釋正是本意然更有一意謂增一阿含
經說六種力謂小兒以啼為力女人以瞋為力沙門
婆羅門以忍辱為力國王以憍慠為力阿羅漢以精
進為力諸佛以大悲為力疏六波羅蜜等者上來但
釋偏舉大悲之所以猶未釋何名大悲故此引經正
釋言重擔者二障也此是毀責之辭謂有四義故如
重擔一者如金剛難可斷故二者擔此難越生死海
故三壓溺有情處四生故四墜墮有情沒三界故住
法性者超生死涅槃等諸對待法於一切都無所住
方住法住正當此經中所說此二義皆明悲之大也。

疏第十號者謂一切佛皆有十號即是如來應供正
徧等乃至佛世尊也疏大集經者取意略引今依本
經具之經云爾時世尊觀四眾巳告憍陳如比丘言
一切大眾甚樂聞法無量世界無量眾生悉為法故
來集於此咸皆欲知法行方便成大智慧遠離貪欲
一切煩惱時憍陳如白佛言善哉世尊誠如聖教世
尊四方世界無量菩薩悉持四佛所與欲來并欲啟
受虗空目法行今正是時唯垂憐愍為眾生故而宣
說之世尊所言法行法行比丘云何名為法行比丘
惟願世尊分別演說佛言憍陳如至心諦聽當為汝
說若有比丘讀誦如來十二部經是名樂讀不名法
行復有比丘讀誦如來十二部經樂為四眾敷揚廣
說是名樂說不名法行復有比丘讀誦如來十二部
經能廣宣說思惟其義是名思惟不名法行復有比
丘受持讀誦如來十二部經演說思惟觀察義理是
名樂觀不名法行憍陳如若有比丘能觀身心心不
貪著外一切相謙虗下意不生憍慢不以愛水溉灌
業田亦不於中植諸種子滅覺觀心境界都息永離
煩惱其心寂靜如是比丘我則說之名為法行如是
比丘若願獲聲聞菩提緣覺菩提如來菩提即能得
之憍陳如如工陶師埏埴調泥置之輪上隨意成器
法行比丘亦復如是評曰彼經之意令修練身心即
名法行揀於筌蹄及事相造作之行非頓指圓通覺
性今所引者但用揀事之文不取所行之行。

▲疏然
菩薩下二明請說之意文顯可解。

▲疏下文下三指
佛答處疏前下結指前文前云至文當示即是此也
經問離病中疏直心正念者三心菩提中即大智也
此經宗於會相歸性迴顯真覺故偏舉大智為本以
攝大悲大願疏既為所攝者為猶被也疏中間者先
曾發也彼者魔也疏不發一切心者潛引大品經也
彼云不發一切心名真發心。

經遠被中疏金剛三昧者具云解脫菩薩白佛言尊
者若佛滅後正法去世於末劫中五濁眾生多諸惡
業輪迴三界無有出時願佛慈悲為後眾生宣說一
味決定真實令彼眾生等同一味引此經者以證頓
為末世凡夫便說究竟深法不同漸教事須先小次
權後方說實故諸宗多云凡夫不合便悟佛地之法
良由執漸迷頓不知頓宗皆令凡夫便悟佛境故彼
經前段又云可化眾生(頓機)皆說一味(本覺真性)海東釋云
說一味者令入一覺味故即是一乘欲明一切眾生
本來一覺但由無明隨夢流轉皆從如來一味之說
無不終歸一心之源疏恣心五欲等者先揀不求大
乘之人不足論也故云置之言外疏縱有下於此類
中尚須聞此法門信解隨順若不聞亦墮邪見(亦者以不
求大乘之者本末皆是邪見發心求之離於凡小即合免墮良由未聞此法未了自心故亦同不求大乘之者
墮邪故云亦也)疏離本下彰邪見行相故三聖觀云不信自
心是如來藏非菩薩故即為邪見也不必六師故華
嚴說一切凡夫皆墮邪見經展虔誠中疏正語而禮
非儀者明待語巳方禮也疏不唯拜手者孔安國注
尚書云拜手謂首自手稽首謂首至地今明至地也。

疏禮煩即亂者禮記文也疏佛雖下通妨難也難云
心真不真佛自照知何必彰此三請之相故此通云
為後學之軌範也。

經讚許中疏久默斯要者語是法華而文同義異謂
法華以四十年前未說為久默此經既是淨土所說
之經不必拘於一代化儀年月但以未說之時為久
不以要須經四十年也疏嘉會者平等法會也疏起
予者予我也起謂發起此敘佛意云我意欲說假人
請問發起汝今所請實是發起我教門也此又用論
語中事彼中子夏問曰巧笑倩兮(笑貌)美目盻兮(動目之貌)
素以為絢兮(文美貌此上皆是毛詩文)何謂也(子夏不曉故問孔子)子曰繪
事後素(鄭玄注云繪畫文也凡繪畫先布眾色然後以素分布其間以成其文喻女雖有倩盻美質亦
須禮以成之)曰(子夏對也)禮後乎(孔安國注云孔子言繪事後素子夏聞而解之知以素喻
禮故曰禮後乎)子曰起予者商也(子夏姓卜名商字子夏)始可與言詩
巳矣(包氏云予我也孔子言子夏能發明我意可與共言詩也)今以子夏喻文殊
孔子喻世尊故云實謂起予。

經佇聽中疏願樂欲聞者金剛文也既虔心三請必
是樂聞十地經說樂聞之喻如渴思冷水(求聞慧也聞即受持
如水但飲不嚼)如飢思美食(求思慧也嚼所聞法助成智力如得食咀嚼以資身力也)如
病思良藥(求修慧也修慧去惑如藥去病)如眾蜂依蜜(求證智也即上聞思修三
慧之果)我等亦如是願聞甘露法(法合能求一向是法其所求中猶通法喻
以一甘露總合四喻甘露有四能故一除渴二除飢三愈病四安樂)疏皆同此釋者意
明下十一段更不重釋也。

經正說中疏二一四正下開章二正釋。

經示本體中疏四一佛也下釋初四字二一正釋疏
然雖下二通妨云塵經者塵中經卷之喻也序中巳
釋寶藏者涅槃經如來藏經及諸經等皆說亦如序
釋宛受貧苦者大富長者之窮子也如法華經說。

▲
疏當體下二釋陀羅尼四一直釋疏然總下二辨類
出體謂揀去前二但指無字是此之體無字即無邊
際故云大也(釋經大字)言多字者謂一切真言隨求大佛
頂之類是祕密藏含無邊威德神用又諸修多羅能
持無盡之義亦名總持一字者如唵字等即一字真
言也􂂋啉是助聲故但是一字或如字母之類也疏
故大下三引經證言攝諸善巧即總持義言無有少
法所得皆歸於空即無字義疏若據下四引例釋成。

▲疏出入下三釋門字四一正釋三一通相釋次文
云者證出淨法即次後段經文也下說等者證出染
法即普賢章云種種幻化皆生如來圓覺妙心偈云
無始幻無明皆從諸如來圓覺心建立(生及建立皆是出義)疏
又從下二約本末釋疏又迷下三約迷悟釋疏此中
下二揀濫顯體謂揀門庭門戶之門顯是根本之門
矣文二一直顯而揀疏故寶下二引證本門證有根
本之門異門戶之門也連前次者前引寶積之文也
連之應云此是諸菩薩等入陀羅尼門(前文末也次今文初云)
由是門故出生廣大等云無門者揀也之門者顯也
又云形相門者揀也所言門者下皆顯既言一切依
於虗空豈非根本疏又荷下三引例今勸學禪之流
欲見祖師心印但依上所釋而解了之即悟此兩句
是總持之門若不爾者豈可知之一字却是淺近門
戶從此方入眾妙深奧堂室乎請修止觀者細而詳
之疏皆說下四總結。

▲疏上但下四釋圓覺如文。

經彰德用中疏六一非別下釋流出清淨言諸門功
德者雖染淨諸法皆從圓覺流出然此云流出但說
出諸淨法故云功德也故論云若心有動者論中次
前文云以一切法本來唯心實無於念(舉所迷理)而有妄
心不覺起念見諸境界故說無明(依真起妄謂細麤染心本末不覺也
將欲釋淨先舉其染對以顯之下諸句例然云何顯者下云)心性不起即是大智
慧光明義故(既起念即是不覺無明故不起即是本覺智明)若心起見則有
不見之相(妄見不周)心性離見即是徧照法界義故(真照圓明)
若心有動非真識知(反之即顯真如無動)無有自性(明妄染無體反之即
顯自性淨心)非常非樂非我非淨(明妄四倒反之即顯真如四德)熱惱(諸惑
燒心是極熱惱故說真如是清涼也)衰變(妄染遷改反顯真如不衰變也)則不自在(業果
繫縛故則顯真如自在上云清涼不變自在義故)乃至具有過恒沙等妄染
之義對此義故心性無動則有過恒沙等諸淨功德
相義示現(一一對翻故染淨皆過恒沙)若心有起更見前法可念
者則有所少(妄心外念求之不足)如是淨法無量功德即是一
心更無所念是故滿足(淨德性滿無假外求)名為法身如來之
藏釋曰既心動則河沙妄染不動則恒沙功德又云
如是功德即是一心故知非別有法流出於外疏有
漏者諸論皆云煩惱現行令心連注流散不絕名之
為漏如漏器漏舍深可厭惡損汙處廣毀責過失立
以漏名然有三種謂欲漏(欲界煩惱)有漏(上二界煩惱更無所緣故取本名也)
無明漏(不以餘法彰自行體名無明漏)若法性宗則根本不覺及三
細六麤是有漏法不分三界之異及種現之殊以迷
則全染悟之全淨無體性故然經云一切清淨者淨
法之數過於恒沙今且略舉真如等四例於餘也謂
真如是總相根本餘三是別於中菩提涅槃是果波
羅蜜是因攝於淨法無所遺也故唯舉此大疏於此
四法別開章門每法皆四謂一釋名二出體三種類
四業用今略不開然亦含之但數或減耳。

疏圓覺下二釋真如三一釋名二一略釋言圓覺等
者即以經意直指言真謂等者復以唯識文釋文在
彼論第九卷中本頌云此諸法勝義亦即是真如常
如其性故即唯識實性長行具釋今但略引長行七
句初二句揀有漏(亦云徧計)虗妄是有漏法故次二句揀
有為(亦云依他)變易(生住異滅)是有為法故後三句釋彼頌中
第四句也言於一切位者有漏有為四相三世等也
常如性不變也故者結也彼論具云常如其性故曰
真如(今從簡略但有一故字耳)。

△疏又真下二細釋言偽是下且
釋不真不如(下云今皆離此等反之即是真如也)鍮如等者鍮有其體
不是虗妄但以非金故名偽也影應質相不是詐偽
緣無實體故名妄也橫說各殊者謂色塵殊聲香等
色蘊殊受想等貪等殊信等地獄鬼畜殊人天等娑
婆殊於極樂等聲聞心境殊菩薩心境等乃至如大
般若八十餘科皆約同時而異也豎云變易者如云
鏡裏今年老如去年等如九相觀(云云)夏異於春等
得新忘舊等因若果樂等疏今皆下無如上四過釋
成真如義也謂此實體者真實心體(前約唯識但言謂此真實但是
不虗妄之辭仍未出體今指此體真實故科云細釋也意云心體是有法定真實是宗法若但云真實即無前
陳若云真如是有法為前陳者即但是重言以真如亦但是不變不妄義與真實之言何殊又分此橫豎各有
二義一一各別理無窮義無盡故云細也)於未來等者今日虗空如昨日
虗空也於色中等者厨裏虗空如廳裏虗空也真實
相如非為妄似者正結真如之名也謂如者是相似
義相同義意云此彼相如者唯有此心性也謂善人
佛性的似惡人佛性如今佛性的不殊無始來佛性
乃至凡夫佛性的同二乘佛性人天菩薩皆類此說
唯此可得真實相如分毫不殊故此真實得名為如
也此外更無可相似相如法也設有人親兄弟相似
然子細論之還不得的似會有分毫之長短大小殊
也若不然者豈可自巳妻子而錯認乎乃至世間物
色一一類之皆不免有微塵分毫之輕重大小好惡
終無有全似故知皆是妄似妄如不得真如也古來
相承解如字但言是湛寂不動之義不曾指的釋名
如字是此國之字未審說文爾雅玉篇切韻之屬何
處訓如字為湛寂不動等邪故知只緣靈覺心性於
凡中全如聖中於因中全如果中橫豎皆然即是湛
然不動之義非的訓也問荷澤大師云諸人皆以兩
物相似為如我則以無物相似為如今以的似以釋
真如豈不違此說邪答正與此同故上云此外更無
相似相如之法既云無物相似即知唯鬼獄等佛性
與人畜等佛性真實相如也大師揀諸人云兩物相
似曰如者亦同上說親兄弟相似者終不得分毫全
似也智者細詳之上來釋名竟。

▲疏論云下二出體
若約法數即是百法中六無為今依起信以一心為
體此一段論懸談第四門巳釋於中乃至巳下略中
間謂次文云一切諸法唯依妄念而有差別若離心
念則無一切境界之相是故一切法從本巳來離言
說相離名字相離心緣相畢竟平等無有變異不可
破壞(疏云竟無變壞撮得此上三句也)唯是一心故名真如。

▲疏又
云下三辨業用然大疏此前復有辨種類一門(文云或唯
一)今恐繁多又不益觀智故略之也然於諸類中今
但是一心其餘種類但約別法說此一故若以法別
便列多種真如者法有河沙之數真如亦應有河沙
數邪何必更立七種十種故知諸餘法門皆以義別
故隨義收束立多少名今真如義亦無二不應別說
今言又云者亦是起信文文相次故不更標之然文
相稍易今但總而釋曰依真如故發智斷惑證體起
用若不依之則取我我所相無由修證故知萬德萬
行皆是真如用也。

疏此翻下三釋菩提三一釋名可見。

▲疏二三下二
出體便當種類以覺智之義多種不同故知諸種類
皆是體若尅實而言據此經及起信即始本不二究
竟覺也如上釋名中即是其體今言二三等者二謂
法相中多約根本後得空宗中多約二斷謂了煩惱
所知二障本空即名二斷斷即菩提無別菩提故經
云煩惱即菩提不變異故攝論二智二斷為菩提體
者雙取相宗空宗也智論云菩提菩提斷俱名為菩
提者合取上二宗也法性宗如理如量智疏三者約
三乘人各有其智又起信本覺始覺及究竟覺疏四
者涅槃經說下中上及上上四品智慧觀十二因緣
如次得聲聞緣覺菩薩佛等菩提及大圓等四智菩
提(四智如淨土章中巳釋)疏及發心等者智度論第五十八云
一發心菩提於無量生死中發阿耨多羅三藐三菩
提心故名為菩提因中說果二伏心菩提斷諸煩惱
降伏其心行諸波羅蜜三明心菩提觀三世諸佛法
本末總別相分別諸法實相謂般若波羅蜜四出到
菩提般若中得方便力故不著般若見一切十方佛
得無生法忍出三界到薩婆若五無上菩提坐道場
斷習氣得阿耨多羅三藐三菩提若準華嚴即具十
種如第五十一及五十九卷中說恐繁不敘疏皆此
攝者總結種類以為體也。

▲疏因圓下三明業用言
無邊者能斷二障證二空印羣機(華嚴出現品說普徧諸心如塵中經
卷又云菩提普印諸心行是故正覺名無量)現萬像(能現能生身土智影等)該動寂
通因果等。

疏此方下四釋涅槃四一釋名云寂滅者彼論云(涅槃
論也肇公作)秦言無為亦名滅度無為者取乎虗無寂寞
妙絕於有為滅度者言其大患永滅超度四流斯蓋
是鏡像之所歸絕稱謂之幽宅也今云寂滅者寂即
唐三藏滅即羅什三藏故肇公云泥洹盡諦者豈直
結盡而巳則生死永寂滅故謂之盡矣法華金剛中
皆云滅度生肇遠公皆正翻為滅又四諦中目為滅
諦故今略取滅也疏多名者亦生遠等釋或云不生
或云不作或不起或無相或不殘或寂靜疏總翻圓
寂者唐三藏翻也在義周圓故云總矣。

▲疏謂覺下
釋上周圓之義便當第二出體也謂剋實乃覺性即
寂是體總收即三德為體三德為圓覺性為寂故云
圓寂三德者摩訶般若解脫法身謂即寂之照為般
若即照之寂為解脫寂照之體為法身此三不縱不
橫不並不別如梵伊字為大涅槃廣如彼經說(涅槃經也)
所以三者由翻三雜染得名也翻煩惱為般若(煩惱即菩
提故)翻結業為解脫翻苦依身即是法身(心體離念本法身故)故
三雜染即性淨三德但迷悟似異故說相翻若約法
相六無為中真如(即下性淨)擇滅(擇謂揀擇滅謂斷染謂無漏智起斷諸障染所
顯真理名擇滅也即下方便淨也)。

▲疏二三下三辨種類二者性淨
(性本淨故)方便淨(從方便修之所顯故)三者一自性涅槃(通染淨也即上性淨)
二真涅槃(即上方便淨也方便修成證本性淨是為真也)三應涅槃(證真巳後隨機
利物示現入滅即應此乃證真應物皆是方便淨也)四者一自性清淨(真如自性也通
一切凡聖)二有餘依(即真如出煩惱障)三無餘依(即真如出生死若上二通三乘)
四無住處(真如出所知障悲智輔翼不住生死涅槃故云無住處唯佛自具之故唯識云一切有情
皆有初一二乘無學容有前三唯佛世尊可言具四)疏亦皆此攝結也。

▲疏故
彼下四明業用二初指涅槃通明言故者證成前皆
攝之言躡勢便明用也巧令文勢血脉連故。

△疏又
華下二引華嚴別辨疏今取意略引文有二用分二
一顯真涅槃實益之用其文具云佛子如來不為菩
薩說諸如來究竟涅槃(不為說永滅為二乘也)亦不為彼示現
其事(迹盡雙林為凡小此名揀〔灰〕斷也)何以故為欲令見一切如來
常住其前(令稱實見自受用身同法身常住其前也)於一念中見過去未
來一切諸佛色身圓滿皆如現在(令見三際應用亦即是常故如現在)
評曰以見常住涅槃故見如來常住圓滿此即是涅
槃之實用也疏但為下二顯應涅槃權益之用然華
嚴說涅槃有十門上所引者即第二德用圓備門今
即第三出入常湛門具云佛子諸佛如來為令眾生
生欣樂故出現於世欲令眾生生戀慕故示現涅槃
而實如來無有出世亦無涅槃何以故如來常住清
淨法界隨眾生心示現涅槃釋曰明涅槃無為無不
為也無不為故能建大事不礙出現顯迹為生息迹
為滅以無為故體常湛然顯迹即有息餘迹即無餘
故餘無餘乃應物之假號豈以見聞滯殊應之迹疏
佛日下即義引彼第四虧盈不遷門也彼經具云佛
子譬如日出普照世間於一切淨水器中影無不現
普徧眾處而無來往或一器破便不現影佛子於汝
意云何彼影不現為日咎不答言不也但由器壞非
日有咎佛子如來智日亦復如是普現法界無前無
後一切眾生淨心器中佛無不現心器常淨常見佛
身若心濁器破則不得見釋曰像非我有自彼器之
虧盈心非我生豈普現之前後持戒器破定水何依
菩提器破智水寧止無戒定智何由見佛。

疏此云下五釋波羅蜜疏但有通別釋名別釋名中
便含餘體用種類等三門也文二一通釋名二一正
釋其文易了疏然一下二通伏難難云準了義大乘
教據實理說眾生即寂滅元是涅槃不復更滅今何
得言離此到彼豈不同小乘有欣厭之過邪故今會
之約迷悟故說到彼岸。

▲疏且約下二別釋名別有
六度五度十度八萬四千度此之多數不同皆為種
類也餘體用即各隨文釋分四初六度二一以慧為
末言六蔽六種者文皆在疏即是起信之文但取意
略引耳具云於真如法中深解現前(解也)所修離相(行也)
以知法性體無慳貪故(解也)隨順修行檀波羅蜜(行也下五
皆爾)以知法性無染離五欲過故隨順修行尸羅波羅
蜜以知法性無苦離瞋惱故隨順修行羼提波羅蜜
以知法性無身心相離懈怠故隨順修行毗梨耶波
羅蜜以知法性常定體無亂故隨順修行禪波羅蜜
以知法性體明離無明故隨順修行般若波羅蜜然
此六種疏但列名今一一釋謂輟巳惠人名施防非
止惡為戒堪受諸法未能忘懷為忍鍊心於法為精
精心務達為進心慮寂靜為禪推來揀擇為慧餘體
用二門者謂既言性無慳貪等為施等即性為體由
順性故修六皆成到彼岸即順性為用疏菩提下二
以慧為初菩薩諸佛母者偏讚慧也(淨名云智度菩薩母般若論等
皆云佛母)是覺初資糧者覺是菩提六度是菩提資糧般
若為初也此五者施等也之餘者十度中後四也方
便願力智皆由智度等者由智慧故十皆波羅蜜攝
故彼論長行釋云何以故般若為初以最勝故如諸
身根中眼根最勝諸身分中頭為最勝諸波羅蜜中
般若波羅蜜為最勝故亦復如是以般若波羅蜜最
勝故為初資糧(云云)又是諸波羅蜜三輪淨因體(不念
自身不念受者不念施果皆由慧故)故乃至不與二乘共故於上更無
所應知故此智到一切彼岸故(云云)其文甚廣不可
具引含餘門者由慧成五即慧是用五皆助慧即慧
是體。

△疏起信下二五度但合定慧為一止觀門餘
如上辨可知。

△疏唯識下三十度但於六後加四謂
第七方便(方法便宜)八願(希求樂欲)九力(不可屈伏)十智(如實決斷)疏十
障十如者如常所釋後亦有之此十波羅蜜通者以
大菩提心而為其體助治障助證如即為其用別者
如法相宗釋各有體用文繁不敘。

△疏若總下四八
萬四千度迷為八萬四千塵勞悟為八萬四千波羅
蜜矣相翻之義如上引起信釋流出一切清淨等中
說體用者總以覺悟為體各以能翻染法為用疏義
如下者普眼章中也。

疏顯上下六釋總顯業用言諸佛師法者涅槃經云
諸佛所師所謂法也以法常故諸佛亦常上來總釋
圓覺所流四門淨法竟餘諸無漏等法皆例此知謂
圓覺本無繫縛即名解脫本無三毒即三善根本無
疑濁即淨信等乃至本無八萬塵勞即八萬波羅蜜
也故下文云乃至八萬四千陀羅尼門一切清淨。

經悟則成佛中疏二一後明下顯意二正釋二一釋
圓照淨覺三一牒其下約能所釋。

△疏亦可下二直
就法體釋言圓照清淨者圓照即清淨也不同上以
圓照照於清淨故云非關能所。

△疏此正下三引例
釋相字初見文殊即福城東古佛塔廟在第六十一
卷中後不見文殊即第七十九卷中經說善財依彌
勒教求見文殊文殊遙伸右手過一百一十城摩善
財頂示教利喜(不見其身但聞法也)古德判云智照無二相(無能
所之二也)。

▲疏本覺下二釋斷障成道以此為因者謂如
是依圓照本淨了無明本空是為成佛正因也必若
心存妄念帶此妄念修行多劫虗事劬勞畢竟不成
佛果如前所引積行菩薩。

經推妄宰中疏二一第二下科分述意二依科隨釋
經徵中疏二一徵釋下釋文。

▲疏二謂下二顯意二
初明其過其八萬塵勞十二因緣至下當釋疏非想
等者佛名經說佛語舍利弗言汝師鬱頭藍弗得非
想定八萬四千劫滿命終之後不免還作飛狸之身
(緣修此定時林間被鵶鳥喧噪近水被魚等聲亂心生瞋恚願入水飛空噉之定力既盡便受此報待撿經文
委細示之)疏無為坑中者即華嚴出現品云如雪山頂有
藥王樹名無盡根(云云)若生根時令閻浮提一切樹
根生(莖枝葉華果皆爾也)唯於二處不能為作生長利益所謂
地獄深坑及水輪中然亦於彼初無厭捨如來智慧
大藥王樹亦復如是(云云)其根生時令一切菩薩生
不捨眾生大慈悲根(深心莖波羅蜜枝淨戒頭陀葉相好莊嚴華佛灌頂忍果)唯
於二處不能為作生長利益所謂二乘墮於無為廣
大深坑及壞善根非器眾生溺大邪見貪愛之水然
亦於彼曾無厭捨釋曰疏家用此無為坑之文也顯
二乘雖諸漏巳盡而未斷此根本無明疏病行者即
涅槃經。

▲疏今欲下二正顯意文易可知。

經釋中疏二一二釋下釋義三一釋得名二一釋本
名此依法性宗釋也若法相宗即云明是擇法(慧也)無
彼明故名為無明彼宗以無明眾生為無始根本故
須修習得擇法之慧方始為明故指為彼(明乃非巳是於彼故
却取眾生為自巳)今云無他智明者他亦彼也然所對不同
由此宗必須先頓悟覺性為本是即真我迷此性故
即曰無明悟此性故方名智明智明是始始非於本
故亦云他(前對眾生自巳故以慧為彼今對本覺自巳故以始覺為他故云所對不同)所
言雖者兼通伏難應云一切眾生皆有本覺本覺即
明云何言無明故此答云無始覺照了也意云如鏡
體雖本明且塵埃染時名為不明磨塵顯出方名明
鏡又禪家返照者即是以他始覺照我本覺故云返
也此義極顯智者詳之始本二覺前後頻釋故此不
解。

△疏論名下二釋別名(如前喻塵埃之鏡名曰不明也)不者是無
覺即是明故云但文異耳疏亦名迷及顛倒者散在
諸大乘經釋禪家即多云迷。

▲疏論云下二顯體相
引論亦略故有等字等於下文也具云不如實知真
如法一(一真如即是自巳真我也)故不覺心起而有其念念無自
相不離本覺猶如迷人依方故迷(迷東為西)若離於方則
無有迷(離真實之正東則無虗妄之邪西)眾生亦爾依覺(真東)故迷(迷之
為西)若離覺性則無不覺(合喻可知)疏妄認等者至文當釋
互舉(云迷自認他即迷真執妄)自他者如前引論舉迷自者據迷
方之喻巳具認他之義謂迷東(「東即是真」)為西(「西即妄也此是執妄
妄即是他」)也(從此巳下初講者不須用之)上來但依本宗顯無明體相
了若約大小乘法相宗說與此稍殊俱舍頌曰明所
治無明(明有實體謂此無明不了四諦明所對治故名無明與明相違方是無明非是離明之外皆是
無明亦非明無之處名無明也)如非親實等長行意云如諸怨敵名
非親友非異親友外皆名非親友諦語名實謂虗妄
之語名為非實非異於實語亦非實語無便名非實
也等者等於非法非義(云云)云何知然說行緣故(云
云)然無明體是不了知三寶四諦善惡業果即是了
知所治別法法救師云此無明體是諸有情恃我類
性唯識中說覆蔽真實迷於理事覆真實者意取第
七識中恒行無明也彼論第七心所中云我癡者謂
無明愚於我相迷無我理故名我癡迷理事者意取
第六識中根本六煩惱中癡也彼文云云何為癡於
諸理事迷闇為性彼疏釋云謂獨頭無明迷理相應
等亦迷事也若取發業即行蘊中迷理起者有支本
故故慈恩釋無明支云以行蘊中無明為體不取餘
法又引諸論云正發業者唯是無明餘者是助故不
取也此等出體比起信論未徹其源何者起信依無
明為因方生阿賴耶識此等所說乃是六七心所(彼說
第八無覆第六七識方有無明)況迷自認他之行相似有本空之根
元既無的示之文豈盡無明體性(闕迷自者彼云迷無我理及云迷於
理事但是所迷之境不言自有法身真我迷之故妄執無我為邪慢之我闕即空者瑜伽第五十五明煩惱假
實之中言五見是假無明為實故又五十六及緣起經皆廣問答揀諸餘法故名無明也)。

▲疏其
業下三明業用二一引二文言能生三細者懸談第
四門及前後頻釋言由此等者至文當釋疏然一下
二通一切言無不是此者此無明也。

疏文中下二釋文三一分科疏今初下二顯意按定
其非者謂此但標眾生云皆顛倒未顯顛倒之相如
泛指某甲云是罪人未出罪名所作何事故言按定
其非三正釋經按定中疏除了圓覺下謂除上機遇
圓頓教者漸機登地者方免此倒矣言餘悉該者凡
夫外道(可知)二乘聖人(有無我等四種倒也)執權菩薩(以染淨相為有以真
性為空也)悉不免也如華嚴說上德聲聞積行菩薩悉不
能入八難凡夫有宿種者即入。

經釋相中疏二初二正下敘意言正釋其相者顛倒
相也如述某甲云有如是過作如是事今則迷自(云云
在疏)。

▲二正釋經法中疏二初認為下釋本文二一
釋迷身疏此有下二釋迷心二初貼文釋二初釋文。

疏故唯下二引證佛頂經云者彼經說阿難先被佛
推徵心性在內在外皆成過失最後乃云世尊今徵
我心我能推求者是為心不咄哉阿難此非汝心此
是前塵分別相想惑汝真性乃至若分別心離塵無
體斯則前塵分別影事塵非常住若變滅時此心則
同龜毛兔角其誰修證無生法忍釋曰既離塵無體
即知是前塵分別影事也既是前塵之影塵變滅時
心即變滅滅時既無心如龜毛等誰修法忍據此眾
多過失是明阿難所認未是真心矣故今引之以證
妄認緣慮心也。

△疏二者下二迴文釋餘同前解者
如引佛頂唯識證分別心想空無之義皆同用也。

▲
疏前標下二釋前文二一約諸教我法各有種種相
轉者我謂主宰如國之主有自在故及如宰輔能割
斷故主是我體宰是我用主是俱生無分別故宰是
分別有割斷故於中復有世間聖教二我世我謂有
情者意生乃至作受知見者聖教謂預流等法者軌
持亦有二法世間法者謂所執根身塵境定性之法
聖教法謂蘊處界緣諦乘等如是多類不同放云各
有種種相也轉者生起義(並如下二空觀初引唯識論具釋)疏及凡
夫下巳如疏序之初引涅槃經釋常樂我淨文中廣
釋訖。

△疏若剋下二約本經文理甚顯然須是智眼
開者方見之昭然若眼盲者更釋亦無益矣疏一三
我執者迷身心也二四法執者迷有無也。

經直喻中疏二一翳眼下且顯喻相疏空華下二以
之合法二一通二一順合迷順喻文勢故應云法身
實無四大真心實心實無緣慮迷者妄執疏若悟下
二返合悟二一正返合返者與喻文勢相翻故疏故
首下二引經證聞復者返聞聞自性也。

▲疏亦可下
二別二一合身心二一正合疏然月下二補闕疏又
為下二合見相二一正合疏世親下二通妨難云魏
朝譯金剛經末偈云一切有為法如星翳燈幻露泡
夢電雲應作如是觀論標釋云星喻見分翳喻相分
燈喻識體今以翳喻見分豈不違彼論文故此通云
據釋處等也謂論牒釋云如目有翳則見毛輪等色
觀有為法亦爾以顛倒見故大雲釋云此喻執若在
意見實我法此翳配在第七識以恒得故評曰既在
第七即知是見分毛輪喻我法我法即第七家相分
是第八也毛輪即此空華故知取所見之華也又義
淨三藏頌此喻云但由翳眼力遂便見空華即知華
喻相分翳喻見分。

經倒見中疏三一牒前下釋喻言非謂真實之華者
闇斥謬釋謂有人釋云實華者謂樹上之華此釋實
可悲哉疏若具下二法合疏此乃下三顯意經出過
中疏既由此者此妄執身心也塵劫等者此妄執所
起之過患也疏地獄鬼畜者三途也八苦人中也謂
生老病死愛別怨憎求不得及五盛陰五衰者欲天
也謂華萎汗出身光滅眷屬離及不樂本座。

經標定中疏三一言無下正釋疏故論下二引證既
離本覺無自相即是空無也疏了斯下三例釋餘義
二一略顯大乘涅槃涅槃經夜叉為雪山童子所說
之偈也疏是知下二備顯諸乘涅槃謂逆順觀十二
支滅處即緣覺涅槃也故肇公云緣覺覺緣離以即
真聲聞涅槃是滅諦滅諦亦同十二支滅盡之義故
此科云諸乘。

經喻釋中疏二一前說下正釋二一釋正喻疏意云
下二釋轉喻疏故首下二引證。

經斷疑中疏二一後斷下先敘疑疏無明下二正釋
經。

經釋成因地中疏二一第三下敘意標文二正釋。

經依真中疏教金剛下引經證一切眾生本無所有
亦是通妨難云既無輪轉之法又無受輪轉之人諸
佛菩薩何故出世出世教化誰人為誰說生故此引
經通云化無所化曉公論釋云初句牒能化最後一
句歎化大中間二句明正觀相無生於化者初修觀
時破諸有相於幻化相滅其生心故不生無化者復
遣於空於無化空亦不生心故如金剛四生九類皆
令涅槃實無眾生得滅度者亦如淨名觀眾生如第
六陰等為一切眾生說如斯法名為真實慈也。

經拂迹中疏拂有四重者一中經云彼者指前文也
謂彼前段所知無輪轉之智亦如空無有四中既不
言有無即無念矣疏羅什云者即什公所製悟玄序
也首云天嘉運難可再逢(云云乃至)夫玄道不可以設功
得聖智不可以有心知真諦不可以存我會至功不
可以營事為唯忘功者可以道合虗懷者可以理通
冥心者可以真一遺智者可以聖同雖云道合無心
於合合者合焉雖云聖同不求於同同者同焉疏聚
沙等者即法華經會權歸實明一切行無非佛道謂
過去無數佛皆說一乘法(云云)更以異方便助顯第
一義若有眾生法類值諸過去佛若聞法布施或持
戒忍辱精進禪智等如是諸人等皆巳成佛道(云皆巳者
引昔例也云云巳成乃至)若於曠野中積土成佛廟乃至童子戲
聚沙為佛塔(云云)或以指爪甲畫地作佛像(云云)或
有人禮拜或復但合掌乃至舉一手或復小低頭(云云
乃至)皆巳成佛道(云云乃至)未來諸世尊其數無有量是諸
如來等亦方便說法(云云)度脫諸眾生入佛無漏智
(云云乃至)無數諸法門其實為一乘釋曰詳之是三世佛
雖種種說法皆為一乘畢竟皆合成佛之意也。

經徵拂中疏二初身心下釋其徵疏次釋下二釋其
釋二初標意疏一切下二釋文二初釋前二句明諸
法以空義不生滅義釋上句以寂義無去來義釋下
句隨其義類各相應故疏云相因諸相者謂前展轉
拂迹能所之相也非謂青黃等色相疏非巳等下引
中論三時門中所釋也淨名梵行亦有斯文疏法句
云者取意略引也具云諸法從本來無是亦無非是
非性寂滅本來無所動一切諸眾生實無有生滅生
滅即涅槃本來無所動一切諸法性從緣無起作起
作性相如本來無所動一切諸文字無實無所依俱
同一寂滅本來無所動此四偈中初及第四皆末云
寂滅本來無所動今疏所引但除本來二字緣上句
巳云本來意圖文字簡略也但用兩句之文攝取八
偈之義此前更有四偈亦皆說諸法本來無所動故。

疏法華亦云者具云是故舍利弗我為設方便說諸
盡苦道示之以涅槃我雖說涅槃是亦非真滅諸法
從本來常自寂滅相然上約不生滅不去來釋二句
者亦同華嚴說大自在天王得知一切法不生不滅
(同此上句)不來不去(同此下句)無功用(同上非作故無等也)解脫門(同此淨覺
隨順淨覺是解脫隨順是門也)。

疏上二下二釋後六句顯一心二一釋如來藏二一
結前由前但隨經文注釋不用科段故此須對後結
示疏此下下二正釋六一出體初句總指六句經也
顯一心者六句皆如來藏心故論指下約教而示一
心顯真如生滅二門前巳具釋楞伽文顯圓覺者至
本文釋佛性者義亦甚彰此等皆約有情門中說也。

▲疏今此下二科經。

▲疏通云下三釋名三一總標
疏一隱下二別釋三初釋隱覆二一直釋疏故理下
二教證三一引理趣般若言理趣等者次云普賢菩
薩自體徧故謂華嚴說普賢是毗盧遮那藏身藏身
既徧一切眾生中而隱覆不現故眾生即是如來藏
也藏有如來故名如來藏(有財釋也)非謂藏即如來如櫃
中有金名曰金櫃非櫃即金櫃乃是本如藏是眾生。

△疏勝鬘下二引勝鬘義全同上其文即殊此是兩
段文初云生死等者經文具云世尊生死者依如來
藏故說本際不可知世尊有如來藏故說生死是名
善說世尊生死者諸受根沒次第諸受根起是名生
死世尊生死者此二法是如來藏世間言說故有死
有生死者諸根壞生者新諸根起非如來藏有生有
死如來藏離有為相常住不變是故名如來藏是依
是持(云云次文如下所引然此文中云生死是如來藏又云非如來藏有生死者乍看似相違細詳
之乃是相成意云以生死即空無故是如來藏如來藏空無生死故云非也)疏如來法身
下此却是向前之文讚無作四聖諦之次也具云世
尊非壞法故名為苦滅所言苦滅者名無始無作無
起無盡離盡常住自性清淨離一切煩惱藏世尊過
於恒沙不離不脫不異不思議佛法成就如來法身
世尊是如來法身不離煩惱藏名如來藏又佛性論
云一切眾生為如來藏能藏如來不得顯現。

△疏如
來下三引如來藏此經唯一卷佛成道十年時便說
此是表詮真實宗中之根本不同五時教中十年猶
說小乘有教十二年方說大乘空教文二一通顯言
一切眾生至如我無異者經初發起序云爾時世尊
於旃檀重閣正坐三昧而現神變(云云下取意引)有無量蓮
華未開華內皆有化佛升空彌覆世界一一蓮華放
光同時舒榮須臾萎變華內化佛趺坐放光眾怪而
疑佛言恣問金剛慧菩薩問何故諸佛變現如是次
正宗初佛答云如佛所化無數蓮華(云云如上也此下全引)我
以佛眼觀一切眾生貪欲恚癡諸煩惱中有如來身
如來身結加趺坐儼然不動善男子一切眾生雖在
諸趣煩惱身中有如來藏常無染汙德相備足如我
無異(今疏所引是在後文文又闕略故此備之勘則見也)。

疏便以下二別顯寶性論釋云(佛性亦釋此經今參而用之)自此
巳下依無始世來煩惱藏所纏說無始世來自性清
淨心具足法身以九種譬喻華蜂等諸喻明眾生身
中無始世界來有諸煩惱垢佛蜜等諸喻明眾生身
中無始來具足自性無垢體又復略說此如來藏修
多羅中明眾生界從無始世界來客塵煩惱染心從
無始世界淨妙法身如來藏不相捨離是故經言依
自虗始染心眾生染依自性清淨心眾生淨云何自
心染依自心染有九種喻謂萎華等(如疏所配)後生起云
於真如佛性客塵何等以為九種煩惱經中萎華等
九種喻皆喻煩惱而不別標名論欲各以煩惱各合
之故徵起也下例九名如次合上九喻但一一對而
詳之即見如第一貪使合第一萎華餘八倣此佛性
論以九煩惱一一合喻義則全同名則小異兩論皆
不能一一別敘恐文繁難見今通二論取意詳之謂
初三如次是三毒種子四是三毒現行(上皆凡夫)五無學
所攝(羅漢)六見道所斷(初地)七修道所斷(二至地滿)八不淨地
所攝(就修道前七地)九淨地所攝(八九十地上所注配皆是能攝者不說巳斷者)次
論中合佛身等九喻者一佛身喻法身體二蜜喻說
一味法三粳米喻說種種法(上三通名真法界身)四真金喻真
如不變五寶藏喻法身佛性六內實喻報化身佛性
七金像喻法身八輪王喻報身九鑄像喻化身今且
配列義隨文釋論總標指云其佛身淳蜜乃至鑄像
總喻三種體偈云法身(初三)及真如(次一)如來性(後五)實體
(總指也皆是性功德故〔佛〕等三種真金一種寶藏等五種是能示法身真如如來性是所示前三就染位通相
後五淨位通相中一剋體不垢不淨然皆眾生具有下當委釋)上來且配屬能藏所
藏法喻大意了次下正釋其文經及論文皆廣今並
撮略引用。

疏一萎華(貪使)佛身(法身體)者經云如天眼人觀未敷華
內有佛身趺坐除華即現佛見眾生有如來藏為說
經法滅除煩惱顯現佛性諸佛出世若不出世一切
眾生如來藏常住不變但煩惱覆故佛為說法(釋曰上配
萎華喻貪者論偈曰)如華初榮(初時)悴(後萎變也)有愛(愛初榮也)有不愛(不愛
萎悴)貪煩惱亦爾初樂(如華榮也)後不樂(如華悴也文意甚顯佛性論云如蓮
初開人甚愛樂後時萎悴人厭惡之貪使亦爾上配初三喻喻佛法界身者如次喻體相用三大也故論偈曰)
法身有二種清淨真法界(一也)及依彼習氣以深淺義
說(二種也配在二三兩喻)長行釋初一云一者寂靜法界身以
無分別智境故如是諸佛法身唯自內身能證故言
清淨真法界經云佛出不出此常住不變正當體大
義也餘二在下。

疏二巖蜂(瞋使)淳蜜(說一味法)者經云譬如淳蜜在巖樹中
無數羣蜂圍遶守護時有一人巧智方便先除彼蜂
乃取其蜜隨意食用惠及遠近如是善男子一切眾
生有如來藏如彼淳蜜在於巖樹為諸煩惱之所覆
蔽亦如彼蜜羣蜂守護我以佛眼如實觀之以善方
便隨宜說法滅除煩惱開佛知見普為世間施作佛
事蜂喻瞋者評曰蜂護蜜故瞋蠆一切人畜等也如
諸眾生迷如來藏為我護我故瞋矣即第七識中恒
行我癡是也論偈云瞋恚心起時生種種苦惱者如
執我故起惑造業受六道生死苦惱然此偈前半云
羣蜂為成蜜瞋心齧諸華者譯人誤也以蜂齧華但
為成蜜豈是為瞋瞋者但為護蜜故蠆人耳(故佛性論云如
蜂若為他所觸放毒蠆人不為齧華)如迷護我故瞋矣蜜喻說一味法
者論前偈云及依彼(彼法身即第一中身)習氣以深(一味也是此門)淺
(種種也即後門)義說長行云依真如法身有彼說法名為習
氣彼說法者復二一細(一味)二麤(種種)細者所謂諸菩薩
摩訶薩演說甚深祕密法藏以依第一義諦說故(此明
真法界身本有常說稱性之德廣如華嚴經說故以淳蜜喻之蜜唯淳甜一味無種種也種種是麤在後門配)。

疏三穅𥢶(癡使)粳米(說種種法)者經云譬如粳米未離皮𥢶
貧愚輕賤謂為可棄除蕩既精常為御用如是善男
子我以佛眼觀諸眾生煩惱穅𥢶覆蔽如來無量知
見故以方便如應說法令除煩惱淨一切智穅喻癡
者偈云稻等內堅實外為皮穅覆如是癡心纏不見
內堅實(此以穅𥢶不同華之榮萎可貪可厭癡於心境無變改之相唯能障覆爾)論前段
總釋上三云世間貪等眾生身中所攝煩惱能作不
動地業行緣成就色無色界果報出世間智能斷名
為貪瞋癡使煩惱米喻說種種法者論次前云麤者
所謂種種修多羅(例祗夜等此下須再詳略之)名字章句種種差
別以依世諦說故故偈又云如美蜜一味微細法亦
爾(却指前門)修多羅等說如種種異味(此以粳米可作種種般數飲食兼假
諸味資助有生有熟初則香美停則臭爛或增病除病或益身損身雖資益根大而速飢速飽非長久堅實不
同淳蜜和補藥丸固濟形命延年等故有一味種種味之言也然權教無別體性亦但是眾生心真如之用大
故前偈說但是法身習氣深淺之說亦即華嚴眾生本來八相成道之意)。

疏四糞穢(增上貪等)真金(真如不變)者經云譬如真金墮不淨
處(論云糞穢義亦同矣)隱沒不現經歷年載真金不壞而莫能
知有天眼者語眾生言此不淨中有真金寶汝等出
之隨意受用如是善男子不淨處者無量煩惱是真
金寶者如來藏是有天眼者諸如來是是故如來廣
為說法令諸眾生除滅煩惱悉成正覺論云糞穢喻
增上貪等者論釋云又增上貪瞋癡眾生身中所攝
煩惱能作福業罪業行緣但能成就欲界果報唯有
不淨觀智能斷名為增上(對詳佛性論者上三種子今明麤顯現行發身口意
造一切業故云增上亦同起信中取著轉深增長見愛等言不淨觀者不淨是所觀之身故如糞穢不言觀智
是不淨矣佛性論云淨潔金寶為糞所塗違逆人心離欲人亦爾為上心煩惱違逆其意)故偈云
猶如臭穢糞智觀貪亦爾起欲心諸相結使如穢糞
真金喻真如者偈云以性不改變(即指上法身及說法之性在染在淨
常不變也)體本來清淨如真金不變故說真金喻長行云
明彼真如如來藏之性乃至邪聚眾生身中自性清
淨心無異無別光明照了以離客塵諸煩惱故後時
說言如來法身如是以真金喻故經云如來以依自
身根本清淨智故知諸眾生有(佛性中引地論云宅下寶亦云譬如彼地
種種珍寶藏也)清淨身與如來無二無差別(故經偈云善逝眼如是也)。

疏五貧家(根本無明)寶藏(法身佛性)者經云譬如貧家有珍寶
藏寶不能言我在於此既不自知又無語者不能開
發此珍寶藏一切眾生亦復如是如來知見力無所
畏大法寶藏在其身中不聞不知耽惑五欲輪轉生
死受苦無量是故諸佛出興于世為開身內如來法
藏彼即信受淨一切智普為眾生開如來藏無礙辨
才為大施主如是善男子我以佛眼觀諸眾生有如
來藏故為諸菩薩而說此法貧家喻根本無明者論
釋云又阿羅漢身中所攝煩惱能作無漏諸業行緣
能生無垢意生身果報(凡夫亦同但麤重所逼此相不顯故就羅漢顯之云貧家
者二乘之人但免麤重熱惱等而都未得諸佛菩薩無量福智功德寶藏如世人清貧無事為樂不得名為國
王大臣長者然雖未得寶藏寶藏巳有不離身中故云爾也然剋體辨能藏寶藏者乃是地也故論上下之文
但皆云地藏不云貧家然根本無明三細之惑無覆無記未有能所愛惡之相故如地也不同華蜂之類有愛
憎等故以此喻配無住地無明矣)此下五喻喻法身佛性等者論於
次同一科預釋以義勢聯綿故今留待第九喻都釋
巳具見經論之文說則易解故。

疏六菴羅(見惑)內實(二身佛性)者經云譬如菴羅果內實不
毀壞種之於地成大樹王如是善男子我以佛眼觀
諸眾生如來寶藏在無明㲉猶如果種在於核內善
男子彼如來藏清涼無熱大智慧聚妙寂常恒名為
如來應供覺善男子如來如是觀眾生巳為菩薩摩
訶薩淨佛智故顯此義菴羅喻見惑者論云凡夫身
中所攝煩惱初出世間法智能斷名為見道所斷煩
惱故偈云如子離皮𥢶次第生芽等見道斷煩惱次
第生諸地(此喻意者見道革凡成聖聖智生成住持一切功德如菴羅皮謝實生芽莖枝葉華
果故)內實喻二身佛性者巳如上說餘亦皆爾。

疏七弊物(修惑)金像(法身)者經云譬如有人持真金像行
詣他國經遊險路懼遭劫奪裹以弊物令無識者此
人於道忽便命終於是金像棄捐曠野行人踐踏咸
謂不淨得天眼者見弊物中有真金像即為出之一
切禮敬如是善男子我見眾生種種煩惱長夜流轉
生死無量如來妙藏在其身內儼然清淨如我無異
是故佛為眾生說法斷除煩惱淨如來智轉復化導
一切眾生弊物喻修惑者復云聖人身中所攝煩惱
如出世間法修道智能斷故故偈云以害身見等攝
取妙聖道修道斷煩惱故說弊壞衣。

疏八貧女(不淨地垢)輪王(報身)者經云譬如女人貧賤醜陋
眾人所惡而懷貴子當為聖王王四天下此人不知
經歷時節常作下賤子想如是善男子如來觀察一
切眾生輪轉生死受諸苦毒其身皆有如來寶藏如
彼女人而不覺知是故如來普為說法言善男子莫
自輕鄙汝等自身皆有佛性若勤精進滅眾過惡則
受菩薩及佛尊號化導濟度無量眾生貧女喻不淨
地垢者論云從初地至七地所攝煩惱也八地巳上
住地中修道智能斷偈云七地中諸垢猶如胎所纏
遠離胎藏智無分別淳熟。

疏九焦模(淨地諸垢)鑄像(化身)者經云譬如鑄師鑄真金像
既鑄成巳列置于地外現焦黑內像不變開模出像
金色晃耀如是善男子如來觀察一切眾生佛藏在
身眾相具足如是觀巳廣為顯說彼諸眾生得息清
涼以金剛慧摧破煩惱開淨佛身焦模喻淨地垢者
復云八地巳上菩薩身中所攝煩惱金剛三昧智能
斷故偈云三地中諸垢如泥模所埿大智諸菩薩金
剛定智斷此後五喻上來但以法合貧家等未合寶
藏等今當合之論偈云佛性有二種一者如地藏(即此
第五喻也)二者如樹果(第六)無始世界(在前)來自性清淨心修
行無上道(通明萬行本具即論中本覺內熏之義)依二種佛性(五六之所喻也)
得出三種身(七八九之所喻)依初譬喻故(寶藏)知有初法身(萬德
所依如寶藏是衣食身名家產萬事之所依也)依第二譬喻(菴羅)知有二佛身
(果生熟漸次等也如下說)真佛法身淨猶如真金像(第七喻出纏法身也即五
喻能成因性此喻所成果相故如金巳成之像也)以性不改變攝功德實體
(釋上)證大法王位如轉輪聖王(第八喻報身也即六喻能成二身因性八九喻
所成報化身相也)依止鑄像體有化佛像現(即第九法喻也)長行云
餘五喻示現生彼三佛法身以依自體性如來之性
諸眾生藏是故說一切眾生有如來藏以諸佛如來
有三種身得名義故此五種喻能作三種佛法身因
以是義故說如來性因此中明性義以為因義以是
義故經中偈言無始世來性(云云下略引此一段文以具釋)。

疏二含下二釋含攝二一體含用謂體性含於相用
然此含者謂即體之用依於即用之體即用之體持
於即體之用非如櫃等盛貯餘物此乃如金含器之
喻謂純一之金含於萬器緣會即顯亦如華嚴金師
子章中之意亦如明鏡含於萬像故唯識說大圓鏡
智相應心品能現能生身土智影等。

△疏又亦下二
聖含凡此是佛性論如來藏品中文也具云所言藏
者一切眾生悉在如來智內故名為藏以如如智稱
如如境故一切眾生決定無有出如如境者普為如
來之所攝持故名所藏眾生為如來藏復有一義(兼疏
中成三義)謂因含果謂因地巳攝果地一切功德故佛性
論云藏者一切過恒沙數功德住如來應得性時攝
之巳盡故若至果時方言得性者此性便是無常何
以故非所得故故知本有是故言常。

疏三出下三釋出生了達證入即能出生者諸教皆
約登地證契法身方能修成種種報化功德妙用疏
十地論者彼論釋地義云能生能持又釋十地會主
金剛藏云藏即名堅其猶樹藏謂如樹心堅密能生
長枝葉華實也地智亦爾能生無漏(云云)。

疏此三下三配屬於中云剋體者謂法身本無煩惱
無能隱覆本具德用不待出生故云剋體(巳上三段皆釋名竟)。

疏然約下四明行相二一總疏然真下二別三一真
妄開合謂真與妄各有開合具如起信論疏疏初真
下二唯性經論各有其二釋義亦在起信疏中疏後
生下三唯相於中初開一為二次開二為四也無為
在生滅開者準論生滅門中亦有真如猶如濕中不
必波動波動中則必有濕故知不動亦在動中然無
為法唯是無漏不善之法唯是有漏善及有為通漏
無漏又無為不善一向相非善及有為互通是非。

疏此等下五明業用二一標疏初真下二釋二一不
變疏後生下二隨緣二一別二一染起疏二能下二
淨緣起疏由後下二總二一以論引經即阿毗達摩
經也疏長行下二以經(勝鬘)釋經(阿毗達摩)云性者如來藏
者具云所言性者如勝鬘經言世尊如來說如來藏
者是法界出世間法身藏出世間上上藏自性清淨
法身藏自性清淨如來藏故疏是依下彼論具引云
世尊是故如來藏是依是持是建立世尊不離不離
智不斷不脫不異無為不思議佛法世尊亦有斷脫
異外離離智有為法亦依亦持亦建立依如來藏故。

疏諸道者生死六道也證涅槃者三乘道也各依疏
中引經配也經文具云依如來藏故有生死依如來
藏故證涅槃世尊若無如來藏者不得厭苦樂求涅
槃不欲涅槃不願涅槃故此明何義明如來藏究竟
如來法身不差別真如體相畢竟空佛性體於一切
時一切眾生身處中皆無餘盡應知此云何知依法
相知是故經言善男子此法性法體性自性常住如
來出世若不出自性清淨本來常住一切眾生有如
來藏此明何義依法性依法體依法相應依法方便
為如是為不如是不可思議一切處依法依法量依
法信得心定彼不可分別為實為不實唯依如來信
故偈言唯依如來信信於第一義如無眼目者不得
見日輪。

疏既諸下六勸信六一明應信言先須信解者寶性
論中問曰真如佛性如來藏義住無障礙究竟地菩
薩第一聖人亦非境界以是一切智者境界故何故
乃為愚癡顛倒凡夫人說答曰以是義故略說四偈
云處處經中說內外一切空有為法如雲及如夢幻
等此中何故說一切諸眾生皆有如來性而不說空
寂(釋曰此上猶是假立助成問意也下方正答云)以有怯弱心輕慢諸眾生
執著虗妄法謗真如佛性計身有我人為令如是等
遠離五種過故說有佛性此四偈以十一偈略釋(略引
八偈)以眾生不聞不發菩提心或有怯弱者欺自身諸
過未發菩提心生起欺慢意見發菩提心我勝彼菩
薩如是憍慢人不起正智心是虗妄分別不知如實
法妄取眾生過不知客染心實無彼諸過自性淨功
德以取虗妄過不知實功德是故不得生自他平等
慈聞彼真如性起大勇猛力及恭敬世尊智慧及大
悲生增長五法不退轉平等無一切諸過唯有諸功
德取一切眾生如我身無異速疾得成就無上佛菩
提疏離此者三聖觀中說也。

▲疏故密下二證不信
之損。

▲疏故勝下三證信順之益此同淨名觀身實
相觀佛亦然也據此文意反明若於在纏疑惑則於
出纏諸佛法身功德亦疑惑也。

▲疏華嚴下四證諸
行之本然華嚴九會初會是總是本餘會是別是末
故此三昧是法根本以三昧體是如來藏故彼經云
爾時普賢菩薩摩訶薩於如來前(常對佛故)坐蓮華藏師
子之座(表所入定自性無染含果法故)承佛神力入于三昧(心境冥故)名
一切諸佛毗盧遮那如來藏身(光明徧照即能觀大智如來藏身即所觀
深理凡雖等有佛智方照又大智亦通本有本有真實識知徧照法界義故顯於依正離如來藏無別自體故
入此也復有釋言廣大生息謂慈悲無邊為廣智慧無上為大生相巳盡為生息萬德含攝是謂藏身即出纏
法身也約本性者凡聖俱成藏識包含種子建立趣生為廣本覺理量等佛名大新新起故名生染淨不能動
為息在纏法身名藏此下明體相用有其六對也)普入一切佛平等性(即是如來
藏故入藏身即是巳入佛平等性也)。

▲疏然雖下五明難信之所以如
聞皇后懷帝王之胎即無所疑聞說貧醜女子懷轉
輪王之孕(即前九喻中第八喻)則不肯信又如愚癡孩稚見不
對雜穢色相之摩尼即信淨明見現此等影像之時
即不肯信。

▲疏願諸下六正勸令信謂勸諸初心(上根
人也若下根即勸從小入大如法華窮子等喻待根熟方勸也)應捨難捨之妄心(難捨
者即五欲境此對凡夫上根也若漸機即二乘涅槃為難捨也)求見難見之妙理(自心
中一切功德妙義妙用等也故勝鬘云有二法難可了知謂自性清淨心彼心為煩惱所染釋曰自心及煩惱
為二也此二皆難矣)上來釋如來藏義巳竟然此經中標舉意
者約藏自性離有為相常住不變以釋拂迹之由即
二種行相中真如門也言如來藏總標次二句空藏
後三句不空藏也此下隨難消釋。

疏釋上下二釋餘句二一釋空藏釋上彼知覺者對
上所知生死此名能知之智能執者計有生死也能
知者達無生死也疏不可智知兼上無起滅等正同
華嚴偈云能見(此云無知見也及上云彼知覺者猶如虗空也)及所見(此云無起
滅故上云知是空華)見者(上云知虗空者)悉除遣(總結上文)不壞於真法是
名真見者(同下如法界性等三句也)疏識智俱如下情盡理現也
俱如即無念無念自體本來自知不同分別故云真
實也識者白淨真識非賴耶等光明者知體顯現離
於癡暗也照者即此知見無邊際無處所故徧也從
自體下皆是起信正文疏家躡上兩句釋空義次便
指不空之體生起下三句之義勢故云為下不空等
也。

▲疏法界下二釋不空藏佛性法性者彼論云在
有情數中名為佛性在非情數中名為法性佛性即
如來藏故引此證疏如云能造等者楞伽起信寶性
等說如來藏義皆有此文大同小異疏二義者如來
藏法界性也別如疏釋也一體之同者經云如法界
性也如即同義疏豈須等者滅舊滅惑結拂所知生
死空也添新生智結上拂能知等也。

經標舉中疏三一然偈下翻梵文疏或為下二釋重
餘意此通諸經今經雖無鈍根而流傳末世不妨有
也意令總覽長行偈頌方解義理然後隨力而唯誦
偈諷之文自記得長行之義疏增明前說者文相自
顯若通論諸經更有六義兼上成八復有四義十義
皆如大疏所說疏然凡下三長偈相對。

經正陳中疏文敘意節經如文可解。

圓覺經略疏之鈔卷第六

圓覺經略疏之鈔卷第七
圭峯蘭若沙門宗密於大鈔略出

大文第二令依解修證疏三一自下下標大意創因
者初聞前章頓指心地也法鏡照心者法謂教法鏡
即是喻如人有眼耳無由親自見之若以鏡照之即
見眾生自性亦爾無由自見因聞聖教依教反照方
見矣故清涼云以聖教為明鏡照見自心以自心為
智燈照經幽旨荷澤亦云爾障者正取業及煩惱兼
於報障(道場中禮懺等除報障故)根利鈍者即前所明障之深淺
也習氣者此論凡夫習氣不是斷二障種現後所餘
微細習氣也凡夫習氣者如論中染淨相資熏習處
說及唯識諸業二取等習氣中說下文當釋依違者
依教違教也如華嚴問明品如貧數他寶等。

△疏故
須下正明經意處處等言用法華文勢彼云眾生處
處著引之令得出。

▲疏然其下二釋科文三一正釋
疏前則下二總判疏故華下三引例云亦唯此四者
信解行證也信者初會六品十一卷舉依正二果勸
大眾信樂也解者二修因契果生其智解謂第二會
十信三會十住四會十行五會十迴向六會十地七
會等妙二覺行者託前信解之法進修令成正行也
即第八會證者第九會初佛入師子頻申三昧海會
頓證法界善財徧親善友歷位漸證也此乃文雖廣
(八十卷)略(一卷)妙軌攸同綸緒始終唯斯二典疏文中下
三銷文二一開章述意二牒釋經文。

經徵釋中疏二一今初下會科段二正釋經進問中。

疏不離此者此普賢行體也經就當根中云修大乘
聞圓覺者揀所為機不修大乘者灼然非領受行門
之器設有修行大乘者若未聞圓覺亦非器也如前
引華嚴多劫修行六度非菩薩等故今標舉具此二
類之者疏達天真者前章說覺性天然本淨生死等
非作故無。

經幻幻問中疏二一行也下總釋一科此問等者前
云空華即是虗幻又偈云眾幻滅無處故。

▲疏幻者
下二別釋幻義二一舉大意云難曉者此方無故疏
今依下二開數釋謂法性如巾真心如師分別識如
術法有種種差別幻師是一分別識亦種種差別而
真心唯一喻中既但馬是無不妨有幻師作法法合
中亦但我法是無不妨真心為識分別種種然迷執
實馬者是傍人非幻師自執法合中執我法者是六
七心所當起信中智相相續相非本淨心及棃耶三
細唯識之說賴耶無覆無記若欲取真妄同一心無
別外執者或如幻師久習幻法幻法既熟等閑即作
作法巳成之次忽然心狂迷惑自謂所幻之物為真
雖忽心狂由幻法熟故任運持之而所幻之物未滅
(如狗吠井中影乃至投井而死)。

經斷滅問中疏二一此問下正釋疏金剛下二引證。

經遮不修中疏不觀力用者但念性淨也。

經請修中疏論云下正是上不觀力用之意也論云
如是眾生真如之法體性空淨而有無量煩惱垢染
若人雖念真如乃至以垢無量徧一切法故修一切
善行以為對治若人修行一切善法自然歸順真如
法故疏八風者利衰毀譽稱譏苦樂窮子者如疏序
捨父文中巳釋電光者智論說初心聞法乍解如闇
夜電光乍見山川人物頃爾還闇然亦因此巳辨得
前境思想之而行也(不記其文但取意引)別處亦說有電光定。

疏應添等者應云願為末世一切眾生分別演說作
何方便漸次修習意即顯矣等者或云開示分別或
云分別宣說皆得。

經讚許中疏非受者影空無可受故非拒者對鏡之
時影不在鏡外全體冥合故正受者是翻三昧之唐
言。

經長行中疏三一正說下總分經文疏今初下二別
釋科意故論云自性等者此是隨染本覺中文具云
智淨相者謂依法力熏習如實修行滿足方便故破
和合識相(由前方便能破和合識內生滅之相顯不生滅之性此根本無明盡故心無所合即
顯法身本覺義也)滅相續心相顯現法身智淳淨故(即於此時能滅
染心之中業相等相續之相不滅相續心體故令隨染本覺之心遂即還源成淳淨圓智成於應身始覺義也
然此始覺無別始起即是本覺隨染作也今染緣既息始還同本故云淳淨)此義云何(問意
云如上所說動彼靜心成於起滅今既盡於生滅應滅靜心)以一切心識之相皆
是無明(意云業等染心名諸識相此等皆是不覺之相非約心體說轉難云既言識相皆是無明故說
滅者皆應別有體性離於真如即真妄別體難也故下答云)無明之相不離覺性
(如此諸識不覺之相不離隨染本覺之性)非可壞非不可壞(此無明之相與彼本覺之
性非一非異非異故非可壞非一故非不可壞若依非異非可壞義說無明即明故涅槃經云明與無明其性
無二無二之性即是實性若就非一非不可壞義說無明有可滅故涅槃云因滅無明得菩提燈無明滅覺性
不壞滅惑之義準此知之)如大海水因風波動水相風相不相捨
離而水非動性若風止滅動相則滅濕性不壞如是
眾生自性清淨心因無明風動心與無明俱無形相
不相捨離而心非動性若無明滅相續則滅智性不
壞故三隨文銷釋。

經標幻中疏二一有漏下銷經文蘊處界義至普眼
章當釋等者等於三界九地十二因緣二十五有一
切有漏法數引下偈者證成有漏也中實者中是最
當中義藏和尚般若心經疏作所詮義釋心字意云
般若之心是萬法之體故云心也亦作能詮教釋意
云此半紙經是六百卷之中也今取前義實者堅實
今言中實者其猶樹木其心當中最堅實故能生長
枝葉華果如十地論釋神解者海東起信疏中釋也
然汎論心者有其四種一華嚴鈔云梵語紇利陀耶
謂肉團心即五藏中心藏也二緣慮名心謂八識俱
能緣慮自分境故二質多謂集起心即第八識集諸
種子起現行故四楞伽經注翻乾栗䭾此云堅實心
堅實心者即此所辨今詳此三梵語紇利字質字乾
栗字聲勢全別應是肉團集起堅實等義別也云陀
多䭾三字聲勢甚似應是五天梵語稱殊或前後譯
人小有訛誤理應同是心字智者詳之勝鬘云自性
清淨心不染而染染而不染亦此心也故此云不同
緣慮集起之義(肉團麤淺不必揀之故疏不言)。

疏言皆下二廣釋義二一用當宗經論釋義三一正
釋二一用論釋言心體為因者論中本覺心即是此
經圓覺妙心也論中不覺即此偈云無始幻無明也
據論中說依本覺故而有不覺(文云依覺故迷若離覺性即無有迷以合
依方故迷之喻即是此依圓覺妙心而有無始幻無明)依不覺故生三種相(即是
此種種幻化也)今配云因緣者謂由無明風力動彼靜心至
此最微名為生相乃至轉現此三之體是本淨心親
故云因(故經云法身流轉五道等)但由無明動之無明疎故云緣
如水為波水是波體但由風從外入而動之即是其
緣若別約一義說者據三細六麤總是無明之相真
心畢竟清淨不增減不變異但是無明託之而現生
滅染相即無明却似因淨心却似緣如諸業雖因煩
惱而起約果報說却以業為因煩惱為緣等亦如洪
波徹天水性不動但是風託水而現動相動相是風
相非水相矣約此說者亦有其義但今據本末為親
疎故且依前義耳疏業識為因等者根本無明與真
心合名為業識此識有動作及為因之義故云業也
此識對自所現境界便生智相相續等六麤也如夢
心自現境界境界對心之時便生執著謂為真實執
著者還是夢心然但因夢境對之方生執著故云緣
也論中但云以有境界緣故復生六種相不言業識
為因者且約九相如次相生此中文少若具說之各
有二因二因正是此所立兩重因緣緣亦通名因也。

△疏故楞下二約經釋謂無明是能熏(通上緣也如風是能吹)
真如是所熏熏故即變(是上因也如水是所吹吹即動)為三細也經
中舉麤顯細舉著顯微故且言現識然實具三細不
思議熏者謂無明能熏真如不可熏處而熏故名不
思議熏又熏即不熏不熏之熏名不思議熏不思議
變者謂真如心受無明熏不可變異而變異故云不
思議變又變即不變不變之變名不思議變勝鬘說
不染而染等即此熏變也難可了知即此不思議也
(不思議是難了之義)取種種塵者(是上境界為緣)即此現識所現種種
境界還能熏動心海起諸事識之浪(即六麤也)及無始妄
想熏(是上業識之因)即彼和合(真妄)心海之中妄念習氣無始
巳來熏習不斷以未曾離念(謂六麤三細皆展轉有相因之始唯此業識無
始)此塵及念熏動心海種種識生心妄念及塵麤而
且顯故所起分別事識行相麤顯然經中欲明現識
依不思議熏故得生依不思議變故得住事識依境
界故得生依心海故得住若論中則但辨生緣不論
依住是故於細中唯說無明熏麤中唯說境界緣也
然成唯識論且約法相權教說熏習義未盡其源故
遮真如不變不熏(下明染淨熏習中更當料揀)今約楞伽勝鬘起
信等法性實教故有不思議熏變等義方契斯經矣。

▲疏是知下二重顯幻義配前五法者覺心即巾無
明業識即幻師術法種種境界是馬次云猶如空華
是馬有即無分別事識如癡執實相上引諸教述染
法生起行相以釋經文幻從覺生之義訖然此經但
云從覺生不釋生起行相處却是文殊章中云由此
無明故輪轉生死是標根本至彌勒章中具說枝末
云欲因愛生命因欲有乃至展轉起諸違順造種種
業生地獄鬼畜人天上界增上善果等是也。

▲疏問
既下三通妨結成此問從前心體為因生三細等文
而來難意云真心既生三細即應是三細之根源便
是無明之體何故前文殊章中云此無明者非實有
體等答文甚顯意云妄託真心而起之時但是妄起
真元不起不起故豈是妄之根源故更以本月二月
之喻通之理無不盡矣然云現且迷真者意云若就
妄說則見妄之時更無別真說何為源若就真說即
元來無妄與誰為源如夢蝴蝶之時但見蝶身無別
莊周之身若就莊周說即元無蝶身與誰為源故云
現且迷真也意云迷真之時現且無真若見有真即
不成迷言且者且就迷情說也不言真無疏故經說
下正是結指經文以成真不生妄之義此義是佛法
中妨難大節復禮法師有偈問天下學士亦是此義
偈云真法性本淨妄念何由起(意云本淨如空即〔妄〕根本何當起也)從
真有妄生此妄安可止(若真能生妄即除真方得妄除真既不可除妄何可斷)
無初即無末有終應有始(立此理者擬將難法相宗煩惱有終無始)無始
而有終(正述法相宗所說)長懷懵茲理(結成疑念)願為開祕密祈
之出生死利涉大法師答云真法性本淨妄復何當
起妄不從真生無妄何可止既許無初末寧容責終
始無始亦無終誰當懵茲理胡不趣無生乃云祈之
出生死(此答都不識問意復禮豈不知真性本無生滅邪意問緣生染法從何而起起既無始斷何有
終)懷暉禪師答云法性非垢淨真妄非如理(但問妄之所生
誰問如理)去妄欲求真茲妄安可止無物本自無強無無
不巳無始見有終見終非無始(此却是助成難意不成答難)諸法
無自性無性無生死(此亦全不識問目)清涼大師答之方釋
所問也答曰迷真妄念生悟真妄則止能迷非所迷
安得全相以(不一不異故如論中海水風波之喻)由來未曾悟故說妄
無始知妄本自真方是恒常理分別心未亡何由出
生死(意以一念不生前後際斷不應以念而起於念念無窮也)。

疏然諸下二會通他宗經論之文六一總標大意萬
法一心者意說法性宗染淨諸法唯真心現如起信
等說三界唯識即性相二宗皆有此義性宗亦有妄
識變境之義(性兼真妄之心相宗即唯妄識)宗途者宗旨途轍也就
佛則權實有異就人則情尚有異罕者希也隨學一
宗則謂為了更不知餘聞所未聞翻疑彼錯既聞所
說違於巳解則拒而不受理須會通備述諸宗義意
令其圓悟若不爾者何能窮究旨歸。

▲疏今約下二
別明諸教愚法者不了法空也即是法執假說者謂
不了唯識計有外境但云由心造別業故感得自身
由心造共業故感外山河器界一切善惡悉由心成
故云假說疏異熟賴耶者第八識也此是諸識本故
異熟是善惡業果從無始來至於等覺因位最寬故
取之也賴耶是執藏義過患最重故亦取之並如下
說疏遮無境者正出彼一心義也謂若一分是境一
分是心即不成一今以境唯心變亦但是心故唯一
也問雖皆是心心有八種及諸心所相分見分各各
不同云何言一答但心外更無別法即是一義如一
株松雖根幹各別枝葉眾多但皆是松即名一株松
也於中曲有三義一相見俱存此通八識及諸心所
并所變相分(難陀二分陳那三分護法四分皆同此也如大鈔說)二攝相歸見
但通王所謂所變相無別種生但是識生帶彼影起
(安慧一分義也)如虗空中本無華種但眼翳時帶彼相起翳
則不妨名有(如心見分)華則全無(如相分也)三攝所歸王(但通八心
王也)以心所亦無自體但依心王所變故莊嚴論云(無著
菩薩造)能取及所取(能貪妄心所貪財色瞋等例知能信善心所信三寶進等例知)此
二唯心光(上貪等信等是心所法唯是心王之光影無別心所)貪光(舉一例瞋癡慢疑不
正見及隨煩惱)及信光(例餘十為善十一)二光無二法(正結成無心所)疏理
無二故者謂如來藏舉體隨緣成辦諸事而其自性
本不生滅是故一心二門皆無障礙謂性淨隨染舉
體成俗即生滅門染性常淨即真如門二門唯是一
心故也良由心相雖似種種而相皆虗妄故但是心
心方實故故唯一也如多影是鏡相一明是鏡性多
影皆虗故唯一明也此後三門皆得真成一心之義。

疏泯絕染淨者謂清淨本心元無染淨對妄想垢假
說名淨妄既本空淨亦相盡唯本覺心清淨顯現為
破諸數假言一也故此文云種種生於圓覺妙心楞
伽亦云不壞相有八識無相亦無相其文非一破諸
數者通伏難也難意云一是數法數是有為今絕染
淨離於名數何復言一答表非二三乃至百千之數
故云一也法句經云一亦不為一為欲破諸數疏總
該萬有即是一心者謂未知心絕諸相令悟相盡唯
心然見觸事皆心方了究竟心性如華嚴說良由皆
即真心故成三義一融事相入義謂一切事法既全
是真心而現故全心之一事隨心徧一切中全心之
一切隨心入一事中隨心迴轉相入無礙二融事相
即義謂以一事即真心故心即一切時此一事隨心
亦一即一切一切即一亦然三重重無盡義謂一切
全是心故能含一切所含一切亦唯心故復含一切
無盡無盡也皆一一全具真心隨心無礙故前即泯
之相盡但是性之一心今則一一諸相當體便是一
心不須更泯以本是心不應泯故故云即是不云攝
歸由此具前無礙三義也然此亦一心與上第三四
門異者三是攝事歸理會末同本四則泯事泯末唯
理唯本今全事即理即末全本故云理事本末無別
異也。

▲疏此上下三總結諸教。

▲疏然皆下四釋執
宗所以應先問云據上所說唯頓教圓教是如實了
義何得諸經諸論復有如前異說故此釋云蓋以經
隨機說也隨機者如下逆順中約能詮文逆法從一
至四展轉等疏文鈔文之意可取意對此說之問經
文既是佛當時逐差別之機權說者何故佛滅度後
諸菩薩造論建立宗旨或釋經文亦有差別故次云
論逐經通謂非唯佛在時有差別之機佛涅槃後乃
至如今亦如此故菩薩造論亦隨經宗旨通釋佛意
造宗論各符一類經各應一類機造釋論各釋一經
亦隨何經宗各隨順其旨且如天親菩薩造小乘論
即順阿含等染淨定別造攝論等即相數確然注百
論釋金剛明空蕩相造佛性等論則說眾生是法身
如來藏造華嚴十地論則六相圓融故知各隨經宗
何有執定之滯人隨論執等者過歸後輩傳習之者
良由孤陋寡聞不能博學隨遇一教便謂圓通聞說
者違於巳解即拒而不受却言差錯故云固守淺權
淺權者前前淺於後後也今具料揀其在茲焉。

▲疏
今本下五順逆會通二一舉意疏初約下二正會三
一逆詮順法逆次者逆前五門次第也順法者順諸
眾生迷真起妄從本起末心數次第也如一樹木從
根有樹樹上生枝枝上生華葉從四(頓教)至一(聲聞教)者
緣第五是本末融通故且說前四也一法界心者頓
教也如來藏下實教也復由下權教也執取下聲聞
教也疏二約下二順詮逆法順文者文是能詮教如
前所列從末至本逆法者法是眾生心法相生次第
從本起末文二一正顯言乃至者備如上說疏皆由
下二結意如文疏三能下三皆無障礙即圓教者本
末無礙亦如上說。

▲疏唯心下六都結得失如人面
向牆立即於百萬種差別物色都無所見臨鏡即物
物無遺餘文可解。

經幻盡中疏三一對前釋義三一此下下指經雙標
其染緣起如上諸門其淨緣者即頓教中泯絕染淨
是其源也今云幻盡者正是泯絕染淨之義覺滿者
有二意一者既諸法俱泯則唯一覺心等虗空界故
名滿也二者此覺體中既無垢染即現一切淨妙諸
法與此覺體非一非異融攝無礙如普眼章中六根
徧滿等名滿也前是頓教中意此是圓教中意然一
真覺心體非染淨迷則一切皆染悟則一切皆淨但
淨順覺體故名覺滿染違於覺是埋覆義不名覺滿
迷起染義如前段說悟起淨義如正宗說三重因及
所成果是也問然上三細六麤之染三因及果之淨
有何所以如此展轉反覆生起生起行相如何答如
下所引論釋。

△疏故論下二以論雙標謂染淨之法
只由此四法反覆熏習故不斷也(四法者論具云一者淨法名為真如
二者一切染因名為無明三者妄心名為業識四者妄境界所謂六塵釋曰後三皆是染法由此染法自性差
別仗托因緣故具說三種其真如淨法對染雖成熏義然其體性竟未曾別故但明一種又染法違理差別性
多淨法順真唯一味也)言熏習者論次文云熏習義者如世間
衣服實無於香若人以香而熏習故則有香氣(泛論熏習
各二種一習熏謂心體成染淨等二資熏謂現行心境及請惑相資等)此亦如是真如
淨法實無於染但以無明而熏習故則有染相(故經說如
來藏為惡習所熏)無明染法實無淨業但以真如而熏習故
則有淨用(此是生滅門中本覺真如故有熏義由本覺內熏不覺令成厭求故經云由有如來藏故
能厭生死苦樂求涅槃前迷現染是故云相今此順真故云用良以一識含二義故更相熏徧)疏染淨
起不絕者由此染淨相資故得起不斷絕。

△疏染法
下三依論別釋二一染二一釋今文取意引之論具
云云何熏習起染法不斷所謂以依真如法故有於
無明(舉能熏所熏之法體也亦可此中但舉能熏無明然必依真故約本舉)以有無明
染法因故即熏真如(根本無明熏習義也)以熏習故則有妄心
(依無明熏動真如有業識心也然妄心亦通事識今據其本故云業識)以有妄心即熏
習無明不了真如法故不覺念起現妄境界(以此妄心還資
熏無明增其不了令其轉成轉識及現識)以有妄境界染法緣故即熏妄
心令其念著造種種業受於一切身心等苦(以此境界還熏
動心海起諸識浪緣念彼境即起事識也上六麤中初二名念中二名著後二名同此也謂依惑造業依業受
報然妄境妄心無明等三種熏習之義復各有二種廣如論說)疏故勝下二引證引
於三經皆如文可見云畫師等者次云能畫諸世間
五蘊悉從生無法而不造疏淨緣下二淨亦取意引
論文具云云何熏習起淨法不斷所謂以有真如法
故能熏習無明以熏習因緣力故則令妄心厭生死
苦樂求涅槃以此妄心有厭求因緣故即熏習真如
(先明真如內熏無明令成淨業後即此淨用反熏真如增其勢力前即本熏後即新熏也)自信巳性
(十信位中信也下即三賢位中修)知心妄動無前境界(解也)修遠離法
(依解成行謂尋伺等觀唯識無塵等行也)以如實知無前境界故(初地見道
證唯識理異前比觀故云如實也下明十地修道位中廣修萬行以顯真如云)種種方便起
隨順行不取(所取無相)不念(能念不生)乃至久遠熏習力故(三祇
熏故)無明則滅(根本)以無明滅故心無有起(妄心盡也)以無起
故境界隨滅(妄境滅也此上皆滅惑也即翻前三種染下明證理成德云)以因(無明)
緣(妄境界)俱滅故心相(染心)皆盡名得涅槃(此並滅故心體轉依名得
涅槃)成自然業(起不思議之業用也)故法華云佛種從緣起華嚴
云若人欲了知三世一切佛應觀法界性一切唯心
造(唯心者唯清淨心也所以知者次云如心佛亦爾如佛眾生然心佛及眾生是三無差別)然眾
生雖等有真如等皆熏習而有信無信不能等修方
便入涅槃者以諸佛法有因有緣因緣具足乃得成
辦眾生雖有正因熏習之力若不遇諸佛菩薩善知
識等以之為緣能自斷煩惱入涅槃者則無是處若
雖有外緣之力而內淨法未有熏習力者亦不能究
竟厭生死苦樂求涅槃(謂無明厚重之流雖本覺內熏然未有力故雖遇善友外
緣之力亦不能令其得道)若因緣具足者所謂自有熏習之力又
為諸佛菩薩等慈悲願護故(具因緣也下明熏益云)能起厭苦
之心信有涅槃修習善根(自分也下明勝進云)以修善根成熟
力故則值諸佛菩薩示(示義)教(教行)利喜(得義利具解行故成喜也)乃
能進趣向涅槃道然據法相宗所說真如一向凝然
不變則無熏習之義故成唯識論云依何等義立熏
習名能熏所熏各具四義令種生長故名熏習廣如
大鈔引彼論說。

▲疏然淨下二攝成此門攝釋染淨
成此幻盡覺滿也亦是釋成論中淨法不斷之義謂
由迷倒妄染故有佛教依教悟修故得淨法對待從
緣故無自性言俱融者迷真起妄悟真翻妄離自真
性無別染淨故染與淨即體同真故云合法界性故
論云無別始覺之異也起唯性起者即華嚴宗中性
起門謂法界性法爾全體起為一切諸法也法相宗
說真如一向凝然不變故無性起義此宗所說真性
洞照靈明全體即用故法爾常為萬法法爾常自寂
然寂然是全萬法之寂然故不同虗空頑凝而巳萬
法是全寂然之萬法故不同徧計倒見定相之物擁
隔質礙既世出世間一切諸法全是性起則性外更
無別法故彼經說諸佛與眾生交徹淨土與穢土融
通法法皆彼此該收塵塵悉包含世界相即相入無
礙圓融具十玄門重重無盡良由全是性起也此但
釋幻妄盡時覺性圓滿不斷不盡之理以答普賢斷
滅之問其正說悟修之相文在前後悟相在前文殊
章修行始終方便行相在後普眼章分析四大觀察
身心乃至垢盡明現及後諸章等。

▲疏文中下三依
文銷釋二初分科言該釋者正喻幻盡覺滿兼該前
種種幻化生於覺心故云該也二正釋經法合中科
唯譚者但合後幻華雖滅空性不壞不合華從空有
故云唯也以華從空有即是前幻生於覺心之文故
不重合此是經家巧令文略(略者但以一喻該得前後)。

經兼拂中疏此意者作俱無之見也勢極三重者初
一重拂對待後兩重拂有無則自然絕起念之門也
但上智者從此便契覺心中下之流縱不契合亦但
茫然不知終始惶悚失其所守(從茫然下皆是見非見俱非之義文是佛
頂經也因佛推徵諸物大眾茫然云云此所引文是也)無跡可執故云極三重
矣。

經令離幻中疏二一三令下會通前後二正釋經文
經展轉離幻中疏離諸幻境者一切幻化之法若心
若境盡名幻境(不唯外境)皆是所覺故故下重釋中初句
但云離妄疏揀非幻心者經既云如幻者亦復遠離
即明非幻之者不可離也故清涼云棄之而不離下
經云幻滅滅故非幻不滅問既揀非幻之心未審何
者是此所離之幻心此幻心與初句何別上釋初句
云若心若境盡名幻境何故此復別舉幻心答前說
無始巳來內外情塵皆是幻化故下云身心幻垢此
句即是幻智是能離能修之心也故下重釋次句云
離覺又上云不妨以幻修幻疏三遣等者初句只能
離於幻妄次句但能離於幻智俱未離於能離之離
故此離之經云遠離為幻者(為猶是也)非唯幻妄幻智兩
種是幻即此能離兩種幻者亦是幻也故云亦復遠
離故下重釋第三句云遣離疏四遣等者前二句但
遣所離第三句方遣能離雖能所俱泯終屬拂泯之
科未得存泯無跡故此都結表無遣離之迹以絕生
心動念(法界觀云不可亦不可此語亦不受逈絕無寄非解所到是為行境以生心動念即乖法體失
正念故)以遮無窮之失經云離遠離幻者意云能離遠
離之離亦是幻也疏亦可下重釋四句此但是文簡
義顯亦不異前但緣前文要須委曲周細分析行相
故文句似涉重疊各隨當句雖皆可解若四句一時
歷觀即難見節級之殊故此復撮略指之令總觀顯
現矣疏皆言遠下通釋遠離也言止離等者約止觀
顯遠離之相引知幻即離者偏證觀離也略而言之
(又釋止觀行相)不繫之為止(不將心繫帶之即休心息意也)不計之為觀(不將
心計度分別起見也)俱以止觀離之則定慧平等經密顯真覺
乃至偈終疏皆易解故不假釋。

經廣明行相疏二一自下下開章言通明觀行者大
乘學人盡須聞此觀行故云通明然得益則有深淺
故修證者唯指上根上根者但約能入之人非配法
門局定不同三乘之法於三根各被一也謂但是一
法巧被三根耳如法華第一周說聞則普聞悟唯鶖
子疏一開示等者若約大疏又更以四分科之謂從
徵釋用心兼此四段總當其解雖有觀成斷愛修證
之相但為成其圓解正同華嚴修因契果生解分也。

▲二正釋經舉法請中疏二一標請下釋標請云恒
作是念等者謂普觀身心根境一一推窮既見塵淨
智圓即見眾生皆佛盡此一章總名觀行成就菩薩
發起意在茲焉故慤疏云大士張教綺互相承若一
人請周餘當杜述。

△疏此下下二釋別列此同法華
等者以例釋也謂華嚴中有一解脫門名開悟一切
眾生智彼疏亦指同法華今云開悟故亦指也諸佛
唯為此一大事出世更不為餘故開示悟入四字之
義具如大疏今此但略配屬嘉祥疏意矣初二句配
攝以四句雖殊不出能化所化故此二字便攝彼四
後二句正配能所全是彼之疏文謂大開之與曲示
始悟之與終入(此二句亦是彼疏)意云但說有性名為大開
言此是正因性此是緣因性此是了因性(善戒亦云菩薩有本
性客性本性是法性自爾客性是六波羅蜜也)此是因性果性凡性聖性此
是體是用是理是行即名曲示豁然明了名性修行
契證為入若約法華論釋即開者無上義謂除一切
智(知也根本)智(見也後得)更無餘事(無餘故云無上)即雙開菩提(知見相也)
涅槃(知見性也)眾生本有障翳不見佛為開除即本智顯
現故示者同義(別示性成涅槃)三乘同法身故悟者不知義
(別示相成菩提)不知唯一事實今令知報身菩提故入者令
證不退轉地故即是因義大鈔備依性相二宗廣釋
要則檢之。

經返顯請中疏如幻三昧者普眼恐末世眾生聞前
知幻即離等言迷悶不能悟入圓覺故請開性之方
便迷則不悟悶則不入。

經結牒請中疏修習方便者大品經修諸行門皆以
無所得而為方便華嚴十迴向品徧修一切時(施有六十
段文餘諸行一一皆各有眾多)一一以離相為方便金剛經以無住
為方便禪門以無念為方便此經以正念離幻為方
便(至文自釋)意皆不別。

經起行方便中疏四一指前下釋離幻疏正念下二
釋正念疏然正下三明上二互資疏由此下四結成
方便。

經戒定中疏二一奢摩下釋前四句止是定義者修
時曰止成就曰定由止息諸緣故得心定標如來者
修雖凡修定是佛定也一向絕緣者誓心如艸繫鵝
珠梵網經菩薩心地法門品云若佛子持佛禁戒者
作是願言寧以此身投熾然猛火大坑刀山終不毀
犯三世諸佛經律與一切女人作不淨行復作是願
寧以熱鐵羅網千重周帀纏身終不以破戒之身受
信心檀越一切衣服復作是願寧以此口吞熱鐵丸
及大流猛火經百千劫終不以破戒之口食信心檀
越百味飲食復作是願寧以此身臥大猛火熱鐵地
上終不以破戒之身受信心檀越百種牀座復作是
願寧以此身受三百矛刺身經百千劫終不以破戒
之身受信心檀越百味醫藥復作是願寧以此身投
熱鐵鑊經百千劫終不以破戒之身受信心檀越千
種房舍屋宅園林田地復作是願寧以鐵搥打碎此
身從頭至足令如微塵終不以破戒之身受信心檀
越恭敬禮拜復作是願寧以百千熱鐵刀矛挑其兩
目終不以破戒之心視他好色復作是願寧以百千
鐵錐劖刺耳根經一劫二劫終不以破戒之心聽好
音聲復作是願寧以百千刃刀割去其鼻終不以破
戒之心貪嗅諸香復作是願寧以百千刃刀割斷其
舌終不以破戒之心食人百味淨食復作是願寧以
利斧斬破其身終不以破戒之心貪著好觸復作是
願願一切眾生悉得成佛而菩薩若不發是願者犯
輕垢罪疏根門者眼等六種善念惡念造罪修福出
入之門根義如後文說誡約身口者然大乘須制意
地何以但言身口答經上句云先依奢摩他行即是
制意也又上云一向堅持皆是制意地義又戒是防
禁外非之義身口義相麤顯故且略言耳其實必三
業清淨攝律儀等者然三聚戒具止作二持自他二
利初一是止持後二是作持初二是自利後一是利
他今意說律儀者堅持之言制止義勝又為觀行之
前導故為止惡息緣之意義通餘二者次文安處徒
眾是進業(攝善法也)攝徒(攝眾生也)之意也十無盡者菩薩十
重也一乃至有命者不得故殺二乃至鬼神有主劫
賊物一針一草不得故盜三一切女人乃至畜生諸
天鬼神女及非道不得故淫四不妄語五不沽酒六
不說在家出家菩薩罪過七不自讚毀他八不慳九
不瞋十不謗三寶(一一有因緣法業四句又一一制自及教人也)然此十戒
亦兼攝善攝生一云是菩薩應起慈悲救護眾生等
二應助一切人生福生樂等三應淨法與人等四常
生正語等五應生一切眾生明達之慧等六常應教
化是惡人輩等七應代一切受加毀辱等八見一切
貧窮人來乞應隨所須一切給與等九應生一切眾
生善根無諍之事等十見外道惡人一言謗佛如三
百矛刺心等(上十如次是前十戒中文皆云等者或等取文前或等取文後具如戒本)疏
取要唯四重者殺盜淫妄也雖十戒皆是業道就障
聖道此四偏增故出家戒偏制之也今欲修無漏觀
智以戒定為前導故疏重指出四戒然據小乘四中
制三為分限謂唯制殺人盜滿五錢妄言證聖今則
全制也枝葉不生者聲聞戒中餘四篇六聚皆為防
護此四故深遠止之今但如上說一向絕心誓志的
不擬犯此四者舉心運意所作所為自然一切清淨
故云爾也故佛頂經第六云(取意用之)佛告阿難汝常聞
我毗奈耶中宣說修行三決定義所謂攝心為戒因
戒生定因定發慧(云云)若諸眾生其心不淫則不隨
其生死相續汝修三昧本出塵勞淫心不除塵不可
出縱有多智禪定現前如不斷淫必落魔道(殺墮神道偷墮
邪道)彼等諸魔(殺云鬼神偷云羣邪)亦有徒眾各各自謂成無上
道我滅度後末法之中多此魔民(殺云鬼神偷云妖邪)熾盛世
間廣行貪淫(殺云食肉)為善知識令諸眾生落愛見坑失
菩提路汝教世人修三摩地先斷淫心是名如來第
一(殺云第二偷云第三妄云第四)決定清淨明誨若不斷淫修禪定
者如蒸沙石欲成其飯經百千劫只名熱沙(殺云如自塞其
耳高聲大叫求人不聞欲隱彌露偷云如水灌漏巵大妄語云如刻人糞為旃檀形欲求香氣無有是處)汝
以淫身求佛妙果縱得妙悟皆是淫根根本成淫輪
轉三塗必不能出(殺云相食未巳云何是人得出三界)如來涅槃何路
修證(殺云服其身分皆為彼緣如食地中百糓足不離地)必使淫機身心俱斷
斷性亦無於佛菩提斯可希冀(殺云身心二途不服不食我是說人真解
脫者)如我此說名為佛說不如此說即波旬說釋曰四
戒文相多同故例記之而巳有不同處巳側注訖疏
同行同見者或同學同業或弟子徒屬故寶積下引
例以顯處徒眾中互相迭共之行相也平等法者染
淨諸法皆空故皆稱真性皆即真性故正同文殊章
中本無生死覺智亦泯如法界性究竟圓滿徧十方
也聞巳應發等者同此章應當正念遠離等也依城
邑等者不同二乘事須避境故文殊師利說三十二
難中云坐禪觀行不為難對境不動是為難具四部
處正同此安處徒眾更互巳下證疏中互相雕琢迭
共商量等也解一切法無有自性者正同下二空觀
成身心空寂等也煩惱漸除是彼觀益彼觀益之文
劣於此矣。

▲疏宴默下釋後一句三初消此句經文
文易可知。

△疏靜室下二對前句通難問答可見於
中引淨名者即淨名訶舍利弗林間宴坐之文也云
不必者意令心不起不必行住臥等聞思修者三慧
備也論語云學而不思則罔(如有聞慧無思慧也)思而不學則
殆(如強自思惟推斥不肯聽學)豈但申申夭夭者揀異孔子宴坐
也論語云子之燕居申申如也夭夭如也(彼注云申申夭夭和
舒之貌)今意云須分明觀照洞達理事豈同孔子但和
悅舒暢而巳既不同彼即須處眾徵論增智慧也。

△
疏此依下三指答處戒定靜坐處眾是住持相也。

經觀慧中疏二一二觀下分科二隨釋經二空觀疏
二一初二下標大意講時且分明顯生起鉤鎻次第
之意令人會解然後消二障等文二障體義下八識
章中當釋今且消疏云眾生曠劫漂沉者是煩惱障
之過患此障涅槃或墮邪小者墮小乘不成種智是
所知障之過患此障菩提故云不成種智二執者我
法也我謂主宰如國之主有自在故及如宰輔能割
斷故主是我體宰是我用又主是俱生宰是分別所
謂有情者意生者摩納縛迦者數取趣者命者生者
士夫者作受知見者依蘊計此名為我執於中有即
蘊(通論一切異生)離蘊(三宗外道)非即非離(小乘中犢子部)等別廣如大
鈔法謂軌持即諸凡夫外道小乘所執離心有定實
法謂一切三世十方染淨心境一一皆是然云我法
者有云人法慈恩云人不該餘趣故改云生法余謂
濫於無情無情亦生故又濫於法法亦生故故今只
言我法唯識鈔云我濫於法迷執者亦計諸法有我
故今謂不然我是主宰有割斷義計法云我但計諸
法各有自性豈計諸法皆能造業受報等邪故我法
二相各殊不相濫也唯識演祕破云法亦有我我字
寬通不應云我今謂不然我是主宰有宰割義其所
計法我但是計有諸法勝性豈有能造業受報等邪
不應言寬通大鈔中廣救慈恩所破人法却反破彼
生法又例破演祕亦有寬通之失兼圓收我法人法
生法隨言皆得各有其意然我字最親故今云我法
要廣解者即檢大疏大鈔疏二空者情執為有智照
為空空即彼無無別體也智緣空起為所遊門(言我空者
但依識所變故實我不可得故即蘊離蘊非即非離實有我者皆非理故並如大疏大鈔一一備釋)顯二
真如名二空理體雖是有相即是空非性是空說為
二空從能顯說梵云瞬若多此云空性即是二空所
顯實性空者從勝能說二空之性名二空性依士釋
也言真如空未盡理故疏執亡下有二意一同諸宗
歷諸位地因圓果滿十障巳盡證十真如名聖性現
前煩惱巳盡習亦除時成等正覺梵釋龍神咸恭敬
應用塵沙名為佛也二約此宗觀行成就頓同佛境
執亡性現即二空觀成所顯真如應用下即法界觀
成名之為佛。

▲疏文中下二開章釋二一開章言破執
者我法也顯理者真如也能破能顯即二空智品然
據破執顯真兩對能所合有四法緣能破能顯皆是
其智故但三法若約迷悟一一對之應云昔是能執
所執今是能破所破昔是能迷所迷今是能顯所顯
二隨釋經觀身中疏二一夫計下開其總別若約身
為總下迴互為總別也謂以通伏難難曰夫言身者
巳具五蘊如何身外復說觀心故此通之此有兩對
總別前對縱後對奪既互為總別皆有通理不應責
也。

△疏今初下二牒釋經文三一敘意身為諸愛根
本者義在彌勒章深究輪迴之因令斷貪愛等處所
釋淨名下引四處教文證身之過患矣淨名經方便
品說(取意引明)維摩居士方便現身有疾故王臣長者居
士婆羅門王子官屬無數千人皆往問疾其往者維
摩詰因以身疾廣為說法諸仁者(此下正說無常苦空無我等四觀故
疏引之)是身無常無力無堅速朽之法不可信也(此即第一
無常觀)為苦為惱眾病所集諸仁者如此身明智者所
不怙(第二苦觀)是身如聚沫不可撮摩如𦦨從渴愛生如
幻從顛倒起如夢為虗妄見(第三空觀)次說身如四大無
主(地)無我(火)無壽(風)無人(水)又云無知如草木瓦礫
(上皆第四無我觀)乃至結云諸仁者此可患厭當樂佛身(淨名
文了)涅槃文廣待檢敘之背恩者金光明經云我從久
來持此身臭穢膿流不可愛供給敷具并衣食象馬
車乘及珍財變壞之法體無常恒求難滿難保守雖
常供養懷怨害終歸棄我不知恩智論云審諦觀此
身必歸於死處難御無返復背恩如小兒涅槃亦云
(疏外添此成背恩之義)不修身者不能觀身及觀色相於非身
中而生身相貪著我身乃至而常是怨如所事火如
所養蛇遇緣滅壞都不憶念往日供給衣食之恩。

△
疏文中下二分科。

△三隨釋經尋伺觀中疏歌羅邏
者此云薄酪謂初在胎時受父母精血七日巳前如
薄酪也疏菴提遮經言不自得者性空無所得也疏
四我者且約四大云四我若據一地大骨之一分巳
應有三百六十箇我筋肉一一皆然正法念經說一
一支節筋脉間各各有風名字水火亦例知各各不
相是若一一皆我我乃無量。

經如實觀中疏夜見一鬼等者可檢論文敘之又只
緣等者意云即自巳身本亦是他由執計為我故謂
之有自既計為自即以餘身及餘諸法為他既計自
他便成前文之難矣。

經觀心中疏二一後觀下敘意狂性自歇等者如序
中引二正釋。

經尋伺觀中云因緣者如前引菴提經也疏四大和
合者前引寶積經釋竟成於一色等者俱舍偈云最
初羯刺藍(即前歌羅邏也梵語前後異故此云薄酪亦云凝蘇言最初者謂七日滿)次生
頞部曇(此云皰也)從此生閉尸(此云耎肉)閉尸生健南(此云堅肉)次
鉢羅奢佉(此云肢節)後髮毛爪等及色根形相漸次而轉
增(餘教云六七六情開即是此也)疏六根為外者以四大是當體體
質故云內根是竅穴門戶故云外以對當體四大質
故若對六塵即六根為內六識為中間今緣經云六
根四大中外合成合成身也故為此釋金剛三昧經
云令彼眾生皆離心我一切心我本來空寂今此說
心為我義與彼同。

經法空中疏非色滅空者淨名文也然法空義是大
乘初門有數宗義謂唯識所變故空情有理無故空
於理無中析色以明空體色以明空空中無色故空
因緣無性故空外道小乘所執非實故空儒道二教
所計虗謬故空並如大鈔一一引據解釋。

經顯理疏二一大文下總敘言非謂無雲下乃至見
真理矣破謬解也有以我法二空便是真如無別真
如之體故前引唯識疏巳辨空及理不同謂梵云舜
若此云空(空無之空)梵云舜若多此云空性即是空所顯
性(性即此宗覺性故次疏云對前妄盡故釋云真如等)法界觀中此科甚要可
明示之(要意甚多謂不執我法一毫之相方堪修法界等云云又法相宗以此二空觀為宗極今乃以
之為前方便即深淺可知也故前云權教之中無實果且法界觀尚無說處況有佛果邪)。

經法界觀疏二一自下下科分二隨釋經標中疏我
空法寂者依蘊即離所計之我一向是無但倒情橫
計故直云空蘊界處及餘一切諸法雖無其執不壞
其相故但云寂故法華云諸法從本來常自寂滅相
寂滅相故一切融通根識塵大清淨徧滿矣。

經喻中疏三一謂摩下略標喻相摩尼此云如意得
此珠者如意中所欲無不遂故青黃等者五方正色
故經云隨方各現。

▲疏然此下二以之合法二一標
疏言印下二釋二一釋印前二一直釋言五色喻五
道者此有二釋一直依本配之黑喻地獄由黑業故
青喻餓鬼鬼多面青故餓瘦帶青色故赤喻畜生天
台止觀云血塗之道故黃喻人道黃是中方之色(易云
黃裳取其中也)人道不在天上之樂不在三塗之苦處其中
故白是天道純善白業所感故二約正法念經於白
色中開出白白以配六道彼經云心如畫師手出五
彩黑青赤黃白及白白清涼大師如次配地獄鬼畜
修羅人天三塗同前餘黃配修羅修羅非天非人處
中間故白配於人多善業故白白配天因果俱善故
(華嚴三地中亦說)故華嚴下證於見色迷珠之喻但以經合
之意即顯矣謂經初句中諸法合青黃凡夫見合愚
人次兩句合但見全是青黃後句合則不見珠體疏
若以下二配三性言前所顯者二空所顯真如也前
幻者文云幻滅亦滅等前塵垢者文云垢盡明現又
云當知身心皆為幻垢垢相永滅十方清淨身心等
相者從我今此身四大和合巳來盡二空觀矣。

△疏
言顯下二釋顯後於中初且結印前之意以起後圓
淨之義勢次但無計下正明此門之義然此印前顯
後一段之意結撮至此美而復妙文勢亦甚易見可
在意以前後經文乃至一切清淨徧滿等而發揚之。

▲疏然前下三揀二喻別相對說之亦甚易甚妙必須
再三分明顯此深意此經宗要文相於是乎大彰。

經法中疏論云一切等者是本覺體相之文同顯覺
性圓淨之義故以彼證此言不能染者以性淨故雖
現染法染法所不能汙非直現染染不能汙亦乃由
現染故反顯本淨如鏡現穢物反顯鏡淨豈汙鏡也
正同此疏云顯圓覺雖現非其定實故也智體不動
者以本無染今無始淨是故本覺之智未曾移動又
雖現染不被所染即不動之義具足無漏等者此本
覺中恒沙性德無所少也又與眾生作內熏之因令
起厭求等故經拂迹中科云拂迹入玄者為欲入生
佛平等稱性圓淨究竟之法故宣拂前垢淨迷悟始
終分限之迹也此一段疏文甚深甚妙甚顯甚易可
發揚其美。

▲疏二一此上下釋文但一一以疏屬當
經文文自顯矣然其迹下疏中各隨經文間而釋之
今先總顯所拂之迹相躡起滅之相令昭然在懷方
始說釋即有味也謂本以眾生妄執幻化故說云幻
眾生依教離垢故復說名菩薩幻垢既如珠中之色
當知本無故云垢盡所離之垢既無對離之智何立
故云對除既無對治之智何有起智之人故云即無
對垢者深淺之執本無何有說教之者故云即無說
名者詳之見其意巳即就經及疏依此意勢說之疏
言對垢者者字貫於此也故疏皆云者。

△疏然上下
二配對言各三者人是三能法是三所言三對者一
眾生是能執垢是所執二菩薩是能離垢是所離三
佛是能說執離垢淨人法等名數皆是所說六隻單
數可知並是經文非別建立。
圓覺經略疏之鈔卷第七

圓覺經略疏之鈔卷第八


經圓彰法界疏二一第三下分科敘意然此迥異諸
宗非二三八諦五法三性所能配屬然強以三諦配
者一真是中道第一義諦未明理事空有者真俗二
諦(境界難齊故云強也謂此一真融下三重法界歸於此一豈此一外更有三重三重尚不出一真豈況更
有直俗二諦與此相對而說乎故云迥異諸宗也問天台說一境三諦空假皆中豈異此邪答三諦融攝方成
下三重中第二理事無礙觀也事事無礙重重無盡尚未顯著問此云未明理事豈總攝邪答正由合為此一
而未開顯故云爾)。

二舉經釋經一真中疏二一標告下釋初七句外見
東西者肇公寶藏論云夫約天地為上下約日月為
東西約身為彼此約心為是非今取意隨便用之謂
若不約身以對日月日月何準彼舉四事故得相對
今單取身對方以釋無我即無方故宜云爾。

▲疏然
虗下二釋後二句二一破空二初直斷可知問今現
見虗空徧一切處無生滅變異又諸經亦說有虗空
如何破之答唯識中說虗空略有二種一依識變假
施設有謂曾聞說虗空等名隨分別者有虗空相(聞佛
菩薩說名隨分別心有虗空相以為緣力)數習力故心等生時似虗空現
此所現相前後相似無有變易假說為常(所顯空相前後相似
無有變易唯有一類豁虗之相故假說之為常及無為等如極微等定無本質唯心所變)二依法
性假施設有謂空無我所顯真如有無俱非心言路
絕與一切法非一非異等(此上總顯法性之體)是法真理故名
法性(上皆顯所依〔說〕)離諸障礙故名虗空(此顯能依也即此真如離諸障礙故
名虗空)。

△疏故首下二引證據文似但證無空若以義
求亦證識現言發真者真發也謂真性開發正同此
覺所顯發皈源者始覺合本覺也然佛有覺照二義
上覺此照矣殞者滅也虗空既從心識分別熏習相
現今破和合識相顯發真淨覺智故所變空相殞滅
矣即起信中心滅種種法滅之義也問若一人還源
十方空滅今何皆見空相邪答上豈不云自識變邪
何不自覺分別之念却嫌空相在邪。

▲疏謂迷下二
顯覺三一破計執之空覺顯覺處見空者如人有摩
尼寶珠置於琉璃幢上當其所坐之前焚香啟願珠
出萬般珍寶徧於一堂保惜之甚自守護之忽然睡
眠夢見珠及所現寶等并巳堂屋庫藏及城郭一切空
無所有夢中意云曾經失火焚燒千萬人家故四面
瞻顧坦然露地無一礙物蕩蕩虗豁唯一段空(識現之空
正同夢所現也)心生苦惱歎憶寶等及乎寤來此空都無但
見幢上如意寶珠堂屋城郭千家萬家連簷接宇法
合可知故有人云魚不見水人不見風迷不見性悟
不見空顯謂下二句上句慧解脫下句心解脫故覺
現心開非重言也問經說所泯之空無邊邪為說所
顯之覺無邊邪故疏答翻覆俱無邊矣謂無邊之空
既亡無邊之覺即顯疏首楞下二含依他相空故覺
顯(上云滅影像故)其文即文殊奉佛敕判二十五賢聖各陳
證入二十四人皆不圓通唯觀音從耳門中反聞於
性而不循聲故得圓通其文稍繁今略撮引云聞非
自然生因聲有名字旋聞與聲脫能脫欲誰名一根
既返源六根成解脫(一旋聞〔普〕脫此雖非所引要之生起文意)見聞如幻
翳三界若空華聞復翳根除(云云次五句兼此一句即疏中是也次下云)
摩登伽在夢誰能留汝形(二了喻超塵此下亦非所引本義以其文要因便書
之)如世巧幻師幻作諸男女雖見諸根動要以一機
抽息機皈寂然諸幻成無性六根亦如是元依一精
明分成六和合一處成休復六用皆不成塵垢應念
消成圓明淨妙(三比幻圓消此復頓顯圓通亦非所要)釋曰今疏所引
六句正釋空消覺顯取前文聞非自然生等及後元
依一精明分成六和合等文兼證破能變空相之識
亦皆空也心境皆空方顯真實圓明覺性非空非有
絕待中也緣經文繁廣義勢連環故但引中間意在
牽連前後豈非穩便。

▲疏是知下三剋體指覺便是
結上絕待之文。

經三重法界疏二一後三下釋科文言三重者即四
法界中之三也初即理法界後即事事無礙法界二
則名同其事法界即經中根識塵大世出世間一切
法數乃至八萬四千是也經依此等說三重義理名
三法界也(事如前陳有法三重如後說宗法謂眼根等是有法定皆清淨絕相是宗法等)疏
全同華嚴等者題云修(止觀熏習造詣)大方廣佛華嚴(所依經也)
法界(經所詮法也是華嚴所說之法界非餘經所說之法界也)觀(泯情照彼法界也是華嚴法界
之觀非數息等觀也)門(門即教也是所製述七八紙巳來文書名句文也故法華亦指教云其智慧門)
有三重(如上列)京終南山釋杜順作(姓杜名法順是華嚴宗源之師即文
珠化身也瑞德甚多具在傳記其所居處今見置華嚴寺寺有和尚塔廟)今此一段經意
正令諸菩薩及末世眾生修習此觀故與彼同但文
句之異耳今但取意撮略而用不引本文。

疏今初下二牒經釋三初略示觀門言真空者即靈
妙心源但約不虗妄故言真非色相故言空上二等
者謂此二中復各有四段文皆初三揀情後一顯解
初會色皈空中揀情三者一揀斷空謂色不即是斷
空舉體即是真空故(下句雖亦顯理而意皆在揀情他皆倣此)二揀實色
謂青等非是真空之理無體莫不皆空故三揀影像
謂空中必無色故會色必無體故(三中各有二句之文是大疏撮略觀
文令少而易見)後一顯解云凡是色法必不異真空以必無
性故(謂一切法本無自性元是真空但以情執於實故前揀云即不即等今揀情既盡即非滅色離色不
即不離故色即空也)如色空既爾一切法皆然(根識塵大三世十方染淨諸法
乃至八萬四千)次明空即色中揀情三者一揀斷空云斷空
不即色真空即色故二揀實色云空理非青等非青
等之真空必不異青等故(上二敵體翻前更無別義)三揀影像云
空是所依不即色必作所依即色故此門文異於前
前云空中必無色若敵對翻之應云色中必無空今
不云爾者不應理故謂空中無色有理(真空絕相故水中現火相
時水中必無故)有文(經云是故空中無色無受想行識無眼界等)色中無空文理
俱絕(未曾見有此經文故真空體徧法界不應有一法中無真空故)故不翻前而乃
約能依所依揀也謂真空隨緣現色時色依於空故
空名所依所依非能依故不即色又非別有色自體
來向空中而現但是真空全體而現故即色詳之可
見故觀門云是所依故不即色是所依故即色因同
而宗異此義實為玄也照之有味然此文亦兼反顯
不應翻對云色中無空之意謂真空隨緣現色時全
體不變故前云空中必無色以若有色即是此空變
為色故豈名不變如水現火時水中必無火以現火
時水全不變故必無火據此後意則雖文勢非翻對
之例而亦當揀影像之義矣可去情思之後一顯解
云空即是色以是法無我理非斷滅故(非斷滅者二意一以色非
自體之色但是真空之色故不斷滅二以真空不守自性故雖不變故能即色云非斷滅也)疏三空
色無礙觀者謂色舉體全是盡色之空故(無分毫是有也)則
色盡而空現(三界十方更無一物蕩蕩無邊非心色境)空舉體不異全盡
空之色故則空即色而空不隱當知看色無不見空
觀空莫非見色無障無礙為一味法也解終趣行者
謂前二門各四前三揀情第四顯解即正解巳成也
若存此解無由成行行無念故故此不存解相意令
入行矣四泯絕無寄觀者謂此所觀真空不可言即
色不即色即空不即空一切法皆不可不可亦不可
此語亦不受迥絕無寄非言所及非解所到是為行
境何以故以生心動念即乖法體失正念故行起解
絕者解若不絕長滯解了之心即行不起也是故行
由解成行起解絕。

疏今經下二對釋經義皆言清淨下謂二空觀乃至
垢盡明現摩尼清淨為遠方便拂迹文云垢盡對除
即無對垢及說名者滅影文云證得諸幻滅影像故
此等為近方便故同觀門解絕也虗空覺所顯發者
行起也故云泯絕無寄故智論云下此中意言人乍
聞空畏其斷滅故餘處說云清淨如大般若一切皆
云清淨(即難信解品云善現色清淨故般若波羅蜜多清淨般若波羅蜜多清淨故一切智智清
淨若色清淨若般若波羅蜜多一切智智清淨無二無二分無別無斷故如是歷受想行識十二處十八界乃
至無上正等菩提八十餘科世出世間一切諸法悉同此例也)大品即直云空(但改清淨
云空其所歷諸法即無差別也)空與清淨皆絕相義故此所科七段
之經云空淨矣(雙收也揀非斷滅之空又非有為無漏差別淨相也)若就心說
等者謂若心顛倒妄想即七段所歷根識塵大一切
諸法皆是定有有則不淨但心無妄計則此諸法皆
無所有故清淨也故論云心生則種種法生心滅則
種種法滅謂由我幻垢巳盡能觀之智又亡既合覺
心皆清淨矣故智度云菩薩於色等法中觀行斷故
得如是清淨故名色清淨能破一切法中戲論等。

三正釋經根識中疏二一躡前下釋初句通明清淨
因清淨因者總屬七段七段清淨皆以覺圓明故。

▲
疏比迷下二釋後文正顯清淨三一通釋清淨唯此
清淨二字義通體別義通者心及下根識等法皆由
覺圓明故得淨淨也體別者唯此云心清淨異餘根
識等法根識等法以空無體性故名清淨如鏡中青
黃等色若實有體即汙於鏡汙於鏡故此青黃等即
名不淨之物今以青等但是影像都無分毫之體故
一一清淨如前引智論及大般若大品等說今云心
清淨異於此者如鏡明體於中若有塵垢非唯塵垢
不淨即此明鏡自體亦名不淨(故疏云比迷覺心心中執法)若無
塵垢但是影像非唯影淨即此明鏡之體亦自得名
清淨(故疏云今見法性法即皆空等)是知鏡淨是有體說此體清淨
影是無體無體方名清淨豈不異乎七段等者例下
也但例義通不例體別善自詳而說之。

△疏然展下
二說釋儀式謂且置展轉之勢先釋所歷之法是儀
式也言今且下標其所釋七段之名數非謂唯此初
章。

疏心者下三別釋此章此章謂根識矣謂以通名牒
起經文含總別故總即本心別即賴耶文二一隨文
釋根識三一含第七八二識二一含第八以釋心字
五一約染時出體言總相者染淨和合故約帶染說
即當第八約淨體說即上鏡明之喻。

△疏成唯下二
就通相指名四種名者彼文具云然第八識雖諸有
情皆悉成就而隨義別立種種名(於有情有成就此名有不成就此名
故也)謂或名心由種種法熏習種子所積集故(梵云質多此名
心也攝論云由種種法積集種子等積集義是心能集生多種子故或能熏習於此識中既積集諸法故說此
識名為心義心意識中之心也何以得知心是此識攝論等云心體第三離阿賴耶識不可得故對法第二亦
有心義與此不同彼攝法異據一邊說也)或名阿陀那(梵語)執持(唐言)種子及
諸色根令不壞故(此通凡聖攝論云為取所依唯在凡夫一染義說非通諸聖然此亦
能持根依今但云根據勝說也)或名所知依能與染淨所知諸法為
依止故(所知者即三性與彼為依名所知依即攝論第一所知依品是此所知阿賴耶之別名也
故中邊云虗妄分別有於此二都無此中唯有空於彼亦有此是故三性法皆依此識有)或名種
子識能徧任持世出世間諸種子故(即與諸法為種子義前第一名
心是積集種子在其中義今此取能生諸法義故二差別攝論無此一名雜集瑜伽皆有此名)此等
諸名通一切位(此通有漏無漏若凡若聖名一切位就三位中即是相續執持位也)上
所引釋巳銷疏竟然彼論次云或名阿賴耶識攝藏
一切雜染品法令不失故我見愛等執藏以為自內
我故此名唯在異生有學非無學位不退菩薩有雜
染法執藏義故(義如次下說)或名異熟識能引生死善不
善業異熟果故(此意是顯引果義故有漏無記名為異熟與因異故從異熟因所生起故
無漏是善非名異熟非與因異及異熟因生故)此名唯在異生二乘(有學無學)諸
菩薩位(第十地巳還問金剛心菩薩如何有此名答若巳捨何不名佛)非如來地猶
有異熟是無記故(純無漏善)。

△疏迷時下三釋轉名所以
由執藏等者成唯識云初能變識大小乘教名阿賴
耶(此云藏也)此識具有能藏所藏執藏義故(攝論云謂與染法互為緣
故為染末那所緣義故)謂與雜染互為緣故有情執為自內我
故(能持染種名所藏此識是能藏是雜染法所熏所依處故染法名能藏此識為所藏攝論云為染第
七等之所執藏以為內我名執藏識即此與雜染互為緣者解能所藏也諸有漏法皆名雜染法有情等者解
執藏義唯煩惱障義非所知障義不爾無學應有此名此不別執為其我所及與他我名自內我此即正解阿
賴耶義義雖具三正以執藏為名不爾二乘無學八地菩薩應有此名三闕即不得此名若爾七地以前二乘
有學入無漏心我愛不執應捨此名如彼後文所辨)此即顯示初能變識所有
自相(自體相也但言藏識即持業釋問言與雜染互為緣者說為能藏即是因義亦為所藏即是果
義因果之外豈更別有自體相邪故答云)攝持因果為自相故(自相是總因果是別
攝持別相為自體故攝是包含義持是依持義問若爾自相應是假有答不然謂若條然因果兩相合之為自
相相相可成假既離自相無別因果相因果相即自體之上別說故非假也問前說此識有三位何故於三能
變中舉異熟於此釋中反舉藏之名邪故次云)疏今觀智下若據法相宗即
大小二乘阿羅漢位方捨此名(大乘八地是阿羅漢位小乘可知)若
約終教初發心住即捨若約圓宗本無此名但虗妄
顛倒故今此頓宗不立地位但觀行成就即全同佛
故但是覺智相應心品不云賴耶故云沒賴耶名也
沒名者明非沒其體也唯識亦云然阿羅漢斷此識
中煩惱麤重究竟盡故不復執藏阿賴耶識為自
內我由是永失阿賴耶名說之為捨非捨一切第
八識體釋曰彼以煩惱究竟盡故故云永盡今但取
觀成在觀不執故但云沒名不云永也。

△疏心既下
四結同佛位謂有漏名賴耶通名為心無漏名無垢
識也故彼論次云或名無垢識最極清淨諸無漏法
所依止故(唯無漏依體性無垢故)此名唯在如來地有菩薩二
乘及異生位持有漏種可受熏習未得善淨第八識
故如契經說如來無垢識是淨無漏界解脫一切障
圓鏡智相應(此即如來功德華嚴經頌)。

△疏故此下五指下文證
亦是通難難云無垢識是佛位如何同之故引證通
云此頓宗中觀行成就時全同佛也故下科云頓同
佛境彼有六門成佛之義皆有教據至文當見又若
約自性清淨名無垢者亦通凡聖故密嚴經云心有
八識或復有九又下卷云如來清淨藏亦名無垢智
常住無始終離四句言說又決定藏論九識品云第
九阿摩羅識真諦三藏釋云(亦是此三藏譯也)此有二種一
者所緣即是真如二者本覺即真如智能緣即不空
藏所緣即空藏(二皆如來藏)楞伽中真識即無垢識如下
引釋又古師亦立第九識慈恩破云非也兼會釋云
然楞伽有九種識彼說真如為第九名無垢識今更
會之設是真如亦不乖古師所立由真如是生滅門
中本覺又論以一心為真如又云真如自體有真實
識知義故(餘如下引真諦所釋正是真如)良由慈恩不了生滅門中
真如故偏以一家之義而破叱。

▲疏下門下二含第
七釋見塵五一例指餘五疏謂由下二正辨若約唯
識中說第七一向內緣則不執我所以彼說八識各
別出體今據起信前七但第八差別功能(如普賢章八門唯心
中巳說)故此經無正第七但帶第八第六而說也起信
說第六云分別六塵名為意識經約分離義故取見
聞等名也今云我心計執者(能執之體)見一切色相者我
所也(連帶所執而論)即見等是塵正出體也疏不單下三遮
局不局之義甚顯尋經可知疏尋此下四以體釋名
還是我執之心者含我我所別立名者見塵也據立
名意即約我所疏又亦下五收別為總如五蘊等者
引例釋成(蘊中之我通於假者及凡夫所執也)餘義至下更釋。

疏但牒下二正釋六根六皆名根下釋名六者眼耳
等廣如大鈔引瑜伽釋皆名根者如疏文顯所依能
發皆是根義前五下出體言從自種者眼從自眼種
子生現行眼根乃至身從自身種子生現行身根也
四大等者謂能造之四大(地等)所造之四塵(色香味觸)合此
二種總有八法為五根體言淨色者有對不可見也
揀浮根四塵亦有論云眼如蒲桃朵耳如捲樺皮鼻
如雙爪甲(經云雙垂爪)舌如偃月刀身如珠寶光(佛頂經云身如
〔要日〕鼓顙意如幽室見)未詳是否意根下後一也言由此者正
釋根義準前楞伽起信等意即於末那緣內義邊是
第七識(意即識故)攀外境時名第六識(意之識故)。

疏下餘下三正釋六識初句標例餘文二一隨末二
一總對根境初云隨六等者是總標六識隨根隨境
而立名也次所依根及所緣境各有六別名種類異
識隨彼異故非多少亦非定別又明此識既隨根境
有六數定明得名時非唯據一即於根境二處得名
大論亦說隨根名識隨境名識乃至名青等(基釋云爾)。

△
疏由具下二唯依於根應先問云既辨識得名實通
根境何為諸論依根得名謂名眼識乃至意識故此
答云由具等也勝於境故偏從根稱言五義者論但
例云五謂依發屬助如根而無解釋今據對法論釋
之謂依於根根之所發屬於彼根助於彼根如於根
故(根字貫於五也)對法第二卷說若了別色故名為識何故
但名眼等識不名色等識邪以於眼等五種解釋非
色等有此五種此中第一依根之識彼有二義且如
眼識眼中之識故名眼識依眼處所識得有故(此第七轉)
及由有眼識得有故(此第三轉)且如意識如何意中隨七
無色處所而意亦依彼同無色所依在無色所依中
也又由有第七故得有意識非是境色得色住中不
由有色識定生故且據麤相以盲冥者不能見故雖
知有色識不必生第二根所發者彼云眼所發之識
故名眼識由眼變異識必變異如迦末羅病損眼故
所見青色皆以為黃非色壞時而識亦壞第七如何
謂由有此第七識故第六相縛不得解脫即其事也
復由七若無漏六必無漏故(然七無漏時必由第六斷惑引起)第三
屬於根者彼云屬眼之識故名眼識由識種子隨逐
於根而得生故此謂生依非染汙依及根本依引發
依也由此故知七於六有勢力謂六種子隨七種子
七種子生現行時六方得起與彼力故不爾必不生
非色種子識種隨之此如何等問此色有時必識所
變如有識時必根所生何得識種不隨色起答色是
外法根是內法根恒相續色即不然不可為例第四
助於根者彼云助眼之識故名眼識由根合識有所
領受令根損益非於境界故謂由根含識令根有損
益非由色合識令色有損益離識之色識雖無損益
色有損益故如第六識俱無漏故第七損有漏成無
漏故第五如於根者彼云如眼之識故名眼識眼識
二法俱有情數非彼色法定是有情六七亦爾唯內
攝故隨根五義從勝多說依根得名。

疏若依下二就本二一指論標舉六識依意而起即
彼之識雖意不即是識然是意家所發之識故皆名
意識。

▲疏故彼下二約七八釋六識雖帶七八而釋
本意唯釋前六五意者論中標即云意牒釋即一一
言識顯意與識非別體由此故異相宗有不覺義故
者五意起之因也今取下牒釋之名一一注之謂不
覺而起(業識)能見(轉識)轉識(現識)能取境界(智識)起念相續(相續
識)此五前三合八後二合六(是六之體故)故知此意離八
及六無別體也(體不孤生故)即此相續識者此生起識麤
細雖殊同是一識更無別體故即指於第五識也計
我我所者非直心外計境為塵亦復於身計我於塵
計所種種妄執者計我之相即蘊離蘊等也分別六
塵者即此一識以分別六塵故諸家名為六識也名
為意識者結上所標也分離識者依於六根別別取
六塵故故經云一根既返源六根成解脫(此文是判觀音菩薩
反聞於性餘即皆通故得圓通如上所引)聞復翳根除塵消覺圓淨(云云)
如世巧幻師幻作男女雖見諸根動要以一機抽(即論
中一識應六根也)息機歸寂然諸幻成無性六根亦如是元
依一精明分成六和合一處成休復六用皆不成塵
垢應念消成圓明淨妙據上等文皆是一體成多用
故云分離識也分別事識者又能分別過現未來種
種事相故經云識清淨故乃至身意亦復如是者經
以聞塵耳根耳識各例於餘四以同上見塵眼根眼
識清淨等故云亦是也若疏家即攢就上一處一時
釋義故此云上皆釋竟。

疏然八下二通妨釋第七謂更委細重顯見聞等塵
合當第七識之義也然前消文巳略含釋緣義意未
盡故此委論今據前後具釋此義總有其五於中一
門合外以出體巳在前銷文中釋了今餘四者文四
一合本以出體先舉疑而指體也義當下出體以七
下合本故瑜伽下引證由二必相應故舉八巳自含
七是以此中無別七也。

△疏又七下二合末以出體
三一正釋謂六是七之末故言必內依末那等者末
那梵云訖利瑟吒耶末那此云染汙意謂與四惑俱
名為染汙(我癡我見我慢我愛)恒審思量名之為意(思慮第八度量為我
法也八恒非審六審非恒前五俱非故唯第七佛出末那名假施設也)疏故上下二出
經意疏故論下三引例謂起信亦於說棃耶次便說
意識無別第七矣論中說黎耶三細巳便云以有境
界緣故復生六種相一者智相依於境界心起分別
愛與不愛等(餘五云云)分別愛不愛等非末那之行相又
云以依心意意識轉故等(相是六塵也如上所引五意)楞伽者彼
經略說有三種識謂真識(約不與妄合如來藏心為真識也即自性清淨心)
現識(第八也故彼經云如鏡現物現識亦復如是即三細中第三也舉麤顯細俱攝三分)分別
事識(餘前七也據此亦無別第七之體上皆清涼所釋若藏和尚即云分別事識不尅體局第七清涼約
別義含於七故故此二釋意亦不違「故前云合轉相為見塵」合六含七為見塵正緣義勢含隱之故不指的別
配又彼經自釋云攀外境界名為事識不言起事識然後攀外即知事識不是末那前但約能攀能起義邊以
釋見聞等塵同清涼也今但說所起事識非末那同藏和尚也良由六七非即非離故前後說相望小差耳)。

疏皆由下三總結內外問圓覺楞伽及起信論何意
皆不別出末那故疏答云皆由第七等也此是藏和
尚起信疏釋爾計外我所者起信云意識者(標前六也)即
此相續識(五末那中之第五也即者非別體也)依諸凡夫取著轉深乃
至隨事攀緣分別六塵名為意識(即此一識約相續不斷但名為意約
分別六塵即名意識也)廣如前巳引釋訖(法相宗但云內緣者唯取合八一義)然
此亦不乖法相宗中以思量為第七行相也以合內
合外皆亦是思量之義故由上等義不別說第七之
體然復有二意故不說一者前既說棃耶即末那必
執相應故不別說(如前引瑜伽必二識相應)又如前云由第六緣
外時必內依第七為染污根故又說六麤必內依七
故二者以義不便故謂無明動真心成棃耶外境牽
心起執染淨第七俱無此義故不別說疏若不下四
顯經文勢謂成唯識但排頭各各分析八箇心識行
相故別出第七今此經論等本不是欲解釋謂但欲
顯觀行成時覺既圓明心即清淨展轉相躡顯心皆
清淨之義故須連前帶後而躡起也。

經六塵中疏二一六皆下釋名於中初通名通名塵
名境如疏可知又名六衰(衰善法也)及六無義(無善義也)此亦
約凡夫說疏言色等下釋別名眼所取者應謂眼所
取名色耳所取名聲乃至意所取名法也故名色等
六塵也對根明境名色等故疏中但有一故字者意
在略矣。

▲疏色有下二辨種類通則五根六塵總名
為色如百法論中所列別唯眼所取方是六塵之色
塵也有見等者色之麤細又有其三一有見有對色
即眼所見也二無見有對色五根四塵(〔聲〕香味觸皆不可見然有
對礙)三無見無對色唯法處所攝色也此三色中唯眼
所見最顯餘二麤細如次可知就此唯眼所取麤顯
色中復有三種謂顯色(青黃赤白光影明暗等)形色(方圓麤細高下正不
正等)表色等(行住坐臥屈伸取捨等)疏聲等者等於香味觸也可
知者例眼所取色等也然聲復有因執受(因賴耶執受內四大
種所發之聲)因不執受(外大種即風鈴鐸等)因俱執受不執受(即內外兩
具四大所發之聲即擊鼓吹貝等)可意(情所樂欲)不可意(反上)俱相違(反二)邪
(外道立言教)正教(成立教理引發)聖言量(見言見等)非聖言量等(反上)香
有好惡平等俱生(沉等與質俱生)和合(眾成)變易等(熟了始香)味有
苦醋甘辛鹹淡俱生(甘草等)和合(飲食等)變易(瓜果等)可意
不可意等觸有四大(依此有下冷等)冷煖澀滑及飢飽等疏
唯意所取乃至法處所攝色者謂意知境皆名法處
且如一百法中除十色八識餘八十二皆是法處今
又除八十一唯取法處所攝色也餘之名體易見又
非塵境之義故不取也此法處色中復有極略(總析眾色
至極少處即為此體)極逈(離礙方立故即明暗光影析至極微)受所引(因教因師領受引發
律儀非律儀等)徧計所起(三性意識能徧計度境從此生名彼所起)及定所生(色從
彼起故)若出體六塵各自為體(色為色體故)如前釋六根之
例(眼即是體等)此義易見故疏不言耳。

經四大中疏二初即於下出體不取等者謂不取發
識故不名根但名內四大不取牽心故不名塵境但
名外四大故云直取四大體也。

▲疏寶積下二釋相
經說四大各二者取意撮略引用之本文具云大王
(佛為淨飯王說之)地界有二種有內有外何者內地界謂身
內有得(受也)有取(執也執受四大以為自體同安危故)堅者強者(強者意取礙義
地以堅礙為性故)所謂髮毛爪齒皮肉筋骨(云云)是等為身
內地界謂諸身外所有不得不取(不執受也)堅者是名身
外地界(餘三大文勢一一例此今但云堅者略也諸教皆云堅濕煖動是四大之相)言身
外體等者具云風體風名速疾體速疾名此是外風
界餘皆易見。

經世間法中疏三一六根下釋處生門義者生義即
上句云是生識處門義者是心識起滅出入之門也。

▲疏一根下二釋界三一正釋界義各有分界等者
眼根與識為界識與色為界等因義者識因六根而
發因六境牽生根境又因識所變起也種族者如山
中虎鹿諸獸種數各殊海中魚鼈之流族類各別此
十八種法亦爾故云種族。

△疏前為下二對說三科
前為六二每一門中根塵相入也以迷界義故識與
之混合不分故但成二矣二十唯識論中亦云六二
法也解者息業者悟解此法根塵各殊心法又別意
識明了不與相入無我無主即不起業便得解脫治
我執者五停心觀各治一病於中文云為著我眾生
說界分別觀也但悟根塵識界分別各殊都無主宰
即無我可執矣五蘊者變礙為色領納為受取像為
想遷流為行了別為識積聚為蘊義。

△疏前說下三
通伏難難云世間諸法合有三科何得此經唯列於
二故為此通。

▲疏四洲下三釋諸有二初直釋四趣
者三塗修羅餘者皆在彌勒章備釋此皆是有下釋
有字義也。

△疏然梵下二通難難云上列四禪巳收
無想天淨居天大梵天何得重例故疏牒起難辭云
然梵王等也梵王有見者計劫初時都無眾生唯有
我天後見欲界巳下漸有眾生便計云是我能生於
彼故有見也外道無想者六欲四禪皆有想心唯此
無想故別列之第四禪中第四天分為二路一凡二
聖聖則五淨居也多是阿那含人居亦有諸聖後言
異餘天故者正是結成別舉之理。

經出世法中疏二一然如下隨文釋二一諸佛果法
四一釋十力三一通釋可知然十力名諸經諸論名
小不同次第亦異今若一一和會繁碎難知若要廣
解即撿大鈔緣不和會不能全依一家恐所習異者
見名次不同即成惑亂故疏但直下出其行相更不
標名再牒見其體相自然解名也今鈔者且依華嚴
梵行品各為出名令講者有所標指。

▲疏一知下二
別釋此處非處智處是建立義是依義然建立果(善惡
報也)與果為依能起果法故云處也智度云(然此所釋依智度論
不能一一標名)是處不是處如實知一力也釋曰處者因果
相當如殺等隨地獄戒等生人天非處者反上謂殺
等生天戒墮地獄等若如此者無有是處故言非也
總知下論云此力是總餘九是別故一切諸法等者
正是總攝義也諸法不出因緣果報故處非處成就
正見破於倒見無不具也故論釋是處非處不必定
言因果然亦不出因果故論云女身作輪王無是處
二輪王出世無是處惡行生天無是處乃至佛有過
失諸賢聖求外道為師諸賢聖自言是佛諸賢聖墮
惡道皆無是處故知總論一切矣降伏下力之業用
破非處也即無因惡因為非處知之故能破之知人
等者論云既徧知巳可度者度之不可者為作得度
因緣如醫知病可治不可。

△疏二知下即過現未來
業報智論云佛知是眾生業煩惱因緣故縛(指此門)淨
禪定三昧解脫因緣故解(指第三門)是一切眾生三世三
種諸業諸煩惱輕重深淺麤細佛悉徧知故名是力
(却指此門)又云知眾生過去未來現在諸業知造諸業處
知因緣知果報二力也據論所釋諸業與報相對有
單有複論云業報智力者據論所說三性心中互受
三性業報論云復次善心中受善不善無記業報不
善心無記心亦如是(應云不善心中受善不善無記報無記心中受善不善無記報)
及順現等者論云現報業因緣故受現報生報業因
緣故受生報後報業因緣故受後報不淨業因緣故
受苦惱報淨業因緣故受無惱報雜業因緣故受雜
業報然報與時互有定不定受其文甚廣如大鈔具
有引釋知所度下業用下皆例此可知至文更不指
也問此與前力何別答前知所造此知能造又前是
總相此是別相。

△疏三知下諸禪解脫三昧智也即
前總中開此淨業(對第二所知且總名淨)論云禪名四禪佛知
是禪佐助道法名相義分次第熏修有漏學無漏學
淨垢三昧深淺分別等八解脫如禪中分別相說禪
攝一切色界定諸解脫攝一切禪定波羅蜜即是諸
解脫禪定解脫三昧皆名為定定名為止不散亂也
垢名愛見慢等諸煩惱淨名真禪定而離愛見慢等
煩惱如真金分別名諸定中有一心行不一心行常
行不常行難入易入難出易出別取相總取相轉治
不轉治如淫欲中慈心瞋人不淨觀愚癡人思惟邊
無邊掉戲心中用智慧分別諸法散心中欲攝一心
若不爾者名不轉治及知等者生色界無色界果及
出世三乘聖果(前知能修此知依所修現神通)。

△疏四知下諸根勝
劣智也謂信進念定慧此五通生出世間法故名根
也由前修念處正勤神足等三位故不可拔故前三
至此總得名根於此五中復各有上中下品佛用此
智知是根今世但能得初果不能得餘但能得初禪
乃至能得聲聞中第一辟支中第一或是具足六度
能得阿耨菩提如是知巳或為略說或廣說或善輭
語或苦切語各隨宜得度故云知信等也(云云大鈔廣引緣起
具釋)。

△疏五知下即種種解智解即欲也論云欲名信
喜好樂佛知眾生二種欲作上下根因緣二種欲善
惡種種別異謂好五欲如孫陀羅難陀等好名聞如
提婆達多等好世間財利如須那剎多羅等好出家
如耶舍等好頭陀如迦葉等好多聞如阿難等(云云
諸弟子)如是佛弟子各各有所好凡夫人亦各各有所
好或喜淫欲瞋恚令捨不淨增淨者既知好樂有染
淨不同理宜令捨染增淨也前云根者知宿惑多少
此知好樂不同又前唯信等入道利鈍之根此兼染
淨之好。

△疏六知下種種界智界即性也謂知諸眾
生宿有一乘根性或三乘出世性或五乘世出世種
性(上皆習佛教成性也)多貪多瞋多癡等分性乃至八萬四千
(上皆煩惱相續隨無明遇因緣成種種性)論云性名積習問此與前欲樂
何異答性則種子欲則現行從性生欲習欲成性問
若習欲成性與前第四力智五根何異答性通善惡
根唯信等入道之根也知即時等者論云知眾生如
是性如是欲從是處來可度不可度必不必行何行
生何處在何地(云云)今世可度後世可度即時可度
異時可度異時可度之人佛能度是人聲聞能度是
人必可度(一一云是人)必不可度略說可度(一一云可度)廣說
讚歎折伏將迎棄捨細法麤法苦切輭語(云云)。

△疏
七知下一切至處道智也今言一切道者善惡不動
等三行及無漏行也至處者五道是有漏行所至處
涅槃是無漏行所至處故論云一切善道一切惡道
一切聖道各各知諸道至處佛悉徧知名第七力。

△
疏八知下即彼第九宿命無礙智今宿住者過去本
生本事住宿世故名為宿住經名宿命者謂宿一期
住壽本生本事也論云宿命有三有通有明有力凡
夫人但有通聲門人亦通亦明佛亦通亦明亦力所
以者何凡夫人(得五通者)但知宿命所經不知業因緣相
續是故凡夫人但有通無明聲聞人知集諦故了了
知業因緣相續生以是故聲聞人亦有通亦有明若
佛弟子先凡夫人時得宿命智入見諦道中知集因
緣第八無漏心得斷見故通變為明所以者何明名
見根本若佛弟子先得聖道後宿命智生亦知集因
緣力故通變為明佛用是明知巳身及眾生無量無
邊世中宿命因緣所更種種悉徧知為力問此與前
至處智何異答前知前際隨念趣因此知前際名姓
苦樂等事。

△疏九知下即彼經第八天眼無礙智佛
眼淨過諸天眼見眾生死此生彼時端正醜陋若大
若小若墮善道若墮惡道如是業因緣受報皆能正
知故名此力依天眼發是故此智名天眼智(十中獨此從所
依得名餘皆從所知)此智能知生死名生死智(此約所知境也)論云佛
用天眼見眾生生死處凡夫人用是天眼極多見四
天下聲聞人極多傍見小千世界上下亦徧見問曰
大梵王亦能見千世界有何異答大梵王自於千世
界中立則徧見若在邊立則不見餘處聲聞人則不
爾在所住處常見千世界辟支佛見百千世界諸佛
見無量無邊諸世界凡夫人天眼智是通而非明亦
如是但見所有事不能見隨業因緣受生如宿命中
說復次聲聞人用所住三昧心中入餘三昧天眼則
滅佛則不爾心雖入餘三昧天眼不滅。

△疏十知下
永斷習氣智也佛以世智知自知他漏盡解脫知自
者論云諸漏盡故無漏心及智慧解脫現在法中自
識知我巳盡等知他者論云聲聞但知自盡漏諸佛
亦盡他人漏(上來別釋竟)。

▲疏然佛下三總相料揀論云
問曰佛有無量力何以故但說十力答度人因緣故
但說十力足辨其事謂以是處不是處智力分別籌
量眾生是可度是不可度以業報智力分別籌量是
人業障報障是無障(此下撮略引之)三知禪味著不味著四
知根勝劣五知所樂六知所趣七籌量解脫門八知
先所從來九知生處好醜十知漏盡涅槃佛用十力
度脫眾生審諦不錯皆得具足論又云初力為總總
攝九力為度眾生故於中分別有九力(云云大鈔一一列釋)。

疏一正下二釋無所畏經云四無所畏者成實論云
一切智一切漏盡能說障道及盡苦道若有人來如
法問難我無所畏初一是前九智力第二是漏盡智
力後二令他具足疏一正知下此第一正是薩婆若
(此云一切種智)即無上菩提(二則涅槃四則利他)由知一切法故名
一切智佛心豈有他正覺覺世間謂佛下論中先顯
其相後方結云一無畏等論初便云佛作誠言我是
一切正智人若有沙門婆羅門(云云)下當具引若論
文則每一無畏之初皆有此言(講者便應一一懸引或任就疏總結處備
之亦得)問佛何以一切人天之類不可壞得無畏答成
實論云佛說二諦故不可壞凡夫無智亦不與諍又
佛不與世間諍世間謂有佛亦說有世間謂無佛亦
說無以其無諍故不可壞又真實論故不可壞不但
隨語皆自心知故不可壞釋曰論指五義故言無畏
五者一不住真俗故若住著即可破二善巧隨機應
之言無違諍故不可壞三不與世諍等者世間言有
佛以即真之俗而應之世間謂無佛以即俗之真而
應之然離真之俗是妄心所執故推徵其理必虧於
即真之俗故所說不可破也四但據實理非勝負心
只由心無所得故發言不失五世人言論皆是強作
道理佛所說者如人見青黃說青黃見長短說長短
故定不謬如何可壞論結云故佛告比丘汝等莫但
信我語當自知見自身證行又言汝求諸無詔曲者
若我晨說夕得夕說晨得疏二盡一切漏及習者論
云佛作誠言一切漏盡若有沙門等三說一切下文
勢準上成實論云不善及有漏善障解脫故然障聖
道有其二種謂若執相不求真理則善與不善俱障
若於教理信解真正依解修行之人則一切善法悉
為助道惡不善法方為障道若就小乘聖道即唯欲
為障說欲障道方為無畏四說出苦下論云誠哉我
所說聖道能出世間隨是行能盡諸苦若有沙門(云
云)佛作誠言下四段皆云佛作誠言我是一切正智
人若有(注釋此者皆依論文)沙門(出家人)婆羅門(在家有智人)若天(地天
空天)若魔(六欲)若梵(梵王及一切色界)若復餘眾(除此所餘)如實言(若以
現事若以因緣難)是法不知(與佛論何等法有人言不說外道經書有言論須彌斤兩等有
人言佛但涅槃一種道因緣是異法種種因緣佛或不知此後說者多是小乘外道有此疑者)乃至不
見是微畏相(相名因緣我不見小小因緣如法能來破我者以不見故諸天外道有此疑者)
以是故我得安隱得無所畏安住聖主處如牛王在
大眾中師子吼轉妙梵輪諸沙門婆羅門若天若魔
若梵若復餘眾實不能轉一無畏等(備引一無畏以例三也故云我
是一切智及是法不知餘三中此二句則別名如本文餘皆同矣)說此下二句是疏
家撮略大意而結也問何故說四無畏答有人言若
一切眾生共知一切事尚難況佛一人而有一切智
(此疑初無畏也餘三例此各隨義說疑情)欲斷此疑難故佛自說無畏問
何名無畏答得無所疑無所忌難智慧不却不沒衣
毛不竪在在法中如法即作是無畏相此四中初二
顯自功德後二利益眾生又一三說智二四說斷又
如初示藥草二示病滅三知禁忌四示應食問此是
智何異十力答廣(十力)略(無畏)說故又能有所作(力)無所
疑難(無畏)自有智慧(力)無能破壞故(無畏)皆上句十力下
句無畏故成實論云或性怯弱難知不善說等故說
無畏(詳有智是力能說是辨合之以為無畏也)。

疏智緣下三釋無礙智二一依智度論雖全依論而
初二與華嚴及諸論各有先後論則先義後法華嚴
則先法後義今引經列名依十地論及清涼疏釋相
論云義無礙智法無礙智辭無礙智樂說無礙智義
無礙智者用名字言語所說事各各諸法相所謂地
堅相此中地堅相是義地名字是法以言語說地是
辭於三種智中樂說自在是樂說於此四事中通達
無滯是名無礙智濕相水熱相火動相風心相思五
陰無常相五受陰無常苦空相一切法無我相以是
等總相別相分別諸法亦如是是名義無礙智法無
礙智者知是義名字堅相名為地如是等一切名字
分別中無滯是名法無礙智所以者何離名字義不
可得知義必由於名以是故次義有法問曰義之與
名為合邪為離邪若合召火時應燒口若離說火時
應得水答曰亦不合亦不離古人假為立名以名諸
法後人因是名字識是事如是各各有名字是為法
是名字及義云何令眾生得解當以言辭分別莊嚴
能令人解通達無滯是名辭無礙智說有道理開演
無盡亦於禪定中得自在無滯是名樂說無礙智釋
曰論以義為體相以法為名字故先義後法今疏意
順諸論及華嚴經名是標舉義是顯示夫解義先須
釋名名如前陳義當後說故法先義後餘義則全依
論。

▲疏若約下二約華嚴經即第九地經其文有十
種四無礙今略用五(側注者皆是釋義)五中一者自相約總
別以分法義經具云此菩薩以法無礙智知諸法自
相(色變礙為自相等)義無礙智知諸法別相(如色有十一種相等)。

△又
一知下二同相約性相以分法義經云以法無礙智
知諸法自性(理同也同歸於性)義無礙智知諸法生滅相(事同
也同生滅故此下不具引經文但直釋疏中取意用者)。

△又一法下三行相經云
法無礙智知現在差別以義無礙智知過去未來法
差別約三世以明法義是則當世而知名法智即法
無礙也逆見過未能知現在名比智(比量智也)即是義無
礙也。

△又一知一相下四無我慢相約真俗以分法
義經云法無礙智知諸法一相不壞(第一義諦無我故云一相言不
壞者不壞無我故若言我知無我我證無我則壞無我以有能所故也)義無礙智知蘊
處界諦緣起善巧(世諦見我故)。

△又知一乘下五一乘諸
乘相約權實以分法義經云法無礙智知一乘平等
性(觀不異也唯此一事實故)義無礙智知諸乘差別性(就彼根性有三乘五
乘故)今且略舉十相中五(一二三六七)以為例也觀其文相
皆法智知法體義智知義用故與智論名次不同後
二則同者此四無礙雖皆智所緣境然初法義全是
所知之境境義增勝由境差別眾多故十中皆別後
辭無礙但是以言辭說前二說二時樂說不滯無別
義體以目何行相故經文雖一一各列四智之別後
二義相皆同故今疏云辭則說於等也又亦辭則當
法無礙樂說乃當義無礙也法有名數不可改強宣
名數者則當辭句義義是義理義意由人巧說無定
名句故智慧善巧妙辯機變之徒好樂說之隨意而
無礙也智論問力無所畏無礙皆智慧內有力外無
所畏即具足何以復說無礙答力無畏巳分別有人
雖無所畏在大眾中說法而有可礙以是故說四無
礙智得是無礙智莊嚴四無所畏四無所畏莊嚴十
力。

疏力等下四釋不共法二一正釋言力等者釋不共
之義智論問曰是三十六法皆是佛法何故獨以十
八為不共答謂二乘分有十力四無畏故(如舍利弗演法無礙
佛讚善法性又那律天眼又佛說弟子中能師子吼等)一二等應言一諸佛身
無失二諸佛口無失(多劫戒定慧大悲成就故拔諸罪因緣及習故)三諸佛
念無失(四念處心長夜修故心無得失故)今意在文略都以無失結
三業也四者佛於眾生無貴賤敬慢怨親等異故常
觀誰可度故觀彼本來清淨故五者定名一心不亂
亂心中不能得見實事如水波蕩不得見面如風中
燈不得好照佛心如澄淳水如無風燈故無不定心
問佛若常定云何遊行說法答佛於諸法實相中定
不退失故欲界有定入定可說法故六者眾生鈍根
多覺苦受樂受於捨受中不覺不知而有捨心是為
愚使所使佛於不苦不樂受中知生住滅時故念念
心中麤細深淺無不悉知知巳而捨或捨眾入禪有
人疑佛佛言我種種因緣知而故捨七者從此巳下
至第十二一一皆有無減字今疏略之最後都云無
減者貫通前也初欲無減者欲謂樂欲佛知善法恩
常欲集諸善法故修習心無厭足故故涅槃云一切
善法欲為其本論中又說老比丘目暗自縫僧伽黎
針袵脫語諸人言誰欲福德為我袵針佛現其前我
欲福德無厭足人汝持針來比丘識是佛聲白佛言
佛無量功德海盡其邊底云何無厭足佛言無有如
我知恩分者我本以欲無厭故成佛是故今猶不息
八者如欲中說欲為初行增長名進欲唯意業進通
三業又欲如人渴得飲精進如因緣方便求飲欲為
內精進為外又佛說法背痛小息令阿難說法至精
進覺支佛驚起坐三問阿難汝讚精進義邪阿難言
讚如是至三佛言善哉善哉善修精進乃至得阿耨
菩提何況餘道又佛種種度生遇諸惡緣不生懈怠
九者於三世諸佛一切智慧相應故論問曰先說念
無失今復說念無減與此何別答失名錯誤減名不
及故異於前十者三世一切智慧力無畏無礙成就
故慧無減如酥油豐饒燈炷清淨光明亦盛佛亦如
是禪定如油念如燈炷故慧光無減又世世聞法讀
誦思修問難故十一者無漏智慧相應故有為解脫
一切煩惱習盡故無為解脫十二者於解脫中智慧
無量無邊清淨故言知見者論問曰但言知何復言
見答言知言見事將堅固如世有知非見有見非知
故具言即無礙譬如繩二合一則牢無減者此二字
貫通上六如前巳說論問曰佛一切法中無減何故
但六事中無減答一切自利利他中四事能具足欲
求一切善法之根本精進能行念能守護如守門人
善者聽入惡者遮止慧照一切煩惱用是四法事得
成辦是四法果報有二種一者解脫二者解脫知見
解脫義如先說解脫知見者用是解脫知見知是二
種解脫相有為無為解脫知諸解脫相所謂時解脫
不時解脫慧解脫俱解脫壞解脫不壞解脫八解脫
不可思議解脫無礙解脫等十三四五者應云十三
佛身業隨智慧行十四佛口業十五佛意業亦如是
論云佛一切身口意業先知後隨智慧行佛三業無
不利益眾生故如經說諸佛乃至出入息利益眾生
何況三業諸怨惡眾生聞佛出入息氣香皆得信心
清淨愛樂於佛諸天聞香亦捨五欲修善故言隨智
慧行二乘無此事如憍梵波頭得羅漢自食吐而更
食又如波頭摩波澌吒跳上梁抨畢陵伽罵河神等
皆身口不隨智慧問佛曾入外道眾中說法都無信
受者又曾在眾中現胷腹及曾現舌相馬陰藏相又
罵諸弟子汝狂愚人汝死人食唾人又結戒不許比
丘畜八種鉢唯聽畜瓦鉢鐵鉢而自用石鉢有時外
道難問而不答又處處說有我又說無我說諸法有
又說無如是等似身口不隨智慧行身口不離意業
意業亦應爾答曰不然於是諸事皆先有智慧謂入
外道以種後世大因緣故止外道謗言佛自高慢故
現腹者薩遮尼揵自言無人敵得我難而不流汗者
來至佛所佛質問之皆不能答流汗淹地佛告尼揵
汝試觀我流汗不佛脫鬱多羅示其身因是外道大
得信向有人疑佛舌相故不得道故佛出舌覆面還
入口中見者斷疑得道有人疑佛馬陰藏相不現佛
化作馬示之言陰藏不現正如是也見者斷疑能集
善根發菩提心如是等因緣故非戲論非無羞義佛
罵比丘者有人宜以苦切語有宜輭語皆得道故如
駃馬見鞭影即去鈍驢得痛手乃行亦如有瘡濡藥
唾塗即差有破出惡肉塗惡藥乃愈又佛言狂愚人
是輭語實語所以者何三毒發即是狂愚故問前說
三業無失與此何異答前不說因緣今廣說因緣故
謂由先以智慧起身口意故得成前三業無失(前果此因)
又佛成就三種淨業三寂靜業三不護業有人疑佛
何因緣成就如是故佛言我以智慧然後三業隨智
慧故(此上猶撮略引若要始終具見即覽大鈔)十六七八等者由此知三
世故得三業隨智慧行(以此釋前段也)問過未無體現在不
住云何能知三世答若無過未但有現在一念頃者
佛亦不得成就無量功德又一心中亦不得有十力
智等難曰若三世皆有者何等是無常等相無常名
生滅敗壞故若三世皆有便墮常見何以故是法未
來中定有轉來現在從現在轉入過去如人從一房
入一房不名失人如是即無罪福無生死有無量過
咎答三世各各有相非過未有現在相又若無過未
亦無出家律儀亦無五逆諸罪無死入地獄未來無
業故無報是為邪見又我不說過未如現在相我說
過去雖滅可生憶想能生心心數法如昨日明日火
今日可生憶想現在心雖無作住相續生故能知諸
法。

▲疏問無下二通妨頂相等者等於足下柔輭如
是甚多皆非智慧法不應在十八不共中又如佛身
力如十萬白香象力及神通力等皆不說(釋曰說智慧者稱性
合體有理有義滅惑生解泯情入證其自然果報法但可欣樂而巳不如其智故不說也)上從力
等下指所用文言全依者謂不雜餘論(於中用華嚴一科及或引
餘教皆自有科段指之若不言者即皆智論)非論次第備寫名曰全依於
中或全寫三五行或一紙半紙餘多闕略其文但取
要者或但意用之義雖全是文或前却上來諸佛果
法竟。

疏助謂下二三乘因法二一釋助道二一總釋疏三
十下二別釋三一牒經列數可知。

▲疏然但下二類
攝出體言各八者精進中四勤為四更添進根進力
精進覺支正精進故為八也定中四神足及根力覺
支正道各有一定為八慧中四念處(此慧體隣此名名)及根
等各一慧為八言念四者根等各一念也戒三者正
業語命也信二者根力各一也輕安下各不言可知。

▲疏初四下三牒文別釋七一釋念處四念處者謂
身受心法等四是念慧所觀之處亦名念住佛令明
記此身等四有不淨等四之過念於此住名四念住
又由此四得念慧住釋之文二一通大小乘言種子
者有漏業因及父母精血住處者生藏下熟藏上自
相者九孔常流自性者三十六物究竟者䏺脹爛壞
三受皆苦者為眾生不了此身不淨貪著生愛計之
為樂觀其三苦謂苦受苦苦樂受壞苦捨受行苦心
無常者謂受樂故須觀心念念生滅何暇受樂法無
我者即五蘊皆不自在何有我乎治凡夫四倒者疏
序巳釋疏又觀下二唯大乘觀是諸法無行經文其
義破相又可詳解治小乘者亦如前說。

△疏四正下
二釋正勤四念處下明來意也精進下躡出體之勢
便釋名也異外下釋正字雖是下釋四行相諸未生
之惡誓令永不復生巳生之惡皆不忍受斷滅除遣
未生之善發起猛利希願獲得巳生之善不失不退
數更修習成滿究竟。

△疏四神下三釋神足初列別
名次牒釋之樂欲者純生樂欲於不善因緣對治於
善因緣功德出離皆正審思察住一境念由此多修
習故觸一境性能害現行故名欲定無間者䇿勵以
斷二惡修二善無休息故心謂等者由專心守護故
得心一境性故名定也觀名慧者由先聞正法故於
定時內自揀擇故名慧也以勤過下巳識別名方明
來意勤過者四勤也智火者念處也神即下釋總名
譬如有足者能往還能得能證出世勝法名神以世
間勝法喻出世勝法故名為神將彼到此故名足(彼謂
欲等此謂神通)然神足自體即是等持欲等四法皆是助伴。

△疏五根下四釋五根言五根者根所緣境即四聖
諦信者忍可諦理而為上首能起餘四進者於前所
信信理䇿勤而行(四勤)念者明記諦理不忘(四念)定者於
諦理繫緣一境(四足)慧者於諦理揀擇是非此五下釋
根義由前下通難難云始入佛法即有信心云何至
此方明信邪答初雖有信未有定慧不得名根故云
由前三科此(此五)不可拔又進等前未成熟亦未名根
故云前三至此等。

△疏五力下五釋五力即前等者
力有二義一不為他動即上句也二能伏於他即下
句也障即是他內則損障外則伏魔梵等。

△疏七覺
下六釋覺支七者一念二擇法三精進四喜五輕安
六定七捨文二一正釋疏文隨列便釋依雜集論五
支釋之言所依支者餘六皆依明記之念而得起故
自體支者擇法是覺義故出離者由勤無間得出離
故利益者由心喜得身安樂故不染汙者皆離過義
故次下四句如次釋輕安定捨麤重散亂貪憂皆是
染汙義故麤重謂欲塵麤障轉依謂心在定則轉與
通神等為所依故行捨者揀捨受也此行捨是善十
一中之一矣疏雖一下二通妨謂此覺支成就在於
見道見道迅速故剎那俱起恐疑云既一念起何得
說七故此通云雖一剎等意云功能不同不可言一
如七味香擣篩和合梵如麻子七香齊發所言功能
不同者謂念除妄念擇法除不正知餘如次除懈怠
惛沉麤重散亂掉舉。

△疏八正下七釋正道八正道
者離於八邪開通涅槃故(此在修道位)文二一正釋此文。

疏中列而便釋言分別支者此能辨明餘七是非取
捨等也誨示者發語示教利喜故令他信者若語不
契實或身無戒行不稱所說非法貪求經營活命豈
可令他信受行用今由此三皆正故云是令他信支
言見清淨者現量親證或比量親解非傳他語而為
說也戒淨者上明解此明行也行解二法先須明信
命者有漏之身理須資給但依教隨日乞食隨破乞
帛等不為衣食故生心經營求得而守護繫於身心
即名淨命清淨活命故具說淨命之相即次下依聖
種等也聖種有四一常行乞食二著糞掃衣三石窟
塚間樹下隨便而住四有病以腐爛藥而治之亦名
四依依此修行得成聖道故復名聖種五邪者一為
利養詐現異相奇特二為利養自說功德三占相吉
凶四高聲現威令人畏敬五者稱說所得利養以動
人心將此五種以求活命故名邪命又有四邪一下
口食合藥種樹二仰口食觀視星宿三方口食曲媚
權豪四雜口食呪術卜算皆如大小乘諸律論備說
問離身語二業無別正命如何建立三種答婆沙云
瞋癡所起身業語業名邪業邪語貪心所起二業即
名邪命疏淨煩惱者義同精進覺支中說正止舉相
者一掉舉二惛沉故下句云不容受沉掉若失正念
即掉即沉沉掉是隨煩惱今正念能淨之最勝等者
此勝功德等由心攀緣散動故障之不發今以正定
止之故云能淨若能如上分別(見也)誨示(思惟)等(等於餘也)即
是道支之果疏上之下二總明次第有法喻對釋詳
之可解婆沙智論皆有此文並以樹況道品故名道
樹。

疏超越下二解餘文三身等者身謂法報化智謂大
圓鏡等如文殊章說眼謂肉眼天眼慧眼法眼佛眼
通謂如意天眼天耳他心宿住漏盡地謂十地度謂
十度六度果向謂須陀洹等各四緣謂十二緣諦謂
四諦處即十徧處定即八定九次第定等者等於餘
所不說一切無漏功德疏塵勞有八萬四千者釋所
治也古來釋云眾生煩惱根本有十然一惑力復各
有十即為百計應分為九品但上品重故開為三品
中下輕故各為一品合為五百復於內外境起謂自
五塵為內以他五塵為外一一各五百即為五千別
迷四諦則成二萬并本一千則有二萬一千依三毒
等分成八萬四千(更有二說不能繁敘)一一對翻下釋成所治
謂本由迷真淨故成妄染今悟染本淨故無加減故
清涼云遇三毒而三德圓入一塵而一心淨又有云
六賊翻作六神通等餘如疏引起信論證。

疏問世下二總料揀三一問答料揀二一問可知疏
答前下二答二一結前標後疏謂若下二以義正釋
五一法說疏如有下二喻明疏觀智下三法合疏故
下下四指文疏秪緣下五以理結定文並可知。

▲疏
然上下二明染淨相由二一指配科段疏五段下二
正彰染淨由不覺者對上覺圓明故名賴耶者對上
顯心清淨乃至處界諸有一一翻對本經言對治此
等者正判此經稱性真實翻染行相。

▲疏然無下三
通伏難難云經中先說諸佛力無畏等後說道品因
等文豈非倒故答云若約人等也據法本末者據真
實法理本來是佛(此是常住之果故名本也果也)然多劫迷之故成
垢染須修習萬行翻於漏染(漸修故云末也因也)疏亦如下引
證言根本等者論云若因滅(論以根本無明為因故生業相轉相境界相)
則緣滅(緣則境界相與後六麤為生起之緣故彼疏云無明為因生三細境界為緣生六麤今言因滅
則緣滅者彼疏釋云得對治無明滅時無明所起現識境界亦隨滅)因滅故不相應心
(三細也細故無心心所相應麤顯之相)滅(親依無明因生故無明滅時亦隨滅)緣滅故相
應心(六麤前四也其相麤顯是心心所相應也)滅(以四麤親依境界緣生故境界滅時亦隨滅也)
今引此以證果先因後者以根本無明滅時佛果則
顯今既先由無明滅方得境界等枝末不覺展轉而
滅則果先因後對治展轉枝末是萬行因法故經自
他正報云一切實相者既歷法巳盡故但通相躡之
義如疏釋思之可見疏二一然凡下正釋義疏此乃
下二通妨難難意云若修觀行者一身覺性淨故得
十方眾生覺性淨者應可一人修道多人成佛故疏
通云此乃一人悟性知一切眾生本性等。

經依報中疏二一國土下別釋此文皆由自心者淨
名云隨其心淨則佛土淨眾生劫燒等者法華經云
眾生見劫盡大火所燒時(火災壞器時也事在賢劫章中)我此土安
隱天人常充滿螺髻等者淨名經中螺髻梵王云我
見釋迦牟尼佛土清淨譬如自在天宮(隨天業識所見)舍利
弗言(即鶖子)我見此土丘陵坑坎荊棘沙礫土石諸山
穢惡充滿(隨人業識所見)於是佛以足指按地即時三千世
界若干百千珍寶嚴飾譬如寶莊嚴土一切大眾歎
未曾有而皆自見坐寶蓮華況乃下道理轉諦的也
且如上說心隨染淨之緣尚能於染見淨況心冥真
性染淨俱清淨邪身土依真者如前引華嚴云普賢
身相如虗空依真而住非國土上來正釋此段經文
訖。

▲疏然上下二總明相躡翻對未覺之時妄法生
起次第釋成覺了還相躡為次第矣。

經空色同如中疏二一第二下敘科意此當泯絕等
者即真空觀中有四句前七段即諸法即空淨不待
除却諸法故當第三句空色無礙觀今空色俱如同
於覺性稱性不動故當第四泯絕無寄觀。

▲疏躡前
下二正銷文二一釋前四句三一正釋於中有法說
喻明疏故法下二引證並如文詳之疏然諸下三釋
疑疑云諸法即事覺性即理今既二法平等便當理
事無礙何得科判在真空觀中故此牒疑辭便釋云
夫理事等也。

△疏還如下二釋後諸句還如前七段
等者釋結例之文也。

圓覺經略疏之鈔卷第八

圓覺經略疏之鈔卷第九
圭峯蘭若沙門宗密於大鈔略出

經理事無礙觀疏二一據法下略示觀門然觀門須
親從口決聽受難可以文字釋之釋之即甚繁廣難
為節略故但與連續本文而巳下亦準之一理徧事
者觀文具釋云謂能徧之理性無分限所徧之事分
位差別一一事中理皆全徧非是分徧何以故以彼
真理不可分故是故一一纖塵皆攝無邊真理無不
圓足二事徧理者謂能徧之事是有分限所徧之理
要無分限此有分限之事於無分限之理全同非分
同何以故以事無體還如理故是故一塵不壞而徧
法界也如一塵既爾一切法亦然思之此全徧門超
情離見非世喻能況(此下又以喻釋之)如全一大海在一波
中而海非小如一小波帀於大海而波非大同時全
徧於諸波而海非異俱時各帀於大海而波非一又
大海全徧一波時不妨舉體全徧於諸波一波全帀
大海時諸波亦各全帀互不相礙思之釋曰上以海
喻理以波喻事顯其徧義如全一大海在一波中況
無邊真理全在一塵中如一小波帀於大海況一微
塵徧無邊真理其非小大明各不壞相又同時全徧
諸波海非異者喻真理全徧諸法中而理非多俱時
各帀於大海波非一者況事徧理而事非一故法喻
相對道理極明況觀門中此後更有兩重問答亦是
躡此海喻而起可以文詳說不能引之或但用前喻
足銷疏矣三依理成事者文云謂事無別體要因真
理而得成立以諸緣起皆無自性立故由無性理事
方成故四事能顯理者謂由事攬理故則事虗而理
實以事虗故全事中之理挺然露現五以理奪事者
謂事既攬理成遂令事相皆盡唯一真理平等顯現
以離真理外無片事可得故六事能隱理者謂真理
隨緣成諸事法然此事法既違於理遂令事顯理不
現也經云法身流轉五道名曰眾生故令眾生現時
法身不現七真理即事者謂凡是真理必非事外以
是法無我理故事必依理虗無體故是故此理舉體
皆事方為真理八事法即理者謂緣起事法必無自
性無自性故舉體即真故說眾生即如不待滅也九
真理非事者謂即事之理而非是事以真妄異故實
非虗故所依非能依故十事法非理者謂全理之事
事恒非理性相異故能依非所依故是故舉體全理
而事相宛然(下亦觀文)此上十門同一緣起(前前必具後後後後亦具
前前方成無礙義矣)約理望事有成(三依理成事門)有壞(五理奪事門)有即
(七理即事門)有離(九理非事門)事望於理有隱(六事隱理門)有顯(四事
顯理門)有一(八事即理門)有異(十事非理門)逆順自在無礙同時
深思令觀明現。

▲疏今言下二配釋經義但約觀門
義而詳之即見文二一配觀門疏言覺下二釋經義
經周徧含容觀疏二一第三下略釋觀名準法界觀
此亦有十門疏既不敘亦不能繁引但略釋觀門名
其辨事法無礙重重如要廣文即檢大疏大鈔言舉
一塵徧一切法中者釋周徧義含一切法在自塵中
者釋含容義一塵既爾下例明諸法故云周徧等結
指觀名然雖略釋理猶未明今更以喻顯譬如虗空
有其二義一周徧義謂此虗空普徧一切色非色處
故二含容義謂十方法界情器等諸法不出虗空中
故如空既有此二義塵等諸界亦然以諸事法皆同
真性而容徧故(釋其所以次下即明)有云須彌元不有芥子本
來空將空納不有何處不相容此釋乃都不曉此理
須彌既不有芥子又空二事總無將何容納將空納
空無此理也智者詳之。

▲疏舉所下二正釋經義二
一釋法疏如一下二釋喻三一正釋喻相疏室中下
二配法釋義疏所以下三釋其所以問有何所以得
令諸法如是融通無礙故疏答云唯是真心等也然
法相宗唯心之義但唯有為生滅八識此宗究實唯
是真如之心如起信備說此亦前後頻明就中普賢
章約五教說唯心最廣今此意者諸事與真理既但
是一真心源(即此一心畢竟無生滅變異離一切相即名真理即此一心如明珠能現諸相
即名為事故論開一心二門)真理周徧含容時事豈獨不徧不容
邪疏皆如幻夢者猶如幻師能幻一物以為種種幻
種種物以為一物等華嚴云或現須臾作百年等一
切諸法業幻所作故一異無礙言如夢現者如夢中
所見廣大未移枕上歷時久遠未經斯須故論云處
夢謂經年覺乃須臾頃故時雖無量攝在一剎那如
影像者一切萬法略有二義一皆如明鏡含明了性
一心所成故二分別所現如影像故由初義故為能
現由後義故為所現故一切法互為鏡像如鏡互照
而不壞本相華嚴又云遠物近物雖皆影現影不隨
物而有遠近疏與所依性非一異者如大疏第二第
三門釋然亦是法性融通之義謂事與理若但非一
便成理外之事即互相礙不可相徧相容若但非異
便成唯理又無事法可說說何徧與不徧理唯一味
亦無可徧可容今則理事融通故得具斯無礙今且
偏約不異義言之(其中常含不一義)謂不異理之一事具攝
理性時令彼不異理之多事隨所依理皆於一中現
(此是與理不一之一也)若一中攝理不盡則真理有分限失若
一中攝理盡多事不隨現則事在理外失今既一事
之中全攝理多事豈不於中現故華嚴序云理隨事
變一多緣起之無邊事得理融千差涉入而無礙故
此次云故得徧多等也然準華嚴疏述事事融通所
因具有十義一唯心所現故二法無定相故三緣起
相由故四法性融通故五如幻夢故六如影像故七
因無限故八佛證窮故九深定用故十神通解脫故
十中隨舉一義即見諸法融通無礙十中前六通約
性為德相因法爾如是七約修因八約果德九十通
於因果今用四門即第一第四及五六也。

經頓同佛境疏二一大文下科分二隨釋。

經法中疏總指圓彰等者經文從證得諸幻滅影像
故巳來終於無壞無雜皆覺成之相也疏三念境者
諸大乘說佛於三種人邊心無有三一惡心以刀割
佛左膊二敬心以香塗於右肩三無敬無惡不割不
塗佛於割者不以為恨塗者不以為恩不塗不割者
亦無分別今觀行成就之人只於觀行中時用心全
同佛也佛說三境今說八境但文廣略無別義類若
約能對之心行人即出觀時未除分別佛則究竟如
然經云不與者不許可也故孔子數云吾不與也意
是不許矣餘不求不厭等皆可知疏舉八境下乃至
引證皆釋成此科的是用心同佛之義意未說境恐
見八境謂是通論故揀之也次所引文即其次兩唱
經文便是。

經喻中疏無別分析者意明眼識但有自性分別無
計度等分別雜集論云分別有三一自性分別二隨
念分別三計度分別今八識中第八識及前五識皆
為現量現量所得(自然於境顯也)即自性分別也任運自然
分別不待起心籌量比度故如法華等者前二十五
有文中巳說梵王計眾生為子眾生計梵王為父諸
經論皆判為邪見西域一切眾生從古來相傳有此
妄計佛於法華經中乃自云譬如梵王是眾生父豈
佛亦邪見邪但且隨俗易信易領之處而為喻也今
舉目瞳為能見之眼光非佛不解但隨俗可見之邊
喻之令解問此經淨土所說何有凡俗答經文每段
皆云為末世眾生豈只為諸菩薩邪若只為諸菩薩
菩薩皆是極位豈不解此中諸法而要佛說邪故知
但以被於羣情故說經也況下流通分中即八部等
皆具。

經見境同中疏二一近結下釋行成見境言尚見持
毀者前但云不敬持戒不憎毀禁不言亦不分別是
持是毀若見持毀等八境差別豈同佛見故先泯之
云無修無成等也疏冥一如下二句是華嚴序文謂
冥契本源而無能契於事於理無分別心亦非無記
但不計有與不有空與不空故千萬紛動之法自然
不動不動即無二相故云寂滅無二。

疏即於下二釋見境無差二一釋依報平等二一釋
前諸句二一正釋法喻華嚴十大數者彼經僧祇品
說也言十者下應云一阿僧祇二無量乃至十不可
說不可說等疏恐文繁故不列一二三等字疏亦如
善財等者善財南方遊歷諸善友總五十五人古德
攝為五相第一有四十一人寄位修行相(初見文殊一人寄十
信餘四十人如次寄三賢十地)二見摩耶夫人等十一人會緣入實
相三見彌勒攝德成因相四再見文殊智照無二相
五見普賢顯因廣大相今則第二相也摩耶是佛母
能生化身之佛表此等覺之位會前差別地位事相
因緣入於一實同於妙覺諸佛故名等覺等覺之智
親生妙覺法報真佛故以佛母寄於此位也得願智
幻等者經云摩耶告善財言我以成就菩薩大願(願為
一切佛母故)智(權實二智也權智能起大願能成幻事實智即般若生佛真身)幻(幻有二義一願
智體虗當相名幻二即智所作生佛等事皆是幻也)解脫門是故常為諸菩薩
母(託胎生時未名佛也)如我淨飯王家右脇而生悉達太子現
不思議神變乃至盡此世界海所有毗盧遮那如來
皆入我身示現誕生見一切世界等者此位有十一
善友今是最後德生童子有德童女得菩薩幻住解
脫故見一切世界皆如幻住幻境自性(即所入之實也)不可
思議(上皆經文)評曰既於此位中始終皆幻由觀諸法如
幻故得入於一實等於諸佛名等覺位正與此一科
經同今科此云同佛同即等也佛即覺也今經云諸
佛世界如空華者幻與空華義無異也疏染汙眾生
等者彼經云有世界海微塵數劫轉變差別所謂法
如是故世界海無量成壞劫轉變(世界海下皆例有)染汙眾
生住故成染汙(法界品云大王未出時泉池皆枯涸等)大福眾生住故
成染淨(人天福命多染少淨故先云染法界品又云大王今出世粳米自然生等)信解菩
薩住故成淨染(地前未斷障故非純淨淨多染少故先云淨也)等者等餘七
句(經有十句疏中用三)謂眾生發菩提心住故世界純淨乃至
十也三成壞相者然世界成住壞空皆二十增減住
滿二十劫即到壞也劫欲壞時十九劫中壞有情類
唯一劫中壞器世間壞有情者初阿鼻獄等次鬼畜
四洲六欲皆怖火災不造欲界善惡等業皆習二禪
死即上生更不生鬼獄人天等十九劫中有情巳盡
次壞器界初日光四倍熱次生三日乃至四五後七
日並現火洞然起氣衝初禪亦上生去世界既空又
經二十劫復又劫成初大風持界從二禪天雲布三
千界雨如車軸風遏不流結冰作金輪次水輪先成
梵王下界次漸成風鼓清水成須彌七金等山隨成
有情住滓濁為四洲乃至地獄鹹海外圍方名器界
立二禪福盡下生閻浮初有身光及餐地餅林藤自
然粳米後因漸惡光及地餅等滅即有日月及耕種
等以漸惡故生三塗等怖罪修善生三洲六欲乃至
梵世乃名成劫疏增減者人壽上從八萬歲百年減
一年乃至十歲又却壽增每生男女壽即倍父如是
漸增還至八萬故名增減也繽紛者撩亂之狀也。

▲
疏問然下二通妨引證其兩重並如文可見疏明此
下二釋後二句如文。

疏始知下二釋正報平等二一總銷經文疏然說下
二別釋生佛三一敘意標門疏一者下二依門別釋
二一略辨前五有部者薩婆多宗也經部即不為此
計唯悉達者餘諸有情皆無佛性終無成佛之分三
無數等者此教意明從初發意六度修行三無數劫
五位伏斷十地滿足四智圓明於色究竟天受佛智
職名成正覺相盡性顯者謂此教說一切眾生本覺
真心本來離念不如實知忽然念起生住異滅念無
自相不離本覺內外熏力始斷滅相終至生相一念
相應得見心性心即常住名成正覺華嚴說十信等
者經文云若與如是觀行相應於諸法中不生二解
一切佛法疾得現前初發心時即得阿耨多羅三藐
三菩提知一切法即心自性成就慧身不由他悟故
彼疏釋云佛智何深精迷謂遠情忘智現則一體非
遙既言一切法即心自性今理現自心即心之性巳
備無邊之德矣覺心則理現理現則智圓若鏡淨明
生非前非後非新非故不由他悟是自覺知一切法
是覺他成就慧身為覺滿見夫心性豈有自他寂而
能知名為正覺一念悟時名為佛者謂無始迷倒妄
認眾生一念悟時全體是佛如夢身相夢時非無悟
即自身豈待長養故論云亦無始覺之異華嚴云若
離妄想一切自然無礙等智即得現前如塵破經出
又廣博嚴淨經云有三男子詣佛禮足作如是言世
尊我等今於此法能信解不生疑惑第一男子白佛
言若作是說我是如來此言便是正說所以者何我
於此法不生疑惑(第二男子云是世尊第三云佛其辭皆同)爾時會中百
千眾生心皆擾動不安本座皆作是念無有二佛並
出世間今此男子何故發如是言阿難騰大眾意問
佛佛說偈印許偈云能知過去如亦知未來如見一
切法如是故名如來不畏於生死正住生死中化度
諸眾生是故名世尊覺無明無知其性無所有巳得
於明智是故名為佛菩薩處胎經云或有眾生朝發
道心即得成佛諸大乘經其文非一達磨禪宗即心
即佛是斯意也。

△疏六者下二具釋第六二一正釋
本來成佛者論云四相俱時皆無自立本來平等同
一覺故涅槃論解微密義云身外有佛亦不密身內
有佛亦非密非有非無亦非密眾生是佛故微密。

△
疏故華下二引證文有兩節可如理詳之彼疏問云
此中之成為理為事若是事成云何皆同一性無性
若是理成云何八相疏自答云此是華嚴大節若不
對諸宗難以取解今約五乘五教而辨然諸眾生若
於人天教中觀之具足人法二我若於小乘教中觀
之但是五蘊實法本來無我若大乘始教法相宗即
說唯識所現無相宗即說幻有即空人法俱遣若大
乘終教唯如來藏具恒沙性德故眾生即在纏法身
法身眾生義一名異(猶據理說)若大乘頓教則相本自盡
性本自現不可說言成佛不成佛等若依此宗(華嚴宗也)
舊來成竟亦涅槃竟非約同體此成即是彼成難曰
若爾何以現有眾生非即佛邪答若就眾生位看尚
不見唯心即空安見圓教中事如迷東謂西正執西
故若諸情頓破則法界圓現無不巳成猶彼悟人西
處全東也若爾諸佛何以更化答眾生不如是知所
以須化如是化者是究竟化如是化者無不化時然
上六門初門眾生無成佛義次門五分中唯許一分
半眾生定待三祇功滿成佛後四門一切眾生皆許
成佛於中三四妄盡覺顯是為成佛五頓悟無妄即
名為佛六本無迷悟元來是佛又中間四門次次相
望前延後促又前二事成次二事同理成五唯理成
六皆無礙。

▲疏今經下三指經對示如文。

經稱實同中疏二一躡前下釋前二句言能依之夢
者喻取相之心見生死涅槃可厭可求釋經生涅如
夢之言必有所依之人者喻圓覺妙心也即此所稱
之實平等不壞之性故科云稱實同也神遊者漢武
帝故事中說武帝欲驗占夢者真虗乃召之假為問
曰朕夢見殿上二瓦化為一雙鴛鴦飛去是何祥也
占者對曰主宮中有暴死者語訖監司奏宮人相殺
帝驚異謂占者曰朕之戲言何以成驗對曰夢是人
之神遊陛下欲言即是夢也亦見聞氣分者智論說
有五夢一熱氣多二冷氣多三風氣多四見聞多五
天神與廣如彼說今說第四耳謂晝未睡時見聞事
境多種故睡時雖六識昧略無所分辨而見聞氣分
任運所緣由帶睡故虗妄顛倒名為夢也但了夢體
等者然餘喻皆帶自他唯夢喻剋體故大瓔珞經說
過去有佛欲說法時令大眾眠夢中說法令增善根
覺得道果亦表萬法皆夢大夢之中必有大覺之明
矣疏當知下二釋後四科四段經文如疏所列。

經偈諷中疏略於第一起行者釋長行四段偈頌唯
三之義也上來釋普眼章巳竟。

經慶所悟中疏一切行位根本者萬行皆依信解真
正故經云如來圓覺巳下皆所依也漸次方便者能
依也舉所依以貫能依揀無解之行顯是頓悟中之
漸修故普賢用心之門猶通萬行況圓信頓解邪疏
後必躡前者大科云前前不假後後後後必躡前前
經難所疑中疏躡前段者由前普眼章云眾生本成
佛道約文敘起疑之所以疑有三句一謂先真後妄
二謂說妄為真三牒而縱之責無窮過三句並如注
配疏此上三難下釋成難意言成佛義等者天真成
佛無所不成非除却妄染塵勞添益真淨功德不增
不減故眾生本來成佛亦然故云等也故前云如來
藏中無起滅故無知見故究竟圓滿徧十方故生否
應齊者謂生與不生也疏文務簡故只著一否字眾
生及如來俱無生故皆應不生煩惱若云無中不妨
生者皆應生也因違現事者因位凡夫之流現見貪
瞋熾盛惑病昭然如何言無故云違也進退下二句
顯剛藏所述疑情也進者凡同佛退者佛同凡皆有
上失故不可也有斯云者正指問目然佛頂經富樓
那亦有斯難彼云若此妙覺本妙覺明(此云本成佛道)與如
來心不增不減無狀忽生山河大地諸有為相(此云後起
無明)如來今得妙空明覺(此云一切如來)山河大地有為習漏
何當復生(此云何時復生一切煩惱)將彼對此昭然可解。

經結請中流二一據此下通釋前文諸典無文者但
指古今所疏傳當代之經論宗教眾皆傳習者悉無
此文非謂都無佛頂經中亦有此問故如小提堰中
水少碾磑停廢亦名無水非全無水故疏序云了義
匿於龍藏是以佛說權教云眾生無佛智慧亦據隱
匿云無覆相者謂佛說法或隨自意或隨他意權實
難測此義廣如懸談中辨疏開密藏者涅槃說具縛
凡夫能知如來祕密之藏疏由此標目者指經題也
只由決了此疑故名了義經矣。

▲疏通論下二別解
疑悔二一釋疑言疑者是根本也文二一敘四一通
釋於諸下二句出體相能障下二句辨業用能障信
心者信清疑濁故障善品者一切福利巧德善法品
類猶如寶山人若無手即取寶不得到即空迴信如
有手疑如無手故不能取功德善法之寶是為障也
皆是唯識論文疏別顯下二別釋天台依智論說矣
五蓋者一貪欲二瞋恚三睡眠惛沈四掉舉惡作五
疑也疑自者我是凡夫根鈍障重如何入得聖道疑
師者彼人三業四儀如是豈能利我或疑云雖悟解
精通豈能盡心教我疑法者依此而修豈定得解脫
一切苦惱邪疏如有下三喻釋醫喻師藥喻法疏今
三下四會此經云巳起者現疑也巳現於心識故未
起者謂鈍根人乍聞但隨語領解信受不解生疑巳
後遇人難之或自思惟覺理似乖又不解通決便生
疑心聖人預防此事種種屈曲預為舉起可疑之處
而通釋之金剛經節節斷疑乃至經終二十七段亦
是此意故天親論云自此巳下一切修多羅示現斷
生疑心(示現者顯示也)偈云及斷種種疑亦防生成心今皆
含者剛藏所問本為眾生眾生聞說本來成佛之言
利根便生此疑(是巳起也)鈍根者當時但且領受(是未起也)他
日思惟或可始疑或因人將此難之或來世等方始
起疑故云皆含也。

△疏然斷下二斷知境從心起即
悟非定有了萬法皆無所得即知唯有真如是諸法
之性餘皆例知者若疑無因果令觀十二因緣若疑
自性無恒沙功德妙用令觀恒沙煩惱一一空無自
然翻染顯真皆成功德如論中說。

▲疏悔是下二釋
悔言不定法者六位心所中不定有四謂悔眠尋伺
也唯識云於善染等皆不定故悔謂惡作惡所作業
追悔為性障止為業今據五蓋亦是定障而因掉後
生悔掉有三業謂身好遊走雜戲坐不蹔安口好吟
詠無益戲論心情放縱攀緣世藝諸惡覺觀然掉戲
時未在緣中後欲入定時方始悔前所作憂惱覆心
故名為蓋蓋者如作大重罪常懷思悔悔箭入心後
墜惡道若人罪能悔悔巳莫復憂如是心安樂不應
常念著反自疑悔者有二意一者不知自身心本空
元是佛體心外求佛取相積功勤苦多時後悟佛在
自心悔前妄苦轉乖真理如志公云得理反觀於行
始知枉致功夫二者頓悟心同佛心是我真體四大
緣慮皆同客塵遂委身棄命不顧榮樂或捨名譽或
捨資財及聲色等心心趣佛念念還源如是多時但
喜棄妄同真不久具佛功用後忽被人依剛藏問目
難破或因自思惟覺此妨難通決不得却自疑悔悔
前枉捨却眾多榮利等事未必師成佛道。

經讚許中疏如來之密藏者依士釋也如來是人密
藏是法依人顯法故下答者經云生死涅槃同於起
滅妙覺圓照離於華翳如是顯示祕藏即開剛藏所
問本求此答三業者動身發語之思及思當體也業
具者身口意也非色現色等皆如華嚴廣明也疏前
頓同等者準論中信根成就是初發心住初發心住
即成正覺故普眼章末觀成同佛義當此矣信根者
信若決定即名為根根有二義一持自體二能生長
經長行中疏二一第四下科分言正說者若但看經
文直是剛藏騰前章經文而難如來通釋而巳若始
終詳究更有甚深意趣謂從經初乃至普眼章末以
悟解力慧巳清淨未修習故心未清淨故剛藏知機
為發此問佛責分別流轉之見及未斷輪迴之過令
覺未了章末又再勸云是故我說永斷無始輪迴根
本至彌勒問輪迴根本佛令斷愛方是淨心之門慧
淨心淨方成定慧之力方得二皆解脫是故經文顯
示修行之妙門也反覈起疑本者然答此問目可以
神會難以言宣故先反覈令離名言相離心緣相悟
其意深矣。

▲二正釋經總指輪迴中疏四蘊為世界
者金剛經云如來說微塵非微塵是名微塵如來說
世界非世界是名世界無著判為色及眾生身搏取
中觀破相應行住(十八住中第十住也)色是色蘊及眾生身是
四蘊經云微塵者折破麤色至於極微故經云世界
者以不念方便破四蘊也折破麤色義色空章巳釋
彼經至下又云所說三千世界則非世界等無著還
釋云此破名身世界世界者眾生世界故評曰然彼
云世界一向約情今此經中云世界則兼情與非情
故上云總標情器謂有情世界及器世界也器為世
界人盡不疑眾生為世界學寡者即疑故引無著論
唯證情界問何妨彼經云世界則唯約情如何定知
此文兼情故疏下句答云若不約情何成輪迴況經
文明言念念相續種種取捨皆是輪迴未出輪迴而
辨圓覺彼圓覺性即同流轉譬如動目等乃至法合
末云何況生死垢心等豈可但名非情又且諸經論
皆說有情世間器世間世間世界但名小異何信二
種世間不信二種世界又世界亦名國土國以人為
本故人皆逃亡破散便云國破豈是山川土地崩陷
名國破邪故知世界兼人矣況經昭然疏次六對中
創變者一念業相轉成能見故變為境界相也極證
者地位滿足捨異熟識也問證極則出輪迴何以結
云皆是轉迴答此六對法皆是所計之境約能計之
心是輪迴故所計之境亦流轉今計度云世界最初
從心變起直至成佛方得終盡即此計度是輪迴之
見也權教學人計有染淨故云初變終證此宗不然
本無世界可除亦無法界可證本亦非染今亦非淨
故下經云本無菩提及與涅槃亦無成佛及不成佛
無妄輪迴及非輪迴據此道理何有創變之始極證
之終故實教宗中指權教云但有教文而無實果疏
住劫等者成住壞空義如前釋現行等者就情說也
現行者能計心境相應時也調伏者息伏其心令不
起念念不起時境不獨立故皆指也如無想定或無
想天或四空定之類也然前六對初二對通於情器
次三對唯約器此一對唯約情也疏惑業襲習等者
此中有三重展轉以明流轉之相三重者即當惑業
苦三道也謂惑是煩惱道即貪瞋癡等根隨煩惱業
即業道謂善惡不動等報應即苦道謂三界所受身
也此中猶約展轉枝末若就根本而論即由無明迷
真執妄起惑造業輪迴受生此義廣如金剛鈔辨言
襲習者襲謂承襲即相續義習謂熏習即習學義謂
後念習前念相承襲續展轉無窮綸輪者皆約喻以
明報應無盡義如車輪轉疏文或可但云淪轉亦得
淪者沉沒義沒而復出無窮無盡故云淪轉若依此
文即不取淪字也然襲習綸輪即成唯識中十二因
緣前前為因後後為果之義於生老病死身復起無
明故輪迴無有窮盡言無明無因老死無果者且約
一周義說非不終而復始故唯識頌云由諸業習氣
二取習氣俱前異熟既盡復生餘異熟二取惑也餘
可配知惑業皆是習氣故此總云襲習劫波者此云
時分大劫小劫長時短時下至剎那皆名時分眾生
從無始來經歷碎世界為微塵數劫及河沙數之劫
輪迴受苦相讀無窮不可止遏惑業令休息滅絕生
死令窮盡莫者無也不也疏我我所者我是有情我
所是器界苦所依者是四大身餘文可解。

經法中疏夢見實物者假如有人在書窻下作夢還
見臥書窻下雖身處皆實然現見者元是夢也經喻
中譬如動目等者喻文有四對也初喻中疏言由目
數動水成波者如人動轉眼睛或手研捏眼角眼即
所見或傾倒轉動或一物成二種種迴轉一切皆然
今但云水者由水或時有不因目動自有別緣而動
搖為波則動目者疑其自爾不知因眼餘物不然故
唯水喻次眼識純者釋定眼也意取鈍滯不能迅速
趂及乃見火旋成於輪相故云定眼非謂凝然堅固
永不移動方名為定如有人取一杖枝火燒頭邊半
寸巳來炎赤便以手搓旋之即見赤輪之相杖枝若
長而稍曲輪相即轉轉寬大據其所見可若三尺二
尺圍豈有半寸之火忽然寬展故知但是眼識鈍滯
不迅速趂他火輪不及便似周圍皆是火也經但云
眼者說時隨世泛言疏兼云識者釋義須剋取親能
見者然水波火輪但是眼之動定喻於圓覺中見凡
見聖但是流轉妄心岸移月運但是雲駛舟行亦同
此也駛者奔疏急走之相經結指前疑中疏未是答
難者有人造疏云從世界生滅至此是答初難空華
喻答第二難金鑛喻答第三難故此潛揀之不能形
於名字矣次從然雖非正答下亦是通難恐有難云
前若未是答難佛所說者其意在何故次通云巳是
標舉建立等。

經喻釋現起疑中疏二一二喻下科分。

▲二正釋經
翳差華亡中疏喻釋佛者佛地論云如睡夢覺如蓮
華開等十義序分鈔中巳釋疏一空者華也一有者
翳也法合云縱使心迷者如翳有也生死亦寂如空
華也。

經法合中疏此疑過深者非但疑於法之文義兼墮
謗佛之科云佛煩惱此過非輕。

經金鑛喻中疏二一金在下釋喻文銷頑石等者應
設關並云鑛中本無金銷鑛金即出頑石中無金銷
鍊金應生此是例破他也又云鍊石金不出既由石
裏無鍊鑛得真金即知鑛中有此是反例成巳義也
故知真金但因銷鑛而顯不因銷鑛而有。

▲疏法合
下二釋法合二一正配合疏然此下二會通二喻二
一且會通四一出二喻相疏意云下二釋二喻意疏
若但下三明偏取之失疏道理下四結雙取所以疏
是知下二正結揀文並可知。

經所造離念中疏先標覺心等者諸教每雙遮對待
云非真非妄等句皆不顯言是何法非真妄等但有
遮而無表故中下之人因此墮於斷滅之見今直顯
言妙圓覺心無菩提等實可謂為之了義疏轉依者
謂菩提涅槃是二轉依果還由轉生死得涅槃轉煩
惱得菩提故此義至下地位中當更釋言體雖即真
者問即圓覺體是涅槃用是菩提此真實體用即是
圓覺何得言無故疏答云體雖即真等也此體字都
指菩提涅槃二法自體不說對用之體智者審之。

經能造帶情中疏二一二能下科分二隨釋。

經凡心真覺中疏小聖真智者生空智也生空即是
我空人空小聖理者即生空真如謂於我人空處證
真實滅諦之理不但空無而巳故云真如經科無實
體者謂此心本自空無名為無體非但對用論體而
云無體。

經結問中疏二一乍看下揀濫疏問前下二通妨此
一段疏文理顯妙不假釋之講者必須發揚疏旨。

經偈諷中疏互有互無者長行無依解起行而有結
問不當理偈中無結問不當理而有依解起行。

經深究輪迴之因疏二一第三下明科意二釋經文
經慶前中疏五眼者一肉眼謂肉團中有清淨色能
見障內色二天眼於肉眼邊引淨天眼見障外色三
慧眼以根本智照見真理四法眼以後得智說法度
人五佛眼前四在佛皆名佛眼又見性圓極名為佛
眼故古德云天眼通非礙肉眼礙非通法眼唯觀俗
慧眼直緣空佛眼如千日照異體還同餘義在別卷。

疏妙信者準大品中意不信一切名妙信也妙信是
能信之智常住是所信之法今經云於大涅槃生決
定信故引妙信常住以證(常住是大涅槃)亦可此妙信之心
但能常住不退不失即妄想滅盡二意皆通疏不執
月運等者雖舉其喻意在其法法者即一切世界始
終生滅等也然會中人雖領悟佛說不妨還見世界
生滅等相但了之從心所轉轉相即空不執認之為
實故經云無復重隨非謂眼下都不見之。

經問斷輪迴中云欲遊寂滅等者不住涅槃故云遊
也。

經問修悲智中疏法門無邊等者配四弘誓中之二
也菩薩初發心時必具此四今依願修道豈得離之
前問斷輪迴巳當煩惱無邊誓願斷今問修菩提正
是無上佛道誓願成欲成種智必廣學法門故於此
問中便攝此願入塵度生其文自顯四弘備矣疏少
湯添冰者湯如智慧冰如煩惱少智入塵化生不覺
自成塵念如將少湯銷冰湯亦成凍余昔在京城擬
入山時曾有偈云投湯銷池冰冰堅湯亦凝將冰投
釜裏針芥自相應說此偈巳入山于今矣愛見大悲
者淨名云彼有疾菩薩應復作如是念我此病非真
非有眾生病亦非真非有作此觀時於諸眾生若起
愛見大悲即應捨離所以者何菩薩斷除客塵煩惱
而起大悲愛見悲者則於生死有疲厭心若能離此
無有疲厭在在所生不為愛見之所覆也乃至無方
便慧縛有方便慧解。

經結益中疏心如淨明鏡者一切眾生自心本似淨
明之鏡不似塵染之鏡但六祖能和尚慧目肅清能
照耀之愚夫迷倒不能照之故六祖可傳心印非六
祖心獨如淨鏡也若約緣起門中漸斷習氣隨俗說
之方如拂拭塵盡心鏡方明然述此偈之由巳在懸
談第八修證階差門鈔中具述訖疏即同法華者彼
經云欲令眾生開佛知見天親論判云開者無上義
即雙開菩提涅槃二無上也謂除一切智智更無餘
事故云無上今經云無上知見正當此義故云即同
經讚許中疏本清淨之輪迴等者若於塵染中而說
輪迴及差別中而談種類即為淺近蓋是常情之事
今乃三章經文巳顯無明非實有體本無身心生死
根塵內外無不清淨圓覺普照寂滅無二乃至一切
眾生本來成佛重重開顯理智照然今乃於此淨清
之中問答輪迴之法又於無二之中問答差別種類
之數故為深奧祕密微妙之義也。

經無生忍者疏釋可見然法既無生即無有滅故華
嚴云不見有少法生滅何以故若無生則無滅故又
云一切法無生一切法無滅若能如是解諸佛常現
前故信力入印經中亦有無滅忍更有餘義具如大
疏大鈔。

經長行中疏二一次下下科分言推本末令斷者本
即貪愛末即五道也此答前第一問二明種性者新
熏五性也存愛修習遇諸教門熏成差別種性說令
知者意在莫隨多種須契自心但以菩提心為本莫
將愛為本也此答前第二問。

▲二正釋經約貪欲標
指中疏二一謂對下釋貪欲三一直指愛是輪迴本
言所貪五欲者五欲即色聲香味觸也問欲應是心
何言色等答瑜伽云欲有二種一煩惱欲二事欲事
即五塵今謂心起合塵塵即名欲故下云由於欲境
起諸違順又無常經云常求諸欲境等疏中雖舉所
貪五欲意指能貪之愛是輪迴根本指能貪愛者愛
細貪麤以貪顯愛。

△疏首楞下二引三經證成謂證
貪愛是輪迴之本流愛者謂無始愛之習氣任運流
注相續不斷為種者如女人欲受胎時必藉男子之
種胤納想者前是分別之愛此即俱生之愛俱生之
愛方能助潤於業受生故也如俱舍說男胎於母如
妻想而忌於父女胎於父如夫想而忌於母遘者遇
也交遘是種子現行互相資熏和合之義吸引者因
緣相牽如磁石吸針同業者宿所造之業成熟今為
若人若畜等也故云以是因緣有生死矣餘涅槃佛
名文皆可見。

△疏先令下三舉喻明其斷意意明貪
愛既是輪迴之本欲免輪迴先斷貪愛如樹除根即
枝條自然枯朽如有偈云伐樹不盡根數數更生樹
斷愛不盡本數數復生苦即斯意也。

疏言種下二銷釋餘文二一雜釋二一正釋天屬之
恩者父子之道天性也謂天生自然相屬親愛非由
強結情愛也劉向云不緣生得天屬親肯向仇讎結
方寸餘文皆可知矣六親者父母男女夫婦然人間
亦有六親不得任運相愛者今從多而說矣因敬者
如敬佛法深心之人見三寶和尚闍棃諸善知識本
因為法敬重漸成深心情愛請益雖足亦不忍去離
餘文可解恩非愛等者此四句中一恩非愛如人曾
得他種種重恩前人但是機心結託施恩本亦不因
情愛此受恩人他日或失權位或漸貧窮其施恩人
又更窮乏之甚遠來相投此人此人忽見心大生惱
將何以報何有愛邪故云恩非愛二愛非恩如多欲
人遇端正可意之女憐愛雖甚何有恩邪三亦恩亦
愛如得明友情人重恩或得情深女人重恩每相聚
會難忍別離四非恩非愛即是尋常外人乃至怨家
也貪與愛四句者一貪非愛如人貪忙不是愛忙又
如買苦口治病之藥秤兩不免貪多何曾愛之二愛
非貪如人愛看相殺相打何肯貪求之又如見他外
人可意孩子或猫狗等亦何必貪求縱與之即未必
肯受三亦貪亦愛即名利財色之類四非貪非愛即
一切違情境及平平境。

△疏若對下二料揀謂約治
無始惡習揀所愛之境有順道乖道也如聞善淨真
法流注於心得其滋潤愛之不巳是順道也愛父母
(孝也)伯叔(義也)兄弟(悌也)亦然若愛名利女色等是乖道也
約妄揀心者據不達理但隨迷妄之情即起心動念
即是乖道至於厭生死愛涅槃亦爾問瑜伽云菩薩
厭患生死過聲聞百千倍如何今云愛涅槃厭生死
皆為過患答明言約妄情誰論菩薩菩薩但是悲智
心中所為一切非此所揀。

▲疏又唯下二次釋其中
指所愛境亦不出前然此中意有二別一前就句數
雜雜備而列之此就損益輕重倫次言之二前或說
愛之因由或說愛境違順或說愛心迷悟今則直論
愛之體事若善若惡言禽荒等者尚書說太康失邦
因由云外作禽荒(遊獵等)內作色荒(淫亂等)此三重愛初
一有苦報之損後二有樂報之益益中善愛劣法愛
勝又初二順有漏之損(有漏施戒第三生怨)後一順無漏之益
損中惡愛重善愛輕且據漸次誘引作如是說若就
前約妄揀心及下所引經文則三皆是障若將此三
對所引經文成一對損益謂前三乖性之損後之法
愛不存心稱性之益經約受生中科約受生以結定
者既世界四生皆因淫欲方得受生即決定知愛是
生死之本以淫欲必是愛故也。

△疏三一卵等下釋
此四為受生緣受生差別者卵等四異故云差別皆
是眾生所託受生之處故思業為因等者動身之思
發語之思及思當體是行業也此為眾生善惡親因
託㲉等為緣故得生也㲉是卵㲉胎謂胎藏濕生者
不因父母但託濕氣而生如微細蟲豸等染者是化
生化生無別所託但依染心及業受生也故俱舍頌
云倒心趣欲境濕化染香處。

△疏若以下二以四配
六道鬼子者是鬼子母兒謂母從子稱兒約母名諸
家疏論皆如此標號余意謂不必以此重疊故但言
鬼子而巳既有母子即是胎生也故有鬼母白目連
曰我晝夜各生五百子隨生自食雖盡不飽地行羅
剎者揀飛空羅剎即非胎生三十二子者或云五百
然三十二多定又鹿母夫人生大肉顆棄於池中開
成五百肉卵各生一子亦近此類柰女者有說從枯
老柰樹中濕處而生或云菴羅女即是菴羅樹也或
西國此一果二名或前後翻譯不同未詳本末若此
方者有人云王梵志從王家庭前林檎樹中生未詳
虗實劫初者成劫之初一增減劫中世界成巳未有
人物二禪天福盡者下生人間是化也畜具四者正
法念經云化生金翅鳥能食四生龍如次濕胎卵生
金翅鳥能食三生(濕胎卵)二生(胎卵)一生(唯卵)等龍謂劣生
者即不能食勝生者據此即知金翅及龍皆具四生
餘獸皆胎等者然諸餘水陸禽畜之類或亦更有具
四生者亦應甚多未見佛說不能具悉以此且據常
人所見極多者指配云皆胎皆卵故次云然著地飛
空乃至不可具分品類問何以卵劣在初化勝居後
答有二釋一約境具緣多者為首謂卵必具四胎三
濕二化不兼餘故居後二約心從本至末為次謂無
明是卵即本識三細中最初業相能所未分混沌如
卵既是根本故首明之無明發業蘊在藏識為胎愛
水潤之方能受生為濕化生即從無忽有為化故此
次之。

△疏皆因下三釋餘文結愛為本謂初受胎時
妬忌父母父母亦皆生愛方得受身即當識等支也
如俱舍說亦依業染者佛地論但云業染即俱舍世
間品意偈云倒心趣欲境濕化染香處六受欲等者
忉利天但相交而巳都無遺洩夜摩相抱欲情即足
兜率執手化樂戲笑他化相視而巳故云輕重也最
後淫字貫通於上謂交淫抱淫乃至視淫餘諸異類
者大海四洲異生也淫欲之相各不同也心染氣傳
者如鵶以觜傳鵲以枝傳乃至雞鴨之類受性稟命
等者釋經中因淫而正性命此中性字不是真靈之
性意說人中性命也既性命由淫下正是結愛為本
便是釋經中當知下二句。

經欲助中疏愛種子者愛心對境發現行時必親依
種子亦可愛性者是愛之自體故佛說心境如黑白
二牛非黑牛縛白牛亦非白牛繫黑牛乃是犂具羈
鞅縛二牛令捨離不得羈鞅如貪愛也。

經更依中疏欲謂貪淫者問前云欲是五塵此復云
貪何也答欲者非定屬心非偏是境或是塵欲或是
貪欲或是淫欲或是善欲今經云欲因愛生通於貪
淫二也詳之可解。

△經科起諸業報者業有二義一
動作義即是行支二為因義即是有支報是苦果是
酬因義即生死二支也別釋中善惡不動三種業者
即大經六地中罪等三行也彼經云凡夫執著常求
有無不正思惟起於妄行謂罪行福行不動行釋曰
罪福二行即此善惡二業不動名同謂由迷異熟因
果違正信解起感三塗總報惡業及人天別報苦業
皆名罪行由迷真實義故不知三界皆苦妄謂為樂
起欲界人天善業名福行四禪八定靜業名不動行。

△經科惡業苦報者以三界惡果是不可樂故名苦
酬前惡業故名報此通依正二報下隨類別指經云
境背等者如舉不及第選被駮放瞋恨侍郎況所求
欲遂被人障隔破敗等如此等類人間約百千萬般
不可具載既殺害逼惱種種之相性怨怨相報無有
斷期此皆從瞋起惡業也亦可下從貪起於惡業也
文易可知前則殺生兩舌惡口等三不善業偏增後
則淫盜綺語生三不善業偏增妄語通二成七支業
其貪瞋癡即能起也故都名十惡又逼惱陵辱飲噉
皆入輕收非十惡數若約犯十重戒即應加酤酒慳
自讚入於貪中其瞋及說過謗佛入於瞋中癡通二
毒故不別說又因貪瞋破戒皆名愛羅剎因癡破戒
名見羅剎癡者別生異見言無罪等非如牛羊之類
其所依罪相亦不離殺盜等故不別說又癡人亦有
平平不能作善作惡同於無記故此不說不說無記
之報但言善惡之報亦此意也細窮亦有其相隱劣
故不說矣。

△疏故華嚴下證的有三惡報非唯地獄
餓鬼也。

經善業樂報中疏二一知愛下略銷經文。

▲疏判云
下二通釋妨難二一會苦樂相違妨者夫未出三界
無非苦果況此具有八苦五衰斫截殘害等而輒判
為樂其故何邪答此實是苦今且就前三惡道苦苦
之報而判為樂也故疏云麤相言之八苦者謂生苦
老苦病苦死苦愛別離苦怨憎會苦求不得苦五盛
陰苦五衰者如經中說有諸天子將欲沒時五相先
現一衣垢染現二華鬘萎顇三兩腋汗流四體便臭
穢五不樂本座時彼天子寢臥林間所有婇女與餘
天子共為遊戲彼見此巳生大憂苦復受陵蔑悚慄
之苦由有廣大福聚成就及廣大五欲天子生時所
餘薄福諸舊天子見巳惶怖受大憂苦此上所說通
六欲天其下二天又受斫截破壞驅擯殘害之苦由
與修羅共戰諍時天與修羅互相違拒即執四兵仗
謂金銀頗胝琉璃共相戰鬬爾時諸天及與修羅或
斷肢節或破其身或復致死若傷身斷節續還如故
若斷其首即便殞歿天與修羅互有他勝然天多勝
力勢強故然其彼天若為他勝即退入自宮巳諸同
類更不慰問有此因緣便懷憂慼若天得勝便入修
羅宮中為奪其女便起違諍若修羅得勝即入天宮
為求四種蘇陀味故共相戰諍復有強力天子纔一
發憤諸劣天子便被驅擯出其自宮是故諸天受三
種苦謂死墮苦陵蔑苦斫截殘害驅擯苦。

△疏若於
下二通五六有異謂修羅於諸經論中或有別開為
一道即有六道或有便於天鬼畜中攝者即唯五道
也。

經科不動業報者四禪八定業成色無色界等報因
果俱有不動義故疏二一知其下釋禪定禪定者總
相言之即曰八定皆同以善等持為自性故若就別
言色界即曰禪無色但曰定以具支不具支止觀均
不均有差別故又大小乘聖凡所修大同小異凡夫
即苟且欣上殊勝厭下苦等而修入二乘為厭生死
欣上上地斷下下地惑求出三界修禪定也若諸菩
薩但為隨順法性化生降外道引小乘示現修習而
入禪定(廣如別卷)故凡夫修感報不越有頂二乘修此永
出三界菩薩示入神通自在廣為利益及其所修體
相名字欣趣證入即大同小異今經即唯是凡夫所
修也然大疏中於此具有釋名出體辨相一一委明
此疏既略之今亦但撮略大意銷文而巳疏四禪者
梵音禪那此云靜慮謂於一所緣繫念寂靜而審慮
故四無色定有靜無慮欲界等持有慮無靜唯色界
四得受斯名四但依次不別立稱若分別者一尋伺
二喜三樂四捨定者心一境性四無色界皆唯定也
言無色者超過違害有色法故前三從加行得名有
頂昧劣當體受稱謂以六行(厭下苦麤障欣上淨妙離)伏下地惑
展轉得上地定謂離欲惡不善法有尋有伺離生喜
樂住初禪滅尋伺內淨一心定生喜樂住二禪離喜
住捨有念正知身受樂住三禪斷樂先除苦喜憂滅
不苦不樂捨念清淨住四禪四無色者超一切色想
(過眼識想)滅有對想(次四識和合想滅也)不念種種想(不念意識和合想然唯就
緣色而言)入無邊虗空住無邊虗空處超空入無邊識處
住(心緣內識作無邊行相故以為名)超識入無所有處住(內外皆無也何故須
超事念麤故心於所緣捨諸所有寂然而住也)超此住非想(無下七地明了之想)非非
想(有昧劣想)處(此中不出三界者由緣無想境即是細想外道不了謂為涅槃若知此患更求上進求上
進時上無所緣竟無所得故滅而不轉則得滅受想定若未得此定厭想為先後想不行則入無想)。

▲疏
上二下二釋受報經云便現等者正明受報也即前
禪定所感色無色界之報也據色有無以得名界者
分齊欲界雖亦有色約麤重立名揀於色界耳餘文
詳之可知。

經總結中疏前指無明者即文殊章中以無明是生
死根本此標貪愛者即此彌勒章以貪愛是輪迴本
發潤者發業潤業也謂無明能發業愛取能潤業據
諸教中多說無明發業愛取潤業之義此經亦具之
故云備矣然十惡等者明斷不斷意一向須除者如
普賢行願經中但懺惡業也但除病者十善八定雖
不悔除能發此業之無明能潤此業之貪愛即須改
悔行心用意不得依前。

經正勸中疏先斷此二者貪欲約對外塵愛渴約內
心相續故云二也事起者造業事也心者發心也即
無明貪愛次句可解自報以觀事等者以果驗因自
然怖苦息惡欣樂興善故云可變(變惡為善)舉事下以造
業過患訶責欲造業之心如何隨逐無明用為郎主
承事貪愛以作魔王心即悟其下劣自墜自損故能
反也。

經通妨中疏二一二通下敘難意疏菩薩下二釋經
文云同事者同其所作之事而益物也則四攝法中
之一餘三即布施愛語利行也眾生病則菩薩病者
即彼經問疾品文殊問言居士是疾何所因起其生
久如當云何滅維摩詰言從癡有愛則我病生以一
切眾生病是故我病若一切眾生得不病者則我病
滅所以者何菩薩為眾生故入生死有生死則有病
若眾生得離病者則菩薩無復病譬如長者唯有一
子其子得病父母亦病若子病愈父母亦愈菩薩如
是於諸眾生愛之若子眾生病則菩薩病眾生病愈
菩薩亦愈又言是病何所因起菩薩病者以大悲起
等。

經顯益中疏三一先能下正釋疏故首下二引證疏
問從下三問答通妨並如文詳之。

經明種性令知疏二一二明下總明大意由前說等
者指前金剛藏章中文也前巳釋云但住有為即屬
輪迴心也經初列輪迴之相云始終生滅有無起止
往復取捨等雖有眾多不離動靜皆上字是動義下
字是靜義約世間說動是欲界靜是上界若約佛法
中說動是三界靜是二乘或動是菩薩靜是聲聞(下經
云動念息念皆歸迷悶)若釋始終云證得菩提涅槃為始斷盡
煩惱為終正是五性修斷行相故皆屬輪迴心矣又
云以輪迴心生輪迴見入於如來大寂滅海終不能
至是故我說一切菩薩及末世眾生先斷無始輪迴
根本(是故者由是用輪迴心之故也上下文連故知菩薩若未了圓覺雖欲除二障而修六度求無上道
亦屬輪迴心也根本者愛也先令斷愛則異於五性由本貪欲)思度佛境者非唯攀
緣世間至於思佛亦輪迴心彼一章經旨趣皆爾若
但取文用即思者文云用此思惟辨於佛境猶如空
華復結空果度者文云以思惟心測度如來圓覺境
界如取螢火燒須彌山終不能著皆輪迴者輪迴心
也故彌勒問下意云佛比說諸大小乘只言起惑造
業是輪迴心今乃觀佛求證亦屬輪迴心行不知輪
迴都有幾種而令麤細心智皆不得免由本貪等者
義如下釋可引來成此一段意。

▲二別釋經文。

經標因依中疏厭惡樂善等者釋經由本貪欲發揮
無明顯出五性差別不等之意也然五性學人皆發
出離之心皆修定慧之行但緣不了本覺自見定是
眾生遂欲斷障求真厭凡貪聖貪聖之念還是本貪
所貪三乘既殊能貪隨教亦異故疏次云積習既深
遂成別性復有三皆不定復有錯入邪塗由是激發
無明遂成五性差別經言發揮者發揚分布令顯彰
也御注孝經序云今存于疏用廣發揮是此意也然
根本無明但迷真而巳本無差別由貪欲不同故熏
發之令成五別。

△疏楞伽下引證經依二障現深淺
者既由不了本覺則唯將二障為本故依伏斷現深
淺也(頓宗了眾生本有覺性則以覺性為本故論云依覺故而有不覺今五性學人既不了之故唯以二
障為本也依伏斷者經中所云依二種障而現深淺是故或伏或斷或半或全深淺等差因成五種不約障體
說深淺也)疏若遇菩薩等者遇菩薩說大乘遇佛說最上
一乘人既轉勝法又轉深故障轉淺言相望者以遇
二乘其障猶深遇菩薩漸淺以菩薩望佛遇菩薩猶
名為深遇佛轉轉極淺餘前兩重文顯不釋可詳而
說之經科所依二障者然此二障有體有義義同唯
識煩惱所知謂事是煩惱煩惱即障又能續生死故
理是所知所知非障是障障於所知理故體即起信
根本無明及六染心染心各一分義(六中各二義一不覺義二相生
義今取相生也)疏依起信釋者緣此經中立二障名與諸處
稍別故標依論釋亦復不同廣有會通具如大疏大
鈔今但銷釋本義而巳疏根本無明者出理障體也
不達下正明障義此中所障之法須議其體經中所
言理障但是標名礙正知見正出體相此宗以知見
為理故故經與論每拂病窮法皆歸覺心不以空寂
虗無便為真極(真如是流出涅槃如作夢)圓頓宗教顯體皆然故
華嚴亦以真智為所迷法文云無一眾生而不具有
如來智慧但以妄想執著而不證得(智本有而未證即知不以斷證
方為智也)若離妄想一切智無師智(不因學得)自然智(不因修得)無
礙智(徧聖徧凡)即得現前故知智慧知見是所障理根本
無明以為能障然此無明即依真心而起親迷真心
勝鬘經中名為無始住地無明故論中有根本枝末
二種不覺此根本當體有不覺義復有能染義能生
義九相六染及染中枝末不覺皆從此生故論五意
後結云當知世間一切境界皆依眾生無明妄心而
得住持故云不達等也然法界總具三諦真心即第
一義諦性字即真諦相字即俗諦此三諦理既由根
本無明不能了達故名障耳。

△疏故彼論下引論釋
也所引論文但取義勢相當之句不具引文若欲具
者文云是心從本巳來自性清淨而有無明為無明
所染有其染心雖有染心而常恒不變是故此義唯
佛能知所謂心性常無念故名為不變以不達一法
界故心不相應忽然念起名為無明染心者有六種
次下便列六名也言不達一法界者通論理事即具
真俗等三諦法義也心不相應者未有能所王數之
別此顯無明始起極甚微細夫心數之法麤者有能
緣所緣行相顯著故所緣境與能緣心相對相應今
此雖一念動未有心境之別故云不相應也忽然者
無所從來亦無所因由不覺起處故曰忽然佛頂云
昔本無迷似有迷覺更無染法能與此為本故云忽
然疏六染心者出事障體也三細乃至續生死故是
釋六染心當事障之意準論枝末不覺中復有九相
謂三細六麤今云六染即是三細四麤約生起云相
須具說九約伏斷云染唯取前七合為六染染著淨
心唯是此故具九相中三細四塵故論次下以依染
心(一念動也此是初細)能見(二細)能現(三細)妄取境界(初麤)餘在論之
前文六染者一執相應染(三四兩麤)二不斷相應染(第二麤)
三分別智相應染(第一麤)四現色不相應染(三境界相)五能
見心不相應染(二能見相)六根本業不相應染(第一業相)第三
第四兩麤合為第一染餘三細二麤從麤展轉向細
逆次配五染(染即順次麤細即逆次也)染是障義約伏斷位以明
之故從麤至細九相約從本至末約生起次第故從
細至麤今由就六染次第故成逆也然染是惑障非
業非報故不配五六兩麤又六染心各取一分義謂
六中各二義一不覺義二相生義今取相生也即此
事障染汙淨心展轉相生乃至執取計名能起諸業
皆是連續生死義故各餘一分(不覺義也)及根本無明皆
前理障覆翳法界真心不覺妄念生起不達諸法性
相是礙正知見義(若準依法相宗說則二障數同用別)。

△疏故彼下引
論釋也為無明所染有其染心者論前文云依不覺
故(無明)生三種相(六染中後三也前三即是四麤)故彼疏云無明為因
生三細境界為緣生六麤染心義者下明障之行相
亦名障之業用彼論云礙但名異也彼云煩惱此云
續生死義是一也煩惱體是貪瞋等能續生死正是
此法故前云欲脫生死免諸輪迴先斷貪欲等言等
者等於餘文論具云染心義者名煩惱礙能障真如
根本智故(即寂之照如理智也故下說真如自體本有真實識知大智慧等即經中知字染心
喧動違此寂靜故云障也)無明義者名為智礙能障世間自然業
智故(如量智也言自然者如月無心頓應千水即經中見字又知見俱通前是知見之性此是知見
之相無明昏昏無所分別違此智用名為智礙經雖但云理障而實通於理事論局於事智礙理障皆從所障
得名)問準論配經障真如智全合取為理障障世間智
全合取為事障如何上配以此參差答上巳明言此
障有義有體體在此論須如上配義同唯識與此相
違(此論藏疏亦云今此二障約本末相依門以明不約人法二執故與唯識義意稍殊)然通釋
理事二障就障理智令不明顯俱名無明就障心行
令不解脫俱名煩惱經以宗於理智故總取論中二
障合為理障(真如世間是理二智是正知見皆所障也無明及染中一分為能障即前上對)
唯取染中生起一分為事障此但約過患以為障義
無所障法若欲立之即解脫是生死相續不解脫故
(所障是解脫能障是煩惱即前下對)以解脫無體攝歸真理故含其義
不立其名論則但約相違為障故六染却障真如智
無明却障世間智由此涉於相反故論自徵云此義
云何(徵能所障不相應之意也)釋云以依染心能見能現妄取境
界違平等性(染心展轉生起差別真如平等故相違也成前上句)以一切法常
靜無有起故無明不覺妄與法違故不能得隨順世
間種種智故(無明冥然世智種種故相違也成前下句)廣如彼說者具釋
此義廣如彼論文疏文。

經徵中疏大同小異者法則四同(聲聞緣覺菩薩及不定性)一異
(第五性者彼云無性此云外道性也)又彼開二乘各說今合而辨之又
法同文異。

△經科熏成五性者此五性經中文意甚
不易識但是傍說有五類人於五性教是宿熏種子
成熟或今生稟教作如是發心如是見解意擬如是
修希望如是證即是如是類人非佛教示令如是如
是修證也佛示修證在末後文此簡略之經必不於
一科中更重說也大抵是說他見解心意非佛自道
令如此也但作此意詳經即不迷謬不者甚難疏合
辨二者二乘合為一處說故據五性合有五段以二
乘合為一科故唯四也若直合二乘為一性却取次
前一唱經為無性五段經文還成五性者應云一無
性二二乘性三菩薩性四不定性五外道性緣諸經
諸論並以二乘為二性合外道性同一無性故依諸
文又無性非新熏之義故不取也。

經二乘性中疏故云除事等者事既是六染疏中雖
云未除三細猶據根本若剋體而論二乘只斷得第
一執相應染也但約親能起業續分段生死義其五
染不障出離三界故聲聞未斷疏雖至長者下法華
中窮子之事序中巳引。

經菩薩性中疏以辨其相者欲說菩薩性人或過去
宿習發現或今聞教生解等所見之法義所創修習
之心意故約地前登地相以顯之也經中所言先當
者似令修證不似分別五性此則譯人訛也應云唯
先發願又應改悟為順義則明矣則唯改兩字但借
本文讀之勿治經卷中字讀云唯先發願勤斷二障
二障巳伏即能順入菩薩境界此中亦只先願斷障
不先了心故未免輪迴心矣既未覺了真性二障又
巳伏之不行故心行自然潛同菩薩故云順入。

經不定性中疏以巳證知一切等者例如前一身清
淨多身清淨也經言逢善知識者三乘之師因地法
行標心創意根本心也文殊章初三重因中前證眾
生皆有圓覺義當第一了達覺性此當第二發菩提
心但以所好不同遇教各別故疏云欣趣有異謂欣
出離趣解脫欣佛果趣行位等疏遇於勝教皆成等
者自能圓信復遇圓宗故不揀大乘小乘之根皆成
佛果此釋頓也反明等者雖是圓信若志趣狹劣不
遇圓頓勝緣則熏其根性成二乘等此明漸也由此
義故名不定性云文無者明經文闕略也故上標頓
漸者意明此一唱經含頓漸義若不爾者何以前標
中則云修習便有頓漸後至釋處而乃唯釋頓邪智
者詳耳。

經外道性中疏二一內心下銷此文言亦例此知等
者應云遇權教者未得頓悟是則名為二乘等性彼
師偏局非眾生咎。

▲疏然餘下二會諸教經答修悲
智疏二一二答下躡前顯意。

△二正釋經文經悲中。

疏如觀音三十二類者法華普門品廣說觀音功德
巳無盡意菩薩又問佛觀音云何遊此娑婆云何為
眾生說法方便之力其事云何佛言若有國土眾生
應以佛身得度者即現佛身而為說法(辟支聲聞梵王帝釋自在
天大自在天天大將軍毗沙門小王長者居士宰官婆羅門比丘比丘尼優婆寒優婆夷諸婦女童男童女天
龍夜叉乾闥婆阿修羅迦樓羅緊那羅摩睺羅伽人非人執金剛神一一例初佛身之文)是觀世
音成就如是功德以種種形遊諸國土度脫眾生疏
或為眷屬親友者順境也引之以入怨家者逆境也
怖之令入又華嚴經中說善財所遇善知識婆須密
女及無厭足王即斯類也疏必發度生願者悲智願
三是菩提心之體故最初發菩提心者必須具之如
金剛最初便說四生九類皆令入涅槃憶昔願者昔
發心時與佛齊功云何今日心行如此試校量道理
昔發心願是邪如今心行是邪自然覺悟今時却不
如初發心時即驚怖慚愧自䇿自勵而求常住所為
所作不是隨情情者愛則度之憎則捨之故下我相
中文云若復有人讚歎彼法即生歡喜便欲濟度若
復誹謗彼所得者便生瞋恨今但依願力而行不隨
念力而動矣。

經智中疏隨五性者亦是隨情之義謂宿世熏習何
法而成其性今生便隨所熏法任運好樂今言不隨
者習此宗人必先巳推察道理揀擇師友教理真正
方發大心(故云於大圓覺起增上心)故長時但稱本所發願力而
行忽因見諸宗諸乘或人或教或投著宿習便欲改
志就彼故云不隨五性五性是總指之辭其實但不
得隨二乘外道等二種性也如悲中說者意義雖同
行相稍殊前於怨親之境逢則普度此於苦樂之行
遇則皆為也疏理雖等者佛頂云理即頓悟乘悟併
銷事非頓除因次第盡經云清淨法殿者殿是王者
常所居處今借用之法王宮殿有二若受法樂即涅
槃宮殿若令他同巳即處慈悲宮殿障盡常在解脫
故喻如殿也華嚴第一卷初亦以宮殿喻於涅槃涅
槃即解脫也莊嚴者比來未證諸法諸法但空但假
其圓覺超絕空假迥然獨立不名莊嚴今願滿全證
一境三諦一心三觀觀諦無二故諸法一一融同圓
覺圓覺具此無量無數一切諸法是莊嚴之義也疏
疆域者如國界王都三京文物五陵煙月觸目皆是
圓覺疆界境域然法殿嚴域亦可各通喻解脫圓覺
二法但以解脫是一向超絕之義非莊嚴之流類圓
覺與諸法本末融攝離於諸法無別所在無可住處
故與宮殿亦非流類以此經文各喻一法也。

經偈諷中疏示所斷長離等者長行中分根本枝末
各別說之今此偈但云貪欲生死不一一說欲助成
因展轉更依起諸業報故故合而略疏勸令等者離
合可知次後七句諷悲智於中初三句悲後四句智
釋彌勒章竟。

圓覺經略疏之鈔卷第九

圓覺經略疏之鈔卷第十


經略分修證之位疏三一此下下躡前顯後疏言略
下二解科意三正開釋經慶前中疏未曾聞見者問
說此經時在法華先為復在後若先則是權教被法
華破若後則法華巳說此何未曾答序及懸談巳明
言此是別教一乘非法華通教一乘之說不必相例
此頓教不屬三時五時之數況淨土中說何定先後
各隨勝劣之機見聞不同廣如前辨此對十萬大士
特留末世頓教言未曾見者但以遇立相破相得聞
者多此教難聞希聞故為末世當機示現留此言迹耳
經長行中疏二一正說下科分二隨釋經徵釋中疏
然前輪迴等者問輪迴修證倒正懸殊顛倒妄執任
許空無順理修行云何亦爾答覺性不生不動不變
何有初後倒正之殊即知對待得名二俱無性然倒
以岸移隱於住相修如現像不翳鏡明又岸雖似轉
理實不移鏡像雖空理實現像像有假相轉相全無
由是倒正懸殊空理有異以喻對法道理昭然智者
審之令斯明現。

經喻中疏又如眼光等者前云眼光得無憎愛中巳
釋此義但約等者既無分別憎愛偏頗此多彼少之
義故云平等不是有人心平智巧能均攤分布令不
偏頗名平等也故云無能作者。

經功用中疏前三等者如信位覺業不起為滅不覺
惑為未滅賢位覺異相不覺住相聖位覺住相不覺
生相皆以覺為滅不覺為未也若約此經本文則信
位勞慮滅淨解未滅賢位淨解滅見覺未滅聖位見
覺相滅照寂不滅疏夢渡河者(未撿)圓明證悟等者八
地即是故無相無功用也問後有三重細障未盡何
得圓明答此地是圓證之初自後稱性之智任運流
轉細惑任運自盡都不更加功用故說圓明其實佛
地方為究竟圓明也此猶約行布門說若圓融門初
住即是故志公云大道不由行得說行只為凡愚(地前
之人及地地出觀散心者皆屬凡愚故所斷之障名二十二愚)得理反觀於行始知
枉致工夫(初即八地究竟即佛然亦不枉智者詳之)。

經功極中疏非謂起心等者問既云順如來寂滅豈
不是別求邪答自心寂滅即是如來寂滅非別求他
釋迦彌陀心外無別如來故。

經證位階差疏二一二證下科分云證位階差者然
修證地位五教不同一小乘果別非此所明二大乘
始教定有地位自為三說一依唯識五位一資糧位
從初發心乃至未起順決擇識為趣正覺為度有情
修習福智順解脫分二加行位為入見道復修煗(依明
得定發下尋伺創觀無所取法)頂(依明增定發上尋伺重觀無所取法)忍(依印順定發下如實智印
無所取順無能取故)世第一(依無間定發上如實智印無二取)伏除二取順決
擇分三通達位亦名見道謂初入地無分別智實證
真如四修習位始從初地住心乃至金剛無間為斷
除障證二轉依復數修習無分別智五究竟位金剛
心後解脫道中初得二果利樂有情窮未來際二者
攝論說有四地一勝解行地餘三即見修無學三瑜
伽等說有七地一種性二勝解行(三賢)三淨勝意樂(初地)
四行正行(二至七地)五決定(八)六決定行(九)七到究竟(十地
如來雜立為地)四終教假說位地亦有其三一仁王五忍謂
伏忍信忍順忍無生忍(各上中下)寂滅忍(上下)二瓔珞六種
性一習二性三道四聖(皆云種性)五等覺性六妙覺性三
天台六即謂理即及名字觀行相似分真究竟等即
四頓教無位之位即此經及起信論翻妄四位(言無位者
論結四位云而實無有始覺之異本來平等同一覺故經即就實言無證得約妄說別也)如下所
明五圓教融通位地即華嚴經略有七位第二會說
十信第三會說十住四說十行五說十向六說十地
第七會初六品說等覺次三品說妙覺(然復有差別平等兩重因
果上皆差別也後兩重說平等因果)廣有五十二位謂前五各十等妙
各一(諸教說十信等覺或開或合華嚴俱開故五十二也)然因該果海果徹因
源行布圓融二無礙故具釋此等諸位行相廣如大
鈔所明。

▲二隨釋經依位漸證疏六一初中下列四
位一信位者然約圓頓之宗此位是萬行萬德根本
初心同佛方名信故不信自心是如來藏非菩薩故
發心畢竟二不別如是二心先心難故故華嚴特開
一會六品說之此經起信皆開為一位權漸教中多
不開者彼但信教便名為信未必悟解故如道上輕
毛隨風不定故十千劫修方入初發心住二賢位者
合資糧加行也就中取加行行相約觀智故三聖位
者親證真如故名聖也合見修二道為此一位於中
偏取見道行相以證真行相通十地故四果位者唯
妙覺也即究竟位。

△疏此四下二配四相言逆次者
一斷於滅相二斷異相三斷住相四斷生相逆於生
起之次故也以生起即從細轉至麤除即從麤至細
細難斷故。

△疏然心下三舉意總釋良由無明熏真
如義如普賢章中故涅槃經云佛性隨流成種種味
等本論云自性清淨心因無明風動等先際最微等
者佛性論云一切有為法約前際與生相相應約後
際與滅相相應約中際與住異相相應初者謂由無
明不覺心動轉彼淨心名為生相二者謂此無明與
前生相和合轉彼淨心能見能現分別相續行相猶
細法執堅住名為住相三者謂此無明與住相合轉
彼淨心乃至此位行相稍麤執取計名發動身口令
其造業名為異相四者謂此無明與異相合轉彼淨
心至此後際不了業報廣對諸緣造集諸業滅前異
心令墮諸趣行相最麤極至於此周盡之終名為滅
相是故三界四相唯一夢心皆因根本無明之力。

△
疏今因下四翻之以成四位謂本因不覺之力起生
相等種種夢念動其心源長眠三界流轉六道故今
因內外熏力益本智損倒情乃至心源遂成四位階
級非圓覺性有斯行位之別。

△疏今以下五標示釋
儀問若造論疏即釋論今造經疏但釋經何以將論
參之令難解邪答今意在解心破倒正等法為解不
以解文為解若不對論文却難徹見修斷心相今以
論釋意在明顯云何却言難邪且佛說經意趣難解
當時機勝對面不妨有悟人佛滅度後時移代變人
機轉劣何由解了故諸菩薩慈悲造論解釋指示或
取諸經中法義都作義門一時解釋名為宗論或各
就一經一部隨文解釋名為釋論準龍樹菩薩摩訶
衍論中說馬鳴菩薩約一百本了義大乘經造此起
信論即知此論通釋百本經中義也此經亦是其數
但彼論立名小殊若不憑菩薩開示之文如何疑情
決了故須以論為釋義之定量也前後有廣用諸論
處其意皆然又論但約覺染麤細經約悟靜勝劣今
用論者分齊一也又因互顯兩義俱通。

△六正釋經
文。

釋信位中疏二一初信下敘論二釋文經標凡夫中。

疏此句我見者是第七識中四惑之一數謂執我者
是第七識此識中有此四惑故又亦可將此四惑通
配二句經文謂妄想我即我癡我見及愛我者即我
愛我慢言下自有文者淨業菩薩章四相門中釋也
其執我過患又巳在二空門中釋了。

經聞法悟中疏即內熏者意云本覺內熏為因前遇
善友聞熏為緣由內外熏力心起厭求因緣既備則
心性朗然廣明熏習如論所說疏寤時覺夢者此意
雖易不照心者難見謂夢之有無反覆二說一約虗
妄之相言之眠時無夢(但見是覺故故前云曾不自知念念生滅)覺時有
夢(方見一夜來正夢之心境故)二若約真實之性言之即眠時有
夢(正作夢故)覺時無夢(所觀之心境一一空故)迷悟之見一一對喻
可知今云發者如覺時夢境現也明者知其是夢知
其皆空也空不壞所觀之相故次云即知勞慮等故
故禪家有日光隙塵之喻。

經息妄中疏絕求作者不造諸業雖隨順法性修助
道法而於心行無求無作故言絕也。

經賢位中疏二一二賢下敘論覺於念異者論具云
如初發意菩薩等覺於念異(念異者計我我所貪瞋見愛等)念無異
相以捨麤分別(貪等)執著相故(著違順境)名相似覺(猶夢住相故)
言念異者即上所說迷前違順等法更起貪瞋人我
愛見執相計名發動身口等也前引論文依諸凡夫
取著轉深等念無異相者心念未除但覺此念無異
相也。

▲疏見前下二釋文見前等者謂淨解之念亦
是麤分別等也如論中說能知名義亦是無明厭苦
欣樂是妄心也正當此位者即此覺異念之覺是經
中所住之見覺此覺非真故配為論中相似覺疏結
地前證覺者佛頂經云(是彼四善根中頂地之文亦是地前行相故取為證)如
登高山身入虗空下有微礙名為頂地此亦如是諸
礙既盡如身處空見覺猶存如彼微礙(彼說地前頂位)又唯
識論加行偈云現前立少物謂是唯識性以有所得
故非實住唯識意亦同此。

經聖位中疏二一三聖下敘論文云覺於等者論具
云如法身菩薩等(九地皆同)覺於念住(四種相也)念無住相(知法
唯識不起麤執)以離分別(異前人執及著外境故今約心但云分別)麤念相故(又異
生相故云麤念)名隨分覺(細念既在覺道未圓)。

▲二釋文。

經悟前非中疏即論中覺於念住者經下文云常覺
不住良由覺住故不住也。

經明證相疏二一二明下總敘義準大疏有其二意
一者果海離於說相以不可言障而不證斷而證故
故十地但說一分故下文雖寄對強說而但言障礙
即覺等無別顯相二者因門可寄言說又有二門一
證理法界二證餘法界理中有五一能所歷然謂以
無分別智證無差別理心與境冥智與神會如日合
空雖不可分而日非空空非日光(始教)二能所無二以
即體之智還照心體舉理收智照體即寂舉智收理
寂而常照如一明珠珠自有光還照珠矣(終教)三能所
俱泯謂由智即理故非智理即智故非理同時互即
故互奪也又直顯本覺心體非能所故故此文云常
覺不住不住即離能所矣(頓教)四存泯無礙以前三門
說有前後體無二故謂必因能證方悟心體本絕能
所故喻先因斷頭方無能斷五舉一全收上列四門
欲彰義異理既融攝開合寧殊次證餘法界者謂以
無障礙智證無障礙境境智難思復有三義一開能
所二合能所三攝開合二義具如大疏所辨今此經
文當前證理疏言如日合空者喻顯相宗證道理智
體殊即五門中常第一門也如珠自照者即況性宗
證道理智不殊即後四門之意非如外智能證於如
亦無智外如為智所證故疏次出所以云但是本覺
顯現非能所故其無礙境智寄在後果位中說之。

▲
二別解文。

經法中云常覺不住者念念知無所得故照與照者
等疏四一能所下略釋可知。

▲疏故唯下二廣釋三
一引偈。

△疏智無下二以偈釋經取彼長行釋偈義
意開而用之以釋經文今具引彼文照之自見疏意
文云若時菩薩於所緣境無分別智都無所得不取
種種戲論相故爾時乃名實住唯識真勝義性即證
真如智與真如平等平等俱離能取所取相故心能
所取俱是分別有所得心戲論現故(此但偏遮有漏然後得智亦有
戲論之相今亦離彼相也)。

△疏彼文下三通妨難曰此偈是初地
入心見道位中之偈今經此位者通於十地兼修習
位合為一位如何偏以此偈釋經故答云彼文雖局
見道等也前巳頻言此經宗於觀智其每地之中種
種行相此不備列法爾自具又地者喻智不喻位中
別行故華嚴十地品正說地體有十二行經唯論證
智餘之行相並名寄位說行不名為地故知地地皆
證真如證相無別即明見道義通十地文局初地但
所斷之障麤細不同所證真如隨地義別非證理時
別有行相故諸經皆無加行及見道位者由每地皆
有加行根本後得三種智也今世親菩薩通取十地
證理行相以此地創證創斷義相顯著故故云證理
之義十地無殊。

▲疏亦可下三揀前重釋。

▲疏此則
下四結指本論文並可知。

經喻中疏自斷頭者此喻未證真時即無能證之義
真若巳證真外復無別能證之智異於真也若斷障
及遣前諸礙而說則應云若未斷礙即無能斷之義
礙若巳除復無能除之智若存能除之智即是有障
礙而可除斷深乖性宗之見故云爾也。

經不住教疏二一二不下總敘意不住名真解者即
無說無示無聞無得為真說聽也故王縉相公述法
華天長小疏序云於文字不著乃能解(古駭反)經故華
嚴等者彼文具云為欲救護眾生轉更推求世出世
間諸利益事而無疲厭故即成就無疲厭心成就無
疲厭心巳於一切經論心無怯弱無怯弱故即得成
就一切經論智獲是智巳善能籌量應作不應作於
上中下一切眾生隨應隨力如是而行。

▲二別科釋
經標喻釋中疏夫設言象等者即周易以忘筌蹄得
魚兔以此忘言象而得意巳如序中具釋雖云忘也
必須假之故云設也然言是語言宣說此即可知象
者何也象者象也似也謂取似象之法為象令見真
理周易有大象少象以顯易道即其事也(六龍象於陽德變化
無方等)佛說圓極之理言之不及多以喻況皆此類也
若更深而論之則名言所顯之義亦皆是象不論譬
喻以理畢竟言不及故謂聞教生解義相生時亦是
變影起故無言象而倒惑者出取捨之過也若眾生
不遇善友不聞聖教曠劫長守倒見終無自悟之期
故經偈云譬如闇中寶無燈不可見佛法無人說雖
慧不能了執言象而迷真者謂但守教不求旨歸是
執言也縱求義理但隨文生解便為真實不能以教
而為明鏡照見自心不能以自心為智燈照經幽旨
是執象也故經說云不了自心何知正道等又十地
論云隨聲取義有五過失如覽鏡時本圖見面便執
見者為實豈不轉更成迷故云執言象而迷真也標
月之指等者標指(音志)標舉亦是指示之義即標指天
月之手指故云標月之指謂以手指標舉指示月輪
矣餘文可知證實忘標者傍文照理勿照於文傍指
看月勿看於指正見舉指便勿看指不是且看後始
棄之如正聞法時正看經時便勿滯情於文字不是
先看後捨此意隱密講聽二士細意審之故佛頂云
如人以指指月是人應當看月不應看指若復看指
非唯忘失月輪抑亦忘指。

經果位中疏二一四果下敘論言滿足方便者是方
便道一念相應是無間道從最後一念相應更不間
隔便是佛果從覺心下乃至細念故即解脫道也覺
心初起心無初相者根本無明依覺故迷動彼淨心
令起微念今乃覺知離覺無別不覺即動心本寂如
迷東為西悟時即西是東更無西相故云無初相也
前三位中雖各有所覺以其動念未盡故但言念無
異相念無住相今此究竟位中動念都盡唯一心在
故直云心無初相上皆藏疏今更評曰此有二意一
者覺是能覺之智心初起是所覺之業相覺此業相
本空名無初相也心字是本通於真妄即此心起便
是業相即此心本無初起之相便是心性二者兩句
都說始覺創滿之相初者始也此覺心證極出夢初
始起時元無初始之相以即同本覺故(如本心識從睡覺時似初
起然更無別心識新得即是昨日前日今日識故)以遠離微細念者業識動
念念中最細也即是生相今由覺此永無故上云心
無初相得見心性者微細念相盡故真性顯現也前
三位中相未盡故不云見性心即常住者前三位覺
未至源猶有業識起滅不云常住今生相夢盡無明
風息心海浪歇湛然常住究竟覺者前未至源夢念
未盡求滅此動望到彼岸今覺本不流轉亦非始靜
常自一心平等平等始不異本名究竟覺乃至四相
俱時而有皆無自立本來平等同一覺故。

▲二釋文
經明境中疏二一總標下通釋總標三一述大意疏
即論下二配論見性常住者是究竟義故經及論皆
云究竟覺也疏又若下三銷經二一直銷經文障礙
即覺方究竟者即是論中四相本來同一覺也又究
竟覺經論文同然此二句藥病俱亡謂無障可斷障
即覺故無真可證障體即覺無別真故無斷證智但
是覺故然無障可斷無是實無無真可證即不是無
故十對文雖皆無二義唯真妄俱真並無真妄俱妄
(真妄是十對都名真謂得念成法等妄謂失念破法等俱真者解脫涅槃等解脫涅槃等還是偏同得念成法
等義無乖失破等義故云俱真不云俱妄也)。

△疏障礙下二以總配別每
對中上句者謂得念失念成法破法乃至一切煩惱
其失念破法愚癡外道無明淫怒等類皆是染法是
麤障也得念成法智慧菩提真如戒定等類皆是淨
法若滯此相是細障也麤細雖殊屬於對待皆障礙
也故前經云覺礙為礙故以障礙之言總標十對中
染淨之相即標下句者謂無非解脫皆名涅槃般若
菩提梵行法性等也以得失成破等皆同一覺性之
體故無非解脫等。

▲疏一識下二別釋十對其十對
名並隨經所列一中云無念則得者論中之意離念
即覺念即不覺覺即是智故云正念是智也念即不
覺不覺即名失念矣故次引論成之二中緣會者唯
說淨緣起也本覺內熏教法外熏或信解為因發願
為緣等總為緣會緣會故成就止觀乃至菩提涅槃
緣離者或離師無教或心退或邪信異見忽起失於
信解皆名緣離緣離故失定忘慧破前功行矣餘皆
可見三中寶積經但云無差不偏同一邊然據理而
言必同歸佛性故無差矣四中可知五中涅槃又云
明與無明凡夫為二智者了達其性無二無二之性
即是實性又下引古德偈釋成經中無異境之義六
中可知七中首楞亦云覺海性澄圓圓澄覺元妙(經中
法性)元明照生所所立照性亡迷妄有虗空依空立世
界想澄成國土知覺乃眾生(今經亦云眾生國土)釋曰眾生國
土既本從覺海中起即知全同覺海覺海即法性也
八中非唯天獄者天是天宮獄是地獄九中三乘性
者此含定性不定性俱屬三乘三乘之言具四性也
并無性為五五性皆成佛也十中雖是別釋之數便
是都結故無對待但云一切煩惱即解脫例同障礙
即覺云佛頂等者(未檢)餘文易會詳而說之。

經明心中疏理量者如理智如量智也齊鑒者理見
即空量見即假空假同時故云齊也無倒者有非定
有空非斷無也如空者疏有二意一由分別下是所
照相空二又能照下是能照慧空同淨名者引證也
上來皆是等者滿足相應故稱法界成法界慧覺心
初起故照諸相心無初相故如虗空。

經忘心頓證疏三一二忘下對前釋意二一就機釋
前由普示等者謂通論諸佛觀諸眾生(傍斷)發心趣向
如來無上圓覺者從凡至聖任運有斯等級隨順行
相遂與始終說之令知不是令他故作此解行若此
後段即教示令如此安心用意不是傍說巳歷之事
故經云但諸等也意云但依此用心莫計前差等此
意極要曉之可稍留心。

△疏前是下二稱法釋隨相
者約任運心行不妨階級離相者約故意加行心中
必須忘相又空即假故隨也假即空故離也。

▲疏亦
如下二引例指同此行位之初巳具引說亦是成就
教理始終圓滿離過之意此中意趣下正是指同。

▲
三正釋經文。

經安心中疏四節者此是真下教示學人朝暮安心
用心方便若欲消經經文自顯若欲更廣顯方便意
度勢乃無窮直在知真識妄善巧之人臨時對機種
種顯示今不可預書得也二中勞形等者心本無念
動念則乖將心止心止亦是妄以動念故如避影之
人走急影亦急終不可免却得不如處陰影滅亦如
揚聲訶叱谷中令勿作聲響訶聲唯頻谷中轉閙不
如自默谷則寂然故論云亦不得隨心外念境界後
以心除心三中云現量者無分別之照也迷者分別
所照之念謂言別有故次後云如鏡照物謂明鏡自
現諸像一一自照其所現者無別分量但是自現之
量其所照者無別所照但是本明當現物時即名為
照鏡都不言我今照物若言我照便如鏡外有物令
鏡比度知之便成比量自心如鏡心如是明諸妄想
境如像了知如照一一對喻其意可知然云現量者
現是現在(約時不待他時)現前(約處不在別處)量是決定之量(如秤㪷等)
佛頂云自心取自心非幻成幻法起信云是故三界
虗偽唯心所作離心則無六塵境界此意云何以一
切法皆從心起妄念而生一切分別即分別自心心
不見心無相可得次云但不生情等者生情即乖於
鏡便成比量也且心體下如鏡對物豈添照了之用
然非不照心對境時不加覺知之智然非不知。

經頓入中疏亦同金剛者文云若復有人得聞是經
不驚不怖不畏當知是人甚為希有世親菩薩釋曰
驚者謂非處生懼(將謂非處其心必驚如非道處行故)怖者不能斷疑
心故(於非道處不能斷疑)畏者一向怖故其心畢竟墮驚怖故
(必謂非處故畏畏心起巳畢竟墮落無復修行)此意如人欲避惡害苦難行
於道路欲往親厚知友快樂國土處所其路是正然
中間忽見乍似隔阻山險淵深不妨其中元來通徹
其人忽然疑起乍驚更看之猶疑轉怖周逈觀瞻未
覺通處的謂巳錯不達前程其心便畏一向憂苦不
能前進因此却被諸惡賊害之難起反致身命不全
今聞經者免同此類故皆云不也。

經驗果中疏曩者昔也若但就下即非慤公語也巳
是積習者據此三世推尋都無別頓悟種性皆因熏
故金剛亦云者彼說佛滅後有人於此章句能生信
心以此為實當知是人不於一佛二佛三四五佛而
種善根巳於無量千萬佛所種諸善根。

經印成中疏一切種智者是佛果位之智同此安心
者此云不加了知不辨真實皆是不生二解之義同
此種智但名言之異也。

經別明觀行疏二一次四下解釋科段二一觀別不
必修此者上上機也二祖三祖六祖之迹即當其人
志公傅大士作歌偈等亦對此機故牛頭融大師有
絕觀論疏其所下二障別非唯觀行門戶不同其障
觀行之病亦有差別或三二一者但有三者巳除我
相但有二相者巳除我人但有一者唯有壽命一相
未覺次第的爾必不參差以此四相約智證深淺重
重竪說不同金剛等說四無深淺也定不兼餘者有
作病者必不肯止止者不作任者必不止不作滅者
必不任等顒滯一中心無兩用故故此兩四下亦對
前說別也然通別觀等者亦是通妨難之意恐有難
云後二章說惑障不是觀行何乃四章同科都云別
明觀行邪故疏通云由是障觀行之惑等。

▲疏文二
下二開章釋文二一開章二釋文。

經立理中疏前說觀行者普眼章及彌勒斷愛文也
請更投機者今被多人差別根性不但為一類人矣
故云四門隨方來者非止一路。

經稱性標本中疏證義如前者前雖四位優劣有殊
皆明證相非唯佛果方名證也直從信位皆是趣證
行相但心機勝劣任運成差。

經隨機舉數中疏利鈍等者有人聰利煩惱貪瞋却
厚有人根鈍貪等又薄交絡四句復有貪不瞋等四
句對惛沈掉舉亦有句數然大抵利根及貪求者多
掉舉鈍根又瞋癡者多惛沈為有如是眾多根性故
佛設教對之便成其數無量矣光瑤和尚云莫怪醫
王多處方只為病子無頭數引楞伽可見。

經正示觀門疏二一二正下標列泯相者經云身心
客塵從此永滅等澄神者取靜澄念也觀者心冥所
觀之境更不異緣起幻消塵者經文甚顯絕待靈心
者非關真妄不對有空直照靈知而為觀行文云不
取幻化及諸靜相又云超過礙無礙境又云煩惱涅
槃不相留礙皆絕待義也言無知覺明即靈心也。

▲
疏然禪下二正示二一釋意二一正釋巳具懸談者
第八修證階差門也此彼異者彼令總解諸家頓漸
及諸經論所說禪宗義理此直令依此三門便證不
必辨他諸餘宗教又前多說禪宗所顯示真心法體
此但說起行趣入之門疏展轉殊塗者有二意一佛
教隨機故巳殊塗二由教多門故習者展轉差錯皆
以之教人人又殊塗如今此界數十家禪邪多正少
根本從達磨宗出故智論云諸宗外道皆是古昔佛
教之遺餘也邪正等者諸經論所說備有如是眾多
今人間流行者或錯或是亦不是離諸教所說但名
言不同難為通會今且約諸教巳自有差別若總攝
之不離邪定正定正中復有三界內凡夫禪定復有
出離趣入無漏之定故名聖也就出離中復有小乘
大乘(外道凡夫小乘三類人同修四禪八定但是用心不同大乘即兼有諸家不必唯八定也)就大
乘中復有權教所說禪定有慧之定無慧之定就實
教中復有理定事定頓修之定共者四禪八定通於
凡聖大小權實不共者用心門戶謂外道不共佛教
等又實教悟理而修不共二乘今此下正明不共權
小也託法者揀空習行門圓者揀於權小二教頓者
正揀四禪八定事理等者復揀頓中局理者漸中局
事者故總結云俱無礙也。

△疏與論下二會論亦是
引例證於約理及頓其真如三昧懸談十因緣中巳
引大同者彼依真如此令悟淨圓覺圓覺真如一也
小異如文。

▲二釋文。

經標本中疏本即解者即前普眼巳下四章經文之
意膏即油之屬明是燈中火𦦨相續膏喻行明喻解
也目喻解足喻行也眼目見道路夷險坑平通塞足
則依之前進若跛而有目雖見難前盲而有足動落
坑壍故須相資矣。

經起行中疏二一約其下釋前二句二一明修意經
云取靜者或云至靜極靜故下諸輪每指此觀皆云
至靜道場加行中亦云先取至靜不起思念靜極便
覺釋曰言至靜極靜皆是揀權小凡夫等行謂凡夫
取靜但無心於萬物萬物未曾無故亦得神靜二乘
了達我空生空故心不起亦得住靜權教大乘但悟
心境皆空順此安心亦得住靜(此以無故靜無諸法也如但無波即名為
靜矣)此宗悟淨本覺真心不生於法方為至靜(此以有故靜有
真心故如見濕體此體不被風動之即此濕為靜體)。

△疏論云下二引論廣釋
不依氣息者數息觀境形則骨鎖等色即青黃赤白
見聞覺知即識也通前是十徧處觀如智論說謂青
黃赤白地水火風空識等十也如作青觀時徧一切
處盡是青色更無餘色黃等亦爾此是權漸之教所
修之行故修真如三昧悉不依之今此經亦不依之
也乃至者略中間其次文云一切諸想隨念皆除亦
遣除想以一切法本來無想念念不生念念不滅亦
不得隨心外念境界後以心除心心若馳散即當攝
來還住正念正念者當知唯心(云云在疏)等者又等後文
後文次云念念不可得若從坐起去來進止有所施
作於一切時常念方便隨順觀察久習淳熟其心得
住以心住故漸漸猛利隨順得入真如三昧深伏煩
惱信心增長速成不退唯除疑惑不信誹謗重罪業
障我慢懈怠如是等人不能悟入。

▲疏由前下二釋
後二句如文。

經功成中疏客非下二句釋客塵義客者非本性故
本性是主妄念是客也塵者汙染自體如鏡中塵也。

△經感應中云由寂靜故等者初句躡前功用餘正
明感應於中先法後喻法中諸如來心者真淨心也
亦即法身故論中說色性即智性智性即色性於中
顯現者如疏所明如鏡中像者後喻也疏二一眾生
下釋法疏如諸下二釋喻四一直釋可知。

△疏故論
下二引例論中有兩重問答初因說菩薩位滿成佛
自然有不思議業能現十方利益眾生遂有問曰虗
空世界眾生心行一一無邊佛如何徧知答曰一切
境界本來一心離於想念以眾生妄見境界心有分
齊佛離見相無所不徧心真實故即是自體顯照一
切妄法有大智用無量方便隨諸眾生所應得解皆
能開示種種法義是故得名一切種智因此又再問
曰即是疏文(上所引及疏中引皆撮略要文不備寫也)多不能見者次云
一切眾生若見其身若覩神變若聞其說無不得益
云何世間多不能見答文可解。

△疏經云下三會通
兩文身心一者義如前科也皆據能現者遮疑情也
緣海東曉法師釋彼論此科法合鏡喻之意云法身
似質化身似影恐有曾見彼疏者疑云既云現於眾
生心中即合是應化之身云何言法身及真心邪故
此通云據能現之本等也。

△疏此約下四別釋現義
謂正當知佛心亦如此之時佛心是所知所知之境
的從自淨心顯現如變影緣真如也即真如非影不
妨變影緣如即知佛心亦爾。

經結名中疏翻云止者止於萬緣方得寂靜寂靜是
顯相止是釋名於染等者雙成止義及寂靜義問既
此三法皆名觀云何此門修止答前標意此宗必具
理事定慧皆無障礙故觀觀皆止止於餘觀非論妄
緣故下文云若他觀者名為邪觀止止皆觀念念心
心若一間斷即無明故故前云恒作是念然每觀為
門不同立意各別此約止門而修止觀也由此義故
於涅槃起信及天台等所說三門皆大同也如下三
觀終處具說若準涅槃下引經釋也然彼經中此一
段文義廣辨三相同此三觀具有標意別釋總釋至
下具引以會此中三觀今且直配此觀一門然亦不
具錄其文但列名而巳今為具引對詳可解文云奢
摩他者名為能滅能滅一切煩惱結故(此前亦云身心客塵從此
永滅)又奢摩他者名為能調能調諸根惡不善故(此前云內
發輕安輕安是善法攝故)又奢摩他者名曰寂靜能令三業成寂
靜故(此文全同)又奢摩他者名為遠離能令眾生離五欲
故又奢摩他者名曰能清能清貪欲瞋恚愚癡三濁
法故以是義故故名定相。

經起行中疏心性是識者是心識自性也非所依真
性(真性依士釋此則持業釋)疏能幻之者如普賢章備釋法喻各
有五門檢而示之依如幻始覺等者具如普眼章中
二空觀也然彼與此有三意異彼明稱理圓觀以成
圓頓悟解此明剋體進修堅持不捨以彰觀行又彼
是總相觀行普被諸根此是別相方便別對一類彼
上根入此中根入疏隨機應化等者此約在觀行中
習學化行釋也謂變起種種方便說法開示眾生或
想種種現神通事攝化之方等或坐時習此方便或
餘時正觀機說法皆是學習化行之義但以決定志
願大悲之力念念如此即是修習行化故經次云內
發大悲輕安若觀心釋下約修治心行釋也謂染淨
皆空心變即有妄識既巳變起塵境難可頓除故今
以悟解方便變化引起一切情塵以為所緣之境然
後以種種對治幻智一一翻之即同淨名云八萬四
千塵勞皆吾侍者降伏煩惱滅勇健無能勝如有經
說火與薪戰薪多火盛今變起幻者意在翻破也故
云變化不單云變單云變者一向是妄識所變今云
化者表是幻智自在之力知是虗偽故故名變化非
障非蔽者且如慳蔽施惡蔽於戒瞋蔽於忍等六度
既云六蔽八萬四千例之今觀之即淨故知非也且
約翻為六度者如法句經說又若對上二句(即起諸幻以除
幻者)有四對別謂自行化行除障起行止持作持除徧
計執翻染成淨一一配之可知。

經功成中疏根塵既銷者躡上除幻之句亦可取前
奢摩他之文彼身心客塵從此永滅故自他無二者
正觀成就內發者心行自然如此也即情發於中而
形於願矣同體大悲者由將幻智觀察自他自他皆
同圓覺淨性自巳既悟身心喜樂傷他未覺枉受苦
惱故悲愍之如富貴勢要之人眼下見他貧苦傭作
或為奴僕若謂他實是下舍貧賤或是奴僕即心裏
平平若聞道是三公貴族子孫家破貧苦或因餘事
沒落為奴即愴然哀傷便擬救拔濟惠今菩薩了悟
淨覺觀行又成觀諸眾生貧窮無福慧入生死險道
又觀他皆同覺性迷故枉受輪轉是以內發大悲心
也法喻對之可知疏輕安者上釋大悲巳含此意釋
訖又於前觀門中釋體用訖今但略示此門行相也。

經結通中疏從此觀門等者含二利行也謂明菩薩
從此二利觀門方能對機起於二行或宴坐靜室或
於餘威儀中剋志加行專注觀門今得觀行成就方
堪於一切時中修六度萬行也乃至佛果者略於中
間謂成時當十住初心從此漸次增進念念不退自
然歷於二住三住乃至十住十行十向十地等煩惱
習盡行位圓滿即佛果也經科揀濫者恐聞能治所
治皆是幻化謂言幻智亦同凡識故初二句揀之意
云觀幻之智故名幻智智體非是幻故前云知幻即
離又恐聞能觀非幻便計有能觀之相故後二句又
揀此濫謂若能正觀幻時便了所觀無體可離即為
真理能觀無別能離即是本智則自然觀時便不同
凡迷幻境若見所觀是幻是可離法我能觀智不同
彼幻不得離之我能如此諸迷者不能若有如上等
心則兼此智亦為幻也以取能觀之相故。

△經科總
結者總結功成巳來文也於中文有法喻法中但依
上解了夢喻即永離幻相也經云是諸等者如是觀
行功成拂迹遠離諸病便是菩薩究竟圓妙之行從
今乃至佛果念念如此用心更無別意設使修六度
萬行三十七品一切助道之法乃至捨頭目等時一
一只依上來用心即此差別諸行皆成菩薩妙行若
失此意設能捨身亦不成無漏之因也(如有比丘自害佛種種訶
責之例)疏如種穀等者等一切麥豆之類覺心者了悟
圓覺之心也即上所標悟淨圓覺以淨覺心等是也
謂以淨覺心等者種依土以生苗悟約幻而成智智
則親從悟覺而起不從幻法苗亦親從種子而生不
從水土餘意可見。

經結名中疏亦名等者梵語雖異所目無殊餘義如
文上來釋起幻觀竟。

經起行中疏二一躡其下釋明所離經云以淨覺心
不取幻化等者文有兩節初明所離於中初一句躡
所依次不取下二句明所離配離前二觀可知後了
知等二句釋離所以謂見身心即著我相著即起過
故前靜之次又觀之今了是礙故皆不取。

▲疏此下
下二釋明所用二一標指疏即上下二正釋三一釋
法二一釋正顯體二一釋所遮經云無知覺明者無
知覺之明依士釋也無知覺是遮詮明是表詮遮非
知覺情識表是靈明真性疏所了身心者此觀所造
異於前觀前觀以了知身心為境故無知者異於心
無覺者異於身故次云身觸心緣等然身觸者含於
鼻舌身等三根以皆與根合而了別故根則屬身故
心緣者意在眼耳意等三識以離中而了別故由此
分別者總指諸識障正知見者即靈妙心體名正知
見由前云理障礙正知見又云圓悟無上知見後云
當求正知見人故此正標知見為所障兼指其體是
無知覺之明也又緣此云無知覺明恐疑真知亦是
麤淺總須泯之故偏標矣若云無知便是真知亦無
既云無覺覺應亦爾云何當部唯宗於覺講者至此
必請明示學徒。

▲疏正顯下二釋所表四一直指正
顯等者正是此觀所宗中道理體故廣顯其相也其
文雖易其法甚深但在說時分明顯示不可具以文
字轉轉釋之可盡但隨文隱略指而巳。

△疏然此下
二明無比二一就當體明無比上下可知傍者四方
中者當處無在處者顯無中也夫言中者皆約當身
正住處為中以分東西上下今既不取身心之相故
無中邊上下也疏欲言下二對諸法明無比不從緣
起者彼法緣會即起緣離即滅靈心不然故不從也
餘皆易會其語但恐不見其法善思念之。

△疏故諸
下三辨說儀訶為邪小者若一向但言空寂者以外
道不識執冥性實約小乘妄計三四皆實無為清辨
猶迷一向著於空義故故諸經論訶為邪小也諸經
皆說耽空滯寂是二乘行華嚴說二乘人墮無為坑
又有經云乍可墮有如須彌不可墮空如芥子瓔珞
云樂行寂靜緣覺行肇公不真空論中破本無宗云
本無者情尚於無多觸言而賓無故非有有即無非
無無即無尋夫立文之旨(尋經文本意也)直以非有非真有
非無非真無何必非有無此有非無無彼無此直好
無之談豈曰順通事實即物之情哉於知見等者是
以法華華嚴約即體之照用呼為如來知見楞嚴經
內名為妙明本明圓明今此經文及諸論皆名為覺
或約體或從用各是一義安立名相不同於此言具
遮表揀法彰名不名之名強安明字。

△疏今此下四
結示經意文顯可知。

▲疏諸礙下二釋離所依逈殊
對待者即身心真妄因果染淨凡聖等如二乘人超
三界便有三界內外為對菩薩超二乘便有大小為
對諸佛超菩薩便有因果為對乃至有漏無漏有為
無為悉皆如此今冥合靈心並不如是謂不劣於佛
不勝於凡不出世間不屬三界(云云眾多之例)且如無漏聖
人為無礙有漏凡夫為有礙今既永超礙無礙境豈
同如上對待法邪。

經礙無礙境者疏中含三意釋礙無礙一超初取靜
及次起幻兩門起幻緣境為礙靜無所緣為無礙故
上文云不取幻化及諸靜相二超煩惱涅槃煩惱繫
縛為礙涅樂解脫為無礙故下文云煩惱涅槃不相
留礙三者身心塵域等總名為礙若以心離之名為
無礙今皆不爾故皆離之故云超過也合起幻及煩
惱為一義合取靜及涅槃為一義以為一對即上句
中涉字下句中同字是其意也合上句者謂起幻智
除幻者又欲變諸幻開幻眾眾多心數一一作意運
動勞擾心慮雖是觀智涉於煩惱同是擾亂之行故
此意即以起幻為煩惱之礙不別說貪瞋等煩惱也
合下句者謂一向取靜同於二乘厭生死愛涅槃耽
空滯寂涅槃既是無礙之法今取靜行相屬於此科
故云同也此意即以取靜為涅槃之相不別說擇滅
無為灰身滅智等涅槃也故此一對異前各說以為
第三意也疏屬巳者謂自巳所有受用因緣資具乃
至屋宅田地園林臺觀或為王官所統部邑皆名屬
巳受用之具此門觀行成就心合靈源之時此等宛
然仍舊然都無取捨計度有無等分別之念疏共居
國邑者瑜伽等論說此三千世界是眾生共業所感
貴賤人畜種種有情同共依之而住名為依報自身
則各隨巳業貴賤苦樂不同飛走類別名為別業正
報今意在凡常人易見故直云共居國邑謂或一閻
浮提或瞿耶尼或一大唐或一土蕃等或寬或狹或
通或局同一水土所宜風俗所為山川所出王法所
化皆得名世界不必事須三千大千以修觀行人心
之境量不必徧於大千界故疏還有見聞者略舉二
識以例餘識且舉心王以例心所此等情慮皆不異
尋常未修觀時但必無心計度耳經塵域者比來情
塵之疆域也疏靈照者心靈自體有大智慧光明徧
照法界義故毗盧遮那是法界身此國翻云光明徧
照餘不釋者皆可意求。

疏鍠字下二釋喻三一釋喻依言喻依者喻所依物
也物非能喻法非所喻此二全殊故也但物上有義
與法上義相似此二義方是能喻所喻也如將金剛
喻般若者若取二法即無交涉謂金剛有形相般若
無形相般若是決擇之慧金剛何能擇法般若萬德
乃至恒沙妙用金剛悉無今取為喻者但說堅利義
金剛者萬物不能壞之堅也而能碎壞萬物利也行
深般若波羅蜜者天魔外道煩惱無明一切障等不
能動轉堅也能斷煩惱照五蘊空利也但取二法之
上各有堅利之義即便成喻喻者曉喻以相似義曉
喻令解今有欲徧看聖教或講義聽義參學禪慧徵
論道理者必須明解法喻比對之意故經云智者以
譬喻得解不言愚者疏鍠字不定者推求訓釋此字
非聲義故又不全非取意用之亦可通故但以義疑
故三釋存焉金石等者等於銅鐵之屬或玉石中有
清遠聲也聲相者聲之相貌清濁高低像似之謂也
鍠鍠然者但想取擊鐘磬聲勢即可會也巴南風俗
亦呼驢鳴為鍠鍠之聲但彼重濁不同鐘磬清遠迴
潤拙者譯經時天竺僧宣梵文解兩方語者翻出為
唐言書出名為筆受以天竺語與此倒次須迴文又
彼語朴次須潤文也今云拙者以聲是體鍠是相先
合云聲也即大鐘者切韻中釋也亦與鏞同訓問若
爾即鐄是物質何不云鐄中聲乃云器中鐄耶故次
答此意云是諸器等也謂諸器中有一金器(或銅鐵等)名
之為鐄擊此鐄時聲出于外文甚順故故云準此則
順本文等也但筆受等者良以黃皇二音全同二字
又皆從金鐄鍠二字又亦音同故易錯也笙簧者四
(其狀如此)笙有十七管管管置一簧長短有異吹之乃中
間扇動而有其聲聲若不品扇上有微錫如麩糠許
大移之上下取其聲韻名曰調請(請字疑是清字)管籥之屬
者慈恩唯識疏云以內有風起聲等故又老子道經
云天地之間其猶橐籥乎虗而不屈動而愈出(河上公注
云橐籥中空虗故能出聲氣無有屈竭時搖動益若王弼注云橐籥守中則無窮盡棄巳任物物莫不理出橐
籥有意於聲則不足以供吹者之求彼說二事今唯取籥以是出聲物故橐是囊橐鞴袋之類非出聲物此等
管籥簫笛之類與經所喻之義相順也)云俱錯者以簧字為鍠字以黃
音為橫音。

▲疏後正下二正釋喻三雖異者鍠鐄簧
也皆通者三物及身心皆不能拘於所出(聲與靈明)又不
離巳中巳又不能及之故法喻皆相當矣。

▲疏慤云
下三引他釋鈞者三十斤也鏞者大鐘也星樓者鄰
星月之高樓寰區者寰宇區分之國邑都取聲聞四
遠八方不必徧於寰宇自體者鏞也他者樓也未免
懷疑者標釋唯言擊鏞至却牒反釋之處又加於管
即知又疑鏞不是鍠故又羅之以管又縱不知譯經
差互據現經文所釋亦虧謂經既云如器中鍠聲出
於外此即器不是鍠是器中之鍠鍠不是聲是鍠能
出聲豈不居然三重各別今釋云萬鈞之鏞此是器
也便云聲振寰區豈不漏他鍠字欠一重邪不能決
通等者又不的斷譯經訓釋參差又不的云鍠訓何
物為當是鏞為當是管又不言俱是二物又不言俱
是二物之聲為當偏是鏞聲豈非媕(音菴)婀(音阿)邈略言
之乎媕婀者莽鹵含其大意之謂也切韻釋云不決
也既無決斷之文若有人據上來節目一一徵之何
辭以對若遇講彼疏者慈心為具分析然慤疏主稟
性後快亦薄有僧家辭理直筆科判經文實亦可賞
至於經論深義殊不屆懷故所隨文銷釋處處脫略
門門疎闕亦不尋究經文前之與後始終連帶之意
就中釋此一科猶校分明開示餘更闕略但各三句
兩句都邈而巳余前後所引彼文但揀理纔通者即
引之務在證同共為理性宗之黨援兼不欲遺人之
片善然未曾添得一義此意神理可知焉意亦同前
者由前具指譯經錯誤自取意用之然後觀慤和尚
此文却成相順也仍法合等者因疏中為他配合法
喻故得如此若據彼鈔釋及講傳者亦無此言。

▲疏
如器下三釋合。

經功成中疏不取幻化等者幻化雖空不壞虗相但
不取著本自無生起之自體故云即寂然但不作意
執取亦不妨任運目覩歷然故但云寂不云滅靜者
本不是相由心取之為所緣境便有靜相當情但虗
心忘照不取為所緣此相即滅不同幻相任運歷然
滅者但滅此所緣之相非有靜可滅靜是心息之義
非所緣境故又但是下剋體釋之然真心之上有塵
沙道理然皆是隨緣相用唯寂滅是剋體真實道理
故云實理上說幻靜二法寂滅是遮詮中道今說一
心寂滅是表詮中道謂此真心當體元來寂滅非約
動轉無體名寂生巳却無名滅故前云圓覺普照寂
滅無二亦同楞伽一心也故云內發者結歸經意皆
無心於彼彼自寂滅不同上故寂之滅之故云內發
內發之言功成自然之義。

經自他等者疏有兩重配自他一以餘人為他以巳
之情識為自二以情識為他(假藉外緣方起故)覺悟為自(但是
本覺發顯故)唯獨自等者是法華文彼說意根清淨此說
觀智成就亦分位相當疏但想所持者如夢中身心
根識但是夢想所持都無自體連續法合可解疏中
意在目都易見之像故舉空雲之喻若論事理親切
本末相當不及夢喻。

經結名中疏二一此云下釋此所結二一正翻釋靜
慮者如前四禪中釋也非無記者意顯不是一向趣
寂沉空無所鑒辨故云無記不同三性之中無記也
定慧平等者大小乘經論皆說欲界慧多四空定多
唯有四禪定慧平等禪必兼定定不兼禪故定有八
禪則唯四疏問既下二問答會通直造心源者非定
非慧也由雙非故相即也義甚明者不取幻靜是絕
待超礙無礙是絕待煩惱涅槃不相留礙是絕待指
修行者直令如此用心也忘情者都不作意言定言
慧即是雙非亦不言真假起止即是絕待約義結者
是佛印此悟淨圓覺忘情之人云如是方名定慧平
等故云禪那非此人自云我定慧等亦如金剛云即
非三十二相是名三十二相非具足色身是名具足
色身皆即非是心智契合是名即是義結也乍看似
即非與是名相違達之乃全相合此中亦如此也。

疏三觀下二總判三門二一配前經言標悟者若諸
菩薩悟淨圓覺心也文殊中者彼說四大緣慮如空
華二月無明如夢中人非實有體生死輪迴身心等
相非作故無本性無故能知覺此者亦空華相乃至
常不動故如來藏中無起滅知見故即知今還見有
種種者但是動念之過故修靜觀止緣澄念今證彼
也修普賢等者彼說以幻修幻幻盡覺滿眾生幻心
還依幻滅普眼前半分折四大根識塵境乃至幻身
滅故幻心幻塵幻滅亦滅垢盡明現故修幻觀以除
幻者普眼後半等者彼說摩尼珠喻現色無色垢盡
對除即無對垢及說名者滅影像故無方清淨無邊
虗空覺所顯發身心根塵四大三界本淨不動乃至
一切覺故本成佛故剛藏中種種差別皆不預圓覺
乃至生死涅槃起滅覺照離於華翳皆明諸法斷滅
靈覺迥超對待故當絕待靈心各依此配一一相當
故知此行修彼解也但以頓悟漸修故前通此別上
根者直稱所悟故不分別中下力難赴心故佛各隨
機便開成三也至下除我等四相及憎愛等方得入
覺即修前中彌勒斷輪迴根本也依師除病不作如
是修習等念方得從凡至聖一一隨順覺性也由離
四病方得不起妄念不滅妄心不了妄境不辨真實
等故知普覺中則是修清淨慧中解矣。

▲疏然此下
二會異說二一會涅槃三相言三相者彼經云(即彼第三
十及三十一中文也)無十相故(色聲香味觸生住壞男女)名大涅槃若有比
丘數數修習定慧捨相(即三相也)則斷十相定名三昧若
取色相不能觀色常無常相是名三昧若能觀色常
無常相是名慧相三昧慧等(駕駟遲疾)觀一切法是名捨
相(二乘定多菩薩慧多世尊等故明見佛性見佛性者名為捨相)奢摩他者名為能
滅(云云如上所引)故名定相毗鉢舍那名為正見(徧見次第見別相見)
是名為慧夏畢叉者名曰平等(不諍不觀不行)是名為捨若
菩薩善知定時(生大憍慢非修慧時)慧時(精勤未益故悔心非修定時也)捨時
(定慧不等不宜修捨等則修之)及知非時(各如上注)是名行菩提道大同
者此初名止取靜澄神定相增勝(彼云但不取色相此云取靜為行皆
定境也又彼次後文云修習定者能見五陰生滅之相此云由澄諸念覺識煩動)次了根塵
起幻除幻慧相增勝後絕待雙融即全同彼云平等
名捨相也(等即雙融捨即絕待)小異者彼則初定次慧後等此
則三門皆含定慧然彼雖殊初定次慧亦從增勝說
豈實教中有偏定偏慧邪。

△疏與天下二會天台三
觀此依瓔珞經所立文云從假入空名二諦觀從空
出假名平等觀是二觀為方便道因是二空觀得入
中道第一義觀三觀現前即入初地天台撮略云一
者從假入空觀二者從空出假觀三中道正觀此三
行相懸談巳釋約心成行者緣前六章經文巳備顯
覺性推破妄執究諸法性相辨心境染淨乃至從凡
入聖障治通塞斷惑深淺證智勝劣等訖此但一向
令忘情絕慮泯相冥真所以不立所觀境也約義生
解者彼但以止觀為宗初勸欣求佛果厭離生死便
讚止觀是出離門是入道門顯觀行相即是此三觀
也推尋諸法真妄性相以顯空假等義以開斷證門
戶故須立所觀三諦境智相對義相方明。

經校量中疏五戒十戒者在家五戒一不得殺二不
得盜三不邪淫四不妄語五不飲酒食肉八戒加不
得香油塗身故往觀看上高廣大牀十戒沙彌戒加
不得捉生金銀財物不得過中食也六通者如序分
中說八解者八解脫也取文相對便宣故略一字謂
一內有色觀外諸色不淨解脫二內無色觀外諸色
不淨解脫三內無色觀外諸色以為淨解脫身作證
具足住四空無邊處解脫五識無邊處六無所有處
七非想非非想處解脫八淨解脫身作證具足住也
十纏者俱舍云纏八無慙愧嫉慳并悔眠掉舉與惛
沈或十加忿覆聞慧等者緣三界從凡入聖必須具
之故此配也。

圓覺經略疏之鈔卷第十

圓覺經略疏之鈔卷第十一
圭峯蘭若沙門宗密於大鈔略出

經問所修中疏為復一人等者據下疏文此等皆有
謂初三輪則三人各一最後一輪即一人具三中間
交絡者或前後(文云先修中修後修等)或同時(經云齊修等)亦有依
次(先修奢摩他中修三摩鉢提後修禪那即是也)或超次(先修奢摩他次修禪那等)。

經長行中疏二一正說下科分二隨釋。

經標數中疏義同前段者三觀文初也欲分觀為輪
故却牒起也輪者二義一摧輾義二動轉義更有圓
滿義無始終義等廣在大疏。

經觀網交羅疏二一二觀下分科敘古慤疏等者然
此觀名亦未能顯發經意亦未能引人心入於觀行
但緣文辭美暢多有愛者故存之矣今全用者依之
管經兼能釋觀名以將配合經意二正釋經文。

經科澄渾者約喻說也謂水有塵泥須澄令清心有
煩惱攀緣垢濁亦爾息用者非唯不緣諸境亦不起用
觀察幻與不幻等也故慤疏云且水性清潤溉灌呈
功投于外塵汩(音骨)然將濁棄之則亡其所用留之則
濟飲不堪在器安澄隨流分異去泥純水則永斷無
明明相精純斯何不證疏法空座者經云諸法空為
座座是安居之處菩薩常居諸法空境入寂滅者無
住究竟涅槃也據寂滅理合是中觀由此菩薩利根
心靜功成於法空處便證中道不待空病亦空方至
中道以此菩薩入空本無住空之病故據後文例斷
煩惱入寂皆是絕待觀中行相故須作此釋也。

△經
庖丁恣刃觀云以佛力等者前開幻眾及內發大悲
此以佛力即當大智變世界者如前變化諸幻也種
種作用含於逆順自他之利備行等句則唯順行於
陀羅尼下總明動而常寂寂念靜慧即定慧也。

經呈音出礙觀疏二一三呈下解科名取前鍠聲出
外作此觀名謂音是鍠等之聲呈是遠聞礙是鐘體
及樓出是不能拘局疏器質等者器是鐘等質是質
礙融是通流扣是杵擊若據彼疏即云隨揵應響今
云扣者意在順本喻意。

▲疏以諸下二釋經義無邊
等者有二意一此幻境是世俗人間古今差別利害
之事及三世因緣染淨差別等事廣多無邊不可推
窮今悉會盡營之無有了期受之無有足曰故不如
絕念滅迹一切都休二幻體是空都無邊底而可窮
究故達者絕心不預名為滅也作用等者如前章起
幻變化而開幻眾及此前科種種作用等今皆不取
也不可得者是前空義無所觀者證絕觀義絕觀義
者不取前靜境幻境也。

經交絡三觀疏五一後交下配結輪數。

▲疏然每下
二顯示交絡兩段二二共合者如以靜觀為首即第
一初靜後幻第二初靜後寂(各兼其一)三行次第者一初
靜次幻後寂二初靜次寂後幻(次兼餘二)先一後齊者初
靜後齊幻寂(齊兼餘二)先齊後一者一初齊靜幻後單寂
二初齊靜寂後單幻今以靜觀為首既如此餘二為
首一一例之。

▲疏今每下三用科義式二一正明長
科七者若據上所科判即合且每觀分為四段然後
於一二四中每段復各分二今恐節級碎分展轉惑
於觀照之意故但長科七也一一須牒者緣觀名各
有四字若二觀為一輪即有八字三觀為一輪即有
十二字二十一輪相計虗書二百餘字又文句重疊
紛起難尋次緒故須略之後寂者經中一一云寂滅
也。

△疏寂與下二辨異寂是中道故影法師中論序
云寂此諸邊名之為中故與靜異前威德章此觀巳
廣分析。

▲疏文中下四總別科分。

▲五隨文銷釋。

經初七輪一中疏二一一運下解科名修定者即取
至靜也緣對經云以靜慧心故直言定律宗以戒為
船筏禪門以定為舟航矣言運舟者運通二意一自
運故云出塵二運他即是兼濟若無二意何名為兼
如舩師渡人豈自住此岸邪若住者但名借舩不名
度人也細詳舟體正是靜觀餘文易見。

▲疏標靜下
二節經義。

經二中疏二一二湛下解科名湛海澄空者如海波
浪不生湛然不動(靜觀成也)空無雲霧廓爾清虗海無邊
涯連天一色空徹海底海含空相故云澄也(修寂觀也)故
云波瀾不動等大波曰瀾反生死流如波不起故水
即清明如靜觀功成靈心寂照即是性也故云顯性。

▲疏寂也下二節經義躡靜修寂者如水因不動即
清明清明即可澄空也餘文可了。

經三中疏二一三首下解科名首羅者大自在天三
目如涅槃經說以喻涅槃三德今三觀理亦昭然。

▲
疏靜也下二節經義。

經四中疏二一四三下解科名三點者亦是涅槃三
德之喻慤意等者觀名齊修經云先後故為彼出其
意耳若約伊字三點∴如此經云不縱不橫今此三
觀有先中後即是其縱且約大綱細詳不切若無損
益不能改也。

▲疏靜下二節經義。

經五中疏二一五品下解科名。

▲疏靜下二節經義。

經六中疏二一六獨下解科名此一兼前品字皆全
似也。

▲疏齊標下二節經義。

經七中疏二一七果下解科名靜定之樹等者離念
靜心為道之本如樹寂滅是極證之法故如果雖頓
契證寂滅隨俗漸修自利利他然亦不失寂念故如
果落還依樹開華也此亦且取大意不得始終的切。

▲疏齊滅下二節經義。

疏次七輪一中疏二一今初下解科名武王等者尚
書說武王以順天應人故救天下生靈塗炭不得巳
而伐紂既克遂歸馬於華山之陽放牛於桃林之野
鑄干戈為農器表示天下不復再用偃武修文以理
天下以養兆人故喻此先動用後息靜。

▲疏標幻下
二節經義。

經二中疏二一二功下解科名功成者此門與前雖
法體無別先動後靜之喻亦無別意盡此幻觀為首
巳來喻皆同一類例亦是不得委細也。

▲疏幻下二
節經義。

經三中疏二一三幻下解科名。

▲疏幻下二節經義。

經四中疏二一四神下解科名。

▲疏幻下二節經義。

經五中疏二一五龍下解科名龍樹者初在外道中
善於幻術後入佛法乃至證於初地具彰諸論記傳。

▲疏幻下二節經義。

經六中疏二一六商下解科名商那者具如懸談鈔
引付法藏經備說。

▲疏齊靜下二節經義。

經七中疏二一七大下解科名大通如來者法華經
說此佛受諸梵天王及十六王子請即轉十二因緣
法輪千萬恒河沙那由他眾生皆得解脫王子等出
家諸根通利大眾請佛說法華經眾皆信解佛說此
經於八千劫未曾休廢說此經巳即入靜室住於禪
定八萬四千劫故云爾也。

▲疏齊寂下二節經義。

經後七輪一中疏二一此初下解科名寶明者寶有
光明數數舒光而却入海餘文自顯。

▲疏寂下二節
經義。

經二中疏二一二虗下解科名。

▲疏寂下二節經義。

經三中疏二一三舜下解科名舜若空神者舜若此
云空也以虗空皆有主空之神如華嚴說每因日光
即略現於身即依空現有之義可詳同於疏。

▲疏寂
下二節經義。

經四中疏二一四飲下解科名飲光者迦葉身光吞
飲日月之光歸定住雞足山也。

▲疏寂下二節經義。

經五中疏二一五多下解科名多寶塔者說處甚多。

▲疏寂下二節經義。

經六中疏二一六下下解科名法華菩薩六萬等者。

經說他方諸來菩薩八萬恒河沙數白佛願於佛滅
後於此世界弘是經典佛止云不須汝等護持是經
我娑婆界自有六萬恒河沙菩薩一一有六萬恒河
沙眷屬於我滅後廣說此經說是語時三千世界地
皆震裂此菩薩等於中同時涌出身皆金色先在此
世界下虗空中住故喻先空後假餘文可見。

▲疏齊
靜下二節經義。

經七中疏二一七帝下解科名。

▲疏齊幻下二節經
義。

經圓修三觀疏二一後有下釋科名。

▲疏稱圓下二
解經義。

經偈諷疏無能所修等者緣此偈與長行文異意同
恐不解配合故此釋之長行云圓覺清淨本無修習
及修習者即是無能所也三觀之初文云於諸修行
實無有二悉不言禪定今偈中孤然云依禪定生即
知心冥無修之理即是禪定此乃長行標文偈中顯
意亦可長行舉法偈中釋義妙在此也疏加之繩索
等者即淨名經中優婆離與二比丘依法懺罪維摩
詰訶云無重增此二比丘罪當直除滅勿擾其心所
以者何彼罪性不在內不在外不在中間如佛所說
心垢故眾生垢心淨故眾生淨心亦不在內不在外
不在中間如其心然罪垢亦然諸法亦然不出於如
等今云加繩索者即重增之意傷乎無瘡者即是前
富樓那在一樹下為諸新學比丘說法維摩詰又訶
云唯富樓那先當入定觀此人心然後說法無以穢
食置於寶器當知是比丘心之所念無以琉璃同彼
水精汝不能知眾生根源無得發起以小乘法彼自
無瘡勿傷之也欲行大道莫示小徑乃至我觀小乘
智慧微淺猶如盲人不能分別一切眾生根之利鈍
等釋曰維摩意以為新學說小乘法是傷乎無瘡意
顯以大乘法說今此疏意明圓頓悟解之人稱真覺
性不假道場探結等若令探結即是傷乎無瘡耳。

經兩重除障疏二一次後下標意故同大科者大科
云次四問答別明觀行今乃於中有二問答是除我
離病似非觀行恐有不細詳者生疑故此云是觀行
中障也約修證帶我不同全執我相者故障別門觀
行如前通明觀行中亦有彌勒一章斷除貪愛貪愛
是六道根本亦障通門觀故。

▲二釋文經除我入覺
疏二一初中下總明科意二別釋經文。

經慶前中疏如琉璃等者內外明淨透徹故瓶喻一
念多芥子喻多劫萬行。

經正問中疏何法染汙者初悟同佛妄起還凡故志
公偈云佛從魔境出(煩惱中悟解菩提如淤泥中蓮華)魔從佛境生
(悟解同佛遇違順境只於悟中還起妄念)二頭不相辨渾雜國王城(喻覺)。

經長行中疏二一正說下科分。

▲二隨釋經過患本
起中疏兩論所說者天親論云見五陰一一陰是我
相見我命斷滅復生六道為人相見我身相續不斷
為眾生相(即盛衰苦樂眾多變異也)計我一報命根不斷而住為
壽者相無著論云取自體相續為我想我所度為眾
生想餘二意同但無著云想天親云相今參而用之
我全用無著壽全用天親餘二展演其文令人易解
肇注淨名云縱任自由謂之我常存不變謂之壽貴
於萬物而始終不改謂之人眾生大同此皆情識所
計故云迷識境也經說者約證悟覺性而帶能所從
麤至細展轉遣之四相遣盡方始無遣故云迷智境
也疏妄我本空等者淨名云法無有我離我垢故法
無有人前後際斷故法無眾生離眾生垢故法無壽
命離生死故慤云心自取心自成心病演若愛影背
本瞋頭從此妄滋莫能蠲拂。

經過患滋多疏二一二明下科判二一總科疏今初
下二別判二隨釋。

經展轉中疏二一謂由下銷經可知。

▲疏然上下二
配四諦云二乘者雖通大乘大乘以為虗妄本空之
義但宗無生等也故般若心經云無苦集滅道生滅
者準天台教權實通論總有四重四諦(實審)一生滅(逼迫
名苦即有漏色心增長名集即業煩惱寂靜為滅謂即涅槃出離名道謂止觀等也)二無生三
無量四無作如次是彼四教所詮法矣今此文中約
其過患故當生滅後三重四諦廣如大疏大鈔所明
此但略引之意用前生滅以銷疏文不能繁敘初六
句等者依數句次第配經文相甚明各須一一配釋
以示聽徒。

經直釋中疏最初根本者論中根本不覺也本源者
性淨真心也依本覺而有不覺等疏由將無始等者
勝鬘說五住地也。

經轉釋中疏二一二轉下明科意。

▲疏未曾下二釋
經文二一釋法經云身心無明者論云以依不覺故
心動動則有苦(苦是生死之身)果(苦也)不離因(無明)又都結三細
六麤云一切染法皆是不覺相故。

▲疏由愛下二釋
喻三一隨相說不斷如人萬萬資財一一慳惜若遇
喪命因緣情願總棄以求活命。

△疏又有下二稱性
說親斷由前但云不能自斷仍有可斷之我故云隨
相今明執時尚不覺有所執之我是其過患憑何說
斷縱欲斷之亦是妄想想盡之時但是真我真我無
患憑何欲斷今但以覺無名斷故云親斷也。

▲疏如
夢下三轉以喻釋夢喻二說終不肯斷巳上喻隨相
必須巳下喻稱性覺來者覺字去聲呼之。

經結成中疏種子現行者義如前說引寶積者舉愛
例憎墮惡趣者非唯不成佛果仍更墮於惡趣此有
二意一如第三生之說二既是存愛迷心愛為六道
之本善惡反覆苦樂循環盡於未來卒未脫免三塗
等苦如云忍不落惡趣亦由忍可無我之理及愛為
苦本之義隨順修之故必不落。

經別釋四相疏二一二別下敘意科分殊常者如前
說迷識境之四相也初果除者小乘見道位證我空
真如也羅漢未曉者此四相障於圓覺羅漢若曉即
應悟淨圓覺故天台說三界之外有塵沙無明此執
即是其數也合云阿羅漢今文中且貪字數相對簡
略而言矣約事驗我者事即我所我所者我所有一
切事境通於有情事皆可見可知我則不能反見故
約事境反驗於我乃覺他皆非我便知我非他也。

▲
二隨釋經約事驗我疏二一初謂下敘科意二正釋。

經徵起中疏覺有心者知一切事境非我也即此名
我。

經喻釋中疏燕居者燕字(音宴)依論語中燕居之字。

經結指中疏覺體者空寂是體是涅槃知是用是覺
即體之用涅槃即覺即用之體覺即涅槃既體用相
即故非別有可證之體也即當前五門證道中第三
能所俱泯矣即是我相者即妄見有涅槃所證所證
者即我也我是自體義故且實證真體既是法身真
我今謬證妄體即是無明妄我也類例甚明。

經悟我成人疏二一二悟下敘科意。

▲二正釋經麤
相中疏者字正名人者諸家疏論每出人字之體或
能證人或能執人乃至說人聽人若真若妄皆云者
也如梵語佛陀此云覺者即指於人若言菩提此但
言覺即指於法類例如此博學者自當知矣。

經細相中疏無非不盡者無有過非而泯之不盡謂
一切過非皆巳盡也。

經了跡跡生疏二一三了下敘科意了跡跡生者既
展轉相生跡跡不盡即是眾多生起不斷絕義亦是
眾生義也緣次下疏文自釋云眾生者不定執一之
謂也故此云又亦等也。

▲一正釋經徵起中疏展轉
無窮皆成能所者問前人相中巳云不取能所如何
至此却云展轉皆成能所邪答皆成能所者是此人
所了之過非非此人認之為是前人相中覺我相是
能所之過者但覺一重能所不知此智又復名能今
此轉深故覺展轉無窮皆是能所豈不甚超於前故
經云悟所不及(及即成所故)科云了跡跡生釋云了此無
定故離前非又云不定執一皆甚明矣。

經舉喻中疏於自於彼等者結成所釋經中標云非
我非彼之句謂俱非此二也緣此中經文稍隱亦須
在意分析。

經潛續如命疏二一四潛下敘科意二正釋。

經徵起中疏即心之照者心是自巳本心前三門中
由別有能證能悟能了等相故不言心今諸跡巳盡
故言心也如論中異相住相之文但云覺於念異念
無異相覺於念住念無住相至最初生相巳盡細念
亦無直言覺心初起心無初相意全同此此中甚妙
宜細審之清淨者亦由離前證悟了等三相直是心
自照故自覺者自心能覺非謂覺自然經云照今乃
云覺者且順常塗疏論多云自覺覺他也疏證悟等
者等於了字謂我相名證人相名悟眾生云了此中
總盡故徹真源更無別能證等也疏擬將此智者此
照智也又業是業用一切作用之智名為業智但覺
潛續之心同於幻化一念不生即是論中世間自然
業智及不思議相等疏雖能除妄者前三也不自除
者以此為是故成潛認而不斷絕如命根矣此一門
除久修觀行用心細者方知雖此再三顯示亦無由
了之。

經正釋中疏前三相者覺是心心所之總名若別說
三名即一證二悟三了若統言之即但云覺也疏心
未忘故者正釋心照名塵垢之義即知若心忘此彼
(彼三此照)即心照便是自然業智。

經喻反釋中疏我智俱盡者我等四相及智慧俱盡
也我智者是我及智非謂是我之智照體獨立者是
生公語清涼大師心要亦云一念不生前後際斷照
體獨立物我皆如將此四句對詳前文始終相當故
略取一句若據文字初後敵對即合云水凍成冰冰
銷水在心迷成我我盡心存今緣心水二字皆是通
名濕況照體獨立也問彼云照體是離念無相之妙
慧經云心照是壽命相之細病如何用彼以當此邪
答但動於濕即名波浪波浪盡而濕性元真但起於
照即名壽者壽者盡而照體本妙起於照者見一切
覺也況所引之文但證本末法喻非直以之釋經經
中本無水濕之言亦無真心之語喻中但云冰湯法
中但云照一切覺冰湯必依水水之濕性必無變滅
即知照覺必依真心心之照體亦無變滅。

經總標中疏多劫六度者懸談具引可檢示之。

經展轉廣釋疏二一後展下總別科分二隨釋。

經喻中疏知賊者涅槃云如人覺知是賊賊無能為
藏識者含藏一切染淨種子即阿賴耶識也自體即
如來藏如來藏則唯含無量無邊恒河沙勝妙功德
皆如前辨然此二名義別者權實之教不同故密嚴
經云如來清淨藏世間阿賴耶如金與指環展轉無
差別又說惡慧不能知藏即賴耶識貧窮等者法華
云貧窮無福慧入生死險道今取意勢用之。

經妨道徵中疏縱使認我者意云涅槃是萬行之真
性即我體性亦是涅槃縱認我證亦何所乖亦何妨
道。

經非脫釋中疏還是本愛者所愛之境即別謂五欲
及涅槃能愛之心不異謂即昔時愛五欲之心如今
復將愛涅槃故僧亦例知本習者無始劫來熏習成
熟故疏愛是生死根者彌勒章巳說苗者造業受報
也。

△經非脫徵云法不解脫者由前徵釋我不解脫
云由謬證涅槃故故今又徵云何知所證涅槃之法
是謬是愛是生死根而云不解脫邪。

經驗我釋疏二一六讚下敘意謂實證者疏中順明
也今則逆推以明非實謂既驗出瞋喜即知有我有
我即知未證未證言證即知非實驗處在文二正釋
經驗知中疏我執猶堅者唯識說此第八識云執受
根身為自內我徵細不可知外執器界亦不可知潛
藏者與雜染法互為能所藏也相續者標釋經中曾
不斷也慧軍數舉者止觀為將助道萬行為兵即前
曾聞普眼及三觀利根者巳入鈍根者亦有聞思二
慧被四相障之修慧未發故此段經上文云雖經多
劫勤苦修道等魔眾頻摧者伏得麤淺惑止得諸惡
業故有聞思之慧阿賴耶者此云執藏皆巳如前本
章中釋訖城者根身種子器界為境也即是相分
主宰者我相也即是見分難攻者行相微細不可知
故三乘聖者至無學位斷此識中煩惱麤重究竟盡
時不復執藏賴耶為我方能永失阿賴耶名非捨識
體如國強臣不賓皇化即呼為賊後天兵頻討多時
方降皇帝許雪存其性命還委州郡之權即呼為卿
為臣圓覺帝王亦復如是配合可知(此上皆是釋文中堅固執持潛
伏藏識)末那常侍者亦可云內侍一向內緣恒執第八
見分為我依彼生起常緣於彼故言常侍常具我癡
愛見慢等四種功用故云防護防護我也牢強者滅
盡定(有學位中亦得)及出世道(初果)雖暫伏滅而未永斷直至
三乘無學果位方永斷滅故故成唯識說此染汙意
相應煩惱是俱生故非見所斷意識者第六也能執
一切法能造三界業故云謀臣徧緣內外及三世三
性五十一心所故云經營又徧五識之中五識率爾
纔起此意即同緣故云傍監五將兼於自位故云六
門賊主者六賊之主也我是主故由有六根門戶故
能通而遊戲也(此釋遊戲諸根)偷號者即次前但言為法瞋
彼度此不知此心元是我相即知被他偷於為法之
號如貪號慈悲瞋號降魔謂貪愛城郭統眾王(去聲)化
貴賤道俗歸臻恭敬供養自謂為慈悲愍念眾生說
法度脫不知都是貪愛潛流改變名號相貌或內心
瞋彼因心凶惡之言種種訶叱或打棒或驅出自謂
為法降魔懲惡勸善不知又是瞋恚嫉恨憎嫌等念
潛改首換面也故志公云二頭不相辨混雜國王城
如此種種變號故令我說法化主不覺是賊認為功
能渾未解脫越於苦海而乃安然不驚不懼仍以自
縛欲解他縛故云惑我法王也侵疆者若論法身疆
界徧法界盡十方乃至情界器界皆同真淨之境盡
是無漏之界染淨元無二體今但以迷色等六境為
心外定有六塵即無明我主之界悟六塵等色即是
空色不異空但自心變起盡是全空之色餘聲香等
亦復如是便是色等三昧名六妙境即般若法身之
界今我巳悟此境屬我不覺妄起潛執為有潛生愛
著還成塵界故云往往侵也由此觀之難明住之難
定故云擾我觀境也觀即觀智(解也慧也)觀行(行也定也)境即
不出六境及真如境隨所觀時即為其境外怯者以
有悟心常欲覺察故妄念似劣不敢故意生情貪瞋
造業專伺候觀照明顯如晝日時即潛伏故令推察
身心道理者但見自巳是悟解分明人不愛名利人
為法為師人都無過失人故云晝伏及乎親對違順
之境乖於情念極不稱意之時迷習覆翳對面不覺
之時惛黑如暗夜恣行計校種種生情或擬退屈或
擬違背人法或擬別為調致或思量道理擬雪身歸
過於前人種種生起不可覺非故云夜行而內挾者
挾字之意如史記中說曹操未登九五時號曹公挾
天子以令諸侯今借此一字為語勢無明等者謂六
識之境如上或覺或妄或伏或行若藏識中三細及
五末那俱生我相等種即與無始住地根本常不捨
離縱使行人覺察觀照之時此亦潛續故云晝夜不
斷此正釋經曾不間斷之句也故唯識云此識無始
時來一類相續常無間斷是界趣生施設本故性堅
執持令不失故乃至與內習氣外觸等法恒相隨轉
然此中所用具足八識之義具如本章故此不釋。

經覆推疏二一一覆下敘意疏恐聞下二釋經故推
徵云者然經文於毀者反明於說者順明若疏則皆
反順具明若經文亦各反順具明者應云若知我空
無毀我者有毀我者我未空故若知我空無我說法
有我說法我未斷故餘文可解。

經決斷中疏各唯增益者水土資於甘草甘味增益
資於黃蘖苦味增長故知由種不由水土以喻萬行
資於我相即是魔業資於覺知即是佛因故知由心
不由萬行此意極要可明示之。

經抑聖中疏了義等者次自釋云心境本空等即釋
題中廣引經文配了義之句全同此意言心境空者
如心經云無色無受想行識無眼界乃至無意識界
或云能見及所見見者悉除遣或云心滅則種種法
滅等惑業者惑即煩惱謂貪瞋癡等業即善惡不動
等本淨者皆空之義凡聖不異者凡夫彌勒皆同一
如諸佛眾生同一法界故不異也因果皆圓者因該
果海果徹因源故皆圓也就佛見之者上皆釋經中
如來解也且眾生迷倒下正顯行人以如來解及所
行處為自修行之意種習者種子習氣也根深者明
此倒情種子眠伏藏識之中雖復覺悟亦難了知故
云深也縱解法門現用隨念者明行與解違不稱所
悟之處無礙言教者雖說無作無受而且善惡因果
不亡或說無證無修不礙斷惑求證或說因該果海
不妨歷位而修或說佛不度生而又應機說法如此
之意徧諸大乘故言無礙也亦只如然者將佛所證
同自心量也不覺念者如眼不自見指不自觸也不
知冥通等者揀於真證不同未證之心隨相信者未
能稱實信故大品云不信一切法是信般若等平等
之談者即前心境本空等意不能斷惑等者由迷此
平等之談便不伏進求今時參學之流多迷此意如
聞說眾生本來涅槃無漏智性本自具足不得此意
便云性本具足無可添補煩惱本空無可除斷由作
此見便信任身心不覺施為元是隨情逐念兼云稱
性脫體全真認妄為真惑之甚矣此義廣如懸談初
教起因緣決擇悟理應修門中巳具分析數他寶者
具云如貧數他寶自無半錢分於法不修行多聞亦
如是。

經騁巳齊聖疏二一二騁下顯科意抑高者謂言佛
解處行處只似伊心行境界故云就下騁巳者馳騁
自巳謂言巳證菩提巳得涅槃成佛巳訖。

▲二正釋。

經認聖智中疏理者涅槃也智者證也證理故直云
智身身者體也即智自體便名為證如諸識中自證
分也根本戒者比丘四重尼有八重大妄語者僧尼
皆同謂自言我得過人法乃至而言我知我見虗誑
妄語除增上慢此是彼之所除故云非此文意彼犯
重此無犯此累悟解彼無所累。

經驗凡情中疏或即證悟者縱得他巳無二隨喜他
勝他善尚自不定或是證悟之力或亦不關證悟如
北鬱丹越心行無我豈是證邪上界豈有現行嫉妬
等邪故知自驗心迹順於道行仍未的定若驗心迹
有嫉妬瞋恨等事即定知非道除大菩薩逆行之迹
然約心之本迹以對順道乖道有四句一唯順菩薩
隨喜他善及行施等二唯乖凡愚嫉妬及行殺等三
亦順亦乖菩薩殺等心順迹乖凡愚施等心乖迹順
四不乖不順謂佛(染淨無礙都無心故)及羅漢(闕大悲智願故不順惑業苦盡
故不乖也)若但約心順為定不定四句者一定順道二定
乖道如前中初二句三乖順俱定謂菩薩自知四乖
順俱不定謂初心行施等自不能辨及觀他施等亦
然經結成障覺云是故不能入清淨覺者從前數節
一一結云不入覺者大而言之皆為我愛斯為根本
然若具明入覺須得其門華嚴玄義章十五門(亦藏和尚
所述)第十明入道方便門有三一揀心二揀境三造修
勝行別卷具引。

經趣果中疏唯宗名數者且據法相宗中人也以經
云唯益多聞意順此故若破相宗中之人即唯宗道
理雖亦不尚名數皆不務自照巳心此類之人名為
慧學非多聞之相故略不言之解義我見唯長者縱
使實得廣解名數問即皆知或善於立破破諸言論
亦轉增我相欺慢餘人故有云經論眾生出世因解
來翻更長貪瞋若約任運我慢貢高即破相法相兩
宗人同若據分別心中定認凡夫未除我執者即偏
是法相宗人我見增長破相宗人無故意定斷以不
立法故問解法輕人許云我相增長其所執之見巳
定何言增長答亦有增義謂不習教人但任運執若
聞解者言有言無或言同佛異佛皆不定信不信若
習法相之人定不信凡夫無我故知執見轉堅故云
增也不能了自心者次云云何知正道彼由顛倒慧
增長一切惡一切惡者我見亦在其中既增惡由不
了心即正同增我由不求悟即知求悟是令了心故
引為證又既由不了心成顛倒即知定須先了心也
據此所證文義四句總要緣前巳頻引聞者必熟故
標初後二句等取中間兩句也又智論者彼有三偈
故此云等餘者今取意說謂有慧無聞如闇中有目
亦不知實相(此如南宗禪學實了心者未達諸法性相又不學之)無聞無慧如
人中牛灼然不知唯具二種方知實相即前悟淨圓
覺以淨覺等也經科斷惑(〔但〕當下)成因(佛說下)者由前數
段經文說修行中有多過患皆結云不入淨覺故此
勸誡令離過用心方成正因也。

經順釋中疏根本等者百法標云根本唯識頌但云
煩惱總說六種頌曰煩惱謂貪瞋癡慢疑惡見長行
釋云性是根本煩惱攝故得煩惱名謂貪等六事是
隨煩惱之根本故今經云貪瞋愛慢者彼論愛非其
數以無別性貪所攝故此唯三法是彼論也貪者於
有有具染著為性能障無貪生苦為業謂由愛力取
蘊生故瞋者於苦苦具憎恚為性能障無瞋不安惡
行所依為業謂瞋必令身心熱惱起諸惡業不善性
故慢者恃巳於他高舉為性能障不慢生苦為業謂
若有慢於勝德法及有德者心不謙下由此生死輪
轉無窮受諸苦故此慢差別有七九種廣如大疏疏
小隨者隨煩惱二十中有三類初十小隨次二中隨
後八大隨具如大疏八識章中釋也今諂曲等名小
隨者各別起故名小但是貪等分位差別等流性故
名隨諂者為罔冐他故矯設異儀險曲為性能障不
諂教誨為業貪癡一分為體嫉者殉自名利不耐他
榮妬忌為性能障不嫉憂慼為業瞋一分為體然根
本六中今闕癡疑及惡見者癡在偈故三番徵釋巳
決疑故偈云我身即是身見身見斷則餘見自除故
(餘謂邊邪二取此等皆依身見起故)疏重舉等者意云謂上巳明貪瞋
愛慢今又重言恩愛故次釋云生死根等其斷惑行
相具如大疏所明餘文可見。

經偈諷中如次諷前便用長行四門大科以科之經
云悟剎者正顯剎無體約迷悟以分疆也前云侵疆
用此意矣如入唐下喻明故知下法合乃至釋法愛
及我身文皆顯著。

經依師離病疏二一自下下明科意二釋經文經長
行中疏二一正說下開章敘意有少相濫者待至本
文疏自標指若便懸說初學難領。

▲二別釋經文。

經令識中疏三一簡餘下釋標指最初因緣者其次
文云是故於此勿生疲厭善財白言云何學菩薩行
等乃至善哉汝巳發阿耨菩提心復能求菩薩行善
男子若有眾生能發阿耨菩提心者是事為難能發
心巳求菩薩行倍更為難善男子若欲成就一切智
智應決定求真善知識勿生疲懈見善知識勿生厭
足所有教誨皆應隨順於善知識善巧方便勿見過
失(亦同此中意也)疏法句經者文具云爾時寶明菩薩白佛
言世尊云何是善知識佛言善知識者便是疏中所
引直至住於實際皆真如不變義也同此不住相從
畢竟空中下即真如隨緣意也同此現塵勞讚梵行
華手經者彼云云何名為真善知識彼云若有具足
四種法者名善知識云何為四一者善知教化之法
二者善知修道之人三善知教化之過四善知修道
之過是名四法也。

▲疏離凡下二釋示相經中有順
行逆行疏自指配經云不住者若有少法當情皆名
住相乃至菩提涅槃尚不取著何況世間夢幻境界。

疏不應住色等者此密用金剛經經次文云不應住
聲香味觸法生心應無所住而生其心得無住心即
契圓覺經云塵勞者塵是六塵勞謂勞倦由塵成勞
故名塵勞又染心勤苦亦是塵勞即疏中指貪等為
塵勞之意也疏梵行等者即淨名居士現毗耶城俗
姓雷氏於提婆城取妻曰金姬男名善思女名月上
示跡同凡化在家眾故名梵行疏同事攝者四攝之
一也巳如彌勒章說心既相親者如法華中長者後
園種種方便慰喻窮子亦如杜順和尚初食肉復食
臭屍又如志公食魚鱠訖吐之水盆魚皆跳踴示欲
之過等者經云示有妻子常修梵行現有眷屬常樂
遠離乃至入諸淫舍示欲之過入諸酒肆能立其志
等亦同華嚴者即善財所遇婆須蜜女示行貪行善
財遇巳得菩薩離欲際解脫門住第五無盡功德藏
迴向等無厭足王示行瞋行得如幻解脫門勝熱婆
羅門示行癡行得般若波羅蜜解脫門也疏說非梵
行者今時此事甚眾宜審詳之壞見等者忘却此論
題目待撿之。

▲疏結成下三釋結益。

經正舉中疏如雪山捨身者即涅槃經第十一彼云
我於過去身為童子於雪山修行求道時聞羅剎於
大林中宣說半偈我當詣彼作如是言善哉聖者何
處得此半如意珠乃至為我宣說四句云諸行無常
是生滅法生滅滅巳寂滅為樂我以身施羅剎如故
現帝釋形等香城敲骨者即大品般若經彼云時法
勇菩薩於尋香城宣說般若波羅蜜多經有無量百
千億人天大眾所共圍繞爾時常啼菩薩求聞是經
等(云云)儒典尚令等者論語云事父能竭其力事君
能致其身慤疏云然因法出塵法為舟筏由師遇法
師是舩師無師舩且不行無舩渡無憑託舩依師運
敬法須以敬師故觀音慶巳超聞勸凡同仰是以全
身報法賣髓酬恩割肉聞經焚身謝德嗚呼末學盜
法非師情希鳳鶴之姿豈覺鏡梟之醜此乃將興益
滅求悟翻迷破法傷師報如形影。

經遮疑中疏二一指前下正釋在文易見但要善巧
顯示學人。

▲疏然為下二別議師資然準此盡心事
師實亦難得如此弟子及如此求道之人復不易得
如此真正師友以當事之故中論偈云真法(所傳宗)及
說者(真善知識)聽者(弟子及諸志求道人)難得故(通指上三種也)是故說生
死非有邊(以難得三種故生死非有邊畔盡時)無邊(非無邊也非字通二處讀之謂所言
難得非的定求不得得即生死必盡然非長無邊際故云非無邊)此偈因長行有問
此生死法為有邊際為無邊際故偈答之云爾然此
為徒等言借論語文勢彼云如知為君之難為臣不
易故云爾勿因此誡者先勸弟子也世有非法之人
假為菩薩之行誑惑愚夫還說空無相之言不拘齋
戒以麤行為大乘以真修為小教愚人不曉此意却
敬彼人不知弟子有擇師之分故今勸示且須聽受
他說法自覺心中的有覺悟仍須勘以聖教令與所
稟宗中相應經教相合佛言相契若與合者名為正
觀若不合者名為邪觀又須與師同處日久諮參徧
問真俗知他心在佛道大悲利生既識得此師心源
即須忘情絕慮沒命歸依縱見他接物化緣種種方
便如前所說不得生疑又此藥下勸師也佛語種種
各有對治如誡俗徒云剃頭著袈裟持戒及毀戒天
人常供養當令無所乏如是供養彼名為供養我(我即
佛自稱也)又云破戒惡行諸比丘猶勝精進諸外道及乎
誡僧又云破戒之人五千大鬼常遮其前掃其脚迹
破戒人不得於國王地上行不得飲國王水又云寧
以鐵槌碎身如塵熱鐵纏身種種極苦不得破戒身
口等受信心檀越衣服飲食臥具種種物俗人合服
前藥僧即合服此藥不宜互錯必受其殃今勸為師
之人必須量心道力勿等閑認他上人此藥本治弟
子不為師主師主服之即重增病苦以至於死方藥
各有對治不得錯服服之增病等者夫求方藥不離
一藏經律經律中言大底有二一說解則空而無過
行則逆順皆通二說解則因果歷然行則止惡修善
服此藥人若遇後教即云彼誡迷人初心人小乘人
我是悟人久學人無我人作此意度則後藥無施也
若遇前教又增惡習縱任情意自陷陷他故言無藥
可治也以縛等者即淨名云若自有縛能解他縛無
有是處若自無縛能解他縛斯有是處又云自疾不
能救焉能救諸疾人斯之謂矣。

經外易中疏摶食等者譯者朴拙準經意的說財食
也食有四種此當段食食總段別以段揀餘古譯經
論訛云摶食今此三藏承古訛音遂作摶字又不分
總別謂摶即食仍略食字故云摶財也。

經顯益中疏憍慢若起等者夫人心若愛敬於他所
作皆是若輕慢於彼則見彼所作皆非世俗傳云憎
人嫌醜待人嫌久又云愛忘其惡等也又史書中有
寵臣獻奇果於君初功後過之義也然慢念惡念亦
互通先後或因起惡念即慢他或因慢他即惡念起
言惡念者非謂擬損害意中以他菩薩慈悲利物之
行呼為求名求利或疑中私染淨不分等便為惡念
也障覆自心者既疑他意唯見他懇切勸人謂言他
有所求進退皆疑言教何入。

經分別四病令除疏二一二分下會通科意答第二
問者依何等法據此科云分別四病令除即當答除
去何病之問詳其義意乃是答第二問此義如何疏
次自釋云標以妙法等釋意甚明問若爾者何故文
云應離四病答疏自釋云此法離於四病方可依故。

疏中二故字皆是釋此段合當答前依何法問之所
以也除病之問等者意明其答除去何病之問下自
有文彼一段文令怨親平等用心以去無始自他種
子結云即除諸病若將答所依法更不相當文亦不
次又問曰若爾如何判決問答相應之科段答曰問
雖次第列名佛答亦通亦別此有深意可細詳之文
似濫者以此段中分別四病令除似答除去何病之
問不似答依何法之問故云濫也由此相濫故云含
而科之。

▲二正釋經文。

經別釋行相疏二一二別下示文繩墨者契經有五
義此當一也謂楷定正邪意言者意中言也時俗人
語因責人非豈不亦云汝意裏道什麼語又云我意
直道汝如是如是亦即意言分別。

▲二別釋。

經生心造作疏二一釋標名辨相二一辨相下正辨
行相思惟揣度(入聲)等者此諸行相是多種人心意不
定主一人或如此或如彼不可一一著爾許多或字
故但列之由是行多相反如宴坐施為止山遊世等
須善自分析隨執其一者但說同一類行於一類中
不妨亦有作兩般三般者如修造供養是一類或作
僧俗講或經呪或宴坐止山及觀空有等於諸類中
復有別類亦有一人總修者或有相違必不俱者如
講者不妨持念及遊世界勤衣食等持念者不妨止
山相違者止山遊世也勤衣食故飢寒也端坐施為
也施為通修造供養講說等愛身厭身也。

△疏此病
下二明病起因起行起用者文云即起諸幻以除幻
者又云變化世界種種作用又云照諸幻者便於是
中起菩薩行又云復現智力種種變化度諸眾生又
云復起菩薩清淨妙行度諸眾生又云復起作用變
化境界失彼文意者迷彼皆以悟淨覺心於觀行中
作如是等行今乃但見度生等言便務僧講俗講但
聞起行之言便欲修造供養持經呪等但聞起作之
言便欲種種施為遊世界等聞照幻之言便欲深山
宴坐觀空有等聞除幻言便欲厭身故受飢寒等也
但憑此行欲契圓覺故云成病。

▲疏指體下二釋指
體結名積土聚沙者即法華方便品偈會權歸實萬
善悉趣菩提之意也文云聲聞若菩薩聞我所說法
乃至於一偈皆成佛無疑(云云皆取意引)若以小乘化我即
墮慳貪此事為不可我本立誓願欲令一切眾如我
等無異化無量眾生令入於佛道若於曠野中積土
成佛廟乃至童子戲聚沙為佛塔如是諸人等皆巳
成佛道或有人禮拜或復但合掌乃至舉一手或復
小低頭乃至供養像一稱南無佛皆巳成佛道歇即
菩提者是佛頂文具云狂性自歇歇即菩提勝淨明
心不從人得其本末緣起前巳引說。

經任意浮沈疏二一釋標名辨相二一意云下正辨
行相無起滅念者以不厭故無滅生死之念以不欣
故無起涅槃之念疏差別性者明非實性熱濕等者
舉喻以明類例也意如莊子逍遙篇齊物篇等各隨
他性各得其志何用改張傷他自然愛僧者僧愛俗
者俗樂動者動樂止者止齋與不齋乃至禪律講說
一切如此作亦得不作亦得等。

△疏此病下二明病
起因言無修習等者次疏可引便云爾時便有二十
五輪三觀之初又云如城四門隨方來者非止一路
又云於諸修行實無有二失彼文意者迷彼無修之
言是乎以淨覺心之意意令悟此天真本具無修之
淨覺以對自巳心行不稱覺者對治令稱又常見覺
體無妄而妄故須無修而修妄既無妄而妄修亦即
修無修既迷此意乃自謂無妄何用更修不覺無身
心中現見身心無憎愛中現行憎愛但自云我本不
出覺城何用從門而入等故成此任病。

▲疏前則下
二釋指體結名無記性者不記別為善為惡也七賢
者謂伯夷叔齊虞仲夷逸朱張少連柳下惠也四皓
者即終南山四皓避秦歸漢綺里夏黃緣生周角。

經止息妄情疏二一釋標名辨相二一生心下正辨
行相生心恐非者故不作種種行隨情慮失者故不
縱任自在波息水即清明塵盡鏡即朗照未磨未澄
照之何益今妄念既未止息何用推察真性功用故
云何須別照疏息念等者相從念起息念故相不當
情覺此無諸起滅空靜之性故云得也非即覺性者
一則闕於靈照二是色滅之空故。

▲疏此病下二明
病起因從前靜觀等者倣前辨其迷錯之意即可知
也。

經云彼圓覺性非止合者破也疏覺本下二釋指體
結名二一破其無觀謂例其無止而止而不能無觀
而觀於中初四句以例立理夫無而見有有而見無
皆是顛倒今且念是無照是有今既迷背二理故總
為乖失後四句正例破也破其偏治無而見有不治
有而見無有而見無是隱義也。

▲疏又真下二破其
存止四句例破既起止皆違何存止而去起次故言
下結歸經文正拂存止也若將對前意者拂偏止也
所以者何以止若即觀止即非止今既一向是止即
知闕觀今拂一向之止故云非也後故前下引證不
應存止。

經滅除心境疏二一釋標名辨相二一前但下正辨
行相釋以身空者文具身心根塵巳頻標示故但舉
一以例之疏身等者亦等於煩惱身心根塵也。

△疏
此病下二明病起因皆云寂滅等者此文甚多此寂
觀中輪輪如此看經即見不得引也迷彼成此者彼
是絕待靈心之觀此是滅病由迷彼意故成此病又
寂滅斷惑等言是靈心中之絕待故經云無知覺明
不依諸礙今但空諸法絕於身心等相堅持空寂豈
得意邪故下破云非寂相故非寂者不言不寂但以
闕於照故若見寂即照故非寂照即寂故非照非照
非寂寂照雙彰即契圓覺餘意亦同上三迷前之意
也。

▲疏夫覺下二釋指體結名言似者寂滅之言斷
煩惱之語全同前觀也理疎者如上說之。

經結明中疏二一將前下釋離病清淨二一直銷文
疏然上下二通釋意二一總標徵起疏一者下二別
釋行相二一皆無觀慧然觀慧有二一稱體觀照起
信中真如三昧及前三觀中悟淨圓覺以淨覺心是
也今四病中全無此故二觀諸法空有等義今四中
唯滅病云身心畢竟空無所有乍看似法空義然亦
非觀慧但是作此解數謂是達空以不言了知等故
任病中云於生死涅槃無起滅念亦是說此人心無
此意念不言達之舉要而言四病皆云作如是言正
是起計之辭起計之心名為執見不名觀慧既一一
是生心作意而為非病云何三觀何曾有作如是言
之文諸經勸讚亦何曾有此文故知只由修時都無
觀慧故皆成病如荷澤大師教人云妄起即覺妄滅
覺滅豈不逈然異於四病邪疏二者下二偏行一行
二一明局故皆非疏若能下二明通故皆是作種種
行者初病中法也任運閑者二中也習起息滅者三
四也常冥覺體者有稱體觀慧也不得取四者一一
遣作如是言之計也休作等者通明離病也。

▲疏即
上下二釋結定邪正三一正銷經懼落四中等者有
人懼落初病不敢興起利益行懼落二病不敢泯絕
無寄修無住法懼落三病不敢修無念宗懼落四病
不敢觀空斷惑由此遲疑之故不敢決定發願剋志
誓心修菩提道既無決志大願即一切不成斯為大
大之病疏問為下二問答通疑二一問詳之可解疏
答二下二答若縱志別求者有人遇著良師審知有
道如前所揀真正又離四病然或因接引乖疎或因
其中別有情恨之人不願同住或自然性不相入便
不能師事修習方為縱志更有餘事故縱志別求如
何別求如次所引文也。

△疏故菩下三引證釋意。

經辨事師之心疏二一三辨下辨科段但令親近等
者下銷經文其間意旨以行因教教藉明師但逢離
過明師必示出塵之行故不別明也。

▲疏如善下二
正釋文三一釋總示普賢西遊者即法華經說普賢
菩薩在東方寶威德上王佛國遙聞此娑婆世界說
法華經與無量菩薩眾俱到娑婆世界亦是親近供
養之意涅槃經說者以彼經迦葉菩薩云善知識是
趣菩提者具足因緣是故名為半梵行者爾時佛告
迦葉菩薩言我說名為全梵行者法句經者文云善
知識者是汝父母養育汝等菩提身故善知識者是
汝眼目示導汝等菩提路故(初六字後一字喻喻全用今略可但具讀之)
脚足荷負汝等離生死梯凳扶持汝等至彼岸飲食
能使汝等增長法身寶衣覆蓋汝等功德身橋梁運
載汝等度有海財寶救攝汝等離貧苦日月照曜汝
等離黑暗身命護惜汝等無有時鎧仗降伏諸魔得
無畏絙繩挽拔汝等離地獄妙藥療治汝等煩惱病
利刀割斷汝等諸愛網時雨潤漬汝等菩提牙(下取意略
引)明燈照破五蓋善友教示正道薪火成熟涅槃食
弓箭能射煩惱賊勇將能破生死軍如來破煩惱至
涅槃(巳上所引踈文略列十喻文稍不次但簡而用恐人難記持但令取意說也䟽從此後亦取意引用
結勸之文今具錄之)善男子善知識者有如是無量功德是故
我今教汝親近(此經但令親近供事不說所以故引彼經說親近所以以釋之)於是
寶明菩薩與諸大眾聞佛說此妙法及善知識甚深
法要舉聲號哭淚下如雨悲啼懊惱不能自裁自念
我身從曠劫巳來為善知識之所守護是故今日值
於如來得聞深法如是遇者善知識力非我力能自
念我等從本巳來未曾報恩方便親近說是語巳重
復舉聲等。

△疏夫善下二釋別顯相親近者親之與
近有四句一親而不近同心意者各住一方二近而
不親或工商同行或官司同仕互相憎嫉爭權爭利
等三亦親亦近仁慈父母孝順男女恩愛夫婦道合
師資無離別之緣等四不親不近即陌路人等疏百
萬障者彼文云若諸菩薩於餘菩薩起一念瞋心者
當知是菩薩百萬障門皆悉開故所謂不欲趣菩提
障不欲化度眾生障乃至廣說也論語云者意勗事
師求法者當須虗心求解降志依人而不能勠力自
持容易同女子之志疏故勝鬘等者以菩薩化生審
知物性柔弱者可以將護以陵之必退剛強者可以
析伏縱之犯人文武之道也經云如虗空者虗空與
法同喻甚多餘處多以喻法無生滅周徧含攝或喻
佛無心等今但喻心無改易不喻無心謂常須恭敬
供養承順顏色記受言教豈得無心乎疏薩埵者此
云有情即眾生也。

△疏結因下三釋結益經云方入
圓覺者反明若不如是盡命事師即不得入圓覺也。

經所治中疏生心作意等者並是四病行相後云即
除諸病者亦四病不一故云諸也。

經觀人中疏七品行慈者瑜伽論說習學慈心之者
不可頓成須作方便漸引凡心令慈行成就方得怨
親平等既慈能與樂與樂亦須平等言七品者上中
下親三不怨不親下中上怨等也謂遇於上親令與
上樂灼然稱可其心謂竭力供事父母甘脆或與妻
子兄弟上妙之物其心皆能中親下親如次降殺所
奉之物不怨不親任運不能與物次中親與上樂雖
校一等亦可就之即下親中樂非怨非親下樂得此
心熟又令下親與上樂乃至下怨與下樂更一轉即
不怨不親與上樂如次下怨中樂中怨上樂如此漸
漸引至上怨與上樂即能為之便成怨親無二同佛
慈也。

△經科等心觀法者前標妙法結以正觀似答
所依之法其中又離四病此中標不解脫結以除病
似答除去何病其中又令觀法故不妨除病依法參
而用之。

經發心深廣疏二一五顯下會科段答第五者前四
皆前後挾帶參而答之令義勢相涉意思連續唯此
一向答發心也。

▲二正解文。

經總標發心中云作如是言者言亦意也疏因地等
者華嚴一部多明此相就中初發心功德品始末唯
顯此發心行相一一校量功德略如文殊章初菩提
心體相功德處引說若無心願者夫願是誓心剋志
情中願樂的欲作如是如是之事情發於中而形於
言表見今時淺識之流但以言辭及紙上文字而發
願都不反驗自意如何故言心願也䇿引者策勸引
導天台令憶本初發心者是願力也行不成者夫願
者主心行者是迹所作之行若無宗趣名為率爾之
心無記之性寧契菩提況無願力則心勇即進心倦
即退何能始終不易剋獲勝果乎。

經別明心相疏二一二別下釋科文同金剛者如次
下所引若約天親所判是答云何住問令住四心也
若約無著所判十八住中即當第一初發心住今此
還當發心之文彌勒頌者本因無著菩薩入日光定
上昇兜率請問彌勒菩薩金剛經義彌勒為說八十
行頌以釋一卷經文無著傳於天親天親造長行三
卷以釋此頌故疏引本頌半偈列四心矣後半云利
益深心住此乘功德滿利益心是普度證果義深心
是稱理無度無證無始終義住字正答所問故前大
科潛用此意云顯發心深廣廣是普益深字又同四
中一廣大心者三界普度故二第一心者令得最上
極果故三常心者眾生本寂常住不變無始終故四
不顛倒心者無能度我相無所度眾生相故若有我
人等相即非菩薩。

▲二正釋。

經廣大第一中疏四生者胎卵濕化也巳如彌勒章
釋九類者四上更加五也若有色(五也即是四禪)若無色(六也
即是四空)若有想(七也除無想天及無所有處餘皆有想)若無想(八也功德施論云就
四空中有想是空識二處無想是無所有處也)若非有想非無想(九也則有頂天)疏
無餘涅槃者非四涅槃中之第三彼同二乘故乃是
無住大般涅槃也不餘二乘菩薩變易生死及諸細
障故云無餘故法華云若得作佛時具三十二相爾
時乃可謂永盡滅無餘涅槃者秦譯為滅度故次經
云而滅度之若以新翻即云圓寂廣如前涅槃章說
虗空眾生等者通顯發心行相故華嚴十種行願一
一結云虗空界盡眾生界盡眾生業盡眾生煩惱盡
我禮乃盡(彼第一是禮佛行願也餘稱讚供養乃至第十迴向一一同此)以虗空界
乃至煩惱無有盡故我此禮敬無有窮盡念念相續
無有間斷身語意業無有疲厭故此云虗空眾生無
有邊際等眾生之言含於業煩惱也悲願亦復如然
者正同彼云我此等也由發此願等者若以即時之
心猶是宿習之性豈肯忘巳濟他但心心䇿發以此
願境而為觀智熏習日久自然成性乃至得證菩提
無心而化其化大焉。

經常不顛倒中疏我入覺者必不別有覺為可入也
如前四相章初所說亦如前湯銷冰喻我既如此眾
生亦然故天親論具云菩薩取一切眾生猶如我身
自身滅度無異眾生滅度如是取眾生如我身常不
捨離是名常心利益據此即知自他平等方是常心
常心者無始巳來本無我及眾生等相但是圓覺無
增減無始終無生可度無真可證本來如此方為常
心經云除彼等者然自及他約虗妄之想者各具我
人眾生壽者等四今就文勢語便且以我為能度以
眾生配當所度不妨所度眾生亦自有我能度之我
亦有眾生詳之可見矣疏故天親等者遠離是智依
止巳下是所離障於中依止是總餘則是別謂身見
是我相即能度也眾生是他即所度也故結云等相
無著云者巳斷我見等是離我想故信解下是離眾
生想總是彼經下指配彼此文同其不顛倒心彼經
反明此經順顯詳文可知。

經偈諷中疏長行達巳同凡者文云了知身心畢竟
平等與諸眾生同體無異如是修行方入圓覺敬師
如佛者前約達理此約起行又達巳同凡喪其我慢
仰師如佛增其恭敬敵體相對以成至行若普觀眾
生而恭敬及一切普化自他相對應有四句一約理
觀他是佛約情觀巳是凡以成恭敬之行二約情計
觀他是凡愚苦身約悟解知我同佛智可救以成大
悲之行三俱約事相觀佛勝巳以增自利之行觀眾
生劣我以增利他之行四俱約理性以成無我平等
究竟解行疏但諷能治者長行即先敘所治由有無
始憎愛種子故未解脫也犯戒因者前彌勒章中敘
惡業云境背愛心而生憎嫉造種種業生鬼獄故四
相文初亦從憎愛展轉乃至業流轉等不能繁引違
戒德者戒是波羅提木叉此云別解脫故遺教經云
戒是順解脫故能治敵體相反故成治義上來依師
離病文竟。

圓覺經略疏之鈔卷第十一

圓覺經略疏之鈔卷第十二


經道場加行疏三一後一下釋科文得道之處名曰
道場者此含理事事者如佛於摩竭提國界大樹之
下坐禪而得菩提其樹亦號菩提樹理如淨名經說
萬行皆是道場謂直心等又華嚴讚佛身恒徧坐一
切道場言一切者謂智身徧坐法性道場法身非坐
而坐道場色相報身安萬行道場化身安水月道場
障重者釋加行也心浮者釋道場也。

▲疏問此下二
問答料揀文相可知。

▲三開章釋經進問中疏義如
前釋者前問法菩薩名皆不再指今此指者意令再
釋令再釋者正宗經終結歸宗本最須常要知故因
此總敘一經血脉連帶故此菩薩名是經題故前釋
者即序分中疏云然此正宗中諸菩薩等與佛問答
本意欲顯圓覺但緣節節過患未盡義意未圓收機
未普故表法菩薩未標圓覺之名今有三意得名圓
覺一前雖病盡理圓仍恐下根難入此又曲開方便
三期道場即上中下機普歸圓覺二由前節級行解
巳圓至此名為證極證極之境更無別體唯是圓覺
三最初標圓覺為陀羅尼者從本起末今顯義巳周
還至圓覺者攝末歸本表此三意故圓覺菩薩當此
門問。

經請後中疏躡慶前者敘大智疏舉所為者敘大悲
如世慈父得樂即思其子菩薩心行悲智常行。

經結前中疏正法像法者年數前巳敘之此二俱從
佛滅後方說住世年載若佛在日即是法主更不在
言之緣文中但言末法故以佛滅後當其正像矣疏
永揀餘性者彼說五皆定性皆是本有本有二乘外
道性者則永揀之唯收大乘性者故敘五位之初文
云謂具大乘二性者略於五位漸次悟入一本性住
種性謂無始來依附本識法爾所得無漏法因二習
所成種性謂聞法界等流法巳聞所成等熏習所成
要具大乘此二種性方能漸次悟入唯識彼五性宗
有本不具大乘性者故云要具慈恩釋云但言大乘
者揀彼定性二乘及無種性即知餘二乘無性及不
定中一半是不具者永無具義據此即如今學唯識
論人五性之中必皆是具者應合有多分人枉功修
學必無解行悟入之義故若此宗中盡合習之未曾
熏習無種之者熏成種故來生乃至幾生再遇緣必
發生故故然今剋志道場且被巳有種者故云具大
乘性以未有宿種者終不肯入道場故疏聞慧開者
當三重因中第一重也疏菩提心者第二重因義如
文殊章初巳釋。

經期限中疏如法華中官事者文云譬如有人至親
友家醉酒而臥是時親友官事當行以無價寶珠繫
其衣裏與之而去等菩薩以度生為公家之事以自
利行為私巳之事如同國家賢良大臣以利濟蒼生
為公事以自巳家產為私事疏王賊命者三種皆有
難字謂王難賊難命難三者總名梵行難也水火等
緣亦屬命也不同律中一一別開或國王不信佛教
禁斷法緣或賊徒草擾難為安住或種種障礙涉於
憂性命之緣皆為他事他者總自不由巳之義也故
知雖有此等礙緣尚須隨分思察若無此等便合加
行全功今有人都無此等障礙又無度生之緣尚未
能思察況更道場加行邪仍安然不驚悠悠而過大
奇大奇量剋三期無別義者有人胷臆說三期日數
之義大是僻局必不得爾天台曾立志加功百日誓
求證悟便得旋陀羅尼及乎習法華禮懺道場唯製
三七般舟道場復製百日方等經中道場法式又云
當以七日為期多則無妨少不可減諸教之中說道
場之文甚多不可備引皆日數不同儀式亦異豈可
一一別有義邪長期下根者障重難盡故中下如次
可知反於此者長期上根謂能精進堪任勤苦多時
不退故下期下根謂性懈怠不能久受艱勞易即能
行難即便退聞道日久即不肯修故佛俯就接引八
十日亦許中期中根進怠處中量力而製也若約利
鈍而配即兩勢俱通且就利根者謂聰利懈怠者下
期怠故不肯久利故障易盡利而精進者上期鈍而
怠者下期義意例上可知其中期者一切皆取處中
性也佛意多含且就大綱而製然眾生根性欲樂種
種不同臨時製宜不可判定但量自他之力或上中
下疏事理稱可者有人但言心淨即得何必嚴淨外
相道場心不攀緣即得何必局居一處猶如囚繫此
乃但約道理而言不細察自心難淨易淨難安易安
且染心生起必假染緣如何淨心成就不假淨緣邪
問其中忽有上上利根一悟之後常與道俱易淨易
安何妨他有此言邪答若是上上利根人必悲智具
足能護眾生心行方便勸製的不作此言作此言者
終非此類問何妨他還遇上上根人作此言邪答此
則屬前通別觀行誰抑他入此道場邪然亦須安處
徒眾宴坐靜室若通若局終須令緣起心行與所悟
理相應故云事理稱可謂內外俱淨身心總安矣。

經隨相用心中疏三一對當下釋想其勝緣當知唯
心等者此兩句全是論文彼標云正念者當知唯心
等正思正念義同故以彼釋此又唯心之義與此意
同為佛滅後設像而觀即是帶境佛在世時根緣俱
勝不假外境直觀心佛故言唯心言根緣勝者論云
如來在世(時勝)眾生利根(根勝)能說之人色心業勝(緣勝)圓
音一演(顯緣勝相)異類等解(顯根勝相)疏不覩真儀等者且佛
在日暫因昇忉利天為母摩耶三月說法優填王憶
戀情切猶使刻旃檀木為世尊像禮拜供養況佛滅
後不覩金容而不能施設形像而觀瞻邪豈道心不
如丁蘭之孝心邪況假之引心入法乎引心者因見
丹青形像便想得世尊化現生身之像眼目精靈身
手動轉慈顏喜色言語靜默處大眾中巍巍堂堂猶
如目前雖目覩丹青而心注佛相次因此相的知化
現如鏡中像像者必依於淨明佛相者必依於寂照
喻中既目覩影像心全見於淨明法中即目覩化相
心全見於法報法報既爾我心亦然心同佛心融心
為佛從此修於三觀是何魔等敢惑亂邪何空華之
煩惱能障蔽於心邪故次云相即無相即見如來金
剛結示其在茲矣亦可下重釋還同如來二句也前
釋者以心注化現生身之相昭昭如在目前為同在
世之日則以在日一期之化為常住也今解者則直
以世尊理智真身為常住也故云亦可就中意在報
身報身眼耳等一一廓周法界有身可說不滅故可
仰慕故經云懸諸幡華等者明助緣也本意敬佛設
像因此莊嚴道場誓期日數也如方等者至下事懺
中當略引說也。

疏去其下二釋禮懺儀式三釋經三七日去其久近
等者此意如上三期之說。

▲疏次下下二釋稽首諸
佛名字二一懸敘三一備列八種禮佛法經者說禮
佛方法也經既顯標禮佛禮佛即是所宗餘七皆是
禮佛由緣謂供讚是禮佛流類懺勸喜是禮佛之意
由欲懺等故禮敬以申懇志七是都迴禮等功德向
於三處八申陳意所希望彼既顯以禮佛餘是方法
今經次云稽首十方諸佛名字即正舉所宗懺者總
舉所申禮敬之意理合具諸方法矣然此八種通說
其益則俱能遠離垢障速證佛果若別說者供養除
慳貪障感大財富讚佛除惡口障得無礙辯禮佛除
我慢障得尊貴身懺悔除三四障得依正具足勸請
除謗法障得多聞智慧隨喜除嫉妬障得大眷屬迴
向除狹劣障成廣大善發願除退屈障總持諸行初
供養者尋常文云嚴持香華如法供養等然供養有
三謂財法及觀行等具如大疏所明二讚佛者即尋
常梵音文也是勝鬘夫人歎佛之文又上座別讚云
佛真法身猶若虗空等諸經讚辭甚多不可繁引三
禮佛者則七佛十方佛三十五佛五十三佛賢劫千
佛乃至佛名經隨意廣略一一有經讚其功能四五
巳下皆如尋常依時禮懺所唱亦或廣或略唯晨朝
禮最備四懺悔者偈云十方無量佛所知無不盡等
五勸請者凡小自度但懺而巳菩薩愍眾故須勸請
此有二種一請轉法輪偈云十方諸如來現身成道
者我請轉法輪等二請佛住世偈云十方一切佛若
欲捨壽命我今頭面禮勸請令久住等六隨喜者偈
云所有布施福等隨所見他善事而生歡喜又隨順
歡喜由昔不喜故今隨喜心而慶悅彼以除之也七
迴向者偈云我所作福業一切皆和合等謂迴巳修
善向於三處謂實際菩提眾生(展局成廣如迴聲入角)所以要
此三者其必相資一即具三方成一故八發願者偈
云願諸眾生等速發菩提心等謂䇿勵運意為發希
求樂欲為願即四弘誓或五願也彌綸諸行直至菩
提落菩提心戒以之為體然上八種生起有緒謂發
心香華供養口讚身禮次洗滌法器欣求法雨攝他
同巳迴向三處願皆成佛然行願雖云十種但於勸
請迴向中開為別義也。

△疏今略下二配指此經可
知疏論中下三引文例證論即起信華嚴即普賢行
願經引此二文例證皆亦有此八種之意也。

疏禮佛下二正釋三一略釋禮名可知。

▲疏準勒下
二引文廣釋二一總釋七禮言勒那三藏者華嚴纂
靈記云三藏是天竺人也既至此土華音又通講華
嚴經道俗雲集講次忽有一人執笏形如大官云天
帝令請和尚講華嚴經都講維那梵唄法事所須咸
須備具講席眾僧皆悉同見言訖便隱三藏及都講
維那當時奄然卒於法座優劣有七者然於中兼含
是非非中有二即第一二也此一向劣仍是過患餘
五則前前劣後後優也我慢禮者身依次立心無恭
敬高尊自得耻於下問如碓上下唱和禮者徒肅形
儀心無淨想高聲喧雜辭句渾亂此二非儀也問既
知非儀何必敘列同作觀門答舉過以訶說非令止
以就觀行也敬從心發等者情發於中而形於言讚
詠之不足故懇到而禮拜之也運身禮拜運口稱名
五輪者手足及頭著地者經中令一一發願云我今
五輪於佛作禮為斷五道離五蓋令眾生常安住五
通具足五眼願我右膝著地之時令諸眾生得正覺
道(右是順義故成正覺)願我左膝著地之時令諸眾生於外道
法不起邪見(左是違逆故表邪見)願我右手著地之時猶如世
尊坐金剛座右手指地震動現瑞證大菩提願我左
手著地之時於諸外道以四攝法而攝取之令入正
道(左右表邪正如上)願我頭頂著地之時令諸眾生離憍慢
心悉得成就無見頂相(皆發等流願也)無相禮者自此巳下
皆述身口恭敬禮時作此觀智非謂身口都不禮敬
但將無相等以當禮佛善須思之若以觀智便名禮
佛不須身禮即第三中亦應但以恭敬便為禮拜不
合運於身口義例如此豈不誤焉問大乘宗於意地
意起名犯即名破戒何妨例此心禮即成功德答彼
起意作念的擬運身口行殺盜等心念成就竟無悔
意故今但的擬運身業禮口業讚等心志決定竟無
猶豫縱未遂嚴淨道場作禮之間灼然巳生功德若
無意擬運身口元無功德如本無意擬殺等亦無罪
也然觀智既成觀境常現行住坐臥禮不間斷但觀
心不退自然流注如受惡律儀之人(屠獵劫賊等業之類)殺等
之心念念流注不必正殺正盜也深入等者能所俱
寂也蕩蕩無礙是離能所合法性之相也起用禮者
問能所皆如影像如何得禮敬義成答謂先觀巳身
心是無明勢分從染緣起今以正智觀之無性即是
一真法界然後觀此法界不守自性常能隨緣而起
遂禮拜恭敬一心歸投托諸佛淨緣引起身心隨此
淨緣而起名淨緣起如影從鏡現不妨運行歷位漸
漸增進行位而行位皆然無有一法不依法界託緣
而起故皆如影既身心無性合於法界法界無所不
徧故我身心隨所依法界亦無所不徧無所不禮也
故云徧禮一切身內佛者如塵中大千經卷如弊布
囊真金如焦模中佛像如器中之鍠音等不緣他佛
者不取相也若外有可觀邪人行徑若能反照解脫
有期見佛可禮者雙遮外境佛及身內佛身內佛者
同中論說如來在五陰中破云如來應小五陰應大
故偈云此彼不相在亦邪見者中論宗正破二乘邪
也亦可即金剛是人行邪道此雙遮內外佛故觀身
下二句淨名經也名平等禮者結歸所標實相也文
殊云者入佛境界經中文也問古德集此名無相禮
何不於第四門引之答古德揀取著事相通名無相
無相之言通此四門或古人唯知有法相無相二宗
不開此等權實今既開之則此偈當此門以無相正
是所觀之理不得無所觀故等者餘九偈一一皆云
敬禮無所觀也然上七種禮三通人天二乘及六度
菩薩宗教中禮四即始教中空宗禮空是大乘初門
故五即終教中從體起用六即終教中顯實宗也不
計空色直見本覺真性七即頓教禮也並如文思之。

△疏然後下二別釋後四疏文約三觀三諦配釋義
相可知。

△疏今經下三結配此經。

疏具云下三釋求衰懺悔四一釋懺悔名此云悔過
者此釋則翻懺為悔但是一義也別說者即懺悔兩
字各是一義懺名陳露者義翻懺字如佛名經云懺
是懺謝之名悔以悔責為義西塔律疏云興善伐惡
為懺追變往愆為悔意亦大同餘如別卷。

▲疏其所
下二明所懺障惑業報者惑即煩惱謂貪瞋癡等根
隨煩惱業即善惡不動等報即果報謂苦果也三障
者如佛名經說然其罪相雖復無量大而為論不出
其三一者煩惱二者是業三者果報此三種法能障
聖道及以人天勝妙好事是故經中目之為障所以
諸佛菩薩教作懺悔此三滅者八萬塵勞皆悉清淨。

▲疏今欲下三明障起所由不覺者根本迷也故佛
名經云獨頭無明為煩惱種今雖巳覺倒習猶行亦
長須悔恨起貪瞋癡者然煩惱雖有其十猛利發起
是此三也故此三為業之因發身口意者能發是身
業所發是身具所造是善惡不動業也受諸苦報者
受有順現順生順後等三報也佛名經又云此三障
者更相由藉由煩惱故以起惡業惡業因緣故得苦
果此中有三重展轉以三障之名配屬文相可知更
不繁敘。

▲疏懺有下四正明懺法二一總云責心者
悔恨無始巳來不早親近善友發菩提心而乃執認
身心我相縱恣貪瞋嫉妬分別見慢造種種業如蠶
作繭自纏自縛苦苦壞苦行苦無有出期三障俱懺
者準佛名經先懺煩惱云是故今日先懺煩惱諸佛
菩薩入理聖人種種訶責名此煩惱以為怨家何以
故能斷眾生慧命根故亦名此煩惱以為怨賊能劫
眾生諸善法故亦名此煩惱以為瀑河能漂眾生入
生死海故亦名此煩惱以為羇鎻能繫眾生於生死
獄故所以六道牽連四生不絕當知皆是煩惱過患
次懺業障由業巧作六道令各不同懺有三種一伏
二轉三滅也然小乘唯時定報不定者方除大乘則
一切皆滅也後懺報障佛名經云非空非海中非入
山石間無有地方所脫之不受報唯有懺悔力乃能
得除滅等。

△疏若就下二別善惡不動三種業中唯
別懺惡業也善及不動但以迷心取相求有故成過
患若離其病不除其法故此不懺若惡業背理招苦
一向須斷故此懺令滅也遮罪者因佛遮制違制成
罪性罪者法爾犯之有罪則十惡是也準小乘宗四
重八重不通懺悔僧殘巳下四篇方許餘如別卷作
法者小乘懺要請大比丘為證對大僧具五法一袒
右肩二右膝著地三合掌四說罪名種(罪名謂僧殘波逸提種是
種類如於僧殘中自弄媒嫁等十三)五禮足若對小夏闕無禮足但行
四法若僧殘罪須請二十清淨僧令六夜行摩那埵
供給承事也七日滿僧為羯磨除罪還成令淨如本
所受尼則集當眾四十清淨大德若輕罪則一日承
事不必集也大乘亦有作法次下引方等經中是疏
即須起行等者於作法懺中兼即起行也事如方等
者明事懺也謂彼經令先嚴淨道場香泥塗地及室
內作圓壇彩畫懸五色幡燒海岸香然燈敷高座請
二十四尊像多亦無妨設餚饍盡心力新淨衣服鞋
履無新洗故出入著脫令無參雜七日長齋日三時
洗浴初日供養僧起意多少別請一明了內外律者
為師受二十四戒及陀羅尼對師說罪要月八日十
五日當以七日為期此不可減若能更進隨意堪任
十人巳還不得出此俗人亦得須辦單縫三衣備佛
法式旋繞一百二十帀却坐思惟等廣如經說佛名
經者方等多明作法兼起行佛名多明起行少說作
法又兼理也文云夫欲懺悔必須先敬三寶所以然
者三寶即是眾生良友福田若能歸敬滅無量罪長
無量福能令行者離生死苦得解脫樂先當興七種
心以為方便一者慚愧二者恐怖三者厭離四者發
菩提心五者怨親平等六者念佛報恩七者觀罪性
空生如是七種心巳緣想十方諸佛賢聖擎拳合掌
披陳至到慚愧改革等理行如淨名下明理懺也即
優波離為二犯律比丘懺悔維摩詰訶云無重增此
二比丘罪當直除滅勿擾其心所以者何彼罪性不
在內不在外不在中間如佛所說心垢故眾生垢心
淨故眾生淨心亦不在內(云云)如其心然罪垢亦然
諸法亦然不出於如如優波離以心相得解脫時寧
有垢不我言不也維摩詰言一切眾生心相無垢亦
復如是唯優波離妄想是垢無妄想是淨(顛倒取我例知)諸
法皆妄見如夢如𦦨如水中月如鏡中像以妄想生
其知此者是名奉律乃至時二比丘疑悔即除發阿
耨菩提心餘如別卷具引釋也難曰觀罪性空罪即
滅者觀福性空福亦應滅答曰不也以罪違性福順
性故真性望罪是能治能治顯時所治之罪即滅望
福是能生能生顯時所生之福無盡故金剛經云無
住相布施福德如虗空等又普賢觀經及華嚴隨好
品亦具二種懺觀經明晝夜精勤禮佛即是事懺觀
心無心從顛倒起若欲懺悔者端坐念實相即是理
懺隨好品中等眾生界善身語意業悔除諸障即是
事懺觀諸業性非十方來止住於心從顛倒生無有
住處等即是理懺事懺除末理懺除根又事懺除罪
理懺除疑餘義具如大疏。

疏感應下三釋感應獲益或見等者所見無準或佛
摩頂或種種華光說法等故言或也見者或於定中
心忘身處之想而忽見之或於觀中見真性隨緣成
如此相據義雖成一切不唯此相然且當正與此相
相應或眠夢中見如是等總名遇善境也不作聖心
者佛頂經中說諸勝相皆結云不作聖心等今用此
語若天台等者即彼止觀第九門中明善根發相有
其真偽偽者隨因所修數息等禪(彼先說五停心觀發相後始明此真
偽故)所發之法身手紛動或重或輕或寒或熱或念散
善或起惡覺乃至憂喜驚樂此名邪定若人念著多
好失心或鬼神知之則加勢力令發諸定智辯神通
感動世人謂得道果乃至命終墮鬼神道若因此行
惡即墮地獄若能知之正心不著即當謝滅真者無
有如上之法一一禪發即與信等相應(與信進念定慧五根相應
等者等餘四故)分明清淨內心悅樂智鑒分明身意柔輭微
妙虗寂厭患世間唯欣出離若見此善根發時應隨
所宜或止或觀修令增長今經云遇善境界即信等
相應。

經離相用心中疏二一亦名下正釋可知疏然論下
二會通除惑等者惑業在心如塵泥在水今懺除之
如水去泥滓攝動者謂雖除惑業不貯心中掉舉浮
散任運流動或種種思慮修習何成如四病云作如
是言豈是貪瞋豈便結業又前云虗妄浮心多諸巧
見皆同此說故須攝念澄心如水清而澄淳也空者
由除惑業故寂者由攝馳散故方能等者如水現像。

經標異中疏毗尼經等者今取意撮略引之證二戒
不同非證道場之事彼經云聲聞乘人雖淨持戒於
菩薩乘不名淨戒菩薩乘人雖淨持戒於聲聞人不
名淨戒優波離聲聞人不應乃至起於一念欲更受
身則名淨戒於菩薩乘最大破戒菩薩乘人於無量
劫堪忍受身不生厭患名清淨戒於聲聞乘最大破
戒又菩薩不盡護戒聲聞盡護菩薩持開通戒聲聞
持不開通戒更有要文別卷具引疏六和者梵語僧
伽正翻云眾義兼和合若但言眾何異􂔪肆多人聚
集或軍營羣吏皆長同一處互相侵謀爭名競利若
唯云和合何殊二人同心或共謀惡或夫妻之類故
須具云眾和合也和合有六謂身口意戒見利身和
共住口和無諍意和無違戒和同修見和同解利和
同均。

經正陳中疏怖魔者初出家時魔宮振動比丘是能
怖魔是所怖非謂怕魔謂令魔驚怖名怖魔如云驚
軍動眾乃是軍眾驚動也乞士者上從善知識乞法
以鍊神下從檀越乞衣食以資身淨戒者有表而受
無表而持緣具心真故名淨也有人加淨命破惡以
為五義今以乞士是乞衣乞食正命離邪如法而活
即是淨命也淨戒不犯即破惡也故不別列經云優
婆塞夷者優婆此云近事塞夷則是男及女聲四分
律又云婆私皆梵音小異耳經云修寂滅行者理實
而言既修三觀即有至靜起幻寂滅等三行今通言
寂滅者正是中道圓覺逈異二乘兼含揀權教菩薩
故疏八識等者本章巳釋四智者菩提章中巳釋其
銷經義意可見但逐難略指疏五識取塵等者率爾
眼識同時意識等也疏小大安居等者料揀大小也
八對皆上小下大務其文略不能一一指之然所對
小乘之行皆約結大界內眾和合安居依法之行其
中或有難緣或別事故獨居者或二三人居者此不
對之以事希故非佛教本意故是別行法故言所依
者若據嚴淨道場亦是所依緣經云以大圓覺為我
伽藍故取圓覺也又道場日滿夏日未滿不妨東西
故不取道場又修觀之時忘於身及處所之相故也
大中示現安居及實相住持自稱名等皆是經文示
現者陳辭句及標心也其中小乘定實事相對首如
常可悉然心不起念念起背本不間斷覺無上菩提
等設不安居道場觀門本亦如此今取以為安居相
者有二意一明言示現安居二因說安居便形對小
乘說故問大小二藍何寬何狹答若以成相即大寬
小狹界內及圓覺故若以破相即小寬大狹身出界
及當處念起故。

經誡取中疏二一總標下定所證境是加行中之所
證也故云總標等謂加行剋修三觀雖在後段說之
此是道場中修證儀式故總標舉誡修三觀之人若
證現境界非先所聞不得取著也。

▲疏謂信下二正
解釋然斯文甚要餘處所無至於天台辨禪門修證
最備亦無此誡若得此意天台覺魔事一門及邪禪
善根發相一段都無所用若失此意則縱全用彼二
處之文亦說邪魔之相未盡矣別異境相有何窮盡
故唯除實相餘皆魔事故有證有得皆名邪故願諸
學者諦思念之元來不異者明證與信始終不異也
謂信若不信圓覺餘信皆邪如三聖圓融觀說由此
儀故經云發心畢竟二不別及初發心時即成阿耨
菩提又云因該果海古今傳云初發心時與佛齊功
皆斯意也若不解此義如何會如上等文文中易見
隨難釋耳。

經答加行中疏二一二答下科分二隨釋經正觀中。

疏前威德段中圓說者具二利也餘文詳之可見。

經觀成中疏二一此有下釋標釋二一釋標文治諸
覺觀者據五停心觀對治之中藥病如此不取餘四
者悟淨覺人全無愚癡亦不著我貪瞋麤重巳能覺
之伏之故不作餘四觀唯思覺微細非所執法任運
而起最難制止正障禪觀故此先取數門以治之也
入妙境者寂滅中道是此觀中所觀境故然修下釋
修息也修出入息者非唯繫心不散抑亦易悟無常
以喘息出入是壽命生死之所依故又萬物皆因此
息而有今覺此氣息都無根源雖云氣海何有深廣
之實由此觀之易悟諸法空故今此標列但依出入
息道有六門方便修之此是內行根源三乘要道故
瑞應經說世尊初詣道樹加趺坐草欲習佛法內思
安那般那(梵語此云出息入息)一數二隨乃至六淨萬行開發
降魔成道佛為物軌示迹若斯三乘正士豈不遵稟
又提婆菩薩破外道巳亦勸修此門然此六中準大
疏釋各有二相一修二證數中修者調和氣息不澁
不滑安詳徐數從一至十想心在數不令馳散證者
覺心任運住於息緣即捨數修隨(下皆說捨前修後之意)隨中
修者隨息出入想心緣息無分散意證者覺息長短
徧身入出心息任運相依綿綿若存恬然凝靜止中
修者不念前二凝寂其心證者覺身心泯然不見內
外觀中修者定中觀於微細出入息相身心不實剎
那不住定何所依證者覺出入息徧諸毛孔心眼開
明徹見三十六物得四念處破四顛倒還中修者反
觀觀心無所從生何有觀境境智雙亡道源之要證
者心眼開發不加功力任運破折返本還源淨中修
者知五蘊空故不起妄想心本淨故證者如是修時
豁然開發三昧正受心無依倚或證五方便或無漏
慧發等或依次下明修之儀式然天台總列十門今
此略用兩門之意謂一次第相生二隨便宜也言依
次者即次第修此六門如上引釋或隨便宜者謂於
六中調試其心各經數日即知便宜隨便而用心若
安隱必有所證證者謂種種禪定廣如疏釋者大疏
具用五門初二如上三對治四旋轉五觀心一一列
釋故云廣也。

△疏由前下二釋釋文二一正釋由前
至心淨者釋經先取數門一句躡前因息數而入心
數或不由息但入心數故了知心中等言故了知者
總含兩般之意但修成皆能知也問經云心中了知
何得此云了知心中豈不倒邪答二義皆具謂只是
我自巳心中了知非別有能知之慧又還只了知我
心中生滅等念非了知心外實有定法故應如此釋
之豈是倒邪麤細者約論中生住異滅開為三細五
麤(除業果故唯五)以辨麤細如次下疏中自配麤者五麤細
者三細又麤中之麤異滅二相細中之細唯是生相
細中之麤住相中前二麤中之細住相中之後二妄
念者總指也本者三細末者五麤又住等三相皆末
生相為本又生等四相皆末根本無明為本分齊者
生相及住相中前二在本識中餘皆在事識中又前
麤細各有本末各有部分限齊故論云生滅相有二
種一者麤與心相應故(心所與心王相應或境與心相應)二者細與
心不相應故(以無心王心所之相而可相應)又麤中之麤凡夫境界
麤中之細細中之麤菩薩境界細中之細是佛境界
界即分齊之義也頭緒數量者總結上也謂四相猶
如首領一一相中各有眾多生滅等法展轉因依生
起皆有綸緒不相雜亂乃至八萬四千不離四相故
云頭緒數量也生中一者業相也滅中一者起業相
也住四者轉相現相智相相續相異二者執取相計
名字相皆如前文頻有引釋訖。

△疏據論下二證同
二一正指同三一敘義凡夫覺滅等者前淨慧章中
巳具辨訖疏故論下二引文言乃至者次云以無念
等故而實無有始覺之異以四相俱時而有皆無自
立本來平等同一覺故前文巳引故此略之疏釋曰
下三釋意正釋成論意與此同矣疏問文下二通妨
難應具問云此觀文首便云先取數門都無無念之
言何得云正當此門具應答云人難解經良在於此
且三觀體用法義分齊在威德菩薩所問章中至二
十五輪再說者猶且明修三種時或單或複或具不
具相兼定慧修之分齊謂至靜動用寂滅等各別今
此門中直明趣入方便且令數門調心息於攀緣覺
觀諸念自寂即入妙境但是修習彼之三觀元無兩
種三觀故辯音問云此諸方便有幾修習此段菩薩
問云三種淨觀以何為首皆舉前法以問修之儀式
今云論中無念同此者此觀根本文云不取幻化及
諸靜相等三種絕於對待之念結成寂滅之行至諸
輪中一一皆云寂滅具如彼中巳釋夫寂滅者生滅
滅巳方名寂滅故科云絕待靈心觀絕待者無念也
靈心者一覺也以此云同何所疑邪今云寂觀但取
文少非謂捨於前名故次云正當絕待意在此矣縱
就數門而論亦本為對思覺等念念巳止息方見生
住等念故前云由澄諸念覺識煩動夫有念者必不
見無念之理前巳頻有徵釋善思念之然疏中云文
在前章者有二意一若約法義體用即唯前威德一
章若兼諸輪一一標顯至靜寂滅等各有分齊即總
指二章也今此但明巳下皆巳釋了。

▲疏初則下二
釋結成相。

經功用中疏淨心是圓覺等者淨者心本空寂為淨
故是體也心本能知為覺即當用也心通二言矣萬
物皆然者若云不知萬物是何因緣偏知雨滴一色
邪定不如此但此經宗貴文句簡略故但舉雨滴問
從前既云眾生本具圓覺淨心如何不得知一切邪
故次答云凡夫之類等。

經徧修中疏三一如來下略銷文二一約所感勝緣
佛出釋萬行巳圓者說修行文云方便隨順其數無
量圓攝所歸當有三種據此即三觀便攝萬行故就
此觀成之人便是親見如來應身也以見佛之益亦
只是意在行圓故。

△疏又即下二約自心本覺佛出
釋離念者靜觀成離麤重攀緣之念幻觀成離沈空
滯寂及執著定相之念中觀成離對待分別之念唯
除本覺真佛更無餘念而可隱翳故云出現於世。

▲
疏然前下二廣釋義三一指經總標般涅槃者般者
入也涅槃者寂滅也(翻文釋義巳在本章)。

▲疏實義下二正釋
義二一約實義言實義者成佛及入涅槃各有實義
成佛者大經云應知如來成等正覺於一切義無所
觀察又云譬如虗空一切世界若成若壞常無增減
諸佛菩提亦復如是若成正覺不成正覺亦無增減
涅槃者大經又云欲知如來大涅槃者當須了知根
本自性如真如涅槃如來涅槃亦如是(實際法界虗空一一例真
如說)又云如來不為菩薩說諸如來究竟涅槃亦不為
彼示現其事何以故欲令見一切如來常住其前於
一念中見過去未來一切諸佛色相圓滿皆如現在
亦不起二不二想釋真俗二諦皆以緣起之言標指
者為揀權教中一向凝寂空無之真一向生滅動作
之俗謂此真是法性緣起之真此俗是法性緣起之
俗也言大經者華嚴也前後皆然無有少許處空無
佛者非唯諸法中下至極微塵皆全有佛而十方虗
空一一可容一塵之處亦皆全有圓滿具足之身相
也即生即滅者楞伽云初生即有滅不為愚者說四
相同時即是論文前巳引釋常住世常涅槃者此與
前異前云念念是剎那生滅義但以相續不斷故云
常有佛成正覺涅槃今是凝然常住永離生滅之相
故全異也言住世者此常住覺照不離生滅法中也
常涅槃者不同諸法滅也。

△疏對機下二約對機戀
慕故等者文云譬如日出普照世間於一切淨水器
中影無不現普徧眾處而無來往或一器破便不現
影如前引釋。

△疏對今下三結會此經三觀成就離
三種麤細之念故見佛現如水離渾濁波騰等相故
見日現。

▲疏然此下三釋成圓意各有證相者並如
經所明徧修方契者反顯不徧修即不契證也故前
云此三皆是圓覺親近若得圓證即成圓覺如前文
者諸輪末文云若諸菩薩以圓覺慧圓合一切於諸
性相無離覺性名為圓修三種自性自性者稱體本
來具也。

經隨便互修中疏文有四句一藉假入空二藉空入
假三藉空假以成中四藉中以成空假此有二對其
中義意扶持相成直見心源者空觀前對云諸法即
性故空後對云無別所現故空既無別法所現方知
即性既云即性當知無別故扶成也假觀前對云不
壞相故假後對云但從性現故假此亦相成可知。

經偈諷中二初諷道場中初一偈期限次三句行相
後二句誡邪後諷加行中初一偈別修次二句徧修
後五句互修並如文可知。

第三流通分。

疏二一大文下總明來意於中從謂正宗下至有此
分是躡前起後從都無人傳至不擁不塞是解科名
相文顯。

▲疏文五下二科釋經文二一科分此章既
無偈諷但長科五段耳。

△二隨釋。

經問能詮中疏事須持教者故律中世尊說過去六
代如來中有四佛結集經教故佛法久住於世二佛
不結集經教故佛法速滅貫穿者以經教貫穿法義
義則不遺巳如懸談引佛地論釋訖疏先須識名者
如論語云名不正則言不順言不順則事不成事不
成則禮樂不興禮樂不興則刑罸不中疏十法行者
具如大疏道場禮懺門中法供養處釋今此疏文略
義具謂寫是書寫施是轉施等也(餘謂聽聞受持披讀諷誦思惟修習
其說釋即是前云開示也)此十法行皆流布之相故結云如是分
布等。

經標說護中疏一說即是多說者如說華嚴時具十
種緣謂一依時從無始際盡未來際念念常說無間
斷故二依處徧法界中所有世界彼無量世界一一
塵中皆有毗盧遮那說華嚴故三依主如前十方一
一世界一切諸佛皆同說故故彼諸會每說巳皆結
通十方一切世界故十方佛來證皆云我等亦如是
說餘七不能具述然雖一一徧一切時一切處佛佛
同說皆徧法界為門不同亦無雜亂廣如別卷疏諸
佛護持者只如諸部般若多是天帝守護法華是菩
薩守護華嚴及此經是諸佛自護良由根本法是佛
師故疏諸教煥然者諸教所說一切染淨諸法皆是
圓覺妙心之中派流生起故達此法則諸法皆通若
不了下即取意用大經之文文云不能了自心云何
知正道也故云眼目者都結上義以歸經文。

經答名字中疏非器不聞者非揀之不爾自是彼堅
執不悟不悟則但聞聲音語言不聞法也如日月不
隔於盲人雷霆不隔於聾者等疏極證之處者如懸
談初泯絕果相成圓門中廣說此義疏隨緣起妄者
既是在纏淨隱染顯故唯云妄也空不空等亦如前
說此但列之以釋經中差別之言耳慤疏總科五名
云初圓照總持二契經宗決三三昧根本四寂滅真
常(佛常以寂滅為所依境界)五真妄含分疏依此名而持者如云
大方廣便須心冥體性普觀德相善幻起用餘例此
知又華嚴祖師藏和尚所製受持大乘經教儀式有
五門每門五義在別卷中若以義求等者觀彼處疏
文即明。

經標行中疏前云等者皆是難辭謂既亦是眾生覺
地何唯佛境無明等法豈是佛境界今云下牒起難
辭也次下釋此意云雖說無明眾生等法一一皆空
空故徹其覺地不同法相宗教說為定有有則與佛
永殊故此名為顯如來境也華嚴信位等者即第二
會十信法門中問明品說所信之境有十門甚深第
一緣起甚深問答心性是一云何見有種種差別等
乃至第十佛境甚深問答佛境界智佛境界知等十
義謂智是諸佛智用知即眾生心體故此云智與知
殊皆佛境界前巳具釋既於信位明之即知緣起十
門之法本來甚深皆是佛之境界況此經所說染淨
之法皆依圓覺現起豈非唯顯如來境界邪。

經依修中疏十法行者謂修行之言通於總別別者
是十中修習一行總者書寫讀誦等總是修行故此
當總也疏必至佛地者至所顯之處也。

經法中疏宗是頓者始終依圓覺故具漸門者二執
二空五道五性四位三觀四相四病三期三七禮懺
安居等也遲速皆益者謂巳悟者文性離而持法未
悟者無離文而持義是奉持之相也分上中下者上
謂通明觀行中則別明三觀諸輪下則道場加行故
云頓漸俱收。

經喻中疏漸教乖頓者就彼宗中若云初心即是佛
者以為驚異初十信人尚不得錯呼為十住況云佛
邪諸皆類此故云乖也頓門必具漸者雖云輪迴等
非作故無本性元無而乃說貪愛是輪迴根本備述
過患勸令除斷雖云眾生本來成佛而乃廣說發心
發願勤修觀行等故云必具大經亦云初發心時便
成正覺然後具說十住十行次第修習乃至妙覺。

經答功德疏二一四答下科分敘意聞經配福度人
配智者疏各隨科便自釋訖然二中從又聞者下重
釋兩段前福後智之義也後宿因中雙明福智者經
自明言種諸福慧慧即智也。

▲二依科隨釋。

經顯勝中疏如金剛者彼云若人滿三千大千世界
七寶以用布施乃至若復有人於此經中受持乃至
四句偈等為他人說其福勝彼然文例雖同優劣又
異彼須受持方勝此但聞名巳勝又彼兼為人說方
勝此自信巳勝問約彼經初校量之文即如上所說
然彼向後復以多恒河中沙以計三千世界滿爾許
世界七寶布施尚不及持說又以河沙身命布施亦
不如持說豈不超過此一世界七寶所校量邪答彼
經次第斷二十七疑故義理境界轉轉增勝上所引
難之文是巳斷至第七重受得報身有取之疑巳悟
報身無取故功德超過多界七寶及身命之施今此
但校量聞名及一句義都未校量證悟深妙之境以
深妙境無有世法可校量故故知所問全非類也盈
剎者滿世界也為漏果之資者與有漏六道報應之
果而作資緣致令三界生死不絕仍招第三生之重
苦故云爾也慤本文云能招漏果之資文意不切謂
世珍是能招漏果是所招句巳圓矣今更云之資乃
成資是所招義勢渾倒今謂資是資緣資助資助貪
愛施心招於漏果即知資是能招改云能為漏果之
資義意極相順也。

經度人校量疏二一二以下顯意二釋文。

經舉劣中疏積德者且如勸得一人斷酒肉或持五
戒福德尚多況八戒十戒乃至出家受具足戒其功
巳難可說況一百箇恒河一一河中所有沙沙細如
麵以一沙計一人令爾許人皆得阿羅漢此之功德
唯佛能算誰測邊際故云可知可知至極之多非謂
知其數量。

經顯勝中疏空體不空者靈鑒不昧此則以空如來
藏為半偈二種皆具為全偈也或無常真常者悟一
切法皆悉苦空無常為半偈於空無常處見常住真
樂本覺法身方為全也故涅槃經羅剎說半偈云諸
行無常是生滅法後更說云生滅滅巳寂滅為樂方
為全也又能觀身不淨等四念處為半法身常樂為
全若約當經則幻身滅故幻心亦滅幻心滅故幻塵
亦滅幻塵滅故幻滅亦滅總為半偈也幻滅滅故非
幻不滅譬如磨鏡垢盡明現為全偈也問若爾則此
云分別半偈同於小乘或同大乘權教如何功德如
是難量答由先標圓覺為宗巳破無明為夢中人於
此性淨圓覺之中方說無常等法故先悟如來圓覺
無垢然後說無始無明種種幻化皆生如來圓覺妙
心顯性之宗例皆如此論中亦云依覺故迷故雖半
偈巳逈超諸教之全由斯功德難可算計。

經宿因返驗中疏二一三以下顯意二釋文經順明
中疏亦如金剛文勢者彼經云如來滅後後五百歲
有持戒修福者於此章句能生信心以此為實當知
是人不於一佛二佛三四五佛而種善根(反顯)巳於無
量千萬佛所種諸善根(順明)。

經答護持中疏故經說者淨名經也樂生死耽著富
樂自恃強盛常樂順他是生死業也著諸見者是邪
智也故引為證瓔珞經云樂行勝負天魔行樂見是
非外道行。

經天王眾中疏為請主者如懸談初門引法華說。

經鬼王眾中疏一由旬者舊譯云四十里新譯云十
六里。

疏自惟下大文第三慶讚迴向三一慶二一傷昔言
迷者無明也心海者心是法海是喻對下句中生死
波生死是法波是喻謂風吹海而成波無明迷心而
成生死故論云如大海水因風波動水相風相不相
捨離而水非動性若風止滅動相則滅濕性不壞如
是眾生自性清淨心因無明風動心與無明俱無形
相不相捨離而心非動性若無明滅相續則滅智性
不壞故若約楞伽經即以風喻境界文云藏識海常
住境界風所動洪波皷壑溟無有斷絕期論云無明
約因也經云境界約緣也因緣具足故令淨心動成
生死波浪也漂沉者人天為漂三塗為沉如人墮落
漩渦水中一沒至底暫時漂至水面而出水不得又
却沉下一一配合可知塵沙佛出者從無始來諸佛
慈悲傷愍眾生迷倒墮落出現人間相計其數如抹世
界為塵之數亦如恒河中所有沙有如是等恒河一
一恒河所有細沙之數恨我與佛無緣佛出此世界
我生彼世界佛出諸世界我則生此世界或佛出時
我在三塗或北洲等一切難處我暫得人身則佛及
教法巳滅設法未滅亦不聞不信不能發心猶如盲
龜墮在海中求出不得海有浮木木中有孔可容龜
身龜若得入其中漂至海岸即得出海然百千箇盲
龜浮木無由相遇我如盲龜佛如浮木孔以不相遇
于今凡夫法華涅槃皆有此喻所言佛出人中者病
重之處則偏憂也六道之報多從閻浮人身造得發
心修習三乘無漏之業亦在人身由人中分別強盛
多思議故六天苦少八難緣隔堪受化者唯是人中。

疏何幸下二慶今若據所逢了教華嚴及諸圓頓顯
性經論數部然今且正慶此經也千重疑者余先於
大小乘法相教中發心習學數年無量疑情求決不
得後遇南宗禪門真善知識於始終根本迷悟昇沉
之道巳絕其疑至於諸差別門心境本末修證行位
無量義門及權實教猶未通決每因思惟觀照或因
披尋諸經律論至相違之文屈曲之意迷疑之處智
則結滯如水流之吹風凍結冰則不能通流心情鬱
快亦如此也自習此教一一泮釋如冰在日中亦如
湯沃霜雪故云類氷消也尋思等者反驗宿因若非
累世遇諸善知識聞了義教熏習藏識豈得如今覩
此妙典便能悟解邪豈一生二生三四五生聞信便
能悟入如此性相無礙真妄融通凡聖交徹本末自
在無雜無亂千門萬義一一成就無疑滯邪當知巳
於累世積集聞熏巳於多生遇善知識方能通達如
此甚深至教文乖意通等義門也實曾頻頻尋思此
意或靜夜通宵或宴居終日或獨行盡於一程想像
于懷感荷多生諸善知識開誘勸示而至於此又委
細想得數生巳前初遇善友之時必難信向種種堅
執作種種非理之語騁能騁辯務在抵拒賴善友慈
念覺悟恐涉毀教恐轉墜墮乃盡心竭力方便救濟
如此數生方肯信受雖能信順又未悟解復煩善友
種種方便譬喻教令通會又經數生如此然雖隨言
即解過後依前因循而巳仍未解生難遭之想念念
求學常只是費善友心力長時勸策方能漸進又經
數生空好習學言教道理不能對境撿心不能覺察
妄想折伏情念每聞善友說甚深義即歡喜聽受亦
聞指著用心乖道處即不歡喜反疑善友或不憐念
信任人言或有餘意如此種種障道門戶從初發心
乃至今委世曲思惟想其流類種數千千萬萬事須
一一蒙善友悲憐不捨百計千校漸漸誘引方得今
生能超過爾許多障道關節數曾閑暇之時幽靜之
處因反思多生之事淚流至項心咽至胷往往微聲
啼泣恨不便見多生善知識一一記得懇到禮謝種
種報効因此便念念發願願來生一一却得相逢兼
得宿命智一一醒得一一竭盡身心供養報恩懇情
如此不知所為因略書示同流令知我前車巳翻諸
人後車當改轍耳。

疏上士下二讚哀末世者十二菩薩一一問中皆云
願為菩薩及末世眾生也始終者始謂文殊問本起
因地終謂圓覺菩薩問三觀修證若對一類上根初
一周說則淨慧章說凡聖因果之人隨順覺性之相
便為終也次第者謂於了教發心直趣大乘之人且
合問最初依何法發心以何為本因故文殊依此而
問故佛為說圓覺淨心本有總持染淨諸法是一切
法之源由無明故妄認此身心為我故有輪轉又無
明本無亦無達悟之者歸如來藏究竟圓滿次既悟
此境法爾合知依悟處修行之理然淨覺本具無憎
無減無明本無無可除斷即不合修若不修行又常
居幻化修不修義言反意合固宜了之故普賢依此
而問佛說身心及修行智雖皆如幻不妨以幻智修
幻身心身心盡時幻智亦滅覺性圓滿無生無滅次
既悟此理法爾須知修之方便如何創意如何運心
而得觀行成就故普眼承此而問佛說以正念離幻
為前方便止息諸緣(奢摩他此云止)堅持禁戒安處徒眾宴
坐靜室恒常思惟一一推斥四大根識塵境於中我
執法執皆無所有即達二空所顯真性又泯修悟之
相影像亦滅覺心清淨一切皆然無自無他平等不
動徧滿法界於諸二境無愛無憎乃至眾生本成佛
道次聞此說巳根稍劣者法爾合疑本來成道何得
現與佛殊優劣天隔故金剛藏菩薩知機依此而問
佛說良由眾生輪迴之心而觀圓覺似有流轉其實
覺元不動如舟行故見兩岸移其實岸本不移既通
此疑方知由輪迴之心故見圓覺流轉法爾合斷此
心次然此輪迴心及輪迴相任運流注蓋不由巳不
知何法是輪迴根本得如此不斷不絕故彌勒依此
而問佛說貪愛為本故造業受報相續無窮設使依
三乘教熏若不除根本無明終難入覺次即知斷除
貪愛起增上心發清淨願住佛圓覺求善知識即不
墮邪見則修真止妄理意周圓法爾要知依此而修
既從初心至於佛果常依圓覺所作所為常須相應
隨順圓覺既無別異凡聖復有階差如何差別位地
皆順無差之覺故淨慧依此而問佛說十信三賢十
地佛果隨順覺性各有行相是則一期法義終始周
圓但眾生根性種種不同或上中下或起動止息或
宜任運而合道或宜拘繫專注而證理如一城四門
隨方各入如何方便徧被諸機故威德菩薩依此而
問佛說於諸修行實無有二隨順方便其數無量圓
攝所歸循性差別當有三種謂奢摩他等也次既聞
三觀是別對根宜趣入之門法爾要知為一人總修
三種或三人各修一般或二或三或單或複故辯音
起問佛為說二十五輪一切皆許次既知所修觀行
門戶法爾有人自覺依法修之心念不息觀行不成
自疑覺性本淨此由迷倒故不相應今巳頓悟又依
趣入門戶修之如何不能證入故淨業起問佛說由
無始我人眾生壽命等執習氣相續故不入覺非覺
違拒諸能入者次既知我相潛伏難辨難除須依善
友積習妙門發心勤斷法爾要知何等人是真正善
友堪可依止又法爾合有一類人以發心勤修勤斷
故或便種種造作務圖早證或怕生心為失一向任
運或但止息妄念或欲滅除根境故普覺菩薩知之
起問佛說依於明師除微細病之方法也次中根之
類法門巳周更有一類至下根人復有大志決欲求
證之者須有事法拘制方能尅志成功故圓覺菩薩
依此意問佛說三期道場加功用行之法及於三觀
或別修或徧修或更互試修修之不得又教禮懺等
也次正宗三類一切圓足法爾須知護持修習此言
教之方法令此教流通不絕故賢善首起問佛答經
名及說經護經之佛校量持教功德乃至諸天神擁
衛大眾奉行故云次第也諮詢者即佛讚文殊云乃
能為諸菩薩諮詢如來因地法行等也能仁者梵語
釋迦此云能仁也應感者菩薩眾請問是能感佛是
所感佛是能應諸菩薩是所應稱心源者圓覺妙心
是諸法之源也心即是源名為心源亦可心是能斷
所斷染淨之心源即覺性真心此則是心之源名為
心源前持業釋後依主釋二意皆通此經從首至末
所說一切種種差別法義一一依於圓覺淨心而辨
故云稱也本末無遮者諸大乘或唯一向說空寂之
理真如寂滅無修無證無能無所不可智知識識言
語道斷心行處滅是唯說本而遮末也或一向說一
切眾生無始巳來皆依八識展轉熏習變起染淨一
切諸法有情無情無明故起惑造業受報無窮若不
遇佛定是凡夫無由成等正覺若遇佛教發心生信
修六度萬行或二乘行展轉趣入各依自乘經三生
六十劫等或三祇劫方始成佛此唯說末而遮本也
今經具足明了顯示本末無上法王有大圓覺又無
明本無又知無者亦如空華如來藏中無起滅知見
乃至妙圓覺心本無菩提及與涅槃亦無成佛及不
成佛無妄輪迴及非輪迴如是類例不可具陳皆是
本也又種種迷倒行相種種修行行相位地階級觀
行差別道場法則如是類例亦難具引皆是末也所
說末皆是即本之末未曾遮本說本皆是即末之本
未曾遮末故云本末無遮無遮之言是金剛藏請云
惟願不捨無遮大慈為諸菩薩開祕密藏如設大齊
遠近僧尼來即供養更無遮障乃至行者童子貧病
之人一切不障名無遮齋今經亦爾諸大菩薩地上
地前乃至末世或初心門戶或修之意旨深淺皆被
如大海水不讓小流修羅蚊蝱飲皆充滿故曰無遮
也頓者是化儀之頓也謂若且說泯迹離相亦不名
頓故法鼓經云一切空經是有餘說說理未盡故又
中論云空是大乘之初門故若且說事相行位亦非
為頓未窮真源故今經本末俱說相即無礙故云頓
演說也。

疏巳採下三迴向羣詮者諸經律諸論疏諸雜要妙
祕訣等也扣真寂者反自觀心照理依於悟處見處
而述此疏此中有二意一以採群詮故不同一類禪
宗但約心述理不勘契聖教為定量二以扣寂故不
同一類聽學文疏之人但博附舊語抄集疏論改頭
易尾便稱我製造章疏今乃以聖教為明鏡照見自
心以自心為智燈照經幽旨故云採詮扣寂等也扣
寂之言即子書云扣寂寞以求意也隨應聖旨者雖
徧覽羣教而不盡用亦不揀自巳熟處即用但以聖
人說此經時意旨相應即用故云隨應聖旨也斯文
者此經也迴功德向眾生者然所迴向處具有其三
謂眾生菩提實際今以經意門門皆在末世眾生故
順經標生也又修大乘人有大悲增者有大智增者
余以情性鈍弱多愍下流故迴功德向眾生同入光
藏光藏即實際也唯闕菩提之言含在入字中能入
是智故當菩提矣。

圓覺經略疏之鈔卷第十二(終)
* No. 248-B

覺性圓明隨緣妙應而萬殊惑業空寂繁興轉變
而一體變中有不變動靜寔虗玄所以云因緣
聚散實理恒然非悟非迷本來具足者乃法界聖
凡之妙覺清淨真體也夫入聖道之流先須識此
消息然後縱橫自在任運隨時普賢行海無邊毗
盧體性非異矣何窠臼一揆之有哉職此之由不
能巳巳敢不輙將圭峯定慧禪師圓覺經略疏之
鈔募緣鋟木永用流通所謂上同諸佛慈心下合
眾生悲仰者豈不此歟幸逢耆宿上流伏蒙垂慈
矜恕則非惟佛種不斷似續流芳亦可使定慧大
師遙伸舞手大展咲顏矣若其禪講宗人勿強自
瞞它却貽誚則非惟三障體空自性清淨亦可使
法界眾生便於父母遺體圓覺普照寂滅無二頓
見諸佛世界亂起亂滅不即不離依正平等本來
成佛政是逈脫根塵靈光獨耀而巳矣。
旹
永樂十七年歲在巳亥仲秋節次無定軒處士范必
用拜手謹識