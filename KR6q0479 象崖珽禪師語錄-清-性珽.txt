#+TITLE: 象崖珽禪師語錄-清-性珽
#+DATE: 2016-06-11 12:30:29
#+SOURCE: github.com/kanripo/KR6q0479 master 33d3aa1e                

* 序

西來一宗自天童中興濟上兒孫遍天下
可謂盛矣然未有如雙桂之尤超於諸方
也雙桂得大機用決不肯以第二門頭示
人故受其煆鍊者亦皆具大人相如獅子
不遊於兔徑第此事雖云一倒便休若離
師太蚤又安能光明絢赫乎余所以深服
象崖禪師可謂雙桂嫡子不異破山老人
之於天童也當其初辭受業將往參方聞
金粟且赴黃檗即先期候焉正所謂打頭
便遇作家更不入狐干群隊矣遂親侍不
去迨金粟因事散眾又擇其的嗣而依之
蓋自金粟至東塔復自東塔而至南都以
及歷楚入蜀未嘗須臾離本師座下至本
師說法萬峰中慶仍輔弼多󵊮嗟乎茲非
南嶽之所以事曹谿者哉故其拈提直捷
電激飆馳不取文字尖新而句意俱到展
拓雙桂波瀾婆心接引緇素無不歸誠即
藩王相國欽仰恐後七坐道場聲播遠近
且道行皎於冰霜一絲一粒不偏乎眾屹
然中流砥柱所稱克家之子非耶師之孫
西峰聞禪師來禾鐫師語錄入藏余焚香
啟誦洵末法之金剛利器也因不敢以無
知辭謹拜手而為之序。

時
康熙十九年蒲月穀旦
檇李約菴道人施博撰





















象崖珽禪師語錄卷第一
潭州西峰法孫益聞重刊

* 上堂一

** 住重慶府忠州東山龍蟠禪寺

師在中慶首座寮受
請至山頂插標云天為片瓦地為磚古殿無燈日月
懸拄杖橫肩全體露借吾遯跡到驢󵊮。

據室石霜室中橫按隻劍秘魔巖下擎箇木又且山
僧到來如何施設擲拄杖云銅頭鐵額如龍虎看取
南山鱉鼻蛇。

護法請開堂拈疏云第一義諦青山綠水已吐了也
擬欲重加偈言便請維那宣過。

指法座云放出青藜蓋二儀燈王撾鼓豎降旗威音
古調曲初唱剔起蒼蒼兩道眉大眾見麼遂陞告香
云者瓣香如天普蓋似地彌擎奉為
今上皇帝祝嚴聖壽萬歲萬歲萬萬歲伏願狼煙息
而金輪御耕漁鼓瑟鵰弓挂而玉燭調樵牧謳歌又
拈香云者瓣香葉蔭星辰位隆盤石之堅根敷塵剎
功濟維城之固奉為滿朝文武闔國官僚伏願同將
補袞調羹手撥轉如來正法輪又拈香云者瓣香帶
雨露而出淵關六載辛勤心燈始契涉吳楚而栖蜀
水一朝授受智印方傳逢人不是揚家醜對境深思
痛棒痕奉為現住紹祖山中慶禪寺傳臨濟正宗三
十一世破山大和尚用酬法乳之恩惟願生生執巾
侍缾世世續燄聯芳乃攝衣敷坐維那白椎云法筵
龍象眾當觀第一義師喝一喝云優曇缽華時一現
耳我本無心有所希求今此法王大寶自然而至豎
拂子召眾云會麼如其會得優曇缽華時時出現法
王大寶人人具足靈山奧旨洞明少室真機頓徹縱
橫挂域中日月卷舒立方外乾坤坐斷毘盧頂不稟
釋迦文拈一莖艸為丈六金身將丈六金身為一莖
艸婢視聲聞奴呼菩薩不須覺城東際始見文殊樓
閣門開方參慈氏剎剎須彌鼓舞全彰玅體塵塵海
水波騰盡闡圓音瞬目揚眉播真風之不墜拈拳豎
指振徽猷之莫極挽回上古宏規啟鑿人天正眼得
大機顯大用豁開戶牖捲幔十虛擊碎驪龍明月珠
敲出鳳凰五色髓報莫報之恩為無為之化拂子頭
上有如是光明有如是時節若有過量大人直下薦
去正好龍蟠門下喫棒大眾且道是賞是罰乃卓拄
杖云萬方有道歸皇化一亙無私賀太平。

上堂舉寶壽開堂三聖推出一僧壽便打聖云恁麼
為人瞎卻鎮州一城人眼去在壽擲下拄杖歸方丈
師拈云三聖坐籌帷幄退己讓人者僧身挨白刃皮
下無血寶壽據令而行龍頭蛇尾三人雖縱奪可觀
未免有得有失山僧今日開堂若有人推出一僧劈
脊便打他若云恁麼為人瞎卻西蜀人眼去在直打
教棒折也未放手何故聻要救天下人眼去在是汝
諸人還知落處麼卓拄杖云橫按莫邪全正令太平
寰宇斬癡頑。

中慶耑使送法衣至上堂僧問祝聖開堂即不問傳
衣付法事若何師云大庾嶺頭提不起進云魚過禹
門電燒尾雷霆齊助采聲來師云雞足山中笑點頭
乃云雲霞體上衣謝是天邊賜何以荅重恩當陽只
一句且道是那一句喝一喝云玉鼎長焚白月團隨
風直到巾缾處。

上堂宇宙之內有一老人頭靠五須彌腳踏四大海
簡點微塵經卷賣弄古佛家風且道此人有多少春
秋還委悉麼卓拄杖云劫數芥城終有盡斯人福壽
實難窮呵呵下座。

臘八上堂獨坐少人知自憐雙眼碧夜半睹明星無
端瞎一隻三七思惟沒奈何樹下經行虛歎息騰今
耀古累兒孫箇箇扶籬與摸壁唯有龍蟠鐵蒺藜撐
天拄地無窮極因齋慶讚釋迦文當陽對眾亂拋擲
木童火裏笑嘻嘻石女谿邊吹觱篥告報諸人聞不
聞頭上金烏似箭急今󵊮臘八在茲山明󵊮不知何
蹤跡薦取瞿曇悟底時摩訶般若波羅密。

上堂十五日已前無位真人擔雪填井十五日已後
無位真人持蠡酌海正當十五日且道無位真人有
甚活計月中丹桂和雲摘天上瓊華帶雨收拍禪床
下座。

元旦上堂元正啟祚萬物維新寶鏡高縣森羅獻彩
惟願皇風永扇佛日長明麒麟現而干戈寢鳳凰出
而文德修四海衲僧吹新法螺擊新法鼓拈新拄杖
演新法義其祝昇平且一氣未分已前又作麼生數
聲清磬是非外一箇閑人天地間。

上堂問為眾陞堂則不問未出方丈時如何師云日
月不走乾坤黑乃云盡虛空世界是一面古鏡百千
香水海百千須彌盧大地山河艸木叢林若聖若凡
若僧若俗若男若女若貴若賤有情無情俱在裏許
為甚麼溈山水牯牛影也不見良久云顛眠倒臥無
人識萬里青天月一鉤。

解制上堂威音巳前高挂缽囊與汝諸人結制樓至
已後拋出艸鞋與汝諸人解制且道今日結即是解
即是者裏道得結解分明龍蟠拄杖子兩手分付一
任天下橫行有麼有麼一僧喝一喝一僧頓足師云
恁麼道又爭得良久云釣竿斫折重栽竹不釣金鱗
誓不休喝一喝下座。

結夏上堂世尊掩室於摩竭文殊三處而度夏世尊
全無伎倆文殊太煞風流龍蟠總不恁麼隨處則安
遇緣即照神珠在掌隨眾色以分輝寶月當空逐千
江而現影諸仁者還委悉麼薰風自南來殿閣生微
涼復說偈曰一瓢將四海白夏且孤峰箇事慵饒舌
真機嬾犯鋒添缾攜澗月枕石賣松風若問安居法
無勞鼓更鼕。

六月一日上堂問為眾激揚則且置未出方丈時如
何師云竹密不妨流水過進云既出方丈時如何師
云山高豈礙白雲飛乃云六六六渾如摩醯首羅目
一一一恰似少林無孔笛若也會得一六分明一生
參學事畢靈源不昧萬古徽猷入此門來莫存知解
一塵不立鶴臨碧漢一塵既立鳳出蒼梧熱則普天
熱寒則普天寒為甚雪竇道茫茫普熱紛紛下雪又
作麼生拍禪床云雲在嶺頭閑不徹水流澗底太忙
生。

上堂未到龍蟠有生有死既到龍蟠無得無失且道
龍蟠有甚奇特唯有天在上更無山與齊喝一喝下
座。

解制上堂一結一解貴覓知音一縱一擒唯尋作者
九十日束十世界作一微塵置布袋裏為圓覺大伽
藍安居平等性智就中護生說法證道成佛昨夜孤
鴈一聲石枕夢回解開布袋口踢倒大伽藍掀翻世
界海智無智可得生無生可護法無法可說佛無佛
可成不如一一散去各逞風流逢綠作主隨處即宗
且道三千里外逢人一句又作麼生喝一喝下座。

住拈華報恩禪寺三門云芒鞋推地軸箬笠頂天關
擬到福城去拈華且破顏便入。

據室恁麼也不肯不恁麼也不肯直饒道得十成者
裏只許一半喝一喝遂起。

開堂拈疏云大眾會麼霞箋寫出言言異蜀錦描來
句句奇。

指法座云華座金蓮砌須彌白玉堆毘盧無相頂高
躋更讓誰便陞拈香云此瓣香紫煙籠鳳闕瑞氣遶
天津端為祝嚴
今上皇帝聖壽萬歲伏願龍圖鞏固鸞閣彌新德風
播堯風而永扇化日麗舜日以長明此瓣香泰山不
足比其高止水不足喻其清奉為諸位勳貴闔郡縉
紳供益檀護當山請主伏願現宰官身而說法霖雨
剎土示菩薩相而垂形月印千江此瓣香多子塔前
分枝奕榦報恩手裏續燄聯輝奉為傳臨濟正宗三
十一世破山大和尚用酬法乳錯在昔󵊮遭辣手恨
從此日尚酸心斂衣趺坐維那白椎云法筵龍象眾
當觀第一義師云若論第一義諦未白椎已前華擘
了也更冀謦欬饒舌大似掉棒打月豈堪珍羡所謂
向上一路千聖不傳學者勞形如猿捉影是以世尊
拈華百萬人天惟金色頭陀破顏微笑後來不識好
惡尋枝摘葉引蔓牽藤絆斷瞎驢腳跟致令旁觀者
哂山僧今日不是壓良為賤止響揚聲要汝諸人向
未白椎巳前未拈華之際薦取自已迥脫根塵觀剎
那際如同遠劫視十方界如一浮漚在在恢弘金剛
正印處處賣弄古佛家風眼蓋乾坤大方獨步太阿
在掌截眾流而一致寶鏡當空含萬有以無私說甚
一義二義直使無量玅義無邊三昧到報恩門下瓦
解水消汝諸人還委悉麼豎拂子云惟憑者箇真消
息長與南山祝聖恩。

上堂問唯佛與佛乃能知之且道知箇甚麼師云嬾
牛春碓進云箇事且置無位真人即今在什麼處師
云跛鱉敲板乃云山居無事作杖子被蟲蛀月下唱
巴歌驚起梵王怒大眾還會麼喝一喝云拾得摩尼
無價珍海神知有不知貴。

臘八上堂六󵊮冷坐幾乎凍殺不是明星一照至今
討甚煖氣雖然如是報恩未肯點首在何故聻家住
東州卓拄杖下座。

再住龍蟠上堂極目彌天雨雪來突拈白棒逐風雷
陽春幾唱無人和為覓知音去復回眾中莫有知音
者麼出來接拍問杖頭一別拈華去再住龍蟠有甚
禪師云艸鞋蹋雪人人見拄杖敲雲幾箇聞進云即
今覿面者誰師云雪壓能推澗底松風吹不動天邊
月乃云天為片瓦地為一磚既無心於彼此何有相
於去來如是在彼在此玄機獨露一去一來真風永
播所謂從無住本流出萬端興無緣慈遍遊剎海如
洪鐘之待扣似空谷以傳聲扇子𨁝跳上三十三天
築著帝釋鼻孔東海鯉魚打一棒雨似盆傾在在普
賢樓閣處處文殊境界且道即今住拈華是住龍蟠
是者裏見得山僧分與半院一僧喝一喝師云蝦跳
不出斗一僧擎拳師云倚墻靠壁漢不如山僧自道
去也以拄杖空中點一點云大千歸一色盡在玉毫
中。

** 住忠州楞伽山玉峰禪寺

方丈云入此室據此座去其黏解其縛抽腦後釘拔
眼中楔且道是何心行擬作江邊垂釣叟蘆華暗折
妒霜枝。

開堂拈疏示眾云此是震大千沙界法鼓催佛祖出
世號令且令行一句作麼生道喝一喝云墨占巨鼇
彩毫吞四海雲。

指法座云華王寶座毘盧頂上即今高登是何境界
以拄杖畫○云萬里無雲日上時便陞拈香云此瓣
香天無私蓋地無私載奉為
北闕之至尊仰祝南山之聖壽伏願鵰弓已挂狼煙
息寶祚時登鳳閣新此瓣香奉為滿朝文武闔郡尊
官當山請主汝止高公伏願護法宛如裴相國聲名
奕世等三蘇此瓣香萬峰頂上得來親蒙印可三回
爐中拈出不敢孤負奉為現住萬峰山太平禪院破
山大和尚用酬法乳伏願不捨折蘆之手根重神州
之器斂衣趺坐上首白椎云法筵龍象眾當觀第一
義師云漁翁乘興趁風來龍竹鳳絲坐釣臺無限金
鱗隨餌上禹門天迥雪濤開僧纔出師云來也僧云
萬物咸新即不問玉峰開堂事若何師云自從鷲嶺
分燈後直至支那耀古今進云昔日裴相今朝高公
是同是別師云一箇鼻頭兩孔出氣進云恁麼則動
容揚古路不墮悄然機師云路逢劍客須呈劍不是
詩人不獻詩問如何是曹谿正脈師云有眼拄杖敲
日月無星秤子稱山河僧禮拜師乃云楞伽挺秀千
聖凝眸玉峰騰輝萬機圓照恢豁人天正眼激揚少
室宗猷月明簾外翻身荊棘林中著腳扣洪鐘於熙
時沙界咸聞豎寶幢於金地大千俱矚有時掉臂霧
起有時謦欬風生大中現小小中現大南贍部洲走
馬北鬱單越行船古帆未挂彼岸先登獅琴既振山
河作舞是以動靜一如去來一揆鍼鋒頭上倒卓須
彌眉毛罅裏全傾海水其向上也德山臨濟口呿其
向下也燈籠露柱生兒如斯薦得尚落階梯擬更沉
吟白雲萬里復舉裴相國一日捧一尊像胡跪黃檗
之前云請師安名檗喚裴休休應諾檗云與汝安名
竟休便禮拜師云裴相有補袞之手黃檗具陷虎之
機二人相見如水合水似鏡對鏡所謂大人具大智
大智具大用若論恁麼事須是恁麼人若是恁麼人
不愁恁麼事且今日玉峰祝聖開堂一句作麼生道
拈拄杖云惟憑者箇荷春力仰祝吾皇億萬󵊮。

上堂明明百艸頭明明祖師意古人恁麼道只道得
一半山僧則不然拈拄杖云明明拄杖頭明明祖師
意且道與古人是同是別簡點得出祖師在你腳跟
下苟或未然更聽一偈百艸西來旨杖頭祖意真迷
時雖不遠悟後始相親蓮綻水河燄華開鐵樹春諸
禪須著眼識取本來人。

上堂問未問話巳前時如何師拈拄杖云會麼僧拂
袖歸位師卓拄杖云一擊響玲瓏喧轟宇宙中只緣
聲徹處識取主人翁泥牛耕水月木馬趁清風撞著
玉麒麟三箇鬧叢叢且道鬧箇甚麼金鐘撞處百華
開妙果圓時福自隆。

上堂問法身無相法眼無瑕作麼生彰顯師驀頭一
棒云法身無相而今現形舉拄杖云是諸仁者通身
是眼還見得分明麼見得分明眉毛上有釋迦耳孔
裏有彌勒苟或未然擲拄杖云天共白雲曉水和明
月流。

上堂問如何是致理一言師默然進云致理無言時
如何師云馬駝貝葉不持經乃云一般春色醉東風
濃淡青黃自不同拈向杖頭開正眼直教箇箇盡成
龍如是一切聲是佛聲一切色是佛色柳眼谿邊窺
水中之幻泡桃唇陌上笑鏡裏之韶光一雨一雲原
無所私根莖枝葉各成大小泥多佛大水漲船高試
問賓頭盧尊者善應四天下供今日普公設齋尊者
還來也無良久卓拄杖喝一喝下座。

上堂問紅爐燦燦鐵華飛時如何師云非君境界進
云秖如橫身踊躍者又作麼生師云腳跟下好與三
十棒問如何是春景師云雪嶂雲同色松風海共濤
進云秖如不與萬法為侶者是甚麼人師云朝聽上
灘鼓暮聞澗下鐘乃云睢鳩關關燕語喃喃山華似
錦澗水如藍咄欲明者箇意莫將聲色參如斯薦得
即見紹宇梁居士父母未生巳前面目宛然父母既
生後佛眼覷不透銀碗盛雪銅盆盛油南山起雲北
山雨張公喫酒李公醉十世古今不離當念無邊剎
海不隔毫端凡夫舉措聖賢步驟鶖子目連共一鼻
孔且酬恩一句作麼生道卓拄杖云斑衣不舞因齋
蚤獨借杖頭報乳慈。

檀越送法帔至上堂問如何是玉峰境師云二僊描
不就進云如何是境中人師云峰頂興隨丹鶴去松
間倦引白雲歸問如何是西來大意師云摩尼映五
色僧禮拜師便打乃云心從境有境向心生心境相
彰如鏡中像金鍼暗繡雲裏鴛鴦展翅玉線明牽林
間獅子回頭如是種種色相種種音聲種種光明種
種三昧無一法不周無一法不具如天普蓋似地普
擎截瓊枝寸寸是寶析栴檀片片皆香因中萬德莊
嚴果中萬福受用以拄杖指法帔云大眾會麼吳綾
剪就天華彩蜀錦描成佛國春。

上堂十方同聚會箇箇學無為此是選佛場心空及
第歸龐居士恁麼道山僧則不然十方聚會路無差
箇箇心開智慧華及第心空遊竹院大家同飲趙州
茶。

追嚴上堂問翠色森森鳥語滑滑且道是聲是色師
連打兩棒進云不落聲色時如何師震威一喝乃云
日日登堂時時說法搖三寸舌簸兩片皮多說不如
少說少說不如不說所以摩竭掩室毘耶杜詞雖然
如是官不容鍼私通車馬教中道寶所在近試問諸
人如何是寶所若知寶所去處即知父母生身去處
若知父母生身去處即知三世諸佛生身去處若知
三世諸佛生身去處即知自己生身去處佛恩親恩
一時報畢苟或未然更聽一偈寶所尚無心駐棹化
城豈肯意停橈欲知父母生身處倒跨泥牛上碧霄
呵呵下座。

上堂云昨夜夢梵書嘛呢叭𠺗吽今日不覆藏分明
告諸眾會即便會去不會試把華言更拈弄舉那吒
太子柝骨還父割肉還母然後現本身而為父母說
法是謂之至孝也烏知百劫之下更有超其上者今
鴻羽張居士也不柝骨還父也不割肉還母也不現
本身而為說法秖破慳囊躬詣玉峰揮金設供齋諸
梵眾獨借山僧拄杖頭而為說法全體未曾生全體
未曾滅全體未曾來全體未曾去如是即五濁而趨
淨域居煩惱而證菩提且超脫一句作麼生道漫捉
虛空缾內貯光明不定走盤珠拍禪床下座。

本山勤舊靜素二公忌日請上堂標榜山門壯佛居
須栽松柏萬千株拈鋤道者今何在笑指蒼蒼拂太
虛舉僧問趙州如何是祖師西來意州云庭前柏樹
子僧云和尚莫將境示人州云我不將境示人僧云
如何是祖師西來意州云庭前柏樹子大眾試簡點
看簡點得出即知靜素二公在松柏枝頭相見談不
遷義把臂與趙州古佛同起同行同坐同臥縱有西
來大意向何處安著豎拂子云當處不離常湛寂山
頭松柏笑呵呵。

上堂云宗乘舉唱十地魂驚正眼纔張三賢膽顫毛
吞巨海芥納須彌底人猶落下風且向上一句又作
麼生拈拄杖云自是不歸歸便得五湖煙景有誰爭。

上堂云迦葉波見世尊拈華契機而破顏微笑須菩
提見世尊談經解旨而涕淚悲哭大眾二大師一笑
一哭未免各見一邊山僧特與頌出有時笑有時哭
七星斜映揮魔窟一箭雙鵰落碧空六六依然三十
六卓拄杖云咄。

上堂云兔角杖龜毛拂有時顛拈倒弄有時倒弄顛
拈疑殺天下人悟殺天下人十字街頭有彌勒四衢
道中有釋迦汝諸人還逢著也無如其逢著靈山一
會儼然未散即見應寰居士父母巳在世尊前聽受
一切法不生一切法不滅且末後一句作麼生道擲
拄杖云向下文長付在來日。

上堂云壁立千尋難湊泊銅頭鐵額漫勞猜桃紅李
白真慈氏笑指南詢有善財大眾還見善財麼卓拄
杖喝一喝下座。

上堂云春色濃如黛鶯聲語欲流分明宣祖意何用
別馳求如斯薦得人人本源彌綸萬有箇箇妙體逼
塞虛空且道山河大地向何處安著昨夜木人曾報
言彌勒收歸布袋裏且本源妙體在布袋裏不在布
袋裏參。

上堂云秖箇心心心是佛十方世界最靈物拈拄杖
云者箇是拄杖子如何是心知其心即知其佛知其
佛即知自已知其自已即知心佛眾生三無差別拈
一莖艸為丈六金身將丈六金身為一莖艸即無明
而證種智居凡軀而登聖位大眾且道必竟如何是
心以拄杖畫○云不遇春風華不開華開須藉春風
力。

上堂云五五二十五打開寶藏庫撒出無價珍供養
無數佛且道誰是供養者誰受供養者咄因憶謝三
郎月下自搖艣。

上堂云春和三月裏風暖碧桃開玄沙道未徹靈雲
不更猜如是萬法若無普賢失其境界一法若有毘
盧墮在凡夫一法且置毘盧遮那即今在甚麼處時
西堂喝一喝師云百億身分百億剎一華端有一如
來。

上堂云天晴日頭出歸禽易見巢雨落地下溼過蟻
難尋穴直得半陰半晴未免三頭兩面百丈野鴨玄
沙見虎趙州喫茶禾山打鼓者四老漢施設門中略
較些子若論向上提持山僧未敢相許為甚不相許
貪觀天上月失卻手中橈。

解制上堂鐵笛橫吹出大方胡笳韻合愧風狂十期
杖擊巫山雨七處華拈蜀水香栗棘藍中拋未盡龍
蛇腳底蹋空長絲綸罷釣波心月毒鼓三撾作戰場
卓拄杖云大眾還見麼時一眾齊下喝師云鼕鼕鼕
住婺川西禪寺邑侯鄭公請開堂拈疏示眾云靈山
奧旨祖域玄機盡在箇裏便請維那剖露。

指法座云巍巍卓卓坐斷十方要登便登不禮燈王
遂陞拈香云此瓣香奉為
今上皇帝祝嚴聖壽萬歲萬歲萬萬歲此瓣香奉為
邑侯鄭公在位尊官此瓣香昔󵊮酬價龍蟠不敢被
蓋囊藏如今海眾要知未免重新舉揚奉為現住萬
峰山太平禪院破山大和尚用酬法乳斂衣趺坐上
首白椎云法筵龍象眾當觀第一義問拈香祝聖即
不問波羅山點頭時如何師云有眼莫鑒僧喝師便
打乃云靈機迥峻在處舉揚智寶圓明隨方顯露拈
拄杖云大眾會麼世尊不說說迦葉不聞聞天曉起
來門正啟誰家灶裏火無煙雪峰道盡十方世界如
粟米粒大拋向面前漆桶不快神光三拜而得髓趙
州八十猶行腳所謂若論箇中事須是箇中人若是
箇中人不愁箇中事我此現前四眾箇箇鼻孔遼天
人人腳跟點地向上一著無勞指似復舉東坡居士
偈云谿聲盡是廣長舌山色無非清淨身夜來八萬
四千偈他日如何舉似人師云東坡此偈古今獨唱
可謂陽春白雪爭奈把三世諸佛埋沒在聲色堆裏
至今無人救得山僧恁麼品論莫有與東坡出氣者
麼卓拄杖云一把柳絲收不得和煙搭在玉闌干。

開爐上堂法無邊際緣會而彰心無彼此投機而應
其把住也黃金掩耀其放行也瓦礫生輝若向者裏
會得聚寶峰微笑波羅山點頭脫或未然不免旁通
一線去也舉百丈與溈山圍爐次百丈命溈山撥火
山撥之無火丈躬起自撥得一星火語溈云你道無
者箇聻溈從此悟去師云溈山不得百丈幾乎凍殺
百丈不得溈山勞而無功雖然父子名邁古今總被
者一星火燒卻以拄杖吹一吹云大眾會麼照顧眉
毛頌曰雪壓隆冬品類枯寒來父子偶圍爐火星迸
出通身煖勝喫曹山酒一壺。

孝臣龔居士請上堂昔日龐居士逃禪入翠微西江
一口吸透徹祖師機且如何是祖師機莫是揚眉瞬
目是祖師機麼料掉沒交涉莫是拈拳豎指是祖師
機麼料掉沒交涉莫是擎叉輥毬是祖師機麼料掉
沒交涉莫是雀噪鴉鳴是祖師機麼料掉沒交涉莫
是翠竹黃華是祖師機麼料掉沒交涉既都盧沒交
涉畢竟如何是祖師機良久拈拄杖喝一喝云祇園
屈曲泉流急鷲嶺巍峨月上遲。

陞寰李居士請上堂父母未生前鼻孔遼天父母既
生後腳跟點地大丈夫漢㘞地一聲直得南贍部洲
種樹北俱盧洲結果東勝神洲撞鐘西牛賀洲擊鼓
不是神通妙用亦非法爾如然直下會去猶較些子
脫或未然一片白雲橫谷口幾多歸鳥盡迷巢。

慧菴老宿請上堂舉應菴問密菴云如何是法眼密
云破沙盆應頷之師云破沙盆尋常颺在糞掃堆頭
為甚二祖寶之雖然也是饑逢王膳渴遇甘泉若是
正法眼未夢見在西禪恁麼品論還有與二祖出氣
者麼以拂子擊禪床云珊瑚桃上兩行淚半是思君
半恨君。

上堂云寒霜凋百卉梅榦發新芽底事分明極何須
鼓更撾金牛喫飯趙州飲茶德山用棒秘魔擎叉者
一隊老凍膿也是勾賊破家且道西禪又作麼生拍
膝云者裏親薦得鐵樹也開華復舉世尊陞座文殊
白椎世尊便下座文殊云諦觀法王法法王法如是
拈云大小世尊性命在別人手裏試聽一頌淡妝濃
抹打鞦韆擬欲高高唱哩連無奈東君漏泄盡許多
清怨落誰邊。

元旦上堂拈拄杖云天得一以清地得一以寧元正
啟祚萬物咸新村歌社舞佛法分明無事衲僧願祝
昇平卓拄杖下座。

解制上堂說心說性入海算沙舉古舉今波中捉月
德山用棒臨濟用喝雖是好心究竟大錯且道西禪
今日解制又作麼生指示拍禪床云路逢達道人莫
將語默對。


象崖珽禪師語錄卷第一　　　　(鴛水謝穎仙書角里倪天章鐫)

象崖珽禪師語錄卷第二
潭州西峰法孫益聞重刊

* 上堂二

** 住酉陽白果山華嚴禪寺

師在西禪受請至三門云
居家不離途中事常在途中不出門喝一喝便入。

佛殿佛之一字吾不喜聞即今撞著如何回避石女
未開瓊殿鎖木人巳在玉樓歌。

方丈達磨面壁維摩默坐斷千差歸一色新長老到
來豈可循途守轍喝一喝云宏開不二門拔出眼中
楔。

司主冉玉岑請上堂問大酉洞天即不問舊店新開
時如何師云大家在者裏進云恁麼則一輪光照無
私去也師云莫眼華僧禮拜師豎拂子召眾云靈山
奧旨祖域玄機惟傳此也更無別法明明絕滲漏歷
歷不覆藏只須高著眼莫將聲色參昔如來從兜率
天而降皇宮遊四門而到雪山六󵊮苦行睹星悟道
說法四十餘󵊮未常說著一字末後拈華而傳衣缽
直至于今繩繩不絕汝等諸人須信自性是佛莫向
外求百千樓閣無量三昧皆從自性中建立豈有他
哉復揮拂云還委悉麼千山勢到嶽邊止萬派聲歸
海上消。

開爐上堂一年一度開爐日要與諸人豎鐵脊驀然
覷破祖師機白雪陽春歌不息時西堂拍几作聲師
云敕。

上堂終日露堂堂無人解舉揚勞他木上座饒舌錯
商量拈拄杖云且木上座商量底是甚麼義若道有
義有即是空若道空義空即是有若道非有非空即
是顢頇佛性若道即有即空又是儱侗真如如是四
義既非大眾且道商量底是甚麼義以拄杖畫⊕云
參差松柏煙凝薄重疊峰巒月上遲。

茂林李居士生日請上堂父母未生前薦取南宸北
斗命同春喝一喝云蟠桃千樹纔吞吐笑傲乾坤不
老人。

臘八披剃上堂靈雞獨唱覺人醒夢裏遊魂好自聽
莫把因緣容易過雪山午夜悟明星汝等諸人還知
悟處麼如或未然更聽一偈覷破了覷破了適志幽
林擇木栖安身始覺斑鳩巧。

上堂問大作獅子吼時如何師云有耳若聾進云百
華香滿地萬物盡皆春師云穿卻鼻孔問如何是箇
中事師云閑敲石鼓跨金牛進云即體即用時如何
師云有問有荅進云恁麼則慈雲普覆塵沙界枯木
常開智慧華師云自領出去乃云棒頭取證喝下承
當正如頭上安頭離見絕聞超聲越色大似撥火覓
漚離此二見不墮中間且獨脫一句作麼生道試玉
須經火求珠不離泥。

解制上堂函蓋乾坤截斷眾流隨波逐浪此三句若
一一分析得出與汝諸人解制許伊有出身路其或
未然富嫌千口少貧恨一身多。

住大酉鐵鶴菴上堂問達磨不立文字今日更有佛
法可說否師云一華開後一華開問鐵鶴庵未成時
何如師云鐵鶴庵進云成後時何如師云天下太平
萬民樂業進云人事如何師云放下即安穩乃云心
生則法生心滅則法滅大地山河樓臺殿閣皆從心
生昔亞仙捨曹谿與六祖羲之施廬山送歸宗今日
醇道人將大酉洞天而惠山僧成祇陀林為選佛場
即體即用即用即體一句作麼生道移華兼蝶至買
石得雲饒喝一喝下座。

上堂淨法界身本不生滅大悲願力示有去來且淨
法界身在甚麼處豎拂子云不因風撼樹爭見路華
飛。

上堂年年四月八香湯浴悉達杓柄向誰拈千江一
口呷若也會得塵塵剎剎若也不會當頭一蹋豎拄
杖云釋迦老子來也汝等諸人還見麼卓杖云劄。

上堂問啞子得夢作麼生道師云一箭透重關進云
恁麼則到頭霜夜月任運落前谿師云是甚麼人分
上事僧擬進語師便打乃云谿聲鳴明月落禾山打
鼓普化搖鐸五位三玄九帶四莫如是陳爛葛藤到
者裏都用不著汝等諸人作麼生摸索到頭霜夜月
任運落前谿。

僧自心請上堂師在臥中豎出拳云會麼僧云不會
師云為汝上堂竟。

上堂舉東印土國王請般若多羅尊者齋王問尊者
眾僧皆轉經師何不轉者云出息不涉眾緣入息不
居蘊界常轉如是經百千萬億卷山僧則不然設有
人來問眾僧皆轉經師何不轉秖向他道流水高山
無限意許多清韻有誰聞卓拄杖下座。

上堂師豎拂子云會麼三世諸佛歷代祖師唯說者
箇更無別法盡十方世界情與無情皆不出此且道
如何是者箇木馬火中嘶泥牛水上行。

尹仁居士生日請上堂揮拂子云若論第一義未出
母胎已露了也既出母胎㘞地一聲已露了也今日
請山僧陞座未出方丈時已露了也既然如是且慶
祝一句作麼生道和盤托出菩提果覺樹常開智慧
華。

上堂舉世尊陞座文殊白椎馬祖上堂百丈捲席雖
然鍼芥相投未免師資莽鹵以拂子左拂一拂云還
見文殊麼右拂一拂云還見百丈麼擲下拂子云莫
謂渠儂多意氣從來舉唱要知音。

傳戒上堂今年臘八不尋常大地山河盡放光悟得
明星真戒體不增不減等金剛。

上堂問如何是一喝如金剛王寶劍師云一刀兩段
如何是一喝如獅子距地師云前不遘村後不抵店
如何是一喝如探竿影艸師拈拂子云會麼如何是
一喝不作一喝用師便喝進云只饒棒頭領旨喝下
承當猶是鈍漢更有呵佛罵祖大闡提人和尚又作
麼生師云禮拜了退問大悲千手眼度人和尚用幾
手眼師豎拂云只用者箇乃云若論此事唯一堅密
身一切塵中現雖居塵中而塵中收他不得雖居四
相而四相羅籠不住雖然非大福智人莫能到此且
今日何夫人營齋請法即體即用一句作麼生道擲
拂子下座。

上堂舉龐居士云十方同聚會箇箇學無為此是選
佛場心空及第歸試問諸人心又作麼生空拍膝云
雪後始知松柏操事難方見丈夫心。

四月八日上堂問如來者無所從來亦無所去如何
更有四月八師云只為兒孫切進云如何是切師云
惹得惡水澆僧禮拜師乃云四月八四月八毘嵐園
內生悉達指天指地獨稱尊大千沙界鬧聒聒九龍
吐水沐金身將此深心奉塵剎大眾還見釋迦老子
生身處麼如見釋迦老子生身處即見貴廷居士父
母生身處如見貴廷居士父母生身處即見汝等諸
人生身處所謂古今無二道聖凡無二心心外無異
法法外無異心且應時及節一句作麼生道金蓮襯
足誰知己唯有雲門一棒親卓拄杖下座。

上堂問如何是文殊普見師云描不成進云如何是
觀音普聞師云畫不就進云恁麼則文殊觀音相見
了也師云瞎問如何是不生不滅師云一切法乃云
若論箇事難描難畫一切法生而不生一切法滅而
不滅有無俱非當頭坐斷一句又作麼生時西堂喝
一喝師云孤松繫五馬一箭射雙鵰。

上堂我法妙難思不可以言宣遂喝一喝左右顧視
云大眾會麼眾中有揚眉瞬目鼓舌搖唇者皆不契
師呵呵大笑云不惟仁者如是縱饒禾山打鼓石鞏
張弓敲床擲枕舞笏擎叉有拍天之伎倆竭世之樞
機到大酉門下都用不著何故聻千山勢到嶽邊止
萬派聲歸海上消。

非想孔居士請上堂寂然不動感而遂通應以天人
身得度即現天人身而為說法應以比丘身得度即
現比丘身而為說法應以宰官身得度即現宰官身
而為說法拈拄杖云者箇是拄杖子如何是法如其
會得艸偃風行水到渠成且攜手相逢一句作麼生
道莫謂無心能聚首靈山有約在今朝。

上堂問兩手分付時如何師云六六三十六進云未
審付箇甚麼師云五五二十五進云自從頭陀破顏
後直至而今笑不休師云閑言語乃云今朝六月十
五山頭熱殺猛虎拈拄杖云惟有者箇清涼火雲堆
裏歌舞𨁝跳利益人天哮吼吞吐佛祖不逐四時而
凋不與萬象為伍衲僧到此切忌莽鹵大眾且道淆
訛在甚麼處時僧喝一喝師云未在解唱也須接拍
人發機除是千鈞弩卓拄杖下座。

* 示眾

業識茫茫無本可據浪蕩子腳跟下好與三十卓拄
杖云是山皆有寺何處不為家。

示眾舉雲門云結夏得數日也寒山子作麼生大溈
云結夏得數日也水牯牛作麼生龍蟠則不然結夏
得數日也拄杖子作麼生且道龍蟠拄杖有甚長處
擬心湊泊終難會達者應須暗裏驚。

示眾問老虎以肉為食因甚不食其子師云我也疑
著進云還有句也無師云有進云在甚麼處師便打
進云恁麼則父慈子孝去也師復打乃云黃檗昔󵊮
曾有語緊把繩頭做一場今日山僧無法說白雲堆
裏菊華香咄。

示眾百󵊮壽命剎那期珍重林間獅子兒寒向地爐
燒榾柮須防額上兩行眉。

示眾問雪片紛紛即且置拈華境界事如何師云的
進云恁麼則徹骨去也師云凍殺闍黎問學人有一
物請問和尚師云何不呈似進云拈來即不中師云
你來作甚麼僧便喝師云即不中乃云向上一著不
帶枝葉不涉廉纖代代相承如空合空似水合水直
下承當早遲八刻了也豈可分外添箇元子腳時紹
庵李居士出云弟子會也師云你作麼生會士云李
字原來十八子師云只知十八不知十九士拂袖歸
位師云路遙知馬力歲久見人心。

示眾黃檗山中無定法有時北也有時南敲風打雨
成何事報汝諸人仔細參。

示眾謹白諸人無甚言句萬法歸一一歸何處坐臥
經行疑來疑去疑到露柱生兒㘞地一聲到方丈裏
討箇憑據。

示眾問如何是境中人師云玉屏山上翫明月進云
如何是人中境師云蒲峽口邊笑白雲進云人境俱
奪時如何師直打出乃云空山白足話清宵落盡眉
毛意氣饒更有一腔新佛法吟風對月打華蕎。

示眾咬定牙關剔起眉疑來疑去到無疑斯時方喫
龍蟠棒驀鼻牽回白象兒。

示眾選佛渾如一戲臺一場散了一場來不會止聞
鑼鼓響知音方解曲中裁時僧作呵呵聲師便喝僧
無語師云巴歌易唱雪曲難和。

示眾龍蟠有一語而今分付汝會得句中意超出諸
生死且道是那一句燈籠露柱夜懷胎天明生得白
頭子。

示眾恁麼也不是不恁麼也不是恁麼不恁麼都盧
不是且如何即是百萬軍中斬顏良。

* 小參

德山小參不荅話趙州小參要荅話二大老擔板不
少且道龍蟠今夜荅話是不荅話是擲拄杖云路逢
劍客須呈劍不是詩人莫獻詩。

除夕小盡二十九大盡三十日林下道人作麼委悉
若向一氣未兆已前著得眼去落在第二更於萬物
見成之際信得及去轉沒交涉到者裏未免指鹿為
馬喚鐘作甕笑殺三家村裏臭老婆龍蟠豈忍杜口
只得與諸人說破還委悉麼來年更有新條在惱亂
春風卒未休。

樹寰劉居士生日請小參問父母未生前即且置覿
面相呈時如何師云禮拜了退進云即今有多少受
用師云平天華甲子數到劫雲初問黃檗山中宗風
大振且道白象開口時如何師云百獸腦裂問十方
世界即不問一時銷殞時如何師驀拈拄杖云還銷
殞得者箇麼進云茅蓬原是艸來蓋師便喝乃云五
十七年一著子也無生也也無死有人問汝壽多少
向道庭前柏樹子。

小參十五日已前滴水冰生十五日已後冷灰豆爆
正當十五日諸方開爐設舖山僧者裏又且不然一
年三百六十日日日開爐一日十二箇時時時煆煉
且煆煉箇甚麼銅頭鐵額漢盡在我山中。

留化士小參今朝臘月初一靠倒銀山鐵壁既倒還
須扶起不知那箇著力復舉古者道你有拄杖子與
你拄杖子你無拄杖子奪你拄杖子有者道你有拄
杖子奪你拄杖子你無拄杖子與你拄杖子師云二
古德雖然有縱有奪有殺有活未免話作兩橛且利
害在甚麼處以拄杖卓一卓云劄。

* 晚參

汝等諸人須痛念生死事大生不知來處死不知去
處既生死去來都盧不知茫茫苦海六道輪迴其中
甚不堪也多見汝等不習無漏學戒定慧晝夜惺惺
寂寂寂寂惺惺隨逐客塵妄想昏昧落於無記散亂
正是生死之根作不得主今世後生被他牽去孤負
父母生身師長剃度乘今色力強健勇猛精進窮究
已躬光陰迅速時不待人從上聖賢皆從精進中來
名聞十方豈不暢哉昔黃檗禪師有偈云塵勞迥脫
事非常緊把繩頭做一場不是一番寒徹骨爭得梅
華撲鼻香珍重。

晚參曹山好顛酒飲了不沾唇趙州喫茶去何曾打
溼觜適來一眾喫茶還溼觜不溼觜道道若也道得
許伊明修棧道暗度陳倉苟或未然珊瑚枕上兩行
淚半是思君半恨君。

* 機緣

僧問如何是大用師舉茶盞云會麼進云恁麼則挂
月峰相見了也師云瞎。

問開堂為人即不問蓬篳生光事若何師云一堂風
冷淡千古意分明。

問行不出戶坐不當堂以何為界師云一掌一握血
問穿衣喫飯是甚麼人師云我也疑著僧佇思師云
直疑三十年。

問萬法歸一一歸何處師云牛欄馬圈。

問世尊未降生時如何師云無處覓蹤跡僧云生後
時如何師云大地燦金蓮。

問如何是金雞出林句師云劄僧云如何是入林句
師云瞎僧云如何是不出不入句師云恰。

問大地山河是箇鐵饅頭如何得破師云用破作麼
僧佇思師驀頭一棒云百雜碎。

問南泉斬貓是何意旨師云一刀兩段僧云不會師
云問取鄰邦僧云趙州頭戴艸鞋又是何意師云父
母所生口終不為君通。

問如何是佛法的的大意師云龍興寺後雲屏山。

蓮月參師豎如意云我喚作如意你喚作甚麼月便
喝師云再喝一喝看月云更用惡水作麼師便打。

士問弟子初進步不知路頭求和尚指示師云毛店
舖士佇思師云你是那裏人士云忠州師云既是忠
州為甚不知毛店舖士復擬議師驀頭一棒士踊躍
作禮而退。

問萬法歸一一歸何處師云洗臉打溼觜。

醇道人問如何是鐵鶴庵中境師云描不成畫不就
醇云如何是庵中人師云有時飲茶有時歠粥醇云
如何是庵中事師云有時把鋤頭有時種白雲醇云
如何是庵中施主師云來說是非者便是是非人。

師偶入堂見西堂在東坐侍者在西坐師云一東一
西孰先孰後侍者云和尚請坐師問西堂汝又作麼
生堂云道過了也師云同坑無異土。

師喫茶次一僧擬欲問話師攔胸搊住云道道僧云
乞和尚指示師云鷂子過新羅。

一僧拜跪云弟子愚蒙求師開示師云起來向汝道
僧佇聽師云向下文長。

師問映蓮佛真法身猶若虛空汝作麼生會蓮云不
會乞和尚指示師撥爐中火云會麼蓮云如是則一
體也師云死了燒了體在甚麼處蓮佇思師云擬議
隔千山。

間藕斷絲不斷時如何師震威一喝僧擬進語師云
藕斷絲不斷。

* 法語

** 雲腹維那

衲子立志須有日新之益後頭自有一段受用其或
偷安度日老而無所得上孤諸聖下負已靈慈明云
生無益於時死無聞於後是自棄也子宜勉之。

** 默識禪人

青州布衫重七斤十人有五雙不知落處趙州古佛
雖放光明照天照地為甚中間有不到處且過在於
何長連床上七尺單前參之究之古佛自是不遠。

** 玉立上座

英俊衲子終不與庸俗同流若趙州白雲慈明石霜
諸大老頂笠腰包孤身萬里不顧危亡方了此事子
今混火隊中而參西禪可謂有古人之志焉余勉其
志而贈之數語雖然路遙知馬力歲久見人心。

** 樞密靜主

聖道垂秋古風將墜往往英俊有志於道者不尋師
擇友惟苦守一句死話頭埋沒山中三二十󵊮謂之
參禪學道苦哉豈不聞三登九上一語走千山者乎
所以德山入門便棒臨濟入門便喝秘魔擎又雪峰
輥毬不似於今教人死參話頭為人師耶直指人心
早是曲了更欲沉思白雲萬里汝宜體會扶起古風
吾道將有望耳。

** 清谿禪人

佛祖之道超乎塵劫非等閑可核其實必金石深願
然後近而得之也如二祖之立雪斷臂善財之捨身
殞命長慶七破蒲團趙州八十行腳從上古聖皆如
此也今清谿上人棄青衿而披緇衣辭文學而修佛
慧隨余出蜀欲與二祖善財把臂共行山僧贈之數
語必遂其志。

** 司主醇公

茫茫三祗劫苦樂對誰說洞為口谿為舌千古自吟
哦知音是彌勒梅華點點笑春風怪石堆堆解真說
行不修道為業憶雪山金刀削縣崖捨全身雲中求
半偈醇公受我一指禪銘之心腑永不滅人生蝶夢
豈久長不可錯過好時節。

** 西谷禪人

十數󵊮前事渾忘一字無邇來愚亦拙疏狂莫怪吾
有時性發惡老大拳頭麤看破趙州句壁上挂葫蘆。

** 時軒蘇居士

本有之性人人具足二六時中急須著眼聽取一偈
本有之佛性翱翔自去來乾坤多少闊何處有籠哉。

* 書問

** 復龍臺發光院主

建法幢須是有力者扶豎剎竿必賴有志者舉同報
不報之恩共行難行之事寶城梵剎龍臺最勝更喜
仁者承擔佛祖風規豁開人天眼目真法門柱石誠
像季津梁欣慰何極也待五龍事畢即日遵命不負
威音那畔之約更結龍華後日之因暫勒申復臨楮
神往。

** 復三聖雲腹長老

自堙墩一別再不聞爾消息其心耿耿忽慧空禪者
至接得來書及語錄方知已住兩剎力行此道法門
幸也今寄祖衣一頂臥具全幅惠汝代勞勉之。

** 與三璧禪人

前兩次書來若中臺事畢可歸大酉再打幾箇葛藤
方了末後句子承惠謝謝。

** 與流長蘇居士

祖庭冷澹宗風寂寥須賴金湯方始振作恭惟居士
坡公再世裴相重來令我法堂艸不生也荷甚荷甚
自天池一晤如同舊識想非偶然復於虹影室中激
揚箇事打者鼓笛斯時西川知音雅和者誠惟居士
耳大都此事是箇中人不難拈出自然龍吟霧驟虎
嘯風生第臨別時舟行岸移未及譚得末後句子為
愧矣俟賨城歸來始可傾懷叨承供益聊申布謝。

** 復司主醇公(附來書)

老和尚結制坐禪以離塵凡醇道人明晨邀客數
十於禪床上艸庵中作殺人放火事可備五葷以
待莫仍在禪床笑呵呵。

門下說話大有來由然說禪則易見性誠難且大酉
洞天非大乘人莫能到則殺人放火與禪床上大笑
是同是別若道得一句分明即頭目髓腦而供養未
足為奇豈特五葷耶明晨恭候。

又

宗門的意原不涉理路卜度貴在真參實悟今若未
悟將一句話頭疑之既久自有悟處譬如虛空畢竟
挂向什麼處若悟虛空挂處豈止道箇自然則十方
世界在居士毛孔裏矣活鱍自由如水潦和尚初參
馬祖問曰如何是西來的的大意祖曰禮拜著潦纔
禮拜祖乃攔胸蹋倒潦大悟起來撫掌呵呵大笑曰
也大奇也大奇百千三昧無量妙義秖向一毫頭上
識得根源去也此古人悟道之機緣若向一毫頭上
識得根源即識得虛空挂處便與古人把臂共行不
可坐在自然中埋沒了也百尺竿頭便請更進一步
畢竟要知虛空挂處方有益耳。

** 復非想孔護法

如何是面目指箇大圓相老翁回一點卻也成二樣
一見笑呵呵好與加痛棒秋到菊華香春來谿水漲
更問意如何初月柳梢上。



象崖珽禪師語錄卷第二

象崖珽禪師語錄卷第三
潭州西峰法孫益聞重刊

* 頌古

「夜睹明星。」

【黃梅止渴石充饑珍重渠儂下口時夜半明星當午
照抬眸失卻兩行眉。】

「阿難剎竿。」

【昔󵊮何法付金襴弟應兄呼倒剎竿直至而今誰舉
似鶺鴒原上艸漫漫。】

「女子入定。」

【罔明彈指從定出文殊彈指從定入一對鷺鷥臥雪
眠一對鴛鴦池雙立。】

「產難因緣。」

【白雲有去來青山常不移夜半月孤圓風吹華落枝。】

「外道問佛。」

【言有言無箭機鋒射落雙鵰下碧穹鞭影再揮何處
著那堪賊後又張弓。】

「臨濟囑三聖。」

【教兒師子欲分拏直待臨行露爪牙時被瞎驢顛倒
吼依然返擲宿蘆華。】

「靈雲見桃華。」

【浪跡江湖三十載豈知華下喪全身殘紅滿地誰相
委狼藉枝頭多少春。】

「高峰枕子。」

【貪觀明月獨徘徊走入蘆華不轉來白石枕邊驚夢
破風吹古寺竹門開。】

「馬祖鹽醬。」

【日用鹽和醬拈來總不疑平生肝膽事料得幾人知。】

「百丈野狐。」

【古今百丈無前後落昧野狐總一般荒塚火來毛不
露殘煙灰冷尾生斑。】

「趙州狗子。」

【生成獰惡膽雄麤不懼師兒肯自娛野鹿生擒牙爪
利活鼬咬殺骨毛蘇雲中吠出思孫氏牌上拈提憶
子胡塗毒鼓邊休側耳莫向趙州問有無復高聲喝
云㗭唎㗭唎囌嚕囌嚕。】

「首山竹篦。」

【首山竹篦子華開鐵樹裏擬議更尋思白雲千萬里。】

「新婦騎驢。」

【新婦騎驢阿家牽步步相隨俱進前袖拂清風無覓
處回頭嫋嫋玉階前。】

「普化搖鈴。」

【柳市華街賣弄時得便宜處失便宜歸期木鐸無人
會回首聲聲話向誰。】

「三聖金鱗。」

【迥迥龍門萬仞高金鱗搖尾躍波濤片時翅弱難飛
去虛度桃華又一遭。】

「中心樹子。」

【斫倒中心樹家貧四壁空浩歌天地外拍掌鼓清風。】

「疏山造塔。」

【疏山造塔自玲瓏何用羅山更費工叵耐鑿穿常住
地蓮開臘月似霞紅。】

「興化打維那。」

【罰錢趁出院要爾立乾坤不提三尺劍何以報君恩。】

「前三三。」

【別時容易會時難聞說三三眉也攢試問均提多少
數月移華影上闌干。】

「玻璃盞。」

【南方別去自多岐忘卻家中喫茗時盞子拈來渾不
薦何須腦後更加椎。】

「主人翁。」

【頻頻喚出主人翁老到󵊮高怕耳聾不是人前誇意
氣只緣口缺不關風。】

「柏樹子。」

【庭前柏樹子春秋知幾幾葉葉引清風枝枝呈秀氣
咄百尺蒼蒼從地起。】

「乾屎橛。」

【南無乾屎橛稽首紫磨身入滅數千󵊮金手向誰伸。】

「趙州訪茱萸。」

【輥入洪波裏相將探淺深任君隨手掣喪盡一生心。】

「東司上不可與汝說佛法。」

【泰和風鼓動物情叫一聲兮應一聲野老不知春巳
到只聞華底有啼鶯。】

「三聖為人。」

【兩箇漁翁盪扁舟竿垂香餌浪頭遊歸來得意分南
北蘋艸蘆華一樣秋。】

「睦州現成。」

【隔壁女兄原是姐姐不必問人可知禮也。】

「臨濟三頓。」

【一摑龍顏老作家逢人撒土又拋沙不因仙客言秦
事幾乎滿地是桃華。】

「又。」

【東街喫酒西街醉醒得來時腳底穿驀地翻身知痛
處叢林自此號風顛。】

「德山托缽。」

【德山父子話令丁無端平地掘深坑果然只得三年
活疑殺盲龜跛鱉僧。】

「單刀直入。」

【漠漠龍蛇戰陣開單刀直入吼如雷豈知自刎烏江
上千古英魂喚不回。】

「擔板漢。」

【擔板漢擔板漢從來鼻孔失一半九曲明珠不解穿
捏死蛇頭終不換咦任他漆桶打破來正好與之三
十棒。】

「一口氣轉一大藏教。」

【半滿空圓一口吹睦州舌底布鎗旗直教黑豆黃檗
揞莫使牛皮更鑿伊。】

「德山棒。」

【一棒一條痕千山俱打裂哀哉缺齒胡不識安心訣。】

「七斤衫。」

【翠衲舞春風襟帶飄明月一經華裏過通身香不徹
衣中自有珠心醉難甄別別別撥艸須防猛虎穴。】

「石頭云恁麼也得。」

【山自高兮水自深伯牙彈出子期音明明古調無人
會只對華前弄月吟。】

「三腳驢子弄蹄行。」

【楊岐驢子疾如飛鶖子揚鞭追不及駑驥驊騮漫共
途湖南長老遭一踢。】

「婆生七子。」

【呈橈舞棹訪知音豈料金鱗逐浪深垂手輕輕纔一
掣風吹明月落波心。】

「四方八面來時如何。」

【霧裏龍生角長江鴨洗頭自有藏身處堪笑不堪愁。】

「無位真人。」

【無位真人赤肉團見則分明會則難朝去纔騎金色
馬夜來憑倚玉闌干。】

「趙州訪臨濟。」

【作家纔相見雷轟井閃電一鼓定功勳拗折射鵰箭。】

「趙州訪二庵主。」

【蛺蝶探華入翠蘋枝枝斜出一般春夜闌只恐西風
妒半是相思半是嗔。】

「二僧捲簾。」

【或淡或濃山裏寺半舒半卷洞中雲古今得失憑誰
主極目長江一帶分。】

「蓮華未出水時如何。」

【蓮華荷葉一絲牽水國香吹上下天出未出時紅菡
萏相看只在碧波間。】

「言無展事。」

【眉安腦後口挂壁上擬之議之三十拄杖。】

「語默涉離微。」

【好馬不須蹄上走多年枯骨狗頻爭三歲獅兒善哮
吼堪嗟學語樹頭鶯。】

「趙州密密意。」

【特地尋春扣薜蘿一枝漏泄出牆阿東君誤解枝頭
意無奈香風錯過多。】

「船子度夾山。」

【三寸離鉤巨浪頭金鱗未會意悠悠忽然點首吞香
餌不顧煙波舊釣舟。】

「達磨面壁。」

【九󵊮面壁舌生毛脫賺神光下一刀早是無風波自
起至今平地浪滔滔。】

「二祖立雪。」

【立雪神光徹骨寒覓心無處是心安忘懷歷劫簪纓
日重立功勳把自謾。】

「雲門餬餅。」

【滿盤托出意如何餬餅相將說似他必也到江吳地
盡方知隔岸越山多。】

「兩堂下喝。」

【賓賓主主主賓賓殺活都盧喝下親雲水紛紛齊著
瞎風顛撥出眼中塵。】

「城東老母。」

【雲鬢不塗香更好老來鶴髮自離披一從識得檀郎
面整日拋梭嬾畫眉。】

「東山水上行。」

【奇怪東山水上行毘盧跌倒普賢迎把手浪中歌一
曲上船恰好正三更。】

「子胡狗。」

【日日籬邊毒氣腥不知吞卻幾多人雲中吠出崩崖
石一見主人搖尾頻。】

「青絹扇子足風涼。」

【青絹扇子足風涼冷透冰肌骨也香𨁝跳不妨全殺
活令人千古憶汾陽。】

「裴相國托像於黃檗之前請安名(云云)。」

【潦倒漁翁駕小舟月明水面自悠悠呈橈泛泛迎風
去蘆管一聲天地秋。】

「百千諸佛但見其名未審居何國土(云云)。」

【玉版浪傳閑姓字琉璃國土類何齊等閑學得驚人
句樓閣重重一筆題。】

「北禪烹牛分歲。」

【分歲只烹露地牛安排也好不多愁豈知頭角官來
索風捲黎華趁水流。】

「南泉指牡丹華。」

【碧蕊何勞粉黛妝根同天地破春芳遊峰不肯銜香
去空使莊周蝶夢長。】

「匙挑不起。」

【匙挑不起者些兒穿耳胡僧也皺眉一幅寒雲收不
得和風搭在古松枝。】

「甘贄設粥。」

【攜手相將入廣寒頻頻笑倚玉闌干僊人去矣無消
息空把琵琶月下彈。】

「天皇餅。」

【十枚齎以一枚還千尺絲綸豈等閑牛餌果然鯨呷
去三󵊮不負任公顏。】

「趙州洗缽。」

【秋月溶溶滿帝都甕頭有酒不須沽爛醉醒來天欲
曉方知駑馬是龍駒。】

「略彴橋。」

【長虹水面壓青天度馬度驢走似煙步步高飛雲襯
足行人猶把柳條鞭。】

「趙州三佛。」

【金佛不度爐焉用更之乎梧桐葉未落秋到洞庭湖
泥佛不度水茫茫而巳矣龍蝦睡若惺長擊浪華起
木佛不度火相逢會也麼梅柳渡江春斜斜三兩朵。】

「紙撚無油。」

【堂堂法眼是魚筌紙撚無油燭大千昔日高茅村座
主潭邊點出日燒錢。】

「楚王城畔汝水東流。」

【層層白浪悉朝東兩岸蘆華舞亂風秦樹漫隨人事
盡溶溶一帶接長空。】

「風吹日炙。」

【日炙風吹也大奇軟如玉石硬如泥盲龜蹋著雙眸
豁雪襯梅華始見肥。】

「對一說。」

【對一說杜宇聲中啼出血鷲嶺鷺池不二音千江澄
浸孤秋月。】

「倒一說。」

【倒一說杳杳長空降團雪海藏龍宮影亦孤急須摟
碎狸奴穴。】

「曹源一滴。」

【曹源一滴足波瀾洗耳自能透膽寒漁父乘流沉巨
浸那知是處有龍蟠。】

「日裏看山。」

【日裏看山曳杖藜嵯峨疊翠豁雙眉分明幾朵芙蓉
嶂謝客無端詠作詩。】

「芭蕉拄杖。」

【正欲飲時甕不開方纔醉倒又添杯人情豈愛論高
下自是杖錢少帶來。】

「南泉斬貓。」

【一刀兩段箇貓兒勘破堂堂王老師盡謂安邦定國
手那知自失兩行眉。】

「趙州喫茶。」

【叔孫禮樂蕭何律趙老唯煎一碗茶香味豈從陸羽
製喫時珍重雪飛華。】

「婆偷趙州筍。」

【展陣豎旗驗賊贓老婆一掌賊猖狂雖然偷得趙州
筍鐵打心肝也斷腸。】

「玄沙未徹。」

【賊被小人侵逢人說不得善偷須善放始是孟嘗客。】

「三張白紙。」

【秋雲淡泞秋風清白紙三張寄遠聲一曲漁歌歸唱
後又移短棹宿蘆汀。】

「九峰不肯首座。」

【香浮寶鴨別疏親一片虛凝絕謂陳玉版只知雲裏
拍錯教雪曲和陽春。】

「中邑獼猴。」

【睡去芸窗面面開獼猴𨁝跳下崔嵬一聲夢破三更
月依舊迎風嘯古臺。】

「劫火洞然大千俱壞。」

【西川古佛唱宗猷劫火光中一句酬隨不隨之休擬
議青山不動水長流。】

「香嚴擊竹。」

【瓦礫堆中埽白雲蒼筤一擊碎苔紋不因柳眼窺春
綠紫陌笙歌那得聞。】

「德山見龍潭。」

【一層峰鎖一層峰潭靜何因見老龍紙火吹時雲雨
散一鉤蘿月挂寒松。】

「馬祖不安。」

【衰容枕石不通風院主無端叩老翁夾路桃華風雨
妒馬蹄無處避殘紅。】

「犀牛扇子。」

【犀牛扇子足風涼放去收來總不妨直下若能親薦
得橫吹鐵笛度滄浪。】

「香嚴上樹。」

【岸柳拖煙睡不起鷓鴣啼在深華裏聲聲喚出迥南
枝惱亂東風卒未已。】

「歸宗斬蛇。」

【一鋤斫斷赤斑蛇血染空山似落霞義虎駭然輸小
捷漫勞天女雨天華。】

「雪峰住庵。」

【不同條死同條生石女谿邊夜鼓笙一曲兩曲知音
少氣煞華中恰二更。】

「鳥窠吹布毛。」

【杖錫不隨空谷隱住持風月樹為家布毛吹起崑崙
走萬頃湖光映落霞。】

「國師塔樣。」

【潦倒南陽老國師無紋塔樣對君提不因潭北通消
息未免將身帶雨泥。】

「舉道者訪瑯琊。」

【苦瓜連根苦甜瓜徹蒂甜相看賓主意都盧一并拈。】

「使得十二時。」

【周匝十二時從頭挨到老一任臥煙蘿何處有煩惱。】

「麻三斤。」

【佛也麻三斤洞山一秤稱分付主家奴莫錯定盤星。】

「寶壽開堂。」

【撾鼓纔登曲彔床龍驤虎驟盡歸降無端三聖推僧
出血刃腥風滿大唐。】

「洞山三頓。」

【度水穿雲去不難何如三頓直廝謾腰間暗中雌雄
箭拔出方知徹骨寒。】

「南泉歸宗麻谷訪忠國師。」

【隔夜商量話不同三三兩兩半途中那知春色東風
裏吹綻桃華幾樹紅。】

「無著禮文殊(云云)。」

【拈起玻璃正喫茶不知口角是龍牙可憐更問三三
數孤負清涼老作家。】

「目前無法。」

【目前無法七通八達擬更如何當頭一蹋。】

「北斗藏身。」

【北斗藏身不較多韶陽老子太波波擬將清淨身如
洗依然跳入葛藤窩。】

「鼓山折箭。」

【離弦聖箭射重閽驚起江城白鴈群半在蘆華半在
水月明南北少人分。】

「十智同真。」

【何須隔水問蒹葭面目分明絕點霞白鷺下田千點
雪黃鸝上樹一枝華。】

「平常心是道。」

【山中逢樵者伐木自丁丁鐘中無鼓響鼓裏無鐘聲
露冷華心重雲開雨腳輕箇是平常道言外度迷情
聯芳偈。】

「石谷慧禪人。」

【干戈林裏偶傳心代代相承古至今掌上靈符隨汝
用只教黃檗盡成林。】

「香林馨禪人。」

【巾缾十載事弘規寶印重重付與誰不是吾家親的
子那能擔荷合相宜。】

「雲腹智禪人。」

【烈燄芬芳古者傳隨緣行化任方圓汝能代釣金鱗
子繼祖宗風燈更然。】

「知止瑞禪人。」

【一燈分點百千燈燈燈續燄列層層子能下手親挑
撥繼此宗風獨爾能。】

「繩一禪人。」

【椒結椒兮瓜結瓜牽藤引蔓自分遮唯餘黃檗無窮
盡時到又開一樹華。】

「我一禪人。」

【微塵即法身法身即微塵二俱悉分付世代續傳燈。】


象崖珽禪師語錄卷第三

象崖珽禪師語錄卷第四
潭州西峰法孫益聞重刊

* 偈

** 示香庵老宿

「　東梁燕語西梁燕庵外香飄庵內香莖艸拈來俱是藥不須別處問醫王」


** 示明庵老宿

「　柏子蒼蒼憶趙州撐天拄地少人酬龍蟠指出無生句到處風光得自由」


** 示從初禪人

「　卓卓無依問去來炊巾亂展欠安排山藤便與通消息珍重闍黎眼自開」


** 示惺拙禪人

「　鐘聲撼動五須彌妙吉空生也著疑縱是大悲徒側耳拈來惟許瞎驢知」


** 示知止禪人

「　雷音何處不聞聞驚惺林中獅子群珍重上人休掩耳奇哉佳韻好殷勤」


** 示迴瀾禪人

「　父母未生前面目堂堂獨露沒周遮就中若解翻騰去始向獅林弄爪牙」


** 示桃華首座

「　核種驢󵊮不借功今朝浪放幾枝紅直教含笑三千載自有靈雲一氣通」


** 示圓融副寺

「　生薑舖子絕疏親賤賣如何得本真聲價欲高齊保壽拈來辣氣始驚人」


** 示皓月禪人

「　一語臨行付爾曹穿雲渡水莫辭勞谿光照眼原無別始信天香玉桂高」


** 示安然老宿

「　慣駕輕舠巨浪遊釣來明月賣風流有時撥轉琉璃岸古渡風清鎮日幽」


** 示般若典座

「　缽囊高挂九龍臺一句話頭豎脊猜驀地打翻鍋子蓋珍饈百味任安排」


** 示剔眉禪人

「　一箇鼻頭生額下眉毛兩道曲彎彎穿衣喫飯尋常事見得分明絕仰攀」


** 謝瑞王化溥萬國之額

「　慈雲遍覆三千界慧海掀騰百億洲時泛龍舟遊蜀錦山川在處沐恩庥」


** 謝雙桂破老人惠罏

「　大地為罏山作香煙雲瑞氣日騰祥箇中且道誰拈出唯有吾師紫臂長」


** 雪中示眾

「　爐無榾柮歲寒多貧到無貧徹骨何為甚夜來風似剪青山盡作白頭陀」


「　󵊮󵊮有雪以詩賞唯是今󵊮一字無瞋目打翻天地色江山一片畫冰壺」


又

「　寒暑逼人何處避老僧頭白不知󵊮偶因記得栽松日自引清風枕石眠」


「　行到無行路已窮轉身一步活如龍拈來莖艸全正令大用堂堂不借功」


** 復南海黃公

「　世外相逢少送迎深交固是出常情羅浮雲氣連天際杖笠何時喚共行」


「　千嵒萬壑一雲瓢睡足煎茶埽葉燒泉石幽栖誰是侶不辭麋鹿竹為橋」


** 復虛白張居士

「　不因山色與谿聲自有聞聞聞更清客至不陪還睡去從教巖月共燈明」


「　石鼓鼕鼕不斷聲令人聞徹耳根清跏趺坐落松間月古殿殘燈永夜明」


** 示雲峰陳居士

「　搖鈴打鼓又敲鐘不是顛兮不是風就裏若能明得去銀山鐵壁一時通」


** 示靈章文居士

「　獅子窟中獅子吼栴檀林裏栴檀香會得玉屏真境界谿山雲月盡文章」


** 寄廣舌道人

「　山中無事倚長松記得維摩多舌翁曲澗彎彎雲漫漫何時聚首話心空」


** 寄玉川胡居士

「　駐錫雲峰萬仞高搖鈴打鼓起風濤稀聲寄與胡居士接拍而今莫憚勞」


** 別明天監院

「　黃檗山中坐釣臺金鱗逐浪意悠哉杖頭暫別拈華去收拾絲綸去復來」


** 別無學監院

「　一把鑺頭聚聖流推予幾輥雪峰毬靈山有約還來此他日相逢笑未休」


** 示默融薙髮

「　幾度思來幾度空今朝特地出羅籠利刀剪卻佛前艸露出曇華一朵紅」


** 示大用禪人

「　日用不妨全體現陽春一曲古今同等閑腳底通消息莖艸拈來活似龍」


** 夏日示眾

「　漠漠烝雲逼遠空無冰滌暑只乘風涼生殿閣誰能會唯有榴華刺眼紅」


** 永興留別

「　也無佛法也無禪不二門開選俊賢珍重忠南僧與俗回頭木馬好加鞭」


** 福嚴留別

「　福嚴茅屋權栖止像季凋零甚可哀去住了無些子子唯留一傘蓋如來」


** 復雙桂破老人

「　蜀水淹留十數秋二時隨分飽金牛零星剎境盂中放磅礡煙濤腳下收浮世有情如野馬幻軀無事即閑鷗枯藤在處憑拈弄何必深山枕石頭」


** 復蝶庵陳先生

「　鷲嶺金湯囑大莖奇逢歡揖帝王城機投聚首渾無相避世高蹤卻有聲風鼓燈山旛自舞舟移濮水岸應行可能覿面翻前案極目乾坤總是卿」


** 復天民任居士

「　半似風狂半似顛也無文字也無禪缾添蜀水灘前掬衲補巫雲雪裏眠七處開爐依幻住十回吹炭展空拳臨岐報與維摩詰須信壺中別有天」


** 建庵

「　醇翁讚我老癡頑大僊贈云為智傑究之癡智兩皆空幻名幻相何分別鐵鶴翩翩去復來鳴聞九皋聲弗竭大千世界一箇庵在處栖泊無間歇普請諸人共搆成庵兮鶴兮永不滅」


「　妙高峰頂建瓊樓無限天人笑點頭獅子嚬呻欣奮迅象王回顧喜遨遊玉屏雲蔭千千界金鼎香焚萬萬秋聖主有時施雨澤燈籠露柱沐洪庥」


** 除夕示眾

「　屈指流光逝水多寂寥共守話煙蘿觀桃契旨應須
委擊竹忘知會也麼玉兔井藤留不住金烏石火急如梭吾曹好把韶華惜迷悟都盧一剎那」


** 復竹微法弟

「　雙桂連枝秀浮杯萬里津穿雲歌蜀水入夢釣漳濱杖擊巫山雨華拈錦郭春同風殊有約在處擬相親」


** 示三壁上人

「　野衲何居止深山是所依缽縣猿宿處杖挂鳥栖枝曲徑深藏拙韜光世外奇竿頭如進步水月任君題」


** 示可法柳居士

「　可法從何法得來不記春靈機常歷歷妙用自頻頻笊摝水中影磚磨鏡上塵斯言荅五柳珍重渡前津」


** 示惺拙監院

「　我宗無語句不立諸文字有時惺得來清風面面至」


** 示濮如禪人

「　山河即我體我體即無生隨緣而出沒頭頭佛道成」


** 示本趣禪人

「　欲識箇中趣如人癢正抓癢處有時息風流無可加」


** 復忠國王文學

「　承聞下腳處只在筆尖頭點墨化龍去翻身五鳳樓」


* 山居雜韻

** 復成都蜀王(附原韻)

柱矻巫雲半倚天高人獨向此中偏雨華散作空
王拂香舌凝成玉井蓮細切清風非有意薄披皓
月巳忘言生龍活虎真難及試聽雷音出廣寒。

「　玉露遙承下碧天金枝迥秀最先偏香彌鳳閣三秋桂氣浥龍池萬品蓮繡榻肯移僧共語錦屏寧別佛同言愧霑雨澤恩波重永祝長生齒不寒」


** 懷雙桂破老人

「　福城東際驀相逢六載依依抵萬峰愧領剎竿支世亂羞承衣缽荷情濃幾拈鶴藹有罏在數寄鴈音沒
路通昨夜夢酣如侍側金容蒼古髮髼鬆」


** 感懷

「　廿󵊮萍跡逐飄蓬世運奚能愜鄙衷日短桑榆驚遠近時艱劫火逼西東道微自愧趙州老德薄猶慚鄧隱翁朽骨如藏林下拙鴻毛何日遇長風」


** 吟雪

「　凍寒凝切鬥春濃六出繇來擂碧空匝地色鋪銀世界彌天光吐玉毫容過巖老兔迷栖穴渡澗玄猿失住峰素質也知從幻去何勞堆積數千里」


** 聞鐘

「　洪響誰敲午夜長隨風喚醒夢魂忙遶林若斷藏虛谷入耳還傳出上方直到無聞聞始徹更須靜聽聽非忘浮空亙古彌三際何用勞勞舉驗常」


** 旅次

「　󵊮來避世到黔中無限珍奇盡脫空雲水半瓢為道業蒲團一箇是家風吟詩儘有千山助散步猶多孤月同狂發不知天與地一拳誰道有西東」


** 歲暮遣懷

「　時逢劫火泊天涯老逼驚春遣歲華骨瘦莫支梅與雪身空一任劍鋒加探幽乘興隨明月得趣狂吟飲瀑華有問住持何處是蒲團放下便為家」


** 哭天童密雲師翁

「　痛拈毒棒便心傾出閩三番喚共行入室懷香遭扇打登舟禮足被拳驚碎身易竭千行淚粉骨難陳半點情踢倒天童云化去那知沙界更聞聲」


** 山居

「　隱隱山房絕四維寒松疏竹任橫支灣環曲徑誰能到回復嵯峨我獨宜澗底添缾邀月蚤潭邊洗缽轉經遲桃開滿樹無人會惟許靈雲一展眉」


** 落華十詠

「　紛紛何事忽飄然欲與東風和幾聯嫩紫頻催分竹石殘紅遞送染山川淡濃早晚空枝上開謝誰嗟在目前金谷一辭今在否重來吐彩是何󵊮」


「　搖落輕飛漫感傷須知幾度送韶光醒非幻色應休戀覷破浮華不耐妝襯雪流芳迷曲徑乘風散彩滿空塘鳳銜不盡疑天雨惟有空中簸片香」


「　輕紅淡紫莫霑衣放浪從教點綴飛麗矣開時知賞有飄然落處醒吟稀清心擬欲隨雲去素志何如趁雪歸舞斷香風離蝶夢莊生何處覓芳菲」


「　春去無能留住何爭奇鬥麗總離柯自憐竹徑吟偏少誰惜松街埽更多披拂亭亭蜂卷韻芬芳處處鳥銜歌枝頭不膩空諸色豈礙飄颻出錦窩」


「　頹紅朵朵送春忙杳望長空散渺茫拍指天工留不住回頭風度去還香高飛引蝶穿深牖冉逐流鶯過短牆信手拈呈尚不薦徒添遊子索枯腸」


「　浪敲幾點不成叢雨妒無何洗淡紅豈待泮然方委幻未從落也早知空萬般奇藥初朝雪千品英魂一霎風瀟灑且隨流水去芬芳長涌碧波中」


「　𩖼𩖼輕搖數點幽豔姿誰惜別枝頭漫牽群蝶迷香夢徒惹東君擲露愁丰悴初觀情欲冷枯榮一致興偏悠杳然散去難描畫月下僊人獨倚樓」


「　離離汎蕩不堪任到此能吟有幾人落地無聲篩玉屑隨風有意溷金塵不將頹萼繫清景獨把殘紅送晚春分付馬蹄休蹋碎呼童急埽可成茵」


「　傳道東風去不回急辭嫩萼杜鵑哀陪鶯入室穿簾幕伴燕參堂拂鏡臺聞梵呈心堆淨几憐春鋪錦上莓苔清香一別乘風去知是何時入望來」


「　幾下枝頭破碧空朱顏誰惜別芳叢池邊擲浪魚驚餌竹裏拋香蝶趁紅意淡輕明浮霽月情濃窈窕送春風相逢不必傳佳信總在飄然一霎中」


** 遣興

「　宇宙何窮極狂夫一杖挑霜清紅日麗雲淡碧天寥旛影動山際鐘聲出樹遙何時逢聖世雖老亦囂囂」


** 訪友

「　谷口偶相訪但來叩竹扉不聞垂棒喝猶見雨華飛徑曲鳥聲轉雲斜山色輝窅然何所得谿畔月同歸」


** 雲莊

「　聞道雲莊勝攜笻快一遊攤書嫌圃小洗墨愛池幽洞艸心華現天泉性地流先生無俗累詩賦共僧酬」


** 初夏

「　朱明初兆穆風和定起烹茶遣睡魔貪聽谿聲頻送韻不知簾外綠陰多」


「　炎帝施權景物馨谿邊洗缽竇泉清閑翻貝葉無餘事嬾向石頭滑處行」


「　斗柄南移夏漸溫槐蔭處處鳥聲喧荷開水殿搖新碧逐日風傳香到門」


「　乘風散暑竹門開近水涼從谿上來自是胸中無熱惱不妨欹枕臥高臺」


「　萬疊奇雲聳夕陽護僧白足坐匡床山居不用尋冰閣自有松風忒煞涼」


「　杏熟梅酸百穀生閒居燕坐弄風清老來不荅人間語謝卻浮名身也輕」


「　黃鸝纔轉高聲去禪客又來叩竹扉畢竟山僧何管待惟拈白棒濟人饑」


「　年年避暑碧蘿陰到處逢山不厭深惟有今年深最絕缽盂高挂鳥難尋」


** 大夏

「　時臨毒熱欲燒空百計乘涼須好風能息利名心上火茅庵便是水晶宮」


「　彼此無情物自齊茅庵雖窄鹿同栖心幽畢竟無煩
暑截斷炎雲水一谿」


「　塵空境寂孰相尋避世無如此處深縱有火雲飛不到黃鸝叫斷綠蘿陰」


「　世亂拋絲志巳灰放歌消暑獨徘徊山房盡日無人到午夜鐘清月自來」


「　小閣疏窗午正開竹風吹水送涼來昏沉又到如何遣遶榻狂歌走一回」


「　雨餘苗長氣如烝錫挂孤峰最上層惟解跏趺如水淨人間伎倆百無能」


「　雨打枇杷幾樹低愛涼竹榻近陰移若能諸想時空寂爍石流金總不知」


「　披襟浴暑樂無央時聽谿聲琴一張識得箇中流水意等閑何處不清涼」


** 萬峰十景

*** 天龍峰

「　天龍原在箇雄峰幾問樵人話不同下界但看雲霧起千年夢眼是渠通」


*** 寶石坡

「　山中有石皆為寶獨此崚嶒豈讓他幾片白雲封不住光明炯炯耀平坡」


*** 大歇場

「　懂懂雲水原無住到處家山即歇場擔月攜缾雖近遠大都腳下貴承當」


*** 金鵝池

「　最高峰頂月池開時放金鵝洗羽埃聽偈自從雲裏去至今猶未見飛來」


*** 響山

「　空空寂寂此山響聽去聽來亦無兩就中千古少人知隨風到我石床上」


*** 虎跳了

「　奇哉誰鑿開天竅雲霧飛來不敢罩惟有華林二侍者大空小空任𨁝跳」


*** 滑石板

「　雲摩滑石傍山谿半滿蒼苔映水瀰蹋著只教山月舞幾人悟也幾人疑」


*** 涼水井

「　幾次尋源事渺茫豁開原只在雲傍溶溶掬起秋光冷一任時人洗熱腸」


*** 蒲峽口

「　能牽薜荔引雲長春到華聲落水香悟取耳門消息斷何須蒲峽口來嘗」


*** 馬鞍石

「　曾騎木馬石為鞍法戰歸來置此山自是無窮鞭影惑太平終不借征番」


** 九日有感

「　何事求人意若狂渾忘此日是重陽拈來莖艸知機少愁見東籬菊又黃」


** 松濤

「　不是風兮不是松只聞巨浪涌虛空行人擬欲停車想喪卻堂堂那一通」


** 過白雲寺贈蒼白老宿

「　僧居雲裏寺居山徑幾曲兮谿幾灣就此不知三伏暑蒼蒼別是一人間」


** 山居

「　三箇芋頭品字煨地爐香熟出寒灰飽餐便是諸天供門外從教紫詔來」


「　避秦何處可尋山縛箇茅蓬偷得閑自住此間忘管待竹門雖設未曾關」


** 悼無著首座

「　選佛場中第一人名同昆季與天親欲回兜率白椎
去棄卻空華夢裏身」


* 真讚(空相禪人請)

「　者箇山巒手卓拄杖半風半顛佛祖不讓身栖海底意在天上黃檗山中被人讚謗楞伽峰頂飲毒無量偶到竹陽撞著空相奇筆丹青圖醜模樣呼而無聲觀之有狀諸狀既空真亦是妄無德可稱寫之誰望不如扯碎分身萬嶂免遺後世罵我老象腳蹋紅鞋風流和尚謹白諸人莫要供養」


* 佛事

** 太平挂板

太平寺裏新條初唱選佛場中舊令重嚴金鐘震千
古不墜之洪音玉板敲萬劫長鳴之佳韻擊遍擊山
河起舞吼遍吼大地春生綱維規範耳目叢林遂豎
槌云大眾見麼擊一下云大眾聞麼即此見聞非見
聞無餘聲色可呈君擲下槌云箇中若了原無事體
用何妨分不分。

** 中慶挂板

靈質英苗乘風響應迥示人天全提正令乃擊一下
云橫敲迸出千嵒月驚起泥牛走碧空擲下槌云大
眾見麼玉板晝鳴翻古調金鐘夜吼轉新腔喝一喝
遂挂。

** 為無學監院火

關中主主中關一把鑺頭不離山欲賣趙州茶味別
十󵊮開種白雲間且道即今向甚麼處去觔斗一翻
三界外丙丁童子笑憨憨。

** 為片雪禪人火

樹下問吾生死訣未曾一句向渠說今日分明舉似
伊烈燄堆頭飛片雪。

** 為悟道行者火

今日也忙忙明日也忙忙忙吹三昧火腦後發圓光
且道煙消灰盡時還忙也無忙到西方去蓮臺九品
香喝一喝。

** 為無我老宿火

乞法三村老比丘修行󵊮老愛風流悄然欲返無生
國猶戴霜華白滿頭且道無生國路頭在甚麼處乃
攛下炬云去。
象崖珽禪師語錄卷第四(終)

　(（萬壽法孫益燈弟子性一通育）助刻　　（副寺性慧侍者通定）對　　（鴛水謝文英書嘉興倪天章刊）
　康熙庚申󵊮大夏月吉旦禾郡楞嚴寺般若坊藏板)






















* 象崖珽禪師行狀

師諱性珽字象崖係福建福州府福清縣陳氏子母
林氏師生而穎異長且敦敏寡言笑務實學一日同
舅氏遊吳山寺隨喜偶閱禪宗正脈至古德上堂拈
拄杖云法身無相而今現形似打動自家底意欲出
塵即歸告辭二親久乃許之投長樂常熙福公薙髮
是󵊮十九歲也受業未幾於百丈克融法師處聽講
義雖曉然心尚未愜即休去悶悶者二載一日到黃
檗遇中師叔出禪關警策示師參無字公案三󵊮不
透聞博山無異和尚赴鼓山請師乃往參見示人孜
孜以起疑情為要務自云我此無字不得力蓋為不
起疑情故耳遂改參萬法歸一一歸何處覺有入路
是󵊮二十八歲也見同庚道友已死二三師常有微
疾其心愈切往白熙公欲買艸鞋遍參熙不許師云
若替得我生死便不去熙曰難道修行都要向外江
走那師云豈不聞三登九上者乎熙曰蛟龍終非池
中物也師竟去到浦城境風吹回愈更疑悶再整行
裝遇金粟密老人應黃檗請師即預往見老人一味
棒喝直指不覺身心踊躍自謂臨濟德山之風於今
再振我何幸哉便懷香入室問臨濟三頓棒因緣聲
未絕被老人劈面一扇忙無所措白汗如雨通身輕
快日益超遐便於期中圓具解制相隨出閩至金粟
未幾遇老人因事散眾過姑蘇聞破山和尚在嘉禾
東塔開堂師即往依山器之命職維那一日山入室
舉德山一手抬一手搦因緣師云不會山曰汝會了
不會耶師以坐具搭肩上趨出山隨後便打翌日山
上堂師問文殊將舌殺人師今拈棒打客且如何是
東塔境山曰四埜青黃菜麥田師云如何是境中人
山曰塔尖鴿鷯望江南師云人境相去幾何山便打
師云恁麼則光生大地去也是󵊮師補西堂職山上
堂曰東塔今年結夏老牛老馬歸舍雖無水艸供看
且有鞭繩惡辣正當恁麼時眾中還有擎頭戴角者
麼試出來𨁝跳看師便出以兩手作擎空勢山曰且
喜相共拖犁拽耙師一喝歸眾山便下座每每倒捋
虎鬚當仁少讓識其歲月始自東塔以至南都楚蜀
萬峰中慶侍巾六載未常須臾離也至崇禎甲戌正
月念一山書來源一紙偈曰宮商一韻落胡笳和者
還須風月家鱉鼻蛇頭分付汝顛拈倒弄任周遮是
年三十七歲也雖職中慶首座聲名蚤播錦江故有
龍蟠之請師堅辭山再三勉之迫不得已而應命遂
開法焉後住拈華寶林黃檗福嚴楞伽等處凡事皆
以身先日雜傭作其說法垂示機緣等事俱載語錄
然亦失之者多師丁甲申之變蜀中幾無完土遂拽
杖酉陽得司主醇公親炙座下即於大酉洞天刱造
鐵鶴庵延師駐蹕後退居華嚴一日同眾芟茅見一
古塔空空不知何時建造待詢耆年亦不知之語侍
者云吾不久當順世可瘞吾骨於此中果一月後坐
脫一眾恪遵遺命不復更問牛眠矣是年歲在辛卯
世壽五十四法臘三十五嗣法弟子若石谷慧香林
馨知止瑞等斯時皆不及門後十有七載至康熙戊
申道智慮其塔近要服拜埽難前乃迎歸潭州益陽
之西峰禪寺建塔於鳳山之西嶺藏焉師自開法以
來激人力參為務凡資生業等不許預為營謀嘗曰
一人辦道走殺伽藍何必區區計溫飽耳同眾避秦
途中禪誦皆不暫輟飲食必與眾同或檀越送供即
分眾如少不可分著粥鍋中或赴請席上雖列多品
眾席所無者必不食眾中有病須酒和藥亦不許其
警眾甚嚴其愛眾甚切其行履嚴潔有如此也惟道
智目擊者述其大略云爾。

康熙壬子中秋前三日嗣法門人道智謹狀。

* 象崖珽禪師塔銘

福州古稱法窟燈冊班班也即今踞曲彔木捉法柄
者尤盛余閩人若為吾鄉竊心喜焉象崖珽禪師去
吾里不遠曾弗獲面但余早年宦遊滇南道經黔地
師時旺化其間因得見其語錄耳其風聞想見其為
人矣戊午夏我淨聞公來自澬陽西峰寺謁余朗水
徵為塔上之銘余欣然曰生未窺其面末後者段光
明又豈可吝筆尖頭不效張天覺為湛堂準點出令
其照天照地去也笑而諾之大忘鄙陋誌曰師諱性
珽象崖其號也福州福清陳氏子稚穎異長敦敏雖
崇儒購史尤喜讀佛書一日遊吳山寺閱禪宗正脈
見古德上堂拈拄杖云法身無相而今現形忽有省
遂願出塵告歸父母久而許之投長樂常熙福公剃
落受業未久腰包行腳聞金粟密和尚受閩人黃檗
之請師先往候得隨參列一日請益次纔開口密劈
面一扇忙無所措白汗通身從此頗有得力處是期
圓具明󵊮出閩參破山和尚於東塔山器之命職維
那一日山上堂云東塔今年結夏老牛老馬歸舍雖
無水艸供看且有鞭繩惡辣正當恁麼時未審眾中
還有擎頭戴角者麼試出來𨁝跳看師即出以兩手
作擎空勢山云且喜共相拖犁拽耙師一喝歸眾山
便下座自此箭鋒相拄服勤六載自東塔歷南都入
楚以至蜀之萬峰所在匡勷大資輔弼倒捋虎鬚當
仁不讓如此機緣莫可勝紀崇禎甲戌正月廿一日
山書從上來源手卷且附一偈云宮商一韻落胡笳
和者還須風月家鱉鼻蛇頭分付汝顛拈倒弄任周
遮乃辭去遯跡丘壑誓不見人無奈果熟香飄欲隱
彌露緇素景從天龍推出遂開法龍蟠繼而住拈華
而寶林而楞伽兩住黃檗最後受酉陽司主冉玉岑
之請住華嚴一日同眾芟茅次見一古塔空空語侍
者吾不久當順世可瘞吾骨於此中果一月後坐脫
時一眾恪遵遺命不復更問牛眠矣是年歲在辛卯
越今十有七載有嗣法門人雲腹道智禪師中興西
峰宗風大振慮師塔在酉陽偪處獠地久而湮沒之
且山川修阻禮覲維艱乃建大窣堵波於西峰寺後
二千里外芒履躬迎樹之封之今又五󵊮矣繼席本
寺法孫我淨益聞禪師策杖求銘二百里許其子孝
孫慈有如此者寧不令人敬之慕之耶淨公在武陵
荒署抵掌數日細語詳言而珽公之遺言逸事余亦
得以與聞已師真誠繩愨雅度孤標鉗錘妙密手眼
圓明本分艸料不事雕繪日雜傭作甘苦同均道場
七處圍繞千僧得法弟子若干人語錄若干卷世壽
五十四法臘三十五如此始末詳之行狀余仰師之
德企師之行肆口讚歎拜手為銘銘曰。

「　五燈照世
　臨濟稱尊
　光光燄發
　如火益薪
　亶生象師
　如來使君
　首造黃檗
　熱喝雷奔
　白汗如雨
　脫體若輕
　後依東塔
　蕩盡家珍
　卓錐無地
　喪我生平
　藏身丘壑
　諸佛口吞
　烏藤一出
　萬指隨行
　奴呼彌勒
　虎視然燈
　抽人筋骨
　瞎人眼睛
　道場七坐
　雷轟十春
　須彌鼓浪
　渤海揚塵
　今雖示化
　犁然似生
　森森頭角
　藉藉家聲
　有子雲腹
　萬仞門庭
　修大窣堵
　千里躬迎
　法孫我淨
　徵余為銘
　知余學佛
　強余不能
　然則塔樣
　果何所論
　七尺八尺
　三文五文
　如此描邈
　虛空有痕
　畢竟如何
　稽首崚嶒
　崚嶒萬古
　萬古常存」


康熙戊午大夏月古閩祿崖道人陳寶鑰拜撰