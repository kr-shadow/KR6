#+TITLE: 菩薩戒羯磨文釋-明-智旭
#+DATE: 2016-06-11 12:29:28
#+SOURCE: github.com/kanripo/KR6k0196 master aec0bc9d                
No. 703
菩薩戒羯磨文釋
彌勒菩薩說
唐三藏法師　玄奘　譯
明菩薩弟子　智旭　釋

【此文出瑜伽師地論本地分中菩薩地之戒品。凡
受菩薩戒者。最宜知之。故奘師譯出別行也。按地
論百卷。共為五分。一本地分。二。攝決擇分。三攝釋
分。四攝異門分。五攝事分。就初本地分中。分為十
七地。一五識身相應地。二者意地。三者有尋有伺
地。四者無尋唯伺地。五者無尋無伺地。六者三摩
呬多地。七者非三摩呬多地。八者有心地。九者無
心地。十者聞所成地。十一者思所成地。十二者修
所成地。十三者聲聞地。十四者獨覺地。十五者菩
薩地。十六者有餘依地。十七者無餘依地。就第十
五菩薩地中。復分四持。就初持中。分十八品。第十
戒品。菩薩戒本經。及羯磨文。咸出其中。言菩薩者。
梵語具云菩提薩埵。此翻覺有情。謂能發起大智
大悲。智則上求佛道。悲則下化有情。又設無大悲。
則不成佛道。設無大智則難度有情。悲智雙行。悲
智不二。故名為菩薩也。戒有三聚。一攝律儀戒。無
惡不止。二攝善法戒。無善不行。三饒益有情戒。亦
名攝眾生戒。無生不度。梵語羯磨。或翻作法。或翻
辦事。或翻為業。以義求之。即是白眾作法。辦如法
之事業也。文分為三。受戒羯磨第一。懺罪羯磨第
二。得捨差別第三。

受戒羯磨第一又分為二。初明從師受。二明像
前受。
初中有四。初啟白請證。二正授戒法。三
總結畢儀。四揀擇非器。
初中二。初求許。二正
白。
初又二。初求。二許。
今初。】

「若諸菩薩。欲學菩薩三聚淨戒。或是在家。或是出家。
先於無上正等菩提。發弘願巳。當審訪求同法菩薩。
巳發大願。有智有力。於語表義能授能開。於如是等
功德具足勝菩薩所。先禮雙足偏袒右肩。膝輪著地。
合掌恭敬。如是請言。大德憶念。我如是名。於大德所。
乞受一切菩薩淨戒。惟願須臾不辭勞倦哀愍聽授。
第二第三。亦如是說。既作如是無倒請巳。偏袒右肩。
恭敬禮拜。供養十方三世諸佛世尊。巳入大地得大
智慧得大神通諸菩薩眾。現前專念彼諸功德。生殷
淨心。」

【菩提心寶。人所固有。發心求戒。便得名為菩薩。既
為菩薩。須學三聚淨戒。欲學此戒。理應秉受。葢秖
此重輕諸戒。既能止惡。便具眾善。既能自攝。便能
攝生。故即名為三聚淨戒。此戒不論在家出家。但
要先發弘願以為其本。然後堪受。若不發弘願者。
縱令求受。不得戒也。既發願求受。當審訪求同法
菩薩。審者。求之精詳。訪者。求之周切。葢不審。則恐
歸非其師。不訪。則恐失於良導。言同法者。即是先
得我心之所同然。必欲上求下化者也。若非同法。
豈堪作師。又雖巳發大願。更須有智。則自知法用。
有力。則能加被人。於語表義能授能開。則依義不
依語。故能應根而與。隨機而答。具足如斯勝功德
者。方可為師。既得師巳。乃須三業專請。先禮雙足。
表於至敬。偏袒跪膝。表於至謙。合掌。表於心無二
向。此皆身業清淨。恭敬二字。即意善清淨。如是請
言等。即口業清淨。請辭須三說者。二則不切。四則
太煩。故但三說。名為處中。三業皆淨。如法而請。乃
名為無倒請。既請之後。又復敬禮供養諸佛菩薩。
念彼功德。生於殷重清淨心者。以此菩薩戒法。乃
徧用法界諸佛菩薩為師為證。一受之後。十方諸
佛。皆是我師。大地菩薩。皆同我學。生如是心。方名
殷重。方名清淨也。大地。即歡喜地。乃至法雲地。具
如華嚴等經廣明。

二許。】

「若諸菩薩。欲授(此)菩薩(以)菩薩戒時。先應為說菩薩
法藏摩怛理迦。菩薩學處及犯處相。令其聽受(應)以
(智)智觀察(彼人)自所意樂。(必須)堪能思(量決)擇受菩薩戒。非
惟(以)他(人相)勸(故受)非為(欲)勝他(故受)當知是名堅固菩薩。
堪受菩薩淨戒律儀。(乃)以受戒(之)法。如(其所)應(而)正授
(之)。」

【弟子求師。既須審訪。師攝弟子。亦須詳慎也。摩怛
理迦。此云本母。善釋諸法相義。有似於阿毗曇。本
母能生妙慧。妙慧因論而生。故展轉皆名慧論。菩
薩學處。指重輕諸戒。犯處。指諸戒中犯有染汙不
染汙等。夫以彼來求受。尚須如此觀察。則其慎重
可知。今有輙勸人受者。胡不稍思之耶。

二正白為三。初求受者白。二授法者白。三明其
獲益。
初中又三。初白儀。二白辭。三白後淨心。
今初。】

「其受戒菩薩。復於彼有智有力勝菩薩所。謙下恭敬。
膝輪據地。對佛像前。合掌請言。」

【二白辭。】

「惟願大德哀愍。授我菩薩淨戒。」

【前是師前私請。今復像前正請也。私請須三說者。
師未聽許。應鄭重故。正請惟一說者。師巳聽許。不
煩凟故。

三白後淨心。】

「如是請巳。專念一境。長養淨心。我今不久當得無盡
無量無上大功德藏。即隨思惟如是事義。默然而住。」

【一境。即現前受戒事境。淨心。即求戒之心也。攝眾
生戒。是解脫德。名無盡大功德藏。攝善法戒。是般
若德。名無量大功德藏。攝律儀戒。是法身德。名無
上大功德藏。又一聚即三聚故無盡。三聚即一聚
故無量。最尊最貴。不可思議故無上。

二授法者白又二。初審問。二啟白。
今初。】

「爾時有智有力菩薩。於彼能行正行菩薩。以無亂心。
若坐若立。而作是言。汝如是名善男子聽。汝是菩薩
不。彼應答言是。發菩提願未。應答言巳發。自此巳後。
應作是言。汝如是名善男子聽。汝等今者。欲於我所
受諸菩薩一切學處。受諸菩薩一切淨戒。謂律儀戒。
攝善法戒。饒益有情戒。如是學處。如是淨戒。過去一
切菩薩巳具。未來一切菩薩當具。普於十方現在一
切菩薩今具。於是學處。於是淨戒。過去一切菩薩巳
學。未來一切菩薩當學。現在一切菩薩今學。汝能受
不。答言能受。能授菩薩第二第三。亦如是說。能受菩
薩第二第三。亦如是答。」

【無亂心者。正慧觀察。與菩提心相應。乃能以心印
心。不惟口讀文言而巳。是中共有三番問答。初須
直下承當菩薩之名。不生退屈。二須真實發菩提
願。不惟虗名。三須真實能受能學三聚淨戒。不惟
空願也。前二問答止一徧者。意決定故。第三問答
須三徧者。貴詳審故。

二啟白。】

「如是受巳。能受菩薩不起於座。能授菩薩對佛像前。
普於十方現住諸佛。及諸菩薩。恭敬供養。頂禮雙足。
作是白言。仰啟十方無邊無際諸世界中。諸佛菩薩。
今於此中。現有某名菩薩。於我某菩薩所。乃至三說
受菩薩戒。我為作證。惟願十方無邊無際諸世界中
諸佛菩薩。第一真聖。於現不現一切時處一切有情。
皆現覺者。於此某名受戒菩薩。亦為作證。第二第三。
亦如是說。」

【能受菩薩不起於座。謂仍前胡跪。以聽授者之啟
白也。此之三白。正是授戒羯磨。初羯磨竟。十方世
界妙善戒法。繇心業力。悉皆震動。二羯磨竟。十方
世界妙善戒法。如雲如葢。覆受者頂。三羯磨竟。十
方世界妙善戒法。從受者頂門。流入身心。充滿正
報。盡未來際。永為佛種。

三明其獲益。】

「如是受戒羯磨畢竟。從此無間。普於十方無邊無際
諸世界中現住諸佛。巳入大地諸菩薩前。法爾相現。
由此表示如是菩薩。巳受菩薩所受淨戒爾時十方
諸佛菩薩觀是菩薩法爾之相。生起憶念故。正智見
轉。由正智見如實覺知某世界中。某名菩薩。(在於)某菩
薩所。正受菩薩所受淨戒。一切於此受戒菩薩。如子
如弟。生親善意。眷念憐愍。由佛菩薩眷念憐愍。令是
菩薩希求善法。倍復增長。無有退減。如是名為受菩
薩戒啟白請證。」

【現前一念心性。本自豎窮橫徧。今能稱性發菩提
心。受菩薩戒。則與一切諸佛菩薩心精通脗。故羯
磨一畢。法爾能令諸佛菩薩悉知悉見乃至眷念
憐愍加被。使其倍增進也。感應道交。不可思議若
此。奈何羣迷不發心耶。初啟白請證竟。

二正授戒法四。初明戒相。二明犯相。三簡異小
乘。四結歎功勝。
初又三。初標徵。二別釋。三結
成。
今初。】

「若諸菩薩住戒律儀。有其四種他勝處法。何等為四。」

【他勝處法者。智慧為自。煩惱為他。佛法為自。魔力
為他。發心受菩薩戒。本欲摧伏魔軍。破煩惱賊。今
犯此戒。反被煩惱所勝。亦為魔力所勝也。然梵網
具明十重。今秖列後四者。凡有三義。一者殺盜婬
妄。名為根本戒法。無論在家出家沙彌比丘。欲受
此菩薩戒者。必巳先受五戒十戒。及具戒等。何勞
更宣。今但申明上弘下化。增上律儀而巳。二者根
本戒法。七眾設犯。不通懺悔。縱令大乘許其懺悔。
須見好相。今此四戒。若輭中品纏犯。止須懺除。上
品纏犯。猶容重受。故不可以根本四戒。相濫同也。
三者菩薩之行。或順或逆。方便甚多。故殺盜婬妄。
容有開遮。惟此四戒。隨於一一方所。一一趣中。悉
不得犯。故獨明之。

二別釋即為四。第一讚毀他戒。】

「若諸菩薩。為欲貪求利養恭敬。自讚毀他。是名第一
他勝處法。」

【瞋毀尚輕。貪讚乃重。讚毀合行。令人疎他親巳。豈
菩薩之心哉。

第二慳惜財法戒。】

「若諸菩薩。現有資財。性慳財故。有苦有貧無依無怙
正求財者。來現在前。不起哀愍。而修慧捨。此求法者。
來現在前。性慳法故。雖現有法。而不捨施。是名第二
他勝處法。」

【財法二施。菩薩正務。現有資財。揀非無財。貧苦無
怙。揀非不應求者。此而不施。無慧甚矣。為菩提故
勤行布施。不住於相。名為慧捨也。正求法者。揀非
不求。雖現有法。揀非無法。此而不捨。安用知法耶。

第三瞋不受悔戒。】

「若諸菩薩。長養如是種類忿纏。由是因緣。不惟發起
麤言便息。由忿蔽故。加以手足塊石刀杖。捶打傷害
損惱有情。內懷猛利忿恨意樂。有所違犯。他來諫謝。
不受不忍。不捨怨結。是名第三他勝處法。」

【一念瞋心起。百萬障門開。況可捶打損惱。況可懺
猶不受乎。既巳隔絕眾生。菩提願力安在。

第四說相似法戒。】

「若諸菩薩。謗菩薩藏。愛樂宣說。開示建立像似正法。
於像似法。或自信解。或隨他轉。是名第四他勝處法。」

【真實正法。決與一印三印相應。像似正法。則似是
而非。決與愛見二網相應。說此像似之法。即名謗
菩薩藏。葢不必排撥毀呰而後為謗法也。舊巳流
通。重為舉揚名宣說。闡擴輔翼。令使增廣名開示。
自創新談。別陳宗旨名建立。自信解者。即是邪師。
隨他轉者。即邪弟子。邪正不辨。則弘法者盡皆謗
法者耳。可不悲夫。

三結成。】

「如是名為菩薩四種他勝處法。」

【名為菩薩他勝處者。正顯不與小乘共也。若殺盜
婬妄。則大小乘共。名為根本戒矣。初明戒相竟。

二明犯相二。初出過。二簡別。
今初。】

「菩薩於四他勝處法。隨犯四種。況犯一切。不復堪能
於現法中。增長攝受廣大菩提資糧。不復堪能於現
法中。意樂清淨。是即名為相似菩薩。非真菩薩。」

【隨犯四種。言四中隨犯其一也。況犯一切。言具犯
四種也。現法。即現在一生。廣大菩提資糧。即六度
萬行等。意樂清淨。即菩薩淨心地也。

二簡別。】

「菩薩若用輭中品纏。毀犯四種他勝處法。不捨菩薩
淨戒律儀。上品纏犯。即名為捨。若諸菩薩。毀犯四種
他勝處法。數數現行。都無慚愧。深生愛樂。見是功德。
當知說名上品纏犯。」

【纏即十纏。一瞋。二覆。三睡。四眠。五掉。六悔。七嫉。八
慳。九無慚。十無愧。各有下中上品。輭即下品也。下
品中品十纏犯戒。不名失戒。上品纏犯。便為失戒
捨即失也。數數現行以下。重釋上品纏犯之相。二
明犯相竟。

三簡異小乘二。初明不失。二明失巳容受。
今
初。】

「非諸菩薩暫一現行他勝處法。便捨菩薩淨戒律儀。
如諸苾蒭犯他勝處法。即便棄捨別解脫戒。」

【苾蒭。即比丘。梵音楚夏耳。比丘戒法。專藉外緣。故
易失。菩薩戒法。繇菩提心所感。故難失也。又比丘
他勝處法。是婬盜殺妄。故一犯永失。菩薩他勝處
法。是毀慳瞋謗。故偶犯仍未失也。別解脫者。梵名
波羅提木叉。

二明失巳容受。】

「若諸菩薩。由此毀犯。棄捨菩薩淨戒律儀。於現法中。
堪任更受。非不堪任。如苾蒭住別解脫戒。犯他勝法。
於現法中。不任更受。」

【由此毀犯。謂上品纏犯也。縱令失戒。猶許更受。故
不同小乘也。然復應知以上品纏。犯此毀慳瞋謗
四戒。但失菩薩戒。不失比丘戒。故設懺悔。仍任更
受。若犯殺盜婬妄四戒。則既失比丘戒。并失菩薩
戒。不任更受。雖依梵網懺悔。得見好相。止許作菩
薩優婆塞。或作菩薩沙彌。終不得作菩薩比丘矣。
三簡異小乘竟。

四結歎功勝二。初明勝。二例明。
今初。】

「如是菩薩所受淨戒。於餘一切所受淨戒最勝最上。
無量無邊大功德藏之所隨逐。第一最上善心意樂
之所發起。普能除滅於一切有情一切種惡行。」

【餘一切所受淨戒。指八戒五戒十戒具戒等。以此
種種淨戒。無不從菩薩淨戒海中流出。無不還歸
菩薩淨戒海中。故惟此戒為最勝最上。乃總歎也。
大功德藏之所隨逐。歎其所獲勝益。第一意樂之
所發起。歎其因地勝心。普能除滅一切惡行。歎其
滅罪勝力。

二例明。】

「一切別解脫律儀。於此菩薩律儀戒。百分不及一。千
分不及一。數分計分算分喻分。乃至鄔波尼殺曇分
亦不及一。攝受一切大功德故。」

【一切別解脫律儀。亦指八戒乃至具戒言之。鄔波
尼殺曇。此翻近少。謂微塵是色之近少分也。大文
二正授戒法竟。

三總結畢儀。】

「如是巳作受菩薩戒羯磨等事。授受菩薩俱起。供養
普於十方無邊無際。諸世界中諸佛菩薩。頂禮雙足。
恭敬而退。」

【此總結啟白請證。及正授戒法之後。應各運心普
供養也。

四揀擇非器二。初不從受。二不為說。
今初。】

「又諸菩薩。不從一切諸聰慧者求受菩薩所受淨戒
無淨信者。不應從受。謂於如是所受淨戒。初無信解。
不能趣入。不善思惟。有慳貪者。慳貪蔽者。有大欲者。
無喜足者。不應從受。毀淨戒者。於諸學處無恭敬者。
於戒律儀有慢緩者。不應從受。有忿恨者。多不忍者。
於他違犯不堪耐者。不應從受。有懶惰者。有懈怠者。
多分耽著。日夜睡眠。樂倚樂臥。樂好合徒侶樂嬉談
者。不應從受。心散亂者。下至不能𤚼牛乳頃善心一
緣住修習者。不應從受。有闇昧者。愚癡類者。極劣心
者。誹謗菩薩素怛纜藏及摩怛迦者。不應從受。」

【此明菩薩法師應須揀擇根器。不可妄順人求而
使其輙受也。葢此菩薩淨戒。乃是諸聰慧者之所
求受。今彼既無淨信。乃至誹謗經論。何堪受此戒
耶。文中略列二十二類。一無淨信。所謂不能趣入。
不善思惟。二有慳貪。三慳貪增上戒蔽。四有大欲。
五無喜足。六毀淨戒。謂隨於所受八戒五戒十戒
具戒既有毀犯。未經懺悔得好相者。皆為遮障。七
不恭敬學處。八有慢緩。既於八戒至具戒等尚不
不恭慢緩。何堪受此增上大戒。九有忿恨。十多不
忍。十一不堪耐他違犯。十二懶惰而不勇猛。十三
懈怠而不精進。十四多分有所耽著。十五睡眠倚
臥。十六樂合徒眾。十七樂於嬉談。十八散亂。不能
善心一緣。十九闇昧。二十愚癡。二十一極劣心。二
十二誹謗經論。如此諸人。決定不能被弘誓鎧。趣
向菩提。故皆不應從受也。𤚼。音遘。取牛乳頃。明其
至暫。素怛纜。即修多羅。此云契經。摩怛迦。即摩怛
理進。解現上文。梵網不許揀擇種姓。今文特令揀
擇根器。影略互成。不可不知。

二不為說。】

「又諸菩薩。於受菩薩戒律儀法。雖巳具足受持究竟。
而於毀謗菩薩藏者無信有情。終不率爾宣示開悟。
所以者何。為其聞巳。不能信解。大無知障之所覆蔽。
便生誹謗。由誹謗故。如住菩薩淨戒律儀。成就無量
大功德藏。彼誹謗者。亦為無量大罪業藏之所隨逐。
乃至一切惡言惡見及惡思惟未永棄捨。終不免離。」

【菩薩說法。貴在觀機。若見有情。於此淨戒能生信
樂。則應宣示開悟。令其發起受戒之心。故梵網有
不化眾生之戒。然大須隨時思察。豈容率爾妄宣。
反令眾生墮罪業耶。當知彼經此論。亦互成也。巳
上大科初明從師受竟。

二明像前受。】

「若諸菩薩。欲受菩薩淨戒律儀。若不會遇具足功德
補特伽羅。爾時應對如來像前。自受菩薩淨戒律儀。
應如是受。偏袒右肩。右膝著地。作如是言。我如是名。
仰啟十方一切如來。巳入大地諸菩薩眾。我今欲於
十方世界佛菩薩所。誓受一切菩薩學處。誓受一切
菩薩淨戒。謂律儀戒。攝善法戒。饒益有情戒。如是學
處。如是淨戒。過去一切菩薩巳具。未來一切菩薩當
具普於十方現在一切菩薩今具。於是學處。於是淨
戒。過去一切菩薩巳學。未來一切菩薩當學。普於十
方現在一切菩薩今學。第二第三。亦如是說。說巳應
起。所餘一切。如前應知。」

【補特伽羅。此翻有情。具足功德。謂巳發大願。有智
有力。於語表義能授能開等也。審訪不得。方許像
前自受。若遇明師而不從受。非癡即慢矣。梵網制
令求見好相。此中但貴發菩提心。今人設欲自誓
受戒。大須自斟酌也。仰啟十方等。即是三羯磨文。
所餘一切如前應知。謂法爾相現。及四重法等。巳
上受戒羯磨第一竟。

懺罪羯磨第二又分為二。初誡令勿犯。二設犯
應懺。
今初。】

「若諸菩薩。從他正受戒律儀巳。由善清淨求。學意樂。
菩提意樂。饒益一切有情意樂。生起最極尊重恭敬。
從初專精。不應違犯。」

【或初師前。或於像前。皆名從他正受。善清淨求學
意樂。約攝律儀戒言之。菩提意樂。約攝善法戒言
之。饒益一切有情意樂。約攝眾生戒言之。從初受
巳。即應專一精純。恒時護持。護持此戒。不令違犯。
即便具足三聚功德也。

二設犯應懺又二。初總誡疾除。二別示二懺。

今初。】

「設有違犯。即應如法疾疾悔除。令得還淨。」

【有犯不悔。則日夜增長罪惡。故應疾疾除之。欲除
其罪而不能如法。罪亦不除。故先誡令如法也。譬
如淨衣。偶觸汙穢。速以灰水洗浣。乃可還淨。不用
灰水。臭氣不滅。停待時日。臭氣亦難除矣。

二別示二懺又二。初對首懺。二自誓懺。
初又
二。初明所對之人。二明懺法差別。
今初。】

「如是菩薩一切違犯。當知皆是惡作所攝。應向有力。
於語表業能覺能授。小乘大乘補特伽羅。發露懺悔。」

【一切違犯。通指此中四重。及戒本中四十一輕而
言之也。比丘戒法。局在僧輪。故詳列五篇七聚。名
為秘法。菩薩戒法。通於七眾。故一切違犯。均名惡
作。但有可悔不可悔若輕若重之殊耳。受戒必須
大乘法師。懺悔不拘小乘大乘者。以小乘比丘。亦
是住持僧寶。堪為菩薩滅罪故也。

二明懺法差別又三。初懺上品纏犯。二懺中品
纏犯。三懺下品纏犯。及餘違犯。
今初。】

「若諸菩薩。以上品纏。違犯如上他勝處法。失戒律儀。
應當更受。」

【如上他勝處法。即指毀慳瞋謗四戒而言之也。故
雖失戒。猶許更受。若犯殺盜婬妄。則須求見好相
矣。

二懺中品纏犯。】

「若中品纏。違犯如是他勝處法。應對於三補特伽羅。
或過是數。應如發露除惡作法。先當稱述所犯事名。
應作是說。長老專志。或言大德。我如是名。違越菩薩
毗柰耶法。如前稱事。犯惡作罪。餘如苾蒭發露悔滅。
惡作罪法。應如是說。」

【餘如苾蒭等者。應言。長老一心念。我某甲。犯某甲
罪。今從長老懺悔。不敢覆藏。懺悔則安樂。不懺悔
不安樂。憶念犯發露。知而不覆藏。長老憶念我清
淨戒身。具足清淨布薩。如是三說。彼應語言。自責
汝心。應生厭離。答言。爾。又若對三有情懺悔者。彼
犯罪人。既至三有情邊說罪事巳。於此三有情中。
隨一受懺悔者。應先問餘二有情言。若長老聽我
受某甲菩薩懺者。我當受。二人應答言。可爾。然後
受其懺悔。若對過三人數懺悔。即是對僧。應往僧
中偏袒。脫屣。禮僧足。胡跪合掌。如是白。大德僧聽。
我某甲。犯某甲罪。今從僧乞懺悔。如是三說。是中
隨一受懺者應作白言。大德僧聽。此某甲菩薩。犯
某甲罪。今從僧懺悔。若僧時到。僧忍聽。我受某甲
菩薩懺。白如是。白巳。犯罪者方陳懺辭。乃至。語言
自責汝心。應生厭離。犯罪者答言爾。

三懺下品纏犯。及餘違犯。】

「若下品纏。違犯如上他勝處法。及餘違犯。應對於一
補特伽羅發露。悔法當知如前。」

【餘違犯。即戒本經中四十一輕。亦名眾多犯。亦名
輕垢罪也。初對首懺竟。

二自誓懺。】

「若無隨順補特伽羅可對發露。悔除所犯。爾時菩薩
以淨意樂。起自誓心。我當決定防護當來。終不重犯。
如是於犯還出還淨。」

【隨順補特伽羅。謂隨順小乘大乘正法。於語表業
能覺能授者也。不應向未受戒人懺悔。亦不應向
有違犯人懺悔。故設無清淨大小乘人。但可自誓
而巳。自誓誠切。則罪還出而戒還淨矣。巳上懺罪
羯磨第二竟。

得捨差別第三又分為二。初明捨戒差別。二明
得戒差別。
今初。】

「略由二緣。捨諸菩薩淨戒律儀。一者棄捨無上正等
菩提大願。二者現行上品纏犯他勝處法。」

【捨戒。即失戒也。先發無上正等菩提大願。乃得受
戒。今既棄捨此願。則戒亦隨失。此一緣也。上品纏
犯他勝處法。此二緣也。然或重發大願。如法悔除。
仍可重受。

次明得戒差別又二。初明盡未來永得。一釋轉
生重受疑。
今初。】

「若諸菩薩。雖復轉身徧十方界。在在生處。不捨菩薩
淨戒律儀。由是菩薩不捨無上菩提大願。亦不現行
上品纏犯他勝處法。」

【八關戒法。局在一日一夜。五戒十戒具戒。局在盡
壽。惟此菩薩戒法。一得永得。直至盡未來時。若無
退心犯重二緣。終不捨失也。

二釋轉生重受疑。】

「若諸菩薩。轉受餘生。忘失本念。值遇善友。為欲覺悟
菩薩戒念。雖數重受。而非新受。亦不新得。」

【無作戒體。一發之後。永為佛種。縱令轉生忘失。然
既無退心犯重二緣。當知戒體仍在。雖數數重受。
但令覺悟而巳。豈名新受新得哉。】
菩薩戒羯磨文釋(終)