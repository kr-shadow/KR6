#+TITLE: 蔗菴範禪師語錄-清-淨範
#+DATE: 2018-05-12 10:25:21
#+SOURCE: github.com/kanripo/KR6q0506 master 50ee2f77                

* 蔗菴和尚小像

<img:>






自贊

形類枯樁。髮同徵雪。參訪二十年不悟西
來大意。開堂七八處。焉知向上妙訣。無能
樂育英才。但可放憨守拙。夙夜溉植咸謂
假情。切寔提撕俱成冤結。既然誤賺當時。
何以激昂晚節。未免玷達磨門風。寧止濫
洞山譜牒。
弟子硯民褚廷琯書

** 蔗庵禪師語錄序

<img:>





<img:>


















<img:>












** 蔗菴禪師語錄序

<img:>






<img:>





















** 蔗菴禪師語錄序

<img:>




















<img:>







** 東塔蔗菴和尚語錄序

巖頭曰。但識綱宗本無實法。大法之衰皆
由綱宗不明。拈槌豎拂者不知好惡。倚門
傍戶實法綴人。瞎將來眼。本色宗匠法眼
精明。機用神妙。不落時人窠臼。如神醫治
病。其藥只是尋常。信手拈來。拍是令。一
剎那間轉凡成聖。不假餘力也。蔗菴和尚
以瑰瑋傑異之材。不受世間繩束。如海岸
神駒。雲中威鳳。其品行學問道業知識。皆
卓絕過人。提綱宗行祖令。獅子爪牙象王
蹴踏。仗劍倚天燃犀燭水。風行草偃疊石
成兵。風駛雲騰泉湧水決。愈出愈奇而愈
變幻。掀翻古今窠臼。自成一家。其全機大
用。如月印千江春行萬國。莫可得而狀也。
愚菴門下。親依最久。入室甚早。始終周旋。
兢兢二十餘載如一日。即出世禾之資聖
東塔越之雲門天華。亦殷勤無倦。余甚愧
之。西湖風月葛井丹泉。深得　老人之心
髓。何其說法絕不相似耶。雲居云莫怪不
相似。恐同學者太多。价祖寂祖建立正偏
君臣五位。而膺祖別出手眼自是作家。故
昌大久遠。豈似趙括之子。讀父書而不知
變通哉。余󳖟同門知之最深讀其上堂垂
示等語。回以數言弁其首。

歲在
康熙屠維作噩月維應鍾望旦住苕谿鳳
山同門淨啟頓首拜撰

(旌邑弟子劉毅農仝天渠敬刻)

** 敘

菩提薩埵之道。莫大乎度生。度生莫先乎觀時。法無
一向乘其敝而救之。因勢利導。是故縛於義律則摧
蕩者。以逸格為尊。流於縱任則清嚴者。以端本為上。
居今之時。欲救今之人。必垂憫於撥無因果者乎。世
尊昔於楞伽預指其害。曰受貪瞋癡性巳。然後曰貪
瞋癡性非性。夫性非性者。性之正也。貪瞋癡性非性。
論性之正也。彼巳受之矣。無性而有妄受。即受而有。
妄性則有。妄業有妄報。究竟不出於性無性之外。然
使一切眾生相率而入於塗炭。則今之宗門等為那
落迦門。此世尊之所悲。菩提薩埵之恥也。於是今釋
以請藏至嘉禾謁
東塔為翁大和尚。和尚於吾洞上一家猶父行也。直
心直行。無一毫髮矯飾對之泠然意消。信有所為目
擊道存者矣。既讀其語錄。雙眼圓明四辯注射。知見
正而不落知見。波瀾闊而不混波瀾。蓋長夜之慧燈。
橫流之砥柱。救時之法主也。今釋於斯道。晚進顧嘗
竊竊私憂。以為三災之起。先兆於法苑。古之作家了
事之餘。涵泳大乘。以資內衛。旁通世典。以破外堅。今
則一知半解。劃地指天。害辭別字。題牋染翰。疏於本
謂之穀饑。匱於支謂之菜饉。此一災也。二障猶存。賊
深藏腑。八風相扇。禍侵肌骨。遂昭靈而轉者。狂陽守
嘿。照而滯者。錮陰疾起。一夫疫傳萬宇此一災也。爭
利功。強盜名。益詐操戈於同室。則住持即是戰場。按
劍於異巳。則邂逅無非陷阱。白拂在手黑煙蔽空。洗
兵難於借雨。握刀捷於折草。此一災也。慧命既斷。器
界將空。使據法席傳寶印悉如和尚。獵夫之黐可不
戒而遠。師子之蟲庶勿藥而消乎。溈山之語仰山秪
貴眼正。不說行履。良以失足之咎。非盲即醉。不屬冥
行則遭鬼攝。世未有白日青天。雙眸炯炯而墮坑落
塹者。和尚以真參尋得大機用。一言一行不走時蹊。
此眼正之力。非藉行履為淘汰。而或失溈山之妙指。
恣情顛倒。誣溈山以流弊。刻意操持。各見迷源。全成
兩截。則乘度生之願。出救時之手。見其所見。聞其所
聞。亦可以忘言而自得矣。

洞上三十五傳住丹霞後學武林今釋稽首撰





* 蔗菴範禪師語錄目次

  
  * 像
  * 序文
  * 第一卷
  
  * 住檇李資聖寺語錄
  * 第二卷
  
  * 住檇李資聖寺語錄
  * 第三卷
  
  * 住越州雲門顯聖寺語錄
  * 第四卷
  
  * 住越州雲門顯聖寺語錄
  * 第五卷
  
  * 住越州雲門顯聖寺語錄
  * 第六卷
  
  * 住越州雲門顯聖寺語錄
  * 第七卷
  
  * 住越州會稽曹山護生禪院語錄
  * 第八卷
  
  * 住嘉興東塔廣福寺語錄
  * 第九卷
  
  * 住嘉興東塔廣福寺語錄
  * 第十卷
  
  * 住嘉興東塔廣福寺語錄
  * 第十一卷
  
  * 住越州東關天華寺語錄
  * 第十二卷
  
  * 住越州東關天華寺語錄
  * 第十三卷
  
  * 住越州東關天華寺語錄
  * 第十四卷
  
  * 住越州東關天華寺語錄
  * 示眾上
  * 第十五卷
  
  * 示眾下
  * 小參
  * 第十六卷
  
  * 垂問
  * 勘辨問答機緣上
  * 第十七卷
  
  * 勘辨問答機緣下
  * 第十八卷
  
  * 拈古
  * 第十九卷
  
  * 頌古
  * 第二十卷
  
  * 一花五葉圖像贊
  * 第二十一卷
  
  * 佛菩薩贊
  * 古今尊宿贊
  * 愚菴老和尚贊上
  * 第二十二卷
  
  * 愚菴老和尚贊下
  * 禪人請自贊上
  * 第二十三卷
  
  * 禪人請自贊下
  * 第二十四卷
  
  * 佛祖源流頌上
  * 第二十五卷
  
  * 佛祖源流頌下
  * 第二十六卷
  
  * 佛事上
  * 第二十七卷
  
  * 佛事下
  * 第二十八卷
  
  * 雜著上
  * 第二十九卷
  
  * 雜著下
  * 第三十卷
  
  * 攷定宗本說
  * 自序
  * 跋



















蔗菴範禪師語錄卷一
侍者智璋錄

* 住檇李古資聖寺語錄

順治戊戌九月十七日入院。

山門一一法界重重。樓閣戶牖豁開了也。於斯信步
趨入。臥龍奮迅。若或躊躇。鈍鳥棲蘆。拽杖便入。

佛殿。趙州不喜聞雲門不願見。今朝覿面拈香也。是
雪裏吞冰風前搖扇。

伽藍拻規千佛鴻基。丕振叢林綱紀。你肯為頭我能
作尾。千古一知音。伯牙逢鍾子。

祖師赤心。覓大乘根器。白眼逢卞急梁蕭嵩少分皮
髓。腥風刮地飄。殃害兒孫難雪恨。秪將鴆毒當香燒。
據室此是我老人。捏泥彈子當濟世至寶。拈老鼠藥
作活命靈丹。刳除佛祖心胸。斷送衲僧性命底所在。
且道新長老作麼生。卓拄杖。明珠在掌有功者賞。

即日上堂。拈法衣曰。脫珍挂弊灰塵滿面。利生接物
泥水通身。者是先聖不得已底事。今日範上座也走
入此群隊裏。且道又圖箇甚麼。雖知祖父門風大光
彩須添錦上花。

縉紳疏。句句班林玉屑。言言宋苑瓊枝。白雲以之出
岫。正法以此維持。若要達委知源。更請從頭宣過。

文學疏。淵才秋朗雅思春濃。拈花奧旨面壁家風。箇
裏不容夾帶。當陽揀勘始得。

宗剎疏。異響同風千波一水。誼重如山。言豐似綺。喚
歸明月人千里。

山門疏。柵堰橋頭爽溪岸畔。就中一句絕商量。應藉
傍人通一線。

指法座曰。須彌燈王如來。出廣長舌發海潮音。為大
眾轉根本法輪了也。便好歸家省得塗汙。若信不及。
撒灰潑水。莫嫌麤糙。遂陞座拈。

王臣護香竟。乃復取懷中香曰。此一瓣香先於正
中亭畔。拾來陳爛枯樁。秘作返魂香不死藥。到處呈
奇衒耀。後於玉笥峰前投入大爐鞴裏。猛火一鍛。直
得臭煙蓬𡋯四面充塞。十餘年拋撒不開遮藏不住。
今日人天眾前拈出端為。

傳曹洞正宗。二十八世即此堂上本師愚菴老和尚。
以酬法乳之恩。遂斂衣趺坐。上首白椎訖師曰。諸佛
諸祖為一大事因緣出興於世。要使盡大地人箇箇
知得眉不豎長。鼻不橫生。能事畢矣。其如欲速則不
達。欲近轉成迂。只得向第二門頭重加粉飾。所以靈
鷲花前。唯頭陀破顏冷笑。嵩庭雪裏獨神光斷臂休
心。從此西乾四七。東震二三。花聯葉綴。列幹分枝。各
隨施設。別展家風。或驗龍蛇于主賓玄要。或顯尊貴
于偏正君臣。或寄聲脫象骨枷鎖。或原夢彰鶖子神
通。以至天下老和尚逞盡伎倆。竭盡機思總秖是應
病與藥。憫物施權就是我愚庵老人握太阿鋒。佛來
也斬魔來也斬。懸照妖鏡。胡來也現漢來也現。收則
齊收。放則俱放也。秖是曲順機宜撫循後進。有者猶
道門庭高峻。家法森嚴。往往抱望洋之歎。今日新長
老不妨別開方便聊副箇時節因緣。豎拂子。竹籬外
古城隈。黃花滿徑。紅葉漸成堆。雨暘時。若村童野老。
對斜暉謳歌醉醁醅。置拂子曰。垂衣裳而治者。非堯
舜而誰哉。

復舉投子因僧問。諸佛出世為一大事因緣。和尚出
世當為何事。投子曰。尹司空請老僧開堂。師曰投子
大似老將。臨場毫無懼怯。出一令應一機。風馳八極
名貫十虛。世出世法無不周備。脫有人問山僧和尚
出世為箇甚麼。但向他道。石女生兒多爽拔。木童慶
奏萬年歡。結椎下座。

小參。瑞塢峰前未穿艸履。谷風傳響鴛鴦湖畔。才解
腰包流水無聲。深知動不如靜。出不若處也。蓋緣本
山耆舊執事咸謂此一坐具地。昔為丘墟狐穴。今成
金谷寶坊。實由老人沃以弘慈被以化育。今老人既
恬退湖山。寧不慮法堂前艸綠苔青。故向南高峰頂
撒箇漫天網子。令人進既無策。退亦無謀。推逼到者
裏。不免打葛藤去也。喝一喝。

復舉法燈開堂曰。本欲跧棲嵒竇隱遯過時。奈緣清
涼老人有未了公案。出來為他了卻。時有僧問如何
是未了公案。燈便打。曰祖禰不了殃及兒孫。僧曰過
在甚麼處。燈曰過在我殃及你。師曰法燈可謂卑以
自牧謙以待人。但我老人鶴髮盈頭。獅王步履。正欲
以法印利益世間。無甚公案未了。卷舒出沒不墮功
勳。西去東來。了無變異。亦不殃害兒孫。既然如是。又
在者裏東扯西拽作甚麼。卓拄杖。莫道燈前一夕話。
勝讀寒窗十載書。

上堂。能了此宗者。可為明為導為師為匠。普救群迷。
不生揀擇。所以資聖者裏如開箇生藥舖子。要參苓
白朮甘草黃連細辛薑桂種種諸藥者。皆能與之。但
有下顧者。明讓不賒顧大眾曰。有麼有麼。若無則山
僧今日失利。便下座。

東山玅覺爾衡和尚訃至。上堂。豎拂子曰。還見麼。東
山爾衡法兄。在山僧拂子頭上將末後一著。而告大
眾曰。共本同條膝未促。別峰相見顏如玉。嵒桂香飛
韻最深。物外清芬如可掬。狂飆忽地動林皋。拔我擎
霄一巨木。不但人天失所依。幾多歸鳥悽無宿。慧命
絲懸實可哀。波旬心快歡相睦。湖海禪客知不知。已
躬下事宜自勗。千金難買寸光陰。頭白一朝無再黑。
擊拂子下座。

雙林受業法眷至上堂。日影射窗櫺。纖疑冰釋。故舊
會一室。喜氣津生。若是大丈夫。得此箇消息。便可勇
往直前。志無退轉。向上一事。兩肩擔荷。其或廉纖不
斷。未免重布葛藤。山僧自落髮之後。就挂腰包二十
餘年。跨百城煙水。歷萬疊雲山。危亡不顧逆順無論。
祇望向糞埽堆頭尋顆明珠。營箇小歇場。上可以報
佛祖鴻恩。下可以酬師友厚德。拍禪床一下。及乎究
到此。座上誰知席帽下。元是昔時人。眉毛不增一莖。
鼻孔不減一竅。一身貧徹骨。兩手但擎空。且如今日。
既蒙諸師高德。遠來惠顧。畢竟將何遮掩。聽一偈曰。
水源木本最鍾情。細雨扁舟到秀城。不用援毫文彩
露。清茶一盞話深更。

上堂。明暗交參。正偏回互。異類中行。不墮諸數。蝦蟆
跳入梵王宮。白螘鑽空生鐵樹。有般底盡向空劫已
前商量。卻與自已不曾動著一步。為甚如此。唱罷金
雞天未曉。斜飛玉鷺過橫塘。

請同門兩序上堂。一繡之裳未為美觀。孤絃之瑟惡
可聳聽。須得同氣相求。同聲相應。屈尊就卑。鼓揚法
化。親疏一致。新舊兩忘。內外雍肅。號令森嚴。用睦州
心行。激勵滹沱受棒挺高菴氣岸呵斥佛鑑鹹虀撾
楊岐之鼓。逼慈明晚參縱雪竇之辯款。太陽佳賓寶
壽。生薑到老辛辣。溈山菜刀殺活。自繇縱有英傑到
來。也知此間門庭高峻。僅可向侍者邊領箇消息。如
此可以廓人天正眼。播佛祖玄機。成叢林不磨之業。
砥長江趨下之瀾。敢保威音王未見者般韙勣。毘盧
師焉知此等風規。召眾曰。且道據箇甚麼。有如是奇
特。更聽一偈。翻雲覆雨世紛紛。雅奏塤篪喜再聞。掌
上一絲能繫鼎。胸中五岳自生雲。

結制小參。聖制咸尊十月半。龍蛇好向紅爐鍛。內莫
放出外莫入。門外霜風利如箭。二時豐約總隨緣。大
事剋期要了辦。此時若不痛加鞭。更待何年尋倒斷。
是非黑白任樅然。晝短夜長不須算。雲門普一擊粉
碎。趙州關一刀兩段。好看日面月面。莫管東院西院。
別有清風動地來。剎竿頭上將身換。資聖如此報君
知。諸兄不覺通身汗。且道為甚如此。良久曰。巴峽猿
從月下啼。多情決定深招怨。

結制上堂。拈拄杖曰。山僧攜箇烏藤子到秀州來。盡
謂是善知識降臨。必為迷途寶筏。作險道津梁。誰知
是箇青山白雲堆裏喫黃虀澹飯底長老。既無一點
墨水可傾。也無一句佛法可說。聊為應酬。秪道得箇
天晴日頭出。雨落地下濕。六六三十六。九九八十一。
烏是玄鵠是白。雖然如此。莫見山僧恁麼道便艸艸
承當。殊不知於此薦得。止可門外艸菴裏受用些米
麵鹽醋蘇肩息擔。未知我門內淺深。在若要知門裏
句子。且到僧堂內高挺脊骨緊綰眉毛長連床上經
行路裏。輥做一團打成一片。迸開娘生面目。褫剝鶻
臭布衫。來方丈裏打算飯錢了。細細為汝剖析。卓拄
杖下座。

上堂。久雨得晴。人盡喜出門。行路腳頭輕。衲僧偏自
生煩惱。箇箇攢眉努眼睛。事則如是。理上又作麼生。
良久顧左右曰。東村王大分明說。一定來年米價平。
喝一喝。

上堂。舉洞山到北嵒。嵒問。什麼處來。山曰湖南來。嵒
曰觀察使姓什麼。山曰不得姓。嵒曰名什麼。山曰不
得名。嵒曰還理事也無。山曰自有廊幕在。嵒曰還出
入不。山曰不出入。嵒曰豈不出入。山拂袖便出。嵒來
日侵蚤入堂。召洞山曰。昨日問上座話。不稱老僧意。
一夜不安。今請別下一轉語。若愜老僧意。便開粥相
伴過夏。山曰卻請和尚問。嵒曰不出入事如何。山曰
太尊貴生。嵒乃開粥同過夏。師曰敢問大眾且如何。
是尊貴底事有下得一語。愜山僧意者。與你箇拄杖
子。眾無語。師良久曰。金輪懶向當堂坐。何用丹墀擊
靜鞭。

上堂左邊擊拂子曰。者裏明得猛風可繫。右邊擊拂
子曰。者裏明得虛空可量。諸佛出世祖師西來。皆明
斯旨不為別事。子若不信。聽我再歌又擊拂子曰。人
生若有志歡樂當及時。

上堂。請晴雲大師立僧干將之劍。匣以深藏不敢輕
試。寶之至也。南山之豹。霧而久伏不敢躁動。養之至
也。惟我衲僧門下則不然。橫孤峰而獨宿。獻花野鳥。
追尋無路混闤闠而同廛城東老姥。遁跡無門。栽培
寶鏡。堂前覆蔭之樹。全在金鋤得力。運出無明海裏
滔溺之流。還他蘭槳通神。奮臨濟喝。虛空震裂。拈德
山棒。山嶽崩頹。蜀道久登者。自知趨平避險。茅廬初
出者。難免喫嚇擔驚。山僧為汝諸人通箇方便。卓拄
杖曰。金翅鳥王擘海底。魚龍休復困重淵。

上堂。世間道譬如隘路不受二人並行資聖者裏猶
八達通衢。上至諸佛聖人。下及蜎飛蠕動聖凡愚智
苦樂逆順。輥做一團打成一片。只有一人。不在其中。
且道是甚麼人。良久曰。少間來與你相見。

上堂。請指源大師。為眾小參兼謝眾檀越齋。拈拄杖
曰。秪者箇虛空絕量真俗離名。居正而不稱尊。垂偏
而不混物。在塵作人倫蓍蔡。出世為佛祖權衡。花柳
巷中豎立橫眠。一一展向上機管絃樓下高揮大抹。
各各談不二法汝等聞鐘響便上法堂遇天寒便衣
重裘伸手觀見掌拭面摸著鼻托缽喫著鹽醬椒薑
便覺甘辛鹹澹。究其元由。一一皆承此恩力。但無人
點破。便自論年放曠。積劫沉淪。所以道譬如琴瑟箜
篌。雖有妙音。若無妙指。終不能發。驀擎拄杖曰。此是
妙指。卓一下曰。此是妙音。且道所彈是何曲調。以手
作彈琴勢曰。皮膚脫盡玉珊珊。峻拔孤風孰敢攀。扶
翊法幢翰赤膽。砥回世運出青山。機前陷虎餘遊刃。
言下擒龍一字關。最險雲門無鏃箭。休遭射破面門
斑。

上堂。今朝仲冬初一日。從天降下真消息。疾風卷卻
屋上茅。細雨打溼階前石烏鴉棲殿角逐隊飛鳴黃
葉墜空庭成堆狼藉。不知領略是何人。莫教過後重
相憶。良久。休相憶。風靜黑雲消。紅輪自迸出。

真如文法師請上堂。問如何是類墮。師曰蘆花月下
鷺鷥眠。如何是隨墮。師曰乘春醉舞百花園。如何是
尊貴墮。師曰深宮有敕不須傳。曰曹山三墮蒙師指
因齋慶讚事如何。師曰好音在耳。人皆慕。曰恁麼則
施受無心人莫及虛空點首讚無休。師乃曰睹星悟
道千古笑端。斷臂安心一場話杷。豎拂子曰。總不如
長水灘頭箇白拂老翁。言而為天下經。行而為天下
法。應現無拘化機莫測。妙高峰一摵粉碎。大海水一
蘸枯乾。和四維上下為一隅。摶此界他方為一土。於
中若聖若凡有情無情。各各不相知。彼彼不相到。無
動移之相。絕去來之形。應以王臣身得度者即現王
臣身而為說法。應以比丘比丘尼優婆塞優婆夷身
得度者。即皆現之而為說法。擊拂子曰。還有此語重
相告。世事萬般何日能拋掉。天邊白日不移輝。江上
青山依舊峭。最無情霜花糝鬢醫方難得其妙。箇事
茫茫無信音。把光陰暗裏消耗。那箇人知道。大眾不
須疑。真好笑。且道笑箇甚麼。良久曰。笑他妙法蓮華
經是諸佛之秘要。

上堂。請道曉大師為眾小參。天地與我同根萬物與
我一體。腳踏五須彌。口吸四溟水。不是東城見石張。
亦非北麗襄泉李。騎鐵馬衝破雲頭。鞭泥牛耕翻海
底。直鉤釣鯨釣鯢。紫栗敲皮敲髓。騰煥宗猷。互為賓
主。斯人焉。吾不知其所以。大眾還知麼。豎拂子曰。見
之不取。思之千里。

解制上堂。長安大道紫陌春風。出門便是莫問西東。
秖有一句子。不可不玲瓏。行從十字街頭過。又手丁
寧問祖翁。喝一喝。

上堂。政黃牛橘皮湯止渴。懶殘老糞火芋克饑。天子
詔不理。公侯門不登。千古追思家聲尤烈。蓋操道之
士。非淡薄無以明志。佛祖之風非清素無以致遠。豎
拂子曰。大眾麤飯飽腹。新艸鋪床。半夜吳歈來枕畔。
侵晨紅日射僧堂。燈籠露柱爭放寶光。既無背面亦
絕覆藏。此其富稱敵國。貴比侯王。豎拂子曰。者箇不
必細商略。瑞嵒主人翁自喚還自諾。佛法不是鮮魚。
隔宿便怕爛卻。萬事隨緣是　樂法。聳身曰。且道那
箇是你主人公。擲下拂子曰。惺惺著。

上堂。箇箇奴呼釋迦。人人婢視達磨。固然許汝是出
群豪傑。拔萃英靈。秖如僧問趙州。學人乍入叢林乞
師指示。州曰喫粥了未。曰喫粥了也。州曰洗缽盂去。
其僧因此悟去。且還有佛法道理也無。試出來甄別
看。若無。資聖自斷去也。趙州也無。洗缽盂者僧曾無
喫粥了也。若因此悟去。正好朝打三千暮打八百。後
來雲門道。有指示無指示。若道有趙州。向他道箇甚
麼。若道無者僧。為甚麼悟去。恁麼語話。也似虛空裏
著彩。墨跡上填煤。良久顧左右曰。珍重。大眾歸堂喫
茶。

上堂。資聖有一句子。今古無人搆得。舒之則彌滿太
虛。卷之則退藏於密。詰瞿曇而心驚。問達磨而面赤。
若問木上座決然知端的。卓拄杖曰。不識不識。

檀越請上堂。居士問鷲嶺拈花次。迦葉解雙頤。請問
如何是拈花意旨。師曰杓卜聽聲曰。老子悟真常。青
牛出函谷。如何是青牛意旨。師曰漆甕裏𨁝跳。曰宣
尼通大化。一貫示曾參。如何是一貫意旨。師曰可知
禮也。曰恁麼則從來三教分優劣。資聖公然一指收。
師曰不可向者裏亂統。乃曰冬至前後。灑水不走。寒
風撲面。白醭堆口。兔角不須無。牛角何用有。八萬四
千法門。何人同入。無量劫來。寶藏誰與分剖。還他倜
儻丈夫兒。撒出驪珠千百斗。者是福田下種子。集眾
善以為水耕火耨。秋來穀稼成熟。不惟自飽亦能飽
友。金牛老龐蘊叟。佛祖相傳而不朽。且道傳箇甚麼。
良久顧左右曰。無知疑悔則為永失。有智若聞則能
信受。

上堂。煙雨樓前好風月。多少英雄無處覓。獨讓蘆叢
一釣翁。鼓枻中流念子曰。不是心不是佛不是物。舉
世皆濁我獨清。煥古騰今心不別。梅花曲調要翻新。
更聽山僧吟一絕。遂擊拂子一下。

上堂。深繹雲門老祖恩。一聲放下定乾坤。兒孫後代
無思算。終日漫漫草裏蹲。者也是。事不獲已入水求
人。諸仁者。結制來半期巳過。堂外執事筋骨已斷。堂
內執事精神已枯。山僧在室中。日日延頸而望。或有
箇擎頭戴角底闖入方丈。來酬還飯錢。報答執事。到
如今絕無影響。不妨將雲門老祖賸下餿殘。拈來與
大眾結箇般若緣。遂擎起拄杖復擲下曰。腦後見腮
莫與往來。

上堂。豎拂子曰。者裏甄別得去。狹路相逢時。自有萬
化千變。所謂大丈夫能為大丈夫事。其宏綱鉅典綿
長攸久而無紀極。不然我與你下箇注腳。顧左右曰。
天上天下三指七馬若更不會。問取東村王大姐。擲
拂子下座。

至節上堂。問向上機關即不問。一陽消息是如何。師
曰鴻禎不必登臺望。轉眼芳叢紫翠濃。曰一陽消息
超群象。向上機關是若何。師曰小人道消君子道長。
乃豎拂子曰。祇者著子乾坤無以定其位。兩曜無以
狀其明。貫三際而不遷。歷四時而不背。有般漢耽臥
荒陂。久沉寒水。問渡無船。推車撞壁。冷湫湫地無一
點活潑。生涯堪作甚麼。以拂子一點曰。向者裏見得
親。信得及。便見飛灰添線天機圓轉。小往大來天下
歸仁。忽爾萬邦凱樂。說甚就路還家。就是三艸二木
咸含歆艷之機。土宿泥蟠盡動翀霄之志。正當恁麼
時。凡有雲物魯史必書。且道書什麼雲良久曰。伏惟
三世諸佛白牯。黧奴起居萬福。

上堂。一僧出。師便打。僧禮拜。師曰。適才一棒。此僧雖
恁麼點胸實未知來歷。如有明眼道流出來決得端
倪。一任御苑酣歌長安行樂。若也大家淈淈𣸩𣸩。山
僧只好打退鼓去也。卓拄杖一下。

上堂。城上鼓鞞撩亂。城下煙波拍岸。渡頭人望不歸
來。深埋怨。顧左右曰。幾乎錯埋怨。緣來是鼠嚙枯藤。
暗把韶華換。孤負了間竹梅花清香滿亭院。空教他
霜雪堆中一番寒戰。大眾你朝朝順跨山門。日日倒
騎佛殿。總未曾親見一回。難把衷腸剖判。要此段公
案團圓。有箇人兒堪與合伴。且道是甚麼人。擲拄杖
曰。無聲無臭。切莫東覓西覓造次顛沛。不離者畔那
畔。

上堂。問一陽初展萬物重輝。向上玄機即不問如何
是句到意不到。師曰百川流水本無韻。一至橋門便
有聲。曰如何是意到句不到。師曰青山冠珮堪依約。
白雪歌謠總不聞。曰如何是意句俱到。師曰空心燭
點三官廟。斷節香燒五聖堂。曰如何是意句俱不到。
師曰床頭一旦黃金盡。戶外諸親絕往還。曰四句巳
承師指示。資聖一句意如何。師曰莫妄想。乃拈拄杖
曰。無固無必有放有收。雖是一期拈弄。實衍萬古徽
猷。放行處撼山嶽而搖動。攪海水而奔騰。事事圓攝。
法法全周。把住時深宮藏尾。密室垂頭。寶閣香殘。誰
能摸索。瑤階月冷。孰敢追尋。若是收放雙行。直得佛
祖膽喪。正偏絕跡。賓主忘形。說甚句到意不到。意到
句不到。遂卓拄杖曰。雄圖霸業人何在。踏月敲門我
獨留。

上堂。僧問向上一路如何進步。師曰天左旋地右轉。
曰得力處乞師指示。師曰一日三飧從朝至暮。曰學
人不會。師曰日裏看牛夜間推磨。乃曰向上路欲進
步。天左旋地右轉。得力處乞指示。一日三飧從朝至
暮。者裏若有箇漢出來。赤身擔荷我當覿面分付。且
分付箇甚麼。日裏看牛夜間推磨。

佛成道上堂。受盡饑寒。五六年宸宮不假鴈書傳。星
光照眼乘機變。步轉青蘿下雪巔。識時務達權宜。在
世尊固得之矣。若說曩時於黑夜睹星有道可悟。幸
與周金剛隔遠。設或比鄰共住。定遭伊惡罵嗔拳。喜
得連忙矢口歎曰。奇哉奇哉一切眾生皆具智慧德
相。有此一句甜話。庶免棲皇斥逐之患。資聖今日門
風迥異也。不受六年饑凍。也不消遠上雪山。也不待
星光露耀。現些小神通要與釋迦老人同腔合調。唱
箇太平歌。豎拂子曰。奇哉奇哉一切眾生皆具者箇。
敢問大眾且道者箇是甚麼。良久曰摸魚兒。

上堂。獸之在山山為窟宅。魚之在水水是家鄉。設使
山崩水竭。必將蹄隕鱗枯。欲際於天無翎可翥。擬盤
於地無沬可濡。今時人認繫驢橛為窟宅。以妄想窩
當家鄉。忽繫驢橛倒。妄想窩坍。上無攀仰下絕巳躬。
前無村可托。後無店可依。到此時節畢竟向甚處棲
泊。若道得共向青天誇笑口。若道不得各留明月照
愁眉。

上堂。人人有兩隻眼睛。箇箇有一對鼻孔。他能視物
我亦視物。他能聞香我亦聞香。及乎問著因甚麼都
不理會。良久曰。情事成委曲。只為太丁寧。

上堂。舉先資聖盛勤禪師因僧問。四威儀中如何履
踐。勤曰鷺鷥立雪。曰恁麼則聞鐘持缽日上欄杆。勤
曰魚躍千江水龍騰萬里雲。曰畢竟如何。勤曰山中
逢猛虎天上見文星。師曰勤大師承青原為九世之
祖。紹雲門乃四葉之孫。概見其聲光秩秩。規步綿綿。
若論建立世界。奠安家邦。循方琢圓。隨風轉柁。固是
大人作略。其奈使者僧。葛藤絆腳不得自由。山僧則
不然。設有問四威儀中如何履踐。但道佳人言語好。
不願求新巧。

誕日值雪上堂。諸佛非我道。父母非我親。蒸砂欲成
嘉饌。劈竹擬作繡。鍼水底捉蜻蜓。山頭摘鳧藻。誰知
肯綮徒勞。到底事無成辦。雖欣知識開示。一是一二
是二。麒麟四隻蹄。鳳凰兩箇翼。也總理會不來。到今
日功無分寸。過有丈餘。蓼莪致詠罔極難酬。短髮頻
摩昊天有媿。在世諦論量淆訛不免。若據祖令施行。
敢借別人鼻孔出氣去也。驀豎拂子曰。臘月十五貧
漢悽楚。富家告苦。萬般瀟灑。無如我琪花聯片空中
舞。道是豐年有瑞徵。試看空花結空果。以拂子打一
圓相下座。

謝同門翼贊上堂。雲嵒路徑調直無迂。石傘家聲彌
綸昭著。增一絲不得減一點不能。撞著箇沒轉智大
王。徐版高擔蛇頭死捏。鑑貌於流波。窺形於頑鐵。豈
惟妍媸莫辨。抑且異見橫生。是以激揚此一段事。必
資大人。具大見大智。得大用。種種現形塵塵混跡。損
巳神功弼斯玄化。發言舉令理包振古之奇。移步轉
身事有匡今之美。寶殿舞瑤光。君臣道合珠簾來曉
曙兄弟克諧。佛祖真風。頃刻可挽。叢林標幟。久遠欣
崇。拄杖子聞與麼事心懷踴躍。忍俊不禁。即起合掌
而證之曰。華光佛所為其事皆如是。

上堂。人人有通霄大路。不向牛角尖裏翻過身來。要
進也不得。欲退也不得。說甚麼生死悠悠塵緣擾擾。
積劫以來曾無休歇。我道要休歇也不難。良久召眾
曰。仲冬嚴寒伏惟珍重。

除夜小參。彌齡馳蕩於塵情之海。若能換櫂更帆。登
時到岸。積紀飄零於嗔恚之鄉。便肯回心轉意。即刻
歸家。今則年盡月盡日盡時盡豈不是岸巳到耶。家
巳歸耶。且什麼處與主人翁相見。豎拂子曰。擬思依
舊隔天涯。

復舉僧問趙州。萬法歸一一歸何處。州曰我在青州
做領布衫。重七斤。師曰趙州似乎年高力弱。輕輕拶
著便心慌意亂。將陳年故物抵其所負。好則甚好未
副來機。資聖則不然。萬法歸一一歸何處。鯨音吼破
三更。夢陌上行人盡畫圖。不但有旋乾轉坤底氣象。
亦使者僧馳求永息。坐致太平。今夜還有恁麼問底
麼。良久曰。歲云暮矣。且收起葛藤。

元旦上堂。紫雲盤結秀城頭。淑氣森鋪滿翠樓。願得
烽煙消斥堠。家家高枕嘆無憂。喝一喝。

上堂。拈拄杖曰。有時正裏垂偏。和風催岸柳爭妍。有
時偏中居正。夜月湛銀河共皎。有時偏正兩忘。千嵒
寒氣洇然。有時正偏兼到。萬壑陽春燠若。卓拄杖曰。
且道是正耶是偏耶。是偏正兩忘耶。是正偏兼到耶。
者裏若分疏得出。洞山老祖在汝背後叉手而立。其
或未然。無窮芳艸色。何處故山青。

上堂。纔過元朝又經人日。抹額摸著眉毛。漱口打溼
牙齒。與道伴交肩過。踢翻漆桶。堂司行者。懶墮異常。
致使壁邊檐下。塵堆垢積。若恁麼蹉跎。將去蕩蕩一
條官驛路。轉見窒塞不通。資聖別行條令。為諸兄整
理一番。遂擲下拄杖。

解制小參。長連床上織成錦繡。經行路裏拾得珠璣。
東街貴買賤賣。西巷鬥麗爭奇。忽被明眼人覷見。元
來是搕𢶍堆頭之唾餘。不值半文錢。直須腳下紅線
斷。頂門正眼開。打開秘密寶藏。運出自巳家珍。不妨
觀山是山。看水是水。住則坦然。行則瀟灑。資聖者裏
無禪可參。無法可說。秖有箇酸餡胡餅。當期滿功圓
聊作餞行薄供。良久以拂子畫○相云。時世荒歉。莫
怪空疏。

解制上堂。兼謝檀越齋。一向眉頭緊皺。諸佛歷祖總
是冤家。今朝腳板放開。魚躍鳶飛盡為道侶。如來禪
青山路闊。祖師意綠水橋平。杉青閘上遠喚歸舟。殿
基灣裏高呼便櫂。豎拂子曰。諸仁聽著。驚起樹頭鶯
轉作春山杜宇聲。報與欲歸客。好趁天晴一彈指頃。
十方佛剎遍遊行。眾檀越與山僧助汝清風一陣。芒
鞋底贈汝浩氣千層。前途或有問資聖定乾坤句子。
莫教眼直面皮青。乃擲拂子。

上堂。舉盤山曰。向上一路千聖不傳。慈明曰。向上一
路千聖不然。師曰二尊宿大似自塞其耳。高聲大叫
求人不聞。資聖則不然。向上一路不傳不然。白鶴踏
翻松頂月。黃鶯啼破樹頭煙。

顯聖百和尚至。上堂。無上妙道海口莫宣。在過量人
自能開演。所以資聖向來秖有一副石心鐵膽。喫飯
嫌其碗響。欬嗽不許高聲。雖然鬧市裏有箇天子。百
草頭有箇祖意。置在無事甲裏。未曾確實指陳。致使
路絕人荒。門衰祚薄。今則法王大寶自然而至。以平
等慈施無畏法。便見山門頭清風滿路。蓬壁下紫氣
衝霄。穿心盤子放出摩尼光耀。折腰笤帚盡逞無礙
神通。躄者能履。瘖者能言。聵者能聽。盲者能視。但有
飯籮裏坐底欲餓殺。海水中坐底欲渴殺。此二般病。
世醫拱手扁鵲攢眉。召眾曰。汝等宜各克巳丹誠。請
顯聖和尚診候厥疾庶或有瘳。

上堂。汝先厭離諸小乘法。發心勤求無上菩提。故我
今日為汝開示。第一義諦。釋迦老子為憐最小之弟。
不惜老婆舌頭。然第一義何曾動著。資聖者裏粥時
有粥。飯時有飯。上下交歡。往來相悅。第一義諦實不
相謾。乃拍膝一下曰。春水船如天上坐。老人花似霧
中看。

埽顯聖祖塔。兼慶百愚和尚壽。請上堂。祖翁田地界
畔分明。其真文劵。約在我法兄掌中握著。若捏聚則
十聖三賢無憩歇之路。若放開則祥麟彩鳳得騰翥
之方。擔山之鬼無能動一微塵。吐電之魔不敢亂其
畛域。縱一切分人到來。唯唯悉聽指揮。所謂義之實
從兄是也。但山僧笻離鴛渚櫂抵雲門。有一則因緣。
欲與現前大眾商量。以秦望山為筆。以鑑湖水為墨。
以太虛空為箋。要寫壽量品三字。若寫得與堂頭和
尚是真祝壽。若寫不得。佛法無甚奇特。顧眾曰。還有
寫得者麼。若無。試為塗抹。一上看。以拂子作書字勢
曰。薰風涼。夏日長。榴花綴麗。松柏青蒼。更有萬竹林
群英濟濟而歌曰。雪山老子成佛以來甚大久遠。壽
命無量窮未來際。行菩薩道。所化眾生亦復無量。恁
麼則資聖到此。雖有通身之口。難以稱揚。權借張公
鐵笛。依前吹過錢塘。遂以拂子作吹笛勢。
蔗菴範禪師語錄卷一　　　(嘉興資福弟子智頫捐貲刻)

蔗菴範禪師語錄卷二
侍者智璋錄

* 住檇李古資聖寺語錄

上堂。鼻孔眼睛不在別處。清晨起來摸著便是。若謂
便是。轉沒意智。茶斟蘭雪白甌香。窗前竹老多寒翠。
山僧巳借諸人鼻孔出氣了也。你道山僧鼻孔在那
裏。喝一喝。

天界浪和尚訃至。上堂。秋風吼原野。曉日澹扶桑。千
峰寒色萬木頹蒼。密室不堪漏洩。遍界豈得覆藏。切
忌佛法湊泊。莫作世諦商量。舉訃帖云。此是石頭城
天界杖人浪和尚。最後徹困為人底句子。千里外特
地持來。大眾還知麼。者老漢。道彌宇宙尊而勿居。化
溢閻浮功而不宰。慈攝眾生冰融春日。力扶祖道氣
肅秋霜。智愚沐其瀉瓴之訓。聞所未聞。真俗佩其染
疊之恩。得未曾得。高壽昌。燈焰波旬撲而愈明。峻東
苑。家聲後葉趨承有準。惟師現跡如風奮迅其久。堪
為末世光幢。且忽猒乎世矣。其餘碌碌者亦何足算。
參玄人急須薦。哲人萎兮。狂瀾且無砥捍。古道寥兮
蒼天曾不我眷。時光莫輕玩。各各究取本來面。浮利
浮名誰復羨。誠可哀深可嘆。良久顧左右曰。不須歎。
遂豎拂子曰。大眾。天界和尚來也。隨我詣彼靈筵。香
爇一爐茶傾三奠。

結制小參。欲將虛空雕繪。諸方大有不甘。攙掇石女
生兒。我亦無此途轍嵩少分皮髓家醜外揚。洞山立
偏正。陷坑自掘。有賓主可分。無非野狐唾涎。有秘密
可傳。總是鬼神家活。資聖者裏不施掣電之機。不走
奔雷之舌。水雲齊入僧堂。直教狂心頓歇。秪有一事
不易商量。預為諸仁盡底傾洩。良久曰。趯翻黑漆燈
籠。切莫證龜成鱉。

結制上堂。向因兵衝人散。店面久關。到寒冬來毫無
出息。只得將死貓頭兒當街出賣。還有下顧者麼。良
久乃曰。霜花蔟蔟木葉蕭蕭。路狹偏逢獨木橋。行行
休要心焦。雲水人好懸藤笠。煙波叟且繫輕舠。長汀
布袋高挂。普化鈴鐸漫搖。歇卻無明擔子。放下我慢
腰包。試看今日是何日。莫問明朝與後朝。豎拂子曰。
者是人人有分底。秖不許動著。動著打折你驢腰。何
故。待到嚴寒消臘樹自飛香雪點春袍。

上堂。山僧疇昔自沒思算。撞入玉笥峰前。遇著箇惡
性老和尚。將我命根一捏粉碎。計較萬千。飲恨無極。
二十年來雲中擂輥。月下顛狂。到今日不三不四非
短非長。有甚好處。巳對諸人說了也。若是靈利道流。
切忌扶籬摸壁。顧視大眾。斟酌斟酌。

皖山破闇和尚訃至。上堂。停棹歡顏曾話別。一年鴻
鴈隔天涯。此來遺我真消息。翻作行人墮淚碑。召眾
曰。諸人還知此箇消息麼。𡷗山和尚於八月十三日。
造銕船入海去也。致使法城震恐。魔壘揚威。時習日
移。風規愈下。是深繹而不可巳者。其道稱於人人所
必服。言通於世。世所必經分蒼弁之焰森羅並耀得
鑑水之源大地興波。孤硬險若崩崖。鋒芒利如劈箭。
縱是古佛出頭來。也要遭他貶剝。山僧與伊雖然同
氣。脈絡相連。卻是同床寢臥。做夢各異。今則炊無米
飯。煮不溼羹。以表微諶。致情於二千里外。有伴無伴
或來不來。鐵蛇橫古路。彩鳳舞丹霄。

上堂。舉南泉斬貓話云。南泉有彌綸造化之機。趙州
有戡定乾坤之手。一步一趨為綱為紀。佳氣鬱長安。
清風揚帝里。雲水兩堂諤諤如矢。諫必聽說必行。盡
是蘇張之利齒。休休休巳巳巳。活的自活死的自死。
張顛顛後更無人。此道而今棄如土。拈拄杖曰。大眾
南泉斬貓兒。與山僧拈拄杖相去幾何。良久曰。多逢
白眼人。罕見赤心子。擲拄杖。

上堂。此極明白不必狐疑。混古今而無變。隨偏正而
不移。有一箇半箇赤身擔荷。譬如大日輪當天。能破
一切幽暗。設使思前慮後。不妨多買草鞋。向四大部
洲走百千遭。卻來依舊不離者裏。為甚麼如此。卓拄
杖下座。

上堂。隔岸吠紅塵之犬。深村啼白晝之雞。是向上句。
祖師曲唱知識傍提。是向下句。離此二途如何是衲
僧得力句。若道得。同步溪津看晚霞。道不得。各自歸
堂喫茶去。

上堂。舉香嚴道。去年貧未是貧。今年貧始是貧。去年
貧有卓錐之地。今年貧錐也無。又有古宿道。去年富
未是富。今年富始是富。去年富做得領黑黲褊衫。今
年富添得一條百衲褲。師曰二古錐一箇說貧。一箇
說富。總不是大人氣概。資聖門下也不訴貧。也不誇
富。過飯以鹹虀。遮身以麤布。寒時臨窗曝背。倦來欹
枕高臥。一任喚作無星秤陳年滯貨。

上堂。非思量處識情難測。以短為長將南作北。荳遇
電而褪花。龍乘雷而換骨。你道是情識不是情識。喝
一喝。

上堂。舉鏡清有僧問。祖師歌如何唱。清曰拖送醉人
酒。曰恁麼辜負和尚也。清曰猛虎不食伏肉。師曰大
眾。古人恁麼說話。還是未問已前。辨他是鏗金之韻。
還是對機之後。定他是戛玉之聲。如定當得出。可謂
伯牙快鍾子之遇。其或不然。再來白雲裏好聽紫芝
歌。

上堂。諸仁者出一叢林。入一保社。者邊教你看話頭
做功夫。明大小法。那邊與你商量古今。論說玄妙。總
是枷上添杻。誘人犯法底古錐。資聖今日與汝等參
箇真善知識。以拄杖打趁。

上堂。中而不可不高者。德也。一而不可不易者。道也。
漆園老吏雖是奇怪。秖識得地肥笳子大。那知腳瘦
草鞋寬。到我祖師門下。無站足處在。何故不見道。契
心平等。所作俱息。

冬至上堂。面壁峰前一段事。流傳日久多生弊。兒孫
各自峻門牆。攪得乾坤如鼎沸。當此時也群陰剝盡。
四方泰來。舊轍改除。新綸式聽。劫前消息既通。格外
風猷可睹。乃以拂子擊香案。搏扶搖而上者。九萬里
大鵬也。遂下座。

上堂。謹白參玄人。光陰莫虛度。祖師恁麼道。大似禹
居人上慄慄如不滿日。敢問大眾如何得光陰不虛
度。良久。金鶯啼柳陌。玉犬吠花村。

長至上堂。大丈夫英靈漢。具擇法眼。有軼群氣概。向
一毫頭上識得根元去。則成就百千三昧建立無量
法門。那畔無拘者邊脫灑能使一陽復而萬彙昭蘇。
君子進而小人革退。露一機有轉凡成聖底芳聲。垂
一語有立懦起頑底美績。造化聿紓掌上貞元並鬯
毫端律轉葭灰寒回黍谷克壯宗猷輝聯法胤。若是
孤峰坐住。寸步不移。認得箇繫驢橛子。喚作行家奇
貨。與本分事有甚麼干涉。此是無他秖為箇關捩子
不曾撥得轉。山僧為汝撥去也。遂拍禪床一下曰千
尺冰河齊發焰。萬年枝上盡含葩。

上堂。舉同安丕和尚因僧問。如何是和尚家風。安曰
金雞抱子歸霄漢。玉兔懷胎入紫微。曰忽遇客來將
何秖待。安曰金果蚤朝猿摘去玉花晚後鳳銜來師
曰揄揚祖上家私賣弄壺中風月。琉璃殿上和氣同
歌。翡翠簾前爭歡共舞。正中妙挾文彩縱橫稱意施
為隨緣酬醋乃是同安老祖尋常款段。或有問資聖
如何是和尚家風。但曰布袍與艸履醜拙不堪言忽
遇客來將何秖待釅茶淘冷飯。喫者盡攢眉。且與古
人還有同異也無。若甄別得出。三家村裏不妨說黃
道白若甄別不出長連床上喫粥喫飯。

上堂乾坤之內宇宙之間中有一寶秘在形山見青
黃底是眼聽音聲底是耳聞香臭底是鼻說言語底
是舌且道寶在什麼所在良久顧左右曰你者一隊
漆桶向後莫被人謾好。

上堂舉雲門道盡十方世界乾坤大地天下老和尚
以拄杖畫一畫曰百雜碎師曰韶陽老子秖解瞻前
不解顧後至今不得出頭以拄杖橫按膝上曰十方
世界乾坤大地天下老和尚依位而住卓一下。

上堂良久顧左右曰正恁麼時如何商量若商量得
下不妨快暢其或躊躇山僧挐三道五去也盡喜一
身擔寵辱孰遺萬卷臥煙霞。

誕日璋侍者請上堂國師三喚侍者三應言不及義
上下欺謾鳥窠吹布毛龜玉毀於櫝中是誰之過與
鹽官扇破索犀牛至今不曾倒斷千古下猶挂人脣
齒資聖者裏家風浩大門戶寬舒不蹈古人舊轍貴
乎不昧當機彼擎茶來我以手接彼若作禮我即合
掌彼以怠弛我以怒詈彼此不相辜負恩怨烏得分
疏所以揄揚其道琢磨其器如圭如璋齊聖凡而無
異途暢尊貴而為一致均嘗甘苦不憚勤勞樂則同
歡憂則並戚是則是秖如僧問趙州和尚年多少州
曰蘇州有此又如何籌算良久曰青松不獨堅於操
綠萼常聞臘候香。

上堂舉雲門曰你若不相當且覓箇入頭處微塵諸
佛在你舌頭上三藏聖教在你腳根底不如悟去好
還有人悟得麼出來對眾道看師曰曲順初機撫循
末學直將一段天機錦裂碎人間作小裳其時若有
箇勇不顧身底出來把雲門捏住咽喉使他無處轉
氣豈不是倜儻英靈雖然且道據箇甚麼而能如是
以拄杖卓一下曰波斯仰面觀星斗。

上堂威音那畔洗腳上床和衣倒臥秖得一橛資聖
門前朝聞市語暮聽漁歌秖得一橛有箇漢出來道
長老恁麼提持雖謂乾坤旋轉河海晏清看來也秖
得一橛山僧向他道上座揀點極是明白爭奈有一
人在背後呵呵大笑你道笑箇甚麼良久拍案一下
也秖得一橛。

水雲應侍者同其祖蘊微諸道侶請上堂石頭路上
歌雲門家裏曲唱彌高和彌寡若是蘊素精微培養
博厚底人自然節拍相諧氣言適合百喚百應千呼
千諾折衝量外之機一毫不爽運轉室中之意萬法
全彰會異派而同源映千光於一鏡成所未成備所
未備克揚劫外真宗維暢今時懿矩爛枯樁自解生
花死骷髏也能吐氣雖然如是忽被明眼衲僧檢點
將來猶是建化門中尋常施設應知向上關頭更有
奇特事在大眾且如何是奇特事豎拂子曰寒雲密
布凍雨交侵孤舟遠棹不惜水泥深過溪風來耳畔
覿面相逢群公雅愜舊知音興化赴村齋道存于古
德山不荅話事到于今說與南詢士不必細沉吟此
宗難得其妙莫教向外追尋飯裏有砂嚼得著休忘
一片水雲心擊拂子喝一喝。

上堂萬種浮言不如一句妙理千般魚目莫若徑寸
明珠拈拄杖卓一下曰不是妙理復呈拄杖曰不是
明珠是千聖秘密之藏乃吾人本有之物便恁麼搆
得可謂窮子還家一場富貴脫或轉生惶怖而復馳
逐資聖別有箇道理遂擲下拄杖。

上堂昨日有人從四明來卻往臺山去得箇越州信
說道雲門胡餅極美日鑄蘭雪最佳貴賤盡在臨時
機巧毫無用處若信得及得入如風奮迅大三昧自
在海如不然者十二月初一資聖寺裏擊鼓陞堂大
眾蔟蔟上來與汝箇入處良久曰歇。

上堂石鞏室內張弓子湖嵒前看狗惟圖暖熱門庭
大事不虞掣肘誤賺後代兒孫波蕩風靡箇箇癡狂
外邊走究到生死岸頭轉身不得畏怯不前計較不
及十人有九資聖獨異不為野干鳴不作獅子吼露
些風規處如大火聚如太阿鋒近傍則喪軀嬰觸則
殞首說甚一期徹證七日悟明屹屹不休孜孜而守
亦安用牛皮鼓馬尾拂撩亂激揚互相紛紐所以人
人若金毛獅子擺斷鐵索而跨青霄之步一任將南
辰喚作北斗事到如斯不妨高之與下隨物方圓豈
復緘脣而箝口拈拄杖曰解弄者大家出隻手。

謝兩序上堂橫按拄杖曰資聖者裏門道與城闉相
接鐘聲同市語交聞總藉伊毘贊有方持籌甚力道
樞綿密一法莫能移其位智域淵深萬物不得易其
形塵埋保社祖令更新雲水高人鼻孔如舊臣退位
以朝君夜明簾外侃諤飛聲子轉身而就父寶鏡堂
前輝融旭日雲龍之美共睹斯時霧豹之奇適逢此
日雖然恁麼事道則容易相續也大難何故綺羅一
日嬌行路花草千年恨逸人卓拄杖下座。

上堂黃花三徑紅葉千堤月明古渡漁醉蘆灣頑童
跌宕遊客蕭騷為人則不負前機自究則克成大事
喝一喝曰日後遇人時切莫道資聖以官物私作人
情。

解制小參山僧剛硬如頑石疏拙似鳴鳩有事不敢
商量有言不敢輕洩風凜凜水𠘌𠘌寧使法堂前荊
棘參天不欲將餿殘惡臭穢汙於人者深知汝等胸
中有一疑團結成痼疾生而復死死而復甦秖為無
始以來被三家村裏十字街頭輪木患珠念消災咒
底祖師妄授藥劑至於累生不得消化今則艸鞋欲
穿未穿之際腳步將動未動之時與你箇良方可作
前途調心之張本若善服者不惟病去藥除亦許你
具一隻眼召眾曰還有恁麼漢也無安神求遠志補
血問當歸。

佛成道解制上堂曹山三種墮雲門一字關雪峰輥
毬道吾舞笏以至千七百箇老古錐巧說異端納盡
敗闕爭似瞿曇老漢於午夜明星出現時睹一回威
音王腦蓋一掀掀開舜若多骨髓一擠擠出雖如啞
子得夢不能說似與人卻解劍挂眉間符懸肘後塵
塵混跡剎剎流形將黃葉當金錢盡止兒啼以石砂
為至寶全周貧餒功業成于一時芳猷播于千古豈
似諸仁向一色邊坐住必欲到臘盡見梅開待雪消
候春至此非汝等之咎有箇繩頭被山僧捏緊欲前
不得退後不能今則時節既至自當放鬆任爾橫行
直撞良久曰出門盡是家山水不必臨行問路頭。

上堂嵩庭立雪費神若此黃梅舂碓為想徒勞以訛
傳訛將錯就錯流分千派門埒五家不惟孤負先聖
亦且埋沒巳靈資聖今日正其訛舉其錯直指向上
一竅以拂子擊禪床下座。

諸化士歸上堂古道寂寥真宗淡薄棄本逐末萬別
千差堅空生忍辱始能化邪歸正大滿慈辯才纔好
說無為有若遇箇中人全施牙爪播揚家裏事不惜
眉毛有時即賓是主有時即主是賓長街短巷古廟
深村神頭鬼臉出沒非常是知一粒米一莖菜一缽
飯一碗羹詰其根元不是虛妄而至人莫不飲食有
望知味者奮獅子威踞地哮吼一聲以圖酬恩報德
豈復冰清水冷影響毫無帶累山僧拖泥落艸只得
煩木上座出來振作一番管取如雷如霆如旦如曉
非道弘人人能弘道卓拄杖一下。

誕日上堂跳出孃胎著甚由天邊雲鶴水邊鷗大悲
手眼通身是難掩崚嶒面上羞大眾且道有甚麼羞
祖鞭不能提策世道無力彌縫盜飲化鹿癡泉誤中
雲門毒矢狂心鼓熾馳走四方與無手人行拳共無
舌人相罵到底自巳喫虧其志將鴈過長空雲歸遠
岫皆因腳跟不穩未免起倒隨人趯翻獅子窟闖入
野狐群把柄破木杓謂是曹家女要配洞山主中尊
貴調無絃琴擬奏太古之韻架蓬蒿箭欲當八面之
鋒陸地上撈魚大海中捉兔不惟勤苦多而見功少
其柰兜破半邊鐵網甚為懊悔既到不惑之地從前
打一算盤總消歸在五八得四十喝一喝。

上堂豎拂子若恁麼畫樓人不見不恁麼花下鳥先
知恁麼不恁麼憑君子細看日用尋常不可造次山
僧分明說了也擊拂子石馬痛加鞭鐵牛常叫屈。

上堂舉昔日那吒太子析肉還母析骨還父然後現
身而為父母說法大眾秖如骨肉盡情析還父母身
又如何現法又如何說驀豎拂子曰那吒太子現身
也且道說箇甚麼法微塵大須彌小誰不知誰不曉
風清陌上暗香浮梅花吐玉成瑤島擲下曰恁麼會
是恰好。

立春上堂六九頭五九尾春到人間童歌陌上風和
日霽魚躍鳶飛土牛鞭背石馬試蹄空劫事頭頭露
現最上機處處彰明徹骨徹髓無獘無私非聖量所
知豈凡情可測不著佛求不著法求不著僧求然資
聖不避截舌而作此委靡態度貴要大家知有召眾
曰如何是知有底事狐怕踏冰行蟄喜望雷動衲僧
高枕眠不得做春夢喝一喝。

元旦上堂昨日舊年去今朝新歲來新舊有遷訛諸
法無變異所以山川不移其位日月不改其明佛殿
元居正位僧堂不離偏方人物形貌一切如常壯者
自壯瘦者自瘦長者元長短者元短鳥翔於空獸行
於地是法住法位世間相常住然而淑氣先盈劫外
晴光溥散域中不妨以舊為新以短為長以正為偏
以先為後能令法界情與無情一切眾生同入旋陀
羅尼大三昧門驀舉拂子招眾曰來來喫金牛飯飲
洞山茶穿睦州艸履擎祕魔木杈巷陌聚落隨意玩
煙霞東一群西一隊商量浩浩地不過要茂宗支於
雞岫殿盤石於漢家玉笛一聲來鳳曲竹籬茅舍盡
梅花諸仁者得此活潑天機且道承誰恩力春光無
向背品物自亨嘉。

上堂黃梅時節雨水得宜村莊野老心目開明貧富
不用費力高低盡好栽秧黃瓜連夜開花笳子登時
蕃茂泥中蜿蟺歌揚第一義水裏青蛙展演向上機
塵沙世界凡聖含靈便得無量安隱快樂是汝諸仁
且如何理會偈曰攀緣易斷世間情憎愛難除是衲
僧打濕眉毛無處晒終朝斫額望天晴。

上堂按牛頭喫艸我無能焉扶胡猻上樹人所恥也
方丈裏苔花繡法堂前草色盈階釋迦有足插不
入達磨有口開不得或有出眾道資聖長老伎倆也
只如此許你是箇人重賞三十烏藤良久卓拄杖。

上堂舉天皇因龍潭問曰某自到來不蒙和尚指示
心要皇曰自汝到來吾未常不指示汝心要潭曰何
處指示皇曰汝擎茶來我與汝接汝行食來我與汝
受汝和南時我便低首何處不示汝心要潭佇思間
皇曰見則直下便見擬思則差潭當下有省師曰龍
潭所問實是由衷天皇所畣直披肝膽會天性於斯
時原非異種定父子於此日豈是無根其柰將石頭
基業瓜分割據至於後世遞相鼎沸不已姑置勿論
且那裏是龍潭悟處良久顧左右曰汗血無人識雄
心兩鬢知。

上堂疏頑不善陽春曲愛唱吳歈鬧市來青嶂白雲
渾沒有酒樓肉案語全該還有同腔合調者麼良久
曰漁舟泛泛秋江上風笛悠悠聽落梅。

解夏上堂舉洞山示眾初秋夏末兄弟或東或西直
須向萬里無寸艸處去師曰洞山指箇去處可謂安
隱無憂尚在遙遠險絕難到石霜聞曰出門便是草
豈非心存共濟契比斷金明安曰直饒不出門亦是
草漫漫地多因留別意得寫送行詩三箇老子尋常
氣陵今古門墻峭峻一切人攀攬不及到此時節為
甚大家向草窩裏東倒西擂資聖則不然秋風在野
白露橫江天地始肅自恣日臨兄弟或東或西乃卓
拄杖曰切不得離卻者裏。

達磨忌上堂嵩山面壁神逃鬼避蔥嶺歸歟風清月
霽秪緣遺下一隻皮鞋致使乾坤煙波鼎沸今日不
肖遠孫將條龜毛繩子穿卻鼻孔繩頭在山僧手裏
要他生也得要他死也得且道有甚憑據喝一喝。

上堂細入無間不言其小大包乾象匪謂其深蟭螟
眼裏放夜市虛空背上輥燈毬釋迦彌勒文殊普賢
直得望崖而退何故如此不當於時不足以立事顧
左右還容得山僧麼便下座。

結冬小參無常老病不與人期唐棄光陰寧無太息
諸兄既來聚會山僧敢不輸誠先若約法不嚴後必
研覈無實後進初登念念攀緣不定活猴子且教潛
伏久參宿學心心恪守無功死蛇頭一任放開資聖
雖豐薄於諸方不一而致化於上世則齊勤慮求索
勉整家筵藜藿作羹糲粢為飯量腹而受隨意而飧
既無內顧以乖其志亦無外緣而成放逸黑漆桶底
未曾脫落彼此男兒莫生退屈堅確精神討箇分曉
勿謂今日不會而有來日勿謂今年不悟而有來年
須知洞山道有一人在千人萬人之中不背一人不
向一人且道是甚麼人若識得此人面目則諸佛諸
祖面目也見父母未生前本來面目也見長安世界
坐致太平一切處自在無繫一切時無所過患其或
遲疑不決圖遠希功拍禪床曰深夜剔銀釭細把家
書讀。

結制上堂止止不須說我法妙難思釋迦老子作此
語話猶是狂奴故態資聖寺裏適結制之日不妨將
微妙廣大法門盡情宣說明生死之本達利害之源
當知出沒四生飄流六道孤露伶俜備常艱苦今若
不省更待何時此是有志者之所能為要與本分事
相應太遠在舉拂子曰一切事向者裏及盡去始為
不負青春高臥不嫌屋陋喝一喝。

上堂至富不在多財至貴不待高爵惟在愛見習漏
潛消貪妄情關頓啟自然捏聚也在我放開也在我
波之以水離合自如拳之以掌屈伸由巳終日語不
落筌蹄終日默不居陰界我為法王於法自在富則
異矣貴亦可知且與父母未生前底消息相去幾何
掀髯獨立丹霄外遠數蘆汀白鷺飛。

上堂佛說一大藏教是拭瘡痏底故紙取之則染汙
祖師千七百則葛藤是祭鬼神底器具用之則禍生
古人恁麼提持也覺大有徑庭不近人情資聖者裏
底事一切尋常會得教意即是祖意楚璧隋珠增大
光彩會得祖意即是教意泥豬癩狗逞大威雄昨日
雨今日晴飯罷簷前立看取鐵船水上行以拄杖一
畫曰閒愁遺恨一筆勾清。

上堂趙州眼光爍破四天下從古至今皆以古佛尊
之看其僧問狗子佛性一箇無字酬之不知斷送多
少人命根瞎卻多少人眼睛英靈漢識得者般利害
一切事如將利刀劈竹節節應手而開更擬奇妙揣
測差別商量敢保驢年夢見召眾曰佛性有無且置
喚甚麼作狗子一僧作狗吠聲曰嗥嗥師曰者畜生
人卻不會咬在者裏覓甚矢橛良久擲拄杖看看便
歸方丈。

上堂舉洞山曰體得佛向上事方有些子語話分僧
問如何是佛向上人山曰非佛雲門曰名不得狀不
得所以言非師曰二大老氣味雖殊肝膽相若要提
持佛向上事且緩緩地資聖者裏向上向下總沒交
涉佛是雪山凍餒餓夫試聽一頌世上浮名不足圖
山頭高臥亦知迂風流樂事追元亮玉馬金貂換酒
沽。

上堂南天台北五臺踏破多少草鞋歷過無窮煙水
聽人所說底盡情嘔出自巳肯重底颺在一邊如何
是諸仁親切句良久顧左右曰六六元來三十六。

臘八上堂師辴然而笑顧左右曰大眾你道何故好
笑為笑悉達太子是癡獃漢青宮正樂年尚幼沖胸
中包含一箇天大的妄想靡假毫力要趯翻生老病
死陷阱不加寸刃欲勦除根塵結使魔軍是以棄捐
萬乘尊榮深蹈千尋雪頂衝寒冒暑齧檗吞麻受辛
苦經險難智竭心枯乾癟贏瘦六載陶鍊秖成得一
箇心中無事底凡夫三有界中如何為冶為型四生
海裏如何作舟作楫況處處臺邊有月家家灶裏生
煙古今不異愚智皆知盡謂伊夜睹明星悟道不識
悟箇甚麼是所以笑而忍俊不禁雖然勉說一偈為
世尊解嘲趺坐深山夜正寒長庚一見偶成歡奇哉
一語傳人耳萬古提撕作話端。

除夜小參釋迦不曾出世壺中自有乾坤達磨不曾
西來甕裏何嘗走鱉蓋謂人人有一段大事因緣便
與佛祖無別匪藉勤勞肯綮脩證自是汝見不真信
不及突然生得許多頭角是非紛然向外求索千鄉
萬里徒困水雲及至諸大祖師遞相出興多方勉諭
百計揄揚不過欲諸人立地搆去免得受屈正如盧
生欲起膏肓必死之疾藥以靈丹其柰不善服者執
藥成病反怪良醫所以資聖從來行平坦之路高簡
素之風一法不敢蓋覆一事無以隱藏故從年頭至
年尾靡不以此段大事因緣深相委託自是汝等認
一機當穩密田地守一境為極樂家鄉怠翫拘留不
肯克紹到臘月三十夜開口便錯動步即乖痛棒無
功熱喝無益不免道箇梅花多耐冷信有遠香飛。

元旦上堂柏子香燒瓦鼎煙人人彩服意陶然一心
誠對青天祝還我豐饒大有年惟祖師門下無許多
閒事饡飯飽飧釅茶酣飲殿上磕倒黃面老釋迦門
外喝退長汀憨布袋內不知有自巳出入外不見有
世境遷移新年有佛法墨上添煤雪中加粉新年無
佛法送往迎來無處迴避到者裏新舊有無不消提
起世法佛法放過一邊遂拍案顧左右曰且喜天下
太平法王自在。

受顯聖請上堂拈疏曰黃面叟剩下花枝石頭翁存
留鈯斧就雲門天法兄手裏持來要範上座道箇無
端呈疏曰此不誑語者指法座盡大地是箇曲彔木
床坐則觸犯不坐違背且從隨例看瀟湘遂陞座拈
香畢乃橫按拄杖秖者箇扶危正令捄弊典型統一
心源貫通三際藏鋒人事互主為賓進退有禮揖讓
無私應一機如疾雷動地蟄戶俱開垂一句如杲日
當天覆盆悉照諸佛不能說底竭力播揚祖師不能
傳底盡情交付蓋雲門一席乃從上公器含攝一切
剎土總持一切法海須是大力量人得無量智力具
無量神通方堪克任豈似範者力慚螳臂道乏鴻毛
砥礪未遑何云撐拄斯銜老人嚴命深荷檀護恂忱
天愚法兄謬推挽注既然躲避無能只得餘光借照
卓拄杖胡餅相攜飽春色葛陂變化看游龍。

解制小參舉雲門曰有一則語教汝直下承當早是
撒屎著你頭上也直饒拈一毛頭盡大地一時明得
也是剜肉作瘡雖然如此也須實到者箇田地始得
師曰雲門如此提持巍然王猛捫蝨而談當世之務
傍若無人資聖事不獲巳尋常猶風狂人相似手中
捏著屎橛逢人劈面拋撒汝等不知香臭不識好惡
看見結制又是解制一期事畢明日東者東去西者
西行若腳跟有分曉實到者箇田地舉足如驥逸空
群鼓翅類鵬飛摩漢或不然者好光陰甘自輕擲草
鞋錢亦不顧惜山僧也只得有語送君行無計留君
住若道繁紅一樣春何似休歸去喝一喝。

解制上堂節屆欣逢正月半然燈古佛分身現衲僧
久靜解隨流我為說箇異方便有佛處不得住無佛
處急走過趙州老子大似見貧人誇金谷繁華對富
翁說措大寒酸機教既不相投規模亦非宏遠若是
大丈夫漢別有翀霄志氣有佛處當互為主賓廣化
有情無佛處須把斷玄津不遺涓滴但是有一句子
千聖未嘗道著山僧懷蘊久之今在臨行之際願為
仁者宣布乃擲下拄杖。

上堂門連城市流清泚更有吳歈來聒耳不須特地
展家風此道而今棄如矢豎拂子秖者箇是王謝家
舊物識得也好不識也好乃擲拂子。

過東山妙覺院請上堂坐不居正行不垂偏化母織
成錦繡機絲不挂梭腸密室森嚴有信不敢傍通風
規略露欬唾盡為珠玉瞻仰所不到趨向亦無從若
搆得上識得此人管取如龍入海頭角崢嶸似虎依
山爪牙便利積劫疑根頓時圓拔無量法門即同本
得始謂登東山而小魯登泰山而小天下其柰有般
漢纔到得大洪阬便乃退屈心生坐住不前要見妙
覺門下宗廟之美百官之富也大難在所以山僧白
手空身孤笻晉謁有兄弟之情恃至親之愛指望要
長即長要短即短誰知反被諸公索我秀州新鮮物
色搜我格外奇珍施設不來躲避不得秖好借堂頭
和尚威光為大眾揄揚豎拂子曰蒼松雲擁虯龍舞
綠竹風梳鸞鳳鳴。

上堂舉睦州問武陵長老了則毛端吞巨海始知大
地一微塵作麼生陵曰和尚問誰州曰問長老陵曰
何不領話州曰我不領話你不領話師曰睦州武陵
俱恁麼道可謂惠而好我攜手同行其柰得失之途
開議論之端起山僧恁麼道如有領話者不惟穿睦
州武陵鼻孔亦可以增衲僧氣概。

上堂三藏玄微含吐於齒頰百家祕密漁獵於襟懷
無非障道籓籬未是出身徑路須把上牢漆桶一拳
打碎然後入真入俗便可通身利劍無一法可當情
山僧如此告報恰似與門外遊人說旅中情況要相
續主中主大遠在喝一喝逐水看花任意行不須更
問桃源老。

退院上堂普現色身為如來使操化育權達去就理
隨其種性而施甘霖等其愚智而見濟度一言一行
事事全向上機或動或靜步步有出身路遂後世援
而為天下式者若櫂蘭舟而浩歌於水之中央一人
唱而千人和之豈似山僧尟德微躬齊竽濫奏秖解
瞻前不能顧後百千妙境轉變無由致使土曠人稀
相逢者少要得始終不謬頭尾相應有藉船子和尚
出來𢋫和一曲庶可解嘲遂謾詠曰水急風驕難撥
櫂三年鴛渚忘昏曉古岸灘遙撐不到真堪笑枯藤
鼠囓誰知道緇素誼高山與峭直鉤自歎非時調休
想金鱗來上釣纔得妙黃鸝約我歸雲嶠乃喝一喝
拽杖便行。



蔗菴範禪師語錄卷第二

蔗菴範禪師語錄卷三
侍者智璋錄

* 住越州雲門顯聖寺語錄

康熙癸卯正月初十日入院。

三門閣門洞開剎境無際東邊與麼來西邊與麼去
金雞飛上珊瑚樹。

佛殿當年我鼻孔任你橫拖此日你鼻孔隨我倒拽
何故經一事長一智。

伽藍淵穆內醇威雄外飭覺苑籓垣祖庭盤石爐峰
雨過連天碧。

祖師視東說西觀南指北煮石筍為羹採漚花釀蜜
似者般沒意智漢且看一款收下遂炷香作禮。

據室從上大老盡向者裏設陷虎阱樹看狗牌萬舉
而無遺籌失策者未免缺王道之儀新長老不用此
等器具何也待得雪消暖自來庭前何必齊腰立。

上堂拈護法疏句高郢上陽春彩布法中靈瑞通融
東魯真傳開演西來大意或有未得深知再聽重宣
此義。

同門疏衫袖長短被底破穿家裏敢論家裏事外人
未許擅流傳。

指法座未有世界先有此座佛亦不拘祖亦不管踏
著路頭不厭高自然開口驚天下遂陞座拈。

王臣檀護香畢次拈曰此一瓣香根埋塵點劫前葉
布恒沙界內專為。

本師釋迦文佛伏願身雲現處普覆高低法雨施時
均滋小大次拈曰此一瓣香論長養谿山各異概投
機水乳攸同靈峰貴買嵩山賤賣廬陵攛行新豐奪
市以至雲門殊形眾彩一線貫穿遍地生煙互相熏
爇專為。

迦葉尊者以至散木師翁六十三代老祖大和尚伏
願塵塵為調御之尊剎剎續心燈之焰取懷中香曰
此一瓣香百城外搜尋一毛頭迸出形匪栴檀堅於
頑石斧劈不開錘擊不碎鴛水灘頭曾已暴揚石傘
峰前重為拈出專為。

傳曹洞正宗第二十八代前住此山愚菴和尚以酬
法乳遂斂衣趺坐東堂和尚白椎竟師云獅子窟中
不容異獸真獅子兒出來哮吼看問如何是君師曰
山僧不戴寶花冠如何是臣師曰上座應須衣錦袍
如何是臣奉君師曰雞鳴聽玉漏誰不解山呼如何
是君視臣師曰天垂新雨露艸木盡沾恩如何是君
臣道合師曰室中與汝商量事門外遊人那得知君
臣五位蒙師指斬新條令又如何師曰三日後看乃
曰峰巒秀異無非祖父田園松竹陰森盡是人天榜
樣化育盡廬陵之美家聲擅玉笥之雄從上佛祖靡
不在此如雲籠月直暢本懷一音震吼響應萬山一
燈發焰輝聯塵剎黃閣簾中顯示特尊妙旨紫羅帳
裏恢揚至貴宏謨運不思議辨才智慧之力開無所
畏諸佛秘要之藏隨其品類悉能惠施母論聖智圓
明凡愚昧劣艸木昆蟲情無情等箇箇入遍知海人
人獲本妙心所以新長老到來一籌不展坐致太平
寶印不彰垂成至化且如何得恁麼自在舉拂子曰
一人懋德萬方以寧起立云淨範緇行荒疏福緣淺
薄鈍若跛驢不堪驅策拙同尺鷃豈羨高飛蓋為愚
菴老人誨敕難違南山法兄謬推莫逭護法檀越瑤
光攢照勤舊執事青眼特加濫膺斯命實玷宗風不
敢當祖庭之任竊願勤灑埽之緣所冀合山檀護現
前知識各運金剛種智同扶般若光幢不盡謝私統
惟慈諒。

復舉開山澄和尚一日上堂說法竟曰還有問話者
麼若有出來秖要打艸驚蛇僧纔出澄曰真是一場
業地卓拄杖便下座愚菴老人曰者老漢只圖一時
俊快不顧日後風波者片地從古至今何曾清淨得
來偶然一時打艸卻被者僧靠倒師曰二老子一步
一趨式金式玉父作子述各剖襟懷本欲清理從上
祖業誰知重增一堆汙穢致令有血性底動便踏著
紛然叫屈範上座󳖟為後裔當應出手整治今日說
法已竟若有問話者出來不求撒珠撒玉秖要頭正
尾正或有僧出但曰我識得你也何故為挹暗香來
舊谷竟隨野步入深村。

當晚小參纔脫鴛鴦湖上鉤重投石傘峰前網自知
業債不能逃焉敢向人說冤枉既到者裏事不容己
只得挺其脊梁壯其筋骨所喜家法現成不用更新
換舊秖將餬餅舖子略加簡點一上造作或得不傳
之妙滋味自有出格之奇大家喫得飽齁齁地若能
情無背向見謝偏枯佛殿裏狼藉矢尿不為過患東
廝頭恣縱笑談悉稱全提我今為汝保任此事終不
虛也否則莫嫌服事不到。

復舉僧問百丈如何是奇特事百丈曰獨坐大雄峰
天童淨曰大眾不得動著且教坐殺者漢今日忽有
人問淨上座如何是奇特事秖向他道有甚奇特畢
竟如何淨慈缽盂移過天童喫飯師曰長翁老祖要
倒百丈令旗欲樹石頭赤幟可謂無畏大光明幢也
其奈奇特事提掇不出今夜或有人問新雲門如何
是奇特事但向伊道有眼皆見有耳皆聞其意如何
燈前夜語忘賓主席上春吟空古今。

聖節上堂河若帶山若礪龍為吟虎為嘯九重靜謐
八表安寧堯年之化日舒長舜祚之鴻基永固前聖
後聖人王法王千枝萬葉共本同根黎庶熙熙群生
穆穆世主降誕駢萃千祥衲子傾誠流通一句仰看
杲日恒垂照常見黃河徹底清。

果園吼山諸道侶請上堂手攜七尺杖子腰懸無底
缽盂趨入百法門中要理多般事業東也譊譊西也
嘖嘖頭上青灰轉拭轉多口邊白醭忽起忽滅諦審
沉思深知摩兜堅三緘其喙省卻無窮氣力其奈有
於法無厭足者慣能踢破虛空亦解煉石可補盡謂
獅子出窟應有震山之吼嘉果出園必聞異樣之馨
遍於震旦國中打箇合同轉到雲門一時同聲說道
上妙無垢智無邊分別辨宣揚深美言第一義相應
範上座聽之不覺大笑曰若論第一義不動舌根可
以言滿天下費許多周遮作什麼遂卓拄杖曰他時
後日不得辜負者箇。

元宵自慧五十請上堂十五日前放過一邊十五日
後且莫論量正當十五日杷柄在雲門手裏明眼漢
搆得來不但履五十之途而知四十九之非亦能險
處布筏冷灶添柴穿心碗子顯現神通無底籃兒騰
身起舞引得然燈佛忍俊不禁特出眾前高聲唱曰
春風拂柳條鶯語初調山路非遙隔岸行人把手招
兩兩三三度版橋咸來寺裏慶元宵茶一甌飯一瓢
遂合掌曰難消。

請上堂踏開萬里雲頭歷盡千家門戶忽朝戰馬收
韁便乃干戈永息五蘊浮雲不吹而散三途熾焰不
撲而滅死生去來無非游戲迷悟真妄悉是假名所
以得此事底猶如妙翅搏風猛虎戴角喫飽飯了東
聒西喿敢開大口道師姑元是女人做其或茫然難
把遊絲繫白日莫教冉冉過青春。

上堂秋風遍野蟋蟀在庭青山疊疊白石粼粼境上
有無盡之心心上有無盡之境無一法可同無一法
可異若與麼去都是肯信忽然道箇不是境不是心
便人人不知罔措喝一喝曰口喫飯鼻出氣阿誰不
會。

上堂舉僧問雲門死向甚麼處去雲門對曰在甚麼
處師曰韶陽老漢望尊寰宇氣挺神州具定古今之
眼有定古今之辨被人問箇去處總屬茫然或有問
顯聖死向甚麼處去秖對他道門前流水潺湲綠屋
後春山疊亂青。

上堂有一人春遊萬國秋泛五湖問他途路生涯煙
波浩渺一總不會有一人靜對青山獨坐愛閒白晝
高眠咨決人物性情世界廣狹悉能了知且道此二
人還是舒卷不同耶為復迷悟有殊耶具眼底出來
定奪看拈拄杖曰貴不可求從吾所好大聖之操也
卓一下。

上堂大盡三十日小盡二十九屋裏黑漫漫眼前烏
漆漆靈利底踏著總是自家活路癡獃漢動步須防
平地喫跌與諸仁注破了也道將一句來良久卓拄
杖曰歸堂喫茶。

應凡禪德送師粹瞻入塔請上堂豎拂子曰癡意逃
空怖頭狂走秖為迷了者箇擊拂子曰出生諸緣不
借其力建立萬法不宰其功秪為悟了者箇若謂迷
悟不存塵垢銷落猶在半途未為究竟山僧要箇迷
不礙悟悟不礙迷到處恰好隨緣鋪設水投於海鹹
同一味薪入於火燒同一燄方是到家人名為真實
住顧左右曰有麼有麼春行不得看花伴獨唱仙謠
歸去休擲拂子。

上堂一切賢聖皆以無為法而有差別釋迦老子秖
循其名而未純於實也雲門也有些技術試為一用
一切賢聖皆以無為法而有差別三餐飽腹一枕高
眠三月采茶四月栽田懶墮退後勤謹爭先東邊底
冷笑謂臨濟原是小廝兒西邊底闊論薄德山不值
半分錢拈柱杖曰秖者箇也不徒然小橋閱遍晚山
霽敲得新詩譜舊絃。

望日上堂天上月圓人間半月從古到今同口一舌
山僧今日要與和盤翻轉以拂子打圓相曰向者裏
清楚得去說甚麼一月半月萬象森羅一法所印塵
塵獨朗剎剎分輝無孔笛一音吹出萬籟消聲太平
歌一人高唱多人應和雲門有箇舊時曲本也要效
顰一上拈拄杖曰蟠桃動是千秋優曇花豈常有閬
苑先生知否知否卓一下。

到棲真為宗蓮大師入塔請上堂夏日初長薰風乍
扇蒼筠逕杳皓月馳光白鹿峰高清風飛價牛背牧
兒啞啞言言暢諸佛本元梁間燕子喃喃句句標祖
師心印豎拂子曰總向者裏剖斷得明或律已謂精
進幢或利人名解脫道潛行密用換斗移星事存函
蓋理拄箭鋒確有可觀者焉若是畏難怕險避議持
疑那邊去底有眼不肯視著者邊來底有足未曾踏
著遂將此事沉埋荒艸堆頭狼藉綠陰地上雲門到
此不妨指其實證其真要使現前諸人出來承紹管
業孝者傾心於順奉者竭力於輔方見克家有子可
謂知恩報恩擊一下曰三十年後此話大行。

上堂有禪可參是妄有道可悟是誑說禪說道底也
與他一頓拄杖要參要悟底也與他一頓拄杖雲門
恁麼道還有過也無良久曰輕恕輕恕便下座。

上堂半月晚參為循舊例二時普請蓋是常規若論
正經佛法絲毫不曾提起近喜久晴得雨栽田已畢
內外安和山僧閒暇與大眾傾倒去也新芽蠶荳家
製乾糕聽鼓鳴一齊赴堂喫茶。

上堂舉梁山因僧問家賊難防因緣畢曰梁山老漢
小題大做為箇艸賊作亂乃點起十八界雄兵排空
結陣桴鼓迎敵雖不損兵折將然則秖解當鋒交戰
不能使賊伏誅或有問雲門家賊難防時如何但曰
賊在甚處待伊擬議便與本分作略良久曰大眾賊
子我為擒下了也一任推勘。

立監寺上堂用燈盞兩箇卻似拂跡生塵能上下一
心纔是隨緣得旨張五趙六鬼面神頭不拘美惡飽
得便休仁者莫自疑難智者勿復憂慮聲色裏跋扈
應知道出常情賓主中攢簇大敞祖翁門戶始信石
頭路上騰步乃千里駒萬竹林內和鳴真九苞鳳也
於是憨布袋呵呵笑曰賢首明哉股肱良哉從此後
大家端坐看白雲片片飛來驀拈拄杖曰且道拄杖
子還全肯諾也無卓一下曰吾從眾。

上堂舉香嚴上樹因緣畢頌曰炎光閃爍麗景蕭條
一番經眼一度心焦樹上兮易道樹下兮難標玉液
金盃傾畫閣月明誰復夜吹簫。

浮菴和尚至上堂豎拂子曰秖者些子總是自家屋
裏事雲門尋常曾為罄底傾出要你知要你會其奈
諸仁似盲似聾如癡如獃只管道饑來喫飯困來打
眠惟圖鉤奇雕巧不善慎始慮終究到羅紋結角處
正是大夜之夢無由喚醒膏肓之疾似難救療所幸
者有大知識觸熱到山行敲唱於機前明主賓於量
外揭癡盲暗蔽不資餘力起必死沈痾匪藉他方光
騰祖苑利益人天然則但聞其名未見其人大眾要
見其人麼良久曰請浮菴和尚出來敷演看。

上堂舉雲門到乾峰曰請師答話峰曰到老僧也未
門曰恁麼那恁麼那峰曰將謂侯白更有侯黑師曰
二大老驀路相逢一錐一劄斯道燦然真是令人可
愛是故聖人之治天下也必以百姓心為心河海自
然晏清士民得以樂業顯聖今日也要與諸仁共之
良久曰莫嫌好景眼前過殊快清風竹裏來。

上堂石傘峰下犬吠雞鳴說古人之未說寶鏡堂前
月冷風高行古人之未行從此徹底悟去猶是艸菴
裏眠熟底醉漢若是逸群英特之士要作灑落丈夫
須識得雲門拄杖子苟未識得出來與汝箇方便一
僧出師連棒打趁復視左右曰君子哉尹綽面訾不
譽。

解夏上堂梧桐葉落雁南飛燕子思量衣錦歸盡日
徊翔微細語來年還我舊檐扉此是世諦情量說箇
有來有去有春有夏惟我衲僧門下則不然本位不
動遠近之剎歷然一念靡移延促之時宛爾住則三
根椽下坐臥自如有甚麼過去則萬里天邊雲霄只
尺有甚麼難試看洞山問僧曰世間甚麼物最苦僧
曰地獄最苦山曰不然向此衣線下不明大事始是
苦師召眾曰且衣線下有甚麼事若辨得出不枉在
雲門度夏若辨不出道人何處不悲秋。

上堂雲門向來佛殿前相見僧堂裏喚汝皆成戲論
都無實義今日與諸仁說些真話昨夜東村王大捉
著西天賊貨天明點燈看時卻是一籃破布豎起拂
子曰盡情交付。

謝收稻上堂稻子登場家計麤足喫飽菜羹新米飯
忘饑從此不懷憂山樓坐嘯喝散四野妖狐木枕推
翻驚起三更紅日總是大小首領不以心勞而有欺
怠內外禪流不以事煩而生嗔恨蓋有如是厲力精
勤故有如是自在受用驀拈拂子曰拂子亦不違本
誓以平等慈與諸仁弘闡大猷擊一下曰秋風漸肅
伏惟珍重。

到南山請上堂垂百尺遊絲釣山上鯉魚張千重鐵
網捉水中烏兔紅旗閃爍灝歸無限英雄寶印當風
收攝幾多豪傑有時謦欬塵塵綴錦有時掉臂剎剎
流珠有時恁麼也得不恁麼也得木雞芻狗肆志揚
威有時恁麼也不得不恁麼也不得玉鳳金鸞停飛
斂翅者是我堂頭法兄尋常慣用底家私雲門自謂
也有截斷天下人舌頭底謀略及乎到此一籌也展
不來亦不容假借一毫所以客情步步隨人轉有大
威光不能現既辱同風高誼豈可詌口無言試為鑿
壁偷光望空掛彩去也紅蓼滿灘秋聲在樹晉謁到
苕溪寺在白雲深處竹柏影妍桂花香細孤鴻天際
飛來瑣聒畫樓人橫三豎四為有些子盡情說與知
音免得帶愁歸去乃擲拂子下座。

上堂拈拄杖曰秖者箇出生諸緣成就萬德蓋為秋
雨連綿溪深路滑佛祖觀望無門人天仰瞻莫及獨
許飽參之士若探囊中之寶循順機宜取與俱當雖
然乃知兵者是凶器聖人不得已而用之也遂卓拄
杖一下。

請同門翼贊上堂擊拂子曰者箇門中極廣博最坦
平盡天下英靈到此皆茫然無所措其手足須是本
來尊貴底人不處尊貴之位施巧方便力現全體作
用有同體之深知為無私之大業栽培大樹扶救頹
綱正如百千杲日麗中天十方剎海一切物象形影
相羅光光交映如此演揚直與從上諸佛諸祖同一
鼻孔出氣更說甚麼風清劫外譽播今時顧左右曰
休林盡是參方士明日報恩知是誰。

上堂舉僧問青原如何是佛法大意原曰廬陵米作
麼價師曰青原老祖恁麼酬對大似垂衣裳而治天
下九洲賓服萬國晏安不知有化與不化後人皆是
身存魏闕心在江湖尟有追其恩以報之者今日或
有問如何是佛法大意對曰君子有曠達枕底是嚴
灘何謂若待成功挂冠去洞口白雲應笑人。

結制上堂謝知浴檀越齋鬧浩浩時碾出達磨骨髓
靜悄悄處豁開自己眼睛見山是山見水是水入一
切國土知一切差別其行坦坦其樂陶陶總是雍熙
太平景象若是三頭兩緒落後攙前縱使遊歷微塵
世界承事恒沙諸佛稍不著便被人將丈二長龜毛
索子緊緊縛住要入也不得入要出也不得出更有
箇無情漢呼朋引類拏些洋銅鐵丸加以蚖蛇蝮蝎
膾炙將來謂是鹽梅大羹謂是珍饈美味不管嚼得
碎嚼不碎吞得下吞不下滿缽盛來大碗喫去性命
之憂一總不顧山僧冷眼視之雖為不甘分說無由
只得隨例喝彩道虛空邊際或可量此心功德莫能
測喝一喝。

上堂聖人說不到凡夫說到聖人行不到凡夫行到
是聖是凡到與不到總向壁邊立著拈起拄杖曰一
切人喚作拄杖雲門道不是你還甘麼擲下曰恁麼
去一句有甚麼難。

谷虛兆君二靜主請上堂拔斷祖師關捩衝破魔軍
營寨屏除妙見生涯掃盡圓聞活計秖將一點血心
劈開一條生路電光裏勒回戰馬虛空裏穩泛鐵船
以正遍知隨緣鋪設言堂滿堂言谷滿谷簾卷畫樓
清風徐至苔生古殿野老謳歌離一切相不躲根于
形名未兆之前即一切法不滯跡于文彩縱橫之後
皆于往昔無數劫中為大願王謂有善知識所住之
處恒願親近供養當勤守護至盡未來際無有退屈
拈起拄杖曰君不見霜飛瓦上層層葉落枝頭片片
惟有此箇癡腸亙古亙今不變知不知薦不薦少頃
缽盂內匙箸上讜言唐突切莫生猒得得為君通一
線卓拄杖下座。

上堂有一句子精超四句妙絕百非上塞諸佛鼻孔
下鎖列祖咽喉不會且休有向經行路裏踏得著底
出來舉看良久曰你者一隊瞌睡漢得恁麼不識好
惡遂以拄杖打趁。

上堂衣裏有明珠懷中有至寶不逢親友苦切指示
所以遊行他國艱難求索甚為癡也今日若有醉酒
己醒驅馳頓息底出來踊躍承任雲門當以盡情交
付一僧出禮拜歸位師曰倚遍欄杆天已暮恨殺貧
夫不憶家。

上堂青原垂足異端競起南嶽磨磚大塊已鑿玄要
三關正宗陵滅君臣五位邪法難扶者些不守分底
老古錐引得後代兒孫於艸窩裏輥出輥入今日被
雲門推勘過了貶向他方世界外去也大眾還知麼
乃豎拂子曰鴈影好看秋色裏牧歌徐聽夕陽邊擊
拂子下座。

請同門信和尚立僧上堂調烈馬為神駒全藉孫陽
鞭策斲凡材成美器必希郢匠斧斤此是世間獻奇
暴異之小技也當知衲僧家有沒量大人胸襟含裏
太虛眼光爍破天下有時緊閉門墻霜風凜冽佛來
魔來莫能窺測有時豁開戶牖和氣藹然若愚若智
盡屬獎提以此劻勷祖道祖道愈光以此化育人天
人天欽仰所以欲振祖父赫奕宗猷須得兄弟同心
努力秖如山門騎卻佛殿廚庫闖入僧堂是何節目
顧左右曰勸君莫只空搔首細問知音當自知。

上堂天下知識作用不同或說玄要主賓或說正偏
回互有者盡底播揚有者絲毫不露雲門這裏總不
恁麼拈起拄杖曰道即渾身大錯不道如何即是卓
一下曰峭寒風急夜偏長。

上堂徹骨窮漢能使偷錢奴戰馬將軍慣騎齧人馬
建功者還他無賴頑賊敗業者偏是本分兒孫且道
妄想裏經行聲色裏坐臥是什麼人良久曰輪王不
坐琉璃殿隱顯無私類莫齊。

上堂諸佛遍世演妙音因甚道商量則有不商量則
無驀拈拄杖卓一下釋迦老子鑽入諸人耳裏了也
家有白澤之圖故有如是妖怪。

上堂請道曉大師為眾小參豎拂子曰大眾看看三
祖大師在拂子頭上說道將心用心豈非大錯且道
將底是甚麼心用底是甚麼心那裏是錯處若檢點
得出知你是英特上士其或央詳仰羨劈面撒沙去
也遊歷山川參尋諸識是大錯要出生死欲求悟道
是大錯穿衣喫飯屙屎送尿是大錯為做工夫勤勞
肯綮是大錯告往知來評今論古是大錯有佛處不
肯住無佛處急走過是大錯動靜一源出入無二是
大錯只有一處不錯山僧不能說得稍停有箇漢牙
如劍樹口似血盆自為諸仁註破。

上堂以拄杖畫一畫曰向者裏拌得身捨得命免使
耳裏灌水眼裏撒沙良久曰古路深幽行客稀不知
明月為誰好。

上虞檀越請上堂天際望白雲冉冉樓頭看綠竹珊
珊一日三度打眠究竟閒消不去與一隊頑皮邋遢
禪和造無窮惡業搆莫大冤讎棒得手酸說得口燥
有不識痛癢漢猶道風猛可繫恩大難酬令人慚惶
無著處忽聞半夜敲門忙忙問他你是阿誰彼即酬
對道我是千佛數中人不圖遊山翫景特地為法而
來雖有些零碎東西施者不求利益受者莫叫難消
秖要人人得知飯是米做則已也雲門聽之如放下
千觔擔子便教伊應東者東邊坐應西者西邊坐始
知不思議境界非妄想馳求之所能到顧左右曰此
段葛藤為是向上提持為是因齋慶讚聽取偈曰簇
簇霜花綴滿身煙波一櫂小陽春上虞主作雲門客
此是分明莫問人。

上堂舉臺山婆子公案畢乃曰婆子膽大心雄趙州
理直氣壯勘破歸來說向人分明月在梅枝上含嬌
含笑若有多情仔細看來仙家棋局可是世間同樣
良久曰參。

上堂甲子晴乙丑明拍案一下曰大歡喜無作無壞
解脫門盡情打開了也有力量底便好踴身直入一
了一切了一證一切證權衡悉在于我殺活總不由
人端坐則得堅固行妙莊嚴動步則入不可測功德
海一滴水一粒米不曾靡費一塊香一枝花皆歸著
實等閒流出一句子與佛祖為師也得與人天為師
也得縱使心生退屈自救不了者到者裏也隨他王
膳飽餐雲門特為捶鐘擊鼓以告諸人並不敢截鹿
角栽上馬頭但有一事大家要知且道是什麼事良
久曰閉戶莫嫌天氣暖出門知道朔風寒。

上堂汝等當知一切眾生從無始來生死相續皆由
不知常住真心性淨明體用諸妄想此想不真故有
輪轉且道念底是甚麼秖恨釋迦老子不見吾狂耳
拈拄杖曰惟這箇真相識賴以破愁寂臭味同今昔
說不盡衷情茫茫三界傷行客無計傳消息我道要
傳也不難卓拄杖曰東方甲乙。

祈晴上堂屋後斑鳩鳴簷前雨滴聲石人從定起斫
額望天晴大根利器一聞千悟向背同途陰晴一致
其有一種膠柱鼓瑟底衲僧陳年布裰點臭不堪啾
啾唧唧飲氣吞聲知他有甚麼趣向以拂子望空指
曰日輪升天也大家曬㫰去。

上堂舉乾峰示眾曰舉一不得舉二放過一著落在
第二雲門出眾曰昨日有人從天台來卻往徑山去
峰曰明日不得普請師曰乾峰大似飲水防噎乘輿
怕趺顯聖則不然舉一正好舉二放過一著朝暾彩
旭溫暖庭除泥豬癩狗翱翔天路昨日有人從天台
來卻往徑山去喚維那曰結制三七已過明日應當
普請一任冰花雜遝山徑嵯峨莫管天坍不憂地裂
劈頭撞著自家底速教披衣上方丈待山僧為伊檢
勘何謂要做驚群大丈夫莫把烏龜喚作鱉。

上堂如來大音常演暢開示離憂真實法若坐若臥
喫粥喫飯日日恁麼時時恁麼都是識情濁垢邊事
且真實法在甚麼處拈拄杖打一僧曰你何故不出
來證明便下座。

請上堂船來陸來前到後到盤過幾多水曲山灣歷
遍無窮危坡險道不肯重諾於古人不肯藐視於自
己三三兩兩團聚到雲門是謂夙緣罕遘甘受麤拳
辣棒端望有一箇半箇向層雲重霧裏雷震一聲不
但蒼龍換骨霧豹披文亦見法眼圓明真風不墜其
奈懷疑不信固窮守困且看借長者家私與諸仁結
般若緣去也凍雨天霜風冷鯨音吼徹五更頭夢中
人俱喚醒閒者少忙者多迢遙同泛瀟湘艇重重涉
入雲門境一一精勤發誓心世間最上無可與並汝
等皆當作佛我不敢輕於汝等喝一喝。

山言法師入塔上堂僧倫懶墮無如我自來怕聽陞
堂鼓今朝特地􃂁唇皮有句真言對人吐黑夜山公
冒雨歸為是世間說法主點鐵成金一粒丹轉麤為
妙何須數祖父從來不出門還家盡是兒孫旨從茲
穩坐看家山任他一二三四五卓拄杖曰要合古轍
請觀前古。

上堂舉米胡令僧問仰山今時人還假悟也無仰曰
悟則不無爭奈落在第二頭其僧回舉似米胡胡深
肯之師曰米胡傳檄定鼎仰山汗馬功高二尊宿雖
同死同生仔細檢點將來皆應喫棒趁出雲門恁麼
道利害在甚麼處顧左右曰你者一隊漆桶總是玄
沙道底。

上堂舉香嚴上樹話畢乃曰當時有箇虎頭上座出
曰上樹即不問未上樹請和尚道可謂慣游巴峽山
前路引出青猿助客啼蓋香嚴昔日曾為斷腸客見
如此爭不教他呵呵大笑後人都道馬家父子賊手
賊腳那知香嚴惡心惡行尤甚而今有人識得他底
蘊出來道得一句相應我當終身供給走使而承事
之若恁麼不識好惡豪家莫笑此中事曾見此中人
笑人。

上堂仲冬嚴寒滴水滴凍山門頭兩箇漢各執已見
互為持論曰熱時熱殺闍黎寒時寒殺闍黎流布諸
方盡謂展偏正宏猷成主賓佳話豈知雲門會下熱
時不道熱嶺上高松風聲價寒時不道寒爐中煨品
字柴頭得其旨趣普順眾生心而無分別想剎等志
願等一切皆究竟昧其根元裂知見網遊知慧門而
於志願心不喜樂拈起拄杖曰看看青眸閱遍人間
事此箇惟知不世情卓一下。




(紹興府山陰縣弟子智授勸吳門張氏信女
福姐法名行懿助刻
蔗庵和尚語錄第三卷所願壽命等南山聳
翠福源同東海汪洋者)

蔗菴範禪師語錄卷四
侍者智璋錄

* 住越州雲門顯聖寺語錄

請上堂諸佛無邊妙法藏隨順觀察皆能入眾生根
行靡不知到如是處如是尊況我衲僧家一塵入正
受諸塵三昧起吐金石之句意絕偏枯馳閃電之機
心無雕繪山曲吠白雲之犬咸唱玄音水灣啼清晝
之雞全提妙旨謂是當人情畦畫界識隴分疆一毫
黏染萬境紛紜壅舒卷之途局淺深之量以致沈酣
夢宅結縛幻鄉徒經曠劫枉用工夫今日山僧被檀
越抑逼到此自知箝口不來且說箇廣大方便平等
陀羅尼門普願大家同證同入良久曰菩薩子少頃
聽板鳴一齊赴堂喫飯。

彌陀誕日請上堂門外颼颼薦朔風此中事事類征
鴻伶俜浪子迷南北喚不歸來恨莫窮然無他故蓋
不知極樂家鄉無憂國土金鋪階道玉砌樓臺重重
珠網張施其上種種寶蓮圍繞其中塗香散花芬瑩
崇麗樹林水鳥各演妙音說一切眾生往劫所行廣
大善根說一切諸佛疇昔所行廣大利益有如是莊
嚴有如是境界彌陀未降生也不曾缺一隅彌陀既
出世也不曾增一角十分坦蕩八面玲瓏人人到此
躊躇顧慮把手拽伊不入以至終身淪棄驀豎拂子
曰無量壽尊坐視不安向拂子頭上口喃喃曰善男
子會也麼曾有志莫蹉跎兩丸拋擲如梭舊路多岐
不可戀前賢捷徑好橫趨要作堂堂美丈夫誠孚一
念妄情枯何必在隔江招手重畫麒麟閣上圖乃擊
拂子一下。

上堂山僧昔年胡行亂撞毒刺傷足痛入骨髓便矢
願不做者般蟲豸擬縮在茅茨土窟裏髮長貌醜一
任時人檢點不期逼上俳場終日忙忙碌碌夜裏脫
襪子忽然抓著舊時痛處惶恐無地特將此段因緣
普告大眾不得作佛法揣摩不得作世諦計較若有
痛癢相關底不妨出來商量良久曰可惜蓋世金章
寫作尋常閒話。

祈雨上堂扇子𨁝跳上天築著帝釋鼻孔東海鯉魚
打一棒雨似盆傾雲門老子費力太多見功實少顯
聖者裏人人奮不退轉心箇箇立決定志佛殿裏燒
香山門頭合掌梵音響處雷震晴空法語宣時雨傾
大地便見三艸二木意氣揚揚敗種焦芽生機勃勃
山僧聲氣不動但喝彩有分良久曰應節慈雲看靉
靆豐年全得雨滂沱。

上堂橫按拄杖曰在古非先居今不後三相勿得推
遷二鼠無因攢齧提持千聖千聖類他不齊出生諸
佛諸佛混他不得水國煙村將空王如來鼻孔橫穿
花街柳巷把彌勒大士面門剺破揮慧日以當天響
真風於遍界所以令一切眾生斷除障礙令一切眾
生堅固善根令一切眾生裂破慳囊令一切眾生勤
種福田令一切眾生捨邊邪路令一切眾生入正覺
門同真俗徹始終窮源極流莫一與二浩然大均名
曰拄杖更說甚麼禾山鼓雪峰毬塵擾擾鬧啾啾不
若一齊放下休遂擲拄杖。

長至上堂迷悟不異動靜一源進不上前退不落後
坐萬年床斟無為酒隨心飲啄適意絃歌人人道曲
肱高枕樂在其中豈知正是生死岸頭事拈拂子畫
一畫曰向者裏推坍鐵壁趯倒銀山直陞堂奧別展
化機一陽飛葭管之灰四海濟成平之運小人從茲
革面君子得以暢懷或現尊特身慈御萬方或現異
類身悲援群有隴上寒梅皆含霽色溪邊古木盡釀
和光是則是若達磨門下兒孫決不肯隨時消長與
物轉移何故自有家聲高宇宙可同紅紫問東君。

請上堂若論此事如千日並出碩大光明照曜無際
上至諸佛聖人下至蜎蜚蠕動咸受照臨有一種在
千年暗室裏坐守底人聞此勝妙境界自己不生信
樂而反障礙他行可謂自無目而廢天下之視有能
入其門者出沒卷舒逢緣不借與尊與卑入泥入水
將西山白雲填東嶺之穴以女媧彩石補缺陷之天
致使無底缽盂雍雍揖讓穿心碗子箇箇稱雄三世
諸佛莫測其由十地高人罔知其緒且是甚麼人合
知端的喝一喝曰今日山西村檀越設齋。

樗里維新法姪領眾請上堂雲門家風從來孤峭室
中閒話底齊之嚴刑殿前欬唾底正其峻法是知家
裏人便可從中新其條令維持祖道為師為法報德
報恩蓋為初來後到未能立地搆去且看放一線道
豎拂子曰樗里相呼趁曉行紛紜踏落板橋霜方舟
進棹煙水微茫到彼岸聚首商量總有千金難買好
時光殷勤三請陞堂擊一下曰此法微妙不可量。

上堂一切諸法隨緣幻生若恁麼去理事互彰不恁
麼時體用俱泯如是激揚唱教門中可稱極則若衲
僧門下正好喫棒拈拄杖曰喚作拄杖至德無可名
不喚作拄杖大義不可掩靠拄杖曰三以天下讓民
無得而稱焉秖如衲僧分上又作麼生頂門具有金
剛眼倒拽橫拖總不妨。

懸嶼禪師木主人祖堂請上堂擊拂子曰千聖靈源
列祖正脈盡從者裏流出但為根苗有異脈絡匪同
低佪留戀風雨寥落山南水北論劫遷延終無到家
自在分果是符信可徵勘合不謬高騎玉馬疾屆長
安含元殿裏得拱密威嚴之旨月明簾外有轉功就
位之機信步行來全身排入踏一微塵拈一莖艸皆
是祖翁家裏物事合君臣尊貴為一致聚祖孫兄弟
為一團同一受用同一作息且道其中事作麼生少
室調分千古韻雲門山鎖萬重青。

上堂不為善不避醜不求所無不失所得喝曰擔板
漢豈可同塵不為生死所染不為涅槃所淨喝曰活
落漢那堪共語爭似雲門者裏美惡也如是得失也
如是生死也如是涅槃也如是或有逸群禪客出來
道和尚恁麼舉揚也是蝦跳不出斗亦喝曰從來拏
空塞空不礙將錯就錯。

蕭山楊悾菴居士追嚴請上堂父母非我親誰是最
親者諸佛非我道誰是至道者從者裏得路知歸無
論平坦高低雜染清淨苟能大步跨入漚生幻滅應
現無拘天上人間隨流得妙四生九有有色非色有
想非想我皆令入無餘涅槃有何山河國土艸木瓦
石而不證金剛三昧然後掉轉頭來晴時則晴雨時
則雨為人親者止於慈為人子者篤於孝鬧市叢中
垂手暢演仁風百艸頭上橫身發明祖意或從源循
流法胤與人倫合彩或攝末歸本世脈同慧命無疆
麟趾鳳毛爭奇繁祉宗枝曇萼簇錦聯芳可謂靈山
一會儼然未散但是雲門手拙口鈍欲描描不成欲
說說不盡敢問大眾且道悾菴居士之尊慈即今在
甚麼處乃卓拄杖曰天邊白日來猶往門外青山古
到今。

明因三辰請上堂日日鐘鳴而起夜夜更盡而眠饑
不論食寒不加衣是也一半非也一半所賴者露柱
徹底婆心始終謹厚燈籠橫開笑口全副熱腸餅舖
中商量浩浩人境俱亡茶堂裏計較紛紛正偏兼到
力大者戴負須彌非為重量寬者吸乾滄溟不謂多
功非我功名非我名成非我成德非我德此段實情
本不當輕心吐露貴要與家裏人作箇證據臘月朔
日寒風淅瀝霜花濃似蘆花白雁聲嘹喨說盡真消
息客至明因夏履橋信是法者甚難得乃擊拂子曰
於諸功德中此為最第一。

大慶珍菴主請上堂落盡樹頭黃葉不致喚雨招風
綻開嶺上寒梅乃見飛香聳價有鼻孔底略聞著一
點氣息不待遠遊剎海便能成就慧身分皮得髓咸
歸直指之門大器小根並入總持之苑更擬趼足千
山求言以美輕身萬里望道斯彰何異棄慈室飄零
絕島持至寶循乞窮途有過無過莫問別人或是不
是惟詢自己所謂真參上士秖要識得自己變變化
化而不自知也竺土大仙心便好捏成齏粉佛法無
多子有甚麼商量不下若必要分其內紹外紹決其
孰勝孰負未免遭人簡責道猶是三家村裏說老婆
禪底局量既到顯聖門下不管你承當不承當得知
不得知各與三十拄杖者裏委悉得來庶可移風易
俗卓拄杖曰天寒日短且與一狀領過。

開山湛祖忌日請上堂豎拂子曰此一著子山海不
足比其高深日月無能方其明耀類虛空而包含群
有等霖雨而澤霈四時但為輕僄鹵莽之夫紛馳物
我根塵違背圓同大旨故我師翁乘願出生慈力應
化發達磨悱憤肅悟本旖旎塞千差岐路開一味要
門火宅裏捄其焚燒識浪中拔其沉溺黃童皓叟咸
承等視之恩家種異苗共仰平分之德有者道血盆
其口劍樹其牙兒孫滿天下法幢遍域中有者道如
日之恒如月之升如天之高如地之厚豈止疏曹源
壅滯決洞水逆流據實論之大似群盲摸象是在一
邊非在一邊總不如州山檀信今日致一瓣香獻一
碗飯洋洋乎如在其上如在其左右永兮戴兮終不
可諼兮。

佛成道日上堂亙古今窮法界人人皆謂今朝是黃
面老漢摯斷鼻繩拔出眼刺輕快平生底時節那知
項上三百斤鐵枷從此日纔擔起若不信但看他挂
弊脫珍饑寒百萬億國凄風冷雨顛沛四十九年深
入眾生之性不以人廢言善知逆順之機不以巳妨
物資生業裏濟濟成群利益門中紛紛作隊佳山佳
水看不上眼好言好語說不離口兩管鼻孔吞盡餿
酸臭氣一箇肚皮包盡惡毒垢穢到如今幾三千年
沸諠不已嫚罵者多歎譽者少也總為此一點明星
是大禍根眾中有旁不甘底出來道長老是他腳下
兒孫不為渠報讎雪恥反將伊積劫行過底事業盡
情訐露何也擊拂子曰一聲玉笛梅花外幾箇相知
暮靄中。

上堂欲說惟恐諸仁簡點不說猶怕諸仁怨悵枕頭
上想得一句看來已是諸仁嚼過底渣滓要得彼此
不相辜負須知別有些子驀拈拂子亂抖曰一時抖
不下來且到明日看取。

誕日上堂未離母腹鱉縮龜藏已出娘胎鵝愁鴨叫
驚起泥牛耕月惟知奮力罔解高眠策馳木馬追風
但識進前不能退後欲作欲息短綆汲深泉一動一
靜方木投圓竅實意不合其時巧言非益其道是故
四十四年來將舜若多面上重抹輕描向海龍王宮
裏東撈西摸名不成名益無所益一根鼻繩被人橫
牽豎掣不得自在驀拈拄杖曰爭如者箇機輪圓活
不逆寡不雄成有時左旋包括兩儀有時右轉化通
萬類聲香味觸非異非同見聞覺知孰偏孰正隨溝
洫而印祖心如千江月任塵勞而鳴佛性似萬竅風
法法周流事事準則奈一切人識渠深淺不得乃卓
一下曰我自理會不來以待明眼人斷。

除夜小參歲云暮矣冽風寒密室蒙頭坐不安人未
歸來勞望眼碧天一日幾回看大眾釋迦已過去彌
勒猶未生且未歸底是甚麼人或有出來道若論此
人坐不當堂行不出戶心心不觸物步步無處所豈
有去來耶許他是箇明眼高流秖如洞山曰有一人
在千人萬人中不背一人不向一人且道此人具何
面目良久曰不知庭際梅開早香氣氤氳撲繡簾。

復舉僧問古德年窮歲盡事如何古德曰東村王老
夜燒錢師曰古德如此酬對雖謂行一令而天下尊
出一言而天下服不違時不爽節只可遣發閒神野
鬼衲僧分上毫無交涉今夜或有問年窮歲盡事如
何但曰灑埽佛殿大敞法堂東邊煎茶響西邊炒荳
香煖室裏濟濟多士豎指擎拳較短長佛也莫希望
祖也不思量只願心空及第做箇狀元郎免得來年
相見東村王老笑我道依然是舊時面孔空過一生
忙喝一喝。

元日上堂豎拂子曰者箇本是陳年滯貨蓋為今朝
甲辰元旦是三百六旬開元之日乃二十四氣正始
之辰將作第一等貴重寶物果是行家說得時價相
應自當盡情交付然後以平等心周給不匱任彼廣
狹器量成就種種法門所謂君王得而化周蠻貊玉
燭耀光臣宰得而燮理陰陽靈樞密運庶民得而安
于衽席衲僧得而樂于林泉艸木得而暢繁衍之懷
禽魚得而遂飛潛之志或謂過去也如是未來也如
是現在也如是謹守舊時格式一些不肯鬆動不妨
貯在無盡藏裏為自受用三昧也遂收拂子下座。

上堂無盡宗趣恒沙義門不拘時分寧落後先衲僧
家尋常皆說我知有我無揀擇因甚麼經冬則怕寒
冷過夏則苦炎熱三十年後決斷淆訛切莫埋怨雲
門不肯為人說破拍禪床下座。

道林鏡和尚耑使請上堂密旨宣傳出道林溪山艸
木戴春陰踏開雪色雲門路四壁寒香話祖心大眾
且道祖師心從甚處話起拈拄杖曰古人行不得底
他能行古人說不到底他能說暗裏繡無文之錦金
鍼密密忙中託自遠之鴻玉屑霏霏蕩滌今時猥弊
發揚古佛風猷總要壯根本固籓籬敦同調障狂瀾
所以一切心平等一切願平等一切法平等一切剎
平等一切調伏眾生平等一切扶持慧命平等其奈
把大缽盂喫飯者不知廬陵米價高低坐長連床做
夢者罔識天時晝夜長短乾矢橛上要摸釋迦鼻孔
爛泥坑裏欲尋達磨眼睛於如來大圓覺海不能測
度絲毫山僧既與同根共蒂不妨以巧方便說其因
緣乃卓一下曰最切婆心惟此漢牧歌難上伯牙絃
慧修祝母壽請上堂寶鏡堂前春風浩蕩望仙橋畔
暖日融和柳絲拖萬井之煙梅花糝千林之玉最好
一幅天然古錦不是丹青彩繪所就亦非化工巧思
安排有向此間著得隻眼於彈指頃悉獲如來所有
智慧何待曠劫勤勞脩證始知敬事父母當竭其力
莊嚴佛土能致其身出生諸法無有邊涯廣演壽命
無有數量但是時人妄想歇不下疑情撥不破都從
景致上推敲色聲中理論要箇如是知恩如是報恩
不道全無只是罕有正恁麼時說甚洞府仙班瑤池
燕集不若將雲門曲子高聲唱出擊拂子一下曰九
九從來八十一。

解制上堂以拂子東邊擊曰者裏是一團火聚當時
要撲撲不入以拂子西邊擊曰者裏是千尋鐵壁今
日要跳跳不出雖謂各各自有丹霄獨步之路雲門
若不開一面之網要揚鬐遠騁挺翼高飛未見其可
也須是英傑漢子具淵深不測之量有出入變化之
機山僧亦無一定之制當歌詠以送之高挂缽囊三
箇月灰頭土面忘形依舊眉毛眼上橫還家遠近算
歸程春風催客夢好句送君行遂擲拂子。

上堂三春淑景百卉爭妍古樹鶯啼空山虎嘯谿邊
石女雲鬢巧梳谷口慵樵艸鞋踏破或將佛法商量
未免識情馳鶩若作世諦解會猶為生死沈淪有者
道也不作佛法商量也不作世諦解會但只蚤眠晏
起飯熟羹香喫飽了朝悠悠暮悠悠有亦不管無亦
不愁識得自己便休擊拂子曰如是如是復擊一下
曰不是不是何謂相勸以禮相讓以義是為古之大
猷。

上堂良久問維那堂裏今日作甚麼曰輪牌舂米問
直歲堂外今日作甚麼曰抬糞澆菜問侍者山僧今
日作甚麼曰和尚要艸鞋某甲討一雙來師乃高聲
喚曰大眾今秋幸少豐無厭饘與粥便下座。

法祥寺復禮長老清明埽塔請上堂節屆清明天時
和暢隄畔柳垂青眼看破古佛心胸谿邊桃映紅腮
顯現真人面目俗士彬彬醴酒澆墓前之土衲僧濟
濟楮錢蜚塔上之灰明于此則知世出世間法平等
具足各各無差別一一難思議可為達其源委奉重
不違得其旨趣行說兼到雖然此猶是公事公行之
謂也須知更有一著子任高低而不變窮今古而靡
移上齊諸聖下同含識多少人欲見見不及欲求求
不得法祥長老肅恭致敬口震雷鳴要雲門特地為
眾舉揚若能擔荷得去是為英靈第一大眾還知者
一著子麼可愛故人頭似雪祖山一顧勝千金。

請上堂卓拄杖曰佛之心源祖之骨髓盡情傾洩了
也果是有血性底略霑少分便可隨類現形順緣施
設以規應圓以矩應方轉麤成妙不為諂析理布事
不為嫌高居清泰無久戀之心混入娑婆有優游之
樂大士興悲真謂不必彌陀垂手亦復何勞若是同
異難忘疑信未決再聽重說偈言復卓拄杖下座。

謝岑伯薦嚴請上堂諸法無生亦無滅亦復無來無
有去不於此死而生彼是人悟解諸佛法所以有力
量者從者裏承當得去自然信益堅強心無退轉高
佩靈峰寶印克揚尼岫家聲護持諸佛種性出生諸
佛方便住塵勞家塵勞無所侵入生死流生死不能
染親不為尊怨不為讎其生也視等花叢春苑其死
也悟同葉落秋林則知庶康文學生實不生死實不
死以如幻三昧遊戲自在大眾悟與不悟置而勿論
且道諸佛之法在甚麼處拈拂子擊一下曰吾無隱
乎人焉廋哉。

上堂細雨落花吟最好亂山啼鳥韻偏長般般都是
眼前事鏡裏尋頭枉自狂大丈夫拋來擲去盡是自
已何論是與不是雖然還識雲門拄杖子麼東拖西
拽渾無事總要消磨十二時卓拄杖下座。

上堂舉睦州示眾你諸人還得箇入頭也未若未得
箇入頭須得箇入頭若得箇入頭不得孤負老僧師
曰睦州雖則施門大開盡底傾出其奈用心愈勞求
合於時甚難擊拂子者裏得箇入處庶不孤負自已
倘或不然熟梅五月山前路一陣風來一陣香。

峽山嶾和尚訃至上堂烈日歊蒸炎風鼓扇鑑水停
流爐峰減翠藥樹焦枯慧花凋謝露滴青松潸潸墮
淚霧埋白石箇箇攢眉失寶炬於曠途落慈颿於識
海波旬快心讚善佛祖扼腕歎傷拈訃帖召眾曰此
是峽山和尚末後所放身光遍照微塵剎土如有觸
著一毫知一切法如幻信一切法如夢證一切金剛
不壞之智得一切解脫無礙之慧更說甚麼曠劫無
明不消己躬大事不辦倘若懷疑戀慕再聽雲門為
諸仁下箇註腳良久曰浩浩狂瀾無砥遏子規啼血
染花枝。

省覲愚菴老和尚歸上堂曾去西陵渡從來不出戶
試問人不知大蟲吞石虎者些事說便容易會則實
難適纔記得愚菴老人垂訓底句可令人淨盡狐疑
放身捨命所以千聖仰之為母為師群賢歸之如王
如導今日歸家舉似大眾卓拄杖要識人間好時節
莫安閒事在心頭。

中秋上堂欲識佛性義當觀時節因緣應知此箇時
節與尋常不同秋色平分蟾光獨耀金風飄桂子之
香玉露滴松梢之翠孤峰頂上幽人嚼雲門餅任意
徜徉萬竹林中野老飲趙州茶恣情嘯傲靈山話底
不離目前曹溪指底秖在腳下若是箇中人荷負箇
中事欲明直指之宗要行出格之令更知別有透脫
一路庶免得道清光照眼似迷家明白轉身還墮位
且如何是透脫一路漁舟載月移孤嶼宿鷺驚人過
別灘。

達磨忌日上堂遠泛重溟不辭辛苦唐突世主大似
癡獃踏蘆過江乘機面壁一脈相承千燈續焰直得
支那國裏毒氣蒸天腥風括地有甚麼奇特而可追
思然有信者有不信者乃豎拂子曰大眾見麼祖師
來也看把閒恨閒愁待總燒爇好記年年今日卓拄
杖喝一喝下座。

上堂山僧自入雲門一年有半曾未主道稱尊總以
家常打算墻坍教徙築屋漏要翻蓋問疾覈勞較長
論短此事不曾說著今夜略得空閒不妨拈出豎拂
子曰是月也鴻雁來玄鳥歸群鳥養羞雷始收聲蟄
蟲坯戶水始涸良久復擊一下曰逢人肯說三分可
不全拋一片。

上堂古者道三乘學道人是向外馳求漢總名運糞
入顯聖今朝運糞出固知諸人是不向外馳求且畢
竟是糞抬人人抬糞一僧曰和尚莫話作兩橛師曰
瞌睡漢惺惺著。

上堂舉藥山久不陞堂因緣曰藥山是間世明良被
院主帶累院主是式時英又遭藥山熱謾今古紛紜
莫可究詰敢問大眾作麼生定奪聽取一頌巴峽重
遊憶舊情斷腸何必聽猿聲西風一陣秋江暮黃葉
紛紛遮路行。

上堂舉華嚴靜禪師在洞山作維那一日普請靜白
椎曰上間鋤地下間搬柴首座問曰聖僧作甚麼靜
曰當堂不正坐那赴兩頭機師曰式揚此道扶樹宗
乘不以尊大驕人不以卑小自畫提獎有方行說無
愧莫若古人也山僧昨日問維那普請作甚麼維那
曰上晝挑柴下午出肥昭昭風烈此與古人規模無
異秖是當堂不正坐那赴兩頭機此語如何理會若
也理會得來則知證入幽深言行相顧不是衒耀聰
明馳騁狂見以當平生或不能理會歸到堂中問聖
僧。

上堂按拄杖曰塵沙法門都從者裏流出無量妙義
皆向此中顯現若恁麼會去猶是野狐涎唾如何是
衲僧分上事卓一下曰楓酣千樹錦菊散一叢金。

上堂清晨起來聽板喫粥罷有客相見略敘寒溫說
幾句淡話午飯又臨赴堂後拽拄杖向谿邊徐步經
行東邊一轉西邊一轉竹陰下稍坐片時歸來則看
殘陽一樹兩樹聽黃鳥一聲兩聲政務如此之煩庶
事如此之雜有些要緊佛法今日無暇說得且待別
時開演一僧出師便打曰忙作甚麼便下座。

結制小參擊拂子曰此處見得真實石頭路上放意
橫趨雲門關裏輕身直過煙汀月渚頭頭洞爽心懷
險嶂平坡步步踏著自己秉諸佛秘韜佩列祖異略
為如來使作將來眼縱有鐵錐錐你不去金鎖鎖你
不住若秖認箇昭昭靈靈為窠臼莽莽蕩蕩當風光
那邊不能忘功罷業者邊不能隨緣得玅驀地被人
抑逼無所措其手足山僧非計較中生計較無方便
中設方便總要諸仁向者裏拌捨身命絕後甦來作
箇逸群漢秖如道勇猛智慧無能勝決定脩行真實
法喚甚麼作真實法擲拂子曰收取。

結制上堂雲門胡餅舖子從來寬爽洞開廣狹自在
皆宜一多相容無礙無論踏碓老翁賣柴俗漢似智
若愚三頭六臂胸有班馬之富身為統御之尊入此
門來純以一味之款曾無溢美之規偉哉此風可稱
高唱其奈有傍不肯者絮絮叨叨謂立大業者必運
大智播遐聲者協暢玄音若恁麼過時祖庭無雍雍
揖讓之猷密室少濟濟趨蹌之盛山僧只得隨例餐
䭔觀機定制內不放出外不放入上下兼醇小大總
銳且在諸仁分上將何作則好把眼開星夜裏不妨
蘸雪洗愁顏。

上堂畫堂青眼頻頻看曲欄大語聲聲喚為甚麼殿
前石幢子不肯轉頭良久曰歸耕不羨長安宴。

遠塵尼生日請上堂嶺頭霜葉飛紅谿上煙霞鬥彩
蔥蔥古柏轉生趙老精神鬱鬱長松儼著空王面目
泥牛耕海底月石虎嘯嵒畔風的的從金剛體上流
出不可思議句音所以譬如算數法增一至無量數
法無體性邊際不可得豎拂子曰釋迦老子來也在
拂子頭上殷勤稱歎曰此法非思量分別之所能解
有底只向陳年曆上算計春秋審問長短殊不知鵬
鷃莫齊九萬椿菌難並八千復擊一下曰釋迦老子
又向甚處去也壺中夢醒心無事飯後茶濃鼻有香。

上堂豎拂子曰若正信堅固者諦了無疑即入難解
難入之門其或智力麤浮遇境自退者則沈無為無
事之卿呵呵鼻孔從來在口邊莫道相逢不相識。

謝化士上堂遊遍街坊飄零風雨言中有饗句裏藏
鋒悟後斯門極易迷時此事實難所以紫陌紅塵拖
破長汀布袋荒村鬧市喝開逐塊韓盧問著知有底
漢聲聲道天明未曉相逢舊識主翁箇箇說暫時不
在思量欲話因緣惟恐雪冤無據尋得些砒霜鴆毒
回來見山僧有躲閃處不敢下手偵探諸仁拈匙把
箸時劈面撒來殺人活人在剎那頃若善隄防可為
無事不然秘書院裏多才子切莫閒吟富貴詩。

上堂薰風殿閣生涼明月庭除散彩想畫樓人滿酌
金樽如何得目前了了分明而見以手斫額顧眾曰
原來相隔不遠。

上堂請信和尚立僧豎拂子曰黃面老人為一大事
因緣故出現於世未曾說著者箇達磨大師及天下
知識異路同趨神功妙力攝受四生傳佛心印也未
曾傳著者箇散木師翁昔在此山尊特一人權分諸
道車運指南燈縣四照普導一切邇服遐歸也未曾
舉著者箇山僧不是吝惜進前與箇無端退後贈箇
珍重皆好塞白蓋謂天寒日短無暇說得畢竟如何
乃擊拂子曰元來有人說在。

上堂尋常東說西說較量此事總是欺誑諸人要知
真實相為處麼遂以拄杖打趁歸方丈。

心月老宿注祖牌請上堂寶所來歸出化城風帆月
櫂剡溪行到門徐人無疑慮深密元知是祖庭如此
揄揚心月老宿在背後樂意點頭曰我生平行底時
人盡見說底時人盡知好處未聞感戴惡處不肯相
忘置於深山窮谷裏風吹雨灑東擲西拋總沒箇人
將此公案實情判斷今日雖謂兒孫得力實藉顯聖
長老一段厚情竭力提撕纔有著落乃搖手曰以元
老著元勳隨諸人忻樂吾何有力哉遂下座。

晚參肆懸河之辨馳石火之機但可益其見刺未能
豁其迷雲諸人既為生死相聚豈可遷延過時有則
古因緣至現成極精妙如有下得一語相應管保桶
底子脫落得大受用僧問趙州萬法歸一一歸何處
州曰老僧在青州做領布衫重七觔是何意旨良久
頌曰倒地翻天諗老夫五陵豪俠盡卑呼酈生謁帝
狂無比只說高陽一酒徒。

上堂從上佛祖秖可傳言送語十聖是撮馬糞底漢
三賢是守古塚底人總無接物利生手段山僧今日
垂一句要使箇箇放身捨命去且道是那一句遂擲
拄杖下座。

兆君菴主五十生辰請上堂正法眼藏巧說徒勞涅
槃妙心深思無益惟是有智者自到知非田地腳不
跨船舷頭尾皆正語不煩齒頰縱奪可觀以塵點劫
前種植德本於百億剎內啟悟同流須彌山王踊躍
不禁跳在虛空背上將郢上陽春互相唱和道君不
見冉冉流年忙忙飛箭佛祖從來不輕玩雲門餅坊
趙州茶店相斟相勸猛風可繫劫石可銷此事難算
夜半金雞叫一聲何愁不遂生平願喝一喝。


　(紹興府肖山縣嗣法弟子智成助刻
　蔗菴和尚語錄第四卷伏願
　祖風茂衍法運洪昌洞源遠而流長玉
　笥蕃而永潤)

蔗菴範禪師語錄卷四

蔗菴範禪師語錄卷五
侍者智璋錄

* 住越州雲門顯聖寺語錄

上堂大盡三十小盡廿九水綠山青天高地厚總是
眼前腳下事曠劫至今未曾移易絲毫為甚問著一
箇箇分疏不下驀豎拂子曰秖者箇也是現成底有
能出來承當盡情交付良久顧左右曰即今不見取
過後莫思量。

上堂山中人自正路險心亦平恁麼去較些子必要
看人觜面倚他墻壁擊拂子曰杵聲不為客客聞髮
自白。

請上堂道吾舞笏異論紛然石鞏張弓禮樂廢矣欲
揭中天之日而致斯道之全者雲門到者裏心莫可
矢技為之窮諸仁有大智底出來揮魯陽之戈看良
久曰山花艷艷岸柳依依翻思昨夢總成非空山杜
宇聲聲啼向人知道春風雖好不如歸喝一喝。

城中檀越請上堂塵緣擾擾旅館悠悠朱紫駢闐妍
媸交錯馬驕四坦之蹄雞喚五更之夢於諸境界無
所分別隨入塵塵三昧頭頭應用無虧在世諦法中
足可觀光到我祖師門下未是稱心得意底事所以
須是出東郭門泛耶溪櫂進顯聖門登其堂入其室
主賓相見一回始謂面上無塵胸中無垢纔可缽盂
裏也好看人大小杓柄上也好驗人短長山僧亦藏
拙無能只得隨他葛藤一上卓拄杖一下具諸佛法
所作皆辦。

冬至小參定乾坤於掌上未為大力量人運日月於
懷中豈是真英雄漢寒則穿衣饑來喫飯無為床上
豎坐橫眠正是膏肓重疾不堪救療拈拂子一畫曰
向者裏推倒垣墻別開路徑陰霾消盡陽氣復來不
留劫外匪住今時同彼如來隨機致化如大醫王應
病與藥賢愚均益艸木滋榮弱喪知歸久迷識路雖
然究到衲僧門下猶未是向上事如何即是擊拂子
曰一片皇風皆瑞靄不勞魯史更書雲。

復舉僧問白馬儒禪師如何是法身向上事儒曰井
底蝦蟆吞卻月師曰霧鎖重幃煙封秘殿尊貴難名
綸音絕聽恁麼看來白馬猶未知向上事在若要提
當風寶印施閫外威權燮和萬國緝惠八方有藉作
家出來擎展始得。

上堂舉趙州曰把定乾坤眼綿綿不漏絲毫我要你
會你又作麼生會天童覺曰還端的也未直饒從者
裏會得七穿八穴我也知你出趙州棬繢不得師曰
去偏捄弊趙州可以謂之精消融渾化天童可以謂
之確直饒從者裏端的得去我也知你出趙州棬繢
則易出天童棬繢則難出天童棬繢則易出雲門棬
繢則難何故金鞍白馬入長安樂事告終憂事始。

上堂舉法眼因二僧參次眼以手指簾時二僧同去
捲簾眼曰一得一失師曰此則公案評量者極多擔
荷者不少要箇辨明倒斷者甚為罕遇若有鑑在機
先底出來道一句免向得失窠臼裏坐殺良久噓一
聲曰一夜桂花香滿院各存密意對秋風。

上堂寒風颯颯鳴荒徑皓月溶溶照古梅好句盡情
狼藉了諸仁何事轉疑猜趙州道無我不知也雲門
道普人焉廋哉釋迦老子以智方便而演說之瞌睡
漢甜如蜜甘如飴明眼道流又作麼生擲拄杖不直
街頭破艸鞋。

上堂今朝十一月十五逢逢打起禾山鼓曾知活計
本天成不勞開口般般妥諸佛不能說者塞壑填溝
列祖不能傳底揚塵簸土舉拂子曰向者裏結搆得
去高清白之門顯純孝之旨世間出世同源共譜理
會不來雲門一句報君知切忌依稀成莽鹵大眾且
道是什麼句擊拂子大蟲咬殺南山虎。

請上堂舉趙州因秀才問佛不違眾生所願是否州
曰是才曰某甲要和尚手中拄杖還得麼州曰君子
不奪人之所好才曰某甲不是君子州曰老僧亦不
是佛師曰博大鴻儒一副錦心繡口荒煙斷艸做成
蓋世文章片石孤雲寫就驚人句子其才綽綽然有
餘擬向百戰場中取勝萬人叢裏奪標靡不卷甲拋
戈而退怯若有大業不論功底識量莫說趙州是彈
丸之地銜盃嘯月可以得之即使百億山河咸在掌
握被他道箇君子不奪人之所好便乃納款歸降無
所不服今日上虞檀信營供入山檀信既無希求雲
門亦不違願卓拄杖匝野清光同一賞高低若箇不
相宜。

佛成道日上堂皇宮裏有甚麼不好不肯住雪山上
有甚麼相當偏愛來坐亂艸窩喫麻麥粥六載於斯
剛道快樂半夜裏看見明星始悔從前大錯錯不錯
三千年後免不得雲門遠孫拊掌大笑道千嵒雪白
萬家寒不識今日是何日乃拊掌大笑下座。

請上堂雨雪交飛泥途濘滑迅河水急智櫂難操廣
莫風高慧燈易暗跨腳不開底依語生解道古釋迦
不前今彌勒不後現成茶飯不知滋味本分家風罔
測淺深開口恐落於迷悟動步怕墮於陷坑顧前慮
後欲行還止要到安樂田地實謂千里萬里故知有
膽量無怖畏者寒暖不辭遠近莫辨融真俗之異銷
本跡之殊心心念念切切思思只要移船到岸赤腳
上山相見舊識主人大笑一聲管取生平事業自然
明了且明了底人向甚麼處行履良久曰重雲崖畔
青獅吼積玉橋邊白鷺飛。

請上堂面前路徑最寬達磨冷坐九年未得轉步通
途家中典籍甚廣神光斬斷一臂那曉安心要旨從
古至今金鋀混雜江西濟北訛謬相傳可怪衲僧家
身同踏雪之鴻循歷窮鄉極縣蹄健追風之馬遍遊
紫陌芳郊有一語脩證無勞階差不立聖量莫能知
凡情不可識見人說道是從之於是見人說道非從
之於非總不見有明明剔將出來故我雲嵒老祖深
切垂諭曰隨其顛倒以緇為素顛倒想滅肯心自許
山僧謂此說無竅何更求妙喫施主飽齋屙自巳矢
尿疑也疑不來想也想不到拄杖子忍俊不禁高聲
大笑笑箇甚麼踏著麻繩兩頭𠿕。

上堂舉藥山謂雲嵒曰與我喚沙彌來嵒曰和尚喚
他作甚麼山曰我有箇折腳鐺子要伊提上挈下嵒
曰與麼則與和尚出一隻手去也師曰聖君之治天
下也使萬物各當其理庶民各安其分然後君能逸
豫無為而端拱其上亦必有賢臣為輔其下因知藥
山微雲嵒振刷則折腳鐺子幾將塵封土埋矣雲門
也有箇折腳鐺子亦要人提上挈下若有出來出一
隻手看顧左右見義不為是無勇也。

請上堂萬瓦霜清野水生冰運籌決勝晝夜靡寧本
來面目幾番白了幾番青拈拄杖曰獨有者箇不畏
天寒日短豈愁路遠山遙穿過東村西埭敲開秘閣
重門導背流歸如來大海引窮子入諸佛寶坊貴要
攝受一切眾生成就一切眾生利益一切眾生安樂
一切眾生乃卓一下曰且住且住何故鼻孔人人齊
向下思量不必口喃喃。

上堂大顛打趁首座興化擯黜維那叫屈者縷縷稱
賞者寥寥設有出來道得恰好雲門會下顯見有人
有麼良久謫官無慍我思古人。

臘月四日開山澄和尚忌上堂大天壤開鑿之恩弘
濁世先來之誓油然慈雲覆彌六合沛然法雨潤等
三根震曠劫之圓音露今時之風彩將寶位直授凡
庸所望鐵骨冰心者可能承基紹業其奈時人戀著
嬉戲不生忻樂致成世諦流布範上座頑鈍無知雖
為腳下兒孫不敢輕易狼藉今朝是師翁遺履證真
之日還借伊一分威光說箇本懷良久曰今古誰能
識此心。

請上堂屠兒放下鑯刀立證菩提巳煩唇吻龍女獻
出寶珠疾成正覺轉見紛紜須從念未起處步不移
時識得谿山雖異雲月不殊方可居塵不染在夢常
醒入真入俗妙展靈機即假即空全提本分統恒沙
世界歸一微塵於一毫端現寶王剎設若弓懸壁上
影落杯中致惑生疑攢憂積悶是自巳迷頑非他人
過咎山僧今日以大悲心授記一切而使獲無漏自
在良久曰領。

臘八岊菴知茶請上堂豎拂子曰諸人見不見此是
無量功德圓滿海智光明藏出生一切法聚平等自
在三昧門若有入得此門者趙州關一趯趯碎雲門
普一裂裂開為人忘巳攝俗歸真天長地久奉不違
時日往月來炤不失候尊貴天然何必王登寶殿聲
光浩大任從野老謳歌乃知黃面老子昔日在正覺
山頭睹見星辰歎曰奇哉奇哉一切眾生皆有如來
智慧德相雖言位居其上者譽播美名褒稱實事則
天下之士皆悅未免將孃生鼻孔扭捏山僧今朝於
石傘峰前睹見日輪且道說箇甚麼擊拂子曰隔塢
梅花飄暗香南窗曝背喫茶去。

解制小參若論生死大事全超天地之先高出虛空
之外與森羅並印等凡聖同源自本無縛誰論有解
參學道流如有殺手拌得性命者將黑漆桶底一拳
打脫七穿八穴千牢百穩心猿休息意馬罷馳住也
如是去也如是信口說信步行總無纖毫過患其或
業識紛飛見聞惑亂任毀譽之風飄鼓隨逆順之境
轉移喜則愛水沃心怒則嗔火滿面精勤日少懈怠
日多寒時謂寒熱時謂熱靜處嫌靜鬧處嫌鬧積劫
漂淪長年曠隔虛擲光陰究竟不了開口便成滲漏
動步頓見乖張逼到牛角尖裏不得轉身處便生退
屈諸仁既沒奈何山僧也沒奈何只得將箇古話頭
唐塞一上復舉趙州因僧辭州曰甚處去僧曰諸方
學佛法去州乃豎起拂子曰有佛處不得住無佛處
急走過三千里外逢人不得錯舉僧曰恁麼則不去
也州曰摘楊花摘楊花師乃頌曰雪色梅開古徑幽
青春誤我憶歸休翻思昔日同窗友幾箇金貂在御
樓。

上堂玉不琢不成器喝雕琢而成那堪大用人不學
不知道喝學解而知豈是大根釋迦皇皇宛同說客
達磨汲汲不異遊人拈拄杖總不如雲門拄杖子龍
騰鳳翥標格天生卓一下透石穿雲無往不克。

誕日解制上堂長慶七破蒲團繫鳥無繇展翼臨濟
三遭痛棒蓼蟲枉耐苦心果是英特之士神機莫測
變化無窮靜猶羚羊挂樹動如妙翅摶風移那邊缽
盂過者邊喫飯曾無兩副肚皮穿玉笥艸鞋問錢塘
野渡只有一雙腳版我能轉換一切境界一切境界
不能轉換于我若必要向父母未生前巳生後討箇
符信輥入異類中東觸西觸當休不休山僧雖將四
十五年來所醞釀底一時傾出了情知諸人點頭者
有一半搖手者有一半何謂雖嫌此處菜根淡未必
他山客意濃。

謝檀越請上堂按拄杖曰秖者箇譬如隨意珠成滿
眾生心此法亦如是成就一切願蓋為情塵封蔽識
網瑩纏聞見麤浮訾誹愈力江西湖南千里萬里總
要相頭買帽見貨成交礙膺之物不得消鎔惟許一
口吸盡西江水底漢輕輕跨入步步圓融鑽仰無厭
篤信彌深般柴運水盡為無礙神通刪詩定禮無非
百千三昧探箇生死遺音猶枕邊蝶夢水面月痕任
去任來無固無必指箇紹隆要旨桂馥秋墀蘭芳春
圃淵才峻業仁壽巍基青黃映色長短隨形世系繩
繩宗猷秩秩大眾且道者箇具什麼眼目得如是靈
通花繁子盛聲光遠拄地擎天妙力多卓拄杖。

上堂舉梁山觀曰南來者與三十棒北來者與三十
棒雖然如是不當宗乘瑯琊覺曰梁山好一片真金
將作頑鐵賣卻瑯琊者裏即不然南來者與三十棒
北來者與三十棒從教天下衲僧貶剝師曰履至尊
而調御六合梁山切於上治求賢振長策而宰制八
紘瑯琊深於寬厚待士二大老操心垂手可為神矣
欲使萬方歸往未能一也雲門者裏即不然南來者
與三十棒北來者與三十棒丹詔忽從金殿出雕鞍
盡向御街行。

施主捨法衣上堂金刀剪就玉線聯成前佛後佛唱
和欣欣西土東土家聲浩浩佛心以之開顯祖意以
之宣明雞足峰前交付未得大庾嶺上爭取不能今
日檀越親呈山僧一肩允荷披坐曲彔木床向人天
眾前不惜東語西話秖圖大家知有且知有箇甚麼
舉衣角曰挂弊昔嫌黃面叟遺殃千古累兒孫。

上堂二六時若履輕冰如蹈白刃與他一頓拄杖一
切處優游無事坦蕩有容也與一頓拄杖直饒總不
恁麼者放過即不可畢竟如何良久曰夜寒縮腳睡
山好舉頭看。

請上堂谿煙泛紫莫非劫外家私山雨滴青悉是懷
中至寶所貴信手拈來自解分岐共濟觀各類之根
機施諸佛之善巧行一事則千事萬事歸元說一言
則千言萬言應旨統恒沙眾生為一真法友總微塵
剎土是無際覺場若必欲晝廢其食夜忘其寢孜孜
究妙汲汲研窮然後謂到岸不須船筏入門放下瓢
囊始可隨心取用方能滿足菩提猶是望梅止渴想
酢生津未為十分慶快要得賓主交融情禮兼到向
上更有事在拈拂子禪悅六味法喜三德當供無數
萬億諸佛擊一下如上所言並是真實。

除夜小參金鱗衝五湖之浪玉蹄追萬里之風想要
明心見性擬思荷負宗乘生死未空境風益大馳求
不息習漏愈深此等喚作癡狂外走到臘月三十日
諸緣交逼將來難免攢眉蹙額蓋為尋常見搖白塵
卓烏藤便將佛法解會此名毒刺入心不可捄拔也
秖如龍潭吹滅紙燭雪峰輥出木毬南泉斬卻貓兒
趙州頂卻艸屨此又是何道理據雲門從年頭至年
尾將從上古錐一一推勘過來皆是背實蹈虛挐三
道五若要正令全提盡十方世界所有圓覺伽藍只
可倩人看守所以未免隨順一切眾類心說其一切
真實事燈宜清話消殘夜曉入丹墀賀大年。

復舉洞山問雲居曰汝名什麼居曰道膺山曰向上
更道居曰向上即不名道膺山肯之師曰垂問極臨
下之盛節酬對肅事上之精誠在洞曰父子有是家
聲然則揣其本究其末猶是寰中塞外施設威容大
眾要識禁殿重幃尊貴的旨麼良久度拂子與侍者
今夜收起葛藤且待新年相見。

上堂諸佛出身之路列祖證道之門檀越遊解脫場
衲僧斷命根處喝一喝曰者裏是僧問學人橫身直
入時如何師曰須防鐵門限曰和尚豈無方便師曰
不副前言徒聞後語僧擬議師便打。

元旦上堂舉拂子曰釋迦老子來也大眾還見麼既
見巳且道他來為甚麼說道今朝是九重元會之辰
萬國同春之日百物咸新之始四時揚化之端事事
轉劫外祥光塵塵布域中彩色獨我正法眼藏涅槃
妙心冷閣在靈鷲山前三千年餘風吹雨灑艸裏苔
封未見有人潛心清理出手提撕遇此佳時美節敢
借無作妙力不圖矜奇誇麗唯願整舊如新山僧曰
若論正法眼藏涅槃妙心虛空有消殞此涅槃心亙
古不壞日月有晦冥此正法眼歷劫嘗明上至聖人
下及凡夫窮昆蟲極艸木物物圓成箇箇本具謂欲
整舊是甚規模為要更新作何式樣釋迦老子直得
慚惶無措向炭庫裏躲根去也現前大眾如何轉得
一語不但慶讚元辰繁昌祖道庶可與黃面老子出
氣良久擊拂子曰恩波潑地春光遠慧照彌天蠟炬
高。

上堂溪頭楓枝老籬下菊花開行人歎希有日看幾
回來可惜英俊道流十箇有五雙都作境會既不作
境會別有箇甚麼道理良久曰雲影秋剛好蛩聲夜
巳長。

肅眾上堂過年纔經三日做盡千態萬狀放無線花
爆溪邊石女喫驚唱脫腔山歌嶺上木人發笑斯可
嚴飭常規好把狂心歇下拈拄杖曰須知拄杖子有
時放則方圓任器長短隨宜有時收則風靜波恬時
清道泰不收不放時殊形異制從新歲打雨敲風仍
舊時卓一下。

上堂世尊拈花大事達磨面壁因緣後代兒孫各各
雄倚馬之才箇箇擅白眉之譽都道是正法眼藏涅
槃妙心只可自知匪從人得正謂頑迷一旦望絕多
生雲門今日重整家風如有擔荷斯大事因緣者出
來承紹看乃豎拂子高聲喚曰大眾見麼眾舉首師
便下座。

上堂要提佛法向上舌頭短了三寸欲暢世諦極談
口門闊了一尺二邊俱不相當其中如何展演豎拂
子曰元朝纔過元宵巳到梅花正開燈花鮮妙惜花
情緒少人知只好料掉乃擲拂子。

元宵施主送法鼓入山上堂鹽官以虛空為鼓須彌
為椎枉費腕頭氣力王老師不打者破鼓未具作家
手段爭如雲門者鼓蔟新成現不假思惟全憑一段
真實心中流出須知此箇真實心為妙為微妙為上
為無上空其心也隨扣擊而響應無虧妙其體也任
宛轉而偏圓罔測示形于淮陰岸畔垂跡于石傘峰
前布一言則引窮子入門傳一令則驚師子出窟晴
空閃電無以奪其機旱地疾雷不能比其用秖在一
音震吼十界圓聞縱使三賢十聖悉聽指呼大知小
見咸承教詔居廛之士證入如大夢得醒研道之人
觸著則偷心死盡其餘隳耳塞聰眇目矬陋無威德
者何足道哉可怪然燈佛在背地裏閒言冷語㖿聲
歎氣大似不甘何故深心不欲揚家醜卻被伊人洩
我機。

上堂裊裊春風一箇月梅花落盡枝頭雪甚深無礙
大法門特為諸仁我今說擊拂子曰還聞麼良久曰
耿耿山園杜宇心勞勞自笑空啼血。

上堂白雲堆裏放憨賣癡紫翠叢中橫三豎四莫分
好惡高低不須鑽腋插翅秖要打破虛空片片自然
落地以拄杖望空打一下曰山僧與汝打破了也還
有知得落處者麼良久擲拄杖曰拾取去。

復明知浴請上堂步步踏佛祖階梯不為擅美事事
循聖賢繩墨未可稱雄縱使一切不留若危葉卷于
暴風狐疑淨盡猶堅冰化于春日只喚作離過絕非
太平無事底好人直如具文殊深智有普賢大膽種
種施為時一絲不露塵塵絕跡處萬法全彰句句交
參機機互換所以能以眼處作耳處佛事能以耳處
作鼻處佛事能以鼻處作舌處佛事能以舌處作身
處佛事能以身處作意處佛事能以意處作一切處
佛事搆得來者無言絕韻之調愈唱愈高忘已利人
之心最光最大其或疑而勿信唯而復否雲門不妨
將祖翁遺下訓謨可與諸仁教詔擊拂子曰一飽自
然忘百饑百城何用尋知識。

上堂悟之即升迷之自墮合則雙美離則兩傷者般
說話正是胸中之疑未曾爆散腳跟下生死命根子
不曾截斷作他座主也未得在若是正眼大開底其
生與死易與難一串穿過便好月下高眠磯頭垂釣
雖然我則異於是卓拄杖曰無可無不可。

商淨珺五十生辰捨法衣請上堂三春淑景百卉爭
妍紫燕呢喃于畫梁說盡不傳秘密黃鳥嚶鳴于深
樹咸垂向上機輪紅桃吐艷綠柳垂絲墅艇漁舠隨
波上下山光雲影任日轉移皆是大願堅固無漏三
昧門實同金剛常住不朽總為若耶溪上路徑甚闊
雲門山中景致太多自古自今人來人往看得慣常
都不在意提起袈裟角曰秖者一片金鍼密密錦縫
重重前佛後佛慧命相聯一絲一縷紀綱所繫乃人
人本來具足底事不肯一肩荷負致使普賢王坐視
不安突出眾前高聲大喚曰劫石固所堅也此事傳
不朽焉卓拄杖下座。

清明薦亡上堂豎拂子曰者箇是平等自在無變易
三昧一切人皆因正眼未開自心不了情塵壅蔽識
綱縈纏真如境上起種種思惟寂滅法中生種種顛
倒積劫累生流蕩忘返若是猛烈丈夫當下一刀兩
段管取安帖家邦是故於中求涅槃不可得求生死
不可得求男子形不可得求女人相不可得無淨土
可生無娑婆可出既然如此今日欲薦亡者向甚麼
處去火燒寒食一堆楮紅滿春山二月花。

石門月溪禪師請上堂語溪月耶溪月混成一片雲
門境石門境曾無兩般黃面瞿曇隨高就下分理不
清缺齒達磨東去西來究竟不識所謂般若是金剛
焰箇箇莫能湊泊般若是清涼池人人可以染漬得
之于心一處圓融十虛充滿應之于手轉麤為妙刓
圓為方移劫前高軌揚格外權猷直與佛祖同證同
入同作同息忘情忘見不疲不猒豈復分迷分悟較
得較失說正說偏論玄論要是則固是大似蒸砂作
飯誆騙饑人若是飽參明眼一場笑具何謂自有芬
芳任狼藉野花何用鳥銜來。

上堂但恁麼去神駒無追日之能不恁麼來妙翅失
摶風之志總不恁麼時猶為鬼家活計若約衲僧分
上合作麼生閒來馳想千條路飯飽長伸兩腳眠擲
拂子曰參。

道林鏡和尚訃至上堂春雨連綿春風狂驟樹鳥咽
淒涼之韻山光帶慘澹之容蓋先哲彬彬後英濟濟
唯道林法兄素風遼廓景行彌高行說相符慈威並
現祖苑得以壯猷人天被其盛化所謂濁世津梁昏
衢寶炬也忽而化緣巳畢四眾未免悲號驀拈訃帖
曰若見得者箇諦當不必慟哀須知善知識者是虛
空身相悉皆平等普為眾生而能示現來實不來去
實不去如是則知道林和尚生氣儼然大眾且向甚
處與他相見雲行大野曾無跡月印長川自有輝。

追嚴上堂斗轉星移風馳電掣稱生未曾生謂滅實
不滅扁舟棹向五湖看昔時風景今無別。

松陵蘊微老師請上堂無上法印不假雕鐫佛佛授
受此不能授祖祖相傳此不能傳惟有志擔負者臨
場必勇得手無疑不消究理測微自能隨方顯妙一
步闊一步深入如來所行境界一機應一機成就如
來無量法門然檢點將來猶與夢中人說夢中事若
對明眼者更有施設在拈拄杖曰拄杖如龍從西過
東人在綠楊隄岸最相識不相逢可惜春殘雨潤叮
嚀江上漁翁卓一下莫使花飛水面紅。

上堂花落殘紅鳥啼深碧達磨西來分毫不直大眾
若內若外聞鼓聲俱赴堂喫茶且道不在內外中間
底人作甚麼良久天上孤蟾水底圓。

上堂非風動非旛動祖師舌頭拖地了也仁者心動
潦倒漁翁搔白首愛魚猶有巧心情。

石門鼎悟禪請上堂道在墻外禪是㼾磚悟既不存
迷從何起巧說不益其事馳求枉役其神縱然言前
得旨巳落情塵量外轉機猶縈識綱有從千里百里
來者欲與生平契合拈拄杖曰秖要此箇杷柄入手
探毘盧藏海不假思惟入總持園苑匪資餘力一縱
一橫為佛祖權衡一動一止穿衲僧鼻孔指點祖翁
家業分明無惑鬧市門頭深山堆裏處處是當人出
身捷徑或半信半疑終是落七落八要佛種不斷慧
命悠長山僧豈可吝惜遂擲下拄杖。

上堂漢世成平賈誼恒為流慟魏室雍熙楊阜猶謂
可悲衲僧家境風日鬥心地未寧無一點顧慮還是
得優游處且自優游耶為復生死岸頭別有生涯耶
各人出來道看不然山僧道去也翻身開夢眼得意
看花顏。

上堂時雨霈然農夫相慶梅子熟矣牧豎交歡衲僧
家必有得意處出來吐露一句看乃噓一聲下座。

上堂舉大梅因夾山與定山同行語話次定山曰生
死中無佛即無生死夾山曰生死中有佛即不迷生
死二人互相不肯同上大梅質之夾山問曰不知那
箇親那箇疏梅曰一親一疏夾山曰未審那箇親梅
曰且去明日來夾山明日再問梅曰親者不問問者
不親夾山住院後曰我當初在大梅失卻一隻眼雲
峰悅曰夾山只知失卻一隻眼殊不知換得一隻眼
雪竇顯曰夾山畢竟不知換得一隻眼大梅老漢當
時聞舉以棒打出不惟畫斷二人葛藤亦迺為天下
宗匠師曰大梅坐變窮荒之舊習雪竇特頒全盛之
新條二老葛藤早巳截斷了也夾山道失卻一隻眼
可謂曾從山下過方識路高低雲峰道換得一隻眼
乃是天心報施實非偶然雲門如斯判斷也有親也
有疏若有人簡點得出許你具一隻眼其或不信須
聽重布葛藤水亭山院石榴紅魯酒一卮醉兩翁醒
後不知天早晚玉顏非昔怨東風。

受曹山請上堂雲門業債未清曹山冤家巳到順人
情則雲從龍起違法性則花共鳥飛若謂劫前有路
句裏無私公案現成不勞斟酌雖然更有一句無處
不通無機不應阿誰道得良久乃拍手三下。

上堂少室門廣大石頭路坦平絕凡聖之異無彼此
之殊婉步由人妙用在巳但是未得謂得未至謂至
未滿謂滿未休謂休所以遮障既深見惑尤重拈起
拄杖曰諸仁鼻孔一齊穿卻了也卓一下曰剡溪訪
戴聊乘興雪艇旋歸夜未央。

上堂舉黃龍南和尚曰有一人朝看華嚴暮觀般若
日夜精勤無有蹔暇有一人不參禪不論義把箇破
席日裏睡如是二人同到黃龍一人有為一人無為
且安下那箇即是良久曰功德天黑暗女有智主人
二俱不受師曰將謂黃龍有容納太虛之量經緯天
地之權原來襟度如此狹隘山僧則不然如是二人
同到雲門均以至禮款下因甚如此卓拄杖曰惟大
人者位天地育萬物其心不苟。

靈骨入塔上堂耶水溯洄泛者不易雲門深邃入者
固希若非符懸肘後鑒在機先不在鬧浩浩中交輥
即向靜悄悄處沈湮未免錯過一生所以要與此事
相應須是見得了了分明踏得步步真實道果飄香
于性地靈苗櫂秀于心田則入廛出廛冠冕真俗此
岸彼岸領袖凡愚一切土皆往一切處咸安百匝千
重回互不犯七穿八穴舒卷隨宜更說甚麼生死去
來見聞知覺不是自巳一段風光大眾還知道安尼
立地處麼九夏薰風來北牖百年大夢醒南柯。

上堂佛法無人說雖慧莫能了山僧今夜不惜身命
為諸仁說去也良久曰暑天炎熱伏惟珍重。

上堂拈拄杖一畫曰者條石頭路徑自古到今來者
萬千去者無限其中狐疑不決底欲左之恐沈下劣
之坑欲右之慮墮無為之阱還他恢恢大丈夫別有
出人標致到者裏始不躊躇顧盻遂卓拄杖曰我愛
高山曲知音是子期。








蔗菴範禪師語錄卷第五

蔗菴範禪師語錄卷六
侍者智璋錄

* 住越州雲門顯聖寺語錄

唯岑嶾和尚木主入祖堂上堂鼓無生櫂于五濁湍
流逆順皆為方便御大寶車于四衢廣路高低等示
宗途使箇箇證得妙樂妙常人人洞明正知正見須
是尊貴之人不處尊貴之位乃可去來無礙雁過長
空宛轉偏圓船歸古岸所以有時轉位就功四溟騰
春水之波有時轉功就位萬壑鎖晴巒之翠有時功
位齊施脫珍持糞器挂獘惜金甌有時功位俱隱蒼
龍閣上閒雲合彩鳳樓頭曉霧攢大眾此是慧花和
尚末後為人一段本懷向山僧舌尖上盡情吐露了
知恩報恩固已森稠祇如尊貴底人畢竟向甚麼處
行履良久桂花飄馥丹墀煖蟾影入簾白日長。

上堂舉雲居膺和尚因僧問僧家畢竟如何居曰居
山好僧禮拜居曰你作麼生會曰僧家畢竟于善惡
生死逆順境界其心如山不動居打曰孤負先聖喪
我兒孫又問傍僧你作麼生會僧禮拜曰僧家畢竟
眼不觀青黃之色耳不聽絲竹之聲居曰孤負先聖
喪我兒孫師曰我顯聖門下英賢濟濟有藉出來下
一語免得孤負先聖喪我兒孫良久困來高枕石頭
眠不管三更日卓午。

南山天愚和尚至上堂天愚和尚白椎曰法筵龍象
眾當觀第一義師顧左右曰大眾南山和尚已為諸
人說法了教山僧說箇甚麼良久諦觀法王法法王
法如是便下座。

上堂熱處盡愛乘涼寒時俱願向火嚼飯箇箇充饑
喫茶人人止渴從上佛祖遞代相承究竟到極則處
莫不是日用尋常活計祇如雪峰將三箇木毬輥出
又作麼生井畔梧桐飄一葉山頭數片是秋雲。

百愚和尚訃至上堂為法王者如日普照是處非處
咸被光臨有情無情皆承輝煥朗長夜昏衢破千年
暗室況復挺拔俗高標有絕塵步驟總化權于掌上
患難不移蘊祖道于胸中是非莫顧矢心偕鐵石齊
堅惠利與春風共仰明月洲前斜飛玉鷺珊瑚樹下
慣唱金雞何期善慶和尚忽將無孔鐵笛吹出廣陵
古調二十四橋分疏不下大千世界震動靡寧雲門
得箇消息也忍俊不禁特為舉似大眾哀哀紅樹雨
餘多慘澹青山雲重轉糢糊。

上堂世尊睹明星而成正覺洞山涉流水乃證真常
顯聖寺裏曾不究妙窮玄亦不麤言細語連日刈禾
割稻與諸人的的提持箇事了也且那裏是為人徹
困處一聲天暖教停手箇箇歡然點首行。

上堂舉長慶示眾曰淨潔打疊了近前就我索劈脊
與你一棒有者一棒到你你須具大慚愧若無者一
棒到你你向甚麼處會師曰長慶秖要將人淹殺虀
甕裏不顧自已墮在尿坑雲門者裏雖無長處似不
如此孟秋小盡蚤禾已登大小執事內外禪流身心
泰然得無罣礙麤茶淡飯率意忘懷曲肱高枕伸腳
打眠莫管孰是孰非不起佛見法見山河不離大地
自己不是別人雖然若是頭腦清楚慚愧道人無一
事只此隨緣過便休其或皂白未分邊方尚有令未
是太平年他時行旅愁歎莫嫌山僧不曾與你道破
喝一喝。

上堂說玄說妙分大分小大似朝三暮四暮四朝三
致使眾狙喜怒紛紜無有了期雲門有箇一味平等
法門上中下根皆可證入今日說與諸人良久顧視
大眾曰飯後普請上山挑柴。

先師盂和尚訃至上堂昔年出去遊化稱尊今日歸
來砥澆為念一向人皆謂我老人出現于世也為大
事因緣故所以船橫古渡運載群迷澤布陽春恩覃
萬彙道諧而唱艸木俱吼獅子音時蹇而休煙雲盡
合主賓調鴻慈溥被刀尺均施器就方圓根隨利鈍
玉線暗穿金針密度得無礙輪三昧而遊行自在非
小心淺見可能思議忽焉示滅也慧日潛輝真風絕
響佛祖心中懷隱隱之憂人天眼裏墮潸潸之淚耶
溪實云流慟剎海亦歎悽涼是則固是也只說得萬
牛身中一毛頭許諸仁若要悉知悉見當隨我燒香
作禮再聽耳提面命。

上堂雲起龍吟風從虎嘯拈拄杖畫一畫曰前釋迦
後彌勒從上祖師天下知識盡向者裏歸降納款了
也衲僧家別有趣向試出來道看乃顧左右曰但知
李廣封侯事誰識張良辟穀心。

結制小參三春不換一冬寸金不易丈鐵潛心矢志
如斯大事何愁不徹所以雲門殷勤禱告于現前大
眾願為出類超群之丈夫須是旋乾轉坤之手段更
聽約法三章第一不得聚緣內搖趣外奔逸第二不
得將心待悟怠玩因循第三共住不許知名相逢不
容相識然後將僧問趙州萬法歸一一歸何處州曰
我在青州做領布衫重七斤細審參詳毫無差錯山
僧與汝證據且道證據箇什麼以拂子畫一畫括囊
無咎。

結制上堂就謝車智望齋人人有此一片田地雖是
寒暑推遷歷來無敢侵損何待重分疆界豎拂子曰
明見斯事無有錯謬無一處不是汝諸人放捨身命
處無一時不是汝諸人出離生死時雲門關裏橫身
而入任意而為殺活縱奪一切自由世胤道胤爭繁
食輪法輪並轉異日兒孫遍天下其起根發脈莫不
從者裏去蓋為未是其人望之如天闊遠窮之似海
洪深欲進懼臨大敵欲退恐蹈輕冰不進不退正是
滯寂沉空終非究竟。山僧與汝諸人說箇捷徑法門。
屈指曰今朝十月十五五五二十五九九八十一。數
到正月半。恰好是長安路上春光媚。司馬橋邊看舊
題。擊拂子。

上堂。雲門有一句標的無向背。若作主賓論有無俱
不是。如何即是。和羅飯骨董羹。隨家豐儉何憂何慮。
鋪箇破席日裏睡。喝一喝。

上堂。郢上陽春遇詩人方堪合調。匣中寶劍逢烈士
乃可贈貽。秖如廣額屠兒才放下刀便成正覺。黃梅
行者未曾脫曰即擅傳燈。莫非尊卑倒置耶。還是授
受濫觴耶。為復別有道理耶。良久。擊拂子。知恩須是
報恩人。

蕭山謝門智利等。請上堂。如來大智慧希有無等倫。
一切諸世間思惟莫能及。勝慧大士如此語話。在釋
迦老子分上為盡美矣。衲僧根前則未盡善也。殊不
知如來智慧無一塵不包。無一剎不遍。無一人不具。
無一物不彰。說甚希有難倫思惟莫及。即今蕭山檀
越一舟直泛。修途萬境盡歸眼底。明明更不生疑。念
念無非真實。豈非有大智慧人能行大智慧事。拈拂
子曰。而今拂子但喚作拂子。僧但喚作僧俗但喚作
俗。且道如來智慧在甚麼處。乃擲拂子。

上堂。少室門風廣大。曹溪路徑寬舒。果是箇真英雄
便好一腳跨入。拈拄杖曰。識得雲門拄杖子。變化如
龍威獰似虎。揭貧女藏中之寶。取力士鏡裏之珠。迷
悟生死聖凡異同。一切平等。其或庸愚根器留繫強
生。卓拄杖濟涉賴伊人。及時應努力。

上堂。黃花籬畔開金盞。紅樹嵒前列錦屏。野老暢忘
憂之飲逸興飛揚。牧童高無味之談偏圓宛轉。一切
人都作景致商量。未審衲僧如何領會。良久。顧左右
夾山面目猶在。

上堂。諸佛心印文彩非關。歷祖憲章條目何與。柏樹
子豁開趙州眼睛。乾矢橛露出雲門心膽。不必辨他
孰是孰非。惟要當人自信自肯。從胸襟流出一言半
句。自然驚天動地。千差萬別似空合空。到此箇境界
了子細檢點。將來正是無邊無岸險僻之途。大眾要
知究竟安隱底事麼。昔年去今復來。敲我衡門兩扇。
開主賓好話無人。省夜爐撥盡寒灰。其中事莫疑猜。
拈拂子擲下。曰禮云禮云玉帛云乎哉。

上堂。舉金峰志和尚。因僧侍立次。乃謂曰。舉一則因
緣汝等一不得亂會。僧曰請和尚舉。峰豎起拂子。僧
良久。峰曰知道闍黎亂會。僧以目視東西。峰曰雪上
更加霜。師曰金峰以先王之道輕施于民。者僧不量
能度德竊位苟榮。豈止雪上加霜。而事將有不勝其
弊者。雲門舉一則因緣。汝等要會便會。或曰請和尚
舉但向他道。且緩緩著。何故。乃擲拂子。服食求神仙
都為藥所誤。

上堂。人行印窄徑霜蹤。見者不生餘惑。犬吠排深村
夜色。聽而永絕狐疑。及至問著父母未生前本來面
目。十人有九箇不識端倪。蓋矢志不蹈於妙門。傾心
自甘于穢術。所以應緣而錯。觸事尤乖。大眾而今要
識本來面目麼。問取東村王廿八。

上堂。山僧因先師愚菴老人示寂一月途路奔忙。心
以痛身以倦。佛法無得商量。世諦豈容計較。蓋有箇
現成句子。晝明夜暗斯無晦冥。暑往寒來此不變易。
秖在諸人腳跟下。有信得及者麼。許由洗耳成多事。
巢父飲牛賺殺人。

上堂。若論此事。何待勞苦多生辛勤累劫。而能成辦。
雲門今日要諸仁一時悟去。汝等還肯麼。良久。曰屈
屈。遂打趁下座。

王啟甫求嗣。請上堂。豎拂子曰。如是之法覺王祖胤。
親傳先聖。後賢同稟。若要自心明妙受用。須是當人
信得悟得。便好十方剎海任意經遊。一切法門無不
深入。重重智境悉共莊嚴。種種願輪隨心運轉。復豎
拂子曰。觀世音菩薩。在拂子頭上現大人相發海潮
音。普告大眾曰。設欲求男便生福德智慧之男。設欲
求女便生端正有相之女。然遇見明眼衲僧未免笑
他捏怪。何故但看家園春日暖。新篁隨地長兒孫。

上堂。酒樓下既可明心。肉案頭亦能悟道。諸仁在僧
堂裏三七日了。自已底主人公認他不得。過在甚麼
處。顧左右。曰箇箇是盲人。

上堂。舉香林遠和尚。普請鋤地次一僧曰。看俗家失
火。遠曰那裏。僧曰不見那。遠曰不見。僧曰瞎漢。是時
一眾皆謂遠上座敗缺。後明教寬曰。須是我遠兄始
得。師曰。大哉香林之心。包括天地。陶冶古今。惟務其
實。不顧其跡。者僧道箇瞎漢可謂依日月之光以行
其志。自遵其度。未免但逐其跡不究其實。然則明教
曰。須是我遠兄始得。其意如何慷慨千秋見孟嘗。

上堂。拈起拄杖曰。真俗萬緣無不於中顯現。今日有
人從明州來。卻道憨布袋在長汀市上橫行直撞。貿
易所需。不買山珍非求海錯。畢竟圖箇甚麼。沒柄笊
籬無底木杓。

章叔懋請上堂。豎拂子曰千機萬機莫若識此一機。
擊拂子曰千句萬句莫若識此一句。或者道和尚放
下拂子別通箇消息來。我也知你逐境馳求循聲流
轉。殊不知雲門者裏。偏圓宛轉變化無窮。有時出現
于時桂艷秋深播庭前之馥馥蘭芳春暖朗砌下之
英英麟趾。是以歌繁宗猷斯焉彌永。有時退藏于密
縱。使汝諸根穎脫。不與萬法為侶者亦不能窺見一
斑。若是全身出現時絲毫不露。退藏于密處文彩全
彰固己罔測端倪。秖如今日檀越辦供入山。且道何
所饒益。藍田產玉非凡種。堪作圭璋捧至尊。

上堂。佛法甚多。只因連日事煩。身子勞倦。無暇說得。
今則乘片刻之閒。身子略已泰然。無甚佛法可說。忽
有箇靈利衲子出來道。雲門長老說話太煞。不顧傍
觀。若論佛法。遍在一切處。豈在閒忙。說時有不說時
無耶。山僧既受禪士一段深心。借五峰各位檀越物
事。精治盛齋請喫飽後。更獻日鑄蘭雪香茗一杯。為
何如斯。但得人人自信得自肯承當。省卻山僧多少
氣力。不然隙駒疾霜風急顏貌。看看非舊日。大事茫
茫無了畢。堪笑嵩山缺齒翁。九年面壁。豎拂子曰。究
竟者箇不識。

上虞何檀越請上堂。極簡極易之道。無相無作之門。
惟要步驟不差。當人金剛眼正。師子隨時哮吼。不顧
驚群駭眾。動容則盡揚古路。斂念而不墮悄然。化日
是以舒長慧命。從茲綿亙。何待雲山漠漠煙水茫茫。
積年累月冒暑經寒。若迷方者一喚回頭。始道箇從
此不被天下老和尚舌頭謾了。子細看來。猶如夢中
人遍歷無邊剎境。醒來原在床上。驀顧左右曰。我所
得智慧微妙最第一。

至日上堂。尋常總道正法眼藏。轉求轉生遙遠。轉說
轉不相應。認著箇聖諦不為一物不中底。以當生平。
不肯移易絲毫。要為諸佛之師群賢之首也大難。在
以拂子畫一畫曰。能向者裏識得根元。信知一陽纔
動葭灰萬卉俱開生面。瑞靄天扉祥符祖苑。塵塵顯
妙剎剎圓融。箇箇凜維新榜樣。人人弘起弊規模。既
逢此箇時節。雲門拂子豈可不傾誠祝讚。復以拂子
擊一下曰。雲書魯史千秋事。歌永堯風萬國心。問如
何是正中偏。師曰龍樓高揭翠華簾。如何是偏中正。
師曰樵子宅中傳號令。如何是正中來。師曰玉人踏
月下瑤臺。如何是兼中至。師曰鐘鳴長樂千門曙。如
何是兼中到。師曰橫趨直步看圓妙。

楊悾菴居士請上堂。拈拄杖曰此箇見得徹底無疑。
等閒露一機垂一句。自然權實雙彰。殺活全備。終不
肯坐在死水裏與蚌蛤魚蝦同一趣向。是故知有底
人。隨緣宛轉妙用無方。有時佛心儒雅皆依真實而
現相。有時摧魔殄異悉從示應以立名。知一切人根
性。解一切人黏縛。俾一人安隱則人人安隱。使一處
清淨則處處清淨。大眾秖如維摩榻上塵埃。東廝壁
邊雜穢。且道又從何處得來。良久曰。今日重添上一
堆。

開爐上堂。地爐深掘榾柮高堆。閒時向火好事相商。
可中冷煖唯自能知。世上紛譁由他莫管。秖如火爐
頭有箇無賓主話。從老趙州撩亂激揚。以至諸方互
相拋擲。豈謂逗到今日依舊清白不分。雲門緘口要
且不甘。乃高聲喚侍者曰。將簾子垂下。不可漏洩了
煖氣。拍禪床下座。

真如文法師掃塔請上堂。先師翁道不盡底句子。處
空滿空在壑盈壑。無底船盛載不漏。斷貫索繫縛有
餘。舒之光踰日月。卷之包括乾坤。自長水而溯耶溪
騰遍地波瀾。任先哲以及後賢行石頭正路。三艸二
木皆在裏許含英育秀。諸佛列祖盡向此中出世利
生。有智無智並觸慈光。先心後心咸歸陶冶。況復現
大人相垂格外機弘贊宗猷。光揚祖道者哉。範上座
到者裏鑽仰無門。計較無路。敢問大眾。先師翁道不
盡底句子。畢竟阿誰擔荷。有指陳得出。不妨隨緣自
在到處稱尊。若明辨不來問取真如文老人。

請能仁啟和尚繼席發專使上堂。雍容闡悟本真宗。
雪曲響雲門古調。峨峨為濁世幢王。切切作迷生導
主。須得其人威音那邊。移步必有其位。夜明簾外轉
機。如是則身雲與法雲共彩。本自無心。化日與慧日
同輝。何嘗有意。竦聽鸞音徹天積玉橋躍然起舞將
見妙吼震地香爐峰卻也快心。但是移山門入佛殿
裏。將燈籠來山門上。佛祖莫測其端。人天孰窺其際。
驀召專使曰。去問能仁和尚自然定當。何故。欲明家
裏事須是箇中人。

王檀越誕辰請上堂。舉教中道菩薩。以一音一切皆
能演決定分別說一切諸佛法。老瞿曇固是富而且
驕。爭奈事無實據。拈起拄杖曰。不若雲門拄杖子。打
開福德藏門。運出無價至寶。碗大碗小盛來。隨豐隨
儉受用。一飽既已忘饑。諸念自然銷落。指南山作壽。
掬東海為卮。有者道山僧將常住物私做人情。連忙
想得箇父母未生前面目。老也如是少也如是。往古
也如是來今也如是。只有一處不如是。釋迦老子敷
演不出。且道甚麼人可能定當得來。卓拄杖。鐵笛吹
瑤島。金燈照綺筵。

上堂。舉黃檗一日捏拳曰。天下老和尚總在者裏。我
若放一線道。從伊七縱八橫。若不放過不消一捏。僧
便問。放一線道時如何。檗曰七縱八橫。曰不放過不
消一捏時如何。檗曰普。師曰黃檗既能人境俱奪。亦
解敲唱雙行。其奈捏聚放開未免太傷心力。者僧雖
然變通有道。卻也朕兆難明。皆為不了。山僧不用捏
拳舒掌。可以移風易俗。豎拂子曰。從上大老天下英
靈盡向者裏。正去偏來明投暗合。如寶絲網重重涉
入。如有人出來道。雲門與麼太煞簡略。固許汝是箇
出格英俊。也須再參三十年。

請上堂。白椎竟。師隨聲一喝。曰若是第一義。但向己
求莫從他覓。豈待山僧鼓兩片皮掉三寸舌。豎捏烏
藤橫搖白塵。然後為得。所以鑑湖遠棹水月交光。徐
入雲門煙霞鬥彩。過積玉橋聽潺湲之響。知洞水流
長。到芙蓉岸望疊嶂之高。識門風浩大。從淺至深次
第循歷。由大佛殿登寶鏡堂。致禮雍雍發言穆穆。始
解道覺悟生死如夢。一切求心自息。時時奉重無違。
事事報恩有據。本末須要歸宗。尊卑當用其語。顧眾
曰。且道是甚麼語。門頭嚴飾兒孫力。室內悠悠總不
知。復喝一喝。

開山澄祖四十忌上堂。臘月四日乃先師翁示方便
門。說最實事。時節蓋有威德自在如彼山王。安忍不
動利益含生。舌相等剎塵遍覆。身光與日月恒明。赤
白青黃混之不得。方圓長短類之莫齊。不惟利根鈍
根正見邪見。求箇入頭愈加深遠。尋箇出路轉見壅
淤。即使四十年來兒孫遍地。各各現三頭六臂。箇箇
張馬嘴驢唇。以種種因緣譬喻言辭。紛紜指註究竟
摸他頭腦不著。豎拂子曰。此是師翁殺人活人底杷
柄。今朝恰好落在孫子手裏。豎抹橫該皆吾常分。遂
顧眾曰。還有搆得者麼。黃閣晝簾垂紫氣。不彰寶印
自然尊。

解制小參。上來道箇不審。盡是古人唾餘。甚為不必。
下去道箇珍重。莫非時流。恒事可以勿提。人人本來
具足一段大事。頭頭顯露物物彰明。悟不加增。迷亦
不減。聚時不有。散時不無。惟桶底不曾脫落。正眼不
曾洞開。不從父母未生前青天白日下披襟一笑。未
免被苦樂逆順轉移。暑往寒來拘絆。生死海裏風吹
浪蕩。不得自在。縱使道得箇靜則同源。動無異致。猶
是憎愛不忘。情封未啟。舉意乖違觸途成滯。要得獨
步大方遊行自在。山僧與你畫一策。以拂子畫<img:>相
曰。者裏知得落處。喚釋迦達磨挈缽提瓶未嘗不可。
或甄別不來且遊遍雲山千重萬重。捱過春光一度
兩度再來與你說破。

臘八解制上堂。見明謂晝遇暗為夜。山本嵯峨水自
流動。東西南北不移一絲。上下高低莫錯一點。一向
立定腳跟。最怕輥入異類。子細檢點來。正是偏枯見
解不達權變之笨漢。忽若月明晝午。日彩夜央。山頭
滾浪。海底飛塵。十箇有五雙不知頭緒。唯有雪嶺老
瞿曇。多年臥冰囓蘗忘形於凍餒。到此便得轉身活
路。以快平生。果是本分衲僧。氣概逸群。若休歇其心
放下便穩。能勇猛其志撩起便行。折腰匾擔尊貴一
時。斷鼻艸鞋威雄百倍。垂手橫身自由自在。誰能拘
束得你。但前途去與故人相見。細說生平。切莫道在
雲門者裏。何故。惟恐傳事不真。將作世諦流布。

上堂。舉金峰因僧問。金杯滿酌時如何。峰曰金峰不
勝酩酊。師曰展演宗猷提持祖印。和光順物與世同
塵。渾融彼此包括始終。金峰有寬洪之量。洵不可及。
正眼觀來未免一場敗闕。如有僧問雲門金杯滿酌
時如何。但向道酒中不語真君子。

先和尚木主入祖堂上堂。不重先師道德。秪貴先師
不為我說破。古人恁麼道。雖謂情封不立其如分別
猶存。既曰道德無可為重更有何事不曾說破。我先
師非身現身身滿域中。無說示說說遍天下。奮自在
慈力猶淳旭麗天。若愚若智盡睹其光。暢無畏玄音
如迅雷駭地。是聖是凡悉聆其響。紹洞山尊貴之宗。
斬斷群邪蔓剌。荷玉笥大成之業。弘開一味玅門。橫
身空劫已前跨腳。今時路上不許月白夜行。唯要雞
鳴曉到。奉重固不必違背則不可故我親近他承嗣
他三十年間一切時中。厲色時多和顏日少。其道大
德備實情不知說破不說破也不揀擇甘為情忘義
斷不孝闡提。爭奈拄杖子當仁不讓。驀拈拄杖曰。一
不做二不休。莫道縱橫無忌諱。只要推爺向裏頭。卓
拄杖下座。

謝兩序勤舊上堂。提振綱宗傳持慧命。印印當風機
機圓應。顯萬法總一根源。融十方歸一剎境。蓋知正
色持衡深賴祖庭元老輸誠贊弼實資法苑祥麟和
同水乳以標奇節比松筠而播美。千聖有口無說處
底同一音演。萬人有力無作處底同一心行。如斯主
伴交羅乃見始終貫徹。所以山僧自來五位旗鎗高
縣壁上。三玄甲冑棄置路傍。到今日秖好唱箇自來
腔清平樂。謂我福輕有愧累君忍垢無涯大事既已
了畢一齊歸堂喫茶。

覺初慶悟禪本師壽請上堂。雲門倒腹傾腸說箇最
初方便。休將禪道商量。莫作迷悟判斷。為從僧祇劫
來。隨汝所求無厭好看大夢覺時始快平生志願。拈
拄杖曰。百千三昧無量義門皆從者裏流出。無量壽
如來竭盡神機思也不可思算也不可算。嶺梅臘後
最先開。吹動春風香滿院。卓拄杖一下。

除夜小參。靜地籌思鬧叢觀。望鍋邊分飯。碗上添羹
冬殘歲暮無非豐儉隨家。事絕理融總要函蓋相應。
蓋循途守轍底自謂生鐵鑄成脊梁。純鋼鍊就骨力。
彼此不敢是非。今昔莫能移易。事事仍舊規。法法住
本位。各各不相知。彼彼不相到。殊不知到得者般境
界。正恐諸事煎逼不得安閒。惟有奔逸絕塵底漢。臘
月三十日到來。一切人說不來者好肆縣河之辨。一
切人行不去者獨跨通霄之步。不妨挐三道五一味
豎抹橫該。欲知達磨於普通年間十萬里來心上為
著何事。是人眼裏有珠。那箇口中無舌。喝。

復舉香林因僧問。如何是衲衣下事。林曰臘月火燒
山。師曰香林惟將尋常活計任意施為。大似推車撞
壁將無作有。以致天下尊宿互相激揚。紛紜酬醋簡
點將來。譬如飲大海中水隨量而止。衲衣下事何曾
夢見。今夜如有僧問雲門。如何是衲衣下事。但向他
道火爐邊坐成佳話。玉燭歌清聽野樵。

元旦上堂。威音那畔嘉猷古佛堂前景致。冠古冠今
無異。徹頭徹尾常新。乃擊拂子一下曰。山僧今日盡
情托出了也。有力大人能擔荷得去。將舊時窠臼一
腳趯翻。別轉機輪全體作用。熙然布劫外祥光。廓爾
轉域中泰運。國治邦寧民安物阜。祖園春燠法海冰
融。萬彙俱遂欣榮四生。均陶化日世界一時平等。聖
凡曾不異同。衲僧家己事未得發明。他緣不能湊合。
不必深憂重慮。何謂。皇風一片渾無畛。春色千奇在
繡楹。

肅眾上堂。細吹無孔笛。亂打寬皮鼓。釅茶八九盃。戲
笑三五日。觀音大士從傍破顏拊掌大聲喝彩道。佛
之心兮不覆藏。祖之髓兮都擠出。境界風所高。般若
力愈大。文殊普賢正言厲色曰。汝等以思惟心測度
如來大圓覺海。如人以手撮摩虛空。秖益自勞無濟
于事。三箇老古錐互相爭論不已。拄杖子聽見乃以
直判斷曰。觀音大士固然和以優賢不應以冬瓜印
子妄搭。文殊普賢雖是肅以蒞眾未免法令過嚴。各
與三十棒趁出。且道利害在甚麼處。不見道執之失
度。必入邪路。

退院小參。鈍牯輪耕祖父田。茫茫業識已三年。苔路
滑蹄恒自忖。芒繩纏鼻任人牽。盤旋泥水真堪笑。憔
悴風霜孰可憐。上下人情慵浹洽。紛紜毀譽理當然。
利生接物同春夢。捄弊扶危歎力綿。正法凋殘心耿
耿。祖園仍復艸芊芊。定策籌時勤舊智。搪風抵露股
肱賢。梵宮雍肅帡幪德。龍象飽參檀信緣。惟我羞慚
深細想。曾無一得好流傳。慶快犁耙離項背。輕身至
樂勝三禪。此去優游無變異。垂楊芳草看雲眠。更問
渠儂端的處。月在青天水在川。

復舉金峰和尚上堂曰。事存函蓋合理應箭鋒拄還
有人道得麼。若有出來道得相應金峰分半院與他
住。時有僧纔出。峰曰相見易得好共住難為人。便下。
座師曰。稽功必以事為的。論賞必以言為符。者僧不
諒才度能將強據而驟奪之。金峰不攷功審勣。既許
與而復吝惜。從古到今不能清楚。山僧不似金峰有
口無心。有一句子千聖莫分彼此。萬人難辨去留。有
人道得恰好。雲門院子盡情分付。設有人出但曰且
緩緩著。今日天晚總到明朝交代。

退院上堂。僧問久親猊座。未敢輕扣玄音。末後當陽
要聞法王獅奏。師曰仙子持金碗。佳人罷錦梭。曰果
然塗山鑑水非同調。別有驚天動地聲。師曰上座固
樂矣。山僧也快哉。曰只如雙鳳凌巢一龍出海又作
麼生。師曰日後再來有人與你道乃曰三載濫竽慚
色既多面上。寸功匪立恢崇徒切心中。一言有乖于
度。大違上祖典謨。一行不蹈于常。知辱先師化軌。所
以高低普應莫非合水和泥。毀譽不移正是將南作
北。田頭也到地上也到。閒時也說忙處也說。可謂徹
骨徹髓盡心盡力了也。若據明眼證驗將來。卻道怠
玩過時陶鑄洪規弛廢。不以佛法為事。有失龍象所
望。不覺抓著山僧痛處。只得向法堂前高聲唱道。大
眾大眾如是如是。要識他家全意氣。飛鴻踏雪思優
游。(敘謝不錄)。

復舉長慶稜和尚拈拄杖示眾曰。識得者箇一生參
學事畢。雲門偃曰識得者箇為甚不肯住。師曰一箇
得少為足。一箇貪多無厭。二大老終非大人作略。山
僧則不然。驀拈拄杖曰。識得者箇青山養拙不為晚。
綠水盟心未是遲。




蔗菴範禪師語錄卷第六

蔗菴範禪師語錄卷七
侍者智應錄

* 住會稽曹山護生禪院語錄

康熙丙午年正月十一日入院。

結制上堂。本圖閒散愛高眠。不謂西東已一年。此事
分明無揜蔽。青山綠水在門前。所以遊客謳吟村人
謉諢。動脣有響開口成音。著著與諸人提持此事。省
了山僧多少氣力。蓋終日于中受用而有不知者。舍
諸而他求誠為顛倒。此等說話。大似向空裏拋一塊
石子。打著得一個半個徹底知音。可謂一生事畢。既
無其人。山僧不得已再向空裏拋塊石子。如有觸得
著。敢保如貧得寶。如暗得燈。如病得差如夢得醒。若
也錯過。諸人性命還在山僧手裏。乃擊拂子顧左右。
日歟月歟不深省。定應倏忽成蹉跎。

過石門檀護建普利懺會請上堂。有一句絕思算。鬧
市波斯赤腳走。無一句好商量。枯樁開出白蓮花。有
與無俱埽除。格外明宗猶未了。須是本色道流。一見
而決定無疑。則知大解脫門不離腳下。妙菩提路盡
在目前。亙古亙今無遷無壞。莫論是聖是凡。便能入
淨入穢入真入俗。現種種身形。示種種方便。以一遍
一切。無塵不異。以一切含一。有法皆同。萬境紛紜千
機參互。所以市客爭歡旅人呼嘯。靈羽翀霄祥麟遊
野。黃花滿徑紅蓼盈灘。雞啼茅舍之煙。鷺點村田之
雪。頭頭是本有風光。物物是自己受用。當恁麼時。誰
為諸佛誰為眾生。誰為天堂誰為地獄。誰為同倫誰
為異類。誰為四生誰為六道。誰為迷悟誰為淨穢。誰
為善惡誰為是非。蓋有一等無轉智漢。情分畛畔識
昧圓常。認草菴為極樂無畏之鄉。以途路當究竟安
隱之地。總道西方是嚴淨自在一邊。娑婆是險惡自
在一邊。不唯循聲流轉。未得慶快平生。亦帶累無量
壽大醫王受屈無伸。如今因緣會遇時節相應。不妨
據款結案。擊拂子曰。金臂遙垂求好友。盡將肝膽向
人傾。

蕭山吳門智愷五十生辰請上堂。盡大地是箇真實
道體。誰分是聖是凡是男是女。盡大地是箇微妙法
門。孰謂有短有長有廣有狹。豎拂子曰。向者裏見得
透信得及。得其淺者可以孝敬事上。可以慈仁訓下。
金蘭之室和氣藹然。玉樹之庭春風燠若。證入深者
成就一切世界。莊嚴一切剎境。各各不相知彼彼不
相借。如是則知世裔與道裔爭繁。壽命與慧命共衍。
復以寶花滿掬。親到曹山殷勤三請。欲說箇知命因
由。提箇出世綱要。山僧既已願赴來機。不妨重添註
腳。不是心不是佛不是物。山山列翠自多奇。歲歲相
看元不別。

顯聖深谷和尚至上堂。雲門家裏白雪之歌。新豐路
上陽春之曲。象王有撩天鼻孔。不易唱酬。師子有踞
地威雄。實難賡和。所以山僧性同野鹿。跡類飛鴻。有
時愛月眠遲。有時惜花起蚤。苟非情忘彼。此理絕正
偏。未免遭他簡點道。應機謬亂行徑異常。不顧石頭
一枝埽土。而盡賴有顯聖師兄。韻高絕俗。響徹驚群
振聵提矇。是其餘事。特到曹山。要尋箇節拍相諧底
敵手。故我妄通消息。光輝祖道垂秋日。一體同仁好
弟兄。

上堂。天下知識門庭繁盛。倉實如陵庾充如坻。此時
大開筵席以招賢者。兩班雍肅萬指森嚴。有者鍋子
上索羹索飯。有者火爐邊說主說賓。有者道我目空
佛祖不立纖塵。有者道我胸藏萬有繁興大用。曹山
者裏冷清清地。緇田易匱檀舍難求。隨家豐儉任意
相將。雖有四五十個窮酸衲子。要坐要行總無拘束。
或來或去不用鉤錐。所謂彼我皆忘。而無向背。驀拈
拄杖曰。釋迦老子來也。且道來為箇什麼。卓一下曰。
我法妙難思。止止不須說。

陶門弟子徐智暉四十初度追嚴請上堂。豎拂子曰。
大眾看看如來在曹山拂子頭上放種種音。莊嚴微
塵世界。光明開悟一切眾生。入于聞熏聞修金剛大
三昧海。是故遇斯光者。顯發正知正見。險道中廓圓
融之路。塵勞內施回互之機。向一念未生以前看見
本來面目。千門萬戶盡底豁開。罔極深恩從茲報荅。
迺知蝸牛角上世界最寬。蚊蚋眉間風光迥異。萬法
不離心印。好山都在屋頭。便能圓無量行滿無量願。
得無量樂證無量壽。何待出離母胎。㘞地一聲到了
不疑不惑田地。然後點頭自許曰。此段光明。原不分
賢愚貴賤緇素男女。但有心者皆可證得。老釋迦聞
曹山如此闡揚。不覺手舞足蹈。大聲慶讚。大眾且道
慶讚箇甚麼。世間出世同途事。松老南山見歲寒。

上堂。三冬無雨無雪。天氣不寒不熱。西風一陣吹來。
落盡樹頭黃葉。諸仁眼裏也是耳裏也是。面前也是
背後也是。惟恐心裏不是。心裏若是。好捲起疏簾。看
一泓清水半鉤新月。莫孤負此箇時節。喝。

大慶院請上堂。殘山之麓大路通霄。多少人到者裏
無由進步。賸水之灣圓音震吼。多少人到者裏有耳
絕聞。蓋此箇事。本無滲漏豈落正偏。在家裏人分上
秖要忘得失于生佛已前。究根元于威音那畔。不必
深思巧摸。隨手把將過來。可以陶聖鑄凡。可以匡時
救弊。可以開拓人天正路。可以闡揚佛祖鴻猷。所以
一度施為一度光鮮。一番敲磕一番慶快。拄杖子見
如此激揚。不禁踴躍。乃高聲喚曰。長老向謂有箇奇
特事要說。無因欲默不得今日大慶院設齋。趁此時
好說了也。山僧道有甚奇特。卓拄杖曰。白雲出峽晴
堪畫。流水盈門煥至文。

上堂。有者六門悄悄萬境寥寥。恒與諸塵作對。有者
日裏紛紛夜間擾擾。深得無諍三昧。簡點將來。一個
有頭無尾。一箇有尾無頭。如何得頭尾相應去。天曉
玉八方破夢。夜寒石女懶拋梭。

陶門眾善人請上堂。煙雲絢彩石壁玲瓏。魚閑翻浪
鳥逸翀霄。款乃漁歌流韻。扶疏古木成章。此是人人
自在受用之無盡藏也。但隊進隊出總以麤心測度。
淺見揣摩。糞埽堆頭揀得一星以當大事。正是認一
浮漚。目為全潮。果具大根大器者。聞著便悟徹根元。
舉著便直探底蘊。則知大道無相。不以男女分。至化
無垠。不以真俗異。所以過去諸如來。現在諸菩薩。未
來修學人。盡在其中同一受用。同一作息。體離斷常。
心無異致。以拂子擊案一下曰。無盡藏已打開了七
珍八寶。已撒向諸仁缽盂裏了。如有嚼得著者。便好
因齋慶讚。山僧敢不成褫你。擲拂子下座。

上堂。舉雲蓋智和尚曰。昨日登山看釣魚。步行騎馬
失卻驢。有人揀得駱駝去。重賞千金一也無。若向者
裏薦得不著。還草鞋錢。師曰。雲蓋恁麼道草鞋錢固
不著還。未免倏南倏北徙運無常。欲得金輪不御。至
化遠孚。有藉諸仁道取一句。乃良久曰。絕境當年不
厭尋。平田此日媿行吟。山堂懶聽浮沉事。高臥軒窗
月自臨。

上堂。良久曰。有無量妙法要與諸仁說。一時想不起
來。復良久曰。是了是了。十一月十五劈面寒風無處
躲。兩兩三三曝背向火。可笑釋迦一生枉受辛苦。達
磨九年釘樁搖櫓。天下諸大老。個個麻纏紙裹。總不
如樊江市上相公廟裏。壁角落頭。張三李四一隊伴
夥。不論有無互為賓主。喫得醉醺醺飽齁齁。地上鋪
箇破席子。兩腳長伸自在眠。趯破虛空不用補。顧左
右曰。好不好。便下座。

上堂。人人有個本來面目。信與不信皆在自己。何待
謬說是非較量長短。然後謂之見得諦當。遠之遠矣。
大眾那個是你本來面目。霜葉紅于二月花。

上堂。舉雪峰因僧問學人大事未明乞師指示。峰曰
是甚麼。僧于言下大悟。師曰我為君子。欲天下人為
君子。雪峰之心無不至矣。其僧于言下悟去。可謂志
以時成。名因勢立。若到曹山門下。拄杖未肯放過在。
何故。鳳縈金網尤為礙。鶴出銀籠始是奇。

上堂。驀喚曰。拄杖子。自曰長老有何分付。復曰此時
你應出來。高提祖印大闡宗猷。終日倚墻靠壁東躲
西穴。是何道理。自曰長老言之過矣。若是高提祖印
大闡宗猷。自有一千五百人過堂喫清水白米飯底
大和尚。我才學得個烏龜法。得縮頭且縮頭。又剌頭
在荊棘中。豈不自討苦喫。復曰恁麼則現前許多龍
象。莫不孤負他去。自曰長老若不吝慈悲。我當出來
毘贊。復曰山僧說底恐不合時宜。自曰敢問其所以
不合。拈拄杖曰拄杖子𨁝跳上天。觸折舜若多神脊
梁。蹎將下來打破常住方磚。卓一下。

上堂。舉德山因臨濟侍立次。山曰今日困那。濟曰者
老漢寐語作麼。山便打濟掀倒禪床。山休去。師曰兩
個漢飯飽弄箸家醜自揚。不顧傍人揀點。古今商量。
都道棋逢敵手琴遇知音。恁麼見解要見臨濟德山
太遠在。且道曹山意作麼生。狂歌思阮籍。長嘯傲孫
登。

上堂。舉龍牙問翠微曰。某到和尚法席。每每上參未
蒙一言示誨。意在于何。微曰你嫌個甚麼。牙又問洞
山。山曰爭怪得老僧。師曰翠微洞山雖不錯足隨時
未免矜名而混俗。設問曹山每每上參未蒙一言示
誨。意在于何。拈起拄杖曰。在他豪與富唯我赤窮身。
乃擲下。

上堂。舉南泉上堂曰。王老師賣身去也。還有人買麼。
一僧出曰某甲買。泉曰不作貴不作賤汝作麼生買。
僧無對。師曰王老師只要出脫滯貨。豈知時價不等。
其僧固有交易之心且無酬價之意。天下宗匠判斷
甚多總非當行斟酌。所以彼此鈍置。若是曹山當時。
待他道不作貴不作賤汝作麼生買。但向他道知心
不在多言語。憑據何須紙半張。

上堂。莫談古德家猷。不說今人樞要。與其立正立偏。
總是夢中禮樂。若也分賓分主。無非醉裏乾坤。應知
有一句子。纘佛祖淵源之緒。暢衲僧本分之懷。且道
是那一句。良久。臘月二十五。

除夜小參。劫前風韻二聽絕聞。格外徽猷五眼莫睹。
世尊拈花萬古式俎豆之事。達磨面壁千秋徵文獻
之宜。德山棒頭開筵待士。臨濟喝下闢路求賢。循名
可美攷實未嘉。總須按過一邊。可以置之不論。曹山
除夜蓋是平常。不比東村王老燒錢哄鬼。非效北禪
烹露地白牛多費唇舌。現前諸仁既然相聚。不妨同
為慶頌。來年還我豐隆。人人坐笑春風。切為己躬下
事高興無窮。莫把光陰虛度羞見江東。但願鼻孔仍
在口邊。眉毛不離眼上。可消憂悶幾千重。

復舉睦州因僧問。一言道盡時如何。州曰老僧在你
缽囊裏。師曰陳尊宿被者僧一問大似欠了千萬貫
錢。到臘月三十日被人抑逼將來。無地藏身。卻向缽
囊裏躲閃。若是有膽量底。將缽囊裂破看他是何面
觜。設問曹山一言道盡時如何。今宵歸舊臘。明日賀
新年。

上堂。新年頭佛法有鏡清道了也。新年頭佛法無明
教道了也。雖則聲調一般。看來二俱失利。曹山佛法
不說有不說無。元朝已過十日。騷人韻士醉漢村夫
連袂來遊。載歡載歌或嘲或笑。若是碩學飽參頂門
眼正。自能言氣相合機感相孚。倘不然者。卓拄杖曰。
曹山今日失利。

上堂。問德山棒臨濟喝總置不論。忽遇向上人來如
何接待。師曰八面玲瓏無縫罅。曰秖如掀倒禪床喝
散大眾又作麼生。師曰恐上座不是其人。僧便喝師
亦喝。乃曰諸方能為雅調新聲山僧只說陳年舊話。

僧問趙州。曰承聞和尚親見南泉是否。州曰鎮州出
大蘿蔔。趙州被此僧一逼將心肝五臟一齊傾出至
今收拾不來。阿呵呵好大哥。今人作人多自私。我心
不說那得知。喝。

上堂。舉雲門因僧問如何是和尚家風。門曰久雨不
晴。僧曰如何是久雨不晴。門曰曬㫰著。師曰前無古
往後無將來。緝正大之業。雲門嘗自詡之。及乎扣擊
乃草率應酬。頓見家風蕭瑟。曹山雖然冷澹。不致如
此荒疏。或有問如何是和尚家風。漏笊篱撈無米飯。
破砂盆搗爛生薑。

上堂。以拄杖左邊卓一下。曰此是釋迦秘藏。右邊卓
一下。曰此是達磨家私。若有克家之子兩肩荷負。乃
擲拄杖曰。向者裏會取。

上堂。舉國一禪師因馬祖遣智藏來問曰。十二時中
以何為境。一曰侍汝回去時有信。藏曰即今便回去。
一曰傳語馬祖道卻須問取曹溪。師曰馬祖推心而
任所以其命維新。智藏竭力無嫌。可謂使不辱命。國
一簾垂黃閣化馳如神至親無文憲章有在。子細看
來總屬虛詞。都無實義。山僧有同門亦遣問曰十二
時中以何為境。對他道山好登樓看。漁歌隔岸聞。且
道古人底是山僧底。是具眼者甄別看。

上堂。陌上春風𩖼𩖼。階前微雨䨛䨛。隨緣放曠者未
知就裏根元。任性逍遙者罔測其中消息。須與那一
人。步亦步。趨亦趨。成辦平生合知端的。若也躊躇不
勞久立。

上堂。野鳥鳴于高樹。聲聲是威音那畔陽春。村童歌
于平疇。句句是熊耳峰前雪曲。天下明眼宗匠。到此
罔解分疏。豎拂子秖如者個是何腔調。擊一下。桃源
憶故人。

出隊歸上堂。洞山接人。雅分三路。雲門應機。一字相
酬。可見二大老但有制猢猻底器械。無歸龍象之體
裁。曹山者裏也無三路語。也無一字關。從春徂夏。草
鞋踏武林夜月。遊笻探五洩靈蹤。自西自東或出或
入。且道還有為人處也無。擊拂子曰。清論固云多。美
話信非一。

結制上堂。就謝陶檀越齋問。風規凜肅龍象臨筵。結
制陞堂有何方便。師曰自肯狂心歇何嗟行路難。進
曰可謂一句截流萬機寢削。師曰切莫草草。僧禮拜
師便打。陶長文問。十五日前用鉤。十五日後用錐。正
當十五日請和尚道一句。師曰少頃請居士喫茶。乃
曰冬月坐禪先佛遺制。故天下知識坐寶王剎者。此
日大開東閣。盛設法筵。賢主雍雍嘉賓楚楚。喫了清
水白米飯。更飲甘香蘭雪茶。瞬目是向上全提。揚眉
闡西來祖意。門庭浩浩亦大哉。曹山堂舍陜隘。諸事
麤疏。自來團聚一班􃍻􃍗人物。高處不肯攀。低處不
肯就。心裏平平穩穩。各各自謂有個恰好底道理。無
敢移易他一絲毫許。所以山僧隱遯過時隨緣度日。
卻被傍人抑逼將來。只得拆東籬補西壁。以培嶁作
高山。而欲汝等更上一層。乃見宇宙之寬廣。因有頭
角崢嶸者千般獻巧萬態誇奇。也須向草窩裏輥出
幾身白汗。然後到山僧根前。與你道個不是不是。何
謂。劫壺空處乾坤別。陶謝風醇日月長。

結制小參。無能為法殘山。甘守鈍之愚閒。適有餘村
畝竊耕雲之樂。四時遊客不辨西東。喜者任讚。怒者
由毀。一缽高人無分遠近。有志則留。無心則去。無為
而無。不為事事準的。不說而無不說。法法全彰。所以
諸佛于此間咸稱自在。列祖到者裏俱悅現成。同一
機用離正離偏。共一境照忘賓忘主。已是平地起堆。
空中畫彩。更欲勞心苦志。剋日定時。霜清面皮。鐵硬
脊骨。究竟已躬大事因緣。譬如長者諸子志意下劣。
不信是父有大家業。乞食貧里流落窮途。是為可鄙。
何堪持論秖如龍門高啟。依然涓滴不遺。十方聚首
不礙塵沙剎土。者裏著得隻眼。可謂坐致太平。無拘
無束。其或別有商量。切莫喚晝作夜。喝。

上堂。達磨與神光安心。馬祖謂即心即佛。又有古宿
道尋牛須訪跡。學道貴無心。者些古錐說心說性。說
有說無。惑亂人不少。曹山無許多事。自有真實相為
處。若承當得可以丹霄獨步。慶快生平。大眾要知真
實相為處麼。乃擲拄杖下座。

上堂。朝來日色溫和。夜間天氣寒冷。燈籠露柱商量。
瞌睡漢如何不醒。高聲喚眾。眾舉首。師曰明眼人落
井。

上堂。舉臺山婆子。因僧問臺山路向甚處去。婆曰驀
直去。僧便行。婆曰好個師僧又恁麼去也。僧舉似趙
州。州曰待老僧勘破伊。亦問臺山路向甚處去。婆曰
驀直去。州便行。婆曰好個師僧又恁麼去也。州歸示
眾曰臺山婆子我為汝勘破了也。師曰臺山一條坦
蕩之路。遊歷往來不可勝數。無一人不受伊稽查抑
逼咸商客販夫莫以為意。獨趙州抗步劫前軒眉霞
外。然未免向婆子門前鷹頭鶻腦。終非堂堂之敵。拄
杖子豈肯放過。大眾若知得趙州步驟。則不被人關
防管轄。如或上或下可南可北。前面去大有人勘破
你在。

上堂。舉石頭遷禪師因僧問。如何是禪。頭曰㼾磚。又
問如何是道。頭曰木頭。師曰石頭老祖吐稱心談。說
無味話。從古到今不知驚動多少人盤錯交加。究竟
不能詰其根源。若有問曹山如何是禪。玉琢麒麟水
底眠。如何是道。紙糊鷂子空中叫。且道石頭底是曹
山底是。有人分疏得下。步步踏著實地。事事徹見根
源。如曰不然。豎拂子曰。來哲可鑑。

上堂。門對遠山青。閒看流水綠。谿邊石女歌。不是尋
常曲。既不是尋常曲且道是何格調。若是其中人具
向上眼。終日喫飯不嚼粒米。終日穿衣不挂寸絲。影
現身雲瀾翻口海。便能移宮換羽。響激驚群。登峰嘯
月。坐地豪吟。頭頭露空劫已前面目。上可以媲美先
覺。下可以獎掖後昆。於一切時一切處。恁麼也是不
恁麼也是。恁麼中不恁麼也是。不恁麼中恁麼也是。
其或倦思臥渴須茶。前村遠後路賒。敲門試問葛洪
家。

上堂。看子湖狗似覺勞心。弄雪峰蛇終為費手。賣曹
山死貓頭無人敢說價。販鎮州大蘿蔔近時不直錢。
室中高臥卻言信息難通。量外酬機猶道水泥太煞。
山僧今夜要與諸人相見。以何為驗。良久顧眾曰。仲
尼溫伯雪傾蓋成相知。

商門淨珺請上堂。雪嶺老瞿曇。從始至終將法付法。
面壁胡達磨。自西徂東以心印心。疑誤後人謂成就
無量劫來莫大之事。所以唱者成群。和者作隊。擎夢
裏空拳。撮空中閃電。為黑夜燈燭。照曠道昏迷。看來
像三家村裏。老學究教稚小頑童。讀上大人相似。成
何模樣。曹山總不用其韜略。若欲繁衍家猷。有八萬
四千陀羅尼門一時開演。自肯深信隨汝詳擇其可
入者。拈拂子一吹曰。摩尼果中如是說。

石門悟禪為徒出關請上堂。特櫂語谿船。遠跨錢江
水。不辭霜露寒。求說一句子。應知此一句子。方圓任
器長短隨宜。包天地非為大。混微塵不謂小。佛祖難
尋縫罅。人天莫辨端倪。山僧到者裏也加一毫文彩
不得。除是出格道流。照物眼正。淆訛任他淆訛。判斷
由我判斷。即此離此破涉世之藩籬。無住而住樹箴
時之標的。自然祖師關生死關應時豁開。曹溪路石
頭路蹙踏無礙。不妨南山油然作雲。北山霈然下雨。
如水上捺葫蘆。旋轉圓活。豈肯守在一隅。今以多種
方便。已將此句搓圓捏扁。精分細縷。撒向諸人懷裏
了也。大眾且道是甚麼句。伶俜遊子還故鄉。其樂陶
陶安可比。

長至上堂。語無二種事無一向。陰極陽生大來小往。
猛虎鑽入鬧市。鯉魚跳出高山。荊棘林不妨轉步。平
坦地正好移身。森羅萬象提本分鉗錘。土宿泥蟠碎
情解窠窟。三家村裏醉翁全彰大用。十字街頭浪子
賣盡風流。卻憶當時達磨與梁武帝相見。意不相合。
口悱悱心憤憤。山僧思量忍俊不禁。直得呵呵大笑。
且道笑個甚麼。我笑達磨梯山航海而來。不能以一
言悟主。惶恐殺人。今日若有進得一策。不但與達磨
雪憤聲冤。亦見天無言四時行。地無言百物生。增一
些不得。減一些不得。是汝諸仁還有借籌而畫者麼。
卓拄杖迪一人使四方如卜筮。

復舉僧問長慶。如何是合聖之言。慶曰老僧被闍黎
一問。直得口似扁擔。師曰長慶恁麼應機雖謂不矜
不伐。其奈法海中茫無津梁。設有問曹山如何是合
聖之言。但對他道。史筆書雲徵有信。氣蒸葭管動飛
灰。

上堂。舉南泉因僧問。父母未生前鼻孔在甚麼處。泉
曰父母已生後鼻孔在甚麼處。師曰南泉朗天表日
月。者僧惜寰中風雨。且一狀領過。父母未生前已生
後不必繁言。汝諸仁各各有箇鼻孔。摸得著底通個
消息來。良久。山老樵歌遠。松高鶴夢長。

俞伯英請上堂。舉陸亙大夫謂南泉曰。肇法師也大
奇。解道天地與我同根萬物與我一體。泉指牡丹召
大夫曰。時人見此一株花如夢相似。師曰陸大夫觸
事興懷文人雅思。王老師白日昭昭愛說夢話。最好
一株花離披狼藉。從古以來無人料理。是為可惜。爭
如今日俞伯英居士特詣山頭。也不誇尼山禮易詩
書。也不問竺土偏圓頓漸。惟以家田米辦清淨飯。不
管細嚼麤餐。秖向稠人廣眾之中要覓個知味者。心
如墻壁跡似風輪。眉橫眼上鼻在口邊。各安其位不
亂其常。願已畢矣。致令陸大夫王老師在背後拊掌
稱讚曰。善哉善哉此是高遠曠達之見。吾何可比例。
設到曹山門下還要勘其力量。果大然後以千斤擔
子放在他肩上。不知大眾如何相許。卓拄杖。須知歲
寒操。惟有古松枝。

上堂。鳥窠吹布毛侍者便悟去。拈起拄杖曰。拄杖子
隨根隨時如應而說。汝諸人作麼生承當。遂以拄杖
打趁。

晚參。舉真歇了和尚。上堂道得第一句。不被拄杖子
謾。識得拄杖子猶是途路中事。作麼生是到地頭一
句。師曰歇祖恁麼道。觀機逗教應病與藥。曹山要且
不然。道得第一句卻被拄杖子謾。識得拄杖子正是
千里萬里。如何是到頭一句。此去紹興城不遠。

上堂。一九二九相喚不出手。山僧冷暖山僧自知。諸
人好惡諸人自剖。秖如眼耳鼻舌身意。擯卻色聲香
味觸法。有過咎無過咎。良久。且放過一著。

空明菴兆君靈木請上堂。橫按拄杖曰。秖者箇挺特
不群。剛大難並。具清淨海眼。有不思議手。碎聖凡窠
臼。總一玅門。攝無邊世界歸一剎境。擊靈樹開劫外
之花。剪稠林示正中之路。所以深淺隨宜高下共適。
朕垂未分時卻也通身顯現。君臣道合處。依然文彩
不彰。其奈有時。橫古路鐵蛇踏著底。從古難逢。有時
為翀霄彩鳳。睹見者至今罕遇。既要佛種不斷。須得
現無盡身雲。以廣長舌出妙音聲。充遍十方。令情無
情等自然明達。不由他悟。拈拄杖空中旋轉乃擲下
曰。大眾。換卻匙箸拈缽盂赴堂喫齋。

上堂。釋迦為大事因緣故出現于世。渾身泥水總堪
愁。達磨欲覓大乘根器自遠而來。抗步風塵終是癖。
曹山有個施為恰好句。有道得底可謂同心斯焉把
臂良久曰。諸人既不靈利。且教拄杖子出來道看。驀
拈拄杖打一僧曰。分明記取。

大慶谷虛靜主祖機監院同請上堂。從上的的相承
底事。曾無畦畔分疆。不以西東列界。惟有志者心量
廣大等虛空。肝膽皎潔如白月。變化千奇玲瓏八面
心相體信出入無難。自然臨事不落偏枯。應機不昧
終始。行一令百谷朝宗。說一言千山仰止。不獨峻厥
家聲。亦能綿延祖胄。其或堅執未融怠慵飄忽。日月
逝于上。顏貌改于下。斯抱道高流之所深慮。安得到
大慶快時節。我道要得慶快有甚麼難。喝曰。菩薩聞
此音其心大歡喜。

上堂。冬行春令寒暑不正。此為世上常談。舍妄從真
契證無因。斯為法中大病。縱使中道勿居猶是隨聲
逐色。離卻中道二邊且向甚麼處著。黑膝崑崙踏雪
行。

上堂。良久喚一僧。僧出禮拜。師曰聞聲見色尋常事。
切莫逢人說短長。下座。

上堂。豎拂子曰。恁麼者相識不須多語。不恁麼者一
雄可當萬夫。設使恁麼時卻不恁麼。不恁麼時卻恁
麼。彼此不分迥超向背。猶被虛空開口笑。郢曲自來
白雪多。熨斗煎茶不同銚。擲拂子。

晚參舉黃檗示眾曰。汝等盡是噇酒糟漢。與麼行腳
何處。有今日還知大唐國裏無禪師麼。時有僧曰。只
如諸方匡徒領眾又作麼生。檗曰不道無禪只是無
師。師曰阿順以為榮。拂逆以為患。事固常情。此則因
緣實是難辨。從古以來判斷者多。盡是噇飽酒糟酩
酊過日。且道黃檗恁麼道。為復阿人之意耶。拂人之
心耶。有辨得的許他有參學眼。拈拄杖曰。辨得辨不
得有殺有活。不可作野狐精見解。

餘姚檀越誕辰請上堂。須彌山高大未足為高。香水
海深廣豈得曰深。豎拂子曰。惟有此個法門窮之莫
竟。其巔探之罔測其底。果是信心廣大者深入其中。
便好改禾莖為粟柄。以小壽為長年。一切世界因他
建立。一切功德依此圓成。處處顯本有家風。頭頭是
通方活路。七縱八橫隨流得妙。然今日檀越生辰。自
姚江而到曹山。要向曲彔木上如法讚頌。更說個甚
麼可以隨順機宜。良久。木雞夜半啼雲麓。芻狗天明
吠遠村。

請上堂。夜吟茅店月。曉踏板橋霜。於本分事未得徹
頭徹尾。不明不暗終是孤負己靈。直饒真正道流。利
劍其牙血盆其口。一日三餐粒粒咬破不取一物。不
捨一塵。忽然境風藉起識海騰波。在生死岸頭視沉
若浮有甚麼氣息。山僧向來口門緊閉滲漏全無。茲
以因齋慶讚為說佛慧。故今正是其時。豎拂子曰釋
迦老子來也還見麼。擊一下曰。水窮山盡逢來客。鴻
雁歸時免寄書。

上堂。階前雨滴聲。窗中紅日影。此句最相應。不但無
人省。三世諸佛劈不零星。歷代祖師捏不成餅。山僧
可作傳語人。不敢輕于汝等。梅花竹裏暗生香。漁父
蘆灣移夜艇。卓拄杖曰。領。

解制上堂。拭去缽囊塵。穿起草鞋鼻。跨霄漢以低昂。
任西東而出沒。放行無位真人開眼不覺曉。坐斷空
劫自己不臥萬年床。靜時凡不能尋聖不能覓。動則
神駒逐日妙翅搏風。自己有如是威光不能運轉。靠
著蒲團做長夜大夢。喫飽粥飯說太平清話。蝸牛角
上論世界廣狹。蚊蚋眉間較尺寸短長。只嫌山僧吝
惜家私不容假借。既到此個時節敢不傾心分付。欬
嗽一聲曰。秖者些兒抵萬金。

華嚴期俞伯英請上堂。欲知佛性義當觀時節因緣。
時節若至其理自彰。所以金風清四野炎氛。玉露爽
三秋天氣。寒碪流韻萬家。丹桂飄香滿路。可謂時節
已至。妙理全彰。能向此個時節大開正眼。洞徹真元。
者邊那邊自應獨步。是處非處。信是無雙。快斯文而
璀璨。培慧脈于靈長。如是則未登普光明殿。古佛本
懷已暢。不遊煙水百城。當人功行早圓。心中有何疑
義而不冰消瓦解。雖然契證。則不無要得淋漓放曠
兩不相傷。更聽山僧授記。乃顧左右曰。汝等有智者
勿於此生疑。


蔗菴範禪師語錄卷第七

蔗菴範禪師語錄卷八
侍者智愃錄

* 住嘉興東塔廣福寺語錄

康熙戊申六月八日入院。

山門福城東際大塔廟中一門深入千聖從風拽杖
便入。

佛殿東舍拋梭。西家織錦。是假非真有銓無準。若欲
親見如來。不消一哂。

伽藍毘贊化元樞衡中外所賴同心鉤簾。歸燕穴紙
出蠅。不勞著力。

祖師靈峰家業雞岫根基。總被者一隊漢播徙遷流。
如不改絃易轍。何由再見熙時。

據室從上大老向者裏。商量有句無句。傳授大法小
法。皆為互相欺誑。新長老且不然。卓拄杖。知止致質
徹方訪放勿非。

檀護疏。孔夫子錦心繡口。胡達磨玉髓金精。盡在其
中。卻有些淆訛處。有煩對眾宣明。

山門疏。催倦鳥出幽谷。逼生魚入鬧籃。不是家親作
祟。敢將醜拙播揚。

指法座曰。陽春高唱和者寥寥。巴里興歌同聲濟濟。
山僧今日也是隨風轉調去也。乃陞座拈。

王臣檀護香畢。復拈曰。春風裏未許生根。烈日中不
容長蔓。秘藏則市客驚疑。衒耀則時人怪笑。第三回
拈出。專為。

傳曹洞正宗二十八世。前住武林報恩寺。愚菴老和
尚以酬法乳。遂斂衣趺坐。天寧和尚白椎曰。法筵龍
象眾當觀第一義。師曰好箇第一義。被天寧和尚一
椎擊得粉碎。如有補綴虛空底妙手。出來相見看(問荅不錄)。
乃云五十年前。我雲門師翁於福城東大塔廟處。說
一切佛光明照耀法門。時有一句子狼藉在鴛鴦湖
畔。角里街頭光踰日月。聲蓋古今未見有。盡心撈摸
竭力丕承。致使風磨雲拭艸蔽苔封。山僧操山陰夜
棹拽檇李孤笻受命而赴觸熱而來。秖要求一箇向
石頭路上踏得著時。雖在熱熝熝時自然遍體清涼。
或到冷冰冰地管取通身和暖。自然皇風一片。道合
君臣澤被萬方。情無背向當為稱慶。道雲門猶有好
兒孫在。如其所止猶在本處。此時天氣炎熱。姑待後
五日看。

復舉青原思和尚因僧問。如何是佛法大意。原云廬
陵米作麼價。師云轉大人劫前之步。弘先民格外之
懷。青原老祖可謂垂衣裳而治千載。一時爭奈者僧
志在竊祿。猶然門外趑趄。要知廬陵米價太遠在。今
日設有問新東塔如何是佛法大意。但向他道。暑澹
東皋三伏雨。涼生北牖一天風。結椎下座。

當晚小參。秦山鏡水箇閒人。白鳥青猿意始親。彤管
忽傳天外命。重來鬧市強橫身。固知高提祖印弘闡
宗猷。須積功於微塵數劫。能應身於恆河沙界。動靜
去來等皓月流空。光分眾水。卷舒出沒同白雲出岫。
影遍千山。或住囂塵大剎。或居葑蔀茅堂。事事廓劫
外真機。法法揚箇中妙旨。要他類也類他不齊。混也
混他不得。所以家聲浩大。門庭不致寂寥。山僧道德
既乏純全。施為絕無巧妙。秖學得箇雕蟲小技。將對
大眾試之。遂豎拂子。新玉板舊犀椎。木人拍手野老
掀眉。短長任意縱橫。吹卓一下。此般風韻少人知。

復舉石霜因僧問。真身還出世也無。霜曰不出世。僧
曰爭奈真身何。霜曰琉璃瓶子口。師曰石霜玉壺中
高歌夜月。閬苑裏坐嘯春風。被者僧輕輕一拶。便乃
逐煙火於人間。望僊山若天上。雖然要見石霜也大
難。何故石女驚回夢。月明在畫樓。

上堂。爍石流金通身白汗。短巷長街周行踏遍。接官
亭深為攢眉。奚家橋甚生憂患。福城寶塔誠迷津。蘭
櫂實暗室明燈。肯作蹶泥委蚹。山僧今晚提持向上
風規。要與諸仁同一心眼。同一受用。大家策起眉毛
看。遂擊拂子。以此得入。乘雲不用覓丹梯。

上堂。默無為以養志。墮在孤峰頂上。語大暢而隨流。
落在鬧市街頭。若謂語默雙遣。神龍困於寒潭。如曰
語默全彰。彩鳳縈於金網。山僧有箇倜儻句。舉似大
眾。拍禪床。世間樂事千般美。爭似清閒一味高。

上堂。舉盤山曰。諸禪德可中學道。似地擎山不知山
之孤峻。如石含玉不知玉之無瑕。若如此者。是真出
家。師曰盤山恁麼道。有過秦山者或顧瞻於留連。有
懷楚壁者或矜持於利害。其或如是出家。誠謂生死
流浪。大眾且道盤山是。東塔是。有檢點得出。實不枉
披法服。如辯不得。浮雲知逆旅。白日莫蹉跎。

上堂。謝眾檀護齋。豎拂子曰。此是世出世間一切聖
人所證底三昧。已拋向諸仁面前了也。惟能達本窮
源。則知從上門風。如杲日昇天同一照臨。眾流入海
同一鹹味。不分貴賤賢愚。說甚涇渭清濁。若也得其
全體。鬧市紅塵主賓互換。和光混俗偏正得宜。整治
東魯家風。不借別人手腳。斟酌西來大意。肯惜自己
眉毛。有時帝命傍分化才密運。有時全真養素文彩
不彰。若也顯其大用。把天關捩轉將大海。趯翻蕩邊。
邪異徑示中正坦途。縱橫絕跡。無私逆順。皆成方便。
奇特果然奇特。淆訛太煞淆訛。待山僧勘破伊。擊拂
子曰。受囑允在當年。秉衡實惟今日。

白洋朱檀越同自由洞明雪照復古鏡清寺請上堂。
於一毛端現寶王剎。坐微塵裏轉大法輪。我佛世尊
固是一多無礙。舒卷自由。終於功勳邊著。倒須知盡
乾坤大地。無一物不現寶王剎。盡十方世界。無一時
不轉妙法輪。稱古不必有。論今不必無。所以恂興者
裏。水清似鏡山翠如屏。蘆花颺白楓葉成丹。妙寶剎
境不屬變遷。晚村人語野艇漁歌。雞鳴月下犬吠煙
中。大法輪音曾無生滅。若當人正眼洞明。岸眉照雪
分曉無惑。不疑佛不疑祖。不疑古不疑今。不疑成不
疑壞。能如是。奚待檀那深思遠慮。籌畫經營。然後謂。
輪奐重新。法輪再轉耶。可令釋迦老子滿面慚惶。山
僧亦通身白汗。敢將餘事謾汝諸仁。拈柱杖。寶剎現
也還見麼。卓一下。法輪轉也還聞麼。縱使聞見無有
錯謬。猶是諸仁自謾。何謂。往來成今古。日月自常新。
顯聖埽塔眾請上堂。若耶溪把斷要津。涓滴不流。香
爐峰橫亙太虛。群山落翠。行如來慈。摧怨破敵。以平
等慧。陶聖鑄凡。喝水成冰。法法森嚴。蒸砂作飯。人人
可飽。非堂頭法兄安能大暢宗猷。光斯盛業。惟我愚
菴先老人。有一段真實事。誠切醒人。掉在雲門路上。
未見有據。實商量今到祖翁家裏。對家裏人纔好分
析。豎拂子。從上推此最為尊貴。幾多人紛錯如織。揚
古路兮匪遙。傾素懷兮促膝。擊拂子。此事分明試甄
別。

上堂。入院纔方半年。出門忽經四月。歸來細問短長。
靡不眉毛撕結。所需日用艱難。債負連催累逼。偏愛
相聚過冬。要合舊規古轍。般般手裏撮空。事事水中
撈月。因斯徹底思量。露盡生平醜拙。惟有大段關心。
可對諸仁直說。翻身脫落枕頭。切莫驚人叫屈。喝。

上堂。昨日雨今日晴。不容計較。秖要識得自己。饑即
餐倦即臥。我當為汝保任此事。終不虛也。驀豎拂子。
者箇是山僧分上底。如何是諸人自己之事。良久擊
拂子。風冷天寒不勞久立。

上堂。商量打七七期已畢。蚤起晏眠費盡勞力。人人
有箇本來面。究竟不識。其實要識也不難。擲拂子。慚
愧不堪言。宋人遇周客。

請監寺知事知浴侍者上堂祖胤繁時能長能久宗
猷奕世無塞無壅所賴同心一德者堪任其重克耐
其艱上下謙和高低響應譬如寶印當空重重顯妙
金梭夜織文彩縱橫不循名則名飛剎海無求譽則
譽藹江湖豈似趙州在東廝頭呼喚文遠臭氣薰蒸
設要褫剝一切人鶻臭布衫俾伊襟期裂破脫體風
流必須入水乃見長人有者道此箇事業談則容易
行實煩難據山僧看來也無易也無難弟兄努力忘
疲猒自有春風上畫欄。

除夜小參三三一九四四十六恁麼道人人謂從曠
劫來底事極是分明毫無錯謬見聞覺知天真而妙
穿衣喫飯不用思惟坐無為床飲太平酒其為歡喜
無量及乎道三三不是一九四四亦非十六箇箇手
腳忙亂意識紛馳蓋因瓢笠孤征雲山萬里艸鞋底
不曾踏著正脈見人說是亦以為是見人說非亦以
為非故到臘月三十日顛倒迷昧觸緒憂愁向來貪
得小利如今大事不成也然則山僧有箇方便是也
無歡喜不是也無憂愁又恐諸人不肯聽信看拄杖
出來善能和會拈拄杖卓一下曰一言以蔽。

復舉長蘆真歇了和尚曰處處覓不得只有一處不
覓自得且道是那一處良久曰賊身已露師曰長蘆
老祖揄揚劫外家風可謂舉逸民欲使天下歸心然
究竟那一處猶屬茫然不能指示大眾要知那一處
麼鯨音一吼驚回夢牆角梅花總是春。

上元上堂纔見賀新年倏忽元宵節多時不說禪舌
頭硬似鐵可怪然燈佛誘人向光影中鷹頭鶻腦東
湧西沒長者探頭太過短者視之不及山僧素所醞
藉底被伊盡情漏洩且道漏洩箇甚麼鬧市笙歌夜
畫堂月一檐若是知音者吾今不再三喝一喝。

結制小參一向嫌富貴態度今夜逞冷澹家風所謂
內空外空倉廩空鹽醬空惟有諸人心地不空心地
若空敢保及第而歸一場富貴一向說廣大境界今
夜談狹小規模所謂人少事少寮舍少受用少惟有
諸人妄想不少妄想若少管取馳求頓息慶快平生
拈拄杖曰拄杖子道既為長老當說佛法提振綱宗
因甚只說閒話卓拄杖曰山僧被拄杖子勘破。

結制上堂日暖芳郊風和紫陌福城道岸柳眼垂青
村巷竹籬梅花似雪萬年公子醉舞狂歌百歲童兒
快騎竹馬據實而論正是窮子未歸風塵落魄所以
東塔灶無傳火之薪罌無鼠耗之粒欲開箇陳年冷
飯舖面不拘是凡是聖神來鬼來總教他高懸缽袋
脫卸艸鞋永歇馳求頭本不失雖曰風冷一堂卻也
意明千古其奈東廝頭三三兩兩浴鍋裏擾擾紛紛
訕笑者多相知者少試問大眾笑者笑其何事知者
知箇甚麼卓拄杖曰驚蟄時到雷乃發聲。

上堂靈雲睹桃花眼中有眚香嚴聞擊竹耳裏無竅
東塔遊人作隊翔翰成群或夕或朝自相喧聒如何
得恰好去亭午日高春色暖衡門笑指畫圖看。

上堂天地日月萬物性情古無變異今亦不差可怪
當年胡達摩萬里重溟九年面壁好與三十棒且道
過在甚麼處良久曰雨息天無際風高樹有聲。

上堂雜花林裏日鬧青雞明月汀前斜飛白鷺大家
識取本來面目若到一口氣不來道箇春光無向背
花枝任短長堪作甚麼豎拂子三世諸佛在拂子頭
上奮無礙神力出妙寶音聲道一法諸法宗諸法一
法攝法本不相礙三際亦復然既是萬法歸一究竟
一歸何處以拂子劃一劃苟違斯義則同衾以疑。

上堂二月十五春光過半風雨洗天村歌動地花明
曲岸鳥語深林機玄曉徑迥絕今時句入寒梅全該
劫外率此而知標格可見猶有在背地裏冷言冷語
道東塔長老鉗錘不妙鍛鍊不精無法為人說無禪
與人參未嘗見其施疾雷閃電之用以啟矇瞶何也
喝一喝曰非曠達宏識不能明見若此。

上堂舉玉泉皓禪師因僧入室次有狗子在傍泉叱
一聲狗子便去泉曰狗子卻會你卻不會師曰玉泉
大權柄在掌握納英靈入彀中可謂竭盡機思未免
無事生事者僧恰似飽參底人雖逢御膳而不願餐
終是不尷不尬揀點來總與三十棒其中利害三十
年後有人知在。

上堂舉仰山因僧問法身還解說法也無仰曰我說
不得別有一人說得僧曰說得底人在甚麼處仰推
出枕子溈山曰寂子用劍刃上事師曰調高韻古流
出胸襟洋洋之美無可為喻若是劍刃上事仰山直
是未在或有問山僧法身還解說法否亦曰我說不
得別有一人說得說得底人在甚麼處但曰五以天
下讓漢風所以高世。

上堂正直捨方便但說無上道卓拄杖菩薩聞是法
疑網皆已除秖如角里街頭紅塵四合雙溪橋下綠
水長流酒樓上歌聲宛轉肉店中笑語從容既無委
曲自不疑惑現前大眾如何堪任擲拄杖達人大觀
馳驟合度。

晚參拈拄杖曰者箇說有執筌失旨者箇言無懷寶
迷邦若要眾德以之繁廣諸門由是圓通有藉大眾
出來道一句良久曰道廣逢人少村醪見客多。

尼道真恆修祝師壽請上堂如今者世尊從生及出
家得道轉法輪亦以方便說者些艸料非圖造次羊
鹿情性大小不同愚智程途短長有異我看黃面老
漢注意設心如是而已山僧則不然從生至出家令
年五十水際山巔煙雲開斂春寒夏熱時令不違饑
來喫飯倦則高眠雖示種種大垂平等別無長處何
可慶何可讚獨有發憤奮起者一櫂修途不憚驚濤
險阻直抵福城要觀格外繁華劫前黼黻豈可以佛
法當人情遂豎拂子曰唯此一事實餘二則非真。

尼智聞薦母請上堂綠暗紅稀鳥啼深樹堂閣洞開
曾無障礙利根猛達之人橫身直入則眼所見足所
履種種諸法悉是本有處眾生而業海遷流生死相
續也不曾遺失一毫在諸佛而法身圓滿妙用無窮
也不曾增益一釐東塔尋常有一張大口也解談天
說地謾漢欺胡如今秖堪挂壁敢復有所指示有箇
尼智聞適才問曰我母死了燒了還在裏許受用也
無山僧但拊掌大笑曰真人面前莫說假話。

師誕日尼淨鼎請上堂畫梁上紫燕喃喃好音在耳
叢薄間黃鶯碌碌實意分明極靈利漢子都作境會
卻言禪可參也道可悟也忽春忽夏或雨或風長年
意識紛飛終日眉頭攢簇被諸方肯重時酌東海以
稱尊極南山而為敬謂慶無不宜始終不改正眼視
之大似無底砂盆且拈過一邊山僧父母未生前有
則奇特因緣久祕而不輕意告人今因石門鼎禪精
勤不捨再三咨決是事云何豈得不盡情說與諸仁
良久曰午上有齋喫不須叫肚饑。

蔡彼度請上堂舉教中道有大智慧人一念發道心
必成無上尊不生疑惑者豎拂子曰莫不依憑者箇
所以三世諸佛憑著者箇塵剎現身淺深類應歷代
祖師憑著者箇葉葉傳芳燈燈相續天下善知識憑
著者箇抽釘拔楔逆順皆可衲子憑著者箇放捨身
命隨處得宜現前居士憑著者箇安住善根心無退
轉山僧憑著者箇意不在言來機亦赴擊拂子果是
具大智慧疑惑不生者即者箇也無著處擲拂子。

佛誕解制上堂卓拄杖曰其音和雅眾響克諧要迭
唱迭和悠悠古今肯向者邊那邊甘受餿餕氣息即
使釋迦老子不避喪身失命鑽出頭來說道靜而莫
動纖塵動則任窮法界恐諸仁未必相信我有微妙
伽陀於動於靜無所分別與你說了言上天台去行
須過五臺復卓一下。

出隊歸上堂鴛鴦湖邊無心呼艇去山陰道上有伴
喚舟還兩月之中風雨觀人事之幻跋涉忘苦身之
勞說箇生死無常光陰迅速汝等已是猒聽憶過錢
塘江時有則奇特因緣舉似大眾潮平兩岸闊風正
一帆懸。

上堂舉曹山因僧侍立山曰今日可殺熱曰是秖如
恁麼熱向甚麼處迴避山曰向鑊湯爐炭裏迴避曰
鑊湯爐炭裏作麼生迴避山曰眾苦不能到師曰不
以世界炎涼易其行止非因境物遷推違其時候曹
山家法固可經天緯地貫徹古今然就中猶有滲漏
在東塔門下又且不然有問鑊湯爐炭裏作麼生迴
避但向他道適意自能忘好醜從來真率見英雄。

解夏上堂颯颯秋風撼塔鈴飄飄梧葉墮空庭試問
參玄湖海客由來本分可相應若相應也日月不離
藤笠上溪山總在艸鞋邊二六時瀟灑無拘一切處
風流自在其或未得相應寺橋話別旅館尋思途路
波吒精神浪費山僧不惜眉毛為汝註破生平難就
緒兩鬢易成絲。

師誕日眾弟子送法衣請上堂人人有箇本命元辰
各各有片袈裟地面皆由自己不知下落迷正信路
失妙慧門故嫌短算者謂時速電光愛長年者欲壽
同劫石簡點來盡屬妄緣終成隔礙果有頭腦清楚
洞徹源底春往秋來飢餐渴飲動不違時靜不失候
舉措消歸自己縱橫不墮前塵乃能金刀細剪裁成
諸佛乾坤玉線暗穿緝就列祖榜樣舒則機機互應
法法該羅卷則千佛無以傳授群魔不得聞名若也
舒卷絕跡彼此忘形延促均歸一旨始終匪越剎那
到者裏說箇未離兜率已降皇宮未出母胎度人已
畢猶為賸語顧左右曰汝等還信得及麼若信得及
我觀久遠猶若今日如不信杷柄在山僧手裏再聽
處分豎拂子曰此箇明明無向背大家俱是舍那身
受越州東關天華寺請上堂放曠於威音那畔重自
己如泰山太殺尊貴淋漓於今世門頭輕諸聖若鴻
毛猶為狼藉據實而論無非村帘醉客規模未是衲
僧全該妙挾故要擔荷過量事須得過量人正偏兼
到情謂俱忘說中無說路行中無行跡總千岐而得
旨攝一切以歸根一處明千處萬處騰輝一機轉千
機萬機相應如是則居五山宛在天華明月在天隨
波影現住天華不異五山白雲出岫無意去來庶使
祖父家聲綿綿不墜浮幢剎海面面常新豈可愚頑
似某者言行未出庸流名實不孚上下承耆舊檀越
謬加推獎恐令明眼以作笑端既不容辭謝感與愧
并敢向真實人說句真實話召專使曰還知真實話
麼欲衍嘉猷千載事同堅鐵石萬年心。

上堂夫為長老者應說些佛法談些禪道與諸仁究
竟大事因緣豈可長年碌碌終日皇皇非孤笻觸熱
而往則扁舟載月而歸不惟孤負諸仁亦乃埋沒自
己當此時也鴻鴈來賓豺乃祭獸菊有黃花蟄蟲咸
俯世出世間法法成就山僧今夜少閒因有舊日風
格特與諸仁說了良久擊拂子曰斯言不渝。

上堂蕭蕭黃葉滿庭颯颯秋風一陣觸著毛骨俱寒
說與諸人不信時常冷地思量實是心焦氣悶此事
久不提持今朝豈復慳吝良久驀喚大眾眾回首師
曰汝等若勿生疑決定自知少分。

結制小參五山無語向人傾聽說先宗舊典型生死
路遙無定止從今驢腳好消停所以過量漢胸中自
有文武隆平之制江南塞北無非本地風光春熱秋
寒總是現成受用豈肯觀強弱之形聽三軍之令向
別人面上看氣色冷暖其或意識奔馳情緣紛擾我
知你到一口氣不來時一毫不能假借不若如今七
尺單頭有箇真實名號各自記取。

復舉德山因雪峰問從上宗乘學人還有分也無山
打一棒曰道甚麼峰曰不會明日復上請益山曰我
宗無語句實無一法與人峰於此有省丹霞淳和尚
曰德山恁麼道只知入草求人不覺通身泥水只具
一隻眼丹霞則不然我宗有語句金刀剪不開深深
玄妙旨石女夜懷胎師曰仁恕首途威雄載道在德
山無以過也手握王綱口含天憲惟丹霞所能當之
然則二大老一箇說有一箇說無終被後人檢點設
有問五山從上宗乘學人還有分也無但道得意當
年堪一笑安心此日在三椽。

結制上堂良久曰踏過萬疊雲山看遍五湖煙景旅
亭草店獨宿高眠鬧市紅塵酣歌醉舞心裏不為是
非惑亂境上不為逆順遷移究竟論之正是在人家
屋簷下墻壁邊東鑽西撞底功幹堂奧中有天曉不
露底風規未曾窺見既不辭風雨到五山來可謂入
門矣陞堂矣要見堂奧中事有何難哉卓拄杖曰九
旬三箇月放膽好安心。

上堂悟底人好惡長短一一分明迷底人高低上下
頭頭不昧語不相違句無向背此二種人到面前如
何分他是迷是悟分別得出許你參學眼正若分別
不來山僧謾汝去也以如意擊案一下曰樊噲闖鴻
門。

上堂樹密鳥聲和夜清月色好達磨會不來面壁空
懊惱諸人如會得隨意村醪飲一杯若理會不來謫
僊去後相知少喝一喝。

上堂一口氣不來向甚麼處去極是十分好語聽者
如風過耳秖問你即今在甚麼處或有承當底出來
將錯就錯其奈五山未肯點頭在何故千里未雄鴻
鵠志一枝喜托是鷦鷯。

上堂舉投子青禪師因僧問師唱誰家曲宗風嗣阿
誰子曰威音前一箭射透兩重山僧曰相傳底事如
何子曰全因淮地月得照郢陽春僧曰恁麼則入水
見長人也子曰只知荊玉異那辨楚王心僧禮拜子
以拂擊之師曰展托先猷恢彰舊業投子和尚當不
後達摩開疆少室衍祚新豐綿綿若此但相傳底事
恐者僧鹵莽承當似無轉變山僧今夜分疏不來明
日為眾說破。

上堂風霜操其常柄毀譽任其眾言笑古人之未能
忘自己之無猒此山僧三十年前親證法門今日舉
似大眾拍案一下曰但自歇狂莫從他覓。

上堂釋迦已過去也何必追思彌勒猶未來也不消
預慕正當今日汝等有智者切勿生餘疑且道不疑
箇甚麼我是英雄大丈夫。

上堂終日穿衣不曾挂著寸絲是凍不殺底樣子終
日喫飯不曾嚼著粒米是餓不死底規模大丈夫不
由也試問諸人如何是大丈夫事樂意風塵似故園
江鴻不必傳消息。

上堂舉僧問雲門學人正在迷途請師一接門曰道
甚麼師曰雲門披籬撤棘示以坦途可謂為人徹困
看來猶欠一著在者僧識路茫茫雖受恩恐未能存
心於必報設問山僧學人正在迷途請師一接向他
道不接為甚麼不接我若接汝則東西南北去也者
僧果是箇知恩達本底自然平步康莊山僧恁麼道
也欠一著在有人簡點得出許他參學眼正若簡點
不出朔風正寒不勞久立。

上堂山門頭事我先分付了也僧堂裏事汝已知有
了也十二時中事若何如商量不下待山僧為汝指
出橫拄杖以手度曰恰好七尺。

上堂舉曹山因僧問學人通身是病請師醫山曰不
醫僧曰為甚麼不醫山曰教汝求生不得求死不得
師曰曹山固有驚人之術且無絕病之丹若是山僧
待他問學人通身是病請師醫不妨道近前來與汝
診候看他動靜便好與本分湯頭敢保者僧出身白
汗輕快生平雖然山僧恁麼道也是對證施方應病
與藥要見極靈捷效者卓拄杖曰庶幾其人歟。

上堂錦繡纏於胸中絲綸舒於掌上奉重一人高低
應制權分多士上下和平寶鏡堂前調無絃之瑟福
城道上響白雪之歌到者裏見得世尊拈起底分明
無惑達摩直指底徹底不疑也只許汝一半若是那
一半明日看。

上堂三世諸佛順水行船歷代祖師隨風轉舵天下
老和尚沙裏尋油水中取火五山門下描不成畫不
就勿妄宣傳諸人必有摩天之氣動地之雄出來試
箇手段良久顧左右曰三千去後今誰是。

上堂舉廬山化城鑑禪師因僧問如何是和尚家風
鑑曰不欲說似人僧曰為甚卻如此鑑曰家醜不外
揚師曰有事不言貪榮惡辱蓋化城器量未廣大也
五山家風設遇其人好醜盡情播揚絲毫不敢隱覆
為甚卻如此總要一切人知有且道化城是五山是
出來說得有來由拄杖子自有賞罰。

上堂錦袍玉食時人所好垢面髼頭時人所惡是世
間人背寒向暖底意況致身鬧市不為喧縱步孤峰
不為靜乃林下人隨腔換調底情懷衲僧家都道我
行履處一切是了山僧卻言不是拈拄杖君不見鄰
炊暮煙歇霜月四檐清卓一下。

上堂棒頭上天迴地轉一喝下電卷星馳德山臨濟
慚皇殺人向棒喝未施已前開得隻眼不獨四方決
擇之志以酬亦見少室高風未至寂寥然則五山門
下放過則不可卓拄杖喝一喝下座。

上堂中人以上可以語上也英俊若聞便應洗耳中
人以下不可以語上也老婆舌頭好說上下孔夫子
且請過一邊五山者裏中人以上者也與三十棒中
人以下者也與三十棒何故欲寬待人之禮必無是
己之心。

上堂嚴師之教誨敕丁寧善友之仁愛助深厚無非
口傳秘訣耳度清風其或東舍拋梭西鄰織錦不露
絲頭全彰文彩尤是幻色虛聲濟得何事要生死根
前真實受用惟有一句子最親切且道是那一句以
拄杖打趁。

上堂耕織不失其時溫飽有望為學能決其志妙道
可臻據明眼衲僧看來正是迷悟分疆雨晴列界俱
墮功勳如欲大方獨步變化無窮須知更有尊貴一
路大眾要知尊貴一路麼良久豎拂子曰木童吹笛
慵開口石女臨風懶畫眉。

上堂從上家猷昭烈千古類之不齊混之不得誰肯
鉤章棘句獻巧爭奇刓方為圓將高就下喪自已心
瞎將來眼然而三七功成無可給賞我記黃面老人
做底古風詩中間一聯最好借來贈諸仁作犒勞人
事豎拂子願以此功德普及於一切遂擲拂子。

上堂有口談何事閒多瞌睡濃黃虀飯飽後茶喫兩
三鍾若是箇人在者裏具得隻眼良久曰笑殺當年
缺齒翁。

上堂是法甚深奧少有能信者老釋迦所談傲睨天
下輕視後人全不知日照中天孰能蔽之五山從來
不作幽隱不耀之事驀拈拄杖曰是法本現成那箇
不信者卓一下曰英謨尚在。

上堂以拂子打○相曰彷彿簸箕依俙木杓若謂菱
花都來是錯無底缽盂形不同穿心碗子名難著分
明與麼道會得會不得再聽下箇註腳人貪玉兔撈
滄海誰信銀蟾在碧天復打○相下座。




蔗庵範禪師語錄卷八

蔗庵範禪師語錄卷九
侍者智愃錄

* 住嘉興東塔廣福寺語錄

上堂舉雪峰在洞山作飯頭淘米次山問曰淘米去
沙淘沙去米峰曰沙米一齊去山曰大眾喫箇甚麼
峰覆卻盆子山曰據子因緣合在德山師曰雪峰覆
卻盆子洞山不肯其意激揚者辭無所異明斷者理
有不同山僧實情告報膽大者大如須彌心小者小
如芥子如信不及再為頌出賣藥脩琴歸去遲山風
吹盡桂花枝世間甲子須臾事逢著仙人莫看棋。

上堂向來指東說西秖益戲論今日與諸人說些佛
法大意宣公橋上水仙花極多盛開不曾見者可買
一兩盆來看看顧視大眾曰咦。

上堂此著子立地搆去似鶻捉鳩不資餘力已是驚
群動眾變態多端那堪立階級分貴賤半前半後不
進不退向人手裏討活路卓拄杖曰而今闢開一條
活路了也作麼生造詣迢遙皆客夢只尺是仙家。

上堂一向緘脣結吻卻蹈淨名覆轍若還隨波逐浪
已仍釋迦陋規有者任緣無作動寂常真正是循墻
模壁底瞎漢且道如何是本分衲僧出身要徑良久
曰月滿御街騎玉馬霜清綸閣聽金雞。

上堂十五日以前已為人所棄何用高談十五日以
後未為眾所知不必發議正當十五日我觀一切普
皆平等以一妙音而可暢演者也投子賣油雪峰輥
毬老不識羞話杷傳來知幾秋賺後人天外尋天著
甚由看山僧掉轉船頭將返黃河天上流高聲喚曰
大眾風飂飂冷湫湫歸堂去了罷休。

上堂就下平高身泛泛麤言細語口喃喃大似扶猢
猻上樹祝癩狗生天不但人憎自亦可怨山僧已納
敗闕了也若是真箇衲僧直是好笑且道笑箇甚麼
應識故人已凋謝鴈傳書札與誰看。

彌陀誕日上堂卓拄杖曰者箇住處樓臺玉砌階道
金鋪行樹有濃陰遮蔽幽禽唱和雅梵音池泓八德
之水蓮開不謝之花乃一切人共有田園卻被彌陀
老子僭住其中受用於此多劫以來不肯轉動今朝
是伊降生之日與他說三句為諸人拔本拈起拄杖
曰家業現在勸君莫疑猜歸去來復卓拄杖下座。

上堂客從遠方來遺我一書札書中無一言事事說
得著既無言說著箇甚麼良久曰近火徹骨寒履冰
要熱殺。

上堂古人舉不起底豎拂子曰山僧舉了古人說不
來底喝一喝曰山僧說了少室峰前句石頭路上歌
風外鐘聲煙中樹影盡入畫圖皆堪提唱山僧語鈍
不敢浪傳十字街頭等箇人說去擊拂子一下。

上堂省緣務道作規繩芙蓉之家法小參普說為供
養高菴之門風東塔道場曠謐路徑閒清茶飯麤疏
食飲便利如欲標榜宗猷可援舊例伸手曰因甚喚
作手握拳曰何故卻成拳拍案一下曰人心若好喫
水也甜。

上堂不會巧言令色有事直頭說出是處非處諸人
自知祖意教意山僧不識而今抑逼將來秖得拆籬
補壁遂欬嗽一聲曰還當得麼便下座。

上堂長連床上悟得底終是狐疑草鞋頭邊踏著底
未為潔淨張飛喝斷霸陵橋人人道我曉得觀音菩
薩將錢買胡餅放下手時卻是饅頭因甚箇箇商量
不來高桐爨下有鍾子世間無。

上堂山僧在五山巳多時非因常住緩急躊躇便與
客人會晤清談然達磨到我東土心上一段景況無
人描畫得來而今空閒不妨一筆寫成遂以拂子畫
􃌛曰世間無拌命人焉得有此奇觀。

上堂舉同安志和尚因僧問凡有言句盡落今時學
人上來請師直指志曰目前不現句後不迷僧曰向
上事如何志曰迥然不換標的即乖師曰向空劫以
前奮藻舒懷這僧雖為吟想之至若不是同安老人
運自然之妙有以愛才成務爭見悟本家風大體高
貴是則固是要見向上事不異隔羅望月山僧豈可
再得顢頇良久云天曉石人閒說夢夜深生得白頭
兒。

上堂眾集師連扣齒曰正要說佛法牙齒痛起來了
總被你者些溫六公帶累叱之令去眾退師喚曰且
來且來眾回首師曰為聽一言誤重添萬斛愁。

上堂子湖嵒前樹看狗牌到者心膽鸇驚東塔門前
無物留礙來者襟懷開爽雖然要見子湖則易要見
東塔則難汝等若不信試問福城東際人。

上堂拈拄杖曰釋迦老子來也欲令汝等智慧明了
所聞諸法悉自開解不由他悟卓拄杖此雖好言秖
信一半何謂論交世上重黃金那得英雄甘頫首。

上堂拈拄杖曰烏藤子有大誓願能斷一切人疑惑
有疑者出來驀喚一僧出曰說你有疑僧曰水急游
魚不敢棲師曰你賒常住漿粉為甚不還錢僧罔措
師連棒打趁。

至日上堂人人道盡大地是自已光光未發時離聖
凡名絕彼此相非屬死生變異豈隨時令推移但我
眼正作得主把得定便休何異睦州道底設使劫前
轉步格外翻身本懷蚤暢吾道潛亨小往大來神機
莫測岸頭枯柳青眼將舒墻角寒梅紅腮欲放過客
盛談繁祉逢人加額休祺如斯展演在建化門中固
可稱尊要明向上一竅有箇關捩子須撥轉始得遂
豎拂子大眾看山僧拂子頭上放百寶無畏光明了
也乃擊一下律灰葭管動何處不春臺。

晚參舉楊岐會禪師上堂云薄福住楊岐年來氣力
衰寒風凋敗葉猶喜故人歸囉囉哩拈卻死柴頭且
向無煙火師曰老楊岐欲高大聲價務自標譽固然
賣弄不少終有些寒酸氣味山僧竊響猜音亦效謳
吟一頌夢手攜笻住五山肅疏風味異人間簷前炙
背身嘗暖舊日知交絕往還然則大行祖令畢竟如
何綸鉤不向煙波下傲殺朱涇一艇閒。

上堂有時放開白屋多新貴有時把斷青山少故人
策其進也眾人皆疲倦保其退也此輩甚可憫不進
不退正是困風霜於多劫徒勤苦於窮年試問諸人
如何得高枕無憂去沙汀寒雨歇不用製漁蓑。

上堂擲拂子者箇要他何用翰飛戾天發言可詠尚
無一箇半箇放在眼上祖令不以行宗猷如何闡莫
若棄置為佳有謂恁麼實是簡徑或中下根來將何
引誘喝一喝不可謂無慈心三昧。

上堂山僧昨夜夢升普光明殿開示如來秘要之藏
欲令一切人獲難思智入無疑地文殊普賢背地冷
笑曰莫莫善財童子面前大叫道好好觸著拄杖子
各與三十棒文殊普賢自知過犯善財童子心不悅
服突出眾前高聲曰我向南方參五十餘員善知識
靡不讚我善男子善哉善哉我因此契悟特呈所解
不望和尚印證反將痛棒亂打當今為長老者若不
斟酌時宜做好好先生鬼也沒得來飯也無處討山
僧被者小孩子唐突一上驚醒轉來心憤憤悶悠悠
盡思度量解釋不來有勞大眾轉一語良久呵呵大
笑到底難謾明眼人。

湛祖忌日上堂先師翁萬曆丙辰曾在此山佩大鑑
靈符行悟本戰陣阬陷無數英雄豪傑屈指春秋忽
有五十四載冤聲未歇怨氣猶存山僧忝為後裔承
乏此山本要理白分清媲隆專美言澈肺腸之言事
舒眉目之事有者道既是腳下兒孫種草如是家風
如是氣質如是作略如是仍復攪亂世界誑惑愚夫
焉得柄綰激揚慈哀曠濟雖然不可恁麼便休驀豎
拂子散木老人面目現前燒一爐香薦一杯茗讎恨
未消正宜報雪乃擊拂子。

上堂用本現成體無邊表聖不可傳賢不能曉擬商
量遠千里將開口隔萬山有人道得恪好句大功不
宰其或不然還憑吹笛聽梅花。

谷鳴雪峨送法衣請上堂從上家猷不在強分條目
廣設筌蹄多籌深測斷斷乎循文禮始可祖胤綿長
也即一絲一縷稟受剛大經緯精詳絲頭不露今時
文彩全彰劫外提其綱千機並赴挈其領眾目齊張
弘振古之心大匡今之志出以平懷用之不苟其不
聞天下而傳後世者人孰信哉故夫西天四七東土
二三乃至石頭路上一隊寐語漢枝枝葉葉披披搭
搭綺互交錯相續不斷吾不敢欺特申告誡舉衣示
之曰識尊卑明貴賤觀其所由。

上堂良久曰用志不分乃凝於神喝一喝曰厥明伊
向靡妙不研拈拄杖曰物不震不發人不激不勇卓
一下曰柔還能邇孔淑不逆召大眾曰夜裏捉得烏
龜天明看是白炭。

上堂恁麼上來近事多憂患恁麼下去羈心轉更愁
總不恁麼狹路相逢殺人不償命底漢如何迴避顧
左右曰夜深明月到丹墀。

上堂老聃讀丹經孔子點周易釋迦但無為所以乖
名實輸我衲僧家渴則飲饑則食晝而作夜而息一
覺睡到天明問道更雞啼未啼日頭出未出是故於
世能為益大眾莫秖者便是麼良久曰錯。

佛成道日上堂雪嶺六年思而可知慮而可解明星
一現眼不能見口不能言從此四十九年三百餘會
彷彷彿彿淈淈𣸩𣸩未曾說箇清楚致使鬼怪成群
充塞世界妖精作隊遍滿剎塵五山勢孤力弱難以
抵敵不敢褒其可褒貶其可貶祇循家禮而盡其心
其餘不足謂也何以故春來紫陌上鶯出畫橋啼。

上堂山僧適到園裏問園頭曰地上栽得些甚麼菜
蔬頭曰那邊是白菜者邊是芥菜山僧道無陰陽地
上栽些甚麼頭曰且到臨時看山僧道即今事作麼
生頭罔測請各為園頭下一轉語眾下語皆不契師
代曰不因和尚問幾乎忘卻。

上堂舉迦葉尊者踏泥次有沙彌乃問尊者何得自
為者曰我若不為誰為我為師曰君嫌我不得閒我
謂君悵忘歸迦葉與沙彌雖為實語無欺不顧隔墻
有耳山僧恁麼道有箇淆訛處不妨為諸人說破乃
噓一聲下座。

師誕日眾護法請上堂教中道所有三世諸佛法如
來一句能演說若論者一句日月並其照臨海山同
其堅固草木以之春生夏長禽魚以之游泳飛騰淨
名老得而能談不二妙旨龐道玄得而一口吸盡西
江即我福城東際仁厚興歌角里街頭斯文愜望高
低不辨風月平分彼此無拘主賓和唱亦由者一句
子拈拄杖曰拄杖子在傍見如是型模忍俊不禁極
口讚嘆道諸佛降生拔濟有情歷祖出世行希有事
所說千句萬句不如者一句好大眾且道是甚麼句
卓拄杖曰能知世外風猷遠不覺人間日月忙。

天寧道舊輿庵及恭爾慧犀二侍者祝師壽同請上
堂髻綰雙鬟歡踰格外是稚小無知之態度年始半
百髮白齒疏乃老大無成之過咎遇物情之得失當
行事之是非明以責人昧以恕己在友能知非賢莫
辨是故天下人皆唾罵者謂出群傲種壞法班頭今
朝狹路相逢要問我父母未生前是甚形貌作何事
業無言可對無理可伸秖可道箇玉蟾跳入廣寒宮
好笑烏龜鑽破壁。

立首座監收知客侍者上堂栽培大樹蓋覆人天全
在金鋤得力客來須看賊來須打總之仍舊家謨吹
一微塵遍十方界不是目前法攝大海水入涓滴中
亦非向上事扇子雖破犀牛兒在可笑鹽官外揚家
醜上下和融稱美不難其人風雷欬唾皆宜始為多
士尋常道佛法在迎賓待客處在日用施為處且道
即今佛法在甚麼處同心努力無餘事揚起真燈照
寂寥。

上堂舉雲門良久曰秖者箇帶累殺人師曰雲門尋
常氣概如大將統百萬師虛實縱橫皆有家法智不
可測勢莫能犯說此語話著甚死急五山則不然秖
者箇快活殺人且道雲門是五山是良久弭亂可宜
千日酒消貧不用五車書。

上堂舉唐肅宗皇帝問南陽忠國師曰師在曹溪得
何法忠曰陛下還見空中一片雲麼帝曰見忠曰釘
釘著懸挂著師曰國師酬對輕重有衡語絕滲漏今
古自無等匹堪為帝者師也或肅宗皇帝能施返躑
之機敢保國師隱身無地然則者一片雲畢竟是曹
溪得不是曹溪得良久曰石女簪花火裏眠。

除夜小參此歡謂可終外物始難畢搖蕩箕濮情窮
年迫憂慄此是世諦中人為旅情宦況世務塵緣所
累不能如箕山濮水高遯幽棲適時歡樂終老餘年
未遂所志故有如斯感詠然我參玄上士遠棄父母
瓢笠天涯風霜切體險阻驚心將生死大事視作等
閒妄想紛馳我人鼓譟聚而謔笑遊說無根論年不
省終歲無慚把好日子悠悠送過去了到臘月三十
日不審何以興歌也有般強項禪流卻道我自別有
風流體段不隨世節改移殊不知正是深村古廟裏
泥塑木雕無轉智大王有甚用處若是卷舒自在逸
格變通底漢便從臘盡開心眼自見梅花一段情喝
一喝。

復舉三平問大顛不用指東話西請師直指顛曰幽
州江口石人蹲平日猶是指東話西顛曰若是鳳皇
兒不向那邊討平禮拜顛曰若不是前語後話也難
圓師曰大顛被三平一逼幾乎塞斷咽喉不得轉氣
及至思算將來大似人家欠債多了到臘月三十日
東邊也來討西邊也來討無計遣發只管撩天傍觀
聽了直是好笑今夜設有問五山不用指東話西請
師直指但道秖憑寒漏催殘臘試聽春風引話長。

元日上堂豎拂子曰此謂普詣一切如來所修具足
功德莊嚴境界有生愛樂能證入者妙展不從時節
施為豈藉因緣敬其所尊酬其所本九重殿上視
世主無疆之壽微塵剎內稱僧園震肅之歌抑見山
僧同諸人登普光明殿無量法門一音為說令彼見
聞咸生歡喜更有一事雖極現成體絕偏圓用無向
背對知有人不妨重舉庚戌年正月朔旦恭惟兩班
頭首合山道侶眉毛常橫眼上鼻孔不離口邊擊拂
子。

解制上堂九十日用心狂猿羈露柱二六時努力烈
馬繫枯樁那裏曉得村語吳涇月下漁歌鴛水波中
句句全超劫外聲聲不落今時若是箇善達機宜便
合乘時奮迅如大鵬展翅搏扶搖而上者九萬里豈
肯拘出入較陰晴攢眉合眼作膿包樣子喝一喝曰
今日風流是不傳。

立春上堂條風始布泰運方躋芒神不辭辛苦土牛
正好拖犁惟我雲水高流來者如是來去者如是去
遊行自在坦蕩無拘可稱無事道人五山寂寥無物
可以慶賞做得些無米湯團莫論大小偏圓如咬嚼
得破百味自然具足以拂子劃⊙曰歲時荒歉莫怪
空疏。

元宵上堂畫閣理絲桐高堂設廣讌火樹開銀花男
女競頭看真大丈夫卻道我處處洞明一一分曉已
到十成絕滲漏處究竟向上事猶為未了致累燃燈
佛分身千百億在長街短巷鬧市叢中高聲唱曰萬
法是心光諸緣惟性曉本無迷悟人秖要今日了良
久顧左右曰了箇甚麼佳節元宵正月半為看人物
愛看燈。

鼎悟禪聞智因同請上堂身在纏中志惟向上無甚
難事秖將無始時識路衝開情封裂破大千剎境原
在毫端一切聖賢咸歸掌握驀地相逢者邊那畔遐
齡永享弘願克成設使或東或西不疑不信依舊於
情封識路累劫遷延未有出離喚甚麼作情封識路
執男女相是分緇素名是欲參禪是求悟道是從上
佛祖天下知識立正偏說人境總是向下五山者裏
搪風抵露任暑經寒向上向下何暇分疏為受弟子
鼎悟禪聞智因殷勤三請塵劫來事要決擇正在今
時卓拄杖曰梅花夾竹開多樹香雪飄來風滿庭。

資福伴我和尚訃至上堂自達磨來震旦踏出一條
石頭大路晝而月朗夜而日明所貴有人葺理整治
一切人到者裏放手踏歌咸知玉笥深蒼會見華林
掩映是故資福伴兄和尚棄儒冠佩祖印道行天下
胤布寰中為法門增氣而有光赫耀今已往矣情量
未泯者懷憂戀慕合有悲號正眼看來善知識現身
說法處也剎塵普遍隱顯全該來實不生去時無滅
大眾若信得及可謂知恩有地如或不然嗚呼哀哉
梅花開雨後香帶淚痕流。

文法師小祥一爾請上堂若論教外別傳之道真如
青天白日之下開發陳年秘藏一一明了無得而疑
有等參隨禪子以神機巧思計較商量強分有漏無
漏木杓笊篱大乘小乘錢貫井索無同異中熾然成
異固時俗之從流亦當人少變化惟文老人為說法
主肘後懸雲門古佛之印舌上有慈恩殺活之鋒有
時垂手接人赤腳波斯入鬧市有時轉功就位夜深
白鳥入蘆花上不負先哲下不昧已靈五山口最大
讚之莫能眼極寬睹之不及汝等諸人作麼生鑽仰
風靜磯頭閒釣艇一天明月萬家輝。

赴天華辭眾上堂欲明今日事須識古人心既得古
人心何愁今日事要識古人心麼東邊擊拂子曰者
裏是要明今日事麼西邊擊拂子曰者裏是果能於
此克紹得來居上勤夙夜之心群下凜奉重之志恁
麼則一動一靜事事合轍一語一默句句超宗貴賤
尊卑呼來喝去天人群生提上挈下不用多少氣力
若饑便喫飯渴即飲茶汝則爽快我則懷憂說箇住
無住相行無行名我誠實語汝不肯信更有一句子
日往月來心不異緣此之彼之理無向背復擊拂子
曰他日歸來向汝道。

顯聖自和尚訃至上堂夜來狂風忽起萬竹林中散
木上吹折一枝主林神驚惶震恐而告于四天下曰
我嘗守護不妄開示今正是時為汝等說見諸如來
出世降生成最正覺如法化世入般涅槃皆如夢中
非凡庸所能測也恁麼則我顯聖法兄自和尚出生
成道坐剎樹幢六十餘年利生事畢翛然脫化如返
故廬亦如夢幻豈常流可以識哉其尋常行底在諸
人眼裏說底在諸人耳裏不復再言但末後箇消息
來東塔不妨舉似諸人豎拂子曰會麼識得春光真
面目落紅遍野任紛紛。

至自天華上堂昔去腰裝誠未暇今歸頂笠可隨緣
本懷實意無藏覆踏雪飛鴻是偶然雖謂風回千里
事共一家未免所到勞勞隨處碌碌但有一事不可
不知且道是甚麼事良久顧左右曰堆堆十笏軒中
坐舊友相看語笑多。

晚參夾竹梅開寒香遠播隔林鶯囀春信密傳靈利
漢已知有了秖是衲僧本分一著不可認鋀作金拈
起拂子曰者箇可是麼擊一下曰錯。

結春上堂春來古殿苔自開花樹老閒庭鳥無過跡
乃一般尊貴家風偏生受人怨悵諸方此時放行驢
腳五山今日緊捏蛇頭雖是宛轉隨機未免謂我扯
淡然則道不可以一時展演法不可以一義宣傳怨
悵任人怨悵扯淡憑我扯淡既肯相伴寂寥自合同
鍋喫飯鋒芒未兆之事與諸仁傳箇消息卓拄杖曰
草鞋不踏紅塵路省得馳求多苦辛。

上堂風暖歌謠月明嘯傲醉喫官酒憨臥官街乃是
天下太平底景象通人達士不言可知秖如無腳鐵
牛半夜裏遊行撞倒前村土地何故問著十箇有五
雙不知良久曰野老不知黃屋貴愛閒豈為古今愁。

上堂舉教中道佛身充滿於法界諸人行住坐臥還
出得釋迦老子鼻孔麼眾無語師代曰朝朝夜夜上
上下下。

上堂若有擔負向上宗乘底出來我當兩手分付良
久曰雖無堪任者亦不可孤負遂以拄杖打趁歸方
丈。

上堂欲明本分一著須是本分衲僧有浩浩落落底
心量自知饑餐渴飲晝長夜短愚智如是古今如是
無疑惑也於一切處無繫縛無住著無所求於一切
時中無一法可得始與本分相應雖然恁麼道又落
邊際畢竟如何良久喝一喝。

上堂靈雲睹桃認賊為子香嚴擊竹喚奴作郎青原
垂足渾忘大禮尊俱胝豎指不道擁書樂不是心不
是佛不是物英雄鼎沸長於世輸卻漁翁一釣竿擊
拂子曰若是大丈夫漢休休佛法不在者裏。

佛涅槃日上堂二月十五日暖風和梅散千林之玉
柳垂兩岸之絲離家遊子向巷陌村田裏肆意狂歌
黃面老人於娑羅雙樹間摩胸告眾衲僧在長連床
上窮研極究千思萬慮未得出身之路大眾要見世
尊紫磨金色之身麼山僧有箇方便可與諸人揭示
浩蕩春光無覓處花枝濃澹自年年。

上堂向之則觸背之則離決無相應之日若謂一切
處不分別有茶喫茶有飯喫飯猶是儱侗顢頇畢竟
如何是本分一著良久喝曰若逢百丈海禪定是耳
聾眼黑。

上堂所益唯人能約唯已一事有違萬言無當黃面
老子以有說攝歸無說無味捏出有味四十九年德
惠如飴究竟昨日定今日不定誤人不少山僧隨處
隨時隨人隨意說箇一定之法眉橫眼上鼻在口邊
知有底人曉窗紅日伸腳打眠若不信大家再摸摸
看。

上堂喫粥了也洗缽盂去趙州愛客自多忙活貓兒
斬為兩段南泉論時援故典東塔者裏忘形者不嫌
枯淡相愛者如親手足三餐薄粥一枕高眠你道是
為人不為人拈拄杖曰山僧有三十棒自領了與諸
人無分各請歸堂。

請上堂有大法莊嚴無為福德之門全無壁落不屬
淺深向此中跨腳得入舉步便能動眾開口自然驚
群真俗無處分別聖凡安可親疏譬如日到中天高
山平地咸受照臨大器小根同承光霽然此事惟佛
與佛乃能究盡尋常人實難湊泊今日眾居士陳列
如幻之香饈供養影響之大眾山僧於無說處有一
句說向諸人卓拄杖曰如是之事難中更難。

上堂峻極之山無所不上莫測之淵無所不入視不
見色聽不聞聲逆順是非輥作一塊雖有其事如同
夢中之事忽然夢醒了不可錯認定盤星卓拄杖曰
庭花穠豔年年發堪笑南泉對大夫。

清明上堂日暖風和寒食天人家祭埽各紛然村壚
野店多沽酒爛醉歸來月滿船惟有衲僧無所事清
茶淡飯倒臥橫眠拈拂子曰上根一見自不在疑中
下之機尚有方便擲拂子曰人無害虎心虎無傷人
意。

晚參舉同安丕和尚看經次見僧來參安以衣袖遮
卻頭僧近前作弔慰勢安放下衣袖提起經曰會麼
僧以衣袖遮卻頭安曰蒼天蒼天師曰此則因緣商
量者皆言剛腸相若鐵膽攸同蓋不知一個偷營一
個劫寨設心處地都是不良盡向毬場誇好手面皮
尺厚不知羞。

上堂好景頻移晷良晨已暮春野外情無極此中意
轉新祇者裏見得徹不用一些子本分草料自然解
黏去縛若道大盡三十小盡二十九擾擾紛紛啾啾
唧唧忽地撞見達磨時如何三更紅日上赤腳唱山
歌。

解制上堂有時把斷關津諸人性命在山僧手裏有
時大開門路山僧性命在諸人手裏而今把住也不
言放行也莫論但時光流電萬境紛紜薪無填灶米
不充鍋安危顧慮緩急持籌總是門庭邊活計向上
事未曾舉著大眾要知向上事麼心殷去路春難挽
綠暗深叢鳥喚人。



蔗菴範禪師語錄卷九

蔗菴範禪師語錄卷十
侍者智炅錄

* 住東塔廣福寺語錄

上堂維那白椎竟師曰先哲得以表章後賢賴以模
範只恐當世衲子視之惑於流俗再勞維那註破結
椎曰諦觀法王法法王法如是便下座。

上堂昨日定今日不定黃面老子已曾道過了而今
更為釘椿搖櫓豈有是哉喝一喝。

晚參一向不為事繁便是出路如來禪祖師意皆棄
置而不提無益而深思枉勞而日悵豈不慚惶煞人
秖如碧蘆灣裏白鷺齊飛黃葉樹頭流鶯其語作境
會者領過一邊有不將境會底作箇甚麼眼目良久
顧左右設有也是官驛裏撮馬糞漢。

萬佛懺會程美如檀越請上堂薰風乍動夏日初長
綠遍荒郊紅飛原野竹引新兒盡展擎霄之手梅多
青子各懷調鼎之心明明是大解脫門妙莊嚴路幾
多人把手拽伊不肯入若是知有底於無量千萬佛
所種諸善根者發一言千門交應施一機萬法咸歸
或瞻或禮無非劫外遠猷一讚一揚盡是目前要務
無所不投無所不契就中秖有一端釋迦曾拈拈不
出達磨直指指不清從上大老窮玄極妙未稱全提
今日美如檀越特請山僧舉揚說箇甚麼即得卓拄
杖曰福城有路原非遠信入何曾隔一塵。

弁山且拙和尚訃至上堂為達磨兒孫者適太平時
受清閒福坐安樂窩說自在話靡不爽心快意及乎
迷惑海中翻卻濟度蘭舟無明路上失卻光明寶炬
有幾人擔憂顧慮惟我弁山且和尚百丈克家子也
雲門超逸孫也義山闢草隱顯全該蒼弁揚旗正偏
兼到頑鐵成金大煩陶鑄三草二木總屬化機原從
上正大之宗風馳雷震辨此中欺罔之謬日麗星明
垂一令必存同體之念行一事深抱法門之憂山僧
以平日所見所聞或談或論莫不以法道為身心以
祖宗為性命所作巳辦更為諸人末後全提了也可
謂吳江楚水釣盡金鱗收拾綸竿應去而去尚肯循
情留念然則東塔今日長歎興哀又為箇甚麼良久
顧眾曰時當祖道臨秋晚相對無人話寂寥。

俞伯英追遠請上堂楓垂丹葉菊綻黃花煙浮隔樹
鷺起鄰汀此一段事靈山密付底少林直指底事同
一家理無二致人人有分法法無遺所以三世諸佛
以之成道利生歷代祖師以之全機大用一切眾生
以之受生變滅一切異類以之托化超淪以至昆蟲
草木品類有情靡不承此尊貴之力無處不樂太平
之音然則在諸佛為正遍知在眾生號性顛倒其故
何也只緣妄情忽起迷失本源生不知來死不知去
枉受輪轉無休息時豎拂子向者裏搆去人人腳跟
下有一條通霄大路從此踏開天上天下自西自東
不怖不疑無拘無束伶俜莫作天涯客大夢醒來心
自安。

上堂諸佛大猷隨機應現黃葉止啼一時方便老胡
心性欠融通九載少林向壁看喝一喝饒君做造千
般到底無過是麵。

隱道晴雲和尚訃至上堂妙覺兩三載滴水成冰鳳
山二十年坐聽啼鳥溪深杓柄長不行今時路鋤頭
三斤鐵自得古人心月排夜景賓主歷然煙鎖層巒
正偏不立秋林有語讀者攢眉出岫無心孰不仰羡
忽傳箇消息來謂巳唱還鄉曲子雖是公案巳完能
事畢矣然未免鴈行落落清淚潸潸也大眾到者裏
說箇全放全收不異啞人猜謎若言幻生幻滅還同
客夢頻遷且鳳山和尚端的在甚麼處良久曰羚羊
蹤跡難尋覓枉使波旬笑一場。

上堂豎拂子恁麼來者清響協滄浪之調不恁麼者
高明朗太虛之輝恁麼不恁麼兩頭截斷正是朝而
不莫寐者未覺如何道得恰好句擊拂子也勝普化
搖鈴鐸。

上堂人人為生死大事不了冰懷雪意越國揚州千
山啼鳥不敢聽著一路明霞無暇看著向無門戶處
拌命挨入若不從者裏討箇明白終為世笑是以氣
憤憤東塔雖則開門七事一無所有勉設筵席盪青
原酒點趙州茶大家飲一杯喫兩醆聽石女高歌看
木人起舞忽地摸著眉毛不可大驚小怪何故原是
自家本有底。

上堂舉九峰因僧問如何是學人自巳峰曰更問阿
誰僧曰便恁麼承當時如何峰曰須彌頭更戴須彌
師頌曰天涯作客未常閒白首寧親此日還攢蔟家
筵銷旅夢相看盡是舊容顏。

上堂客身盡向愁中老人事都從夢裏看在世諦固
有此事我衲僧家青菜白飯喫飽了長連床上伸腳
打眠極是快活有甚麼愁佛殿前踞坐僧堂裏閒話
逢熟識底殷勤意況見面生者平淡情懷天翻地覆
一總不管千真萬真何嘗是夢但悠悠之徒未可與
言拈拄杖是此等人則能信解。

上堂父母未生前月中兔子拜南辰父母巳生後水
底獺兒祭北斗大眾要識本來面目麼波斯騎馬夜
吹簫。

上堂無始時來一貧如洗六為賊媒劫其家寶撞著
石敢當連贓拏獲前村土地聞得不勝歡喜急忙到
東塔堂中高聲叫曰你者一隊禪和子不用愁何必
惱賊巳拏了贓巳獲了知得便了拄杖子聽見劈頭
打曰知箇甚麼他無語懡㦬而退大眾畢竟知箇甚
麼賊是親家。

上堂盡大地是衲僧行徑因甚出身無路曠劫來事
不隔纖塵何故摸不著達磨西來別無意思唯要人
了卻自巳且道自巳作麼生了此三句有人透得者
鐵壁銀山七穿八穴寤寐風雲唯資英傑。

上堂劍刃上行八面玲瓏針眼裏坐十分俊俏看來
也是平常伎倆衲僧親切處道將來良久顧左右有
眼如盲有耳如聾。

上堂舉九峰因僧問十二時中如何合道峰曰無心
合道僧曰畢竟如何峰曰土上覓泥猶自可波中求
水實堪憐師頌曰輕言合道貴無心餉午茶煙透竹
林切訝故人深在望野雲風雨到如今。

上堂見鞭影而行未為良馬一撥便轉豈是伶俐人
黃梅盧行者勤勞踏碓到底不會諸人點胸點肋自
謂是了恐是玄沙道底山僧為他閒事動起無明不
是不揣身退堪憐老未能喝。

上堂讀古人未見之書聞古人希有之事不自知手
舞足蹈技癢難忍山僧敢為諸人通之不是心不是
佛不是物是箇甚麼卓拄杖夜來吹玉笛曉徑落梅
花。

上堂有時垂一言是非競起有時施一默好惡不分
總在葛藤窩裏弄伎倆坑陷人山僧有箇出格句子
與諸人道了乃擲拄杖下座。

上堂識得一萬事齊休達其源本懷大暢拈拄杖曰
芻狗一吠野店先開金雞三號夜船到岸卓拄杖故
家風景原無變。

上堂不會禪道罔知祖意聽板喫飯閉門憨睡若要
此事相應須到者般田地喝真誠不是小兒戲。

上堂仙人洞口喚好隨巖上行隔花聞鳳吹此意幾
人明到者裏忘物我無得喪分不得類不齊始可言
得閒便是樂何必問長生。

上堂多方馳求絕無形跡忽然放下觸處相逢破草
鞋不著最快活十文錢買一升白米煮飯吃飽了高
枕無憂山僧要問你臥單子下失卻針筒帽樣尋見
也未拍案一下。

上堂從上佛祖臂酸手軟天下大老膽小心寒未曾
動著此事今日山僧全身拌捨要與諸人說箇清楚
驀伸手曰還我二七日飯錢來良久以竹篦打趁。

上堂好事未必多成好話不在多說山僧有一句子
最為緊要大家聽了喝一喝大事替你不得小事各
自料理。

上堂本分一著極是省要豈可卜度猜疑零碎攢湊
以為正經如十月時大雨連綿簷聲不斷村莊人不
得稻子登場切實愁悶富貴人不得租米到家為之
興歎臥不安枕食不下咽或一日清晨起來開門舉
頭看見紅日懷抱疑情豁然脫落遂躍然喜曰是了
是了雖則恁麼與本分事尚隔遠未有喫拄杖子分
在何故仙子相攜一路行大還丹在三山外。

上堂尊不在聖卑不在凡遠不在曠劫近不在今時
喝一喝且道是尊是卑是劫外是今時若不會故人
相見少應簡舊來書復喝一喝。

上堂魯祖面壁拙裏衒奇俱胝豎指險中弄巧胡達
磨望我震旦有大乘人跋涉遠來本欲攛行奪市豈
知此土牙家不容插入打落當門齒東塔從來不理
舊事現前事畢竟如何顧左右曰你們都是在行人
不必說了歸堂喫茶。

上堂東塔一味平常過日無有佛法與人說得眾中
大有不甘者秪如春雨連宵簷聲不斷還有趣向也
無若有雨點子與你道箇甚麼若無古人猶道一切
聲是佛聲有人道得諦當喫粥喫飯易地皆然良久
不然則山僧罪過。

上堂我若舉揚向上宗乘法堂前草深一丈古人與
麼說話秖管暢自本懷不顧傍人冷笑山僧不惜眉
毛別露箇消息卓拄杖谷底春雷輕吼動莫愁天下
不聞聲。

尼悟禪五十生日徒智覺請上堂尼問知有底穿衣
喫飯不知有也穿衣喫飯未審如何甄別師曰退後
緩緩斟酌進曰如此轉見淆訛師一喝尼擬議師曰
翻卻閒棋局笑倒爛柯人乃曰千聖頂𩕳上一著刀
劈不開風吹不壞直下便是擬議不堪東塔拄杖子
箝口多時智者相諳餘者罔測因太平覺上人為本
師初度開筵要發明諸佛秘藏不惜露箇消息卓拄
杖者裏搆得去父母未生前固知乾坤難老父母既
生後更看歲月長春施一機正偏無異路垂一句隱
顯非別時猶天鼓聲悉隨諸天所知之量一一遍應
秖如子湖要打劉鐵磨諸人知否閒將仙曲和雲奏
太古希音滿世間。

上堂釋迦未解髻珠咸知照明日月達磨未傳心印
朔望亦自有時日用頭邊有一句語不落功勳道得
著時如天馬橫行佛祖不讓非止踏殺天下英雄而
巳你道是甚麼句良久四月清和好生記取嫩綠成
陰繁紅如綺又是一番桃李參。

上堂夏日巳盡秋風徐來光陰荏苒大事未明得失
馳情是非留念默則沈埋劫外說則流浪今時衲僧
家如何稱得生平意拈拄杖曰總不如拄杖子靜不
沈埋那畔動不流浪今時橫遍一切處豎該一切時
要默即默要說即說譬如大海乃至蚊虻及阿修羅
飲其水者皆得充滿若英特之士沾著些子和心嘔
出以要言之橫拄杖曰如是恰好。

晚參舉黃龍贊禪師問僧甚處來曰香林龍曰在彼
住幾時曰六年龍曰世尊在雪山六年成無上道汝
在香林六年成箇甚麼僧無語龍曰移廚喫飯漢師
曰者僧一味本分故受黃龍籠罩黃龍百般妙用卻
被者僧勘破當時者僧若是箇漢待道在彼六年成
箇甚麼但曰芻狗吠時天未曉鐵牛奔吼意常閒不
然以坐具劈面便摵乃見衲僧家捋虎鬚也是本分
敢保黃龍拄杖子定有分付東塔如此批判還得麼
喝。

上堂擊動竹子香嚴合郢調以陽春開著桃花靈雲
快太平之風日東塔門前鴉鳴鵲噪從朝至暮無有
間歇可謂為人徹矣不見有箇塞斷耳根意在何也
不飲從他酒價高。

南山天愚和尚訃至上堂夫宗師家提唱宗乘激揚
大事彼乎此乎無異無同鑽之仰之有偏有正若參
學道流無參學眼逢甜脣美舌群然趨附見嚴聲厲
色恝然舍離要箇知好惡明去就全身荷負而不愧
者難得也須知南山和尚與山僧參同百城道同石
頭調同雲門住同西浙間有不同處者其恢張古剎
老而益堅為法求賢爐錘神妙道光德色馳耀域中
嗣胤化籌彌盈室內掀翻劫外條章屏疊今時齷齪
一副實心冷面正堪時流榜樣豈料先我著鞭調孤
韻寡後進初登何棲何泊所以幽衷耿耿淚下霏霏
哀哀蘆汀月皎舟橫渡再棹知來是幾時。

能休和尚同屠鼎臣包望蘭三牌樓眾檀越請上堂
豎拂子即此老釋迦橫說豎說不曾說得清楚胡達
磨直指曲指不曾指得著落天下宗匠全提半提不
曾提得妥當衲僧家東訪西訪不曾訪得端正惟許
當人夙有光明種子一旦煥然發現即同本得便向
紅塵堆裏顯妙神通鬧市頭邊作大佛事寶印不彰
文彩全露方圓任器宛轉隨機古來巳是稱尊今時
亦以為貴故如眾河水流入海中盡同一味頓亡異
相蓋我一指法姪能公不愛親情只愛大丈夫漢為
大丈夫事跨入門來要一彈指頃大事了畢致東塔
慶讚不及但做得箇無麵餅子略見主賓禮云穆穆
以拂子畫○曰佛之心儒之髓安於家出於世莫言
此箇非憑據。

先愚庵和尚十周忌日高閒大師恭爾知客請上堂
隨緣應用猶珠在掌順機出沒如月印川惟尊貴人
行奇特事若坐守寒嚴不動本位喫現成飯說自在
話何以仰模慈烈所謂欲激揚斯大事者須是超情
絕謂之人唱和同風尊卑一體針鋒頭上開無邊世
界藕絲孔裏立百億乾坤元氣賴於滋培正宗得以
丕顯法乳可酬知恩有在雖然此是東塔家常禮數
且拈過一邊何故或親見老人過底不待叮嚀自點
頭。

法華懺滿謝眾胡飛濤居士白蓮止飾師元在知藏
同請上堂種得善根深逢塵塵不侵非因塵不染自
是我無心古人恁麼道大是富厚有餘受用無匱適
當昇平之時故有純禧之象若祖師意未夢見在東
塔門下道流藉藉檀越彬彬到福城者盡是有心所
以得披君子之風兼被眾師之德念念無滯皆是法
華三昧步步超蹤莫非普賢行徑橫三豎四機機相
副撞頭𢾩額法法全該雖則隙駒電影卻也浪靜風
恬道本彌近彌親誼在無窮無盡要見始終貫徹敢
不輸情一縷遂豎拂子木童拍手唱高山石女含笙
和流水知音若問意如何鷺鷥飛入蘆花裏。

上堂人醉春風漁憨朗月養家一般生意各別黃梅
五百人盧行者不會佛法可得衣缽良久拈拄杖自
從相識以來未嘗敢忘疇昔。

上堂僧問諸方知識皆有妙用故能風動一時名喧
八表和尚冷湫湫地有甚長處師云久參宿衲果然
高鑑僧曰某甲今日不著便師曰鬧處正好插觜乃
良久召眾曰還識五山鈍叟麼庭前柏子青青在世
上何人共歲寒。

上堂拈拄杖曰者箇事大有人不識端倪在且識得
作麼道良久卓一下鬧市總無癡夢到閒情卻與暮
年投。

上堂舉趙州在東司上喚文遠遠應諾州曰東司上
不可與汝說佛法師云臭氣薰人猶不知頌曰內逼
連忙趨後架尚有工夫說閒話春深花事巳闌珊不
知多少在亭榭。

上堂我說三乘十二分教如將空拳誑小兒老釋迦
雖有父訓母憐之道未免出盡家醜好與三十棒今
日且放過何謂萍水天涯客冤讎不可深。

出隊歸上堂舊歲出門底不必再提今年歸來底巳
極分明知有者頓拔疑根通身慶快據明眼看來雖
則慶快巳涉程途有一句無出入無去來在衲僧分
上如何即是顧左右春光相共惜無恙故人顏。

上堂入夏來頃刻間一月過矣然黃瓜生苦菜秀老
樹多陰涼風在牖者裏好箇消息只是無人肯信所
以老趙州一生不雜用心雲巖在藥山二十年秪明
此事有謂水牯牛巳調馴了鼻孔不須穿切忌將錯
就錯你道東塔離離披披有甚利益良久北窗高臥
處卻有上皇風。

端陽上堂當午令節世俗風規讀騷興感采艾懷人
炊角黍處處煙清泛蒲尊家家沈醉我東塔門下桃
印靈符用他不著雄黃蒲酒亦非所宜無柴少米粽
子不曾裹得手頭扁短盛齋不曾整得若兩眼相看
一味省事門頭戶底巳見寥寥堂奧中間誰肯跨腳
再斯計較將無作有做得一箇鐵酸餡雖非佳品咬
嚼得破滋味實是不同以拂子畫○相托呈曰請。

懸宇禪人病中耑使請上堂西子湖頭脫白巳知松
柏耐寒南屏山下棲遲直以須彌靠穩惓惓於山僧
遠近無間切切於自巳饑渴是懷二十餘年平坦崎
嶇苦心勞力生死海遙尚未到岸今在沉痾自知風
前燭影川上月痕豈能長久循思水源木本亦謂恩
大難酬特耑使齎香致敬要於生死交結處討箇出
身活路古者有言大事替你不得小事你自抵當雖
是一片婆心未免舌頭拖地山僧口門窄隘煩大眾
為他轉一語良久卓拄杖但把萬緣俱放下何愁不
到太平時。

靈峰拙嵒和尚訃聞上堂太白峰前同時作息獨性
傲別互相不肯後來溪南山北相見甚難知在五磊
揚化聞得以臨濟七事加砒霜鴆毒和合為藥凡學
者入門不問為佛法來為遊山來俱與一服要他箇
箇廢寢忘餐放身捨命絕後再甦復與痛棒謂之活
命靈丹諸方沸喧山僧疑著每欲詣山頭細說今時
利害略傾契闊之悰隙駒閃電遂墮因循倏焉老大
彼此縈思適聞箇老漢以法社凋傷之狀耳不欲聞
眼不耐看西風一陣秋江起散手翛然還故鄉四眾
悽愴山僧驚愕蓋法門衰落祖道荒涼此誠為憂也
若是本色道流向者裏開正眼志復勇健好好看方
便珍重光陰莫輕玩。

上堂拈拄杖者箇不動著時放在青苔壁邊寒暑相
陵塳塵封裹未曾將眼看他忽提起來白蘋岸上紅
樹溪頭百丈偕之玩月趙州攜之探水驚蛇出草打
鳳沖霄隱顯全該神化莫測雖然若是箇中人決定
道箇不必卓一下。

結制上堂金雞唱午夜芻狗吠天明識路裏奔馳底
定言正偏兼到霜飛楓葉下風靜鷺鷥眠情塵裏交
輥底決謂人境俱奪恁麼領略正是心無一定事有
千差若有志者向父母未生前猛著精彩忽地打破
漆桶可曰是大丈夫為大丈夫事喝。

復舉雪峰示眾曰盡大地是解脫門把手拽伊不肯
入一僧曰怪某甲不得又僧曰用入作麼峰便打師
曰二僧標格實是可觀雪峰拄杖猶不放過有來由
沒來由一片剛腸何處求。

魯存知藏方德茂居士請上堂法昌在昔開爐日行
腳僧無一箇來東塔今朝援舊例禪人百數盡英才
既是英才必合知機識變語默不落始終出入自忘
表裏大藏小藏巳知來處或長或短一切隨緣處處
是出身活路頭頭是自巳神通斯則巳躬可辦信施
可消若更問如何豎拂子者裏恐難測此外欲何為
上堂千聖頂𩕳上一著子非世智辨聰所能求豈愚
癡暗鈍可以得還他英特之士旨得言前機轉量外
光陰固是難駐寒暑不必驚心趙州無雲門普打得
徹即是諸人眼睛頭一著子雖然不得喚晝作夜。

大慶院智侶智眉受戒請上堂一切法門千般萬種
拈拄杖秪要者裏信得極切悟得徹頭巳知有未知
有到我根前如菱花在照妍醜自分所以垂一句可
以權衡佛祖轉一機可以引跂後賢有時向背情忘
穆若清飆扇物有時君臣道合藹如溫旭被人境風
雖大不能動搖時節到來生平志辦喜大慶有是家
傳同末山騰其路沸庶不負釋迦老大德苦口叮嚀
卓拄杖此但躬行追閃電更無餘事論單傳。

印山大悲懺檀越張姜龔同請上堂翠擷爐峰瀾增
鑑水漁歌遠浦雞唱鄰家明明是大士慈化要津的
的是當人出身正路但未曾有箇入處驚疑者十有
八九信入者百無二三若是當人從無量劫中於大
光明藏裏與普門大士眉毛撕結過來到今世門頭
隨自巳之信樂任自巳之施為應機發用各得其宜
所謂佛法世法也在裏許祖意教意也在裏許慧命
壽命也在裏許確承先德風裁實展後人榜樣豎拂
子能行是者斯文有在可為釋迦後裔擊拂子。

除夜小參千方共治一病是甚麼病萬機同顯一心
是甚麼心如識得病根知得心源隨儉隨豐一任年
來年去立志立業可為有始有終便知洞山道體得
佛向上人方有語話分若是本色道流豈肯倚他門
戶傍他墻壁德山入門便棒精神未改於常臨濟入
門便喝力量不過如舊山僧從年頭至年尾橫瞠白
眼高視青霄疏慵閒放樂在其中忽有箇漢出來道
和尚恁麼過時正是蹉跎餐素潦倒無成許是大了
當人或徇情轉換隨境飄流到水窮山盡處能踏出
一條通天大路始稱駿步不羈喝一喝。

復舉玄沙因僧問如何是學人自巳沙曰用自巳作
麼師曰玄沙如此酬對可為風恬浪靜至治大觀爆
竹笙歌太平樂事雲門道沒量大人向語脈裏轉卻
醍醐毒藥不可不知東塔雖到年窮歲盡不可便與
麼休去罷業忘功無異路不知今夜幾人歸。

講法華經畢書記邃龍河薦祖澄泉行可中和老宿
孫瓚琳侍者請上堂豎拂子沒量人以此妙慧開悟
眾生直如麗日當天春風鼓物枯梅結子石筍抽條
一雲所雨隨類均滋大小根莖扶疏夢就晴翻麥浪
綠遍千畦風送落花紅鋪滿地一一明了箇箇無疑
可謂郢匠登筵巴人卷舌矣山僧到者裏不是重扣
瓦缶而亂宮商但有一著也要得知娑羅塔前箭鋒
不讓半葉舫內肋下還拳有時氣似冤家膠粘不上
有時情深父子刀劈不開軒騰無忌見一時龍象之
英逸韻流傳為五山耆舊之表此是澄泉尊宿親見
清涼老祖底杷柄中和行可繼踵接武家聲規步奕
葉源長入滅巳三十年今日邃公志切佩其提訓心
甚殷於追思恐年深日久山中若絕聞雲門古調則
人間焉得知尊貴宗猷故要山僧添箇註腳使後之
學者知得古人之心如見古人之面大眾秪如道是
生無滅真滅無生向甚麼處與諸尊宿相見良久古
路迎陽青靄合新篁拔地綠陰多。

當湖陸鶴田侍御迎大銅佛入天寧請就本處上堂
水曲村灣苔封古殿綠暗紅稀風光溢目人人道老
釋迦向者裏六門不掩四衢絕蹤月昇夜戶燕語空
梁雙足跏趺古今坐斷殊不知者老漢於諸國土平
等隨入剎剎塵塵無不是他安身立命處所以應機
出沒隨智卷舒二邊不涉中道不居千差萬別逸格
變通有時高低俯視多士從風有時賓主抑揚一言
定旨入天寧極稱尊貴在檀越大屬福基秪如道去
來不以相動靜不以言如何道得恰好句卓拄杖雖
云步轉威音外慧照仍分秀水邊。




蔗菴範禪師語錄卷十

蔗菴範禪師語錄卷十一
侍者智忍錄

* 住越州東關天華寺語錄

康熙庚戍四月十七日入院。

山門獨此一門廣狹無礙是甚麼人出入自在夜深
石馬過丹墀天曉玉人步天岸。

佛殿尊稱乾矢橛綽號麻三斤人皆巧言令色我則
讜言不諱以手加額曰賊。

伽藍門前綠水長流室內紅塵不到欲斬新而壯猷
賴仍舊為樞要。

祖師途修十萬來抗天威九年面壁決策收餘兒孫
作息無憑據南斗東移北斗西。

據室黑夜裏吹滅紙燭烈日下灌溉瓜田先哲固是
應物無方而直指之道廢矣山僧自有本分一著卓
拄杖曰神龍奮迅震以雷霆。

拈疏彩生夢筆之花語切靈峰之囑大闡從上宗猷
現前孰不欲聽。

指法座曰摩尼光幢師子座上三千年前釋迦文愛
月夜沽鄰舍酒三千年後範上座當風坐笑野人家
遂陞座拈。

王臣檀護香畢次拈曰此一瓣香文彩不露至體全
彰聲踰百卉價聳八紘雲門散木老祖見一切人玩
而索之總教放下愚菴先師盂和尚猶不許人諂諛
勢態妄竊苟求縱使諸佛列祖舌現廣長說雄無畏
無由窺見一斑山僧執事巾瓶二十餘載晝思夜繹
智竭情枯不能其少分因知他是為洞上真傳雲
門嫡子故第四回燒來供養以表法乳淵源所自乃
歛衣趺坐龍田柏和尚白椎竟師曰第一義適纔龍
田和尚巳為諸仁道了也若有承恩得旨者出來通
箇消息看(問答不錄)師乃云人煙堆裏鬧市頭邊有
妙寶剎號是天華微塵數善知識高踞其中跨象王
步吼師子音闡無量義化無量眾俾人人如桶底脫
到大休歇大安樂田地昔我雲門師翁抑以示現其
中重開甘露載肅條章將石頭一枝無孔笛縱橫吹
出近者諧諧而和遠者緝緝而來石女從茲懷孕木
人由是生兒故知天華門下濟濟多士如龍如象如
麟如鳳若夜叉心肝若菩薩頭面遍天下也山僧本
無一隙之明曷副群情之望既巳置身此箇門中錯
落金聲鏗鏘玉韻大抵不能好唱箇千秋樂萬年歡
可以塞責擊拂子玉燭萬方喧不夜東關市上月明
多結椎下座。

當晚小參秦山鏡水之東蒿壩曹江之西有一古剎
位在其中天下傳聞咸知是雲門湛和尚為重興之
元祖也然欲識得其中青山拱峙綠水匯流松舞虯
鱗竹拖鳳尾佛燈偕碧落爭輝法鼓與潮音交響必
須親到俯視仰瞻則自然一一明了不是道聽途言
以當生平果是親履實踐過來底則諸人巳躬大事
因緣圓證無疑山僧跋涉艱辛銷歸有地若是芳草
天涯伶俜海角悠悠泛泛志無決定者驀豎拂子曰
若人於現前能信如是法亦即成正覺為說無畏法
予福予緣俱所不逮仰護法檀越推獎以誠勤舊執
事翊贊以力四眾咸集法筵諸山適臨嘉會山僧敢
復蘊藉而不闡揚特為諸人宣洩去也乃擊拂子一
下復舉雲門示眾曰佛法大殺有只是舌頭短復自
曰長也師曰雲門徒誇口舌短長以為宏略非有確
然不易之理天童覺曰雲門大師自起自倒要且車
不橫推理無曲斷此亦循理以全其制厲俗以敦舊
風不必取焉山僧近離鴛渚以赴天華身雖勞倦舌
不短長佛法毫無半點但有一偈舉似大眾祖翁舊
業昭天下古佛鴻猷播域中欲唱陽春高曲調大家
手眼放玲瓏。

上堂遠山雨過青如滴石橋空外看何極一聲幽鳥
落亭花可惜遊人歸未得豎拂子遊人歸也我今為
汝傳消息擊拂子曰達磨大師缺當門齒。

上堂冰霜千里犯風雨四時經不向板橋顧望即從
茅店徘徊沒量大人到者裏未免抑志狐疑不得暢
懷慶快有奮迅自在底作麼生良久顧左右曰若無
射虎力徒說李將軍。

上堂藥不必以參苓為貴治病者佳言不必以嘉言
稱尊適時者善拈起拄杖曰窮東極西知深識淺立
起膏肓能超生死以此為天下式其痼疾未瘳者出
來我為汝分曉良久卓拄杖吾技窮矣聽汝所長。

白雲鄰木和尚至上堂拈拄杖曰此箇門中離言說
相離名字相無有變異不可破壞在知有者視之如
開藏取寶剖蚌得珠光彩陸離如意自在大暢尊貴
之猷永離貧窮之苦若不知此事之人無明熏染生
死飄沉隨緣流轉無斷絕時那知有大知識心量廣
博深妙難測施平等慈作不請友汝等諸人若心有
餘疑當乘時咨決卓拄杖曰莫言見了渾無事自古
懷思別後多。

上堂趙州有四門曾無障礙天下人深入者最少天
華惟一路本絕高低天下人親到者不多且道深入
趙州門親到天華路畢竟是甚麼人拍案一下曰至
言無滲漏高坐看浮沉。

上堂三飧粥飯公案現成二時普請文彩全彰到諸
人根前要你向父母未生前道來大似白鳥下灘平
沙有跡閉門接上上機其柰空懷千古意欲贈竟無
因卓拄杖一下曰拄杖子為通事了也知音底出來
露箇消息良久復卓拄杖曰上下攸同父子不借。

結制小參頭戴篛笠腳繫草鞋陰晴變異而非驚寒
暑推遷而不顧周遊吳地春色盈眸循歷越山秋光
溢目但隨好景淹留不覺霜花染鬢路逢達道者逼
拶將來諸子奇言百家異說一點也用不著大似販
私鹽漢撞見巡鹽官捕露出闡提形狀拈起異類淆
訛進前無能退後不得大家相聚到天華要尋箇和
事頭兒汝等果是奮志不同心相體信山僧自有箇
方便可以解交故沽些曹山酒煮些金牛飯做些雲
門餅烹些趙州茶發頭一發頭巳說明了顧左右曰
若是那個事過些日子與汝斟酌。

復舉黃龍機禪師偈蕭然獨處意沉吟誰信無絃發
妙音終日法堂唯靜坐更無人問本來心師曰黃龍
欲砥江流將洗時習冷面冰心知音者少雖因艱難
致感尚有富家驕態天華這裏八字無􂘒兩手撮空
權分諸道機應千差非是將死貓頭急以求售竊願
與諸仁共樂太平亦有偈曰聽厭寒蛩秋夜吟敢將
一曲唱威音放開捏聚渾無事秪要深知此日心。

結制上堂兼謝商淨珺尼智授法衣齋有一人在千
人萬人中不背一人不向一人你道此人具何面目
大眾洞山老祖將九重密旨特為宣傳了也喚醒諸
子沈酣大夢令入聖賢所由正門馳求頓歇皆使知
歸轉換由人獨尊在我這邊那畔施設隨緣商音羽
韻唱和克諧臺山婆展石火之機鳥道一千里劉鐵
磨閃電光之眼白雲幾萬重更說甚麼玉線暗穿金
針密度聯絡將來始成片段如未到者般田地且從
聖僧前問箇訊向長連床上晝三夜三東輥西輥輥
到聖凡情盡處白汗通身時那箇人縱不能見識得
自巳面目也好卓拄杖下座。

晚參舉青原思和尚問六祖當何所務即不落階級
祖曰曾作甚麼來思曰聖諦亦不為祖曰落何階級
思曰聖諦尚不為何階級之有祖深器之師曰行劫
前禮樂振向上紀綱眷意實隆許身甚切此是青原
輕車熟路但惜六祖欠了一著山僧若在待道聖諦
尚不為何階級之有但曰有一人未全肯諾在如下
得此一語管取青原別有機輪自然七祖門風愈加
廣大當時既巳因循今日豈可潦草良久曰大眾珍
重歸堂喫茶。

上堂正直捨方便但說無上道自其異者而視之千
途盡異以一法入一切法以一切法入一法自其同
者而視之萬物皆同我者裏不如是拈起拄杖曰你
有拄杖子與你拄杖子你無拄杖子奪你拄杖子且
道恁麼是不恁麼是良久曰無人知此意令我憶芭
蕉遂擲下拄杖。

上堂拈拄杖曰一大藏教不詮除此更無方便悟此
成聖迷此為凡正偏無異開合皆宜山僧不得此無
以穿佛祖鼻孔諸人不得此未能慶快生平然則此
箇喚作甚麼卓一下曰石女腰邊裁兔角萬事無過
此事真。

上堂舉石頭遷禪師因道悟問如何是佛法大意頭
曰不得不知悟曰向上更有轉處也無頭曰長空不
礙白雲飛師曰道悟與麼問石頭與麼答可謂宮中
令肅閫外威嚴父子機投君臣道合龍潭師之而有
餘德山祖之而無慊若是佛法大意何曾動著山僧
平居無事大眾傾誠渴慕豈可不盡心力豎拂子曰
向後去切莫道秖者箇便是。

上堂問萬法歸一一歸何處師曰此心耿耿誰能道
曰趙州道我在青州做領布衫重七斤又作麼生師
曰自古知音不易知乃曰拖死屍底自不玲瓏生生
埋怨父母未生前人人有箇本來面處處逢渠都言
不見萬法歸一一歸何處眼大心雄者知其方便堪
笑老趙州齒不關風眼花撩亂卻道我在青州做領
布衫重七斤寥寥天地放不著邊岸無夢無想處躲
根東抵西捱全無轉變不是心不是佛不是物我知
你憤極智窮終是難辨一口氣不來死了燒了一箇
主人公本無位次豈落階漸更嫌太殺尊貴是者老
漢因想喫飯穿衣日用現成公案試問諸人薦不薦
薦金烏飛上玉闌干蝦蟆跳入廣寒殿。

上堂七日以前要你近前來你又不肯七日以後要
你退後去你又不甘到今日不前不後奮激不巳者
進之慮無新功退之恐失故步正如病人患隔日瘧
寒一回熱一回未得輕安山僧有一轉語要鎖從上
佛祖咽喉使天下衲僧活脫自在你道是那一轉語
良久曰沙裏無油麥中有麵。

上堂舉僧問玄沙如何是學人自巳沙曰是你自巳
雲門曰沒量大人向語脈裏轉卻有僧問如何是學
人自巳即曰忽然路上有人喚衲僧齋你也隨例得
飯喫師曰玄沙雲門垂手接人極省氣力最為神妙
只恐者僧兩腳未曾踏著實地仍被生死波浪之所
飄流無有了日有僧問山僧如何是學人自巳但曰
入海泥牛奔似電者裏悟去始好開大口說大話不
然日邊路宜振步年少場任相羊喝。

上堂頭頭得妙法法無差驀顧左右曰今朝有一鄉
人趕東關市左顧右盻並無好貨看得箇三腳貓中
意買將歸去放下來一看恰是泰戲之山有獸曰䍶
其狀如羊一角一目目在耳後遂高聲大叫曰阿㖿
阿㖿被山僧拄杖子聽見劈頭一棒曰你是鄉下村
人見箇甚麼也敢大驚小怪他有箇出身句子倒也
道得好舉似大眾卓拄杖曰茫茫天下虛尋覓此物
元來本現成。

上堂但了本覺一心步步入圓常之路若逐無明散
意塵塵成生死之輪豎拂子曰此是本覺一心那箇
是無明散意擊拂子曰此是無明散意那箇是本覺
一心渭水不逢垂釣叟首陽應笑采薇人。

上堂舉雲門問僧甚處來曰江西門曰江西一隊老
漢寐語住也未僧無對師曰雲門秪要垂衣禁殿息
鼓邊庭折衝妙算未為十全喜得者僧無侵疆略地
之意乃使韶陽邦國寧泰大眾且道山僧恁麼道意
在何處彼過研窮留念切自知長短舊來無。

上堂市聲浩浩風冷颼颼雞啼白晝犬吠黃昏一一
與諸人示向上路了也得箇入處底有三十棒領去
山門外自打未得入頭者二六時中上來下去有迴
避無迴避喝一喝曰參。

上堂事到二七推車撞壁無憂尋憂平地掘溝佛殿
與山門計較來沒得說僧堂與廚庫商量底碗脫丘
露柱言其實不會燈籠則滿肚虛浮四天王多分擎
拳豎指憨布袋一味笑不斷頭獨有天華拄杖子不
識時務心心要截斷眾流乃犯眾而出曰你者一隊
瞌睡漢攢眉合眼著甚來繇卓拄杖曰者回去也放
下還將放下休。

俞伯英請上堂世間有剛正路頭唯真本雄才最易
履踐出世有省力法門唯大器上根不難信入以拂
子畫一畫秖要於中分析得來正偏兼到殺活並行
橫也豎也經之緯之該今徹古遍界盈空利益於人
孜孜無倦克究於巳切切不忘既銷真俗之名豈存
彼此之相是知一切聖賢原無板定底格式所謂禮
之用和為貴先王之道斯為美然則向上秘訣不消
一捏為甚如此霜染多紅樹山藏秖白雲。

上堂舉愚菴盂和尚晚參次有僧出禮拜曰求和尚
開示愚菴曰與我移燈臺過來僧移過愚菴便喝師
曰愚菴老人稟直方剛大之氣向雲門路上唱出新
豐曲調驚得聰者聵明者盲語者瘖行者跛故往往
為醉人所推罵即如者僧江西湖南走得倦了欲討
個安逸所在將養身心轉使得他手忙腳亂無所適
從可不吞聲而含恨設有求天華開示又作麼生良
久曰今朝天晚了來日來與你說。

上堂南泉斬貓兒天之未喪斯文也趙州戴草鞋我
知安劉者必勃矣有般孟浪漢眼裏未辨青黃路頭
不知遠近便道此心即堯舜之心所事乃聖賢之事
秖可半信是言半疑是跡拈起拄杖曰苟得此意貫
古今而不失。

因雪上堂舉洛浦問青峰甚處去來峰曰掃雪來浦
曰雪深多少峰曰樹上總是浦曰得即得向後去住
個雪窟定矣師曰洛浦精神滿腹到者裏憨來憨殺
人青峰錦繡撐腸到者裏朴來朴殺人總向雪窟裏
坐著如今雪漫漫地有者謂豐年呈瑞有者言好境
成吟也不見人掃也不問深多少但聽得人互相歎
揚迭為褒美道好雪片片不落別處你道落在甚麼
處良久以拂子指雪日看。

上堂願一切眾生與我無異釋迦老子作如是言者
要結識天下好漢為相罵底對頭作相打底敵手爭
柰罕遇其人山僧連日來氣悶也要尋箇鬧頭燥皮
一燥皮不知誰是好手良久顧左右曰量你者些頑
皮到者裏也不敢出手拽拄杖打趁下座。

上堂舉溈山侍百丈入山作務次丈曰將得火來麼
山曰將得來丈曰在甚麼處山於地上拈一莖柴吹
兩吹度與丈丈曰如蟲禦木師曰但凡天下事視之
難見不敢談論百丈以後語有漏逗故天下人得而
議之致累溈山臧否逆順無從定矣天華結制來巳
三七日內外安泰上下交歡並無餘事相累高聲曰
大眾久立伏惟珍重。

上堂同共一法中而不得此事釋迦老子既說是同
又言不得惑亂人不少好與三十棒要會一法麼豎
拂子曰者裏是欲知此事麼擊拂子曰者裏是若是
通人分上眼裏也是耳裏也是寤時也是寐時也是
不然更資一路去也乃擲拂子曰汝若不取後必憂
悔。

冬至小參陰極陽生枯木上花枝挺秀否極泰來死
水裏蝦蟆活跳空劫以前轉身不坐千年床榻今世
路頭移步踏開萬丈門庭村北村南歡言相慶人來
人往和氣藹然雖則如是消長任時精粗由已故我
衲僧家腳下無私眼中無翳甚麼處不是分明甚麼
處不是自巳豈肯以勢推移隨他調度更須知老釋
迦道我昔所誓願今者巳滿足化一切眾生皆令入
佛道恁麼則諸人冰霜苦志煙水勞心成佛利生從
此成就如有不信也不得怨悵別人喝。

復舉僧問黃龍晦機和尚急切相投請師通信龍曰
火燒裙帶香師曰問者若饑渴之思飲嚼答者憑霄
漢以待攀躋縱使沒量大底到者裏甚處湊泊何以
解憂果要者邊那畔放曠隨緣山僧不妨通箇音信
良久曰歌舞自來忘帝力精神無限在梅花。

長至上堂化日迎長慶雲紀瑞從古至今流布世諦
及未來際無有盡時總不如山僧煮青菜喫白飯釅
茶四五盞瞌睡兩三回庭前曝背宜詠清閒室內垂
頭不煩絮聒靜以待陰陽之定小人自退復其見天
地之心君子可登也不問榮枯變異也不管得失淆
訛向父母未生前說箇暗號安排不得處打箇合同
表示諸人巳躬下一段大事因緣以拂子畫一畫曰
自今以始靡祉不臻。

上堂舉雪峰在洞山作飯頭每晨曉色未分便喫粥
山問作麼生常候得此時喫粥峰曰瞻星望月山曰
忽遇雲霧靉靆又作麼生峰不對師曰洞山極視下
之盛節雪峰凜奉上之大經蓋承胤石頭其遺風餘
烈有如是也後人不解尋流討源嘵嘵然雄爭奪之
路竊自廣之名亦巳大惑不必較量秖如洞山舌頭
被雪峰坐斷還辨得麼良久曰日頭出夜半照耀珊
瑚枝。

雪照洞明送法衣請上堂雪覆萬年松徑雲遮一帶
峰巒到者裏要箇知去就識高低其實難逢果是洞
然明白底智照無偏語絕滲漏一眼看來原是一分
本有家私曾無始終過患有般參格子禪底東摸西
摸枉勞功用紛紜交錯如醉若狂有甚麼氣息提起
法衣曰秖者固雞足山中放不下大庾嶺頭提不起
被山僧輕輕提接過來卷舒自在長短隨機簇錦聯
翩紀綱佛祖條目剛大號令人天塵塵契旨無一塵
不是自巳威光法法歸宗無一法不是自巳地面凡
情莫能測度聖量豈可思惟不知明眼衲僧云何分
析卓拄杖曰迢迢劫外封疆遠黑漆崑崙踏雪行。

檀越陶祁音同室施氏請上堂如是妙法諸佛如來
過無量劫時乃說之山僧今日受檀越殷勤之請可
以攀條引例遂拈起拄杖曰以此能含萬有萬有不
出於此若眼裏有珠耳中有竅底此處彼處全該世
出世間獨得不用舉一步遍參法界友出語蓋天蓋
地吐氣為雨為霖乃見斯文有在正法可維慧命綿
長子孫保之更說甚麼陸脩靜喫茶陶淵明愛酒此
段風猷傳不朽那知琴理在無絃最好是無生曲子
得意彈時須妙手以手作彈琴勢顧左右曰大眾還
知否。

大慶院谷虛祐儀師宗祖機請上堂拈拄杖曰人人
有張口橫說豎說不曾說著此事卓一下曰人人有
雙腳東踏西踏不曾踏著斯門劉鐵磨推倒溈山日
麗中天明杲杲末山尼鈍置灌谿煙埋古路意悠悠
眾中若有人言無固無必有殺有活我也知你是矮
子觀場隨人歡笑有甚麼準的其有堅固大志者無
往而不得也所以寒風緊切路次迢遙朝離大慶暮
抵天華難解難入之門一踏而入難識難知之法一
目而知無有一毫隔礙無有一點狐疑即徐徐謂吾
曰祖翁家業巳屬紹隆向上門風如何展演山僧到
此分疏不來巧言不如直道遂喝一喝曰今日有齋
不喫定是杭州阿獃。

上堂樹道者以人積道者以信山僧謬為樹道之人
也非是家常籌策則因坐客長談與道相違於信何
立今朝稍覺空閒與諸人動地驚天說一回胡達磨
氣苦梁王殿盧行者跳脫黃梅山畢竟大鬧曹溪路
又是甚麼人拍案一下曰且聽下回分解。

上堂如來一代時教巳有人指註了也祖師千七百
則機緣巳有人批判了也諸人本分去處巳是頭頭
顯露了也山僧豈敢相謾時當深冬天氣和暖如春
大抵冬行春令寒暑不正有一事恐不說不知大眾
聽著世事任他顛倒換蒙頭衲被照常時。

薦一德菴主其徒靈如請上堂生死涅槃菩提煩惱
擊拂子曰一擊百雜碎小家子未識木中有火礦裏
有金固是放不開捏不聚若出格丈夫領得少分就
在凡庸即登寶位身前身後無不風光自西自東隨
處安樂可見此箇門中求其生死染淨迷悟去來原
不可得那論機感即生緣盡即滅擾擾紛紛全無定
止且一德菴主生前標致一味清奇末後常光了然
頓現其靈如轉從山僧邊覓一似山頭採藻海底尋
針雖然不可孤其來意與汝說箇諦當豎拂子曰雪
飄未減山頭翠雨過重添竹上青。

一燈出關請上堂大地是玄關虛空為鎖鑰開合不
違時出入何定法有本領底衲僧到者裏晝見日夜
見星奮勇作為勞倦休息人境交加好惡兼到舉心
即錯動念即乖縱使蓋覆蓋覆不來雖欲顯現顯現
不得如今打破關掣開鎖袈裟裏亂雲草鞋入鬧市
東西南北自在優游上下四維誰敢等匹若到天華
門下勘過了且向一邊立地何故漁舟野渡吹橫笛
雪曲蘆灣幾箇聞。

晚參舉趙州問僧曾到此間麼僧曰曾到州曰喫茶
去又問一僧曾到此間麼僧曰不曾到州曰喫茶去
院主曰和尚為甚麼曾到也喫茶去不曾到也喫茶
去州喚院主主應諾州曰喫茶去師曰趙州古佛展
拓家務游刃成風尊卑一致彼此同歡本欲弘相見
親厚之道卻被院主捉了破綻乃呵呵大笑曰大眾
你道笑箇甚麼我笑百二十歲老趙州因人碌碌不
得安閒故遺話柄在人間。

開山湛和尚忌日上堂大聖人為向上不傳之祕密
而出現於世也若天地之量化育萬物而無所不行
猶日月之光洞照十虛而無所不到及乎化事告終
人甚深大定以海印三昧印眾生心觀根大小應機
而說深遠悠長無有間歇恁麼則我師翁示滅以來
巳四十六年其動靜寒溫興居食息未常與諸人須
臾離也設使信不堅強疑不消化山僧擔出師翁舊
時拍板唱出師翁舊時曲譜令未聞者皆悉得聞卓
拄杖喝一喝。

上堂舉拂子曰者一著子釋迦老子拈起後未曾有
人拈著達磨大師直指後未曾有人指著山僧豈是
不欲分付總要待箇時節今朝臘月初五日與諸人
揭示去也擲拂子曰斟酌萬殊底自無錯謬。

臘八解制兼謝文慧眾道侶齋上堂有脩有證捏目
生花無作無為迷宗失旨天南孤客地北畸人撥草
瞻風勞筋苦骨口不亂言身不苟動坐斷諸緣而堅
執泯忘一切而守愚極思慮而未聞獲益費日月而
不見成功譬如大富長者家子拋棄本有如意受用
甘自飄零沿門乞丐有般漢聞著如此語言心憤憤
口悱悱卻道淨飯王太子捨王宮往雪山夜裏睹見
明星還算得麼山僧但曰錯且道是世尊錯是山僧
錯是諸人錯若簡點得出表裏如一動靜無二有馬
騎馬有船坐船大輅山文慧禪士領一隊善信道侶
謹設伊蒲竭誠祖餞如清楚不來住底住兮去底去
極分明事莫生疑。

上堂烏鴉鬧亂寒煙白鷺斜飛細雨三三兩兩行人
去去來來遊子若能和會事同一家如不了知對面
千里擊拂子曰此是山僧真實語。

上堂勾踐破吳之節制燔臺而鼓之使民赴火者賞
在火也臨江而鼓之使民赴水者賞在水也祖師策
人之號令為生死而鼓之使人經危冒險而無顧心
者賞在道也其說如伊三點不無優劣有人撿點得
出者賞一柄龜毛拂子良久無人出若然則山僧打
退鼓去也卓拄杖下座。

除夜小參波波汲汲成狼藉銷算分明在今日若有
絲毫理不清來朝觸緒仍啾唧道流聚首益關情大
事因緣未了畢孤身瓢笠百城遊寒暑推遷任南北
最親父母遠拋離於師恩厚論年隔卓異英風漠不
聞情波識浪幾時息死生若夢路漫漫不顧雪飛頭
上白生平究竟欲何為東討西尋徒費力密意當知
在汝邊放下癡狂本不失一聲㘞地眼睛開知燈是
火無疑惑法苑摧殘實可傷說著石人也淚滴敢望
空群汗血駒奮威共挽曹溪脈我慚弱骨不堪支拊
躬循省面常赤適臨除夜歎浮沉好是推車撞著壁
賴有先宗標格存隨家豐儉可憑式蕭疏風味與君
傾靠倒虛空煩久立決是諸仁入耳難珍重歸堂喫
茶歇。

復舉禾山師陰禪師因僧問王子未來登何人當治
化山曰閫外不行邊塞令將軍不致太平年僧曰恁
麼則治化之功不當山曰亦有當僧曰如何是當山
曰十方國土盡屬於王師曰惟上意可能品位群僚
非群僚無以宣傳上意上下和融正偏兼到固宜推
重於禾山欲闡明尊貴一路終非容易天華門下飯
香脫粟羹厭黃虀舉事無異同之事用心乃佛祖之
心非大猷不陳於前有正令必行於外從年頭至年
尾家風如此要顯示尊貴一路極是不難良久顧左
右曰爐邊話徹生平事天上遙分曉色來。

元旦上堂般若海闊入之者方悟無邊法性山高升
之者乃知彌進茲逢元旦首祚泰運當隮寶爐香散
瑞靄騰天黃閣簾垂嵩呼震地妙挾全該渾忘尊貴
萬機普應豈坐今時正恁麼時十方國土玉燭風高
一切人民光明遂業我衲僧家放憨林下悅豫時常
水土恩深檀扉德曼合酬本願之懷共助無為之化
而今大眾巳入般若海升法性山秖如道睿算無疆
如何仰祝野老一杯復一笑村童相樂太平年。

劉子莊保安請上堂是法甚深奧夾竹梅花浮暗香
少有能信者隔樹黃鸝報好音及乎道箇現成公案
不假思惟便將日用尋常底點胸點脅如獲髻珠都
無實義大丈夫漢胸襟廣大機略神奇向佛未出世
祖不西來時一拳拳倒百億須彌一趯趯翻大千剎
海則知造諸惡業是幻起諸善法是幻然後入真入
俗無異無同丹霄獨步砥柱中流開示一切拔濟群
生可令病者瘥聵者聰如迷忽悟如暗得燈惟此一
門最為尊貴雖然更有一句子道得來身心悅豫慧
算無窮山僧不能言待拄杖子轉一語卓拄杖曰錦
繡春如許憑君子細看。

上堂嘗之而無味視之而無形不可傳於人趙州親
見南泉鎮州出大蘿蔔端的將來猶如馬上看山色
夢中把酒卮有什麼意味佛殿前立僧堂裏行誰敢
謾汝大家在者裏尋常底如何道良久顧眾曰日不
知夜月不知晝。

據新室晚參繼文之業立武之功道吾舞笏石鞏張
弓若能如是信解不生法相卓拄杖曰飛閣捲簾圖
畫裏青山無限白雲中。

上堂烏衣梁上口喃喃巳極分明豈用參但見春光
欲歸去殘紅遍野問誰諳老釋迦為大事因緣而出
胡達磨以單傳密印而來將謂有多少奇特山僧有
一句只是不舉向諸人何故時清自古厭談兵。







蔗菴範禪師語錄卷第十一

蔗菴範禪師語錄卷十二
侍者超卓錄

* 住越州東關天華寺語錄

上堂秋風歇籬下冬日到階前其中有一句搆得者
暑往寒來橫七豎八端拱無為自在受用可為無事
人否則拄杖子穿了鼻孔拈拄杖卓一下張顛醉後
此尤顛。

上堂橫按拄杖大眾若恁麼去好跨青雲之步若不
恁麼枉勞白首之心或總不恁麼聲光藹著大典未
申其間有一箇半箇別有轉身一路可謂機不墮位
氣概驚群天華泯權跡而開寶藏定父子而付家珍
良久乃擲下拄杖。

一燈關主五十初度請上堂此事如康莊大路一切
人履踐於中而無障礙以未透玄關者動輒情境上
馳求識路裏奔逸思量何門可以進脩揣度何門可
以證入不墮功勳便落滲漏須得如猛虎插翅向末
山頂上飛騰百草頭邊坐臥順逆高低無拘無束聖
凡愚智誰後誰先有時捏聚促無量劫歸瞬息時有
時放開延剎那頃為無量劫格外風光從容可玩壺
中歲月曆數難該風儀挺挺領袖堂堂自絕偏枯之
患豈有向背之咎天華有口說不清楚設有俊邁衲
僧勘驗得十分諦當一點不差豎拂子曰猶欠者一
著。

上堂舉福州牛頭微和尚因僧問如何是和尚家風
微曰山畬脫粟飯野菜澹黃齏曰忽有上客來又作
麼生曰喫則從君喫不喫任東西師曰從上遠猷時
人難搆陽春高唱罕遇知音牛頭雖是家禮是稱款
賢有致在上士或以成歡中下之根終於難信設問
天華如何是和尚家風曰入世皆因拙逢人只皺眉
忽遇上客來將何秖待苦茗資三碗佳言讓十分。

謝栽禾上堂同共一法中而不得此事釋迦老子見
解偏枯天華寺裏本有祖父田園塍畦清楚界畔分
明含十方土並無虧盈近來雨水及時內外同心努
力栽種巳畢所獲秋成之利人人可得而知夜來石
女唱出巴歌驚起木人大聲笑道既然皆是可得用
鼓者片唇皮作甚麼卓拄杖曰謂我無能說大義勞
君辛苦願加飧。

上堂張弓架箭難酬向日之殷疊石般泥未愜披雲
之素窮玄喪本體妙失宗可以廢而不恤設問諸人
自巳底事若道穿衣喫飯有甚麼難恁麼會錯了也
喝一喝。

弁山且拙和尚至上堂豎拂子曰者是先師翁用不
盡底至大無垠不可以測其深廣最高無上不可以
察其指蹤但山僧心雖望古力不從時致使路盈豐
草殿厚青苔濫竽承乏未能恢大宗猷有般頑賴漢
子攢蔟將來箇箇挺風雲之豪氣人人堅鐵石之雄
心都道劫外家私咸歸掌握壺中風月獨暢本懷及
乎輕輕向他道箇未在情知怨我者多諒我者少所
喜有大知識忽從苕上觸熱而來施塵剎之光明為
萬途之津筏願與諸人洗除情垢拔斷疑根於深法
中普能利益只恐根浮力淺者到此沉吟故我為汝
等作箇通事舍人乃擊拂子曰遐想多年真手足雲
門一曲奏塤篪。

上堂大堤楊柳隔岸桃花相看不厭傲殺漁家喝恁
麼會去雲巖一路草枯煙斷。

顯聖元潔和尚至上堂烈日炎炎境風浩浩萬卉焦
枯群生渴注天華雖有些乾爆爆底不作麤妙豐儉
隨時據明眼看來大似六月獘絮提向十字街頭出
賣孰肯顧著惟我顯聖和尚元老師兄妙挾全該正
偏兼到具莫測之鴻慈有捄時之大力如一日光千
山並照猶一雲雨大地普滋枯木被之立見開花敗
種遇之登時擢秀謂唱新豐而振聵溯耶水而逆流
此其餘事也雖然當知本來尊貴之人不坐尊貴之
位始為尊貴既尊貴之人不歷位次甚處與他相見
良久顧左右曰請顯聖和尚能示演說。

解夏上堂舉清化訥和尚因僧問十二時中如何得
不疑惑去化曰好僧曰恁麼則得遇於師去也化曰
珍重師曰好好先生還他清化者僧要到無疑惑田
地待三十年後雖然用三十年作甚麼良久喝半夜
蠟人驚破夢秋煙隨挂水雲瓢。

上堂舉曹山霞禪師因僧侍立山曰道者可煞熱曰
是乃問秪如恁麼熱向甚麼處迴避山曰鑊湯爐炭
裏迴避曰鑊湯爐炭裏作麼生迴避山曰眾苦不能
到師曰清如秋爽和若陽春人情流鬯今古攸同曹
山道箇鑊湯爐炭裏眾苦不能到天下人孰肯信設
有達其源委者雖謂者邊那邊闡揚無滯熱處寒處
所向皆宜然要與曹山相見猶隔遠在何故拍案一
下曰此曲秖應天上有人間能得幾回聞。

上堂舉雪竇顯和尚示眾曰諸人要知真實相為麼
上無攀仰下絕巳躬自然常光現前箇箇壁立千仞
師曰此事非雪竇主張幾於濩落子細看來也秖是
嚼飯萎嬰孩天華則不然諸人要知真實相為麼乃
擲拂子下座。

祁季超訃至上堂七十八年能事畢世緣長揖意無
干沒絃琴上知音少轉覺秋深祖道寒諸人還知麼
此我法兄季超居士先師愛重之子也法門有力之
人也山僧最契之友也蓋以金粟身示維摩相道傳
東魯印佩西來風高簡素警悟囂浮心存溫雅提獎
後賢立言捄獘中書君不厭疲勞攝化隨宜拄杖子
縱橫無礙有時轉入俗之機父慈子孝玉線金針有
時高出世之韻白鳥煙波東湧西沒曾行長老之令
密菴自號久落人間欲明洞上之燈嗣胤有人可徵
日後蓋伊生平諸聖不慕巳靈不重世間出世一道
齊平故於啟手足時談笑自如跏趺而逝到者裏始
知西遯翁昔日雖生本不曾生今日雖滅本不曾滅
召眾曰既不生亦不滅且道居士即今在甚麼處良
久曰有腳不隨來去轉鐵牛奔吼意常閒。

上堂舉仰山寂和尚攜拄杖行次僧問和尚手中是
甚麼仰拈向背後曰見麼僧無語師曰仰山尋常動
有宜靜有則是故天下無不同之人無不同之心忽
被者僧路次一逼便前遮後揜極是好笑天華即不
然待問和尚手中是甚麼乃拈起拄杖曰試辨看僧
或別有生涯不妨痛與三十自當無閒事相伴老雲
根。

檀越誕辰請上堂紅樹山山列畫屏庭前柏子日青
青真人壽量本無數趙老何拘百二齡拈拄杖秖要
者箇清頭得去上至諸佛聖人盡所圓滿下及蜎飛
蠕動無不具周父母未生前不曾增一絲毫父母巳
生後不曾減一些子垂髫之時穿衣喫飯也是者箇
境界從心之年教子弄孫不踰此段規模若分白栴
檀片片而本香無異猶布青陽令處處而春色皆同
惟善巧智之所知有廣大心之所信是則名曰金剛
不壞善巧種智然於一切諸法種種所緣求其一相
悉不可得今日張門智廣古稀慶誕要說法身慧命
兩得綿長佛事人情一法咸備山僧到此分剖不來
且阿誰道得卓拄杖萬年一念巳如是塵劫春秋不
再思。

上堂要去西關過西欲到東關向東市上買賣好做
更無一箇相逢拍禪床春深滿徑是殘紅。

蕭山弟子智利誕辰請上堂豎拂子大眾見麼好幅
長生畫圖不假丹青描繪天然尊貴道出常情但是
一類人眼中惑翳腳下疑迷例同花甲譜上摹勘工
拙較計春秋東看則西南觀成北無所定旨設使有
大智底深入此門進一步踏著向上一路肯回頭看
時其間峰巒秀異松柏爭妍鶴鳴子和桂馥蘭馨流
長源遠境界玲瓏一覽知妙於是山僧拂子喜躍不
禁𨁝跳上天招呼南極老人同聲稱讚天普蓋地普
載劫石有銷此箇不壞入世形儀出世心綠水青山
長自在擊拂子。

上堂釋迦一瞬家風以揚泰伯三讓周道以昌從上
來事固有樣子須知天華行徑自別良久顧左右風
寒雨冷天猶晚不識行人歸未歸。

結制小參栽耕數十畝荒田半屬秋登半枉然衲子
競頭倚空室各言訪道為參禪既到者裏計無所施
只有箇海上仙方壺中秘訣若肯深信佩服長年不
喫飯可以不饑終日不穿衣可以不冷將腰包頂笠
高挂壁上迷悟生死盡情放下敢保夜夢醒時伸手
摸著鼻孔㘞原來不在別處喝在甚麼處。

復舉天童咸啟禪師因大德問學人卓卓上來請師
的的啟曰我者裏一屙便了有甚麼卓卓的的簡曰
和尚與麼答話更買草鞋行腳使得啟曰近前來簡
近前啟曰老僧如此秖對過在甚麼處簡無對啟便
打師曰啟和尚高飛霞之調世寡和矣簡大德弄明
月之珠人皆仰之山僧看來都有些矢尿臭氣有辨
得底傑異英標於斯可見更或如何若何且向矢尿
裏輥出來與你道箇畢竟此中無委曲時人都是錯
商量。

結制上堂熱鬧法筵四事豐美富貴叢席萬樣精奇
或一千五百結冬過夏粹然鸞鳳和聲可鳴諸方冠
冕之盛惟我天華家風冷淡一般窮酸不屈之士偏
愛團聚三飧冷粥喫者攢眉空爭餓氣與此事那得
相應然而事不能巳略將舊日條章可以重申告誡
一者不得虛空釘橛平地起堆二者不得聚緣內搖
趣外奔逸三者不得東司上吐唾佛殿前欬嗽四者
不得喫飯嚼破米飲茶濕卻口其中有箇消息為汝
略通一線閒是閒非俱莫管留些煖氣養丹田。

上堂全提向上獨暢本懷盡大地苔深草茂偏門別
啟東閣大開統十方歡歌樂舞者般器具我用不慣
山僧今日要與諸人相見說箇甚麼即得以拂子擊
香案若不得此一句謔浪風流未有時。

上堂舉教中道於一物中各隨其意所見差別拈拄
杖山僧喚作拄杖諸人喚作甚麼良久不要礙我行
路遂以拄杖打趁。

上堂遠從曠劫以至今生轉加沉墜愈見昏迷如衣
弊絮入荊棘林處處留礙者般說話傍邊聽了太屈
辱生殊不知大丈夫無固無必曠劫今生隨緣放浪
生死大事不用安排漆桶趯穿絕無忌諱但其中有
箇竅不可不知你道是甚麼竅喝離此別無方便。

上堂舉石頭遷和尚因僧問如何是祖師西來意頭
曰問取露柱曰某甲不會頭曰我更不會師曰石頭
老祖揄揚萬古微猷雍容三代禮樂為人既竭苦心
無不蒙其級引及被者僧問著草率應酬其少室舊
章曹溪遺美於是乎闕焉設有問天華如何是祖師
西來意但曰玉人夢破臨風懶石馬驚回背月明且
道石頭底天華底為復是同是別若言同爭柰語有
差殊若言別未免情存向背有辨得出二六時中任
運東西不然問取堂中第一座。

上堂坐禪一七夙與夜寐問及巳躬都言不會東村
王老聞之笑輥在地且道笑箇甚麼笑我天華一隊
禪和子好似東關街上白撞底上來下去東掏西摸
遇見者皆是些詭貌異形殺豬剝狗隅目高眶威獰
虎兕所貴惟雞鵝所寶惟米荳取之以道用之以時
伸頭縮項無處下手從朝至暮毫無出息猶自口喃
喃曰枉自多辛苦此事不相應山僧拄杖子聽見了
惱將起來劈頭打曰你是箇俗漢敢向我祖師門下
亂說是非妄談長短那王老兒疾走無邊方去也大
眾從今底事休相問珍重歸堂且喫茶。

謝秉拂上堂豎拂子者箇如大海波瀾雖攝波入水
波浪不損或波瀾紛紛而起湛水無虧是為一味平
等法門昨日首座巳說了也若欲大小總歸此門本
末咸居正位山僧敢不為之喝彩擊拂子合膠續斷
絃須是孤鸞髓。

上堂善哉膏梁子營生浩且博富貴之家但講底奢
華款段衲僧家未喫飯先嫌淡未呷酢先苦酸只說
底寂寞情懷極而論之總未到真實田地有雲門胡
餅曹山老酒還嘗著滋味也未不然天華今日作一
分供養以拂子畫圓相兩手托呈曰時勢荒歉略表
其意。

上堂雪峰輥三箇木毬子湖養一隻㹿狗說尊貴則
並九重深密論賤用則同草店家風可惜二大老不
明那一竅如何是那一竅一石米一千錢無所疑惑
莫問南邊與北邊擊拂子曰參。

上堂喝曰當時釋迦老子下得者一喝不致四十九
年霜露凄其風塵落莫胡達磨下得者一喝不致毒
藥灌心寒巖冷坐從上知識天下大老下得者一喝
不致夢中說夢謾人自謾衲僧家下得者一喝不致
生平望空啟告掘地覓天或有人出曰和尚過患誰
為哀憐復喝曰合取狗口。

上堂舉雪峰在洞山時山問甚處來峰曰斫槽來山
曰幾斧斫成峰曰一斧斫成山曰此是者邊事那邊
事作麼生峰曰直得無下手處山曰猶是者邊事如
何是那邊事峰休去師曰匯川流於吐納洞山之曠
度也矢曲折以朝宗雪峰之精忱也雖一家和氣成
千古美談若論那邊事猶未在山僧可念箇補闕真
言良久玉雞曉唱黃金殿仙子雲端扣齒牙。

上堂朕兆未分以前庭中日色無邊暖文彩全彰之
後望裏山光不斷青雲門道箇乾矢橛莫是者便是
麼若是夷齊餓首陽生平誓不食周粟。

上堂求仁本自我舒卷豈由人巧拙烏容辨主賓亦
不論以拂子東邊擊曰者裏明得絕尋頭癡狂之見
西邊擊曰者裏明得捨草菴下劣之心中間擊曰者
裏明得遇飯喫飯逢茶喫茶要坐便坐欲行便行阿
那箇是聖人凡夫喚甚麼作生死迷悟鸞錦織成霏
五彩夜闌石女懶登機。

上堂舉趙州在東司上喚侍者曰文遠遠應諾州曰
東司上不可與汝說佛法師曰老趙州大似喫飯飽
了閒坐不過切念箕裘之重不顧門戶之羞東司上
雖不說佛法巳是臭氣薰人天華者裏侍者十餘箇
朝暮出入動靜寒喧也不瑣屑干勞也不無因相喚
也不畫地為餅也不點鐵成金和氣甘言彼此無慍
然要見趙州則易見天華則難見天華則易要見侍
者則難何故但知松挺擎霄勢不道根頭有伏苓。

上堂一踏直到底者未許人前亂開口三搭不回頭
者荊棘林中無出路縱是師王翻躑壯士屈伸門門
可以盤礡句句合於宮商正好喫棒那堪向鏡裏攀
花水中撈月竭茲筋力忘寒暑笑倒泥堆老相公。

上堂聖非諸佛凡非眾生無比之德無作之功盧行
者到黃梅碓坊舂米周金剛訪龍潭吹滅紙燭聞名
莫若見面潛通不如明說文殊普賢貶向鐵圍癩狗
泥豬直升兜率喝。

上堂照不離體用不失機有時出一言高古細密有
時垂一句平淡麤疏上下交徹麤細俱融蜉蝣踏斷
金剛脊白蟻鑽空鐵壁心拍案一下是法非思量分
別之所能解久參上士端的端的。

上堂霜風觸處到輒動故人思拈拄杖看看如來所
有甚深秘密拄杖子巳為諸人說了也理會也好不
理會也好何故剛腸時所忌心熱世言癡。

上堂屈指光陰歸巳快三七功程半點無在鎮州蘿
蔔囫圇吞滋味誰相愛青州布衫拋向闌干外本來
面目見無因一口氣不來如何理會我欲訴衷情又
恐諸人怪聽南來寒鴈一聲擊拂子要作大英雄莫
自謾昧。

晚參舉金峰一日拈起枕子謂僧曰一切人喚作枕
子金峰道不是僧曰和尚喚作甚麼峰拈起枕子僧
曰恁麼則依而行之峰曰你喚作甚麼僧曰枕子峰
曰落在金峰窠裏師曰大抵世間事皆談笑而成其
襟度豈浮沉可測衲僧家到者裏說之容易行之實
難喚作枕子不喚枕子俱墮金峰窠裏下得箇甚麼
語出得金峰窠臼良久時閒隨意過日久見情長。

彌陀誕日上堂境風浩大世路高低伶俜遊子何處
依棲留不住綠水東流最迅速白駒過隙尋思路絕
計無所施豎拂子彌陀降生也卻道有箇極樂地方
清幽勝概水鳥談玄樹林成蓋飯食經行自在碧沼
花開如有待以拂子招曰善男子回心好歸去來。

上堂白日樓頭憨睡野鳥窗前喚起尋思都遍無蹤
直是懊悶不巳諸人揀得著時切莫藏在懷裏將來
呈似山僧三十烏藤賞你顧左右我看你也是新羅
人喫冷水。

長至上堂以不二相徹見十方惟一心門統收萬彙
要識不二相麼豎拂子此箇是要知一心門麼擊拂
子者裏是靈利衲僧入得此門見得諦當輕輕撥動
關捩子靈機變化宛轉偏圓淵猷早暢祖道大享一
陽動處先來劫外春光萬彙蘇時盡改今時陋轍更
有底向虛空背上翻箇觔斗過來卻道佛未生時祖
不西來別有一句子山僧豈可不與斟酌定當復擊
拂子灰片飛葭管流鶯沸滿枝。

上堂良久如斯典則不落名言情生即一體成異理
融而萬化必彰能十二時不向凡聖位裏立地或卷
或舒可尊可貴喝一喝東關橋下水依舊向西流。

到顯聖請上堂古佛家風祖宗事業從本以來巍峨
浩大猶如杲日當天疾雷震地十方剎土莫不承此
光明一切異生莫不賴此恩力況我元兄堂頭寶鏡
高懸妖怪俱遁靈鋒在握殺活並行一語一默咸培
根本一動一靜盡闡大猷巳將此段光明盡情揭示
了也有般漢到者裏坐守大功力窮進退若問路而
不行家鄉轉遠見至寶而不取還受貧窮天華瞻風
晉謁不敢客行主令秖藉古佛威光與大眾略通一
線卓拄杖化裁妙密天然貴禮樂還知格外尊。

西蓮化士請上堂密室緊閉三三兩兩欲言不言東
覷西覷實是無可柰何一日中門洞開濟濟楚楚孟
夏漸熱仲冬嚴寒總不違時失候惟倔強底自道隨
他恁麼我手段出奇樂說無礙曉聽雞鳴暮歸犬吠
狹路上親見作家被伊翻轉面皮一拶得箇入處風
以如是雨以如是始謂不空過一生究竟來有者是
一邊無者是一邊設使解絕偏枯言無滲漏玉線暗
穿金針密度纔得箇到家消息者箇那箇既巳知有
山僧何用喃喃喝好歹都包在裏邊。

上堂天華者裏有一物恰是人人少不得上口輕輕
咬嚼時緊皺眉頭急吐出不吐出喪身失命有何極
若吐出未免過後重相憶你道是甚麼物良久橄攬
點茶無趣向甘回齒頰有清香。

上堂舉溈山問仰山即今事且置古來事作麼生仰
又手進前溈曰猶是即今事古來事作麼生仰退後
立溈曰汝屈我我屈汝仰便禮拜師曰激揚此道意
無不同父子酬唱何者非賢秖如溈山曰汝屈我我
屈汝仰山和身倒地又是甚麼節目聽取一頌父子
心腸鐵鑄成進前退後豈柔情老胡家訓分明在今
古悠悠讀不清。

請上堂霜白皚皚朔風凜凜發心不易進棹尤難就
中一句冷煖自知向上一機有誰辨得所以要得此
事立成匪由他術唯自信而無疑終不起於餘念諸
人若肯恁麼信得及去取捨難易得失有無一道坦
然萬事了畢卓拄杖檀波浩大算無涯究竟皆因此
真實。

解制小參靈峰正意少室本懷因緣未遇不敢宣傳
時節到來方堪闡發天華者裏明朝解制今夜與諸
人說了腳跟穩當底長短高低自會料理礙膺未泮
底旅館煙扉玄途風景視為泛常輕心暴棄恐非是
隨緣作主之盛業若知得達磨不是祖遂擊拂子即
此亦不必。

臘八解制上堂雨勢彌漫風頭緊峭萬水冰堅千山
寒色受餓瞿曇被星光刺破眼睛罷參衲子趁此時
放開懷抱路近路遠妙翅搏風峰北峰南神蹄逐日
萬境以之互換多門由是圓通但山僧僧堂裏痛罵
底切勿記心佛殿前惡詈底願無留念前面若逢舊
識人只將一句分明舉你道那一句喝一喝。

除夜小參空令日月逝愧無古人度功名惜未立青
鬢巳改素世間為功名爵位之士以時光易過老大
無成其感歎如斯也我林下人辭親割愛依師學道
光陰冉冉歲月悠悠行業未純證悟尚缺佛祖因緣
置之罔問古今樞要茫乎不知無明墻岸轉高識海
波濤愈大將自已一分本有田園染汙於貪嗔境上
荒蕪於聲色堆邊不曾簡點清楚開眼受人埋沒臨
到年窮月盡岐路多端那得事事無礙愁憂萬緒安
能法法無差山僧若仍緘口杜詞敢道化權未周事
儀不備置拂子得失是非一時放卻。

復舉大陽玄和尚因僧問如何是和尚家風玄曰滿
瓶傾不出大地沒饑人師曰玄祖七事豐盈四緣具
足略露家風人皆仰止然雖情理兼到其柰儉而不
奢天華愁柴少米移東補西年年如式事事隨常實
非受用自在秖是貧而無諂今夜或有問如何是和
尚家風夜坐山堂無一事春來庭樹聽鶯啼。

元日上堂堯階晝永天子令新諸佛開大自在門列
祖示妙莊嚴路東村王老猿臂長伸西舍張婆蛾眉
淡掃山門前合掌佛殿裏燒香殷勤禱祝曰身躬康
泰家業興隆順時無累養德怡神年芳石女生箇白
頭兒子潦倒木人再娶無舌大孃團圞到老其說無
生妙則甚妙到底有些俗氣衲僧家莫別有長處麼
秖笑張公喫私酒李翁醉倒在街頭。

肅眾上堂一器中水淡性恒然若投黃連則苦如下
甘草則甜古人恁麼道甜時甜殺苦時苦殺那得有
平和日子天華者裏如一器水黃連甘草盡在其中
淡性亦不外總要他喜甜底知些苦味喫苦底知些
甜味如是則十二時中自然風恬浪靜要與本分相
應向上更有事在喝寒暑迭遷光陰不借。

出隊上堂門千戶萬細語麤言秖要箇不受惑底人
知得無量劫來不異今日且道今日事如何拈拄杖
佛法無多斯可託松筠不為歲寒移。

過弁山請上堂豎拂子此一著子絕無向背不落正
偏若非金剛眼正銕石心堅要使曹溪脈遠洞水流
長大不容易所以華林園箇老漢氣陵今古度渺滄
溟宗通說通力大用大奮勇無畏摧諸異見迷妄由
他抉真在我有時尊貴未形青龍岡上月皎風清有
時主賓互換花石軒中雷驚電掃有時劫前運步垂
師表於百城有時量外施機振宗猷於三楚但嚴從
立令格調太高撥草瞻風湊泊不上天華到者裏適
聽大夏之聲巳是妙超情謂扣缶徒勞恐眾中有未
了者不妨再通箇消息擊拂子深心祖道扶秋晚得
見真風古不殊。

上堂豎拂子者些子不是本地風光亦非衲僧巴鼻
向之即背近之即離取而復失急而復遲到者裏千
聖拱手無可設施諸人勞形如何湊泊擲拂子一憑
腳下摸取。

顯聖元和尚訃至上堂法道垂秋正宗淡薄狂惑喪
心冥頑鼓翅佩佛心印揚化利生者不啻一絲九鼎
須得大力量人乘誓願來入險惡世悲心浩大相與
扶持庶俾洞上之道光大顯著綿遠悠長故元和尚
願力大法眼正為道真利生切多利布影一體分光
摧諸異見開闢正途其良工苦心如大醫王之奇方
妙藥盡入手籍凡一切人秘密之證與不可捄之病
視諸指掌巳暢本懷不復遺恨但參學人情謂未超
地位未到向背猶存殺活未備總道生死海未渡無
明山愈高生疑悔心有孺子慕擊拂子者是元和尚
末後為人句子知恩者善自保任。

上堂拈拄杖好景無限人人愛著還看見者箇麼古
今如夢人人可曉還夢見者箇麼卓一下不滿諸人
一笑。

上堂言滿天下無口過終非衲子本懷行滿天下無
怨惡不是道人步驟直饒出不由戶坐不當堂正眼
看來有甚氣息畢竟如何退後退後。

上堂良久高聲喚曰大眾眾回首師曰諸人適纔作
禮山僧大喚一聲若進前未為拔萃若退後不是超
群或不進前不退後正墮在無為必死之地如何是
出身一路良久喝曰去。

上堂睹桃悟道靈雲常式擊竹明心香嚴陋規衲僧
分上總用不著秖如不循規不蹈式衲僧分上又作
麼生良久曰口挂壁上。

上堂衣穿骨露腳瘦鞋寬夜樓霜重曉徑風寒谷口
雲橫迷巢多鳥蘿門雪擁去路尤難細語麤言全超
不借有年無德未許偷安光陰箭急好生看喝。

因事上堂法苑春深時鳥千枝響韻祖庭秋晚寒蛩
四野繁音然則正法無偏時同人異究竟出家兒作
麼生行履豎拂子好省多聞苦看他彼上人。

結制小參拈拄杖登危陟險萬水千山朝離村巷暮
宿蘆灣也只是者箇高懸斗笠脫下草鞋掀翻漆桶
滿面灰塵推倒須彌風清八極也只是者箇機前著
眼格外翻身縱星流電卷之威行陶鑄聖凡之令也
只是者箇上根利器欲克明巳事者裏見得諦當便
能高而可援深而可測無所不周無事不畢卓拄杖
是則是我者裏未敢相許。

上堂紙撚無油一點便著好箇洞山露出馬腳多少
好漢子到者裏循墻摸壁不知天曉日暗倘若有人
問天華只道五更鐘後聽雞鳴。

七夕上堂四時光景不得一時翫賞寒蛩聲中消息
既通梧桐葉上好語多同七月七日鵲橋頭夜半無
人相與立拈拄杖曰拄杖子聞得恁麼事不覺大笑
機不離位墮在毒海乃擲拄杖。

上堂鄉村水近多青草尖觜蚊蟲亂來咬撲得手酸
倦欲眠撞動晨鐘要起早參何禪學何道不煩惱卻
言好紹興城裏五文錢買得柄芭蕉扇打破了。

結制休心禪人請上堂黃葉紛紛落滿溪白雲橫谷
路高低十方智者咸相聚捏得頭齊腳不齊豎拂子
若論者些子極是現成正去偏來明投暗合從來不
屬修證豈可受人抑逼諸人信得及身為放捨志決
生平烽煙永息天下太平管取執金鞭而上馬入御
苑而唱歌有甚麼不風流有甚麼不自在若也能方
而不能圓能高而不能下能出而不能入能動而不
能靜山僧為諸人再下楔中之楔今年去年冥鴻天
杪不覺光陰虛度了誤賺生平多少到此時努力還
嫌不早實情一語報君知用心不若休心好擊拂子
一下。

上堂至寶自在內衣裏枉著馳求受苦辛遂起身抖
擻曰狼藉不少。

上堂一張口挂在東壁上塵封煙鎖自春徂夏再三
要開開不來若秖道無佛無眾生為宗旨無能化所
化為紹隆如何敢稱老胡後裔遂以手作搖船勢大
眾來蘆花漁父艇同泛月明前喝到了請上岸。


蔗菴範禪師語錄卷第十二

蔗菴範禪師語錄卷十三
侍者本孝錄

* 住越州東關天華寺語錄

上堂舉僧問古德萬境來侵時如何德曰且坐著師
曰莫動著且教坐殺者漢或有問天華萬境來侵時
如何野鳥一聲花自落綠陰高臥北窗幽。

上堂不用求真惟須息見以甚麼為真喚甚麼作見
花老蜂王逸春深燕子新門前逢故客笑問是何人
忽有箇衲僧出曰和尚恁麼道天下人未肯在是我
同流。

坦然知浴請上堂古路坦然如何履踐霜重風嚴夜
船到岸為輸一點赤心說了許多方便既是自肯承
當不昧絲毫全無滲漏理合歸家穩坐不復思惟籌
算桶裏水缽裏飯一任細嚼麤飧好生無猒浴鍋頭
兩兩三三總是時人功幹緇緇素素辛辛苦苦不離
者邊那畔迦葉親聞底達磨不識底輥作一團混成
一片如斯之事無有錯謬如來明見山僧看來秖得
一半還有那一半良久今年田稻不登只好隨家豐
儉。

上堂夜來則眠睡覺便起無位真人多嗔少喜床頭
擊碎唾壺是箇甚麼道理咄貓兒捉老鼠。

上堂深宮月鎖人靜燭殘寶印懶提全彰至化直饒
恁麼來者猶是功勳邊事尊貴一路如何行履金烏
啼夜半玉鷺宿蘆灣。

上堂崇虛非徵積實莫尚東廊下左邊底西廊下右
邊底拍案一下者裏用得著敢保千愁萬愁一時埽
蕩便下座。

上堂道無可道禪無可傳秖有一事說與高賢見人
喫著青梅子縱不酸心也皺眉。

上堂是與不是知與不知倚墻靠壁漢不堪共語篤
志真參死心研究非大丈夫之氣概請過一邊秖如
師子兒哮吼時如何顧左右幾乎驚殺人。

上堂虛空可銷殞無明無斷時如實而言若是箇人
且不如是春暖張公子村壚醉不休。

客至上堂即賓即主非短非長遠山疊翠流水增瀾
儒者讀春秋善能甄別賢否道士鍊丹液自可忘情
絕解衲僧與道伴交肩過合作麼生莫言相見易此
歡是最難。

上堂舉僧問趙州萬法歸一一歸何處州曰我在青
州做領布衫重七斤師曰老趙州如此答話圖快眼
下風稜不顧日後盤錯非唯使者僧脫體道應難亦
令人鑽頭無縫罅有問天華萬法歸一一歸何處東
關橋下水西流。

上堂拈拄杖見得諦當捏目生花未識玄旨動步便
差恁麼不恁麼相去非遐白雲深處有人家。

上堂雲門一曲調高無上伯牙匪諧子期莫識奇怪
冷水灣頭老漁拍手小漁唱唱出箇東風第一枝不
知月在梧桐上喝一僧出師便打僧曰某甲不是恁
麼人師曰不是恁麼人自不殃及你。

上堂過去事閒思巳遠未來事深想無據現在事瞻
之在前忽焉在後日長風靜倚闌干時聞花外鶯啼
畫良久古今洞徹無藏覆。

上堂眼上無一塵為礙何故青黃莫辨好惡不分腳
下無一絲為絆因甚高低罔識上下難知到者裏作
麼生倒斷拍禪床且出一身白汗來。

上堂胡達磨面壁是少斟酌盧行者踏碓千殃並起
致使後代兒孫攜儔結侶低昂頫仰百樣行藏要天
下人勿住空劫盡卻今時結死冤讎山僧不妨與天
下人雪屈噁好笑而今事轉覺當初錯。

上堂自巳冷暖別人不知他家長短我亦不管不是
心不是佛不是物者裏知得分曉漿粉錢山僧與你
還草鞋錢自去料理不然得失紛然是非交互折腰
猶被浮名誤。

上堂池畔蛙鳴的的是諸人得力處檐前鵲噪確確
是諸人親切處只要自肯一切人不柰你何簡點來
正有事在何謂閬苑雖高臥傳烽愁更多。

道和化主領周巷檀越請上堂斯門洞開曾無扃鐍
要箇信腳跨入者千難萬難惟孟八郎心無異緣用
無向背行無近遠到無先後飽風霜而不猒任逆順
而無辭化塵勞侶入歸信門使聞聲者開懷見面者
解脫無私無曲徹始徹終有甚麼斟酌有甚麼限量
但要諸人於一切時中不挂本來衣不行心處路則
杓大碗小有鹽無醬隨意所需全無吝惜喝我住於
此家法若斯。

上堂人人巳躬下有則因緣多不增一毫少不減一
點古人說箇七日不悟截取老僧頭去大似一盲引
眾盲豎拂子和盤托出了也麤茶留客意村酒古人
心擊一下天寒簡褻不勞久立。

上堂霏煙生遠浦皓月滿庭除相看總不猒日復轉
躊躇驀喚侍者者應諾師曰長見何勞問起居。

上堂舉金峰示眾曰老僧二十年前有老婆心二十
年後無老婆心時有僧問如何是二十年前有老婆
心峰曰問凡答凡問聖答聖曰如何是二十年後無
老婆心峰曰問凡不答凡問聖不答聖師曰金峰與
麼答話正是載馳車塵馬足之道無休歇時天華當
時若在點把火照看面皮厚多少金峰從此移身轉
步敢保如入桃源見白雲青嶂雞犬桑麻使人澹然
忘情不樂故處。

上堂雪峰蛇趙州狗毒氣薰蒸衝牛斗山僧昔年親
遭一口如今搔著舊時痛處自難歇手你者隊死蝦
蟆向甚麼處走遂以拄杖打趁。

上堂月館霜橋水村煙市試問諸人你故家田地在
甚麼處以拂子畫一畫莫不是。

上堂諸人大事不克成就山僧日夜坐臥不寧想得
一句要緊佛法與汝說了不可不聽良久門外好大
風出入要謹慎。

請化士上堂此一著子逆順向背千變萬化傳授不
得指示不得惟大丈夫漢堪任大丈夫事大眾要識
大丈夫事麼豎拂子泥水通身不憚勞撞見知音便
舉似。

上堂釋迦老子怕是未知達磨祖師曾言不識天下
大和尚愁兼旅食面撲風塵說也說不著看也看不
見天華掉老婆舌頭盡情與諸人說了良久欬嗽一
聲是甚麼。

上堂奮大機發大用既非古佛徽猷知好惡識休咎
豈是衲僧樞要理隨事變事逐理融隨波逐浪漢烏
足道哉今日三明日四冷湫湫地休去歇去是深村
古廟裏無轉智大王有甚氣息衲僧分上合作麼生
道百篇詩就惟耽酒從古風流傲謫仙。

上堂嘉州大象喫酒陜府鐵牛醉倒乃同張五搆冤
要與趙六相鬧到我天華者裏一齊抹過便了何故
此事不可草草。

上堂世上知予拙此中託汝深老胡曾面壁究竟是
何心既非明悟知見而揣摩豈是世智辨聰可彷彿
透底人出來通箇消息靠拄杖下座。

上堂為法施主匪吝家風有問必從無疑不決諸人
問訊山僧合掌倒腹傾腸未常吝惜昨日晴今日雨
明明百草頭明明祖師意有何疑可以決擊拂子其
言足以豁人人之迷悶。

上堂天華曾無岐路與人亂走亦無一途要人坐守
惟要諸人入門來知得鍋是鐵鑄飯是米做然後我
與你道箇面皮尺厚若也朝三莫四疑惑轉生拈拄
杖曰拄杖子只好打狗。

上堂不從請益得出路應知在家好悟了須遇人嗔
時多喜時少夜裏熟睡一覺起來覿面相逢更無回
互喫粥了也洗缽盂去眾生日用而不知自成顛倒
喝去去不復道。

上堂入山既不深莫若在塵市大丈夫兒去就無固
無必且道塵市中有甚好處和羅飯骨董羹喫飽了
好趁船省走路高聲喚曰菩薩子但恁麼去。

上堂寒時自寒熱時自熱道無橫徑說甚直捷驢腳
馬腳行止無拘我手佛手取舍自決固是諸人之能
事且道蟭螟眼裏放夜市做甚買賣咄。

上堂問跋涉關山不遑休息未了生平願垂指示師
曰傾蓋在須臾投分踰疇昔日即今事又如何師曰
三五月圓四五兔缺僧罔措師曰天寒日短且去乃
曰白日裏有箇老鼠子東跳西跳萬指叢中人人視
物命如巳命宜乎不能一刀兩段且貓兒突出時如
何良久無人知此意令我憶南泉。

祈雨上堂久晴不雨河竭泉枯根本堅強底未聞改
志焦芽敗種者退屈無疑拈拄杖好看拄杖子化龍
去也卻道你輩茄子瓠子且莫著忙我有一雲一雨
普澍大千種類若干名色各異承受得者改頭換面
轉見精神乃我常分不借餘力不知誰是知恩者卓
拄杖舉世皆迷悶襟懷此日開。

上堂千說萬說秖是一句親切若明得此一句可以
鎖佛祖咽喉開人天眼目大眾你道是那一句良久
擲拄杖。

上堂今我不樂日月如馳此古有天下者憂天下之
憂而發此語也天華寺裏山田脫粟飯野菜淡黃虀
天寒日短兩人共一碗日日如是不致缺少諸人久
聚甘苦同之眉毛橫底鼻孔豎底我皆識得量諸人
決不錯怪山僧我亦安心不然人生如寄多憂何為
喝一喝。

上堂欬唾掉臂總是祖師意橫七豎八莫非古佛心
到天華者裏碾得你骨出未肯放在何謂不見道新
詩貯得滿奚囊古來盡是窮途客。

上堂舉僧問龍光如何是極則為人處光曰殷勤囑
付後來人師曰無文鐵印沒鼻金針龍光急要出脫
爭柰分付不著當時設問天華如何是極則為人處
舌上青苔三五寸口邊棘刺兩三重。

上堂見農夫則說田疇闊狹耕力細微逢漁父則談
煙波浩渺出沒神奇達磨門下兒孫胸中無一點塵
腳下無五色線佛不是心心不是佛那裏有者般事
可笑雲門乾矢橛梗人齒頰山僧巳道了也汝等又
覓箇甚麼遂下座。

長至上堂正不居正時偏不坐偏處有箇關捩子撥
得轉無量義門一齊開演老梅傳馥枯木向榮天時
與人事和融祖意偕物情胥慶黧奴白牯體候自佳
跛鱉盲龜心神仍暢衲僧家便道陽從鼻孔裏長陰
從腳跟下消出入無疾朋來無咎事無可虞利有攸
往作者般見解討甚好衲僧以拂子畫一畫通得此
竅始謂飽參。

上堂教中道若有所求者不能師子吼諸人晝廢飧
夜忘寢孜孜不倦汲汲不休轉求轉遠轉不相應望
為師子吼大抵不能出來作金雞報曉一聲看拍膝
一下蕭蕭落葉滿階砌多半行人在路中。

上堂眼睛頭底橫亙十方覷他不著舌尖上底豎窮
三際道他不著天南天北盡力馳求冒暑衝寒潛心
尋討大似欲往長安去趁了福建船縱經塵劫無到
家日子卓拄杖者裏歇得下好不省力。

上堂兔角不用無牛角不用有一僧出曰描也描不
成畫也畫不就師曰不是不是曰請和尚端的師曰
汝既頭角不成我肯將錯就錯便下座。

上堂因風吹火用力不多豎拂子從上大老天下道
流總要發明者箇忽一僧出曰殘羹餿飯誰肯喫師
連棒打趁僧曰和尚伎倆巳盡帶累別人受屈師曰
不見道因風吹火用力不多。

上堂世尊密付達磨單傳循山采藻掘地覓天可惜
赤腳波斯在十字街頭說五位論三玄分秦別楚顯
實開權只成擔板漢此事如何舉得全拍案一下維
摩有病孰堪憐。

上堂舉雪峰與嵒頭欽山聚話次驀指一碗水山曰
水清月現峰曰水清月不現嵒頭踢卻水碗而去師
曰三箇漢自謂統裕石頭流輝天壤看來也是飯飽
弄箸不知羞恥若相委悉不妨作箇脫洒衲僧雖然
龍樓千里隔鳳閣五雲多。

上堂頭戴是天腳踏是地智士愚夫那箇不會若論
本分事不可拏三道五桶底脫時方始是喝一喝認
著依然還不是。

上堂雪峰謂玄沙曰備頭陀何不遍參去沙曰達磨
不來東土二祖不往西天師曰良驥嘶風昂首思奮
被當頭一按仍跛然伏櫪矣就中有箇淆訛處市客
誤為垂釣子唯予知是謝三郎。

立秋上堂良久肯恁麼去極是省力待說箇未入門
時與汝相見了也堪作甚麼拈拄杖梧桐葉落盡知
秋莫道參方無所益。

上堂謝正修黃九圍李馥初齋路途極盡處轉一機
機無不神塵勞夢醒時發一用用無不妙若要顯揚
祖意密闡宗猷再借檀越新條行箇古皇舊令豎拂
子此一些子彌滿虛空諸佛以之開方便門眾生以
之到不退地其豐功無不包美德無不備獨有今辰
檀越不墮諸數何謂也百官江上夜潮來過水不曾
兩腳溼。

上堂會佛法底人如恒河沙數拄杖頭上不曾撥著
一箇半箇一僧出曰和尚拄杖子得恁麼短師曰道
者莫非從天台來麼曰是師曰踏破幾緉草鞋曰侍
者記得分明師曰背後底是甚麼僧擬議師便打曰
到諸方不可錯舉。

上堂金雞唱徹時尚五更玉犬吠來天猶未曉正恁
麼時王未登殿萬國來朝時如何金門青靄合玉闕
紫煙封。

上堂日裏閒遊夜間高臥萬兩黃金不為浪費矢志
坐禪深心看教一滴清水實是難消設總不恁麼底
叉手向前且請過一邊何故檀越面前不可謾汝。

上堂志歸一處萬法攸宗拈拄杖者箇是一喚甚麼
作萬法者箇是萬法喚甚麼作一者裏辨得無明黑
暗不擊而開煩惱湍流不遏而止威鳳高翥雲霄長
鯨吸乾大海或躊躕不決不得動著絲毫若動著敲
得你頭破腦裂為甚如此卓拄杖家無二主。

上堂龍潭吹滅紙燭德山燒卻骨董敗壞從上家風
總道伊人作俑自古到今是非紛紜無敢定奪據山
僧看來其情可原天皇老漢好與三十棒大眾知麼
子孫不賢過由家長。

上堂一飲一啄無推無托很若砒霜烈如酖毒人皆
知有下口則難縱使吞得吐得略無一些過患猶是
逐妄流轉不識好惡山僧執持糞器往到子所諸人
作箇甚麼趣向喝一喝。

上堂僧問如何是宗門中事師曰佳客來到下塵榻
曰學人不會師曰只因思慕久相見多歡言僧喝師
曰尊客在筵不可無禮乃曰宗門中事古今一貫凡
聖同途動步踏著開口道著龐道玄鈍置於馬祖李
刺史折節於藥山今日檀越到山是何意旨青山夢
好渾忘世苦茗杯深不願官。

晚參舉洞山因雪峰問訊次山曰入門須有語不得
道早箇入了也峰曰某甲無口山曰無口且從還我
眼來峰無語師曰洞山畫堂高玉食雪峰密室泛金
卮雲居別前語曰待某甲有口即道卻有口道不得
長慶別前語曰某甲謹退卻有腳進不得總為諸人
勘過了也秖如雪峰無語且道是門內是門外良久
曰問取雪峰去。

上堂舉深明二上座淮河岸上行見魚從網中跳出
因緣頌曰途中好景正宜秋忽訝朋情說舊遊出網
金鱗去不返敢將艸率報同儔。

上堂良久到者裏說箇甚麼即得顧左右青苔石路
雖滑黃菊籬邊最幽便下座。

上堂舉德山曰問則有過不問猶乖有僧纔出禮拜
山便打僧曰某甲纔禮拜何故便打山曰待汝開口
堪作甚麼師曰臨階一叱悍臣落膽敢道德山號令
不嚴鐵騎孤征霜戈進敵敢道者僧氣概不勇然則
檢點來總是戎馬生郊未到河清海晏畢竟作麼生
識得漢家制度自不輕笑子卿。

湛和尚忌日上堂最尊最貴非正非偏碧玉樓中睹
容不易黃金殿上望影尤難果若辦得副海大胸襟
太虛心量絕無背向有甚易難豎拂子大眾先師翁
在山僧拂子頭上現無邊身說無量義有憂深慮遠
之心承祖業綿延之厚從者裏略得少分豁多生疑
悶獲本有妙明雖千百世後而旦暮遇之也其悠悠
汎汎得失在懷者欲親承告誨須到彼根前更下一
分人事始得。

上堂問不落階級敢求指示師曰畫樓春畫永高臥
不垂簾僧沉吟師曰要會就會想箇甚麼曰不會師
喝乃曰與你闢一條廣闊大路你不肯走與你開一
箇省力法門你不肯入你參過天下知識一切差別
君臣五位賓主三玄有背有向有縱有奪出來露箇
消息知你猶是遊州獵縣虛著草鞋底人休休縱然
道得倜儻有何用處喝。

祁文載居士訃至上堂知有此事之人生死見病既
巳斷除權實法藥自合廢棄故文載居士為國為民
秖有一箇心腸為法為道曾無兩樣面孔濁惡世中
平高就下巳稱無我愚菴室內同聲相應可為得人
黃梁煮熟天明芻狗吠雲邊奕罷仙棋樵子巳歸青
嶂外不獨醯雞蠛蠓無處尋蹤跡恐天下大老未辨
端倪在山僧與麼舉揚大眾與麼拱聽且道明甚麼
邊事生死魔軍俱殺退此回不負老瞿曇。

上堂晨時粥午時飯早一刻不得遲一刻不得缽盂
裏盡有生機匙箸上絕無回互求箇知得飯是米做
四顧寥寥一僧曰忽若知得時如何師曰不是餿酸
便是雪淡曰今日得遇和尚師曰六窗雖洞開獼猴
喚不醒。

上堂牛過窗欞頭角四蹄都過了因甚尾巴過不得
天外白雲淡籬邊黃菊開無錢沽美酒唱箇醉蓬萊
擊拂子常住事煩各請珍重。

上堂此道雖樸小天下不能臣侯王若能守萬象將
自賓李伯陽恁麼道雖謂有權有實終為自起自倒
天華杜撰得四句可與諸人點眼山上波濤湧虛空
駕鐵船無舌人穩坐高唱太平年。

上堂佛頭邊恣意歡歌魔宮裏攢眉相向能說不能
行有何用處趯翻佛界震裂魔宮能做不能當未為
豪傑總被拄杖子穿卻鼻孔了也你道拄杖子有何
長處卓一下風涼同緩步月好共披襟。

覺初同幻如夢生二戒子請上堂入總持妙湛之門
流般若光明之耀秖貴當人自肯決定奮大志力整
頓本有同乎日月照徹前後所以入得此門者把住
則文彩不露放行則大用全彰孝事父母撫訓子孫
知身如幻醒世是夢棄俗愛家成佛子住艱辛不動
毀譽不搖世出世間宛轉偏圓千般萬種無不合宜
其至性風標不肯混於常流然則要合從上大旨山
僧唯笑而巳你道笑箇甚麼正氣可孚劉鐵磨目前
大路幾人行。

上堂田裏要車水地上要澆菜米頭要春碓屋漏要
翻蓋諸人底事山僧盡知山僧底事諸人不會良久
夜來得箇高枕一覺睡到天明。

上堂湖海交情天涯旅況夜月千里秋風萬家秖快
涼生肘腋不知葉落梧桐若是過量人胸中物淨盡
或彼或此以空合空倘不如是卓拄杖要作脫洒衲
僧切忌坐在者裏。

上堂僧問新豐一曲天下人唱和尚一曲甚麼人唱
師曰無鼻針兒穿玉線佳人黑夜繡鴛鴦曰還許學
人和也無師曰子期去不返知音復是誰僧喝師曰
不是腔也便下座。

上堂春光巳過夏日方長饑時喫飯熱處乘涼或說
惟心所現或說幻有即空恁麼道笑殺傍觀喝一喝
落花滿地無人埽燕子喃喃遶畫梁。

上堂瘦竹嚲煙山樓隔市梅放疏籬含香依舊人人
有鼻孔那箇言無分釋迦老子道汝今可以此寶貿
易所須常可如意無所乏短好與三十棒為甚如此
不合將常住物私作人情。

上堂諸人也恁麼山僧也恁麼以凡眼觀則凡土有
餘以佛眼觀則佛界無外天華一多無礙小大無虧
上白米八十錢一斗黃瓜茄子十文錢十五斤雖然
飯籮邊坐底餓殺無數海水裏浸底渴殺無數諸人
不可不知拍禪床下座。

解制上堂正覺山頭世尊悟道胡言亂語不堪聽天
華寺裏衲子罷參逆行順行天莫測雖則雲騰鳥飛
所向無礙據實看來猶是枉涉百城徒勞千里山僧
有箇祕密法門從來不敢輕授今日臨行之際傳與
諸人步行騎馬上天台眼望東南過西北。

上堂問如何是衲僧本分事師曰山上挑柴田頭車
水曰學人不會師曰少頃普請自然有分乃曰高不
在絕頂低不在平原說箇普請大家有分便去壁邊
摸得雙斷鼻草鞋歡喜不煞未過石橋踏斷略彴被
東村王老大笑曰你者一隊漢說得也親切行得也
快便本分事未夢見在。

上堂囊中有至寶歷劫無遺不逢親友指示千萬年
秖成窮子山僧或東或西忽出忽入外邊遑遑勞慮
不巳家中七事一無所有全不提起然則色色要用
事事省不來底當孟秋大盡之日暑氣漸減天時微
涼與諸人略為舉示以拂子東指曰那邊也是西指
曰者邊也是放拂子曰元來如此現成。

上堂舉僧問曹山寂和尚如何是曹山眷屬山曰白
髮連頭戴頂上一枝花師曰得此三昧者如神龍行
雨電閃雷鳴千奇百變然曹山雖是風流賣俏未免
笑倒傍觀有問天華和尚眷屬多少浮雲嶺上三秋
幻明月堂前一笑新。

上堂百丈遭馬祖一喝耳聾三日臨濟受黃檗三頓
痛棒冤屈一生天下有本領底衲僧遇著有眼睛底
知識只教你休心好退步好意在於何良久山父不
貪天下之樂曾參不慕晉楚之富拍禪床下座。

上堂長安大道處處可通惟在自肯莫問我儂其志
不果者深思仰羨覓他路頭不著卓拄杖直截荷負
何以過此。

上堂傾出秘密藏取用者稀拋撒如意珠信受者少
若道犬吠客來雞鳴天曉十箇有五雙不見省動須
是本分道流死貨自然弄活豎拂子畢竟其中意若
何擲下曰莫道山僧謾你。

上堂問如何是向去底人師曰田翁不問姓曰如何
是卻來底人師曰野鳥盡呼名乃曰入廛尋鬧退步
養恬中無迷謬何用指南所以向去底人田翁不問
姓卻來底人野鳥盡呼名卓拄杖三十棒山僧自領
了與諸人無干不勞久立。

上堂舉守廓到華嚴因緣師曰華嚴申無敵之威守
廓奏有常之捷灼見石頭風景不殊濟北江山如舊
卻被風穴妄傳軍令洩漏兵機千載以來烽煙未息
還有辨得者麼但知邊塞近不道馬蹄長。

結制小參天寬地闊道人家飄忽時光是可嗟有志
生平宜勇決霜濃風急到天華然未過關東橋一句
子道著便合轉步晝繡故鄉榮耀無比慶快生平若
也五步一觀十步一望風雨奔騰安危顧慮倚彼門
墻看人冷煖那有相應時節天華事不獲巳依舊時
格式畫箇地圈入佛入魔也在裏許可凡可聖也在
裏許若內若外也在裏許不尷不尬也在裏許信與
不信知與不知但恁麼去不得動著以拂子畫<img:>相
曰老馬簸箕略異雲巖寶鏡相同。

結制知浴坦然道和請上堂趯倒五須彌踏翻四大
海中心無所為呼喚總不采世間過患不知為障礙
之法出世勝妙不肯生好樂之心過東則巋其束從
西則屹其西正是三家村裏泥塑大王有甚巴鼻若
謂青山高臥不嫌冷靜塵市橫身不猒熱鬧劫外優
游風前歷落固是英異道流出群氣概然則到浴鍋
頭被他喚道喫茶去不受謾者能有幾人古來之說
秖有一句稍有相應你道是那一句良久有書不向
寒窗讀到老空吟恨白頭。

上堂威音王是我侍者昨夜與人爭論佛法甚鬧山
僧與三十棒趁出了還有人申救者麼有僧出禮拜
師便打僧曰若不上來幾被謾過此生師曰追思往
事始茫然。

上堂山僧禪不曾參道不曾悟住五六箇破所在做
十六七年長老大似牽牛上磨昨夜檀越請說法夜
裏子細思量無一事可開示無一字可說得大眾久
立豈不慚愧良久肚饑了喫飯去。

白雲鄰木和尚訃至上堂石繖峰前聚頭作息白雲
堆裏空手行拳草鞋底踏出千聖骨髓钁頭邊闡明
萬古徽猷新豐曲子唱彌高和彌寡雲門家法進以
禮退以義其祖道壯觀法門光大咸謂愚菴有真子
也今白雲和尚撒手而去同門知巳之望既絕後賢
懷慕之心猶深然不必引古證今分三別六卓拄杖
法道寂寥感傷抑鬱者此也。

上堂紛紛事不省悶悶終日眠達磨不來東土二祖
不往西天卓拄杖退後進前無向背何勞枉費許多
錢。

上堂不知有者看見不易若知有也取用猶難不是
山僧不肯指示自是諸人無箇入處拈拄杖知有也
看見也山僧註破也那裏是諸人入處雖然本無門
限用入作麼卓拄杖。

上堂若恁麼去傾蓋自同膠漆不恁麼者對面巳隔
雲泥設使恁麼時不恁麼不恁麼時卻恁麼靈利衲
僧何處摸索擊拂子門前多古木曉夕亂鴉鳴。

請清涼友和尚立僧上堂薝蔔花間夜眠玉狗珊瑚
樹下曉唱金雞一一全該機機相應那箇不曾備足
那箇不堪荷負爭柰寸心多起滅十指有短長未免
截長補短移高就低隨資稟之厚薄任力量之淺深
絕不以上中下根定其品位山僧伎倆巳盡無計可
施堂中第一座清涼和尚培風積厚雅量寬洪真人
天眼目也若從咨決心疑必然徹困為你。

上堂明了底人看來無有不真實無有不現成非因
得失而有殊非為迷悟而致異若有絲毫許有錯謬
有矯強我誓不說向諸人如有明得底出來決擇看
未明得也乘時當自勉慎勿再蹉跎喝一喝。

粥後普請上堂佛法無人說雖慧莫能了喫粥了洗
缽盂去古人說了也佛法在甚麼處趁此天氣好荳
麥宜種早。

上堂極是現成最為費力日參夜究七顛八倒腳根
下有分曉底自然金針曉貫玉線暗通頭頭恰好若
是開眼坐睡者待我舉示看拈拄杖還識者箇麼良
久擲下曰拄杖子也不識。



蔗菴範禪師語錄卷第十三

蔗菴範禪師語錄卷十四
侍者元隆錄

* 住越州東關天華寺語錄

洞明雪照請上堂劉鐵磨闖入大溈堂奧然末山捺
下灌谿雲頭得從上純全提今時綱要近來一等大
老喚作棄地餿殘離醇糟粕有眼不敢覷著有口不
敢談著豈知雞岫精華熊峰骨髓醒人甘露活命饔
飧無過此也若能細細嘗之則見非鹹非淡非苦非
甜非酸非辣是為雪山真正美味到此田地可稱飽
參衲子絕學高人據山僧看來正好喫棒在何故要
為達磨真苗裔須是千錘百鍊剛。

上堂三十年前見愚菴老人扯下半邊鼻孔痛恨不
休三十年後被天下衲子扭落兩莖眉毛懊悔無巳
如今觸著舊時痛處不覺高聲大喊你道喊箇甚麼
三伏暑中細嚼冰十二月裏冷心痛。

青峰菴尼道真請上堂舉淨居尼玄機禪師到雪峰
峰曰汝名甚麼曰玄機峰曰日織多少曰寸絲不挂
遂禮拜退纔行三五步峰召曰袈裟角拖地也尼回
首峰曰大好寸絲不挂師曰雪峰傳持石頭正脈仰
重者如眾星拱北歸往者如萬水朝東到者裏把不
住一味順風撒沙和羹送飯淨居箇尼理直氣壯心
大志剛只有進前之謀且無善後之策總領過一邊
今日道真上人涉江過水而來蓋是舊時熟識不復
細問蹤由但其艱苦備嘗傾心吐膽言言見旨句句
明宗秖要一念未生時踢倒界墻好說終日穿衣寸
絲不挂終日勞碌那事無妨要與淨居同箇轍青峰
珍重舊家山。

上堂天上天下或尊或貴何呂施張朱秦尤許十方
國土中大千世界裏啾啾亂鳴鼓發狂鬧總是者棚
傀儡舉拂子當初不可得而今賤如土乃擲下。

上堂良久於焉得把臂山犬喜人歸若有流水詩成
落花夢醒者出來呈似老僧看僧問如何是同行不
同意師曰黃金鑄就伍員心。

上堂百歲老翁頭不白箇箇無疑十八女兒不繫裙
人人不信觀音菩薩將錢買胡餅放下手卻是饅頭
疑也不疑雲門道扇子𨁝跳上天觸著帝釋鼻孔東
海鯉魚打一棒雨似盆傾信也不信卓拄杖三十年
年後悟去不可知。

上堂欲識天華境分明盡在目門前幾箇山屋後一
叢竹中有一聯詩非關文字語言不屬平上去入有
人讀得來曹溪文獻可徵雲門韻譜可續讀不來問
取東鄰田入叔喝。

李馥初檀越請上堂大豪傑人做大豪傑事必有待
而後發則大機絕回互大用無忌諱將龜毛繩子穿
卻一切人鼻孔傍觀者悚然一切是非毀譽俱著不
得拈拄杖山僧拄杖子有時為春風和氣皆可追從
有時為石火電光無敢湊泊有時作風流儒者淵才
雅思振刷綱常有時作出格道流顧鑑頻申揮斥佛
祖驀打一僧曰者一棒清楚得來商量得下入世而
無拘安行而自得若未得恁麼乘閒且靠壁有與定
思君。

上堂木狗司夜烏雞踏雪達人到此千奇百怪懵懂
禪流無繩自縛隨處樂太平為汝再斟酌豎拂子葵
花向日分千態菊蕊迎霜共一姿。

上堂舉黃檗見趙州來便閉卻方丈門州將把火於
法堂內叫曰救火救火檗開門扭住曰道道州曰賊
過後張弓師曰此道賴以宗主黃檗獨慎其重明鑑
極以秋毫趙州無出其右可為縱奪可觀回互得妙
然一箇主令太嚴一箇客情過縱未免縫罅難齊要
諸人自去檢點山僧不敢說破何故信知君日後開
口罵應多。

道源都寺請上堂問情無向背底妙密難言斧劈不
開底請垂方便師曰深讎厚怨不共戴天進曰日居
月諸巳見端倪師曰山僧眉毛長多少進曰大似無
人知師曰一拶便出進曰秖如妙密難言還可借得
一轉也無師曰我拖犁汝拽耙乃曰處處田禾熟家
家稻梁肥獨我天華寺倉廩元舊精空庫司仍復告
匱一堂禪子甘靜悠悠兩班頭首勞心碌碌山僧素
性愚鈍不解借花插戴假裝好漢所喜有箇家裏人
具得副真心熱腸庶事旁午躬吐握之勞祖業分明
藉股肱之重廬陵米價鎮州蘿蔔總不論量秖要碗
頭豐盛席面光鮮少室真猷不墜洞山血脈相通雖
則如是不昧當機全身奉重一句作麼生道白髮滿
頭稚子態丹心一點照無私。

上堂遠方無處尋近邊不用覓打破無字關事事謾
不得顧左右老趙州甚麼處去也良久休休捉賊不
如趕賊。

尼智林生日請上堂通身是手提不起底豎拂子如
今提起通身是口道不盡底擊拂子如今道盡者裏
領得些子如從母胎裏跳出時㘞地一聲將無量劫
來鬱勃之氣一口歎出始信道頭頂青天腳踏片地
年登耳順景在桑榆空中布彩鏡裏飛花莫不皆吾
本分風光隨緣應用如是則父母未生前一句不再
生疑父母已生後一句無復有惑正當生日一句不
可不知時值小陽天氣好無影樹頭純是花。

上堂二七巳過面上塵埃未洗潔淨三七到來路頭
逼窄轉見淆訛向被位裏坐守待悟有志之士不為
也卓拄杖者裏拌得命忘得身卷舒朝暮紙窗一任
風吹破。

上堂君臣道合五鳳樓頭展腳眠向背不存萬年床
子無心憶清貧自樂濁富多憂生平傲岸其志不可
測釋迦彌勒四七二三以手握拳曰不消一捏。

上堂為訪道道是假名謂參禪禪是何物兩頭俱坐
斷傾盡歲寒心根性卑劣底到者裏自生退屈氣質
剛暴底到者裏頭角太露要與黃面老人同一受用
山僧為諸人決一策良久大開正眼仍多累打失眉
毛萬事休。

淑安淡如同胡善人請上堂樓頭閒卷疏簾但有寒
風颯颯天際客來遠棹聞知喜氣津津始相見若屏
息停機及取茗飲訖問些家常說些淡話如大海水
人方圓器猶太虛空隨大小瓶旨無二極趣必同歸
明明暢自巳本懷歷歷是劫前風景雖然如此外麤
易鑑不用他疑內密難窮惟應親證且親證箇甚麼
施主有齋誰敢不飽。

大慶院智耀德松德培等受戒請上堂妙道非遐潛
心體之而目擊至趣不遠有志得之則甚深若與麼
去恐有物礙膺未得消化是為生死根本直饒劫外
春光徘徊自得今時風月瀟洒無拘悟迷俱絕事理
雙融只可飽食終日逐色隨聲要達從上正脈幾時
能搆拈起拄杖者箇諸佛傳之為大智慧燈爍破幽
暗歷祖稟之為大海舟楫普捄沉迷現前諸人受之
為如意寶珠周濟貧乏既然如是沒底缽盂人人自
有無相田衣箇箇具足是為大慶幸了山僧敢不為
之喝彩卓拄杖細嘗冰雪能無猒開到梅花香自多。

上堂行腳高人究此大事南奔北走闊狹短長無不
明了孤村紅樹三徑寒雲莫不觸我目也松鳴幽籟
漁送清歌莫不快吾心也行腳事不問你鬧市裏相
見時作麼生良久擊拂子千里持來一擊粉碎。

上堂睡來合眼醒來搔首試問諸人汝還會否會得
橫七豎八正相應不會屋後門前休亂走喝一喝。

上堂威音那畔若知高下日用門頭識得淺深才好
忘功罷業穩坐家山一任雲籠孤岫霧鎖千巖胸中
巳絕是非悉聽風鳴萬籟眼底不存彼此何妨浪捲
長江正恁麼時賓主兩忘正偏不立如何舉似僚佐
不令拘禮數時閒徐步月明前。

上堂柯韻悠揚市聲隱約朝去暮來接響互答小橋
流水悄然如話謂是拈花微笑之宗謂是面壁安心
之旨謂是衲僧親切之談有道得恰好與你一柄龜
毛拂子差排佛祖若無人道得只好留在自用拈拂
子下座。

彌陀誕日即達虛老宿生忌兼薦十周諱日法柱監
院率眾請上堂拈起拄杖大眾見麼彌陀如來達虛
老師在山僧拄杖頭上坐千葉寶蓮眉毛撕結各說
本因也彌陀如來道我是今朝生日後以出家修行
成道住淨土發許多大願一願不圓滿不取菩提故
有黃金階道碧玉樓臺樹林水鳥盡演真常提攜一
切人出離苦趣同受極樂住來經無量億劫家風如
舊尊卑貴賤皆吾眷屬你那裏坑坎堆阜雜穢充遍
聚集的是盡十方強漢以五濁心為究竟有甚麼好
處達虛老師道我也是今朝生日後以出家修行訪
道住天華做許多事業一事不冠冕不肯放心故能
佐治道路式廓禪叢祥麟彩鳳均獲依棲開導一切
人拔斷貪根培養福種別來巳有十餘年條令斬新
緇素大小皆吾子孫你者裏清淨幽寂忘懷無事收
錄底是盡大地貧兒以一佛號為資本有甚麼奇特
拄杖子聽見忍俊不禁突出眾前曰二位尊慈費此
唇舌著甚來由你彌陀如來開淨土之門極是正當
人人歸仰也不必再稱尊貴你達虛老師坐香嚴之
舍極是自在箇箇信服也不必更誇富麗其中有箇
情節聽我說明罷了卓拄杖盤珠宛轉無痕跡紅日
朝昇暮在西。

上堂山上行船垣頭走馬啞子唱歌知音實寡細說
與君轉不明好問東村王大姐喝一喝此一著近來
不直半文何用之乎者也放下放下。

上堂口吻未開全機敗露若說箇汝莫搜求我不孤
負達磨門風有甚好處離四句絕百非太虛空裏鑿
箇孔竅拍案一下功歸蕭相國氣盡戚夫人。

上堂良久顧左右是事為云何復良久拈拄杖知是
般事便休免得外邊尋討卓一下。

上堂舉德山密和尚曰僧堂前事時人知有佛殿後
事作麼生師曰德山老漢半吞半吐不明不暗若是
天華乃曰僧堂前事所不能知佛殿後事且不必顧
懷州牛喫禾因甚益州馬腹脹者裏知得師子掣斷
黃金索不然江水滔滔山雲疊疊。

上堂不願成佛莫求作祖說妙談玄麻纏紙裹若有
本分急須嘔吐曝背簷前或起或坐喝一喝男子漢
志在四方豈肯綢繆戀鄉土。

上堂舉投子因芙蓉楷問祖師言句如家常茶飯離
此之外別有為人處麼子曰汝道寰中天子還假堯
舜禹湯也無蓉擬進語子以拂子驀口摵曰汝發意
來早有三十棒也蓉忽開悟禮拜便行子曰且來闍
黎蓉不顧子曰汝到不疑之地耶蓉掩耳而出師曰
天下之事當與天下共之芙蓉當時見投子道寰中
天子還假堯舜禹湯也無便掩耳而去可令天下人
復聞白雪之高再睹清風之穆投子縱有神機技癢
無益芙蓉既落他彀中被他調度欲聚十方世界為
鐵鑄不得一箇錯字。

上堂四五日不與諸人說著此事拄杖子皮膚燥癢
此事近來不是難說要箇分剖底人千中尟一然山
僧豈敢以人廢言卓拄杖喝一喝。

上堂舉梁山觀和尚因僧問如何是從上傳來底事
山曰渡水胡僧無膝褲背馱梵筴不持經師曰先達
轉位就功入泥涉水要人向者裏全身擔荷非麤心
大膽見得會得以為是了且梁山老祖恁麼道還是
明從上底事為復答者僧話辨別得來宗本得以勁
氣天華喜其有人檢點不出冬天寒冷參退喫茶。

上堂拈拄杖有花必同尋有月必同賞衲僧面前來
一點用不著雖然無用處且留他在者裏何謂家無
滯貨不富。

上堂事礙即種種成異理融即法法必均拈拄杖若
喚作拄杖有頭無尾雖飽無力不喚作拄杖有尾無
頭動便費手道得事理兼到頭尾相稱好與拄杖子
相見不然須臾俱自老慮幾能閒。

上堂三七廿一倚墻靠壁總恁麼去有甚氣息不若
翻轉面皮放開懷抱一挑土二般柴語語默默盡達
磨胸中欲吐底恐負心衲子顧了者邊失了那邊要
與佛祖為師豈是容易豎拂子君不見無數行人古
路頭造次經過幾相讓擊拂子一下。

上堂拈拂子盡大地人從者裏消愁解悶切忌世諦
流布放拂子盡大地人從者裏情斷路絕莫作佛法
商量不拈不放時道得相應東閣門前揖上客西市
街頭稱莫逆不然山僧為汝通箇消息擊拂子者裏
便是通途此外別無捷徑。

徐友章居士請上堂尊貴天然不假造作迷失底一
脈相承如同陌路悟得底千途運轉不暫分岐所以
者一著子貴乎自肯信自肯承當生處熟熟處自生
有時擲去拋來正好了夢中活計有時山頭嶺尾不
妨作世外閒人木樨花發不可無山谷之笑聲溺器
踏翻自當有無盡之叫喚因有如是回互旁參縱橫
不犯之妙密故有如是八面衝鋒萬機普應之玲瓏
然則衲僧門下猶有事在你道有甚麼事良久曰家
常茶飯。

復舉龐蘊居士先謁石頭問不與萬法為侶者是甚
麼人石頭以手掩其口士豁然有省後參馬祖亦如
前問祖曰待汝一口吸盡西江水即向你道士浩然
大徹師曰二大老醞靈鷲之醇秉少林之直鞭笞凡
聖陵鑠古今此其餘事但可惜將箇龐老斷送在西
江水裏至今不得出頭友章居士夜深而到茗碗而
坐道誼藹然誠如夙契不消搖唇動手自然意氣相
投不與萬法為侶底人甚麼處不是豎拂子大眾見
麼前有青山後有竹相攜同步且陶然。

上堂河魨羹鴆毒飯無上醍醐不肯換拌身捨命莫
生疑死去活來始解隨機應變呈拂子和盤托出了
也愛者任君餐不喫亦從便。

上堂舉雪峰在洞山時山問作甚麼來峰曰斫槽來
山曰幾斧斫成峰曰一斧斫成山曰此是者邊事那
邊事作麼生峰曰直得無下手處山曰猶是者邊事
那邊事作麼生峰休去師曰與家裏人說家裏事鉅
細分明是非淨盡洞山雪峰千里芙蓉一樽竹葉實
為知巳難逢若是那邊事來朝更問故人看。

上堂舉僧問慈明巳事未明以何為驗明曰玄沙曾
見雪峰來曰意旨如何明曰一生不出嶺師曰慈明
不以家規開發後人惟借別人鼻孔出氣使者僧有
九萬里之程仍為淹滯不能奮飛且天華恁麼道還
有長處也無雪中王子棹月下謫仙杯。

上堂坐豐美筵席唱太平曲子無不爽心稱快也是
擔板漢住荊棘叢林入虎狼群隊無不戰驚受懼也
是擔板漢有箇人有時恁麼也是不恁麼也是有時
恁麼也不是不恁麼也不是我知你也是擔板漢喝
一喝。

上堂窮子忽歸家入門盡看見欲識故園春桃花開
爛熳更問本來父母面良久兩重公案。

上堂主伴兼明上下交徹我不嫌汝不知汝莫怪我
不說免使後人論得失拍禪床若是其中人知得臨
濟在黃檗喫三頓棒大似蒿枝拂。

冬至上堂真實人說底話出聖凡情量大丈夫行底
事與日月馳輝是故有時截斷千差寒威凜凜有時
放開一路煖氣炯炯便見玉墀春度緹室灰飛陰霾
消去陽德復來顧物情積懷斯暢慶祖道祕密攸宣
天華者裏洞山果桌懶得掇出掇進雲門胡餅免得
搓圓捏扁只好喫杯趙州清茶與真實人說些真實
話卓拄杖花開鐵樹十分妍焰發寒冰四壁煙石女
曉將雲鬢整向天長揖祝堯年。

上堂維那白椎曰法筵龍象眾當觀第一義師曰灼
然達磨不曾道著者一句維那盡力巳提持堪笑老
瞿曇昨日定今日不定便下座。

上堂真歇老祖道我於丹霞先師一掌下伎倆俱盡
覓箇開口處不可得此話說來都是肯信山僧侍愚
菴先師二十餘年提金剛鎚擊碎窠臼將黑豆子換
卻眼睛痛恨難消討箇住手時不可得此事說來孰
能辨別如今信與不信辨與不辨霜重風寒珍重歸
堂各宜自愛。

上堂臨濟賓主句在當時皆謂美談趙州喫茶去到
今日乃為曠典不知古人垂一機吐一句殺活並行
事理俱備是為少室家風曹溪正脈柰天下人覓他
來處不著天華恁麼道也是臘月扇子只好高閣何
故有眼不識賓主者最多有口不得茶喫者不少。

達磨忌上堂皮髓分了賸下隻履殃及兒孫無所砥
止南北東西上下彼此拋明月珠弄泥彈子十箇五
雙努目切齒心不汝欺言都逆耳范蠡五湖莊周一
指擊拂子一曲胡笳如斯而巳。

上堂有一句謾天謾地有一句徹頭徹尾大悲千手
摸不著淨名一默豈能傳山僧最不喜人向野狐窟
裏蹲踞不許人向佛祖頭邊坐臥安肯教壞人家男
女擲拂子此事而今只好拋在垃圾堆頭。

上堂佛之與祖請出門外玄之奧妙放在壁邊既不
可主賓相穆有甚麼敲唱同時諸人盡是高明山僧
一味疏懶自五更聞鐘而起洗面燒香作禮喫滾水
日中三餐夜裏一息曾不知時節換寒暑遷頭飛雪
喝一喝。

上堂殺人刀下留得性命活人劍下鮮血橫流花街
柳巷機機逸格肉案酒樓處處精神一切法是佛法
一切心是佛心喝不信道合有恁麼說話。

上堂僧問無味之談塞斷人口某甲不問師還答否
師曰言清行濁事君子所不為曰千聖所由無踰於
此師曰三十棒曰天人群生類皆承此恩力師曰未
有參學眼在乃拈拄杖卓一下莫效張生辨龍鮓須
知鄭子試黿羹。

上堂寒風刺骨嚴霜切肌知冷煖者自不蹉過千聖
近傍不得底山僧無開口處諸人如何理會良久曰
退身三步。

湛祖忌日上堂無生示生無滅示滅逸群上士端不
從者裏追思昔年不去今日不來本色英流定不向
此間仰止若道誨敕嚴明家風浩大慧焰亙天支胤
繁盛正是矮子觀場盲人摸象要識祖翁真實所在
喝垂手懶提無相印當風妙挾隱全該。

上堂山僧事事不如人亂道生平喪本真骨肉謗疑
是讎寇敢期一曲和陽春若是本分作家自不作佛
法解會畢竟如何喝大蟲不喫生人膽。

上堂我無口不能道汝有耳不須聽適有人從西江
來卻說襄州龐居士領著靈照女在村頭巷尾高聲
叫曰生意不濟不如歸去大眾你道是甚麼生意有
漏笊籬無漏木杓。

上堂言語道斷心行處滅迦葉親聞和心嘔出無迂
而談無闊而行悟了底須遇人若披浮雲而睹青天
不然且看虛空裏釘箇橛子卓拄杖天下不可一日
無此。

上堂舉曹山辭洞山靜久思動忙不及閒洞山曰甚
麼處去曉色東原夜寒南浦曹山曰不變異處去寸
心千里一札十行洞山曰不變異處豈有去耶英雄
肝膽盡露酒邊曹山曰去亦不變異去就分明古今
榜樣師曰洞山老婆心切曹山小兒氣驕視功名猶
緒餘之事顯尊貴乃久遠之條有人於此知得源頭
如放下千斤擔子住無住相正好盤桓行無行跡不
妨遊戲不然再為你下箇注腳轉步踏翻空劫地縱
橫不離腳根頭。

解制上堂脊梁挺起參黃楊木禪口門大開喫白米
飯雍雍美盛一朝濟濟稱為多士宛然太平光景可
以坐嘯乾坤所恨黃面老漢半夜裏被星光換了眼
睛大驚小怪帶累兒孫處處爭喧家家競鬧執定死
法無有活變多少人受他羅籠不得自在諸人要跳
出窠臼山僧有箇暗號子傳授你以拂子畫⊙云如
是如是。

* 示眾上

除夜示眾若論此事猶世間做生意底人相似其富
商大賈本自寬餘利能倍入到近年煞節從前細細
結算將來一一清楚得去秖有人負我曾無我負人
才好豐餚美酒紅爐熾炭合家老小歡娛達旦批評
張長李短論說古今得失呼盧喝彩醉舞狂歌童僕
滿前頤指如意謂之守歲若是做經紀生意之人又
折了本冬殘歲暮事事不能消繳色色不能周全罌
無鼠耗之粟灶無傳火之薪索逋連催屢逼妻孥啼
饑號寒顰眉蹙額長嗟浩歎蓋本微利薄一至此也
吾出世學道人亦復如是最初擔參方行腳之本志
要博悟明巳事之利息涉山川冒寒暑棄父母親知
識行門廣大法海汪洋作事必誠履操務實白汗出
過幾身桶底脫落一番洞見釋迦心肝深徹達磨骨
髓孤峰獨宿也得鬧市橫趨也得刀山裏匿跡也得
劍樹上安身也得無絲毫黏染無一點牽纏到生死
交接之際謂之臘月三十日自然徹底風流無窮變
化或有般漢半青半黃似真似假既不奮決烈遠大
之志不肯受真正宗匠鉗錘隨流滾滾業識茫茫情
識冤家步步不離境緣債主重重圍繞驅逐無方躲
避無路逮至臘月三十夜算帳時頭頭不了債債不
清廬陵米價不知高低鎮州蘿蔔不知貴賤青州布
衫不知輕重大乘井索小乘錢索不知長短乾矢橛
堆塞胸次須彌山聳峙面前更可怨者閻羅老子需
索飯錢縮手無措噬臍莫及飲食無味坐臥不安東
也嘖嘖西也囂囂直逼拶到萬仞崖前荊棘林裏諸
佛無計可援歷祖無術可捄喜得狹路上遇著資聖
長老善慰他道不要忙不妨事我有大慈悲有大方
便解汝憂愁排汝疑悶長汝銳志助汝峻機以如意
畫一⊕相曰向者裏搆得舊時缺欠一筆勾消來年
枉顧刮目相待苟或躊躇父子上山各自努力。

端午示眾蒲酒三杯下翠樓石榴花插滿人頭湘江
兩岸煙波闊看鬥龍舟歸去休堪笑楚屈原向死水
裏浸殺致成話柄亙古流傳惟我林下人自有本色
家風終不肯逐世諦移情隨時節改步他方狂鬧此
土晏然艾虎桃符不必高挂維虺維蛇無處開口況
且三角粽無米可裹雄黃酒非其所宜以拂子畫一
○曰秖將箇雲門胡餅供養大眾當要奮發大志鼓
起精勤任你橫咬豎咬直咬到計窮力盡想竭情枯
忽然咬破不但人人飽腹箇箇充饑即曠大劫來事
悉在其中則知三閭大夫不曾浸殺面目現在汨羅
灣裏清風愈烈設使溺於聞見坐於心識拘於取捨
膠於是非未免被妄情所轉更聽石頭老祖道謹白
參玄人光陰莫虛度。

示眾氣宇擅文武豹略嘉聲揚佛祖鴻猷必須頂門
有眼語下無私不然十箇有五雙輥向得失是非裏
去古人面目現在不知誰是同儔遂舉欽山雪峰嵒
頭同到德山欽乃問天皇也與麼道龍潭也與麼道
未審德山如何道德曰汝試舉天皇龍潭底看欽擬
議德便打欽被打歸延壽堂曰是則是打我太煞嵒
頭曰汝與麼他後不得道見德山雪竇曰諸禪德欽
山置箇問端甚是奇特爭柰龍頭蛇尾汝試舉天皇
龍潭底看以坐具便摵大丈夫漢捋虎鬚也是本分
他既不能德山只得令行一半令若盡行嵒頭雪峰
總是涅槃堂裏漢師曰德山一向如俊鷹攫兔不假
餘思及被欽山一逼進退兩難若是見機知變見伊
纔跨入門便與本分草料連棒打趁不惟作古今榜
樣法社足可觀光何更待舉天皇龍潭底看擬議便
打豈非銕鷂巳過新羅重布縵天網子雪竇如此激
揚也是世情看冷暖人面逐高低資聖雖也與麼道
眾中也有不甘者要為古人作主底出來簡點看。

大慶院安期示眾祖道凋零人心懈怠欲究生死大
事者總要因地端正辦一片真實心立一箇決定志
所起之因若正所剋之果必大所操之志若真所到
之地自實試看釋迦老子捨寶位而高飛棄尊榮而
遠舉六載雪山忍饑受凍黑夜裏忽睹明星而悟乃
歎曰奇哉奇哉一切眾生皆有如來智慧德相但以
妄想執著不能證得在如來謂之智慧德相在眾生
即人人本具圓常之道也所謂凡聖一道僧俗一致
貴賤一途男女一轍然聖凡僧俗貴賤男女則必有
分謂迷與悟也其悟底人如遠客還家如大夢醒眼
所見耳所聞皆是我本有之物無纖毫疑惑是為因
地正而獲果大也其迷底人以妄習覆蔽埋於愛見
坑中墮於無明網裏無量劫來流轉生死改頭換面
以尊易卑於陞於降以苦以樂是為因地不正而招
果迂曲也即此一地昔是花果之園今為菩提之苑
當家執事孜孜不捨念念不休搆禪堂立規矩鳩道
侶起禪期希望從中有人識得自巳面目了當生死
大事以酬出家之志以報莫大之恩也而欲感果大
有三種心一者信心謂信得自巳一段大事與佛祖
同一受用同一出沒洞無餘欠二者了生死心謂既
知此事與佛祖無別當要鎔愛見習裂無明網趁此
時節決欲討箇明白三者精進不退轉心謂學道人
危險莫憂逆順不顧如逆水撐船稍不努力則退下
去矣如此做工夫二六時中一切境上朝夕也如是
難易也如是閒忙也如是寢食也如是言談也如是
或到思慮不及處用力不得時連前三種心一齊打
脫也秖消歎一聲曰奇哉奇哉此事如此現成何必
涉遠馳求到者裏是謂生死窠臼掀翻大事因緣了
畢歷劫遠客還家經年大夢忽醒不必計較思量問
其是與不是可謂五更鐘響多驚起一旦心空始罷
參。

結制示眾世界有遷變日月有晦明寒暑有往來草
木有榮枯惟我祖師門下不如是豎拂子此是無礙
大光明藏也世界於此建立日月於此運行寒暑於
此和順草木於此繁茂諸佛於此轉大法輪眾生於
此成等正覺衲僧於此放捨身命是謂人人本具匪
從外得也蓋謂識情馳騖妄慮紛飛耕空言而恣縱
矜誇不痛心於生死流浪時光甘於唐喪人心日以
退墮生死根塵益重輪回坑阱轉深諸仁一笠天涯
孤身海角艱險備嘗欲辦生平既來者裏相從決是
有志之士雲門不敢孤負但要堅實根基吐盡雜毒
如單鎗獨馬向百萬軍中取勝方為猛勇丈夫所以
古德見學者稍不相契則深切告誡曰父母生汝身
師友成汝志無饑寒之逼無征役之勞若不堅確精
勤成辦道業他日何面目見父母師友乎山僧自幼
閱此語即知有出生死大事逮剃染披緇東遊西蕩
參叩尊宿摸得些影響自謂巳足不復進求病患關
頭抵敵不過逆順境上消遣不來後來見愚菴老人
略知羞恥不致虛過一生信知此事非積劫來薰陶
純熟要跳出孃胎不聆音不費力一觸便了不易得
也喝一喝。




蔗菴範禪師語錄卷第十四

蔗菴範禪師語錄卷十五
侍者元隆錄

* 示眾下

示眾欲研究巳躬大事因緣當在缺限世界事事虛
浮要知虛浮不實境上或好或惡皆可以觸發靈機
但令胸次坦蕩心地潔淨世間應為者為之應棄者
棄之七縱八橫左右逢源於話頭上切切提撕辦一
片久長心以悟為期不得多憂多慮求其速悟蓋多
憂多慮之念乃窒塞心地障蔽道眼轉求轉遠也惟
在話頭上拌命挨拶意識途窮生死路絕是謂歸家
之時是為穩坐之處到此時節胸中種種疑滯如赫
日爍輕冰古人種種差別如暴風卷危葉所以解心
上執縛洗心上濁垢斬心上稠林斷心上生死果然
恁麼去亦無執縛底道理頭頭本地風光處處自巳
面目日用施為如水上葫蘆不捺而圓活也到者箇
境界猶啞子得夢說與人不得舉似人不得好惡自
知若更有所重則為鬼窟生涯野狐涎唾況此事如
白日裏遇物一見便知真實別人惑我不得或謂有
奇特事商量有秘密傳授將他捶得爛熟深深掘箇
窖坑埋之免得在世間造妖捏怪鼓惑後人也衲子
家圓顱方服世間極為尊貴出世間最為正氣若不
以生死大事討箇分曉枉向閻浮國裏行一轉到末
稍頭欠下許多業債不知到何劫中纔得清楚是故
學此道者立箇決定志志若不決定如聽杓卜聲相
似見人說指東則走過東見人說指西則走過西如
有決定志則虛浮不實境上立定腳跟拏定主宰自
不與之為冤為對輥出輥入也願諸仁發精進力堅
猛烈志必到桶篐斷大事明為期限縱有八萬四千
魔王在汝六根門頭俟候僉來惱汝不得其便抑且
般若上無孤負人底道理能留心在上邊做得純熟
或今生不能成就種子下得深遠眼光落地時不致
被惡緣流入異趣翻箇身轉來換箇殼漏子觸著鼓
著自然省力定是成辦亦不是別人努力珍重。

岊菴知茶請示眾若論向上一事聖人不增一絲凡
夫不減一點及至問著十人有五雙不知下落且道
過在甚麼處譬如人人屋簷下有一片田四至畝步
元是清楚底只為年代深遠世界變遷從無始劫來
業主每更佃戶頻換虛文空約以訛傳訛以致同業
相纏合離成化無有了日釋迦老子道我是開天闢
地第一箇聖帝明皇既欲教育四生師範三界則遙
鄙窮陬肥田瘠地莫非皇土豈可隨他邊疆混亂虛
實相欺必須丈量一番然後豪貴不致隱匿細民免
當空役纔好多寡分明貧富均溥即便頒一道詔書
遍告於天下曰汝等當知一切眾生從無始來生死
相續皆由不知常住真心性淨明體用諸妄想此想
不真故有輪轉汝今欲研無上菩提真發明性應當
直心酬我所問十方如來同一道故出離生死皆以
直心心言直故如是乃至終始地位中間永無諸委
曲相欽命西天四七東土二三諸祖為量田弓手諸
祖道我既遵奉慈旨量田自然至公無私不敢作弊
但你們若有匿名虛號隱田漏稅當要詳明上司嚴
查深究故達磨曰我觀東土有大乘根器堪傳法印
特地航海而來埽除知解洗蕩殘妖不立文字直指
人心見性成佛也從上老宿乃是造冊小書唯把量
訖之田依畝數字號編造一箇弓口冊亦不敢增減
釐毫絲忽此一片田輥圓底應著其土名謂大圓鏡
南至五陰山北至六賊田東至無明大路西至煩惱
官河故曰我宗無語句亦無一法與人此事原是本
有底蓋為久遠劫來迷失了不肯認真照管如今四
至畝步巳清楚了土名田樣巳分明了虛名差號巳
改正了寄田躲役巳推出了縱有種種麤惡境界現
前心不怕怖種種勝妙境界現前亦不驚異即動疏
覆旨云如是大解脫法與佛說一大藏教無異無別
無前無後無古無今無少無剩所以釋迦老子准其
奏批旨下曰吾今為汝保任此事終不虛也大眾且
畢竟那箇是業主良久曰今夜是知茶設茶。

示眾做工夫看箇話頭如發兵討賊既巳知賊所在
當要急急追上不可逗留遲緩行住坐臥穿衣喫飯
處屙矢放尿處語言酬對處潛緝密捕忽然獲著也
且道賊是那箇驀扭住一僧莫是你麼僧罔措師將
一推曰卻是瞌睡漢。

結制知浴請示眾望仙橋把斷要津南來也不得北
往也不得芙蓉岸高張銕網進前亦無能退後亦無
能果是作得主宰立定腳跟底漢去住也如是寒暑
也如是安危也如是苦樂也如是乃至上天堂入地
獄喫辣棒受惡罵一切皆如是行一事則揚劫外嘉
猷出一言則凜寰中風致斯為參學事畢到家時節
也設或礙膺物不消巳躬事未辦趁色力強壯事業
可為之際不必別求方便秖要放下身心真為生死
將箇話頭置於胸次橫在目前如千尋銕壁東也撞
西也撞不管春去秋來不論晝長夜短不分是非得
失不計枯淡豐盈不較迷悟遲速忽然將鐵壁撞穿
敢保馳求永息坐享太平到此田地雖謂向浴鍋裏
全身獨露入水巳見長人究竟將來只可博些瓜子
炒豆棗子腐乾條糕燒餅喫喫要與向上一事相應
須如僧問藥山曰學人有疑請師決山曰待上堂時
來與你決至晚上堂眾集山曰今日要決疑底僧在
甚麼處僧出眾而立山下禪床把住曰大眾者僧有
疑便與一推卻歸方丈師曰藥山老漢將墻壁戶牖
一齊打開了也能向裏許拌命挨入便是大光明藏
便是大解脫場如若正信不堅纖疑未盡歲月送迎
無了日莫教孤負好春光。

* 小參

小參舉藥山久不陞堂院主白曰大眾久思示誨山
曰打鐘著眾纔集山便下座歸方丈主隨後曰和尚
既許為眾說法為甚一言不措山曰經有經師論有
論師爭怪得老僧師曰藥山老子駿步不拘鷹揚無
匹廬陵米上高騰時價石頭路裏獨擅風流其尊特
稱雄可謂無敵於天下被箇院主輕輕一言慫恿便
爾隨他調度和泥合水究竟院主不滿其欲大眾有
失其望資聖則不如是或院主白曰大眾久思示誨
也不論根之大小一雨普潤也不定法之半滿珠玉
齊傾直令箇箇習漏頓除全身荷負院主自無絮語
憎嫌然復有隨後曰和尚今日所說是甚麼法又將
何酬對良久山僧今日勞倦請西堂為汝說罷。

小參激揚諸佛說不到底事提持諸祖行不盡底令
須是君臣道合賓主氣和敲唱雙行更無回互且什
麼人而明如是事不見昔日洞山與密師伯遊山次
忽見白兔從艸中跳過密曰俊哉山曰作麼生密曰
大似白衣拜相山曰老老大大作者箇語話密曰你
又作麼生山曰積代簪纓暫時落魄師曰者箇公案
是何意旨作何理論田地穩密底見恁麼舉便知無
量劫來事悉在掌握之中毫無隱晦流浪日久底聞
恁麼事繁疑窒塞迷悶重增豈能湊泊得來若白衣
拜相處會得即與古人音容相接律呂相諧提封九
有撫育四生若積代簪纓處會得獨闢繼往開來之
要路佇觀地平天成之雍熙雖然如是分明曉了衲
僧分上秖得一半那一半到明日為汝注破。

請刈禾小參若論此事到相應處驗於田事自無差
謬先要般若種子剔揀潔淨無明稗草不容混雜御
大白牛將祖翁田地深耕淺耖以待心苗培養春就
群栽秋來等穫中間根本未壯欲習初乾諸子紛譁
三車並運才與如來法流水接加功機務分任得宜
智力耘耡勤勞不猒真如莖榦挺特標奇智慧英華
開敷擢秀驀地境風搖蕩惟恐嘉穗揉傷忽朝法雨
所滋且喜焦芽載茂有如是操持有如是保任成熟
有望損益無憂更藉大眾勇猛爭先艱辛莫避箇箇
奮求珠之心人人懷得寶之念不動而運顆顆登妙
覺之場不行斯到粒粒入真空之藏者邊那畔斬斷
淆訛山前屋後不致狼藉到此時節萬行高流纔好
忘功罷業五湖衲子須憑任意飽參雖然恁麼提撕
猶是化門展演畢竟如何得與此事相應良久曰明
朝田阪裏子細好商量。

謝刈禾小參舉地藏問修山主曰從甚處來主曰南
方來藏曰南方近日佛法如何主曰商量浩浩地藏
曰爭如我者裏栽田博飯主曰爭柰三界何藏曰喚
甚麼作三界師曰地藏雖則行上治之政弘至醇之
風猶未達於民情也殊不知人人為此一片田地從
曠劫來備嘗辛苦布種不潔雜穢充繁農務不時荒
蕪遍野喫飯不知飯香飲茶不知茶味腳板為之走
穿筋骨為之磨斷雨多恐其沉淪水少憂其乾燥太
寒則慮根株矬小過熱則愁莖葉焦枯至於青黃未
決之際其將有成若不寬心蓄養速要暴富登場終
與秀而不實者同一患也斯藉眾力盡勿猒勞時候
不違秋收巳畢不待商量浩浩自然大事圓成秖有
一人常在田頭地後不離禁殿重闈大眾還識得他
麼良久幾乎錯下名言。

愚菴老宿大椿尼對靈小參生而無生天龍伸出瘦
指滅而不滅菴主豎起空拳玉笛橫吹彩鳳鳴鐵船
同泛明湖月恁麼語話巳是齒不關風情存向背擊
拂子殊不知此一片田地常住妙明周圓不變求其
去來生死迷悟了無所得不謂煩惱是垢濁不謂菩
提惟清淨不謂生死有分別不謂涅槃恒寂靜若是
過量人能在翻身一擲抹過大千逆順境上莫可遷
流憎愛關頭不為障蔽隨緣作主到處稱尊惟大椿
老宿夙具金剛正眼解脫法門處處開拓操持般若
靈鋒輪轉根株塵塵斬斷蓋有大慈攝化同事之願
現於柔順如幻色相之身撫育明俊如瑾之瑛唯德
有鄰如蘭之馥入世間法如蓮花在水而於一切皆
無染著勵出世道如松柏擎霄而於一切無所疲猒
以不思議力故以不可壞力故若威嚴若慈藹若熙
怡若愛語令樂見者發深信心以如是行而作佛事
攪澄不異磨涅不痕是故將欲與世長揖之時奮然
超然是去非去政不待假力於無手之人也因有如
是風標故有如是奇特誠非世間言語而歎所盡皆
我老人於有為界中示無為法而不滅壞有為之性
於無為界中示有為法而不分別無為之相能以善
巧方便演出無量差別音聲為一切眾生之母說慈
善之法為一切眾生之子說至孝之道與一切癡翳
眾生作大智慧導師與一切窮露眾生作寶莊嚴樓
閣範上座到者裏意想不得分疏不下擬將一滴之
水欲增大海波瀾非謂不知量也貴要大家知有且
如何是知有底事秋林一夜雨生涼黛抹千山倩曉
妝珍重歸源時節好風飄錦帶藕花香。

楊旨音居士對靈小參大道體寬無易無難菊芳共
賞山好同看無生無滅不去不來煙籠古徑月鎖瑤
臺者些子乃從上佛祖出離生死之真三昧亦無一
含靈而不具足但器識麤浮根性陋劣當機罔措覿
面猶迷若是沒量大人於無量佛所種諸善根生淨
信者自然證入無疑也恭惟悾菴居士旨音楊公人
今而心古氣正而顏和得泗水真傳受靈峰至囑視
榮名同夢鹿知身世等漚花醇風厚德雍穆閭閻孝
友勤儉啟訓後英處塵勞不為累宛如林下閒人歷
險難不為搖何異山中老衲人境淆訛多方攝護世
情錯綜一致混融頭頭活潑種種施為總不出他一
箇善權方便也昔公於巳丑夏歸依先師問道周旋
山僧得與投契交遊屈指巳二十三年情忘水乳淡
雅悠長憂吾法道念我艱辛切於同源徹於心髓凡
一聚會書牘往來靡不以巳躬大事未得了悟而為
咨訣蓋自信得人人本來具足之道不假指陳勸示
而後能故其臨終為道之心切切孜孜益加綿密剃
髮披緇以畢其志佛聲浩浩脫化超然非夙生培植
般若種子踏實做將來焉能有如是操略且玉樹巳
見爭奇宗祊憑其闡奕信仁人之有後以為喜也我
因知公生於無生中受生死於無死中受死於大解
脫三昧海中優游自在不為一法之所留礙恁麼則
世裔道胤綺互延長淨土娑婆無容拘束山僧世外
友也不無知巳之感故秋深一棹遠抵蕭山欲證明
居士末後一段公案到者裏說箇甚麼即得舉龐居
士問馬祖不與萬法為侶者是甚麼人祖曰待汝一
口吸盡西江水即向汝道居士於此開悟楊悾菴居
士問先師不與萬法為侶者是甚麼人師曰騎牛童
子赤腳走居士於此深省據實看來一箇失卻一張
口一箇開得一隻眼總無倒斷在諸人或摸索不著
更聽山僧註破吸盡西江消一口騎牛童子赤腳走
不知誰是得便宜醉臥花街看北斗。

滄溟和尚請為母對靈小參劫外淵猷無二無別新
豐家法至極至尊織蒲屨於水邊無人酬價提宏綱
於鬧市有法歸宗將五位以鋪張隨三根而闡妙清
流遶檻紅樹當門機機回互法法交羅調不相合非
我知音刀劈不開始稱母子東塔受法姪滿公之請
為徐母智日安人要說箇蜜齊中邊之甜火等古今
之熱但安人金剛種子夙巳結成般若靈苗今亦增
秀世間出世事理兼到身前身後徹底光輝詳而驗
之其滿公孝意深衷敦本扶末可為證矣更要山僧
說箇甚麼若謂一切法不生一切法不滅者邊那邊
隨緣飲啄天宮淨土任意逍遙猶是世諦儀文總不
若生也不道死也不道且道安人在甚麼處雨餘遠
浦歸漁艇月映蘆汀白鷺眠。

陳雷生薦室請小參萬里長空獨鴈鳴千嵒落木動
秋聲涅槃堂奧無門限一任優游自在行是故靈光
不昧萬古徽猷入此門來莫存知解此雖是信口說
信步行總要人親到自巳故家田地豎拂子秖者箇
是謂一味平等法門佛祖謂之寂靜妙常眾生謂之
生死根塵東方謂之妙喜世界西方謂之極樂家鄉
三界萬法靡不圓攝所以張孺人據此法門事姑嫜
以孝穆鄰里以敬撫憐赤子逆順施為慈仁播美懿
德標奇醒大夢於長夜消無明於曠劫當知五漏幻
軀即是金剛正體於中求其聖凡男女生死去來了
不可得既然如是還見他立地處麼金地花鋪青靄
合寶池月映碧天高。

大慶院具之尼對靈小參生從何來千尋井底飛塵
埃死從何去十字街頭猛虎踞者裏見得諦當無量
劫來根深固蒂生死輪迴一翻翻轉乃知諸緣未遇
之先來實不來四大分離之後去實不去修絕異同
證無差別摧壞一切憎愛大山安住平等真常妙樂
正眼未開者喜怒哀樂異端競起僧俗男女各立門
庭苦猒娑婆欣樂安養念慮遷流紛然無緒取捨變
化奔逸不休使自家一片潔白田地上荊棘叢生葛
藤纏繞轉見昏迷愈加沉墜惟具之菴主於諸法性
通達明了成就廣大總持三昧故到末梢頭上如象
王擺脫枷鎖自在遊行雖然若到祖師門下猶欠一
著在豎拂子誰是生誰是死四壁寒香雪色濃心知
不在喃喃語。

空明菴德章尼對靈小參風生碧落雨滴青松好鳥
和鳴圓音無盡谿邊石女塞斷耳根嶺上鐵牛拽回
鼻孔威音那畔風光塵塵顯露空劫巳前面目歷歷
全彰者裏悟去髻中寶元是現成衣裏珠從來具足
不起思惟精操萬行匪移跬步參遍百城一切處放
光動地一切處妙用神通入生死流不被生死之所
淪沒踞涅槃岸不為涅槃之所留連雖然檢點將來
猶未是向上一路以拂子畫○相曰此名金剛圈亦
謂大圓鏡冥萬化真機顯千門德相微細包容廣大
悉備所以淨土娑婆諸佛眾生僧俗男女尊卑貴賤
有情無情人非人等總在裏許若帝網垂珠重重交
映猶秋空片月處處騰輝恁麼則淨土穢土乃是一
途男身女身會無二相又何必往無垢世界轉換形
貌正覺始成強生節目喝夜半海門紅日上碧蓮池
畔訪知音。

秦龍山對靈小參鬧市叢中驚人句子大家有分醉
翁衣裏照世明珠靡不現成待寂靜時方能理會到
酒醒時纔可尋思是埋沒巳靈非達觀人世之謂也
果是生鐵鑄成漢子冰霜練就心腸遊於世間如入
空聚為一切事遠離諸相隨緣本分生涯到處尋常
活計既為一切事離一切相則戴髮者非為俗士圓
顱者不是僧倫紅塵堆裏即是菩提寂場維摩室中
不異如來寶所既隨緣活計到處生涯則諸佛與眾
生一體涅槃與生死同源東土與西方無別清淨與
濁垢不殊惟我龍山居士以此得不壞信修無垢因
示虛幻家說真實法教子以孝敦友以仁德孚異類
道藹同人知生是無生眼與碧天開霽識死是不死
襟同夢宅宣猷推此因地般若種性宿培深厚故能
委蛻怡然隨願而往不言可知但是臨行掉臂時高
唱驚人句子亂拋照世明珠見者驚疑聞者怖懼孝
子殷勤申請山僧破格入城特與證明豎拂子大眾
還見麼擊一下還聞麼既巳聞見分明則知生是無
生死是不死且道龍山居士即今在甚麼處推倒須
彌百念休世間出世更何求安心穩坐蓮舟上玉樹
流芳看聚頭。

莫順之對靈小參夜雨催花韻廣長溪山到處水流
香目前盡是歸元路不用思惟達本鄉蓋一切眾生
到者裏皆一念之迷淪溺生死海中恣縱貪嗔癡隨
逐身口意起種種攀緣造種種結業所以輪迴六道
流轉四生自從曠劫以至今生頭出頭沒無有巳時
然不知起諸善法本是幻造諸惡業亦是幻身如聚
沫心如風幻出諸根無實性恁麼則關山萬里憂慮
千重以為功名利祿也是幻內而見聞覺知外而根
身器界也是幻離怖畏地到極樂家也是幻山僧為
居士說法也是幻居士聽山僧說法也是幻豎拂子
惟者箇是金剛常住不朽者世界變遷彼無移易虛
空銷殞此不沮壞若也未審端詳試聽幻人通箇消
息桃紅柳綠皆春色總在東君自主張。

念菴尼對靈小參鷺刷前汀羽蓮開白藕香雨餘山
色好風細水亭涼現成家法不假思惟觸處分明原
無背向拈拂子一畫曰十方薄伽梵一路涅槃門秖
要當人入得此門一一事存函蓋頭頭理應箭鋒普
攝群情圓應萬有偏圓宛轉活潑無拘可以覆載天
地可以貫徹古今可以出離生死可以坐斷去來可
以融聖凡之名可以銷男女之相可以證妙樂之常
可以到無為之地是故念菴菴主般若夙培靈根早
鬯名門托跡閥閱呈祥知身世空中電影視富貴水
面漚花垂老披緇志願匪懈求善知識不生猒足但
在疇昔妄念忽生一真妙體五漏標形逆順境上青
白紛然憎愛路邊是非交錯而今世事巳周攀緣巳
斷四大幻緣巳散五蘊浮雲巳空父母未生前一段
風光正好識取擊拂子斯門極樂超餘彼孰謂西方
別有津。

張門楊孺人對靈小參諸佛秘密列祖淵猷無論聖
凡智愚緇白男女草木昆蟲情無情類皆應有分而
不能證得者為無始以來至於今生妄情厚如萬疊
冰崖疑根深於千年暗室致使生死遷訛昇沉莫測
也有者道生必有死聚必有散晝必有夜夢必有覺
捨生趣生而無有滅此世人之常見也有者道生則
五欲歡娛萬般適意命終身壞氣化清風肉化為泥
一滅永滅而無有生此凡庸之斷見也殊不知生無
生相故雖生而不常滅無滅性故雖滅而不斷是故
釋迦世尊降王宮往雪山幻也成正覺轉法輪幻也
坐塵剎度眾生幻也示生死入涅槃幻也是故楊孺
人報軀有漏至性無移生尊貴家培彝倫種厚德成
鄰深仁育物事上則穆穆恂恂撫下則諄諄切切兼
能修習善法以求佛道極其志力隨所堪任如斯等
事亦皆於夢幻中成辦也大眾一切諸法既皆是幻
秖如楊孺人脂粉態除兒女情斷如何是金剛常住
不朽底森森玉樹枝枝秀也勝金沙坐寶蓮。

莫門智日對靈小參遠山疊疊含青流水村村映碧
風光盡在目前何用紛馳求覓若是得底人達去來
如春燕赴時秋鴻適候了生死猶晝而夜自夢而醒
八面玲瓏絕無向背所以諸佛以此風光出世利生
諸人以此風光遠塵離垢諸人於諸佛光中展其妙
用諸佛於諸人光裏奮其全提各各無差彼彼無雜
恁麼則朱孺人亦據此段風光為男子相也得作女
人身也得生安養也得入娑婆也得逆順施為俱得
自在其或纖疑未遣餘惑尚存不妨聽山僧重說偈
言生從何來死何去金毛師子草裏擂翻轉虛空背
面看有意氣時添意氣。

自由尼對靈小參豎拂子上至諸佛下及群生皆有
此事原無修證本絕悟迷聖凡量泯男女相鎔極天
地而久長亙古今而輝鑑但得時中受用自揚劫外
家風所以自由永菴主夙具金剛不壞之性示現恬
和柔順之身端本倫常究心出世鴻慈導物至德維
時訓於家言言藥石律於巳凜凜冰霜有時白髮盈
頭與燒菴人𢋫諧古調有時田衣挂體同劉銕磨互
唱陽春有時人境俱忘千機不借有時正偏兼到一
切現成紅塵浩浩恒奮全提夢宅悠悠常說正法六
字洪名畢生不改報謝怡然得大自在此謂得底人
於生死海裏逆順總宜煩惱場中作大佛事山僧到
者裏通身是眼也看他不見通身是口也說他不著
雖然欲識桃源別有乾坤須看漁翁通箇消息良久
半夜石人憨睡起一場好夢與誰言。

祁門朱孺人對靈小參春風和暢花柳爭妍紅塵人
語綠樹鶯啼言言悉具圓常句句皆談真實明明標
向上機處處廓歸元路迷之為生死元首悟之謂菩
提正因拈拄杖者裏會得悟迷無異生死同岐始終
交徹淨穢該羅聖凡之相虛無男女之名寂滅恁麼
則孺人淑順持身慈仁啟後夢幻自知堅心出世說
箇不生不滅無去無來也得說箇即心即佛即妄即
真也得故知孺人六十年前生則未嘗生也六十年
後死亦未嘗死也正當今日是生耶是死耶百年大
夢醒槐陰就路還家始得妙。

何母趙恭人對靈小參盡大地是妙菩提路無有差
別境界盡十方是大解脫門無有大小戶牖諸佛聖
人不多一點蜎飛蝡動不少一絲無量劫來亦無間
隔秖為一切人根性不等智識昏迷有眼不曾覷著
有足不曾踏著三途六道逐隊淪形九有四生隨群
轉步以至千萬劫流變遷延無有了期若是箇信力
堅固正眼洞開者一眼覷透一腳跨入縱橫逆順各
得其宜方為了事漢乃名到家人豎拂子還見麼擊
一下還聞麼若從者裏見得分明聽得清楚四聖尊
榮夢裏非真六凡名號鏡中何有所以何母趙恭人
靈根夙具淑順維身向者裏覷得透徹踏得穩當隨
順世緣成就世事上以奉重下以撫訓機用千奇玲
瓏八面到今日塵緣永謝情境巳忘所有靈光獨耀
本來面目全彰有箇現成受用底三昧還知麼樂邦
好景知多少水滿金沙月滿汀。

瓚林奕侍者對靈小參出離生死一著中無委曲最
為簡要非因假借不墮功勳須是識量高古參學眼
正向此中有語話分與尊貴人有相見分便識自巳
本地風光從來不曾絲毫欠闕故瓚林侍者夙緣有
在本志未忘知此一著巳極明了惟人自肯不由提
掖所以尊卑愛敬穆穆可觀晝夜辛勤孜孜匪懈知
家中分明古意細究根源愛堂裏淡泊真風渾忘彼
此將謂整飾門頭支撐戶底五山競秀十笏爭奇責
任在爾躬不道急流轉棹忙裏抽身致使尊長為此
懷憂路人因而太息大眾到者箇田地若作有聚有
散商量閃電光中莫非舊識若作無生無滅理論杜
鵑聲裏盡是生涯若謂生死涅槃捏作一塊遍野花
飛春光有辨若謂修齡短算縫罅難齊冰壺月映夜
色無分此時若有箇人出來大笑一聲可使瓚林侍
者截斷生死根株跳出聖凡窠臼如其不然待山僧
再喚之遂高聲曰瓚林瓚林與君說盡十分話莫負
平生一片心。

德璋德長薦母請對靈小參空中鳥跡水底魚蹤覓
即知君不可得麥中有麵沙裏無油自古至今幾人
肯信說箇旅泊三界示一往還如將極樂意說與正
愁人拊案一下曰此是從上不傳之秘密佛祖未曾
開示從今開示眾生未曾悟入從今悟入所以趙母
王孺人亦從者裏信入於聲色叢中坐臥不留觀聽
紅塵堆裏遊行毫無沾染生則應物而來死則隨緣
而去此界他方不隔一塵男身女相彼此無分山僧
武林轉棹語水停舟孝眷慇懃申請為孺人說箇到
家消息銀蟾散彩三秋夜桂子風吹滿路香。

朱弦菴居士對靈小參真三昧海本無出沒大解脫
門豈有去來不以染淨而有差別不以真俗而為分
岐所以真人無位機應普現相無定相似寶鏡之對
妍媸形無定形如光影之任短長雖如是普現無邊
自在恒於三昧不起念不作意也故弦菴居士大雄
叮囑過來洙泗淵源流出為國為民入泥入水世境
遷訛歷患難而不變澄懷有素隨舒卷而自如一切
不思議事一切處普現依幻出生也花攢上苑隨幻
而滅也葉落歸根亦惟常在三昧不假思惟無造作
也到者裏佛法世法盡情颺下西方東方無可拘留
聖位凡位莫測其端有傍不甘底出來為居士指箇
品位看良久曰鐵馬嘶開空劫夢金牛踏破故園春
施為不用重斟酌月上珊瑚樹樹新。

悟禪尼薦徒覺初請對靈小參末山頂上芳草離離
鐵磨堂前秋風颯颯你道只待㘞地一聲管取肅清
門徑故周旋叢林是非不顧把關密練寒暑渾忘可
惜本志未酬草鞋根斷拈拄杖者裏一刀兩段便同
本得何慮向上一路千聖不傳卓一下此曲調最古
可以繼先祖。

尼洞明成菴主對靈小參豎拂子者是光明摩尼寶
王但要人認得真用得好無有一法不從者裏出生
無有纖疑不從者裏除斷聖凡迷悟不能隔礙生死
虛妄無所拘遲一一順時一一合妙所以洞明成公
心志鐵石貞操松筠知身夢宅視世郵亭裂情愛網
出煩惱家尋師為道克敬惟勤求友同參寸陰寶惜
說真實言行真實事閒向修多羅中細細咀嚼巳知
黃面老人生平不曾說著一字後於山僧棒下爆散
疑團將使總持規步綿綿末山門墻岸岸說必行到
行必說到也是最初認得清徹用得恰好以不負生
平之志故能臨岐撒手翛然而逝不歌行路難也以
拂子擊案曰山僧今日將他參底證底說底行底一
擊粉碎了也諸仁眼裏看著耳裏聽著腳下踏著惟
恐輕心取用秪在皮膚其真實處還辨得麼無生番
出新豐調徹見清音正始來。

為朱四可對靈小參一口汲盡西江半夜踏翻溺器
無毛銕鷂撞破天羅焦尾大蟲衝開地網此箇如幻
大解脫法門人人皆能究竟箇箇可以悟入秪要生
死岸頭立得腳穩向此門中出沒無拘遊戲自在也
恭惟四可居士建功立業為國成家栽培異類暖日
融融攝受同人春風𩖼𩖼冰霜凜冽處不以為難水
月分明時自以為得所以再造梵宮受囑不忘疇昔
歸重知識傾心巳擅當年有時當機顯露事絕今時
有時覿面施呈理超格外生死為念垂老不衰以道
為懷干城有頌故於啟手啟足之時笑談自若委蛻
怡然蓋八十餘年來宛轉偏圓縱橫施設世間出世
能事所畢如一珠中萬形俱現如一塵內諸法全彰
亦於此大解脫法中顯大機發大用也而此中聖凡
迷悟生死去來是非得喪榮辱昇沈總著不得山僧
到者裏縱有十方虛空之口能吼無邊法界之音說
其根源也無交涉雖然於著不得處不妨敲𢾩沒交
涉時正好商量空中石虎從風嘯水底金烏遶樹飛
金碧畫堂春夢醒長安雖好不如歸。






蔗菴範禪師語錄卷十五

蔗菴範禪師語錄卷十六
侍者行恪錄

* 垂問

堂外開田掘地堂內擔糞挑柴堂中聖僧作甚麼。

古人道學得佛邊事早是錯用心如何得不錯用心
緬離鄉黨訪道參禪自家一片祖業倩誰照管。

晏眠早起總是為人忙如何是你本分事。

雨潤苔生石頭路滑腳踏實地者道一句來。

知有底人始解奉重何故謂自巳亦是冤家。

從上古德橫說豎說總是謾人如何是不謾人底句
霜葉紅於二月花畢竟意在何處。

鳥窠吹布毛侍者便悟去秖如汝作禮我合掌作麼
生會。

南泉道我十八上解作活計趙州道我十八上破家
蕩產二尊宿那箇有長處。

白鷺沙中立青猿月下啼且道為著誰來。

寒則普天普地寒因甚塞北河冰凍斷江南澗水長
流。

一人悟道大地銷殞雲門者裏悟底不勝其數何故
石傘峰巍峭如故。

那畔承當話作兩橛者邊行履未是十全縱橫不犯
底句試道看。

亂紅花作錦深綠草如裀甚麼人合住其中。

春去秋來中間事作麼生。

歷過境界陳說無差問著行腳事何故茫然無措。

櫂轉蘆灣則不問笛聲喚月下滄洲時如何。

望仙橋石傘峰巳相見了踏步入門來又為箇甚麼
藤笠下草鞋底且置路邊華表柱道將一句來。

香爐峰盡日舉頭望且道顧戀阿誰。

春樹花妍秋林葉落其中作主底是什麼人。

頭頭上明物物上顯階前雨滴聲作麼生會。

黑夜裏鐵牛生下玉麒麟僧堂廚庫為甚不知。

煙籠碧岫月鎖丹墀主賓欲相見時甚麼人通信。

百不可取一無所堪底佛祖無柰伊何因甚尊貴位
中少他不得。

南貨道貴北貨言賤廬陵米如何定價。

一切智通無障礙何故堂內不知堂外事。

玉兔將沉金雞未唱是甚麼人境界。

妄想消滅隨處安閒何故山中人只說山中好。

空舟載夜月隔岸送飛鴻是者邊句是那邊句。

長年不出戶合國盡知名此是什麼人。

衝風冒雨九上三登無非馳求情況到家事如何。

紅蓼灘頭白鷺飛總是當人親切句滄江風月分付
誰來。

山遊明月城聽笙歌固是衲僧造詣街頭石敢當與
你道箇甚麼。

振策履長冰莫非遊子意忽焉到家如何話會。

成佛作祖病眼生花談悟說迷觜頭賣俏去此二途
如何是衲僧親切事。

入得門便知有且道金剛腳下鐵崑崙是何意旨。

一向合水和泥總道隨家豐儉因甚臘月三十到來
攢眉者多暢懷者少。

福城東際為訪知音酒樓上唱歌底還相識也無。

時光冉冉歲月悠悠世間人靡不興嗟抱感且衲僧
分上如何話會。

郵亭過客不知返津樹啼鶯為阿誰。

天台南嶽不必商量東關市上笑相逢時如何。

笻攜明月笠戴寒煙無非羈旅情懷到家底意作麼
生。

不落階級底人本無位次甚處與他相見。

三百五百浩浩說禪此是諸方大用我此間湯瓶火
裏煨粥足飯亦足饑則噇倦則眠且道是為人不為
人。

法無異法何故他方此土語音不同。

* 勘辨問答機緣上

問僧甚處來曰姑蘇來師曰將得顧墅巷裏燒餅來
麼曰不曾師曰你不從姑蘇來僧擬議師便喝出。

問國師三喚侍者意旨如何師曰年老畏寒要襪著
僧罔措師喚曰某甲僧應諾師曰進堂去。

問如何是祖師西來意師曰夜來烘被煖一覺到天
明曰學人不會師曰山僧從來不誑語。

居士問久慕和尚說禪是否師曰是士曰未審禪作
麼說師指傍僧曰他是蘇州人吹得好笛士曰莫便
是說禪耶師噓一聲曰一身俗氣。

問生死到來如何迴避師曰無端捏棒狗先驚曰不
會師曰者死畜生出去。

問寶劍未出匣時如何師曰光芒射斗牛曰出匣後
如何師曰切菜猶嫌鈍。

問如何是學人親切處師曰手裏捏冰口中吐火曰
畢竟如何師曰要寒不得寒要熱不得熱僧擬議師
便打。

問如何是道師曰石版橫鋪曰意旨如何師曰往來
踏著曰踏著時如何師曰放手徐行僧無語師喝。

問如何是接初機句師曰你屈膝我又手曰如何是
辨衲僧句師曰一喚回頭巳成孤負曰如何是正令
行句師曰揭開腦蓋敲碎髑髏曰如何是定乾坤句
師曰野老門前讀赦書。

問看箇是誰總無下落乞師指示師曰今日風大汝
覺寒否曰寒師高聲曰誰僧擬議師即推出。

問如何是諸佛出身處師曰乾坤坦蕩曰便恁麼去
時如何師曰天地暗黑。

問如何是正中偏師曰虛堂深夜月高懸如何是偏
中正師曰曉閣淡煙籠古鏡如何是正中來師曰石
人起舞笑顏開如何是兼中至師曰相逢狹路無迴
避如何是兼中到師曰寶印當風無巧妙。

應侍者歸侍立次師問曰聞溪到秀州有兩路是否
者曰是師曰汝從那一路來者曰從者邊路來師曰
那邊一路如何者曰今日路上來勞倦容別日秖對
和尚師頷之。

問僧甚處來曰杭州師曰曾到愚菴麼曰曾到師曰
見老和尚否曰見師曰老和尚有何言句指示汝來
曰夜踏虎林月晨烹龍井茶師曰恁麼則老和尚辜
負你也僧擬議師曰卻是你辜負老和尚也。

問如何是正中偏師曰畫閣燈殘午夜天如何是偏
中正師曰鳳棲梧樹秋煙靜如何是正中來師曰折
衝須假臥龍才如何是兼中至師曰出匣太阿無巧
智如何是兼中到師曰龍吟枯木春風浩曰正偏五
位承師指向上全提事若何師曰句好誰開口詩佳
自點頭。

問如何是奪人不奪境師曰家遠書難得秋高月倍
明如何是奪境不奪人師曰寵渥辭炎漢綸竿釣富
春如何是人境兩俱奪師曰霸主到烏江雲散鳥飛
絕如何是人境俱不奪師曰春入百花園金樽酌明
月。

搬柴次僧問曰般柴還有佛法也無師放下柴曰此
是上柏山裏柴一錢二分一擔曰向上事又作麼生
師曰乾者自輕濕者自重曰忽遇柴空人散時如何
師曰雙足高趺好喫茶。

問如何是和尚為人處師曰口邊堆白醭舌上長青
苔曰此是接上上機秖如中下人來向甚處安排師
曰教伊作驢作馬。

問途窮萬里迥無人煙時如何師曰且向三家村裏
宿曰究竟如何師曰歸計身為主生涯莫問人曰忽
逢家信通時又作麼生師曰不許夜行投明須到。

僧參師問甚處來曰天童師曰天使齎詔入山召和
尚時聞玲瓏嵒大聲喝彩真否曰好事從來不出門
和尚焉知師曰適與上座相見曰若某甲爭肯管伊
閒事師曰你更嫌甚麼曰總是趙州道底師便打一
拄杖曰和尚不得草草打人師曰資聖門下賞罰分
明僧便作禮。

問格外風規如何演唱師曰村人跪禮石獅子曰恁
麼則一句無私曲天下盡知音師曰上座卻不是曰
和尚也不得壓良為賤。

問如何是君師曰丹詔不須啣彩鳳萬方悉巳戴堯
恩如何是臣師曰金馬高騎離禁殿霜鋒不動斬癡
頑如何是臣向君師曰赤心常抱調羹夢白首綸音
候九重如何是君視臣師曰杲日麗天光彩耀綿綿
萬象照無私如何是君臣道合師曰虎嘯龍吟無異
致簾垂黃閣奏簫韶。

問某參萬法歸一如何得大徹大悟師曰襪破無根
僧擬議師一喝。

問如何是西來的的大意師端躬而立僧罔措師曰
你適才問甚麼僧理前話師曰劍去久矣。

問僧甚處來曰江西師曰亂走作麼曰特來親近和
尚師曰近前來與你道僧近前師曰還識山僧麼僧
罔措師便打趁。

問如何是得力底句師曰耳聾眼瞎曰便恁麼去時
如何師曰墮阬落塹。

師入城次僧問曰如何是城中境師曰長街短巷曰
如何是境中人師曰上南過北曰如何是人中意師
曰高唱酒樓曲精分肉店腥。

問如何是直截一路師曰北麗橋北曰謝和尚指示
師曰錯。

問向上一路千聖不傳如何是和尚為人一句師曰
三三一九曰還許學人荷負也無師曰驢年。

問如何是學人自巳師曰鬧市裏花磚曰某甲不會
師曰看僧擬議師便打。

問如何是密室中寶師曰有眼不能辨曰有眼不能
辨時如何師曰密室中寶曰某甲欲用時如何師拈
起拂子曰還辨得麼僧佇思師一喝。

問萬機休罷時如何師曰鴛鴦湖上釣魚船曰豈無
尊貴師曰明月洲前排夜色。

問百不知百不會底人來和尚如何款待師曰不嫌
自品俗何用絕交書。

問某甲做功夫多年可謂銳志勞心矣不得箇入路
乞和尚指示師與一掌曰向者裏入曰如何趣向師
遂起身曰莫妨我東行西行僧無語師拽杖趁出。

問三藏言詮盡是教意如何是祖意師曰你不問山
僧幾乎忘卻也曰乞師垂示師曰不慎其前必悔於
後僧不領旨師便打。

問勿居空劫不落今時請師直指西來意師曰瞎眼
老婆挑錦繡。

問曹溪的旨即不問洞上家風請師指示師曰豈是
偶然曰為甚麼如此師曰酒逢知巳飲花插美人頭
僧禮拜師打曰不得艸艸。

問自到資聖未聞示誨今請和尚曲垂方便師曰早
上粥午間飯何曾少你來曰爭柰學人群疑未息師
曰三德六味秖怕你不念僧沉吟師便打曰想箇甚
麼。

問師子吼且止如何是無畏說師曰無畏說且止你
作師子吼看僧一喝師曰恰是野雞啼。

問維摩默然還有道理也無師曰是大神咒是大明
咒曰恁麼則葛藤去也師曰你向那裏見維摩僧默
然師曰放你三十棒。

問死中得活時如何師曰連日大雨秀州城坍去一
角你為何不知僧罔測師喚侍者曰拖出者死漢。

道士問道可道非常道是甚麼道師曰青牛去後無
人到曰名可名非常名是甚麼名師曰白鶴騎歸趁
月明曰和尚宗旨特請舉揚師彈指一聲曰太上老
君急急如律令敕。

問僧甚處來曰江西吉安師曰廬陵米價若何曰古
人道了也師曰如今作麼生僧無語師曰脫空妄語
漢直打出。

僧參師問甚處來曰蘇州師豎拂子曰彼中還有者
箇麼曰雖有不堪呈似師曰若有不妨將來僧作呈
物勢師便打曰滯貨不堪語話出去。

問如何是學人自巳師厲聲曰你者樣青頭白臉底
後生不思量學好終日三三兩兩說長道短作甚麼
僧面赤無措師曰你適來問甚麼僧擬開口師便與
一掌推出。

師因眾集次曰菩薩了法從緣有不違一切所行道
拈拄杖者箇是法作麼了復畫地一下者箇是道作
麼生行良久起身顧眾曰退後些不得攔人走路。

僧參師問桑梓何處曰陜西師曰幾時離彼中曰三
年師曰許多艸鞋錢甚麼人與你還僧無語。

師在河邊見一僧過問曰向甚處去曰入城去師曰
師曰城門緊閉時如何曰和尚有何方便師一喝曰
去僧便行師曰直饒與麼秖在半途。

僧入室請益曰某甲做功夫如在睡夢中過底一般
師曰即今醒也未曰不敢造次秖對師打一拄杖曰
向者裏醒去。

問如何是祖師西來意師曰蒼苔匝徑青春老曰某
甲不會師曰紫燕翻簾白日長。

問知有底人與甚麼人對談師曰鬧市裏一箇兩箇
曰所談何事師曰炎天似烈火難爍鬢邊霜。

居士問總是一泒曹源何故有臨濟曹洞之別師曰
居士昆仲幾位士曰同胞三人師曰總是一母所生
何故有兄大弟小之分士無語師曰取茶來與居士
喫士曰不消得師曰隨心玉饌知多少爭是山泉滋
味長士恍然而別。

僧參師問甚處來曰靈嵒山師曰披雲臺下即不問
你響屣廊前道一句看曰某甲乍入叢林師曰你在
彼中住幾時曰一年師打曰大好乍入叢林。

僧問學人千里遠來只為大事不明乞和尚垂慈指
示師指扁額曰者樣大字你那裏可有人寫得麼僧
曰有師曰既有又到者裏討箇甚麼僧茫然師曰空
將雙鳳管吹與老聾聽。

問古鏡未磨時如何師曰人人所愛曰磨後如何師
曰箇箇憎嫌曰磨與未磨時如何師曰且莫承虛接
響。

問如何是資聖境師曰綠楊春水岸邊漁曰如何是
境中人師曰綸竿無錯餌終不釣陽鱎。

問到家底人如何將養師曰飲洋銅吞銕丸曰恁麼
則鼓腹謳歌去也師曰快樂應知患更多。

問萬法歸一一歸何處師曰北麗橋頭曰不會師曰
過東便是僧禮拜師以拄杖挃曰不得忘卻者裏。

僧問看本來面目毫無入處乞師開示師引僧出丹
墀曰者菊花今年種底倒也有些意思僧曰我會也
師曰那箇是本來面目曰秋來黃菊綻東籬師曰逐
塊漢僧一喝而出。

問如何是日用事師曰兩粥一飯曰其柰雖飽無力
師咄曰者有頭無尾漢出去。

問做工夫不得親切求和尚開示師度刀與僧曰我
要你頭割取來僧惶怖無措師曰作麼不親切。

問萬法歸一一歸何處師曰你在那一寮裏住曰行
堂寮師曰行堂去僧便行師召僧僧回首師曰青州
布衫重七斤你如何會僧無語師直打出。

問知有底人向甚處行履師曰緊峭芒鞋入帝鄉曰
其意如何師曰自古名高累不輕。

問祖意西來即不問如何是道出常情一句師曰猛
虎入鬧市。

問某甲一向牧牛只是不得馴伏師曰近前來與你
道僧近前師扭鼻曰者畜生為甚犯人苗稼僧無語
師曰原來是頭死牛。

問僧甚處來曰黃檗來師曰臨濟喫棒的意作麼生
曰未入門時巳對和尚道了也師曰即今又如何僧
無語師直打出。

問掘土得金時如何師曰終是不貴曰何故師曰為
是從門入者。

問如何是一喝如金剛王寶劍師曰擬心一絲伏屍
萬里如何是一喝如踞地獅子師曰不動爪牙野狐
喪膽如何是一喝如探竿影艸師曰菱花在掌妍醜
何逃如何是一喝不作一喝用師曰白日街頭啞子
說夢。

問如何是第一玄師曰滿慈有口莫能宣如何是第
二玄師曰石火穿鍼句未全如何是第三玄師曰碧
湖秋月向人妍如何是第一要師曰揚眉早巳成顛
倒如何是第二要師曰龍泉出匣寒光耀如何是第
三要師曰豐干騎虎寒山笑。

問如何是第一句師曰有理不在高聲如何是第二
句師曰秋風動處鴈南飛如何是第三句師曰金烏
飛上玉闌杆。

問要出生死不得箇杷柄乞和尚指示師拈拂子曰
你要擔將去曰不敢承當師曰生死如何得出。

師一日在園裏行僧問不是心不是佛不是物畢竟
是箇甚麼師曰挂樹是茄子倒地是東瓜曰究竟如
何師曰費我多少鹽醬僧不會師便與一掌。

問如何是本來面目師曰煙雨樓上唱山歌曰某甲
還聞也無師曰你不聞曰為甚不聞師曰為你不識
本來面目。

問學人幾千里遠來專為大事因緣到此多時毫無
影響師曰莫是山僧孤負你麼曰如何是和尚為人
處師打一棒僧便作禮師曰你見甚麼道理便額角
著地曰感恩豈在賜金多師曰者茅廣漢參堂去。

問和尚未見愚菴時如何師曰金樽有佳客曰見後
如何師曰秋山無故人。

師入城有僧攔街問曰鬧市裏還有佛法也無師曰
酒店清虛肉店忙曰恁麼則頭頭是彌勒也師曰非
汝境界。

問如何是和尚自受用三昧師曰日裏遊山倦夜來
高枕眠曰如何是為人親切處師曰舌上生荊棘曰
恁麼則學人失望也師曰近前來與你商量僧應諾
師便打趁曰不堪語話。

師栽田次問僧者一片田有來多少時也曰常住底
某甲不知師曰賴你不知若知則賣與人也傍僧曰
昔年百丈今日雲門師曰多口作麼隨與一掌。

問僧名甚麼僧曰普照師曰覆盆之下為甚黑漫漫
地曰怪某甲不得師隨聲打曰道甚麼。

師遊山次問僧東邊去西邊去曰一任縱橫師曰忽
遇大蟲時如何曰和尚莫恐嚇人師打曰原來是箇
死虎。

僧參師問甚處來曰弁山師曰弁山有何言句示人
曰教學人一念萬年去師連棒打曰話也不會舉僧
罔措。

僧參師問那裏人曰毘陵師曰趙州道常州有有箇
甚麼曰不知師曰疑是丹山鳳原來是野雞。

僧參師曰望仙橋與汝說了也試道看僧曰適纔猶
記得師曰忘前失後漢出去。

一僧侍立次師謂曰你日後切莫道山僧在者裏曰
和尚著甚麼死急師豎拂子曰其如者箇何曰離卻
者箇又作麼生師以拂子驀口打。

問眾曰更深夜靜事如何眾下語皆不契代曰老鼠
翻燈盞。

一日入僧堂良久顧左右曰實是無事驚動了莫怪
便歸方丈。

問如何是君師曰位登九五不稱尊如何是臣師曰
夜深騎馬謁金門如何是君視臣師曰一輪杲日照
山河如何是臣奉君師曰天上星辰皆拱北如何是
君臣道合師曰龍樓歡笑語聲高。

問如何是雲門境師曰煙抹千山黛風高萬竹聲曰
如何是境中人師曰好句無人和撚鬚自許長。

師一晚在山門前坐次問僧曰如何是雲門境曰青
山片片綠水潺潺師曰如何是境中人曰禮拜和尚
師曰如何是人中意曰明月堂堂師曰山僧則不然
僧問如何是雲門境師曰溪深流水靜山老白雲多
曰如何是境中人師曰長嘯起清風高談驚宿鳥曰
如何是人中意師曰四海誰人知此心。

一日普請抬灰次僧問昔日百丈開田說大義雲門
今日出坡還有道理也無師曰一籮灰兩人抬。

問如何是顯聖境師曰環山流水響潺湲曰如何是
境中人師曰面貌可憎語言無味。

問如何是類墮師曰垂楊荒草岸高臥不憂天如何
是隨墮師曰深村沽美酒不怕知音多如何是尊貴
墮師曰龍樓燒野火散髮聽朝官。

問如何是曹洞宗師曰金雞啼曉月朦朧如何是臨
濟宗師曰波斯上廟手擎空如何是雲門宗師曰路
逢狹處電飛紅如何是法眼宗師曰御街勒馬問樵
翁如何是溈仰宗師曰淨瓶一踢喪家風。

問二六時中向甚處行履師曰玉笥峰前曰意旨如
何師曰東風急披簑衣。

問不落正偏請師指示師曰上座何得不顧傍觀曰
恁麼則有口不能道也師曰片語可敵千金一杯自
輕七尺。

問如何是和尚受用三昧師曰清風竹裏度日還惠
學人少分也無師曰愁雲石上生。

問學人通身是病請師靈藥一劑師曰試說病源看
僧一喝師曰虛損發狂不堪醫治直打出。

問如何是學人親切處師曰十字街頭讀赦書曰意
旨如何師曰總要大家知。

問僧你腳上為甚有黃泥僧曰卻被和尚帶累師曰
那裏是帶累處僧翹一足師曰念汝遠來三十棒且
待別時。

問如何是接初機句師曰北牖清風透骨涼曰如何
是辨衲僧句師曰越王臺畔鷓鴣啼曰如何是正令
行句師曰放開捏聚無回互曰如何是定乾坤句師
曰上是青天下是地。

師一日普請回頭見僧隨後乃曰你空手作什麼曰
前面有在師曰近前來有句佛法與你說僧近前師
豎起扁擔曰秖者箇帶累殺人曰某甲幸無事師將
扁擔度與僧擬接師便打曰莫道無事好。

問維那堂中人今日作甚麼那曰上晝擔肥下午挑
柴師曰聖僧作甚麼那無對。

問王未登殿時如何師曰五朝門外嘶金馬曰登後
如何師曰野老謳歌賀太平。

問如何是和尚家風師曰面上無好顏室內不張燈
曰忽遇客來將何秖待師曰金盤盛皓月玉碗貯浮
漚。

問如何是和尚深深處師曰好風搖綠樹終日不關
門曰還許人插足也無師曰知時識務可為俊傑。

師一日巡視稻田次一僧問曰如何是和尚為人一
句師曰待無人處與你道曰此處無人也師指曰者
片田肥苗黑那片田瘦禾黃曰學人不會師曰秋後
再商量。

問如何是向上一路師曰秋風吹斷鷺鷥行僧禮拜
師便打。

問某甲參叩多年未得入處乞師指示師曰你曾到
香爐峰頂麼曰不曾師曰得空去走一遭。

問學人有疑請和尚一決師曰鐘不扣不鳴曰不會
師曰鼓不敲不響曰意旨如何師曰飽喫飯了東語
西話作甚麼。

問僧甚處來曰江西師拈拄杖曰者箇你那裏喚作
什麼曰和尚合知師便打曰念汝遠來。

問僧甚處來曰明州師曰布袋和尚近日如何曰學
人不見師曰在鬧市裏瞌睡為甚不見僧罔措。

僧辭出山師曰甚處去曰湖廣師曰將得山僧去麼
曰趁船錢須和尚還始得師豎起拄杖曰者箇還當
得麼僧擬議師打曰去你不是我同流。

問如何是頭師曰白日無行路如何是尾師曰歸家
著弊貂有頭無尾時如何師曰雖然是駿骨尤復困
鹽車有尾無頭時如何師曰錦瑟奏珠宮不入愁人
耳直得頭尾相稱時如何師曰玉驄馳曉日金殿臥
清風。

問僧甚處人曰福建師曰未過仙霞嶺山僧與你相
見了也更來作甚麼曰事不猒精師豎拂子曰者箇
作麼商量僧無語師曰掠虛漢。

問僧甚處來曰虎丘師曰曾到千人石上坐麼曰終
日此盤桓師曰可中亭對你道什麼曰和尚者裏不
敢造次師曰作家作家僧一喝師曰依舊依舊。

僧參禮拜起師拈拂子一吹曰你還知此事麼曰巳
知和尚婆心徹困師曰切莫亂道僧無語師遂以拂
子劈口打。

問學人特為此事千里遠來緊要法門乞垂指示師
拈竹篦曰你識得者箇麼僧曰不敢錯對和尚師打
一下曰饑逢王膳不能飧。

師埽地次僧問如何是學人自巳師曰與我將糞箕
過來僧將至師曰如何是你自巳僧便禮拜師曰見
箇甚麼道理僧曰酬恩有分。

師一日到僧堂問曰許多人向甚處去了一僧曰普
請挑柴師拈起拄杖曰秖者箇無處安置你為我拗
折僧曰某甲也無著處師曰一釣便上。

問僧甚麼處去曰上山挑柴去師曰將甚麼挑僧豎
起柴擔師曰者邊有人麼曰無師曰那邊有人麼曰
無師召僧僧應諾師曰挑柴去。

問在者裏多時未聞和尚示誨乞垂開示師曰你欠
少箇甚麼僧不審師與一掌。

問僧甚處來曰蘇州師曰我正要問蘇州信城隍廟
裏火發判官手中失卻筆還尋得見麼僧無語師曰
汝不是蘇州人。

僧參將展具師曰我巳知汝來處也不必粧腔作勢
曰便恁麼去時如何師曰逢人切莫錯舉曰雖然到
者裏不施三拜要且不甘師曰同心對面三千里。

因久雨垂問一曰連日大雨海滿河盈因甚破沙盆
裏一點也無鼎尼畣曰中不容他二曰一雨降時三
根普潤何故道黃瓜茄子栽種不得曰時至根苗自
生三日雨久嫌雨晴久怨晴平懷一句作麼生道曰
熱即言熱寒即言寒四曰一夜落花雨滿城流水香
是甚麼人明得恁麼事曰釣漁船上謝三郎。

師因新到茶次問曰向在甚處曰靈隱師曰大殿蓋
完也未曰畢工了也師曰其餘作甚麼曰還有幾處
要改造師曰飛來峰幾時轉向僧無語師曰實頭人
難得且喫茶。

問不落言詮請師直指西來意師曰誰教你恁麼問
僧無語師連棒打曰者話墮阿師。

僧參禮拜起師曰過者邊來曰某甲不是者邊人師
曰那邊句試道看曰分疏不下師曰滿口嚼黃連猶
言不是苦。



蔗菴範禪師語錄卷第十六

蔗菴範禪師語錄卷十七
侍者行恪錄

* 勘辨問答機緣下

問如何是祖師西來意師曰玉笥峰前望歸雲晚更
多曰此去如何舉似人師喚僧僧應諾師曰但恁麼
去。

問僧生齡多少曰二十七師曰真箇二十七那曰是
師拊掌大笑曰和尚笑箇甚麼師曰酒餚席上稱知
巳未必君心似我心。

師在谿邊坐僧問曰和尚在者裏思量箇甚麼師曰
為你漆桶不快曰某甲酬恩無地師曰羅公照鏡。

師閒行次僧曰平坦路上和尚要者拄杖作什麼師
曰打狗曰忽遇佛來時如何師曰放過則不可曰某
甲來時如何師曰請過一邊曰何故師曰為汝非其
同類。

問僧甚處來曰杭州師曰錢塘江裏渡船載你過底
人還具眼麼曰今日被和尚勘破師休去。

師一日趺坐行者將小食至曰和尚還喫不師曰有
甚麼饅頭䭔子一時下將來者以碗合取食便行師
叱曰弄虛頭作麼。

僧擬作禮師約住曰且莫禮拜不涉程途道一句看
僧喝師顧左右我秖問他一句他便說上一絡索。

問未識本來面目請師方便師曰天左旋地右轉曰
不會師曰面赤耳紅。

問僧汝名甚麼曰剖玉師拈拄杖曰試為剖看曰好
手不張名師曰出去僧纔行師曰失卻斧鑿也僧回
頭師便打。

問看來無不了了只是開口不得過在甚處師展兩
手曰是甚麼僧無對師便打曰好箇了了漢。

問僧甚處來曰靈巖師曰夏在甚處曰徑山師曰巳
躬下事作麼生曰和尚歸方丈待某甲說師便打曰
何得艸艸打人師曰惟恐停囚長智。

師因普請次問僧曰甚麼處去僧曰栽田去師曰我
不問你栽田問你本分事僧曰若問本分事某甲實
是栽田去師曰顯聖者裏那有者樣強東西曰謝和
尚授記。

僧參纔入門師展手曰是甚麼僧轉身便行師喚僧
僧回頭師曰疑殺人便打趁。

問僧甚處來曰楚中師曰到者裏多少程途曰三千
里師曰恁麼來者是甚麼人曰伏惟和尚起居萬福
師曰好與三十棒。

僧問如何是函蓋乾坤句師曰雲深竹徑幽如何是
截斷眾流句師曰秋江橫艇無人喚如何是隨波逐
浪句師曰萬卉春同色千家月共明。

問達磨面壁意旨如何師曰十分孤峭曰便恁麼去
時如何師曰一敗墮地曰神光斷臂又為箇甚麼師
曰碧岫閃紅霞曰秖如達磨道與汝安心竟如何是
安底心師曰胥江八月潮。

問和尚法體安否師曰法體有甚不安曰山中事纏
不得時時親近師曰山僧時時在你家裏曰某甲不
信師曰怪山僧不得。

問如何是道師曰若耶溪曰某甲不會師曰此去紹
興二十里僧擬議師喝曰思量箇甚麼。

師一日山門外行侍者問某甲參本來面目多年毫
無入處求和尚指示師指曰者些樹我看種看長底
者曰不會師曰再過幾年陰森鬱密。

僧問如何是密室中人師曰長行不舉步曰如何是
密室中事師曰推窗看遠山。

問此事人人本具何故問著不識師曰誰恁麼問僧
無語師咄曰好箇人人本具。

問如何是直截一路師曰偏門一櫂到西興曰不會
師曰青布包雨傘上岸似雲飛。

問如何是空劫巳前自巳師以手拭面曰還會麼僧
作禮師打一拄杖又僧如前問師曰不辭向汝道恐
打入鬼窟裏去。

問乍入叢林乞師指示師曰香爐峰柴挑過幾轉來
曰不曾師曰普請時挑兩轉來曰某甲不會師曰隨
眾去。

問二六時中業識茫茫無本可據求和尚指箇安身
立命處師曰田寮裏種田柴寮裏砍柴曰不會師曰
問取過來人。

問如何是顯聖境師曰松老擎寒翠山高入暮青曰
如何是境中人師曰一點赤心機不息滿頭白髮氣
猶豪。

問離心一著如何參師曰繡針眼裏打鞦韆僧擬議
師與一掌。

一日侍者請喫放參飯師曰山僧參也不曾參喫甚
麼飯者曰雖然也少和尚一分不得。

問未過關底來如何相接師曰古塚路邊燒野火曰
巳過關底來如何通信師曰博山爐內爇楓香。

問如何是學人本分事師曰踏破艸鞋赤腳走曰某
甲不會師曰明日來與汝道。

山上挑柴次一僧曰者裏有虎速去師曰不是虎卻
是你僧無語師喝曰死畜生去。

師一日同居士游山次士曰我在山裏行聞風吹樹
有歷落聲疑是虎心生怕怖師曰是你家裏事怕箇
甚麼士擬議師拊其背曰只在者裏思量作麼。

侍者侍側師豎起拳曰是甚麼者忽有契入便作禮
師曰你作佛法會耶者曰何佛法之有師復豎拳曰
是甚麼者曰拳頭師深喜之。

問某甲到者裏總無箇入處求和尚指示師曰紹興
城裏柴貴米賤曰不會師曰此是實語僧擬議師喚
侍者曰拽出者死漢。

問路逢達道人不將語默對未審將甚麼對師曰你
今日那裏起身曰楓橋師曰來路遠且安單去。

師看雪次謂僧曰好雪曰好在甚處師捏雪團與之
僧擬議師曰飯籮邊餓死者無限。

師因座主來參問曰講何經論主曰金剛經師曰經
中道若見諸相非相即見如來驀豎拳曰者箇是拳
頭如來在甚麼處主曰某甲不會師曰你甚處人主
曰生緣建業住靜匡廬師曰五老峰高多少主無語
師曰遠來辛苦且將息著。

問僧甚處來曰宜興善權師曰善權近日作甚麼事
曰某甲暫寓但見人數不多錢糧淡薄不作甚麼事
師曰雲門者裏人眾不多一日三飧亦不作甚麼事
你來為箇甚麼曰學人不會師曰喜得你不會若會
則事生也。

問知客今日多少新到曰十數人師曰好好款待著
曰諾師曰誰知白日有閒人。

監院侍立次師曰今日甚處去來院曰城中買貨來
師曰買些何物院曰但簡要緊底買些師豎拂子曰
還買得者箇麼院曰王令稍嚴不敢攙行奪市師便
打乃顧謂侍者曰你作麼生道者曰和尚要他何用
師亦打。

問僧甚處人曰江西南昌師曰汝名甚麼曰真曉師
曰滕王閣上扁額是甚麼人寫曰不知師遂打一下
曰好箇真曉。

問僧近離甚處曰金粟師曰住持為誰曰弘覺和尚
師曰出門時有甚麼語誡勗汝來僧喝師打曰不得
艸艸打人師曰我要話行乃連棒打出。

問有一至寶特將奉獻未審師還納否師曰須知雲
門家風不似旅亭活計僧擬議師曰失卻了也。

問竺土大仙心東西密相付如何是密付底心師曰
汝爭得知僧無對師曰不識羞恥漢遂以棒趁出。

師一日致茶次問僧曰向在甚處曰湖廣神鼎師曰
有多少眾曰二三百師曰尋常將何示人曰某甲不
敢妄談時事師拈起果子曰秖如者箇作麼商量曰
有利無利不離行市師曰放你三十棒僧曰謝和尚
慈悲。

僧辭問某甲出山去前途有問雲門法道如何酬對
師曰有粥喫粥有飯喫飯曰或有不肯又作麼生師
曰誰是其人僧擬議師打曰幾乎放過。

問用工巳久未得相應省心力處乞示一言師彈指
一下曰恁麼則忘和尚不得也師曰你為甚罔談彼
短僧彈指一下師以棒趁出。

問暫時不在時如何師曰我不曾教你挑柴擔糞僧
罔措師曰不是你分上事出去。

居士問弟子塵緣繫縛難得親依徑截處乞指示師
曰曾到荒山過麼士曰不曾到師曰請喫茶。

師到僧堂曰許多人甚處去了一僧曰上山挑柴師
曰你為甚不去僧曰直日師度拄杖與僧曰我亦要
去挑柴者箇你收著僧擬接師便打曰莫妄想。

師在田中歸僧問曰和尚栽田辛苦麼師曰隨人起
倒有甚辛苦曰雖然千人努力不如一人垂拱師曰
汝則如是爭柰別人不肯曰不肯的是誰師休去。

問如何是和尚家風師曰喫飯長擎無底缽蔽寒好
製舊衣裳。

問如何是和尚為人一句師曰長廊白日揀榆錢曰
謝師指示師曰囊砂謂飯耍孩兒。

問眾曰古人道到處去來不如者裏且道者裏有甚
好處參頭曰也知和尚不是好心又一僧曰家醜不
可外揚師曰原來總不出者裏。

僧參次問曰向來跋涉水雲如何是到家一句師曰
眼裏觀風景堂前脫艸鞋曰此外更有事也無師曰
不會作客煩勞主人僧無對師拈棒打出。

師訪一菴主問曰在此住幾時也主曰不記得師曰
日用事如何主曰天曉荷鋤出更深抱枕眠師曰大
好不記得主便作禮。

師一日早粥次驀喚曰大眾眾皆舉首師曰且喫粥
著。

入堂問曰廚庫山門不問汝僧堂裏事作麼生一僧
曰某甲經行去師曰除卻行住坐臥更道看僧一喝
師曰又在鬼窟裏作活計。

問僧甚處來曰某甲楚黃人因看和尚語錄有箇入
處特來親近求印證師曰你曾到此山麼曰不曾師
曰焉得到者裏僧曰一路問來師曰何不求他印證
僧無語師便打趁。

因米頭作禮次師曰汝在者裏住多時了我有一段
事為甚不知頭曰和尚有甚麼事師遂將一隻鞋趯
出頭曰若與麼不如某甲舂米去師曰你作麼生會
頭將鞋安於舊處師曰猶未可在拈棒打出。

問僧你一向作甚麼曰專為此事師拈拄杖曰此事
不可以有心求不可以無心得你如何著力僧擬議
師打曰石中有火不深信空向行人問丙丁。

若侍者侍側師舉起拂子者微笑師曰我乃趕蒼蠅
你莫作佛法會者無語師代曰作賊人心虛。

問波浪滔滔一朝便息時如何師曰滄洲明月夜轉
櫂聽漁歌又一任妄想。

問一門深入即不問萬機休罷時如何師曰明月堂
前輥繡毬又日月易流。

問內不放出外不放入中間事如何師曰金雞啼上
玉闌干又早間粥午間飯。

問十二時中如何用心不致光陰虛度師曰萬事不
入耳北牖聽鶯啼又行但行坐但坐。

問舉了便會猶存窠臼如何得脫洒自由去師曰金
毛師子草裏輥又三十拄杖。

問四大本空五蘊非有未審妄念從何而起師曰虛
空背上金牛舞。

僧參師問曰向在那裏住僧曰紹興城裏師曰越王
臺上鷓鴣啼明甚麼邊事僧擬議師曰思量得起麼
僧亦無語師曰可惜。

居士問特來親近將何指教師曰喫早飯也未士云
巳喫師曰近日米價如何士曰如常師曰適才入門
見有師僧麼士曰有師曰他曾說甚麼士曰不曾師
曰承指教士曰莫便是否師曰錯。

僧問和尚尋常極是脫洒今日何故捏根拄杖師曰
見文王施禮樂遇桀紂動干戈僧曰某甲與和尚相
見時如何師曰降將不斬。

僧詣室曰和尚不許人胡喝亂喝某甲作箇和事人
師曰得僧一喝便出師曰輸官司底揮金如土。

僧問曹洞家風即不問臨濟宗旨請師道師曰你要
我道臨濟宗旨麼曰是師曰臨濟有甚麼宗旨僧擬
議師拈棒便打僧曰打則打爭柰有人不肯師曰我
只要打得暢快那箇要他肯復打出。

居士問和尚淡薄如何過日師拈拄杖曰賴有者箇
士曰應時及節請道一句師便打士曰恁麼則與古
人共出一隻手也師云雖如膠漆莫知寸心。

僧問牛頭未見四祖時如何師曰赤心一片曰見後
如何師曰青灰滿頭曰見與未見時如何師曰鼻在
口邊手在袖裏。

吳醫士問如何是佛法大意師曰左脈候左右脈候
右士曰恁麼便是否師曰傷風當解肌欬嗽宜利氣
士一喝師曰上焦有火渴飲冷水。

僧參師問甚處來曰寧波師曰在天童在雪竇曰不
敢草鞋輕踏破師曰爭得到者裏曰天華老漢不勘
自敗師曰未信你在曰真箇那師曰來路遠三十棒
且待別時。

僧問向上事即不問行腳事求指示師曰普請挑柴
與我穿雙草鞋來曰不會師曰多年行腳穿草鞋也
不會。

問凡有言句盡落今時如何是不落今時句師曰去
吾帽向君笑曰和尚豈無方便師曰昔何勇銳今何
離。

師隨眾刈禾次浴頭請浴師曰不浴頭再請師展手
曰抑逼人作麼頭曰某甲日後不敢造次師以禾鐮
便打。

僧參纔跨門師曰竹兔杉雞何因到此僧曰和尚道
甚麼師便喝僧曰名聞千里不如一見師曰道甚麼
僧便喝師便打。

園頭作禮次師曰近日作甚麼頭曰東園種白菜西
園種蘿蔔師曰無陰陽地上種甚麼頭曰正要請問
和尚師曰不可狼藉常住種子頭曰諾諾珍重便出
師顧左右曰菜園裏有蟲了。

知客侍立次師曰今日有幾新到客曰俱款待過了
師曰獨坐無尊卑底何處安置客曰莫是和尚同參
麼師曰雖然同住曾不知名客一喝師曰好喫二十
棒。

侍者報有僧參師曰山僧勞倦教明日來者曰不可
孤負來意師笑曰僧巳相見了侍者還不知。

一僧到纔放行李便入室問曰向上一關未敢輕扣
到家一事願請垂示師曰脫了草鞋好洗腳曰便恁
麼去時如何師曰客寮自在東樓上僧便出師喚曰
闍黎僧回首師曰照顧行李著。

新到數人參師問甚處來曰天童師曰真是天童來
底麼曰是師曰欲借問天童事得麼曰天童有甚麼
事師曰錯曰學人欲借問和尚事得麼師曰山僧有
甚麼事曰錯師曰一拶便招曰謝和尚婆心。

僧問如何是學人本分事師曰今日天冷你知麼曰
知師曰但知冷不知煖曰和尚還知冷麼師曰不知
曰為甚不知師提起火爐曰有者箇在。

問天皇也恁麼道龍潭也恁麼道未審和尚作麼生
道師曰樵夫騎玉馬拍手御街行曰謝師答話師曰
三千里外聽家音。

師在山門前僧問向上一著如何示人師曰樹頭鳥
雀鬧啾啾曰不會師曰聲聲合著迦葉舞。

僧問如何是和尚家風師曰好歹總隨緣曰忽遇客
來將何秖待師曰有粥喫粥有飯喫飯。

問和尚是愚菴真子否師曰你見甚麼人道曰諸方
都是恁麼說師曰道聽塗言大可憐曰畢竟如何師
曰夜半日紅正當午。

師於山門前立遇一僧問曰和尚在者裏作甚麼師
曰等箇人僧曰某甲可是麼師曰冒名竊祿國有憲
章僧曰相見不相識千里是同風師曰請到裏邊喫
茶去僧喝師曰更與你三文錢買草鞋。

哉知藏一日詣室中作禮師豎拂子哉問鷲嶺拈花
頭陀冷笑福城豎拂學人不肯還得麼師曰新豐未
到寂寥賴此也哉曰若是有血性底出來和尚還是
別展家猷為復與他平分風月師曰盡底掀翻大劫
前好看石頭行路滑哉曰不是和尚難為端的師喝
曰端的箇甚麼。

卜士問塵緣擾擾生死未明乞垂開示師曰遠推年
月近看日時士曰祖師門下再求通箇消息師曰逢
沖莫去朝天子遇合應來奏帝王士曰弟子今日如
暗得燈師曰子興才旺本利無虧士一喝師曰出得
白虎又遇螣蛇。

維那一日入室侍立次師拈拄杖曰山僧全得他力
汝作麼生那曰某甲直是冤家師曰忽然失腳墮坑
時如何那曰報恩者固當粉骨碎身師曰跳出死路
撞入深村。

尼洞明問依教修行如臻其極猶是佛祖邊事如何
是佛祖向上事師曰石人頭戴寶花冠曰某甲不會
師曰恰好曰便恁麼去時如何師曰龍頭蛇尾又問
祖意教意俱是閒名日用親切句請師指示師曰好
惡隨眾冷煖自知曰莫者便是否師曰是何言歟曰
畢竟如何師起身立曰知客請喫齋了少停來說。

蔗菴範禪師語錄卷十八
侍者智應錄

* 拈古

「舉世尊初降生日便乃一手指天一手指地周行七
步目顧四方曰天上天下唯我獨尊後來雲門偃曰
我當時若見一棒打死與狗子喫貴圖天下太平。」

【拈曰黃面老子固巳誇大而涉險跛足阿師豈非
忠耿而蹈譏子細檢點將來二俱皆為不了何故
不見道天下有道則庶人不議。】

「舉世尊一日陞座大眾集定文殊白椎曰諦觀法王
法法王法如是世尊便下座。」

【拈曰世尊大排陣勢文殊疋馬成功可謂文王為
呂望而生傅說為高宗而出然哉然哉。】

「舉世尊拈花示眾迦葉微笑。」

【拈曰諸葛武侯造八陣圖於魚復平沙之上文武
皆莫能識唯桓溫一見而乃知其為常山蛇勢也
其猶迦葉尊者睹拈花而笑破顏面雖然且道釋
迦老子底裏在甚麼處。】

「舉世尊因自恣日迦葉欲擯文殊。」

【拈曰有令不行天下之公患也迦葉能縱其盛威
行其峻法說甚百千萬億文殊連老瞿曇也不許
存身若此不唯為千古叢林增色亦免得後人揀
點道能說不能行。】

「舉世尊一日坐見二人舁豬過問曰者箇是甚麼人
曰佛具一切智豬子也不識世尊曰也須問過。」

【拈曰世尊不是知而故問慣欲平地生波設使此
二人果是雄傑待問時即進前叉手而立曰老瞿
曇你是甚麼心行敢保有口如啞。】

「舉睦州示眾曰裂開也在我捏聚也在我時有僧問
如何是裂開州曰三九二十七菩提涅槃真如解脫
即心即佛我且與麼道你又作麼生僧曰某甲不與
麼道州曰盞子撲落地楪子成七片。」

【拈曰將纘先王之舊績擬收天下之逸民睦州可
謂才醇傑異其柰者僧即將民事以試之便乃法
令寬弛流而為瑣屑之獘雖欲捄之無術矣。】

「舉睦州因雲門敲門州問是誰門曰某甲州開擒住
曰道道門擬議州便推出曰秦時轢𨍏鑽遂拶折雲
門一足。」

【拈曰睦州忍心害理雲門雪屈無地天涯知巳情
原我鴻鴈來時滿地秋。】

「舉南泉歸宗麻谷同去禮拜忠國師泉於路上劃一
圓相曰道得即去宗於圓相中坐谷作女人拜泉曰
恁麼則不去也宗曰是何心行。」

【拈曰同行不得好伴未免中道而廢雲門當時若
見便於圓相中劃一十字不唯南泉惡心惡行一
點也用不著免使歸宗向裏許蹲坐麻谷縱有驕
佚之態無處變現泉曰恁麼則不去也斯亦自怨
人非與讎。】

「舉天童長翁淨禪師上堂曰眼見黃葉落耳聞孤鴈
鳴且道是甚麼物得與麼靈咦溪上秋光分外清。」

【拈曰黃葉自落孤鴈自鳴各各不相知彼彼不相
到者老漢特地作此語話引得後人逐境飄流無
由止遏。】

「舉法燈開堂謂眾曰山僧本欲跧棲嵒竇為緣清涼
老人有不了底公案今日出來為他分析僧曰如何
是不了底公案燈便打曰祖禰不了殃及兒孫僧曰
過在甚麼處燈曰過在我殃及你。」

【拈曰法燈口裏冰冷心頭火熱清涼有甚不了底
公案此僧或是箇識端倪底漢出來只消噓一聲
歸位自然氣概驚群既巳隨他呼喚爭免得道祖
禰不了殃及兒孫。】

「舉香嚴上樹。」

【拈曰上有狼跋之行下有不遜之名雖有履德行
仁之君子到此亦安能默乎要知香嚴弄巧底所
在麼飛觴推逸少流水歎鐘期。】

「舉玄沙問鏡清曰古人道不見一法是大過患你且
道不見甚麼法清指露柱曰莫是者箇法麼沙云浙
中清水白米從你喫佛法未夢見在。」

【拈曰管生得行其道鮑子之力也今鏡清與麼酬
玄沙與麼道如何與同氣連枝得水乳諧合去鏡
清固然佛法未夢見不知玄沙佛法會夢見也無。】

「舉鹿門自覺禪師從芙蓉落髮久之一日問曰胡家
曲子不墮五音韻出青霄請師吹唱蓉曰木雞啼夜
半鐵鳳叫天明師曰恁麼則一句曲含千古韻滿堂
雲水盡知音蓉曰無舌童兒能繼和師曰作家宗師
人天眼目蓉曰禁取兩片皮師從此契悟受囑出世
住大乘崇寧詔住淨因後遷鹿門遂終焉。」

【拈曰父子投機同心共暢君臣道合千載一時可
令鐵鳳翔於千仞木雞啼出五更巳見制度森然
彝章燦矣然則胡家曲子直是罕遇知音。】

「舉僧問智門蓮花未出水時如何門曰蓮花僧曰出
水後如何門曰荷葉。」

【拈曰桎梏於舊術者盡將蓮花與荷葉出水未出
水定奪智門底樞紐殊不知鳳闕人騎金色馬御
街衝突事尋常。】

「舉世尊因外道問昨日說何法世尊曰說定法外道
曰今日說何法世尊曰說不定法外道曰昨日說定
法今日何說不定法世尊曰昨日定今日不定。」

【拈曰世尊偶然被外道一逼若櫂輕舠泛江海而
遭大風東漂則西西激則東總無倒斷有人決得
他動止者可謂既見君子我心則休。】

「舉青州辨禪師示眾曰有口讚不盡無言心自明是
則裂破虛空不是則鬼家活計上人端的處道將一
句來。」

【拈曰一等是撒土撒沙青州猶較奇特煙霞生口
吻遺世可為箴。】

「舉雪峰問僧什處去僧曰普請去峰曰去。」

【拈曰雪峰泥水通身此僧煙塵滿面輥做一堆貧
而寡恥末後道箇去至德廢矣矜小善亦何益。】

「舉世尊因外道問不問有言不問無言世尊據坐外
道贊嘆曰世尊大慈大悲開我迷雲令我得入乃作
禮而去阿難白佛曰外道得何道理稱贊而去世尊
曰如世良馬見鞭影而行。」

【拈曰統十方世界中風動塵起雲騰鳥飛青黃間
錯艸木鬱蔥盡說世尊據坐外道悟去有甚麼交
涉慶喜不得其情世尊重激其議驀拈拄杖卓一
下曰清官難斷家法。】

「舉大名寶禪師示眾曰若論此事如人作針線幸然
針針相似忽見人來不覺失卻針者邊尋也不見那
邊尋也不見自曰近處尚不見遠處那裏得來多時
尋不得心煩不好昏悶打睡拽衣方就枕時驀然一
劄曰元來在者裏。」

【拈曰大名老祖恁麼提持謂盡美矣未盡善也誘
人務於針線困於繩墨不能如師子王遊行自在
縱使枕頭邊摸得些子何異認鋀作金雖然要向
麒麟閣上遊記取丹宸心一片。】

「舉世尊臨入涅槃文殊請佛再轉法輪。」

【拈曰文殊敦請為巳亦如為眾世尊臨岐勞心不
若休心恁麼則百萬人天莫失望否咄曰眼裏無
筋骨到老一孤貧。】

「舉達磨初至見梁武帝問如何是聖諦第一義磨曰
廓然無聖帝曰對朕者誰磨曰不識帝不契磨遂渡
江至魏少林居焉。」

【拈曰碧眼老胡將半邊鐵網要獲盡人間猛獸此
計之拙矣被武帝輕輕趁出箇乳虎向面前一跳
虧殺連忙道箇不識得以自全。】

「舉王山體禪師示眾曰既有尊貴之位須明尊貴之
人須知尊貴底人不處尊貴之位方明尊貴不落階
級。」

【拈曰蒼梧月冷丹鳳不棲古殿苔深綸音絕聽且
尊貴底事如何委悉良久曰月夜金雞報五更。】

「舉溈山問仰山曰子一夏不上來在下面作何所務
仰曰某甲鋤得一片畬下得一籮種溈曰子今夏不
虛過仰曰和尚今夏作甚麼溈曰日中一飯夜後一
寢仰曰和尚今夏也不虛過仰山道了吐舌溈曰寂
子何得自傷巳命。」

【拈曰父不談子德子不稽父功溈仰父子將過夏
事特地較量其賢者之所必嫌也秖如仰山道了
吐舌溈山謂寂子何得自傷巳命又是甚麼節目
若有知得許他一夏也不虛過。】

「舉趙州勘二菴主。」

【拈曰老趙州風儀實當諸方武略文雄之備被菴
主豎箇拳頭便乃俯躬受伊驅使如有辨得好惡
底出來與趙州相見。】

「舉雪嵒滿禪師參普照寶照曰兄弟年俊正宜參叩
老僧當年念念常以佛法為事嵒曰若不得此語幾
乎枉行千里照下禪床握手曰作家那。」

【拈曰普照一副殺豬剝狗底手段到者裏毫芒力
量也用不出乃低聲下氣道作家那或待雪嵒恁
麼問便好翻轉面皮更擬如何痛棒趁出不惟覈
人眼正抑見石頭路滑雲門與麼道也有為人處
也有誤人處有檢得出許他是作家。】

「舉臨濟因兩堂首座一日相顧各下一喝僧問濟曰
未審還有賓主也無濟曰賓主歷然。」

【拈曰臨濟七事隨身控制八極到此能施本分爪
牙便見多士嘉賓日開東閣當時既不行今日殺
活權柄落在雲門手裏遂一喝是賓是主具眼者
試端的看。】

「舉石鞏藏禪師昔為獵人趁鹿從馬祖菴前過問祖
還見鹿不祖曰汝是何人師曰射獵人祖曰汝一箭
射幾箇師曰一箭射一箇祖曰汝不善射師曰和尚
善射不祖曰我一箭射一群師曰彼此是生命何射
他一群祖曰既知如是何不自射師曰若教某甲自
射即無下手處祖曰者漢曠劫無明今日頓息師當
時擲下弓箭投祖出家。」

【拈曰一箭一箇石鞏之藝精矣一箭一群馬駒之
技未也雲門能發一箭要使大地生靈盡入我彀
中驀作挽弓勢曰看箭復曰中的了也。】

「舉雲門曰佛法大煞有秖是舌頭短復自曰長也天
童曰雲門雖然自起自倒要且車不橫推理無曲斷。」

【拈曰素有賢潔之行必受垢汙之累雲門之謂歟
後來天童道自起自倒可見忠言致患高行招尤
也。】

「舉魯祖雲禪師因僧問如何是不言言師曰汝口在
什麼處僧曰無口師曰將什麼喫飯僧無對。」

【拈曰死水裏撈蝦紛然皆是活路上攫兔漠不相
聞此僧果是箇識休咎底漢待問你口在什麼處
便將禪床掀倒而去魯祖縱有全副器械也無用
處。】

「舉報恩秀禪師示眾曰動則埋身千丈不動則當處
生苗直須兩頭撒開中間放下更買艸鞋行腳始得。」

【拈曰法無固必轉變在人路不崎嶇履踐由巳既
然萬松老人重拖泥水又為什麼總知碧水東流
紅日暮古來豪傑盡堪悲。】

「舉趙州勘破臺山婆子。」

【拈曰趙州平昔一條脊梁骨生銕鑄就為甚向者
婆子咽喉下取氣要知大貴不以威使也其柰人
多於此茫然。】

「舉溈山與仰山摘茶。」

【拈曰龍眸不瞬鳳彩躬承溈仰門墻聲譽赫奕可
惜後人都向體用上鑽研遂使話作擔板且如放
子三十棒其意如何青醉御園柳紅簪上苑花。】

「舉趙州因僧問狗子還有佛性也無州曰無。」

【拈曰佛性無孺子唱歌佛性有仙人酌酒我當時
若在要問趙州老子喚甚麼作狗子隨後喝曰休
寐語。】

「舉雪庭裕禪師因僧問如何是祖師西來意師曰待
乳峰點頭即向汝道僧曰如何是尊貴一路師曰漁
歌驚起沙汀鷺飛出蘆花不見蹤。」

【拈曰者僧雄心見於眉間當機失於捷疾裕祖殺
活在於掌內臨事甘於濫觴乃良久顧眾曰道了
也還見乳峰點頭麼。】

「舉青原思禪師問石頭爾從甚處來頭曰曹溪師拈
拂子曰曹溪還有者箇麼頭曰非但曹溪西天亦無
師曰子莫會到西天不頭曰若到則有也師曰未在
更道頭曰和尚也須道一半莫全靠某甲師曰不辭
向汝道恐以後無人承當。」

【拈曰二大老憲章三代禮制百王及乎師資相見
語路交馳要曹溪一點人事也將不出且看雲門
與祖先莊箇體面遂以拂子擲下曰侍者收取。】

「舉石頭遷禪師示眾曰言語動用沒交涉時藥山在
會乃出曰直得非言語動用亦沒交涉師曰者裏針
劄不入山曰者裏如石上栽花。」

【拈曰玉女拋夜裏金梭仙子弄雲中銕笛絲來線
去調古韻高千載以來真風肅秩顧眾曰還端的
也未皓月知心少春酺拙宦多。】

「舉藥山久不陞座。」

【拈曰藥山操其要治其本欲有以振刷古今若利
斧析薪自謂必克也逮院主疑而紛紜其議不唯
薪不能破而斧將缺矣。】

「舉藥山因僧問學人有疑請師決疑山曰待晚間為
汝決至晚參山曰今日要決疑底僧何在僧便出山
下座把住曰大眾者僧有疑便與一推卻歸方丈。」

【拈曰無功而賞無罪而罰使後人不能無議然則
者僧不戴藥山之恩者是為棄民。】

「舉靈隱文泰禪師上堂塵劫來事只在於今河沙妙
德總在心源試教伊覿面相呈便不解當風拈出且
道過在甚麼處卓拄杖秖為分明極翻令所得遲。」

【拈曰靈隱老祖如是舉揚秖可謾他無眼漢子設
遇有伎倆者出曰請和尚試拈出看管取一場敗
闕雖然卷帷對月搔霜鬢仙子不來空倚樓。】

「舉寶應遇禪師因僧問如何是西來的的大意師曰
風送泉聲來枕畔月移花影到窗前。」

【拈曰龍樓上酣歌馬廄中頒詔蓋是寶應慣常底
政令但可惜者僧挂在聲色網裏積劫無翻身日
子。】

「舉天皇道悟禪師問石頭曰離卻定慧以何法示人
頭曰我者裏無奴婢離箇甚麼悟曰如何明得頭曰
汝還撮得虛空麼悟曰與麼則不從今日去也頭曰
未審汝早晚從那邊來悟曰某甲不是那邊人頭曰
早知汝來處悟曰和尚何以贓誣於人頭曰汝身現
在悟曰雖然如何示於後人頭曰汝道阿誰是後人
悟從此有省。」

【拈曰不有飛筆之能焉起斯文之墜石頭天皇驀
地相逢和樂品題千載一遇豈非筆端神妙而斯
文有在耶子細看來天皇有箇落節處為成一席
歡竊受終身累。】

「舉國師三喚侍者三應國師曰將謂吾辜負汝誰知
汝辜負吾。」

【拈曰上視下以愛下事上以敬有喚有應無黨無
偏且那裏是辜負處為愛白蘋風摵碎碧波月。】

「舉韶山因僧問是非不到處還有句也無山曰有僧
曰是甚麼句山曰一片孤雲不露醜。」

【拈曰宮中密旨孰敢宣傳閫外政機自精經緯蓋
謂韶山得之於心應之於手綽然有餘裕也還知
得麼百歲翁兒頭似雪三更深話月明前。】

「舉洞山垂語曰體得佛向上人方有語話分僧問如
何是佛向上人山曰非佛法眼曰方便呼為佛。」

【拈曰荷負重擔據位為人語不知貴賤禮不別尊
卑者多於稻麻竹葦要得那畔優游者邊闊步寶
鏡臨臺妍醜立辨靈鋒在握殺活自由其二尊宿
非苟然也爭柰知恩者少。】

「舉睦州問僧近離甚麼處僧便喝州曰老僧被你一
喝僧又喝州曰三喝四喝後作麼生僧無語州便打
曰者掠虛漢。」

【拈曰睦州丰采猶大將用兵有折衝萬里之勇被
箇掌鞭底指虛道實惜乎不以軍法正之。】

「舉香嚴淳拙文才禪師一日讀永嘉證道歌豁然契
悟遂入還源之室。」

【拈曰從此摸得鼻孔未免喚鐘作甕何謂拘禮宦
游多寂寞棄官還家亦不惡。】

「舉石梯問侍者什麼處去者曰上堂齋去梯曰我豈
不知汝上堂齋去者曰除此之外別道什麼梯曰我
秖問汝本分事者曰若問本分事某甲實是上堂齋
去梯曰不謬為吾侍者。」

【拈曰石梯散懷疏惡侍者頑性悍堅當時翻轉面
皮不致陷身清議雖然若是本分事更參三十年。】

「舉雲嵒晟禪師謂眾曰有箇人家兒子問著無有道
不得底洞山乃問他屋裏有多少典籍師曰一字也
無山曰爭得與麼多知師曰日夜不曾眠山曰問一
段事還得麼師曰道得卻不道。」

【拈曰心相體信入出無難雲嵒固是大人作略若
要高名導世清白傳家須是洞山始得。】

「舉龍潭崇信禪師家為餅舖日以十餅饋天皇皇每
受畢留一餅返之曰吾惠汝以蔭子孫師一日自念
曰餅是我持來何以返惠於我別有旨乎於是請問
皇曰是汝持來復汝何咎師聞之稍悟厥旨因投出
家。」

【拈曰人奢示之以儉人儉示之以禮天皇節用愛
人之心非不博大也然為一箇餅子累及龍潭破
家蕩產亦有不仁者焉。】

「舉松庭子嚴禪師參息菴有省呈所得於才和尚才
曰蠱毒之家水莫嘗師曰也須吞得吐得始是好肚
皮才曰蒼天中更添冤苦在師曰某甲禮謝和尚才
曰未在復以種種差別反覆徵詰大豁疑礙。」

【拈曰萬菴老人雖是吞得入吐得出其柰毒氣深
入骨髓了也後邊又沾一滴便見毒發悶亂宛轉
於地致累後人不少。】

「舉僧問曹山子歸就父為甚父全不顧山曰理合如
斯僧曰父子之恩何在山曰始成父子之恩僧曰如
何是父子之恩山曰刀斧斫不開。」

【拈曰黃閣浮煙鞭聲至止丹宸浸月天語難聞金
鎖掣開始得君臣同契靈樞密運方能父子一心
到者裏靈利衲僧作何去就功大多憂應退讓身
輕有道可歸耕。】

「舉龍潭因德山問久向龍潭到來潭又不見龍又不
現潭曰子親到龍潭德山遂作禮而退。」

【拈曰周金剛有一拳拳倒黃鶴樓底氣概何故一
箇笤帚柄向在面前一颺便乃屈膝歸降疑殺天
下人。】

「舉韓愈文公白大顛曰弟子軍州事煩省要處乞師
一句顛良久文公罔措時三平為侍者乃敲禪床三
下顛曰作麼平曰先以定動後以智拔公乃禮謝三
平曰和尚門風高峻弟子於侍者邊得箇入處。」

【拈曰大顛懼危而修政三平好勇而弄兵韓公非
理冒榮是為欺上且雲門憑何如此判斷良久敲
禪床曰並是實據。】

「舉凝然了改禪師上堂曰莫向言中取則直須句外
明宗若能如是會徹古徹今自由自在還知麼。」

【拈曰善操舟者驚濤萬狀駭浪千奇蕩漾悠然不
觸兩岸匪住中流謂得自在無比三昧唯凝然老
漢以之。】

「舉桐峰菴主僧問和尚者裏忽遇大蟲來時如何主
便作大蟲吼僧作怖勢主大笑僧曰者老賊主曰爭
柰老僧何。」

【拈曰通身武藝一點不形桐峰是作家滿腹文章
一毫不露者僧是好漢然則子細看來你也笑我
也笑飲酒以醉為娛彼此不論錢鈔。】

「舉洞山因請泰首座喫果子次乃問有一物上拄天
下拄地黑似漆常在動用中動用中收不得你道過
在甚處首座曰過在動用中山便喝遂令掇退果桌。」

【拈曰職任然後祿之功樹然後賞之昭信也今洞
山恁麼道還是許而不與耶泰首座恁麼休還是
口欲言而詞喪耶若有檢點得出喫果子去。】

「舉洞山因僧問寒暑到來如何迴避山曰何不向無
寒暑處去僧曰如何是無寒暑處山曰寒時寒殺闍
黎熱時熱殺闍黎。」

【拈曰寒暑難分正偏混合月妍晝午日彩夜央且
向甚麼處與洞山相見霜重板橋人獨步風高野
渡釣船橫。】

「舉夾山因僧問撥塵見佛時如何山曰直須揮劍若
不揮劍漁父棲巢僧後問石霜曰撥塵見佛時如何
霜曰渠無國土何處逢渠僧回舉似夾山山曰門庭
施設不如老僧入理深談猶較石霜百步。」

【拈曰夫為此事者須從空劫以前趯倒繫馬樁兒
卻來今時門頭好輥活潑毬子若有一絲連纖不
盡豈唯自欺誑亦欺誑他人果然夾山有撥亂之
謀石霜有戡定之策設問雲門時如何梧桐樹大
碧森森雖有鳳凰不肯顧。】

「舉俱空契斌禪師因僧問如何是空劫巳前底事師
曰烏龜向火。」

【拈曰此僧恁麼問稽古之榮也斌祖恁麼答敦時
之盛也雖然主賓和暢兼帶協通要知空劫巳前
底事猶隔津在。】

「舉雲居膺禪師因僧問如何是諸佛師師喝曰者田
庫奴僧禮拜師曰你作麼生會僧喝曰者老和尚師
曰元來不會僧作舞而出師曰沿臺槃乞兒。」

【拈曰將長續短移尊就卑賓中作主物外轉機世
皆稱美事可概見何以喚為沿臺槃乞兒含啼送
游子相逢在帝鄉。】

「舉雲門偃禪師因僧問秋初夏末前程忽有問作麼
生祇對師曰大眾退後僧曰未審過在甚處師曰還
我九十日飯錢來。」

【拈曰疋馬能馳遠道者僧固然爽氣單鎗欲蕩窮
陬雲門卻有雄心顯聖恁麼檢點未免使人毛豎
何故日破月忌出行不利。】

「舉洞山初禪師參雲門門問近離甚處師曰查渡門
曰夏在甚麼處師曰湖南報慈門曰甚時離彼中師
曰八月二十五門曰放汝三頓棒師明日卻上問訊
昨日蒙和尚放三頓棒不知過在甚處門曰飯袋子
江西湖南便與麼去師於言下有省。」

【拈曰雲門大師衡古今籠俊傑直是師王奮迅及
受洞山一逼便乃歛爪藏牙殊不顧石頭家風頓
然蕭瑟惜哉。】

「舉定國無方從禪師初參龍潭超化有省後見少室
俱空重加煆煉一日閱天衣以行者五人俱召實上
座因緣當下大悟密契五位奧旨。」

【拈曰定國老人過龍潭喫上一趺後被俱空者漢
捺入爛泥裏至今爬不起試看雲門扶他起來以
拂子擊一下曰相逢一語傾肝膽何必知音羡子
期。】

「舉德山托缽因緣。」

【拈曰家裕而氣驕養尊而志伐嵒頭不能逃其譏
也苟非德山納忠之量知人之明則大事去矣那
裏是昨日與今日不同處試道看。】

「舉南泉一日兩堂爭貓泉提起貓曰道得即不斬眾
無對泉即斬卻貓兒晚舉問趙州州戴艸鞋而出泉
曰子若在救得貓兒。」

【拈曰平日談兵有萬人之勇臨時上陣無一箭之
能兩堂僧空言不足恃可知矣南泉固有制天下
之全才而事不為亂然一塵不動共挽三代之淳
風吾以謂趙州之力大也。】

「舉阿難問迦葉世尊傳金襴外別傳何物葉召阿難
難應諾葉曰倒卻門前剎竿著。」

【拈曰決河放水不顧有衝突可畏之患一呼一應
倒卻剎竿果見波浪滔天不惟墊溺後人連自巳
亦無出身之路還有捄得者麼乃擲下拄杖曰大
眾扶起拄杖。】

「舉月舟文載禪師因僧問從上法印匪假人傳秖如
神光禮達磨三拜且道為箇什麼師曰老僧也理會
不出僧曰和尚是他家裏人何故理會不出師曰我
若理會得出與你傳去也。」

【拈曰月祖舌覆大千界說遠不能說近者僧眉蓋
五須彌見近不能見遠由是展轉使人猜疑道從
來交態尊前美自古情深別後多。】

「舉高沙彌住菴雨中來看藥山山曰你來了高曰是
山曰可煞濕高曰不打者鼓笛雲嵒曰皮也無打甚
麼鼓道吾曰鼓也無打甚麼皮山曰今日大好曲調。」

【拈曰要見家門雍肅須還至禮全彰藥山老漢為
子多情雲嵒道吾善能通事確乎大好曲調若遇
知音未免一場笑具。】

「舉深明二上座偕行到淮河見人牽網忽有鯉魚於
網中跳出深曰俊哉明兄一似箇衲僧明曰雖然如
此爭似當初不撞入者網羅好深曰明兄欠悟在明
行三十里方省。」

【拈曰深公同行貴求益我者以為友豈料翻成話
柄明上座若能奮師子全威不致風塵落魄行三
十里方省也知薄宦心纔冷始信浮名誤一生。】

「舉真歇了禪師一日入廚看煮麵次行人纔舉忽桶
底脫麵潑於地眾皆失聲曰可惜許師曰桶底脫自
合歡喜為甚卻煩惱典座曰和尚即得師曰灼然可
惜許一桶麵。」

【拈曰狼藉常住物心有所不忍其僧卻是賢者見
桶底脫不為補起反欲贓誣於人了祖狠毒最深
雲門恁麼判斷也有人在背後咬齒曰可惜許。】

「舉龍潭問天皇曰某自到來不蒙和尚指示心要皇
曰自汝到來吾未嘗不指示汝心要潭曰何處是指
示皇曰汝擎茶來吾與汝接汝行食來吾與汝受汝
禮拜時吾與汝合掌汝更疑何處不示汝心要潭忽
然大悟。」

【拈曰問者既傾幽素畣者亦披惠風秖恁麼瞥地
打失空劫眉毛不恁麼相應扭脫今時鼻孔顧眾
曰還知龍潭與天皇合觜處麼最好雙龍鏡撲碎
御欞前。】

「舉宗鏡大章書禪師受少室請歎曰先師化後三十
餘年洞上宗風幾乎湮沒前輩有言叢林下衰弘法
者多假我偷安不急撐拄之其崩隤跬可須也余雖
慚薄德其柰付囑何遂住持八載臨入滅書偈曰宗
鏡宗鏡心法成行即日圓覺鏡破宗正。」

【拈曰大章老子生平將石頭一柄鈯斧子東砍西
斫世上良材靡不受傷臨末梢頭一面古鏡不欲
留與後人撲得粉碎吁是可忍也孰不可忍也。】

「舉僧問智門如何是佛門曰踏破草鞋赤腳走僧曰
如何是佛向上事門曰拄杖頭上挑日月雪竇拈曰
千兵易得一將難求。」

【拈曰智門恁麼應酬猶帝珠在寶絲網中交光相
羅重重影現雪竇更加點綴便見青黃赤白間錯
紛糅。】

「舉馬祖一日坐次見南泉行食過祖問曰桶裏是甚
麼泉曰合取口。」

【拈曰天下治平故發難端使民起好戰之心馬大
師有是政也雖然要箇知宮中府中為一體者也
難得。】

「舉四祖道信大師問三祖曰願和尚慈悲乞與解脫
法門祖曰誰縛汝師曰無人縛祖曰何更求解脫乎
師於言下大悟。」

【拈曰心裏欲高素節腳頭踏入紅塵寒堞遙聽吹
畫角清歌忽見落梅花向者裏入解脫法門好與
一頓棒喫何也為是他家常茶飯。】

「舉幻休潤和尚參小山山舉洞山我今不是渠話詰
之曰既不是渠畢竟是何人休於言下大徹以偈呈
曰若要識此人有箇真消息無相滿虛空有形沒蹤
跡曾為佛祖師常作乾坤則龜毛拂子清風生兔角
杖頭明月出山曰子母勦說更須自入悟門休曰尚
不借緣從何門入山曰既不借緣何為至此休曰因
不借緣所以至此山曰就不借緣於意云何休曰彩
鳳翻飛身自在銕牛奔吼意常閒山乃稱善遂與記
莂。」

【拈曰逢緣不借識得便休固是大人造詣其柰於
渠我交加處挨脫半邊鼻孔不得稱為全美且如
何得十成三月春風鳴古路萬年公子踏花行。】

「舉大覺念禪師遊達磨面壁石處忽焉悟入曰五乳
峰頭好箇消息大小石頭塊塊著地乃入室陳所得
潤和尚以從上法印囑累曰無上涅槃心佛祖相分
付吾今授受時雲淨峰頭露。」

【拈曰好箇瀟灑無事人向面壁石上磕破頂門無
窮憂患任在一身此猶小事帶累腳下兒孫東也
囌嚧㗭唎西也㗭唎囌嚧總無了日驀卓拄杖曰
還知麼大覺老人無恙全憑者道真言。】

「舉西院勘天平兩錯。」

【拈曰負高世之才失進取之志天平尤有累也信
於人素深而舉事無功西院豈無憾哉苟知此莫
將歸老意重嘆少年行。】

「舉雲門澄和尚因僧問祖師禪如來禪是同是別門
曰古越是杭州僧曰與麼則同也門曰長江分彼此。」

【拈曰運斤成風者還他郢匠動步絕塵者可蹈大
方雲門老祖具此手腳若有辨得底出來好領一
頓棒更參三十年。】

「舉烏臼和尚因玄紹二上座來參問曰二禪伯發足
什麼處玄曰江西臼拈拄杖便打玄曰久知和尚有
此機要臼曰你既不會後面箇僧秖對看紹擬近前
臼亦打信知同坑無異土參堂去。」

【拈曰烏臼心力猶大禹導橫流赴海使人悉登熙
臺也其後有竊議者謂權柄在烏臼掌中以勢壓
人屈哉。】

「舉鄂州茱萸禪師示眾曰你等諸人莫向虛空裏釘
橛時有靈虛上座出曰虛空是橛師便打靈曰莫錯
打某甲師便歸方丈。」

【拈曰一箇任法不任情一箇任情不任法若欲從
公處斷各與三十竹篦如有推勘得出大慰天下
之心。】

「舉愚菴盂和尚上堂人人有一坐具地四至界限分
明無敢侵者但書劵在山僧者裏今日不妨兩手分
付豎拂子恐後無憑立此為照乃擲下。」

【拈曰強賣別家祖產不顧功令森嚴雖或事有所
恃未免輕犯人心據理判斷與者受者各與三十
拄杖何也雲門者裏賞罰分明。】

「舉長慶稜禪師拈拄杖曰識得者箇一生參學事畢
雲門偃曰識得者箇為甚不住。」

【拈曰識得者箇便休有抱火措積薪之憂識得者
箇不住有斷事乖枉直之效揣其根元總未是十
全之美卓拄杖識得者箇不但好登山亦可打顛
狗。】

「舉乾峰和尚示眾曰舉一不得舉二放過一著落在
第二雲門出曰昨日有人從天台來卻往徑山去乾
峰曰明日不得普請。」

【拈曰視大地如戶庭乾峰特展嘉猷恤庶民如一
家雲門固非小補雖是氣分相符然秖可以理推
不可以智測。】

「舉烏窠吹布毛侍者便悟去後大溈秀曰可惜者僧
認他口頭聲色以當平生不知自巳光明蓋天蓋地。」

【拈曰不任於物不囿於器大丈夫能事也當時會
通聞得佛法我者裏亦有少許遂一喝便行不惟
烏窠智終天地辨解連環無用於世千載下亦免
人檢點雖然雲門恁麼道可謂美人巳去傷我心。】

「舉興化擯克賓維那。」

【拈曰興化凜其威嚴其令家欲之齊子欲之孝天
下不敢議也克賓屈於心全於節擔負正法眼藏
丕顯臨濟宗風天下人莫能過也然只可與有智
者知不可與無智者說。】

「舉玄沙與天龍入山見虎龍曰面前是虎沙曰是汝
阿虎歸院乃問適來山中和尚尊意如何沙曰閻浮
世界有四種重障若人透得許出陰界。」

【拈曰步步超過佛祖法法透出聲色聖見不存凡
情不繫無為無事自由自在其柰面前端的是虎
秖如和泥合水隨聲逐色底畢竟喚作甚麼拈拄
杖曰虎。】


蔗菴範禪師語錄卷十八

蔗菴範禪師語錄卷十九
侍者智應錄

* 頌古

「世尊初生。」

【頌曰墮地聲雄搖帝闕衝入氣焰撼乾坤雲門精
藝雖無敵到底難消斧鑿痕。】

「世尊睹星悟道。」

【頌曰雪嶺六年蛛絲纏額霜天半夜寒清入骨若
說睹明星誑人猶未歇吞吐江山盡偉哉阿誰肯
受眼中楔。】

「世尊陞座文殊白椎。」

【頌曰綸綍封章出御樓克謀借箸有留侯不因鑄
印復銷印六國烽煙正未休。】

「世尊拈花迦葉微笑。」

【頌曰瞿曇剛把沙含口迦葉連忙毒刺心有理只
因無雪處青天白日鬼敲門。】

「女子出定。」

【頌曰臘盡孤山飛玉蝶春回兩岸碧桃森湖心夜
月無人共獨把綸竿釣柳陰。】

「阿難問迦葉曰世尊傳金襴袈裟外別傳箇甚麼迦
葉召阿難難應諾迦葉曰倒卻門前剎竿著。」

【頌曰飲光簪纓慶喜衣繡鶺令相呼塤篪迭奏門
前倒卻剎竿家裏鑿開蟻竇天倫從此隔雲泥翻
轉面皮不是舊殃害兒孫無術可捄路頭闊狹東
西馳驟。】

「青原參六祖問曰當何所務即不落階級祖曰汝曾
作甚麼來曰聖諦亦不為祖曰落何階級曰聖諦尚
不為何階級之有祖深器。」

【頌曰不登曠劫黃金殿豈坐今時白玉床簾外轉
身明月夜瑤琴獨自理宮商。】

「廣德延禪師因僧問如何是透法身句德曰無力登
山水茅戶絕知音。」

【頌曰漢臣封事猒長安遙謝金扉巳挂冠清嘯一
聲茅屋下五更無夢倚朱闌。】

「天平從漪到西院思明以兩錯勘之留過夏平當時
便行因緣。」

【頌曰騁掣電機肆懸河辨當局運籌鮮能不亂難
雪文人刻鵠譏豈磨壯士屠龍悍天平老興巳翩
西院心灰落得眠錯錯一任春風叫杜鵑。】

「石頭因青原曰有人道嶺南有消息曰有人不道嶺
南有消息原曰若恁麼大藏小藏從何而來曰盡從
者裏去。」

【頌曰有消息秦主割城無消息相如獻璧大藏小
藏何處來敢問達磨道不識白石粼粼青山歷歷
趯得龍宮盡底翻陳年糟瓮齊搬出。】

「青原因石頭問出嶺因緣。」

【頌曰隱隱飛橋隔野煙石磯西畔問漁船桃花盡
日隨流水洞在清溪何處邊。】

「石頭因僧問如何是解脫曰誰縛汝。」

【頌曰羈宦夜長眠不穩高堂日暮意難忘雞聲喚
醒鄉關夢陶令歸來菊正黃。】

「石頭遷禪師參青原原問子何方來師曰曹谿曰將
得甚麼來師曰未到曹谿亦不失曰若恁麼用去曹
谿作甚麼師曰若不到曹谿爭知不失師曰曹谿大
師還識和尚否原曰汝今識我否師曰識又爭能識
得曰眾角雖多一麟足矣。」

【頌曰方朔偷將一顆桃自言仙種錦來包今時盡
被行人踏合水和泥作燕巢。】

「梁山觀禪師因僧問如何是空劫巳前底事山曰擊
動乾坤鼓時人聽不聞。」

【頌曰虛空鼓響日闐闐聽者猶風過耳邊春色盡
行花下路幾時得遂鴈歸年。】

「達磨見梁武帝。」

【頌曰廓然無聖第一義諦萬里深情一談喪氣慷
慨捐沉璧之虞嚴猛割斷金之義駕長江兮鳧怨
鷗驚適嵩少兮風清月霽斷絃更續待鸞膠葉布
芬披有丹桂。】

「達磨九年面壁二祖斷臂安心。」

【頌曰一觸龍顏離禁殿九年銕脊豎嵩山雪中不
得神光信歸興難同野鶴閒。】

「藥山惟儼禪師在石頭會下坐次石頭曰汝在者裏
作箇甚麼師曰一物也不為曰恁麼即閒坐也師曰
閒坐即為也曰子道不為又不為箇甚麼師曰千聖
亦不識頭乃作偈讚曰從來共住不知名任運相將
秖麼行自古上賢猶不識造次凡流豈可明。」

【頌曰閒是閒非俱不理坐來坐去幾時休報秋一
片青梧葉飛入深宮起暮愁。】

「趙州因婆子請轉藏。」

【頌曰趙州肝膽方硃赤婆子眼睛比電光五軸五
千消一轉滿傾山院菊花觴。】

「三聖問雪峰透網金鱗。」

【頌曰老漁坐倚嘯乾坤躍浪金鱗出海門天畔一
聲歸去笛解衣磐礡共傾樽。】

「天皇道悟禪師謁石頭問離卻定慧以何法示人頭
曰我者裏無奴婢離箇甚麼師曰如何明得曰汝還
撮得虛空麼師曰恁麼則不從今日去也曰未審汝
早晚從那邊來師曰道悟不是那邊人曰我早知汝
來處也師曰師何以贓誣於人曰汝身現在師曰雖
然如是畢竟如何示於後人曰汝道誰是後人師從
此頓悟。」

【頌曰不從今日去豈是那邊人街頭石老虎產下
玉麒麟說與波斯渾不信崑崙認得是前身。】

「鳥窠禪師吹布毛。」

【頌曰鳥窠吹起布毛侍者解下腰包但見梅花鬥
雪誰知松柏擎霄。

流年冉嘆長更泥首深言去住情吹落布毛成
底事當時便不向南行。】

「龍潭因投出家天皇曰汝昔崇福善今信吾言可名
崇信至別無聖解止。」

【頌曰瑩籠羈身旅夢奢禁園鶯喚便思家鳴珂寶
馬歸來日二月春山盡是花。】

「法眼因僧來參次遂以手指簾尋有二僧同去捲簾
眼云一得一失。」

【頌曰青桐一葉墮明樓雙鴈南飛海上游得失惟
論千古事何人能識漢宮秋。】

「藥山久不陞座。」

【頌曰水雲渴望入深山聽得鐘鳴空復還艸本盡
情拈出了顛癇猶道藥翁慳。】

「藥山造石頭問三乘十二分教某甲麤知因緣。」

【頌曰箕山高枕看浮雲千古清標獨讓君秖為溪
邊多洗耳是非到底不能分。】

「舍利佛問天女轉身因緣。」

【頌曰逸志飛騰擁玉扉改形猶落箭鋒機錦燈御
苑風吹滅五鳳樓前踏月歸。】

「雲巖晟禪師因僧問和尚在百丈二十年為甚麼不
續心燈師曰頭上寶華冠曰頭上寶花冠意旨如何
師曰大唐天子及冥王後僧舉問九峰大唐天子及
冥王意旨如何峰曰卻憶洞上之言。」

【頌曰玉階青暖碧苔封寶閣簾垂禮數慵多見鳳
皇池上客醉歌輦路步從容。】

「疏山造壽塔。」

【頌曰𡨧堵凌雲古路邊松聲月色共爭妍豈知坐
穴非真脈紛惹行人嘆可憐。】

「僧問趙州萬法歸一一歸何處州曰我在青州做領
布衫重七斤。」

【頌曰一曲涼州金石清邊風蕭颯動江城坐中有
老沙場客橫笛休吹塞上聲。】

「鹿門自覺禪師問芙蓉曰胡家曲子不墮五音韻出
青霄請師吹唱蓉曰木雞啼夜半鐵鳳叫天明師曰
恁麼則一句曲含千古韻滿堂雲水盡知音蓉曰無
舌童兒能繼和師曰作家宗師人天眼目蓉曰禁取
兩片皮。」

【頌曰秋山紅樹滿溪津猶向秋風別故人一曲離
歌天欲曉蘆灣月好白鷗親。】

「湖南秖林和尚每叱文殊普賢皆為精魅手持木劍
自謂降魔纔見僧來參便曰魔來也以劍亂揮歸方
丈如是十二年後置劍無言僧問十二年前為甚麼
降魔師曰賊不打貧兒家曰十二年後為甚麼不降
魔師曰賊不打貧兒家。」

【頌曰潛心克復古皇猷豪俠飛揚十二秋高鳥良
弓俱不見邊邪無計瞰神州。】

「灃州龍潭崇信禪師未出家時住寺前為餅舖每日
供餅十枚上天皇皇受巳卻留一餅與之曰惠汝以
蔭子孫師曰是某將來何以返曰惠汝皇曰是汝將
來復汝何咎師因悟入遂投出家。」

【頌曰金翅搏風玉蹄絕絆平地拋家長空撮電欲
天皇嘔盡血心逼德山匆折扁擔眾多之吻無謂
而斷扯過東鄰拽上西岸不識是何觜面子細看
恰是當年賣餅漢。】

「漸源侍道吾往檀越家弔慰云云。」

【頌曰怨深細意實難忘特地持鍬到石霜靈骨依
然無覓處悔遲不作好兒郎。】

「洞山良价悟本禪師因供雲巖真次僧問先師道秖
者是莫便是否師曰是曰意旨如何師曰當時幾錯
會先師意曰未審先師還知有也無師曰若不知有
爭解恁麼道若知有爭肯恁麼道。」

【頌曰層闈禁殿紫雲攢孰敢凝眸攬轡看夜半木
人傳密旨御堤花蔟擁朝官。】

「洞山守初禪師參雲門。」

【頌曰細說行藏意正投烏藤三頓事何由雲門飯
袋成遺恨報得讎來鬢巳秋。】

「洞山辭雲嵒嵒曰自此一別難得與汝相見山曰不
然自此一別難得與和尚不相見。」

【頌曰畫閣森沈霜月冷緘書無路到丹墀論交欲
洩生平意豈在秋風鴈度時。】

「趙州勘臺山婆子話。」

【頌曰婆子弄兵當大路趙州敵勝見天心春深盡
是桃花水不辨仙源何處尋。

烈女乘春倚畫屏胡笳吹起動秋聲漢宮更說明
妃事不是情人也淚盈。】

「洞山因僧問寒暑到來如何迴避師曰何不向無寒
暑處去曰如何是無寒暑處師曰寒時寒殺闍黎熱
時熱殺闍黎。」

【頌曰蘆灣碧水釣船橫獨酌瀟湘看月明露滴芙
蓉人跡杳吹簫夜半不知名。】

「洞山解夏上堂曰初秋夏末兄弟或東或西直須向
萬里無寸艸處去良久曰秖如萬里無寸艸處又作
麼生顧左右曰欲知此事直須枯木花開始與他合
有僧舉似石霜霜曰出門便是艸師曰大唐國裏能
有幾人。」

【頌曰室內秋初苔蔟蔟門前夏末艸茸茸欲行海
闊天空路霧鎖層巒暮靄中。】

「雲居膺禪師因洞山問甚處去來師曰蹋山來曰那
箇山堪住師曰那箇山不堪住曰恁麼則國內總被
闍黎占卻師曰不然曰恁麼子得箇入路師曰無路
曰若無路爭得與老僧相見師曰若有路即與和尚
隔山也山乃曰此子巳後千萬人把不住去在。」

【頌曰陶令北窗臥誰有不思慕赤手挽銀河丹心
生鐵鑄雖然坐遍剎塵究竟不移寸步狹路欣逢
舊識人青眼相看還如故。】

「仰山插鍬。」

【頌曰仙子無家野興便金臺菊放粉墻邊鳥飛雲
散天如洗相對青山夜月圓。】

「黃檗一日捧缽向南泉位裏坐泉曰長老甚年中行
道檗曰威音王巳前泉曰猶是王老師兒孫下去檗
遂過本位。」

【頌曰作客愁多似轉篷春殘始歎落花紅劉黃下
第還鄉去羞見家中舊主翁。】

「洞山因過水睹影大悟有偈曰切忌從他覓迢迢與
我疏我今獨自往處處得逢渠渠今正是我我今不
是渠應須恁麼會方得契如如。」

【頌曰多年蓬累臥深雲金管銀簫醉裏聞秋色重
遊山下路白蘋岸渚得逢君。】

「雪峰存禪師參德山問從上宗乘學人還有分也無
山打一棒曰道甚麼師曰不會至明日請益山曰我
宗無語句實無一法與人。」

【頌曰當年壯志記無違老大方知前事非載上鼇
山看飛雪去時騎馬步行歸。】

「僧問趙州四山相逼時如何州曰無路是趙州。」

【頌曰趙州無路是通津紫陌鶯啼楊柳春身在畫
樓拚獨醉肯令塞外有煙塵。】

「槃山一日出門見人舁喪歌郎振鈴曰紅輪決定沉
西去未委靈魂往那方幕下孝子哭曰哀哀師睹之
忽然省悟。」

【頌曰聽得街頭楚些悲生涯喪盡有誰知靈魂去
住無消息日日紅輪照兩眉。】

「同安道丕禪師因僧問佛未出世時如何師曰藕絲
牽大象曰出世後如何師曰鐵鎖鎖石牛。」

【頌曰青山流水遶東西綠樹青猿款款啼兩岸桃
花逢故老分明畫出武陵溪。】

「槃山示眾曰心月孤圓光吞萬象光非照境境亦非
存光境俱忘復是何物洞山曰光境未忘復是何物。」

【頌曰嵒上青猿心太熱腸斷聲聲啼不歇後夜山
僧入定深聞若不聞山有月。】

「韶州雲門文偃禪師示眾云古佛與露柱相交是第
幾機僧無語曰你問我與你道僧遂問師曰一條絛
三十文曰如何是一條絛三十文師曰打與自代前
語云南山起雲北山下雨。」

【頌曰草閣舊廬風上古花枝長短彌春戶行人欲
識老夫心日出海門夜將午南山雲北山雨此去
煩君細細吐。】

「大梅因僧問如何是祖師西來意梅曰西來無意鹽
官聞之乃曰一箇棺材兩箇死漢玄沙曰鹽官是作
家雪竇曰三箇也有。」

【頌曰舌上龍泉劈面揮屍橫遍野曝斜暉只知櫬
狹難藏掩愁看征人淚濕衣。】

「曹山因僧問朗月當空時如何山曰猶是階下漢曰
請師接上階山曰月落後相見。」

【頌曰炯炯秋蟾映碧空行人到此尚從容孤峰月
落時相見始信雲嵒路路通。】

「洪州同安志禪師因丕和尚將示寂上堂曰多子塔
前宗子秀五老峰前事若何如是三舉無有對者師
曰夜明簾外排班立萬里歌謠道太平丕曰須是者
驢漢始得。」

【頌曰紅樹山山入暮秋綸竿收拾錦江頭樽前與
子丁寧殺只說漁簑勝白裘。】

「神山把針次洞山問曰作甚麼師曰把針洞曰把針
事作麼生師曰針針相似洞曰二十年同行作者箇
語話豈有與麼功夫師曰長老又作麼生洞曰如大
地火發底道理。」

【頌曰畫樓人獨按金針疏密傍觀眼最親大地火
燒無二說濁醪雞黍惠同心。】

「南泉斬貓兒趙州戴草鞋。」

【頌曰長安路出漢江邊風捲黃沙蔽遠天漸聽仙
人吹鳳笛掀髯重賀太平年。】

「香林遠禪師僧問如何是衲衣下事師曰臘月火
燒山。」

【頌曰水飲溪流獨愛清是非怕見少同盟南來使
客青霄下野燒相看慰遠情。】

「臨濟問院主甚處來曰州中糴黃米來濟曰糴得盡
麼曰糴得盡濟以拄杖劃一劃曰還糴得者箇麼主
便喝濟便打典座至濟舉前話座曰院主不會和尚
意濟曰你又作麼生座禮拜濟亦打。」

【頌曰黃梁糴盡語分明臨濟猶嫌價不平攪得渾
家心落落致今說著恨添聲。】

「仰山隨溈山遊山到磐石上坐仰侍立次忽鴉街一
紅柿落在面前仰取柿拭過呈似溈溈曰子甚處得
來仰曰此是和尚道德所感溈曰汝也不得無分即
分半與仰。」

【頌曰深山裏遊盤石上坐鴉銜紅柿來細問得何
所剖而分食甜如蜜果父子綢繆一段情秋生玉
樹青煙鎖。】

「羅漢院桂琛禪師一日玄沙問三界唯心汝作麼生
會師指椅子曰和尚喚者箇作甚麼曰椅子師曰和
尚不會三界唯心曰我喚者箇作竹木汝喚作甚麼
師曰桂琛亦喚作竹木曰盡大地覓一箇會佛法底
人不可得師自爾愈加激勵。」

【頌曰竹木佳椅子好兩箇漢自紛擾既惜山君勞
當知工輸巧石頭路滑古今同從來佛法何曾曉。】

「梁山緣觀禪師因僧問家賊難防時如何師曰識得
不為冤曰識後如何師曰貶向無生國裏曰莫是他
安身立命處也無師曰死水不藏龍曰如何是活水
龍師曰興波不作浪曰忽遇傾湫倒嶽時如何師下
座把住曰莫教打濕老僧袈裟角。」

【頌曰賊是家親理絕回互要見太平更須勘過應
知活水龍奮迅乃常度堪笑老梁山上堂成破句。】

「南泉曰三世諸佛不知有黧奴白牯卻知有。」

【頌曰偶隨鷗鳥恣閒行踏月因過翡翠亭寂寂禁
垣人不語金鐘玉殿響丁丁。】

「仰山住東平時溈山令僧送書并鏡與師師上堂提
起示眾曰且道是溈山鏡東平鏡若道是東平鏡又
是溈山送來若道是溈山鏡又在東平手裏道得即
留取道不得則撲破去也眾無語師撲破便下座。」

【頌曰溈山古鏡東平巧手一撲粉碎百怪驚走師
資水乳有理難分龍象躋蹌無緣啟口人間擾擾
是非生紛紛逐隊爭妍醜。】

「刺史陳操尚書問睦州看甚麼經州曰金剛般若經
操曰六朝翻譯師看底是第幾朝師拈起曰一切有
為法如夢幻泡影。」

【頌曰六朝景物誇奇妙宦夢難消空倚笑皓月扁
舟讓老漁雪歌翻作滄浪調。】

「藥山惟儼禪師因道吾雲嵒侍立次師指案山上枯
榮二樹問吾曰枯者是榮者是曰榮者是師曰灼然
一切處光明燦爛去又問嵒枯者是榮者是曰枯者
是師曰灼然一切處放教枯淡去高沙彌忽至師曰
枯者是榮者是曰枯者從他枯榮者從他榮師顧道
吾雲嵒曰不是不是。」

【頌曰三鳥翩翩海上來一雙飛去入瑤臺可憐殺
羽空山裏獨立寒枝怨野梅。】

「南陽萬安松庭嚴禪師首參息菴有省復於淳拙處
舉所得質之拙曰子不聞蠱毒之家水莫嘗否師曰
也須吞得去吐得出始是肚皮拙曰蒼天中更添冤
苦師曰謝和尚記莂拙復以寶鏡三昧徵之大豁疑
礙。」

【頌曰於彼於此金針玉線海嶽夷平鶤鵬化變薦
不薦但見花開滿洛陽不道春風在梁苑。】

「嚴陽尊者問趙州一物不將來時如何州曰放下著
曰一物不將來放下箇甚麼州曰放不下擔取去。」

【頌曰灶冷無煙尋野火夜寒沒被蓋簑衣渾家寂
寞難消遣更買窮愁一擔歸。】

「藥山一日因遵布衲浴佛乃曰者箇從汝浴還浴得
那箇麼曰把將那箇來師乃休去。」

【頌曰昨夜星光照濕泥五更依舊雨凄凄人心懊
惱難窺測說道東方卻在西。】

「凝然改禪師一日嚴舉月印示眾曰路逢死蛇莫打
殺無底籃兒盛將歸此是深明洞上宗旨若是箇鹵
莽禪和到者裏如何透得師曰者箇莫是背觸不得
底意麼嚴曰笑破山僧口師罔措嚴曰你在鬼窟裏
討甚碗那師愈不安一日嚴上堂大悟。」

【頌曰霜染楓林鋪蜀錦月明仙子快秋筵當風一
曲華胥引驚動玉人夜不眠。】

「趙州勘二菴主。」

【頌曰捨項依劉心一片光昭竹帛事何疑將軍別
有奇韜略不是其中人不知。】

「雪峰一日登座召眾曰看看東邊底又曰看看西邊
底汝若要會拈拄杖擲下曰向者裏會取。」

【頌曰看遍東西興欲窮烏藤猶賴與爭雄花殘洞
口春陰暮仙子何勞降玉宮。】

「藥山首謁石頭後到馬祖因緣。」

【頌曰萬事無心一釣竿三公不換此江山當初誤
識劉文叔惹起虛名滿世間。】

「俱空斌禪師參凝然求示心要然曰達磨未來時你
作麼生參師甚疑之一日睹秦封槐豁然大悟徑回
侍立次身甚戰慄然曰契斌參得禪也何驚疑之有
師曰某甲今日到此如在紅爐中拾得一片冰相似
然曰洞山一宗密在爾躬矣。」

【頌曰曠劫綢繆一段情相逢驀地語難傾不堪離
恨重攜手竹葉村酤送我行。】

「洛浦因龐居士禮拜起曰仲夏毒熱孟冬薄寒師曰
莫錯曰龐公年老師曰何不寒時道寒熱時道熱曰
患聾作麼師曰放你三十棒曰啞卻我口塞卻你眼。」

【頌曰寒熱逼人容易老風流宜法晉儀形世情偏
似西風惡觸著登時百病生。】

「興化在三聖會裏為首座後於大覺言下頓悟至開
堂日拈香曰此一炷香本為三聖師兄於我太孤本
為大覺師兄於我太賒不如供養臨濟先師。」

【頌曰春殘花落錦千層白晝黃鸝隔樹鳴只恐行
人聽未足憑欄猶說故園情。】

「無方從禪師參俱空空曰子曾參何人來師曰少室
山前風悄然曰因甚一花開五葉師曰沒孔鐵鎚百
雜碎曰掠虛頭作麼師曰某甲見盡天下人秖解掠
實無一人掠虛者曰不打自招師曰老和尚慣用底
不妨勘破。」

【頌曰青天激電紅焰翻波不樂清徵愛唱山歌擾
擾是新豐勞勞予如何所恨悄然風韻一以變所
望五乳峰高橫嵯峨。】

「無業示眾曰若有一毫頭聖凡情念未盡未免入驢
胎馬腹裏去白雲端曰直饒一毫頭聖凡情念頓盡
亦未免入驢胎馬腹裏去瞎漢但恁麼會。」

【頌曰孤山臘盡白皚皚映水梅花兩岸開處士當
年怡樂日黃昏燕罷去還來。】

「婆子燒菴。」

【頌曰寒嵒春暖路頭分巷陌歌謠異白雲日暮醉
歸人漸少殘霞滿樹錦成文。】

「月舟載禪師掩關閱萬松錄有省乃曰洞上宗風有
織錦迴文之功非鍼線細密盤旋回互不犯當頭者
斷不敢主之既而幡然出關參無方得大了悟。」

【頌曰路邊拾得松毛刺叫賣江西好琢針不是繡
工能辨別一生誤賺此身心。】

「德山見龍潭。」

【頌曰侍立更深門外黑紙燈吹滅曉光赤烈燄堆
將瞢董燒滄海抒乾無一滴浩氣凜然剛毅不失
龍潭漲起秋濤好看千峰寒色。】

「德山見僧入門便棒。」

【頌曰一生俠氣最難平垂老猶堪作宦行不惜黃
金曾結客幾人肝膽論交情。】

「寶壽石雨方禪師初閱楞嚴至如汝文殊更有文殊
處身心世界打成一片後因病值雲門上堂曰放下
著師通身慶快呈偈有會得竿頭舒卷意放生原是
釣來魚門痛加呵斥後聞僧舉大慧剝荔枝話遽豁
然軒渠一笑。」

【頌曰世界身心輥一團微吟愛客上危灘釣來放
去清風遠慶喜徒勞倒剎竿。】

「愚菴三宜盂和尚參雲門聞上堂高聲曰放下著師
不覺掀眉一笑門問懷州牛喫禾為甚麼益州馬腹
脹師曰問取露柱曰秖如樹倒藤枯畢竟句歸何處
師曰長江翻白浪曰尚疑你在師遂呈偈曰石傘峰
前玉一溪逢源那說動舟迷落花無限春山暮得路
還家聽鳥啼。」

【頌曰玉尺冰壺世莫儔更何餘物顯家猷秖將一
片爐峰雪洗盡煙嵐入海流。】

「瀛山雪關誾禪師參博山事槽廠因見磨鼻拽脫忽
有省呈偈曰直下相逢處由來絕覆藏舌頭元是肉
嚼碎也無妨一日山令首眾問如何是人天眼目師
曰頂門上曰還假照鑑也無師曰君不見山曰不虛
參見作家來師掩耳而出。」

【頌曰盧生賣藥悔氣撞著磨鼻拽開舌頭碎嚼君
不見博山爐內火星飛大海魚龍盡燒殺。】

「為霖霈禪師一日鼓山落堂舉馬祖一口吸盡西江
話曰此語即道得八成還有道得十成者麼師進曰
某盡力只道得八成山乃呵出師一夜不安至四鼓
方捲簾豁然大徹次早上方丈曰某今日有箇十成
語舉似和尚山曰汝作麼生師乃背身叉手向前曰
請和尚鑑山曰好與七藤條師禮謝山曰吾之法眼
盡在汝躬善自護持。」

【頌曰好語十成道不難傷心事在捲簾看閒敲石
鼓消遺恨鐵漢聞風亦膽寒。】

「玄沙遣僧送書上雪峰峰開緘唯白紙三張問僧曰
會麼曰不會峰曰不見君子千里同風僧回舉似玄
沙沙曰者老和尚錯過也不知。」

【頌曰玄沙白紙三張雪峰惡心一片傍觀焉得親
疏骨肉自相擾亂茫然江上遊鱗蹉過山頭老漢
曉日射危巔秋光媚斷岸。】

「洞山與泰首座冬節喫果子次乃曰有一物上拄天
下拄地黑似漆常在動用中動用中收不得且道過
在甚麼處座曰過在動用中洞喚侍者掇退果桌。」

【頌曰掇退茶筵戰一頭洞山謀略暗輸籌果珍雖
未沾牙齒自古青簑勝墨裘。】

「玄沙與天龍入山見虎龍曰前面是虎沙曰是汝阿
虎歸院龍乃問適來山中和尚尊意如何沙曰閻浮
世界有四種重障若人透得許出陰界。」

【頌曰白額當途利爪牙善降深愛老玄沙風聲秋
色山前路行客紛紛亂晚霞。】

「西園曇藏禪師自燒浴。」

【頌曰卜得仙嵒隱興長芳辰忽巳換春光秋風紅
葉飄無盡遊子深尋話夕陽。】

「龍潭未出家時為餅舖住在寺前每日將餅上天皇
皇受巳卻留一餅與之曰惠汝以蔭子孫曰是某將
來何以返言惠汝皇曰是汝將來復汝何咎潭因有
悟入遂投出家。」

【頌曰餽餅十枚返惠一箇過後思量轉成滯貨天
皇老巳勘破博得伽黎搭半肩看來原是遮羞布。】

「溈山與仰山摘茶。」

【頌曰百花三月上林開花裏相逢醉一杯彼此含
情說不盡塞鴻飛去又飛來。】

「趙州因僧辭州曰甚處去曰諸方學佛法去州豎起
拂子曰有佛處不得住無佛處急走過三千里外逢
人不得錯舉曰與麼則不去也州曰摘楊花摘楊花。」

【頌曰桃花開遍柳成陰誤我春光轉憶深不識西
泠舊知巳畫船幾箇在湖心。】

「傅大士頂冠見武帝因緣。」

【頌曰一無成三不就面對君王事難遮覆笑端從
此落人間得到驢年也依舊。】

「僧問趙州曰承聞和尚親見南泉是否州曰鎮州出
大蘿蔔頭。」

【頌曰晝明夜暗人人曉觸著舌頭胡亂掃鎮州蘿
蔔太誇張何曾見得南泉老。】

「鴈過長空影沉寒水話。」

【頌曰一聲秋鴈過長空驚起憨眠簑笠翁目送殘
雲歸遠岫高飛玉兔上梧桐。】

「僧問葉縣如何是學人密用心處縣曰鬧市輥毬子
曰意旨如何縣曰普請眾人看。」

【頌曰鬧市叢中輥繡毬紅塵不顧撲人頭熱時何
必真甘露止得渴來即便休。】

「僧問正法眼密菴答破沙盆。」

【頌曰正法眼曾無此語破沙盆豈有斯言一生酖
酒難消恨踏月穿花過遠村。】

「唐太宗喫蛤蜊因緣。」

【頌曰巳拌客夢衝泥水誤逐人情上御筵契合君
王雖寵冠難逃沸釜一番煎。】

「陸大夫問南泉鐫佛因緣。」

【頌曰一邊持送一邊酬貴顯尋常禮數周濃睡不
知春巳去殘紅落在釣魚舟。】

「黃梅傳衣與六祖。」

【頌曰樵斧丟開來踏碓倩題不避鴈行高急篩熟
米將南返秉燭三更話寂寥。】

「靈雲見桃花悟道。」

【頌曰歲歲桃花開爛熳箇箇抬頭能看見惱殺靈
雲氣不豪愁中錯認佳人面。】

「大顛擯首座。」

【頌曰一同扣齒異樣風生首座真英雄臨難不苟
免韓公固壯士當鋒尤戰驚欺心做盡千般計到
底春秋說不清。】

「溈山謂仰山曰終日與子商量成得箇甚麼邊事仰
空中畫一畫溈曰若不是吾終被子惑。」

【頌曰天壤至親惟父子相逢動輒有機心果能畫
斷無餘罅不致煙波沸到今。】

「僧問南泉師歸丈室將何指南泉曰昨夜三更失卻
牛天明起來失卻火。」

【頌曰相逢月下是瑤臺藉艸清樽連夜開明日酒
醒應滿地空令饑鶴啄莓苔。】

「洞山不安。」

【頌曰玉闕金扉臥病人綸音尤降九重門老醫火
急求丹藥誰道砒霜是返魂。】

「迦葉擯文殊。」

【頌曰風流公子衣貂裘寂寞佳人坐翠樓有酒不
辭千日醉無錢常帶一身愁。】

「俱胝豎指。」

【頌曰俱胝豎指大鵬展翼背負青天聲揚八極至
尊不以九五為榮至勇不以血氣為得。】

「外道問那一通。」

【頌曰醉遊畫舫傷春暮夢入蟾宮語夜深醉醒夢
回無一事碧天皓月在湖心。】

「婆生七子。」

【頌曰鄂渚蕭條風雨秋扣舷舞櫂攪眠鷗好心救
得婆兒子敢保長江水逆流。】

「四賓主。」

【金殿月明傳密旨玉驄曙跨巳千官山河百億皆
歸化嵒穴欣霑雨露寬(主中賓)。

浮世功名不足憑蓴鱸味美正秋清此身雖在家
園裏治亂難忘北闕情(賓中主)。

寶印不彰全至化丹墀人靜月朦朧九重深密無
綸旨孰敢凝眸望聖容(主中主)。

衣獘年深動客塵霜毛雪鬢不由人相逢莫說窮
途事風雨蕭蕭夢裏身(賓中賓)。】

「君臣五位。」

【絪縕瑞氣靄金門不動龍顏仰至尊一片皇風歌
萬國雍熙休復問堯恩(君)。

授簡分符五鳳前威名蕩寇更加鞭論功不羡宸
臺躍大樹風標奕世傳(臣)。

吁食長懸鉅鹿心後宮每誦百官箴緝熙治業高
踰舜野老風淳只笑吟(君視臣)。

丹心耀日傾葵素白首依時拱聖明月夜紛馳朝
帝闕嵩呼盡聽曉雞鳴(臣向君)。

水天一碧御河秋鳳舞鸞歌燕玉樓門掩六宮清
晝永楓林獨有紫煙浮(君臣道合)。】

「曹山三墮。」

【半衫半履混塵沙春暖花飛玩歲華盡日優游芳
艸地長安雖好不思家(類墮)。

戴角擎頭入市廛納些隨分此生緣溪山不辨東
西路柳陌花街露地眠(披毛戴角隨類自在)。

五夜相攜登畫閣一樽同飲看浮雲漁陽烽火家
亡後候鴈音書久不聞(隨墮)。

細轉金鶯寒翠裏晴飛玉蝶晚香中從容循歷長
春苑盡是風流舊主翁(見色聞聲隨處自在)。

生降王宮原貴異何須御極更稱尊錦衣玉食尋
常事絕品佳名不要論(尊貴墮)。

紫禁黃扉日洞開外人豈敢上瑤階自來懶坐琉
璃殿免得尊卑強接陪(禮絕百僚尊貴自在)。】

「三種滲漏。」

【功就心猶戀帝京羽書古塞又徵兵黃沙漠漠鳴
刁斗未動先憂路不平(見)。

自負珠璣富有身世間眼底總無人最酖玄石濃
芬酒只愛長眠不顧春(機不離位)。

鉅野莫聞神駿踏汙池寧有活龍蟠欲行絕壁圍
千仞空把愁眉暗裏攢(墮在毒海)。

天下英才淪草野域中無術展經綸高騰縱有青
雲路未肯虛心蹈古人(情)。

每事稱情然重諾片言拂意竟寒盟胸中不化炎
涼態世上難消毀譽情(滯在向背)。

遠岫層陰白月天空明坐守認青氈不知犀枕皆
方正秖解臨墻見一邊(見處偏枯)。

倚墻靠壁作規模空裏行拳便欲輸劫外家私不
解使千般寶石總非瑜(語)。

秖知擷翠秘書囊不識東君面短長別有靈機花
外轉春風自古到嵒房(究妙失宗)。

不擅周旋閣兩邊枯樁繫馬實堪憐毬場活潑有
餘態偏逐玄途問劫前(機昧終始)。

一點名心銷未得經年宦跡老風霜三春淑景還
留住神燕何時到故鄉(濁智流轉)。】

「洞山正偏五位。」

【正中偏紫殿重幃鎖翠煙桂轂丹墀留素影玉人
夢破五更前。

偏中正雨過遠山明似鏡煙艇蘆灣夜未央漁歌
歸去江天淨。

正中來石女停機下玉階不向劫前誇獨步穿雲
臥月任徘徊。

兼中至秋逕馬嘶紅葉醉子貢相逢老仲尼吐盡
甘言無一字。

兼中到雪屋蘿門俱不蹈銕馬揮鞭驟碧霄靈蹤
電激看圓妙。】








蔗菴範禪師語錄卷第十九

蔗菴範禪師語錄卷二十
侍者道存錄

* 一花五葉圖像贊

** 釋迦文佛

「　蹝步出言無轉變青宮惡得長留戀子夜踰城尋不見雪山畔六年冰檗吞將猒銀河星燦頭才按挂弊遄來遊鹿苑分形塵剎空籌算拈花倩迦葉門前荊棘纏」


** 始祖迦葉尊者

「　摩竭國中產英秀毘婆會裏寒香透飲光身是金珠甃袈裟覆步武繩繩接靈鷲鶉衣陶缽形枯瘦正法眼藏訛傳謬多子塔前尤漏逗雞足岫謖謖松風戛清晝」


** 阿難尊者

「　玉筍崇班胤剎帝瑩然妙相佛無異閱鍊巾瓶心不媿奇特事拾得蚊眉大火聚剎干倒卻煙波沸博達多聞還鈍置傳持法藏水投器騰身逝天邊挨落鶤鵬翅」


** 商那和修尊者

「　潔淨地生靈瑞艸聖人降跡符斯兆青林枝挂日輪杲火龍討梵宮建出擎雲表我但髮白心非晶箕裘密印傳家寶象白山中躲得好鶯啼曉折摧憍慢慈風浩」


** 優波鞠多尊者

「　虎穴逃身誇駿骨桓桓正氣鍾摩突三屍拋向波旬窟神力竭謳歌同翫玉壺月化機契洽籌盈室香眾挾複遭顛蹶臨行句子尤直截山河說晝夜熾然無間歇」


** 提遮迦尊者

「　蒼鵬翼展青霄外真量慧聞金日佩披緇豈為戀皮
袋法無礙寒泉玉迸溟瀛派同學細陳疇昔話步趨響接梵天籟弘猷葉葉崢衡岱八千輩支離累劫徒憎悔」


** 彌遮迦尊者

「　巨壑虯藏霞蔚影千鈞祖道絲懸鼎雉堞雲蒸金色炯商飆冷藻鑑逸人鬧市等我心自來往無境觸器傾翻猶不肯寐言賢劫重追省孤峰頂大地撮來做胡餅」


** 婆須密尊者

「　里閈聲華感鳳翔踏紅吟嘯若為狂誤竊彌遮鉤餌香謾珍藏砒霜活命競傳方義無論處電飛光逼得虛空插翅忙慈心出定短曹墻整紀綱毘耶城裏舊宮商」


** 佛陀難提尊者

「　慧鋒銛捷人無敵甘露味霑繹疇音化風聳被提伽國毘舍宅白光徵有大乘客心親道合言何直步移蹋斷金牛脊秋高葉落萬山赤最相惜一偈蘸乾滄海滴」


** 伏馱密多尊者

「　淵默春光過五十飛鳴便爾雷驚蟄親愛頓忘休再憶道非得一拳打倒空王壁中印遙臨垂化跡青山綠水皆相識香蓋子來登峻秩還鄉笛梅花吹落江天碧」


** 脅尊者

「　胎周花甲號難生白象馱珠到艸楹僊翁曾識器連城逸氣崢驚起春眠柳底鶯貞操稜稜無睡程塵埃榻上走蒼蠅華氏偶臨頌德星不留情掉臂依還舊處行」


** 富那夜奢尊者

「　碧嶂霧深玄豹隱胸中繡織天孫錦電走神機誠克
允風致敏來住非心曾發哂地變黃金法標準馬頭截角吹毛凜化絃迭奏清江引濟群品花敷覺苑春無盡」


** 馬鳴大士

「　佛既不識履先瘦木頭鋸解駒方驟騰踏獨超山澤狖願無謬裸國翩翩盡衣繡九鼎聲名未寫售波羅柰巳龍蛇湊法雨滂沱拔英秀歸時候夜半日輪紅潑岫」


** 迦毘摩羅尊者

「　移星換斗誇神術玉麈輕揮便屈膝三千眷屬齊逃出異論畢幻海乾枯性海碧權勢門墻嬾駐蹕石窟老人來謝益奇傑為探危不恤誰同陟龍樹森森瞻旭日」


** 龍樹尊者

「　疊嶂潛蹤大樹陰至尊徽渥契傳心綠野逍遙空古今印度臨法施先挑我慢針龍􂂈煥發響琅琳立論搜窮外道襟月輪塵剎炯高岑惠澤深震旦清輝滿目森」


** 迦那提婆尊者

「　佛性虛明還自縛銷空福業虎生角幻術銕鞭俱打落門跨腳針投缽水欣然諾巴連異教深民瘼掣起長幡盡錯愕雄辨風高動鈴閣身光焯獅行豈帶黃金索」


** 羅睺羅多尊者

「　樹耳園生談般若未明理驗不虛假橋梓豐肴八十夏塵鞅捨道成無我何淵雅梵宮香飯手擎下凡聖同飧眾復訝森羅重煆紅爐冶甘露灑難提昭代知音者」


** 僧伽難提尊者

「　定無動相金埋井我欲師仁冠再整青闈玉葉增堯
景囊錐穎天光燭破無明阱坦路徐行霜月冷懸嵒石堀文彪炳嗣續祖燈聯骨鯁群迷拯娑羅王復呼歸艇」


** 伽耶舍多尊者

「　矞雲盤結青螺際金毛跳躑野狐隊機利劍鋒擅百歲諸佛慧寶鏡晶瑩絕瑕翳殿角鈴揚第一義銕眼銅睛都不會化雨霏霏灑枯柢起衰弊心地花香垂後裔」


** 鳩摩羅多尊者

「　貞操玉立道斯存扣戶無人解躲根啟扉方得敘寒溫酌靈源月邦經緯又乾坤高握金鞭萬象奔天階奚止導師尊灼灼紅蓮綻面門古調翻老婆嚼飯與誰吞」


** 闍夜多尊者

「　襟懷宇闊秋蟾朗慧韻風梳空劫響無生話到窮途上豪氣爽鳳雛不戀梧陰廣慈月呈輝羅閱壤嘉聲海印恒斯仰金翅煙橫來撞網回頭想天岸雲飛一拍掌」


** 婆修盤頭尊者

「　慧日懷藏熙世傑應真竦避法身佛光度及門維輔哲雙珠熠芻尼踏落靈峰雪式衡梵行秋霜烈月淨端儀遭七劫責躬始證甘露滅聯譜牒斷絃恰得鸞膠接」


** 摩那羅尊者

「　萼連自在拋麟璽得度鸞坡迎倒屣鏗鏗剖析浮圖理焚香語勒那寶印遙空禮潛龍聰慧咨終始五百劫來生玅喜栴檀槌扣蒲牢齒蓬蒿矢射中林間白鶴羽」


** 鶴勒那尊者

「　須彌拆卻舊山瓢聚落遊行幻惑消深林鬱密九霜
翹別峰招紫宸出沒雨花飄無畏海中縱法橈參臨緋素示同條師子騰驤格調超聽鳴皋鈍翎脫賺半千嗷」


** 師子尊者

「　無上灘頭見鶴師非心求道搆何奇五眾情枯便解頤毒手施奪得珠還奠鼎彝生死涅槃碎一錘箭鋒豈肯讓魔廝臂落王旋悔亦遲慰吾私婆舍男兒最白眉」


** 婆舍斯多尊者

「　孕靈丰骨逼人寒照世明珠展自拳雅逢嘉勝每優賢竹筋鞭攪空默論暗流涎汪洋化冶啟南天嫉熾靡傷毒藥鮮金襴火試愈新妍號子傳密多肩重強爭先」


** 不如密多尊者

「　龍墀肇胤玉珊珊慧眼天空降聖鑾殆扶祖道受拘攣夢初殘羯磨震動古仙壇堅固宮墻瑞氣𩆓山還梵志頂頭安嗣繼童尋瓔珞冠往事看弘法於今較更難」


** 般若多羅尊者

「　遠劫萍分閭里煢丐求招得不輕名世隘惟多嘯傲聲相倒傾光芒神物起豐城殷勤香至寶珠呈智者隨拈鑒碩英菩提果樹兩邊榮吾道崢一對黃鸝各自鳴」


** 菩提達磨大師(東土初祖)

「　斬盡南天爛葛藤指麾東震汎重溟譽浹金章達帝庭聖諦徵廓然不識便零星一葦長江屆雒城賸栽嫩桂奕仙枰雪鼎寧馨志可銘避煙腥隻鞋脫落話郵亭」


** 慧可大師

「　大道薪傳係靈瑞五峰秀拔頭中刺家產蕩空有腹
笥銀花墜少林葩發香初媚弼化方思購良驥俟酬宿累我何避淫肆韜光年晚事無心治始悔從前落一臂」


** 僧燦大師

「　不言名姓混人間風恙纏綿鬢巳斑埽空罪性懺無端法僧嫺挺身任重背擎山祖運駢繁百六艱低回十載皖公跧學翥驅烏度珮環羅浮還浩歌一曲綠蘿灣」


** 道信大師

「　稚風卓卓擅心宗縛汝無人駛電蹤纖毫不盡尚磨礱道斯忡枕榻高懸六十冬拔斷黃梅路口松詔書三卻白雲叢驚飛花鳥破頭峰興未窮臥後翻身又打恭」


** 弘忍大師

「　戛漢松栽梅嶺麓空群驥產周家腹皓首能為蒼鬢錄濁港浴肌體鮮明道所屬再到破山梅子熟仁兒又種曹溪玉麟角咸推神秀獨碓坊續畫得東山圖一幅」


** 慧能大師

「　瑩姿爽拔采樵人聽讀金剛便棄親黃梅負石但書紳一偈陳糠中篩熟米如銀半夜撩衣竟脫身風幡猶去惹煙塵落䰂重描法性真毒鼓新晦冥赤縣盡陽春」


** 青原靜居行思禪師

「　曹溪偉步推先覺聖諦無為階不落誕生焉坐空王閣東風惡金鳳肯耽梧翠泊壁底籬根有麟角須憑鈯斧開南嶽越格兒孫任騰踏鎮浮薄廬陵米價遼天索」


** 南嶽懷讓禪師

「　甚麼物恁麼來八年氣悶一旦豁開謂不染汙釀成
禍胎曹溪翻地軸南嶽震天雷山騰海沸無時巳若箇男兒不受災」


** 南嶽石頭希遷禪師

「　弱齡然諾氣吞牛消息領南藏裏收衡山盤石著鴻猷肇論休聖人無巳道方優夢躍乘龜性海浮儼魚匍匐上金鉤悟得心宗是木頭㼾磚投稽天洪浪衍龍湫」


** 馬祖道一禪師

「　日面月面是佛非佛讖應金雞燈照暗室輪蹄踏殺人英雄俱負屈噫藏頭白海頭黑千古萬古深相憶灃州藥山弘道惟儼禪師」


「　畫餅三乘不療饑揚眉撞破銕牛機脫盡皮膚山可依繞嵒扉石上花栽春自肥榮枯何礙白雲飛至寶埋藏諂曲闈休糧方子送僧歸藥嶠巍一聲清嘯動京畿」


** 百丈懷海禪師

「　扭痛鼻頭喝聾耳竅適來堪哭如今好笑踢翻野狐窟日麗於宵活陷赤鬚鬍怨聲載道制禮樂兮追三代之雍容坐雄峰兮竦萬山之巍峭」


** 天皇道悟禪師

「　棱棱古貌肅肅神丰謂巳腳跟不穩中人毒氣尤凶觸著石頭和心嘔出據坐天皇盡力折衝除暗之寶炬破夜之霜鐘從上相承無底事潮騰汐沸起蟠龍」


** 潭州雲巖曇晟禪師

「　雄峰喫盡淡鹹味藥岫高翔猶俗氣鳳團自煮從人嗜屋裏事日夜不勞閒算計大悲手眼通身是古佛添香居何處金毛翻躑爪牙利一月霽長空影落千江曙」


** 溈山大圓靈祐禪師

「　寒灰裏撥火死柴頭發亮傲然趯到淨瓶贏得好山
放浪撼門而大用斯彰原夢而禿鶖尤當喫飯奉羹父謙子讓轉暗機兮嬌鳥啼花唱圓相兮佳人猒釀」


** 黃檗希運禪師

「　胸吞雲夢舌控神鋒噬彼百丈惟此大蟲名呼裴相其視猶龍八十餘人皆巳推讓噇酒糟漢何處尋蹤咄你是誰儂」


** 龍潭崇信禪師

「　一餅攜歸千殃隨至割鬚棄袍拋戈偃幟巳到力盡計窮方解保任此事格外句有口莫宣髻中珠無功賞賜顛倒英雄滅裂儀制如斯劣別爭怪得紛然欲強你辭卻石頭墳插入馬駒隊」


** 瑞州洞山悟本良价禪師

「　鳥鳴枝上聲聽眼糞壤走盤珠自轉師真睹水逢渠展玅協闡萬端穿鑿冰消煖寶鑒高懸偏正顯稠林橫捏金刀剪粟榦禾莖弄清婉相續勉乳盛師子琉璃碗」


** 臨濟義玄禪師

「　痛受烏藤事嗟掣肘造謂大愚過疑有否築三拳欲明負屈之心還一掌出盡風顛之醜更言佛法無多不顧面皮尺厚濟河水激浪滔天陷溺平人無路走」


** 仰山慧寂禪師

「　瞠眉無佛蓋膽有毛傳家板籍點火便燒木枕推時劍刃用事金錘擊處師子折腰小釋迦莫可定款大溈路灼見諠囂」


** 德山宣鑒禪師

「　氣同項羽拔山之力威等商鞅立法之嚴買餅點心黏住脣吻紙燭吹滅磕碎額尖多嗔少喜有醬無鹽佛祖漫遭詬罵人天烏得窺瞻惡習相傳難洗濯世間無有不憎嫌」


** 雲居弘覺道膺禪師

「　運徙南溟英獨邁風培九萬程摩背親見作家有語在把茆蓋思大果然佛不愛天神無路擎香餲蜀錦鋪花雲靉靆新豐領袖表尊貴滲漏誡五葉儀刑瞻泰岱」


** 興化存獎禪師

「　遭大覺一錐納盡敗缺見滹沱片語結就相知嚴克賓之刑冤聲動地別君王之寶價踴驚時自知行說兩難得木柺丟開步玉墀」


** 雪峰義存禪師

「　師德山為冶為型友巖頭以直以諒舌底馳旱地疾雷胸中捲際天洪浪輥木毬子兒戲出奇弄鱉鼻蛇毒流異樣敗壞廬陵家風總是者廝無狀」


** 鳳棲山同安道丕禪師

「　雲居踏落艸鞋翼古路坦夷行不得兒孫後代多荊棘鳳山崱亂絲石女拋梭織花檻璇璣春熠熠孤峰那挂煙蘿幅短販徒誇書劍客動江國無絃琴上宮商別」


** 南院慧顒禪師

「　頭不梳面不洗吐赤誠流清泚投崖饑虎孰辨其蹤無觜老鴉莫測其底為富不仁矣為仁不富矣十字街頭吹尺八悄悄佳人心萬里」


** 雲門文偃禪師

「　拓開睦州門拶折自家足忍痛無處雪冤枉把眉頭攢蔟一語脫象骨項上銕枷千古瞻韶陽路邊清旭胡餅價高神機掌握款將屎橛當珍羞契合主賓三尺竹」


** 同安志禪師

「　胸藏繡谷春恒絢肘挂靈符氣雄悍聲騰物外雕蟲憚者驢漢多子塔前曾法戰夜明簾捲空王殿環珮謳歌恣舞抃逢渠豈在今時岸恢祖案風輥金毬翻
水面」


** 風穴延沼禪師

「　跳出鏡清彌天之網誤入寶應烈焰之爐就鍛六年忘寒忘暑單丁八載自卷自舒施訝人機銕馬驟青霄之路唱無韻曲木雞啼深夜之衢大風憂止頻垂淚傾盡家私標懿孤」


** 鼎州梁山緣觀禪師

「　腳尖踢破同安頂鼻孔掀開棲鳳嶺懸機鶴嬾翹松冷家賊剄玉鞭擊碎無生阱正法眼藏南華景胡僧徒泛流沙艇曲高須和難逢郢相重肯灰裏邈真紅焰炯」


** 首山省念禪師

「　佩經而誦逸鳥銜花拂袖而出野鬼飛沙密練韜光閒心懶撥爐中火擒下艸賊好手肯從世上誇日輪難並照重來小釋迦調高濟北獨賢克家」


** 郢州大陽警玄禪師

「　奮跡誤鐫碑上語叢林謨烈紛無巳秦鏡胸嵌照邪詭宗可倚谷應猿啼暮煙紫鷺鷥驚起蘆花裏寶印當風錦縫啟託遠囿麟傳法乳一皮履兒孫踏出盈寰宇」


** 汾陽善昭禪師

「　計窮卷席放捨身命鼎絲任重豈久安眠嚴整三玄甲冑縱揮十智戈鋋大器堪成俛受胡僧激勸閒神遠送秖燒幾陌紙錢呵呵呵停鉏傾麥飯知音少負恩多」


** 清涼法眼文益禪師

「　銷落礙膺片石原知一切現成敞甘露之門庭清涼溥挹大唯心之爐韝猛焰高騰道宣御殿化被金陵泥鰍並上瑤臺舞法眼恒懸杲日明」


** 舒州投子義青禪師

「　路遠三祗不足戀凱歌唱罷忠腸斷夢協青鷹炳圓鑒雲頭按玄機吐盡吞酸餡嗜臥圓通疏侶伴須彌卓立虛空顫缾盂莫挂孤村店威音箭射透重圍風八面」


** 石霜慈明禪師

「　潑水匪驚心詬詈不挂目荷負等海鰲俊逸同野鹿略伸白拈手腳踏開楊李之門忽露師子爪牙推倒神鼎之屋橫吹笛兮鳥散雲飛閒按劍兮神號鬼哭因謂之世間無比倔強尊宿」


** 東京天寧芙蓉道楷禪師

「　伊陽道隱辭仙牘海會橫衝曾囓鏃提鞋挈杖誇英獨胡家曲木雞夜半啼雲麓繩床剝爛門風矗謝紫致招天子歜翻頭作尾何拘束臨行囑冰河焰起乾坤肅」


** 楊岐方會禪師

「　弼石霜棗心愈赤樞法苑葵悃尤丹語下知得此事胸中爆散疑團路長騎馬政大崇寬惟愛噇眠禪不會兒孫滿地鬧無端」


** 襄州鹿門自覺禪師

「　口梭錦織天孫絢眉劍當鋒鮮血濺木雞夜半啼天岸深遐睠靴頭踢綻蜘蛛線濟時銕缽盛貓飯門戶豁開圖短販淨因鹿苑何妨礙狂瀾扞紅爐雪舞金燈燦」


** 白雲守端禪師

「　無價明珠一笑休莖茆何復現瓊樓此心耿耿惜金甌媲先哲勵下秋白雲高調響滄洲」


** 青州希辨禪師

「　釣頭脫餌便收綸恪素風高韻絕鄰滔天見浪砥燕秦誑謔人鋀石佯為無價珍蕩除魔孽轉精神品類俱輸肺腑春到頭采汲自相循攬回輪夜明簾挂月
鉤銀」


** 海會法演禪師

「　驥群空北鵬翼圖南扣浮山礙膺未散見白雲槽廠始甘亞兩隻眼遇物似瞎開一張口無事可談獨木橋橫春水闊銕旗銕鼓惹人嫌」


** 磁州大名寶禪師

「　額頭汗出鴻秋斷竹閣夢回鶯曉喚從前醜拙通身現逞神變磁州餅打青州麵輪王寶藏輕售衒穴鼻針忙穿玉線超超步武聯嵩巘春風爛靈枝秀出擎天榦」


** 昭覺圓悟克勤禪師

「　金雞啼破午煙錦帳喚回春夢冷煖惟自深知悲樂孰與相共允標西川藞苴之名掩蔽柬山赫奕之誦滅正法看大用倒騎佛殿出山門獨唱巴歌來彩鳳」


** 太原王山體禪師

「　律巳玉山光照曜事師冰履心危峭懿績香林班厥蹈雲鶴調刷羽高飛驚海嶠一拳捏碎虛空竅師子花叢恣𨁝跳機輪不觸今時道家聲浩當途坐斷寒猿嘯」


** 虎丘紹隆禪師

「　銛利于舌柔易於躬謁長蘆銜杯嘯月遇昭覺解帶吟風睡虎轉側逸獸歛容腥羶纔露蠅螘攢叢維今曰古獨踞稱雄」


** 磁州雪巖慧滿禪師

「　舌走風雷眼界空跨陵佛祖氣如虹藥病相攻伎巳窮愧獅蟲令猷穆穆凜維躬罏鞴弘施勵下風英靈納款笑談中坐看蓮花臘月紅素秋恫洞上卑絲負鼎翁」


** 天童應菴曇華禪師

「　虎丘山上倒戈卸甲伸手秖堪曳白金輪峰頂喫飯
著衣開口只好談空甘露門惟其藉重狗肉舖抑以增崇穿艸鞋住院何礙乎踢踏愧蚖蛇戀窟提策乎瞶矇」


** 報恩萬松行秀禪師

「　一噓直醒捐豪素勝默凄凄猶蹇步大明一睹消凝冱聲馳騖徘徊紫殿知無度跨驢索賣閑家具截斷重重偏正路鞭笞萬象俱驚仆洞雲布從容終古松濤怒」


** 密菴咸傑禪師

「　膽量出群聲容差異密裏砒霜飯中毒刺一經明果汰淘好惡毫無隱避正法眼視作泥丸破沙盆證成美器七剎宣猷九重闡秘銕船無底要人撐世上杜蠻有此事」


** 雪庭福裕禪師

「　遷喬黃鳥翀霄勁古佛讖為師子競翻腔調轉長松徑小兒聖不移跬步烽煙靜對禁歡騰崇辨正斯煌石火青天迸後俊琢磨繩祖令漁歌聽蘆花雪皎眉梢映」


** 臥龍破菴祖先禪師

「　懶事豐屋雅愜破菴落花堆砌皓月臨檐鼎彝濟北曠道司南冤家相遇趨入鬧籃風吹水上紋絢自纖非心非佛前三後三欲識渠面普請仰瞻」


** 西京靈隱文泰禪師

「　山藤艸履大行邁義海鑠乾保未在整衣重向雲峰拜雪師會家私籍沒猶廝賴腳尖一趯須彌壞塵劫事都輕發賣高眠錫閣觀成敗人見怪歍伊超過毘盧界」


** 徑山無準師範禪師

「　坐底是誰禪是何物縛住胡猻六窗靜謐要知秋熱春寒重揀陳年曆日金縷之衣特賜弘宣鳳闕黃麻
禁庭之詔駢膺實出龍樓丹筆石梁橋上說歸期御愛峰前吹觱篥」


** 寶應還源福遇禪師

「　琳碧丰神藻繡腑金刀口角裁春譜捉敗文公桴凱鼓嗤畫虎嵩岫彬彬山豹舞道豐德洽彌宸戶致出綸音無處躲退藏白馬方先古的的旨花扶月影松窗午」


** 雪巖祖欽禪師

「　威稜夙具剛骨生成拌痴獃罔知鼻直觸古柏識得眼橫向九閽放潑天穢氣踞六剎引逐臭青蠅紛紛狂鬧隱隱雷鳴毘盧界內幾時清」


** 鄧州香嚴淳拙文才禪師

「　鷺瞵蟾󱚠神斯差逼得法身成幻化抗稜弘辨如瓴瀉龍門暇鑽研故紙饒三夏恬莫終南世擬謝祖庭荷負催星駕傑閣吞雲重搆架擔輕卸清風明月香嚴舍」


** 高峰原妙禪師

「　氣歕如虹蜺心硬似銕石既離密印半人之處必遊未奏禹功三過其門不入深夜推落枕頭邊塞烽煙永息門風孤峭孰敢探歷江南江北聽遺謠嵯峨盡道西峰岌」


** 南陽松庭子嚴禪師

「　蘊真揚烈脫樊籠博辨鋒摧內外宗雕鏤萬物轉玲瓏罷折衝超群師子話憧憧煙扉撞動法王鐘無翼名飛達九重朝臣不禮類耕農睹雍容乳嶂春繁桃李穠」


** 天目中峰明本禪師

「　觀流泉喪失影子扣死關痛棒自取一肩擔古佛之名寸舌卷銀河之水竹篦蒞事鬼怕神愁幻住隨緣煙村月渚大功著而弗居天書聘而不起咦都道本
中峰元來卻是你」


** 嵩山凝然了改禪師

「　濯足嵩灘機轆轆齠齡遐奮已躬勗鬼窟掀翻離背觸還相續松膏焰接神光燭取則言中不我錄明宗格外談心曲花看洛陽人似玉挂羚足瑤階月晒層苔綠」


** 千巖元長禪師

「　鵲噪旅亭壅塞耳竅貓飯鼠偷碗子𨁝跳無明之焰方高大夜之夢始覺龜尾曳泥龍峰坐嘯一味砒霜藥殺人尤道醫王來捄療」


** 俱空契斌禪師

「　垣山矯跡踏秋嶺瑞艸削除無相頂碧潭攪碎蟾蜍影愁襟整疑氛一觸秦槐省蕩平空劫風頭猛獨拔當時神益穎烏龜向火言途梗推匠郢麒麟玉琢從馳騁」


** 萬峰時蔚禪師

「　掃除佛跡擒下南泉明珠匪貴深躍龍淵鄧尉現瓊樓藏盡吳天之月澤湖鼓蘭櫂浩歸坰野之賢赫兮喧兮庶不愧楊岐之正傳」


** 定國無方可從禪師

「　旋風飄逐入龍潭翻浪騰沙氣未甘迢遙復困水雲酣少室參低頭各自打鄉談掠虛滯貨滿肩擔郟鄏紛紜陷好男虎穴狐窩盡意探絕連纖金雞樓上鼓聲嚴」


** 寶藏持禪師

「　懸玉符鳴金鼓劫寨毀營阬佛陷祖振古猷與世抗衡搏香雪逼人嚥吐貌斯恭步斯武雍雍續得滹沱譜」


** 嵩陽月舟文載禪師

「　冥鴻每壯長天翅脫白萬安仍掉臂問津明聖瑩三
聚門還閉回文錦織春岡麗比來方遂題橋志九鼎一絲誠爾繫雲龍風虎渾閒事煙霞寄三十六峰常潑翠」


** 東明慧旵禪師

「　蘿蔔會切殺人何難虛空撲落地旭日上雕欄跧伏安谿心形枯槁沸騰域內墻岸巑岏曾知炎路尋頭客誰解翹思慕廣寒」


** 燕京宗鏡大章宗書禪師

「　拔心儒圃挾雲孤厥謂空門有寶符室投虛白幻情枯任橫趨碧落衝開四壁無展拓嵩山舊畫圖飽人毒藥當醍醐不斷冤聲匝地呼鏡破乎爛熳春風唱鷓鴣」


** 海舟普慈禪師

「　深受萬峰踢踏重討東明滋味琉璃燈下睡眼揭開巧說異端知無實義願海泛慈舟歉歲挺嘉穗一碧洞庭秋千載凜高致」


** 西京幻休常潤禪師

「　錦帳夢殘衣一振翹煙宿霧千山進欲捺胡盧死水浸心頭悶菱花撲碎𧈧尤遁鐵牛奔吼須彌震滹沱玄要俱排擯高撐門戶挽秋運不本分按指聲光隨海印」


** 金陵寶峰瑄禪師

「　面如刀刈眉似火燒菱花一睹妍醜難逃堪笑魚腸最利倒持刮剔英豪玄武湖邊閒震吼高峰頂上起波濤」


** 大覺慈舟方念禪師

「　絕侶孤鸞翔古道乳峰錯足行荒草頑石崢嶸俱靠倒便宜討金錢換得酸梨棗慧眼揭開紅日杲流輝於越稽山曉仍雲葉葉擎天表匡廬老狹路殘紅胡亂掃」


** 天奇瑞禪師

「　瀛渤口門劍鋒齦齒齧除狐穴之藤吸盡蹄涔之水驅石虎亂嘯嵒前鞭泥牛深耕海底惠之清兮未聞跖之孽兮有此地北與天南叫屈紛無巳」


** 越州雲門顯聖散木圓澄禪師

「　面帶煙霞滄海度無明焰發天荒破雪曲調高疇敢和全不顧颶風浪卷孤舟渡箭鋒毒向雲門吐妙喜鼠粘橫指註篤躬重整石頭路逞家富玉笥峰前風滿樹」


** 無聞明聰禪師

「　野嘶金勒馬夢破玉樓人無聞從茲騰沸華山望轉嶙峋出匣龍泉飛雪刃剜心劈腹太無因」


** 秀州資聖愚菴明盂禪師

「　軒昂獨步雲門路高唱鷓鴣絕回互秤鎚落井無私顧春彌露理鋤化鹿川爭赴樵徑風清留不住鴛湖月皎恢家務砥捍狂流鷹攫兔織屨暮六橋閒適隨鷗鷺」


** 笑嵒月心德寶禪師

「　襄陽闊步鯤化一朝關嶺梳翎烏啼半夜單絲繫鼎允荷厥躬八面當鋒坐膺柳榭仰見紅爐彩鳳翔沙盆無底重增價」


** 龍池幻有正傳禪師

「　奪得化龍杖子放行捕鼠貓兒接千嵒命脈恢列祖綱維爐以大哉糠秕皆為陶鑄霖其作矣艸木盡有榮施禹門獨踞兮浪高春水金鱗燒尾兮雷送天池」


** 天童密雲圓悟禪師

「　銀絲兮短髮銕橛兮硬肩銅棺山一聲秖可自嘆賣柴漢千聖誰敢爭先弄黃檗之旗鼓驚時駭俗大荊溪之家業赤手空拳夜昧而復旦月缺而重圓真丹多氣焰太白一燈懸」










蔗菴範禪師語錄卷第二十

蔗菴範禪師語錄卷二十一
侍者智炅錄

* 佛菩薩贊

** 世尊

「　出身處語言古怪雲門跛師要捶你危亡莫測歇手時作事蹺蹊迦葉老兒要笑你是非難明以此兩段概見生平那更堪塵剎內臥不安枕風雨中衣不蔽形含尤忍垢激濁揚清謂提劫前慧命能衍向上宗乘致使四天王心心不捨眼眼相睜卻道我多年未曾說著一字難陀自有通人愛翻轉缽盂盡底傾(二尊者侍側四天王立於後阿難以缽作傾水勢)」


「　雪山睹星未真鷲嶺拈花不實正法眼既巳訛傳涅槃心有誰辨的竺國徽音振古今震旦家聲響金石異無兩同非一明明是箇白拈賊」


「　一極悲心恣意遊時逢五濁皺眉頭生涯缽裏無麤細隨分些些過也休」


「　正覺山前愁入骨明星夜裏笑驚人瘦形肯復埋青嶂弊垢何消挂著身(出山相)」


「　帶雪披霜五六年面如黃蠟骨如椽不從星夜翻花眼那得羞慚卸半肩」


「　棄金輪同弊屣視身世猶飛埃雪巔有路豈憚崔嵬枯坐六年巧技窮矣明星一見連歎奇哉衷情無處說乘與下山來歷遍剎海傾盡心懷不得然燈些子物深知空口向人開」


「　掌上乾坤壺中日月今古不移孰敢批竊花下撩人甕裏取蝎遇杜多翁微笑而訣將謂流通正法眼誰知殃禍無休歇更謂伊是傳燈之始祖定類乎獻璞者雙足遭刖(迦葉侍側)」


「　塵剎擔將滯貨遊臨街若箇肯抬眸白雲路口逢迦葉只得微微一笑休身為床座天帝何求茶香竹屋
深相憶月在松梢煙在樓」


「　跳出皇宮遠上雪嶺星光刺眼大夢忽醒不肯含忍攪得世界翻去覆來愛說是非致使眾生離鄉背井到處話柄流傳尊貴自道無並所以要打殺與狗子喫爭得老雲門性氣麤獷」


** 放下屠刀成佛圖

「　業累雖多道不恒一不常不住非今非昔十世屠牛心不動惻一朝颺刀位齊千佛愚者迷茫狂者輕忽我作贊辭長空杲日式昭後人永尊無惑」


** 栴檀像

「　步辭玉闕榮謝金輪山花莊面陸藕成裀為四生父現十界身慈雲靉靉法雨津津欣欣草木郁郁同春肩隨武接化普剎塵方天譬地恩澤無垠」


** 彌陀佛

「　無技能將歲月留殷勤垂手導迷流誠言說盡西方樂若箇欣然肯轉頭」


「　人見異同我願端正語默商量彼此相稱以最圓融神妙之方起擔板漢必死之病罔分多智多愚莫論是凡是聖不憚修途自肯來遙垂金臂開三徑」


「　素願弘深匪憚勞喚人不去可心焦茫茫濁世情難巳終日臨風把手招」


** 藥師佛

「　晴雨騎牛鬧市行願門十二語傾囊欲求種種皆能與不獨仁高大藥王」


「　尊稱不踞廣嚴城風雨騎牛到處行妙藥現前人不信願門二六苦叮嚀」


「　跡現廣嚴城慈仁遍五濁眾生病痛多夢寐思救拔牛背橫身說妙方真藥現前都不覺」


** 文殊

「　大雄良弼古佛型模毘耶問疾鈍置維摩拈玻璃盞
文喜遭誣人其愚蔽我以智敷赤心用盡知恩誰與惟師子兒為法忘軀」


「　我真文殊萬里白雲無是文殊寸釘入木至尊無上可為七佛範模大智非名堪作眾生眼目前三後三數巳彰雪歌唱罷何人續」


「　以月印晴川為大智以水瀉慧瓶為辨才入市垂鉤攜含生隨心鼓鑄助佛揚化將春風任意剪裁青天閃電旱地奔雷雜毒攪成無上味流芳一種是平懷」


** 普賢

「　一毛孔裏稱雄萬行門中班首經危涉險匪辭水次山邊亂走曉風吹上峨嵋是非落在人口掀翻海岳無知音看你何時得歇手」


「　大地春鋪錦繡長空月印江湖自道萬行嚴飾誰知一法原無青眸無處用玉軸有深娛要向微塵裏說到行到且就象王身畫樣起模」


「　行同雲普形若月臨履危蹈險山高水深佛以作則祖以為箴象非湔拭體潤逾琛水既不洗垢亦不侵大士所乘而適化隨類惟凡愚罔測而睹影醉心」


「　願海先鋒行門領袖東去西去好惡自知明來暗來高低普就霜摧萬木兮體用雙忘黛抹千山兮龍蛇奔湊十方界內奮雄機一毛孔中恢宇宙噫宜其頭斯髼面斯垢」


** 準提

「　天高可瞻地厚非藐惟菩薩心是莫能曉手臂縱橫施為恰好矢志攸深恒忘饑飽憫彼眾生情想顛倒一旦昏迷萬狀奇巧患難疾呼應念斧藻虛空有邊我願未了日上珊瑚清輝杲杲」


** 觀音

「　為有慈悲債未還遍將形影落人間眾生業海方騰沸散髮顰眉夢不閒(披髮)」


「　以石為座以慈為家思拔眾苦風雨橫斜紛馳失路數等恒沙癡狂不醒打艸驚蛇善財未回匪陳棗瓜曾見未見均坐喫茶任毀任譽我無怨嗟」


「　願逐秋風千種韻影隨皓月百川馳婆心憶子行吟處此段情懷說向誰」


「　拔濟迷流願無懈剎塵露現百千態涉險逢艱亦耐煩為緣少了慈悲債」


「　誓願重重婆心片片眾生苦深我何閒翫趺坐白蓮示以方便匪冤匪讎任欣任怨」


「　雲山煙島任橫身寒暑俱忘撲面塵此物新鮮難著價長街高喚不逢人(魚籃)」


「　坐寶蓮花低眉深想人有智愚我無偏黨慈力或窮悲心猶廣海印發光青天月朗可笑善財隔靴抓痒是與不是遙空合掌」


「　智體湛如寶月赴機影落長川莫問西洋南海須知垣隔聲傳酬願隨普門而適化眾生聽一缽以談玄一一根妙一一功圓想是閻浮債欠重彈指稱名總現前」


「　塵塵匿跡剎剎現形毀譽不移寵辱非驚操慈悲之柄懸救苦之旌是以佛祖隨其俯仰昆蟲悉受含育若冠天履地者焉得不承其化而暢快生平」


「　補陀嵒上聞名常向人間遊戲天邊有月流輝水面無風自麗欲將夙願深酬若箇真心相契要空世界眾生且待虛空落地」


「　羅剎風高眾生心劣多般好意結成切骨冤讎一副慈容耐盡時人冷熱自謂言滿天下跡遍寰區而度盡有情誰想道將尊就卑與世茫茫納盡生平之敗缺」


「　風神雄毅應現非常一缽生意歷遍瀟湘闡提之家偏解亂闖險惡之處如蹈康莊引得人若油入麵取
捨難忘明明是箇活賊觜臉更說甚麼慈悲肺腸」


「　悲願重重慈心片片好惡短長隨機影現寥寥知音紛紛讎怨儼坐思惟雙眸閃電此段深情說向誰灘頭紅蓼秋雲絢」


「　六用門風互換眾生氣分相投虎穴魔宮俱往窮陬絕島皆遊償巳身中舊債將人誘上慈舟到處遍尋知巳獨伊童子點頭(有善財作禮)」


「　選圓通處箇箇欣聞入濁世時人人喜見高明而溥應一月千江博大而均和神頭鬼面肝腸冷暖要深知試問童真有方便(有韋馱立於後)」


「　慈力等山威雄若電除貪嗔癡愛之的胤匪假霜鋒為自在無畏之法檀豈資巧辨於心既無為於法同夢幻此話剎海流行聞名不如見面(降貪嗔癡愛)」


「　百艸頭邊示圓通境萬花叢裏現自在身運大悲輪指五濁沈迷之路以如意寶遂群生所願之親杲日麗天無幽不照慈風遍野有物皆春昇之深信油入麵自古求仁而得仁(手執如意寶輪沈昇之請)」


「　普赴群機長空秋月慈容悲容塵說剎說一缽生涯濟大千隨心自在度人訣(手中持缽)」


「　妙應分身得自由大悲有願導迷流異途同轍忘回互更愛春風一缽收」


「　垂手非偏處尊非正如月之臨若川之映隔垣而聽隨機而應拔濟為心慈悲成性賣盡家風撲碎古鏡五濁揚聲一場話柄」


「　時風最薄古道難論澄思深想若箇知恩慈流雲影悲現月痕高下赴感故號普門」


「　五濁世中慈風習習千江波上月影重重雖險途之多歷實粹器之難逢欲似善財常覿面須從格外辨來風」


「　金針密度玉線暗穿慈容幻出勝妙現圓瞳澄紺海
足䠍寶蓮隨機赴感皓月臨川非留非礙而愚而賢有求皆遂正等無偏(繡)」


** 布袋和尚

「　不重你春風笑面與俗同塵不重你靠著布袋橫街長臥不重你捨天宮快樂而受濁世之煎酸不重你隨呼隨應任凡愚而悲歡唱和惟其是非錯誤毀謗紛然毫不驚心無所怨惡我秖重你者箇肚皮寬大非醉非癡罔測行止是凡是聖孰辨端倪履險道躡波濤露盡醜態臥長街枕布袋逞盡家私逢人一味咍咍笑欲返天宮知幾時」


「　寥寥天地濛濛煙雨樂既無窮笑何有止是癡是狂皆巳知或聖或凡莫可指聞說兜率宮中走卻夜不收尋逐將來不知是你不是你」


「　寄身非家卓錐無地自笑為歡世嫌謂醉歸期未約且輕塵劫之憂旅夢正賒難免三界之累其尊忘大人形骸所詣等小兒嬉戲得樂處且零碎樂些莫到龍華懊悶時追想不寐」


「　昔號求名今諡布袋鬧市深村放憨假聵聞譽而大笑即休受毀而片言不對些小一箇肚皮好惡包容無外背後揩開眼睛看者道人叵耐咦只恐將來輪你到龍華會上飲淡吞酸未必有如今之優游自在(蔣道人揩背圖)」


** 三教圖

「　界墻推倒絕無形盡日溪山把臂行究到情忘談骨內眉毛原是一般橫」


** 達磨

「　九重殿上猜謎不著五乳峰前懊悶非常絕知絕解冤讎易結分皮分髓家醜難藏東風不為吹愁去春日偏能惹恨長」


「　白眼視人素性忤物梁主對酬總道不識折蘆江上
定行蹤五乳峰頭戀層碧一雙皮履盡攜歸焉得兒孫受冤屈」


「　遠涉海濤覓大乘器闖入皇宮一場笑具踏蘆過江長風斯濟默坐嵩山誘人斷臂毒流兒孫剎塵無際東遊傾慕大乘客纔見蕭梁道不識過江涉魏意徬徨挨到嵩山便面壁毒藥頻遭不肯休抑逼神光立深雪剛分皮髓即思歸剩得舊皮鞋一隻」


** 傅大士

「　跡降婺州身遊帝里三法不成一義何取孰謂妙辨無窮醒尺一鳴而巳攪得世間鼎沸波騰貝錦飛流如風過耳非從莊嚴劫內混合主賓爭向他光影中自倒自起(有七佛放光接引大士影現其中)」


* 古今尊宿贊

** 達觀真可大師

「　氣將烈火並炎骨與金剛同壞法王家裏功臣癡愛門中屠獪脫空語瀉飛濤嫚罵聲高叵耐德山耿赤匪渝師子爪牙利快福堂賣盡風流二十竹篦還債幻休潤和尚」


「　獨行御街暢懷金闕甘露流長石頭路闊陵滅偏正宏規抇翻玄要古穴欬唾掉臂共碧眼翁較其步趨細語麤言與黃面漢合其符節龍樓集耀洞上燈兮濟下燈蟾窟增光雲門月兮嵩庭月爭柰撞著沒智村夫詾詾諀諀只得輕輕向伊道熨斗煎茶銚不同簸箕量米升無別」


「　貌若蟾豐聲為鯨吼打破宗鏡相見何處更分妍醜目從霄漢視懶聞報午金雞手向御街垂驚起夜眠玉狗肅達磨電卷風猷致英俊離窠脫臼咦威音那畔訪知音有曾親見此翁否」


** 大覺慈舟念禪師

「　遍遊教海知非實義迺見幻師水乳投契面壁嵒前
石頭著地慧命在躬欽仰遺制惔怕無為夷險明志援捄沈迷寧容假寐化軌密移大鵬展翅揚洞上舲樹法中幟虛空可銷日月易位吾祖儼然終無變異」


** 蓮池宏大師

「　願綸著昔慈譽彌紘禪河作楫淨土主盟聽譙鼓於東昌魔佛空爭一笑操化權於西浙鈍頑咸受磨瑩篤溫恭而厲輕佻美規制而嚴盜名慧命以祚世道以禎儼容可仰遺韻誰𢋫」


** 雲門散木澄和尚

「　貌和易識心事難評誘人穿窬齊之嚴刑臨濟德山不挂眼上醯雞蠛蠓豈與爭衡推紅日夜裏出驅白月晝中明彫凡材而藻飾繩曲轅而直行不有感德之美惟聞謗詈之聲嗚呼不動聲氣而起大陽之道者三千年始見黃河一度清(中明菴請)」


「　得法自在為道司盟騁捷疾之機空山雷震弘無畏之辨清晝籟鳴獎窮子還家寶聚揭開而珍奇委積勵困魚翀舉禹門摯斷而波浪掀騰搆得著底聞風屈膝搆不著底異見橫生總知門戶如天闊好惡相馳萬古情」


「　鑑水汪洋秦峰屴崱欲標其體貌猶大海之一滴觸機則鳥道絕蹤舉步則魔宮震圻切於捄獘談吐詵詵峻於德形聲光秩秩彼以毒攻我以慈迪以不爭為金剛幢是故天下也無敵」


「　誕生匪混嘗流穎悟猶能卓異受記於隱峰謂至道是以可徵佩印於大覺為慧命斯焉有繼一燈破長夜之冥冥四眾起沈酣之昧昧然則惟知其一不知其二盡說優曇花再蕃我言荊棘重栽世」


「　舌快如矢腸直如弦譏孔子不識字貶達磨不會禪有出息門頭遣石人塞路無陰陽地上栽鐵樹參天卷舒愈巧神宇尤淵虛空可爛壞山海可變遷信夫
祖乎道乎逮百千萬億劫向爐峰斫額而望餘光者面目儼然」


「　豐貌堂堂謙躬穆穆道契慈舟花開藥木風行兩浙殄雜種之殘妖草偃八方蕩化城之陋屋蓋為從然燈世說過頭話乃欲於後五百歲時將老洞山混不得類不齊之家法橫以指注豎以恢張子子相承孫孫相續使南蠻北狄東魯西竺戴日戴星靡不來歸無思不服咄莫便是此漢能事麼噓一聲曰六六依然三十六」


「　面如塵土合成心似太虛寬廓佛祖不敢傍觀魔孽聞名驚愕一物不將來總教放下寸絲不挂者盡情披剝結得冤多無處藏猊林菴好長擔閣(猊林菴請)」


「　降生越國大願斯乘直暢本懷小知難信非語非默將洞山正脈宣傳不動不搖以鷲嶺真宗自任金針挑夜裏無繡之文玉笛吹劫前離聞之韻分偏分正一總蕩除立異立同二俱排擯閒豁雙眸閃電光四方八面皆歸順」


「　風操簡素領眾嶠歸須彌為一山宇量寬洪導支流入大海為同味憂深法道高先哲痛哭之聲竭盡苦心受後人餿酸之氣然微師翁出現於世震獅子無畏之音則三界茫茫四生憒憒亦安得知夫向上不傳之秘要有如是之尊貴」


「　形容有差鼻孔無異匪憑綺榭彫欄惟慣撮空捏喻爭廬陵米價聲震於天鼓鑑水波濤流遍於地處處為雨為霖事事同心同志荻洲煙渚響洽成音大器小根澤均溥被法胤斯蕃鼎足而峙聚首團圞既謂是夙世冤家惹禍招殃終不肯違其本誓(百丈雪獨園體同幀法聚洲姪請)」


「　體正而剛氣雄而壯願以夙承深於醞釀觸之豁若嵒崩見之銷其迷妄壞達磨直指之宗揭釋迦秘要
之藏蓋天蓋地流出胸中冠古冠今不求紙上路逢達道者閃電疾馳室遇負恩人春風浩蕩若夫化高日朗德重山王人無得而名焉但稱之曰恢弘洞上嘉猷而為雲門鼻祖能說能行巳尊巳蹈之散木大和尚」


「　目有聖凡等視之廣心有太虛容納之寬見隱峰時便知噇飯能飽入清涼室巳識蹈火非寒誓願大釋迦三千年慧燈之焰笑談砥洞山數百載流逸之瀾所以波旬觸之膽喪神鬼聞之眉攢阿呵呵若逢拔萃真豪傑恩怨將分總不難」


「　心量廣大等虛空齒牙剛利踰劍鋒不會禪道孰肯信但云放下恥雕蟲巨闢昏衢瞻朗霽古佛重來日再中雲嵒路次剪荊棘悠悠坐笑起新豐欲人春入千花塢掀翻海岳示圓同致使聞見皆驚異世間無比誰為雄話柄流傳絕意味玉狗高眠薝蔔叢散木枝繁多挺特盡未來際摩蒼穹(戊申元日題存東塔)」


「　舌頭壓殺人腳尖踢破地欲挽東去清流不管西來祖意挾帶挾路肅大鑒百世之宏綱通宗通途凜悟本千秋之正氣禮制尊前曠慈起獘浙水閩山龍游雲際只因無法與人傳到處兒孫如鼎沸」


「　雲門恢洞山家業咸瞻朗夜之輝愚菴增鑑水波瀾盡偃風行之草予何人焉亦濫統紹唱巴謠而亂郢歌流閒名而喧世表伊兮不疑品兮恰好概性氣若雷同顧門庭無善巧既影落幻場則一任我說我長爾愁爾惱咦祖父不將秘訣傳團圞冤結知誰曉(愚菴蔗菴同幀)」


「　面上斑斕心中寬廣絕跡埽蹤舉直措枉延慧祚於新豐唱雪歌於越壤廓石頭路鍾奕葉之綿獎金粟山歸四方之仰曾無佛法當人情故多毀謗為供養因而子子孫孫紛紛攘攘嘯野英奇果軼群卷舒珍
重成標榜」


「　越州夏郵卒口似血盆陽羨蔣樵夫膽如天大排五位陣圖扎三玄營寨佛祖不敢出頭魔邪全家受害與虛空同函蓋出言不離尋常中將日月為真燈轉步便超空劫外其劣解小知焉能和會若不是沈大伯顧一哥為王前驅爭見得隱顯俱該塵塵三昧(天童悟同幀有達勤舊道源孝公侍側)」


「　心同太虛目無凡聖示幻而居隨緣而應起悟本法幢行少林正令自玉笥而過福城闢清涼久荒之路徑鴻慈攝化在忘機千古流傳成話柄(幻居菴請)」


** 天童弘覺和尚

「　機輪捷疾辭翰縱橫雨霖方潤山嶽踰崢緝禹門相承之業傳太白無畏之燈金毛獅子隨地而吼玉牙香象截流而行身非身燭慈光於衢室相非相霏甘露於宸庭峨峨莫睹蕩蕩難名儗是嶺南獦獠倚為濟北長城」


** 百丈瑞和尚

「　太湖水浩渺大雄峰嶙峋比此老漢機用膽量猶十方界之一微塵王侯誠服兮百川赴壑龍象歸心兮萬物乘春垂偏即正入俗全真佛祖未容窺一半凡庸昧劣見何因」


** 佛日石和尚

「　釣魚放生燒山覓虎閩水錢江夜深日午撫廢器藹藹春風接大根桓桓威武龍門大啟雷動一時佛日洗清輝騰千古此非獨是洞上金鎞實為法中之神弩」


** 東山爾和尚

「　力可拔山氣能蓋世里巷鑼鳴耳根蟲蠹夜半捉得金烏日中勘時玉兔張國慶自響之琴作雲門無言之賦奪食驅耕雄毅不顧要知伊面目短長斫額看
江流逆溯」


* 愚菴盂和尚贊(上)

「　天高可以星緯知地遠可以山川畫維此阿師莫能端的行雲門令忘至尊之形賣投子油奪時價之席適化非適化澤被三根為人不為人原無一物有謂其德之彰兮春風浩浩道之大兮杲日昭昭總是常情妄測畢竟如何見他真實蓮向火中生石從空裏立(吼山德彰靜主請)」


「　心雄膽壯氣悍骨剛奮迅具遊龍之自在出沒有猛虎之超驤恒謂私窟恥蚖留戀數居大剎狎鷺翱翔甘露傾四海五湖之澤滋充騰三草二木之芳與邪外血戰於野恢域中佛日以光雖為仇讎載道怨恨彌疆可無憾為法門之魁將而配享乎列祖之堂也(存於顯聖祖堂)」


「　虎膽狼心神頭鬼面能好能惡雖佛祖不少容維德維仁傾人天所仰羨闢先哲中正之途銷後昆邊邪之見大根利器信之不驚淺見寡知定罵之為藥山路上有此異常強漢」


「　辨似懸河牙如利劍二十而志道不疑四十而化光斯爛俎豆式少室之元規陶鑄勞雲門於宵旰擢獘帚上瑤壇策醯雞翔天岸方其織屨盡恭抑以砥頑礪懦忘機鷗鶩同群濯足滄浪何惋」


「　販砂盆於苕溪岸畔投針芥於寶鏡堂中狠毒聲名可碎山竭海生機神變能噓氣成虹般般差異段段不同得旨未超言象外見聞毀譽總無窮」


「　直方有太陽嚴重豪爽稟慈明操持逼殺趙州狗子救活南泉貓兒愚為罔測聖所未知既不循情蹈俗豈容高枕垂帷從玉笥而赴胥江鴛水肯以勢位膠固而優游繫羈我謂是蕩空魔孽冤家主不識諸仁喚作誰」


「　一泒曹溪千波是水古道絕聞時習日詭有謂臨濟以棒喝明宗有謂洞山以語句定旨惟獨此漢憤怨不平努目切齒力填塞憎愛之坑乃衝開我慢之壘握靈鋒殺活隨宜示盤珠轉圓皆美是故惹得叢林擾擾紛紛謂絕羈絆於者邊那畔揖讓中禮子細看來伎倆也只如此」


「　急性若疾雷震驚四野深衷猶巨海容受百川大善繼善述之猷不假餘力纘乃祖乃父之緒允於自便咸謂厚載惟地溥覆為天孰知夫師出而匡時入而救弊推誠以循其本人無得而稱焉」


「　挽如來十力之弓發雲門無鏃之箭侯王睹影意銷龍象聞名膽戰至性與千聖冥符恭儉乃一生所願有心無心曾見未見觸著通身是方便」


「　義斷情忘風磨雲蕩批其鱗骨髓俱枯中其毒魂膽皆喪挺一身高唱巴歌翻七祖舊時波浪黃葉曾為止啼白日挑燈照亮無可名無可狀箇是洞山价祖二十八世慣戰魔軍之法將乃淨範本師即姑蘇朱明寺開山和尚」


「　眉毛原在眼邊鼻孔匪離口畔惟坦一種平懷肯作萬般方便自化山而入雲門峻爐冶於汞禪巧偽之秋從西浙而過東吳提要旨於嫉焰交飛之岸絕跡處不容佛祖閒窺和光時卻與鳧鷖同翫識不識見非見肅穆彤墀散紫煙彩生日月懸青漢」


「　道實難名狠惡無上斷人命根襟懷愈暢重重施設總忘形貌短長歷歷開張何有是非得喪背捨茫茫不識渠焉知濁世優曇放」


「　雲門山金師吼胥江岸玉鷺翔烈性如疾雷震擊忘懷若秋水汪洋不蹈佛祖繩墨慣拆人我籬墻輕視美玗謂是怪石敦琢詭木可作棟梁是者枚淈𣸩阿師供養不拘燒柏子免教沉速買諸方(盛澤柏子菴若水禪人請)」


「　氣概相同胡碧眼心情不異老雲門平高就下人無識瀟洒風流道益尊悲濟自忘霜雪鬢慈臨寧惜水泥村永菴莫負深深意畫策如何可報恩」


「　匪尊先覺藐視後英白眼唯兩箇黑鬚無一莖初不相識謂其惡毒若焉見面極是坦平顧法門十分緊峭撐石傘百倍崢嶸然如此看來狂瀾賴砥便恁麼休去至道難名曾知佛祖無由測獨許丹青畫得成(覺初尼請)」


「　至道難名大言無當盡自剛強伐人塚壙是聖是凡不放眼中呼馬呼牛豈在心上閒時劈二作三忙時指朔為望毫沒一點面情焉逃百世譏謗珍饈美味無可獻陳洋洞鐵丸有得供養非是雲門小廝孰敢如斯衝撞」


「　出化鹿入雲門雷驚蟄戶雨潤苗根唯肯人吞旃齧雪不許人向煖就溫縱閃電機不容貶眼施險崖句截斷腳根苦口之藥誰飲逆耳之語自言世間共疾天下同冤何谷虛因而獨以戴恩(谷虛尼請)」


「　眼兮日月高懸心兮太虛寬廣纘真歇浩蕩之猷撒長翁彌天之網要墻壁瓦礫悉奮全提逼蚯蚓蝦蟆並談向上逸樂非假為至性無伴黨盡謂伊四維八方微塵剎海其德之流行若置郵而傳命殊不知所見秖得一斑其餘未容鑽仰」


「　缾匋破沙盆雲門乾矢橛遇貴則價莫敢酬逢賤則名不可說問佛祖秘要總言寐語尤未醒咨大統綱宗秖道吾常於此切餽珍饈叫怨苦飲洋銅稱歡悅人皆謂渠有德山橫行之本事孰知納盡生平之敗闕其中亦有可愛可親可優可劣恐有察秋毫之明者自難以細審甄別咄瓦鼎燒香銀碗盛雪與麼供養庶幾吾人瞻仰而不怕甕中走鱉也」


「　貌有慈嚴言無遮障胸中藏高峰百萬仞之煙巒舌
底湧明湖三千頃之波浪露腥羶兮蠅螘紛趨啟爐韝兮神鬼惆悵既不受乎尊卑之拘是豈免乎愚頑之謗依稀是丁二官彷彿愚菴和尚皓月橫空著眼看寒光不在花枝上」


「　煙蒸不壞風刮益明步趨闊綽緇白沸騰佛祖罔測凡聖難名峻機一觸石裂千層往古稀有間世出興吳山之翠錢江之澄以鑑以式億萬斯齡」


「　面絢丹霞髮飄白雪任龍任蛇橫說豎說開合無常谷響不竭鋒利劍牙德山等埒」


「　心不諂曲面無慚色不近人情寧與物飾明湖水澄鳧鷖自適大道斯彰昭然杲日睹見莫別生疑即是愚菴老賊」


「　照世杲日濟海蘭舟泒疏雞岫道統石頭暢雲門之本懷弘辨匪涉於口有芙蓉之遠調得喪奚挂於眸憫焦種之日弛注甘露而擢其挺秀愪逸鱗之涔陷震怒雷而激以天游翻瓦礫而為寶所棄之直土苴塵垢豈玩蛇之戀窟營營以謀故其退身剛烈御物溫柔豁開正眼者自識渠是優曇現瑞毒螫於心者嗟而為不解之冤讎斯固至人出而道彌高嫉益熾理所恒然不與較籌小子薰沐而贊雖大海中之一滴庶幾乎後進之英瞻仰騰奮以勗下秋欲問是何家宗匠秀州萬壽開山祖清飆撼動滿閻浮(存於檇李萬壽即古資聖寺)」


「　片舌神鋒通身利劍動手便乃傷人出言無容轉變行吾之正令任群情好惡而莫辭振古之大綱雖百倍艱危而無倦孰不深讎誰不致怨秖應埋向山無重數水無重數朝想不逢暮思不見如何倩奇巧丹青畫出者團圞觜面」


「　舌根湧四溟波浪口門響入辨洪音施丹霞劈佛之手甘達磨受毒之心枯木嵒前問路底一狀領過電
光影裏翻身底百計搜尋者邊也不住那邊也不住走殺納僧無數祖意也掃蕩教意也掃蕩輕棄先聖遺箴種種惡端藏不得且留話柄在叢林」


「　高無畏幢示光明藏善巧方便擊迷妄夢醒眼開辨捷機思誘正因魂飛膽喪為緣蘊藉全無致使騰疑生謗若有一點人情龍潭送餅供養(天皇寺請)」


「　山裏木樨香湖中秋月好堤上看浮雲樹邊聽啼鳥有問祖師意無事生煩惱抑逼強惺惺開口便艸艸愛月故眠遲惜花長起早謂此見得愚菴脫賺平生未了」


「　德山罵祖心腸不足為狠丹霞劈佛手段未可稱強唯此老漢烈性難當驅蚊蚋將百億須彌推倒遣螔蝓撮大千世界收藏如是言行奇怪英禪者反珍敬之謂能孝於親慈於人砥障狂瀾恢弘祖道五濁惡世希有之法王」


「　碧落晴空贊師之真毫無一些意思白雪陽春贊師之道全沒半點滋味贊歎枉勞訕謗不必正是不分涇渭豈言傳達磨心宗佩洞山寶印化之廣德之備天普蓋地普擎海普涵春普育大似瞎驢趁隊究竟如何篾籃盛水網兜風此事古今無異致」


「　響震似吼鯨音顧盻如耽虎視未脫白舒卷絕倫既披緇縱橫無忌神千聖殺活之鋒洗五宗塳𡋯之氣八樹法幢群魔偃幟聲光直射古皇前孰謂西來更有意」


「　垂手鬧叢橫身宇宙搏霧塞空綰雲補竇一言一句聽者發狂或怒或嗔見者驚仆雜毒熏蒸人固不知罪犯彌天佛亦難捄如何有志丈夫追隨不肯去感慕而不休紛紛落在他窠臼」


「　道不可名德無所表喫二時粥飯逐隊隨群結累世冤讎只多不少人人謂其賦性太剛強而作為劣別
確是雲門種艸也是囫圇吞箇棗」


「　固自封疆猶頑石之摩空斷人情見如沸湯之澆雪化周東西南北身邊不蓄一文包含好惡是非心裏常懷寸熱嗚呼實究竟到此箇時節信乎白鷺灘清宵月三三兩兩步從容深服本師之妙訣」


「　心等虛空而無遮障身同魚鳥而不繫留笑蜣蜋轉丸以隨緣明志惜金甌美器乃竊為悲秋狹路相逢陶刺史卻攜手高聲唱言風颼颼意悠悠官路飄零何日休試問功名甚處年年惟見水邊鷗」



(捐貲助刻弟子芳名
　智䚮銀捌錢　智煚銀參兩　　智宸銀貳兩
　智崙錢壹千　智頫銀伍兩　　智昂銀貳兩
　行讓銀壹兩　扶朗銀壹兩　　芳林銀伍錢
　覺球錢伍百　悟玄銀貳兩伍錢續奕銀壹兩伍錢
　智愃銀貳兩　智源銀參錢參分道軫性􃍼海碧共
　錢參千　　　淨因錢壹千　　淨鼎銀貳十兩
　智成錢貳千　智眉錢伍千　　智林銀壹兩
　智潤銀伍兩　智明銀貳拾兩　智聞銀拾貳兩
　智授領弟子行懿錢伍千　　　智得錢三百
　宗佩銀肆錢　微遠米壹石　　屠鼎臣居士銀伍錢
　王門陸氏銀兩　陶門史氏錢一千寂成銀壹兩
　鍾門王氏銀參兩)
蔗菴範禪師語錄卷第二十一

蔗菴範禪師語錄卷二十二
侍者智忍錄

* 愚菴老和尚贊下

「　曠劫今時全家籍沒五位三玄不存毫忽人天猶大旱之望雲雷龍象若迷津之觸船筏的的胸襟流出往往不將為事宜爾子孫具大海之口無繇分析咄一任長年挂東壁」


「　如來行處不行時人作底不作見經常美器無半句好言擢芻狗棄材則多方相顧未出門先勘破謂趙州是笨貨似者般無賴阿師與道既不相應定入生死輪迴輥到盡未來際其惡聲尤然流布」


「　見青山隨客去臨綠水喚人來現成公案不須尋討生機圓妙何用安排南山鱉鼻蛇橫拈倒弄東海赤梢鯉飲氣曝腮笑雪峰甘心擔項上銕枷當年能不俊哉咦自身陷入不深省偏說杭州是阿獃」


「　謂渠忤時絕物相見卻也和融道他弘慈攝化觸著則如大蟲縱格外神機唯隨宜而厲俗操從上法柄不挾勢以鼓聾謦欬笑談活埋龍象揚眉瞬目賺殺英雄無繩無墨人難測佛祖從來立下風」


「　古怪心胸蹊蹺面貌無股肱而到處稱尊任瀟灑而隨腔換調點野狐涎成無上醍醐撮狂狗糞當格外香料致令後代兒孫箇箇頭搖尾髚道此便是竺土大仙東西密付的祖意教意同燈相照白日裏將人欺黑山下作鬼叫如今早見狼藉久後去剎剎爭雄塵塵鼓鬧七花八裂之殃免不得謂愚菴老子所出之惡少敢復對兩峰長歎付之一笑」


「　萬不為多一不嫌少分析參差受用恰好天地依之轉旋晝夜由之明曉致使四方龍象聞風而驚睹影而服者處處不相捨離若螣蛇之纏繞」


「　親近二十年想起實可懊西來大意不教我參北斗
藏身不向我道說不來底要我說來行不到底要我行到及問綱宗旨趣不是熱罵便是冷笑今日要人撐潑天門戶搜窮枵腹枯腸只得直言相告鸞皇種性多仁梟獍生成不孝」


「　口裏喃喃心中惴惴欲爐峰疊翠望聳一時使洞水長清美流萬世唱白雪歌可以高可以低喝廬陵米不作賤不作貴試問圓禪你如何會仁者見之謂仁智者見之謂智」


「　此箇山翁誠為異差天崩無憂地裂不怕紙上描來卻似真眼中看去渾非假高挂虛堂莫隱藏繇人贊歎繇人罵乃拊掌曰當年性氣不容情今日流傳成話杷」


「　寶鏡堂中分妍析醜夜明簾外從西過東惟自已將水洗水要別人拏空塞空但看一樁錯謬莫問萬事玲瓏說不像畫難工雖然不得巳尊為達磨三十八世匡扶大法之祖翁」


「　隨無明流住妄想境射雲門之毒有意無意盡遭殃說脫空之言千人萬人俱弗醒不將上古為猷偏與今時作梗所以撞著惡冤家鼻繩受制苦求饒世出世間那箇肯」


「　犢子新生不怕虎事事爭先欲跨古鞭笞佛祖總無慚垂老惡形沒處躲淡抹輕描宛似真細看仰瞻猶未妥渠儂面目要全窺日上扶桑夜當午」


「　不事事賢者謂其剛大惟恂恂智者謂其中和有時放曠不拘肘後懸當風之印有時堅密不動口邊擲織錦之梭到者裏我卻不能測度敢問昭公辨看是甚麼乃彈指一下曰唵囌嚕唏唎娑婆訶」


「　七顛八倒斷巷絕鄰洞山三斤麻絞乾見浪曹源一滴水洗盡情塵斥涅槃妙心祭閒神殘物以山河大地為自己家珍誇道施恩無極那知愛人不親若謂
愚菴老漢只消如此贊歎認著依前猶隔津」


「　問此事無指示燕坐為著實提持痛罵當慈悲法施訐露釋迦醜拙千古未聞暴揚彌勒過愆無所不至其世智辨聰大膽庸夫到渠根前靡不藏鋒斂翅如今撞著對頭拖過南嶽拽上天台敢曰真人無位」


「　資聖開山明湖織屨將黑豆換人眼睛以無求定吾宗旨紅蓼灘白鷗渚盟在於心懸羊頭賣狗肉風來過耳若夫東西密付脈脈相承以至千七百箇老鈍漢底家私不直一唾而巳」


「　法門以馳競稱尊師獨愛退休為上時賢以廣陜分岐師則示平等心量慈楫櫂於中流獘病救於道喪使德山氣質猶雄將雲門家風破蕩斷人命根凡聖莫遺暢自本懷佛祖不讓宜若差異眾生聞者驚疑見者嫌謗丹青粉繪轉淆訛竊比虛空略相當」


「　續洞上宗佩雲門印忽卷忽舒半疑半信蕩野狐窟而唯炯雙眸樹金剛幢而不搖三寸神見神驚鬼亦愁獨許悟禪敢親近(悟禪尼請)」


「　玉笥峰前呵佛罵祖金牛湖上作啞妝聾排群邪無謙讓摧眾辨少含容深信者高山仰止淺見者毀謗成風吁種種淆訛難定奪且同杲日挂長空(止謙禪人請)」


「　舌上奔雷目中閃電一句截流萬機回換散而六合慈雲卷而獨行無伴惡口罵人謂我誓願宇宙雖寬甚處著得你來秖宜松間石上俯而視坐而倚徜徉玩月語溪畔(月溪禪人請)」


「　當散木垂陰之時而生此倔疆枝幹負懸絲慧命式俎豆於鷲嶺熊峰其洞山祖翁面目儼在古聖今賢類之莫齊萬別千差毀之不采雲門室中五六年明聖湖頭十七載問祖意教意輾得骨露皮穿若謂以心印心盡是謾神鬩鬼至今隱恨填胸深冤難解向之則厭背之則餒所以行蹤南北西東形影不相離
捨忽然磕著舊時痛處禁不得高聲叫云悔悔」


「　青原授石頭住山鈯斧黃檗容臨濟倒捋虎鬚偏渠一生執拗不與千聖同途平川不肯利涉險路最愛橫趨器識自雄者叱為眼裏刺機智毫無者視作髻中珠直欲人人蕩空家業脫盡皮膚奚翅諸佛俱遭抑逼列祖咸被擨揄猶自吳地尋思越山坐想不知銜恩者孰也受冤者誰乎噫嘻莫怪我褊淺狹劣立處孤危負懸絲之命脈憂深慮遠恆扼腕而痛呼」


「　兩箇癡獃全無拘束指火為冰拗直作曲事事異乎常流著著變於棋局化鹿山中見面日惡氣衝人金牛湖上聚首時和光混俗說甚父子投機大似冤家攢簇江北江南任怨任讟師惟去住本翛然我則孤危免相續臨風坐石聽叮嚀得休來伴居嵒谷(并師同幀)」


「　至性不移忘懷自適日中一餐夜後一息高洞上最耀之燈厚世間先春之德祖道藉以坦平綱宗賴而整飾正法門倒置之倫蕩庸流淺隘之習曉鶯啼在綠楊煙陌路悠悠人未識(道曉悅禪師請)」


「　化鹿山裏栽田叟強項古來所未有砥澆情分不容辭當風寶印懸於肘正法垂秋悲痛深掞藻時賢空雙手家聲赫奕蓋諸方雲籠皓月獅子吼短策孤舟隨處尊鐵鑄心肝血盆口明明遍界不曾藏謂此是也成窠臼疑殺滔滔天下人殃及子孫最難剖(時也霖禪師請)」


「　蝎口傷人不將為事慈心育物博爾難名貴買瓶匋破沙盆行行奪價賤賣雲門乾矢橛步步爭衡郢上陽春從來寡和世間彩鳳咸式以鳴君不見二三四七俱驚訝九曲黃河此日清」


「　曲唱新豐調翻舊案韻高煙雨樓前響徹石頭城畔敢退讓則跡遠塵囂匯異同則力能砥捍統萬化謂至道之尊形群品稱鴻慈之曼此皆被恩承訓者妄
測涯岸其惟獅蟲自囓法社堪虞面以憔悴髮以白皚乃是伊苦心一片(金陵衍乘禪人請)」


「　面非遠人情而冷憂實因祖道而深從來無禪說得惟將諸毒含心毒氣現時一味冤親平等怨聲起處渾家異口同音師風欲行古法運薄在今猶望歲寒竹裏坐石床倚作水龍吟(竹林行樂)」


「　過金沙斷除髑髏前妄想入玉笥揀得火聚裏眉毛謂天上天下獨尊惟我乃提綱挈領肅若霜標因堅忍在躬衝開一切迷頑之煙島以鴻慈遇物騰湧大千剎海之波濤決憍慢墻垣毫力不借撤正偏戶牖八臂匪勞故吳山傾慕越地興謠實猶爭本圓照而為之師者擾擾紛紛無砥止順風聽響浙江潮」


「　性情特達懷抱寬洪丹青巧思描畫難工撫愚頑多般安忍攫龍象獨擅稱雄痛古道封於耿介乃至德溢而渾融任毀譽遍界猶雲月行空善示迷方歸正轍惟千古之上有如是知識然未聞沸諠若此之憧憧願其未歇興亦未終更將碧眼藏眉底閩地佳山看不窮」


「　身惟任重凜芙蓉弘法之謨力為砥澆銷諸方分河之見揚新豐遍地之家聲高雲門極天之墻岸晴空響霹靂直令膽喪妖狐黑夜繡鴛鴦豈用針穿玉線恆追昔慨今未嘗不扼腕攢眉乃傷夫假我販沽時衰道變故至親骨肉嫉惡若仇讎矧佛祖人天敢測其涯畔譆寰中獨據自如如恣爾後賢誰覿面」


「　一種平懷諸緣絕絆舌上有殺活之鋒眼中無聖凡之見高太陽之照碧落爭輝壯雲門之猷赤心獨擅十剎春風白髮年六橋秋月孤舟岸差排佛祖令肅嚴霜為法心雄語如劈箭人天愛而親波旬憎而怨是故秪好聞名不可見面」


「　捄時多熱心為法無情面千聖睹影而驚群賢聞名
而顫我所師若有違君久事誠不厭猶謂優曇瑞世開調轉胡笳響碧漢」


「　吼野金毛嘯風石虎雄利生心熾無明火誓扶正法人皆為寇讎欲砥狂瀾孰不稱怨苦樂山樂水暢盡本懷是親是疏傾以肺腑繼武雲門有克家須識箇愚菴老祖」


* 近代知識禪師贊

** 離愚志和尚

「　捄時妙藥活命靈符細以應細麤以應麤分崆峒之明燈照徹幽奧增鑑水之波浪普潤焦枯踏翻聖凡深窟趯倒魔孽紅爐飄飄若孤舟不繫耿耿以法道為㥚舉世間儔疏侶絕兜率院弟應兄呼」


「　接弁山脈續洞上燈爪牙捷疾行解精瑩馳求冰冷貴勢羽輕九逵布譽一片熱情色養盡禮至性天成壎箎雅奏難弟難兄道林鬱鬱後彥錚錚不待描畫面目分明(以揆法姪請)」


** 清涼三疾和尚

「　嚴霜面孔皓月丰神未測其端謂難湊泊若窺其奧如飲醪醇金粟山中橫機不讓雲門室內受屈無伸慕嬾瓚之遺芳萬緣不顧效龍山之遠遯一缽隨身見時習日移握拳透掌痛古風絕響囓齒穿斷三十年後為兄雪憤聲冤者賴有昶公邈得其真(曉㟶昶姪請)」


** 福勝一機和尚

「　體潤崑岡之玉骨堅麗水之金承愚菴之記莂見佛日巳披襟懸肘後靈符千妖斯遁朗胸中寶鏡諸累無侵出為春雨處作時箴三伏賣松風少能酬價九秋邀明月堪與盟心若欲識渠休再問石頭路上指南針」


** 龍田柏子和尚

「　拋撇楚山雲撈摝吳水月參寶壽而氣高見愚菴而
心折遇物披杲雪之懷赴機掉靈鋒之舌直將諸聖揶揄豈畏千魔衝突噫世衰矣道獘矣何假端詳而細說斯人也乃吾同門是法中之傑維猶子靈公宜珍重秘韜切忌等閒輕洩(靈岳統姪請)」


** 蓮華龍門大師

「　太白峰前分路鴛鴦湖畔重逢挹其丰骨儼乎舊容賣八閩松風無人酬價劫三山營寨自喜衝鋒入天界室歌謠相續連大好山脈絡疏通樂澹忘水邊破屋慎潛躍雲外孤節是所以溪深杓柄長來機亦赴钁頭三斤銕盡顯綱宗抑何必登曲彔搖麈尾圖熱鬧謂之禮樂雍雍臨行翻𨁝跳踵躅有英雄」


** 天華達虛耆舊

「　生緣蒿壩脫白雲門望之則厲即之也溫扶天華之古剎同德同心整石頭之大路忘曉忘昏為眾無欺安危獨任治身有法冰檗自吞是故被其慈風者山高而仰戴其至德者人傑而尊有此昭昭功業秩秩兒孫千載而後孰曰非叢林之柱石溯耶水之淵源者哉」


** 德音老宿

「　身無長物手握明珠謙光照人澹漠自娛此道不忘研究出語脫盡皮膚松貞而交友秋霜而誨徒不愧雲棲裔家聲正不殊十五年前看道貌從心還是舊規模」


「　生緣東浙遯跡西湖踵雲棲之後塵香清蓮沼篤愚菴之最契操挾松孤三十年雙眸炯盱碧漢二六時片雪飛向紅爐參方者臨門脫其拖泥之屨情封者扣戶示以走盤之珠慈惠等濟真俗咸孚韶陽言普趙州道無爭如我貝多不顧湛寂跏趺坐斷白鶴峰縱橫如意而聲滿寰區識不識莫躊躇這是南山老尊宿抑以規持末學之良模(慈渡濟禪人請)」


** 靜聞關主

「　怪哉此漢莫測端倪世有險峻渠無高低受業天寧纖毫不顧情投雲水雙手提攜有寶壽之慈和一旦拋撇遭愚菴之惡辣偏欲攀躋白地上誘人犯法憑空裏與賊過梯擬贊則增纇加毀則無稽別有些兒好處堪佩服而品題笠挂杖頭橫膝上愛閒日日聽朝雞」


** 香萃妙明禪師

「　德豐者豈藉於位重道粹者不湎於時求昔者雲棲真寂以簡素之道化斯末葉猶驚蟄之雷響遏閻浮欹哉妙明禪師能振其猷不媿為蓮沼之的胤乃運載惑海之蘭舟水邊活計林下優游心同皓月身若輕鷗平生標致略相似香萃風飄滿秀州」


** 蘊微禪師

「　慈藹同春風而布大野萬物以此育焉道義並高山而聳層霄四方莫不睹者若其操縱得宜賢愚等視觸虛舟不怒經􃍽瓦不怨以柔和善順而入於遊戲大解脫門咦匪夷所思也」


** 大輿禪師

「　眉挂晴霞襟懷秋水偭白眼儔聽黃鶯語藐聲譽而動若鴻飛鼓逸志而怒猶鵬徙道如謀合搜尋百草頭邊誼以均持突出萬人叢裏賞流泉之韻調與誰鄰短駢巧之風藹同花墅彭蠡灣頭響徹夜濤野鶩林禽毅然驚起」


* 禪人請自贊上

「　苔生舌上茆塞胸次德輶鴻毛智窮鼠技三喚三應青白不分半吞半吐語言無味生同里不近鄉情扣祖關惟深詬詈逆其性谷吼雷鳴適其意風清月霽以之為人天師則深毀以之為乾矢橛則過譽者樣人如何做得玉笥親孫愚菴後裔應侍者擔取去懸
向盛澤灘頭好聽煙波鼎沸(谷鳴應侍者請)」


「　林木池沼能演法音墻壁瓦礫皆生光耀獨有者廝全無孔竅摶撮土欲障撼地之瀾捏寸繩擬放翀天之鷂仰先哲則多慚撫後昆則致誚詵公繪之何所欣樂異時若展開大蟲戴紙帽驚人亦好笑」


「　寸陰不貴尺璧非寶參禪不悟聽教不曉涓滴不洩處貧恨一身多和光同塵時富嫌千口少逼佛祖活陷泥犁誘黧奴成無上道此話傳播諸方天下人盡笑倒玉笥處處皆英才獨你如喪家之狗東吠西嗥仇而疾之者紛紛擾擾」


「　操道無變通稟資亦椎魯坳堂上行舟螫瓮裏蹲坐眼如達磨見梁皇氣似將軍射石虎真實相為謂其少謙和脫略商量謂其太剛果明明薄福形儀人人怕來合火益公請圖何以取我或有些子毀贊皆可默時蜀錦花鋪語時燈心銕裹更有一句好流傳五五原來二十五(果謙益副寺請)」


「　舌頭無骨耳朵無竅佛法不知只會亂道謗雲門謂是乾矢橛薄愚菴喚作無毛鷂到閩山遇見謝三郎定罵言不奉非輔不順非孝以莊侍者你當為我證之曰雲門兒孫獨此不肖(以莊侍者歸閩請)」


「　弄雪峰蛇開雲門口或說定法甲乙丙丁有說不定子午卯酉趁起石虎橫行喝住金烏倒走看看星散雲飛嘮嘮指槐罵柳自道一副熱腸傍觀百般露醜璋侍者不必細沉吟書諸紳懸於肘他日逢人為舉揚秪言箇兩兩不成雙三三亦非九庶幾汝我不相孤負(璋侍者侍側)」


「　曾詣弁山泥中踏著毒刺後到玉笥火裏揀得寒冰廿載將白雲冷看一身同紅葉秋騰嘔出祖師心絕無慚耿剔瞎人天眼何有哀矜作事機先敗露謀為陣後興兵善善惡惡脈脈繩繩敢問你是為誰非大
鑑之真種即弘覺之雲仍」


「　鑿山透海煉石補天別箇皆誇巧妙此漢獨抱愚顓虹橋上誘人拍鞠蹄涔裏慣自行船因入深村敲碎乞兒飯碗驀行鬧市闖散狂客酒筵岫雲飛白岩桂奏妍難辨析無背面咦見了更參三十年」


「　酖酒殺人砒霜殞命以此較量很惡尤勁放白鶴出銀籠擒猛虎入錦阱觀其默平地浪翻聽其語青天火迸不坐尊貴之樓勿行正偏之令便擔去塵埋鼠咬裏臭穢拭瘡膿有甚杷柄」


「　道德全虧行解總缺任重福輕露盡醜拙佳話不曾世上傳麤言頻在口頭說篾籃盛水笊籬撈月志不休意不歇終日奔忙此一片屈曲衷腸看你到幾時對人決絕」


「　山路聞雷驚碎膽雲門遭𨈀喪家珍遠翥潛蹤情尤不可拌命攝級所恃無鄰為人轉生迂拙鬢絲日覺增新百年過半不深省是你癡獃無比倫」


「　耳如新卷葉眼如葡萄朵佛到不為情魔來反合火無心言語斷人腸實意操持與道左花巧崇時膠漆非古舐蜜厭甜食茶嫌苦謀略既不足以周身敢謂撐祖父潑天之門戶」


「　寐則夢馳寤則心想時好乃違虛名徒攘履至難坦然不驚遇無事悒乎抱怏自巳尚是冤家豈望後人思仰慰我者多深埋糞壤羽短毛長任磨蕩」


「　有問西來大意向道東方日出推究從上古錐如此瞎驢無匹肅彼千官舞其八佾德有所慚志不可必棄置路傍亦何惜」


「　匡廬夢做巳深雲門債還未了求人心念是肫肫謂我禮儀非皎皎獎借無古松傳譒惟小草莫憂愁休煩惱當過差徭三載時春風隨路聽啼鳥」


「　頑無以制愚不可及言裏傷人暗中抽骨提祖印將
方木投圓竅操化權掬滄海入涓滴門前山深水寒天際日昇月沒啐啄同時古今不易偏要排老達磨聽而不聞視而不識若如此為人未免道箇呆頭枉費勞力」


「　出世背道匪忠也棄親遠師非孝也偕時躁競無節也盜名竊位不義也灰冷意智恥當車以怒蜋捩轉面皮判先覺為野馬好不見揚罪亦難寫且挂長隄綠樹枝一任風吹雨打」


「　愚菴會下人盡是法中傑唯此媿野謀踽涼類跛鱉捏餬餅轉作饅頭指精金化為頑鐵臥冰匪謂寒蹈火不言熱一朝相見閻羅王兩同心奏西江月」


「　髮飄秋雪面染暮霞茫茫業識滾滾塵沙麈尾輕搖明祖意馬蹄亂踏惱人家只恐世間容不得好從萬山堆裏忘緣兀坐且消受些天皇餅趙州茶」


「　石頭能說法土塊解放光唯有蔗菴老作事盡脫腔乍喜乍嗔仙露抹春山之黛忽彼忽此和風聯野鷺之行喜嗔情絕彼此形忘中九下七如何贊揚幾處隨人乾打鬨曾無片語到諸方」


「　貌不驚人才式誦帚卻步上危坡面南觀北斗欲大嵩少之門氣竦雙眸擬決當今之滯患惟隻手然則要蕃衍宗猷琢磨瓊玖且待三十年後」


「　禮絕尊卑易情均上下難不能東掣西掣豈得言端語端相偕愛踏月華白獨嘯寧怕風色寒此日自為無檢束過後誰將冷眼看阿呵呵者樣滯貨秪合拋向千尋濁水聽渠落魄五湖灘」


「　謂此是蔗菴雲裏遠山不露謂此非蔗菴水上閒鷗相顧鬧市樓頭聽管絃自哂多生始遭遇有問夫子之道為忠恕雲門之道如何指註大洋海底火燒天盤陀石上無根樹」


「　尊之非為榮毀之不謂恥相見萬仞崖前推人一踏
到底玄要總不商量偏正何曾說起詆佛祖為飛埃視蛇虺如赤子若此而欲提封九有控制八紘豈有此理」


「　作事遲疑發言鄙陋心非因少鹽醬而愁面不為無茶飯而瘦續慧命固負熱腸競澆風自知妄謬種種如幻出生著著受人指詬地爐邊話徹主賓峻厥祖胄子細看來依舊依舊」


「　逆順中做好生涯色聲裏擴充眼耳入魔宮抉魔籓探虎穴獲虎子自謂其志不欺孰信其言如矢欲閑祖父之道復玷辱於祖父欲敦兄弟之情反遺猜疑於兄弟皇皇一生滔滔奚砥故反求諸巳而巳矣」


「　識不通方語無可聽生緣松陵曾負德於劬勞受業雙林終孤恩於規正欲跳出險惡墻垣反墜入是非坑阱救巳無門利人何徑踽踽涼涼蹭蹭蹬蹬越艇吳歈一片心秋水明蟾兩相映」


「　入廛意勤勤見人水漉漉知識有此洪規不肯依他條目栽田博飯甘地藏清寥謝事省緣佩天寧教育獨怡石上看蜚鴻更愛溪邊結茅屋丹桂風搖萬樹金青山月皎一團玉呵呵讓之有餘爭之不足」


「　星坐驛馬宮在磨蝎水碧山青東衝西突主賓互換拉樵子於古路秋煙唱和同時環漁翁於平湖夜月涅槃心既蕩除正法眼亦喪滅雲跡未能泥形不屑縱使衍慧命於塵剎無疆有甚奇特」


「　嚴身行寡應世緣微驅象龍致雨摶畫餅充飢事碌碌而紛然罔解恢弘法印力兢兢而竭矣不能撥正化機謂有繩墨強石人受敕最無分曉要浪子賦歸將排上列祖之席恐難免千載之譏爭如灑落無拘綠樹中聽黃鸝細語清溪外隨白鷺低飛(存顯聖祖堂)」


「　鈍鳥翻風狂猿捉月役役不休栖栖不歇白地上掘窖埋人黑夜裏開門引賊即今巳是神見神驚鬼遭
鬼蹶又何待日後怨切於心恨入於骨」


「　色界非霸聲疆何保衣取禦寒食無求飽逐念紛飛隨緣顛倒遊太虛中不為寬坐微塵裏匪謂小一毫佛法沒相干天豈容伊世上攪」


「　山間風色溪上月華逢緣不借怡悅無差但不應冒住持之任排神鬼之衙吐德山口中怨氣擔雪峰項上銕枷雖是自作自受不敢短歎長嗟終使人道當斯世而有斯人出踏得乾坤如亂麻」


「　我山嵯峨慢幢高豎絕無悟本豪雄偏合風顛隊夥大樹大皮纏小樹小皮裹瓊花園裏策馬長驅惡趣門前結廬深躲紫燕語嬌黃鸝韻嫵飽噇閒聽無可不可」


「　硬似兜羅綿軟如純鋼銕向上機莫能知末後句無可說一味順風撒沙多見受冤難雪業兮山翠層層累兮江波滑滑是與非失與得且到閻老面前一并歸結」


「　紅爐裏可出沒白刃上能撮摩唯此活落漢親近轉淆訛兩手提得起底輕心按過一毫說不上底巨力刮磨卞璧喝成燕石巴音翻作郢歌眼中刺法中魔豈獨謂成人者少敗人者多」


「　摑須彌粉碎吸大海枯乾未進思退一曝十寒謂有準繩春風酡面為沒定據生銕鑄肝成佛作祖自知無分呼牛喚馬孰可著銜畢竟是箇甚麼十字街頭活賊三更月下巡官」


「　移山塞海背實蹈虛不食空王爵祿安假鴻雁傳書喚十方作驢謂龍門有心無膽配萬物為馬笑莊生少智多愚及至問著你有何伎倆強撦趙州來蓋覆為言東壁挂胡蘆」


「　緣木求魚提籃取水無句是單傳有言非直指搖白拂謂是鷲嶺花垂清涎當作熊峰髓月下敲不二之
門燈前論一貫之旨冷煖惟自所知話柄挂人唇齒毀決定深譽未必美三界混融一生知己藹藹悾菴翁翩翩鴻跡子(悾菴即楊旨音居士請)」


「　奔名若磨盤空裏走競譽如雲中獅子吼四生慧命不顧目前歷祖憲章拋向腦後在資聖指白說黃來雲門捉襟露肘開罪古人謂蛇鑽入竹筒焉知自己蝦跳何曾出斗」


「　面多寒色竅不玲瓏歸功無至大之業悅時少阿順之容俊哲排肩見猶未見英乂接踵逢若不逢胼拇之譽太虛充滿噬臍之歎滄海難窮始謂埋沒自己終以帶累先宗」


「　瞠開兩箇看雲眼生就一條齧檗心險惡道途行遍了無才苦硬住叢林罵雨罵風情懷倍很耐寒耐熱旨趣難尋流水靜落花深危坐終朝閒屈指沒韻詩成孰共吟」


「　為道未能精操密練厲行未能雪杲冰瑩對機未能雷揮電埽出言未能玉振金聲兔角杖也勿捏龜毛拂也勿橫冷冷落落崢崢嶸嶸雲門麟鳳充寰宇不信頑嚚有此僧」


「　東西南北之人浮定有無之跡或時與惡趣對門或時與天宮隔壁發群生願不逗群生機穿如來衣不入如來室贊之徒勞毀之何必冤家處處得逢渠莫問親疏成兩立」


「　楊岐左慈明勞役一生汝亦輔山僧馳求三載飽眾多之腹用谷量雲遂無厭之心授卮酌海理與事越風集竅鳴言與行符日久話在雲門曲和換新腔打鼓當陽齊喝彩(應監寺請)」


「　身若繁蕉髮同衰柳人善力揚已過弗剖思退檢則撫物外疏欲進求則循省內負不顧無常符到便走豈非為五濁惡世而生此剛強之叟」


「　形兀枯椿心炎熾火談忠孝於大舜為未侔競勢利在庸夫實不數挺立每爭曹溪之正傳高標欲跨洞山之英武遺玷於師沽名於祖嗚呼儼吏曹竊法以絡天下之貨財焉得謂雲從龍風從虎聖人出而萬物睹」


「　聞名慈祥見面嫚侮無端乃發長吁有語不肯輕吐辨覈古今剪除情想稠林咨決大事蕩盡是非城府嫉者多毀者普別處容你不得秪可與文殊堂裏萬菩薩歡則同歡苦則同苦庶幾長年好合火」


蔗菴範禪師語錄卷二十三
侍者行恂錄

* 禪人請自贊下

「　形質未生聖凡誰號爆裂龜文吉凶斯兆臣奉君以忠子順父為孝聲聲歎人事之非切切閑師資之道如天之高如日之照曾知此箇法門雖列祖傳持諸佛說到亦乃紹洞山二十九世雲門淨範為則之秘要也」


「　空裏摘狂花水中捉漚泡絕非虛妄生涯實是本分艸料金剛劍倒捏橫揮銕圍山摧嵬落峭量體裁衣相頭賣帽面貌易描真假難肖若耶溪上秋風高轉使行人悚毛竅」


「　庸常僧倔強漢蹈輕冰臨大戰珠能照乘悉把撒開路可通霄盡將塞斷歸仁之士望影而休負笈之徒聞風而倦縱使巧其機神其算敞其筵豐其宴也只得一半」


「　有知識說禪圓活有宗師行道靈變獨此沒智村夫萬牛拖拽不轉及時而辦竹竿撈水底月痕稱意所需紙撚取石中火焰至勞無功至神莫斷後朝相見閻王毫髮難逃業案」


「　受愚庵師囑踞雲門祖庭烏藤趁顛狗白拂趕蒼蠅毒害傷人非是不知知而故犯慈悲育物非是不曉曉而勿能先賢凋謝後俊無憑若以此作規式唯多錯謬不以此為準的轉不相應坐看南北競頭爭」


「　不自勵倩人輔勉作住持於事無補心心欲與後昆為型步步欲與前哲繼武迺知滄海浩瀚匪資涓滴增波曾謂泰山嶙峋不待一塵崇土願如是弘深言如是莽鹵或面壁任冰霜或住山冒風雨堪為道中盟法中主」


「　軀止六尺想逐千途願空憍慢壘而振禮為憮願高
揖讓門而弘道遠孚願執龜毛繩制追風鐵馬願張兔絲網捉泛海玉鳧但恐老將至鬢將皤力斯匱行斯蕪堪埋泉石蚤為計何掇鄙庸上畫圖」


「　扭脫達磨鼻孔踏開古佛頂門紅紫紛紜隨眼而過是非錯綜肆口而言未跨船舷底斷其性命巳陞堂奧底截其腳跟或謂仇敵或謂至恩塵世茫茫皆罔測從頭分析在兒孫」


「　謂我是渠遭他惑亂謂渠是我還是欺謾即我即渠口中說食終不飽非渠非我身上穿衣方免寒四邊門路皆關殺一箇閒名何處安有處安風靜鷺眠春水嶼夜深月照玉欄干」


「　儗鳳無翅比龍無鱗求今不求古宜假不宜真不與三賢同軌不與十地為鄰腳根未牢時被仲尼喪家之誚脊梁靠穩處緘魯祖面壁之脣夕以自惕日以自珍我昔險成擔版漢勸君莫作守株人」


「　蚩蚩如眠蠶閒閒如立鷺懶示趙州無不作雲門顧千人萬人說不到處說一句天清地寧千人萬人行不來時行一端神驚鬼仆所以聽於愛憎之途而考其正意如怨如訴如泣如慕」


「　揣行乏普賢之至純垂慈微觀音之懇惻安上無坦坦卑容惠下少顒顒悅色素所愛育者臨事則高蜚未受陶鎔者隨緣而湊集善莫稱揚惡不歎惜蓋謂從曠大劫來點牛油燭燒狗糞香修好供養如斯狹路相逢應以冤報冤直報直此段深情惟自知豈是丹青畫得出」


「　至道昭於目前靈符懸於肘後不彰萬古徽猷惟弄半片瓦缶人憂慧命有層臺累卵之危自視法門有煉石補天之手咦心量細於芥子緣位輕於弊帚敢開如許大口非酌癡泉定飲狂酒」


「　山崔巍水清淺視青霄瞠白眼不會禪擔片版即是
渠休更辨擬追思千里遠毅禪人應自勉謀事忠發言簡心莫欺行莫舛神出沒妙舒卷要久長當含緩遇蔗菴討甚碗形相忘道斯顯洞上宗此蕃衍」


「　撫人不苟而恩孰可銜立身無私而事多脫紐和合則水乳之盟乖違則嫌謗之首蓋滔滔世波惟誙誙自守恐如此差異匪才欲望其道之大德之行物之親位之久雖為勞神辦志終是虛文掣肘」


「　時常喝散流雲跡夜深喚出扶桑日花落嵒前鳥不銜勞倦則眠饑即食唯要識範為則麼法中罪魁世上惡賊」


「　堂堂幻軀明明夢宅結習紛綸津心荒逸深衷久佇可疏萬派壅河時軌難齊強逐四衢長陌是欲秉智炬破暗室櫂慧舟拯淪溺信之若人妄想無益」


「　無玉立珠輝之行尟文經武緯之才師吼謬推於法席驚時徒擊於狂雷觀機逗教潑水撒灰箇箇怨入骨矣人人語歎奇哉因長想拽孤笻穿草屨春風秋月南嶽天台」


「　芻狗司夜木雞報曉蚯蚓唱歌蝦蟆談道何者頑皮虛遊世表有佛無佛不許人住即心非心莫與我擾謂救病調劑無靈謂賑饑說食不飽或問向上全提酬對於中潦草三片四片白雲一聲兩聲黃鳥」


「　疏雞岫之脈以暢懷決洞水之流以盈壑非無願也銷近時之媢嫉以協恭振古世之熙皞以和衷非無心也弘祖道於雍雍大師門於濟濟非無志也育英才而誘成業斲美材以資股肱非無意也其如風靡人譎所以心灰意冷故世之謚吾曰椎魯朴鈍獃老癡子為實錄也」


「　形容憔悴志氣灰頹不是缽中少飯亦非灶裏無柴枉披先佛田衣乏弘濟之功業忝為雲門苗裔成凶暴之禍胎仰而戴天俛而履地負罪深矣寧不恧然
慚愕然畏之哉」


「　石繖峰爭嵩少之雄大而獅子象王小而蜎蜚蝡動皆所出也鑑湖水翻曹溪之浪巨而蛟龍黿鼉細而魚蝦蚌蜆盡從育焉極聖凡而普攝亙古今而不遷可怪吳下阿蒙心戚戚口喃喃謂祖庭寥落法道仆顛無力揮戈回白日長思春水伴鷗眠」


「　法中僭稱法王人中妄號人傑閒少忙多緣寡謀拙傷時嗔毒縱行迷俗麤言橫說然則與世不殊類庸無別何故聞見驚異畏之如蝎」


「　指爪剺破虛空腳尖趯翻大地逃蹤匿影無能降禍生災罔喻針枯骨作龍吟吹布毛為法施三世如來授職提缾歷代祖師分司埽廁獨許侍者參得禪日與麤拳長罵詈」


「　是真是假非威非慈未知往行前言而欲砥澆息諍不識典章制度嘗思救獘匡時或席天幕地搓繩縛野鬼或逞適性嚼飯餧嬰兒以此行止焉得法侶明賢傾服膺之禮豕心獸面洗矯抗之姿所以聞而多惑見者生疑」


「　氣等惡神骨非彥聖視職以耳匪納忠言聽司以目不遠諂佞觀其語默皆為顛狂失心揆其本跡俱乃驚怖殞命既自墮落深坑誘人墜入險阱噫禪德至孝頗軼群何復隨流事梟獍」


「　托跡幻場實隙駒難駐蹈時應物同繫鳥暫留三令五申濫廁雲門之化統一呼百諾孰窺悟本之家猷秪可喫飽飯上高樓倦來欲睡摸箇枕頭若問向上的事休休休」


「　憑累茫茫過時默默事上無畏敬之條撫下少楷訓之則誓危墊而力援笑蜉蝣以聳翼竊服濫吹盜名背實其猶沿山野梨編籬枸橘縱爾取之嗜之敢保一場酸澀」


「　教海未游禪河妄櫂外德不圓內行匪峭取之于心千牢萬穩即之於事七顛八倒忘恩忘義不悌不孝曹洞生此杜蠻雲門有是惡少自將罪款供呈免得閻羅考校」


「　祖道不憂脣牙似鐵終日偷安謂為人切逼石虎過虹橋策木馬追電轍六塵交輥猶言提向上之綱八苦循環強辨是隨緣之訣獅子吼野干鳴有所談無畏說歇歇曾知巧未能勝拙」


「　胸襟愈冷話柄轉長難於語默聽於閒忙非絕塵之駿逸徒蹩躠於康莊等其橫豎和泥合水極其小大刓圓為方是所以時慚而刻愧者於法自在我為法王」


「　無牙老虎洩香陳麝見面則怡聞名若怕既忘饑餒寧舍晝夜恬惔守中平等御下事涉玲瓏語絕縫罅臨功不宰遇過惟赦喫浙江米還廬陵價眼前受冤日後痛罵我是無嗔汝莫生訝」


「　至性不存侮嫚作俑壞先佛化門伐空王古塚證臨濟是忤逆班頭揭洞山為少林傲種毀不為忡贊不為寵者等漢應埋於千丈深坑其必待以自盡何復染貌圖形許伊在萬物熙然之世攪得山搖地動」


「　漏瓢取水潑野火蘸唾粘塵築墻堵長年疏散沒遮攔只說家風跨前古阿呵呵甘草甜黃連苦怨兮慕兮兩俱忘白雲影裏青山朵」


「　開大口喫死飯耕空言何利益濟世匪才守土非職總忘法道替隆不管祖庭得失謝遙羨於熊蹯受餘訕于雞肋若將撐無底船迎萬人敵汝應當自展神通莫被者癡獃所惑」


「　渠即是我繩上添蛇我不是渠波外求水從古天覆地擎如今晝行夜止一朝聒譟踏殺木羊兒六戶悄然放出紙鷂子孰辨端倪誰定的旨且喚作蔗菴禿
丁人面桃花略相似」


「　幼知向方長無成業心違重愛虛擲寸陰足蹈空門累增永劫維世道無一簣之功為己躬贏半頭之雪晴適閒鷗春翻夢蝶信若不行莫如弗說」


「　瞥喜瞥嗔炎天飛雹或語或默寒谷奔雷笑釋迦是巳灰之木謂彌勒乃未燒之坏咄你有甚長處漁唱蘆灣秋雁來」


「　妙境在眼非見佳音屬耳無聞每從北山下雨長向南山起雲搜盡碓坊獘病埽除玉笥功勳三尺遊絲強石女織成蜀錦一枝蒿矢遣土兵射退秦軍總道伎倆止此其如勝負難分便恁麼去驢叢驢隊馬愛馬群」


「　此漢本無根基焉可形容比賽既落夢幻戲場妍醜搏量何礙行藏淡漠儼同燕子低飛膽氣粗豪不異屠兒魁獪莫教理白分清自見時和道泰懷中若更有疑問取東村王大」


「　譬石非堅喻綿非軟比水非清例火非煖捨此四條活路若道如何舒卷千般委曲周旋猶謂賢愚不辨德大則怡福微斯赧所以長合掌低頭細把髭鬚來撚」


「　說頭忘尾指西遺東閉門救火穴土出空尊貴位中不肯住腳鬧市叢裏懶與曲躬一箇泥丸要打盡蜚天俊鳥半邊破網欲兜盡過樹猛風喚犬吠驢鳴桃紅柳綠總是佛法大意恐如此杜撰行事不惟勞而無益深歎迂人敗乃公」


「　六道郵吏三界傭民未完宿債莫問艱辛撐祖父門庭少止沸殄魔之威德為人天眼目無大權化物之慈仁欲描我拙傳我真則增汝累塞如津後來懸挂重思想撦碎燒灰任爾侁」


「　生松陵不識吳地鄉談住雲門不諳越山風景死貓
兒當街賣破草鞋頭上頂有時鬚長髮短不異摸魚李四翁有時辣手麤拳宛同剝狗張三省欲思道之維時德之伏懭眾之森嚴禮之齊整待到驢年寐語未醒」


「　笠澤湖一吸吸乾玉笥山一踏踏倒為憐無地可埋藏特來資聖尋煩惱貶虛空不大褒微塵不小接絕群之駿恆把面皮翻轉見沒尾之狐惟將牙齒緊咬摘瑕多懷惠少錯思量欠老到有充饑渴望纖毫傾出明珠一栲栳」


「　心麤類田舍翁氣浮同市井客死句活句罔辨根元全提半提焉知準則四海禪流不謬參尋腳未跨門咸遭誑惑道真不真是即非即舉世無人識得渠少室老胡空覷壁」


「　山靜春和白晝長綠陰獨坐細思量石頭路上風猶古祖父園中艸欲荒利己勤心非勇銳為人氣力少強梁化門雖啟慚甘露家法嚴明可不妨」


「　拙于機籌隘于見量無解黏去縛之功能有喪本失真之狂妄娓娓誘其後昆紛紛獎其宗尚分明是諸方讎人如何為一代郢匠相逢狹路不相饒惡名萬古垂霄壤」


「　青山層層白雲片片地厚天高晝明夜暗有形有相一筆可描無影無蹤千眼難見若還格外丈夫決不看他觜面驍果敗秦元首隆漢」


「　開眼見明閉眼見暗公案千差吾道一貫若恁麼解會深窖埋人不恁麼商量晴沙落雁恁麼不恁麼二邊俱截斷平懷亦剷除且如何批判玉鷺低翔夜月高金烏飛入上林苑」


「　棄實求名離形索影思慮未周恥辱巳等住持缺三種力千聖莫能扶操道存一點私萬夫推不醒何似幻住浮蹤朱涇泛艇相呼相諾日悠悠我肯只嫌你
不肯」


「　無親無疏不嗔不喜變化俄生惡毒無比情識路禁止不通聰明資刮削到底悟佛知見總謂假名荷負宗乘皆為剩語苟以為傳曹溪藥嶠之命燈而號雲門治化之孫子恐其非也乃為起禍生災十字街頭白晝攫金之活賊庶不謬矣」


「　賤比珍奇貴踰土塊與人斷盡命根自未洞明心地如來無禪祖師無意月西俱西日麗則麗隨病受藥之權循器定空之喻試問英賢會也不會要期妙翅搏風切莫瞎驢趁隊」


「　有賣油老子之骯髒無射虎將軍之銛鋒都謂作唱道知識孰料是亂世元兇路逢王彥博決不肯相容要問西來旨訣燒香作禮至恭笑殺嵩山缺齒翁」


「　絕町畦離背面聽不聞覷不見心怨則推瞿曇入火坑情怡則扶胡猻上金殿論罰無鄭聲之淫據賞有周雅之亂明眼高流如何定案呵呵吾無諂曲此道一貫」


「　媚夤緣一味蕭條提正令十分雄壯籌室充繁人所欣門庭巧設我多讓既總不相當別有何醞釀懶施臨濟喝慵捏德山棒愛搖木鐸紫陌風塵喜放輕舠白蘋煙浪寥寥莫謂無知音華亭尊宿普化和尚」


「　紛拏同野馬奮躑類猿狙未識胡達磨之道罔讀孔仲尼之書力不費而毀六群墻塹口不言而換七眾門閭惟難測者眉毛翦翦最易明者心境如如一片閒情無處著高山來釣放生魚」


「　衡石定輕重古鏡分妍醜一法若參差萬物失綱紐惟此生白強長年顛倒走碾須彌為微塵喚驢腳作佛手縱使虛空消殞時無底合盤傳不朽聖莫能識汝曾知否咄」


「　通身是眼見猶難通身是口讚不及丹青絕不假思
惟闊狹短長齊畫出逞公子風流費老婆脣舌銕枷纔脫秀州糞器重擔越國真與不真識與不識看鷺水邊飛得來花底立」


「　綿綿纏纏鄙鄙嗇嗇玩弄三毒蛇窩藏六門賊欲動欲靜似雷奔或散或聚如電掣帶累祖父狼藉本分家私殃害兒孫攪亂現成途轍有問者漢實情未到中年齒缺大嚼虛空嘔出些炎天飛作千嵒雪」


「　鬥並木雞鳴非金鳳縛鬼芒繩出蛆糟甕不能機外轉機惟向夢中說夢丹桂從雲門而飄馥浮譽空馳白手撐石繖以垂陰虛名幻動未曾正眼視人敢望佳肴進貢負糞蜣蜋無厭情怒罵家風壞曹洞」


「　砂鍋煮飯木杓舀泉饑餐渴飲兀坐橫眠深山有如是寬舒鑽頭無縫罅鬧籃有如是逼窄插足甚蹁躚不是自巳顛倒亦非別人抽牽浪蕩野牛償宿債落花風雨總相便」


「　尋油沙裏聽水爐中硃砂畫月度尺量空方且爭步趨於奇詭堅好惡於異同心則洞明無方恢廓家業義雖激切弗能延攬英雄眼突穴頭髼鬆可溫可厲作啞作聾拍檀板歌雪曲日出西方夜落東」


「　向上事二聽絕聞格外機五眼莫睹參遍世間知識靡不指東話西多見天下英靈盡是釘椿搖櫓因此于秀州路怨氣直沖在石繖峰惡聲亂吐出師門嫚罵師踞祖室反蔑祖秪望山水裏稱其豪雄漁樵中肆其威武誰想不義丹青將面貌短長畫出無處藏無處躲」


「　說行不行欲止不止無一法與人唯杜蠻作主雲門乾矢橛畢竟非伊晴沙白鷺鷥完全是你鞭鐵牛耕空劫田園牽石虎入長安鬧市心兮日勞功兮日弛開眼明明落陷阬千手大悲扶不起」


「　鳥窠吹布毛可斷會通妄想龍潭度紙燭即燒德嶠
葛藤何爾笨漢一無可憑既荒出世之道竟無涉俗之能利路多方畏而縮手豪門大敞懶以鞠躬逢蠢蠢迷生顏溫冬旭見稜稜英士氣肅寒冰致怨如食中砒鴆貽譏猶席上臭蠅匪求愛不須憎但將埋向糞埽堆裏到虛空銷殞時緩緩放他出來隨類赴機喫些餿酸冷熱竊敢當仁不讓始謂相應」


「　參數員知識曾經九上三登飽廿載風霜知得眼橫鼻直絕無飾巳體裁非有為人奇術熾無明焰處處相炎入生死流塵塵混跡冒如是虛名負如是實累巳我心痗而悔恨靡及何有志之士自遠而至忘年而依種種認之為模作則」


「　六度非嚴四緣式準未餓而餐不宵而寢時張馬觜或咨向上旨訣惟道罷休日􃂁驢脣有問格外風規總言不審隘於含容恣於剛很活突眼珠掀昂鼻枕千般醜陋巳生成何必塗脂重抹粉」


「　短髮垂垂癡腸縷縷獨立乾坤不求伴侶弘道則忽慢不勤操志則冥頑無比妄欲徵曹溪文獻而發米顛之狂竊思大雲門譜燈而直明教之矢取悅非鸞鳳和鳴所適唯虎狼行履疾毀愈多咒罵不死閒名巳著乎北燕南越賢禪猶不知而更問其底裏此是曹洞家裏罪人愚菴室中敗子」


「　惡不足稽美無可譒惟喫惟屙隨坐隨臥遠呈蓋世奇珍喝作陳年滯貨喚木童吹雲外之簫要石女拽磎邊之磨問西來意咄咄書空遇脫腔歌欣欣唱和祖父有廣博門風不能徹底施為偏愛踏月尋秋驚起東村王大所以比較推窮天上天下最沒傝􂺗者是你第一箇」


「　形為業繫起滅同漚南柯蟻穴入夢來遊前醜後妍鏡鏡相照者邊那畔法法全周放之山嵒春和而藹置之最祉秋晚而愁尊貴不處顛倒隨流活計赤貧
無滲漏真為芙蓉大祖二十二葉之孫子亦乃敗雲門祖胄之魁頭」


「　路窮海角跡遍天涯自知無道可悟即便退步還家盟心一泓秋水愜意萬樹晴霞謂非法苑祥麟斯言不謬謂是雲門種草此說無差擬欲居正位顯宗猷超時調口巴巴欸單絲難繡錦兩鬢糝霜花」


「　盛氣革囊受辛搗臼大旱空雷瑤筵瓦缶好處不見褒揚惡物惟聞詈敺平地趁狗跳墻懸崖逼人撒手意悠悠若出谷之雲心落落如斷絲之藕巳經萬怨千憎說甚提衡四生九有此是你自取之禍而不必滌瑕洗垢」


「　髮有點雪之斑面帶寒霞之色為雲門嫡胤無化行天下之道稱愚菴真子缺春到人間之德將扶持法運而氣或自雄欲振祖綱而志與誰匹實愧虛名巳浪傳奚辭再語為憑軾一任諝子持歸和霧懸空堆塵挂壁有問渠是阿誰秪消道箇不識(語浪諝知客請)」


「　雲門翼贊三春曹山親依兩夏好語不見褒揚惡棒無因亂打直鉤終不釣蝦蟆義斷情忘真亦假碧公既自有英聲抑以超逸絕塵何復將陋形濃抹淡寫別有高標繼祖翁此心非我能知也(碧空曙監寺請)」


「　眼裏有碧天之空曠聖階凡級誰分腳下無紅線之繫留吳地越山莫問調御龍象其道德全虧勞事巾瓶而寒暑不慍將北斗換南辰嚴冷顏為慈訓固宜竺土大仙心密付聯芳待神駿(竺仙宸侍者請)」


「　著著為人不愜人意步步退巳靡益巳躬有長處者激以雷電忘恩義者穆以春風般般顛倒種種朦朧陵滅愚菴家猷話巳行遍天下重將渠淡妝濃抹豈再想門庭熱鬧風從虎雲從龍(靡巳禪人請)」


「　楚山頭越山尾壞衲破瓢衝寒暑同住巳多時不容吐一語思歸畫此陋形切莫當陽挂起恐被傍觀
詬罵連你也在裏許(湖廣當陽楚容一禪人請)」


「　非金馬神蹄向諸方傲倪衝突無玉堂俊骨與列祖奪席抗衡傳洞上燈不恢張石頭基業衍雲門派恆藐忽古佛宗猷負須彌莫嫌重肩蠅翼匪為輕撥虛空尋針縫罅將黑豆換人眼睛般般悖理種種違情祖父家私俱喪盡敢稱弘道利群生(配入祖幀)」


「　身不能青雲矯矯口不能白雪霏霏勞寸心夙夜不寐懷先哲與道自違既巳隨群而逐隊敢言今是而昨非布毛吹起成何事流落人間遍地飛(雪峨侍者請)」


「　性直謂剛很情和嫌柔軟好惡既由人是非不須辨無鹽無醬我惟薄福住雲門任怨任勞汝亦悔氣來合伴巳欣青松亭亭白雲冉冉山高曰岊絕囂而絕塵草舍為菴自居亦自勉庶幾云清不加澂濁不能染(岊菴副寺侍側)」


「　高兮不扳低兮匪即祖意教意有口說不來好言惡言有耳聽不入技淺涉而愧心擔重負而慚德白雲堆裏廬問懶殘黃菊籬邊句吟彭澤蓮禪檢點自生平定應笑我無出息(蓮生俱禪人請)」


「　要說禪禪不曾參欲行道道不曾悟屬耳猒是非之聲舉足亂聖賢之步猜疑者謗詈橫生深信者雅愛相顧被人逼到五山生平醜拙俱露因道誼藹然者穆穆來峰致我頻過坐談其故實意全機向上酬一笻天外無回互(聖機侍者請)」


「　癡頑署號遲笨成名從曹山而至五山腳跟不穩欲省事而轉多事懊惱徒增琅玕下等人不來舉步過環碧坐談喫茗長嘯一聲遂喚曰瓚林瓚林善自保護不待三十年後此話大行(瓚林侍者請)」


「　氣硬心高眼深鼻大道德總荒蕪言行豈相顧問家常緩急半合半開論時事安危不隱不露我爾皆苦辛好惡免告訴既同業報自難逃要咬陳薑呷酸酢
(不露印副寺請)」


「　髮稠霜莖形同孤鶩操道茫茫隨時碌碌資聖雲門八九載虛擔為法之名福城天華六七年實負代庖之恧恩多者盡作冤讎情忘者皆成骨肉遙羨懶殘煨芋香徘徊月下清吟獨者般愚鈍漢合向白雲深處埋如何謬傳洞上之宗而竊位五山妄稱尊宿(存於東塔)」


「　栽田博飯曹山平陸電室蜃樓幻居夢宿陵滅面壁宗風倒置愚菴機軸我在雲門萬事艱汝現大悲千手目頭也正尾也正何須格外覓知音恩于斯怨于斯伊蘭秀茝同芬馥莫問心燈是幾多花前一笑堪相續」


「　矢直為懷太虛比量以之事師求友必敬必誠以之律巳誨徒不欺不誑師則深信無疑友則憎嫌匪諒思法門振綱肅紀有志無能痛倫理反古異常識時都讓酒顛發于曹山氣分絕于龍象因茲鷺浦趁晴鷗灘放浪坐聽流言過耳邊醜陋端嚴皆幻妄」


「　松陵棄親苕溪薙染煙水浪遊光陰荏苒悟本燈傳愚菴緒纘法會數陳名實一款賣狗懸羊虛空釘扁跂古德慚媲今道赧定力輕微業風旋轉舌上苔生鬢邊霜糝簡點平生彌天過犯」


「　年未半百髮白齒搖身似野鷗心灰意冷是廬陵後裔不能大廬陵之門戶為愚菴先鋒無力奠愚菴之彝鼎羅張旂猷擬勗下秋猶以短綆而汲深井簡點生平惟多慚耿密意明明在汝邊宜自愛宜自警」


「　天有時而寧地有時而息此漢何茫茫論年無定跡謂欲陶聖鑄凡不願得寸為尺生平志趣惟任直鉤幻影隨身忽南轉北智明禪者以我歷盡艱辛將辦巳躬倩人繪斯陋質真與不真總挂東壁有問題言在幾時正是戊申元旦日」


「　說有機軸行無準繩燕默時不入那伽大定揮霍處非圖熱鬧門庭逼五障人疾得成佛勒千里驥未許奔騰一般淡漠別開時路三間茆屋堪大祖燈其不欺心故無罪過以質直性致有嫌憎扶何法運扯甚葛藤數峰明月夜當午輸與山僧總不能」


「　滿面愁半頭雪謂行道徒苦辛欲為人空嘔血天不高地不厚誑惑後賢風可繫海可乾平欺先哲非怨逢五濁惡世而歎正法陵遲秪惱不義之丹青將醜陋形容畫出而與天下英彥爭衡使我無由分說」


「　山斯明水斯瀏松可盟石可友欲隱遯少羚羊挂角之緣謂利生無老虎攫人之手雖云有語向誰傾只好攢眉而低首西泠路甚寂寥新豐吟孰勤口痛哭法門種種情谷鳴親近還知否」


「　東馳西逐月移雲駛撫訓徒子而徒子視為寇讎周旋同儔而同儔恨入骨髓有時縮在三家村裏指摘紛紜有時放在十字街頭猜疑並起至親骨肉尚如此陌路人那有好顏待你(月儔禪人請)」


「　出言不善委曲開口撞倒泰山煩惱路邊裁三毒荊棘無明場上放一味癡頑若將打殺了狗也不要喫說甚人天罔測佛祖難攀(三山禪人請)」


「　心巳灰寒形漸衰老夜嫌睡遲朝怕起早鬥劣不鬥勝傲殺古人貪懶復貪閒豈知祖道千斤擔子閣誰肩堂前日見生青草(古堂禪人請)」


「　饑怨飯遲臥嫌夜迫虛妄之媒散亂之賊居靜室春去秋來住叢林有名無實或者道如行空之月處處分輝輥盤之珠塵塵絕跡也是念佛一聲漱口三日(日輝禪人請)」


蔗菴範禪師語錄卷二十四
侍者智忍錄

* 佛祖源流頌上

「始祖釋迦牟尼佛姓剎利父淨飯王母摩耶周昭王
甲寅四月八日生時一手指天一手指地周行目顧
曰天上天下惟吾獨尊十九歲踰城往雪山六年十
二月八日睹明星悟道說法四十九年後以拈花示
眾惟迦葉微笑佛曰吾有正法眼藏涅槃妙心實相
微妙法門不立文字教外別傳付囑摩訶迦共
汝當護持傳化無令斷絕偈曰法本法無法無法法
亦法今付無法時法法何曾法。」

【降生日語太直天上天下無等匹黃屋青宮那肯
住雪巘高寒何怨惡忽見明星失眼睛皇皇七七
無尋處生平心事剎塵中能得知音理絲桐我適
拈花飲光一笑已揚家醜累兒孫敢謂法門稱微
妙。】

「第一祖摩訶迦葉尊者摩竭陀國人出家修杜多行
佛於眾中稱歎第一後因拈花因緣付法焉一日因
阿難問師兄世尊傳金襴袈裟外別傳箇甚麼祖召
阿難阿難應諾祖曰倒卻門前剎干著自念衰老欲
入定於雞足山乃召阿難言我今不久世間將正法
付囑於汝汝善守護付法偈曰法法本來法無法無
非法何於一法中有法有不法。」

【祖印首佩夙興夜寐行篤杜多於古尤愧更問別
傳倒卻剎干翼翼濟濟流化五天君不見雞足山
頭一碗燈四照毫光日月恆。】

「二祖阿難尊者如來從弟也多聞博達智慧無礙於
恆河中流將入寂滅念先所度脫五百弟子悉皆來
集中有弟子一名商那和修二名末田底迦祖告之
曰如來以正法眼付迦葉迦葉付我我今將滅用傳
於汝當聽偈曰本來付有法付了言無法各各須自
悟悟了無無法復以正法眼囑累商那和修而謂末
田底迦曰昔佛有記汝當罽賓敷宣大法言已入風
輪奮迅三昧而分身四分各造塔而供養。」

【智海深無底我是如來弟負重長相思轉託須同
體殃及故無窮有口不輕啟憶子子應知諒我我
無私酬恩時一歌一舞何差池。】

「三祖商那和修尊者姓毘舍多摩突羅國人在胎六
年而生出家證道化緣既久思付正法於吒利國得
優波鞠多以為給侍祖因問曰汝年幾耶曰我年十
七祖曰汝身十七耶性十七耶曰師髮已白為髮白
耶心白耶祖曰我但髮白非心白鞠多曰我身十七
性非十七祖知是法器而以法眼付囑之付法偈曰
非法亦非心無心亦無法說是心法時是法非心法。」

【髮自可白心不白半夜翻身看日出身是十七性
非十七俊鶻捎空肖翹罔測言有多少道無古今
六載孃胎中毒深不識時人知不知威音那畔即
如斯。】

「四祖優波鞠多尊者吒利國人姓首陀十七出家二
十證果在世化導證果最多每度一人以一室
其室縱十八肘廣十二肘充滿其間最後有一長者
子名香眾禮祖求出家祖曰汝身出家心出家曰我
來出家非為身心祖曰不為身心復誰出家曰夫出
家者無我我故無我我故即心不生滅心不生滅即
是常道諸佛亦常心無形相其體亦然祖曰汝常　
悟心自通達宜依佛法僧紹隆聖種因為剃度受具
名提多迦且告曰昔如來以正法眼藏次第傳授以
至於我今復付汝付法偈曰心自本來心本心非有
法有法有本心非心非本法。」

【化度最繁籌滿室龍象奔騰非一一東君愛客不
告疲金樽酌醴成相知金刀纔斷青絲髻聖種將
隆烏容辭汝面前無我我面前無汝拍拍高山與
流水。】

「五祖提多迦尊者摩伽陀國人初名香眾生時父夢
金日自屋而出照耀天地遇鞠多傳法後行化中印
度彼有僊名彌遮迦昔與祖同生梵天遮迦遇阿私
陀僊授僊法祖則修習禪那報分六劫以夙緣故捨
邪歸正率眾求解脫祖即度之其眾亦俱發心出家
祖以正法付之偈曰通達本法心無法無非法悟了
同未悟無心亦無法。」

【金日流光照一切信是至人以出世長安古路直
如弦何謂同參南北天緬想舊時言固在脫白彬
彬形不改奪得錦標氣自若要月攜樽花下酌大
僊心心已了一曲高歌歸去好。】

「六祖彌遮迦尊者既得法已遊化至北天竺國於闤
闠間遇一人手持酒器逆而問曰師何方來欲往何
所祖曰從自心來欲往無處曰識我手中物否祖曰
此是觸器而負淨者曰師識我否祖曰我即不識識
非我彼即置器禮祖自稱名婆須密願加度脫祖
即與披剃授具付法偈曰無心無可得說得不名法
若了心非心始解心心法。」

【法受也累將始沽酒人逢鬧市曰往曰來勞寸心
觸淨交鋒難為音莫言雲漢冥鴻杳天竺清風冠
古今西東競者芳烈存也。】

「七祖婆須密尊者北天竺國人常服淨衣執酒器遊
行里閈或吟或嘯人謂之狂遇遮迦受法行化至摩
羅國有智者佛陀難提索祖論義祖曰仁者論即不
義義即不論若擬論義終非義論難提知祖義勝心
欽服願求道霑甘露祖付法說偈曰心同虛空界示
等虛空法證得虛空時無是無非法。」

【里閈吟嘯陽春古調人皆謂狂我夢斯覺殺人活
人不用刀舌上龍泉利吹毛虛空背上橫身臥看
雲眼睛方始高擷蓼花釀蜜果食以甘噉以苦無
可不可。】

「八祖佛馱難提尊者迦摩羅國人姓瞿曇適提伽國
毘舍羅長者家見舍上有白光上騰知有至人長者
作禮問何所須祖曰我求侍者長者曰我有一子名
伏馱密多年已五十口未曾言足未曾履祖曰如汝
所說真我弟子伏馱聞之遽起禮拜而說偈曰父母
非我親誰是最親者諸佛非我道誰是最道者祖以
偈答曰汝言與心親父母非可比汝行與道合諸佛
心即是外求有相佛與汝不相似欲識汝本心非合
與非離伏馱聞偈便行七步投佛出家付法偈曰虛
空無內外心法亦如此若了虛空故是達真如理。」

【󵊮貌非稚小為法不惜老風塵漠漠提伽走驚動
金毛獅子吼試看誰續牟尼後口不語足不履五
十󵊮昂昂默默箇獃子。】

「九祖伏馱密多尊者提伽國人姓毗舍羅受囑已至
中印度有長者香蓋攜一子以處胎六十󵊮因名難
生禮祖曰曾有一僊謂此兒骨相非常當為法器今
命出家祖與剃髮授戒羯磨之際祥光燭座舍利現
前自此精進忘疲祖付法偈曰真理本無名因名顯
真理受得真實法非真亦非偽。」

【中印度香蓋高風真可慕有兒難生堪作務憶
子尚有記骨相非常真法器克紹家猷謂有人踏
翻大地無纖塵君不見靈峰四十九󵊮未曾說著
一字。】

「十祖脅尊者本名難生投九祖執侍左右脅不至席
因號焉至華氐國憩一樹下有長者子富那夜奢合
掌前立祖問曰汝從何來曰我心非往祖曰汝何處
住曰我心非止祖曰汝不定耶曰諸佛亦然祖曰汝
非諸佛曰諸佛亦非祖乃付法焉偈曰真體自然真
因真說有理領得真實法無行亦無止。」

【欲明大事餘不顧一任春光換幾度精進幢高不
可攀六師怖走無門樹下相逢話一片借手行
拳自慣便延睇長林心且勞秋葉紛紛落亭院諸
佛既非是何以夢破玉人而不洗。】

「十一祖富那夜奢尊者華氐國人姓瞿曇得法已尋
詣波羅奈國有馬鳴大士作禮而問曰我欲識佛何
者即是祖曰汝欲識佛不識者是曰佛既不識焉知
是乎祖曰既不識佛焉知不是曰此是鋸義祖曰彼
是木義祖問曰鋸義者何曰與師平出馬鳴卻問木
義者何祖曰汝被我解馬鳴豁然省悟祖因付法偈
曰迷悟如隱顯明暗不相離今付隱顯法非一亦非
二。」

【欲識佛是不識者萬頃波濤舌上瀉鋸義木義涉
間關一篇無韻詩繇寫向上事非難易見谿群疑
一二三四。】

「十二祖馬鳴尊者波羅奈國人以有作無作諸功德
最為殊勝故亦名功勝受法已於華氐國宣化忽有
魔來與祖較力即震伏之魔遂現形懺悔祖問汝名
誰耶眷屬多少曰我名迦毘摩羅眷屬三千祖曰盡
汝神力變化若何曰我化巨海極為小事祖曰汝化
性海得否曰何為性海我未常知祖曰山河大地皆
依建立三昧六通由茲發現迦毘聞已遂發信心祖
付法偈曰隱顯即本法明暗元不二今付悟了法非
取亦非離。」

【力回天轉地轂魔焰銷祖燈續千門萬戶春風吹
此心可以報先師先師知寬懷抱一花榮千枝好
性海汝還化得無拾取流雲上畫圖爭得似移家
住在海門東三更先看日頭紅。】

「十三祖迦毘摩羅尊者華氐國人入西印度北山之
中山有大樹蔭覆五百大龍其樹王名龍樹常為龍
眾說法祖訪之龍樹出迎曰深山孤寂龍蟒所居大
德至尊何枉神足祖曰我非至尊來訪賢者龍樹默
此師得決定性明道眼否是大聖繼真乘否祖
曰汝雖心語我巳意知但辦出家何慮我之不聖龍
樹聞巳悔謝祖為剃度而付法偈曰非隱非顯法說
是真實際悟此隱顯法非愚亦非智。」

【山南山北取次行有大樹王來前迎誰堪龍蟒入
深處秖望賢者繼真乘心頭事以洩面上火以熱
隱顯法既傳芧檐坐秋月回頭試間馬鳴老大鵬
豈是尋常。】

「十四祖龍樹尊者旺化南印度彼國人多信福業祖
為說法遞相謂曰人有福業世間第一徒言佛性誰
能睹之時有迦那提婆來謁將及門祖先遣侍者以
滿缽水置於座前提婆見之即以一鍼投之而進祖
後造智度等論垂世以法眼付提婆偈曰為明隱顯
法方說解脫理於法心不證無嗔亦無喜。」

【福海洪深慢山聳峭佛性咨疑廣狹焉到明蟾影
裏聽追風神駿原非凡格調鍼芥投水乳合天下
紛紛徒嗑𧪦胡家曲子琴無絃白雪聲高遍塵剎。】

「十五祖迦那提婆尊者南天竺國人姓毘舍羅得法
後至迦毘羅國彼有長者名梵摩淨德園樹生耳如
菌味甚美與子羅睺羅多取食經八十年蓋昔供養
一比丘以道眼不明虛霑信施今為樹菌以酬報祖
為說其因緣長者嘆服以其子羅睺羅多隨祖出家
祖曰昔如來有記第二五百年此子當為大教主即
與剃度至巴連弗城聞諸外道欲障佛法祖乃執長
幡入彼眾中彼問曰汝何不前祖曰汝何不後彼曰
汝似賤人祖曰汝似良人彼曰汝解何法祖曰汝百
不解彼曰我欲得佛祖曰我灼然得彼曰汝不合得
祖曰元道我得汝實不得彼曰汝既不得云何言得
祖曰汝有我故所以不得我無我我故自當得彼辭
既屈乃問祖曰汝名何等祖曰我名迦那提婆彼眾
夙聞祖名咸悔過歸伏祖隨告羅睺羅多而付法眼
偈曰本對傳法人為說解脫理於法實無證無終亦
無始。」

【彼有良賤心我無前後步一旦絕干戈枯瘁灑甘
露園中菌子不生時此回入室可勿疑林有陰樹
有葉行路人不苦熱。】

「十六祖羅睺羅多尊者迦毘羅國人行化至室羅筏
城有河名金水寶莊嚴王之子號僧伽難提者居河
之源安坐入定祖領徒泝流而上伺之三七日難提
從定起祖問曰汝身定耶心定耶曰身心俱定祖曰
身心俱定何有出入曰雖有出入不失定相如金在
井金體常寂祖曰若金在井若金出井金無動靜何
物出入曰言金動靜何物出入言金出入金非動靜
祖曰若金在井出者何金若金出井在者何物曰金
若出井在者非金金若在井出者非物祖曰此義不
然曰彼義非著祖曰此義當墮曰彼義不成祖曰彼
義不成我義成矣曰我義雖成法非我故祖曰我義
已成我無我故曰我無我故復成何義祖曰我無我
故故成汝義曰仁者師誰得是無我祖曰我師迦那
提婆證是無我難提以偈贊曰稽首提婆師而出於
仁者仁者無我故我欲師仁者祖以偈答曰我已無
我故汝須見我我汝若師我故知我非我我難提心
意豁然即求度脫祖曰汝心自在非我所繫言已即
以大法囑付偈曰於法實無證不取亦不離法非有
無相內外云何起。」

【溯河源聖者出伺定起三七日金井滔滔論不窮
風動落花紅滿室仁者無我故我欲師仁者孫陽
若不逢孰能御良馬豈不見一光照弟所誄或不
知有禪史天長地久無終始。】

「十七祖僧伽難提尊者室羅筏城寶莊嚴王子也行
化摩提國歷山谷間至一峰下時山舍有一童子持
圓鑑直造祖前祖問汝幾歲耶曰百歲祖曰汝年尚
幼何言百歲曰我不會理正百歲耳祖曰汝善機耶
曰佛言若人生百歲不會諸佛機不如生一日而得
決了之祖曰汝手中者當何所表曰諸佛大圓鑑內
外無瑕翳兩人同得見心眼皆相似其父令隨祖出
家祖為名伽耶舍多後復因風吹殿鈴聲祖問曰鈴
鳴耶風鳴耶舍多曰非風鈴鳴我心鳴耳祖曰心復
誰乎舍多曰俱寂靜故祖曰善哉善哉繼我道者非
子而誰即付法眼偈曰心地本無生因地從緣起緣
種不相妨花果亦復爾。」

【棄王宮若弊屣十年燕坐深山裏水入水空合空
法乳未酬心忡忡適摩提始行化百歲童出茅舍
掣電機不少借風吹殿角鈴重來布葛藤大圓鏡
本絕瑕翳佛祖閒名安何處花芳春苑果熟秋枝
繼我道者非子而誰。】

「十八祖伽耶舍多尊者摩提國人經大月氐國鳩摩
羅多之舍祖將入羅多問曰是何徒眾祖曰是佛弟
子羅多一聞佛號心神悚然即時閉戶祖良久扣其
門羅多曰此舍無人祖曰答無者誰羅多聞巳遂發
宿智祖以付法眼偈曰有種有心地因緣能發萌於
緣不相礙當生生不生。」

【荷負大事金甌自視小試輕售非我所志道路悠
悠秋復春飫飽風煙誰苦辛一聞如來種心神甚
驚恐轉身閉卻門丈夫亦剛勇室內對人夢中語
不想鄰家聽有耳得意失意何疑哉報讎報恩皆
在此。】

「十九祖鳩摩羅多尊者大月氐國婆羅門之子也適
中天竺國有大士名闍夜多問仁夭暴壽逆吉義凶
之故祖答以善惡有三時報夜多頓釋所疑祖曰汝
雖已信三業而未聞業從惑生惑依識有識依不覺
不覺依心心本清淨無生滅無造作無報應無勝負
寂寂然靈靈然汝若入此法門可與諸佛同矣一切
善惡有為無為皆如夢幻夜多領旨即發宿慧祖為
剃染而告之曰吾今寂滅時至汝當紹行化跡付法
眼偈曰性上本無生為對求人說於法既無得何懷
決不決。」

【紹祖位肯耽名與利為道惜不愁天地窄綠水迢
迢青山宛宛吾來豈是誇遊衍相逢奇男子自號
闍夜多幽懷舒以暢大夢醒南柯眼上眉橫如舊
日深夜不須良久立。】

「二十祖闍夜多尊者至羅閱城敷揚頓教彼有學者
惟尚辨論首者名婆修盤頭此云遍行常一食不臥
六時禮佛清淨無為為眾所歸祖欲度之問彼眾曰
此遍行頭陀能修梵行可得佛道乎眾曰我師精進
何故不可祖曰汝師與道遠矣設苦行歷於塵劫皆
虛妄之本眾曰尊者蘊何德行而譏我師祖曰我不
求道亦不顛倒我不禮佛亦不輕慢我不長坐亦不
懈怠我不一食亦不雜食我不知足亦不貪欲心無
所希名之曰道時遍行聞已發無漏智祖告曰汝久
植眾德當繼吾宗遂付法眼偈曰言下合無生同於
法界性若能如是解通達事理竟。」

【稅駕羅閱城法雨滂沱傾未得者得未聞者聞三
艸二木俱欣欣示苦行出谿徑言下無生彈指證
君不見時鳥候蟲繁音成陣神駿追風千里一瞬。】

「二十一祖婆修槃頭尊者羅閱城人行化至那提國
王常自在問曰羅閱土風與此何異祖曰彼土會三
佛出世今王國有二師化導王曰二師者誰祖曰即
王之次子摩挐羅乃其一吾雖德薄敢當其一時王
方同祖語忽使者報有象巨萬逼城祖曰挐羅出患
解矣王遂命之挐羅出城向象大喝城為震動象皆
顛仆馳散於是王大驚信命挐羅投祖出家祖授付
法偈曰泡幻同無礙如何不了悟達法在其中非今
亦非古。」

【君王問土風山僧說真實三佛出興汝未知二師
化導我當一而子英明世無樣震威喝下馴狂象
繡幕錦幃非所留秖願心燈亙古亮心燈續光四
燭同唱鄉歌品絲竹。】

「二十二祖摩挐羅尊者姓剎帝利常自在王之子也
弘化月氐國有鶴勒那堪為法器躬往化之迎祖而
問曰我昔何緣而感鶴眾祖曰汝第五劫中為比丘
赴龍宮會諸弟子欲隨汝觀眾中無堪任供養者時
諸弟子曰師常說法於食等者於法亦等今既不然
何聖之有汝即會同赴坐是濫食報為羽族以故至
今相隨遂問祖以何方便令彼解脫祖曰我有無上
法寶汝當聽受化未來際乃付法偈曰心隨萬境轉
轉處實能幽隨流認得性無喜亦無憂。」

【劫外真丹傳已久僊子不逢頻搔首羽客聯翩來
白雲者番出脫陳窠臼當年同赴龍王燕今日追
隨不勝眷肘後既將組綬懸拔生敢說有疲猒尊
貴以謨苔滿庭除生平以符雪飛紅爐。】

「二十三祖鶴勒那尊者月支國人中印度師子比丘
問我欲求道當何用心祖曰汝欲求道無所用心曰
既無用心誰作佛事祖曰若有用心即非功德汝若
無作即是佛事經云我所作功德而無我所故師子
聞巳即入佛慧祖告曰我滅後五十年北天竺國當
有難起嬰在汝身今以法眼付囑於汝善自護持說
付法偈曰認得心性時可說不思議了了無可得得
時不說知乃密示嬰難之由而歸。」

【主伴參隨若形與影詰其根元始發深省寒暑於
日馳艱心故勿辭問為誰家事中印師子兒師子
兒既相值荒草裏全身入連忙斬斷葛藤已是參
天荊棘的的意莫輕玩五十年請再看。】

「二十四祖師子尊者中印度人求法嗣於罽賓國遇
一長者引一子問祖曰此子名斯多當生便拳左手
今二十年終未能舒祖即以手接曰可還我珠童子
遽開手奉珠眾皆驚異長者令之出家以前緣故復
名婆舍斯多祖即告之曰吾師密有懸記罹難非久
如來正法眼藏今付囑汝汝應保護普潤來際偈曰
正說知見時知見即是心當生即知見知見即於今
祖說偈已復以僧伽黎密付斯多俾之他國斯多受
教乃抵南天。」

【靈符肘懸勿妄宣傅悠悠適廣莫四望無火煙頗
憶寧馨不可得入眼憂虞常惻惻有子持珠曾不
露一逢知己便親付尊兮貴兮不知價古兮今兮
光照夜承前謝鶴師勁後賴婆舍。】

「二十五祖婆舍斯多尊者受師子祖囑獨邁南天潛
隱山谷天德王迎供王有二子長曰德勝次曰不如
密多密多和柔德勝凶暴及即位惑外道說欲抑祖
密多諫德勝囚之乃詰祖曰師子尊者已遇罽賓國
王難何緣付法祖出尊者先所付僧伽黎示勝勝命
焚之衣出五色光薪盡如故勝乃追悔禮祖立出密
多密多遂求祖出家祖問曰汝欲出家當為何事密
多曰我若出家不為其事祖曰不為何事密多曰不
為俗事祖曰當為何事密多曰當為佛事祖曰王子
智慧天生即度出家侍祖六年乃付法偈曰聖人說
知見當境無是非我今悟真性無道亦無理。」

【欽師臨難不苟免繄我巖跧脈可衍纔音嫉韻動
黃扉金襴火試彌光輝魔外風波有銷歇慧日明
明無圓缺求賢既得賢祖胤以綿綿為惜下秋抱
深耿盤桓敢說桂花冷。】

「二十六祖不如密多尊者南印度之王子也行化至
東印度王堅固敬信於祖祖曰王國有聖當繼我法
時國中有婆羅門子年二十幼失父母不知名氏或
自稱瓔珞人遂呼為瓔珞童子丐行閭里有問汝行
何急即曰汝行何緩問何姓即曰與汝同姓人莫測
之一日祖與王同車而出瓔珞稽首於前祖曰汝憶
往事否曰我於往劫與師同居師演摩訶般若我演
甚深修多羅祖即以昔因乃名般若修多羅付法眼
偈曰真性心地藏無頭亦無尾應緣而化物方便呼
為智。」

【天路長規步詳矯逸翅摩穹蒼邪氣從茲短正法
於是昌豐城吐耀有神物不遇張華那能識無頭
無尾錯流傳盡大地人俱受屈屈不受何處走玉
蝶火中飛金牛雲外吼。】

「二十七祖般若多羅尊者東印度人因南印度香至
王供以寶珠祖即取試三王子曰此珠圓明有能及
否二王子曰此珠七寶中尊固無踰也第三王子菩
提多羅曰此是世寶未足為上於諸寶中法寶為上
此是世光未足為上於諸光中智光為上此是世明
未足為明於諸明中心明為上此珠光明不能自照
要假智光光辨於此既辨此已即知是珠既知是珠
即明其寶若明其寶寶不自寶若辨其珠珠不自珠
珠不自珠要假智珠而辨世珠寶不自寶要假智寶
以明法寶然則師有其道其寶即現眾生有道心寶
亦然祖嘆其辨慧乃復問曰於諸物中何物無相曰
於諸物中不起無相又問於諸物中何物最高曰於
諸物中人我最高又問於諸物中何物最大曰於諸
物中法性最大祖時知是法器默而混之香至猒世
遂依祖出家祖以其通達大法乃名菩提達摩而告
之曰如來以正法眼付大迦葉如是展轉乃至於我
我今囑汝聽我偈曰心地生諸種因事復生理果滿
菩提圓花開世界起。」

【混世無知名負重賴有盟香至示誠以珠獻直為
照世踰長庚般若富千官故多克家子東西留清
輝雅志無彼此千聖不能傳一句在汝邊。】

「二十八祖菩提達摩大師南天竺國香至王之子受
般若多羅囑讖行化時至觀此土有大乘器遠泛重
溟三周寒暑於梁普通七󵊮庚子達南海廣州刺史
表聞武帝帝遣使齎詔迎至金陵帝問如何是聖諦
第一義祖曰廓然無聖帝曰對朕者誰祖曰不識帝
機不契遂渡江北至少林面壁而坐人莫之測慧可
問諸佛法印可得聞乎祖曰諸佛法印匪從人得可
曰我心未寧乞師與安祖曰將心來與汝安可良久
曰覓心了不可得祖曰與汝安心竟可悟入越九年
命門人曰汝等各言所得有道副對曰如我所見不
執文字不離文字而為道用祖曰汝得我皮尼總持
曰我今所解如慶喜見阿閦佛國一見更不再見祖
曰汝得我肉道育曰四大本空五陰非有而我見處
無一法可得祖曰汝得我骨慧可出禮三拜依位而
立祖曰汝得我髓遂告之曰昔如來以正法眼付迦
葉尊者展轉囑累而至於我我今付汝汝當護持并
授袈裟以表信付法偈曰吾本來茲土傳法救迷情
一花開五葉結果自然成。」

【馳遠途涉寒暑抵震旦見君王不相契便過岸少
室風坐九年神光一臂擎青天齒缺語不諧整理
舊皮鞋好循來者路可明去矣懷。】

「二十九祖大祖慧可大師武牢人姬氏子從初祖得
法遍求法嗣三祖為居士時年踰四十不言名氏禮
祖問曰弟子身纏風恙請和尚懺罪祖曰將罪來與
汝懺士良久曰覓罪了不可得祖曰與汝懺罪竟宜
依佛法僧住士曰今見和尚已知是僧未審何名佛
法祖曰是心是佛是心是法法佛無二僧寶亦然士
曰今日始知罪性不在內不在外不在中間如其心
然佛法無二也祖深器之遂為剃髮名曰僧璨付法
偈曰本來緣有地因地種花生本來無有種花亦不
曾生。」

【胸中廣博如淵海筆上開花生五彩覓心無得始
安心勤苦多聞乃自悔窮罪性無所定伽陀藥匪
治病草頭方恰對證居士好落髮應該蚤璀璨琳
球姿實是吾家寶辨和事射工利翟邑侯何意思
君不見唱罷生平快活歌長安風月還如舊。】

「三十祖鑒智僧璨大師不知何許人以白衣從二祖
得法隱𤾂公山深自韜晦居無常處積十餘載人無
知有道信沙彌年始十四禮祖曰願和尚慈悲乞與
解脫法門祖曰誰縛汝曰無人縛祖曰何更求解脫
乎信於言下大悟服勞九載屢試玄微知其緣熟乃
付法偈曰花種雖因地從地種花生若無人下種花
地盡無生。」

【𤾂公巉巖誠不惡遯世無憂然自諾利生標致钁
頭邊肯為短販入城郭將求正器無乃遲氣同鴻
鵠有沙彌時哲紛紛盡棋局孰堪向上行風俗司
空山綽有餘閒白雲流水非人間。】

「三十一祖大醫道信大師姓司馬氏受法巳脅不至
席者六十年後住蘄春破頭山學侶雲臻一日往黃
梅縣路逢一小兒骨相奇秀異乎常童祖問曰子何
姓曰姓即有不是常姓祖曰是何姓曰是佛姓祖曰
汝無姓耶曰姓空故無祖默識是法器即遣侍者從
其母乞出家後付法偈曰花種有生性因地花生生
大緣與性合當生生不生。」

【無人縛當年不道酬機錯有累受今日纔知事掣
肘破頭山峭黃梅路浩龍象望崖不敢登小兒饒
舌非常調我不知諓不知賢但聽夜半日高奏管
絃御路飛聲徹九天。】

「三十二祖大滿弘忍大師蘄州黃梅人前身為栽松
道者轉遇四祖得法嗣化於破頭山六祖時為居士
姓盧名慧能聞讀金剛經有省自新州來參祖問曰
汝自何來曰嶺南祖曰欲須何事曰惟求作佛祖曰
嶺南人無佛性若為得佛曰人即有南北佛性豈然
祖令隨眾作務曰弟子自心常生智慧不離自性即
是福田未審和尚教作何務祖曰者獦獠性太利著
槽廠去盧便禮拜入碓坊經八月祖一日令眾述偈
意符則授衣法會下七百餘僧上座神秀者於廊壁
書偈曰身似菩提樹心如明鏡臺時時勤拂拭莫使
惹塵埃祖見知秀所作乃讚歎曰後人依此修行亦
得勝果各令念誦盧在碓坊聞之至夜倩人於秀偈
側亦書一偈曰菩提本無樹明鏡亦非臺本來無一
物何處惹塵埃祖見曰此是誰作亦未見性眾聞祖
語遂不之顧逮夜祖潛詣碓坊問曰米白也未曰白
也未有篩祖以杖擊碓三下而去盧即三鼓入室祖
密付衣法囑善保護無令斷絕付法偈曰有情來下
種因地果還生無情既無種無性亦無生。」

【山上種松竹水邊求託宿致使周家渾不睦將知
秘密不可傳惟奏無絃琴一曲續續彈切切思如
激碓坊舂米志似說威音那畔事無姓兒老樵夫
兩心相對意相符不識眾人還知無。】

「三十三祖大鑑惠能大師嶺南姓盧負薪過市中聞
客讀金剛經而感悟後謁黃梅佩其法印弘化曹溪
因青原思來參問曰當何所務不落階級祖曰汝曾
作什麼來思曰聖諦亦不為祖曰落何階級思曰聖
諦尚不為何階級之有祖深器之令首眾祖為眾說
付法偈曰心地含諸種普雨悉皆萌頓悟花情已菩
提果自成。」

【根性太利槽廠安置片語倩人題壁上攸行攸止
情何狀米白尚未篩皓月在丹墀胡笳忽吹動問
艇長江湄曹溪有路只管去波翻浪倒不須慮幽
暗途麗清旭枯槁株法雨沐相思歌有人續。】







蔗菴範禪師語錄卷二十四

蔗菴範禪師語錄卷二十五
侍者智忍錄

* 佛祖源流頌下

「三十四祖青原弘濟行思禪師吉州安城劉氏子得
法於曹溪石頭遷來參師問曰子何方來曰曹溪來
師曰將得甚麼來曰未到曹溪亦不失師曰若恁麼
用去曹溪作什麼曰若不到曹溪爭知不失又問曹
溪大師還識和尚否師曰汝今識我否曰識又爭能
識得師曰眾角雖多一麟足矣問如何是佛法大意
師曰廬陵米作麼價。」

【懶坐琉璃殿肯復落階漸不挂夜明簾孰敢來相
見追風直向曹溪入法戰開疆推第一歸心尋到
曹溪灣吾道大行青原山俎豆森嚴承少室胄胤
棋布聯星班石頭路無迂曲有所思將安屬眾角
多一麟足。】

「青原第二世南嶽石頭無際希遷禪師端州高安陳
氏子謁青原得法後住南嶽之石頭庵道悟問曹溪
意旨誰人得師曰會佛法人得曰師還得否師曰不
得曰為甚麼不得師曰我不會佛法惟儼問三乘十
二分教某甲麤知嘗聞直指人心見性成佛實未明
了伏望和尚慈悲指示師曰恁麼也不得不恁麼也
不得恁麼不恁麼總不得子作麼生儼罔措後參馬
祖於言下契悟遂返石頭一日在石上坐師問曰汝
在者裏作麼曰一物不為師曰恁麼則閒坐也曰若
閒坐則有為也師曰汝道不為箇甚麼曰千聖亦不
識師以偈讚曰從來共住不知名任運相將秖麼行
自古上賢猶未識造次凡流豈可明。」

【然燈既無授能仁豈得受嵩庭分皮髓枉自揚家
醜疇昔知交稱無恙豪華意氣不相讓相見開襟
說往󵊮不覺身遊在蓬閬天皇以無慍饋餅有崇
信藥嶠以剛正芳烈有曇晟石頭路滑還知麼石
女臨風為爾歌。】

「青原第三世灃州藥山弘道惟儼禪師絳州姓韓雲
巖侍立次師指案山上枯榮二樹問曰枯者是榮者
是巖曰枯者是師曰灼然一切處放教枯澹去又問
道吾枯者是榮者是吾曰榮者是師曰灼然一切處
光明燦爛去高沙彌忽至師曰枯者是榮者是彌曰
枯者從他枯榮者從他榮師顧道吾雲巖曰不是不
是又一日謂雲巖曰與我喚沙彌來巖曰喚他來作
甚麼師曰我有箇折腳鐺子要他提上挈下巖曰恁
麼則與和尚出一隻手去也師休去臨順世叫曰法
堂倒法堂倒眾皆持柱撐之師舉手曰子不會我意
遂告寂。」

【桂郁石頭階天香馬祖室清醑傾杯秋月高酣歌
一曲太平客好花石上栽寒冰火裏結自得展生
平難與時流說君不見蚊子上鐵牛夜半玉人獨
倚樓欲語不語兮其意悠悠。】

「青原第四世潭州雲巖無住曇晟禪師鍾陵建昌人
作草鞋次洞山近前曰乞師眼睛得麼師曰汝底與
阿誰去也曰良价無師曰設有向甚麼處著山無語
師曰乞眼底是眼否山曰非眼師喝出於無情說法
言下有省欲辭去臨行問曰百年後忽有人問還邈
得真否如何抵對師曰秖者是山良久師曰价闍黎
承當箇事大須審細山猶涉疑後因過水睹影大悟
有偈曰切忌從他覓迢迢與我疏我今獨自往處處
得逢渠渠今正是我我今不是渠應須恁麼會方得
契如如。」

【久事雄峰一身俗氣俄登藥山風搏妙翅懷中有
寶鏡蚩尤無遯徑生平自負伯牙徽天下茫茫和
者稀百堵斯作之子於垣維日維月維芷維蘭。】

「青原第五世瑞州洞山悟本良价禪師因雲巖
營齋僧問和尚於雲巖處得何指示師曰雖在彼中
不蒙指示曰既不蒙指示又用設齋作甚麼師曰爭
敢違背他曰和尚初見南泉為甚麼卻與雲巖設齋
師曰我不重先師道德佛法秖重他不為我說破曰
和尚為先師設齋還肯先師也無師曰半肯半不肯
曰為甚麼不全肯師曰若全肯即孤負先師也雲居
侍立次師問汝名甚麼曰道膺師曰向上更道曰向
上即不名道膺師曰與老僧秖對道吾底語一般又
問大闡提人作五逆罪孝養何在曰始成孝養自爾
許為室中領袖。」

【始登南泉堂玉蹄試踏碎冰霜載叩溈山室逸駿
驕嘶芳艸碧無情說法將焉剖洗心還向雲巖走
流水潺湲邈得真正偏宛轉環樞紐半肯半不肯
密語人不知雖為至尊羨終以負先師新豐闢野
土家猷衍千古禁殿鎖青苔當途嘯石虎。】

「青原第六世洪州弘覺道膺禪師隨洞山渡水次山
問水深多少師曰不溼山曰麤人師曰請師道山曰
不乾僧問有人衣錦繡入來見和尚後為甚寸絲不
挂師曰直得琉璃殿上行撲倒也須粉碎上堂如人
將三貫錢買箇獵狗秖解尋得有蹤跡底忽遇羚羊
挂角莫道蹤跡氣息也無僧曰羚羊挂角時如何師
曰六六三十六曰挂角後如何師曰六六三十六僧
禮拜師曰會麼曰不會師曰不見道無蹤跡。」

【從上克家非一定五逆心闡提性垂竿古岸自東
西萬頃蘆花類不齊一諾重千金賤琉璃殿上行
故人情不見挂角羚羊無氣息獵犬尋蹤徒費力
豈不知劫外橫身吹玉笛六六元來三十六。】

「青原第七世洪州鳳棲山同安道丕禪師新到參師
問甚處來曰湖南師曰還知同安者裏風雲體道花
檻璇璣麼曰知師曰非公境界僧便喝師曰短販樵
人徒誇書劍僧擬進語師曰劍甲未施賊身巳露將
示寂上堂曰多子塔前宗子秀五老峰前事若何如
是三舉未有對者志首座出曰夜明簾外排班立萬
里歌謠道太平師曰須是者驢漢始得。」

【佳人醉朱顏酡激郢調唱吳歌龍虎風雲在此日
瑤臺竹榭花狼藉甲冑未施露賊身樵父徒誇書
劍客多子塔邊五乳峰前鄉談滿口示彼別傳丕
顯哉文王謨丕承哉武王烈。】

「青原第八世洪州同安志禪師僧參問二機不到處
如何舉唱師曰偏處不逢玄中不失問凡有言句盡
落今時學人上來請師直指師曰目前不現句後不
迷曰向上事如何師曰迥然不換標的即乖。」

【黃閣簾前月當午太平一曲千官舞今時何時願
不違驢漢原來白額虎向上酬機屈己躬偏處逢
渠渠不逢夜半御街騎玉馬金鞭指顧皆春風。】

「青原第九世鼎州梁山緣觀禪師僧問如何是和尚
家風師曰益陽水急魚行澀白鹿松高鳥泊難又問
如何是學人自已師曰寰中天子塞外將軍曰便恁
麼去時如何師曰朗月當空室中暗坐將滅示偈曰
紅焰藏我身何須塔用新有人相肯重灰裏邈全真。」

【我家風絕偏正木童呼石女應鈍鳥怨松高逸鱗
嫌水急此意無覆藏孰能說得出便恁麼去也一
二三四五甘艸性本甜黃連味元苦。】

「青原第十世郢州太陽警玄禪師初到梁山問如何
是無相道場山指觀音曰者箇是吳處士畫的師擬
進語山急索曰者箇是有相底那箇是無相底師有
省遂作禮山曰何不道取一句師曰道則不辭恐上
紙筆山笑曰此語上碑去在師呈偈曰我昔初機學
道迷萬水千山覓見知明今辯古終難會直說無心
轉更疑蒙師點出秦時鏡照見父母未生時如今覺
了何所得夜放烏雞帶雪飛山即以洞上法印記莂
焉師念先德付授之重足不越閫脅不至席者八十
年法嗣已十四人恐無可繼其道者遂作偈并皮履
直裰託浮山遠公使為求法胤後即投子青繼其統
偈曰楊廣山頭艸憑君待價焞異苗翻茂處深密固
靈根。」

【負笈到梁山咨叩無相底千山萬水心好傳碑上
語挺身利涉排雲出撒手那邊人不識慧命絲懸
九鼎時垂涕拊膺恆悒悒脅不觸床足不踰閫八
十春秋克家思忖君不見浮山承旨剔真燈天長
地久騰青鷹。】

「青原第十一世投子義青禪師稚齡穎異往妙相寺
試經得度棄講肆遊禪席圓鑑令看外道問佛不問
有言不問無言經三載一日問曰汝記得話頭麼師
擬對鑑掩其口師即開悟遂禮拜鑑曰汝妙悟玄機
耶師曰設有也須吐卻時資侍者在旁曰青華嚴今
日如病得汗師回顧曰合取狗口若更忉忉我即便
嘔復經三載鑑時出洞上宗旨示之悉皆妙契付以
太陽頂相皮履直囑曰代我風無久滯此
宜善護持遂書偈送曰須彌立太虛日月輔而
峰漸倚他白雲方改變少林風起藂曹溪洞簾捲金
鳳宿龍巢宸苔豈車碾令依圓通秀後初住白雲次
投子而終焉。」

【有玅悟急須吐多士眼中空佛祖入圓通秖瞌睡
不顧堂頭爪牙利握手相歡傀儡場郢陽脈脈引
流長生機一路誰能睹鐵牛對對臨風舞謝白雲
駐投子久謠吟無終始。】

「青原第十二世東京天寧芙蓉道楷禪師沂州沂水
人性剛勁孤硬謁投子問曰佛祖言句如家常茶飯
離此之外別有為人處也無子曰汝道寰中敕還假
堯舜禹湯也無師欲進語子以拂子摵師口曰汝發
意來時早有三十棒也師即開悟禮拜便行子曰且
來師亦不顧子曰汝到不疑之地耶師以手掩耳說
法九會大振洞上之風徽宗崇寧三年有詔住東京
淨因大觀元年冬移住天寧以不受恩牒受罰遣責
明年敕放令自便菴於芙蓉湖中政和八年五月十
四日無疾而化預書偈付侍者曰吾年七十六世緣
今已足生不愛天堂死不怕地獄撒手橫身三界外
騰騰任運何拘束。」

【束髮盛年孤硬無敵纔到投子便屈兩膝未發意
時先喫棒免得草鞋費幾緉家嘗茶飯正堪餐一
輪秋月梧桐上竊冒寵榮恩固深我違重誓愧古
今被逮遠行無不可塵塵剎剎盡知音芙蓉有菴
虛空邊岸和尚家風眾人皆見。】

「青原第十三世襄州鹿門自覺禪師從芙蓉楷和尚
落髮親依久之一日問曰胡家曲子不墮五音韻出
青霄請師吹唱芙蓉曰木雞啼夜半銕鳳叫天明師
曰恁麼則一句曲含千古韻滿堂雲水盡知音蓉曰
無舌童兒能繼和師曰作家宗師人天眼目蓉曰禁
取兩片皮師從此契悟承印可出世住大乘崇寧詔
住淨因後遷鹿門上堂曰牛角不用有有也不妨兔
角不用無無也不得何故天下事但得其情可恕何
妨其理難容示眾曰盡大地是學人一卷經盡乾坤
是學人一隻眼以者箇眼讀如是經千萬億劫嘗無
間斷。」

【終日偷安長年嬾散撞見芙蓉橫擔片板牛角無
兔角有惟自暢本懷古佛難開口至尊顧笑在丹
墀安邦定國長相思更問苦心愛者誰。】

「青原第十四世青州希辨禪師參鹿門問如何是盡
乾坤是學人一隻眼門曰汝被一卷經遮卻也師擬
對門搖手曰不快漆桶去師于是悟入受記莂後門
使見芙蓉宣和間出住青州天寧次補萬壽上堂曰
聲前薦得落在今時句後承當迷頭認影作麼生是
空劫巳前自巳皇統戊辰年十二月十二日親書塔
記示寂。」

【傷心語豈在多一言入骨恨不磨便宜事須及蚤
容鬢蹉跎何處討句後聲前埽蹤絕跡窠臼踢翻
空劫前夜半扶桑吐紅日。】

「青原第十五世磁州大名寶禪師參青州問離四句
絕百非請師直指西來意州曰昨日有人恁麼問打
出去也師曰今日又如何州曰你得恁麼不識痛癢
師禮拜州曰可惜許棒折也師因水乳契合住後上
堂曰輪王寶藏如赤窮底人酒店腰帶如大富底事
掉轉身來撞著沒面目漢要拳便拳要踢便踢還知
我洞上家風別有擒虎頭收虎尾底宗旨麼玉大徹
夜行不知天巳曉。」

【日月速若飛襟懷抱耿耿雞鳴達四鄰客子夢方
醒說窮說富獨何心當時世出為雨霖此道先賢
誰不愛令人輕視重黃金我酒既旨我菊既英風
流肯讓陶淵明。】

「青原第十六世太原王山體禪師因侍大名次見野
雀於生臺上啄食乃拍手雀飛去名於師背上打一
掌師驚顧名曰若是雀子我負你不是雀子你負我
師罔措名曰幸是可憐生互相孤負去師乃豁然證
悟住王山上堂曰還有衝流度刃者麼一僧出從東
過西從西過東師曰未得一場榮先刖兩脛足曰也
知和尚慣用此機師曰罪不重科僧擬議師便打僧
吐舌師曰棺材裏瞠眼僧珍重便出師曰似者等行
腳有甚麼交涉乃曰同安老祖道孤峰迥秀不挂煙
蘿片月行空白雲自異衲僧家到者裏劍甲未施賊
身巳敗豈不屈辱先宗王山今日若不捉敗此僧則
我少室一宗幾至掃地喝一喝逢人不得錯舉。」

【野雀子已飛舉你負我我負你不虞平地波濤起
始信嚴陵坐釣臺江閣垂綸應有以何似有收有
放無背無向一樽坐論堯時天佛祖相將為榜樣。】

「青原第十七世磁州大名雪巖慧滿禪師先參普照
有省後謁王山大徹受印可即繼踵住持上堂舉洞
山初秋夏末因緣畢曰三箇老漢雖然異口同音未
免撞頭磕額何也一人大開口了合不得一人高抬
腳了放不下一人緊閉門了出不去王山即不然遍
十方界非外全在一微塵在一微塵非內遍十方界
秖者一微塵許也須及盡不可得向那裏安門入草
還會麼休侵洞嶺初秋艸請看疏山臘月蓮。」

【謁普照十分緊峭參王山一味癡頑藥病俱捐不
我瞞內外和融珠走盤高我歌惟白雪森我舞以
八佾莫問此心誰可傳明明杲日長在天。】

「青原第十八世燕京萬松行秀禪師始參萬壽勝默
和尚令看長沙轉自己歸山河大地話半載全無由
入默曰我只願你遲會師忽有省復看玄沙未徹話
請益巖巖曰待汝頭生角腳手生出爪牙來然後討
棒喫一日偶見雞飛鳴乃大悟曰今日不惟捉敗玄
沙老虎亦捉敗岑大蟲也巖曰不怕我笑你那住中
都萬壽示眾曰踢翻滄海大地塵飛喝散白雲虛空
粉碎嚴從立令猶是半提大用全彰如何施設問向
道莫去歸來背父如何得不背父去師曰切忌回頭。」

【壯游心曾激烈一聽野人言半載心路絕琅玕樹
下金雞舞撞著冤家無處躲玄沙老虎岑大蟲生
擒活捉不須弩大地踢翻海水無滴立我烝民莫
匪爾極。】

「青原第十九世西京雪庭福裕禪師其幼資英敏鄉
里以聖小兒稱之參萬松松問從何處得箇消息便
恁麼來師曰老老大大向學人納敗闕作麼松曰老
僧過在何處師曰學人且禮拜暫為和尚蓋覆卻松
大喜遂為印可屢膺詔為國開堂乃賜光宗正辨之
號住萬壽問僧面壁石有人看見達磨影者麼曰今
日幸遇和尚師曰拄杖子今日幸遇上座乞供養他
一頓遂打三棒僧曰恩大難酬師擲拄杖曰脹殺懷
州牛。」

【捏不成團放無餘賸歷劫難名綽號曰聖機投萬
松訛言亂政以心印心蘆汀月映枕石無求綸扉
有命搖撼乾坤不落偏正死人喫棒懷牛作證。】

「青原第二十世靈隱文泰禪師器資卓異穎悟過人
因雪庭問當機一句試拈出看師擬開口庭曰家產
被人籍沒了也還在者裏叫屈作麼師拊掌曰誰奈
我何庭曰者風顛漢上堂曰塵劫來事只在於今河
沙妙德總在心源試教伊覿面相呈便不解當風拈
出且道過在甚麼處卓拄杖曰秖為分明極翻令所
得遲。」

【寒穿衣饑喫飯朝朝暮暮不曾間家資籍沒欲恨
誰長歌御苑風顛漢木人運步玉女謳吟天曉不
露夜半平沉。】

「青原第二十一世寶應還源福遇禪師遍參歸侍靈
隱次隱曰我舉拂子你便向拂子上會我良久你便
向良久處會如何透得本分事師面熱汗下一日隱
上堂舉切忌從他覓迢迢與我疏語遂大徹曰今日
捉敗老賊也隱喝師便出後僧問如何是祖師西來
意師曰風送泉聲來枕畔月移花影到簾前曰猶是
聲色門頭事師喝曰賣私鹽漢到者裏弄假引子僧
禮退。」

【歷遍門牆便小天下歸遲靈隱面赤驚訝捉敗老
賊始心開風和春暖好徘徊大徹投機一句子鐵
牛吐出玉麟來滑滑泉聲溶溶月色西來祖意決
擇明白扶桑依舊海東邊相逢何用話疇昔。】

「青原第二十二世鄧州香嚴淳拙文才禪師嘗讀永
嘉證道歌至幻化空身即法身之句因契悟乃謁還
源呈所解源曰秖如道君不見是指阿誰師曰覿面
相呈更無回互源曰墮坑落塹漢作恁麼語話師曰
和尚作麼生源曰汝口聻師曰勘破了也源休去。」

【皆說桃源非人境甘靜逃名若箇肯一朝深入無
還心石懶雲癡俱喚醒覿面事絕回互既勘破不
消顧萬󵊮藤纏古樹枝百千億劫同不移。】

「青原第二十三世南陽萬安松庭子嚴禪師初參息
菴有省復以所得親質香嚴嚴曰子不聞蠱毒之家
水莫嘗耶師曰也須吞得去吐得出始是肚皮嚴曰
蒼天中更添冤苦師曰謝和尚印可嚴曰未在更以
淆訛徵辨大豁疑礙遂付以洞上宗旨有五乳峰頭
師子子光前耀後自超群之句住後上堂曰我不學
諸方說禪浩浩魔魅人家男女僧問達磨面壁時如
何師曰者便是浩浩底禍胎也曰如何得勦絕去師
曰倒搓芒繩縛鬼子。」

【始息菴深自諾叩香嚴轉驚愕經游蠱毒家有水
便當茶能吞復能吐味美向人誇且莫誇卻堪惜
雙桂陰森憶少林風高秋老花狼藉。】

「青原第二十四世凝然了改禪師侍松庭聞舉月印
示眾曰路逢死蛇莫打殺無底籃子盛將歸此是深
明洞上宗旨若是鹵莽禪和到者裏如何透得師曰
者箇莫是背觸不得底意麼庭曰笑破山僧口師罔
措庭曰你在鬼窟裏討甚麼碗師愈不安一日聞庭
上堂浩然大徹會祖庭虛席合山敦請師力辭不得
已而赴上堂曰莫向言中取則直須句外明宗若能
如是會徹古徹今自由自在。」

【常縈羈旅懷感遇非但一鬼窟盡掀翻傲睨藐今
昔看此時是甚時千鈞祖道誠懸絲赤班蛇橫拈
倒弄青霄鶴東去西馳分明格外神僊訣若問庸
人那得知。】

「青原第二十五世俱空斌禪師參凝然求示心要然
曰達磨未來時你作麼生參師甚疑之一日睹秦封
槐有省回侍立次身甚戰慄然曰契斌參得禪也洞
上一宗密在爾躬何以驚疑師豁然而悟曰某甲今
日如在紅爐中拾得一片雪相似然頷之遂授洞上
法印住後僧問如何是空劫已前底事師曰烏龜向
火。」

【脩途客久吁艱阻相見蒼茫問鄉土槐陰顧笑莫
能儔跌落虛空叫石虎片雪紅爐揀得時散作霏
霏天上雨正脈疏通空劫前好看烏龜來向火。】

「青原第二十六世定國無方可從禪師參俱空斌和
尚空問子曾見何人來曰少室山前風悄然空曰因
甚一花開五葉師曰沒孔鐵鎚百雜碎空曰掠虛頭
作麼師曰某甲見盡天下人只解掠實無一人掠虛
者空曰不打自招師曰老和尚慣用底不妨勘破。」

【左顧右盼謂若無人祖山風悄宛轉機輪彼蹈實
我拉虛柄殺活任卷舒矢心傾膽長如此為報平
安書一紙。】

「青原第二十七世月舟文載禪師於趙州柏樹子話
有契入後掩關閱古德機緣淆訛處若面牆久之忽
大悟而歎曰曹洞宗風大播天下有織錦迴文之工
非鍼線細密盤旋回互不觸當頭者不能與伊作主
也遂參無方通所悟受印記。」

【親落落友靡靡趙州老遘何奇生平契合無更有
花邊相勸一杯酒躊躇古昔思愈深推倒面牆隨
意走君不見石女登機金梭密扣暗去明來綱珠
錦繡。】

「青原第二十八世宗鏡大章宗書禪師聞月舟道望
往依焉一日侍立次舟問文殊為甚出女子定不得
師曰別意寸心違曰罔明何故便出得女子定師曰
相知一諾重曰你見解秖如此那師擬對舟便喝師
尤涉疑入室請益經八載始大悟蒙付囑。」

【一諾殷殷寸心翼翼或升之堂或入之室鈍置八
年曾不審忽夜翻身摸著枕隔壁敲床叫阿㖿無
盡虛空俱銷殞訏謨定命扶捄自許于時言言于
時語語五乳峰前看月華皇皇穆穆是誰家。】

「青原第二十九世西京幻休大千常潤禪師始閱修
多羅有所警發後參小山聞舉洞山我今不是渠師
於言下領悟以偈呈小山曰若要識此人有箇真消
息無相滿虛空有形沒蹤跡曾為佛祖師常作乾坤
則龜毛拂子清風生兔角杖頭明月出山曰子母勦
說須自入悟門師曰當不借緣從何門入山曰既不
借緣何為至此師曰因不借緣所以至此山曰就不
借緣於意云何師曰彩鳳翻飛身自在鐵牛奔吼意
常閒山許是克家種艸即以洞上法印付之略曰定
作人天主當思少室秋。」

【入海量沙循山採藻心志徒勞何日了一朝撲碎
古菱花妍醜分明都自曉橫身鬧市邊垂手撫八
埏杖頭風月本無價奮肆施為緣不借少室始基
永勿移新豐振古洵如茲。】

「青原第三十世燕京大覺寺慈舟方念禪師參幻休
和尚一見便問甚處來師曰北方休曰北方道法與
此方何如師曰水分千派流出一源休見其語異命
充堂司一日遊初祖面壁處豁然契悟曰五乳峰前
好箇消息大小石頭塊塊著地以偈呈休遂印可付
法偈曰無上涅槃心佛祖相傳付吾今授受時雲淨
峰頭露。」

【時感蕭晨尋哲匠機觸箭鋒不少讓乳峰石上連
歌唱錯寫伽陀誤此生改頭換面任呼名白雲問
我將何行甘露門高啟南北非心非法情難測但
見山山添翠色。】

「青原第三十一世雲門顯聖湛然圓澄禪師白衣時
見隱峰令參念佛是誰話三晝夜有省投天荒山妙
峰和尚薙髮後聞僧誦傅大士法身偈及乾峰舉一
不舉二話乃大悟時大覺和尚寓止風塗師往參覺
一見便問止風塗向青山近越王城畔滄海遙時如
何師曰月穿滄海破波斯不展眉覺復以洞上宗旨
詰之師酬以偈曰五位君臣切要知箇中何必待思
惟石女慣弄無鍼線木偶能提化外機井底紅塵騰
靄靄山頭白浪滾飛飛誕生本是無功用不覺天然
得帝畿大覺許為室中領袖而印證曰汝後開兩片
皮截斷天下人舌頭去在付法偈曰曹源一滴水佛
祖相分付至今授受時大地為甘露咄五乳峰頭無
鏃箭射得南方半箇兒。」

【大鵬鳥展金翅萬里扶搖勢必至破天荒翻地軸
杜宇聲中春夢熟細切雲門餅喚喫洞山茗午夜
霧氣濃孤峰不露頂百世上收闕文千載下流餘
韻豈謂森羅同一印。】

「青原第三十二世秀州資聖三宜明盂禪師弱冠即
知有生死大事遍參知識皆許可惟不自肯閱古德
語如獲故物憨山譽之於眾曰新生犢子不怕虎一
夕旅中觸香桌有契悟參雲門澄和尚聞上堂震聲
曰放下師為一驚永息疑情入室呈所悟門問曰懷
州牛喫禾為甚益州馬腹脹師曰問取露柱去門曰
有句無句如藤倚樹秖如樹倒藤枯句歸何處師曰
長江翻白浪門遂證之以洞上法印囑累偈曰夢裏
參知識休作幻字解逢人莫問誰磕碎虛空界始開
法雲門十坐道場築愚菴於西湖度母出世而為終
養。」

【目無今古氣陵英武犢子新生曾不怕虎秋夜蕭
蕭梁月照迢迢旅夢蘧然覺兩手挐空伸出來佛
與眾生埋一窖登玉笥謝化鹿心十年聲一曲人
皆有母我豈無遺聖湖流遠孺慕口碑。】
蔗菴範禪師語錄卷二十五

蔗菴範禪師語錄卷二十六
侍者智宸錄

* 佛事

釋迦文佛及二尊者開光舉筆曰秪者著子乃我如
來四十九年無因宣示三百餘會曾未激揚靈鷲山
中將欲特拈賣弄卻被飲光破顏冷笑累及慶喜剎
竿倒地由是借空托彩據幻標真任機立號應物成
名法無定器慈不以緣色現紫金五濁昇中天杲日
化周群有十虛橫斷岸孤舟或隱或顯時止時行芳
流同鑑水悠長靈胄與爐峰綿亙其奈有者遮障既
深情封益厚色相上分別好醜形容間計較短長不
困於長途則惑於岐路也今日看黃面老人重整劫
外風規斬新寰中條令要使盡大地人見而悉皆證
悟復舉筆曰大眾見麼遂點眼曰海底珊瑚枝上月
清光萬古照雲門。

善人智綱誕辰塑釋迦佛開光有一段無畏百寶光
明不獨黃面老人富於德本廣大施為即一切眾生
靡不周該而卷舒悉備可與日月同一照臨可與天
地同一久長秪為時人貴耳賤目未免微細揣摩精
詳雕繪然後道十身靈相遍界不藏萬德慈容全彰
妙好成就一切無上善根圓滿一切無漏智慧壽算
永衍風采維新巳是眼中著屑了也大眾還見釋迦
老子麼不然東塔再為點破點眼曰五山剎境看無
盡一點清光照古今。

觀音三大士開光碧天月落有水皆臨大地春來無
花不豔上與諸佛如來同一慈力下與六道眾生同
一悲仰赴感塵剎不為勞應接群生匪謂猒求子者
與子求三昧者與三昧求長壽者與長壽求智慧者
與智慧因有如是大誓故能如是輸心然則猶是隨
人歡愛任物妍媸當知形名未兆之前彩畫不該之
表清淨目中本有寶光亙古亙今無欠無餘大眾還
見麼輝騰雄萬古日照正三更。

普賢大士開光萬紫千紅全彰相好遠山列岫盡現
眉稜花街路廣處處暢為法襟懷歌館調高曲曲成
願王韻度有時以一毛孔裏顯示無邊剎海要與人
平分風月有時將百億須彌含攝一毛孔內總不知
世事浮雲萬行門中惟推元首雜花筵上獨讓克家
子細看來猶為舊時雨雨風風弘濟焦勞之面孔舉
筆曰大眾此是他騰煥古今爍破天下一段眼光時
人雖如是信如是見大似隔羅望月盡屬朦朧若欲
親見一回待山僧簇新點出遂點睛曰珊瑚籠杲日
銀漢炯長庚。

韋馱開光炳靈天上遊戲人間黃金鑄面遠山作眉
為古佛先聲實法王良輔量同海納匪倦經營力等
山擎功高吾道此猶是空谷之應聲太虛之現影須
知正法眼中無礙寶光重重涉入剎剎交羅只為無
人點出所以疑是疑非說難說易今日杷柄既落山
僧手裏秪憑一點真精彩照顧叢林眼更青。

曹山懸鐘版施劫前未兆之機縱橫蓋代垂教外別
傳之句格調超倫剛大堪中流砥柱醇全式後俊良
模所以靜則秋霜凜冽徑塞群邪動則春日融和路
開眾正惟祖令當行雖貴星移斗換若家聲克穆必
須浪靜風恬有謂匪行異類不墮常途也知盡落他
彀中因甚如此擊鐘版一下一聲敲徹響震千秋。

東塔移鐘版入新僧堂聲前有句杲日麗明格外垂
機疾雷震響為禮為樂允作群生極軌或動或靜式
昭列聖洪模以舊維新風光本有移前轉後家法現
成所以放行時萬流仰鏡把住處五眼莫窺若總不
恁麼底別有出身之路許為龍騰象踏放曠隨緣設
或依倚將來未免聽他調度遂擊版一下。

試鐘鑄頑鈍於萬煆爐中融真妄於千差境上故得
妙體如如聲光秩秩有口通身無緣不應相逢作者
大用纔彰遇著知音洪音始唱遂擊鐘一下云大眾
還是聲到耳邊為復耳往聲處者裏決得端倪長劫
大夢直下喚醒無始情塵應時銷落便見釋迦老人
慶喜尊者飲氣吞聲一場敗闕脫或疑念相持且聽
鯨音再吼復擊鐘三下。

體如啟關三載灰頭土面一切離聞絕見窗前白日
頻移門外青山非變因緣時節到來金鎖玄關掣斷
心墉推倒靡存性地踏翻無限者邊那畔休論佛手
驢腳齊現隨語隨默種種神通或卷或舒頭頭方便
自巳與萬法混融萬法與自巳互換恐有人未能言
外知歸試為汝放出關中主看遂以拄杖擊開關戶
一蹋衡門兩扇開五色祥麟步天岸。

一燈封關百城飽歷風霜枉勞自巳身心千里賣卻
布單徒博他人冷笑蓋巳躬下有一段大事因緣天
地不能覆載日月不能並明佛祖不能唱演人天不
能窺覷惟在當人諸緣外息所證內忘使得十二時
辰不被十二時辰使黑夜裏摸著枕頭寒灰裏撥出
火種秪消開顏微笑龍女不往南方成佛多時善財
未參知識功行早圓可謂不費心力坐致太平是則
是有一人未全肯諾淆訛在甚麼處垢面剋成千日
志施為始得萬機閒　開關昔從者裏入喫飯知為
飽今從者裏出著衣謂不寒然則說箇入說箇出猶
是舊時氣息要明今日事麼四面無門不自便寒灰
枯木巳三年從今掣斷無鬚鎖有路何妨遍天下。

爾木揜關居孤峰頂恆沸騰騰決無空過底日子在
鬧市中常靜悄悄豈有虛棄底時光盡大地是自巳
出尚無門入於何路若能如是信如是證於一食時
經五十小劫於一夢頃歷百億春秋更無纖塵而為
障礙如必要期限三年時延千日向甕牖裏翻箇觔
斗出來始道從今不受人謾直須是非毀譽不挂心
頭得失有無拋在腦後只消一句當天自然千差絕
跡大眾且道是那一句饑餐渴飲皆由巳春熱秋寒
莫問人。

聞慧封關石室茅茨真風壁立水邊林下祖意分明
今時人秪解春路踏紅秋山踐碧不拘佛界不滯魔
宮自以為能事畢矣殊不知本色道流正因出家正
因行腳正因毘贊正因退藏須向者裏明白一下則
百城煙水一室全收把住封疆諸塵坐斷一切處自
然尊貴一切事自然圓成我有一句與君斟酌三年
過後開門出青眼還將識故人。

祖機封關即俗即真竹是舊年筍無縛無脫梅開今
歲花者箇悟得諦當剛大立身正因出世行惟自行
止惟自止不由人排遣如是則銕磨家風卷舒無異
末山煙月憑驟原同可以鎖斷佛祖咽喉那怕無舌
人不解語既然世有良馬山僧不惜一鞭良久曰三
年傳此令千古妙高峰　開關當年堅仞門墻不是
埋蹤絕跡今朝豁開戶牖亦非逐浪隨波其中的旨
山僧巳自道了若是祖師格外之機待關中主出分
明舉示。

埽大覺念祖塔乳峰嚆矢雲門射的宿世冤家同門
出入道箇人有南北法無彼此水分千派流出一源
重整雞岫綱宗荷負石頭命脈雖是冷面熱腸未免
春行冬令惹得兒孫鬧不休頻來擾攘渾無忌。

埽顯聖開山湛祖塔道無可比德無可名法無恆軌
夜半日明劍戟齒牙橫吞佛祖鴆砒心膽毒害諸方
致出一隊兒孫大寶王剎處處雄蟠弘濟要津頭頭
把斷逢橋拆橋遇路塞路欲盡大地人不許夜行投
明須到獨有範孫冥頑不振砥操無方到者裏也只
得撮土為香撩雲作供陳於無縫塔前以盡追遠之
誠大眾秖如山兮蒼蒼水兮湯湯不是淨妙身亦非
廣長舌且向甚處見先師翁面目炷香月下金雞報
五更石頭路闊雲門裏。

入院埽澄祖塔畫圖一幅雲門裏禮樂千秋化育中
萬籟熾談無間歇郢陽韻戛舊家風顧眾曰開山和
尚來也鳥啼春樹碧花發映山紅。

退院埽湛祖塔藏身北斗坐嘯南辰四十年來風清
月朗大千界內天成地平今朝燒一瓣香奠一甌茗
所貴此話大行若說道大與環景長輝德備同陽春
布澤難忘至意圖報私恩切莫將太虛面上畫彩增
妍。

湛祖忌日東塔拈香昔年於此截斷天下人舌頭今
朝於此大開天下人笑口蓋我師翁將死貓頭作奇
貨商量縱經地久天長無敢酬價淨範忝為後胤尋
思發落其奈此事而今陵賤如土不若薦無米飯獻
不濕羹雖為情疏禮簡庶可見福城舊日家風。

湛祖忌日天華拈香正偏絕待尊貴難名本懷獨暢
立枯紙上蠹魚調響新豐驚殺草中狐兔實為五宗
萬世之師表豈曰天華再造之元祖燒香奠茗年年
事冷淡門風是子孫。

埽弁山瑞和尚塔赤手挽巳墜綱宗仁惟以博素性
拯癡頑魔孽義不容辭唱新豐曲子大石繖家聲崆
峒山上之雲蔭覆無際百丈花梢之月照耀靡垠所
以高來高就低處低平驚宿鷺於蘆汀狎沙鷗於古
岸類之勿齊混他不得一切人到者裏攀攬不及猶
子今日且向甚處鑽仰龍岡千仞無回互沉水一爐
拜塔前。

埽東山澓和尚塔鑼聲一響網裂千重撼搖山嶽出
海金龍雲行雨施振聵提矇音徽不隔旦暮猶逢寰
中交麗春如許洞口薔薇花正穠。

埽香雪有和尚塔塔樣玲瓏雲鎖密風飄香雪遍南
州一杯山茗循家禮芳躅應知仰未休。

先愚菴和尚懸真尋常見底牛頭馬面平昔聞底證
龜成鱉總是幻妄體貌生滅聲輪若要真實聞見圓
拔疑根遂展真向者裏著眼始得。

先愚菴和尚訃至設供當年你逼我入地無門今朝
我教你上天無路非為恩大難酬卻是冤家相對然
則不奉非輔不順非孝如今恁麼揄揚且道意在於
何豈不見向道莫去歸來背父。

埽先愚菴和尚塔纔掩虛空無縫戶廓開玉笥古明
堂無絃琴上輕彈指流水高山韻轉長若是知音底
以此顯正法眼不須文彩重彰恐有未聞者白雲青
嶂裏再爇一爐香。

先愚菴和尚木主入祖堂道統承先風規啟後真性
妙用不假餘思舉足動地展手擎天猛虎當途神龍
出海此猶是接物利生邊事還知先師真實處麼石
人半夜語莫使外人知。

埽先愚菴和尚塔酬恩三轉語稱冤不巳肯諾不得
全塵埃亙天未若銀碗盛雪玉鷺擎杯貧而好禮者
也炷香曰日彩夜央紅海面珊瑚樹下唱金雞。

先愚菴和尚忌炯捄時之明誨語激驚天勒為法之
苦辭聲雄震地王大伯結怨在前鄭二哥譏評於後
曹山今日擬違背他恐逐時趨欲奉重他卻循舊例
若獻洞山茶奉雲門餅猶是尋常禮貌畢竟如何一
盤酖毒甘香果今古酬恩是此心。

先愚庵和尚忌三年前煙波鼎沸三年後天地清寧
正當今日我老和尚舌現廣長說雄無畏木雞啼夜
半芻狗吠天明都道是郢上歌雲門曲唱彌高和彌
徹爭奈有肯諾不全過在甚處盡解正音紹續到底
飲水思源。

先愚菴和尚忌雲門撾塗毒鼓斷我命根福城燒無
價香熏你鼻孔列祖本懷盡將敗露一生心事幾箇
能知既無知者則無恩可報無德可酬今朝盡肅肅
之儀殫穆穆之禮又圖箇甚麼震海潮音同舊日人
天慟哭四年心。

先愚菴和尚忌恃其所長者必敗樂其所安者必危
山僧在先師會下無念尚虞滯跡有佛亦不願為豈
肯恃其所長樂其所安所以年年此日燒香盡禮有
謂如是則矜高而自伐輕忽而孤恩許他傍觀眼正
何故處處月圓排夜色家家日照有天光。

先愚菴和尚忌天維不高地維不厚從上沒字碑會
不難讀劫前太古曲自有知音唯有愚菴箇生查子
唱來全無縫罅和者最難入頭山僧二十年來欲開
口不可得所以一年一度燒香蓋是家常茶飯當時
違背稱焉敢此日悠悠始恨長。

先愚菴和尚忌機若投時砒霜可以活命心無合處
甘露亦能殺人所以一切人恨入骨髓怵然驚異但
八年前有則因緣簡易無疑幽遠莫測多少人胡亂
鑽研妄援矜式今日天華借常住杯盤說箇太古深
情且道先師之意何似炷香曰循本而思知尊可畏
孰敢外此。

先愚菴和尚忌銀碗盛雪石女獻歌總非至尊家禮
陳其宗器薦其時食猶為世諦故常天華不援故例
匪襲時條心香一炷年年爇若謂酬恩違背多。

先愚菴和尚忌未離苕溪眼裏有筋既入雲門鼻孔
垂下新豐吟唱高而寡和本分事日用而不知欺胡
謾漢討盡便宜載詠添愁追思何必今日不得巳向
諸人披肝吐露卓拄杖霜落早紅烏柏樹鴈來秋老
白蘋花。

先愚菴和尚十周忌昔日無人識得渠今朝翻覆憶
何如不傳綸旨威音外知向誰家作馬驢大眾還知
得老人落處麼有時一音普被寶鏡堂前雲輳有時
功位不拘夜明簾外霜濃當法運拊髀之秋安危注
意之日慨時習正囂愛雲門放下伎倆既盡心事巳
休東塔獻茗燒香自有冤對別轉一途如何收拾卓
拄杖一箇閒名空作鬧十年淵默始全提。

埽歷然和尚塔虛空拔得無根樹栽向梅山裊煙霧
龍泉舌上斬癡頑今古英雄能幾箇若有同風合調
者皆隨我道遂炷香初來人事莫怪空疏。

埽弁山久和尚塔嘯月臺邊獻策面斥我謬華林園
裏披芬情厚天倫雖同鴈陣驚秋實愧漁歌唱晚有
蘊在中敢此傾洩謹備辦香杯茗致陳無縫塔前不
圖以德報德唯在以直報直卓拄杖伏惟尚饗。

慧花唯岑和尚訃至設奠峽山唱無聲之曲雲門高
自響之歌非愛鏗鏘雅調實為休戚相關大眾峽山
和尚來也一天風色緊四野稻花香。

清涼三疾和尚設供越山毓潤驥逸空群萬竹凝華
鳳鳴絕侶廬陵米價湧連天鈯斧子光芒射斗所以
屬望於吾兄者典型斯存老成有在砥狂瀾起衰弊
撾塗毒鼓膽喪妖狐開甘露門清涼遍地何乃移步
太忙香水海頃刻踏翻轉身甚急金剛山一時靠倒
致使白鶴吟風盡成愁韻青松掩露總是淚痕山僧
今日掬三箬之水以為觴擷五峰之翠以為奠欲雪
同條之恨且又如何叫屈良久不慚嗣胤烈深惜雁
行疏。

妙覺爾衡和尚設供挽雲門弓發化山箭桐汭岸邊
射得半箇聖人大火聚裏倒栽無影大樹蕩除空劫
家私翻轉今時鐵案有者道剛毅所鍾或謂之利人
方便總是九重之閫未登妄以尊貴之旨遙斷山僧
今日親歷影堂聲容儼覿山泉借酹表同門莫道相
逢不相識。

埽蕃光和尚塔昔年相見金雞報鄰家之曉今日相
逢玉鷺宿蘆灣之月惟其祖庭薄蝕事切捄焚煦嫗
萬物不愧化工是故緬想風神描畫不就若以苕溪
水擬其波瀾蒼弁峰比其高峙豈不深相孤負大眾
且道畢竟向那裏辨吾金仙和尚端倪爭愛優曇時
一現陰涼大樹巳擎霄。

埽元木大師塔雲門一曲陽春白雪調合聲諧兄惟
偉傑碓嘴花生石頭路闊霜落鐘鳴夢回蝴蝶既倦
津梁猿鳥凄絕貽厥孫謀靈骨昭晰致奠必躬黃梅
時節蘭味寧忘杯茗是設挹湖之光析檀之屑欲報
同風我胸以洩載詠載思不禁嗚咽顧左右休嗚咽
堪笑悅秋深山谷桂枝黃遍野香風吹不歇。

無量來雲和尚訃至設供克任大法須是其人得賢
峰之符信揚南劍之令猷化跡蕭然似鳥行空應身
無量如月入水功勳不墮明暗雙彰直得百花嵒起
舞靈源洞謳歌何期最勝幢一朝傾仆大樹王忽地
摧殘佛祖哀愁群邪慶悅且道資聖將何追悼夏至
前端陽後花落空山猿啼白晝一盞新泉千里情莫
言相見不如舊。

夾山雲松和尚訃至設供吳山峻峭鑑水汪洋暑往
寒來魚沉雁杳適纔夾山和尚特地傳箇消息來乃
謂濟人舟巳到岸了還鄉曲巳唱了其奈四眾哀號
無巳六群踴躍不勝有箇末後句子要雲門為眾舉
揚使未聞者聞未見者見未證者證未安者安卓拄
杖曰風急鳥啼千樹月夜寒猿叫一天霜。

宗蓮大師揜龕霜花一夜灑晴空血染江楓處處紅
誰道南山凋玉樹歸鴉腸斷唳秋風嗚呼我棲真法
兄宗蓮大師雍雍如天上祥鸞逸志如水邊野鶩離
受業冥鴻千里處叢林寒谷皆春唐公嶺上臨流洗
耳雲門路裏負屈搥胸冰雪為心追蹤先哲慈和是
性提獎後賢利己而利人全然包裹出世不出世無
可無不可今朝更擬問淆訛截鐵之言重為舉遂掩
龕曰煙鎖丹墀獨掩門高樓一曲梅花譜　起龕滿
灘紅蓼曙兩岸白蘋風有杖探深淺寧論西復東未
有長行而不住亦無長住而不行既然舒嘯無心何
妨因行掉臂請向劫前行一步天南天北許誰同。

舉火來也蕭然去也蕭然人情難湊泊住處總隨緣
有時捏聚一毛頭上能含剎境有時揮灑搕𢶍堆頭
盡撒驪珠撮空花結成蜜果邀陽燄爛煮浮漚所以
若智若愚或聞或見箇箇心裏竊有所疑蓋為者漢
具大人相不驕不傲不矜不伐平昔不肯輕洩斯藉
烏芻瑟摩之神力而為大眾傾倒舉火炬曰大眾看
看光前耀後無多子一箇柴頭撼地紅　入塔水落
石頭見正體無迴換一一塵剎中頭頭皆方便唯此
壺中世界非常劫外風規迥異寒暑總無干涉壞成
豈有變遷萬境森圍侵擾不得一門深入佛祖罔窺
龍樓玉磬停聲鳳閣銀簫止響且甚麼人合住其中
掩塔戶曰玉女年尊懶畫眉悠然獨坐廣寒殿。

唯岑和尚木主入祖堂釋迦排上牛欄達磨趁入馬
廄絕非人擁人推盡是自作自受捧木主曰惟有者
漢北斗裏不喜藏身東山上懶於馳驟地不能載天
不能覆且道歸在那裏喝一喝曰此中一句無私日
上三更依舊。

百愚和尚訃至設供撮電光照人妍醜敲石火爛煮
虛空蓋為作事蹊蹺所以神人怕怖惟兄與弟雖則
同條生卻不同條死有句實情語言莫嫌當面唐突
一陣兩陣寒風急千山萬山落葉聲。

遷大椿壽菴主龕過雲門封塔明聖湖頭事葬盡禮
先師至性世巳共知雲門山裏宅兆重卜赤敷之心
人所同見一去一就兩處絕淆訛一開一閉諸法無
回互所以大千同一真如正體原無出沒如是則去
來不以象動靜不以形但是大椿菴主有箇深深處
也要大家同知同見良久月影移央號令分輪王不
坐琉璃殿。

真如文法師掩龕陽春唱徹本翛然血染春花泣杜
鵑向上不傳親說破蘆汀月皎鷺鷥眠恭惟文老法
師誕毓嘉禾之秀親承古佛之猷佩雲門寶印萬有
全彰弘慈恩要津三根並進如說而如行薝蔔林中
播其遐馥隱此而顯彼真如塔上廓其浩心或化不
定方縱橫毀譽靡不由他或道無不在愚智親疏俱
承陶鍊或應折伏者剛正之言銛如利劍或當攝受
者慈悲之氣藹若春風固應慧照無窮其奈化緣巳
畢嗚呼哲人往矣古道危矣問津無地矣歎恨無及
矣但老人生平有箇道不盡底句子今特分付大眾
當如是知掩龕曰簾垂黃閣尊無極格外家聲倍舊
時　懸真鏡裏音容近而可見空中相貌切而常知
其或道箇若見諸相非相即見其真都是茫茫過去
不敢抬頭而與天下人為師為匠者遂展真曰敢道
者箇不是　舉火當處出生隨處入滅銕馬嘶風泥
牛吼月闡揚恁麼事須是恁麼人苟非盤根錯節豈
能緯地經天所以掖幼童出火宅獎迷客蹈通衢薝
蔔風遍界飄香多寶塔從空顯現逢寒暑而必行當
雷霆而不避自謂諸人知處良遂總知良遂知者諸
人不委舉火炬曰此真如老人出世因緣利生事業
巳對諸人傾盡或有未獲親聞可再聽最後開示擲
下曰要與兒孫留好樣一堆火聚長優曇。

寶壽梵則和尚訃至設供卓拄杖此是梵則法兄最
後為人底句子諸仁若信得及永絕馳求得大安隱
若也未達根元天華為汝重布葛藤也七十二賢峰
俄顰翠黛無邊大法海忽下慈帆人天興失怙之悲
慧命深鼎絲之慮閒林以秋風響動雁陣則霜冷聲
飛露流松檟潸潸淚雨灑黃花點點愁。

瑪瑙雲屏火多年相與最忘形休戚攸同骨肉情一
種風規傳不朽豈搏幻影愧生平況衣內明珠本有
光耀隨上下現形任青黃映色門門獨露圓常處處
全彰至體今日可謂話頭巳圓所作皆辦但臨行時
有一段事深相委託要我舉揚且道是甚麼事舉火
炬一莖茅上飛紅燄。

德音老宿封龕三十年影不離山十二時情不附物
鋒芒不露放曠隨緣天墜不以為憂地傾不以為慮
無作而作翻荒嵒成寶林不言而言化癡狂為純粹
所以聲光藹著如旭日當軒道味悠長若寒泉徹骨
既知世緣巳畢便乃委蛻安然此是德音老尊宿生
平實據一絲毫也動他不得秪有箇藏身底妙訣與
大眾略通一線遂掩龕曰玉戶垂簾排夜色楓林霜
染不知紅。

山言法師入塔玉笥山下祥麟法苑林中猛虎咆哮
跳躍驚人趯起須彌倒舞抑且行儗冰瑩志存拔濟
非化為化將盈宇內無說示說巳遍寰中惜世緣早
猒乃津梁是疲此言法師生平導利之涯略也如今
漁舟到岸葉落歸根且道他立地在甚麼處窄徑霜
濃人跡杳蘆汀風定鷺鷥眠。

石佛畫空老師掩龕連夜雨消三徑暑碧梧風動一
天涼長鯨一吸海波盡會見蒼龍入異鄉恭惟畫空
老師濟河巨筏照世菱花芳軌踵於真寂苕溪擅金
鱗躍網之奇佳聲振於嘉禾梅里聳野鶴翹松之望
其操也胸襟冰雪其和也懷抱陽春肅以秉躬石佛
盡為斂跡慈以利物路人靡不傾心若夫搖木鐸於
柳巷花街放綸竿於蘆汀蓼渚朝跨揚州俊鶴暮騎
陜府銕牛拏空塞空將錯就錯非其不能是不為也
斯則繩床高挂拄杖橫拋啟訓之緣既畢涅槃之岸
巳趨秖有一句子諸佛未曾詮顯歷祖不能提持老
師六十八年秘而不揚今日落在資聖手裏試為大
眾揭露去也簾垂得坐平常地百鳥銜花無路尋。

香萃慈生禪師封龕三十七年鹿隱蕉此番袖手看
雲高玄沙不度飛鳶嶺萬古清風匝地飄此蓋慈公
平素馳騁有端故同志之感有如此幽深寬弘待物
無私故欣味之思有如是彌切有忘情絕謂之襟懷
故有來去無拘之脫灑正恁麼時萬機俱寢息獨坐
無尊卑此後且向甚處相見夜明簾外風聲悄金殿
誰焚柏子香　舉火竹橋頭秋雨瀟瀟楊柳岸寒雲
漠漠達其源通身慶快得其旨滿目生涯唯其挺以
秀姿操以恬智和藹潛歸春岫根莖盡受其榮寒蟾
懸映長空波水皆流其耀日居月諸底事將以剛猛
加鞭期載哲來翔何斯人遽逝所以村南溪北維緇
若素發中之感此是靡他謂寒山子歸太早論年忘
卻來時道留箇末後句我今為君了擲火炬無毛銕
鷂火中飛光彩十分看愈好。

錢石諧童子火舉火炬曰大眾看看者是石諧童子
驚人句也於斯識得根源全身擔荷便能志樂堅固
如金剛不可沮壞與世相羊隨機應變振古道獎澆
浮入世可以治國齊家出世可以成佛作祖其或未
盡端詳更看花鋪錦上昔日恁麼來大地震谷底春
雷今朝恁麼去遍地湛晴空秋霽去來隨分納些些
好箇西來活祖意此惟石諧童子克性純真自天而
縱靈鋒出匣殺活隨時智鑑在躬森羅無避搉其稚
齡坐必跏趺脊骨純鋼鑄就異其藻飾語為拔萃舌
根錦繡堆成取之於心挽綱常可唾手即之於事視
佛祖猶飛埃所以鄰里望之是杲杲珠林箕裘倚之
為珊珊玉樹豈謂酬機敏速歸轍難遲顯修短之時
原是夢中日月標聚散之境均同水上鳧鷖吉祥知
止報謝怡然旅泊三界示一往還山僧亦復何言哉
但作短賦以送行有期汝再來於爽溪岸畔把臂聽
流水潺湲吾當重宣試聽之抱麟閣之志兮攸關道
裔摧玉樹之幹兮愾焉哀些寒風飀兮飄揚衣袂紅
葉飛兮日辰妍麗騰樂邦兮家莫久住憫濁世兮昔
曾有誓不去不來兮真人無位逆流順流兮自在三
昧銕鷂翻身兮翱翔火聚歸去來兮好歸去擲火炬
切記切記　入塔歷煙水無窮遇知音有數深入勝
熱公之堂奧脫盡皮膚敲開阿逸多之閣門全彰剎
境毛孔中量容太虛之寬骨節裏響諧金石之韻縱
橫得妙體絕廉纖方許汝親到不疑之地藏舟於壑
藏山於澤藏天下於天下提起骨襯曰且道者箇藏
在何處無縫團團晏坐時銀鉤月挂珊瑚樹。



蔗菴範禪師語錄卷二十六

蔗菴範禪師語錄卷二十七
侍者智宸錄

* 佛事

大休法姪衣缽入塔花前一笑始親承奕世傳來繼
祖燈魔外欣思曾未許謂言名實要相應唯我曹溪
法姪大休禪師寶壽真苗象田嘉穗氣挺風雲有卷
有舒身為船筏以津以濟平地上輸機天花散彩荊
棘中移步密印全彰方恂恂以接後賢白蓮之風播
而匝地乃兢兢以深遠略曹溪之水決而滔天正宜
應物如春豈謂化絃改調呈起衣缽曰此是他一生
來憑著者箇展千佛無作之機啟列祖不傳之妙爭
之不得讓之有餘雖恁麼流傳將去至未來際而無
巳日然難免其後人以為實法所綴山僧今日有一
言且為大眾蓋覆去不循雞足高擎例定隱安藏振
古今。

潤凡霖耆舊掩龕雨灑不濕風吹不入操履總貴尋
常谷呼而應鐘扣而鳴究竟驗在今日而況純真務
德常樂無為慈藹為鄰智愚俱利於是中間萬境千
殊左旋右轉著著定在機先事事不落人後行說兼
到而能風標傑出者也若尊貴不居功勳不立且又
如何丹樓凝曉色碧殿鎖春陰。

獅崖禪師入塔嘉禾匯秀煙水參尋毘贊叢林勤苦
不憚親疏等視行願一如道與道同諧心與心相續
提骨襯曰者箇生死火中煆不銷涅槃海裏浸不濕
不是心不是佛不是物是箇甚麼氣嬌千箇竹香綻
一枝梅。

大慶具之尼封龕出世因緣成就了金雞三唱鄰家
曉時節到來撒手歸銕蛇入海須彌倒恭惟具之菴
主符靈肘後鏡朗胸中塵鞅早斷法岸巳登戒香與
旃檀等馥安忍偕金石同堅古佛心多方顯露祖師
印六字鑄成得先師不傳之秘訣指後人出離之要
津縱橫幻境不動不移深達真源忘彼忘此饑餐渴
飲曾不達時擇火拈香皆能合調所以或遇驚波險
浪總須廣大包容有時路滑霜凝全在精微履踐蓋
有如是虛空絕量之懷故有如是委蛻安詳之驗可
謂事在行不在說法由我不由人末後有一轉語山
僧舉似諸仁苔封古殿閒方好花落嵒前鳥不銜。

起龕大道在腳下踏著處無可拘遲好景在眼前受
用時有甚留礙所以大人境界如珠輥盤宛轉偏圓
無往不適以拄杖擊龕曰密移一步超空劫無限風
光指顧中　入塔生年七十九未曾劈二作三日用
本現成亦不分長別短平治自已田園靡不從心運
轉寶坊幻出深期主伴相參剎境莊嚴所貴隨家豐
儉律已則秋霜凜冽為人則春日溫和兜率宮中既
無夢想極樂國中巳猒驅馳秖如泥牛吼海銕鷂摩
霄且道不動尊端居何處玉雞侵曉啼花外大慶徽
音振古今。

不訛知客起龕以拄杖擊龕曰識得者箇消息寸步
不移行藏巳定一念未起去就無私截生死流出煩
惱海事無三頭兩緒用有千變萬化如或不然一聲
大笑出門去徹底風流在五湖　舉火畢志倚叢林
深心佐法苑有實則有名任勞必任怨舌頭快似刀
觸處命根斷剛柔略不均好惡總相半一箇無明窩
曠劫不移換今入大紅爐纔脫始終患更有一段事
為君通一線以火炬打圓相此是真人本來面　入
塔火聚裏鍛煉不銷輪鎚下敲擊不碎者邊那畔不
相應更嫌懶入時流隊畢竟歸著甚處喝一喝。

省愚老宿起棺大通智勝如來遷坐始成正覺妙峰
頂上高流轉步方可赴機而況深紅遍野淺綠盈郊
者邊那畔隨處稱尊十方薄伽梵一路涅槃門路頭
在甚麼處細草繁花香冉冉桃溪柳陌曉融融舉
火福城東際旭日憧憧冷水灣頭春風藹藹聖凡本
是同途迷悟原無異致為施設格外門庭遂打失娘
生鼻孔諸佛出身處雖為不錯商量東山水上行未
是十分親切舉火炬者著子釋迦辯析難明達磨究
竟不識省愚老宿備而行巳周以及人以平等慈力
隨上下機宜一生一死皓月行空身後身前放光動
地山僧雖然經遊假道旅次匆忙不妨借勝熱翁廣
大辯才說箇無礙三昧乃擲火炬火中紙鷂翻身月
下金雞報曉。

德彰尼掩龕拈拄杖此一著子貫徹始終迥超情謂
妙絕功勳培養於曠大劫前成熟於無量佛所大千
俱壞本不動搖諸相推遷根無變異故名般若旌幢
堅固寶藏從上佛祖傳授無門一切眾生希求不得
惟德彰菴主憑著此一著子離生死宅出煩惱家乘
正法船到涅槃岸是故七十七年來棄捨世榮棲遲
林麓俗塵早洗知識遍參追蹤先哲真智恆存提訓
後賢深慈密布古柏庭前究竟已躬大事虯枝閣下
全彰本有家風其如幻出生也賓鴻來而應候其隨
緣入滅也玄鳥去不違時所以道真人離相無去無
來以願力故遊於世間敢問大眾今則願力巳酬世
緣巳謝且道他端的在甚麼處風冷秋山丹桂老夜
深吹綻月中枝。

詹雲法師掩龕年窮歲盡時梅花飛白雪向上不傳
機囫圇都漏洩我詹雲法師餘不溪邊踏翻皓月鴛
鴦湖上占盡風光慈腸愛物溫語如春實意為人直
言如矢所謂良遂知處諸人不知諸人知處良遂總
知因其生平有如是造詣故臨行有如是快捷生耶
死耶俱不可道但倒跨空中石虎驚動海底泥牛見
者聞者未免懷疑要東塔說箇根元在甚麼處門掩
長春無住相諸天何路散花來　起龕旅舍幽閒無
住而住春光明媚不行而行去就固然不苟到底要
人證明以拄杖擊龕曰請起　舉火一為無量無量
為一演出梅花曲調大中現小小中現大全彰無位
真人是僧是俗若智若愚或蒙授記或得出纏仔細
看來能開人眼亦換人眼要知他真實為人處只在
如今看取擲火炬勝熱風高冠今昔南湖水底火燒
空。

妙悟尼起龕多年鈍置成窠臼目前古路苔封厚此
云尋常異舊時塵塵剎剎獅子吼　舉火風吹樹響
雨過天晴高來高應低處低平究巳躬之本有接無
著之真宗功業著於生前芳聲遺於身後言之則易
行之則難汝徒鼎悟禪有箇無難無易底句要山僧
為你舉揚擲火炬翻身火聚如冰煖撲鼻梅花鬥雪
香。

一德尼掩龕三吳人住浙東菴萬事漚花作指南喪
盡家私無半點到頭不改是鄉談蓋惟一德老菴主
諸佛正遍知海自巳可識淺深六和真實家風別人
未知高下肘後佩靈符當是非錯綜而不動不移用
中懸寶鏡任妍醜紛紜而無留無礙茲值仲冬嚴寒
之際適逢千差坐斷之時全身放下來不管青苔生
古殿雙足跏趺處隨他黃葉墮空庭此又是極現成
底佛法最直捷底路徑現在大眾巳是親見親聞他
更有箇安心法子不可不知棹轉蘆灣風月靜簾垂
層閣鳥聲閒。

大覺尼掩龕一切諸法悉如夢幻妄想本空塵境自
寂謂其生雨過不妨花片片道是死春來好看燕飛
飛所以生身閨閣踏腳名門苦樂安危靡不經歷著
如來衣成佛子住既無緣起不有緣滅在大覺分中
可謂驚世霜鐘無塵完璧始終操行皆為正因生平
大事巳了畢也要到末後牢關更有一轉晝掩衡門
春闃寂花飛一任滿階前　起龕舊時行徑巳是分
明本有風光不從人得雖則要止便止要行便行若
非山僧指南終是惑南為北以拄杖擊龕一下　入
塔最上一路密不通風此中一門渾無縫罅千聖莫
能窺測萬靈不敢希求是以想念於時興感於世今
日大覺既巳到者裏安置向甚麼處月圓當戶垂簾
子坐斷威音可自由。

雪堂侍者火煙水參尋自遠過巾瓶半載病時多命
根子斷還鄉去慶快生平事若何擲火炬烈焰堆中
飛彩鳳鳥窠不用布毛吹。

克念庫頭火我與汝剃除鬚髮汝為我出賣生薑從
人之情是非兼到克巳之念時候不違今朝消算清
楚我和汝兩不相虧然到命根斷處尚有箇口訣我
可傳汝大冶紅爐雪片飛生平慶快無如此。

為正修禪師起龕生於歙死於越心巳安意巳休十
方坦蕩一句截流春光處處堪行樂不必沉吟問路
頭　舉火天都生枝天華結果種種修持事事端正
增一點則失其真減一絲則非其志知君底事巳分
明我亦不妨重指註擲火炬曰看火　入塔火出木
盡灰飛煙滅粉碎髑髏銀碗盛雪得旨歸根是甚時
節紅日三更照海門是非莫聽傍人說。

道勤尼入塔人人有箇安身處從古到今不動不移
同彼同此尚無染淨之殊豈有男女之異若是皮膚
脫盡底玉骨珊珊髑髏粉碎時春風浩浩自然一到
一切到一成一切成其奈時人不識山僧特為提撕
遂放下骨襯雨過花時候春風滿路香。

普雲尼入塔清風菴脫離殼漏子天華寺居安樂家
鄉其生平志略巳謂無慚所作事業人皆仰之今日
到者裏更有甚麼事重重紅樹珊珊竹箇裏風光自
不同。

等觀和尚起龕大道體寬無易無難神機宛轉萬種
千般雖是後人想遺愛相知不在久盤桓　舉火我
愚菴老人生平用不盡一著子一切人攀陪莫及鑽
仰徒然惟等觀法兄一肩擔荷掇出威音那畔狼藉
百草頭邊縱橫幻境藹若春風尊貴勿居閒同秋水
有時電閃晴空應機而發有時慈雲法雨隨類而周
直得笠澤湖煙波鼎沸妙寶塔舞蹈稱奇在急流中
既巳當頭坐斷向火焰裏正好大奮全提克家有子
於中無慍舉火炬此道神光貫牛斗法門寒冷不須
愁　入塔唱雲門曲白雪飛花敞慈雲門清風偃草
向來總道施機先妙用操從上鑪錘就鍛者規模鎔
盡入室者英器式傳正偏曾不安排箇般伎倆在等
兄分上只當餘事妙其間也則能出處同源必如是
也乃見兒孫得力湘南潭北巳極分明葉落歸根載
容注腳蘆花月映當門處無縫明窺是指南。

鳳山晴和尚舉火沒量大人者立言如鐵石滲漏絕
無行事如日月隱顯全該故我鳳山法兄一生孤硬
四壁蕭然有時嘔心徹骨切切唯言毋自欺有時截
鐵斬釘諄諄只說住山好化鹿山頭放眼千峰寒色
桐水岸邊矢心一味古風棲鳳山二十載目瞠雲漢
手撮虛空石頭鈯斧轉見鋒芒愚菴家法愈加嚴整
所以兒孫得力室內閒閒錦織金梭絲頭井井然則
其道嵯峨勞心夢寐如老人幾人不慚荷負力砥囂
浮如吾兄幾兄津梁忽疲後昆何倚舉火炬尚遺者
一著子向大眾面門上放大光明耳根下震大雷音
總要諸仁箇箇知有去且知有箇甚麼從前高調無
人和火後莖茆展大悲。

為思以禪師起龕坐斷古風十五年源頭來自乳峰
前從今移步思無倦一道春光處處圓　同守菴舉
火二由一有一亦莫守金烏善飛玉兔解走當年同
燈作息有尊有卑此日合火還鄉無先無後明知箇
事如開藏取寶一切現成卻道陳年舊案全提不起
因未得轉身一路枯木巖前致留觀聽草菴門外尚
屬躊躇而今觸處皆真隨緣便了神光閃爍無回互
驚出雙雙彩鳳飛。

香萃妙明老宿掩龕修無相無願三昧而慈悲不捨
眾生唯地上聖人得殊勝慧曲垂方便提獎一切者
也故我香萃妙明老師生平也秪有一副慈悲利人
之心腸所以一動一靜願輪運於懷中一言一默慈
柄操於掌上有時不許夜行塵塵絕跡有時投明而
到法法圓成緇素因而感佩法胤以此森嚴與地上
高流同一規步可謂無憾矣而今慈範巳停所作皆
息一門深掩無標的晏坐優游老太平。

金子乾州司馬木主入功德林扶挽世風垂其青眼
干城法苑見其赤心以不世出之哲不礙隨緣事有
可為之人何妨正性奮身博濟時猶花開錦上平懷
常實處如月在長空一周一切周一用一切用者般
說話尤是世情故常非道人之相為也且生也不道
死也不道千差坐斷一句流芳作麼生道踏著此中
田地穩更無天上與人間遂安位。

來峰房振宗慈霖如石中朗四亡僧火不變是體隨
緣為用示生示滅百發百中生平質朴遇物溫和振
宗老宿得其真體應彼雖殊我心恒一慈霖禪師有
其妙用所以或長或短收歸夢宅是好是惡屏疊幻
場得鶴林不傳秘訣堂前常挂水雲包扶清涼久破
砂盆腳下不辭風雪路為人亦如為巳般般必仰先
猷受益全在受虧諄諄乃梯後進故春融秋肅之間
皆切磋琢磨之地祖祖孫孫趨趨步步用底苦心作
底事業于緇于素共知共見如石堅剛一毫搖動不
得如鏡中朗一絲揜蔽不得舉火炬獨有箇事未曾
倒斷山僧乘時一一點明遂擲下一毛頭上神光現
徹底施為在此時。

一指菴履常禪師起龕法無定相大道坦平百般妙
用一句分明千手大悲攔不住鐵牛無腳也須行
　舉火萬物一馬天地一指斗轉星移本不動此故惟
履常師兄論年汲汲披厥凄風終日皇皇捱其冷雨
有時親疏絕跡木人盡帶愁顏有時逆順同歸虛空
橫開笑口自謂如入海採寶先求如意可以到處稱
尊隨方受用若必待腦後迸出神光胸次始為開豁
則東塔有一轉語擲火炬火到松根知煖意堅冰厚
凍也銷融　入塔深冬殘雪盡村路早梅開者裏得
箇入處雖則拈得來放得下猶是平田淺草合水和
泥要作脫灑道人直下全機截斷果爾脫盡皮膚自
然頭正尾正纔好與家裏人說家裏話以杖擊塔三
下箇裏不須愁出入雲中犬吠是仙家。

誕生法姪掩龕虛空背上慣打鞦韆夢幻場中漫搖
木鐸惟我誕生法姪自有斟酌不作者般行徑所以
出象田門水銀無假絕孤鴻侶造詣皆真有時放身
林下盧仝月蝕詩讀到三更有時偕友水邊雲門太
古曲唱高一調若謂雨花堂青苔未埽須彌座曉霧
尚攢何殊墨上添煤可拈過也寬懷此日且高坐閒
看秋林黃葉飛。

幻居了蘊耆舊起龕一著既了五蘊即空頭頭無礙
法法圓通如今移步出門去一片秋光在眼中　舉
火拈火炬者箇杷柄我了蘊師兄一生憑此和氣待
人方春大地精嚴立巳片雪紅爐僧俗心悅而誠服
慈大可尊遠近感慕而不休德純為重其志於至公
之道雖臨終不敢輕忽幻居屋數間破蒲團一箇委
託後賢巳是極妥今日眾大檀越諸山尊宿團圞聚
會共作證明者箇杷柄也要放箇著處遂擲下大光
明藏絕邊涯出沒卷舒無不可　入塔本分事閒時
做得徹頭徹尾到臨時受用才得省力故放開時目
前指出千般有絕滲漏處卻道其中一也無有句無
句抹過一邊此中若了無餘事門外蒼苔任落花。

石齋入塔山中或有事即喚石齋來平常心是道說
著便疑猜從無量劫中幻生幻滅不知真際所詣如
今到了不用疑不用猜碧天月滿秋剛半遠浦雲衝
白鷺回。

臘八日密行尼請為母塔前法語恩思罔極密行叵
測日煖冰融山光水碧老釋迦夜裏被明星剌破眼
睛卻言一切眾生皆具以妄想執著不能證得山僧
道既人人本具要證便證有甚麼執卓拄杖箇中無
背面何處不玲瓏。

道目耆舊封龕大道無形至誠可表三十年風霜勿
厭一切事果決無疑或逆或順心內如如是短是長
目前了了憂慮實為叢林蕭條乃見行李自信得抱
道之人匡扶法社毘贊宗猷任勞任怨有所不免惟
志願堅固者能之幻緣既盡來去翛然如君標格今
時少門掩春風且放閒。

白蓮嗣法門人弘持願上座請為
先師太敬之璸禪師對靈法語云門前屋後稻花香
劫外風光已盡彰一曲還鄉秋日好白蓮風靜水亭
涼若論此段風光上至諸佛聖人下及蜎飛蠕動情
無情等皆有分非是佛向上人獨得之家私也恭惟
敬之老宿之靈素性淡如秋水凝神屹若寒巖戒肅
如霜德溫似旭培訓後俊不愧初心一生得力處世
路紛紜莫問渠萬事自甘休人情翻覆非關我是非
同異消歸一念冤親憎愛腦合一心有時小艇苕溪
閒野鶩有時一笻鴛水捷若飛鴻真寂高耆舊之
名白蓮重尊宿之望以其卷舒與奪任意縱橫故於
生死去來絕無拘礙雖然究竟到極則處更有商量
在且道商量箇甚麼卓拄杖云聖凡彼此無分別把
手同行一路。

蔗菴範禪師語錄卷二十八
侍者本玉錄

* 雜著

** 訓門人十要

*** 一既得法印必加精研差別不得離師太早

古之學者嘉言可以軌物善行可以服人故奮志於
百城置身於萬里饑寒不顧毀譽不動秪期悟明生
死大事而後巳一旦穿透投契師資如空合空如水
入水麾之不去召之不來有不可測度者蓋慮祖道
恐不得人則失其傳必須行解相應之士俾紹厥統
庶可以唱道利生而名譽勢利不足以為籓也今之
學者則異焉既不誠懇咨決心疑亦無淵弘博雅之
量足以服物汲汲以囑累虛名挂眸長老或委曲裁
成學人竟居然承續由是狂者妄行巧者僭竊既為
高飛得志遂爾遠舉暢懷至覈其差別因緣十箇有
九箇茫然無稽之談饒舌大書於冊貽笑明眼不可
勝指此非候蟲亂鳴槿花速萎之類乎昔南嶽讓得
法侍祖復十五年青原思得法侍祖復數載迄光千
古不殞其美恆為紬繹不勝懷想也屬我門下凡法
門為重者確到古人田地法法無差事事無礙纔聽
其天南地北東觸西觸否則面墻之譏飲冰之疾與
市輩不同者鮮矣。

*** 二發明心地當以報本為先不得辜恩負德

孔曰無違佛曰孝順謂至道之法繹其旨趣娓娓洋
洋蓋世間出世天性孝義原無不恩不義之父母之
師友吾輩圓顱方服以至道為家務不思報本反加
戕害可乎視今惡薄入其室操其戈者有之受法乳
蒙提策一言不合飛謗書騰怨語者有之頑吝不神
習氣不化不能受鉗錘背楚投漢者有之未得記莂
而怨尤於人或承記莂蠱誘凡愚美食豐衣高居燕
享其師龍鍾白首屢年不一動省覲之思者有之與
同學論議參差致挾讎於師者有之是皆梟獍之所
勿若余甚不取也既定師資之分即有道義所屬休
戚相關患難相濟忍詬以塞嫌隙致敬以崇法模夫
風愈趨下誠在乎履至道篤孝義之人自礪為要耳
彼死後向土饅頭邊曲躬禱鬼何如生前面面相覷
為得時時相對為歡上報師恩下惇友誼此古人所
以必踐於禮也。

*** 三欲為人師廣究內外典籍不得疏慵自畫

握塵面南稱為知識將行其道德而訓學者於未成
自有治已之術而無開物之能獨善可也利人則不
可何者才不足故也夫不究外書人事罔諳匪窮內
籍法性不弘武帝猶問劫灰羅漢不識赤鹽蓋有驗
焉歷觀上古尊宿三藏教理靡不精通諸子典章無
不辯析其人雖往道德垂於後世聲名顯著而與日
月爭光不滅也今之後生晚進雜毒蒸心即稱參禪
者佛之一字尚不喜聞況說甚三藏百家夫藉口自
飾不肯潛心蒐括體任力行至於輕忽毘尼增長貪
嗔如斯之謂敗種蕉芽不足齒頰爾等既卓然有操
道之心或於水邊林下或於叢林眾中宜堅強志氣
刻苦磨瑩不失寸陰斯為英特若安於慵惰畫於自
滿則猶脫韁之馬無楫之舟而欲馳遠道泛重溟其
有濟乎虛負堂堂之貌實同蠢蠢之流糞土墻擔板
漢一肩負去曷以無懼請試思之吾言果有當否歟。

*** 四出世行道切思開拓古風不得同異相埒

世尊說法三百餘會王化恆河沙數剎土廓善權之
路弘濟益之津比三界為一家視四生為一子曾不
以牛羊眼觀眾生噫嘻眼界何其寬廣胸襟何其闊
大也後人不識大同無我之風堅執井蛙淺隘之量
乃謂爾是臨濟我是曹洞鄰比吳越至親仇讎何以
化世俗去貢高離我相乎追思馬祖爐中受煆石頭
家裏傳燈以洞山之敏學為臨濟之克家意誼和藹
乃若是哉夫世之矯枉是務媢嫉自矜者斯不可與
交耳況仁人具純誠救弊之心匪德全而量包之加
以讚美不存爾汝則爭鬥之風曷息而同異之情曷
捐又何以啟迪嗣良標幟後勁耶故處世當我禮於
人不責人禮於我便是超群拔萃之儔以此獎俗俗
無不淳以此行道道無不達則無量法門擎在掌中
四海波濤吸入毛孔誠為不難尚有宗風而不大振
者哉在後之賢智眼明者力行而質諸叢林之荷法
大老其可。

*** 五清節孤標應以甘貧恬守不得諂諛趨熱

長老行道每不耐清苦而降志學者為道每不甘澹
泊而易心所以欲戀名固位者諂媚馳求無近名之
善遺遠誚之悲祖道由之陵夷化門由之衰弱古人
恆為歎息而不能巳者此也雪山老比丘棄萬乘之
尊忍凍餒囓冰檗遂為三界師四生父無礙為用無
畏為尊洪仁累德迄茲不磨曹溪踏碓翁本是樵夫
佩黃梅法印衍達磨心宗王臣不理天書不采而至
道彌彰美德彌備歷有然也蓋世遠代崇雖不能面
承誨敕試景遺休猶洋洋乎如在几席所以抱道之
士有力則畢殫為法之功無緣則襲跡西山之趣清
風望重本色譽高何入不自得也奴顏婢膝徒供諛
媚巳為有識者竊笑矣吾家苗裔其有門庭相勝熱
鬧效顰納誕貢欺務得患失汲汲營營啟壞法之端
者是為法門罪人鳴鼓攻之慎勿護惜。

*** 六崇事服食宜以簡素邁古不得奢侈恣縱

趙州垂老不肯住院隱山至死不欲見人玄泰上座
麤布終身香林禪師紙襖挂體扁擔以橡栗為食大
梅製荷葉為衣惟政橘皮湯止渴懶瓚糞火芋充饑
真淨以舒王齋嚫素縑嫌其華麗卻之終不用投子
令人辦米同煮共餐是數老於法社為千古榜樣蓋
欲使求脫生死者休心息念斷絕攀緣耳豈今人不
可以為鑑每見近日長老既不能日中一食樹下一
宿以博清虛之益乃廣求玩器盛事服飾出則扃鐍
入則羅列食必求精器必尋美左右僕僕如豪門之
廝役甚至光梳頭髮緊峭紅鞋腰繫鱔骨絛手捏龍
頭杖莊點江湖衒耀耳目從者則稱此是某處大和
尚自矜則謂我是某宗正傳愚夫愚婦望而匍匐敬
為古佛降臨不知遇明眼人唾為白日妖精出現矣
吾雲門家法向惟真誠簡素流芳播美其有前項循
名背實之徒闖筵混譜即時擯黜免使簞瓢陋巷之
君子謗我佛法中多此妖邪也慎之慎之。

*** 七陶鎔後進所貴慈柔寬裕不得任意驅役

四方衲子遠離父母之側千里奔馳問道知識之前
是知識即父母也試觀天地將欲栽成萬物先以春
風和氣鼓其姿胎既以秋霜嚴威肅其成效若寒暑
違時雨露爽節則萬物安能鬯茂乎故衲子最先造
就須為異日法門正器亦必春風以鼓之秋霜以肅
之始得成材不然則經春隨萎望秋先零何貴師長
也哉所以知識視衲子為真子衲子敬知識猶父母
導以慈柔厲以威嚴智者策其成鈍者撫其進老者
恤其寒溫病者濟其藥餌有一善為之揄揚有一過
令之洗濯淺窄者寬仁以廣之暴戾者和順以收之
如此提撕如此涵育其不成材者幾希昔黃龍南器
量深厚不為事物所遷平生無矯飾門弟子有終身
不見喜怒者雖走使致力之輩一以誠待之故能起
臨濟之道於笑談之頃舜老夫室中炙燈灑埽躬自
為之謂寒暄不定起止無常不欲終勞於人也奈何
今之長老視學者猶怨對不問饑寒莫省勞苦驅使
如奴隸呵斥如狗彘無故笞辱稱意嫚罵應拂以春
風者反降之秋霜應厲以嚴威者復與之和氣憎而
不詳其善蹟愛而莫審其惡源毋乃謬歟惜乎近時
衲子無真實心習輕狂而多憯刻尚猜忌而少節文
聞過不即改見賢不思齊佚逸縱橫切磋罔受語忤
則荊棘蔓於胸前機違則劍戟鳴於臍上又何其自
甘心而陷於禽獸之倫棄其始志也耶故望有志入
道者當挺身拯獘寬厚毓賢庶幾無愧古人也。

*** 八保身全德惟在謙恭盡禮不得倨傲招尤

我見得法者自謂是大善知識矣凡詣客館旅亭神
堂鬼廟坐必移向南稱必曰山僧士大夫晉謁不論
其邪正高卑強之稽首師僧來見不問其盛德高年
久參宿學據位受禮及與之盤桓者識其知見偏僻
行業荒疏竟庸流之勿若由是被人驅逐而徂者有
之捶撻而遁者有之不亦辱宗門而羞當世之大人
耶原其所由蓋謂心麤器劣未能虛承師友之訓故
至於斯昔之高名尊宿往往有不能謙下及好譏議
人短長累嬰大患者雖其名高則累重功大則嫉深
然所以致禍之由皆起於倨傲也今與士大夫及名
德尊宿相見何妨主賓昭穆列坐晤談其或果具問
道之誠而有尊師之誼再為轉機亦何不可古云尊
莫尊乎道美莫美乎德豈必以南面之位為尊哉理
皎然也吾宗有尊卑之定禮上下名分無可移易或
他宗名德尊宿以道義枉顧相訪當從法門為重致
敬盡禮莫膠門戶乖於大雄則合於古人尊賢尚德
之高致者也。

*** 九居位激揚要在開豁正見不得廉纖湊泊

先德以大事了達之後孤峰絕頂石室茆茨隱遯過
時曾無住持事間有雲水跂慕來咨詢者偶於石火
電光裏垂一機露一句穩實平坦毫無造作與學者
拔盡貪釘抽盡吝楔直使脫皮換骨頓悟佛之知見
而後巳也逮百丈以後始有叢林行住持事而居位
提持猶純以向上一路示之直捷根源不許人坐於
識情坑子裏作鬼家活計如殿裏底青州布衫廬陵
米價曹山顛酒雪峰輥毬禾山打鼓溪深杓柄長鋤
頭三斤銕洞山曰我常於此切是數端者所謂如塗
毒鼓聲遠近聞者皆喪如清涼池使人能除熱惱如
大火聚使人不得湊泊蓋上古法幢大半於深山窮
谷而尊宿亦刀耕火種無求於世故為人激揚此事
長說短說正按傍提俱中律呂盡合古轍豈似今時
城隍裏趁熱鬧其上堂小參多人情修飾麗言綺語
周全世諦未嘗見為學者略一向上提持古風其埽
地也歟後之登曲彔木床欲代佛揚化者當如師子
吼作無畏說驚散狐狼野干之群揮金剛王寶劍掀
倒無明窠臼把學者心識路頭一時塞殺彼或是箇
人能於其間尋出一條通霄大路當下直詣如來不
動地位此謂之徹悟見道方敢曰移天轉地殺人活
人斯為長老者之作略出格也然時難獨異免不得
周全人情世諦秖將一二語便帶過去無斧鑿痕跡
是為善說法要雖然非徹法源底深蓄厚養於干戈
叢裏血戰一回欲得大自在恐難語哉。

*** 十詳求嗣胤從上慧命攸關不得妄授非器

醍醐上味也非琉璃瓶貯之則器為之裂而醍醐亦
終棄於地而為穢物無上妙道醍醐也傳非其人是
貯不以琉璃缾也能不懼夫終棄於地乎惟儆惟慎
毋容忽也蓋菩提達磨觀我東土有大乘根器人可
以載道航海而來臨危不懼受毒不傷直以雞岫一
脈委付神光以至曹溪踏碓老翁衍而為二派曰青
原曰南嶽青原得石頭而正宗丕著南嶽得馬祖而
大用斯彰其風規亦可概見矣故大陽玄祖巳嗣八
人而復託浮山遠公為求法器遂得投子青洞山一
脈迺綿亙繁衍以至雲門師翁示現大振新豐之道
王化於浙東時大江以南人人耳裏始聞得有少林
直指之道謂吾本有之一大事因緣也則親依者雲
龍風虎皆一時英雄豪傑之士然繼其傳者有數幾
人尚多赤梢鯉魚寧聽其搖頭擺尾向南方去者為
無限今雲門兒孫雖巳偏地猶未免金鋀相混每恐
衰夷猶是漸也以故欽服先輩授受之際法眼何其
精哉古人十年二十年相依扣擊尚曰某甲何人敢
言住山某甲何人敢當此記莂然今時人心志陋劣
不重三學匪勤六度縱或聰明雖可心術乖舛非素
經陶鍊不可草草授非器而致累遺悔於後莫若謹
於先以須琉璃瓶而寶此醍醐可也。

** 門榜

去聖時遙人心日劣挾複參尋之士本為大事因緣
而梯山涉水冒暑經寒及乎到處惟愛優容軟款不
就本色爐鞴煆鍊盡向斷常阬子裏埋過一生縱得
一知半見從幻殼上捏怪心識裏摶量忽朝拶到涅
槃堂裏破床敗簣孤燈獨照纔將平昔學得底微細
揣摩毫無用處蓋無他故皆以沽名要譽而野狐窠
窟不曾擊碎也今特告諸賢衲緬離鄉黨遠挈瓢囊
入叢林親知識必以生死大事為懷操銕石心辦真
實志端在自巳推求別人不能相代二六時中好惡
境上驀然踏著自家要路不妨瀝膽披陳是則與汝
決擇非則與汝蕩除果到大休大歇之地雲門不待
汝開口動舌即為稱賀曰且喜上座大事了畢那時
一任孤峰頂上呵佛罵祖不為分外如斯而報父母
撫育之恩酬師友獎提之德總不難也苟未到此境
界務要踏實做去命根自有斷時若謬生穿鑿妄意
馳求貼肉汗衫愈脫不下無明習漏轉見幽深然此
事在聲色語言上不可求離聲色語言外不可得貴
乎自肯不借他力到此便超生死始終之患或於差
別機緣相似配合光影門頭牢牢認定生滅居懷喜
怒著面據實而論總是棄舍金寶擔負瓦礫究竟是
自相欺誑徒役身心逆順境上打疊不過生死根前
無可濟事是故切須厲志研窮潛心體究真實履踐
審細參詳其正知見不生退屈則久之自有徹透之
日與釋迦老子作種草豈可輕小結裹耶如有擎拳
豎指胡言亂喝拂袖便行作種種惡態或以猖狂而
自恃或以多語為尊貴勘其見地茫然視其起坐乖
戾如斯之類是謂謗法亂群若阿容縱意則彼此造
地獄業皆無利益欲草鞋生翼扁擔橫肩姑聽之我
不敢強謂省事之為快也間有打破漆桶撞倒露柱
摸著鼻孔拾得眉毛卻請不時入室傾心吐露拄杖
子自能定其賞罰。

** 題古雲門語錄

宋雲門偃為雪峰嗣望石頭乃五世孫也其遊行如
獅子王說法如雲雨酬機如疾雷閃電出語如樹凋
葉落體露金風使人無處湊泊死盡偷心是故聲譽
赫奕愈遠而愈光者抑有股肱若香林遠巴陵鑑洞
山初之輩皆一時龍象此所謂為法門得人而其道
大也噫觀夫今之世祖道陵遲人心翻覆上下媮安
為人師者臨事而改步為人資者恃情而忘義以是
卜法道之興衰見人情之厚薄至此不覺掩卷長歎
涕泗橫流因援毫書之。

** 閱散木師翁語錄

明神廟時達磨一宗幾泯滅無聞矣散木師翁乘願
再來實古佛行事雅量寬宏道大德全於同源異派
見一善一德極口讚揚而亦以謙卑退讓不如是洞
上一宗何由振乎所以雲門會下無禪道可傳無大
法小法與人來者只教放下並不許栽他頭角也驀
地裏搆得著如晝錦還故鄉千萬人中不過幾人而
巳有以得失相馳識情測度生滅填胸是非挂口知
其終不可以為種草不堪受鉗錘者益遜其言卑其
色以教誨之尚有望乎成大器吁大人眼界古佛心
境待人如此其廣謂可思議哉。

** 因事偶書

蔗菴二十時即行腳操方參十餘員知識歷無數名
山鉅剎凡所到之處如倚天長劍八風吹不動是非
不能搖研究之功好學之篤甘於惸獨能於忍詬殆
今四十有四齡尚不敢絲毫改步總以佛祖之道為
懷也是故有葛附者恆以本分事深相策勵念其饑
寒問其疾苦不翅如慈母之育其子蓋有望其為法
門材器然往往以事任之皆紛紛以是非相擊猜忌
相攻師資之道罔聞朋友之義不顧以此卜祖道陵
遲知法門衰弱矣或非其咎則循本而言莫不以予
夙昔緣薄之所致也自今而後不可更作此累氣蟲
豸以玷法社虛度光陰將訪亮公之跡於西山埋髑
髏於深雲絕巘此吾志焉庶可以謝過於後賢佩佛
祖之遺訓癸卯五月十七日書。

南禪師嘗曰我與翠巖悅在福昌時適病寒服藥出
汗悅從禪侶遍借被咸無焉有紙衾者皆以衰老亦
可數悅太息曰善公本色作家也夫今時壯盛者皆
豐其衣美其食而謀道之志浸荒其老大而不之省
豈人之非古而道之有獘也耶。

觀學者之大莫尚於氣節心術而氣節尤本於心術
何則有誠與偽也誠則久而日臻其盛偽則矯而日
見其衰矣昔暹道者受雪竇獎訓飾羽之惠最久將
舉住金鵝而暹公不欲赴乃潛書二偈於室中遁去
後嗣德山遠山下婆子聞之即詬詈氣節之謂何平
侍者承太陽玄栽培撫育之恩實深樂為背恩負義
之事後竟填於虎口心術之謂何噫二公之馳譽於
禪叢法社莫不以雄偉之器許之然自恃而背恩趨
豔而改節昭昭竹帛殆不免明眼之譏是以誠與偽
可辨不妄歟。

** 讀紫柏集

夫學者操心礪志期證妙道猶攷信於言行學問雖
淺然品質之粹可知也紫柏大師氣岸高古骨格純
鋼嚴門下人如疾雷閃電難湊泊者有英靈禪學乃
試之於位履歷既詳顛危不懼然後許其入室垂以
訓誨佛祖正脈授於人若斯之慎也三平為大顛侍
者因韓文公曰弟子軍州事繁佛法省要處乞一語
顛良久公罔措三平乃敲禪床三下顛曰作麼平曰
先以定動後以智拔公曰和尚門庭高峻弟子於侍
者邊得箇入處既見其侍者亦知其和尚門庭此二
尊宿可謂德博而緣厚師嚴而道尊故下令如流水
之原悉順眾心上下能相親也蔗菴見古道傾危欲
一意匡扶以效愚衷然道慚德薄力不從心餘不暇
論即侍寮約數條以輪直日乃怠翫不遵會客時召
之不至似謂立於左右有恥辱也強其所不欲則謂
慘礉少恩而生怨惡矣曾聞石屋云施為盡有不如
意只得消歸自巳休余恆事斯語得省憂悶不為無
益也。

** 送亡僧

聞人遷故也親者號踊哭泣疏者驚訝歎傷然人於
世間生死亦常事富貴貧賤男女僧俗從古到今無
能免者其感傷歎息何哉為虛生於世間而不明於
道三途六趣未測其往也叢林中每見送亡僧者肆
志蕩然談笑戲謔恬然無憂戚習以成風欲佛法不
湮沒烏可得耶古德云亡僧面前觸目菩提此語絕
無人舉著即舉起皆輕輕放過悲夫。

** 職事序

道無汙隆世無醇薄觀其得人則盛衰可見也昔師
翁弘道東南之時純以大同之心廣以等慈之化鱗
萃匡維相與成褫皆賢才碩德之士噓氣為霧喝水
成冰提衡列剎彈壓諸山視為餘事即唱滅以來幾
四十年奕葉相承巳數世矣法燈與慧日並輝而覆
盆之下盡睹其光耀也範惟慚德濫廁法門無力益
土巍山不能增鹽添醬所望其有志於道者同願弘
揚各肩分任恪承祖訓表率人天高精進之幢銷人
我之垢則師翁之遺風餘烈復見於今日矣。

** 堂規序

一大藏故紙不是瞿曇說底千七百葛藤亦非祖師
傳底以箇些子累得天下人橫也不是豎也不是陜
路上更被人推落萬仞懸崖直得筋斷骨折緩緩地
蘇醒將來尤道我因此出一身白汗慶快平生到雲
門會下猶是官驛裏撮馬糞底漢未為奇也欲紹此
箇大事須硬著脊梁骨把疑團子放在胸中勇於自
信任於安危有朝卷起簾來看見屋頭山色秖有㘞
地曰是吾本有之物豈復辨其是與不是耶此謂之
過關者不必從關吏問可否其或於坦途上自生窒
礙萌好惡之端乖動靜之相非特受關吏盤訐而自
無出身之路不見我雲門關裏妙密之事也故預約
法數章以作攻玉之石惟仁者慎諸。

** 共住規約序

夫先德出世利生孜孜焉不怠于心蓋鷲嶺大業之
重慎以禦防和以備禮惟恐廁以不勤不志之人養
其無慚無愧之習擾於群亂於眾而欲建法幢立宗
旨為甚難者故有叢林必有規矩以清規之整肅猶
王法之森嚴俾疏庸愚陋之人凜然懼而不敢犯也
所以開山師翁體先德教化之心痛切至深敦世厲
俗改薄從醇知無不言言無不行皆勒於石諸方嚮
風莫不以為法更加新條數款補于後要人人篤勵
事事整齊則法社日以滋盛化風日以悠長道業易
于成就也。

** 題愚菴老和尚語錄

愚菴老人天資豪爽風格凜然機辨宏肆造詣幽深
近代尊宿無可與並其至性孝友猶為古今之冠遇
猥媟不堪之士對以容氣穆然琢磨英偉之器不假
辭色往往聞風歸就者始依之視為甚難而親久不
自知其意消信之謂不可窺測也蓋眼高胸曠鋸牙
電舌呵佛罵祖以身任之其視門庭狂鬧得失交加
高尻低首媚悅凡愚以狙詐豕貪羅致學者為之扼
腕攢眉喟然而流涕曰時移世異真風埽地矣乃退
雲門之席而築室於明湖之上以忘機瀟灑為佛事
後雖攝化東吳弘法檇李悉如月印千江風鳴萬籟
事事隨緣應之而本無心此謂大慈適化之軌非今
世栽名培譽所能及者平時上堂示眾等語嚴峻高
雅有石頭德山之餘烈尟能契其機者有佩其語而
為箴誨老人聞見必責之曰語言文字壅蔽正途豈
爾所以求道之志耶嗚呼此言真為藥石深可以治
末世學者小知淺見之病但揭宗門旨趣啟向上妙
門終不可去其語言也予因輯之編之復刊刻之傳
於後世俾覽者其以是洞徹心源發明性地人人為
至寶可也或謂世尊說法四十九年未曾道著一字
紛紛以此為不必亦可也然不知誰是其人甲辰六
月日書。

** 題佛日石和尚語錄

佛日石師伯者天下之大人也何得而知之始吾於
崇禎壬午秋往寶壽見之睨其動止翩翩欲仙瞻其
形儀彬彬尚雅世所未見者逮閱其全錄妙唱非干
於舌全提不借於言燎天灼地鑄聖鎔凡相與戮力
而扶洞上將仆之宗概其布事行令嚴肅而寬餘使
一切人可親而可畏即吮毫揮紙亦別有一種宕肆
韻致是為天下之大人謂不謬蓋若人逝矣豈復有
哉因三復而置卷長歎。

** 讀古南牧雲和尚語錄

今時尊宿提唱舉揚其言句遍滿寰區然非困於重
遲則務於輕巧非涉于纖穠則固於鄙俗皆不能脫
略窠臼而遊自在中道也獨夫古南語錄平淡而雅
麗簡古而精到無論久參初學目之便曉然非見道
卓絕純素任真其應機說法不易到此田地若謂其
從事翰墨工於詩文則失卻一隻眼也蓋是天童真
子此其淵源所自明矣因讀其語乃喟然曰不獲親
依席末躬聽舉揚而為歎慕之不巳故為譬曰如曠
劫饑人將無沙米作清淨飯愈食而愈不猒恐世人
鮮有知味者甲辰閏月日雲門某題。

** 因事記言

佛法全盛之世祖道大興之時知識道德是務勢利
罔趨學者節義為懷參扣為急故衲子為大事因緣
千里天涯孤蹤海角眼界寬廣胸次開闊是非得喪
無動其心榮辱毀譽不搖其志艱危不顧饑凍不憂
所到叢林有可住之緣遂放下瓢囊十年二十年撒
灰不去潑水怡然若不悟明誓不出山若不可住者
寧可民間借宿如過蠱毒之鄉水也不嘗一滴是為
英靈豪傑後或道成德粹一旦唱道利生事事法法
頤指如意乃見到行到其利益彌於大千光明亙於
萬劫也今時衲子見昧而局學之未至不親明眼尊
宿而望勢依違蓋終身望道而未之見者有驗於此
余於甲辰元宵期滿解制巳晚參時諄諄開示謂大
事未明得住且住不宜浮游浪蕩虛翫歲月徒役身
心及乎詰朝粥罷高擔低揖傾堂而去後問侍者去
之所以侍者曰彼諸禪人願各久隨謂和尚不似諸
方卑躬確意挽留是以去之無他故也余聞之不覺
涕零哽咽者累日嗚呼古之學者撒灰潑水不肯去
今之學者優容婉語始能留是知佛法之衰祖道之
替人心矯詐一至於此雖黃面復生達磨再世恐亦
無能挽捄噫可不悲歟。

蔗菴範禪師語錄卷二十八

蔗菴範禪師語錄卷二十九
侍者超標錄

* 雜著

** 雲門室中座右銘

「　祖既有嚴訓師亦有良謨世事甚浩博智力難與俱隨緣是宗趣矯飾非宏圖捨巳以逐物拾礫而拋瑜營營愧青蠅寥寥無白駒運無百齡值空懷萬劫餘法門最廣大無以同異區服人惟至德無以好惡拘上下存謙厚聰鈍匪一途劣機莫峻拒韙器豈用呼於心無諂曲於道何疾徐先輩漸凋落後賢將焉趨不弘二利心何貴千金珠拊躬而循省孰謂非濫竽疏慵而逸佚何以慰頭顱朝思而夕惕斯銘聊自書」


** 寓室東銘

「　芙蓉崇化省緣嚴告雲門勵賢放下為要振獘典謨曦鏡並照標格嵒嵒家聲浩浩半瓶若搖識者致笑夏蟲亂鳴聽者增悼緊自箴歟宜端履操法海汪洋道山峻峭約量而充隨力而到美器珍筵漏卮棄隩慧命懸絲冰雪惟劭事帶纖疑風號萬竅羨巧沽譽正人匪蹈厚德殊恩擬何酬報若頑若愚似矯似傲與世茫茫罪貽名教」


** 寓室西銘

「　高峰死關終身韜晦幻住活埋珠保絕纇扶顛勁志積厚始邁一語流傳千古無配青蠅慕羶唾溺則敗飛蛾赴焰憔悴可待故爾勗焉夙夜靡懈電影薄軀空花世界寒暑交攻日月相代瞬息不來尊卑異態先聖諄諄後人憒憒鷦鷯借枝毋論仄隘萍託雲浮蹤跡何礙守朴從真釋尊遺誨于出于處審利審害略書概言自警自佩」


** 座右銘(東塔)

「　資非英敏氣不豪雄傳燈濫冒有玷祖翁茫茫業識
寸陰誰惜纔得知非齒搖髮白緣位忖量輕於弊帚住持福城捉襟露肘正因衲子有志相親均嘗甘苦培養元真隙駒電影豈羡久長榮枯成壞一味家常關心慧命此中耿耿身輕匪知累重不省同異封疆好惡紛競伐木傷枝法苑斯怲軫念切思世衰道弊寥寥古人滔滔時銳隨流於昔老大惺惺驚天動地深愧無能嫉忌風高我慢山峭無諍息囂吾宗綱要」


** 龕室銘

「　普化作賊臨濟饒舌心不負人為巧成拙須彌粉碎虛空落地迷悟淺深是非毀譽惟大死翁纖芥投鋒日杲夜半消息誰通」


** 自鏡五約

「　身本浮漚世維夢幻秋葉待霜夜船到岸髮白齒落隙駒閃電閒嘗靜思誰之過患虛棄光陰循情流轉進德無勇噬臍可歎不加報勤生平何辦(檢身醒惕)」


「　行同跛鱉拙似山鳩荷負綿力竊位隨流人情非古法苑凋秋鶩名致累蹈實招恆發深省有愧先猷化城寶坊咸謝為籌老之將至應以退休(不赴別請)」


「　法離同異道絕是非先哲雅量千古流輝焚香默坐不負來機主賓歷然別傳是依訓言勗我佩如渴饑世諦聒喿法屬怨誹登時揖退情願久違(謹謝是非)」


「　從上關心慧命干係英特堪任匪器斯墜入室分燈酬恩為志投子鷹揚雲門起弊大道復彰正宗有繼梟獍嚚嚚鳳皇翽翽予莫能知瞻彼所契(授囑可省)」


「　先聖入廛四生仰化安樂貽謀後賢斯藉尼院不登難尋謗罅息世譏嫌至寶無價孰謂是法本無高下縱到平懷自救不暇佛事齋筵概以辭謝(不履尼寺)」


** 示印山公九

「　鑑湖秋水是吾家響接雲門路不遐信得歲寒松有操鏗然古調向人誇」


「　青山埋拙本初心豈謂虛名累到今鴛水擔肩能脫卸長廊風葉揀秋陰」


** 示曹山冰機

「　頭顱堆雪漸龍鍾蜃閣無能坐懶慵業債此時還得盡歸來相對惜衰容」


「　眼前世境實淆訛廚冷室空累汝多從上我知無定法化龍杖子縱橫拖」


** 勉天花法柱監寺

「　門庭浩大讓師翁旗閃大華四面紅腳下兒孫皆傑出慚余無力顯家風」


「　兩年坐笑舊乾坤汗馬多君實耐煩說到法門心耿耿寫詩感謝不勝言」


「　閒時耆舊隊中看垂老叢林任事難英氣堪為東道主唯公楨幹可凌寒」


** 十二時歌(檇李資聖寺作)

「　平旦寅語言動輒少機輪微妙百千俱抹過黧奴白牯盡生嗔不求富豈嫌貧舖子臨街逐日新暗地思量真好笑黑漆皮燈要照人」


「　日出卯箇樣清閒無處討古路坦平過客希室內紅塵長不埽聽綠樹啼黃鳥聲聲說與知音道照乘明珠在眼前免得區區問王老」


「　食時辰笊篱木杓盡翻身瓦缽香糜䭚箇飽家活從前說向人利名路佛祖嗔青嶂白雲是舊鄰公候門第慵趨謁留取精神益自新」


「　禺中巳此事賢愚定自委鈍𤜙無福守林泉驀鼻牽來入鬧市大官人老居士酬應稍遲便不喜如斯拋擲好光陰曷曾達得空門旨」


「　日南午滿堂雲水鳴齋鼓紛紜五味美諸方冷飯鹹虀難落肚瓔珞糜橡栗脯不識古人義何取若問全提向上關一箇拳頭當面豎」


「　日昳未欲返神駒無巧計多聞閭巷賣花聲不見叢林增道氣競高低立同異豈是靈峰真苗裔六窗虛靜一甌茶誰管世波如鼎沸」


「　晡時申魔佛同躔輥六塵為憐積劫飄零客未得歸家問路頻縱相遇若不仁救焚手也無處伸銕牛入海難尋跡嗟怨時常罵四鄰」


「　日入西胸中冤恨難分剖細簡空囊一物無使得山河顛倒走善不揚惡不朽銕脊金毛喚作狗象龍逐隊進門來相知豈在千杯酒」


「　黃昏戍幻影浮光俱屏跡壁根觸著赤斑蛇直欲咬人到見骨枉施勞空歎息漫數疏鐘送白日味道英靈亦可知少林堂奧生荊棘」


「　人定亥精進不生多懈怠深繹雪山老比丘六年徒把冰霜耐樂輕安恣皮袋纖暖高眠何罣礙一語參差起怒雷當時牢扎無明寨」


「　夜半子萬樣無如熟睡美隔壁人談夢裏情喚醒許多閒道理每捫懷難啟齒從上祖風提不起心念紛飛正未停始悔披緇靡及矣」


「　雞鳴丑忽聞鐘響忙搓手不起繩床問阿誰看來徒自揚家醜一爐香三稽首世間禮法何曾有紹續瞿曇後可慚任從喚作癡獃叟」


** 出家紀蹟

*** 辭親

「　髻綰頭心揖北堂諸鄰指顧淚沾裳老親家裏悲傷切遊子天邊去路長問學于時曾有志謀生在世豈無方欲將巳事求明白罔極深恩棄道傍」


*** 禮師

「　問津涉險為多岐明導深尋不可遲秪望銕頑堪入冶敢言米熟未經篩狂猿心冷青山夜烈馬蹄神紫陌時銜感豈同浮泛子翻雲覆雨口成碑」


*** 薙髮

「　世務塵緣冷似冰更推因地果相應披緇若不隨流俗落䰂何難作好僧弊屣輕榮追悉達風旛擅議想盧能從茲體被柔和鎧矯猾波旬盡服膺」


*** 擇友

「　葛倚長松聳太清人能弘道遠求盟伶俜秋雨惟三省宛轉春風慎百城鮑叔情殷成管子義存雪阻喚師兄世間出世論功業靡不承流藉友生」


*** 苦行

「　天生古敏不辭勞賦性愚頑惜我曹出世每聞家業大入廛多羨行門高心燈譜上存冠冕冰雪業中見節操耽懶情悠當憤激恐人譏虎類山貓」


*** 學律

「　鑄魯成賢理自如深知習氣最難除束身快入南山室得意幽尋西竺閭制度擬追三代禮精微尤勝百王書乘蘆踏碓諸先覺不識當年孰卷舒」


*** 聽講

「　曾戀筌蹄秋復春台賢席上有同倫修途託跡元隨俗絕壁怡心似逼真耳畔畏聞擔板漢言中怕說守株人寬洪法性波瀾闊入海量沙枉沸唇」


*** 參禪

「　花前一笑喪單傳得髓分皮更可憐欲辨是非高壁壘強分迷悟困風煙誘人說有三乘旨叩巳行無一事便大夢枕邊時喚醒畫樓終日罵青天」


*** 悟道

「　水窮山盡擔蘇肩趯破塵埋甕裏天沙苑好隨黃蝶舞蓼汀閒逐白鷗眠揭簾長慶空相語上樹香嚴亦自顛景致現成無管帶與誰同樂太平年」


*** 受囑

「　路頭踏過萬千層歇得狂心累轉增笛裏應聲微白
鳳世間飛譽類青蠅敲門深夜堪聯譜立雪終朝可繼燈謂我無斯雄略志芥針投處也吞冰」


*** 行腳

「　先賢老大擾煙波天塹知予遠亦過落日投村青眼少空山問路白雲多鐘聲一塢尋松徑秋色千嵒上竹坡菴主此時無定跡草鞋幾緉暗消磨」


*** 乞食

「　我自調心不借籌省緣循乞古規猷黃鸝語俏聽書閣白雪歌清辨酒樓夢熟千家隨物化春濃一缽與天遊垂裳秉鐸擔餘累肯把緇衣換綺裘」


*** 住山

「　到處衝人若醉狂此時甘分老山蒼愛閒巳愜寒苔屋閱世徒誇晝錦堂土硬鉏頭堪淬礪溪深杓柄可能長古磚磨拭堪成鏡待照嬰兒兩鬢霜」


*** 開堂

「　抗跡嵒阿不自由風驕水急強隨流身依南北同征鴈心逐高低任拙鳩顧我終慚搖玉麈逢時深可惜金甌雲門石路松陰裏悵望千山一片秋」


*** 隨眾

「　豐筵荒席巳同群詎埒甘辛悚異聞作息暑寒洵有致精麤粥飯理無分純全兩足尊調御標幟諸仁載逸勤後夜雞鳴常自省先賢版籍與誰云」


*** 看病

「　孤蹤百堞飽風霜巳事深求遠故鄉抱疾到門詢地主悟言伏枕聽醫王違和此日心宜冷挺志他年道愈香老鶴形臞清入骨得閒拭目看斜陽」


*** 恤老

「　龐眉清夜歎龍鍾遠託何能事宿舂海上無方醫白髮山中有眼看青松冷情可信安心法決意應高出世蹤電影漚花知不久饑餐渴飲好相從」


*** 訓徒

「　欲辦平生入此門當思盡力整乾坤負擔莫猒肩頭重遇物還須笑語溫人到中年青鬢少鶴歸深樹綠陰繁休將俠骨同雞肋鳴世云何答至恩」


*** 授記

「　昔從斷臂敗家私難得門風似舊時花繡石頭妍御陌葉聯散木衍虯枝鷹揚氣概雖人稟豹變文章不自欺雞岫一燈傳汝去情鍾慧命鼎懸絲」


*** 退院

「　輥入毬場日巳深浮名無謂退為箴法門欲砥非剛骨世路將馳懶醉心清論不聞一語當摩頭多見二毛侵青山然諾從人往瓚老投機可共吟」


** 牧牛頌

*** 尋牛

「　溪山循歷苦追尋險道窮經路轉深莫問危亡與朝夕時中澤畔且行吟」


*** 見跡

「　岡巒重疊細思多陌上蹄涔是也麼塵劫到今惟此物年來不必再疑他」


*** 見牛

「　墻外俄聽叫一聲愁雲飛散晚山青鮮妍毛色眼如漆豈是戴嵩畫得成」


*** 得牛

「　氣頑性烈總由渠鼻孔穿繩習自除此後更休嫌異類山南村北好同居」


*** 牧牛

「　春疇處處可橫身不顧風麤撲面塵噇飽夕陽坡下臥高瞠碧眼看遊人」


*** 騎牛歸家

「　程途不遠即吾家灌木陰森麗彩霞牧笛吹歸牛背
上故廬寒鸛正磨牙」


*** 忘牛存人

「　綠樹穠陰正滿山我無牛牧任清閒周旋上下情難測焉有浮名落世間」


*** 人牛兩忘

「　曾知顛倒夢元空客路從今處處通漆桶夜深連底脫擬將何物播真宗」


*** 返本還源

「　境界重重自立功何消作啞與妝聾年年好景此時節樹樹桃花映面紅」


*** 入廛垂手

「　改頭換面出場來累及傍人笑滿腮說是說非成大錯金剛正眼幾時開」


** 悼胡上林文學

「　素襟深怨貯紅塵特到雲門一問真松影月華相共語亭亭不讓謫仙人」


「　春催晴日過蕭然風約寒雲上渡船託問毘耶無恙否尚遲山閣細談禪」


「　域中清論猒塵勞方外遊心興始高俄泛仙槎銀漢遠青松白晝響寒濤」


「　夢殘槐國優場冷願入蓮邦眼界清安養亦知非久戀轉頭法苑是干城」


「　蕭曹事業冰三尺陶謝風流月一天取捨知君無固必閻浮來往自翛然」


「　金徽玉韻世難磨虛位浮榮水上波野鳥臨風歌楚些綠筠雨灑淚痕多」


「　匡維世道賴宏才曲罷悲風忽地來慧業斯文當不朽凝神無復聽猿哀」


「　短策敲門正有期忍將綺席散瑤墀遺音耿耿成千古渴愛難忘寫作詩」


** 示田頭

「　祖翁田地賴耕犁莫畏春疇沒脛泥肥瘠高低明歷歷先來後進要提攜」


「　古德曾開百丈田演揚大義至今傳山僧佛法雖無得冷熱閒忙總現前」


「　細簡傳燈標韙績作家多半種田翁苟非決志操方客定道雲門會撮空」


** 示柴頭

「　隨心砍斫不由人只要家山認得真小壽當年曾破綻一言錯喚法王身」


「　利刀橫按不抬眸緊縛勤挑第一籌最恐陰天風雨夕零星狼藉在山頭」


「　此事難分俗與僧爭先努力上高層若逢狐魅潛蹤處斬盡纏人亂葛藤」


** 示園頭

「　芳春萬樣皆勤謹生銕三斤一把鋤古塚荒堆翻得轉盤中不怕少佳蔬」


「　榮枯論事時人調損益由天古德標去穢刪蕪非失候自然惡種不生苗」


「　土瘠曾來茄子小地肥從古菜苗長巳躬事不重饒舌瓜熟疄頭自有香」


** 關帝象

「　正氣飛霜青眸閃電世道惟欽君臣斯鑒浮雲卷舒三界不戀千古追思如鏡照面」


** 楊悾菴居士行樂

「　溯洙泗彌遠之源抱綱常倒地之憂知鼎移而無箸可借惟瑾戶而密葆如鳩義醇古道韻度虛舟榮名輕於脫屣墮甑曾不回頭湘浦混漁樵之跡蕭然爭風月之籌適性時則藻飾萬物忘機處則狎翫群鷗越格行藏既精直指之究踏翻泉缽更尋方外之儔
君所謂與大年無盡同途而合轍若將西河獅子兜率老我不敢侔」


** 丁謙之坐蓮葉圖

「　韻以純美致響麝以潛秘有香謙以後為益德以退為良聲色堆頭轉步般若叢裏翱翔以道彌綸橫風月之笛以時磅礡披鳧鷖之裳視功名其漚蕊玩秋水以蒙莊幅巾葉艇岸柳堤楊聽鳥啼清晝翛然與世相忘」


** 具宗謨禪師行樂

「　教海中摸得半邊鼻孔禪河裏失下兩莖眉毛青獅日吼義虎夜號為愛松間石上埽除蟻穴蜂巢語兒溪坐觀成敗天台山淡抹輕描道伴交肩過略無情況只平呼云天均天均酌水于暮獻花于朝久之自見我風標」


** 僧臞禪師行樂

「　清臞類鶴溫妍似旭僧中之英石間之玉搜古德腳根不被他謾觀時人韻致深以自勗惟喜嵒穴而盤桓肯受尊貴之拘束山光青水色綠適時行不時伏含秋眼碧大於天坐看紛紛笑逐鹿」


** 果謙副寺

「　性澹沙鷗氣挺霜竹毘贊法王匪辭煩燠思追古靈揩背遺風相隨鴻跡盡瘁勞碌要得矯步玲瓏且到人牛忘牧青鬢將斑白駒飛速心事短長應自知不消絮語重叮囑」


** 圓章禪德

「　雙眼炯如心期黃鵠無字貝多日不猒讀以空揄揚口吻俱肅此中有句大難相續猗歟侍者亦自拔俗恣其喜悅焚香致祝履道乘時萬福萬福」


** 粹瞻禪師

「　白石磷磷松聲謖謖坐以盤桓光飛清旭以道粹躬
經不須讀高懸畫閣眾同瞻遠山青兮流水綠」


** 宗一耆宿

「　身似浮雲髮如白雪隨遇而安順緣而歇坐石思惟想有妙訣明珠在掌行不亂轍誰是其人宗一老衲」


** 穎銳禪德

「　粹美如珵雄猛似虎三十之齡萬事皆妥教而入禪可乎不可看罷無字經好著逍遙譜飯熟既多時巳知燈是火雲月溪山即我家青松白鶴相為伍劫石春秋不須細數」


** 水雲菴三世宗圖

「　同心則萬事有準共力則一法無遺道人活計別有權宜力不曾費心無所思眉毛上橫鼻孔下垂談笑而樹宗猷之本晏坐而擴梵宇之基或未見者誰能信之皓月星攢麗可掬圖畫高懸無盡時」


** 雙林吳體菴居士古稀壽象贊

「　彝倫蓍鑑寒際纖裀經滄桑而風儀如舊涉夷險而襟度恒新世隘罔堪惟臨以德物淪俾艷允溢以仁嵒桂香清雅奏古稀之曲秋蟾影麗觴稱誕育之辰雙溪之逸叟山野之故人援毫擬可祝皆為有量因謂數于瞿曇細末之塵而是謂齊于莊生不凋之椿而非聽其秩秩之螽斯仰瞻推取任千古而無垠」


** 江皓生居士與箬菴和尚林下坐談象

「　意有一缽高人之淡忘韻有五柳先生之洪亮世雖遷改而不移步趨時所崢嶸而優以雅量貴其道也鬚髮奚為粹其志焉浮榮豈望白石青松坐倚相向茗有清香物無得喪祖師意世諦義激揚酬唱東林之風西竺之盟江子皓生南澗和尚」


** 懸嶼禪師

「　骨若霜嵒之峭氣如春風之穆和雅曲於明覺之庭響清音於曹山之麓正期神駿遠馳所怪收韁甚速
有馥餘馨勤爾追逐日午月圓時是伊真面目」


** 心超關主

「　鬢在霜前自杲神於雪後踰清灨水灘頭驚回蝶夢雲門山裏聽徹猿聲萬事不求也青苔布地孤村坐斷兮白鳥忘情寧使鮮魚爛壞不隨短敗同行君不見牛糞火裏煨芋子馨香滋味久傳名」


** 碧空監院

「　青松作蓋白石可依是非杳絕兀坐忘機只恐性情不長久山頭又約野雲飛」


** 法柱監院

「　有金剛不壞之體性經盤錯而匪渝拌叢林遠大之身心當逆順而勿懼聞時千奇百怪似可驚疑行處七高八低曾無怨惡箇中的旨巳盡分明格外風光指揮如意石邊獨坐意悠悠閒看浮雲朝與暮」


** 苕帚菴止飾禪師

「　秋月方顏溫醇入骨厥量有容其言無飾披襟獨坐逞憨布袋之風流淡漠怡情儼住山翁之本色打顛狗不捏烏藤趕癡蠅安搖白拂既無事業可為欲贊如何下筆寫盡伽陀一字無苕帚開花香馞馞」


** 省愚禪師

「　面帶煙霞痕骨有峰巒色時光臨暮年豪興猶未息不耐學枯禪懶與狎狂逸一句妙伽陀終身莫肯易線斷忽珠拋生平志巳得以此遺後賢瞻仰而取則」


** 松濤慧燈禪宿

「　福城之東吳涇之北有哲人焉僧中模則濤響徹其玄音松高見其顏色說實語必後生可規挽頹風則先賢是式志同道合者謂真燈照世以詠歌性氣差異者雖終日相逢敢保道箇不識」


** 來峰振宗禪宿

「　千尋石壁一帶溪流獨行無伴舒卷自由我笑渠便
宜討盡人羡他樂以忘憂八百珠償口業債西方好景不思求」


** 環碧龍河書記

「　深靜若淵溫醇如旭大有來由本無拘束世途孔隘人競而爭古道甚寬我讓而穆花木幽清溪漾綠樂在其中巳自知詩一卷不須讀有問其誰此是龍公真面目」


** 石門東寺梵孝禪宿

「　挺若山松澄如清泚語溪英標緇林綱紀法苑雍容時流所倚妙香開基棄之獘屣梵行霜飛孝為宗旨慈德洋溢孰不仰止遺烈餘芬偉公繼美我作贊辭可補僧史」


** 心純老衲

「　心直如弦德純於綺袈裟搭半肩語默全規矩如意手執天花亂飛無累神怡至人宗旨我到定陽可述可傳尊宿之名曾聞此矣」


** 璞菴禪人

「　勉於巳躬就勞舍逸毀譽合宜容以其默和爾從時法無固必山路深幽松陰覆石縱意所如月明秋色咦停眸天外想伊人不知誰是真相識」


** 大慶院具之珍尼

「　冰雪為心溫慈成性德量有容柔和無諍臘樹彌高戒珠瑩淨坐而所思夢幻自鏡道在何求行解相應恂恂訓徒法法嚴正總持家聲垂芳大慶面目儼然更無餘詠」


** 念菴尼

「　丹桂香飄青松影碧兀爾忘緣超然自得參知識險難莫辭念彌陀閒忙不易看富貴是漚花視身世等夢宅盛德真風世巳傳兒孫不用重鐫石」


** 王公曉居士

「　襟度汪洋眉稜朗霽百埃涅而非渝千礪磨而愈銳不羡杯中醽醁有至德可以醉心不理絃上宮商有逸韻可以響世所立如有卓然向道匪埒同異智操般若之神劍瑩金剛之利蓋本乎白業元賓風流俊彥抑豈肯夢裏營營分蕉下之斃鹿而以為得計哉」


** 馮爾赤居士

「　捷若鴻飛臞同鶴瘦面有煙霞胸無應垢即俗示真記授靈鷲蕭蕭野服譽謝當途落落襟懷夢恬清畫據石而談此意孰究羽扇頻搖仁風裕後閱變滄桑目空宇宙青水綠波朝溶夕溜獨羨文鳧湜沚如舊何人兮識君心白雲兮機相扣」


** 浦洵之與僧對談

「　蕉下斃鹿世所必諍蠅頭微利人所必競洵之浦君所趨獨異視富貴等浮雲羅丘壑於胸次謂研道龐蘊家風謂居塵陶潛逸志不矜玉樹之歡娛高蹈林泉之幽致拄杖有舌說盡妙義居士無聞老衲無示庶幾乎方外深知法中臭味」


** 正聞尼

「　般若園中果熟飄香實靈峰深下之種煩惱海裏收帆轉棹蓋出塵雅度之儔慈容藹藹至性悠悠繼祖續燈有賢子頹瀾將砥衍宗猷(子以揆法姪請)」


** 衛生尼

「　靈根夙植標格軼倫絃斷云早培孤苦辛披緇稟志雪柏霜筠如饑嗜道似幻視身德輝流遠秋月一輪(子大機禪人請)」


** 吼山德章靜主

「　炯也青眸皤然皓首不實所無能空諸有素位以自行仁慈而啟後為愚菴裔衍奕葉之宗猷披古佛衣提出塵之綱紐借片石時可應機倩高松日為震吼妙語驚人浩且長同儔更有知音否」


** 沈超宗

「　德厚於地無物不載風拂蘭叢香飛世界自慶耆年熏修匪懈母子相憶金仙遺誡大夜夢醒出塵勞外繩繩仰瞻虛空不壞」


** 沈超喜

「　以堅密身示柔順體育物如春稟心似矢起後無慚出塵有旨世出世間事盡善亦盡美莫問春秋是幾多摩尼一貫無終始」


** 楊門丁善人蓮開上品圖

「　柔和稟志淑順持身積慈導物累德富鄰婉言悟俗飾智研真信心日益挹道時珍凡花有謝優曇方新獨尊無比億劫常春蓮臺上品何足以論」








蔗菴範禪師語錄卷二十九

蔗菴範禪師語錄卷三十
侍者本玉錄

* 攷定宗本說

先老人住雲門時範問及湛祖拈大覺香謂傳洞山
二十六代董玄宰撰少林無言塔銘傳曹洞二十六
代續略則云三十二世何也老人曰前人不謬所謬
者後人以大覺無言俱出潤祖之門故敘洞上源流
世代井然老僧欲正之而此書傳久若動則費手矣
姑存疑以待賢者如天王古原無之為好事者疑議
妄捏假碑傳訛千百世下紛紜沸騰不已其立言豈
輕易哉老人意如翔空老鶴不染人情唯痛心法門
恒切誡曰凡立言思古人渾厚之風此繫心祖道之
遠慮也傳燈所載達磨六傳而至曹谿支分為二曰
青原曰南嶽而南嶽出溈仰臨濟青原出曹洞雲門
法眼洞山祖達磨為十一世鹿門祖洞山為九世據
鹿門塔銘曰鹿門自覺禪師從芙容楷公落髮親依
久之契悟出世住大乘徽宗崇寧間詔住淨因政和
遷鹿門遂終焉又青州辯祖自敘政和間參鹿門自
覺記莂後覺使見芙容道經鄧州得謁丹霞淳宣和
間出住青州次補華嚴此寔據也而後之續傳燈者
秪收丹霞至天童淨一派而不及鹿門青州者或世
同地異集其所聞見者其遐輒絕域雖或聞而未見
不敢擅收非埒彼此可想而知今丹霞淳至天童淨
之五代為疊出之祖為續略所誤蓋遠門禪師不知
丹霞與鹿門寔同門昆季而芙容嗣曰淨因自覺即
鹿門覺非天童淨下別有一鹿門覺也然遠公為祖
宗之苦心切矣乃洞上功人意在速成或未能廣蒐
備細詳攷今白巖考歷祖出處世數年代真確無疑
且有鹿門塔銘青州自敘可證吾宗人應尊行以傳
後庶宗本統系杲同日月莫存疑案載以傳訛否則
終古不明矣復考臨濟萬峰之嗣曰海舟普慈寶藏
普持寔同門伯仲而海舟之嗣曰寶峰瑄瑄出天奇
瑞則上下相安尊卑禮順若以寶藏東明插入二世
以海舟為東明之嗣似乎尊卑倒置世數混淆然子
孫繁世代遠難於詳究若言有二海舟慈則本宗知
識自有論議載籍甚詳也以宗祖譜牒道脈攸關為
兒孫者恪仍舊章且以缺疑亦正理予斟酌之至不
敢輕議以啟同異之猜疑夫昔楚人亡弓不能忘楚
孔子小之矧達磨一家法門一體如彼此相爭是非
交毀恐同流俗宜渾之共扶末運。

* 自序

蔗菴姑蘇吳江人族姓嵇名淨範字為則別號蔗菴
賦性愚朴能忍詬故父母愛之七歲入鄉校讀孝經
小學若獲故物遇禪書梵典如逄舊識九歲祖母攜
我謁天竺普門大士夜夢一老宿握手告我曰汝認
得我麼範曰不認得老宿隨口授一偈曰名山靈跡
遍優游賞勝心應近已休好住新豐古洞裏共揚佛
事老春秋受之而不解後閱真淨語錄載此偈十三
凡遇梵苑莊肅山水清幽處回翔忘返見行腳士草
履田衣負笈而過者心輒慕之十五出家志決父母
聽許於苕谿雙林中菴為受業以範稍有慧性復讀
書三載由是能依文剖義略知大意十七閱大慧語
錄以竹篦話有疑問人無能知者日月冉冉俯仰竊
歎而已十八剃髮而母逝中夜禮禱普門將酬罔極
更冀延年其生死大事茫然也二十聽雪航法師講
唯識論如嚼木屑宿峴山蘇菴有僧曰慧幢者至自
弁山說參禪為最上範聽之喜躍奮志趨弁山久默
音和尚見而問曰曾作甚麼來範曰念佛音曰念佛
者誰範不能對乃求挂搭入堂心中悒悒晝不語夜
不瞑誓悟為期行倦則倚柱而立每仆地不知也一
日普請歇肩於正中亭聞雷震有省偈曰百斤擔歇
正中亭雷吼山川草木驚喚弟呼兄誰荅應白雲推
出舊山青呈音音曰一口氣不來時如何範曰霹靂
打虛空音曰將謂你瞥地範曰不得壓良為賤乃拂
衣而出自知是輕安非悟境時崇禎巳卯五月也二
十一受具於姑蘇瑞光適朝宗和尚至問眾曰許多
人豈無一個高沙彌耶眾無應者範曰設有向甚麼
處著宗回顧曰後生頭皮恁麼頑範曰臨濟當年見
黃檗宗拊掌笑之再謁弁山茶次音以古今淆訛商
確皆矢口不讓音日得處無正偏順逆縱橫處更加
鞭策踏破草鞋赤腳行去前頭自有知音二十二父
沒不及奔赴殊為痛心秋詣寶壽值石和尚團瓢下
曝背範趨前問曰如何是密室中事石曰不許外人
知曰如何是密室中人石曰曝背通身暖曰向上還
有事也無石曰你幾時到者裏曰一任一任石曰如
何是向上事曰竹疏拖鳳尾松老長龍鱗石哂之住
兩月即捨之岐路西東悠悠風塵有恨如何二十三
上徑山聽講休夏見雪嶠大師於語風居雪曰湛然
和尚真是悟道底卻是好講經範曰講經有何過雪
色厲擬拈棒範一喝曰秪得一橛二十四聞愚菴老
人唱道雲門意欲往猶躊躇乃卜之得易乾之九五
曰飛龍在天利見大人意遂決始到雲門入室問自
遠趨風乞師一接老人曰不接你者盲龜跛鱉範曰
豈無方便老人便打範拂袖而出即進堂坐香時忽
無故而喜自謂曰莫非魔境耶一夕聞鼓聲疑情豁
然有偈曰雲門毒鼓不容情擊著虛空粉碎崩拈得
鼻頭失卻口秪看碓嘴百花生呈老人惟痛叱無肯
語範心憤憤竊又疑焉一日普請上山挑柴踢破腳
指流血痛不巳礙膺忽泮如夢忽覺輕快無喻曰石
亂山青古路危禍根今日遇何奇指頭鮮血橫流處
不是親遭痛不知入室老人見之即曰恭喜範曰血
流滿地有甚恭喜老人曰分付維那明日不得普請
範推傍僧曰記取和尚語自此徵詰古今勢如破竹
受苦口為之銘心經逆耳為之痛哭二十五參天童
凡所有尊宿悉摳衣請益則皆曰願勉之而巳無所
針砭二十六返雲門掌記室蓋斯時儕輩崇事僥薄
尚無敦厚經眼入耳皆時囂之態背師恩棄友誼紛
紜可慨法運陵遲祖道之替實有顧慮故欲入天台
尋貫首座之遺跡活埋不出是吾志也以偈別老人
曰辣棒年來曾喫盡怖頭狂念巳成灰酬恩報德慚
無日且入天台去活埋而老人誨敕激烈謂望西山
傲亮公想煨芋尋懶瓚固高尚事在汝非宜不可範
遲鈍匪才生平無他嗜好為世人所棄唯好學如貪
餮作事不欺形可使辱志不可陵而頑魯若斯實佩
老人之提訓二十八老人退居化鹿山範拉鄰哲彥
公入剡山結茆壁落蕭然狼虎為伍日用所需為本
恒定公濟之同居者不堪枯寂皆逸去亦不追二十
九隨老人赴弔龍門遂亦淹滯武林其剡山茆屋不
復問矣三十當已丑十二月八日老人授以洞上法
印偈曰剔瞎摩醯眼斜懸肘後符春雷一起蟄東壁
挂葫蘆為洞山二十九世初度日奠先人偈曰孃生
此日正懸弧家業勳榮望有孚壞衲既披雲外客竟
違庭訓意如何又北堂辭別意蕭然鳧伴鷗盟三十
年恩大也知酬未及遙筵聊奠一杯泉三十一老人
將搆愚菴養親以遊人雜遝為不便切諫不從而諸
公心由好惡情任毀譽有所議則以範百喙攢囓姑
聽之然欲扶法幢立宗旨盡心事師為法難於今日
矣三十五有人變亂祖燈諸方緇素攻擊萬端範過
維揚候山翁和尚轉金陵晤杖人但有迂闊之論無
周急之用人爭笑之此時也或弔影雲岫或託跡愚
菴而無定軌三十九住秀州古資聖寺始為老人燒
香志效古人惔怕簡素為道常患不勤律巳惟恐有
怠不登謁總隨緣寧使草長法堂然衰風熾盛學者
多輕浮無醇粹器行道皆掣肘若探湯不及三載即
撾鼓辭退四十二西湖南山之楊菴德音老宿請掩
關以愚菴庶務轇轕不終夏而謝之四十四住雲門
顯聖寺髮斑齒搖矣情詭日撓事窮百變受以恕養
以寬夙興夜寐祖庭規模似為詳整而人境淆訛得
賢為難所荷猶有憾也四十六愚菴老人示寂請平
陽弘覺禪師主後事範自癸未冬始親近老人至乙
巳冬計二十三年範有過老人必恕老人有訓範必
佩服故恩不知戴過不加責雖久遠若一日四十七
陶檀越洎德璋菴主以曹山招為退居丙午正月十
一日退雲門即進曹山遠望青山俯看流水足堪養
拙藏樗其檀恩友思穆若金蘭真世外知已也復為
雪照洞明二禪士謂曹山固山明水秀實可怡情恐
遊人紛擾非道人久居之地我恂興有小搆實古鏡
清寺在水灣村落可避喧囂欲師往無疑也範喜丁
未臘月十一日赴之四十九應東塔五十一受天華
張登子刺史又以龜山靜室強欲受之道路皇皇惆
悵懷抱冷煖參差是非翻覆是為甚謬今年五十又
過五矣神頹心懶不復若平生之時勇退天華坏戶
東塔可以遠過矣嗚呼昔從事南詢時其人我長短
是非錯綜以生死為念故不顧既巳老大又不能眼
看白雲身埋青嶂仍復越嶼吳灘隨波上下誠業使
然髮盡白齒盡落無力為法時愧古賢向來維持法
道之心自謂不難觀今日世風澆薄法門衰極拈椎
豎拂有何用處且朽鈍之年守拙甘分其架高養閒
趨聲負勢素無心緒以退藏為捄獘扶衰之宗旨可
免儕輩憎怨沸騰也承先人付囑之重不敢作斷佛
種人有提訓久者嫌恨益堅受恩深者疑謗亦烈或
宿緣所致自心亦安唯依依法道為太息耳範濫廁
僧倫於道無補唯有過不肯掩非獨於直心待物有
不知恥而以為知非安於杜口攢眉也有知我者曰
蔗菴心性平易而少剛斷行事寬厚而無矯強可為
我生平實錄矣授囑有幾人爰潛爰躍為龍為蛇聽
其自定故不書範年巳老大竊位法社有負素飧追
想前境巳成大夢況身世漚花命脆風燈光陰知有
幾何其後世事短長幻化遷訛惟不知故亦不書。

甲
寅十月十七日蔗菴範道人自敘