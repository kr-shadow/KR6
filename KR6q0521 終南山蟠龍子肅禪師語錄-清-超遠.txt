#+TITLE: 終南山蟠龍子肅禪師語錄-清-超遠
#+DATE: 2018-05-12 10:25:22
#+SOURCE: github.com/kanripo/KR6q0521 master 401c0edd                

* 子肅禪師語錄序

深閱超方之作一團祖佛
真風歷盡百若千辛志秉
掀天揭地掃除知解山精
木魅魂亡洞澈古今鐵額
銅頭膽喪奪卻浮山拄杖
頓超從上綱宗展開尊宿
缽盂納盡天涯風月隨宜
叢化到處利生若非乘願
而來怎到恁麼田地如斯
全機露布教人焉忌舌頭
聊書數語跋之難盡潑天
之意雖然也不得錯過。

天臺鋷雲行者行鐸述

終南蟠龍子肅禪師語錄(全)
法弟性明編　侍者海闊等錄

* 上堂

康熙戊午冬眾請開堂師拈疏云看看有眼者見有
耳者聞既見既聞且道是個什麼若向者裏薦得不
用如何若何其或未然卻請維那宣過宣畢師指法
座云者個寶華王座三世諸佛於此轉大法輪六代
祖師於此提持正眼山僧今日又作麼生喝一喝云
戴角披毛牽犁拽耙遂陞座拈香云此一瓣香如天
普蓋如地普載爇向爐中端為祝延今上
皇帝聖躬萬歲萬萬歲惟願皇圖鞏固帝道遐昌佛
日增輝法輪常轉此一瓣香如日照晝如月照夜奉
為滿朝文武諸大勳貴惟願生生為朝廷柱石世世
作宗門外護此一瓣香昔年海內受盡風霜參見數
員尊宿幾回死裏逃生皮穿骨露猶未勦絕後到浮
山撞著個鐵面無私的老漢被他一鎚粉碎直得八
面玲瓏如今拈起也天旋地轉放下也草偃風行且
道不拈不放又作麼生良久云天涯有水皆含月大
地無花不帶春爇向爐中供養前住浮山華嚴堂上
傳臨濟正宗三十二世文老和尚用酬法乳之恩斂
衣就座白椎畢師云一鎚打就一火鑄成果是其人
出來相見僧問一鎚打就一火鑄成未審是箇什麼
師云新出紅爐金彈子簉破闍黎鐵面門進云即今
在甚麼處師云焦頭爛額也不知問如何是蟠龍境
師云草徑雲生千尺石柴門雨灑萬年松進云如何
是境中人師云滿頭白髮髼鬆聚一頂袈裟撩亂披
進云只如人境雙亡一句作麼生道師云禮拜了退
問圓通不開生藥鋪單單只賣死貓頭未審蟠龍賣
箇什麼師便打進云恁麼則不值半文錢師云痛癢
也不識乃云金鐘纔扣佛祖魂驚毒鼓一撾天魔膽
喪伶俐衲僧纔聞舉著如龍得水似虎靠山便能一
為無量無量為一小中現大大中現小坐微塵裏轉
大法輪於一毫端現寶王剎其或未然與諸人打箇
葛藤去也遂舉法燈和尚云山僧本欲深棲巖谷隱
遁過時無柰清涼老人有箇未了的公案今日出來
為他了卻山僧亦欲如此只為浮山老人有箇現成
的公案今日出來特為舉揚大眾且作麼生是現成
的公案以拄杖拋向座前云打鼓普請看結椎下座。

上堂僧問夜半正明天曉不露是箇什麼消息師云
北斗面南看進云既是北斗為甚面南看師云疑殺
天下人進云疑則且止今日陞堂有何祥瑞師云龍
吟霧起虎嘯風生乃云龍吟霧起虎嘯風生天曉不
露夜半正明且道是箇什麼消息卓拄杖一下云北
斗面南看日午打三更。

臘八上堂僧問世尊睹明星悟道未審悟箇什麼師
云悟箇明星進云即今杲日當空還有明星也無師
云有進云在甚麼處師便打進云恁麼則七縱八橫
也師云卻被闍黎道著乃豎拄杖云看看釋迦世尊
在山僧拄杖頭上說道一切眾生俱有如來智慧德
相但以妄想執著不能證得山僧忍俊不禁喝一喝
云住住直饒世尊未到雪山腳跟下好與三十痛棒
世尊見恁麼道只得滿面慚惶懡㦬而去大眾且道
向甚麼處去也卓拄杖云曉日爍開岩畔雪朔風吹
綻臘梅花。

上堂僧問文殊是七佛之師因甚出女子定不得師
云劄進云罔明是初地菩薩為什麼出得師云露進
云只如未陞座前請師道一句子師云老僧口門窄
進云恁麼則風平浪靜雲歸去月照寒江一色秋師
云莫眼花乃云當機不昧千眼頓開知鑑洞明十方
普應說甚文殊罔明女子入定直饒瞿曇老漢也須
喪身失命且道利害在甚麼處卓拄杖云吽。

上堂僧問如何是第一句師云無影峰頭鐵龍戲進
云如何是第二句師云石火光中著眼覷進云如何
是第三句師云會得也是鬼家計進云三句外還有
句也無師云有進云是什麼句師便打乃云法不孤
起仗境方生拈拄杖云者是山僧拄杖法在甚麼處
卓一下云三汲浪高魚化龍癡人又戽夜塘水。

上堂僧問向上一路千聖不傳和尚還傳麼師云傳
進云千聖不傳和尚為什麼卻傳師云我不是千聖
乃云有時把斷要津三世諸佛口掛壁上放開一線
狸奴白牯任意縱橫不把不放一句子盡大地人摸
𢱢不著蟠龍不惜眉毛與諸人通個消息喝一喝下
座。

解制上堂僧問十五日巳前即不問正當十五日時
如何師云瑞雪滿空墜銀花遍地生進云雪消後時
又作麼生師云看腳下乃云千燈萬燈從一燈起千
法萬法從一法生識得一燈燈燈相照識得一法法
法圓融大眾且作麼生是一法擊拂子云八角磨盤
空裏走三腳驢子弄蹄行。

懺期上堂僧問如何是如來禪師云幡竿頭指天進
云如何是祖師意師云金剛腳踏地進云學人更有
一問師云三十棒自領出去問終日禮千佛未審千
佛在甚麼處師云香煙堆裏露金容進云學人為甚
麼不見師云穿過你鼻孔乃云佛真法身猶若虛空
應物現形如水中月豎拂子云看看過去諸佛現在
諸佛未來諸佛盡在山僧拂子頭上放大寶光普照
三千大千世界於諸世界中吹大法螺擊大法鼓震
大法雷演大法義直得情於無情遇斯光者悉皆證
得無上菩提大眾三世諸佛作此事巳還攝寶光走
入山僧拂子裏去也汝等諸人作麼生會若道是拂
子又是三世諸佛若道是三世諸佛又是拂子且道
是箇什麼喝一喝云且忌打瓦鑽龜。

上堂僧問如何是賓中賓師云滿面是埃塵進云如
何是賓中主師云開眼無處睹進云如何是主中賓
師云青山覆白雲進云如何是主中主師云大用沒
佛祖進云不立賓主一句作麼生道師云普問如何
是學人本分事師云早不本分也進云那裏是不本
分處師云轉見不堪乃云正令全提十方坐斷擬議
思量白雲片片雖然本分家風看來特殺冷淡若要
賓主和融更須放開一線大眾且作麼生是一線擊
拂子云斷。

上堂僧問世尊陞座拈花示眾和尚陞座示箇什麼
師云有條攀條無條攀例進云和尚試攀看師便打
進云恁麼則蟠龍峰頂祥雲起萬里終南瑞氣生師
云好事不如無問如何是佛師云爛麻索進云如何
是祖師云破草鞋進云佛祖向上還有事也無師云
有進云是什麼事師便打進云者猶是佛祖邊事如
何是佛祖向上事師又打僧擬議師連棒打退乃豎
拄杖云看看盡不可說不可說微塵諸佛總變作山
僧拄杖子向四天下走了一遭汝等諸人還夢見麼
咄三生六十劫擲拄杖下座。

結制上堂僧問新開爐韝作家鉗鎚佛祖到來如何
鍜鍊師云一鎚粉碎進云過在甚麼處師云在犯不
容問一言截斷千聖消聲如何是一言師云錯過了
進云一劍當頭橫屍萬野如何是一劍師云者沒頭
漢進云恁麼則擬議不得也師云自知較一半乃云
結卻布袋頭大地一時收急得老溈山放出水牯牛
驀地吼一聲咄嚇殺靈山會上一個老比丘忽有個
衲僧出來道蟠龍今日結制說話全無來由且道作
麼生與他秪對擲拂子云休。

上堂僧問古澗寒泉時如何師云冷進云飲者如何
師云噎殺闍黎問如何是金剛寶劍師云殺人見血
進云如何是踞地獅子師云野犴潛蹤進云如何是
探竿影草師云驗出你骨髓進云如何是一喝不作
一喝用師便喝進云落在甚麼處師便打乃云不是
目前法亦非心外機直下絕籮籠當陽無向背驀舉
拄杖云還見麼卓一下云還聞麼咄若將眼聽終難
會耳處聞聲方始知。

上堂僧問師唱誰家曲宗風嗣阿誰師云倒吸龍池
水橫吞浮山雲進云如何是浮山雲師云過進云如
何是龍池水師云流進云未審流向甚麼處去師便
打乃云倒吸龍池水橫吞浮山雲流向甚處去卓拄
杖云一棒一條痕。

經期上堂僧問如何是十方同聚會師云大家在者
裏進云如何是個個學無為師云頭頂天腳踏地進
云如何是選佛場師云覿面露堂堂進云如何是心
空及第歸師云花須連夜發莫待曉風吹乃云毘盧
藏中一微塵裏有大經卷量等三千大千世界書寫
三千大千世界中事悉盡無餘大眾且道此大經卷
即今在甚麼處莫是在毘盧藏中一微塵裏麼且莫
錯會好莫是在大匱小匱黃卷赤軸裏麼且麼錯會
好到者裏還有知落處者麼喝一喝云填溝塞壑無
人會雨過夜塘秋水深。

祈雨上堂僧問久旱逢甘雨他鄉遇故人即今久多
時雨在甚麼處師云打濕鼻孔僧禮拜師云通身泥
水乃拈拄杖云看看拄杖子飛入大海磕著娑竭龍
王心地萬里青天三十棒甘雨淋淋大地山河沾恩
有分百穀苗稼增長如雲大眾且道拄杖子有什麼
長處卓一下云好雨好雨。

上堂僧問毛吞巨海芥納須彌為是神通妙用法爾
然師云也不是神通妙用也不是法爾如然進云
畢竟承誰恩力師便打問如何是金剛不壞身師云
倒也倒也進云既是金剛不壞身為什麼卻倒也師
云你不妨伶俐乃云盡微塵世界是箇金剛正體淨
裸裸絕承當赤洒洒無空闕如天地蓋載如日月照
臨無一處不遍無一處不周塵塵剎剎八面玲瓏物
物頭頭十方通暢拈一莖草作丈六金身將丈六金
身作一莖草腹中現百億閻浮提室內湧三千獅子
座七縱八橫無可不可雖然如是檢點將來猶是無
風匝匝之波只如萬機休罷一句無私作麼生道擲
拂子云千峰勢到嶽邊心萬派聲歸海上消。

解制上堂僧問解開布袋頭放出水牯牛如何是水
牯牛師云蹄角未崢嶸莫向外邊走進云未審如何
看守師云饑時喫草渴時飲水僧禮拜師云切忌犯
人苗稼問德山托缽下法堂意旨如何師云禍事禍
事進云低頭歸方丈又作麼生師云爛泥裏有剌進
云雖然如是只得三年活果三年而沒還端諦也無
師云真語者實語者進云為甚麼如此靈驗師云舌
頭有骨乃云十月十五日結拈棒打落天邊月正月
十五日解翻身踏破香水海一任你東行西行賤賣
貴買蟠龍只管坐看華州清風下載何故聻擊拂子
云得能莫教忘知過必須改。

* 小參

師誕日謝眾小參僧問世尊降生九龍吐水和尚千
秋有何祥瑞師云天際峰頭白浪湧移山潭底火星
飛進云恁麼則紅爐爆出金彈子大家齊賀萬年新
師云作麼生是萬年新僧擬議師云早是舊的也乃
云今日有勞大眾思量無可酬報聊借雲門餅趙州
茶與諸人療饑心渴去也以拄杖右邊卓一下云者
是雲門餅左邊卓一下云者是趙州茶中間卓一下
云者箇是什麼擲拄杖云莫怪山僧慳吝。

小參僧問粉骨碎身未足酬一句了然超百億如何
是一句師云大方廣佛華嚴經進云不是師云華嚴
海會佛菩薩僧擬議師便打乃云一處明去千處萬
處處處光輝一句透脫千句萬句句句貫通眾中還
有透脫者麼喝一喝云不是龍門客從勞遭點額。

冬至小參當陽直截不立階級覿面一著人人具足
所以道衲僧家頂額上日日一陽來復腳跟下時時
萬彙發生南頭買貴北頭賣賤無非本地風光東家
晏坐西家嘶鬧總是毘盧心印雖然如是三家村裏
說老婆禪即不無若是衲僧汗臭氣未敢相許在大
眾且作麼生是衲僧的汗臭氣擊拂子云等閒撥轉
關捩子從教枯木百花生。

小參僧問黃金為世界白銀為壁落是什麼人境界
師云東村寥鬍子進云更有一人居何國土師云三
門前佛殿後乃云三門前佛殿後觸著壒著無人搆
驀地相逢寥鬍子合掌當腦持神咒大眾且道是什
麼神咒擊拂子云咄。

小參僧問如何是祖師西來意師云薦取薦取進云
畢竟在甚麼處師便打進云恁麼則棒頭有眼明如
日要識真金火裏看師云真金在甚麼處僧便喝師
云白銅假銀說什麼真金乃云此之一法在天同天
在地同地在僧同僧在俗同俗且道在拂子頭上又
作麼生擊禪床云無限野雲風捲盡一輪佛日掛中天。

小參僧問如何是第一玄師云虛空駕鐵舡進云如
何是第二玄師云火裏種白蓮進云如何是第三玄
師云長伸兩腳眠進云如何是第一要師云露柱呵
呵笑進云如何是第二要師云句句拈來妙進云如
何是第三要師云千差都一照進云三玄三要承師
指覿面一機請師道師便打乃云我本無心有所希
求今此寶藏自然而至大眾左是廚庫右是僧堂前
是山門後是佛殿且道寶藏在什麼處喝一喝云身
在海中休覓水日行山嶺莫尋山。

春日小參僧問新春一至百草皆生如何是如如不
動的消息師云動也動也進云既是如如為什麼卻
動也師云喚作如如早是動也問如何是無相法身
師云禮拜了向你道僧禮拜師云獅子咬人韓盧逐
塊乃云古人道舊臘昨朝送新春今日迎九天騰瑞
氣萬國靄歡聲蟠龍又且不然舊臘阿誰送新春那
個迎山僧拄杖子無舊亦無新且道與古人是同是
別擊拂子云等閒識得東風面萬紫千紅總是春。

小參僧問如何是學人親切一句師云直下薦取進
云恁麼則家家門首長安道處處窟中獅子兒師云
那箇是你獅子兒僧喝師云蝦蟆叫乃云撲落非他
物縱橫不是塵山河及大地全露法王身驀拈拄杖
卓一下云者是山僧拄杖子那箇是法王身喝一喝
云劍去久矣從勞刻舟。

解制小參師云今朝正月十五衲子心雄似虎芒鞋
足下生風拄杖手中作舞直饒參遍諸方也要惡心
嘔吐不如當下知非免得途中辛苦山僧靜坐蟠龍
不用敲鐘擂鼓千峰豈礙雲遊一任交參佛祖從來
慣性天生不會東裁西補直將皓月臨空印破三千
國土惟有末後一句山僧久病力微不惟舌頭太短
一且齒不關風不能道得幸有拄杖子在未免差他
出來與你諸兄通箇消息切忌當面錯過遂拈拄杖
云會麼喝一喝云智子方知燈是火癡兒猶向外邊
求。

七月十五為諸佛菩薩開光小參師拈拄杖云主賓
相聚義無窮鐵壁銀山一線通何處是渠真面目秋
風昨夜到梧桐恁麼恁麼文殊出現不恁麼不恁麼
普賢光臨師子子須師子吼象王王是象王行正恁
麼時直得法寶歸如意禪朋到善財淨裸裸赤灑灑
無一塵不歸華藏無一物不轉法輪且道毘盧世尊
位居何所遂卓杖云但願諸公開正眼人人都在佛
光中。

修造圓成開光小參師豎拂子云看看大眾會麼只
遮一法山僧始自一十八歲痛念生死參尋知識為
法忘軀數十年間皮穿骨露由是雪裏生煙冷灰豆
爆未免驚天動地鬼哭神號如今恁麼也得不恁麼
也得恁麼不恁麼總得有時拈一莖草作丈六金身
有時將丈六金身作一莖草小中現大大中現小坐
微塵裏轉大法輪於一毛頭現寶王剎無可無不可
雖然恁麼蒙諸檀越供給護持所以山中事事圓成
般般如意山僧無可報得命諸衲子撾塗毒鼓扣紫
金鐘升曲彔木床發揮本地風光但拈一瓣古柏根
香供養十方常住三寶惟願善信檀越與我山僧世
世生生同遊華藏共造慈航且遂心慶讚一句作麼
生道處處總成華藏界門門都是善財家更有一偈
舉似大眾掃灑蟠龍事巳週一盂高掛萬雲頭檀那
自有無邊福果滿功成得便休拽杖下座。

元旦新年佛法事如常鐘鼓交參見法王至祝金輪
呈瑞相虔誠奉獻一爐香。

元霄上元佳節月輪光印破虛空到法堂瞬目大千
遮不住千燈續燄一爐香。

祈雨小參師云東西南北水茫茫無角鐵牛入海藏
千手大悲尋不見蓋天蓋地灑瓊漿記得古人道扇
子𨁝跳上三十三天觸著帝釋鼻孔東海鯉魚打一
棒雨似盆傾山僧又且不然驀拈拄杖云拄杖子作
略如龍通身慶快變化無窮飛入四海驀地乾坤失
色即然宇宙魂驚震地洪波浩渺威雄白浪滔天直
得華嚴會上諸大龍王雨汗通身歸投正覺率諸眷
屬發菩提心萬里青天三十棒雸雨淋淋大眾且道
與古人相去多少以拄杖卓一下云惟憑此滴曹溪
水普潤乾坤報佛恩。

祈雪小參新年頭行新令衲子們著眼聽震法雷鳴
法鼓佈慈雲灑甘露且道明甚麼邊事遂揮拂子云
恁麼恁麼春有百花秋有月不恁麼不恁麼夏有涼
風冬有雪恁麼也得山僧百事不千懷惟憶平鋪三
尺雪恁麼不恁麼總得山川大地王乾坤萬億國中
增瑞色人間天上和風喜月剎剎塵塵皇王厚德五
湖四海流通正脈願速垂慈雸霖普澤且道慶快一
句作麼生道喝一喝云龍得水時添意氣虎逢山勢
長威獰。

* 早參

早參僧問不用棒喝交參請師道一句看師云高聲
問將來僧又問師云虛生浪死漢乃云蟠龍一句子
開口早不便更擬問如何虛生浪死漢。

早參僧問有物先天地無形本寂寥能為萬象主不
逐四時凋未審是什麼物師云千年無影樹今時莫
底靴進云向上還有事也無師云有進云如何是向
上事師云留口喫飯好乃豎拄杖云若喚作拄杖又
道不逐四時凋若不喚作拄杖又道能為萬象主且
道畢竟喚作什麼若向者裏會得蟠龍兩手分付其
或未然卓拄杖云有時拈在孤峰頂劃斷天雲不放高
打五早參僧問承師有言蟠龍一句子開口早不便
只如不開口時又如何師云切忌坐在無事甲裏進
云過在甚麼處師云死水不藏龍進云如何是活水
龍師便打云皈依佛法僧乃云蟠龍今朝打五衲子
如龍如虎人人眼蓋乾坤個個口吞佛祖三千里外
知音萬仞峰頭毒鼓直到恁麼田地看來猶是莽鹵
且出格一句作麼生道咄絕後再甦無一法臨機不
用千鈞弩。

冬至早參丈室逍然四壁空單丁獨處鎮千峰宴坐
崖亭無一事那分春夏與秋冬。

元旦早參師拈拄杖云今朝元旦辰拄杖不容情殺
活憑誰力敲開鐵石心主賓無二見瑞雪白如銀更
覺西來意一棒一條痕喝一喝云山中佛法常如舊
雲外逢人盡謁新。

解制早參師拈拂子云今朝正月半燈月沖霄漢祥
光爍太虛雲霧都消散深山空谷中擊目生涯淡破
衲道人家苦菜黃虀飯喫則從君喫不喫不相賺佛
法西來意松枯石頭爛解制一句作麼生道迺揮拂
子云露柱燈籠瀟灑去孤鴻野鶴跨雲來。

結夏早參師拈拄杖云只遮一法無冬無夏無睈無
凡天地以之運轉萬物以之發生山僧以之統眾衲
子以之奮志果是其人發揮本有身心安居平等實
際結夏一句作麼生道遂卓杖云運水搬柴無一事
頭頭總是舊家山。

解夏早參師云今日山中解夏衲子逍然造化芒鞋
竹杖隨身各有師王獨跨直饒參遍諸方未免返成
話杷爭如徹底掀翻慶快通身放下終南古柏常青
霜雪都來不怕從教地老天荒滯貨遼天索價驀拈
拄杖云大眾會麼只遮一法世尊不說說迦葉不聞
聞打開關捩子親見本來人拈拄杖喝一喝云誰知
桂轂千年魄妙作空輪一點秋布袋頭開無內外從
教去住自優游更有一偈舉似大眾自是蟠龍一夏
週那知葉落更驚秋何如宴坐磐陀石免得區區向
外求。

* 晚參

解五晚參僧問取不得捨不得不可得中只麼得未
審得箇什麼師云拄杖子進云拄杖子在甚麼處師
便喝僧亦喝師云你一喝我一喝落在甚麼處僧云
老老大大落處也不識師云老僧住持事繁乃云今
夜蟠龍打五終一堂鐵漢振綱宗拈起衲僧拄杖子
人間天上血通紅且作麼生是衲僧拄杖子卓一下
云劈開華嶽連天秀放出黃河澈底清。

晚參僧問開口道著舉步踏著學人為什麼不會師
云怪得阿誰進云和尚豈無方便師云有進云是什
麼方便師便打進云請和尚道師云卻是你道得好
僧禮拜師云會麼進云不會師云會取不會的乃云
動則當處生苗不動則埋身千丈直饒坐斷兩頭頂
門猶欠一棒到者裏還有知蟠龍為人處麼以拄杖
旋風打散歸方丈。

晚參僧問不厭生死不樂涅槃是什麼人境界師云
釣魚船上謝三郎進云未審他有什麼長處師云任
從蒼海變終不與君通進云低聲著師云老僧向你
道什麼僧擬議師便打云未夢見在乃云諸佛不出
世人人鼻孔遼天祖師不西來個個腳跟點地生死
涅槃真如佛性麻三斤乾屎橛甚麼得來若向者裏
著得一隻眼盡乾坤大地一時瓦解冰消其或未然
今夜放開一線貴圖大家知有喝一喝云諸佛出世
也又喝一喝云祖師西來也又喝一喝云麻三斤乾
屎橛一時向者裏薦取。

起七晚參師云普天普地起霜風惟此蟠龍萬樹松
即日開爐烹佛祖從教鐵漢也心空喝一喝云各請
歸堂去竭力振綱宗。

除夕晚參蟠龍除夕異諸方冷淡家風驀面霜更有
一般真受用滿堂清眾一爐香。

* 示眾

示眾古人道一喝分賓主照用一時行會得箇中意
日午打三更大眾既是日午為什麼卻打三更若向
者裏會得三世諸拂於中成道歷代祖師於中利生
神通變化於中流出大地山河於中發現其或未然
按下雲頭高掛缽囊三條椽下七尺單前一念相應
十方坐斷眾中莫有恁麼衲僧麼卓拄杖云敵勝還
他獅子兒出群須是英靈漢。

示眾剃髮著袈裟宜應行聖道自餘間雜事俱為生
死因大眾念佛持咒是閒雜事禮拜焚香是閒雜事
著衣持缽是閒雜事陞堂說法是閒雜事且作麼生
是聖道聻良久云臨岩看滸眼特地一場愁。

示眾奉黃蘗和尚云預前若不打澈臘月三十日到
來管取你熱亂萬般事須是閒時辦下忙時得用多
少省力莫待臨渴掘井如落湯螃蟹一般未免手忙
腳亂去也師云古人者般說話可為婆心至切為子
情深汝等諸人皮下還有血麼喝一喝云平生肝膽
向人吐相識猶如不相識。

打七示眾入山不畏虎兕者樵子之勇也下海不避
蛟龍者漁夫之勇也臨敵視死如生者將軍之勇也
作麼生是衲僧的勇處喝一喝云迅雷轟宇宙石火
迸青天。

除夕示眾舉北禪和尚云今朝年窮歲盡無可與諸
人分歲但烹一頭露地白牛炊黍米飯煮野菜根大
家喫了唱村田樂免得倚他門戶傍他牆致使時人
喚作郎蟠龍今夜又且不然若烹露地白牛炊黍米
飯煮野菜根只恐味長知者少唱村田樂猶怕音高
和者稀且道畢竟以何物分歲聻豎拂子云山僧拂
子頭邊意取之無盡用無窮。

師誕日示眾今年五十六光陰如箭速人前百不會
退守三問屋半偈猶未周全身成病骨逐日臥禪床
長年不禮佛有時呵呵笑看來卻成哭大眾既是呵
呵笑為什麼卻成哭擊拂子云只者些兒淆訛處山
僧千足與萬足。

戒期示眾喝一喝云戒也定也慧也還有人薦得麼
若向者裏薦得三千威儀八萬細行以至無量無邊
三昧只在一毛頭上若薦不得且向衣缽裏薦取好
眾建丈室請師師就座示眾昔年虎穴今日龍宮慈
雲普覆法雨均濛雷鳴宇宙電掣西東正恁麼時直
得三世諸佛讚嘆歷代祖師證明大眾且道證明箇
什麼卓拄杖云多謝諸公齊著力祖庭光彩一時興
打三示眾若要漆桶徹急著眼睛看如煮木札羹如
炊鐵釘飯但辦箇肯心畢竟不相賺且道以何為驗
豎拂子云千古意分明一堂風冷淡。

解三示眾適間黃蘗老人拖泥帶水牽犁拽耙向淨
瓶裏出來高聲說偈云塵勞迥脫事非常緊把繩頭
做一場不是一番寒澈骨爭得梅花撲鼻香被山僧
驀面一唾走入諸人鼻孔裏去也還有人信得及麼
良久云早知鬼便是人做夜半三更也好行喝一喝
云照顧鼻孔。

二月十九示眾師豎拂子云今朝二月十九衲子攜
瓶折柳禪河波浪翻騰法海潮音震吼聲聞三界人
天萬億國中稽首從教雲水滔滔一任鳥飛兔走善
財無處參尋龍女南看北斗蟠龍宴坐觀音正令全
提在手且應機接物一句作麼生聻乃揮拂子云翠
柳拂開金世界青山湧出璧樓臺。

四月八日示眾師云大眾會麼今日是我釋迦世尊
降誕良辰所以拈柏子香然松明炬誦薩怛多運無
作力不為報德酬恩聊表寸心而已大眾還知世尊
安身立命處麼遂舉拂子云大眾看看悉達太子在
山僧拂子頭上降生一手指天一手指地云天上天
下惟吾獨尊被山僧頂門一棒走入微塵裏去也眾
中還有破塵見佛者麼喝一喝云無限野雲風捲盡
一輪佛日掛中天。

解夏示眾師拈拄杖云結夏也是遮箇解夏也是遮
箇不解不結是箇甚麼顧視左右云一動一靜一語
一默無非本地風光真實受用色色總現成不信且
行腳待你行到路途窮雲水空布衫穿草鞋薄那時
驀鼻拽迴頭始信從前自耽閣休耽閣須直索信手
拈來玲瓏活潑妙用神機全身作略阿呵呵還會麼
秋風昨夜到柴門萬里青山黃葉落惟有山僧拄杖
子長年靠在禪床角纖毫觸著血通紅慣性天生非
造作更有一偈舉似大眾暑往寒來春復秋急須按
下萬雲頭今朝不了何時了此日不休何日休諸兄
本有沖天志何故騎牛又覓牛。

示眾柱杖無情似鐵牛毫端觸著不輕酬忽雷驀震
乾坤動直得通身血迸流。

誕日示眾山僧五十七通身渾是疾無法報檀那一
箇波羅密。

示眾師云山僧自到秦川二十餘年有箇相知且道
是誰聻乃豎拂子云千聖尚然無覓處造次凡流豈
可知。

解七示眾師豎拂子云今日蟠龍打七終一團佳氣
喜重重果是吾門真衲子必當竭力振綱宗此事且
止末後一句作麼生道(咄)但得禹王些子力萬水千
山一貫通。

示僧二十師云二十年前誰是汝倏忽今朝到廿旬
顏貌不同初十歲切須憂道莫憂貧。

示念佛師云念佛休疑是阿誰美人斜插一枝梅分
明道破無人會急得泥牛吼似雷。

誕日示眾師云山僧五十八光景虛拋撒逐日枕雲
眠空空無一法散步若行雲跏趺如石塔客問西來
意惟訓山路滑有時赤足行有時著布襪有時肚量
寬有時胸臆狹有時似慈悲有時怪惡辣疾病有千
般觸著一時發阿呵呵百尺冷門庭鑄面王菩薩。

冬至示眾師云一九一陽生古語到如今面南看北
斗日午打三更陰向鼻中沒陽從眼裏生會得箇中
意金身草一莖。

除夕示眾師拈如意擊禪床云今朝年月盡諸兄著
眼聽光景疾如風死生誰敢定明日又新正宜當自
發奮既作出家兒那分利與鈍抖擻舊精神提起降
魔刃佛祖出頭來也要他乞命天上與人間何妨行
正令復擊一下云且待明晨恭惟祝聖。

示戒月知藏師云休去歇去換骨洗腸去整舊如新
去一坐萬年去古廟裏香爐去冷冰冰的去枯木寒
灰去千了百當去月映樓臺去夜靜鐘聲去不見古
人道牽牛向溪東邊牧未免犯他官家水草牽牛向
溪西邊牧亦未免犯他官家水草不如隨分納些些
有何不可且道如何是隨分納些些的道理聻遂拈
如意云兩頭都坐斷凡聖一齊休依依如有主法法
自優游還委悉麼更有無私句牢看水牯牛。

誕日示眾山僧五十九道行全無有一味惡纏。

鎚烹佛祖毒氣滿乾坤聞風顛倒走眼底不容情雄
心壯如斗(咦)冷坐終南山吹毛恒在手。

* 入室

解夏入室師拈拄杖云一二三四五秋風雄似虎五
四三二一光陰如箭疾驀拈拄杖云識得遮些兒萬
事從教畢諸禪德畢不畢且聽蟠龍老雲山吹鐵笛
喝一喝云切忌當面錯過。

結冬入室參禪須是鐵漢著手心頭便判直取無上
菩提一切是非莫管且道趙州柏樹子雲門乾屎橛
洞山麻三斤南泉三不是各人本分事畢竟是何消
息以如意擊禪床云一火鑄成金彈子團圞都不費
鉗錘。

起五入室師舉拂子云若論此事在眼能見在耳能
聞在口能說在足能行人人本具箇箇圓成伶俐衲
僧纔聞舉著如龍得水似虎靠山各展威雄雖然恁
麼古人有云不是一番寒徹骨爭得梅花撲鼻香經
云譬如有人渴乏須水於彼高原穿鑿求之猶見乾
土知水必遠施功不巳轉見濕土遂漸至泥眾中還
有得水者麼乃揮拂子云須知此滴師王乳蓋天蓋
地灑醍醐。

解五入室今日蟠龍打五終一條血棒照天紅露柱
子通身慶快燈籠兒驀地心空果是吾當家種草自
然的謹始誠終且道的當一句作麼生道喝一喝云
雪後始知松柏操事難方見丈夫心。

* 勘驗

僧參師問甚處來僧云南京來師云南京在甚麼處
僧云和尚豈可不知師云也須問過僧禮拜師云喫
茶去。

僧參師問甚處來僧云河南風穴來師云還見昭祖
麼僧云不曾見師云汝不從風穴來。

僧參師問甚麼來僧云五臺來師云還見文殊麼僧
云見師云有見見無見見僧擬議師便打云脫空謾
語漢。

僧參師問甚處來僧云興善來師云和尚有何言句
僧便喝師云者一喝是你的是和尚的僧云豈有兩
個師云早是三個了僧云過在甚麼處師便打云你
且喫棒我要話行。

僧參師問甚處來僧云靈感來師豎如意云靈感還
有者個麼僧云無師云和尚將何示人僧云拄杖師
云柱杖與如意是同是別僧擬議師云靈感和尚被
汝鈍置殺也。

僧參師問甚處來僧云薦福來師云和尚有何言句
僧云莫謗和尚好師云你為什麼謗他僧云那裏是
學人謗處師便打云快求懺悔僧禮拜師云雪上加
霜。

師落堂僧問如何是我本來面目師便掌云會麼僧
云不曾師云痛癢也不識。

僧問萬法歸一一歸何處師云萬法歸一一歸何處
僧禮拜師云還我話頭來僧擬議師便掌。

僧問如何是祖師西來意師云香板長三尺僧云會
也師云作麼生會僧云香板長三尺師笑云向你道
長一丈你又作麼生會僧無語師便打云驢年夢見
在。

僧問如何是我無位真人師云錯過了僧云意旨如
何師云紅爐焰上雪花飛。

僧問如何是學人自己師云騎牛覓牛僧云恁麼則
常在者裏師云在甚麼處僧擬議師云走卻了也。

僧問如何是清淨法身師云乾屎橛僧云既是清淨
法身為什麼卻成乾屎橛師云你不妨疑著。

僧問死了燒了主人公在甚麼處師便打僧云死了
燒了打箇什麼師又打僧有省師云還我主人公來
僧云猶嫌少在師云今日打著半箇。

師在七堂考工問僧不與萬法為侶者是什麼人僧
云明日向和尚道師便打云是賞是罰僧云賞罰分
明師云那裏學得來僧云不勞和尚證明師又打云
還得一半飯錢。

問僧萬法歸一一歸何處僧喝師云除者一喝又作
麼生僧又喝師打云擔板漢。

問僧那箇是你本來面目僧喝師云者一喝落在甚
麼處僧云低聲著師便打。

問僧不是心不是佛不是物是個什麼僧云更是個
什麼師云不是者個道理僧云畢竟是個什麼師便
打云一釣便上。

問僧萬法歸一一歸何處僧云今日三十明日初一
師云我道今日初一明日三十僧云一任和尚自在
師便打。

問僧那個是你本分事僧云早晨喫白粥至晚又覺
饑師云喫粥即不無你本分事未夢見在。

師行路次見僧抽解便問既是清淨法身為甚麼撒
屎撒尿僧云通身手眼師云死了燒了眼在甚麼處
僧云瞎師云瞎僧云瞎瞎師便打一掌云者個師僧
卻也有些臭氣。

師因頭痛問侍者云老僧頭痛不徹還有人替得麼
者云某甲替得師云你作麼生替者以手抱頭云痛
殺也師云也只替得一半者云那一半須是和尚自
受始得師云為什麼替那一半不得者云和尚病人
膏肓教某甲如何替得師便笑云恁麼則老僧頭不
痛也。

* 拈古

「世尊初生下一手指天一手指地周行七步目顧四
方云天上天下惟吾獨尊後雲門云我當時若見一
棒打殺與狗子喫貴圖天下太平。」

【世尊大似井底蝦蟆𨁝跳不出雲門固是好手也
是賊過後張弓當時蟠龍若在但問他未出母胎
一句子速道速道任他口似血盆管取瓦解冰消。】

「世尊於正覺山前臘月八日睹明星忽然大悟乃云
奇哉奇哉一切眾生具有如來智慧德相但以妄想
執著不能證得。」

【盡謂世尊睹明星悟道殊不知被明星換卻眼睛
不少蟠龍恁麼道還有不甘的麼出來與世尊作
主。】

「世尊在靈山會上拈花示眾時百萬人天悉皆默然
惟迦葉尊者破顏微笑世尊云吾有正法眼藏涅槃
妙心實相無相微妙法門不立文字教外別傳付囑
摩訶迦葉。」

【世尊拈花老不歇心迦葉微笑口是禍門仔細檢
點將來每人三十烏藤何故聻免得殃及兒孫。】

「世尊因自恣日文殊三處過夏迦葉欲白椎擯出纔
拈椎迺見百千萬億文殊迦葉盡其神力椎不能舉
世尊云汝擬擯那箇文殊迦葉無對。」

【我若作迦葉待世尊道汝擬擯那箇文殊正好利
聲一椎不惟百千萬億文殊無容身之處且免千
古之下遭人撿點。】

「文殊師利一日令善財採藥云是藥者採將來善財
遍睹大地無不是藥卻來白云無不是者殊云是藥
者採將來善財遂於地上拈一莖草度與殊殊接得
示眾云此藥能殺人亦能活人。」

【大小文殊瞞善財即得若是蟠龍待道能殺人亦
能活人但云面皮厚多少看他作何去就。】

「僧問趙州萬法歸一一歸何處州云我在青州做領
布衫重七斤。」

【趙州老漢被者僧一問直得上天無路入地無門
若不是青州布衫未免一場懡㦬。】

「僧問趙州狗子還有佛性也無州云無又一僧問狗
子還有佛性也無州云有。」

【說有說無摠須喫棒有分。】

「僧問夾山如何是夾山境山云猿抱子歸青嶂裏鳥
啣花落碧岩前後法眼云老僧二十年只作境話會。」

【直饒不作境話會也未敢相許在。】

「僧問馬祖如何是佛祖云即心是佛。」

【大小馬祖好與三十痛棒何故不可認奴作娘。】

「陸亙大夫問南泉弟子家中有一片石也曾坐也曾
臥如今欲鐫作佛得麼泉云得得亙云莫不得麼泉
云不得不得。」

【南泉老漢隨人起倒若問蟠龍但云得不得即且
心你喚什麼作佛他若擬議劈面一掌免向得與
不得處卜度。】

「雪竇示眾云客從遠方來遺我徑寸璧中有四箇字
字字無人識佛鑑云客從遠方來遺我徑寸璧中有
四箇字不必重拈出高峰云客從遠方來遺我徑寸
璧中有四箇字字字無平仄。」

【拈卻四箇字又作麼生雖然且放過一著蟠龍今
日也要與三大老相見客從遠方來遺我徑寸璧
中有四箇字且莫作字會既不作字會又作甚麼
會咄。】

* 頌古

「世尊初生。」

【胞胎纔出便稱尊指天指地弄精魂不得雲門行正
令至今千古累兒孫。】

「世尊睹明星悟道。」

【六年苦行皎如冰正覺山前失眼睛一切眾生原是
佛何須夜半睹明星。】

「世尊在忉利天為母說法優填王思佛命匠雕栴
檀像及至世尊下來像亦出迎。」

【天上人間事若何幾回明月照婆娑栴檀寶像親臨
步咄且道其中別有麼。】

「世尊三嗔三應乃云無為真佛實在我身大溈智
云世尊為誰家分上事乃喝一喝云汝等切忌認
著昭昭靈靈。」

【真佛無為在我身莫將黃葉當成金如今四海茫茫
者未免從他認識神。】

「世尊因耆婆善別音響至塚間見五髑髏乃敲一
問耆婆云生何道曰人道又敲一云生何道曰天
道又敲一云生何道耆罔知生處。」

【瞿曇一擊普應知甘露門開法味施惟有耆婆無耳
竅髑髏穿過也如痴。】

「世尊因廣額屠兒日殺千羊一日至世尊前颺下
屠刀云我是千佛一數世尊云如是如是。」

【昔日屠兒今日佛佛與屠兒似何物咄饑時喫飯因
時眠六六原來三十六。】

「世尊臨入涅槃文殊請佛再轉法輪世尊云咄吾
四十九年未曾說一字汝請再轉法輪是吾曾轉
法輪耶。」

【四十九年無一字葛藤如許成何事是吾曾轉法輪
也分付禪流休造次。】

「文殊師利在靈山會上諸佛集處見一女子近佛
坐入於三昧文殊白佛云何此女得近佛坐佛告
文殊汝但覺此女令從三昧起汝自問之文殊繞
女子三匝鳴指一下乃托上梵天盡其神力而不
能出世尊云假使百千文殊亦出此女子定不得
下方過四十二恒河沙國土有罔明菩薩能出此
女子定須臾罔明從地湧出作禮世尊敕罔明出
此女定罔明至女子前鳴指一下女子於是從定
而出。」

【出得出不得權柄在阿誰會施黑豆法便解白拈賊。】

「殃崛摩羅尊者因持缽入城至一長者家值其婦
產難子毋未分長者云瞿曇弟子汝為至聖當有
何法能免產難殃崛曰我乍入道未知此法當去
問佛卻來相報遽返白佛具陳上事佛告曰汝速
去報言我自從賢聖法來未曾殺生殃崛往告其
婦人聞之當時分娩。」

【婦聞當時娩產難暗把金針穿玉線可憐無限杜禪
和往往隨人腳跟轉。】

「南泉因東西兩堂各爭貓兒泉遇之白眾曰道得
即救取貓兒道不得即斬卻也眾無對泉便斬之
趙州自外歸泉舉前語示之州乃脫草履安頭上
而出泉日汝適來若在即救得貓兒也。」

【當日斬貓意最親幾多瞎漢不知音直饒趙州頂鞋
去猶負南泉一片心。】

「南泉示眾云三世諸佛不知有狸奴白牯卻知有。」

【狸奴白牯卻知有戴角披毛隨類走驀然撞著老瞿
曇看來卻是子胡狗。】

「僧請益無夢無想主人公師遂頌出。」

【無夢無想主人公捏碎虛空掌握中若問其中端的
意三更杲日一輪紅。】

* 讚

** 佛讚

「　栴檀瑞像豈尋常鼻孔深藏師子王今日親臨彌勒閣無邊剎土一毫光」


** 觀音讚

「　紺目慈容婆心普照悲願弘深千形異類導引蒼生成斯曲調上大人休賣俏手裏金鱗通身跳(咦)龍女兒方行善財子來到」


** 達磨讚

「　遮箇胡僧兩眼睜睜九年面壁賺殺兒孫(咄)神光斷臂安心後直至如今續祖燈」


** 浮山本師和尚真讚

「　遮老和尚倒拈拄杖呵風棒雨佛祖膽喪(咦)未展開時如薦得萬里青天三十棒」


** 自讚

「　遮箇惡禿天生悻物衲子之冤口甜心毒敗壞宗乘傷人眼目活噉乾坤生吞祖佛箇是阿誰山南子肅遮漢之真通身是假坐斷終南如聾如啞手裏烏藤魔佛俱打得人一牛還人一馬莫謂無人相逢者寡(咦)正令全提可知禮也」


「　謂是蟠龍本無此相謂非蟠龍即有此相(咄)莫把是非來辯我生涯只在千峰上」


** 戒月知藏請讚

「　咄哉悻賊偷心莫測手裏烏藤觸他不得棒雨呵風乾坤失色正令全提澄澄寂默(咦)洗清天地一林霜印破虛空千丈月」


** 成拙侍者請讚

「　縛肚非干篾明心不用燈蟠龍無別法一棒一條痕(咦)痛處翻身如薦得信手拈來總是春」


** 華州西關眾居士請讚

「　潼關之西終南之北少華之間通身漏洩暑退涼初碧流秋月遮漢荒疏天生愚拙諸善友聽予說不是心不是佛肚裏空空虛無一物一條官路直如弦更問如何遭一摑(咦)沉沉冷坐鎮千峰七尺烏藤掌握中魔佛到來成兩段虛空粉碎血通紅」


「　咄哉俗漢阿誰喜見稚子描來神頭鬼面秉佛祖機握吹毛劍心直如弦性急如箭(咦)觸著便發雷轟掣電」


「　者箇村僧不近人情耳無兩竅眼露雙睛毀犯清泉淨戒吹滅浮山祖燈團圞衲子兮口甜如蜜蒸烹佛祖兮心毒如砒箇是渠儂真面目一任人呼是馬驢」


* 佛事

** 為慧雲禪人入塔

師拈如意云大眾會麼往日慧雲臨此際今朝遺骨
白如霜拈來直入華嚴藏寶塔時聞戒定香顧視左
右云大眾還知慧雲安身立命處麼喝一喝云雪覆
千山銀世界冰生大地玉乾坤。

** 為電目禪人舉火

師拈火炬云往日明乾今朝電目品品華開心心即
佛以火炬打○云(咄)烈燄光中正堪沐浴。

** 為智溥禪人舉火

師拈火炬云遮箇禪人生平自在一心念佛了無罣
礙末後安詳去得暢快擲火炬喝一喝云烈燄光中
開正眼逍然跳出威音外。

** 入塔

師豎拂子云智溥禪人八十三涅槃生死不相干今
朝驀入那伽定窣堵安身且放參以骨入塔云終南
幽隱處一塔鎮千峰。

** 為見空禪人入塔

師舉骨入塔云大眾會麼衲子見空四相無蹤惟此
白骨入向塔中末後句鎮千峰遂卓杖云從斯踏著
曹溪路涅槃生死總圓通。

** 為還聞禪人入塔

師云遮箇禪人貌古神清了生脫死撩起便行遺斯
白骨如玉如珍遂舉骨云還見麼(咄)龍戲千江水虎
嘯萬山風。

** 為慧燈監院設供

師云諸行無常是生滅法生滅滅巳寂滅為樂大眾
還有省覺者麼良久云花須連夜發莫待曉風吹。

** 為萬明首座印宗書記對靈

師豎拂子云大眾看看萬兄首座印公書記二位禪
師在我山僧拂子頭上面目儼然精神跳躍(咦)昔年
承道愛今日豈能忘無柰花緣別立所以天各一方
那知鬧裏抽身驀地成斯曲調蟠龍無可供養惟拈
古柏根香恭惟二位道兄常寂光中烈破面門同一
受用大眾還知二公受用處麼遂拈香云唵蘇嚕蘇
嚕㗭唎㗭唎吽吽癹吒娑訶。

** 為種居士對靈

師揮拂子云種公種公兩袖清風人間天上幻相皆
空西方世界九品蓮中逍然自在受用無窮水流風
動音樂重重樓臺殿閣窗牖玲瓏彌陀海眾在處相
逢滿菩提願佛種紹隆且當下一句作麼生聻喝一
喝云居士飄然歸淨土家邦千載繼綱宗。

* 雜著

** 歸山歌

「　歸山好歸山好識得歸山休待老山風清山月皎山僧猶愛山中鳥語喃喃真箇巧聲聲啼出家中寶仔細聽非草草鄭州梨勝青州棗茅菴大乾坤小握裏紅輪明杲杲瞌睡來和衣倒衲被蒙頭直到曉山頭老山頭老柱杖通身露牙爪有時惡有時好有時凡聖俱齊勦有時悅有時惱有時垢罵黃頭老三世如來乾屎橛六代祖師一莖草呵風棒雨異尋常煮石蒸雲逐日飽有時遲有時早有時魔佛連塵掃斯言都是山家事瞬目人間知道少更有一般奇特處山灣路勝蓬萊島」


** 歸山偈

「　忻然攜杖涉婆娑直截參尋一步多彌勒閣中留不住歸來獨唱太平歌」


** 山居

「　山居情境異諸方苦菜連根義味長雨過池清荷葉秀風生地潔藕花香」


「　山居瀟灑樂閑僧法法頭頭總現成溪聲慣說西來意翠竹風搖古佛心」


「　山居無事可干懷攜杖頻登古石臺寂寞之中誰伴我清風常送白雲來」


「　萬境空閒一箇僧推窗對月了殘經寒來破衲重線暑到臨溪傍柳陰」


「　冷淡清虛孰與交孤雲片月掛松稍山泉悻石憑誰煮竹葉松枝任我燒尋溪不覺裙無褊採藥渾忘褲無䙅閒把青荷縫破衲便將黃葉作絲絛」


「　我愛山中貧鞋破赤足行踏翻千尺雪觸碎萬年冰」


「　我愛山中富衲子歸無數清淡載千車白雲堆滿庫」


「　我愛山中靜跏趺頻入定石爛與松枯本自從天命」


「　我愛山中好雲深多水草松柏色常青逐日聞啼鳥」


「　我愛山中妙獨唱無生調千峰點額聽料爾不知道」


「　我愛山中樂平步松巔閣推窗仔細看萬里飛千鶴」


** 山中四威儀

「　山中行芒鞋似虎獰攜籃去石上採岩藤」


「　山中住石室玲瓏處更幽奇竹徑芭蕉樹」


「　山中坐麋鹿菴前過遶澗迴示似泥牛大」


「　山中臥衲被蒙頭過聽曉鐘好夢都驚破」


** 懷得戒元老和尚

「　三壇淨戒依師授德重恩深豈易酬每於終南懷法乳香焚雲散萬峰頭」


** 懷得法本師文老和尚

「　幾蒙瞎棒墮驢腰毒氣於今恨未消法乳恩深無可報聊拈柏子向爐燒」


** 述懷

「　久病山僧氣力微客來只得強相陪言談疏野渾無味法語顛狂拙似雷萬里雄峰猶側耳千川野鶴若雲飛如今收卷成何事一室翛然滿案灰」


「　疾病長年老弱僧門庭關大冷如冰從教野鶴隨時集一任獰龍逐日增萬事總由天注就風雲雷電掌中生爐錘祖佛憑誰力七尺烏藤棒一根」


「　逍然慣愛獨焚香寶劍深藏歲月長客問西來何祖
意詶言不覺露鋒鋩」


「　一盞明燈一箇僧何緣疾病苦纏身翛然容納安閑處樂道清平可口增」


「　無禪雙膝硬懶誦舌頭強隨緣消歲月勤加戒定香」


** 錫杖峰

「　攜來一錫鎮千峰插向南山鐵壁中日出明珠懸頂上月來光爍太虛空」


** 文殊石

「　非道非儒莫是僧鬚長髮白手持經蒼苔石上頻頻坐此土西天孰不尊」


** 毘盧頂

「　豎窮三際橫多方足下無非大法王萬古毘盧今漏洩孤峰頂上雨花香」


** 古蓮池

「　今古分明在目前山頭瑞現滿池蓮舒光為憫婆娑若引導蒼生不記年」


** 舍利塔

「　千峰環遶穴中王寶塔巍巍舍利藏自是終南千古秀祥光爍爍異尋常」


** 闔棋頌

「　黑白分明不錯伊有眼方為最上機盤勝負看臨時幾度拈來還自放一輪秋月過山溪」


** 雲峰阻雨

「　攜笻冒雨過雲峰山色煙霞迥不同無底缽盂收拾去拖泥帶水看飛龍」


** 林間偶成

「　山中瀟灑兮攜杖過林西溪聲常說法鳥語露玄機」


** 禮祖塔

「　遠公與我是同參幾度盤桓落二三瞎卻當年正法眼逢人謾說會浮山」


** 出浮山

「　雪笠芒鞋別此山宗風聊著杖頭擔從斯直上千嵒頂活煮乾坤任意餐」


** 採藥

「　帶雨攜鋤去和雲採藥回獰龍歸去缽毒虎伏蒼苔」


** 數珠

「　百八烏珠貫通一線人天師子掌中出現」


** 心銘賦

「　生平寡欲兮任運隨時身多疾患兮策進玄機由是孤峰獨立故於窮谷深居韜光遁跡兮定動無為藏牙覆爪兮如拙如愚不耕而食不蠶而衣仙佛位中留不住白雲堆裏放閑軀胸襟無我兮從教伊喚馬呼驢烏藤活卓兮又何妨帶水拖泥興來時悻石懸岩坐他一會倦來時衲被蒙頭睡他一睡大梅老曾有句松食荷衣樂有餘風流處且歌詩飲水須知可度時報同心休造次莫教輕易作人師」


** 十二時歌

「　夜半子百億須彌俱出此大千沙界掌中觀本自無生何有死」


「　雞鳴丑遮段風光誰不有一輪明月體中圓莫學癡狂外邊走」


「　平旦寅丈六金身草一莖分明道破誰能會千聖從來一路行」


「　日出卯不二紅輪明杲杲山僧拄杖頭邊事料得時人知道少」


「　食時辰看來誰是我般人擊碎虛空無別物天生拄杖萬年藤」


「　禺中巳向上機關無一字若能直下肯承當本地風光非別事」


「　日南午龜毛慣擊虛空鼓分付東風著眼聽遮般消
息無今古」


「　日映未搬柴運水真三昧零落袈裟沒半邊山僧不與人同類」


「　晡時申八字眉毛眼上生慈心鐵面誰能敵擊碎虛空棒一根」


「　日落酉生平不喜揚家醜若問西來何祖意磨盤八角空中走」


「　黃昏戌毒若砒霜甜若蜜遮般異味幾人知舌上青天揮霹靂」


「　人定亥三千世界憑吾賣恒沙諸佛出毛端一毫收攝三千界」


** 竹篦頌

「　直指人心惟此一法佛祖到來一齊打殺」


** 三不是頌

「　佛不是兮物不是心與非心都不是禪客相逢聊彈指箇中消息許誰知」


** 斬貓頌

「　當日斬貓意最親幾多瞎漢可憐生直饒趙老頂鞋去猶負南泉一片心」


** 琢如意頌

「　萬仞懸崖古柏根樵人採得獻山僧磋磨日久成如意留與兒童繼祖燈」


** 對聯

「　海藏經文出廣長舌橫說豎說塵說剎說麤說妙說一句一偈巍巍乎總是箇中消息聞一定一動蕩蕩乎無非本地風光龍蟠古寺納息安詳正聞順聞思聞修聞澄聞淨」


「　倒搭一頂麤布伽黎盤陀石上跏趺而坐通身慶快橫握一條烏藤拄杖香雲徑上獨步時遊脫體風光」


「　一掌一握血劈破面門真機漏洩
　行藏如野鶴
一棒一條痕天魔膽喪祖佛魂驚
　聚散若孤雲」


「　世尊拈花露出箇中消息子
　一水蒼如繡迦葉微笑單提教外別傳機
　千峰翠若屏」


「　或慈或威視眾生猶如赤子
　門列千峰秀若定若動觀諸佛亦是冤家
　心融萬境閒」


「　四句離歷歷明明皆祖意
　擔泉攜日月百非絕塵塵剎剎即吾心
　撥火弄雲煙」


「　孤峰頂上一任呵風罵雨
　深山藏拙衲百尺岩前不妨煮石蒸雲
　古寺聚獰龍」


「　普濟門前一任東來西往
　寶地平如掌真如境內不妨北斗南觀
　喬松翠若雲」


「　胸襟無我一任呼牛喚馬
　野鳥山猿談妙法杖笠隨緣何妨帶水拖泥
　燈籠露柱弄玄機」


「　遮條窮性命不妨立地撐天
　仙山慣集蓬萊客百尺冷門庭一任寒來暑往
　古洞常迎世外賓」


* 行實

師諱超遠字子肅無為州人俗姓趙母沙氏夢僧乘
牛車投宿而孕崇禎辛未十月十八辰時生纔離襁
褓喜跌坐六歲出家于四面山水潔泉禪師座前後
住六安山摩雲菴十八歲聞採茶歌云一寸光陰一
寸金寸金難買寸光陰之句忽覺生死事大虛度光
陰直得淚墮如雨乃發四弘誓願十方諸佛若不滿
我此願我即與他一刀兩段從此痛念生死不敢放
逸常禮觀世音持大悲咒百八卷為定課日不少怠
柰師身多疾患志尚清平任運隨緣了無畜積常憶
古云進道嚴身三常不足予何人哉二十二歲參會
山元老尊宿受具足戒次參華山見月和尚學律復
參廣教天章和尚蒙示三不是少有趨向三十四歲
參浮山文弱盈和尚命為悅眾冬期眾求打七師即
嚴整七堂起七老人落堂師即出問不是心不是佛
不是物畢竟是箇甚麼老人便與劈頭痛棒師自此
疑情頓發雖在眾中如無一人相似至第四日聞含
璞師云空手把鋤頭步行騎水牛人從橋上過橋流
水不流忽然打破疑團如放下千斤擔子一般又如
羅網中跳出來一般又如窮子歸家見親生父母一
般世間最樂之樂無過於此始信古人道但辦肯心
必不相賺今果然也又憶古人云若要脫生死須透
祖師關如何是祖師關喚作竹篦則觸不喚作竹篦
則背畢竟喚作箇甚麼一舉了然又將乾屎橛柏樹
子麻三斤蜜舉驗之無不了了天浪師問不是心不
是佛不是物是箇甚麼師便喝浪云亂喝師又喝浪
云除此一喝道看師云即此一喝用之不盡更要道
箇甚麼含璞師問經行的是誰師云瞞我不得璞云
後邊立的是誰師云莫眼花璞云死了燒了聻師云
何處不稱尊璞云似則似是則未是師一喝便行老
人問南泉道不是心不是佛不是物浮山道即是心
即是佛即是物你道南泉是浮山是師即捉取老人
鬚云和尚鬍鬚遮樣長老人云我的鬍鬚與你不相
干師便作掌勢老人云不是遮箇道理師云也少他
遮一掌不得師即便禮退隨後入室從頭吐露一番
老人即便落堂纔據坐師即出眾奪取拄杖拋向人
前老人云遮孟八郎漢猶來拔我虎鬚師即呵呵大
笑到此方知有意氣時添意氣不風流處自風流浮
山老人過舒州騎龍菴師即至彼省覲老人一見便
問三日不相見莫作等閒看師云上是天下是地老
人云恁麼則等閒也師云低聲低聲老人即付偈云
無位真人乾屎橛諦當未徹與君說紫羅帳裏撒珍
珠信手拈來休甄別末後句巳饒舌天上人間無二
月又云汝當傳臨濟正宗三十三代龍池萬老和尚
法孫浮山文老僧之嫡嗣也汝名超遠善自護持師
自此憶入終南潛形山谷而巳三十七歲過秦川康
熙十一年壬子秋八月十九日住華州終南山蟠龍
古寺正直殿頹堂朽山荒路塞禪朋罕到猛虎時遊
師以栽松種竹為事安貧樂道為心所以不懼危亡
宴然而居四顧無人孤峰絕侶至十七年戊午冬不
期諸寺道兄恭請就本山開堂師亦固辭不巳久而
應命三年結制法席方成四眾交遊山林如市師即
示眾云古人有言時當減劫高岸深崖遷變不常惟
此深山窮谷只宜冷淡清虛而巳從此更不陞堂入
室直以持戒念佛禮誦華嚴以酬十方信施師有偈
云梧桐葉落一天秋山翁收攝釣魚舟袖手松巔無
一物白雲流水自悠悠。

* 塔銘

「　華嶽孤峰
　塔雄山對
　少林面壁
　祖傳無誨
　無之一字
　乳恩沆瀣
　甘露醍醐
　神明灌溉
　五葉一花
　茂隆地載
　臨濟宗風
　三十三代
　戒律森嚴
　辛勤萬倍
　塔似雪山
　千秋遺愛
　名義無為
　顧思自在
　理證無生
　虛空謦欬
　山峻蟠龍
　煇煌大塊
　掌果之觀
　道合內外」


* 臨入涅槃示眾法語

誕日示眾師云山僧六十歲藏在深山內慣愛獨焚
香喜與千峰對閑遊百鳥歌趺坐巔巒翠手握萬年
藤山中第一位疾病有千般受用真三昧報我山中
侶爾還會不會心心仔細聽惺惺休瞌睡出頭天外
看我與人同類復舉頌云巖亭病骨寂寥寥世念全
然沒一毫雖著衣裳喫粥飯恰如死了未曾燒。

師將示寂違別大眾諸寺道兄諸大檀越并諸四眾
而說偈云。

「　一見渾如舊
　頻蒙道義深
　人生多聚散
　離別勿驚心」


師將示寂侍者問安師云身形四大有來有去有何
不安侍者又問沒後茶毘事當如何師說偈云。

「　生平拙訥箇村僧
　手攜七尺鐵烏藤
　烈燄光中纔入定
　塵塵剎剎現童真」


侍者又問入塔佛事當何所作復說偈云。

「　往日子肅
　今朝白骨
　入在塔中
　生平事足」


師於清時巳巳年十一月初四日寅時命侍者聲鐘
集眾師敷座眾至焚香拜訖師揮拂說偈云。

「　事畢威潛麈尾收
　松門權繫釣魚舟
　幸有一輪天上月
　光明寂照萬林秋」


偈訖擲拂微笑而逝。

　　　　　嗣法弟子明慧　　明喜

　　　　　　　　　明璽　　明友
　　　　　　　　　明源　　明澄
　　　　　　　　　明信　　明朗
　　　　　　　　　明接　　明瑩
　　　　　　　　　明闊　　明禎
仝闔山執事十方緇素人等盥沐焚香稽首敬梓
終南蟠龍子肅禪師語錄(終)

康熙癸未歲次孟夏佛誕日板存嘉興入藏