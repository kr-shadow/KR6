#+TITLE: 天界覺浪盛禪師全錄-明-道盛
#+DATE: 2018-05-12 10:25:01
#+SOURCE: github.com/kanripo/KR6q0221 master 262e7483                

** 序

佛以大權示現法華顯實末後惟拈一花東渡別傳
直指五宗焱興認花認拈祗供棓喝雷奔電拂愈出
愈奇然識法者懼能免逋藪耶凌官球日不可獨行
不許僭竊陳旻昭曰須是其人始得非可以依樣按
水葫蘆鬥鹵莽也杖人於刀兵水火中求大傷心人
窮盡一切超而隨之乃集大成乃定宗旨恰好托孤
于竹關則吾友也今出世且二十年龍天推出于青
原七祖倒插之枯荊竟發櫱矣龍象駢集緇素景從
敲金戛玉節拍蕭森法乳流通奉者得寶拙菴凡夫
覽而歎焉愚生近溪壽昌之鄉親炙海岸黃公又遇
竺師盤礡終縣影事後閱藥地炮莊僅乃汗出今展
此錄隨場示應惟禮拜退而已更何語乎然因時而
徵一寔有不得漫然過者聞之日單提法身尚有法
身向上事擬欲承當劍去久矣合啄敲唱本無奈何
欻起斗絕無棲泊分不見一法猶半提耳全提綱要
包舉彌綸更有不煩掃建處一切現成然倚此膠杯
乃大病也無方裁方應病予藥須歷事在萬古茶飯
柝薪炊煮事理圓畢從來增減不得何容毫釐繫念
乎雙鎖金鎞意句相鏟他出繆刺隔治更靈展演出
格亦是偶然揮劍則利握刀則傷忌執而有之所以
隨分拈提宵練無跡人但見其三墮縱橫不可擬議
而不知其泰豆氏舞交衢也八音繁會應接不暇而
祝敔歷然絲毫不動或以為理窟殘壘或以為淵雲
餘技不知其吞吐古今皆我指爪拈花落草豈限町
畦木舌揵椎異響合奏正是隨類現身入田不揀耳
所至道場翼翼謖謖千指樓閣不日巍然按其踐履
斲水噴雪布袖平澹來往翛翛正是本色光明寸絲
不挂縣寓大畜總作藥籠多生一生具足淵源三才
一心之故自少遍窮行布本圓五地五明至頤象宜
直鹽醬也嗟乎莊語不信戲語不敢姑從旁而質敘
之時哉雉噫百淬金剛委土新硎不涉方便天以世
界為爐冶人以痰疾生德慧歷濁奇緣大聖或脩偏
行集大成後鳥道不妨橫飛況乎夙願大人應此午
會徹頂徹底條理其中超一切隨一切而乘時統御
之深心大力藏密無間風雨露雷莫非恩也夫豈世
出世間測度所能及哉生死本無生死何用贅疣泥
洹乎竿木乎任人牛馬矣果然二十年剝爛不必為
何事自信三十年後此話大行為何事感此絡索千
載旦暮不妨覆葉于掌就其一莖而消歸之更不妨
挈多于林舉其全集而熏沐之故以愚管為之嚆矢
願同心者勿滯籬門無負此午會可也。

康熙庚戌大鄣道中老山學人徐芳拜書


















** 序

生死發藥見于大宗師易則以寂感蘊示端幾而神
明其故者也卓立幾幾誰肯研極而與語通神明類
萬物質俟不惑其詎信乎關尹日以可得可行者善
吾生以不可得不可行者善吾死牛翼馬手是悟出
否佛以因果障狂瀾以戒定慧仁智交圓為理事以
拈花為契證以法住法位為誠諦此其概也生來死
去為疑城天竺外道以有無四見矯亂而惟惟決之
猶不豁然感佛恩乎麻三斤乾矢橛一種棘栗蓬果
為何而設耶習氣難以卒除及盡今時藥病展轉噓
噓固然遯貴滑疑之耀瑰士造閉以困駴或掩行布
以求圓而詭隨昌之安得無午會之醫醫者乘夙願
力因法救法哉藥地大師淵源三世覯閔窮盡息喘
杖門點睛飛潛非偶然矣世無具真心細心者疇能
合鼎薪炮莊而通其故乎公因反因殊破天荒實乃
如此自上叩之時乘現身自下鐸之隨分自盡而已
此冊切切豈無攻堅以解者杖人日冬煉三時乃享
無冬無夏之天此冬灰之旨乎石頭大師曰本末盡
歸宗當知用及處玅協何疑但背與庭代錯為用耳
時為流通以待神明者。

東海學人興翱趙㟲謹識

** 天界覺浪盛禪師全錄序

今日之佛法不謂之極盛不可今日之佛法不謂之
極衰不可遍道場皆宗師遍棗梨皆語錄人以為盛
吾以為衰故欲從今日佛法之盛救今日佛法之衰
則必舉天下之證法王寶座者盡奪其席焉而後可
舉天下之稱支那撰述者盡火其書焉而後可夫所
謂證法王寶座之人與所稱支那撰述之書遊其門
者方共儀之以為為人天作眼目為佛祖續命脈而
一旦謂必奪其席必火其書而後可則彼之遊其門
者方群起而議吾言之肆而且瞽而欲從今日佛法
之盛救今日佛法之衰將遂勢窮于無可如何乎曰
聖賢設教有極盛之時亦有極衰之時亦無有極衰
而不可救藥之時則為今日回光長夜砥柱狂瀾亦
不過從法王寶座支那撰述中而觀其孰為數十年
來所共宗之人數十席中所共傳之書表而出之以
教天下而天下之凡遊其門者亦或有以自止而今
日諸方名宿亦或藉手以補救之而有餘叩其人其
人如在讀其書其書大成則惟天界之覺浪杖人蓋
杖人于一切處成等正覺無住無不住當時諸龍象
奔走庭堂者實繁有徒諸名鄉鉅儒獲聆片晌透一
針者亦無不心悅誠服薰沐歸嚮而某以生晚緣薄
從未一親其庭乃于今佛法極盛即極衰之時謂其
人為世所共宗之人謂其書為世所共傳之書而推
崇之以為此真正令全提救時良劑天下之人不幾
謂吾為隨聲附影徇名失實而悵悵然其何之乎曰
非也吾儒道統之傳有見而知者有聞而知者不得
謂見知之人可以同堂共訂而聞知之人遂不可隔
世傳心孟軻居戰國去聖人之世若此其遠而自謂
予未得為孔子徒予私淑諸人究之知言養氣願學
孔子千百載後宗其道者至躋之七十二子之上與
泰山曲阜俎豆鐘鼓億萬斯年推之于佛何獨不然
吾雖未登杖人之堂不視其父視其子而猶及見其
門之能嗣杖人之傳者前則有青原笑峰今則有藥
地愚者此兩人在吾儒中皆天民先覺擔當斯道以
文詮木鐸之秘以心維幾希之微以身繫綱常之重
百尺樓上千仞巖前死生榮辱俱無足以動其心者
使非杖人煆煉錘鑿使生平豪氣盡歸淡漠絕代聰
明相忘渾沌而欲俾其葉落歸根灼破兩頭悟本超
宗回互玅協頭正尾正永不退轉甘心出入門下不
其難哉往笑公來住青原吉人士屢請正席方丈每
謙讓未遑一則日待老人至再則日待老人至及聞
老人圓寂奔喪東下不啻孝子哭其考妣藥公繼主
青原揭地掀天不落階級四方來學以為儒宗者以
為禪宗而于杖人語錄及別種著述時手一帙以教
同人且欲舉各刻重行參訂彙付剞劂用垂來茲較
之析薪負荷徒讀父書者大相逕庭兩人且不以予
為不可教而每于沉迷依戀之中時施警策間行喚
醒噫兩人之于杖人固所稱見而知者而予雖未親
杖人猶得從杖人之徒以聞杖人之教亦豈敢遂謂
聞而知者而乃于佛法極盛即極衰之時獨尊杖人
以挽回補救使天下讀杖人之書者從此爭自濯磨
爭自悔悟不得為見而知之人猶得為聞而知之人
則舉杖人之書而彙梓之以行于世功豈淺鮮若夫
杖人正法眼藏變化機權御一乘車摧五魔道片詞
微旨觸類旁通不特有益于禪而且有益于儒則巳
有李夢白黃元公馬培元李小有陳旻昭諸先生序
以不朽而予以未夢箇中之人敢與諸見而知者談
伎倆味醍醐今日藥地前日笑峰告之杖人杖人有
靈得無急遣侍者日此鹵莽漢推出門外也哉。
時
康熙戊申秋月青原弟子張貞生薰沐拜題

** 龍湖寶筏語錄序

乙亥丙子之交流寇方熾予與同參友特延龍湖覺
浪大師於寶筏禪林開堂說法正欲藉此以一番振
作也人初或疑之日為此迂事斯何時者及大師陞
座顧鑑嚬呻激揚闡發人天圍繞無不欽悅所謂王
登寶殿野老謳歌正令全提群邪皈命豈非諸法性
無常佛種從緣起也哉夫出世宗旨大師巳弘宣其
密余世內人也請以世諦重為質之賊勢孔棘時士
民之饔食如故乎市肆如故乎誦讀如故乎是皆不
廢何獨廢說法耶法即飲食之知味出入之門戶定
亂之兵符也夫既如是而又孰能廢哉況今聚而聞
法之士即合而城守之士也總斯人也饑而食寒而
衣寇至而登城寇遠而聞法城守不礙於聞法聞法
亦何礙於守城乎蓋守城之害有三一畏心二慳心
三分別心見賊輕逃困乏不濟左右分袒者此三心
之崇也大師說法首破此三心單刀直入大震全威
出死入生神變自在人人如此心心如此何憂乎辦
賊巳哉毋論瞿曇舉步殃崛旋機慈指放光狂象奔
伏唐不空三藏持護國仁王經致毘沙現身而吐蕃
歸化即吾儒分中驅鱷渡虎單車詣壘賊不入境者
一皆精貫天人而成此功用也況大師祖印真傳門
庭孤峻委心亂世調御攝持獨揭剛圈嚴施棒喝太
虛空中抽釘拔楔普門示現度脫無方於兵戈中惠
諸三昧處危城裏轉大法輪斯可謂真能大興寶鏡
宗風善入不變異處任他三墮縱橫者也蹄馳火宅
大車之賜豈迂掉撥煙波寶筏之乘何快謹集斯錄
用廣法施具眼高人言前薦取。

崇禎丙子楚黃學人
李長庚拜題

** 覺浪大師歸壽昌序

余少從丘長孺處望見龍湖老子顏色書生茫茫然
未知領解在長安從袁伯修兄弟游始知吾宗門大
事時時激揚每歸來輒向綦隆黃檗呈之念公屢遭
痛罵十餘年間前後不啻十餘次雖根鈍機遲不蒙
印可半字而于不蒙印處覺有少分入許不覺念公
先往自嘆大事無緣止將性相經論度目過日世路
風波又歷十餘載此念亦閒置矣山居值寇盜干戈
謀生無計一日有僧慈遍以雪關大師問答語見示
觸動風機不惜敗缺一二妄呈雪師婆心困徹批駁
鉗鎚極力相為于托缽公案尤加針劄會覺浪大師
主龍湖蓋二師皆博山龍象也一見深相契合有所
問答另具錄中一日與諸英衲同集偶舉時節因緣
有舉眾生心緣起諸如來者有舉如來為一大事因
緣出世者舉大通智勝佛十劫坐道場者余因問座
僧恒鑒比如文殊不能出女子定罔明出之是何因
緣鑒曰此罔明有緣師震威一喝日不是看取托缽
公案余拍案曰大師何得平地殺人恒鑒通身汗下
余亦默有省會師坐禪堂舉拄杖子連問余二次余
不置對蓋余是時於世法內事有所回互故不欲當
機以三頌呈之頌曰荊棘叢中解敝衣旋風八面解
重圍須知微服兼章甫孔子曾呈第一機師因出世
婆心徹我為世法徹婆心同是一般琴與笛無絃無
孔說知音四十年曾坐艸衣秘宣內外有玄機沒蹤
跡處藏身是谷口寒雲自在飛師笑頷之值夢筆山
僧眾來迎為了先壽昌大師掃塔之約欲暫還江西
同參大眾悲泣挽留如喪考妣一夜忽夢一􃄳蟬長
七寸一鵲下逐之􃄳蟬走入艸中余曰險哉回首見
師曰俊哉驚寤復合眼見師喝云休去歇去余曰余
歇去矣師又喝曰誰教你歇來余驚起披衣待走禪
堂則師巳戒行矣僧允中請師陞座請末後一語師
說畢下座復坐門外大眾齊集時多儒者師舉云顏
子喟嘆一章書仰鑽瞻忽求之于道孔子一博一約
指出我來所以教中云萬象之中獨露身余問曰云
何清淨本然忽生山河大地師云遮一問何處起來
師因問余曰比如纔舉末後句儒家也有麼余曰和
尚放過某甲師云放過了余曰群龍無首師云遮是
當頭話余曰過此以往未之或知也師曰再舉余曰
子出門人曰何謂也師良久曰情到不堪回首處一
齊分付與東風蓋龍湖為邑先輩周柳塘先生開堂
卓吾老子及念公久住以三大師之區非大師不能
復興一時大眾殷留是地出余母曾氏故曾氏諸君
子留之更摰師于佛前證盟掃塔後即還龍湖大眾
方為安心余又獻頌三章曰黃金靈骨尚依然萬里
清空塔影圓月印千江同一點龍湖先掛夜明簾谷
口雲深路不迷青山行令正全提蓮花出處楊花著
池面浮萍池底泥灑淚絲絲別去津莫言離別念非
真更將末後頻頻問兜率如今笑轉新師云雖然不
可艸艸更為陞堂一說師陞堂說畢問余曰聞汝在
看法華有何言句余曰昨看提婆只有一頌呈上頌
日平地孤堆最誤人枉將法座賺冤親瞿曇自有金
針度認影迷頭又隔津師云何不道提婆別有金針
度余曰恁麼是老婆勘破有來繇也師大喝一聲下
座。

丙子六月楚黃學人李長庚稽首題

** 壽昌覺浪大師語錄序

先壽昌得無師智特唱玄風末後以一枝佛法囑付
東苑諸方咸訝之余見東苑嫡子浪公機用勦截雷
轟電掣有德山臨濟門風公嘗親見先壽昌默受心
印故手眼與諸方迥殊耆宿見其言句尊之日新壽
昌蓋謂吾師獨傳先祖真命脈也諸方悟得乾蘿蔔
禪口如扁擔安得縱橫自在如我師之辯才無礙哉
三種滲漏獨我師能脫格單行洞水逆流吾見其人
聞其語矣。

崇禎丁丑中秋壽昌法子黃端伯和南題

** 圓通語錄序

長庚昔嘗參諸尊宿或指示或商確或機鋒或棒喝
然未有如今覺浪大師之奇迅超絕縱橫玅協者也
蓋師於世出世法巳透內聖外王先佛後祖之微故
其神發秘旨光闡玄猷不特為學人衲子點眼刳心
直當與儒師宗匠返魂奪命此非庚獨佞於師試請
披讀龍湖壽昌新城福山與今圓通諸語錄及植聖
尊正別傅法印宗盟諸著作始知古今衡鑒非一人
敢私也師嘗云治世之道以堯舜為正始文武為正
終其刪定作述獨孔子能始終一貫集眾聖大成不
則堯舜文武之道亦支離而失其渾全矣至於出世
之宗以達磨為正始五家為正終若不有如孔子者
出則此宗猶未免于散滅也即此足見宗門孔子當
仁不讓矣師方出世年淺且多涉賊亂中故海內知
師者尚少而黃元公乃今之楊大年張無垢也本出
先壽昌博山之門所以於師獨親庚亦繇是得與密
交方外共事大師不啻馬祖石頭當世豈非夙生承
稟今復同時者乎況茲應匡廬圓通旻古佛折半破
三於三百年後重來大作佛事之識則師為古佛再
來信有徵也恨庚老矣使得加我數年以隨天下英
傑共睹厥後奇特不亦快哉謹序其斑窺以質正同
參云。

崇禎巳卯年上元楚黃學人李長庚伏首撰

** 洪都語錄序

向上事語忌十成若錯認定盤星則河陽新婦當側
身局影三日不出聲艸昧初基人情沕穆不設觸諱
之禁不架箭鋒之機拈花倒竿而巳垂衣拱手矣當
時傳法僅憑一金襴袈裟或偶垂半偈而法窮則變
衣止不傳則各立一赤幟或秉拂子為爪牙或推枕
子為鋒刃不過一節度使信旗五家異軍特起倒用
魔印假道虞境火牛木馬俱從幻出雖使血濺梵天
入廛出巇尚不許將軍見太平豈有圯上兵書可相
授受而韓盧逐塊捫響追空狡巳脫而藪者尚待於
株亦宗門之季世矣覺浪大師自壽昌得法後應古
佛縣記建圓通一剎竿乾闥王瑟任指出聲法界不
藏駒蹋天下遂憩章門演泰定列缺雷雨九土膏墳
隨三根人而接誘之各赴來機豈非時節因緣使然
表衝旋三十年未得噴地一蒙深劄更無伎倆可呈
誓奉深心塵剎永依座下獨怪老人舌覆大千未留
一字徒吸盡西江而去矣親到圓通再為拔本。

弟子
丁立表題

** 靈谷語錄序

不孝於衰絰中方悲慕罔極忽憶古德云大事未明
如喪考妣轉覺痛切親不知親之去處我不知我之
始終此真亙古今所共之生死大疑情也安得不疑
又惡容自巳偶故人羅君邀過靈谷訪圓通浪大師
予初以宗門多拒絕人及見師接塵笑談高閒雄快
因從容問曰學人參道可以開諭乎師曰道也者常
也其性則主乎天地古今為獨靈非身世生死所能
變滅故佛稱曰奇哉正以人皆有之而人多不能自
有之反以至常為至奇也孔子能發憤好學故曰朝
聞道夕死可矣惟孔子能自得之故生死不足為累
其謂孔子不悟無生大道不與佛同大權示現前後
唱酬吾不信也今儒釋自畫為二道本大同而不相
為謀者則不善學之病也予不勝傾倒因相與游於
松風石澗之上盤踞而坐烹茗對酌師忽指澗水曰
公見麼予曰逝者如斯夫師正色曰公又恁麼去予
時悚然良久復問曰幸師指示師曰莫被人欺瞞好
予於是脫然始知大事未明不可不見明眼人也乃
于所寓循公房題其額曰遇浪處識所感耳時予太
座師姚太僕公子愚谷世兄前於江右棄官從大師
學道深得鉗錘之力自丙子夏仲都門別來幾及十
載始復晤談甚愜世兄以大師全集及靈谷新錄示
予曰此新序必藉一言予雖不文然感師指示不敢
不勉焚香披閱一二見其白椎說法處或掀天揭地
電捲雷轟或化日春風花香鳥語或呵佛罵祖顛倒
英雄或驟帝馳王權衡治亂至於熱呵痛棒拔楔抽
釘收放殺活之間真不可得而思議也然忠孝之故
剖肝膽而不辭徹困之深擒虎狼而獨捷要其指歸
則尊正會規集成佛祖之統宗談易論學繼述周孔
之道法其欲會同世出世法以定天下萬世宗旨也
人孰測師之深意哉昔歐陽文忠公見明教嵩書曰
不意空門有此即予謂師實總南陽明教與覺範玅
喜不足多也予暫得及門未悉堂與中事僅述所窺
如此大方明眼有深知師者當別有向上一著在。

崇
禎癸未古滇學人王錫袞稽顙拜題

** 金陵語錄序

古今持世之功存乎佛法王道故二帝有施濟猶病
之心諸佛有度盡眾生之願無其事有其理有其理
非無其事也漢唐宋歷代之君臣或棄王道以奉佛
法或闢佛法以尊王道尊王而不及純王奉佛而同
於謗佛皆爭於其末之分未窺於其本之合耳獨我
太祖聰明睿知臨照萬方於龍興之初即建諸梵剎
顯彰宗教陰翼皇圖傳一貫之心杜紛爭之口非惟
相萬於前代之闢佛者亦相萬於前代之奉佛者三
百年來久安長治此其徵矣邇來緇俗相沿多迷本
智師承大壞搆忿執迷假儒衣書士非真士傍佛門
戶僧非真僧貌儒佛津梁入塵勞韁鎖莫覺莫悟迷
者愈迷罕聞身心性命之真宗遂釀水火刀兵之劫
運天人減損魔外縱橫洵莫甚於此際圓通覺大師
以正法眼直指全提行世難行度人難度李夢白冢
宰之敘師云不特能發揚先佛後祖之秘即聖學王
道之宗旨亦無不抉盡其微可謂知師矣歷觀佛祖
出世玅在救時無法不收無機不被師於今日若但
如德山之見人便棒臨濟之見人便喝睦州之見人
便閉門俱胝之見人便豎指此又何難正使鑑顧動
容開悟正性談笑揮指銷落偷心此乃師之全機大
用玅辨宏才炤用縱擒正偏玅協世間出世皆有證
入之門上智下愚悉受平等之法師嘗謂扶陽太過
則抗扶陰太過則慘使諸方參學知其門庭高峻不
專在棒喝拒絕之嚴正當如春風時雨起其焦枯不
期榮而自榮不期化而自化何籍肅殺之氣行於慘
害凋傷之世乎師且目擊弭亂之轉乖心傷陰翊之
靡度恐貽佛法無靈之謗痛自責成於巳之深故能
示不殺機立無死地開龍戰勿疑之血脈復碩果不
食之貞元為法求人為國資治通二帝施濟猶病之
心行諸佛度盡眾生之願必祈今日佛法指歸上報
皇恩至化如斯救世誰謂無人或謂留都宰官駢集
龍象諦觀師結制靈谷時節因緣正大化宣流之日
師蓋以金陵為龍興之地圖王奉佛精神可求發揚
於此振其末必循其本也至於萬法同時亦如楞嚴
會上十方微塵國土一時開現佛之威神令諸世界
合成一界寧止續達磨之燈超寶誌之座乎盤舊聞
道風新漸法化然根性下劣于師未知少分茲從所
見而言之僅入門之歌嘆云爾。

淮南弟子李盤拜題

** 鳩茲語錄序

覺浪大師胸有智珠舌為寶筏天龍推出為大地兒
孫飛灑法乳余亦仰乳兒孫之一也今茲中春師不
果棲賢之游以浮丘作化城余亦適省沐居里函丈
有期魔嬈間生梗我良覿及余蓱寄姑溪聞師將赴
堂席於姑之白紵為停歸馭以遲之巳而遇師鳩茲
江滸磬折纔終世緣相嬲提命無幾語然滿堂目成
懣然心服知祖印固在師肘間眾仰所歸固不虛矣
余往之知師不離文字因緣諸鋟行法錄比諸寶瑤
所至必俱嘗舉謂友人鳩茲璃柯羅子大師行世文
字何必減玅喜幻住二老人乎今師鳩茲法語踵行
勺公屬余為弁適璃柯別余江上指示水濱高剎前
此千春杯渡道場在焉以神通論應讓前人若云單
提祖印一代津梁定屬今日浪杖人矣余韙斯言敬
錄以引龍眠史。

參學王大礽題

** 覺浪和尚語錄序

天下之盛會莫若江南江南之大善知識莫若覺浪
和尚年未古稀而閩楚吳越江淮以底舊京建業展
坐具者閱歷五十會聲名洋益無間華夷到處雲行
雨施影從響附欽為明神戀如慈父實目前所罕遘
往昔所希有也良繇洞上真鋼刮人眼膜夢筆靈氣
直射斗牛居恒澄徹一門該練三學遂使儒門澹泊
收拾不住者都得皈師換一頭面翻一筋斗而禪門
之徒無論玄門之徒又無論矣不急嘗讀孟子七篇
至末章敘述堯文至孔子見知聞知道統皎於日星
歸結然而無有乎爾則亦無有乎兩句著語囫圇咬
嚼不破全似言語道斷見聞雙泯從此無復擔荷魯
道之人金絲堂鐘鼓章䙜剎那間交付西來衣缽矣
又嘗讀莊子有東郭子問道惡乎在莊子疊答以在
螻螘在稊稗在瓦甓在矢溺又有與物無際不際之
際等是全似麻三斤乾屎橛前後際斷為呵佛罵祖
西來大意無義話頭最先嚆矢抑何奇物吻合甚也
是知孔教而孟宗老教而莊宗釋迦教而達摩宗宗
中教教中宗參同玅協臭腐神奇則浪和尚之坐進
此道而集三聖大成固有不可思議者在矣是以筆
說舌說實說權說橫說豎說旁說曲說熾然說無間
歇說語大莫載語小莫破毫末不足窮至細之倪天
地不足窮至廣之域所謂萬川歸之不知何時止而
不盈尾閭泄之不知何時巳而不虛尺水可使興波
狂瀾偏能砥柱逝者不舍晝夜資深若決江河即令
四隩橫流大地陸沈畢竟大覺海中前波不動後波
後浪一如前浪眼見傾湫倒峽換谷移陵總不越曹
溪一滴青原半點洞山五位東苑一指呼吸飛灑中
萬派朝宗處源頭活水來遇此解者可許讀浪和尚
等身著述少分相應乎不慧自從白下滄桑之日塵
剎相對浹歲盤桓數數然望洋向若而歎拊髀雀躍
而遊比來檇李兩番卓杖諸剎翹首企足瞻禮趨迎
恐後旬月之間說大戒於龍洲而真如而楞嚴而天
寧幢幡爭致鼓吹同聲浩浩說法狼籍如許悉憑朱
葵石郡侯矢無邊心締最上契純陀之供屢修維摩
之坐常滿圓就棗梨香積終始輪藏勝因自憨山雪
嶠兩大師飛錫我禾檀緣輻輳以來未有如浪和尚
之擎扶象教拂拭禪門咄咄後先輝映者也神豹寸
班吉光片羽禾錄之視諸錄特芥子之納須彌耳而
明眼人見偏得全聞一知十不止作東土文字觀併
不止作西來無文字觀則於標一函三之旨思過半
矣。

曹溪侍者福徵譚貞默槃談謹撰

** 天界初錄序

余下根鈍器衰老失學每見世間文字及諸方語錄
堆床積案便眼昏頭運不能開卷每拈懶贊語那有
閒功夫朁俗人拭鼻涕耶然每於燈殘月落夢回寐
醒先佛古師一二染神剋骨語句影略逗漏時時落
齒牙喉吻中如小兒弄語時婆婆和和有人詰之茫
然不能置答有掩口一笑耳與覺浪和尚相聞十餘
年始得把臂不交一語頓覺心腑清涼輒伸筆為文
以贈頃又見其天界初會語是四十年前與焦弱侯
諸先生聚首提唱者迄今藏棄篋笥未有人著語而
公之上首鶴谿猥以見屬每欲下筆輒作婆婆和和
然是又可一笑也常聞長者言本朝禪門自琦楚石
泐季潭後一燈迢然而憨山大師盛稱壽昌無明以
為法眼圓明振起末俗今浪老實壽昌的骨子孫建
大法幢獅絃繼響讀斯語者有以洞見其提挈綱要
照用縱奪之機無以斯世顢頇儱侗冬瓜瓠子之禪
同類而舉揚之庶不為延津刻舟之人所竊笑也昔
吾憨師贊壽昌之像曰突出大好山千里遙相見博
山見之以為知壽昌之深無如憨師也今吾幸於暮
年得見浪老相與敲空作響無舌而談善財童子登
妙峰頂不見德雲比丘及見德雲乃在別峰之上蓋
余與浪老所謂千里遙相見者如此鶴谿以為然否。

歲在戊戌夏五望日海印弟子虞山錢謙益和南書
於杭城之報恩院

** 崇先語錄序

皋亭浪和尚真不可以名狀也自弱冠即得無師智
自然智自能悟道特定宗旨於壽昌東苑二祖父從
此以一杖拄天地雙眸炯古今放九界身光施十方
法乳剖三藏秘旨透五宗全機直使橫亙豎窮負此
靈性者皆知自巳心中有法界主中主之恩力也古
云寄諸空言不如行諸實事而師四五十年來坐道
場五十有餘會著作佛祖儒老內外篇集百有餘種
無一不是創語無一不是活機無一不是痛心無一
不是刺骨每於刀兵慘殺巾開創興復行人之所難
行道愈高而心愈下巳愈損而人愈欽無彼此而能
曲順機宜忘悟述而得大同物類參同法界麗化宗
燈密金鍼於錦縫提向上於牢關托三教之真孤寄
九流之正命千聖混而知處諸方類之不齊尤於洞
上之君臣父子功位正偏與濟上之主賓人境玄要
照用有關於聖學王道處處加意發明使天下無此
名教則不成天下古今無此宗旨則不成古今矣師
昔有詩云吾人性所全用舍有獨至其存萬世謀惟
一知巳地秖遮萬世謀知巳地是何宗旨之妙密乎
即洞山之邈真臨濟之喫棒德山之見龍溈山之撥
火雲門之攛杖法眼之豎指不有知巳地而能存萬
世謀乎推此則可見師之性所全矣旦根識闇昧何
足以窺一班三十年來仰師之名前讀諸刻直下令
人心死汗下去冬始得到皋亭參謁一瞻眉宇如天
日春光一聽法音如迅雷啟蟄深知此崇先之真歇
宗脈真不歇五百年後有能使宋高宗敕建之崇先
顯孝得以光被於天下而昔時之文章道學節義更
當超超振起於兩間巳有在於此錄也旦何幸獲附
一言於千古大光明之下哉。

當湖鐵雪弟子行旦馬
嘉植薰沐拜述





* 天界覺浪盛禪師全錄目次

  
  * 卷首(新序舊序發凡)
  * 卷一(上堂)
  * 卷二(上堂)
  * 卷三(上堂)
  * 卷四(上堂)
  * 卷五(上堂)
  * 卷六(小參)
  * 卷七(示眾)
  * 卷八(普說)
  * 卷九(茶筵法語)
  * 卷十(法語)
  * 卷十一(機緣)
  * 卷十二(頌古)
  * 卷十三(源流贊)
  * 卷十四(贊　佛事)
  * 卷十五(偈)
  * 卷十六(附載)
  * 卷十七(塔銘)
  * 卷十八(詩)
  * 卷十九(論)
  * 卷二十(論)
  * 卷二十一(序)
  * 卷二十二(序)
  * 卷二十三(記)
  * 卷二十四(說)
  * 卷二十五(說)
  * 卷二十六(說)
  * 卷二十七(書扎)
  * 卷二十八(題跋)
  * 卷二十九(󳵥紀)
  * 卷三十(󳵥紀)
  * 卷三十一(󳵥紀)
  * 卷三十二(󳵥紀)
  * 卷三十三(󳵥紀)
  * 卷三十四

目錄終　　　　　　　　　螺川(王騰霄書　曾毓祥梓)
天界覺浪盛禪師全錄卷之一

門人　大成　大峻　大然　大浩　較

* 上堂

** 巳未冬莆田林宗伯偕諸大謢法及住持翠林
大心獅林大燈等請於蓮山國歡寺開堂

師云此一瓣香佛頂𩕳上透出正眼藏中拈來祝延
今上皇帝一人有慶天下太平此一瓣香同胞共乳
灶裏生蓮一氣連枝各自橫出今特拈來供養堂上
曹山本寂國歡文炬二老祖藉此穿過天下人鼻孔
撩出天地人眼睛此一瓣香烈如鴆毒猛似靈丹劫
火光中奪得黃龍頷下探來今特供養中興曹洞宗
壽昌先祖老和上東苑本師大和上用酬法乳之恩
上首白椎竟僧問二株五派以何相傳師云雲度鐘
聲徹九天進云莫是突出大好山千里遙相見麼師
云行人更在千峰外進云東苑獨出一枝與少林分
披五葉還有同別也無師云解笑還他碧眼兒進云
恁麼則心心相印無差互也師云直須親透此消息
始得問如何是西來大意師云露柱貼膏藥進云如
何是九年回壁師云洗手解煙包進云神光三拜見
個甚麼師云怕死不稱冤進云達磨謂之得髓時如
何師云喫土須嚥唾進云便恁麼去時如何師云平
地莫跌交問昔年灶裏如何解生兩朵蓮華師云雷
部主青山進云恁麼則聲震古今也師云惱亂水火
神進云曹山文炬一母所生皆證祖位是何願力師
云烏碗飛白碟走進云莫是各顯神通麼師云山門
無口石磉咬人進云今朝重主法席早見洞水逆流
師云線穿紅葉奉雙親進云恁麼則千古兒孫皆得
力師云誰撫梧桐思鳳凰進云今日開堂祝聖一句
又作麼生師云闔國歡呼無量壽普天樂唱太平年
乃震聲喝云會麼千聖齊拜下風未為分外十方同
時鼓舞乃見希奇到此還有領略承當處也無大笑
云可惜許當年老達磨初遇梁武帝不曾推上此高
座子看他將西來的的意作麼生舉似人若只是廓
然無聖對朕不識可謂面皮厚三尺不被明眼人掀
翻座子亦當自打退鼓折蘆渡江而去那復出乖遺
醜累及後世秪如蓮山今日重新出世莫是特為初
祖雪屈麼兒孫各有超群志豈肯區區較是非然則
特畫乾坤祝萬曆主一句當作麼生道謳歌不識羲
皇德海闊天空日月高下座。

** 海澄諸居士請上堂

今朝十月十五手提貫珠慢數高聲只念彌陀不敢
呵罵佛祖活冤家恰值順風耳聾生魔障剛遭千里
眼瞽決定今日蓮山又是呵罵佛祖翻身急報閻羅
忿氣衝冠大怒撞幽冥鐘擊陰司鼓會同十殿閻君
要使刑罰得所商量重鑄油鍋計較新栽劍圃必須
活捉蓮山親身受此極苦牛頭阿旁奉命而來爭奈
先聲奪其氣主近前卻要近前觸忤不敢觸忤苦啞
苦蓮山見之不覺大笑一聲直得十方法界與地獄
天堂一時化為水乳正當恁麼時如何天涯何處覓
靈雲桃花亂落如紅雨。

** 羅山碧天師遣徒持曹能始居士書來請上堂

問春間羅山結制冬下蓮嶼開堂總是和上高蹤還
有門庭堂奧之別也無師云羅山喫白飯蓮嶼飽青
精進云紫羅帳裏撒珍珠到處光明還燦爛師云莫
須倚在錦屏畔令人旁指作阿嬌乃云羅山拈頭不
便蓮嶼捉尾誰能三人證龜成鱉木蛇笑倒枯藤曹
家女切莫作怪蜘蛛絲咬殺蜻蜓石倉居士且披禪
衣作李夫人叫救的夢碧天長老好提數珠敲葉相
國底棋枰歸去來兮聊寄三十拄杖莫教我擯出首
座只因差一著賺卻古傳燈。

** 佛誕日上堂

問出生時巳指天地何到雪山六年後乃悟道師云
燒羹易喫冷債難還曰畢竟如何曰嚼破舌頭不是
肉乃云拄杖子忍饑耐渴坐地喫了須彌山曾不見
謝土吸了大海水亦不見酬源夜來創個奇論謂佛
生時原不曾指天地後亦不曾觀星悟道此皆捏怪
雲門故欲打殺和上明日上堂舉出此意豈非斬新
公案乎蓮山大喝曰遮妖怪便乃拗折拋在大火聚
中燒去了今日拈得遮條新拄杖子頭正尾正不敢
妄生節目若有問世尊初生意旨者但打云恭喜你
好彩頭又有問雪夜觀星者但打云恭喜你好結款
更有問中間與出世為人事作麼生但打云恭喜你
千古春風常在手但教隨處有生涯喝一喝。

** 上堂

文殊普賢忽起佛見法見被世尊攝入二鐵圍山蓮
山拄杖子忽起佛見法見被我一捏粉碎撒向十方
微塵國土皆成大菩提樹根盤大地葉覆三千各各
樹下有世尊成等正覺吹大法螺擊大法鼓演大法
義拄杖子忽然翻生又變出許多神奇魔王來毀佛
謗法滅僧惱亂十方諸佛佛大笑曰煮豆燃豆箕豆
在釜中泣本是同根生相煎何太急魔王呵云猶自
念曹子建底詩章在佛曰你亦念個詩章看魔王曰
歡在粉牆上儂在粉牆下細語歡不聞壓碎鴛鴦瓦
驀喝一喝拈拄杖將大眾打散。

** 小年諸莊夫請上堂

問南泉不出方丈到莊上喫油餈是何作用師云邪
言不入正人耳進云莊主親到方丈謝降重是如何
師云何似時衰鬼弄人進云和上尊重不受請今日
諸莊送供養時如何師云好好與他一頓進云有過
也無師云重賞之下必有勇夫進云感恩不淺師云
打鼓為三軍乃云風俗作小年灶神送上天天帝有
何說更不與人傳果是個泥瓦合成靈從何起驀地
卻生出兩朵蓮只今誰能向我杖頭討個壓年錢。

** 除日上堂

南泉提起貓兒刀前誰能救得洞山收卻果桌句下
孰能轉身子湖捉住賊僧如何承當不下大隨隨劫
火去直下無能知歸遮裏一一得個出身句我與你
分歲尚且大有事在洞山云三途地獄未是苦衲衣
下不明此事最是苦諸兄弟抖擻眉毛巳是墮坑落
塹平日急急整理手腳如獅子遊行哮吼返擲而去
虎狼野干聞之遺尿失魂誰敢當前與作敵哉暫時
失念瞥起偷心打在軟洋海底掙命不起後日莫怪
不為汝等道破。

乙亥九月麻城劉邑宰李太宰梅中丞周司馬
陳司寇梅惠連李公楫請於寶筏寺開堂。

師云此一瓣香天然尊貴巍巍莫讚蕩蕩難名奉祝
皇帝陛下聖壽萬歲伏願位育建中和之極統御慶
日月之光諸大護法宰官居士親扶法座共振宗風
伏願生生示現普門身世世莊嚴真佛剎此一瓣香
昔日無欺今朝不昧光明妙密拈對人天供養中興
曹洞正宗始祖江西壽昌師翁大和上用表親定宗
旨之嗣即此一瓣同氣結根連枝發秀供我信州博
山本師大和上建州東苑本師大和上用酬一參一
證雙垂法乳之恩伏願大眾同生欽重堂主白椎云
法筵龍象眾當觀第一義師良久云觀見麼大鏡中
天物物自照若更待揚眉瞬目巳是增金之黃添玉
之白也雖然今日山僧陞此寶華王座還有向上全
提也無其中有得此先聲者正好對眾酬唱庶不負
本分風光有麼有麼眾無語師乃舉如意云奇奇標
天指地曾為傳語之人面壁安心可是分燈之種今
日山僧出世一句更作麼生道乃畫一○云會麼人
人頂上有金輪萬古威音光聖代珍重復白椎云諦
觀法王法法王法如是下座。

** 李公楫居士設供請上堂

師就座白椎竟師振尺云寶鏡巳當空誰是出頭者
恒鑒出云箇中全無事師云死漢不斬進云古澗寒
泉水作何色師云拖出去進云如何是不萌艸下藏
香象師云臭也不知進云徹底無依作麼生轉身師
云那裏討遮穢人僧問四方流寇八面兵戈學人向
何處安身立命師云頂門上僧禮拜云謝師答話師
云也須向鋒刃上翻身始得支浮法師問大明國裏
清平世界流寇因緣從何處起師云既是大明國裏
清平世界誰見流寇誰見刀兵聻進云見今國家不
寧百姓不安又作麼生師畫○云消歸得麼支禮拜
起云乞師曲垂方便指示中下之機師云列位久立
列位知得嵞山聖人拈出各安生理一句麼理則不
作非為矣更有甚麼亂事若不知自巳遮箇生理則
舉身眼耳鼻舌皆為流寇之城池也何獨以四境之
外者為流寇哉抵如在上位而璣衡廣運在下位而
金玉振聲一皆得此中危微之機光被四表格於上
下為君為師制禮作樂無非藏密同患而參贊此兩
間也不然從何處立達何處位育哉大眾直須親自
透遮箇○生理始得其中有能別出手眼者麼玄韞
問寶鏡重輝請師指示師畫一○云莫向遮裏死卻
進云寶筏新開事如何師云問津之人多錯路進云
寶鏡寶筏還有賓主也無師云打破大散關中間得
自在進云賓主相去幾何師云此中無問答人進云
賓主相見亦有言說也無師云待侍者與你三十棒
韞禮拜師震聲云太宰何在太宰近前作禮擬問師
云再禮拜著宰禮拜起云向上宗風大師巳舉示何
方便息此干戈師云問取當事人宰云如何得太平
去師曰盡在明君方寸中宰云和尚也須認一半師
云高著眼宰云君臣妙旨蒙師示人境俱奪事如何
師曰法王寶劍當央舉八極光天慶太平宰云謝和
尚大法師云大眾正好遮裏唱太平歌去下座。

** 邑宰劉公同李太宰諸公請上堂

師云向上一路千聖不傳本分風光須自領悟山僧
便恁麼下座還有親切為人處也無大眾便恁麼禮
拜而退還有不相孤負處也無雖然官不容針正好
添花錦上石女夜拋梭文彩煥然滿地木人朝唱曲
音聲杳爾難聞其中還有正偏兼帶不落是非者出
來唱和看眾無語師云恁麼則山僧倒騎露地白牛
游戲十方剎土去也舉如意云見麼自古輪王全意
氣不彰寶印自然尊下座。

** 太宰中丞同闔邑諸縉紳請上堂

師撫尺云見麼見山僧登法座麼登座為箇甚麼莫
是為大眾舉頭不見天麼莫是為大眾低頭不見地
麼莫是為大眾開眼不見人麼莫是為大眾伸手不
見掌麼畢竟為箇甚麼聻眾無語師復云拼得性命
方為得性命不怕生死方出得生死眾中還有好手
中呈好手者麼出來與山僧相見有僧在眾中喝一
喝師云是那箇出來莫要藏頭露影僧出舉坐具云
正要問和尚遮箇喚做甚麼師云禮拜著僧禮拜起
云畢竟喚作甚麼師云斬頭求活漢僧一喝師云再
喝一喝看僧連喝歸眾師云眾中有簡點得遮僧落
處者麼若簡點得出方知喝中有賓主句更有不惜
性命者出來百戰場中當有敵勝者不可如他一合
便退僧復問云向上事如何師云敗將不斬僧理前
問師云拖去遮死漢僧歸眾師乃云極力舉不起底
圭峰山覿體承當滿口道不出底百子塔點頭領略
更有從上佛祖無量機緣卻是五腦山土地悉能理
會獨有昔日僧問雲門如何是西來大意門曰久雨
不晴土地不契因并呈似龍湖龍湖云恁麼則一切
皆不會也土地乃問如何是久雨不晴龍湖答云氣
急殺人土地大笑云我悟也龍湖云你悟箇甚麼土
地云前日一連陰雨我那泠廟無人燒香賽願忽然
一滴漏落在我土地婆頭上被他埋怨了箇月真
箇氣急殺人龍湖震聲一喝土地直得冰消瓦解你
諸人會麼莫將閑學解埋沒祖師心遂下座。

** 解制上堂

師云龍湖和尚又要去也其中有不惜性命出來掀
倒法座者麼僧出問未出母胎有一句子請和尚道
師云舌頭拖地進云直指人心見性成佛意作麼生
師云眉毛拄天進云更請和尚方便垂示師云斬頭
求活僧歸眾師云末後一句始到牢關秪如透脫牢
關大方獨步一句作麼生道良久云逢人且說三分
話未可全拋一片心下座。

** 大雄菴上堂

師陞座擊香臺云聞麼良久朗聲云巍巍獨坐大雄
峰一喝曾教三日聾今日當陽明舉似西江吸盡吐
東風且如不與萬法為侶者是甚麼人聻一僧出眾
云閣靜不須重借月三更自有夜明簾師顧視云乾
闥婆王親托出摩尼光影照三千更有於光明門頭
出身者麼大宰出云近日有提婆達多一頌呈上頌
云平地孤堆最誤人枉將法座賺冤親瞿曇自有金
針度認影迷頭又隔津師云何不道提婆別有金針
度聻大宰撫手云此又是老婆勘破有來繇也師震
威一喝便下座。

** 臘八日期主李栩偕鹿門法師請師因戒壇為
先君尚書裏貞公上堂說法

師拈香竟振尺一聲良久顧視大眾曰見麼我佛昔
於臘八子夜觀星悟道大叫奇哉普見一切眾生本
來成佛但因妄想執著而不證得秪如現前香燭騰
輝眉光相射與昨日風雲驟興雷雨交作比昔日觀
星悟道有同別否若無同別何佛於天地日月萬象
森羅之中獨睹星而悟聻於此透得則知現前眾生
本來成佛亦無古今生死之異也何獨父子血脈相
承本無斷絕者而不立地成佛哉會耶不會且看昔
日乾峰示眾云十方婆伽梵一路涅槃門路頭在什
麼處以拄杖畫一畫曰在遮裏雲門云扇子𨁝跳上
三十三天觸著帝釋鼻孔東海鯉魚打一棒雨似盆
傾你若於此會得雲門拈扇子意則知乾峰畫拄杖
落處亦知十方諸佛并一切眾生與尚書公落處本
自無生無滅又何有執著更解脫哉眾無語師曰孝
子李栩當體父子血脈親承何不出眾舉揚聻栩出
日月在中天水在波師曰與你有甚相干何不向自
巳分上道取一句來栩以手打一圓相師曰未舉手
時遮箇落在什麼處栩即禮拜師曰俊哉直須猛著
精采始得不然又向腳根下蹉過了也珍重。

** 六安齊頭山水晶寺上堂(附)

修竹彬公設供禮拜請云今日某甲母難之辰伏乞
和尚法施使先親速獲超往并示某甲末後大事師
良久云會麼午夜日頭紅石女臨盆急㘞地叫一聲
生箇鐵棘栗性猛利情奇崛假龍舒陳氏裔苗託齊
頭獅子躅躑吒吒呀呀翻巢破敵五十年來虎蹤狼
跡不覺逗留至今且道承誰恩力乃畫一圓相云若
於此薦得不惟覷破生死牢關至於彼此冤親總向
遮裏七花八裂去也雖然猶是彬公就地掃塵邊事
祗如我夢筆杖人受彬公深心供養如何是親切相
為處耶乃于○相中畫一卍字云會麼五色彩霞籠
玉象分明一點座中圓其中有能為彬公祝贊一句
者麼眾無語復云噫祝不得讚不得赤肉團邊光赫
赫雪峰打鼓請同看寶誌杖懸剪鏡尺剪鏡尺明歷
歷願公常住此人天直待當來問彌勒珍重。

** 壽昌語錄
　丙子掃壽昌祖塔闃然謐大師偕諸護法請師
住壽昌本寺開堂

師以如意指法座云見麼若向遮裏明得不惟坐斷
十方直教三世諸佛齊拜下風有分雖然如是更須
知有向上全提一著在大眾看取新壽昌向毘盧頂
上行去也遂陞座拈香云此一瓣香結根鷲嶺發秀
熊峰遙付囑於當時密傳持于斯日爇向爐中祝延
皇帝聖壽萬萬歲伏願佛心不二慧命無疆主華藏
之莊嚴致剎塵之位育此一瓣香兆自眾生腳底透
於諸佛頂門覿面無虧全機不昧爇向爐中專奉為
益府殿下宗室賢明闔郡縉紳諸大護法伏願同扶
慧日以高明共贊宗風而玅密此一瓣香劫火洞然
曾拾得今朝對眾特重拈爇向爐中專伸供養我壽
昌先師翁老和尚東苑先師大和尚用酬法乳之恩
歛衣就座上首白椎竟僧問法窟當年獅子吼今朝
據座又嚬呻一聲震動乾坤句特請分明舉示人師
云纔望剎竿影擺手出章江也須是個漢進云初機
未會玄微意請向從前話一周師云兩手分付與阿
誰進云龍峰白浪掀天舞湧出漚花遍界香師云大
眾不消徒著力自有鉗鎚密與人進云擎出滿盤皆
具足當機領略事如何師云退身三步僧以手作拈
香勢云學人作恁麼話會得麼師云巳過去也進云
雖然數樹蒼松古也秪一灣流水長師云壽昌自有
真源在進云不是枝頭開玉蕊爭得乾坤處處春師
震聲云大眾見壽昌放眉間白毫相光麼良久復日
天無私覆地無私載日月無私明時候無私序帝王
無私德臣民無私功善惡無私報所以靈山拈無私
之花少林面無私之壁二祖安無私之心曹溪傳無
私之法青原南嶽開無私之二宗馬祖石頭列無私
之五派百丈撥無私之火溈山直下知歸黃檗揮無
私之棒臨濟頓徹婆心雲巖示無私之鏡洞山錦縫
重開雪峰陞無私之堂雲門當機獨領地藏豎無私
之指法眼妙契天然乃至千七百沒巴鼻漢一味無
私心心相印法法相傳至我壽昌先師翁觸發大好
無私之山重興曹洞之旨洎我東苑先和上勘破臺
山無私之路透過趙州之關迄我道盛偶入東父無
私之室勒回鞭影之駒親承壽祖無私之宗振起簫
韶之鳳是故二十年來縱橫方外無私任運到處自
強今日歸家幸逢法屬推上法王無私之座重揚先
祖無私之風何異削雪為銀火不銷白戰未曾持寸
銕雖然如是今日開堂一句作麼生道良久云高提
祖印當空照一道無私謝太平結椎下座。

** 寶方上堂

竺土大仙心東西密相付且道如何是密付的意旨
良久復云昔我青原老祖當時曾命石頭遷禪師往
南嶽通個書信遂撥開一條衝天大路自非足下生
雲的也不容易進遮一步你看他石頭如獅子游行
一蹴便到那南嶽見讓和尚即問不慕諸聖不重巳
靈時如何讓公眼似電光舌如利劍何曾放過天下
一人即道子問太高生頭云寧可永劫墮沉淪不向
諸聖求解脫即拂袖便行不啻鯤鵬奮怒直得水激
三千扶搖九萬自此石頭一宗傳至雲巖曹洞直至
於我寶方燈燈不絕全因此青原一足之真風也後
世人徒知馬祖一喝百丈三日耳聾殊不知青原垂
足石頭萬劫心死秪如今日紹登我祖寶方法座既
為承嗣子孫畢竟密傳個甚麼眾中果有明眼者請
出來證據如意子便磕著也有麼良久云玉璽不離
天子手金箱那許外臣知下座。

** 謐大師壽日上堂

僧問大好山頭雲靄靄寒潭波底月團團父子無功
即不論君臣道合事如何師云雨滋山艸秀玉片本
來輝進云如何是正中偏師云木雞啼子夜進云如
何是偏中正師云芻狗吠天明進云如何是正中來
師云八萬里鵬從海出進云如何是偏中正師云三
千年鶴遠天歸進云如何是兼中到師擊如意云會
麼進云正偏巳蒙師指示祝壽一句又何如師云西
竺峰前橫紫氣壽昌橋下涌春潮進云和尚巳恁麼
學人又不然師云速道速道進云須彌頂上蒼松古
廣寒宮裏桂花香師云劃斷千峰上紅輪滿一堂僧
禮退師云向上一句威音未敢先聲末後一句彌勒
安能措口當央一句直饒釋迦纔生作獅子吼未免
雲門遮一棒在所謂出身猶可易脫體道應難我當
時若見好與一棒即了更說甚與狗子吃貴圖天下
太平以至後昆紛紛接響不相孤負誰是其人惟我
禪伯謐公大師於五十八年前正當此日雖曾㘞地
一番卻不虛張聲勢且于道盛屈尊就卑推登祖位
自非善於門裏出身身裏出門孰能致從上佛祖慧
燭常燒終不見跋也耶雖然如是秪如今日祝揚慧
壽一句作麼生道舉如意云優缽華中旋日月靈光
直透未生前下座。

** 師誕日上堂

特特陞堂為證據要人透我藏密句一句父母未生
前一句纔生便㘞地一句四十五年的若人一句中
薦得我堪與佛祖為師切忌靜沉死水二句中薦得
我堪作人天之主切忌動落今時三句中薦得我堪
與隨流入妙切忌自救不了若能三句一齊薦得方
能情見不偏始終超脫不縱不橫如摩醯首羅天王
眼相似此猶是壽昌門庭施設邊事須知向上一路
尊貴自別不見寶鏡三昧首末云加是之法佛祖密
付但能相續名主中主且作麼生能續主中主去良
久擊如意云日日是今日下座。

** 元旦上堂

今上皇帝為一大事因緣出現於世恭遇元正啟祚
泰運方新壽昌寺僧謹以正直方便舉第一義祝延
聖壽普令光天之下一切臣民開示悟入帝之知見
且道如何是帝之知見而一切臣民又作麼生悟入
彈如意云樂麼康衢擊壤者何有于我哉。

** 涂季玉居士因大乾寺祈夢歸請上堂

僧問雨打階前濕何八得所繇師云烏龜向火進云
和風開地凍枯木曷生輝師云白鱉吞冰進云滿山
香馥馥百艸獨青青時如何師云楊子江頭楊柳春
楊花愁殺渡江人進云其如清夜月還應落前溪師
云閒話作麼進云非欲強來呈舊面只因特地太惺
惺師云放過一著又僧纔出禮拜師云冒刃衝鋒僧
即退師云一場大夢良久復云世人有夢鬼神能解
鬼神有夢天帝能解天帝有夢聲聞能解聲聞有夢
菩薩能解菩薩有夢諸佛能解諸佛有夢虛空能解
虛空有夢拄杖子能解拄杖子有夢山僧能解且道
拄杖子有甚麼夢山僧作麼生解乃拈拄杖向空中
擊一下云一擊震寒空觸倒妙高峰石人衫子破拍
手笑春風笑個甚麼笑壽昌新長老白地裏拈葛藤
掠虛空秪如新長老又作麼生噫重賞之下必有勇
夫石人石人你也須夢見遮個消息始得卓拄杖下
座。

** 上堂

十道不通風啞子來傳信夜半漆崑崙皎然雪萬仞
若向遮裏會得可與洞山老祖把手並行其或未然
今日壽昌為汝說破復曰噫鋸𨮂秤錘易決擇生死
難石上栽花易安立性命難難不難心上看黑豆未
生芽去處善財童子未曾參易不易境上覷阿難欲
速成寶王五濁惡世誓先入如何入無為真人乾屎
橛釋迦調達暗承當賺殺文殊與彌勒。

** 廣照寺諸耆宿請上堂

師纔到座鐵雲便喝師不顧遂陞座雲出問訊即歸
位師擊案云何不速道雲又喝師云野千鳴進云亦
見我烹祖的手腳師云且退一邊著進云今日且放
寬一線師云不容你不立下風進云恰好恰好白椎
竟僧出問當陽一機請師指示師云白日青天轟霹
靂進云若是則萬象之中常獨露孤峰頂上現全身
師云一馬生三寅進云可謂一切無收攝觸處盡圓
成師云踏殺天下無幾個進云知音不在頻頻舉達
者須知暗裏驚師云且向雲飛鳥沒處尋消息去進
云將謂煙籠海口窄一匝紅輪徹底輝師云閒話太
多生進云也少他不得遂禮拜師擊如意云太法有
時機激揚開秘密棒打石頭人嚗嚗論真實如何是
論真實聻若論登臺說法有甚麼難只是一提一唱
使人直下心開意解為難耳鐘鳴鼓響直得通身光
迥迥地恨不得將此光迥迥底心肝五臟提示諸人
使見者聞者心肝五臟一個個光迥迥地爭奈皮下
無血似鴨聞雷安有崖崩石裂之事乎諸佛欲說法
時必先六種震動天雨四花吹大法螺擊大法鼓無
非欲翻破眾生無始劫住無明透出光迥迥底以照
天照地去也至于祖師門下棒喝交馳龍象蹴踏拈
鎚豎拂擎又輥毬種種激揚將謂爭奇弄怪亦不過
敲骨打髓裂碎頂門光迥迥地不暇安排心行處滅
耳今日廣照元尚諸師特來壽昌設供勸請舉揚山
僧特地一場光迥迥中亦有人蓋覆得去麼亦有人
透脫得去麼良久云石牛步步火中行反顧休啣日
邊草果是好山腳下人自然不昧來時道擊如意下
座。

** 解制上堂

師云南贍部洲上堂西牛賀洲擊鼓東勝神洲解制
北俱盧洲作舞須彌頂上撞金鐘直得三十三天梵
王帝釋一個個退位求出身活路乃至天魔外道知
非便捨與二乘聲聞緣覺離涅槃床及至五十五位
菩薩直上階梯造等妙二覺纔得捨功就位即轉
位旋機復於向上竿頭更進一步爭奈須彌山底金
剛際下那一個強遭瘟底躲根漢子不肯放下偷心
若能全心放下豈不虛空粉碎大地平沉橫身劫外
獨步大方也哉雖然此猶是指蹤極則秪如壽昌全
提祖令為諸人結制且道曾與諸人向何處結聻令
又向何處解聻解制之後諸人向何處安身立命作
甚麼活計聻乃擊案云一拳拳倒須彌山一踢踢翻
金剛際不向如來行處行男兒自有衝天志擊案下
座。

** 黃海岸司理請上堂

師陞座士拈香云遮一炷香特為新壽昌拈出師震
聲云速道士便喝師云且莫詐明頭士云卻是和尚
顢頇乃禮拜歸位白椎竟師喝一喝云大眾見麼黃
海岸居士穿一雙沒鼻艸鞋向南方諸知識肚皮裏
踏過一遭今日特歸壽昌且作麼生為他證據聻良
久云請君吸盡西江水看取馬駒踏殺人士云半滴
不留師云巳蹉過也士從西過東立師豎起如意士
云張牙露爪即不無和尚且無轉身句師云你且向
腳跟下透出著士從東過西立師云東走西走即不
無本分底事尚未在士云且道居士立在那裏師云
脫卻草鞋著士云如何是途路中事師云莫向三千
覓大千士云如何是入門句師云泥牛踞地笑呵呵
士云如何是出門句師云南山起雲北山下雨士云
如何是不出不入句師云露柱向汝道士遂禮拜云
須是遮老漢始得白椎將下座士復問云朗月當空
時如何師以手拜云深深拜到月兒高進云月落時
如何師云相隨來也。

** 黃海岸同諸護法請上堂

師擊如意云達磨大師又來也且道又來做個甚麼
若向遮裏薦得不徒作我腳下兒孫亦乃重開五葉
有麼黃海岸出問如何是重開五葉師云特地相逢
不相識士云達磨大師來也師云儼然相對不相知
士云龍吟霧起虎笑風生如何是賓主相見底事師
云高著眼士禮拜云謝師答話師云畢竟達摩大師
又來做個甚麼眾下語不契師乃將一隻鞋拋下地
云昔日曾遺一隻履如今特要湊成雙下座。

** 中天剡水大師請上堂

師擊案云指南一路作者自歸格外玄機為求知巳
所以一雙孤鴈拍地高飛兩個鴛鴦池邊獨立於斯
薦得玅協正偏覿面相逢別有話會須使大好山重
重突出要令曹洞水派派逆流且道秪今是甚麼時
節良久復召云大眾見我中天剡水法兄麼昔日曾
見我博山先大師來壬申九日我於金陵天界寺兩
相欣逢亦復各分閩楚彼時送別詩云相逢不是喜
同門囊裏昆吾一劍存君既入閩吾入楚風雲湊處
自無痕計今別去六載果然法兄特來壽昌掃塔正
當九日請我陞座激揚祖父宗風秪如重陽菊花巳
自湊巧畢竟一句忘言作麼生收科聻剡水師作禮
云請和尚歸方丈師云推倒門前剎竿著遂下座。

** 黃海岸偕中天剡公往金樓峰留闃然大師請
上堂

師陞座拈拄杖云天不能蓋地不能擎一條拄杖八
箇眼睛中間一箇透頂睜獰復卓一下云口咬鼻孔
誰察其情夜來捉得白月天曉太煞分明且道捉得
白月在那裏眾默然師云豐干三昧寒山不知將謂
不是我同流誰知賺殺老文殊寒山三昧拾得不知
將謂失卻來時路恰好相逢攜手歸畢竟歸向何處
良久云呵呵呵惟我知一任時人痛著疑印光出拍
手云惟我知惟我知師云又錯空也海岸居士云文
殊饒舌師云何不出來再道一句士禮拜歸位師卓
拄杖云黃龍翻倒天河水萬派千流逐我來士云黃
龍出洞時如何師展兩手士云黃龍歸洞時如何師
振身而立士云興雲作雨時如何師云金翅鳥王在
此士云復欲傾湫倒嶽時又作麼生師云性命在我
手裏士遂禮拜云須還他一隻手始得師便下座士
復問金樓掀起時如何師劈開胸示之士云推倒金
樓時如何師云吞卻居士。

** 福山語錄
　丁丑仲冬新城諸縉紳居士等請師住持福山
禪寺上堂

師舉如意指法座云會麼諸佛出身處東山水上行
看看壽昌杖人騎黃龍峰登雙林寶華王座去也遂
陞座拈香云此一瓣香如天普蓋似地普擎特供養
今上皇帝無量壽佛伏願龍顏多喜天下太平此一
瓣香針錐不出法界難藏特供養覆船開山和尚紹
隆大師西竺禪師及危王大檀越伏願靈光不昧萬
古騰輝此一瓣香靈山付囑天然有在茲特拈出奉
為諸大護法伏願成就慧身齊登正覺此一瓣香少
室峰前不傳消息茲特拈出供養壽昌先師翁老和
尚東苑本師大和尚用酬法乳之恩乃就座司理黃
公問云紹隆出世七佛證盟和尚出世甚麼人證盟
師云星池重見幢幡影進云瓊樓寶殿是甚麼人居
住師云簫曲猶聞鸞鳳音進云滿堂龍象師還辨別
得也無師云空王嚼碎赤波斯公禮拜海公問諸佛
出世為一大事因緣和尚出世畢竟為個甚麼師云
大好山中第一人進云恁麼則長天日月輝今古大
地笙歌處處新也師云特地誰登千仞壁謾教千古
仰標題進云龜毛揮電影兔角攪空華是誰分上事
師云一曲無絃獨自操海禮云謝和尚證盟張拱之
問今日福山遮瓣香從那處拈起師云穿靴人打獵
進云如何得不斷絕去師云赤腳人食肉進云斷絕
時如何師云君子愛財進云如何得斷而不斷師云
取之以道張禮拜何長白問今日福山大眾請和尚
開示師云凌空駕出覆船子驚起波濤風拍天何禮
拜云今日親見覆船也余三明問如何是山中主師
豎如意云會麼進云如何是主中山師云蹴蹴巉巉
最上層絕頂阿誰頻舉手進云賓主相見時如何師
云相樂自相知余禮云謝和尚指示師云雲開天上
路今古試高蹤上首白椎師震聲一喝云覆船和尚
無生可度撒手太孤危紹隆大師面目多端惑亂人
不少西竺老子靈龜曳尾狼籍叢林更有許多藏頭
露穎老古錐仔細簡點將來不免一齊斷案且道今
日新福山出世為人當作麼生聻良久云寶杖指開
千聖眼大明天下共傳心喝一喝下座。

** 臘月八日上堂

師云會麼山僧昨夜正熟睡五更鐘響方瞥地醒來
猶自眼眯􃄴拈得口來失卻鼻低頭吃粥乃思量不
勝令人大慚愧愧個甚麼愧彼雪山徹骨寒半夜星
兒獨自覷獨自覷叫蒼天說向人前不值錢不值錢
千古萬古空自憐珍重。

** 師誕日上堂

師擊如意云去年四十五大擂壽昌鼓今年四十六
重撾福山毒福山壽山相對高紅日光生白玉毫迦
葉頭陀不忍俊橫披倒舞金襴袍且道迦葉意作麼
生良久云也是家富小兒驕。

** 除日上堂

師云崑崙奴著鐵褲打一棒行一步打發根本無明
撞翻從上佛祖逗到臘月三十日來折合不下依舊
甜瓜徹蒂甜苦瓜連根苦且道福山正當重闢門庭
斬新條令作麼生與大眾折合喝一喝云踏倒須彌
第一峰太歲頭上添新土珍重。

** 壽昌先和尚忌辰上堂

司理黃公拈香云此一瓣香供養壽昌先和尚且道
壽昌還來也無師云月夜三更穿市過進云先壽昌
在甚麼處安身立命師擊香臺云會麼進云且喜壽
昌猶在師云雨滋三草秀花發上林春公禮拜師云
僧問巴陵如何是道陵云明眼人落井雲門大師憐
兒不覺醜將以此一語可與他後作忌僧問興善如
何是道善云大好山興善乃馬祖腳下兒孫以故乖
示一言半句猶足踏殺天下萬世我壽昌師翁聞此
一語特地發明本分大事闡揚洞上宗風且道師翁
如何不承嗣馬大師聻若向遮裏簡點得出始可與
先師翁作忌眾中有簡點得者麼請出舉揚公云他
家自有青山在師云誰向其中半出頭進云謝大眾
證盟師云畫得真符打真鬼倒騎玉象趁麒麟時龍
湖桂轂大師在筵公因問作家相見時如何師云腦
後著雙睛進云今日龍湖龍現也師云突出驪珠頷
下照進云張牙露爪時如何師云妙作通明一點秋
進云風雷迅速時如何師云端坐定乾坤進云忽遇
金翅鳥王出現又作麼生師展手云一任掌中飛公
禮拜師云且喜收下了也便下座。

** 解制上堂

僧問未登寶座巳涉廉纖大眾叮嚀請師再振師云
口力希中眉垂進云官不容針歇後語也師云東路
突西路橫進云末後一句始到牢關如何是末後一
句師云待闍黎瞥地一回著進云樹倒藤枯又作麼
生師云三十文錢沒人償你僧禮拜又僧問十五以
前即不問十五以後事若何師云頭上痛針錐進云
鉤錐會著一任縱橫又作麼生師云遍身紅爛進云
恁麼則福山獨露無私雨又向匡廬覆大雲去也師
云臭氣衝天僧一喝師擊如意一下乃云福山於四
月十五日也無生擒活捉手段與諸子結生死冤家
正當九十日也無烹凡煆聖底爐鎚與諸子敲骨打
髓如今七月十五日也無殺人活人底刀劍與諸子
作性命開交所以結制也燈籠攙露柱懷胎解制也
木人倩石女原夢無端陷殺平民不妨笑倒作者雖
然如是汝等諸子於三個月中特地喫了福山底金
蚕蠱毒他時後日毒藥發作卻大有事在便下座終。

天界覺浪盛禪師全錄卷之二

門人　大存　弘智　大璸　大奇　較

* 上堂

** 藻林庵上堂

師云城中多佛法爛賤沒人要我今輕舉時卻恐大
家笑且道有甚麼佛法沒人要聻只是未深參所以
不得妙不見古人問如何是小乘云錢貫如何是大
乘云井索如何是有漏云笊籬如何是無漏云水杓
如何是教外別傳的事云分付典座行人咄切莫動
著磕著咦若不動著磕著千年故紙爭堪合藥良久
云會麼賺殺文殊與罔明萬古長空飛一鶴遂撒手
下座。

** 南城覺海寺席居士設供請上堂

黃公問覺海圓澄為甚麼無風浪起師云正好一帆
風到岸進云忽然乾盡時如何師云六窗虛映芥投
針士云泥牛入海時如何師云當頭迥出玉輪輝進
云泥牛出海時如何師云拽著鼻孔進云忽遇龍王
把住時如何師云鐵鞭打斷士禮拜云老漢慣得其
便師笑云應以竿木得度者即現竿木而為說法與
人有緣則易信掬水月在手與法有緣則易入弄花
香滿衣秪如露柱與古佛相交燈籠與佛殿鬥額是
甚麼道理擊如意云紫微轉處夕陽輝白鶴飛來仙
果熟將下座士復問古佛陞堂為甚麼被露柱看破
師云展手不逢士云請下座師云居士前引。

** 臨川艾千子居士設供淨明剎請上堂

僧問雲從龍風從虎且道如意子從個甚麼師云長
劍倚空寒進云臨川自古多奇士選佛選官獨許誰
師云曹源一滴猶在進云恁麼則揮起毫端風雨快
此回不作探花郎也師云霜天飛一鶚僧顧眾云傍
觀更有出頭人師云秋岸立千峰僧禮拜師乃擊如
意云大地是沙門眼大地是法王身且道趙州寄一
把鍬子與雪峰當安在何處良久云是事且置秪如
山僧從黎川壽昌應匡山圓通之請道經臨川淨明
巳先作得匡山誌略一冊欲請諸公作一序文今將
真本呈似諸公幸一言弁之乃展兩手云便請黃公
出云臨川一筆光照山河大師還拈得起麼師云恁
麼則文不加點也進云右軍墨本還曾臨得也無師
云僧繇別有丹青筆一點龍睛破壁飛士禮拜師下
座。

** 初登匡山歸宗寺履雲上座請上堂

黃元公問三百年來重提祖令金輪寶塔普放光明
如何是三百年前事師云寶劍揮空進云如何是三
百年後事師云光吞萬象進云正當三百年祖師在
甚麼處去也師云明珠出海岸進云今朝塔頂紅師
云萬峰齊點首士禮拜僧一無問金輪峰頂古劍衝
天和尚登壇作麼生用師一揮云了麼進云如何是
君位師云向上不通風進云如何是臣位師云波中
摸龜六進云如何是君臣道合師云黃紗帳裏示慈
容僧出一喝云我遮一喝有賓有主有照有用請和
尚分析看師震聲一喝云是甚麼進云併卻咽喉道
一句來師云獅子吼時天地震千妖百怪盡潛蹤履
雲問廬山八面高峰那一峰是廬山真面目師云山
中一夜雨樹抄百重泉進云歸宗曾出三十六代祖
師未審和尚是那一位師云鼎湖開玉浪進云金輪
頂上放毫光也師云寶座正高登雲禮拜師乃云靈
光不昧迥脫古今妙用無私超絕凡聖所以馬駒踏
殺天下人獨有歸宗較些子且道歸宗有甚麼長處
擊如意云當場放出斬蛇手千聖從教立下風珍重
黃公問云歸宗斬蛇蛇在甚麼處師云居士謾出頭。

** 戊寅八月黃元公同諸護法請住匡山圓通寺
入院上堂

師喝一喝云獅子嚬呻象王迴顧華藏門巳大開且
看遮那一步師入方丈卓拄杖云入此室據此位千
聖同居不相識正當恁麼時阿那箇人全提正令聻
黃公問圓通二十五門門門俱入為甚麼專選耳根
師云杖頭有眼明如日士云大士現三十二應和尚
還應得麼師云要識真金火裏看士云此是維摩方
丈師云今日被世尊坐卻了也士禮拜即日上堂。

師陞座云此一瓣香根盤劫外秀發寰中歷今古以
常新超位育而獨貴茲特揭開寶藏拈出金爐祝延
皇帝聖無量壽伏願一人有慶天下太平此一瓣香
般若智中流出金剛心內迸開奉為諸大護法宰官
及期主黃司理等伏願福慧莊嚴齊成正覺此一瓣
香法界難藏真機獨露奉為匡山圓通開山弘法歷
代諸祖師伏願燈傳不夜之光花結不凋之果此一
瓣香大好山中突出仙亭枝上傳來今特供養新城
壽昌師翁老和尚及東苑本師大和尚用酬法乳之
恩維那白椎竟僧問西江一派不異曹源廬嶽千峰
何似靈鷲師云一九當面擲大地著睛看進云如何
是圓通家風師云石耳峰前驢覷井進云圓機古塔
今常在三百餘年復放光師云海雲遮處洛伽深進
云恁麼則千峰勢到嶽邊止萬派聲歸海上消師云
金烏拶出海門東僧禮拜又僧問三百年前舊公案
今日重新意若何師云蒼海月明光不夜進云看龍
吟霧起虎嘯風生師云廣寒宮照白銀床進云為甚
麼在和尚拄杖頭邊放光動地師云闍黎珍重進云
遍界不藏無覓處一溪流水卻知音師云妙翅更翻
身僧禮退師乃作圓相云通麼靈山花發親示別傳
少室雪寒全提正令坐斷十方無間石筍橫空洞明
一道無殊泥牛出海所以八萬四千非鳳毛獨許三
十三人入虎穴繇來此事奇特非常數百年來紹續
不易今日壽昌杖人特登匡嶽入圓通禪院巳全身
披露與十方塵剎諸沒巴鼻老古錐及一切黧奴白
牯覿面相見了也且道開堂祝聖一句作麼生道良
久云天開瑞色光河嶽萬國衢樽盡唱歌結椎下座。

** 黃元公主監院上堂

道濟塔紅巳應再來之記圓機碑白方符同日之刊
折半破三海岸道人今承斯讖拈一開五壽昌杖者
正主其盟信是天緣有在神理自交啄啐同時芥針
協妙所以心空及第選官選佛即圓通學契無為監
世監家真自在秪如頂門具眼肘後懸符寶印當空
全提向上一句作麼生道居士云專為流通師乃授
拄杖云恁麼則圓通新拄杖分付居士去也士云謝
大眾證盟師云大好山中枯木秀少林室內祖燈新
士禮拜師下座送居士入室云金粟如來曾據此室
今日海岸重振宗風士禮云親承旻佛記普現白衣
身師云多子塔前知我貴夜明簾外法王尊珍重。

** 黃元公設合山齋請上堂

師云達摩不來東土二祖不去西天震旦更無別路
兒孫腳下親傳既然如是匡山諸祖法席列剎可以
相望如何數百年來卻成土曠人稀相逢者少聻今
日圓通新杖人特提得壽昌一把沒柄钁頭湧向匡
山峰頂著力一掘直得十方國土六種震動歷代祖
師靈塔舍利各各踴躍放光猶如出窟獅子一箇箇
翻身返躑使大地山河草木叢林皆作獅子返躑圍
遶寶華王座作大哮吼去也師召海岸居士云前日
分付底拄杖子今在何處士豎一指師云信手拈來
無別物頭頭用得始全真便下座歸方丈士問歸宗
以钁頭斬毒蛇圓通用钁頭斬甚麼師舉手云撚土
定千鈞士云親見歸宗了也師云為山成九仞。

** 荊籓國主元旦設供請上堂

師陞座拈香竟乃云元正啟祚泰運維新適恭遇我
荊籓國主特使進香匡嶽命臣僧道盛于此日祝延
聖壽此國主真能與普天之下萬國臣民同奉主中
之主共尊天中之天也所以瑯琊云掃除狂寇蕩滌
攙搶此是功勳邊事君臣道合海晏河清此是法身
邊事臣謂功勳邊事撥亂反正少不得法身邊事居
安思危放不過至於功位雙超猶須橫按莫邪傳正
令太平寰宇斬癡頑始得雖然如是向上尊貴一路
作麼生道乃畫○云須識誕生王子父九重深處御
飛龍下座。

** 夏月重到楚龍湖新建芝佛上院諸護法請上
堂

師拈拄杖云看看龍湖杖頭落處卓一卓僧問達摩
西來巳不守分和尚正當賊亂直入西陵意旨如何
師云慣騎銕馬驟高樓進云今於龍湖特建明堂開
大法又作麼生師云金鞭指盡胡人路進云且喜和
尚好一則斬新公案師云兩重銕作圍僧禮拜又僧
問龍湖波浪粘天湧時如何師云也須有箇弄潮人
進云平步虛空駕銕船時如何師云把舵之人誰好
手僧禮拜云謝和尚指示師云快便難逢風忽生又
僧問和尚今日開堂所為何事師云神龍起蟄雲行
雨施進云即今神龍在甚麼處師喝云瞎漢僧亦喝
師云是甚熱碗鳴聲進云學人一喝還有賓主也無
師云閒神倒退三千里僧嗄嗄而退師顧眾云其中
誰解摘楊花眾無對師復卓拄杖云會麼三世諸佛
於此安身立命歷代祖師於此返魂奪魄一切魔外
於此換骨脫胎六道有情於此出生入死秪如山僧
拄杖子縱橫顛倒時又作麼生復卓一卓云盡大地
是一棋盤誰能於黑白未分巳前占得敵手全勝一
著我許你著著有眼自能結成一大局面盡大地是
一戲場誰能於開臺時唱得超絕古今一齣我許你
齣齣自能演出一大傳奇是事且劃斷秪如此一坐
具地當年周柳唐於此釣魚臺清損漁父李卓吾於
此芝佛院刻削化身黃檗念於此龍潭湖浸殺瓜茄
遮二老雖則同床打眠未免各自作夢今日浪杖人
將從前事一齊據款結案至於杖人本分受用一句
又作麼生乃卓杖云坐斷十方傳正令點開大地看
飛龍下座。

** 庚辰受李梅公朱遂初劉西珮鄧左之余小星
諸公請于泰定寺上堂

拈香畢泰定監院鑑可禮拜請云梵剎重新古佛登
座秋風拂地法雨飛空伏乞大師慈悲指示師命白
椎著僧問自古江西稱選佛場今日和尚重開馬祖
門庭還是選甚麼人作佛師舉如意示云選甚麼進
云設遇牢籠不肯住呼喚不回頭底又作麼生師云
知你倒聽有分進云恁麼則單刀直入堂奧去也師
云速退僧拜云大眾證盟又僧問金風落葉秋水澄
清是甚麼人境界師云山僧前日渡江來進云未離
圓通巳居泰定是甚麼人底事師云三十棒自領出
去進云打即不無畢竟意旨作麼生師云倒退三千
里進云馬駒踏殺天下混亂江西和尚今日重來添
鹽添醋麼師云非公境界進云恁麼則法雲彌布法
雨普施去也師云且退著又僧問圓伊三點縱橫妙
普門示現事如何師云高著眼進云大士三十二應
和尚是那一應師拱手云看取當人進云今日劉居
士請和尚開堂說法還有為人處也無師云兩手接
乾坤進云秪如不涉機緣一句又作麼生師豎拳示
之進云冰輪高掛須彌頂大地山河一片清師云放
過即不可僧禮拜而退師震聲云看看以如意立起
云會麼圓通浪杖人今日全提正令也其中有不受
人瞞昧者麼若有則相逢覿面更無真若無則莫怪
相逢不相識所以龐居士問馬祖大師云不昧本來
人請師高著眼祖直下覷士云一等沒弦琴唯師彈
得妙祖直上覷士禮拜祖歸方丈秪遮便是全提也
耶為甚上覷下覷聻今日劉尚寶居士若非親知有
本分遮段光明安能挺身特請圓通於此泰定陞座
舉揚唐宋巳來無上無下不可昧滅之宗風乎且道
如何是不可昧滅之宗風聻放下如意云會麼天然
寶鏡當空照華藏重重錦縫開珍重下座。

** 吳使君李銓部朱大行諸宰官居士請上堂

師陞座白椎竟僧出問諸宰官居士恭請和尚登覺
王之寶座演少室之宗風請問和尚如何是第一玄
師云一棒一條痕如何是第二玄師云一掌一握血
如何是第三玄師云獅子翻身也折腰如何是第一
要師云公打婆哭如何是第二要師云小兒莫亂啼
如何是第三要師云將軍不用刀進云三玄三要蒙
師示堂奧中事又如何師云門外威風萬里進云金
風從地起秋水到江清師云且喜吹毛未出匣僧禮
拜云謝和尚證盟又僧出問馬師一踏絕消息今日
重新事若何師云頂𩕳一吼至如今進云雲覆青山
隨去住月沉潭底任縱橫師云一吸西江猶未乾進
云和尚莫是馬大師再來麼師云莫錯認好進云今
日親見馬祖師云拄杖頭邊會僧顧視左右云龐居
士在傍師云各領三十棒去進云盡大地是一句佛
法和尚作麼生拈提師云盡大地舌頭拖地進云恁
麼被和尚一口道盡也禮拜歸眾師震聲召云諸仁
者會麼劄向遮裏剔得眉毛起麼劄向遮裏立得定
腳跟麼劄向遮裏作得主轉得身麼劄向遮裏超得
生脫得死麼劄果能如是則圓通杖人別行一路去
也恰好撞著馬大師捏定喉嚨劄你說甚即心即佛
劄說甚非心非佛劄說甚不是心不是佛不是物劄
你扭痛野鴨子鼻孔劄你見舉拂子云即此用離此
用震聲一喝使百丈直得三日耳聾劄劄劄且道如
何遮一則連下三劄聻秪為圓通當時曾遭他此毒
則今日狹路相逢放他不過也設使座下有一人掀
倒禪床將杖人痛與一劄時又作麼生下座晒穀石
大蓮上座禮拜請偈師云廬山不曾帶得來泰定無
你尋覓處於斯特地得翻身一嘯長風萬里去　終。

** 庚辰秋建陽諸護法請于仙亭一枝菴上堂

師擊如意云會麼空王殿上未捲珠簾仙苑林中巳
騰瑞氣紫微轉處玉輪輝彩鳳歸來金闕啟還鄉一
曲韻出丹霄特地知音同人拍掌秪如不涉正偏妙
協功位一句又作麼生擊如意云夢回夜月依稀曉
丹桂香飄天下秋珍重。

** 九日上堂

問桂花巳發菊方開請師指示不遷羲師云鐵牛不
喫欄邊草直向須彌頂上行進云古人一言說盡山
河界如何是一言師云舌頭拖地進云恁麼則一枝
獨出東籬外不許時人著眼看也師云須是時人眼
始得乃云重陽九日菊花新一句明明玄要親昔日
汾州曾指出今朝得意許誰人知有者特地登高閒
笑傲不知者風吹帽落惹埃塵祗如今日圓通與建
山諸公作麼生舉唱良久云忽見南山秋色好風光
豈獨讓陶君。

** 劉開侯居士薦先嚴大參淇菉公請上堂

師云銀蟾出海共睹光華玉鳳翀霄莫窺文彩諸仁
者還見劉大參淇菉公於書林開此文章德業之靈
幻者麼孔子云未知生焉知死未能事入焉能事鬼
浪杖人云未知死焉知生未能事鬼焉能事人何則
是生或可偽而死不可偽苟能知死則可盡生人或
可欺鬼不可欺苟能敬鬼則可務民按此猶是經世
變通邊事至於聖人則洞視幽明之有故迥出生死
之無端又豈心跡之所能擊累哉山僧今歸闕里嗣
君開侯設供請杖人舉揚還有薦得大參性命之所
存處麼開侯居士禮拜問云大孝釋迦尊累劫報慈
親請和尚指示如何是報親一句師云蚌含明月珠
吐秋光進云未有世界先有此性未入胞胎時此性
在甚麼處師云鐵關無縫石牛鳴士禮拜若樸居士
問祖師門下壁立千仞正不立玄偏不附物和尚將
何表示師云空劫難藏諱轉身人是誰進云內不放
出外不放入中間事作麼生師云秪今覿面時居士
又作麼生會進云曹洞一曲耀古騰今師云你又攀
他古今作麼士禮拜師下座。

** 劉若樸居士祈嗣請上堂

師云從佛口生從法化生得佛法分是法王子如何
是得佛法分聻卯生日戌生月芙蓉點燈來投子喜
不徹喜不徹若樸劉公太奇崛春色秋光兩袖生丹
桂枝枝撐著月。

** 上堂

師云碧落淨無雲秋空明有月許多閨閣中商量作
話說何如透出海藏人兩手呈來光洞徹不見大智
文殊密移一步看飛龍可笑小慧鶖子睜著雙眸如
跛鱉。

** 熊仰宗居士小祥請上堂

師云去年今日笑吟吟今日去年笑更親且道笑還
有落處麼今日杖人也不得放過要與我熊仰宗居
士重新勘驗一番始不負曾與同參也仰翁曾參壽
昌還識大好山來路麼曾覲鵝湖還喫過他家常茶
飯麼曾參博山還見得藏身處沒蹤跡麼曾結識瑞
巖還有真機密麼曾迫拶東苑還透徹他心行麼曾
稱賞雪關與浪人還具擇法眼麼雖公平生有如此
參歷也須是有證據始得如今拈來問取外人何異
隔靴搔痒有甚交涉然雖如是樹高千丈葉落歸根
始有著處也我杖人更如何追拔仰公聻良久云重
教剔起生前眼識取當年解笑人下座。

** 庚辰秋諸護法請黃巖結制上堂

上堂拈香祝聖畢白槌竟師云會麼如天普覆似地
普擎靈樞密運萬物化成看圓通杖人指開天門也
直得南山起雲北山下雨點點滴滴不落別處驚起
六祖大師歡喜讚歎曰善哉善哉心地含諸種普雨
悉皆萌頓悟花情巳菩提果自成諸仁者你看遮種
子從何處得來須知諸護法與念海二公高高峰頂
立深深水底行始得祗如我杖人今日全提一句作
麼生道良久云紫雲掩映千峰秀劫外靈枝依舊新
下座。

** 福州諸護法請于鼓山湧泉寺上堂

師拈香竟乃擊如意云一擊響玲瓏轟喧宇宙通丹
山飛彩鳳碧海起神龍會麼若向遮裏薦得更須知
屴崱峰前有古今不墜之意且如何是不墜之意聻
良久云鼓山一枝聖箭子射入九重城裏去超然有
路自通霄所以稱尊於處處直饒倔強太原孚莫能
把斷於中路心折歸來捋虎鬚雪峰牙瓜猶可怖興
聖風高天下驚共詫不跨石門句從斯法語如湧泉
獅吼象迴追武步至我博山父與兄先覺後覺相支
柱杖人於此笑軒渠東土西天齊露布將謂打鼓弄
琵琶莫若會歸於一處且道會歸在那一處以如意
畫􂨵相云一花五葉此中開奕奕傳芳照今古復擊
如意下座。

** 林衡亭居士偕弘龍弘鳳二子請上堂

問十年磨一劍霜刃未曾試今日露當央虛空擊粉
粹時如何師云秖如巴陵道珊瑚枝枝撐著月意旨
作麼生進云曲終人不見江上數峰青師云爭奈杖
人不點頭進云和尚也須著眼師云你還得箇立地
麼僧擬議師云闍黎喚去了也僧禮拜師云看當央
放出鼓山箭特地拋來象骨毬直下阿誰親領略於
中能放復能收能放收謝三郎在釣魚舟桂子天香
雲外秀明月蘆花兩岸秋兩岸秋吾無隱二三子兮
齊振振庭前作舞彩衣班惹得阿翁特微哂特微哂
須得意不負博山曾授記更能悟入杖人機龍遇水
時增猛利喝一喝下座。

** 南禪住持碧池初度請上堂

問弘度今日母難之辰恭請和上陞座說法作麼生
得報四恩去師云彩雲影裏神仙現進云父母非我
親誰是最親者求和上直指師云親言親口問堂前
進云除此外更有向上佛法也無師云袈裟角又拖
地了也度禮拜問法鼓齊催人天皆仰報恩一句即
不問一念無為是如何師云千峰最有一峰奇進云
樹影月明現秋風徹夜寒師云闍黎腳下薦取著進
云蘆花霜裏映一片白雲收師云不必將他來蓋覆
進云和上共闍黎師云是箇甚麼僧禮拜乃云蚌含
明月兔懷胎一點光生莫浪猜鴦崛漫勞傳佛語聖
賢不向殺中來諸仁者今日是甚麼時節南禪碧池
公初度特請杖人喧此石鼓舉揚第一義以報母難
之恩且道第一義作麼生舉有條攀條有例攀例昔
南禪契璠禪師有超第一義句七百年來曾未有人
道破即有道者不免落二落三何故以彼作第一義
會故當時獨乾峰和上有向上巴鼻乃示眾云舉一
不得舉二放過一著落在第二而雲門動絃別曲葉
落知秋便出眾云昨日有人從天台來今日向徑山
去乾峰通身是眼有殺有活便道來日典座不得普
請若向此二老處薦得始知有超第一義亦可令普
天匝地知所歸也秖如杖人又如何令碧池上座自
知壽量可以報親恩聻聽我頌曰玉蕊金絲承露盤
彩鸞飛在五雲端要知華藏人人具樓閣全憑一指
彈下座。

** 地藏院主檀林偕四鶴門眾居士請上堂

師擊如意云遮一鎚會得大千法界百雜碎又擊云
遮一鎚會得大千法界圓陀陀且道會與不會意作
麼生看看地藏菩薩來也手持金錫掌明珠惜死憐
生泥水塗何事忍心幽暗坐不令地獄即空虛咄是
何言與不見一切眾生於無住法起諸生死而生死
本無一切菩薩於無住法立諸誓願而誓願如幻所
謂了即業障本來空未了應須還夙債秖如誓願與
業障如何得如明珠透悟去聻復擊如意云罔象過
時光燦爛離婁行處浪滔天。

** 順昌廖廣文吳孝廉偕諸文學請普慶寺上堂

師云千峰寒色雨滴巖花若是知音何勞舉似杖頭
秋月處處生輝特地拈來太煞奇特所以向上舉去
直得壁立萬仞千聖齊立下風向下舉去直得垂手
入廛寶山從地湧出秖如雙峰諸居士請山僧於普
慶座舉揚本分大事且道如何是本分大事聻乃擊
如意云若向遮裏會去如龍得水似虎靠山其或未
然且聽山僧舉一則現成公案昔陸亙大夫問南泉
師云開口成雙橛揚眉落二三肇法師甚(奇怪)卻道天
地與我同根萬物與我一體師云且道陸亙大夫知
有不知有南泉雖是作家卻指庭前花召大夫云時
人見此一株花如夢相似師云且道南泉有出身之
路也無若於他二老處會猶未知有向上事在若是
山僧見陸大夫恁麼問但呼大夫待他應喏卻云去
你不會我語待他擬議便震喝一聲直教虛空粉粹
大地平沉看陸大夫向何處安身立命雖然如是也
須是他絕後重甦始是欺君不得且道畢竟作麼生
得透脫去出群消息少人知別有長歌在天地下座。

** 選佛社涂宜振諸居士請上堂

師云將欲選個甚麼天有所不蓋地有所不載日月
有所不炤歲運有所不遷鬼神有所不窺生死有所
不變是個甚麼又如何選雖然如是凡愚為甚而迷
淪佛祖為甚而出世福山為甚與諸衲子結制選佛
社諸公又護箇甚麼法壽昌闃大師又證明箇甚麼
會也不會正好向三條椽下七尺單前人人撐開向
上眉毛箇箇豎起本來脊骨忽然㘞地一聲呵呵大
笑始可向杖人前討木頭喫何故若不分明賞罰安
見天下大平卓拄杖下座。

** 建寧通覺庵偕眾居士請上堂

師云石頭門下壁立萬仞恁麼也不得不恁麼也不
得恁麼不恁麼也不得不恁麼恁麼也不得直饒馬
祖大師四蹄翻空到遮裏也秖得隨其顛倒以緇為
素若不是藥山老肯心自許瞥地眼開爭知得蚊子
上鐵牛若是鼓山門下不妨奇特行也大好山坐也
大好山住也大好山去也大好山只得仰面不見天
低頭不見地覿面不相知卻是好消息雖則如是秖
如綏安瞳禪人偕張甯余諸居士成群逐隊帶水拖
泥特來鼓山作麼生始得不孤負他去咦一箇箇與
他箇鐵酸餡若是滿口嚼得破更與他濃煎苦辣茶
出卻一身冷汗待得天明日朗牽那折角鐵牛兒與
他顛顛倒倒騎將去豈不快哉喝一喝下座。

** 黃道授居士設供請上堂

法海公問東方來者東方立西方來者西方立其中
還有賓主也無師云金烏一點萬里無雲進云如何
是賓中主師云袖裏弄金鎚進云如何是主中賓師
云風前拋玉尺進云如何是賓中賓師云逢人且說
三分話進云如何是主中主師云更有知心在後頭
進云向上一著還容分賓主否師云也須老兄承當
始得進云果然處處圓通也師云那箇親見杖人來
乃云人人有箇真下落佛手驢腳誰摸著夜來夢與
黃龍游折得頭上一隻角今朝拈出示諸人滿堂莫
不齊驚愕纔驚愕忽有一十八箇偉人從地湧出作
禮而稱嘆奇哉希有秖遮箇豈不是黃麗泉公與其
子道授昔年於東苑和尚室中親授記莂乃同念公
海公於此黃巖拈出一莖而建梵剎以致今日紫雲
冉冉花雨飛飛親見你圓通老漢於此震大法雷擊
大法鼓即此物也耶杖人大笑曰善哉善哉靈山付
囑果然有在你諸仁者還會麼撐天拄地非他物好
向當機徹底參。

** 赴齋上堂

師云普化搖木鈴云明頭來明頭打暗頭來暗頭打
四方八面來旋風打虛空來連架打忽被臨濟小廝
兒捉住問他總不恁麼時來如何直得推開謂明日
大悲院裏有齋遮箇掣風顛漢龍頭蛇尾若是圓通
杖人便好將臨濟劈脊便打不惟光前徹後亦乃正
令全提雖然如是若不就中輕放過何從見得活人
刀擊香臺下座。

** 余爾錫居士薦先嚴請上堂

師震喝云生也不道死也不道激得漸源沒孔竅打
即任打道即不道道吾鐵山都推倒忽聞應以此身
現此身特地驚起泥牛生𨁝跳直得石霜門下從東
過西白浪滔天正好著力鍬子拈來即便行千古清
風猶未息猶未息正是我余繼泉居士今日忌辰其
子若孫請我圓通杖人陞座舉揚方知古今之端的
如何是古今端的居士當年曾自描真作相其文云
左􂘒不成右乀不像直伸一腳堪作榜樣若能會得
與他供養其或不然緣木作網諸仁者還識得居士
親供養我東苑(先師)末後有得力處麼眾無對師云速
道打速道打設有掀翻法座時作麼生打蒼天蒼天
原來我居士猶在便下座。

** 董巖趙檀越請上堂

問如何是法身體師云大冶爐中添烈焰進云如何
是法身用師云鋒前不許犯光芒進云法身體用承
師示向上宗乘事若何師便打進云恁麼則頭頭顯
現法法全彰去也師云更須透脫始得問洞明不覺
時如何師云千峰生秀色一日正當天進云文殊是
七佛之師為甚出女人定不得師云藏身弄影漢好
與三十棒進云世尊未出世度人巳畢和尚出世度
甚麼人師云闍黎在那裏來僧便喝師云瞎乃云會
麼廿五年前親到來博山於此一場開湛翁能具文
殊眼獨擇圓通亦異哉今日重來禮祖庭趙門果是
好家聲繼述能光先世業雪翁豫老意分明且道如
何是雲陽翁豫齋老底分明處諸仁者還見趙心惕
心闇二居士偕愛公一門子孫及監院應公闔山耆
宿雍雍肅肅主伴交參麼蓋我東苑先師曾受業於
豫齋一心麗空三老而三老出自雲陽太師東苑末
後雖得法壽昌而溯本追源於董巖最親切又況壽
昌博山曾開法於此山杖人親承法乳且先受知於
湛虛公則此經脈相連根宗妙協孰能如此而親疏
之然則杖人陞座還是提唱還鄉曲調還是舉揚父
祖家風橫如意而敲唱曰金針雙鎖妙如神錦縫重
重掀古今打麵還他州土麥唱歌須是帝鄉人。

** 書林諸居士請上堂

師拈起如意云文殊伏劍逼佛為甚麼靈山五百比
丘一時悟無生忍涅槃會上廣額屠兒為甚擲下屠
刀便道我是千佛一數且道他提起底是放下底是
直饒遮裏透得過猶在圓通門外若要入圓通門乃
揮如意作那叱展八臂勢云也須恁麼恁麼始得。

** 東苑老行者請上堂

舉臨濟玄要畢隨喝一喝云遮箇白拈凡宗門舉唱
道箇甚麼一句須具三玄張三有錢不會使一玄須
具三要李四會使又無錢有權有實瞞人瞞不識有
照有用欺人欺到底復喝云且道圓通恁麼判斷臨
濟大士還有出身路也無臨濟不是小廝兒浪公豈
是閒和尚便下座。

** 李勉吾居士請上堂

師卓拄杖云震動麼人人有箇柱杖子從來逼直無
虛偽有能拈得便用時自解掀天與揭地有時點開
諸佛頂門有時穿過眾生巴鼻有時伏虎降龍有時
辨魔揀異有時妙協正偏有時玄超功位且道今日
拄山僧手裡又作麼生復卓一卓云百歲老翁入場
屋誠哉不是小兒嬉其中還有出眾者麼來雲上座
纔出禮問師云一釣便上雲便喝師亦喝進云與柱
杖子是同是別師即打一棒云也不得放過雲推出
傍僧便歸位師云牽扯別人作麼雲禮拜師便打云
還好一棒復問還有出眾者麼眾無對師云三級浪
高魚化龍痴人猶戽夜塘水卓拄杖下座。

天界覺浪盛禪師全錄卷之三

門人　大龍　大健　大燈　大文　較

* 上堂

** 壬午春豫章饒元瑛居士請師金粟園值佛誕
日設供請上堂

鄧大超居士問雲從龍風從虎聖人作萬物睹正當
物睹時如何師展兩手示云會麼進云師行芳草裏
我又入深村師以手畫圓相云是甚麼進云家住海
門東扶桑最先照師云紅爐片雪飛須是眉毛見進
云夜半負趨誰有力秪許空王獨自知師云退步著
士禮拜饒大齊居士問如何是直指人心見性成佛
之旨師云腳跟下分明看取進云是法住法位世間
常相住時如何師云頂門別有路通霄進云秪今當
如何進步師云直須徹底無私始得士禮拜師云向
上一路千聖不傳木雞啼子夜芻狗吠天明向上一
路千聖不然石人衫子破大地沒人縫且道我佛為
甚纔出摩耶母腹便乃指天指地周行七步將謂是
腳跟下是頂門上耶大抵還他肌骨好排場搬演自
風流秪如今日饒大齊居士請山僧陞座舉揚并求
授菩薩大戒可謂塵勞之儔為如來種也且作麼生
舉揚聻良久云龍袖拂開全體現指天指地不徒然
下座。

** 庚辰秋臨川宰陶弘持景陵譚(擬陶)偕本邑湯季
雲諸公天寧監寺大通設供請上堂

師陞座宗侍者問黃檗道大唐國裏無禪師秪如今
日臨川諸縉紳居士請和尚於天寧古剎陞座又作
麼生師云一箭透九關進云和尚也須照顧傍有不
肯者師云痛棒頂門敲進云恁麼則擊碎虛空通身
手眼師云活中有路孰能行進云幾度扣門呼不應
翻身直入裏頭看師云放過即不可便打者禮拜云
作家作家雙炯問龍吟霧起虎嘯風生和尚重振荷
玉宗風斬新條令一句作麼生師云秋水斷橋橫進
云瞿曇無說迦葉無聞和尚又作麼生師云扁舟空
載月進云滿筵龍象師還辯得也無師云杖頭有眼
光如電進云恁麼則學人蹴踏毘盧頂𩕳去也師云
露柱堂堂笑殺人徹凡問古人云天得一以清地得
一以寧今日天寧諸公請和尚說法且道如何是向
上法師云清波無透路進云和尚也須珍重師云拔
劍攪龍門進云恁麼則太阿藏匣去也師云喪身失
命僧歸眾師确如意云會麼天寧法窟涼來久荷玉
風吹樹未休今日圓通重振作喜看明月正當秋諸
仁者古之天地日月即今之天地日月曾無變異今
之山河人物與古之山河人物屢多改遷秪如遮多
改遷底與無變異底還有同別也無若向遮裏薦得
說甚天地與我同根萬物與我一體其或未然則異
端互相隱怪百姓茫無所知又安能向其中透徹他
古今同異去不見唐時曹山本寂禪師親受洞山良
价和尚寶鏡三昧宗旨一日辭去洞問子向甚處去
曹曰不變異處去洞曰不變異處豈有去耶曹曰去
亦不變異諸仁者秪遮去亦不變異透徹雲巖秪遮
是與渠我交參之旨所以建立君臣正偏五位之宗
縱橫三墮一念無私透過三無滲漏以大闡洞上宗
風而開古今之心眼也且道重重錦縫文彩奇微遮
箇金針玉線是誰拈得聻今日圓通到此臨川天寧
諸公請山僧陞堂重振曹山本寂家風山僧是自家
屋裏人不妨重重拈出秪要求箇明眼底人透出生
死牢關全提向上機用其中還有不被天下人瞞底
麼復打圓相云看看向遮裏透徹牢關去彩鳳衝開
霄漢碧光昭海嶽盡文明珍重下座。

** 癸未司禮車喬高張諸大護法設供請于靈谷
結制上堂

師指法座云巍巍堂堂正位中央面南而看北斗西
成而震東方欲祝聖明無量壽須登此座寶華王即
陞座拈香云此一瓣香根盤空劫之前葉布大千之
外七鬯主位育以無私赫濯亙古今而永久專奉為
二祖列宗當今皇帝伏願在天之靈齊佛之位御金
輪而成正覺統法界以證莊嚴兼願滿朝文武共秉
忠貞一統八荒同遵治化干戈底定禮樂振興時雨
光風登三咸五諸公見在儼然不忘靈山付囑作人
天之柱石為佛祖之金湯此一瓣香劫火光中迸出
黃龍峰上拈來端為供養江西壽昌師翁慧經老和
尚建州東苑本師元鏡老和尚用酬法乳之恩伏惟
大眾各生珍重師就座維那白椎云法筵龍象眾當
觀第一義監院容源問蔣山虛席巳多年今日吾師
重布宣豎拂拈鎚即不問太平一曲若為傳師云紫
金山上撞金鐘進云恁麼則寒松一色千年別埜老
拈花萬國春師云合掌山門禮至尊進云木馬嘶風
雲布彩泥牛吼月水波生師云偏是詐明人弄影僧
禮拜喝一喝師云莫鹵莽維那禮拜起便喝師云紅
爐飛片雪進云大地起波濤師云闍黎在何處安身
立命進云和尚還見學人也未師云你須仔細進云
翻身擊碎黃金鎖露出山河一片青師云好生禮拜
進云謝和尚答話便禮拜印明問三百年重興佛事
此日大闡宗風如何是和尚為人處師云個個頂門
著一鎚進云還有不入爐鞴者麼師云腳跟好與三
十棒進云且喜高低嶽瀆齊稱賀萬象森羅拱手歸
師云且看令行時僧禮拜又僧問學人不服諸方胡
棒亂喝喜今日親覲和尚作麼生接引師云家家有
路通車馬進云老人真手眼師云見個甚麼道理僧
禮拜又僧問向上一路諸祖不傳和尚登寶誌公座
傳個甚麼師云誌公不是閒和尚進云誌公三百年
外有一句說不到底佛法請和尚舉師云何不當央
識浪公進云百花全仗春風力果熟香飄事若何師
云捏得怪來無用處僧便喝師云不必不必僧禮拜
師曰果然果然師以如意打(圓相)云靈麼千聖頂𩕳上
建法幢立宗旨方能振佛祖不傳之真機威音王那
邊旋天關轉地軸始可提聖凡無犯之正令至於入
廛垂手臨難救人卻如大醫王治脈調元唯扶血氣
而延年壽又如大將軍伐謀致勝不動干戈而見太
平我為法王於法自在何有世間出世間生殺定亂
而不繇於神妙先著哉且道承誰恩力聻諸公還見
太祖高皇帝遺下千古不易之公案麼定鼎之初即
于金陵敕建大靈谷寺為天下第一禪林及建諸大
梵剎詔請禪講律論淨觀諸大沙門而主其教是以
天下英奇各相求而成志古今道術總殊途而同歸
蓋深知佛氏之學誠有以陰翼王度之不逮也嗣是
成祖列宗歷世相承崇奉不替法久成弊內外難生
皇上御極以來無日不焦勞求治求之不巳乃感九
蓮聖母陰俾皇五子啟迪聖心紹隆佛法萃祖宗未
渙之精神集國家永興之祥瑞於是天下臣民益自
知身心性命之道為天下國家之根本也使世間人
皆知此身心性命為重則何有名位勢利爭奪殺害
以壞天下國家之大經大法哉況三百年來養天下
臣民豈無忠臣烈士一旦奮發展生平經濟為國驅
除戮力者乎三百年來養天下僧道豈無真僧高道
一旦奮發展生平機用為國說法破迷者乎山僧何
幸得遇金陵諸大護法及諸法侶目擊時危心傷類
慘人人有忠孝之心個個求佛祖之力延山僧登此
大靈谷三百年虛席之座舉揚直指人心見性成佛
之旨以銷此鋒鏑慘殺還彼本來平正之心庶使赤
符靈應有臣有僧能不負洪永建剎之意以佛法能
陰翼王度之語非虛誑也即世間人家庭有難父母
有災為人子者不勝泣血籲天求醫割股凡有可以
解危救命雖肝腦塗地無不為也今山僧身受君父
之恩深恨未全道力不能如康僧會求舍利於空中
不能如寶誌公懸剪鏡於象外不能如金碧峰現神
變于國初第此一念痛心為法為國深歷刀兵水火
之中不啻嘗啼大士賣心肝以求般若於天下也此
中般若如何可求聻祗是人心正則天地之心亦正
人氣平則天地之氣亦平但求此正平之心見在一
念靈明不可自昧不可自欺底參而證之擴而充之
則格致誠正修齊治平即在是而施戒忍進定慧機
用亦在是諸忠孝直下便好參證擴克此正平之心
以祝聖明則萬壽無疆以此推文武則天下協和以
此及萬民則天下太平豈非盡世界享此甘露缾亙
古今不逃(大圓)寶鏡哉秪如今日特地舉揚護國又作
麼生收場耶萬代金輪全妙密不彰寶印定乾坤維
那結椎下座。

** 天界寺三方丈禪堂暨耆宿無蘊大休一味崇
麓澄心善權得一若無諸法侶設供請上堂

師擊如意云一真印現大法門開超日月之光華透
乾坤之秘密萬化不能逃其性群機無所遁其情蓋
善逝世間之有主則玅盡身心性命之無虧也故我
太祖高皇帝統百王之至治集三教之大乘以如來
萬德十號而敕建天界禪寺為善世法門豈非會盡
千聖之真宗以致天下之太平乎議者以佛之戒律
足以弼世為不治不亂佛之禪定足以正身為不言
而信佛之智慧足以正心為不化自行所以三即一
一即三神而明之存乎其人此蓋吾震旦孔子稱贊
吾佛西方大聖人之意也秪如吾祖宗門下如鸞鳳
沖霄其誰能睹光彩如羚羊挂角何處能覓蹤繇正
當覿面全提即三世諸佛不敢正眼覷著覷著則瞎
卻渠眼歷代祖師不敢赤體承當承當則殃及兒孫
直得海底塵生山頭浪起木人拍掌石女謳歌庶幾
通得箇太平消息諸法侶還見昔日天界宗泐禪師
初參天竺廣智和尚智問國師三呼侍者三應意作
麼生泐曰何得好肉刲瘡智曰將謂你有甚奇特元
來無所得也泐便喝智擬棒泐拂袖而出於是頓見
秘密法門而後大闡宗風以助無為之化此非千古
之大奇特哉古即今也今即古也如今善世諸法侶
英材拔萃不讓當仁拶入此宗其誰能敵特來設供
請我舉揚宗旨畢竟作麼生是相為處乃呼云諸法
侶會麼撥轉上頭關捩子大千法界現全機下座。

** 桐城吳雪崖農部張坤安兵憲暨吳聖脩吳豹
文吳敬伯諸居士及法侶九一設供請上堂

師陞座僧問法王正令師巳全提某甲今日無問請
師不答師云千峰頂上起清風進云且喜和尚現大
人相師云十字街頭石人舞進云恁麼則禮拜去也
師乃云向上全提十方坐斷施大機用展殺活鋒始
能掃清魔外定奪聖凡變大地作黃金攪長河為酥
酪且道秘密關鍵是甚麼人纔通得昔玅喜和尚說
法于徑山張子韶侍郎與馮濟川給事諸公議格物
玅喜曰公秪知格物而不知有物格子韶茫然妙喜
大笑子韶曰師能開諭乎玅喜曰公見小說載唐人
有與安祿山謀叛者其人先為閬守有畫像存焉明
皇幸蜀見之怒令侍臣以劍擊像首時閬守居陜西
首忽墮地子韶聞之頓領深旨題不動軒壁曰子韶
格物妙喜物格欲識一貫兩個五百喜乃許可之諸
仁者還通得遮個消息麼若向遮裏透得不妨一賽
兩彩其或未然山僧打葛藤去也物是何物格是誰
格二公秪知有物有格而不知無物無格如明皇當
時秪見閬守為冤對更不知此是畫像而人且在千
里若謂必能斬其像首則祿山亦可以畫像而擊之
矣又安能以不思議之神力擊其冤對之首乎不見
耿恭拜井而湧泉李廣射虎而入石王祥臥冰而得
鯉商丘奪錦于火中此蓋以一念忠孝誠信之心所
成也使彼當時有知識道理生死利害之想則自心
巳陷於物累又何足以感格天地哉昔山僧閉關時
有奇禍驟至建州柯賓明居士乃寄偈云釋迦牟尼
佛歌利割截身一刀斷不斷能忍是真心山僧答云
欲截牟尼體揮刀斬太虛本來非幻化能忍者遭誅
居士見之大驚曰我以能忍為真心而浪公以能忍
為生死根本吾令乃知悟道人了生死在先了能所
之心矣諸公皆鼎鉉重器忠孝天成尤能會世出世
為不二法方今天下多難能為朝廷扶其元氣即此
至誠足以感格天地矣又何內外殺亂不化為清平
哉雖然山僧又作麼生振起全機聻宗風吹醒乾坤
夢佛日昭回聖主心下座。

** 博山碧潭遠覺雪琪一如靜休默觀諸上座請
上堂

約素問色身不入法身不住畢竟在何處安身立命
師云大眾眼睛在你舌頭上進云謝和尚慈悲畢竟
作麼生會師云你底舌頭在大眾眼睛裏進云承和
尚指示師云閉著眼睛看取素禮拜師云若向上舉
去直得黃頭碧眼忍氣吞聲若向下舉去直得白牯
黧奴歡天喜地若總不與麼卻使法堂前草深丈二
土曠人稀相逢者少若總皆與麼未免胡張三黑李
四分疏不下到遮裏作麼生為人也須是有縱有奪
宜假宜真殺人不見血痕活人便有生意始得不見
我博山先師初於此宗自視甚易及閱船子囑夾山
云直須藏身沒蹤跡沒蹤跡處莫藏身吾在藥山三
十年始明此事乃大驚曰古人尚自如此我何敢輕
視乃痛自苦參久之忽於有佛處不得住無佛處急
走過語下打失布袋趨見寶方先祖恰如方木逗圓
孔了不相入自此再加逼拶偶一日見人上樹始大
豁然方能於先祖處通箇消息然山僧曾親從祖父
參證過來今於靈谷開法汝等諸兄弟特地入山設
供請我舉揚大事且作麼生是相為處諸兄弟既曾
親近博山先師當必能參究此事如有入處正好出
眾舉似為爾證明其或不敢輕視直須於祖父行履
處參究箇透徹不然狹路撞著個沒面目漢把斷你
咽喉大喝你速道一口氣不來畢究向何處去你到
遮裏也須是有轉身吐氣始得且道秪今又作麼生
不是冤家不聚頭各須拔出吹毛劍下座。

** 牛首融悟接引閣體玄淨業堂見樸三上座暨
傅仁宇鍾弘儀孫啟南胡耳門諸居士請上堂

師擊如意云會麼過去心不可得萬里山河憑點墨
未來心不可得千古老鴉一樣黑現在心不可得天
上有星皆拱北取不得捨不得相逢誰是知音客雖
然向下文長須看一則兩則世尊乞食歸空生特地
歎希有德山托缽出巖頭皮裏作陽秋一箇感悟流
涕寒谷生春一箇撫掌呵呵吹毛露刃雖則是法平
等無有高下爭奈車不橫推理無曲斷今天下多是
兔馬有角犬羊無頭到遮裏誰能作主得大自繇良
久云有意氣時無意氣不風流處是風流下座。

** 獨峰竹山禪師請上堂

師云壽昌先祖平生為人壁立萬仞如一大好山相
似即我博山東苑二先師秪瞻仰有分此分雖有伶
俐衲僧求窺其光影不可得故博山先師云山僧平
生得壽昌老人一箇不肯東苑先師亦云壽昌老人
如一箇鐵橛子相似所以二先師一顯一隱各立先
祖家風又非天下衲子所能造詣山僧為他兒孫蓋
親從祖父堂奧中來去秋到天界遇張興公居士問
曰弟子聞古今師資授受必親承許可何博山和尚
自謂得壽昌一箇不肯便出世為人山僧曰你知壽
昌不許天下衲僧還有衲僧能如博山得壽昌一箇
不肯者麼又問聞和尚昔曾親見壽昌不知得個甚
麼山僧曰得箇不肯壽昌居士乃驚愕禮拜今山僧
寓靈谷獨峰竹公先曾見山僧因問公於何處曾見
博山先師竹曰在天界寺山僧曰何不親到博山竹
曰某家多病近於獨峰住靜山僧震聲曰死水不藏
龍竹曰因先師今日得見和尚山僧曰見我且止何
不掃先師靈塔竹曰某甲要約陳旻昭居士同往山
僧曰此是你本分事何得扯他人作伴竹曰也要扯
他一把山僧曰是你腳跟不得力也竹曰因自無力
所以扯他山僧曰敗也竹公今復入山請山僧上堂
山僧見其欲出世為人恐其離師太早未盡其妙須
於人天眾前與他決擇果於先師有得力處一一舉
出與之質明其或不然正好如巖頭鏟削雪峰成今
日之鰲山公案也竹公出眾看竹出禮云適勞和尚
神用大眾證明巳竟師云你自巳本分一著作麼生
竹云瞞和尚不得師云你當時從何處得入竹云不
從他得師云遮箇還是現成話你別道一句來竹進
一步豎兩指云遮裏怎瞞得和尚師云看你腳跟未
點地在竹云佛祖也放不過師云何處見佛祖竹禮
拜云謝和尚慈悲師云也須再深參始得下座。

** 鳳林語錄
　甲申重九師到杭州護法葛屺瞻徐大玉吳若
谷徐九知張顧存嚴認公嚴無敕宋孔章王昭
平洪載之方子凡龔華茂宋子埜嚴子餐沈冠
東錢亢子王以中洪玉衡姚愚谷偕子期兩設
供請入鳳林寺院

師禮佛拈香畢陞座良久云會麼相逢不拈出舉意
便知有知有個甚麼直下會取好復云二十七年中
兩度曾到此今還特地來誰是舊知巳莫是吹布毛
底古鳥窠麼須是會通侍者始得莫是問佛法底白
侍郎麼須是八十老翁始得莫是重陽九日菊花新
麼須是汾陽老漢始得莫是牛頭一枝今當重於鳳
林橫出麼須向杖人良久處透過不觸不背始得雖
然今日得到鳳林全是姚愚谷居士前年於廬山先
與諸公通一消息相挽始得從金陵一路來此以酬
勝願其鴛鴦繡出妙在金針不落文彩更須著眼秪
如杖人既巳親到與諸公親見了也就中還有親切
提持事也無復云會麼明聖湖中龍躍起越王臺上
鳳飛來珍重下座。

** 師到龍門寺石雨大師偕諸法侶請上堂

石雨大師問云君臣未定賓主未分賓主協和如何
開示師云彩霞籠玉像個裏自分明進云秪如低處
低平高處高平又作麼生師云顧鑒木天然成
照用雨大師顧大眾云畢竟是遮老漢師云也須師
兄證明僧問佛祖近傍不得的人未審和尚如何與
他相見師云腦後著雙眉進云莫遮便是相見處麼
師云蹉過了也進云此邦不入彼邦不居且道他居
何國土師云頂門突出進云杲日當空又作麼生師
云誰敢妄自瞻仰又僧問青青翠竹片片白雲賓主
相逢合論何事師云獨許當機作者知進云龍吟鳳
舞是何祥瑞師云可中消息誰能會進云恁麼則月
色四時好秋光君獨知師云且莫閒說話又僧問古
云任他風浪起只是不開船不開且置假如船至江
心風浪倏起時如何師震聲云把舵人在那裏僧禮
拜師云險進云但看中流橫擊楫直教海外不揚波
師云須是其人始得乃卓拄杖云為訪同人度遠峰
龍門聳峻賴孤笻相逢不更傾心膽共看浮雲弄太
空諸仁者正當浮雲弄太空時作麼生到遮裏縱是
明眼作家誠難話會在今日徑山特訪龍門承堂頭
石雨法兄及諸禪侶深用激揚宗旨命登此座不免
客聽主裁相席打令去也諸仁者還見龍門風景殊
特麼蓋主人立處高巍會同雲月谿山之同異可中
嚴密妙盡君臣偏正之尊卑孰有門庭施設堂奧深
微能過於是以故門下英才濟濟克紹芳規此後大
法振興正未艾也又何有浮雲之弄太空哉雖然如
是古人云萬里無雲青天亦須喫棒今此浮雲弄空
我與法兄將何處分使彼為霖為雨去好知淵默有
真龍。

** 甲申仲冬南浙諸大護法宰官偕餘杭邑侯諸
鄉紳居士及闔山耆宿大眾請師住持徑山入
院上堂

師到山門喝一喝云入門須辨主端的此中明如何
是端的全身拶入始得到彌勒殿云大坐當軒等阿
那箇特地撞著知音我唱須是你和到大殿禮拜起
指法座云正令全提當央直示更有向上一路麼千
聖不傳聻且看新徑山長老為汝大眾通箇消息去
乃陞座祝聖拈香訖維那白椎竟師以如意畫圓相
云會麼大圓照內凡聖交參雙徑峰頭人天圍繞到
遮裏文不加點新長老秪好證明雖然如是也須是
頂門具眼肘後懸符底人始承當得昔唐朝本寺開
山法欽禪師道風聞於京師代宗皇帝遣中使詔至
闕廷咨詢法要同弟子之禮一日欽師見帝乃起身
帝曰禪師如何起身欽師曰大檀越何得以四威儀
見貧道帝大悅謂南陽忠國師曰朕欲賜欽禪師一
號國師欣然奉詔賜國一焉欽師辭歸山帝曰彼地
眾生當得度與此地眾生何殊欽師曰實無有一法
可度眾生者帝益深重之師云諸仁者你看他一個
佛心天子一個法眼宗師一唱一酬兩鏡相照是法
平等妙密圓明山僧既膺法席正當於黃金殿上揭
開日月之光華白玉毫中指出古今之主宰始不負
一人有慶千載同風敲如意云若於遮裏會得是法
住法位世間相常住又何有世法出世法彼此先後
之不平等哉秪如今日諸護法特請開堂祝聖共致
太平作麼生道金輪迥出中天照萬世謳歌頌聖明
結椎下座。

** 結制上堂

師舉妙喜禪師云金佛不度爐木佛不度火泥佛不
度水真佛屋裏坐趙州和尚吐心吐膽恁麼告報也
還有知恩報恩者麼師云大小妙喜不識好惡盡大
地人被趙州老漢刳了眼睛鼻孔將個無位真人推
下萬丈深坑至今求出頭不得徑山別出隻手救拔
他去且作麼生救拔他金佛須度爐木佛須度火泥
佛須度水真佛不許他在黑山下作鬼家活計直教
他劍刃上行火燄裏走入生死流闢聖凡路顯全機
大用向如意子頭上續佛慧命去會麼換骨洗腸重
整頓通身手眼更須參。

** 臘八日上堂

今日正是二千年前黃面老人在雪山於此夜觀星
自謂悟道之時也殊不知當時巳打失一隻眼直得
四十九年撈天摸地無有尋處忽於糞掃堆頭拾得
一個泥彈子於靈山會上百萬眾中驀爾拈出獨迦
葉不知好惡破顏微笑特地被渠將眼換去卻道吾
有正法眼藏付囑於汝勿令斷絕從此西天束土被
遮彈子換了多少人眼也且道世尊初生時指天指
地顧視四方稱我獨尊是個甚麼眼如何更到雪山
始稱悟道又是甚麼眼再至末後拈花付囑迦葉遮
又是甚麼眼如此簡點還有同別否遮個法眼還是
本有耶本無耶若是本有何更分付若是本無雖付
何用秪遮淆訛如何辨別須知諸佛悟處是眾生迷
處眾生悟處是諸佛迷處若向遮迷悟關頭透得過
始可與佛祖為師開人天眼縱橫凡聖隨類投機雖
然如是我試問諸人眾生迷處即是諸佛悟處人皆
易會及究其眾生之所以迷諸佛之所以悟未免昏
天黑地更問彼眾生悟處即是諸佛迷處眾生既悟
則不得為眾生諸佛既迷則不得為諸佛矣秪遮個
迷悟畢竟作麼生此不惟未開眼者決擇不下即有
巳悟此事而未透末後牢關者亦未免認影迷頭也
況其餘乎不見古人云須知迷中迷悟中悟迷中悟
悟中迷若向遮裏一一透得過始能勘破從上佛祖
敗闕更不向從上佛祖納敗闕也秪如今日徑山全
提一句又作麼生擊如意云擊開劫外無私眼印破
古今凡聖心。

** 太倉惠明禪人設供請上堂

舉南泉和尚云王老師自小養一頭水牯牛擬向溪
東牧不免犯國王水草擬向溪西牧不免犯國王水
草不如隨分納些些總不見得師云遮偷懶撈天漢
好與一頓痛棒既有個牛兒便當隨處放牧但勿犯
人苗稼使他水足草足自然不東觸西觸矣如我山
中許多大眾必求饑餐渴飲豈可空腹高心強謂隨
分納些些即飽足也又況國王水土如天地養物曾
不限人孰不取足以負其大檀施乎還有為南泉雪
屈者麼惠明禪人從太倉來於此設供請山僧與他
舉出本願尚欲為闔山作財法等施之會雖然更須
知有普供養意旨始得如何是普供養意旨五臺山
上雲蒸飯佛殿階前狗尿天剎旛竿上煎鎚子三尾
猢孫夜𥳽錢若于此薦得則供養也足俵嚫也足無
佛性狗子喫得飽􃄵􃄶地撒糞撒溺去纔是平等也
會麼欲得不招無間業須轉如來正法輪。

** 淨慈語錄
　方書田相國張坤安撫臺偕諸宰官居士四月
八請于淨慈寺上堂

師拱手云恭喜諸公人人頭頂天腳踏地眼放光口
出氣從古以至如今未曾絲毫變異道個本來是佛
自巳糊塗更若向外馳求轉成鈍置當年悉達太子
纔生下來不守本分誇張尊貴遭他傍觀不肯卻成
一場笑具既然如此今日方相國諸公為甚請來淨
慈發揮大事不見道藥因病險製尤奇劍為仇深磨
更利喝一喝下座。

** 丁亥夏陳旻昭同宋其武呂霖生石象雲譚梁
生董孔昭朱成之趙蓲伯施元引周仍叔王穆
如朱允升周吳昉王奕文顧與治謝載之王爾
玉余未也張季筏胡星卿紀伯紫曹梁父張僧
持監院耆舊諸法侶請于大報恩寺結制上堂

師良久云會麼黃閣簾垂誰通密意紫羅帳合謾擬
真音可中別有生機天上人間罔測所以尼山耳順
已曾知命而來百丈耳聾卻因捲席之後到遮裏也
須是親的透過始得諸公還知耳順消息麼敲香案
云一擊忘所知更不假修持動容揚古路不墮悄然
機此正是孔子見溫伯雪目擊道存時也還知耳聾
消息麼震聲喝云虛空俄粉碎大地忽平沈威音王
未睡彌勒豈惺惺此正是海公被馬大師喝倒雄峰
時也若不是進步竿頭全身透脫安能橫身异路到
處稱尊今為陳旻翁壽　諸大護法合請山僧舉揚
向上還知所以壽佛祖慧命底意旨麼旻昭居士夙
承願力以法界莊嚴作老萊子班衣妙舞供奉十方
慈父各各破顏而笑曰善哉我此正法眼賴汝護持
者之增年即使我佛生之慧命常住不滅也如此妙
舞現在諸公目前露地矣於此薦得何待剔起眉毛
始存道妙耳聾三日乃振全機也耶復擊如意云特
地豁開千聖眼大千花笑法王機。

** 劉良弼翰林為薦封翁爾敬居士請上堂

世間多少英奇誰知自家主使自家主使不知如何
了得生死試問是誰使汝生死誰是了生死者誰能
入聖超凡又誰了無取捨須知吾宗有賓中賓賓中
主主中賓主中主如何是賓中賓眼迷徒自墮風塵
如何是賓中主百花叢裏有歸趣如何是主中賓垂
手街頭等箇人如何是主中主不動聲光動寰宇於
此一一能發明頭頭各有稱尊處諸仁者今日是劉
良弼太史為薦揚封翁爾敬居士請山僧陞座封公
昔皈依博山先和尚即參究父母未生前事後受華
山昧師大戒而操履益精嘗與余未也居士同參互
相激發客秋偕賢橋梓參予于濟生菴呈見請益自
謂於良知性善有契入處予曰此孟氏之學固不易
到據吾教既為良善正是六識功勳邊事至于知見
立知是無明本必須參透向上活句始得本地風光
封君於是執計頓消大有省發先是其弟司馬公嘗
夢封君手持五燈會元一卷訝之至今春俄然坐逝
即命司馬書偈曰身心本來清淨父母未生可證夢
幻泡影一空依舊青天明鏡始于此徵其平生參究
之得力正余所謂百花叢裏有歸趣是也使公更假
數年自當深參諸祖門庭堂奧如裴公美楊大年振
大機用也雖然太史能承父志不讓當機直下勇銳
向上全力荷擔則扶樹吾宗傳燈千古豈非遭際之
奇特哉且更作麼生薦揚聻偈曰風光匝匝迴埃塵
就路還家妙轉身空劫那邊移一步大鵬生下玉麒
麟。

** 孝廉巫瞿庵薦父思真公母孫氏文學孫仲長
薦父益繁公母陶氏李仲審薦父懋庵少參公
請上堂

人非法不行法非人不立人法兩相成超然還獨出
如何是獨出底消息卓拄杖云向遮裏薦取遮裏薦
得不惟扶過斷橋水件歸明月村亦可攪長河為酥
酪指大地作黃金茲有巫瞿庵孫仲長李仲審三居
士為薦嚴慈求超生出死與存亡兩利之法此須人
子有至誠心方能感通父母如何是至誠感通處復
卓拄杖云向遮杖子上感通得便知自巳性命落處
知得自巳性命落處則知父母性命落處亦足以感
佛祖通鬼神參天地贊化育所謂你有拄杖我與你
拄杖你無拄杖我奪你拄杖忽然𨁝跳上三十三天
觸著帝釋鼻孔東海鯉魚打一棒雨似盆傾又作麼
生復卓拄杖云咦向道是龍曾不信天田飛舞始驚
人珍重。

** 高玉鉉同繆華閭吳台衡居士請上堂

師云有時相逢不相見有時相見不相逢東山起雲
西山雨南山燒炭北山紅無位真人面門出入沒縫
塔子透徹玲瓏現成公案好與痛棒三十禮拜了退
一任齊立下風吽吽太平景象無人識大坐當軒笑
浪公珍重。

** 獨峰竹山禪師請上堂

師陞座獨峰禮拜問云先師在昔一登天界和尚於
此四坐道場佛祖盡力道不出的和尚作麼生為人
師云一箭透威音當機誰中的進云即今宗風大振
英傑堂堂和尚未出方丈全身巳露誰是知恩報恩
者師云拍拍是令少能和進云恁麼則博山之道應
隆壽昌之脈愈遠也師云性命卻在杖人手裏進云
和尚不得孤負他人師云別有一機去向在進云和
尚也須珍重始得師云當知有辨驗處峰禮拜歸位
師乃云一片月生海幾家人上樓何勞重指點各自
應開眸雖然清光照眼似迷家明白轉身猶墮位到
遮裏直須知有出就入就底宗旨始得博山先師一
枝輝天炤地底法道自雪關師兄示寂後此事耿耿
在我心中前年在靈谷開期獨峰竹公特來相見請
我上堂曾於人天眾前大為激勵竹公亦深為感發
嗣後竊念先師法道不可斷絕乃勉自應世為人然
尚有數人出博山門者皆各化導一方亦是使先師
門風不致寂寥其誰親承付囑覿體承當者哉今予
主報恩法席竹公復來請予上堂足見虛懷就正之
誠予既不忍負先師寧忍自負負公而不為光揚前
後之事乎昔巴陵鑒答僧三語僧舉似雲門門云老
僧今日忌辰只消舉此以為供養杖人亦有三語今
問竹公若答得的當正好于此供養先師竹公出眾
答話竹進前師問推倒興善大好山如何是壽昌祖
翁田地峰云今日與和尚親相見又問擊碎船子沒
蹤跡如何是博山先師法身進云道嚴特為先師來
又問喝斷洞上逆流水如何是曹溪正脈進云大眾
俱有分師云答也答得恰好只是門庭邊事堂奧中
事還須問取杖人峰云道嚴親從祖父堂奧中來師
云腳跟下地深三尺渤海難將雨露酬進云總瞞和
尚不得師云白浪滔天須著力持鍬歸去骨毛寒進
云困龍飛上天去也師云好好在遮裏著竹禮拜師
下座。

** 雪嶠大師示寂訃聞金陵譂梁生司成同張如
盤太史錢文青兵憲黃玉耳總戎蔡二白職方
黃觀之解元劉今度明經薛更生謝在之顧與
治姚伯右余未也諸文學請上堂

從上東西老古錐更無一法奈何伊渠儂卻得超心
法欺盡世人人莫欺噫嘻嘻有誰知天上人間儘著
疑疑情脫許他悟此超心法諸仁者還知徑山雪嶠
大師行狀麼其生平參悟巳自希奇出世為人偏生
怪異以故不落諸方格套使依門傍戶者無能湊泊
乃目之為散聖正是他凡聖不測處不妨惑亂天下
人賺殺天下人留此一種毒氣于千百世下有人向
遮裏死得活得許他與大師相見不見唐宋二支五
派正盛之時有丹霞燒木佛玉泉書布褌蜆子臥錢
爐普化翻筋斗輩縱橫格外傍打正敲破盡五大宗
師門庭施設之執計雖彼承接難得其人然其法乳
風流自足潤沃千古如譚梁生居士親大師四十年
來自謂不能不疑不敢不敬始終覷他不破山僧謂
此正是他超心活法若使人覷得破何處見得他不
落聖凡之機今當大師蛻然示寂公深有感激乃偕
諸公請山僧舉揚大師末後秘旨諸公直須向遮裏
親得大解脫法始不相孤負也會麼紅爐燄裏看飛
雪白刃霜前拂大旗。

** 藥師庵法侶暨諸居士請上堂

師指如意云會麼門迎柳色黃金嫩院送梨花白玉
香特地東君能自薦肯如蜂蝶去來忙諸仁者那箇
是東君聻果能于此薦得則隨緣作主遇物明宗出
入自繇縱橫無礙擲大千于方外納須彌于芥中何
有凡聖死生世出世法而不歸此大圓鏡智雖然也
須是開得頂門眼提得肘後符始得不見儒門高弟
如子貢尚乃末年始窺得孔子堂奧中事乃曰夫子
之文章可得而聞也夫子之言性與天道不可得而
聞也蓋此道深微非見聞所及而學者不失于深正
昧于淺也何故聖人之道形色即是天性事人所以
達天曾無內外淺深之分何有文章性道之異若非
親見此旨安能一貫天人哉此惟我佛說法嘗于聲
色塵勞示人本分大事故文殊末後乃請佛再轉法
輪佛咄云文殊汝將謂吾曾轉法輪耶吾四十九年
未曾說一字若于此薦得則知孔子之言文章與世
尊之轉法輪皆不可以語言文字會也秪如山僧今
日陞座指出現前人境還與孔子世尊有同別也無
莫將間解會埋沒本來人乃擊如意下座。

** 桐城倪資生臣北伯姪夏廣生生生兄弟設供
薦親請上堂

師舉如意云會麼當機不昧透徹古今一念現前迥
超夢覺親莫親乎父母大莫大于死生若欲頓拔生
死開悟性靈不從參證過關何能報此罔極不見宋
時有樞密師川徐公每侍先龍圖謁法昌及靈源語
論終日徐聞之藐如也及法昌歸寂在談笑間徐異
之始信此道後丁父憂念無以報罔極因請靈源歸
孝址說法源登座曰諸仁者秪如龍圖平日讀萬卷
書如水傳器涓滴不遺且道尋常著在甚麼處而今
捨識之後遮著萬卷書底又向甚麼處著徐聞灑然
有得遂曰吾無憾矣源曰學士見箇甚麼道理便恁
麼道徐曰若有所見則鈍置和尚去也源曰恁麼則
老僧不如徐曰和尚是何心行源大笑于是徐公嘗
與朝士同志者挂缽于天寧參究此旨以故傳燈至
今煥然不昧今桐城倪資生臣北伯姪夏廣生生生
兄弟昔常侍其先人參朗目憨山博山諸大師深參
性命故倪司空致仕林下與雪琪上座為方外友臨
終八十歲握手談笑而逝其夏明府與倪處士皆超
然獨脫而終此鄉黨中人人瞻仰發心以佛法為有
靈也今資生居士長齋繡佛誓心與諸君從山僧挂
缽于祖堂求明自巳著落不鈍置予則諸君與徐樞
密千載同風且與世出世間法身慧命妙密相傳為
至親至孝也山僧更為頌曰夜半方明朝不露劫前
消息孰能知于斯不昧真宗旨彩鳳繽紛天外飛下
座。

天界覺浪盛禪師全錄卷之四

門人　大機　大忍　大寧　大別　較

* 上堂

** 戊子六月期主曹梁父文占吹臺特臣倡興靈
山古剎偕陳涉江杜退思惲道生湯秩斯孫仲
長陳六符暨本寺法侶請上堂

師陞座僧禮拜問靈山昔日拈花無相今朝選佛不
落古今一句請和尚舉師云目前無異路千聖不存
機進云恁麼則釋迦拱手彌勒低眉也師云闍黎何
自陷其身進云某甲不敢弄影師云草裏漢僧禮拜
歸眾問龍游雲剎四海皆驚為甚德山親到龍潭卻
言不見不現師云自眼不見眼當局反成迷進云為
甚吹滅紙燭乃大徹悟師云撞破虛空始痛心進云
某甲今日親見和尚也師云一翳在眼空花亂墜僧
禮云謝師答話師喝一喝乃云天飛花片地湧靈山
一場雙選千指同參諸仁者參個甚麼諸佛嘗示人
父母未生前事有能參得透則可以超生死出輪迴
證菩提成法界諸祖嘗示人向上不傳之旨有能參
得透則可以超迷悟出聖凡闡大機明大用聖人嘗
示人未發之前一著有能參得透則可以擴致中和
彌綸位育今大檀護乘夙願力共扶靈山剎竿以續
太平慧命伸掌云即此是花更將何拈若問靈山親
付囑春風拂面誰儼然且道親相付囑以何為驗楖
栗全身擔荷處滿江花片是同參。

** 大圓張季山封君偕侄興選旭海居士設供皈
依請上堂

師云奇特不奇特當陽常赫赫諸佛及眾生皆承此
恩力且道承甚麼恩力看看觀世音菩薩將錢買胡
餅放下手原來是個饅頭臨濟到此卻喚作無位真
人雲門到此卻喚作乾屎橛雲巖卻喚作十八女兒
不繫裙趙州卻喚作青州布衫重七斤楊岐卻喚作
三腳驢子弄蹄行楊大年卻喚作八角磨盤空裏走
杖人呵呵大笑遮一隊老古錐掠得些子光影便能
掀天揭地越聖超凡倒用橫拈得大自在請問是何
等恩力尚漫漫耶今有張封君偕侄特來皈禮靈山
自言先年因病得學玄門與修止觀持素二十餘年
及見禪關策進傳燈諸錄始知向上宗旨必求如何
得到透徹田地杖人曰只今有甚不透徹處若透得
無論大小淺深世法出世法皆是本分上事即如顏
子未聞克巳復禮之前不免向外馳求仰鑽瞻忽愈
於巳遠及夫子善誘文以博我禮以約我於我自巳
上求未見我時雖欲罷不能及至才情俱盡始見真
我如有所立卓爾自此之後雖欲如從前更為仰鑽
瞻忽末由也巳如顏子自述豈非世法之最直捷哉
猶是明了意識邊事因更進以馬祖扭百丈鼻孔機
緣便當直下知歸無復如野鴨東飛西飛去也百丈
知歸之後便能當堂卷席及聞一喝三日耳聾頓發
全機大用翁能如此參去則今日機緣更奇況令嗣
緣雪公深皈心於杖人從此賢父子遊行之處相與
出大手眼拽回天下人鼻孔靈山慧焰豈不快哉諸
仁者還知快此直下麼捏一拳拍一掌下座。

** 大音惲道生大劍唐祖命二中翰皈依請上堂

僧問和尚開選聖場還選甚麼人先入師云門外漢
問甚麼進云某甲一無所能請和尚垂手攝入師云
點即不到到即不點僧禮拜曰謝和尚婆心師云白
撞人不許在此師舉蔡五岳云三界是大戲場究竟
傀儡係何人提弄浪杖人云十方為空棋局始終著
子繇自巳主張有能於此問答透去不妨縱橫自在
更須知有向上關捩子在昔陸亙大夫問南泉弟子
少時養一鵝於瓶中漸見長大如何得不毀瓶而令
鵝出南泉召大夫陸應諾泉云出也遮老漢只知欲
使人出瓶不知自巳被語脈轉卻若是杖人待彼應
喏但云瓶在那裏豈不令他超然神解噫陸公設此
一問不知千古多少人為他所瓶極盡佛祖神力有
呼拔不出者其孰能於此自神解哉惲唐二居士為
人博雅慷慨志趣非常適於姑孰一晤即傾倒生平
且日夕周旋山水之間扣擊古今疑義茲特皈依求
向上拈提使於此公案透得則一任逢場竿舞當局
閒提又如古調發音太阿出匣有何不神協耶更作
麼生收煞聻一呼震醒威音夢古劍揮來凡聖驚下
座。

** 結制上堂

師卓拄杖云會麼拄杖從來秪一根出生佛祖了無
痕如今卷地揮天也誰解當機承此恩諸仁者還有
知此杖頭落處者麼古人云識得拄杖子一生參學
事畢又有云識得拄杖子正好買艸鞋行腳又有云
你有拄杖與你拄杖你無拄杖奪你拄杖靈山門下
則不然須要與拄杖子作得主底方可兩手分付秪
如今日一結又作麼生復卓杖下。

** 惲道生內翰薦父神武參軍敬止公生忌日請
上堂

夜半正明天曉不露牡丹花下睡貓兒向上之機須
自悟諸仁者父母生子於未生前父母不知子生於
父母未生前子亦不知父子不知故以恩愛而成能
生所生之因緣父母既生子後養育之恩大於天地
子既生父母後親愛之至性與天成有其身者不敢
遺其親有其親者不敢虧其身不遺其親不虧其身
而能全其生身之本此真世間之奇男子也惲道生
居士孝友慷慨人所共推嘗參三峰大師於此必須
知其源本今是參軍敬止公生忌特請杖人舉揚此
中生意玅協同難言也請作一歌歌曰乾坤而交生
六子萬物化生生不巳生不巳原始反終只此子世
尊心悟證無生孔子朝聞夕可死死而不死生不生
聖凡界外任縱橫惲公能悟此生意百尺竿頭進步
行一口吸盡西江水聽取日午打三更。

** 陶自淑奉拄杖子設供請上堂

師舉杖示云我有能無法界之有我無能有法界之
無我放能收法界之放我收能放法界之收更須知
縱橫於十方法界中使迷不能迷使悟不能悟在聲
色而超聲色在異類而超異類在尊貴而超尊貴別
有一條根抵也須向遮裏斷命根始得今陶自淑偶
得一奇特拄杖敬奉山僧拈提縱衡用舍只今當央
拈出還有薦得者麼復卓拄杖云卓開千聖頂𩕳上
擁腫支離橫古今。

** 法音偕諸居士請上堂

古佛空王傳正令插艸交蘆齊選聖十字街頭石敢
當儼然入會求盟證文殊問獲何圓通昂首仰天渾
不應頓使枯木與寒灰發燄生花明性命明性命如
今四海清如鏡一句靈然定太平個個超凡還入聖
汝法音諸人到遮裏也須辦個銕石心腸始透脫得
死于證噫切莫被他石敢當瞞定。

** 俞陵霄焦得所等薦懶子禪人請上堂

月落潭無影春歸谷不知枯水龍吟處紅爐冰結時
懶子平生苦心未必透得如今死矣還有知他落處
麼若不知他死處則汝等生處亦不知也又何異於
死哉汝等須直下踢破遮生死關頭與他打個合同
始得不則依舊孟八郎也。

** 薜異凡吳君重請上堂

豁開戶牖當軒者誰青霄散彩白日揚輝丹霞燒木
佛卻向寒爐添炭翠微供羅漢何似鬧市鼓吹馬大
師云自從胡亂後三十年不曾少鹽醬正是如蟲禦
木偶爾成文薛異凡祈嗣特向靈山飯十方賢聖端
有感應在會麼為兒不識承渠力養子方知父母恩。

** 師在太平萬壽寺陳旻昭劉灊柱惲道生湯秩
斯吳玉林楊容如楊嚴公王允大諸居士請上
堂

師卓拄杖云會麼今古曾無昧分明在目前有能知
此意紅日麗中天諸仁者還知從上佛祖出世意旨
麼秪要求個不被人欺與不自欺底人始能自安性
命及與盡大地人安立性命成就本來法界我試問
汝諸仁者還有能取東方虛空安於西方者麼還有
能取西方虛空安於東方者麼還有能取南方虛空
安於北方者麼還有能取北方虛空安於南方者麼
還有能取上天安於地下能取下地安於天上者麼
若有能者好與三十棒有不能者好與三十棒何故
賞罰分明正令行自有知音能點首復卓拄杖歸方
丈。

** 戊子午月吉祥寺法侶請上堂

師卓拄杖云會麼趙州云有佛處不得住遮沒膽量
漢若是杖人偏要此中安住如有古佛再來卻教他
與杖人提瓶挈履指示他解脫法門州又云無佛處
急走過遮沒機用漢若是杖人偏要此中從容如有
邪魔外道卻教他與杖人酌水獻花指示他秘密法
門何則不見道舉頭天外朢誰是我般人也須知是
法平等無有高下始得不然繫驢橛漢又與麼去也
何處有恁麼事。

** 西江奉新嚴省齋居士請護國上堂

師卓杖云橫拈拄杖笑呵呵徹底風流奈若何慚愧
古人無伎倆大家撞入葛藤窠古人為甚撞入葛藤
窠祗為他妄與人通消息何則若棒能與人通消息
則盡大地當連架相打去若喝能與人通消息則盡
大地當雷轟霹靂去若言語機鋒能與人通消息則
盡大地之乎者也夢想顛倒去秪如西江嚴省齋居
士久欲親依杖人乃今特地請陞此座又作麼生杖
人到此更不與他妄通消息然則又上堂作麼祗因
旭日臨青嶂喜對山河炤眼新卓杖下座。


丙戌臘月少宰陳百史宮詹方坦庵司成譚梁
生侍御李少文陳旻昭沈得一司馬蔡二白農
部顧遂初憲副易起也水部萬遇庵董孔昭別
駕劉廣生中翰梅生生明府李石蘭孝廉朱允
升王穆如劉純之吳二公明經劉今度文學張
興公李何事顧與治張文寺季筏幼仁謝在之
陳非白余未也于大宗紀伯紫歐陶正周子方
淑予徐沖而李子猷宋亮公倪止先雨先陶肅
公張僧持期主谷語千輻幻愚偕本寺方丈無
蘊大休智林潤石諸耆舊請入天界院上堂。

師到山門震聲一喝云善世法門開也大眾向遮裏
入到天王殿云佛祖門庭也須是撐天拄地底漢子
始支持得不因今日事爭見此中人登殿禮拜起云
見麼靈山一會儼然未散指法座云看取新天界主
法杖人直上須彌燈王佛頂𩕳上全提正令去也即
登座拈香白椎畢師良久卓拄杖云會麼過去諸佛
吞盡鐵丸心巳爛退步一邊未來諸佛欲上刀山腳
未登齊立下風現在諸佛鑊湯滾處正翻身聽令有
分秪如今日新主法杖人又作麼生不行諸佛行不
受諸佛報聊借此游戲以闡解脫道三世諸佛性命
在杖人手裏杖人性命諸佛摸索不著所以放行也
繇我把住也繇我不放不把也繇我須知放行也大
地山河心眼露白牯黧奴笑不休把住也鐵壁銀山
風不通黃頭碧眼吞聲氣不把不放也橫拈拄杖當
軒坐殺活古今人不知雖然如是今日山僧陞座還
有異方便助發第一義麼昔裴相國一日捧一尊像
跪于黃檗禪師前曰請和尚安名檗呼云裴休公應
喏檗云為汝安名竟杖人曰遮兩箇弄泥團漢互相
鈍置不少若是杖人見他請安名但震聲一喝使他
兩手放下翻騰而去也若作裴公見他云為汝安名
竟便好將像驀面一擲使黃檗通身手眼無所施設
杖人如此也不是埋沒他何如我天界諸公人人鼻
孔撩天箇箇腳跟點地又何待依草附水而弄精魂
以自昧其本分事乎會麼五色彩霞籠玉像超然一
句報昇平結椎下座。

** 太平府素寰勝公偕諸法屬請上堂

壽昌先祖登峨峰云踏上雲頭第一峰眼中廣博小
虛空當初欲見無繇見今日相逢處處同博山先師
云分明都道破了若向遮裏會去洞山大師在汝諸
人腳跟下放光動地入寶鏡三昧山僧云若向遮裏
會去也須鋤破大好山始解使洞水逆流不然慧命
一絲猶自怕風匿影了也素寰勝公嘗親參先師力
究此事先師寂後深自掩關每於寤寐念先師之意
輒感泣不置今聞山僧在此特來謁見予問公見先
師有何言句公曰曾問如何是某甲本來面目師曰
只今是甚麼面目某云不會師呵呵大笑某更乞和
尚方便指示師云但恁麼看去自有契會時節杖人
曰遮老漢龍頭蛇尾可惜一箇好笑分付得沒著落
公曰此某甲不會處杖人曰上座正鬧在且去別日
來公禮拜今日請山僧陞座不免重重舉出祖父家
私盡底拋向諸人目前也還有徹見本來面目處處
逢渠者麼若有則從上宗風曾不用畫蛇添足也其
或未然家家門前火把子照破虛空舊面皮。

** 蔡司馬二白顧農部遂初沈待御得一易大參
起也請上堂

當央直指未免淆訛出格全提卻成鈍置何似春日
融融消落銀山之雪春風拂拂吹開鐵樹之花木人
得趣以高歌石女知音而密和此段天機太煞超絕
正當恁麼時釋迦熱肝膽達磨冷眼睛與山僧閒拄
杖又如何分付噫到遮裏也須是箇羅籠不肯住呼
喚不回頭底漢子轉得身來入林不動艸入水不動
波拈一莖艸作丈六金身拈丈六金身作一莖艸方
可與他通此消息秪如今日山僧當作麼生舉揚若
論此事瞞也瞞不得人欺也欺不得人但要諸公於
腳底下命根爆然迸斷便能截生死流出聖凡路于
無佛處稱尊也雖然畢竟如何是向上宗旨從來海
嶽歸真化未有乾坤陷吉人。

** 風雋偕諸居士薦蒼森禪人請上堂

盞子撲落地碟子成七片斬釘截鐵人不肯通一線
昔奯上座住山遮漢太孤絕生一日賊來索寶撞著
對頭也奯云僧家之寶非君能用猶弄死蛇在賊云
你但將來管我能用不能用迫得鯰魚上竹竿奯震
威一喝果然果然賊大驚揮刀便砍痛快痛快可惜
遮賊一場懡㦬去也蒼森禪人常參天童諸老每於
棒喝下不能頓斷命根去年偶遭奇禍直得一刀兩
段今日其弟與諸道友特請薦拔他若要我薦拔更
須與一刀何則懸崖撒手自承當絕後重甦欺不得。

** 劉今度朱允升同李侍御張僉憲萬工部鄺明
府及顧與治謝在之馬泰昭許青玉陶肅公李
坤宇宋振南諸居士無塵洞一諸法侶請上堂

一不成八不就任穿鑿不漏逗勘得破呵呵笑且道
笑箇甚麼笑他跛腳老雲門云乾坤之內宇宙之間
中有一寶秘在形山將山門來佛殿裏拈佛殿向燈
寵上遮漢移星換斗即不無若是此寶三生六十劫
也未夢見在或有問山僧如何是此寶向他道天晴
日頭出落雨地下濕啞子喫黃連誰知甜如蜜。

** 翁元所諸居士求嗣請上堂

師舉拂子云會麼瞿曇老子面門上被我遮一拂正
拂著他平生痒處乃大叫曰奇哉一切眾生皆具如
來智慧德相但因妄想執著而不證得作是語巳時
三十三天善法堂前法鼓自鳴諸天帝釋皆悟無生
法忍十八重地獄悉皆頓空餓鬼畜生諸阿修羅皆
得捨貪嗔痴愛證解脫道地藏菩薩顧閻羅王撫膺
大喜曰省我等多少氣力娑竭龍王大震波濤湧出
無量寶藏充滿世間遂使富貴者鄙吝併消貧賤者
貪求俱息瞽者兩眼洞明聾者雙耳通徹病者不藥
自愈跛者不扶自行乃至五逆十惡賊盜爭奪之心
一時俱化為清淨妙覺而少林老達磨回頭一覷生
大慚愧贏得隻履西歸獨我天界禪堂諸子尚自不
覺不知於七尺單前睜眉努目正當挨拶時山僧拄
杖子忍俊不禁一頓趁出山門外諸子面面相看不
覺大笑設供諸居士見此奇特生大歡喜卻如求嗣
之久忽聞房中㘞地一聲生下一箇男子相似且道
承誰恩力乃得恁麼復以拂子一拂下座。

** 圓通社萬緣社西方殿淨如同眾居士請上堂

佛殿裏燒香山門前禮拜鐘樓上念讚床腳下栽菜
若也會得如龍得水似虎靠山賞你一箇沒孔鐵鎚
若也不會八稜著地一竅通天賜你一掛寬皮腰帶
常啼菩薩賣心肝無厭足王好捏怪觀音騎得三腳
驢撞倒街頭憨布袋憨布袋笑呵呵一毫不了萬般
差薦得西方日出卯便能火裏種蓮花。

** 無為州諸居士請上堂

師云十方同聚會箇箇學無為此是選佛場心空及
第歸秪如無為作麼生學心作麼生空心空之後又
作麼生一人曰夜來有一大變事十字街頭一口井
不知被誰偷去一人曰怪道早開大門只見街路上
濕一人曰不必忙我遣虛空去追捕他怕他走向艸
裏去不成一人曰莫道虛空去捕他直饒遣萬象森
羅去敢保你尋他落處不著一人曰你遮一隊大妄
語漢一箇箇好與痛棒三十一人曰你遮不通漢底
痛棒叫阿誰喫六人爭兢不下乃共造訴於沒蓋載
大王大王呵呵大笑曰聽訟吾猶人也安得必也使
無訟乎我今為汝判斷汝等當自悟之斷曰脫殼靈
龜上酒樓從來醉不解真愁忽聞紅袖一聲曲你若
無心我也休我若休與你腰纏十萬貫大家跨鶴上
揚州。

** 南菴得一上座偕諸孫請上堂

大法有機緣當央誰感發若是英特人一通還百達
昔龍潭信禪師家居近天皇寺信少年時常日以十
餅饋道悟和尚悟食畢常留一餅日吾惠汝以蔭子
孫信自念曰餅是我持去何以返遺我因而問之悟
曰是汝持來我還復汝又何疑乎信於是有省遂投
出家得悟心要後信龍潭出德山雪峰一枝子孫果
滿天下山僧曰天皇雖慣向冷灶下火龍潭卻是皮
下有血之人昔萬曆戊午山僧偶來金陵會印主襲
明燈公一見感發即延居南庵命孫白業無文依侍
參學時予正與金正希焦漪園陳乾室吳遠菴諸公
論道燈公喜曰此燈當開花矣不久予有事還閩而
燈公亦謝世及予重來靈谷說法其諸孫頓悟輩復
依止參學今又於本寺結制得一上座念其師之夙
志特請上堂舉揚從前機緣將以激勵後人不可不
親師友求向上事也予亦感其繼世不倦故舉龍潭
公案示之安知非一餅之遺以啟法門之智種乎聽
我偈曰一餅遺之蔭子孫從茲開我此宗門杖人三
十年前事今日還它一餅吞。

** 解制上堂

刻期取證何如畫水成文解制忘機孰能懸崖撒手
到遮裏須知門裏出身易身裏出門難不見古人此
處經冬彼處度夏飯袋子江西湖南便恁麼去好與
三十捧直饒一箇箇卸卻炙脂帽子脫卻鶻臭布衫
做箇洒洒落落衲僧也須透過無上關捩子始得如
何是無上關捩子倒得門前剎竿去不風流處也風
流。

** 癸巳秋至嘉禾梵受靜聞監院偕闔郡諸護法
請上堂

古帆飛影到鴛湖坐我同人笑傲圖何似雲門枷卸
漢東山水上倒騎驢若向遮末後句子薦得則知諸
佛出身處別有生機一路所以德山云有言時踞虎
頭收虎尾第一句下明宗旨秪如遮箇句子若非我
同人如何得通遮消息不知我龍門顯聖二法兄從
何處放了遮毒氣創發此保社於屍阤林內掀翻活
埋死人頑石堆頭火葬無依漢子拈一莖艸建立梵
王宮殿入此門限使他頓斷偷心斷枯木樁示現丈
六金身瞻此影光令彼全機脫穎不論船來陸來不
涉程途底各與三頓了去佛到祖到無可安排中也
要為他處分乃打圓相云向我遮裏七花八裂卓卓
出得身者始能消我同人毒氣使我此宗遮天蓋地
去也還有當陽跳出者麼九萬里鵬乾海出三千年
鶴掃空歸。

** 偕靈巖儲和尚應朱葵石郡侯於真如建塔請
上堂

喝一喝云還有向遮裏入得者麼又一喝云還有向
遮裏出得者麼又一喝云還有向遮裏放得去者麼
又一喝云還有向遮裏收得來者麼又一喝云更須
向遮裏透得則許他是箇頂天立地漢子腳跟下有
眼頂門上透尖迸出胸襟掀翻法界古佛今佛分座
儼然賓主交參正偏妙協十方分影敲唱同時豎拂
吹毛如擊毒鼓斷他凡聖命根開我佛祖正眼且道
遮一著子落在阿誰分上果有向遮裏得箇轉身出
路則如昔日黃檗呼來風凜凜裴休應處日團團長
水於佛頂上生波彩雲向拄杖頭弄影到遮裏須知
於全主即滅處湧出大光明幢所以三峰和尚於此
提智證傳使覺範老人直得七花八裂文彩縱橫許
多人向遮裏要死不得死要活不得活正是羅紋結
角處又誰能於此透去乃有追古遺風如龐叟者朱
居士父子一門紹述祖先皆是從佛口生從法化生
發此重興真如願力振起創造機緣故有印白上人
造端文節法師始終成此多寶奇特更有三個漢子
如常不輕且現三頭六臂敲磕無限頂門正當親見
法華一會諸佛同時以故驀劄相逢機輪互換直使
現前人人眉光炤破今古去也還有覿體承當者麼
正好於此明證杖人適於舟中有一偈子對眾拈出
以似朱公載得鐘聲震水雲筆尖不點巳成文裴公
風度今猶在孤鶩殘霞落一群珍重。

** 譚埽菴居士偕諸護法請於龍淵上堂

舉灌溪云十方無壁落四面亦無門演祖云同門出
入夙世冤家秪如遮兩箇恁麼道還有立地處也無
昔有老宿於門上寫心字壁上寫心字有老宿云門
上但寫門字壁上但寫壁字又有老宿云門上不必
寫門字壁上不必寫壁字何故文彩煥然杖人云遮
一隊沒孔鎚東敲西磕未免在門戶上起見何似泥
裏洗土塊有甚分曉處諸公也須知杖人此來鴛水
更到龍淵是何緣故便是遮譚居士惹下此沒頭腦
公案要杖人與他剖判也還知此中底利害麼咦劍
為不平離寶匣藥因救病出金瓶。

** 荊溪方舟請上堂

天花處處鳥銜飛浩蕩春光放翠微尼父曾言吾與
點風流千古幾知歸天不言而時行物生將謂藏舟
於壑以為固有力者負之而趨正在昧昧又安知藏
天下於天下有不可得而遯之者乎到此須是通身
手眼巳曾再三撈摝始得於指尖頭彈去迷魂蝴蝶
眉睫上掀落啼血杜鵑移步荊棘林中轉身月明簾
外於有佛住處竿木隨身無師表時垢衣垂手始許
他出廛入廛縱橫異類其中還有于藏舟不可得遯
處撩起便行者麼復喝一喝云看腳下。

** 五龍坊眾居士請上堂

喝云會麼有物先天地呼客灼龜無形本寂寥隔鞋
搔癢能為萬象主垛生招箭不逐四時凋平地喫交
有箇漢於此能抽腦後釘去眼中屑許他與傳大士
空手把鋤頭步行騎水牛切忌龍淵門下過直教打
折老驢腰何故相逢若不親錐拶千古啀喍恨不消。

** 息波偕王文學張觀察項別駕諸公請上堂

師提杖云孔子不夢周公萬古人昏弗醒莊生能化
蝴蝶大千物幻成迷文殊莫出女子禪德山不會巖
頭意大悲菩薩甕裏坐道士酩酊捧漏卮原始返終
天地可測橫施逆用鬼神亦疑看我杖頭指點便能
突出神奇是何奇龍生金鳳子象趁玉麟兒太平曲
調從斯唱請看新豐一手提。

** 浴佛日高念祖請上堂

佛真應身如井覷驢黃鶴樓詩崔顥漫題一棒撩空
打出甕中之鱉誰能垂手無底籃兒自提正當恁麼
時還有撞著至親更問是甚麼人者麼於百萬人天
中見一箇跳出指天指地有箇旁觀不肯欲處分他
者麼若有好與一棒若無好與一棒何故平分風月
曾無異痛癢還他各自知如不知年年空將惡水澆
頭皮。

** 真如鑄塔頂文節大師偕朱葵石曹秋岳諸公
請上堂

清淨本然云何忽生山河大地重言不當喫瑯琊拽
轉長水鼻吹散九霄雲天花仍亂墜插莖艸而建梵
王宮拈一花而傳西祖意薦取目前機莫作等閒戲
法華以童子聚沙為塔漸漸積功德皆巳成佛道既
云皆巳成佛則漸漸所積為何物乎文與可胸中不
有成竹何能疾筆一揮而枝枝葉葉皆成清風高節
哉只今現前諸公儼然一會心中如不有佛何能敬
禮如不有塔何能瞻仰如不知有向上事何能親向
上事不見文大師朱居士與眾耆宿纔創造此七級
之機則咳唾掉臂無非多寶玲瓏十方影現又況有
生銕鑄成底三個漢子東敲西擊使六種震動舍利
飛光凡有見聞誰不平分此風彩耶今日特為開鑄
合尖一句作麼生杖頭點出千花影箇箇遮那頂上
行。

** 師於天界受請主博山

拈請啟云金風體露玉桂秋深曹溪葉落歸根去時
巳是無口博山活埋不死有伴還能自來正當此際
還有見棲鳳嶺橫抽撐月之枝浴龍池躍出拏雲之
爪者麼既然如是何當年先師以沒巴鼻金鍼是好
因緣時節乃於急水灘頭拋竹篙故溺殺無限英雄
客乎乃喝一喝云看快返擲莫驚魂杖頭擊出雲巖
路毒手推開良久門。

** 乙未進博山方丈

卓拄杖云有時掀翻海嶽有時坐斷乾坤正當春風
拂座花鳥盈庭能於未展坐具前翻得身未拈拄杖
時開得眼更有淆訛在復卓杖云放過即不可笑破
老門牙。

** 博山上堂

僧問黃閣簾垂真音弗露紫羅帳合密信罔通如何
得臣奉於君子歸就父師云揭出妙高峰頂日爍開
東土與西天進云金鍼暗度到即不點玉線曉穿點
即不到如何得敲唱俱行正偏兼帶師云少林巖上
花含笑誰見風光特地新進云當機微笑窺見一斑
依位無言猶虧全體如何得心髓相符門庭克紹師
以手握拳云還有窺此中機密者麼進云任從天下
樂欣欣我只是不肯又作麼生師云放收別有家風
在進云恁麼則虎出渡河皆此日珠還合浦喜今朝
師云還須透過鐵壁銀山始得進云不因奮地雷聲
發爭得先天春色回便禮拜僧問逢人則出因甚出
則不為人師云風前吹玉笛那箇是知音進云逢人
則不出因甚出則便為人師云倚杖當央立其誰驀
地來進云出格人又作麼生相見師云戴箇硬頭來
承去進云衝破碧琉璃也師云袈裟圍下是甚麼消
息僧喝師亦喝僧禮拜師呵呵云看破了也僧問如
何是先博山大體師云老鼠咬心肝貓兒痛不徹進
云如何是次博山大機師云剝了鐵牛皮誰見真心
印進云如何是新博山大用師云撞破兩重關來喫
拄杖子進云歷世家風獅子吼驚天動地震乾坤師
云打折你驢腰僧禮退師乃喝云會麼秪為孟春猶
寒恭惟當山堂上先老和尚起居萬福且喜尊者躩
躒群英氣生卓拄杖云看看先和尚騎了青金山王
額虎雄視耽耽也還有衝風激電拚命直前不犯耳
邊之缺能追足後之塵者試出來探我此藏身沒蹤
跡之消息待我痛與一棒教你皮毛脫落血濺梵天
何等暢快惜乎一等沒眼腦漢將謂先老人最初把
斷太危末後收來太急殊弗知不遇傾湫倒嶽之作
那有掀天揭地之奇以故將此華亭釣竿子分付我
雪關師兄聽他自弄當此時正是絲懸綠水浮定有
無之意若有箇不貪香餌浪激三千一怒而飛摶風
九萬者正好展開金翅劈破滄溟直取龍吞游戲自
拄去也何肯類盲龜跛鱉陷於昧昧自誇一隅以取
笑於大方哉秪如今日杖人全提先老人正令一句
作麼生道卓拄杖云臨風拈出吹毛利天下痴頑莫
躲根。

** 吳本德居士請上堂

僧問巖頭因僧問浩浩塵中如何辨主巖云銅沙鑼
裏滿盛油未審端的也無師云箭穿紅日影聻進云
後來招慶舉問羅山山召大師慶應諾山云獼猴入
道場又且如何師云火發水晶宮進云只如箭穿紅
日影為復別展家風為復春行冬令師云觸發老僧
拄杖頭進云設有問和尚浩浩塵中如何辨主更作
麼生答他師云一任平地喫交進云慣從五鳳樓前
過策起金鞭賀太平師便喝問磨劍常看寸心欲報
知巳當軒擊鼓那箇的是知音師云滿地髑髏誰躍
起進云好音在耳人皆聳只恐人間作見開師云好
知枯木有龍吟進云大好山雲橫古路庭前樹日浴
青蒼還是向上巴鼻還是時人窠臼師云拄杖頭邊
弄彩毬進云恁麼則機輪截斷不許帶水拖泥師便
打僧一喝師亦喝進云不惟丁一卓二抑且匝地普
天便禮拜師又打復振杖云還有箇漢跳出場來趁
此拄杖熱辣眾默然師云放過遮一著乃云五更睡
起手牽衣纔下床時腳踏地抬起頭來不見天幾多
打失娘生鼻有箇不打失底卻又笑他君子時中小
人無忌何待伐鼓考鐘引出遮沒搨𢶍老儂上此曲
彔木指東畫西不勝魔魅迫得露柱奔忙燈籠𨁝跳
惱亂無位真人向黃瓜茄子上挖肉作瘡苦無出氣
何似懷州牛喫禾益州馬腹脹遍界覓醫人炙豬左
膊上咄莫錯會好不見龐公老潑皮偏能不畏石頭
路吸盡西江眼赫赤地咬殺了多少泥豬癩狗有如
此活脫設使到我博山門下教他衣穿骨露無地藏
身在何故不到洪爐親鍛過爭得吹毛殺活人復卓
拄杖下座。

** 遠門柱姪禪師訃音至上堂

拈拄杖云石耳峰寒撾毒鼓龍門浪暖躍春雷昂藏
頭角擎霄漢洞上風生天地開天地開鳥飛兔走笑
奇哉如何龍峰倒卓湖水飛埃黃梅石女夜生子仗
劍橫行甚可猜諸仁者還知我姪遠門禪師底出處
麼惜乎天機密用太煞神馳法道夜長方喜燈幢高
樹祖庭秋晚俄驚喬木下催血淚濺天痛遠山之花
落悲風刮地傷法脈之心灰斯人雖亡實不忘也我
姪自從吾廬山石耳發蹤而後得龍門雨兄之法出
世兩浙如祥麟威鳳文彩風流其座下英才濟濟振
起祖燈日月麗天此又豈邪雲逆蝕之所能掩滅乎
摘欺之話既巳大行千古之下無論智愚自不能昧
此本心矣吾初聞訃哭不成聲特地舉揚則又喜而
無憾且道博山今日表彰底意旨作麼生滿棚弄鬼
慚無地敢朢丹霄一羽毛。

** 佛誕上堂

僧問世尊未出母胎度人巳畢剖脅而生當為阿誰
師云鐵棒擊雷門進云直得九龍浴體心月孤圓四
瑞呈祥光吞萬象為甚有知有不知有底師云爛泥
裏不妨有剌進云只如不知有底還解奉重也無師
卓拄杖云遮沒血性漢進云恁麼則人人皆仰德箇
箇悉承恩師云腳跟下好與三十棒進云設遇雲門
來又作麼生師打云也放過不得僧禮拜云作家宗
師天然有在師又打乃卓拄杖云會麼鐘未鳴鼓未
響博山未出方丈有箇衲僧撩起便行好與三十棒
為他無事生端鐘巳鳴鼓巳響博山巳出方丈有箇
衲僧便掀倒法座好與三十棒為他劍去刻舟正當
恁麼時利害在那一處博山拄杖子呵呵大笑且道
笑箇甚麼笑他悉達太子纔出母胎便不守本分稱
我獨尊及至四十九年如螃蟹落鍋相似獨尊在甚
麼處更笑他跛腳雲門被睦州拶斷秦時𨍏轢鑽無
出氣處要將一棒打他二十年前悉達太子與狗子
喫自陷陷人恩怨誰雪博山恁麼舉還有與佛祖作
主者麼出來喫博山痛棒若無各各亦少他一頓不
得卓拄杖下座。

** 結制上堂

問閉門打睡接上上機顧鑑嚬呻屈為中下和尚登
曲彔床還是接上上耶中下耶師云鐵牛喫盡黃金
艸露地風光許孰知進云古人道依經解義三世佛
冤離經一字即同魔說今日和尚說法還是依經耶
離經耶師云水上掉紅旗問九旬結制無端畫地為
牢驀地追尋猶若水中撈月不假金鎚請師直指師
云倒騎玉象趁麒麟千峰頂上呵呵笑問大唐國裏
行令長安路上藏兵鋒鋩未露天下太平向上全提
請師分付師云烏龜鑽破壁進云若非獨步丹霄外
誰解峰頭駕鐵船師云肚上貼門神進云秪如有人
孤峰頂上翻身十字街頭撫掌大笑和尚還許他也
無師連打云更撈摸箇甚麼乃卓拄杖云萬里無雲
青天也須喫棒老趙州乃呼胡釘鉸打一棒曰釘得
遮一縫我與你拄杖子忽然黃面老瞿曇來謂杖人
曰聞你博山今日結制有一句禁忌先與長老說破
諸衲子儘他參究切不可令他一念發真歸元使十
方虛空一時銷殞則我與你向何處安立杖人大笑
曰念你世尊潦倒放過三十棒渾家自有制度何必
為我耽憂卓拄杖下座。

** 佛音禪人請上堂

描不成兮畫不就秪遮是兮難泊湊到處逢渠不識
渠打失眼光笑不勾笑南陽忠國師於肅宗內殿見
侍臣奕者師曰世人只知以黑白相爭老僧能用兩
奩黑子奕還有同我對手者麼帝大笑杖人云大小
國師大似白拈賊既巳明中打劫又且暗裏翻盤不
免欺他大唐國裏無能敵手博山今日不著便特地
拈破國師遮一著黑子還有知落處者麼若有知得
好與他三十棒若是不知緩緩自領出去。

** 端午上堂

師云五月五日天中節毒鼓擊兮甘露滅風從虎也
雲從龍笑看紅爐飛白雪到此幾括最微也須分明
剖決六陽既升龍巳亢此龍無首孰能降六陰欲兆
虎將姤此虎無尾孰能揉有能降此龍揉此虎則玄
黃交戰之機原始返終之故皆在此幹旋中所以風
同聲而相應雲同氣而相求火就燥而上炎水流濕
而下潤然非聖人之能慎獨以致中和何能使天地
之氣化自位萬物之性命自育雖然此猶是治世邊
事秪如格外衲僧分上又作麼生以杖敲空云毒鼓
擊也還有絕後重甦者麼以杖卓一下云甘露滅也
還有覺道頓成者麼若果然紅爐飛雪出來與汝證
明其或未然就中殺活無人見爭怪當機六不收。

** 徐大越居士請上堂

師振杖云了得麼惜花春起早愛月夜眠遲此段風
流事幾人可與知咄直饒恁麼去更須有西山擒白
額東海捉蒼鱗底手眼始得不見甘贄行者到南泉
設供請和尚念誦南泉白椎云大眾為黧奴白牯念
摩訶般若便歸方丈甘贄乃拂袖而行南泉見贄去
乃於廚下打破鍋子看他遮作略雖銕眼銅睛亦覷
他不破獨我壽昌老祖拈曰拂袖便行鉤有餌鍋兒
打破玉無瑕千古又誰能如此喝彩哉且道我博山
門下還有恁麼人也無徐居士問大唐國裏無禪師
意旨如何師云破鼓通天打進云如何又道不是無
禪只是無師師云拔劍攪龍門進云秪如牛頭橫說
豎說不知有向上關捩子何處是他不知有關捩子
處師呵呵大笑曰可惜許士禮拜師乃振杖云劈開
華嶽參天色放出黃河動地聲。

天界覺浪盛禪師全錄卷之五

門人　大選　大補　大聞　大汕　較

* 上堂

** 丁酉從龍泉到虎跑諸護法請主皋亭崇先寺
上堂

師升座一喝拈拄杖示云看看新長老拄杖子全提
正令也三世佛祖齊立下風各各鼻孔被拄杖穿卻
直得出身也由我吐氣也由我佛祖三昧杖子盡知
杖子三昧佛祖不知正以此無自欺三昧能使日月
自麗乎天山海自立乎地春自開花秋自落葉鳥自
飛空魚自躍水凡自忘情聖自離解佛祖由斯而生
邪魔由是而正更須撥轉向上關捩透出教外別傳
始知剎竿倒而千聖迷蹤骨髓空而二株永秀風旛
不動而心開歸根無口而體露廬陵米價震旦驚聲
鈯斧風規神機莫測乃至新豐一派法乳橫流崛起
皋亭開宗歇祖初喫一掌血濺梵天歷世面門痛痕
猶在迄我壽昌先祖突出好山東苑先師奇生武曲
及今杖人主此祖庭重標宗旨還有承此無欺三昧
者麼復一喝卓杖云指來皋嶽千峰秀放出曹源萬
派清下座。

** 安職事上堂

師召云還會彼一時即此一時麼昔世尊於多子塔
前對百萬人天大眾召云善來迦葉汝能行諸佛清
淨微妙頭陀梵行使我正法得久住於世後命座以
金襴僧伽黎圍之告曰吾有正法眼藏密付於汝善
自護持更令阿難副貳傳化直至補處慈氏佛出世
親相授受勿令朽壞噫只此便見佛祖心法無敢斷
絕若謂世尊獨以衣法傳付迦葉一人亦視世尊為
小家子無大人相矣又安知世尊以迦葉上行頭陀
之法令人天大眾各各承當也耶即後來達磨分皮
分肉分骨分髓吁世間豈有得骨髓而不得皮肉得
皮肉而不得骨髓可能成得人乎就中正欲其本末
盡歸宗耳不見此宗之立君臣父子主賓人境乎立
君便有臣立父便有子立主便有賓立人便有境也
豈天下有境而無人有賓而無主有子而無父有臣
而無君者哉於此薦得則知東西密相付皆是兼中
妙協續此主中主之尊貴矣秪如今日樵公特請杖
人舉揚向上安立兩序紀綱成此多子宗社意又作
麼生千峰勢向嶽尤秀萬派聲歸海更奇。

** 中秋上堂

千峰秋色遠撩人玉笛橫吹別調新桂子庭前花正
發月明簾笑誰親今值中秋月明諸人各剔眉毛
猛著精彩還見我丹霞淳祖示眾麼日照孤峰翠月
臨溪水寒祖師言外旨莫向寸心安彼時獨我歇祖
聞之大叫曰此回瞞了上座不得也汝諸昆仲直須
到恁麼痛快始得咦當央得月須忘指黃鶴風高有
大機。

** 上堂

家家門前火把子青天白日卻迷人何如朗月當空
照長夜岐危使出身雖然紅塵撲面獅子巳露爪牙
碧草侵階象王自雄蹴踏若是個伶俐漢脫灑得去
過橋村酒美隔岸野花香何非悅可人心享大平樂
咦也須高著眼看腳下始得。

** 開鑪玅詮請上堂

喝云會麼當陽拋出抬眸鷂過新羅直下承當正好
驢腰打折佛祖無湊泊處就中誰得安排特地奮起
英奇不免全身拶入所以峰巒峭異鶴不停機靈木
迢然鳳無依倚於此薦得新豐老子玄中別唱密用
全提也須向崇先拄杖頭有個轉身吐氣始得今日
言孫玅詮不禁忍俊於紅爐添炭錦帳鋪花不妨引
個呵呵一笑秪如大納乾坤底句子又作麼生道復
喝云銕額銅頭須著力大家踏轉上頭關。

** 結制上堂

問插標開鞴沒量人尋常作略不待問矣秪如密不
通風一句未審作麼生道師便棒進云只此一棒巳
見全提撥轉風規請師更道師又打云還要第二杓
在沈居士問五百年前事今朝重舉揚了然真歇處
大地湧金光師云維摩一默切忌瞞頇進云千仞皋
亭風掃雪含元殿裏睹威顏師云玅喜佛國如何出
手斷取得好士便禮拜珍重而去師云且緩緩著乃
震聲一喝云全提一句迥脫羅籠老胡不識千聖迷
宗百怨門開施殺活群英憤起奪機鋒青原麈毛曹
谿分付未到石頭鈯斧南嶽書信不通龜鏡當空特
地誰分形影雞犀破夢就裏作麼彌縫至若聞聲悟
道見色明心何故觀世音菩薩將錢買胡餅放下手
卻是饅頭正恁麼時多少有眼如瞎有耳如聾便好
向這裏別尋個抽換處始得今朝結制好木法姪善
于逢場偕諸公來節拍相應同時喝彩頓開樓閣秪
如杖人作麼生使當機者得心空及第去花開五葉
為誰種八面風光燦我家振杖下座。

** 嚴三求居士請上堂

振杖云文殊眉稜挂劍慣於落草橫身淨名舌本藏
雷善向晴空著橛瞿曇笑看變化坐斷金鎖玄關月
映蘆花但憑飛鷺春潛枯木卻許吟龍十五年前靈
谷杖痕剌骨十五年後皋亭錐影驚心當道青松空
手把鋤曷種碑文白字寒蟲禦木爭刊秪這些子淆
訛便是嚴三求昔年喫棒尿床底勾當今偕胞弟於
崇先增廬陵米價出甘贄藥金杖人一一按過也要
他親自拳倒黃鶴樓踢翻鸚鵡洲方許他北斗藏身
於此入作喝一喝振杖下座。

** 訪愚菴和上於古報恩寺請上堂

擊如意云櫂引桐溪獵曉霜山光痕我影低昂仰山
久不見臨濟瘦卻法身三寸長正當恁麼時還有能
見杖人與我愚菴法兄底眉毛廝結處麼雖則同條
共命各自步趨及彼超軼絕塵仍自瞠乎其後即其
宗兼眾玅奇出異常一棒撩空八面受敵直使他西
天東土這一隊沒巴鼻漢當機也進不得前退不得
後況其餘乎饒彼五祖演欲形容五宗之密如逆耳
聞雷紅旗閃爍斷碑橫古路語亦不過彷彿其一班
我又何能刻畫無鹽唐突西子也哉雖然今日客聽
主裁如何得不方命去良久云莫怪馳驅不到家竊
恐巡人還犯夜復擊如意下座。

** 馮崑石七袟諸公即設供喻指菴請上堂

橫杖云古佛交通拄杖機毘耶城見彩雲飛大唐擊
鼓新羅舞金粟花開玉果肥諸仁者秪這盡大地是
個解脫門把手拽不入盡大地是莊嚴門玅筆寫不
出盡大地是壽量門塵點數不及盡大地是秘密門
義理所不立正以非智所知非識所測須知有個大
願力人乘此自性現量不可思議三昧於自巳胸中
迸出遮天蓋地若解脫若莊嚴若壽量若秘密一切
三昧無不成就又何可以指馬而足喻之哉我愚菴
兄嘗云馮居士以塵勞之儔為如來種以知見力在
欲行禪故於彝倫物理無不貫徹抑且蓮花並蒂桂
子蘭孫皆能承事供養諸善知識末上法喜杖人尤
親今當古稀之年我又將何為之稱祝更舉金華善
慧傅大士機緣請公進之大士亦示現塵勞而有眷
屬嘗經行於雲黃山中感七佛引前維摩接後而且
于達磨未來前拈出教外別傳意空手把鋤頭步行
騎水牛人從橋上過橋流水不流如此提唱使黃頭
碧眼當機亦不敢正眼視之也居士於此透去則與
大士把手並行同登向上又何佛祖慧命不我續哉
秪如杖人正當此時又作麼生復卓杖云一陽來復
天心見千古風流在秪今。

** 鑑中禪人同孫歸南請上堂

一句最淆訛當機殺活多剎竿曾倒郤千聖盡投戈
忽逢無鼻漢把臂入煙蘿山海坦然平敲冰來煮茶
或長嘯或高歌就裏風流誰得似未嫌伎倆不如他
諸仁者還有識這無鼻孔漢麼若也識得則能用這
句子挑海底明燈鼓山頭白浪開大平癡暗垂秘密
光幢秪如昔日當山雪松法師曾拈一莖草建梵王
剎於微塵裏轉大法輪孫子雲礽流光奕葉特請杖
人舉揚意旨又作麼生振杖云手中杖子天台拔指
出雲山分外奇。

** 上堂

趙州東西南北門是門皆有關捩子銅沙鑼裏滿盛
油浩浩塵中誰作主能作主須自許撥轉靈山根頭
頭咸法乳西江好木姪啟杖人曰鄧居士以克家之
子苦於病難特求大慈為說延生續命之法以紹宗
祚杖人曰善哉即我佛祖亦不辭游歷諸國求利根
人續佛慧命今能以恩愛而成父子義命發廣大願
而作無上玅嚴如捨恩愛而求德性又何異去美礦
而搆精金棄良薪而傳明燄更聽偈曰佛視眾生如
一子其誰仰體于慈父能將恩愛作金針門門繡出
莊嚴路。

** 愚菴和上至引座

卓杖云看看一棹湖中發千峰引領來火燒衣帶急
不禁叫奇哉大眾各須剔起眉毛猛著精彩好聽杖
人大驚小怪與汝說一奇特何則杖人四十年來以
一霜藤橫行海嶽於刀兵慘殺天翻地覆中求個真
傷心人不可得真快心人不可得而心服口服之人
又豈易得哉自我千百年上祖宗服毒不死者別遺
下一種丹頭作千古補偏救弊之毒藥使於此宗得
皮者毒殺他皮得肉者毒殺他肉得骨者毒殺他骨
得髓者毒殺他髓得心者毒殺他心正要他自有超
脫活計以故留難於今獨有生死同條老弟兄相與
感傷不徹痛快不徹如冤家廝結斧斫不開入佛入
魔縱橫三墮若非毒毒相激安能相隨傲睨於古今
上下哉適來皋亭於一掌開宗快活不徹底歇祖無
縫塔前燒此一瓣香用酬毒乳之恩老祖巳自破顏
一笑汝等何幸落此沒量大人局內即我亦攀躋不
及寧論汝等拼得命拼不得命搆得上搆不得上直
須盡行拶入這愚菴老漢大毒海中翻騰不上翻騰
不去許汝是個哮吼使祖父俱盡翻騰不去巳在他
金剛圈裏終有透露汝等但隨我禮請陞堂自有一
痛快打發汝也復卓杖下座。

** 有彰請上堂

巢知風穴知雨天機幻出誰為主嶺梅綻玉占先春
午馬凌空看子鼠百尺竿頭五兩輕四升斗裏呼相
杵有彰禪客偕半山橋友來此助揚禪悅以乞法乳
杖人點汝頭點汝尾這風流須自許切忌向明眼人
前錯亂舉。

** 武林諸薦紳居士請上堂

舉如意云看八字不須撇十字未添畫驀劄兩相交
天機成造化以如意畫􃄷云秪如遮個是甚麼老聃
執大象而天下往芻狗是民仲尼各於其黨而知仁
居易觀過瞿曇拈出勾引傍嗤倒卻剎竿撩天索價
鳥窠布毛逐空中鴆影橫飛大隨草鞋驚巖下靈龜
爆卦真天子不假堯舜敕文大英雄肯賣陳年滯貨
曹山按劍八面風生龐老吸江萬機俱墮大藏切腳
缽羅娘五宗不傳精骨挫逗到今日物換星移江流
愈下卻幸武林諸公具擇法眼能鑒千古神奸拔除
奇禍特於皋亭重開雙選別作同參且道斬新條令
一句又作麼生不見道驀劄兩相交天機成造化。

** 永覺和上訃音至上堂

山蒼蒼水茫茫藤林荒滯肌尪上不見天下不見地
捏斷咽喉何處出气咄咄咄鼓山法叔永和上踏翻
盤子也還有見秋清月轉霜輪河淡斗垂夜柄默默
全提正令者麼此老叔初於壽昌師翁處得旨後於
博山先大師納戒深得門庭堂奧之密及歸隱荷山
著書自娛偶受知於瓶窯聞大師付以雲棲戒法遂
推揚於溫陵出世繼而主真寂法席大振宗風光搖
海嶽及山僧主鼓山聞師退居金華特與護法延歸
山中不動聲光坐成寶所摩天峭異鶴不停機年登
八十如太陽玄之高致且喜頂相皮鞋不更求人今
者訃音初至使我換手搥胸哀泣不巳正以壽昌一
枝法燄光爍八方忽而摸滅直得天昏地暗魔魅橫
行繼讀歸真記始知正法眼巳付囑霈首座乃翻然
大喜這個蔡鬍子將此一枝聖箭射透重關𨁝跳上
三十三天觸著帝釋鼻孔東海鯉魚打一捧霖雨盆
傾使大地異苗靈根深密也山僧忝在法乳相關更
有一偈以表舉揚霜飛葉落金風泠屴崱峰頭慧日
頹莫道法幢今巳滅好看鐵樹正花開下座復率眾
上祭云不跨石門句阿誰道得親一聲塗毒鼓法界
盡平沉且道我法叔永和上遷化向何處去也橫吹
玉笛威音外喚起新豐調更新。

** 觀星日圓戒上堂

白雲向寒崖而斷明月隨夜船而歸曉起一聲漁唱
蘆花宿鷺驚飛無位真人向汝等面門出入無蹤跡
可得纔貶眉毛巳打失眼睛也那堪于雪山泠冰冰
處半夜大叫觀星悟道賺殺了多少演若多迷頭認
影至今無能為無位真人雪屈者杖人不惜饒舌直
與道破汝等一日不作一日不食既巳披披搭搭缽
盂口朝天草鞋鼻著地下雨在家彈指穆力陵天晴
托缽底托缽搬柴底搬柴切莫辜負好。

** 師誕日上堂

振杖云會麼真歇老祖去我五百年望我於無陰陽
地上建大光幢壽昌先祖去我四十年望我於無影
樹頭開花結果東苑先師去我廿八年望我於六毒
峰前掀翻五乳爭奈這孟八郎子孫以一條血滴滴
拄杖子火馳冰突冒命忘危坐不溫席行不辭疲踏
殘芳草斷送落花黃鶴樓前倩秀才次不成崔顥底
韻曹山井畔騎驢子覷不見法身莖眉凜良久邈真
溯無言得髓誰堪振向上深微自應續主中尊貴逗
到於今巳六十六白接得幾枚沒勾挂底嗣子東穿
西汲南搯北撈大似錢貫井索木杓箍籬何足塞祖
宗之厚望慰慧命之傳持甚愧馬齒徒長雞筋無力
醍醐毒藥快意傷心滯貨與此遺艱都盧皆屬分內
是何初度受此祝辭新豐之曲調既高藥嶠之鼓笛
猶渺朝無猿摘之金果晚乏鳳啣之玉花如此荒疏
實難酬酢然隨時應郎也須吐露一句且道吐露底
又作麼生良久云法界不容吾自委敢推樓至與威
音。

** 監院闊堂同護法陳瓠菴沈大匡姚爾含陳階
尺胡長民趙聲伯眾居士請上堂

驀劄星芒奇不奇剎竿尖透飲光機油鐺月裏親煎
煮北斗南辰驚罕稀秪遮皋亭春暖梅萼香霏丹霄
鳳舞碧海龍飛是誰撥轉關捩疾使草偃風威主盟
者全身拶入作倡者把手同歸不必指庭前花夢何
待訊壁上僧儀但得髻珠迥露自能錦縫光披骰子
擲下滿盤紅香煙迸破一爐灰到這裏大開笑口底
你道孤負阿誰。

** 普門大士誕辰張方伯范兵憲李榷關劉給諫
暨諸薦紳護法請於報國院上堂

師云五更欲覺忽聞鐘夢裏風光一擊空醒起六根
齊感應普門何處不圓通諸大士還見過去正法明
如來於現前出生為大悲觀世音菩薩者麼看看天
際日上月下檻前柳綠桃紅水流濕而火就燥風從
虎而雲從龍正以聖作而物睹寂感而道通聖人具
足凡夫法聖人不知春風吹起百花枝凡夫具足聖
人法凡夫不會荊山璞玉自藏粹感之時義大矣哉
秪如今日慶讚大士示現底意旨又作麼生聻良久
云薪薪麗火喜燈花下座。

** 樵師請上堂

丹霞燒木佛累他院主墮眉鬚翠微應供真惹彼懷
牛脹肚腹到這裏驅耕奪食格外全提拈山門於佛
殿裏拈佛殿於燈籠上呵呵呵何如我皋亭春光明
媚桃李錦披靈雲與劍客相逢驀劄渾成一笑且道
笑箇甚麼漁郎漫把竿絲弄縱浪金鱗別有機。

** 上堂

以能分人巳愈有火之傳燈以能出生巳愈多種之
佈穀乃於左邊拍云向這裏與諸人分燈也於右邊
拍云向這裏與諸人出穀也若於此中薦得則能與
普賢乘大願王出入藏身三昧撒漫天絲網設遍地
鉤錐使人人就路還家處處轉身歸父其或未然夾
路桃花風雨後馬蹄何處避殘紅。

** 中元敏之元章領眾請上堂

召云春生夏長是化母底勤勞秋收冬藏是化母底
儉約好於此知原始返終變生化死之故目連尊者
之母既能生聖子如何自巳無出身路卻向鬼窟裏
作活計目連於靈山會上稱神通第一如何卻假十
方僧伽作蘭盆會始能度親莫是示異方便從井救
人麼也須別具隻眼始得皋亭試為點破汝等諸人
赤肉團上有無始化母向六根門頭放光動地開秘
密門示忠孝行如何不知本始顛倒行事以自淪墜
若於此薦得便能穿卻瞿曇與十方鼻孔不則汝等
鼻孔被我柱杖子穿郤向天蒼蒼地茫茫去也會麼
鴛鴦繡出自金針何嘗不肯度諸人。

** 界滋禪師請上堂

秋色撩人引興長山樓幽噴木樨香無端指點吾無
隱應笑當機老晦堂且作麼生是應笑處秪為渠向
淨地上賺人躲根不得灑灑落落去何似皋亭這裏
峰巒峭異鶴不停機片月橫空白雲自在今有崇善
法姪久不見杖人特來探問我近日風光當如何款
待不致更有哂者噫好大哥千古風流須解笑出群
消息幾人知。

** 破幻聞心偕曹德長請上堂

僧問夜明簾外臣退位以朝君寶鏡臺前子轉身而
就父且如何是父子投機的句師云怪石不鐫字苔
紋孰與成進云即此見聞非見聞為甚二祖斷卻臂
師云葉落千峰露進云直下一回親自薦為甚華亭
覆郤船師云風來水面痕進云秪如歇翁親遭淳祖
一掌為甚露柱叫屈師云須自瞥地問雲生大野雨
灑千峰還有西來大意也無師云鶴來秋色遠進云
恁麼則點點滴滴不落別處師云鳳去彩雲橫進云
巳把金針暗度鴛鴦繡出何新師云剔起眉毛仔細
看乃云雙輪合璧泥牛入海如神五曜經天石馬迴
途自玅微雲淡河漢秋露滴梧桐路逢達道人不將
語默對若有箇漢向這裏發得一笑許他親見歇祖
八字打開別施手眼衣被萬物乳育群英使箇箇遮
天蓋地去還會麼夜排月戶清光遠山拭秋稜秀色
多。

** 結制上堂

卓杖云十字街頭結制唯有石橛子自敢承當急水
灘上白椎秪許竹篙兒全機活脫杖人恁麼舉忽有
箇出來捲郤蓆子也好與三十棒且道是賞伊罰伊
簡點得出黃頭碧眼剜肉成瘡簡點不出白牯黧奴
開眼作夢秪如今日與眾造箇款端又作麼生巨靈
抬手無多子擘破華山千萬重。

** 青原笑峰然公專使送衲衣至上堂

曹溪得髓超超豎拂青原廬米吹毛凜凜全提震旦
師承各稟誰破天荒敲唱同時獨標宗眼在昔行倒
竿之令方今逗微笑之機怪習气以舞琴聲奇金襴
而佇雞足秪如天上無彌勒地下無彌勒直得雲巖
禪床震動洞山遍體汗流時又作麼生閒拈拄杖風
前立看鶴飛鳴上九皋。

** 壽昌竺菴成公重鼎祖剎推光雪存公主席自
應南嶽之請兩專使至上堂

先聖云寄諸空言不如行諸實事與其舉古何似驗
今秪這壽昌兩長老之交代亦可法也還知竺菴成
公之行履麼獨龍擺尾風雲迅雙鳳啣珠气象新扶
起祖竿不恃成功汗馬呼來弟喏能催躍浪神鱗到
處好山春色秀隨方相見倍相親橫拈鈯斧歸衡嶽
誰識石頭滑殺人如此巳是一擲骰子滿盤紅何待
遙觀添喝彩況此原是渠之出身處也須有俊快衲
僧竿木隨身者去探他一噓兩噓或如豹披霧而毛
文象聞雷而牙燦不使古祖宗猷益遠大乎更知得
光雪存公之出處麼石耳凌空鏟佛殿前之夙草鼓
峰放箭騎聖僧上之危肩此子天然踏翻釣艇直得
通身頑爛於濃滴滴處遍著艾焦始悟天界杖下骨
疼掘起向大好山無縫影裏叫屈撞著同門冤對特
地鈍置恨更難消飛符皋鶴亭前惹得杖人一笑笑
彼疾風知勁卉傲雪見新條。

** 息波禪宿偕孫傳我請上堂

人從賢溪來請擊皋亭鼓策杖獨登堂一喝驚今古
是誰直下耳聾又誰當央舌吐不勞象骨更拋毬且
看玄沙是甚虎巢知風穴知雨動植飛潛各有主電
捲星馳龍驤鳳翥這些兒須自許大平一曲韻深長
流水高山何足譜。

** 汪本和比部施財倡造大殿請上堂

師振杖云會麼向上不傳腳底踏通諸聖路獨尊在
我杖頭點發大千機所以從門入者不是家珍直須
向自巳胸中迸出始能遮天蓋地到此也須知這箇
消息始得碧眼胡留嵩山半片影石震旦敷五葉之
花陳亞仙創曹溪一座祖庭萬世傳二株之命以故
青原垂足南嶽追風洞水逆流霞峰喫掌宋高宗御
龍而聽法真歇祖奉詔以開山寶殿瓊樓妙麗參於
睹史祥麟瑞鳳聲光協自中孚五百年隱見有時千
古下心燈不夜今當恢復首倡遇人拈莖草而梵剎
重新添九籌而洪鈞盡轉碑文刻白字主盟更有亞
仙當道種青松鳴皋自來靈鶴秪這便是天都汪比
部剔起鬚眉大舒手眼自堪取足何待三千里外賣
布單索我一笑而後能搆去杖人只合率奇越諸子
於佛殿裏燒香念曩謨三滿多任彼船來陸來風動
旛動向山門前合掌讚曰異哉希有豈非我顯孝中
興一大奇特公案哉復振杖云珍重。

** 玅詮言法孫請上堂

疏山手握木蛇自命是曹家女吞吐八面鋒機肯諾
不得全許似這等聱頭禪若非推倒有句無句的枯
樁子徹見他笑裏有刀安能向猛虎口中奪雀兒饑
鷹爪下爭兔子我這裏潦倒隨時跛跛挈挈無暇縛
鬼左搓芒繩且喜一掌峰前尚有尋宗問祖者來此
酌水獻花亦可慰在。

** 臘八曹華國居士請上堂

寒則普天寒熱則匝地熱刺眼不但是星透骨非止
是雪胡為乎悉達太子獨於此夜大叫悟徹況此世
人逆之則嗔順之則悅饑則思餐渴則思啜按之一
例皆然何有迷悟之別秪如曹華公得甚消息特來
飯僧問多子社如何能結杖人只令首座引到大雄
殿上選佛堂中巡視一回乃大喜點首曰且莫洩且
莫洩我巳得不言之秘訣夫如是則古今又各自有
親切。

** 元旦僧祥培元馬公請上堂(馬名嘉植)

振杖喝云看看毘盧遮那如來與十方三世諸佛迥
出皋亭拄杖頭上同聲唱言上大人丘乙巳我等皆
承此恩力是你塵剎諸小生盡可於此得知禮爾時
一切有情無情皆踴躍稽首曰奇哉拄杖子我巳深
知此你乃能出生諸佛法身永作法界依止方今元
正啟祚共慶新祉八表仰旦旭初光九天欽重華更
始果你拄古撐今而能中立不倚杖子笑曰正當為
汝恭喜我此上大人即你丘乙巳但能相續即主中
主復振杖下座。

天界覺浪盛禪師全錄卷之六

門人　大嵩　大權　大韶　大麟　較

* 小參

** 師於萬曆丁巳冬從江西壽昌到金陵寓天界
西方丈孫千枝居士傳壽昌老和尚像求授記
小參

師據座良久云會麼雲巖不著便洞山邈不真誰知
親入蒼龍窟儼然臨水影頓省定盤星何如吹滅瞎
驢眼居士於此薦得則能不與萬法為侶一口吸盡
西江直得赤身拶入大好山應見東苑花獨秀又何
讓他龐老銕船浮水韻徹青霄也哉會麼當機展出
娘生手好把旃檀日夕燒。

** 覺悟老宿請於毘盧閣為弟子祝髮授戒小參

毘盧頂上高拂吹毛古佛殿前橫鏟荒艸直下揜耳
而去鐘聲巳掛七條更能坐斷聖僧愈見天然有在
雖則如是果要高高峰頂立深深海底行閨閤中物
一毫捨不盡未免成滲漏去至於向上向下大有事
在到遮裏直須拔足荊棘林轉身明白地始堪來討
我底棒喫。

** 黃檗山乙亥主楚龍湖小參

師云峰巒峭異鶴不停棲靈鳳無依獨翀宵漢且道
是何人境界以如意畫破云會麼大煞天然漆桶不
快太煞淆訛野狐作怪真機不發枉匿死生正眼不
開徒償業債秪如真機如何得發正眼如何得開復
舉如意云大眾看看如意子𨁝跳上三十三天觸著
帝釋鼻孔十殿閻王打一鐵棒怒氣不禁直得南山
起雲北山下雨黃檗山上月白風清法眼寺中紅爐
飛雪會麼良久顧視大眾云隴上梅花開也未我將
先寄有心人。

** 李太宰有書到山小參

師振尺云天開治象誰得太平先聲眾無語師復云
彩毫現出人間喜靈鷲啣來天上春會麼太宰書云
聖主宵衣惻然下詔普天之下重滌肺腸試問我諸
法王子法戰亦有何消息耶乃以手加額作望勢云
月似彎弓少雨多風半鉤猶有三星拱大地山河掩
映中復振尺云珍重。

** 夜參

師舉昔日長慶禪師悟道頌云萬象之中獨露身要
人自肯乃方親昔時謬向途中覓今日方知火裏冰
大眾其中有自肯者麼且道如何是火裏冰聻獨露
身是如何是獨露身聻火裏冰是獨露身與火裏冰
是同是別你大眾各自簡點看眾下語不契師乃云
古人云承言須會宗不是亂統說得如實不會宗旨
但將自巳痛切處出求決擇發問不起便好痛自討
箇落處不可捏怪造語熱鬧人耳目也我要人各各
發明自巳本分事然後始有酬唱分你看自巳本分
上還容得三藏十二部底元字腳麼還容得一千七
百底公案麼還容得生死涅槃種種名相麼還容得
成佛作祖底道理麼若皆容不得如何佛祖又設了
許多機緣聻你試仔細自看從無始來在那裏安身
立命得恁麼堅密從十二類中受了許多磨折如何
還有我遮箇你如何反不自知聻你若向遮裏直下
看透方許你聊通一線方許你判斷古今機緣如自
巳尚不知自巳落處強欲分別古今之事何異狂狗
逐塊乎僧問狗子有佛性也無師云你有佛性也無
進云萬法歸一一歸何處師云那箇教你恁麼問進
云不知師云我遮裏棒不輕打人底乃云各各立地
欠箇甚麼莫向別人討好別人豈有剩物與人我不
要你參佛祖禪只要你參取你自巳本分事果有生
死可了也無果有佛祖禪道也無參透了始知我不
肯輕欺你也噫可惜了遮一對好明燭孤負了遮一
瓶好蓮花僧向前提起花瓶便行師云提起那裏去
僧云請和尚歸方丈師叱云你偏好恁麼捏怪。

** 堂中小參

師方坐次恒鑒問云雜念紛飛時如何師云放下著
進云一念不生時如何師云提起著進云如何行履
不犯國王水艸師以如意畫一畫云截斷路頭著鑒
無語師云會麼進云不會師乃云大眾立地自看畢
竟是箇甚麼得恁麼難見難會也須是親向其中逼
拶到無可逼拶處始有自肯分所謂萬古碧潭空界
月再三撈摝始應知秪如我遮如意子若不是真的
識得如何要提起即提起要放下即放下要截斷凡
聖路頭即截斷凡聖路頭要殺即殺要活即活蓋繇
我知得用得始不為他所欺也不然總是業識忙忙
有何可據如人自巳不知自巳鼻孔向人曰我有鼻
孔我無鼻孔我即有即無鼻孔我非即有非即無鼻
孔此豈真知鼻孔也哉若果一朝親自摸得始信從
前皆是自巳妄想顛倒也故從上佛祖出世種種方
便無非助人發機使人自求自巳落處一朝親見始
知佛祖無實法與人也如當時慈明偕諸同志於兵
戈中混為廝養直造汾州參無德昭禪師昭知彼中
有大法器更不為彼說法一味以世諦㛱媟之事以
毒發其毒業密置於烈燄猛鎚之中直要煆盡他無
始習氣命根然後始知臨濟之道迥出常流也所以
大愚芝密激雲峰悅葉縣省煆煉浮山遠皆非常手
眼近世學處不玄師宗不玅類以死語死法接人如
按牛頭喫艸令無傷人舉哀又安得有真性情之激
烈哉今日參學之弊皆是參言語文字禪非參了生
脫死禪皆是參知解機鋒禪非參見性明心禪所以
秪圖說得頌得心意識卜度得更不求身心性命落
處畢竟如何始了生脫死也雖然如是直須知有三
種喫緊事始得一要痛惜光陰不可蹉誤一要依止
師友恐墮迷途一要親自痛切始有生機所謂欲知
佛法當觀時節因緣時節若至其理自彰然此時節
因緣不是自肯自切雖遇佛祖現前安得有啄啐同
時之機用哉是以佛祖出世百千方便亦不過為此
肯切二字著力耳肯切二字即是你話頭即是你疑
情即是你發機即是你入路即是你百千三昧法門
即是出生死取心性之金剛王寶劍從始至終超凡
越聖直是此肯切二字你若肯切三世佛祖也沒奈
你何你若不肯切三世佛祖亦不奈你何(何故)聻把手
教他行不得要人自肯乃方親予有何言哉。

** 夜參

眾請師堂中小參陳司寇公偕入禮拜坐次建幢問
眾手淘金誰是得者師云直公牙齒疼進云寒暑煎
逼學人向何處迴避師云去著幢禮拜而退師曰昔
富鄭公見投子顒禪師陞座顒舉目作象王回顧勢
富公特地有省及下座隨入方丈顒見公即勵聲曰
相公巳入室富弼還在門外公直得汗下師曰秪如
陳司寇公昨日從刀兵中來為箇甚麼聻我道公巳
入堂汝等還在門外其中亦有出白汗者麼覺空問
渠無國土何處逢渠師曰大光明中那容罔兩進云
恁麼則請和尚歸方丈師曰要且不見我在司寇公
問昔有何心隱講學時張江陵相公忽來耿天臺出
接入何不起座揖手曰方外人不為禮張公曰你見
在方內如何說方外適大師謂某在堂內諸人在堂
外何也師哂曰公猶作堂外會那公曰元無內外師
曰公只今在那裏公曰在遮裏向火師曰尚隔一案
在公曰師只今是坐是立師展兩手示之復曰善財
於玅高峰為甚麼不見德雲乃向別峰相見公無語
師曰眾中還有道得者麼覺空出禮拜師曰鷂子過
新羅也陳公又問撥盡寒爐如何愈撥愈不見一星
子師曰火燄正滔天公無語師曰大眾切弗回頭轉
腦燒卻眉毛也建幢云和尚向何處迴避師呵呵大
笑曰我即熱勝婆羅門也幢曰莫瞞人好師曰癡者
自癡懞者自懞因有輕出問話者陳公云今蒙大師
直指如金剛王劍著著斬人知見正為不肖輩因病
下藥不與尋常接引人也如大師欲因機利導不妨
說他人話我輩參學只須說自巳話若也說他人話
便失自巳參學事也師曰古人欲直下發明自巳事
決不隨人語脈所轉若是信口領略與本分有甚相
干復舉杜順大師懷州牛喫禾益州馬腹脹遍界覓
醫人炙豬左膞上及傅大士空手把鉏頭步行騎水
牛人從橋上過橋流水不流二頌及皓布褌將諸佛
名號寫褲上有人效之立得惡報皓嘗謂杜傅二頌
秪明得法身邊事尚未明法身向上事因示眾曰昨
夜雨滂滂打倒葡萄棚知事叫行人拄底拄撐底撐
撐撐拄拄到天明依舊可憐生若於此薦得始知有
向上事師復曰向上事且置且道如何是法身邊事
良久喝一喝便歸方丈。

** 丙子到峨峰小參

師良久策起眉毛云見麼某甲曾親見峨峰和尚來
莫道今日始到此中也秪如蹋斷千峰轉身就父更
將箇甚麼呈似諸法親聻乃舉如意云噫無影枝頭
凝玉露滴滴能開五葉花。

** 壽昌小參

師入堂坐定召云大眾是甚麼良久云莫被人瞞好
復良久云還有一箇不受人瞞底麼復良久云動著
即三十棒眾無語師乃起身縱步一匝而立項佩日
出從東過西從西過東師云誰恁麼穿堂直過佩掩
耳歸位師云苕帚柄聊與三十佩云和尚莫瞞人好
師云隨人腳跟轉有甚麼來繇進云請和尚歸方丈
師云遮裏沒有你開口處進云和尚也不可道破師
云是你耳聾佩一喝師咄云你遮野干進云過在甚
麼處師云罪不重科佩云恁麼則拆角泥牛翻白浪
衝開海底起紅煙師云還叫喚那乃云一堂風冷淡
千古意分明秪為分明極翻成八不成且道如何得
十成去顧視云也須仔細始得遂歸方丈。

** 堂中小參

過去心巳過去電光石火杳難追未來心又未來兔
角龜毛挑不出現在心雖現在水月鏡花爭摸捉良
以昏沉成國土散亂作眾生釋迦從無始劫刻畫晦
昧之空彌勒盡末後際鉤鎖色雜之妄仔細簡點將
來大是開眼作夢秪如今日壽昌又教人參究箇甚
麼雖然如是肯心未許難清業惑之狂倒想不除誰
享本來之玅且道作麼生參究得肯心自許去一語
頓消千古恨自教天下免干戈良久復曰堂中連日
亦有省發與有疑情者麼首座擬開口師大喝曰看
劍便起座曰大眾有疑出來問師以如意驀頭便打
曰頭落也不知。

** 小參

一性融通一切性文殊莫出女子定一法遍舍一切
法罔明彈指便超脫一身普現一切身瞿曇弄假卻
成真一命永證一切命坐斷聖凡行正令性法身命
曾無別日可冷兮月可熱不是死中得活人誰能解
此問心結遮箇結甚奇絕饒是德山托缽與巖頭雪
峰遮般毒口蛇心畢竟三人證龜不成鱉。

** 小參

僧問德山小參不答話和尚今夜還答話否師云把
髺投衙進云昨夜不期山上雨滿溪流出落花香師
云擔枷過狀趕出去進云行行不借雙關路鉤鎖從
教直下拋師云罪不重科進云採葉弗將題姓字恐
隨流水到人間遂禮拜師云一箇大禪堂兩邊列長
床一箇聖僧一爐香日有日光夜有夜光三時粥飯
叮噹響四時止靜響叮噹一任剔起眉毛豎著脊梁
捏緊拳頭釘定腳樁你要行也不妨立也不妨坐也
不妨臥也不妨只有一事汝等也須仔細承當且道
承當箇甚麼良久云黃連樹上出生薑復顧眾云是
事且置只如汝等久在此中畢竟于自巳分上事作
麼生僧答語狂亂師切齒痛責云汝等在此所為何
事肯自欺瞞作此大妄誑語汝等正如新官上任一
等無賴之徒偏去告哄狀考問將來何曾有一點真
情若遇清正之官豈容汝如此奸偽是必處汝以重
法也知麼況從上古人出世種種施設無非欲使人
發明本分大事如有對頭人閉門在屋裏坐有人必
欲與彼主人相見一回或用瓦子敲其門或用石用
木用棒用喝或叫喚其名或好言誘引或惡口罵詈
或投名刺或傳書柬或親抵其門或差官擒捉或圍
屋搜拿種種施設不過要他屋裏主人相見一回便
了何曾有實法哉是故古人或良久默默或揚眉瞬
目或拈鎚豎拂或打鼓吹毛百般拈弄正打傍敲全
機密用亦無非欲人發明自巳主人本命元辰一回
親見便了豈可執定一法為何如乎然古人師資相
求皆是一段真實心不欺誑心不瞞昧心始得機教
相投針炙中病不是妄呈妖異互相惑亂也汝不見
世人欲聽響卜與祈神夢者乎亦必齋明盛服端肅
身心或求功名或求子息或求貨財或求仕進必須
明告其心謹白其事以我精氣合神人之精氣以我
靈機動神人之靈機始得感應道交朕兆發見雖其
言似吉似凶似好似惡當下不可測度及其機緣時
至明彰較著毫髮不爽乃知神人不我欺也又有一
等欺心罔聖之徒不畏鬼神恣行奸偽每欲托夢於
神人而神人安肯授汝之正夢哉即使神人授以屎
尿令彼食啖而彼心亦自知其為惡或有問之乃佯
為大喜曰昨夜夢神君延我明堂揖我上座奉我以
如意之珠贈我以彩毫之筆懽喜褎讚而慰諭我將
來有大顯貴有大受用此必他日有靈驗乎世間癡
人聞其神人待彼如此是必大顯貴也乃為捧擁奉
承無所不至矣嗚呼如此等人豈非天地間之大妖
孽大奸險天地鬼神之必誅戮者哉彼自以為得計
又安知惡不積不足以滅身乎噫慎之慎之生死海
中不能奮然自出者正以自欺自昧自沉自沒不受
人之提拔也誰奈之何誰奈之何。

** 為福山大眾授記早參

師陞座為大眾命名畢黃司理問云真佛無名為甚
麼安名立字師云聖聖相傳緣生無性進云天上無
彌勒地下無彌勒且道誰與安名師舉手云謝居士
好箇問頭進云靈山一會儼然未散師合掌云我不
敢輕於汝等汝等皆巳作佛公便禮拜師下座。

** 塔樓峰小參

師云會麼雨打虛空溼自愁無曬㫰急敲石火烘汗
滴龜毛上遮一滴西天東土真消息。

** 匡山圓通夜參

藏舟於壑藏山於澤夜半有力者負之而趨其昧昧
者渾不知也又安知藏天下於天下旦能握其機乎
其機是甚麼人能握良久云崑崙騎象藕絲御就裏
抽牽意自殊。

** 除夕小參

師卓拄杖云百丈大師云今朝臘月三十日到來大
眾作麼生折合去僧問年盡月盡日盡時盡恰好一
句請師速道師云爆天驚碎五須彌進云馬耳峰高
雲不斷一溪流水古今然師云劃斷千峰更許誰進
云等閒識得東風面萬紫千紅總是春師云太早生
師復云同門出入夙世冤家末後牢關如何透脫透
與不透今日總要向圓通手裏乞命眾無對師云會
麼抽刀不入鞘萬里髑髏寒卓拄杖入方丈。

** 癸未主靈谷堂中小參

師入堂眾禮拜立定師良久云正當與麼時何如復
云剔起眉毛復云立定腳跟復云是甚麼復云動著
三十棒復云還有入得虎穴者麼還有下得龍潭者
麼還有登得刀山者麼還有上得劍樹者麼復云動
著喪身失命復云是甚麼得恁麼利害聻直須向遮
裏透過始得消此業識始得了此生死復云萬古碧
潭空界月再三撈摝始應知有僧欲出問師曰若要
我說破須啞卻我口若要你領會須壞卻你心畢竟
作麼生不許夜行剛把火大家吹滅暗中行良久復
云到遮裏雖則忍氣吞聲必須得箇出身活路始得
不然自欺自陷又爭怪得山僧大眾須猛力斬截你
自心上底偷心活路與向外馳求底心則單刀直入
不顧危亡殺出生死重圍始保你有箇出身活路始
保你有箇完全性命猛之猛之毋自失誤。

** 除夕小參

末後一句始透牢關今當臘月三十夜汝等諸人作
麼生折合去良久云若在遮裏透去始有轉身吐氣
分不然如世間人到今夜業債纏身安能自繇自在
而結此局汝等既于此參究果於本分上透得生死
聖凡善惡苦樂底心境麼若透不得則妄想顛倒將
法身流轉五道無有巳時何日折合得去直饒如靜
夜鐘聲寒潭月影猶是生死岸頭事直饒你因果歷
然不落不昧亦未脫得野狐身直饒一絲不挂徹底
無依如萬里無雲青天也須喫棒直饒四至分明中
心樹子不得為我動著正是垛生招箭未免爭端直
饒破衲蒙頭萬事休此時一切都不會遮瞌睡漢正
好爛熟打醒推出門去秪如到恁麼田地在我遮裏
尚折合不得況生死業識未空聖凡情境未透又如
何免得閻家老子考較哉秪如在山僧今夜又如何
處分此參禪事如軍國之事必須考其虛實或有血
戰汗馬之勞或有復土開疆之績然後享士椎牛論
功行賞今到遮裏總無甚功績可見何有北禪之牛
可烹何有曹山之酒可飲何有禾山之鼓可打何有
德嶠之歌可唱以冒昧法喜哉雖然如是不可一例
抹殺我靈谷今日結制巳至半期肯自施功於無用
之地乎若欲珍重其事且放過諸人一著秪如山僧
自巳為人處又作麼生折合去聻路逢死蛇莫打殺
無底籃子盛將歸。

** 甲申徑山堂中小參

師顧云還有上天無路入地無門無棲泊無奈何者
麼此正是汝等放身捨命去處僧出禮拜師便打僧
云六橋俱斷時如何師打云還斷不斷僧又進語師
又打云你又捏怪作麼連打退復云若要急切打發
直須拼卻性命始得山僧今日見磬山錄中有示眾
舉雪峰問僧甚麼處來僧云浙中峰云船來陸來僧
云二途俱不涉徑山看到遮裏謂雪峰行棒巳遲也
峰云爭得到遮裏僧云有甚麼隔礙峰打趁出去僧
過十年後再來徑山道遮僧又來是甚麼心行峰又
問甚處來僧云湖南峰云湖南與遮裏相去多少僧
云不隔徑山道遮裏虧了雪峰又放過他峰豎起拂
子云還隔遮箇麼僧云若隔即不到也峰又打趁出
徑山道天下參學人往往向遮裏打失眼睛此僧往
後凡見人便罵雪峰徑山到遮裏卻疑著遮僧得恁
麼痛入骨髓那一日有同行者聞之特去訪乃問兄
到雪峰有何言句便如是罵徑山道遮僧果的親見
雪峰來遮裏便好與雪峰報冤以一頓痛棒將同行
打出豈不勝於痛罵哉他遂舉前話乃被同行詬叱
與他說破徑山云卻反被人坑陷遮僧乃自悲泣嘗
向中夜焚香向雪峰遙禮徑山道遮裏更是坑殺人
磬山云雪峰老漢行其正令遮一條白棒不添德山
之風可惜當時不遇其人重重蹉過遮僧既不憚勞
苦撥艸瞻風何其鹵莽以至如斯及遇同參通箇消
息悔之晚矣雖然此猶是君子禪也若是今時不服
善者寧招謗法之愆永無悲泣之事可見今人不如
古人多矣大凡參學須自具眼目莫當面蹉過以貽
後日之悔今日有新到者麼眾無語乃復頌云憧憧
往返隔千山覿面相承與話難不得知音痛呵叱到
頭終是一顢頇師云大眾汝等還見磬山和尚今日
特地痛相錐拶麼所謂大事未明如喪考妣同門出
入夙世冤家汝等真箇為巳躬事肯如此僧頭頭痛
切乎真箇為生死心切必須不顧性命始有透脫一
路徑山亦有一頌好生聽取父母之仇不共天提刀
必報此深冤忽然撞著真頭對性命元來不值錢眾
中還有性命不值錢者麼出來為雪峰與遮僧雪屈
眾無語師擲下拄杖良久一僧拈起遞與師師接過
便打僧云和尚打某甲作麼師又打云你是那箇眾
俱禮拜師云放過即不可一齊打赦而出。

** 堂中小參

參學須先有箇痛切心傷感心如雪恥報仇底人始
能斬截生死頓明心性不見德山號周金剛為蜀中
義虎聞南方有直指人心成佛之說乃謂魔鬼子敢
自妄言吾當往摟其巢穴滅其種類以報佛恩遮箇
便是能與佛祖為生死冤家者也及遇婆子買點心
被他問金剛經以三心不可得上座要點那箇心直
下便打折了金剛擔子矣若是如今弄虛頭禪客便
好劈面一掌或推倒點心架子去何肯輕放過他此
古人不親見得決不肯自欺也乃到龍潭正以不見
自巳落處問云久嚮龍潭及乎到來潭既不見龍又
不現龍潭不合為他下註腳曰子親到龍潭若是今
人便拍盲領會曰不見處便是我親見也即死在他
語下瞎弄將去又安肯必須親自見得乎於是乃親
依龍潭一夜因接紙燭驀被潭吹滅乃大悟曰從今
不被天下老和尚瞞也以故龍潭大稱之曰可中有
箇漢牙如利劍口似血盆於孤峰頂上呵佛罵祖去
在使德山當時無摟人巢穴滅人種類之痛心到此
焉能為婆子摟其巢穴又為龍潭滅其種類而立地
如獅子之出窟寶劍之揮空乎此皆其痛心傷心不
欺心之所致也又豈別有參禪之法乎又如臨濟亦
無別參禪法只是一箇不肯自欺當三遭痛棒不得
㘞地痛快終不肯妄意領略必須於大愚言下頓悟
老婆心切然後得大痛快始能於黃檗面上捋虎鬚
也是彼何曾因參玄要賓主人境照用而後始頓悟
哉佗大徹後得座披衣自解作活而生擒活捉天下
英雄全是遮些子鋒芒彼又何曾以死語死法繫綴
於人乎今人皮下無血無為生死心不去本分上一
口咬斷卻如狂狗逐塊咬他語言文字道理機鋒以
為參禪真箇掩彩殺人如何得到德山臨濟底大用
不見古人頌他一拳拳倒黃鶴樓一踢踢翻鸚鵡洲
有意氣時增意氣不風流處亦風流蓋從上諸祖只
是與人助得發機如放大銃砲相似你腹中無許多
猛烈火藥我雖有火引如何點發其驚天動地之勢
你果有古人如此痛憤傷感自能觸發得大徹大悟
也只此一箇痛憤感傷便是撥亂反正定國安邦之
真作略也乃喝一喝而起。

** 振宗傑禪人為父鄭仲翁五旬請小參

頂天履地須知身自何來立意成人應識本之所在
識本於一念未生之前則生死聖凡全機超越知身
於父母正生之際則世間出世當體圓明所謂識心
達本源是則為沙門豈尋嘗之所能哉今日是大傑
禪人生父鄭仲翁知命之辰自念少入空宗未酬罔
極特求徑山為父母授記命名大高大厚蓋欲報其
雙親如覆載也秪如傑禪人在浙其父親在蜀不啻
數千里之隔況此身心本不相代如何能使其父增
此慧命若于此有箇透露乃知天地與我同根萬物
與我一體豈有骨肉天性不可以當體感通雖然更
須知吾宗別有不傳之旨昔僧問曹山子歸就父如
何父全不顧山云理合如是僧云何成父子之恩山
云始成父子之恩僧云如何是父子之恩山云刀斧
砍不開諸仁者你看他古人敲唱同時著著皆是親
悟親證若非全機超越安見得有斧斫不開之玅密
乎乃說偈曰祖父從來不出門兒孫得力始為尊了
知斧斫不開處厚地高天共報恩。

** 丁亥報恩結制堂中小參

良久云正當恁麼時何如杖人性命在汝諸人手裏
汝諸人性命在杖人手裏我要與你生作麼得同我
生我要與你死作麼得同我死直饒能同我生同我
死我要與你打箇開交你又作麼得同我打箇開交
擊竹篦子云點即不到復擊竹篦云到即不點度刃
衝流雷揮電卷到遮裏也須是拼得性命底絕後重
甦始許他通此消息復舉僧問趙州狗子有佛性也
無州云無忽然絕後甦來又作麼生復云險僧問趙
州狗子有佛性也無州云有忽然絕後甦來又作麼
生復云險僧問趙州如何是西來大意州云庭前柏
樹子忽然絕後甦來又作麼生復云險僧問趙州萬
法歸一一歸何處州云我在青州作領布衫重七斤
忽然絕後甦來又作麼生復云險忽有箇漢聞我恁
麼舉不惜性命向前掀倒杖人禪床又作麼生乃拈
竹篦拍地復打云放過即不可復云險拋下竹篦歸
方丈遯菴隨入方丈禮拜師擒住云狗子有佛性也
無速道遯云道甚麼有無師云你猶作道理在速道
遯云道不得師云為甚道不得遯云道不得師云你
為甚又道得遯云領師便打云領箇甚麼遯擬對師
又打云我要你向遮裏絕後甦來許你親見趙州遯
禮拜師又打云直須向遮裏跳出始得師復顧出之
旻昭蓲伯幼仁諸公云趙州一任道有道無杖人不
許你等道有道無別道一句來看不然汝等也須防
我杖人毒手始得眾禮退遯菴即笑峰。

** 楊龍友監軍太夫人作五十三參會設供請小
參時天正亢忽得雨

師云一句全提超今越古六種震動吟龍嘯虎忽爾
南山起雲北山下雨且喜點點滴滴不落別處與法
流相接而黧奴白牯卻似知有耕翻故園田地使一
切種智得生實性淨土盧舍那如來與十方諸佛不
動寂場坐普光明殿卻不知有文殊普賢及十方塵
剎大菩薩各各獅子哮吼象王起舞誰知遮箇蓮華
藏世界根源皆生於香水海中全是遮一法雨之所
傅哉善財童子承佛威神而稱讚曰奇哉世尊自我
一念圓明游歷三千大千世界乃至南詢一百餘城
遍參五十三大善知識教我觀察若聖若凡若僧若
俗若男若女是皆稱性平等法門自本自枝自花自
果乃至法身慧命功德相好眷屬劫數國界莊嚴壽
量差等皆是一點圓明無今無古且問在會諸公曾
會否樓閣重重是誰吞吐。

** 丁亥主天界慈秀法侶偕趙梧崗徐祥宇眾居
士請小參

坐久卻成勞出門又是艸風吹瓊樹枝紅日碎杲杲
昔夾山與定山同行言話次定山曰生死中無佛即
無生死夾山曰生死中有佛即不迷生死互相不肯
同上大梅山見常公夾山便舉問未審二人見處那
箇較親梅曰一親一疏夾山復問那箇親梅曰且去
明日來夾山明日再上問梅曰親者不問問者不親
夾山住後自云當時失一隻眼雪竇云當時換得一
雙眼山僧云定山只見錐頭利夾山不見鑿頭方那
堪便問誰親所謂一字入公門九牛拖不出大梅雖
似當斷不斷不同德山臨濟用事然其陷虎之機殺
活有在秪如雪竇道他換得一隻時還有簡點得出
者麼若有亦許他換得一隻眼。

** 小參

山僧今日午前寫書午後與人說話直得口乾舌燥
到晚來幸自可憐生無一星子事汝等無端將那無
血性底死牛皮打得轟轟響又牽引出老漢來大家
攢簇做一塊生且道為箇甚麼事有甚麼虧負汝等
處有甚麼欺瞞汝等處汝等又欠少箇甚麼大家喫
了現成飯問我討甚麼碗汝等自看大家在堂內底
箇箇睜起眉毛豎起脊梁咬定牙關捏緊拳頭如尿
床鬼子相似是何道理堂外底擔柴底擔柴運水底
運水燒火底燒火煮飯底煮飯你來我往打躬作揖
撐撐拄拄忙忙憧憧是風耶是顛耶做盡模樣弄盡
精魂從朝至暮畢竟是箇甚麼事與本分上還有一
些交涉也無到遮裏還用得著箇甚麼假借人箇甚
麼行住坐臥語默動靜穿衣喫飯屙屎放尿遮裏何
曾因人說破借人氣力你即不參不究你底主人公
本來面目亦何曾失來只今佛祖出世還有加損你
一毫來一切語言文字道理知見玄玅機鋒於你六
根門頭八識心中有三毫加損也無即汝等無始劫
來不是纔得為人三途六道一切異類無不變弄過
來何曾奈得你何閻羅大王牛頭阿旁何曾奈得你
何鑊湯爐炭刀山劍樹抽腸拔腹碓搗磨挨無所不
為乃至披毛帶角受盡苦楚何曾奈得你何直至如
今依舊恰恰好好地依舊業識茫茫地還是你今日
累我還是我今日累你你也沒奈我何我也沒奈你
何若了直下各自了去不了一任七顛八倒去我也
是為他閒事長無明徒怕虛空爛壞與鏡花水月耽
憂與夢幻泡影喫力著甚死急大家散去免教特地
相賺誤也僧纔出師便打僧云此是第二等師連打
云一任你第三第四第九第十僧云畢竟是第二等
師又連打云我與你第一等上上等無上上等與你
有甚交涉一頓打出又僧出云某甲今日謝和尚慈
悲師打云我有甚麼慈悲僧云打得痛快師又打云
有甚痛快復一頓打散。

** 戊子太平無相寺非遠淨修偕楊元長請小參

鼠咬頭巾破火燒裙帶香遮些消息子不待更商量
非遠昔來石耳峰前正值猛虎當路今到靈山堂上
方逢毒鼓驚天到遮裏直須拼得性命全機拶透始
有出身處會麼欲知急切相趨事鞭起泥牛耕石田。

** 為無可智公圓具小參

師擊尺云善哉時哉撒手不易是誰肯上縣崖全眼
用偏本于正人夙願淅米矛頭煉成鬱刃舍身藥樹
即全其天信是本事修行玅在藏機敝垢將謂一笑
入雲中恰好聚頭來屋裏果然放下十八界何須瓶
瀉二千酬峰頭澥底蹈過揚塵上律下襲同參不二
且道萬世旦暮遇者如何乃擊尺云震醒遍界了也。

** 甲午主博山小參

賓頭盧尊者應阿育王齋乃策起眉毛云大王會麼
我於阿耨達池龍王請佛齋亦預其數遮箇臊鬍子
雖則冷面熱瞞卻能撩人巴鼻何如我博山座下有
箇老骨董不學長汀子於十字街頭伸手乞人一文
錢偏於龍象蹴蹋底腳跟下緊峭他底艸鞋也不曾
放過一箇今當從心之年卻做些饅頭鎚子與一眾
橫咬豎咬忽然咬著舌頭乃知老骨董有紅線穿人
鼻孔在杖人不免打箇呵呵且道笑箇甚麼一把柳
絲收不得和煙搭在玉欄杆。

** 室參

欲行奉馬當食進鹽王索仙陀婆智乃在機先鳳林
關鍵太密十字街多白拈靈龜脫殼方堪占不卜孫
臏無飯錢況乃久雨不晴打濕眉毛無處曬眼只得
橫眸讀梵字彈舌念真言爭奈吹火長尖嘴柴生滿
灶煙。

** 雨後小參

卓拄杖云天晴日頭出雨落地下濕可憐見打失了
許多人眉毛腳跟也六祖問南嶽甚麼物恁麼來當
時便好打何待八年後始道得箇說似一物即不中
堪作何用先博山逢人便道一口氣不來畢竟向甚
麼處去當時便好打何待黑牛臥在死水裏更不見
出箇蹄角蹋殺天下人去如今還有與六祖作主與
先博山出氣者麼出來與拄杖子相見放過即不可
拈拄杖將大眾打散。

** 枯堂請小參

召云大眾腳跟下事作麼生眾無對師云剔起眉毛
看巳蹉過也復擊如意云天不能蓋地不能載可笑
韶國師無錢做賣買無端撞著把破木杓底老龍牙
兩箇漆桶渾不快直饒向曹源一滴水裏翻身依舊
赤土塗牛妳分付汝等橫三豎四中切忌被那沒面
目大王捉敗。

** 壽昌使至小參

舉玄沙遣僧致書上雪峰峰揭開緘見三張白紙乃
拈示眾云不見道君子千里同風沙聞之曰山頭老
漢蹉過也不知杖人云以尋常觀他父子大似家富
小兒嬌殊不知雪峰慣撒漫天絲網玄沙卻肯向明
眼人前打失鼻孔今日壽昌成長老遣使到博山為
杖人作供乃有一牘即以火焚之不妨千里燒卻人
眉毛但汝等喫他油麵䭔子切忌東屙西屙。

** 田寮請小參

舉雪峰一日云此事如一片田地相似一任眾人耕
種無有不承此恩力者玄沙云且作麼生是一片田
地峰云看玄沙云是則是某甲則不然峰云你又作
麼生玄沙云秪是人人底師云一千五百人善知識
父子親承作恁麼舉止雖好一片田地未免互相荒
棄若問博山作麼生是一片田地便與一棒教他知
些痛癢則種田博飯有餘力鼓腹謳歌樂太平。

** 王居士請小參

閨中產難婦人底三昧堂上飽暖底長者不知堂上
飽暖長者底三昧門外托缽底殃崛尊者不知門外
托缽殃崛尊者底三昧靈山打瞌睡底老瞿曇不知
靈山打瞌睡老瞿曇底三昧新撞出娘肚皮底孩子
不知新撞出娘肚皮孩子底三昧無人能知獨有我
遮拄杖子能知忽有僧出來道彼此三昧各各皆不
能知如何和尚底拄杖子卻獨能知便好與他痛一
拄杖看他知不知待他更開口又與他一痛拄杖何
故博山三昧從來別拄杖偏能決是非。

** 客至小參

聞聲悟道見色明心古人恁麼道巳是將白淨人綑
縛了拋向糞坑裏浸殺安能使彼橫身物外別出殺
活之機昔玄沙和尚一日見三人新到遂自打普請
鼓三下卻歸方丈新到具威儀了亦去打普請鼓三
下卻入僧堂久住來白沙云新到輕欺和尚沙云打
鐘集眾勘過眾集新到不赴沙令侍者去喚新到纔
至法堂卻向侍者背上拍一下云和尚喚你侍者至
沙處新到便歸堂久住乃問和尚何不勘新到沙云
我與你勘了也師云玄沙門庭雖峻自有高賓其落
節不少然而爐鞴之所鈍鐵尤多博山遮裏則不然
今日亦有故人新到一見即勘過了也何必大驚小
怪擊鼓敲鐘於雪上加霜且道博山有甚長處寰中
天子無私敕塞外將軍令更嚴。

** 山下設供小參

舉龍潭一日問天皇云某自到來不蒙和尚指示心
要皇云自汝到來吾未嘗不指示汝心要潭曰何處
是指示皇曰汝擎茶來吾與汝接汝行食來吾與汝
受汝禮拜時吾與汝合掌汝更疑何處不是示汝心
要潭忽然大悟笑巖拈云龍潭恁麼問天皇恁麼答
若不悟去幾成世諦若實會得凡聖秪有虛名迷悟
皆為剩法若實未會不可瞎驢趁大隊師云大小天
皇雖則一期點化爭奈將石頭一宗打破狼藉那堪
笑巖又向糞埽堆頭添了許多臭穢熏人博山恁麼
道汝等又向何處措手足眾無對師云各自散去切
忌磕破瞎驢鼻孔。

** 落堂小參

卓拄杖云我有一句到你不如拄杖子一句到你拄
杖子一句到你不如你一句到拄杖子如何得你一
句到拄杖子良久復卓拄杖云擬議打折你驢腰你
又作麼生𨁝跳得。

** 夜參

達磨獨自面壁魯祖逢人面壁杖人與汝等每日面
面相見還與古人有同別也無若是同則古人恁麼
生無乃多事若是別杖人恁麼道其意謂何汝等還
簡點得出麼若撿點不出放待冷時看。

** 半期小參

紫湖禪師一夜大叫有賊大眾皆驚起紫湖於法堂
前捉住一僧曰賊在遮裏僧曰某甲不是湖日是即
是你不肯承當師曰我聞紫湖有惡狗善能咬人性
命原來也只是吠聲無能啀實雖然做賊人心虛暗
地裏咬死一箇半箇也不見得我博山門庭廣大不
養此物只有一把吹毛利劍掛在冷處有不識好惡
者犯其鋒芒教他自喪身命我遮裏不動聲色坐致
太平汝等大眾也須防慎始得。

** 立兩堂小參

南泉兩堂衲子爭貓不知爭箇甚麼南泉提起貓云
道得即不斬眾無語泉即斬卻師云大小南泉沒奈
船何打破戽斗貓子有甚麼罪晚間舉似趙州州脫
艸鞋頭戴而出泉云子若在救得貓兒且道果救得
救不得趙州是甚麼心行大似箇幫惡的秪如貓兒
巳斬也艸鞋巳戴也兩堂僧又作麼生杖人今日重
新舉似放過則不可一時趁散。

** 晚參

明鏡當臺纖毫不隱靈鋒出匣凡聖不存須知向上
一機如擊石火閃電光相似還有轉得身吐得氣者
麼良久云沒孔鎚禮拜了退。

** 避暑菴請小參

洞山門下寒暑到來寒則寒殺闍黎熱則熱殺闍黎
遮老漢太煞利害若恁麼則盡大地皆無一活人也
曹山門下天時熱極卻教人鑊湯爐炭裏迴避使眾
苦不能到遮老漢太煞偷心秪遮鑊湯爐炭還容你
躲根麼若於此二則公案透得許汝等向東山水上
行與諸佛共一出身處若也不能透過秪恐八苦交
煎教你求生不得求死不得縱有薰風自南來殿閣
下那到你乘涼在秪如博山門下又作麼生金鏃慣
調曾百戰鐵鞭多力孰能仇。

** 六月晦小參

解白玉大連環開黃金無縫鎖也須是箇超絕佛祖
底玅手今日六月小盡一年巳瓜分半箇去也雞足
山中飲光尊者作麼生思量兜率天上逸多大士又
如何計較秪如壁上掛錢財老鼠咬腰帶遮箇消息
也須透過若透不過問取西樓笑長老師歸方丈笑
公隨進師曰如有人問長老壁上挂錢財老鼠咬腰
帶是甚麼消息如何答他笑曰直得禪床震動師曰
秪如天上無彌勒地下無彌勒時是誰禪床震動笑
曰多煩和尚挂齒師曰恁麼那笑曰誰敢擊雷門師
微笑。

** 徐門請小參

菴提遮女問文殊明知生是不生之義死是不死之
義如何又被生死之所流轉文殊云其力未充杖人
云當時只合扣齒三下進山主亦以此義問修山主
修云筍畢竟成竹去如今作篾用得麼進云老兄欠
悟在杖人云我只將一把稻艸與他修云老兄又作
麼生進以手指云遮箇是監院房遮箇是典座房修
即禮拜杖人云我只震聲一喝大眾汝等若於此三
轉語薦得許你與古人各有出身活路汝若不薦且
一坑埋卻。

** 室參

巖頭云大統綱宗先須識句杖人云識得句門裏有
出身之路識得宗身裏有出門之機僧問巖頭古帆
未掛時如何小魚吞大魚進云巳掛後時如何後園
驢喫艸杖人云且道此僧具何知見能恁麼問巖頭
具何宗旨能恁麼答在吾人分上還有交涉也無有
交涉試拈出意旨來看無交涉則古人如何敲唱既
在我博山門下也須出些手眼始得忽有問杖人古
帆未掛時如何向他道錦繡銀香囊風吹滿路香古
帆巳掛後時如何杖人云寄言十八子好好事潘即。

** 重陽解制小參

卓拄杖云兔老冰盤光滴露鳥棲瓊樹影翻空重陽
桂菊交相發倚杖看來笑獨濃笑箇甚麼博山夏中
結制火傘炎炎飛冷雪白玉駒兒流汗血博山秋深
解制霜輪寂寂散香彩黃金索子須自擺就中更有
末後牢關須知有時解期不解人有時解人不解期
有時人期兩不解有時人期兩俱解於此一一透得
拄杖子不妨當堂分付其或徘徊未免羝羊觸籓徒
望沖霄鸞鳳復卓拄杖僧問如何是期解人不解師
云花開葉落渾閒事縱目其誰與巳親進云如何是
人解期不解師云煙雲渺渺關山隔能作生涯孰敢
欺進云如何是人期兩不解師云折角鐵牛鞭不起
無腔牧笛漫相催進云如何是人期兩俱解師云浩
蕩乾坤隨放步吹毛不露太希奇。

** 丁酉主皋亭崇先寺小參

敲如意云此事如擊石火閃電光無論搆得搆不得
不免喪身失命舉紫湖和尚夜半大叫有賊一眾皆
驚走湖驀遇一僧捉住曰賊在遮裏僧駭曰某甲不
是湖放手曰是則是只你不肯承當師云大小紫湖
龍頭蛇尾無殺活手無端與賊過梯若是崇先待他
道不是即便推倒曰你遮賊走向那裏去亦不負下
手一場也雖然秪如今日捉住汝等又作麼生好乃
喝云饒你度刃衝流早落遮箇坑裏。

** 近菴請小參

英雄不作欺人語英雄不作欺人事秪如世尊於諸
佛大集會處絕世英奇不知多少獨一女人得近佛
座入定文殊稱為大智乃不知其得何三昧世尊既
命文殊自出其定問之及文殊用盡神力竟不能出
世尊卻云非但一箇文殊直饒百千文殊亦出不得
遮黃面瞿曇豈不將人玩弄復曰下方有罔明菩薩
始能出之罔明至果一彈指便出彼定汝等看遮一
棚傀儡各有線索當在何處世間英雄尚不肯欺人
而出世佛祖肯自欺欺人乎設使現前有一衲僧突
出道老漢不得東扯西拽或喝一喝或彈指一下或
拂袖打之遶如此還了得此淆訛麼不如此畢竟遮
段公案如何剖判汝等試自簡別看若簡別得出不
負我崇先杖子與汝點頭如簡別不出更須猛著精
彩莫被自巳瞞頇好。

** 薦亡小參

向上去高且清向下去厚且寧中間去和且平迷時
去縱橫皆惑亂悟時去逆順盡神明夫如是安得透
脫迷悟貫徹聖解凡情顧大眾云大千世界拈來如
栗米大打鼓普請看漆桶不會忽有燈籠沿壁上天
台大叫曰通玄峰頭不是人間心外無法滿目青山
左邊被寒山打一巴掌右邊被拾得打一苕帚翻箇
筋斗下平地復叫曰灼然三世諸佛不知有黧奴白
牯卻知有又遇著騎虎老豐干笑云莫道山僧饒舌
汝蔡示橋一隊居士也須吞得浪杖人棘栗蓬透得
金剛圈始可與你向毘盧頂上逍遙去呵呵覿面相
逢何處去知音知後更誰知。

** 一七小參

一二三四五六七萬仞峰頭獨足立翻身撞倒老空
王捉敗真贓還叫屈誰見此真贓誰雪此冤屈欲識
精金火裏看杖頭有眼明如日。

** 室參

趙州在廁坑上呼文遠此處不可與說佛法文遠於
狹路傍把斷趙州要討箇公驗此是鎮州蘿蔔頭開
花青州布衫裏石被皋亭拋向東洋大海底惹得鐵
牛背上蚊子飛到十字街頭自歌自唱云土曠人稀
相逢者少汝等遮隊沒料掉禪和子在長連床上打
瞌春那知有恁麼事。

** 堂中小參

昨夜三更失卻牛天明起來失卻火王老師賣身無
人酬價未遇甘贄行者到留得灶上箇破鍋不見山
門前御龍橋畔艸離離金家堰每有賣糖人打鑼子
向遮裏過此中有一僧聞此鑼聲卻於糖上著到將
一文大光錢托道友買一塊來壓饞此友過手擲地
曰若作一文錢會入地獄如箭射此僧猛省曰捉敗
我偷心也杖人聞之乃呼此友來問曰是你恁麼點
發他麼曰是被杖人一頓打趁出去汝等還有知此
消息者麼。

** 結七小參

三七日前釋迦掩室於摩竭三七日內海底波斯嚼
生鐵三七日後大家笑龜不成鱉無論是七後七前
只要你自奮自烈不有傷心人爭解死冤結說甚麼
為人須為徹殺人須見血若作一場鬼戲徒自掉捧
打月。

** 炤空領葛龍泉眾士請小參

梅花未發謾取影於臨水橫斜春色如分任尋芳而
乘與傲岸此時霜風雖凜且喜參謁猶多近鄉金堰
更奇特能問西來意若何欲指彼庭前柏樹子恐賺
他缺齒老達磨何似相逢開口笑敲得寒冰煮活茶
呵呵呵痛快麼千古風流屬作家。

** 室參

異方穿心國有一好事自以出人頭地者忽被大鵬
金翅鳥擒向虛空拋擲尋落下我震旦國中彼陡見
此中人箇箇胸次嚴密渾無縫隙乃詫曰原來遮夥
人皆是一竅不通者中有箇眼光爍破四天下漢迎
風與一痛掌直使血流披面疾奔杖人處叫屈杖人
曰你道遮一掌打著阿誰彼人目瞪口呿杖人曰徒
自仰寒空那討金翅影。

** 除夕小參

百丈老漢不識好惡卻於臘月三十日夜始問人作
麼生折合大似老鼠尾上繫研鎚若是趁狗迫牆掉
過頭來性命卻在他口裏雲門道日日是好日時時
是好時也是錦井限人壽昌云是遮等過日子不是
遮等過時光未免金鎞刮目北禪欲烹露地白牛與
人分歲正是窮人多詐遮隊老古錐多處添些子少
處減些兒自謂有殺活手眼消不得杖人一笑薦得
此笑許他做箇本色衲僧脫脫灑灑去若也不薦明
年更有新條在引得春風笑不休。

** 晚參

舉秀才問長沙弟子只見千佛名經不知居何國土
亦化物也無沙云秀才曾到黃鶴樓否曰曾到沙曰
崔顥題詩後還有人題否曰無沙曰得閒題取一篇
好師曰岑大蟲灑食大地皮毛有滴血落處可成甘
蔗種族若是我但呼秀才待應喏便向道你好箇彩
頭一試便中狀元頌曰飽腹文章半字無儼然殿試
便傅臚春風得意馬蹄疾一日觀花滿帝都。

天界覺浪盛禪師全錄卷之七

門人　大璽　大量　大臬　大汕　較

* 示眾

** 處州龍泉西寺孤舟和尚請為眾證戒示眾

僧問悉達纔生如何便手指天地師云撞出娘皮袋
進云如何是天上天下唯我獨尊師云磨刀恨不利
進云一棒要打殺時如何師云忍痛叫蒼天進云後
來又觀星悟道是如何師云驅雷打夢人進云特地
出世說三乘法為人時如何師云開眼尿床進云既
如此今日堂上和尚請大師證戒又作麼生師云點
燈照人喫飯進云如今白日青天又如何師云突曉
塗中眼不開進云如何是金剛自性戒法師云胎中
童子眉如雪進云恁麼則潔白身心絕點埃也師云
夜半金烏帶雪飛進云飛向何處去師云艸裏漢亂
跳作麼僧云括蒼千古風流事今日龍泉唱獨高也
師云且待冷時看僧禮拜師云昨日巳與諸兄弟滿
口道破也今日又要夢筆杖子為汝等斬新敲磕我
問你等腳跟誰無立地也要有處出身頂門上誰不
撩天也要有處開眼到遮裏直須不行心處路而得
縱橫不掛本來衣而得嚴密雖不如恁麼而得透脫
切忌未生時而有殺活如此持得證得則不負盧舍
那如來當當常有因當當常住法身而能出入華光
三昧戒光從口出與十方諸佛作心地印也揮尺云
會麼一毛端上開心眼梵網光中笑雜華。

** 偕黃心鏡到松林寺訪本靜老宿請示眾

相將策杖訪同人猛虎當途松色新何事獵徒先逐
去不令喫我杖頭親秖如昨日途中撞著大蟲時如
何靜老出眾作虎聲師云假老虎威作麼宿云也須
識法而懼始得師曰恁麼則當機不讓也宿云丈者
是甚麼心行師云老宿惜取牙爪好宿禮云作家作
家師笑曰取笑旁觀乃云工部山前與公眉毛廝結
壽昌堂上猶能追我步趨各自轉過身來且喜更自
深入梅子熟也未索核喜有龐公臘月火燒山祖意
還他香老到遮裏搜盡舊時骨董重添雪夜紅爐還
有辨別得賓主互換句子者麼宿擬出眾師云老宿
合取口好宿笑曰大眾禮拜了去。

** 壬申龍湖垂示

師良久云大眾見麼龍湖和尚又來也雖然一回相
見一回新也須道箇不審始得乃拱手云恭啟寶筏
大師時當仲夏炎熱伏惟趨居萬福忍坐此大火宅
現清涼月吹微玅風使十方塵剎諸佛及一切有情
各得歡喜利益善哉善哉大眾龍湖寶筏原是山僧
一人如何特地自分賓主聻若向遮裏會得正好把
臂并行其或未然且參透遮不觸背句來我方丈與
木侍者相見便下座。

** 黃檗落堂示眾

師云馬祖開選佛場要人人學無為而心空及第石
霜建枯木堂要人人休歇去而絕後方甦今日龍湖
乃於黃檗山上立鐵漢堂箇箇須如生鐵鑄成拼著
性命共相挨拶所謂直取無上菩提一切是非莫管
你大眾果能辦此鐵漢心腸直教世界身心一時坐
斷豈不立地心空萬機寢息如演若多之狂心頓歇
哉僧問狂心作麼生得歇師云吹滅燈去打破鏡子
去鐵佛頭上屙屎去進云某甲不會師云難道屙屎
也不會僧歸眾師乃云鐘樓念讚口喃喃床下栽菜
葉斑斑猛虎當衢誰敢犯勝老坐贏黃檗山參。

** 室中舉示梅李

舉昔日世尊欲將諸聖往第六天說大集經敕他方
此土人間天上魔王外道獰惡鬼神悉皆集會受佛
付囑擁護正法設有不赴者四門天王飛熱鐵輸迫
之令集既集會巳無有不順佛敕者各發弘誓擁護
正法唯有一魔王謂世尊曰瞿曇我待一切眾生成
佛盡眾生界空無有眾生名字我乃發菩提心天衣
懷云臨危不變真大丈夫師云龍湖則不然若果有
真丈夫魔王則應出眾云瞿曇我當斷盡諸佛命根
掃空十方剎土無有佛生名字始快我心正恁麼時
代世尊著一句甚麼語始得乃作金雞叫一聲云天
明了天明了大家起來作事好珍重。

** 開示

僧問某初入禪堂不知如何用心師云你欲用那箇
心曰不知師云誰教你入禪堂你入禪室所為何事
曰求參禪師云禪與你有甚相干要參他曰為生死
不明師云你只今有甚麼生死不明曰生不知來死
不知去師云你只今來來去去是那箇作主張又誰
教你恁麼禮拜參請曰正乞和尚慈悲開示師云只
今那箇是你迷不了底本心曰不知師云是誰見聞
知覺是誰語默動靜是誰喜怒哀樂是誰拖死屍走
曰莫即此便是迷不了底本心麼師云父母未生前
遮箇見聞知覺底語默動靜底喜怒哀樂底拖死屍
走底在那裏安身立命曰不知師云只今日醒夜寐
那箇是不生滅底主人公曰莫即在日醒夜寐中為
散亂昏沉所迷倒否師云死了燒了四大分離了遮
箇散亂昏沉所迷倒底又在何處去也曰正是遮裏
不得明白師云見聞不脫如水中月心境兩亡誰徹
不徹所以先聖直指人心見性成佛只貴當體便見
因人機智遲鈍不能當下脫然反於心境照應中更
起知見思量分別取捨結成五蘊幻妄展轉與本心
愈遠不能頓歇狂迷所以無可奈何乃復教人外息
諸緣旋機自省看當下是生是滅是有是無親見一
回自當頓絕又因學人撥置不開乃就彼紛飛雜亂
中教他看那箇是兵中之將那箇是奴中之主畢竟
遮兵將奴主有分別否人或執此見聞知覺便是語
默動靜之主故又教看一念未生前了無見聞知覺
時父母未生前了無語默動靜時那箇是你本來真
主面目或人又將心空空想著箇虛無境界去做工
夫不知又失卻現前天真明妙底主人也及至指彼
參取天真現前底彼又執著能昭昭靈靈弄精魂者
是乃又教看死了燒了遮箇昭昭靈靈底又向何處
去了此正與彼打破五蘊精靈窟子也若是伶俐漢
子何處不可開眼其奈妄惑深重者不能於此透脫
反向此中思惟卜度不得巳又將一箇無義味話頭
如吹毛劍塗毒鼓者與彼揮舞提撕如何是佛麻三
斤如何是西來意庭前柏樹子萬法歸一一歸何處
我在青州作一領布衫重七斤如此縱橫殺活便當
立地蕩然也不唧溜漢又不肯拍盲死心拼命挨拶
只管於古人言句妄自穿鑿起疑東咀西咬胡思亂
想忽得一轉語或別一機鋒以為省悟透關或更進
言呈解知識乃於當機或呵或罵或棒或喝或正按
傍提或敲骨出髓或知非而頓釋或見過而深參或
激觸而發明或困頓而打徹雖則機緣不一是皆痛
切為心汝須徹底真參莫自捕風捉影眾禮拜師震
聲云賺殺人賺殺人速退速退。

** 淨明剎示眾

黃連苦甘艸甜快將猛火著油煎醋不酸鹽不鹹猢
猻上樹尾常顛纔擬腰間柯斧爛棋殘局破不逢仙
不逢仙幸自憐特地眼睛人換去枉教鼻孔去撩天。

** 丙子壽昌示職事

人性亙古不磨人命繇心自造如天子敕命臣下有
相才命之為相有將才命之為將有六部九卿才命
之為部卿有百司庶職才命之為司職惟才之未成
命之未下須先立命至才之巳成命之巳下當自奉
命所謂先天而天不違後天而奉天時是也若棄才
逆命是誰之過歟故曹洞立君臣正偏之旨蓋大有
關于世間出世間法也共一各一分即是合尚狐疑
耶參同契曰萬物各有功當知用及處本末盡歸宗
尊卑用其語官骸盡職指臂不爭其樂何如。

** 堂中開示

谿谷傳聲皆因人之呼應昧巳者自驚自怪而魂魄
齊飛明鏡現像本為物之露呈迷頭者自惑自疑而
形神俱失不知自心取自心以故非幻成幻法若知
不取無非幻則此自心常湛然矣今之坐禪昏亂不
明定者雖是夙習現業流識根因未絕亦是見前為
生死心不猛切耳為生死心若切則雜想浮昏自然
不生如金剛出匣寒光逼人鬼魅邪魔悉皆消殞安
能于此張形弄影哉永嘉云大丈夫秉慧劍般若鋒
兮金剛燄非但能摧外道心早曾落卻天魔膽此正
直指吾人現前遮一念金剛心也汝等不能頓發真
心只去排遣昏散猶如亂軍以追流寇而亂軍反自
為寇矣故必大將軍全提正令則軍威自嚴而流賊
自敗也秪如汝等嘗侍立大人之前心上亦還凜然
肅靜乎亦還頹然昏散乎亦還三業孤迥乎亦還六
識分飛乎暫立大人之前尚能惠汝三昧如此又況
自能頓起本心金剛三昧王而不能威伏八萬浮塵
幻想哉復震聲曰看是甚麼。

** 示學人自看

僧問學人不識自巳請和尚指示師指火爐曰在遮
裏拈出一莖毛來看又問如何用工始得親切師又
指火爐曰放一莖毛在遮裏去看曰恁麼則無有人
處也師曰你只今在郡裏曰在遮裏師曰遮是甚麼
進曰莫是自巳麼師曰牛馬畜生也有為甚又披毛
戴角去曰不知師以如意示曰你見遮個麼曰見師
曰誰見僧擬議師曰只因你遮擬議所以轉見差別
轉見惑亂轉見深遠也此正所謂想中物色意裏丹
青是為微細無明最能遮障我妙明真性不見三祖
云歸根得旨隨照失宗而楞嚴亦云元明照生所所
立照性亡迷妄有虛空依空立世界想澄成國土知
覺乃眾生若能一念回光返照則當體歸根復命而
寸方虛空悉皆消殞也又何有夢裏明明之六趣哉
故信心銘云不用求真唯須息見但莫憎愛洞然明
白纔有是非紛然失心一念不生萬法無咎初祖亦
云一念回光還同本得又云外息諸緣內心無喘心
如墻壁乃可入道今人只以意言分別妄自比度安
得見自心現量之境界哉六祖亦云汝若返照密在
汝邊如人飲水冷暖自知從上諸祖皆教人返此照
心則本地風光自然現前也故曹山有四禁正以參
學人心意識之細微路頭不絕所以知見橫生不惟
昧滅法身亦乃為諸濁智流轉成種種滲漏去也又
安能使枯木生花與此道相合哉又一僧問曰承和
尚示學人看自巳用盡心力展轉看他不出過在何
處師以如意子示曰你見麼曰見師曰你作麼生見
曰見他是如意子師曰他何曾說我是如意子秪是
你妄生分別所以不見也曰終日見面不見是何也
師曰秪為你將見去見你眼上巳生了一翳也又安
得見此睛明空哉經云見見之時見非是見見猶離
見見不能及此豈以眼能自見眼者乎我教你冷地
看自巳不是教你意裏念自巳心上思自巳以念覓
念以心覓心何異畏影逃形形逾逃而影逾多乎如
意子失了汝但到處看則見到處想則轉不見也若
不去尋看但自去想念及你想念既勞則眼中妄見
鬼神夢中妄見顛倒必成狂疾不可救也汝但一切
放下冷地自看自然海印發光天機呈露那時為汝
打破鏡子再來與我如意子相見也慎之勉之。

僧問古人教人看公案提話頭和尚只教人看自巳
亦有同別也無師曰今日有三四十人下田我見田
頭在那裏東看西看田中人如一棚傀儡相似個個
搬弄沒有一個不精采你道線索在阿誰手裏曰恁
麼則一堂禪和子底線索都在首座悅眾首座悅眾
底線索都在和尚也師曰我底線索在那個僧擬議
師叱曰死傀儡去。

六祖云我法門秪貴明心見性不論禪定解脫故彼
但教你不思善不思惡正當與麼時阿那個是你上
座的本來面目亦何曾說不思善惡時即是你本來
面目乎即初祖亦云心如墻壁乃可入道亦未嘗說
心如壁處即是道也蓋祖師恐人心涉今時根境迷
惑未能返轉刀頭向空劫前剖出生死伏藏耳故曰
橫按莫邪行正令大平寰宇斬痴頑今時門頭躲根
者尚易剿除於空劫前躲根者最難斷絕也正雲居
所謂門裏出身易身裏出門難自非向銕壁銀山迸
出金剛王劍安能斷此法身上貼體無明哉。

師曰個個皆說妄想放不下疑情發不起偷心不肯
死命根不肯斷你且將你底妄想疑情偷心命根簡
點出來我看你簡點不出秪為你不曾真有為生死
心與真到那田地耳若真到那田地自然有真消息
也。

黃子安問如何得頓發大機大用師曰要到生死結
交頭上纔迫得出亦不是預為扭捏得來者公看水
滸傳麼宋公明命石秀打探楊雄獄中消息要去劫
他回梁山石秀纔到城官府正恐梁山人來劫獄刻
目令先斬之石秀事急忽生一智驀向法場邊高樓
上從空跳下大呼曰梁山泊全夥在此滿城人各相
踐踏不知誰是人誰是賊石秀斬其杻械攜手直上
山去梁山人見之大驚曰設使統全夥去未必容易
如此也士大笑曰奇哉師曰更有一段宋江命燕青
去請安道全全為一名妓繫戀燕青是夜帶刀入妓
舍將一家殺盡以帚醮血書壁曰殺人安道全大點
其燭于中而歸及夜半道全乘醉入妓舍方呼嬌嬌
驀見死屍滿地壁上書名直得魂不附體驚走歸家
叫燕青哥與你上梁山去青故高臥不理全急跪拜
哀告青瞪目叱曰你如今肯去梁山了麼。

師曰個個皆云最初看經教尚有人處尚可理會及
看一歸何處又無入處看無字又無入處和尚教學
人看那個是本來自巳又無入處你看一房人皆睡
著如何叫張三則張三應叫李四則李四應不是張
不是李如何則不應如何叫打劫則大家驚起叫著
不著皆是個好消息惜乎自不省悟耳你不看那做
賊人忽聞叫著拿強盜賊自不覺神消色喪也如秀
才聞叫提學來也自不覺其悚然如我在百千大眾
前罵人只有那一個動念發嗔是何也蓋彼各自有
命根所屬耳你真為生死心切則雞鳴犬吠亦自傷
心驚神亦自疑情頓發亦自有悟入處隔墻影動疑
是人來況一切色相皆是你心相一切音聲皆是你
心聲或叫著你那可思議可分別底本命元辰故有
入處故有理會或叫著你那空劫前底本命元辰不
可得而思議分別蚊子上鐵牛無你下嘴處擊如意
云會麼噫頻呼小玉元無事認得聲來魂巳消。

** 示成峻等參學門人

師曰我見古人師資之契真如移花接木其枝根元
雖異種及其相接處妙在皮骨精氣兩相孚合其生
生之意乃渾而為一也非其花果種性得真根枝又
安可哉若今之師資相承者初心不過欲藉源流法
派為異日出世拈香取信于人故強為苟合耳至一
等雖藉名分而中心矛盾轉面悖戾更不足言矣何
曾真如古人心心無欺燈燈不昧如一血氣精神之
相貫于無窮者哉亦何曾真如古人所謂某不敢自
欺此中實未穩當實不敢妄自為人而先師授記不
敢違越及與某自有師在而某此瓣香不欲向兩頭
炷者哉吾所謂今之師資但存名器尚有破綻若其
神器真種久巳混失斷絕難可尋討矣孰能挺然以
自求其真授受之慧命者乎正如三代之帝王禪位
實乃禪此內聖外王之道也三代巳後所謂春秋無
義戰即有得天下者能有幾人是真受天命真禪天
位而不為偏安自立者哉嗚呼世道交相喪矣雖然
人能弘道亦何患於喪乎噫果有能以此道自任者
吾深有望于斯。

** 室中誡示

功莫大於重法罪莫大於欺心從上佛祖出世無非
欲人重此法而不欺此心耳捨全身而求半偈斷隻
臂而乞安心所以法乳湧于一時慧澤傳于萬古此
非精神氣昧真正種子之不斷絕乎吾子能不自欺
其心而重吾法至于立身為人發言行事能如對醫
說病臨冶烹金此是吾子真愛我指示吾子能于我
受用隱微中能使我心肯口肯心重口重此是吾子
真能承事我真能承事先佛先祖如丹出九還無不
靈也為吾弟子尚不能盡心竭力而無自欺又安能
承事十方知識而曲盡其門庭堂與哉若第籍此師
資名目鼠竊狗偷以耀見聞又何貴出自壽昌門下
耶天下眼毒瞞得誰過。

** 痛誡學人莫自欺

為法而參師友如求水火之不敢欺也欺此一滴水
則盡大地水皆被汝欺盡大地水皆能溺汝欺此一
星火則盡大千火皆被汝欺盡大千火皆能燒汝汝
能不欺此心則遍異類亙古今更無有能欺汝者。

** 匡山圓通示諸職事

師云古人言恩義不可相掩汝等須知之恩乃父子
兄弟天性生成不可解也義乃君臣師資天理合成
不可苟也所以古人易子而教使成其義蓋父子之
間不責善恐以義傷恩也故大舜處父頑母囂弟傲
日以殺舜為事舜不敢責親及弟惟怨慕號泣以自
反終獲瞽嗖底豫而天下之為父子者定所謂聖人
者人倫之至也而終成大義以全天性也若君臣師
資之間則當以義為質義成則能生大恩矣如文王
武周則以父子為師資為君臣如孔子顏曾則以師
資為父子為兄弟若此則恩義相生不相掩兩盡而
兩成也故吾曹洞宗旨獨揭君臣父子之道以明世
出世法所謂臣奉於君子順於父不順非孝不奉非
輔但能相續是主中主正得恩義相成為正中妙叫
也吾且以處人情世事論之即如我等今住匡山圓
通山中諸剎及諸靜室僧眾萬計與兩郡相連若僧
若俗交接之道須以恩惠為主則不失其敬重鄉黨
和睦鄰里之意而法義自行至於本寺四十八房主
僧既彼各來合眾聽命常住職事則當明教而善導
之然此寺宇尚未拓充其房中僧行多未慣習禮法
尤宜加意如父子兄弟骨肉天性處之而彼薰蒸日
久潤澤歲深親愛之意漸生諱忌之念漸化則此恩
惠之至自然變成法義也故吾天下名山祖剎說中
極言主法者須知六弊能善調御則成六妙若夫諸
方衲子不辭跋踄為法而來此當以法義自行不可
包荒姑息以負其求師友受鉗鎚之心若例以委順
成褫則何處是善知識為人抽釘拔橛敲骨打髓以
斷學人生死命根之作略乎雖然亦看其人何如耳
使本山本寺果是為法之人不得不以法義相成即
諸方遠域亦有為名色作門面特來參訪者或是宰
官士子或是知識學人亦須審辯來機善巧接待蓋
彼非為法而來若專以法深錐痛劄不惟彼不能領
會而我失其誘引反令彼生毀謗而退息其親覲將
進之心矣巳上所論恩義之權皆主法之事也分而
言之似有二旨豈恩惠法義真有二道乎你諸職事
例當行平等心無分彼此皆應恭而有禮敬而不濫
則可以延攬遠近學人護衛叢林法化矣又有說焉
俗諺云近寺不重僧何也吾當以近寺則重僧可耳
蓋僧眾道行不端嚴兼褻慢於附近人不足以感化
於彼往往為彼覷破所以不生敬重遂生毀謗乃至
盜砍樹木侵占田地以致興訟結冤皆由是而起也
豈有近火而不先焦近法而不先化者乎故吾再致
意於附近居民蓋彼多是耕作澹泊之家即化盞飯
亦不敢強其有無必擇誠實不雜話者任之恐以言
行壞彼初心也其餘小緣更勿攪動寧可遠處募化
聽其自家發心則可吾嘗以此山或大建造皆當令
彼澹泊居民為百工事業及搬運作務使彼因利得
安生理并獲親近佛法日久亦可化為善俗互相愛
親即有荒亂足相賑濟亦無悖逆爭奪與作非為之
事豈非佛法善為陰翊無為以作持久之至治乎故
予前日與江州司馬楊公云我等雖是借人興山而
實借山與人雖是借宰官居士護法而實借法護宰
官居士公等宰官居士及諸世人若非佛法禪宗孰
能使之忘勢位而捨恩私公大道而愛民物決生死
而證性命乎楊公大喜曰大師太煞以一語盡道破
也予笑曰若能向道破處解善用心占地步乘時機
下先著則不妨是眼親手快人也公曰此大師過人
作略始有如此婆心敢不唯命哉諸子知之只此一
串言語皆棒打石人頭曝曝論實事者汝等須常思
念之則我與汝不負相與際會於此名山古剎以承
佛祖之恩義也諸子勉之。

** 室中示諸衲子及眾居士

師云予昔年嘗會吾漳戴今梁觀察及予父弟于維
揚舟中戴公問曰佛教有超凡化聖之說師果能親
證其旨乎予曰須深悟得游戲三昧可也公曰如何
即能悟予曰公見夫戲子乎在臺下即凡在臺上即
聖公曰何也予曰戲子在臺下人或稱之為周公孔
子戲子必大喜人或毀為仲子齊人戲子必大怒及
至登臺則親身為周公孔子卻不自喜儼然為仲于
齊人卻不自怒吁豈你真能為周孔而仲齊真不足
為哉蓋彼臺下以無為有故喜怒生臺上以有為無
故是非泯以無為有故妄執成凡以有為無故妄解
成聖然則凡夫墮落與聖人超脫只在一念有無之
轉機也而聖凡何曾有實法乃迷悟自成其墮超耳
公大喜曰此天下奇論讀盡千言萬語不如臺下臺
上一念有無之轉機而成聖凡之一語令人開悟無
迷真痛快斬截也予父存三居士曰審如此語則觀
音所以能三十二應者非獲此如幻解脫法門乎予
曰正是此意第當局難得不迷耳所謂卻來觀世間
猶如夢中事若主人公心眼不惺則未免又為夢幻
空花所惑亂也予弟季玉曰瑋前日見林間錄載王
文正公當大拜時宴會官僚作戲公題詩曰諸優戲
場中一貴復一賤心知本是同以故無欣厭覺範大
師謂此老通身是手眼一點也瞞他不得正符此論
也予笑曰吾弟從此為人處世須是眼睛鼻孔端正
始得戴公曰善善決不可少師末後遮一錐劄也嗚
呼此予戊午年寓金陵天界因戴公挽予過廣陵一
番游戲時吾徒大方大圓二子嘗侍側猶能記之計
今二十餘年戴公與吾父弟皆作古人可勝歎哉我
今重新舉似你諸學人及眾居士果能忘軀為法依
止叢林參承師友切不可于名言相法中妄生分別
執取而起是非憎愛冤親苦樂之心以自惑亂其身
心性命亦復惑亂他人之解脫知見也予嘗曰汝等
參學略能參破生滅妄想之麗跡則自不為世間名
言相法所顛倒也我試令首座今日退席為本堂侍
者即令本堂侍者立居首座之位侍者儼然以首座
自任首座安然以侍者執持毫無上下彼我之分庶
于解行少有證據若纔令悅眾退下作副悅眾令副
悅眾退下作散單便如奪了封侯印心憤憤口悱悱
寧可知識不親覲生死不參究遮箇面皮決成不得
半夜捲單而行此豈真有為法求依止善知識之心
者乎嗚呼慣弄虛頭占好名色不肯自盡寔事雖有
醫王亦拱手矣凡住叢林之人毋論事之巨細皆當
痛治偷心以求親證雖群居雜處能使上下相忘于
道術凡聖相忘于戲游何復有生死是非之能惑亂
又何慮身心性命之不超脫乎珍重。

** 開示堂中人

僧問某疑情發不起乞和尚開示師云你甚麼疑情
發不起曰念佛是誰師云不念佛是誰曰不會師舉
如意示之曰不會師云如手執如意非無如意手曰
不會師舉拳示之曰不會師云如手自作拳非無不
拳手僧擬對師叱云尿床鬼子又與麼去僧再禮拜
乞方便垂示畢竟為甚麼發此疑情不起師云你畢
竟為甚麼要發疑情聻曰爭奈不知生死落處何師
云是你為生死心不痛切耳昔有孝子幼年兵亂失
母因號哭乞食偏尋天下至十八年乃于河南村落
見一老婦骨肉俱驚詢知是親母子一時悲慘黃河
為之逆流又一孝子以父死于邊塞奔求父骸骨不
得乃大悲慟震倒邊城白骨縱橫不知誰是乃嚼指
以血灑之父骨隨血躍起只此二事撤見吾人真心
頓發足以驚天地感鬼神曾無人物山河之能隔也
又況參究性命乃自心求自心不同身外而求考妣
如求濕于水求熱于火不離于當體而本有者哉但
以眾生業識堅強真心微弱如劣主不勝悍奴耳使
能痛發為生死念則金剛慧心躍出于無明業識中
也何復有曠劫疑情之不破現前靈覺之不開哉勉
之毋自墮落。

** 金陵報恩堂中示眾

師入堂眾禮拜立定師喝云看腳下良久復云古人
道死人路上有活人出身活人路上死人無數若向
遮裏撿點得出卸炙脂帽子脫鶻臭布衫也不難山
僧云死人能與活人出身不能行活人路活人能與
死人出身不能行死人路有一箇漢于死人路上能
行活人路于活人路上能行死人路著著皆有出身
處正好山僧遮裏喫棒指他箇寶鏡三昧入五位正
偏還須知有向上尊貴之事不然觸途成滯隨照失
宗于本分上總未得大解脫在如今參學死了不得
活活了不得死頭出頭沒總在生死海裏有甚透徹
處從上佛祖皆謂不立文字直指見性必須悟此法
眼始可傳授不絕且問你諸人既此宗不許文字道
理知見玄妙只貴悟心如何後世祖師又云不疑言
句是為大病每每以問答機鋒令人參悟如迦葉示
阿難云倒卻門前剎竿著只遮一句便是金鎖玄開
使人難透也且道遮一句子還與後世棒喝玄要人
境主賓五位君臣正偏妙協暗機圓相一鏃三關啄
啐同時等機用有同別也無若向遮裏檢點得出山
僧今日不妨兩手分付如若佇思停機早巳喪身命
也如何透脫得去有僧出眾誦偈師便打云你遮不
知死活漢只顧念你篇章不知當機蹉過也你果是
人何不向我拈提結交處衝破陣頭不妨是個好手
若不能搆見我恁麼舉便當傷心痛哭愧死無地如
見生冤家相似始有透脫分若此迷倒可不哀哉有
僧出問推倒門前剎竿著還有君臣也無師便打進
云和尚是曹洞如何用臨濟棒師又打云你且喫箇
曹洞棒著僧不肯師連棒逐出便歸方丈。

** 為監院七淨悔過開示

監院七淨偶以事與陳護法使人相觸忤因自悔責
以頭創柱陳公晚歸知之以痛棒責其使人乃親干
方丈禮求懺悔言生平皈依佛凡見僧不論賢愚皆
尊敬即有過亦不敢以瑣屑譏議恐傷法門大體但
力為護持以挽迴之今小僕無知有犯監院師此不
惟是某教令不嚴亦是恭敬有所未至以致僕輩無
忌憚也并與監院及堂內外大眾前皆白求禮悔師
聳然稱歎之七淨益生慚愧但向韋馱前燃頂香乃
進方丈求痛棒責罰師曰予適與居士言之矣自古
佛聖只是一箇能降伏自心之人所以能降伏天下
萬世彼使人雖無知汝平日能以慈悲誨導則萬萬
無有見主人所恭敬者反來觸忤之也故我責彼曰
不見你主人如此尊貴尚乃敬重于僧你何敢如此
縱恣彼曰偶外出飲酒故也予曰你知天下許大好
人皆被酒陷乎你從此齋戒敬禮三寶則罪可懺福
可集彼翻然受戒亦到處禮求懺悔此非善挽轉者
便能因禍致福不善挽轉者便因福致禍乎七淨你
還知此機緣否我杖人為法求人幾偏天下最初干
楚中遇李夢白太宰次于江西遇黃元公儀部今乃
于金陵遇陳旻昭侍御此吾三十年歷盡苦辛始得
此數人能挺身為我護法故我得展生平懷抱你又
何因何緣乃今同我感此而成就你為我說法場中
大首領耶若論發心出家天下更有勝汝者參學精
進亦更有勝汝者乃至根性相貌行業福德種種皆
有勝過汝者獨是此一時便能遘此機緣乘此法會
表表為眾中首領則又是尋常人所不能勝過汝也
汝今既膺此勝事則汝此身是我首領之身則汝此
頭是我佛祖法會之頭汝何得私以小忿不忍而觸
犯我佛祖所關之頭輕毀我方丈所係之身哉可惜
許爭奈此露柱昏夢未醒也如此過犯何可懺除汝
今既痛自知過忘身燃香還須知此頭首非名在人
前行在人前坐在人前為頭首也須如古人為法忘
軀勞苦在人前忍辱在人前謙退在人前不知有巳
只知有法有規矩有大眾此乃是為常住真首領而
後為汝自巳始占得好高地步也不然徒似今人為
軀忘法看得自巳甚大養得自巳甚豐更不知有大
法規矩與人天大眾此真所謂自暴自棄得罪佛祖
得罪名教得罪叢林大眾并得罪于天下見者聞者
生毀謗退息作無間業也你道叢林首領是易為哉
正所謂功之首即罪之魁誰能于此自量自裁退步
求人分功讓德樂取諸人為善始可為我法之真首
領也天下之事皆成于能自知非皆敗于爭為巳是
又況天下只有是非二字是字被你一箇爭去了將
那箇非字推與天下人而天下人誰能爭取非字于
巳推此是字分與天下人哉正所謂不自是者取盡
天下之是不自非者天下之非皆歸之也又況更有
高人終日于是非中而能超脫人是非而不可以是
非測度者乎汝其勉之庶可成此首領亦可振興此
叢席也陳公與監院皆大感激禮謝。

** 吳時猛居士請開示

大法本現成隨緣須識主不為妄想流機輪轉今古
諸仁者還識得現前遮箇主人公麼若也識得則隨
緣赴感體露真嘗在天主天而化神在人主人而超
越故能在君主仁在臣主忠在父王慈在子主孝在
夫婦主敬順在兄弟主親愛在朋友主信義在世人
主和同乃至主出世法則不為生死所流而能轉凡
聖之業或為賓中之主或為主中之賓或能主中之
主皆能不昧真常遊戲法海吳居士發殊勝心作出
世倡汝諸仁者速速同向遮裏參透無常迅速時不
待人眨上毛眉千里萬里去也吳居士禮問弟子輩
在家不免家累如何做工夫便得出此生死苦縛師
云但要你先以萬劫性命為重一生身世為輕則二
六時中自能念念提撕時時返照自巳遮箇主人公
自然頭頭迸露而生死虛妄之迷不求頓徹自能頓
徹也今人見有問著本分事者輒以父母妻子家計
之累藉口其實不曾真為此也你看世間幾箇主家
之人于一日能以一二時真為孝養父母敬愛兄弟
嚴正妻妾教訓子女奴婢及調停家計之事苦心與
周旋親友鄉黨救濟患難困厄之事苦心若真有一
二時能于倫常物理苦心則身家之事日見分曉日
見省力日見簡易日見融化而不致為本分參究之
累也只恐真正為生死性命事輕而為世間名利情
欲事重使此身心昏惰散亂不振即有一念敬信佛
法與參究之心爭奈正念未立欲根未除而心事夾
雜徒有參究之名而無肯切之實雖積歲月于此本
分靈心無日得透悟也你輩真欲參究自巳主人公
必須將家事拼一二時仔細決斷一番無使互相負
累即有朝廷軍務之重大若是真參究人不必偷閒
始能做工夫殊不知輪刀上陣正好著力也又況此
事原不離喜怒哀樂中語嘿動靜中顛倒錯亂中八
苦交煎中若不于中參透終是頭頭錯過所謂捨燈
覓火掉手求拳也若能念念自看自拶畢竟是誰恁
麼是誰為主是誰生死去來即看不透而于心境漸
有得力處如看得透做得主自然一切妄心妄境皆
化為常住真心妙明境界矣何復有水外之波能奪
大海之水光外之影能迷中天之日化外之妖能竊
我宰政之權形外之事能亂我自身之主人公哉諸
居士禮拜師唶曰為甚麼。

** 靈谷堂中示

師下堂眾禮拜各歸位久立師顧眾云正恁麼時也
恰好有甚麼相辜負處復舉南陽忠國師云青蘿夤
緣直上寒松之頂白雲淡泊出沒太虛之中萬法本
閒惟人自鬧諸仁者還識遮本閒麼上至諸佛下至
眾生天堂地獄外道邪魔刀山劍樹鑊湯爐炭牛頭
阿旁碓搗磨挨山河大地明暗色空兔走烏飛輪迴
生死法法皆是本閒無有一法不閒者既無一法不
閒為甚又道惟人自鬧且法是何法人是何人閒是
誰閒鬧是誰鬧人與法是一是二鬧與閒是同是別
若向遮裏透得去則知如何是佛麻三斤本閒萬法
歸一一歸何處本閒如何是西來意庭前柏樹子本
閒狗子有佛性也無無本閒父母未生前那箇是我
本來面目本閒死了燒了在那裏安身立命本閒日
間浩浩作得主麼本閒夢想顛倒時作得主麼本閒
無夢無想那箇是主人公本閒乃至一千七百公案
機鋒是甚麼本間透得透不得是甚麼本閒只今大
眾在此堂中只遮行住坐臥是閒是鬧秪如人也是
閒法也是閒鬧也是閒閒也是閒畢竟是箇甚麼聻
忽然㘞地迸開則天下太平又何人法閒鬧之有又
何聖凡生死之有會麼是甚麼本閒忽有僧出禮拜
師大喝云你又鬧也僧擬開口師又喝云你又鬧也
眾禮拜師云我也太煞閒也遂歸方丈。

參禪人須有必悟之志若愚若痴始有立地曝折見
性成佛之候如無願力自起真疑斷非按牛喫草所
能成就或止是死水浸頑石耳又況惹出種種怪病
最為難治不如且說依法而住矣姑就世間指之不
見王祥臥冰之愚痴乎彼只知有孝親之心一往直
前更不管身可保不可保冰可臥不可臥魚可得不
可得纔有此分別計較則為道理知見所障終不能
成此不思議之事矣又如商丘開忽聞子華氏能使
貧者富賤者貴死者生生者死之威力彼自感其窮
苦直往而求之彼門下人百般排擠開亦不懼門下
人視彼愚痴因令入海拾珠彼竟得珠令入火取錦
彼竟得錦何則以彼信子華氏有威神也及聞子華
氏不能有威神加人則心怯氣喪更不復如前之能
入水火矣他如李廣之射石虎耿恭之拜湧泉與康
僧之空中求舍利玄奘之西域取經何莫非有必行
之志而得成此奇緣哉今人初不知十界聖凡依正
報相是皆循業發現乃不信自心可為佛祖自心可
為聖賢此界可為華藏此世可為唐虞以故參學者
不能悟道成佛建剎度生用世者不能開道化統成
無為之治是皆自心知見之所陷無有勇奮必為之
志而求之也如果見義能勇而有必成之志雖佛祖
聖賢與水火生死亦怕愚痴勇奮之心又何心外有
法而能為彼障礙哉陳旻昭曰若謂至誠自能驚天
地感鬼神此豈不玅和上卻言水火生死亦怕彼愚
痴之勇此真吹毛寶劍剌天下人心肝血滴滴也。

** 示戒子

一言一動必須戒慎恐懼無使心行有少過差勿待
形跡發露而後為破戒也念念能戒懼之人纔知心
行有過差處不戒懼人都無忌憚雖有過差如何能
知所以受戒人與不受戒相去甚遠受戒不能持固
是罪也即不能行尚有慚愧尚可懺悔惕勵而行尚
可洗滌而勝進也惟不受戒人則不可語以罪福雖
不可語以罪福所作業能自逃乎正以受戒為人定
慧之初門最初持戒未必能盡如法未必能盡精純
如初學順紅硃上大人相似與摹本黃庭經相似初
則未免順在硃墨外摹在字跡外久久不捨習之不
厭自然在硃墨內且能棄硃墨而自寫其格式自然
在字跡上且能捨字跡而自成其法度所謂不怕念
妄惟恐覺遲念念能自如是則喜怒哀樂不越度見
聞知覺自能貫語默動靜而攝六度萬行直此一念
戒心圓明露地則見性成佛將謂別有哉切勿嬉戲
放逸以破此千生萬劫之大事也。

** 太平聖印偕朱調元陳起子設茶請開示

師召云大眾此一時舉天下有幾人能參究此事而
有悟入者眾無對師曰天下廣矣秪如一府一邑有
幾人能參究此事而有悟入者眾又無對師曰府邑
尚與此隔秪此同會茶有幾人能痛心參究而求悟
入此事者眾又無對師曰我遮裏喫茶喫果子也不
曾隔礙我此事汝等亦有在遮裏於此事不隔礙者
麼世間人以世事羈縻不得入叢林親師友為恨如
此居士輩能捨家下事來設茶求指示汝等既巳有
此機緣若不能痛心參究則真可謂自暴自棄也汝
等也須生大慚愧始得不然如坐鐵圍山中望天日
何時得見哉如坐鐵圍山中人能有一念求望天日
之心則此人終自迸破鐵圍徹見天日也今人坐在
大海中甘自渴殺雖大海又安能奈之何哉。

** 慧淵雲谷偕吳鄭諸居士請開示

世人所以不能奮發者皆是甘處迷淪不發向上志
也有欲為聖賢之人自能日夜進德修業惟恐陷于
不義見不義事如見水火賊盜避之不及豈肯樂從
而為之不厭哉有欲為佛祖之人自能日夜真參實
究惟恐一念之差墮自巳法身慧命雖舉世功名富
貴利欲恩愛不能繫縛也不見古人云入山不避虎
豹樵夫之勇也入水不避蛟龍漁父之勇也入道不
避死生丈夫之勇也世人之於求功名富貴為利欲
恩愛雖前有刀兵水火賊盜毒害之事亦不惜性命
而勇為之無論求得求不得皆甘心也嗚呼人之迷
而不返如此佛祖聖賢又何法以救之雖然此皆薰
染成性習俗成風使人不自省覺不知慚愧如此愈
趨愈墮也若非大慈悲人以同體之心安能於此濁
惡世界垂手入廛行此難行也哉諸仁者各各須猛
省始得。

** 垂示

師良久云大眾會麼我觀汝等個個皆能立地成佛
只是汝等不肯立地成佛所以終不得立地成佛良
久又云我觀汝等本來立地成佛不必更求立地成
佛更求立地不成佛也不可得良久又云汝等也須
悟得立地處始得不然終是自孤負也良久又云此
卻是我孤負汝等卻不是汝等孤負我汝等還知我
孤負汝等處也無還知汝等不孤負我處也無良久
又云噫喫茶去。

** 示笑峰諸子

杖人不能學達磨於少林面壁卻要學孔子集眾聖
大成學得孔子集眾聖大成則能傳達磨心法正印
能傳達磨心法正印則能集孔子眾聖大成或時學
達磨則易或時學孔子則難至於達磨巳於西天雄
辭深辯收伏六宗特泛重溟來我東震斥相指心不
顧諱忌九年面壁六遭服毒乃得傳此心印然後隻
履西歸如此則又難於孔子止轍環於我東土之天
下也雖然此土宗風至於二支五派之後門庭堂奧
各出異同不有刪定作述之手眼安能存此千聖不
傳之真宗旨哉知此則西天之達磨即東土之孔子
東土之孔子即西天之達磨也此世法出世法之大
關鍵孰能窺之四顧曰了然否此中別有同條意留
與古今能擇人。

** 示室中諸子

師云善學魯男子之閉戶不納者則能作柳下惠之
坐懷不亂今人動輒欲學超佛越祖之談絕不學了
生死性命之行真是自暴自棄為背馳之人深可哀
也杖人先教人學一乞兒行然後大事可成彼乞兒
六親無靠骨肉無情六根敗缺藝術不能無片瓦卓
錐之祖業根基可賴求食不得克饑求衣不得遮體
到處遭人擯斥此身無所安生雖極苦不傷至勞無
怨卻也風寒暑濕不能侵榮辱得喪無足感至於功
名富貴利欲恩愛既巳不來尋他他亦無可繫戀惟
有絲命是存卻似個避難英雄潛機奇傑又似個參
禪慕道捨身命學行菩薩行底漢子只恐有些子偷
心不斷使能撒手甦來卻是無人奈得他何也又何
富貴能淫貧賤能移威武能屈與夫生死危疑能變
亂其性命哉能行如此丐兒行則又無事不可為無
厄不可度無蘊不可破無法不可行矣古人示三種
行一奴僕行二畜生行三糞草行能行奴僕行則巳
皈命於主人只唯主人之命是從故難捨能捨難戒
能戒難忍能忍難行能行難止能止難入能入至於
畜生行又進於無身命之可惜至於糞草行又進於
無物我之可忘矣今人有能取法一二於此者乎即
知識亦須別具手眼勘驗如地理之穿海過峽或起
伏隱微或如草蛇灰線馬跡蛛絲必要求其真正氣
脈不可為形勢變亂而失其真龍之結作也夫如是
豈可輕易入此法門哉諸子須著精彩始得。

** 博山元旦示眾

今日新年別無佛法可說只有一則現成公案重新
與眾取決五百年前本山無隱子經禪師元旦上堂
云和氣生枯卉寒雲散野郊木人占吉兆夜半露龜
爻先和尚云山僧今晚亦有四句燭影搖紅處香煙
結白時見成的佛法也要大家知如此會得如金之
黃如玉之白曾無變易也二老前後拈提如此今日
杖人亦有四句新年頭佛法拄杖未開封驚起丹山
鳳攪翻碧海龍大眾既是拄杖未開封為甚能驚鳳
攪龍於此會得更不逐驢年馬年而去會麼手撮虛
空成彈子打透天邊白鳳兒其或未然瑤臺誤卻來
時路莫恨神仙不指迷。

** 上元示眾

達磨大師以解行相應是名曰祖此是何解何行若
不曾向大冶紅爐中煆煉過得箇脫胎換骨自能作
活何能一言一行開人天之眼目作佛祖之師宗不
見雪峰三到投子九上洞山末後始道得一箇盡大
地是箇解脫門把手拽人不入長慶參驢事未去馬
事到來纔悟得箇萬象之中獨露身要人自肯乃方
親洞山邈一箇雲嚴秪遮是於過水睹影始悟得箇
切忌從他覓迢迢與我疏此豈不是古人於脫胎換
骨始得箇解行相應自能作活之真消息乎今日誰
不在裏許若是不肯拚捨身命求箇入處設得箇入
處又不能踢脫窠臼求箇出處所以古人竭盡婆心
下盡毒手不過欲控人箇入處與控人箇出處使渠
自得轉身吐氣始不被人欺亦不致於欺人也惜乎
時人不自痛心頭頭蹉過如五更鐘叫誰不在夢中
打開眼光還曾見有威音王佛與日月燈明佛底神
力者麼若論遮箇誰不能知我問你香嚴是甚痴子
如何因擊竹始悟一擊忘所知更不假修持靈雲是
甚瞎子如何因三十年尋劍客一見桃花更不疑又
玄沙是甚瘋子如何於飛鳶嶺上踢破腳指乃悟曰
達磨不來東土二祖不去西天至於溈山之拈出火
柴頭百丈之扭卻鴨子鼻雲居之囚呼出本名各各
始得知歸而有出身路此何故正是佛祖言句與師
資相遇如生冤家相似兩不放過始得啐啄同時水
乳相合又如擊石乃得火迸鞭草乃見血流也若是
聚頭打鬨互相賺誤何異飯籮裏餓殺大海裏渴殺
更怨於誰乎又誰能自怨大眾如今還知非非想天
爛泥裏有剌者麼噫看腳下。

** 閒坐軒示

前日常住走卻一隻水牯牛大眾還有知彼去處者
麼問取監院卻云不知當時聞走卻牛時巳向汝心
頭東觸西觸也如何謂不知聻杖人試召南泉溈山
懶安石鞏諸牧人來問南泉道擬向溪東溪西牧不
免犯人苗稼不如隨分納些些只今何處納些些又
問溈山道山下檀越家作一頭水牯牛脅下書溈山
僧某甲五字如今脅下還有箇書博山僧某甲者麼
又問懶安道如執杖人看牛行則同行止則同止如
今行止在何處又問石鞏道一向入草去驀鼻拽將
回如今鼻孔索子在那裏遮一隊執事底人還敢自
語不知其落處乎而南泉又云不特昨夜三更失卻
牛天明起來又失卻火也杖人大笑急得佛殿裏燈
籠如黑漆桶相似𨁝跳上三十三天觸著帝釋鼻孔
東海鯉魚打一棒雨似盆傾打失汝等眉毛只願天
晴曬眼眉毛看取隔牆或見彼角隔山或見生煙正
好來杖人處討棒喫莫說不先為汝道破吽吽看腳
下。

** 室示

昨宵偶得一境見觀音大士相接甚歡吟自慶生詩
曰春眠不覺曉處處聞啼鳥夜來清夢中花發知多
少復曰有薦得此意則可與我同生分身塵剎杖人
曰如此則大士秪具一隻眼要使塵剎人於此逆順
中得大解脫未可在大士曰長老試簡點看杖人曰
我問大士秪如常不輕菩薩見盡大地人皆當作佛
逢著人便撞頭磕腦雖瓦礫打擲不惜自誤誤人何
也又提婆達多見塵剎諸佛皆是仇敵不共戴天多
方為之加害雖墮地獄猶不自甘何也至於江西馬
簸箕卻道即心是佛非心非佛一腳踏兩片板不怕
跌斷驢腰何也又南泉水牯牛卻道不是心不是佛
不是物卻使人向黑山下鬼窟裏作活計何也又趙
州老略彴問彼狗子有佛性也無曰無又問狗子有
佛性也無曰有如此隨風倒柁水裏按葫蘆相似何
也南獄鈯斧子問他禪道佛法又不說是說非說有
說無但拋出木頭碌磚直得東壁打西壁賺殺許多
人此又何也大士試判斷看大士曰我將謂你長老
是箇大手眼人原來為古人語脈轉卻在不免為你
點破乃曰秪因恁麼所以恁麼若不恁麼爭得恁麼
杖人大笑曰果如此則大士朝打三千暮打八百也
未夢見遮箇在大士卻大笑云謝供養不知向何處
去也贏得博山如今與大眾說此一場夢話擊竹篦
子一下便下座。

** 一頓請示

天覆清而成文地載寧而有理草木人物各能生剋
制化而正性命且承誰恩力寶峰和尚云洞山門下
從無佛法與人只有一口劍凡見來者一一斬斷使
伊性命不存見聞俱泯直向父母未生前與他相見
見伊纔近前便為斬斷師云遮老漢只有殺人刀且
無活人劍不知錯過住持多少大事我博山門下則
不然也無甚閒佛法與人即有此劍亦用他不著凡
見來者遇茶與茶遇飯與飯遇常住有公事立地教
他成辦自然見聞不昧性命常存處處逢渠殺活自
在若作佛法世諦商量未免喪身失命更作生前生
後計較未免失命喪身忽有箇出來道既不許商量
計較如何得個殺活自由杖人便喝道遮墮身死漢
一頓拄杖逐出何故吾宗自有家風在天下其誰敢
妄傳。

** 悟田請示眾

龍牙云學道先須有悟由猶如乘勝鬥龍舟雖然舊
閣閑田地一度贏來方始休到此正莫住頭如何云
方始休如我先當山和尚以此現成基業使一旦無
人主持則先聖道場也荒廢人心法道也荒廢山場
田地一切皆荒廢也如何休得去今山僧住此法席
要重整門庭堂奧大振宗旨風規即汝等監院諸職
事未承當箇事猶可無督責今既職事在身有一法
不到則遇悉在一巳推不向別人也若不由此悟由
何能濟大事乎五祖演悟道偈云山前一片閑田地
乂手殷勤問祖翁幾度賣來還自買為憐松竹引清
風遮老凍膿乂手問阿那箇祖翁切忌認驢鞍橋作
阿爺下頷只遮自賣自買也須是有箇轉變處卻妙
在為憐松竹引清風只遮箇松竹也須保護始得不
見近世許大乾坤失其所守一旦殺亂直得人亡家
破何處能受用此松竹之清風乎如今只愁他不悟
又誰知悟後底事更是淆訛。

** 入堂開示

舉良遂法師參麻谷谷見來即𢫈鋤入園遂即隨入
谷見彼來即出園入方丈閉卻門遂乃敲門谷云是
誰遂於言下大悟曰和尚我若不至泊被遮兩部經
論誤殺便歸散卻眾曰汝等知處良遂總知良遂知
處汝等不知師云麻谷未曾與一語如何纔敲門便
悟去杖人亦敲門進堂汝等面面相見如何不悟又
如何是良遂知處汝等不知秪遮些子便是古人急
切處觸著磕著便曝地折撲地碎知此則亮座主之
見馬祖太原孚之聞鼓角一等是此毒發也汝等既
不急切何處得毒發可惜許可惜許。

** 崇先落堂

師攜杖入堂顧眾曰汝等在遮裏攢攢簇簇還有人
欺負你底麼僧纔出師便打云是誰欺負你擬進語
師又打云是誰欺負你又僧問如何是父母未生前
事師連打云是誰欺負你復顧眾曰還道我欺負得
你麼乃一路打出。

** 堂示

舉南泉云我十八歲上便能與家創業趙州云我十
八歲上便破家蕩產且道他父子十八歲巳前在何
處立地興又興甚麼家破又破甚麼產秪遮箇淆訛
分曉何在又有箇如巖頭底執把斧子入此堂中云
道得也一斧道不得也一斧還容得汝等性命麼汝
等又當作麼生一僧纔出師便打你敢冒命出頭麼
又有僧擬出師喝云動著三十棒眾聳然師振杖而
起。

** 結七期語示諸居士

世尊出世為此一大事因緣嘗於三七日思惟又於
秪陀林中示方便中之捷要教人七日一心不亂得
入念佛三昧至於達磨以教外別傳示神光二祖謂
諸佛法印不從人得一念旋機還同本有又謂外息
諸緣內心無喘心如牆壁乃可入道故歷無有一人
不從斷絕外緣而得悟入無念心體也如馬祖出世
龐居士參問不與萬法為侶者是甚麼人祖曰待汝
一口吸盡西江水即向汝道公大悟乃稱讚曰十方
同聚會個個學無為此是選佛場心空及第歸石霜
置枯木堂令人休去歇去一念萬年去即此便是從
上佛祖直指人心見性成佛之頓悟法門也今諸居
士能以三七日思惟是大事乎能七日一心不亂見
自心佛乎能一念旋機即同本有乎能外息諸緣心
如牆壁而透悟乎能不與萬法為侶而吸盡西江乎
能個個無為而心空及第乎能休去歇去一念萬年
去頓使枯木生花寒灰發燄乎諸居士果能如是則
可將三條篾縛取肚皮結個生死冤家與他討個開
交去所謂銅頭鐵額漢俱在我山中山僧當翹足而
待諸居士個個於懸崖撒手絕後重甦來喫山僧痛
棒豈不快哉。

結制或一七二七三七為期最便於在家居士不能
長期入社恐家務事分發不下特設七日每年四季
隨分剋定期限亦忙裏偷閒斬斷塵勞之第一方便
法也此不特於居士即住菴院僧能暫放下於此而
日少工精尤急切於進取不使蔓衍易於懈怠也別
立十禁以警同參一不得開口說話二不得求人說
破三不得看諸文字四不得恣縱昏散五不得修觀
習定六不得卜度道理七不得枯坐不參八不得畏
怯病患九不得妄作解會十不得將心待悟。

此制無論在寺在菴在花園在別業俱可而期中最
宜閉戶嚴密定香止靜當坐七行三秉巡昏板者尤
須痛切忌作齋會多迎送及夜食以動亂生昏大妨
正業早晚亦不必功課唯讀警策二篇資其勇銳可
也予昔於楚見一長者求嗣遇僧勸彼齋十萬八千
僧適予至問其齋法予曰此方多不知好善與信佛
者正以無一梵剎住明眼知識為之開示也與其每
年十二個月忙忙秪設十二筵齋不勝其營辦奔走
之煩何若捐資修葺近處一菴寺將此放堂齋銀置
田於常住永遠供僧於此參禪脩戒論經使此方知
有明心見性之道以傳續佛慧命不致斷絕豈非求
嗣之大功德乎此公喜動心志別後不知果能依予
言否嗚呼大抵世人作福布施秪好熱鬧虛花孰知
探本窮源為無上希奇之法施也哉。

天界覺浪盛禪師全錄卷之八

門人　大庚　大斧　大中　大康　較

* 普說

** 天臺植聖寺開戒上堂普說

拈香云此一瓣香不是尋常所有即我盧舍那佛於
心地初發心中一毛頭許巳曾熏遍法界所謂當當
常有因故當當常住法身有緣非無因故念念不去
其心我今登此金剛寶座將此五分法身之香供養
本師盧舍那如來及千華臺上百億釋迦世尊十方
三世諸婆伽梵當來下生彌勒尊佛大智文殊師利
菩薩優波離尊者與西天東土前傳後受諸大律師
南山聖祖雲棲大師鵝湖大師及諸護戒護法八部
聖眾即此真香普同供養此一瓣香雖受國王水土
實乃劫外靈根今日山僧傳持無上戒法先當恭祝
皇帝萬壽天地合符文武共秉忠貞兵氣銷為日月
風雨時若五榖豐登此一瓣香靈山親囑隨處流芳
奉為本山護法生生常現密嚴身處處同成功德聚
此一瓣香果然太煞分明正要知其所自某十八年
前曾於博山堂上親得聞此消息今日天臺座上傳
此戒法不敢自昧來因特拈出供養本師博山堂頭
無異大和尚用酬戒法之恩遂歛衣就座維那白椎
竟師召大眾云今日山僧陞此寶座且道是慶讚我
佛生辰耶是薰發汝等戒性耶若謂慶生授戒無非
皆為此事秪如悉達太子未入母腹之時汝等以何
日為降生之辰以何人為得戒之師若於此薦得則
壁立萬仞頂天立地去也又何容彼㘞地纔生小孩
子稱尊作大目空世界旁若無人者而從其乞戒也
哉雖千載之下有子孫如雲門者欲一棒打殺貴圖
天下太平爭奈賊過後張弓乎即如諸方叢林四月
八日莫不浴佛慶讚以此激揚諸佛出世遮段因緣
且道太子初生既有如此奇特不知當時淨梵王與
摩耶夫人及迦毘羅國人民皆見否若見則人人皆
當頓悟去也又何待臨涅盤後復陞忉利為母說法
哉若不見也是靴裏動指是誰為他盟證彼且如何
纔沾乳臭復自迷失本來而娶妻耶輸陀羅生子羅
睺羅至游四門觀生老病死等苦乃大驚畏夜半踰
城出家雪山六年苦行又復於臘月八夜始觀星悟
道大叫奇哉又復現千丈盧舍那身於華藏世界說
華嚴圓頓之法又復於摩醯首羅天宮說此梵網心
地戒品乃至說法四十九年談經三百餘會繇是觀
之亦無非描寫註腳初生指地指天稱我獨尊遮一
段事至於末後拈花教外別傳付矚摩訶迦葉亦不
過心心相傳密密印證此指地指天之前遮段消息
也所以盧舍那佛自說心地初發心中當當常有因
故當當常住法身者正是如來親口直說此心地中
當當見性成佛之玅旨非所謂戒光從口出光告千
華上佛哉若於此會得則知世尊著衣持缽乞食而
歸須菩提冷眼覷破大叫希有如來以此付囑護念
應如是住如是降伏其心與迦葉破顏微笑與指天
指地皆無差別大眾汝等既求我受菩薩大戒正是
上承佛化下度群生之時若不於此發明盧舍那佛
心地發心當當常住之因及我佛初生指地指天及
著衣持缽之事與拈花付囑之事不特非真佛子非
真受佛戒非真入佛位非真代佛揚化且不知自巳
性命落處終日業識茫茫無本可據又安知自皈依
之當當常住法身哉又安可以令一切眾生皆知所
自皈哉大眾從今巳去當知我所示之當當戒本須
向父母未生前冷眼看破始知日用當當皆是盧舍
那佛心地所現之事所謂一切是情是心皆入佛性
戒中蓋心外無戒戒外無心你諸人會麼宗我等云
今日諸弟子不知夙生何幸得聞和尚如是指示敢
問千華臺畢竟當當所為何事師震戒尺一聲下座。

** 庚辰建安王修源殿下請秉寧古上藍寺上堂
普說

師陞座拈香云此一瓣香瞻仰有分讚歎無窮祝延
皇帝聖壽伏願一人有慶萬國咸寧此一瓣香專奉
建安國王莊嚴福智振祖機以弘聖道開真智以利
群情此一瓣香覿面無私當機不昧穿過馬祖大師
鼻孔透過壽昌東苑眼睛念茲慧命懸絲特此酬報
法乳維那白椎師舉袖云諸仁者會麼昔日世尊於
靈山會上親自拈出示眾獨迦葉尊者領悟微笑故
得傳此直指人心見性成佛之宗又以此付囑諸大
菩薩於十方剎土示現國王宰臣長者居士等身而
為內外法護使此慧命流通不盡傳至西天二十七
祖般若多羅尊者遙見震旦神洲有大乘氣特囑達
磨大師云汝於此方有大法緣後來獲菩堤者不可
勝數二百二十年後林下有一人當得道果聽吾讖
曰震旦雖闊無別路要假兒孫腳下行金雞解銜一
粒粟供養十方羅漢僧此正讖十邡馬大師也後六
祖亦囑南嶽云汝後當出一馬駒踏殺天下人果於
磨磚成鏡良駟窺鞭而馬祖大興洪都與石頭大興
南嶽於是江西湖南二支分派五燄分燈天下宗風
獨盛於此直至宋元之末祖燈寂寥近世幸我壽昌
先祖突出大好山法乳橫流為博山東苑二先師以
及山僧前年因李冢宰黃司理劉尚寶諸公請住匡
山圓通乃有廬嶽之舉今過洪都果見有大乘氣幸
建安殿下不忘付囑特請山僧開堂於永寧古上藍
寺重新提唱馬祖向上宗風且道向上宗風如何提
唱復舉袖云若於此薦得便當與佛祖把手並行其
或未然更與通一消息乃書圓相云會麼天得此以
清地得此以寧帝王得此以參天地之精公侯得此
以輔日月之明仲尼得此以始終條理集群聖之大
成老聃得此以常無常有合眾玅而無名釋迦得此
以指天指地等法界而證盟達磨得此以一花五葉
傳心法之繩繩馬祖得此踏殺天下龍象皆驚石頭
得此以滑殺天下海嶽俱靈溈山得此以撥出星火
而蟲木發熒臨濟得此以悟無多子而鬚尾雙擒洞
山得此以邈秪遮是而渠我相應雲門得此以拶斷
秦鑽而拄杖直行法眼得此以心石撲落而法界崢
嶸壽昌得此透過大好而曹洞中興東苑得此以一
枝橫出而萬物敷榮圓通得此以一聲㘞地而今古
齊轟且道今日始終全提一句又作麼生復打圓相
云一氣不言含有象萬靈何處謝昇平珍重僧問法
王與國王說法意旨作麼生師云龍袖拂開全體現
象王行處絕狐蹤僧擬再問師震聲一喝下座。

** 黃檗堂中因事普說

師曰佛昔嘗轉差僧看病非獨愍彼苦也欲藉病以
省發未病者耳如洞山所謂老僧看他有分也須親
自決擇始得你且看他未病時與我同此行住坐臥
說會說能不背降心自求徹底受用及一朝病發卻
自錯亂毫無一法相應自作主宰不得蓋人人有箇
幻化空身雖無作者受者而彼四大毒蛇偶然觸發
互相凌噬乃至五陰熾盛八苦交煎轉不能自治也
既見如是何不平時早求一箇徹底受用聻自在曰
堂主無緣特地病發不得徹底操持師曰彼緣更勝
直下便討證驗也汝等於此參究如習武藝人著不
著不見利害彼今巳到教場操練便比尋常手段不
同蓋參禪原為敵病患了生死而發銳也今遇病小
試耳若值閻羅大王下戰書時符到奉行便不顧性
命始見真本事也雖然千兵易得一將難求所謂一
將功成萬骨枯亦要他素有此種性耳復進語云謾
說了生脫死秪如某等在此堂中全不覺察自巳是
非偏去簡點他人過失如某人好說欺心話某人惡
人巡昏沉某人粗糙出入不循規矩某人慣觸惱人
身語意業令大眾不得安意參究如此人者和尚必
須以擯罰從事始得師笑曰來說是非者便是是非
人雖然此靈山會上不能無者爭怪得你此正汝等
承佛祖秘密威力熏發積集之種子也所謂爐鞴鍵
鎚正欲使你變化習氣脫胎換骨切不可輕易磋過
試問汝等尋常住靜未入叢林誰見得你等虛憍愛
著有如是乎你底散亂昏沉有人肯警策汝乎你底
執計疑難有人指摘剖決汝乎天下名山有幾處叢
林為參禪爭性命者乎你出了此堂更無人見你過
也噫你見戲劇麼尼姑下山遇一僧偷目看他尼曰
遮比丘如何看比丘尼彼僧乘其機曰遮尼子你不
看我爭知我看你即此便是古今人境是非之緣起
也世間豈有人境是非為孤起之能所哉皆是人自
招架耳彼之伎倆有盡我之不采無窮木人看花鳥
有何心境可惱亂哉雖然此猶是石壓艸語未是發
藥病語不見釋迦文佛恰遇提婆達多為彼發藥也
耶故曰我非提婆達多善知識安得疾成此莊嚴無
上佛菩提哉你謂某人能觸人無明惱亂人身心我
謂你等尚未有真對頭在所謂棋逢敵手見高著將
遇神兵顯異謀汝等如此根解正汾陽所謂閒神野
鬼不消數盃酒幾陌紙錢斷送他千萬里外去也安
得我此堂中有彼提婆達多作首座善星比丘作西
堂障蔽魔王作後堂那吒太子作堂主摩登伽女作
悅眾寶蓮香比丘尼作侍者維摩不二開士及華嚴
諸善知識作鄰對單令十方邪外為值日服事則我
等有此一會不消歷三大阿僧秪劫而頓證法身亦
不消承事無邊剎海而偏證三昧也何故十世古今
不離當念一念看破事事圓融看得破看不破燈籠
露柱一齊懡㦬將謂捨此眾生無明業識別有所謂
玅湛總持乎我但恐你發不起此業識耳真發得起
如敵勝怨匹夫一呼出入九軍龍象蹴蹋信非驢所
能堪也若捨一法不明滿足菩提八萬塵勞門開則
八萬種種智門開矣上根聞此一了則一切了如金
剛慧心頓發則根本無明化為寶覺真心若彼初心
別學不免經一事長一智入一地斷一惑若不反轉
刀頭去性命上拶入卻在塵情上分剖何異欲入舍
元殿人反向長安城外打之遶何日夢見根本無明
之玅覺又何日到百尺竿頭更進一步哉汝知無明
與佛性是一是二麼眾禮拜師復云我也是為他閒
事長無明亦但願你大眾向沒孔鐵鎚裏盡底發起
遮根本無明一椎粉碎我當為汝助喜也。

** 圓通上元滿期劍峰時禪人設供請上堂普說

師擊如意云看憍陳如尊者來也請向東邊立著你
尊者最初聞佛聲教而悟道畢竟道如何悟試舉似
圓通為汝證據看大迦葉尊者來也請向西邊立著
你尊者末後明佛心宗而傳法畢竟法如何傳試舉
似圓通為汝證據二尊者大笑曰你圓通無乃太過
高乎我等悟道傳法巳有世尊證據自茲以降一皆
取證我等你何人生於末法之世自稱全提佛祖號
令踞坐匡嶽之廬大開爐鞴鉗鎚煆煉天下英傑即
令結制三月你曾激勵幾衲子有省發聻我等正來
為汝證據你若刀錐不密鈍置學人大言不慚全無
的實我將為汝倒斷去也知麼圓通儼然而笑曰噫
今日當仁不讓即三世諸佛且立下風況你二尊者
乎你尊者且看圓通底作略也乃震聲云眾中有真
師子兒麼出來為我與二尊者打箇開交僧纔出師
便喝僧頓足師吒云短販樵人徒誇書劍僧拂袖一
匝師云逐塊村龐又僧出問龍鳳呈祥時如何師云
我遮裏未足貴進云獅子出窟時如何師云打折你
驢腰進云人人氣宇如王那箇是當家種艸師云三
千劍客今何在僧擬議師大喝云速退又僧纔出問
師便喝僧便禮拜師云艸賊大敗復問眾中有真能
出手眼者麼良久云特地一場翻成敗闕雖然我更
須問尊者我佛出世幾年四十九年說法幾會三百
餘會得道證果者幾人如我潛修密證者不計其數
得如來正法眼藏者幾人獨遮迦葉一人靈山百萬
人天如何獨彼一人當機領旨元自希奇圓通乃解
顧曰夫如是則爭怪得我圓通耶如我世尊現法界
身說稱性法而座下猶如盲聾遮箇消息何曾夢見
次至鹿野苑示應劣身秪為你憍陳如五比丘輩略
施方便次千方等曲唱傍敲沿及楞嚴選擇圓通本
根未免依義說解向上玄關總未蹋著復次般若乃
淨洗幾微當法華時始付家業然其無上寶藏猶未
分疏得下逗到末後於靈山拈花方得付囑你迦葉
一人嗣及達磨航海西來九年面壁服毒六遭秪得
半臂神光所以傳此法者命如懸絲迄至我今誠如
所言生於末世法弱魔強人多癡怠戒律未能精持
經論無因深究若非夙根利智到此總須茫然我又
何人安敢以佛祖慧命自欺欺人而令後昆如彼童
子聚沙為栗以輕心慢心高自許可而為彼證據者
哉我寧可身陷泥犁終不以此互相孤負也二尊者
相與浩歎曰善哉希有我此如來正法眼藏有所付
囑也你請速歸鹿野苑我仍捧金襴袈裟立於雞足
山中以待彌勒下生也我圓通大愧曰今日屈尊慶
幸不小敢伸一偈奉為餞別偈云相將攜手思何窮
感觸之機趣轉濃解釋春風無限恨靜依石耳一叢
叢珍重。

** 闃然大師請上堂普說時值武林雪閞和尚有
書并語錄至

師將陞座鐵雲把住云把斷聖凡路頭時請師速道
師劈頭便打雲又把住師又打云觸犯當頭遂陞座
又出問黃龍峰毒鼓纔撾選佛場阿誰得中師云不
用命者雲禮拜起一喝師云瞎漢進云無位真人是
如何師云誰與你分疏進云也具一雙眼師云且放
汝三十棒著雲禮拜云要大眾證據白椎竟闃然大
師出啟請曰四方雲集海眾臨筵懇請慈尊為眾普
說作人天之眼目為萬古之洪規師召云大眾見古
佛現前放光麼三世諸佛為一大歡喜因緣出現於
世以種種方便譬喻言辭欲令一切眾生開示悟入
佛之知見生大歡喜自知作佛所以世尊乘歡喜緣
故降神母胎巳作佛事何等歡喜於無憂樹下左脅
出生便稱天上天下唯吾獨尊何等歡喜直至雪山
鬚髮自落六年苦行泯絕身心夜半觀星豁然大悟
曰奇哉一切眾生皆具如來智慧德相但因妄想執
著而不證得我今既悟當令彼證何等歡喜乃干菩
提樹下成等正覺降伏魔軍制諸外道何等歡喜於
是不動寂場示現盧舍那身十方塵剎主伴交參同
證華嚴一真法界何等歡喜復卸珍御上服現丈六
化身於鹿野苑說阿含教化度人天小乘何等歡喜
復於方等彈偏吒小歎大褒圓令諸二乘漸入佛慧
何等歡喜復於般若陶汰諸根純一清淨玅入醍醐
何等歡喜乃至法華會權歸實大暢本懷一切授記
皆得作佛交付家業各有所歸何等歡喜末後於靈
山會上多子塔前拈花示眾迦葉破顏以正法眼藏
涅槃妙心付囑與摩訶迦葉復以金襴袈裟命向雞
足山中以待彌勒下生佛佛授受法法親傳何等歡
喜至是始欲涅槃能事巳畢無佛可成無生可度誓
願巳滿撒手跋提何等歡喜佛有金剛舍利付諸羅
漢等有大律藏付優波離等有大經藏付阿難陀等
有大論藏付迦旃延等有大法藏教外別傅獨付迦
葉傅佛慧命久住于世不令斷絕何等歡喜嗣是迦
葉阿難以親兄親弟一呼即諾密相付囑推倒剎竿
何等歡喜乃至西天心心相傳次二十八祖達磨大
師觀此方有大乘氣特特西來為法求人面壁于嵩
山之下六遭忍受毒害九載始遇神光斷臂安心傳
佛心髓何等歡喜至于三祖覓罪相不可得四祖求
解縛不可得五祖求老少不可得六祖求一物不可
得乃知機緣會遇命如懸絲性相宛然本自清淨何
等歡喜至是一枝橫出得道如林南嶽青原兩宗特
異南嶽腳下出一馬駒踏殺天下人青原腳下出一
石頭滑殺天下人何等歡喜至于溈山之寒灰發燄
臨濟之直捋虎鬚洞山之睹影逢渠雲門之出身象
骨法眼之一切現成遂為五大宗祖何等歡喜乃至
一千七百全機大用玅唱玄通列燄分燈光天照地
何等歡喜迄我壽昌先祖親悟惟寬之好山中與曹
洞之正脈宗風大振法慧橫流乃有博山東苑二先
師如南嶽石頭之嗣曹溪何等歡喜博山巳有我雪
關法兄震吼于東浙聞谷大師偕古德諸公請雪關
闡法於雲棲先祖之古剎東苑有我不肖道盛蹴蹋
於江西師伯闃然大師偕諸山法屬推不肖主法於
壽昌先祖之禪林天下見聞無不歡喜曰聞谷闃然
二大師真古佛再來也本高跡下屈尊就卑向高高
峰頂立於深深海底行向深深水底行於高高峰頂
立於此二師觀之乃知古風不墜至於正偏兼帶賓
主協通類之不齊混則知處深明寶鏡三昧大興曹
洞宗風豈非千古希奇萬世標榜之一大歡喜因緣
哉只如闃大師為眾請新壽昌陞堂普說畢竟千聖
不傳密付不絕一句作麼生道聻良久以如意繞三
匝云大眾歡喜下座。

** 雲棲掃塔徐大玉吳若谷徐九知張顧存嚴認
公嚴無敕宋孔章王昭平洪載之方子凡姚愚
谷龔華茂宋子埜姚期兩嚴子餐沈冠東錢亢
子王以中洪玉衡諸居士并耆舊行素了幻幻
成無住蘊玄善徵等請上堂普說

師打圓云向上一路千聖不傳末後牢開直須親到
達磨大師特來東土遇梁武帝不契即渡江於少林
面壁此時震旦義學相高多滯名相驚見斥相指心
不能領略輒生嫉害乃至六遭服毒末遇神光安心
歸位始付衣缽并授楞伽經以印心嗣是東土一花
五葉偏燦寰區皆是親悟親證始得使此真宗不墜
也或謂達祖既以不立文字直指人心何復以楞伽
為印乎此正明一切佛語皆以心為宗旨不特楞伽
是離文字法如能親悟心印則三藏十二部一切修
多羅皆是離文字為宗旨也達祖斥相指心正以彼
時教家執著名相不見心宗斥者斥其名相也非斥
彼不當開闡教義也如能悟此心宗又何經律論觀
淨諸教非直指之玅心哉不見我雲棲太師最初發
心即以生死大事而起疑情剃染之後即偏參諸方
尊宿嘗於京師參笑巖和上求指示笑巖曰阿你三
千里外來開示我我有甚麼開示你時大師言下有
省因過東昌聞譙樓鼓聲乃悟其旨作偈曰二十年
前事可疑三千里外遇何奇焚香擲戟渾如夢魔佛
空爭是與非此後見法門師承大壞參學無真乃大
權設教開戒律闡教乘標淨土而歸于心宗世人不
知大師悟證之繇以大師乃教中圓人何必捏歸禪
宗以亂其統又孰知大師先悟禪宗而後開教海收
攝群機消歸正覺之苦心乎世間開戒闡教標淨者
甚多未必皆悟道之後設施也獨大師於悟心之後
弘法是以說戒戒即金剛戒相也設教教即玅明真
心也立論論即直剖宗旨也標淨淨即全提佛心也
輓近主法之人孰能如大師真參實悟而後舉揚宗
旨振作玄機密用哉今之參學曾起二十年前可疑
之事乎曾有於三千里外一聞譙鼓而不疑乎大疑
大悟小疑小悟不疑不悟如今人疑也未疑安得有
遇而且悟此奇特乎昔雲門湛和上或問中嘗載大
師宗門機用甚悉如拈外道問佛空生宴坐公案云
若於良久處欲望開迷陰霾萬里宴坐邊擬聞般若
說竟多時既然如是鞭頭得指空裏飛花者是箇甚
麼參又拈自性西方惟心淨土云若直指自性不但
過此娑婆千萬億國土為非也設箇自性巳涉程途
若實譚性心不但寶蓮金地種種莊嚴為非也說箇
自心早成垢穢你看大師如此起疑如此參悟如此
提宗門向上機緣如此指示惟心淨土此豈與未悟
拈心宗而代佛揚化敷文演義者可比擬哉吾大師
深念如來一代時教為後世分門別戶互相矛盾之
弊故於悟心之後密移一步始能會通佛語諸教而
歸于無門法門之心宗也不然達祖只須傳心不必
以教為印矣予小子舌短何足以舉揚萬一但稟承
大師法蔭今敬入山掃拜靈塔諸大護法尊宿命登
此座辭不獲免強為贅疣慚愧無地還知此一舉揚
底意旨麼親到須彌莫問山既遊大海休誇水下座。

** 請雪嶠大師主徑山祖庭為眾普說

師呼大眾云至道無難惟嫌簡擇但莫憎愛洞然明
白從上佛祖出世為人別無奇特直是要人了此分
別是非之心則與此道相應何有聖凡迷悟之異哉
近世此道寂寥幸雲棲紫柏憨山禹門壽昌雲門博
山天童磬山瓶匋諸大老遞相振起今亦取次示滅
獨有雪嶠老宿住此徑山靜室三十年來少有知其
隱微者如能觀其為人及語錄頌古諸作則古峭奇
絕處非今人所能及然而奇僻曾不掩也正彼奇僻
不掩所以換卻人眼睛鼻孔具眼人乃見其奇不見
其僻不知者只見其僻不見其奇此老不合時宜故
故如此夫古人之峭絕有人搆得上使此老如汾陽
之說夢作祭不將幾盃冷酒幾陌紙錢斷送盡天下
之孤魂野鬼乎蓋彼時尚有慈明輩驅奪他不得竟
為其嗣今則罕見其儔矣獨怪黃海岸余集生二公
偏能知之再三再四欲推出主徑山祖庭惜此主僧
不知退讓乃至又請主廬山開先而廬山正值荒亂
衲子難尋而此老復歸此山是亦不忍自棄其深根
固蒂之地也此中又幾人能知之哉即黃海岸亦但
能創發其始事而終不能死生以之成其末後也洪
覺範謂張無盡見真淨如葉公好書龍真龍現前則
棄而走何以解耶傍觀者清而當局迷耶嗚呼世間
求知巳豈不誠難乎哉此老惑亂天下人處欲嗣古
雲門匡真大師欲矯時弊不知轉甚然有可原者非
彼近世絕無師承而強欲嗣古人也此老昔嘗受知
於禹門雲棲二大師而二師亦非輕易肯許可人者
一乃末後有所付囑一乃巳前有所印契況二老皆
親承笑巖和尚法脈有自來者也禹門之下有天童
磬山是其同參兄弟皆欲推出為人此老倔強掉頭
漫罵欲別行一路此其犯人指目又何辭焉禹門雲
棲之印可天童磬山之推重此老雖不藉此為重亦
足表信于人使其樹高千丈葉落歸根一著終不能
不嗣笑巖之下為師承有據也余集老以雪老嗣雲
門如壽昌嗣曹洞此又大不類矣壽昌乃廩山之嗣
雪老則愛慕雲門宗旨也壽昌因馬祖下與善之大
好山而悟道亦可為馬祖法嗣歟然而雪老脫落又
玅在末後終不忘所嗣拈禹門香則海內久參衲子
皆勃然更仰矣予亦曾以此意于廬山時達之今復
得住此山正欲全其末後大事庶使宗門有公道在
亦不致後人效尤亂統也去年遭此一變足見諸護
法能別具隻眼用一段苦心為祖庭到此終有一人
成就其事是亦因果之不可昧滅也故予亦感海岸
生平為法之心成之于先今予為彼成之于後使海
岸末後更能入勝熱厭足之門則亦不負子與相知
之久今來徑山為作祖庭一完局也使予果不知其
為人則不必言矣既知其人而置海內老尊宿于度
外不互相激揚而成其事是則為忍心欺法罪人也
又安可高坐千峰眼空四海自為人天圭表也哉汝
諸仁者幸深念此相贊成之始不負今日親相告報
之意。

天界覺浪盛禪師全錄卷之九

門人　大成　大浩　大然　大充　較

* 茶筵法語

** 乙亥龍湖黃檗茶話

耳城潤光法師命門人素如輩特過圓通設茶請師
開示師曰你從法席來乃問我法耶素云不知師曰
不知解恁麼來素云乞大慈指示師曰聞潤法師說
法華經至何品也素云壽量師曰壽量作麼生素云
正是不知師召云大眾汝等遮立地底如何是壽量
聻鹿門法師云乞大師方便使初學始有入處師曰
參學人不得入處正以聽人說楞嚴便作大佛頂句
看說法華便作壽量句看聞宗師說機緣便作公案
句看更不向自巳本分上看何者是我大佛頂究竟
堅固何者是我眉間光本來壽量何者是我自巳本
分一段公案只管在冊子上意言分別計較有無是
非不知特地蹉過了也又安得有入處不見昔者疏
山問溈山承問和尚垂語云有句無句如藤倚樹設
使樹倒藤枯句歸何處值溈山方泥壁放下泥盤呵
呵大笑即歸方丈疏山忿然曰某三千里外賣布單
特來參問師何乃笑謔我也溈山命侍者與遮上座
布單錢令去異日遇獨眼龍為他點破在果疏山見
隻眼明招重舉此問招曰可使溈山笑轉新疏山大
徹曰元來溈山笑裏有刀大眾汝等似古人聞一句
言語便能自發疑情也無若是箇人見角知牛見煙
知火又那肯逐語生解且道疏山知得溈山語意也
無若知則不於此句更生枝節且不以溈山為謔若
不知卻聞此語又能發疑而舉一明三且於明招言
下悟溈山笑裏有刀汝等參學直須一言一事消歸
自巳本分果有下落不為三藏十二部破故紙埋沒
亦不為一千七百則爛葛藤紏殺故古人參到極處
如上百尺竿頭始有撒手進步斷送此命根也其或
不能拼捨言語文字知識情解之命根太煞頡滑安
得撲地折曝地碎哉我如此饒舌不過欲打艸驚蛇
耳眾中還有知痛痒者麼素云如何是蛇師曰你遮
死蛇不打眾禮拜而退。

** 西堂茶話

師與李太宰伯仲及毛克舉周更生馮西星諸公會
茶毛公問朝聞夕可之旨師舉如意示之曰諸公聞
麼眾無語師曰且聽一喻主人請客侍人取玉盃來
失手撲破眾客失色主人怡然不驚客歎其高致主
人曰此假玉盃也客復訝曰怪道不驚元來已先勘
破了也更請真玉盃看主人笑曰方撲破時真玉盃
巳儼然呈獻矣乃諸君自不具眼耳於是客皆感悟
毛公大喜曰靈源論參禪須死偷心今夕可撲破矣
太宰曰此一鉗鎚非同輕小不惟親見玅道亦使親
見孔子真正面目也。

** 北齋茶話

李公楫云昨與家伯快談何事師曰太宰云昔一名
公嘗言燈錄有禪師言解鄙淺者亦入之或有宰官
一時聰辨撞彩者亦入之此未必盡悟或為後人引
進乎予笑曰勘破此公也吾初會令侄公楫嘗舉二
祖安心話問予云如我等亦覓心了不可得使大師
曰為汝安心竟我等向不徹去予曰要人之偷心自
死耳使二祖不真到此而達磨亦決不如此也如孔
子呼參曾子曰唯子出看他師資之啄啐同時亦何
嘗弗思議哉更有一喻如君有十友偶托一誠信者
行事及返命彼語尚未完君即領之又托彼九友素
行詭異者彼雖語意條貫君心徹底不肯且再四徵
詰如公家斷案果有被告與干證俱是欺詐又不容
不窮奸辨偽以折伏其心也按彼名公正是自視聰
明而無實證乃疑古人亦猶巳也殊不知勘驗人之
真見豈在言語之工拙哉昔歸宗聞一僧自叫大悟
謂尼姑元是女人做宗即許之若非真見得此僧即
問一答十問十答百如香嚴之見溈山亦安肯輕放
過哉果真有悟解之人明眼者遠遠望見即賞識矣
又何待彼開口乎令伯爽然謂人決不可不遇真手
眼知識也楫感激曰此大師撾塗毒鼓斷千古命根
特先施我以法乳也敢自欺哉楫又問今人有專以
機鋒棒喝為向上宗旨者何如師曰是即是恐人多
錯認了機鋒棒喝也一居士聞法師談金剛忍辱波
羅蜜喜極歸家見小兒失跌啼哭士曰此處正好說
能所體空之無生忍也士愈說兒愈哭其妻窺見丈
夫不救兒且口喃喃地乃拈一火柴頭走出將地打
一下喝曰你如何跌我兒子聻兒見母打地便不哭
而起矣士忽踊叫曰今乃悟我老婆善談般若之無
生忍也師復曰知此意乎使此士他日學老婆拈火
柴頭打地又何異昔日之學法師談般若乎楫大喜
顧席中白臬惺公曰此大師真機鋒棒喝也真能殺
能活能縱能奪大權方便也真足破近世學老婆拈
火柴頭以為機鋒棒喝不作機鋒棒喝用者也幸記
之以示同參。

** 黃檗麈談茶話

師在黃檗與陳司寇以直二公圍爐司寇公問向於
此中用心不得明白何也師曰此正公不肯直下便
見要將心會道理故耳公急曰是是正以覿面隔一
重便不得見師曰世出世法皆有單刀直入之捷纔
著意言分別便惑亂也若欲與人解惑發智又須有
善巧方便耳如齊桓公與管仲出郊見鬼致疾及聞
皇子告敖言有見如此鬼者當霸桓公輾然一笑而
愈此非分別成疾復以意言釋疑乎予前日正以此
意作詩寄梅中丞公或管仲佯為不見而使之乎公
甚奇之因舉揚大年八角磨盤空裏走頌師曰公雖
是恁麼舉且道八角磨盤如何向空裏走聻公沉思
師曰向道要見直下便見不可向磨盤上安眼睛鼻
孔也公爽然喜極次日公曰昨深感大師示不肯直
下便見一語乃知往往皆是自不肯承當耳師曰承
當箇事亦不容易前者與李太宰談及彼令即當時
因唐宜之與言八識不肯信及臨終曰惜不能修書
與唐宜之言我今知有八識也予曰學貴乎自信此
正是知之為知之也若今人聞禪便謂知禪聞道便
謂知道此輩終身自障不得真見禪見道也若令即
者不知既不輕信若肯信則必有真知矣又安得此
人與之入此道哉陳公曰此正所謂當觀時節因緣
耳師曰古人謂時兩之化蓋亦因其種性成熟耳杜
詩云欲覺聞晨鐘令人發深省若非欲覺雖每日聞
鐘熟能發深省哉即此欲覺二字乃千聖傳心之妙
如孔子呼曾子唯是欲覺之候也諸門人仍不覺耳
故能開悟者以中心之生意未發如桃仁杏仁之
在核中皆未有浸入之功薰發之力其仁中之枝葉
花果皆藏隱未得發現也故吾佛稱為悟無生法忍
忍者仁也藏也即如來藏心也以能藏萬法於一心
又能藏一心於萬法也即無生無不生之種智也即
至誠無息天命之性也即太極含二五之純粹精也
即歸根復命窅窅冥冥其中有精也不然貞下安能
復起元哉故參必須開示悟入此歸元之旨不然隨
照愈出而愈失宗矣公大喜曰欲覺與法忍數語誠
發千古未發師曰此亦因機指點耳種杏仁核正有
事在。

李長庚日世無不知看杏花者誰知一樹千花在
此核中之仁乎可惜見核而紙裏之耳吾師婆心
是誰知感。

** 壽昌諸山請茶話

師云日日日東上日日日西沒寒則普天寒熱則匝
地熱惟有大好山應時還及節且道只今是甚麼時
節聻噫一語喚回鸚鵡夢九霄奪得鳳凰歸珍重。

** 寶方茶話

舉雲門云乾坤之內宇宙之間中有一寶秘在形山
拈山門向佛殿裏拈佛殿向燈籠上雪竇云乾坤之
內宇宙之間中有一寶掛在壁上達磨大師覷不見
覷著即瞎卻眼師云遮二老漢撥亂乾坤即不無若
是安邦定國尚未夢見在秖如道盛今承寶方師翁
之力應得寶方受用又作麼生復云乾坤之內宇宙
之間中有一寶一體同觀龍蛇混雜凡聖交參噫無
限珍奇無用處前三三與後三三。

** 茶話

師舉長沙岑禪師有一秀才問曰弟子見千佛名經
秪見其名不知居何國土亦化度否沙云秀才曾到
黃鶴樓否才云到沙云崔顥題詩後亦有人繼作也
無才云無沙云秀才閒時題取一篇好復召大眾云
會遮秀才問麼青蛇口裏燄會遮長沙答麼黃蜂尾
上針雖然如是若有人如此問我壽昌但答他云今
日山中大眾禮千佛辛勤楚中廣上人聞予身外無
餘之說估自巳長衣設茶供眾山僧不著便待無人
時來與你將那一隊黧奴白牯一一按過且道壽昌
與長沙之答有同別也無若也會得仙人有待乘黃
鶴若也不會海客無心戀白鷗。

** 福山茶話司理黃元公請

何長白問七星橋還在南還在北師云日頭露出士
云落在何處師云碧沼重開黃司理問鄉開萬里一
步為初如何是最初一步師云天風醉花鳥進云如
何是途中事師云此句有人讀進云如何是門庭事
師云蓮花石上說機緣進云如何是堂奧中事師豎
一指進云到家後如何師云洞庭峰頂再相敘黃敬
授問福山茶還供得天下人喫麼師云白花浮出此
冰壺進云還有滋味也無師云兩腋風生便是仙進
云七碗喫不得時如何師云玉川子醉也進云如何
是趙州茶師云盧仝不肯喫進云喫後如何師云脫
骨換胎難張拱之問如何是朱槿移來釋梵宮師云
峭壁本無苔進云如何是老僧非是愛花紅師云灑
墨圖斑駁進云如何是花開花落渾閑事師云百萬
一時盡進云如何是秪要人知色是空師云舍情無
片言。

** 茶話

司理黃公問如何是後天一著師云拈出當陽句進
云如何是先天一著師云金鎚打不開進云莫躲在
混沌無記空裏麼師云凍雞未報家林曉進云天開
時如何師云隱隱行人過雪山進云地闢時如何師
云石筍穿雲路公舉手云謝答話師復問云垂條意
若何公云一株獨秀師云如何是一株獨秀進云開
花結果師云阿誰摘得進云請和尚喫茶師云莫顢
頇好張拱之問古人云無佛轉身和尚還有轉身處
也無師云不與外人知進云如何是泥佛轉身師云
水裏失錢河裏撈進云如何是金佛轉身師云火燄
頭上風車子進云如何是木佛轉身師云大斧劈了
手摩娑士禮拜師問大眾云還有未到此山者麼黃
公云秖有大師未曾到師云蒼苔古道行應遍進云
還記得舊時事也無師云落日寒泉聽不窮進云恁
麼則與大師同行也師云更有千峰最高處進云遮
裏不容大師師云此心期與故人同進云郤請大師
同住師云大好撞彩黃敬授云恁麼則大師被古人
句轉也師云且在腳跟後走著黃公云截斷腳跟時
如何師云逼逼地公云如何是夫子之文章師云滿
筵道火不燒唇進云如何是夫子之性道師云無限
清機如歷掌進云大師還見夫子也無師云鋸解秤
錘進云恁麼則大師無分也師云八字少一􂘒敬授
問浩然之氣與凡有血氣是同是別師云漆桶中辨
取何長白云打破漆桶後如何師云土宿騎牛。

** 茶話

邑宰廖公因談青原山有掛角寺靈跡甚奇師乃云
善於名山掛角者莫若蘇東坡輩也如匡山東坡亭
雙徑東坡池西湖東坡堤之類何處非彼掛角哉至
於佛印住金山寺昔人以蘇公與佛印法戰不勝輸
玉帶鎮佛印山門蘇公亦自為詩云鈍根猶墮箭鋒
機殊不知蘇公慣用陷虎之計以一腰玉帶占了佛
印千古金山遮則公案孰能辨其勝負所以吾宗獨
貴有轉身活路耳廖公云請大師剖判師顧黃公及
諸孝廉云諸公各下一語看黃公云弟子前日作金
山語錄序有佛印以衲衣授記東坡東坡以玉帶授
記佛印甚矣東坡之善作賊也正協大師微旨師云
遮兩箇白拈賊須是山僧捉敗始得雖然中不容針
且置旁通車馬處捉得衣帶賊否諸公愕然異之師
云天地造化機權古今功名事業皆天下公物從上
佛祖出世為人宗旨及世間聖賢英傑或明取其名
或暗取其實以為自巳本分受用此非大白拈賊而
何黃公云今日遮裏著賊底也不少師云且道無位
真人是甚麼乾屎橛群公相顧師云羚羊又掛角去
也眾大笑。

** 臨川天寧寺茶話

朱長文長源齊寅生陳伯幾茶次文公問人人皆知
參禪一事直探根宗如何學人終日參不透徹何也
師云人人皆知是直探根宗爭奈探根宗之心不能
直捷深入耳此不但參禪即如子事父臣事君亦未
見有能直捷深入者也孔子嘗日臣之事君當以大
道若瑣屑數末之事則反辱君命與辱巳身也又安
能陳善閉邪而格君心之非哉如大舜之事頑父嚚
母友愛傲弟可謂真能事親而不見親有不是處秪
自怨慕號泣所以終至底豫文王天下有其二而服
事殷但曰天王聖明而小心翼翼雖至羑里而無不
敬於是感悟昏紂而釋其囚故夫子以大孝稱舜以
純至稱文皆歎美其能直心事親事君也故曰事父
母幾諫見志不從又敬不違勞而不怨此一則唯舜
與文足以當事之一字世儒不達聖意以須幾諫又
安知事之至極自然底豫感悟何況孝子忠臣之心
一往直前秪知有君親可事不知有廩之可完井之
可浚羑里之囚昏亂之惡也臣子纔見得君父有不
是處便有弒父弒君之漸矣今之參禪學道秪愛用
知見情識去公案機鋒上領略卜度如何得深入門
庭堂奧而見本生之君父哉此旨唯吾曹洞祖師深
悟直指之宗故立如子事父如臣事君之旨以開示
世間出世間之後學必如是念念歸根心心得旨若
纔隨炤則失宗矣你不見倒剎竿青州衫廬陵米價
日面月面柏樹子麻三斤諸公案皆是直截根源不
容擬議而親見祖父於一吼俱盡乎諸公大喜曰此
不特為少林一脈直通元氣即舜文周孔乃於今日
始得見其真面孔也幸侍者記之使天下後世悟斯
旨者皆得致君親樂太平於大師言下矣。

** 諸縉紳請茶話

師云山僧逢人莫不箇箇說解脫法亦竟不得解脫
者何也良以全身坐在現成文字道理知見窠裏展
轉反側終是不得蹋翻窠臼如何得此身心與世法
出世法相解脫哉正如人欲運甕須身在甕外始運
得他動若將身坐在甕裏不惟甕運不動而甕被我
蹋定我又被甕關住元非是甕累我乃是我累甕也
今之治天下者纔有天下便為天下所累惟不有天
下則天下不為我累而我且運天下於掌上矣故唐
堯見得有天下便要以天下讓許由許由見得有天
下便恐天下所累故寧死而辭是二者皆以有天下
故有授受之累也及至於藐姑射山中見四子之無
所知始乃窅然而喪天下乃不期逍遙而自逍遙矣
故曰列子御風猶有所待若彼至人則又烏乎待哉
正以聖人無巳故無所待矣今之參禪欲了生死是
生死為何物乃若是黏皮綴骨繫識纏心之不可解
哉殊不知自心取自心非幻成幻法不取則無非幻
矣而幻化又何從立乎諸公了知此意則我與公皆
是戲臺上人誰僧誰俗誰真誰假誰是誰非之有哉
諸公大喜曰此千古之大惑不消片語而解脫之也
婆心徹困曷勝傾倒。

** 靈谷茶話

師云諸公纔見堂中諸學人參究本分事麼二公云
近日視諸禪師從容恬密真覺得箇箇有入處相似
師云居士你知各人本分事麼既謂之本分事則不
假借分外一毫也平日不依名利恩愛則依文字理
解不依文字理解則依玄玅知見凡佛祖機緣公案
皆是依通識揣又安能蹋翻聖凡生死窠臼顯發本
分機用哉如近來江北富貴之家兵賊未亂時則奇
衣美食華堂嬌妾金寶珍玩車馬侍衛喜人呼老爺
相公跪拜叩頭及賊將臨城則求穿奴婢衣作乞丐
狀住破屋用惡器損其容貌歛其儀態痛恨人叫老
爺相公夫人小姐何故怕賊識其富貴美好欲索他
珍寶傷他性命。也即貧賤人平日喜富貴不能得。假
至此日有以奇異衣服換其垢弊者。亦必叫喚馳走。
何故。恐殺害之禍及身也。殊不知賊亂時之富貴珍
寶。秪能招賊兵害我四大幻身。太平時之富貴珍寶。
最能招貪欲害人萬劫慧命。世界之荒亂尚有靜平
之日。而自心之貪欲荒亂一念陷其心性。則隨業輪
轉千生萬劫。墮落異類慘殺之苦。無處可逃。自非逃
於佛祖域中聞解脫法參超悟禪。又孰能免一切生
死業惑哉。是故吾宗欲人參此本分禪者。正使自全
此本來法身慧命也。豈非天上天下大奇特機緣乎。

** 陜西鄧自親偕諸文學請茶話

鄧自親居士禮請。曰弟子陜西人。客南京。聞故土賊
亂。有老母不知存亡。雖亦久信佛法。不知如何始了
生死而度父母。乃痛哭流涕乞和尚大慈開示。師曰
居士還知遮痛心人底出處麼。若知得此人出處。則
父母故土雖歷歲月程途亦易到易見。若不知此人。
則現前不歷歲月程途本來面目卻是難見。且了不
得遮生死。若了不得遮生死。你即得見母親大哭一
場以盡百年孝養。亦須歸盡安得超他出生死哉。秖
如目連尊者。上得天堂入得地獄。必須先有一箇了
生死法。始度得他母。若無此法終是千生萬劫徒自
纏縛于生死恩愛。又何濟于大孝哉。你諸居士急宜
直下透徹始得。不見龐居士云。難難難十石油麻樹
上攤。龐婆云易易易百艸頭上祖師意。靈炤女云也
不難也不易饑時喫飯困時睡。你看他雖是塵勞中
人。卻能父子團圞說無生法。且道他說難說易是箇
甚麼。若以百艸頭邊饑餐困睡即是無生。則大地人
皆是無生也。又何難易之有。又何他父子如此提唱。
雖是極平嘗話。卻是極淆訛事。到遮裏也須著隻眼
始得。又不見孔子云。天下國家可均也。爵祿可辭也。
白刃可蹈也。中庸不可能也。我見天下如此林林總
總差別雜亂亦不易均。縻一身之爵祿。為一家之欲
亦不易辭。拼性命之生死。白刃亦不易蹈。而聖人反
不為難。豈非中庸是天下古今人底安身立命之極
平嘗極奇特之事乎。先聖語言最簡最易。如揭日月
於中天但人不肯痛心參究。所以不得真實受用。以
致天下卒不可均。爵祿卒不可辭。白刃卒不可蹈。若
悟入此中庸平嘗之道。如饑餐困睡相似。則人事無
甚奇特。天下有何不可均。勢利無甚奇特。爵祿有何
不可辭。生死無甚奇特。白刃有何不可蹈。只此極平
嘗之道。人不肯參透。所以費卻許多奇特功能。終是
不可能也。若不親切透過此事。如何龐家父子炤耀
傳燈。拋家業于湘水。了生死於笑談。豈今人所謂平
嘗中庸之所能哉。正以天下古今之人輕易視此平
嘗。反使此中庸之道人鮮能也。諸居士欲了世法出
世法。可不參究自巳本來面目遮一著子。又何難均
天下辭爵祿蹈白刃。以了此平嘗生死性命哉。諸公
還知坐立儼然當機不昧底。與父母未生前底本自
平常原無一毫差別麼。復說偈云。少小離鄉老大回。
阿爺相遇復相猜。偶因傍客呼名姓。頓使從前眼豁
開。珍重。

** 徑山觀音殿除夕茶話

我等林下道人。當此除夜享清淨無為之福。是皆受
朝廷之恩澤。誰知有宴安鴆毒之害乎。方天下遭此
大變。民窮財盡慘殺不寧。當宁焦勞文武忘命千瘡
萬孔莫為救療。安得頓還元氣。使朝野甦息乎。即前
代名山古剎。往往為饑荒賊亂兵火所焚。即諸祖亦
常避難。如巖頭隱於渡子。石霜藏於瀏陽。慈明浮山
輩結伴參汾陽葉縣。直可謂赤身挨白刃。撒手跳懸
崖也。若不如是捨死忘生。安能破此生死牢關得出
身路。今參學人自巳無忘軀為法之心。只管去觀望
知識。看他有意於我無意於我。世間豈有如此拼生
死而求玅道者乎。使慈明浮山輩纔有一念觀望之
心。則早被他熱呵亂罵潑水撒灰斷送去三千里外。
安得頓悟臨濟之道迥出常情。往在靈谷。常與凌官
球倪樸菴諸公言。做行狀者。紀述將來自覺淡泊不
好看。百計搜求出數段要大聖大賢說不出底。忠臣
孝子行不出底。入在裏面纔成一篇文字。及乎自巳
為人生怕說一句難話。死怕行一步難事。半毫毛也
不敢惹著。既行時要如此好境好緣。如何做行狀。卻
又要如此險難怪異。豈非背馳其言行。而欲自欺欺
人乎。昔吳遠庵與予曰我南京宗風久寂。幸余集老
請博山和尚於天界開堂。引發多少人知有此本分
事。爭奈護法神不加被他。不知是他夙業否。今為山
東作巡撫事收在刑部獄裏。卻不退息人之信心乎。
予笑曰大好信心。公且道佛法有靈驗乎。吳大驚曰
莫是他錯因果乎。予曰是你錯因果也。吳益驚。予曰
誰教他要參博山和尚及諸方善知識禪。吳曰請大
師破我驚疑。予曰此正蘇子瞻所謂佛祖恐我難化
故。特遣於萬里之外折伏之也。公又安知非護法善
神感集老為法之心。欲以道法速成其參了生死禪
之行狀乎。集老既能參博山諸老禪。且試向刑部監
看。此刑部禪與諸知識禪是同是別。若是同。則參得
刑部禪。亦可參閻羅大王禪也。刑部禪是操兵演武
禪。閻王禪是輪刀上陣禪。刑部可以寬假。閻王不順
人情。又況閻羅王與牛頭阿旁多。是不通文字道理
佛法禪道者。諸大善知識尚可以著語呈解。拈古頌
古。棒喝機鋒相見。與他閻羅王獄卒相見一些也用
不著。只要你參他刀山劍樹禪。鑊湯爐炭禪。參得他
地獄極苦禪。庶幾可以參他佛祖向上禪也。諸公大
笑絕倒曰。此千古棒喝。使世出世人皆當透骨透髓
矣。汝等諸仁者到遮裏也須當真參了生死禪始得。
不則臘月三十夜易過。涅槃堂裏生死結交禪恰是
參不透也。汝等可不痛心驚覺此世出世法。當此大
難必如何始得透脫乎。果欲參透此禪。則當不惜皮
毛欲樂。便從今日做一箇能透萬死千難之人。免使
他日悔不曾做得真行狀。以致自陷於欺心之大罪
也。

** 觀音殿燈節夜茶筵垂示

師指花燈云見麼。南斗六北斗七。趙州喫茶口不濕。
當機誰肯便承當。甘如鴆酒毒如蜜。醉倒街頭李八
鬍。騎牛穿靴海底立。跛鱉踼碎須彌燈。白玉毫中黑
漆漆。徑山長老笑呵呵。千載惟有今夕吉。吾有正法
眼藏。不立文字。教外別傳。直指人心。見性成佛之旨。
付囑與摩訶露柱摩訶燈籠摩訶鴆酒摩訶蜂蜜。善
自護持。毋令斷絕。驚得他諸佛諸祖搖頭吐舌云。我
從本巳來未曾聞有如此奇特。我從本巳來未曾見
有如此奇特。復拍案云。急急如律。

** 胡洪胤盛高姚諸士雲蓮淨修禪侶請茶話

中峰大師云。參禪無秘訣。秪要生死切。須知遮一切
字便是斷生死命根剖如來藏性底金剛劍。從上佛
祖百千方便秪是拈提遮一切字。此外更無別法也。
人能痛切為發明生死性命則一切勇猛精進自不
待人教詔。所謂如輪刀上陣。一人與萬人敵。更不顧
生死危亡。所以能殺敵而自全性命。稍一不切則生
死性命皆落人手矣。可不切乎。今人不有真為生死
心。徒云我疑情發不起。殊不知此心若切即是話頭
即是疑情。即是金剛劍。即是大闡提也。到遮裏更有
何生死不破。何性命不透哉。我嘗與儒者云。夫子稱
詩可以興觀群怨。此怨之一字。即吾禪門疑情也。所
謂臣不得君。子不得父。乃至不得于朋友百姓皆此
自怨之疑情。孟子善于形容大舜謂如怨如慕如泣
如訴。此正是自怨自艾自起疑情曰我何以不得于
父母兄弟哉。非有怨恨于頑父嚚母與傲弟也。纔有
怨及父母兄弟則此自怨自艾之心終無以自悟亦
終不能感格其父母使底豫也參禪人不返求諸巳。
我如何不明我自巳性命。如何卻被妄想之所流轉。
畢竟我如何作得主。妄想生死又從何而有。只如此
痛切參去。更無第二人更無第二念。久久伎窮倆盡。
一旦頓斷命根便是大事了明也。今人參究而不悟
者。皆是為生死心不切。與不能久遠痛憤耳。非古人
言句話頭不能令人開悟也。如本艸綱目中上藥不
可枚舉。獨難者是久服二字。若能久服則無藥不靈
矣。今人一日暴之十日寒之。正是無痛切久遠之心。
又安能得大徹大悟如古人哉。

** 為宴林影竹松閣開遠及諸居士茶話

開遠因舉其師叔祖宴林與影竹之戒行精嚴。因財
立義有如寶訓之風杖人曰季札掛劍於徐墓能斷
人千古偷心亦足以義利風世如宴林與影竹如此
則於生死交際亦可穎脫矣。開遠當此奇窮不濫與
松閣之能力行堅忍則其他事之不敢自欺亦可知
也。世人嘗以貧賤不能苦守而為非義。又或因求慕
名利富貴恩愛迷倒喪心予謂人自負名利富貴恩
愛耳。如堯舜桀紂皆富有四海。貴為天子。彼則有德
有位。名震萬年。利澤永世。此則失德失位名穢帝王
利敗。今古此富貴名利何負於人。即如孔孟汲汲遑
遑不得君相而行其志。然皆不敢自濫於貧賤乃能
為千聖百王之師。此亦豈貧賤之能負人哉。總之能
不負自心則不負大義。亦不負富貴貧賤與名利恩
愛也。又嘗見父母子孫欲保其名利壽命皆以恩愛
之故。自能立心行義求福於天乃至割人難割。為人
難為。以開悟性命天道。乃成不世之大業者。此非以
恩愛度恩愛而出恩愛於生死性命乎。故杖人生平
秪教人悟此靈心為主。能使此心靈悟則盡大千法
界若聖若凡皆是全機大用。何更有心外之法為剩
物為留礙哉。諸人但能勇憤求明此心。不負此心。則
千聖不傳之玅。不待求人開示而自悟入矣。

天界覺浪盛禪師全錄卷之十

門人　大存　弘智　大璸　大奇　較

* 法語

** 洞宗標正

師室中因諸門人侍立有僧出問洞上宗旨乞和尚
指示。師良久。云會麼。曰不會。師曰你不如西天外道。
曰某不曾問有言無言。師云卻又似西天外道。進云
惟大慈悲曲垂方便令我得入。師云雪竇道邪正不
分過由鞭影。如何是鞭影。進云莫是良久處麼。師云
一翳在眼空花亂墜。進云外道見箇甚麼便得悟入。
師云劫賊入空房。進云莫是疑根斷絕去麼。師云我
說你不如西天外道。僧禮拜歸位。師乃顧眾云汝等
還知价公始終機緣之妙密乎。公初為沙彌時念心
經至無眼耳鼻舌身意處。輒自捫其面以問師曰我
分明有。何故經言無。今人讀經能如此觸發天機即
其師亦可使猛然自討入處乎。從此參方。首謁南泉。
因為馬祖諱辰營齋。泉問眾馬祖還來否。公乃出曰
待有伴即來。南泉是個通身手眼底漢。也只得道此
子雖後生甚堪雕琢。公曰和尚不得壓良為賤。正如
虎生三日。氣巳食牛。尋常輩孰能當其爪牙。嗣于忠
國師。無情說法話有省。巳向荊棘林中能下足矣。及
辭雲巖。問此去有人問百年後還邈得師真否。如何
秖對。此正向沒孔鐵鎚重下楔也。不是此老大難酬
他。乃良久云秖這是殺人刀活人劍。不妨利害。若是
德山臨濟未免以棒喝用事。且道良久云秖這是還
與棒喝有同別也無。公既巳悟無情說法。到此如何
又開眼尿床。沉吟不下。莫是識法者懼所謂承當個
事。大須審細麼。秪這一劄愈見銀山鐵壁。大火聚中
無你進步處。無你躲根處。無你轉身吐氣處。從此所
悟所解底命根不容不斷。但不能向月明簾外㘞地
一聲跳出身裏之門而得全機大用。奮激不巳。忽于
過水睹影乃打失眼睛大悟前旨。正如德山於上座
欲點那個心處不能出脫。乃以潭不見龍不現致個
疑頭。迫得無路無門忽於吹滅紙燭處乃絕。後甦來
大叫曰從此天下老和尚欺瞞我不得也。明眼人試
看价公與德公悟門是何如哉。故公乃作偈自述悟
證與石頭參同契之明暗妙協雲巖所付寶鏡三昧
之渠我交參深相符合。即以重離回互而立正偏五
位之宗旨。使公不於此得真正全機大用。何能自云
切忌從他覓。迢迢與我疏。即有悟得自巳若不見人
以妙密鍵鎚打開九重錦縫。透過百種冤門。則大法
不明。觸途成滯。終不能自我作主。折攝法界之群機
也。正以理明而自神動。神動而自天隨。如聖人作而
萬物睹。凡夫視為高遠之事。殊不知萬物皆備于我。
我之聖心一發。則天地萬物皆隨我而全現也。人無
聖心安得謂之聖人。此价公頓悟真我之大機大用。
故能我今獨自往而法界皆全彰我之神用。此正以
我能作主則先天而天不我違。後天而天奉我時也。
知盧舍那佛頓出藏身則三身四智十方應化皆互
為主伴交參。若但於頭頭上明物物上顯。不知向上
尊貴一路自別。則不免於處處得逢渠即認渠為真
我。卻又落在驢前馬後之階下漢。何能作主於法界
攝重重涉入之三昧。又何能處處逢渠即是我處處
稱尊即我是渠哉。師說至此驀呼云。大眾正當恁麼
時。是個甚麼。畢竟洞山祖面目作麼生。眾愕然。師云
打破鏡來誰炤燭。鶴沖霄漢出銀籠。眾禮拜。

師曰吾洞上之旨不特能會通五宗之秘。即如來一
代時教之始終本末與儒道九流尊卑體用事理功
位之名分。無有不收攝而闡發者也。此宗無語句亦
無實法與人。正以明破即不堪。法死則不能活人。舞
吹毛擊塗毒無論搆得搆不得。未免喪身失命矣。不
獲巳。立個正偏賓主玄要人境暗機圓相六義三關
九帶十真等。巳是刻畫虛空雕鑿渾沌。但先聖深恐
法久成弊邪異繁興。若不為物作則立此宗旨則萬
世何從揀別。真偽使此法眼妙心不昧滅哉。古人之
立法立言正如大易之立象立辭也。使無大易之象
辭則天下萬世何從而得天地造化之幾微。人物生
死之性命哉。所貴於觀象玩辭而顯仁藏用也。人每
以理為活數為死不知理雖活或以意見自用而反
落於怪邪。數雖死能存法則。而可悟其天然有不得
於象則求之于辭。有不得于辭則求之于象。或于言
辭有盡而得象意無窮。是法住法位。世間相常住。不
于此可悟耶。吾于疊三變五中見其象畫之奇偶妙
協。乃知偏中至不可以兼中至而重犯兼中到也。何
妨拈出以待神明之者。如太極舍四象為五位。即是
河圖洛書以中五含十不過一奇一偶之參兩錯綜
而成其中和位育也。六爻之偏正回互者。即奇偶之
兼帶妙協也。蓋萬物無不負陰抱陽。陰不抱陽則孤
而不產。陽不負陰則寡而不生。陰陽偏勝則散亂斷
滅。何以承天命之化育乎。故聖人深幾裁成之揭其
奇偶之樞機而變理其太過不及以致中和。則天地
人物各自正其性命。此參贊位育之功能惟其善用
九六轉變其乾坤造化所以為至神至妙也。重離如
太極之含四象者。<img:>即五中之十如荎草之含五味
金剛杵之具。五楞也<img:>之中一圈為天地人物之心
即太極為重離含四卦之兼中到也。<img:>東方一圈即
少陽之正中偏也。<img:>西方一圈即少陰之偏中正也。
<img:>南方一圈即太陽之正中來也。<img:>北方一圈即太
陰之偏中至也。覺範洪公以互卦為回互。以單卦為
互疊先大過中孚而後。單巽單兌特一說耳。少陽少
陰體尚未純。但能疊進而未可即變太陰太陽體巳。
至純但能變轉而不可復進。吾洞上借此配喻偏正
回互。以用疊為三變盡成五。誰得此意象外之深旨
乎。回互者如教中之回向也。內外上下因果本末皆
各相含攝之謂也。或回正向偏以理奪事。則無事而
不理。可奪色法以明心也。或回偏向正以事奪理。則
無理而不事。可奪空心以明法也。或回正中事理之
全體而來向全用。則事理俱奪而可即妙有以成等
正覺也。或回偏中事理之全用而至向全體。則事理
俱不必奪而可即正覺以成大化權也。或回此正偏
事理之體用向此天然尊貴無著真宗全提法界。則
向上兼中到又何言哉。重離六爻偏正回互疊三變
五。天然妙協原非意見所能強為之分合也。此<img:>重
離之偏正混融也。以重離初爻之奇疊上為<img:>。重巽
下斷。如正中偏也。以重巽初爻之偶疊上為<img:>重兌。
上缺如偏中正也。以本離疊上成巽兌為三卦則不
可更疊矣。更疊之則又成一重離矣。既為重兌<img:>則
當用變。變則當先從內卦之兌翻轉成巽合外卦之
兌變為<img:>澤風大過則四奇在中。兩偶在初上如坎
中之滿為正中來也。大過既成則又當變<img:>此內卦
之巽為兌變外之兌為巽以成此<img:>為風澤中孚。則
二偶在中四奇在初二五上如離中之虛為偏中至
也。以四而疊變既盡則兼到自成中五耳。或謂正來
偏至聚訟至今究何決焉。曰疊如二少變如二太。約
幾易簡矣。舉二而參統之。如陰陽之藏太極如寒暑
之藏天舉四而中五統之如太極之舍四象如天之
四時蓋象數奇偶費隱先後可互徵也。吾概舉其綱
幾。而變化在其中矣。正偏兼中兼何須重舉乎。寂然
不動感而遂通。天下之故。所謂感為易體也。吉凶悔
吝生乎動。不有感而動之則何卦爻之疊變哉。經中
以應觀法界性。一切由心造。而心不動則十界聖凡
之名相了不可得。有何四句可離。有何百非可絕。說
個絕代靈心亦強名也。正以十界之機感乃應之。􂎽
正中偏者。以上黑下白為少陰兼少陽也。􂎼偏中正
者。以上白下黑為少陽兼少陰也。􂗰正中來者以中
黑外白為太陰之全體協太陽來也。􃄸偏中至者以
中白外黑為太陽之全用協太陰至也。<img:>兼中到者
以全放全收其黑白而混融之。不可以黑白表顯名
跡。到此俱化類之不齊。混則知處。不落是非。無敢和
矣。此大總相一真毘盧華藏法界圓融行布不可得
而互表互遮者也。大易以陽為奇為正為君。為白以
陰為偶為偏為臣為黑。吾宗則借奇為陰為正為君
為黑。借偶為陽為偏為臣為白所謂夜半正明為正
中偏。天曉不露為偏中正。又不當執此以相反其奇
偶也。引而伸之何處不具掃而置之原自不壞此後
之說吾何能限。然寧有逃于中五者哉。祇如八八六
十四卦中奇即此一奇偶。即此一偶奇偶太極即費
即隱分之則大絕方所合之則細入無間。就中行布
圓融彌綸一際。死不礙活。活不礙死。孰能分合此中
之奇偶正偏渠我賓主哉。此惟親悟親證無我無位
之真人入于剎那際無間三昧者。始能傳受此千聖
不傳之秘旨也。

** 洞曹君臣正偏及功勛父子主賓五位參同宗
旨

􂎽正中偏者即君視臣也。以上黑下白而體尚與用
分方將使合。如堯之聖君乃能求舜之賢良。是勞于
求臣以盡君道。此所謂妙容雖不動。光燭本無偏也。
亦謂君向臣亦謂父垂慈養子。亦謂主能接賓。

􂎼偏中正者。即臣向君也。以外白內黑而用始從體
歸方將得。一如舜之賢臣乃能求堯之聖明。是勤于
事君以盡臣職。此所謂不墮諸異趣。凝情望聖容也。
亦謂臣奉君亦謂子承歡孝父。亦謂賓能對主。

􂗰正中來者。即君御極也。以黑在白中而體巳成其
用。如不顯惟德百辟其刑。此所謂妙德尊寰宇。高明
朗大虛也。惟我獨尊故又謂之功無能與比。即篤恭
而天下平。亦謂父全業付子。亦謂主能作賓。

􃄸偏中至者。即臣攝政也。以白在黑中而用巳成其
體。如玄德升聞重華協帝。此所謂靈機弘聖道。真智
利群迷也。率賓歸王故。又謂之共功同歸。至化即共
樂無為之治。亦謂子全身紹父。亦謂賓能為主。

<img:>兼中到者。即君臣道合也。以黑白渾融而體用一
無分別。如堯舜之揖讓德成舜先。賓能相續為主。而
堯退位又作主中主。堯既不居正位。舜亦不居偏功。
此所謂渾然無內外。和融上下平也。亦謂之功功是
無功無不功也。亦謂之父子恩忘斧斫不開向上尊
貴之正命食亦不取矣。此秘密藏千聖不傳豈言所
可盡哉。

** 示普侍者歸圓通

予侍者鑑咦普子隨從九年。今命歸廬山因以一紙
禮求警策。予曰知我平日痛為汝乎。你師解啣日。子
嘗親依弁山寶壽諸知識咸器重之。丙子隨予於西
陵李家宰諸公稱為英敏。予曰此子病不能愚。恐難
善後及從歸壽昌闃然翁黃元公亦撫而慰之。予見
其好勝喜名。輒露淺鮮益痛叱痛逐之。你師亦感泣
不忍去。予主圓通你師以緣事攜你往粵禮曹溪祖
塔。及歸以汝乞予曰大日不能承事和尚。此子樸實
可代日奉侍。惟痛鉗鎚即日之受命也。後你師掩關
福山。旋到雪峰出而歿於旅。次予時主鼓山命汝去
茶毘其骨。歸壽昌普同汝師雖死予每以你師痛策
汝。使汝勤勞忠心用命是應當事。但習氣不自嚴切。
好刻責人。非惟參究不力。而心亦終日不快樂。你自
視能如汝師之英敏乎。尚不能自善其後。汝如此資
質可不深為自警而追思汝師乎。普因告欲閉關誓
死心徹究以不負平日督責之恩。予因書此令從此
去果能不忘督責之深痛自裁抑。潛自參究則何大
事不發明乎。子深勉之無負始終之心也。

** 示真儀準禪人

古人參學必至於悟證有足以驚天地感鬼神而超
超乎聖凡之外者。皆由最初發心為欲了生死正性
命也。今人最初未有為了生死心。以故所參者是文
字道理機鋒公案之禪。所學者是知識為人門庭施
設之事。縱使參得學得秪成一箇無明業識虛憍我
慢。以欺誑世人而圖名聞利養。為法門之賊。住其流
弊又有不勝言者是何曾有求了生死之功行哉。此
正如蠶之用盡心機。吐盡絲繭。適足為自巳生死自
纏自縛之計。為可悲也。真儀準子嘗親依予於圓通。
別去參諸方尊宿。近復歸見予天界因追究其所以
正吾前言所參學之流弊以自為有進。予深斥之必
欲其以求了生死自悟性命為本則。其為人天軌範。
皆悟證後之事也。因書以勉之。

** 示旌川慧生禪人

德山見僧入門便棒。臨濟見僧入門便喝。魯祖見僧
入門便面壁。趙州見僧入門便云喫茶去。無業見僧
擬問便云莫妄想。睦州見僧便云現成。公案好與三
十棒。或纔入門便捉住云速道速道。擬對即推出去。
此一等老古錐剌骨剌髓徹困為人。若纔擬議便墮
坑落塹陷身死漢無出頭路矣。那堪更踏步向前。逐
語生解打葛藤弄鬼眼睛。問如何承當。如何透脫。乃
至如何參究。如何下手。如何看話。如何起疑。如何進
步轉身。如何出言吐氣。豈但白雲萬里。枷鎖千重也
哉。若不恁麼又如何始得箇入處。又如何得出離生
死。悲哉。胡餅討甚麼汁。雖然到遮裏也須是箇真正
為生死底斬釘截鐵漢子始有箇趣向分。不然總恁
麼縱汝意識。從世諦流布去孤負天下人。寧有限量
哉。慧生禪人求予指示巳是要教棒折如何又恁麼
放行。山僧也是慣向泠灶裏下火。不免將錯就錯。或
死灰裏爆出一粒豆也不可知。

** 示郝子荊居士

新安郝子荊居士才奇志異。絕侶孤風常參諸方獨
折節於三峰藏和尚。因游戲于頂日問石二公之門
一日訪予於長干。一見傾倒。因出藏公父子所示參
禪須參宗門之句。其法語反覆拈提皆足開發人知
見。予閱畢。居士禮拜求一語以相激揚。予呼曰居士
秪遮一句作麼生。士曰不會。予曰好箇金剛圈棘栗
蓬。士擬議。予展開兩手。士以手來摵。予即劈面一掌。
曰遮老賊。士笑而退。予曰蹉過了。士復禮請于指示。
予曰我宗無語句。亦無實法與人。或不得巳一語一
默一作一用一棒一喝一指一示。是皆欲人直下了
然于心。絕未嘗以語默作用棒喝指示及種種言句
機鋒為宗旨。令人參究也。即靈山會上迦葉見佛拈
花而悟。阿難聞倒剎竿而悟。亦何常以拈花之機倒
竿之句而參悟耶。正以後世學人根性遲迷未能直
下豁徹。因而返自參究以至苦勞積久歲月。或後遇
師友機緣感觸而後開悟乃知從前種種言句機鋒
等皆是直指人心見性成佛之妙。其為方便接引初
心入路。原不執一也。辟如世間有欲見主人者。或了
無一語直入堂奧而相見。或通謁者而後相見。或投
名剌書柬而後相見。或借親友引進而後相見。或值
門閉乃以拳擊手拍瓦敲口叫以至罵辱激憤始聞
門而出相見。或主人畏避犯法事情官府讎家擁兵
仗困繞其屋宅搗其門庭搜其藏匿生擒活捉而後
相見。此皆因其主人事勢親疏緩急不得不如是。非
先必定有如此種種之法也。雖求見之法種種不同
而所以令主人相見之旨豈有異哉。後世師法不妙
根性不齊。不知從上直指見性之旨。徒以語默作用
棒喝指示及種種言句機鋒以為一定宗旨。得非深
昧直指當下之旨。執指為月也哉。自拈花倒竿投鍼
示相以及廬陵米日面佛麻三斤乾屎橛青州布衫
重七斤。十八女兒不繫裙。與三玄三要主賓炤用君
臣正偏。三句一鏃九十七種圓相等神變不測。是皆
透出我本來宗旨之方法也。若但以名相而求語句
而討。不明就中方法所以得相見之意。何異執敲門
瓦子而不打開大門。安從得見主人之面目乎。以是
後世不繇自巳直下發明乃於古人言句機鋒分別
計較穿鑿扭捏。支離破碎陷墮識情不幾誤入邪外
稠林而不可救拔也哉。汝正骨人發心直須透破了
擔荷調御之任。不須更作廋讔相撮弄也。珍重。

** 叢林藥石法語

古之禪林號為百怨門。要人於千不自繇萬不自在
中煆煉出千得自繇萬得自在底三昧來。所以始終
有大受用。將來亦為得人若參禪人有一法不能透。
有一事不能為。有一人不可與。有一處不可居。又安
得向異類行而變化其異類哉。吾嘗曰若叢林有一
等人收拾不得。未足為通方叢林。若衲子有一叢林
居住不得。未足為通方衲子。人生之器量深淺於此
可以見矣。今有一等說我來親覲善知識。元為向上
大法。豈來此修苦行習禪定哉。若夫堂外作務從來
不慣。也沒那心去做。禪堂曾坐過來也沒心更去受
職事人瑣碎規矩。我有個絕好規矩法度。他又不肯
把職事與我當。我看那一班人也沒幾個似我遮般
有開發底。不是十二點底斗子。便是攢死蛇底痴人。
必須與我一個小房但要明窗淨几。文書紙筆。幾味
茶果。可以點心。或看語錄。寫草字。或做些詩偈歌頌。
或困倦時稍睡一覺。同參道友三五人。常著幾個轉
語。論幾則公案。吃些茶譚些語。或簡點諸方。或議論
時事。或笑口拍掌。或揚眉吐氣。亦不負我等有方外
風味。若不如此。豈肯蹐蹐跼跼。如那一等不曾大有
省發底。終日打樁搖櫓如繫驢橛子如三家村書地
相似叢林之規矩法令元為彼一等初心行人嚴設。
豈可加我通心之士。又有一等素出頭者。曰我非為
參學求依止。我看彼會下無人屈為輔弼。特地裏扶
持他出世為人。乃至為他代筆代座。又豈可不破格
以禮遇我。嗚呼。你真是其人豈特明窗下安排。當果
熟香飄龍天將自推出。也豈可強自炫暴乎。若秪如
是狂妄過高。則二祖立雪斷臂百丈不作不食。溈山
種畬插鍬。雪峰三登九造。葉縣擯叱浮山。種種為法
忘軀。沉陸下賤如龍潛九淵者。皆所謂十二點斗子
之活計也。又何處有今日之事哉。佛法宗風自此掃
地。魔崇妖孽自此塞天矣。可勝歎哉。又有一等自謂
我特來親依善知識為決擇生死偶遇知賓行人或
侍者同事有一言稍拂其意。即時捲單便行。心憤憤
口悱悱。不勝訕謗知識毀罵叢林。而終身含恨。雖過
門亦不入也。嗚呼。如世間有真決科秀才。因學宮門
子一言不合即將巾衫送還宗師。有是事否。真為生
死人正要將此身心性命入大冶洪爐煆煉盡無始
劫積習業識。鉗鎚盡無始劫生死命根。豈肯包藏禍
心蓋覆毒種為自刑自害之人哉。又安肯取一時之
利便造萬劫之迷坑而不求自出哉。又況古佛大士
尚欲示同凡夫入異類中行同事攝示種種功過為
人天標榜。今為生死垢重之人于生死性命絕無一
毫解脫又安能為人與為將來人之眼目乎。吾嘗云
欲向千人頭上坐。必須萬人腳下眠。欲向高高峰頂
立。須向深深水底行。欲為尊貴中之尊貴。須為卑賤
中之卑賤。善游魔界。乃真游佛界。善入五陰乃真度
五陰。今人未能發一智消一惑。行一非常之事。安有
非常之果。嗚呼哀哉。我嘗見許多英靈衲子遭此惡
疾。遂致終身自棄。不惟不能成人。末後業報苦果有
不可勝言者。吾深有感于此。故不惜口業為汝等先
進此一服良藥而巳。惟不我吐。法門幸甚。

** 復示圓覺化上座

昔普化沿途掣風顛。遇巡街御史出隸人喝道而行。
普化攛向道前作咄咄聲。御史呼隸捉下打五棍。普
化曰似則似是則不是。復欣然𢔒徉而去。山僧嘗問
諸學人。且道御史賞罰分明否。普化有出身路否。似
則似是則不是。一敲一唱妙密希奇。向遮裏覷破真
可入如幻解脫法門也。今上座到處唐突不妨衝流
度刃。何以怪人呵叱驅逐乎。巡街御史與我知賓職
事還有同別否。你果能如普化當呵呵大笑不敢以
巳妨人。不見無厭足王之門庭而斬首刳眼支解眾
形。未嘗以身語意業惱亂六道群靈者乎。又不見寒
山拾得放曠不羈每遭人叱逐自撫掌笑傲打鎖敲
枷。又何嘗以人不知而自慍怒乎。必欲使人禮敬不
敢怠慢則自當循規蹈矩周旋上下所謂機貴回互
不敢觸犯鋒芒也。今既不能入荊棘林。游獅子窟。如
裸形之人責人不以禮貌。又如賊兵之專以放殺擄
掠為事。卻怪人以刀杖禦暴。即世諦中亦無是事。況
我祖宗門下劍戟縱橫特欲破除學人之偷心妄法
哉。我亦知上座是學脫略不羈之人。但可恣意於艸
昧荒疏之外。何可放縱於規矩法度之中。如上座前
日謁顓愚大師。唐突無禮。且輕擊其背。大師以不采
無窮。你自納敗闕。若使諸方。拄杖打折不放你在。何
可以善知識勘學人之機而倒用於善知識之前哉。
你既如此行事。當盡天下無措足之地矣。還敢大言
世人昧於名相而不知超略幻惑。豈非當局自迷者
乎。

** 示石潮寧西堂法語

吾宗末裔傳至少林金沙太混。若非吾廩山翁于宗
鏡書祖披出純精。別行一路。幾于人天冒昧。何能迴
拔今時哉。篤生壽昌老祖得無師智。掘出大好山中
掀翻黃龍頭角。正是胸中迸出始能遮天蓋地也。及
接我東苑先師。便驀地推下險坑。使自跳出捉敗遮
老漢莫作怪即杖人撞開祖父之門。全是赤身挨白
刃。以故生平不拘拘于三玄甲冑五位鎗旗。別施符
劍八面破敵。今時之弊正坐在各執名器。不能神其
殺活。終屬濁智流轉。不鑒溈仰雲門法眼之後。因何
而自絕乎。吾子始于太平棒頭得火燒裙帶消息。今
復來此烹煉。自應如九轉神丹變化不測。異日大起
吾宗。則皋鶴之聲光自遠矣。子當慎之。

天界覺浪盛禪師全錄卷之十一

門人　大龍　大燈　大文　大健　較

* 機緣

** 乙亥龍湖問答

太宰問三玄五位是發明悟後事。是發明悟前事。師
云臨濟開眼尿床。洞山合眼投水。公云大師意作麼
生。師云心不負人面無慚色。

周司馬問流寇有何法力可退。師云有一行咒。公云
甚麼咒。師舉如意云吽吽。傍者云便恁麼持去如何。
師云狗啣赦書。諸侯避道。

陳司寇問大師出世如何為人。師云此問最親切。公
云畢竟如何。師云死水不藏龍。公云日夜波濤湧激
時如何。師云張無盡曾作無佛論。

周赤城毛自明二太守過訪。恒鑒云師以何法開導
二公。師云一人云昨夜十字街頭井被人抬去。一人
云只見今早街上濕一人憤然不平為無此事。鑒云
二公信得及否。師咄云。痴漢。你見百子塔點頭也未。
鑒無語。

宋戶部問返聞聞自性。自性如何聞。師召居士。士應
諾。師云山僧戒口。

太宰問我聞圓相從耽源傳仰山是否。師云公見西
天十五祖睹龍樹現月輪相否。宰云見。師云提婆即
是外道。宰云此意甚深。師手畫破圓相。云西天外道
六師及九十六種皆向遮裏折伏。但得其旨則千變
萬化無不暗合圓機也。宰云師從何而得此旨。師云
白雲斷處見明月。黃葉落時聞擣衣。

恒鑒引僧來參。問如何是學人自巳。師云禮拜著。僧
禮起。師云你如何在遮裏欺誑我。僧擬議。師震威喝
出。鑒云和尚還須方便。師以如意驀口便打。又僧問
云如何是學人自巳。師云吉獠舌頭三千里。進云某
甲不會。師云入海捉波斯。進云還許參究否。師云反
腳穿靴水上立。

僧立次。師問云阿誰。僧云堂中學人。師云山門騎佛
殿向聖僧鼻孔裏去你見麼。僧云不見。師云打二板
也未。僧云打也。師云喫茶去。

王康伯王見虛諸居士來參。師云魚因甚麼即跳過
龍門。一士云全仗風雷力。師云如何又有點額底。士
云是他氣力未充。師云話墮也。士云和尚還須方便。
師曰喫水去。又僧問魚因甚麼即跳過龍門。師云逢
人但恁麼舉。僧擬議。師云徒遭點額。

問某看古人言教激發此心不起如何。師豎起如意
曰教中曾說著遮箇麼。僧云不知。師曰今見了還知
麼。僧云此須和尚始得。師叱曰自暴自棄漢。

僧問生死大事不明乞和尚指示。師豎起如意曰見
麼。僧云見。師曰見甚麼。僧云如意子。師曰有眼如盲
去。

僧問學人無箇入處乞和尚指示。師以如意擊香臺
云會麼。曰不會。師曰賴你不會到有箇好消息。僧云
秪遮不會便是入處麼。師曰又被風吹別調中。

資秀禪人持一杖贈太宰。師即奪之曰若道遮杖是
太宰底如何又在龍湖手裏。若道是龍湖底如何又
是太宰杖。道道。秀云請和尚道。師即以杖擊之。太宰
笑曰臨濟小廝兒卻具一隻眼。師擲下拄杖曰放過
一著。

太宰一日命使持所作頌古一則請政。師撫使者曰
去請太宰公親來領證據。公又遣使云明日必親來。
但和尚莫虛哄。師曰卻是公先哄我也。次日公纔入
方丈。師據座震聲一喝。曰入門須辯主。端的請公分。
公近前不審。師曰何不速道。公乃趨傍就座。師曰我
要公當機便透。如何又恁顢頇去。公云我特來領證
據。原來又是虛哄。師曰是公自納敗闕。爭怪得山僧。
寶公大笑曰今日和尚又勘驗一箇衲僧也。師曰山
僧棒折那。

梅中丞問孔子知世不可為而欲為。地藏知生不可
盡而欲盡。如今日和尚於刀兵荒亂中說法度人。同
是一副婆心。奈如此時人情危險之終不可度乎。師
曰孔子地藏蓋將自巳看大了。將世界看小了。如一
身一家有一小事不妥貼。便是自巳一大事不了當
也。若僧者以生在遮人世。便逃不得遮人世。如同舟
遇風。亦因其患難。而行乎患難耳。豈有大過人之事
乎。公大喜曰如此說法惟上根利智則一聞千悟矣。
若夫業重痴迷何可與說道理哉。予又竊疑佛嘗以
密言真言度諸鬼神明。說與人尚自不知密。說與鬼
又安知乎。不知則不信。不信則疑。疑則謗。謗則無所
不至矣。師又何法以開此痴迷哉。師曰如公昔掌兵
權。凡出一號施一令。令惟主將謀士知之。使三軍皆
知則心志不一。精神不專。擬議愈多。而是非愈起。則
水火不足以趨。生死不足以敵也。故從上先聖。皆以
神道設教。而一天下之性情正。以智者太聰明。不可
與之道理。與道理則聰明愈亂。愚者太痴迷。又不可
與之道理。與道理則痴迷愈惑。故密語真言正為上
智下愚者設也。公太笑曰奈何泄盡。太宰問寶鏡三
昧中所云如虎之缺。如馬之馵。此二句若以道理註
解。或即應下文以有下劣故拖泥帶水以示敗闕。因
為救人。不嫌自敗捨位就功故云。寶几珍御如此解。
不知合否。望師以道理判示。不敢當上上機也。師曰
寶鏡謂佛道垂成云者。正恐大通智勝自滯空劫猶
十劫觀樹而佛法不得現前也。故有三墮之設。欲其
不觸虎頭之缺。與犯馬足之馵。而迥超於功位耳。故
以寶几珍御之驚異。黧奴毛角之下劣。空劫守株之
尊貴。互相救其觸背之非。予所謂邪食作病。以毒為
醫云者。元無實法也。自非三墮忘玄之人。安得妙協
寶鏡之不觸背哉。

師一日與太宰坐僧堂中。因舉壽昌和尚頌臨濟喫
棒公案云。醍醐上味出乎乳。滴水攙中便不成。三十
棒頭開正眼。何嘗傅得祖師心。師顧太宰曰。如何是
正眼聻。公悚然。僧一悟出問如何是正法眼。師劈面
一掌。曰問甚麼。悟云莫秖遮便是否。師又一掌曰不
識好惡漢。悟禮拜。再請開示。師曰逢人不得錯舉。太
宰因有頌。曰無影堂前萬木森。松風蘿月度知音。秖
須覓個瘋顛漢。一掌酬他徹困心。師看頌曰見之不
取思之千里。

太宰公初度。師問未出母胎。度人巳畢。意旨如何。公
曰請大眾各下一語。看眾下語不契。公再請師指示。
師曰待公出母胎著。公曰我知大師婆心也。

太宰曰袁中郎嘗引羅近溪云。聖人乃安心之百姓。
百姓乃不安心之聖人。猶是道學窠臼。不許夜途剛
把火。大家吹滅暗中行。鄧豁渠末後見解又出於近
溪耶。然中郎輩所見亦止此耳。師曰此正盤山所謂
指縱極則也。安知有向上一路。太宰曰寒輝因達大
師舉竹篦子話曰。道是即觸。道不是即背。將謂此中
有。一語參數年。乃白大師曰。某今知此中無一語也。
達師乃掇轉曰。此中正有一語。還須參取。豈非達大
師善縱奪乎。師笑曰只遮竹篦子話當時纔舉起。巳
太煞漏逗太煞落艸了也。那堪更引入此葛藤哉。即
彼向後有個深入處。爭奈紆曲途路。何祗如僧問馬
祖離四句絕百非請師直指西來意。此問不妨奇特。
而馬祖父子自然能出手眼不負來機。日面月面頭
白頭黑。真可謂不負西天讖語。馬駒踏殺天下人也。
公曰此去漢陽不遠。黃鶴樓上題詩。一頭白一頭黑。
今日益見大師。師曰踏。

黃檗直公問大師曾見黃元公丁艱歸時雪關有把
關一語否。師曰未聞。直曰雪關問元公見壽昌與天
童事何如。元公曰虎頭虎尾一齊收。天童聞之曰元
公正似做官人受了分上止斷得一平和官私。師笑
曰天童卻要說箇相似惜當時未遇一打老虎腰者
耳。

雅虛問張無盡見兜率悅後其頌馬祖一喝江西從
此立宗風。特翻雪竇之案何如。師笑曰無盡見地固
是超絕仍跳不出大冶精金無變色之殺活鋒也。如
雪竇拈德山不答話公案云。德山握閫外威權。有當
斷不斷不招其亂底劍在。如此舉唱孰能及哉。凡看
古人公案不可執一偏知見。彼固各有出身之路。如
僧問馬祖離四句話祖謂今日困問取智藏。雖是他
父子踏殺天下人。你知此僧問智藏問海兄再問馬
祖始終卻勘破此三老底意乎。虛云此須是和尚始
得。師曰你也不得草草。又問石霜昭首座答九峰一
條白練去。為明一色邊事。九峰不肯首座即坐脫。有
何過處。師曰可惜首座當機蹉過。卻乃尋死大可笑
也。虛云九峰意旨何如。師曰你道九峰夢見先師意
也未。虛曰和尚又作麼生。師曰若我作首座見他曰
若明得先師意。我當如先師服侍。便不待他舉話即
應聲以大棒打出。曰我遮裏容不得你遮般侍者。豈
不坐振先師宗風。使九峰向三千里外自瞥地去哉。
虛禮謝而退。

李冢宰問。如何是圓通為人處。曰慣將飛劍斬精靈。
曰也有能斷命根者無。曰死機不犯如何是向上事。
曰赤腳上刀山如何是末後句。曰淚出痛腸。如何是
學人自巳。曰六親無靠。骨肉無情。如何是學人自巳
命根。曰鏡裏栽花。如何是命根不斷。曰水中撈月。如
何大修行人命根亦不斷。曰不因樵子徑。爭到葛洪
家。如何不自肯去。曰餓鬼思沙袋。如何得自肯去。曰
劫賊入空房。如何得大自在去。曰成人不自在自在
不成人。如何得成人自在自在成人。曰甜瓜徹蒂甜
苦瓜連根苦。曰恁麼則大解脫去也。曰富嫌千口少
貧恨一身多。如何得正偏妙協。曰類之不齊混則知
處。如何得功位雙超。曰須知尊貴一路自別。曰秖遮
是向上不傳之妙否。曰居士作麼相續去。公作禮曰
恩大難酬。師默然。

** 戊寅圓通問答

僧來參。師曰何處來。曰雲居來。師曰明月湖有人試
探竿否。曰謝和尚指示。師曰脫空謾語漢。指示你甚
麼。僧無語。師叱出。

荊藩國主聞師入楚過蘄州。差官迎入宮庭供養。王
問曰大師慈悲降重。願示法旨令得悟入。師云殿下
因何得知山僧。王曰大師宗風何處不聞。師云殿下
自有法旨。但能深心體究。則無一時不悟入也。王云
如何得佛法時時現前。師云山僧本是方外如何得
入王宮。王云此是大師願力。師云不因殿下何緣得
入。王云覿面相對還可當佛法否。師云殿下現前指
出那一事是世法。王云須是大師點破始得。師云殿
下還記得靈山付囑的事麼。王曰不因今日未免忘
卻。師微笑。世子禮拜。師云世子還記得麼。王曰請大
師授記。師云授記巳久也。王曰若不夙生授記。安得
復遇慈顏。師云此可謂真從靈山付囑來也。因請法
名大登字嗣聖。世子禮謝復請為王妃授記及開示。
宮中慈悲喜捨戒殺持齋參究自巳性命兼修六度
莊嚴為世世依正報相之事。于是闔宮歡喜王因問
太祖從何修而獲此。師云此夙修巳成菩提。示現帝
王身以說法度生安立世界者也。王曰今日大師不
異釋迦入波斯王宮轉大法輪。令宮內外皆得種成
佛因緣。惟大師常應願求使終得成就也。師云殿下
常使摩尼不昧則與蒼生作大檀施矣。王問法要五
日。師堅辭。乃差官送歸圓通。設供謝法。

九江兵憲黃公過訪圓通。問云弟子常參此宗歷年
巳久。曾未得箇入處。大師何以指示。師云台駕冒雪
而來。跋踄甚是不易。公云大師亦還以話頭指示人
否。師云只今話頭亦不少也。公云爭奈了無入處。師
云公也不得當面諱卻。公喏喏及出門。師顧公云還
記得藥山門前風景麼。公云是甚風景。師指空中雪
云。片片不落別處聻。公云謝大師指示。師云前頭更
有數峰奇還須與公看過。公乃笑揖而別。後師因赴
能仁會與公茶次。因問云我等自知此事大難。今日
出來做官更覺多事也。師云公正須向此處一一透
過始于生死得力。不見古人要於異類中行。即刀山
劍樹須全身拶入。乃得大解脫法。若在死水裏浸殺
何處有出身活路。公云遮般作用恐亦不易承當。師
云甕裏何曾走卻鱉。公喜甚。一日又過圓通問師近
來參禪人皆依大慧中峰提話頭起疑情。今大師何
以接引後學。師云宋元巳前但能使人疑情起。不肯
教人起疑情。山僧雖無實法與人。然亦不敢孤負來
機。公云畢竟有何方便。師云公且將自巳本命元辰
掀翻著。公不語。師云公曾參究甚麼來。曰萬法歸一
一歸何處。師云秪如趙州云我在青州作一領布衫
重七斤。意作麼生。公云不會。師云趙州當時見僧問
萬法歸一一歸何處。如何不下一喝打一棒卻乃恁
麼答。去此正古人殺人刀活人劍也。何曾以死語死
法使天下人作焦芽敗種哉。公曰如何是生機一路。
師驀呼公二侍人。二侍人趨前。師拈一片果子問云
遮箇是甚麼。對曰核桃肉。師云不是不是去。侍人去。
師云且喜二人俱無所知。若是蘇子瞻輩又作許多
禪道佛法會也。師復呼侍人前來。侍近前。師云遮箇
你也應有分。各分一半喫去。二侍接去。師云好生喫。
公時悚然。師云山僧太煞罪過。公云遮箇境界不能
時時現前何也。師云公雖參究此事。秪為尋常日用
打作兩橛耳。若要與本分機用相應。直須頭頭物物
不得輕放過耳。無分世法出世法。即妻子煩雜公事
綢繆正好時時提撕此事。令主人常自惺惺。便能游
戲聖凡操縱殺活。所以於一切生死處自能作主有
自繇分。有出身路。始可向有佛處坐斷。無佛處稱尊
也。公云一向也知世法佛法元是無二。及乎臨機應
事又打作兩橛。所以往往當面蹉過。今幸大師指點
頭頭不得放過。令我全身拶入。不勝痛快。不勝警醒。
師云欲得省力。須於直下便見。所謂萬象之中獨露
身聻。公大喜揖謝。

金正希太史過訪茶次。問師曰見箇甚麼道理便自
肯去。師云如劫賊入空房。金曰賊以有所獲心始休
既入空房則心益不休也。師云誰教他妄起偷心。又
問如何能使弟子如廣額屠兒。放下屠刀便云我是
千佛一數。師云好與三十棒。公曰過在何處。師云直
饒公放下扇子曰我是金正希。也好與三十棒。況道
我是佛乎。公曰若不親自見是佛如何肯放下屠刀。
師乃揕其胸曰秖遮箇是甚麼。還容得佛與金正希。
公乃喏喏。良久又問大師如今日用還作麼生。師因
拈如意子示云遮箇是甚麼。曰如意子。師云知得秪
遮是。便自休去歇去。將謂別更有。不免向外馳求。公
曰知得他堪作何用。師云與人敲枷打鎖起死回生。
全得渠底大機大用。所謂知有者始解奉重。不知者
枉自顛倒耳。公時爽然問難徹夜而去。

** 南昌問答

建安王請齋問曰。久仰大師宗風。今幸慈悲降重。師
云殿下還記得靈山付囑底事麼。王拱手曰全仗大
師開示。師云今日覿面相對。儼然未曾相異。王問法
王與國王還有同別也無。師云在法為法王中尊。在
國為國王中尊。王云即國王亦必須以法為尊。師云
殿下一賽兩彩也。王問一念未生時如何。師云風前
不露影。王云一念巳生後如何。師云腳下泥三寸。王
云正當恁麼時如何。師云金輪腦後看。王云三千里
外逢人時如何。師云殿下須向頂門上行始得。王云
恁麼則萬里翱翔去也。師云黃河徹底清。王云謝大
師指示。師云也須殿下自肯承當始得。師因與諸宗
侯問答開示後。王又問曰世尊說法四十九年。未曾
說一字。大師遮段指示還曾道著也無。師出舌云。看
取山僧舌頭。王云無舌時又作麼。師云還要問麼。王
微笑。

南美宗侯因談及曾到曹溪。師云見六祖大師麼。公
云見。師云見衣缽麼。公云見。師云衣缽作麼生。公云
衣巳殘缽巳破。師提袖云。我遮個還好在。公不語。師
云缽既破六祖將甚麼喫飯。公云遮個須問大師。師
云恁麼則勸公一盃茶著。公擬對。師云擬議時大庾
嶺頭便提不起也。

建安王問。永寧古剎馬祖道場。今朝大師陞座人天
瞻仰。設何權巧方便接引。師云今幸殿下親自證明。
問鳴鐘擊鼓說法巳竟。大師莫是重下註腳麼。師云
殿下巳向聲前具得遮隻眼麼。問臨濟一喝有賓有
主。賓主且置。如何是一喝。師云也須當機承領始得。
問千聖籠罩不住的。萬魔窺伺不得的。還有壞時也
無。師云且喜話頭猶在。問玄沙要一擔無底桶子。不
知要他作麼。師云縱有遮擔子。秖恐玄沙無安置處。
問有拄杖子又與個拄杖子。未審還與個什麼。師云
圓通遮箇如意從來無人疑著。王大喜曰不特江西
從此立宗風。將令震旦從此開佛國去也。

鄒端侯居士問云。弟子嘗自參究了不與此宗相應。
何也。師云如今見前有甚麼不相應處。秖為盡天下
人參禪皆是念念放過了自巳好好底安身立命處。
乃用他傍瞥分別識心轉轉活不得死。所以於此無
分別自覺聖智境界轉轉不相應也。問或有一二人
能承當此宗者。亦秖是知有箇事。而此心於無分別
境中尚在半死半活間。較彼世諦粗惡習氣稍稍輕
清洒落些子。然此根本偷心未能大死到盡。安得絕
後重甦。振發此本分機用於三墮縱橫中超出正遍
功位情見語意。而絕無滲漏哉。果有一人念念不敢
昧滅自巳。忽然勘破此。幾一念死盡傍瞥偷心。則此
真大闡提秉殺活劍。橫揮直掃。更無有一毫生死冤
親聖凡是非之法而得當此鋒也。今人參禪所以不
能大徹大悟直截根源者。正以未達念念本自無私。
所以妄起凡聖是非之心。自為顛倒障惑。豈此念念
無私之外別有一法能為我心之障惑哉。故吾洞上
宗旨全在初心知此一念無私。如獅子哮吼頓斷一
切傍瞥之念。則始終造詣皆有轉身出路。更可以不
斷聲色。不捨異類。不執尊貴。如石牛步步火中行。返
顧不銜日邊草也。又何有逆順是非之相應不相應
哉。居士大喜曰。此大師擊塗毒鼓。揮吹毛劍。斷盡天
下萬世參學人之命根也。乃禮拜而謝。

師問群公江西稱為選佛場。且道當日選甚麼人作
佛。黃公云便請大師指點。師云我要個鼻孔遼天底。
進云須令他臭個宗眼始得。師云水上駕鐵船還讓
他龐老。進云大師手眼何在。師云一箭射一群也。進
云畢竟還有選去的麼。師云我遮裏個個都選來。進
云玉石何分。師云華嚴五十三善知識還有主伴正
偏也無。公云莫是一味總成真麼。師云碧眼胡僧不
點頭。進云他有甚長處。師云好手之中呈好手。紅心
中裏貫紅心。公云恁麼則今日重開選佛再見馬駒
也。師云且看遮龐公能攪亂叢林不。公云弟子不敢
造次。師微笑云毒物。

司理黃公舉余集老問雪嶠大師云。徑山不動軒為
甚被大水推倒。請和尚著一語。師云隨流始得妙。公
云雪師答云禮下于人必有所求。師云求個甚麼。公
云賺殺人。復舉雪師問余中丞。我欲隨喜南京報恩
塔。未審塔頂門幾時開。請和尚亦著一語。師云霹轟
轟地。公笑云余老答云尖溜溜地。師云一任人卜度。
黃公問如何是有禪無淨土。師云月籠丹桂遠。星拱
北辰高。進云如何是無禪有淨土。師云草枯鷹眼疾。
雪淨馬蹄輕。進云如何是有禪有淨土。師云腰纏十
萬貫跨鶴上楊州。進云如何是無禪無淨土。師云舉
頭天外望。誰是遮般人。進云淨土與禪宗。還有同別
也無。師云客路如天遠。侯門似海深。進云永明壽作
四料揀意旨如何。師云為憐三歲子。不惜兩莖眉。進
云和尚全提祖令。亦教人修淨土也無。師云坐斷十
方還我本分事來。公云恁麼則一賽兩彩也。

** 鄱湖舟中別黃司理。答壽昌蘊石關主十二問

問新壽昌開法圓通。為是用惡辣鋤钁。抑是單賣死
貓頭。黃答曰惱亂叢林。師云看取令行時。問投子在
圓通打睡醒了也未。黃答曰徹困。師云遮尿床鬼子。
問太陽以皮履寄遠公。為是預先知有。為是夜半雙
陸。亦是別有道理。黃答曰冤有頭債有主。師云賊無
種。相哄弄。問知恩深處報恩深。投子恁麼承嗣。恐亦
報恩未盡。黃答曰小蟲吞大蟲。師云問取石女兒。問
覆船之舟楫未備。好山之耕作未收。和尚遽爾他往。
不亦辜負兩頭麼。黃答曰我從來疑著漢。師云怎
怪得老僧。問華嚴會上不離菩提座上昇天宮。和尚
今日全身出沒亦伎倆有限麼。黃答曰你向甚麼處
見禿驢。師云寐語作麼。問今日匡廬之行。仗甚麼過
鄱陽湖。黃答曰隨風倒舵。師云借闍黎背。上著草鞋。
問若遇麤行沙門作麼抵對。黃答曰圓通賣弄死貓
頭。師曰一鋤兩段。問昔年開先撞倒鐘樓。今日打在
門首過亦欠他草鞋錢麼。黃答曰心不負人面無愧
色。師云闍黎也須親到一回始得。問冒暑過匡廬。往
還經數次。拄杖頭撥著一個兩個也無。黃答曰三三
兩兩。師云驗取居士拄杖子看。問圓通開場一著。居
士先下手矣。又用新壽昌重整旗鎗作麼。黃答曰耕
問奴。織問婢。師云你見山僧底邊幅麼。蘊曰某甲仍
有一問。托大居士侯和尚進圓通最初上堂時節呈
之。不得著訛字句先後時刻也。黃答曰仲文不作賣
書郵。

** 別黃司理答余用晦居士九問

問馬祖踏殺天下。龐公吸盡西江。如何學人終日奔
波。為是那邊不明遮邊不了。黃答曰蚊子咬鐵牛。師
云何不濃煎薑茶喫兩三碗。問三腳驢子因甚千里
駒也趁不及。黃答曰畜生不得無禮。師云破頭山下
拾枯枝。問三人翫月。南泉超然物外。如何是物外。黃
答曰剎竿頭上掛燈籠。師云弄光影漢有甚麼限。問
巖頭兩舉末後句畢竟是有是無是同是別。黃答曰
矢上加尖。師云滿口雌黃。心似蝎。問一里兩里狗眼
見鬼。三工四工牛目知風。何也。黃答曰好與一坑埋
卻。師云見怪者心惑。問捏殺三千祖。槌扁作扇搖。上
書一箇字。兩點又三勾。是何心行。黃答曰狼籍不少。
師云不許攙行奪市。問雲巖不知有。意旨如何。黃答
曰東家人死西家助哀。師云他家自有靈符在。問無
雲生嶺上有月落波心過在甚麼處黃答曰露師云
墻壁瓦礫問捏鼻捲席巳太多生如何震威一喝直
得三日耳聾聻黃答曰傷弓之鳥聞弦聲而驚師云
遮納敗闕漢焉知有今日事。

師月夜閒立與璞首座併諸子譚及習氣難除之事
座云璞亦思及於此有詩二句云最喜懶安解牧牛
歸宗宣老可為儔請和尚代續末後二句師云欲知
今日門前事車過分明兩道溝座禮拜師復曰予昔
在博山與雪關顏石二兄坐石曰二兄可作一詩讚
我何如關應曰近日看山頭不動阿師卻有幾分頑
予曰此結語也關曰兄何不為起語乎予曰芒鞋踏
破幾重關未得身心徹底閒近日看山頭不動阿師
卻有幾分頑當時三人撫掌大笑座曰不因和尚今
夜重舉幾遺落此奇事。

** 徑山問答機緣

僧問徑山八十七代祖庭今幸和尚中興請問如何
是中興事師云山僧拄杖未開封進云和尚大煞慈
悲師云謝子慇勤請喫一棒僧禮退。

僧問諸祖各有門庭請問如何是和尚門庭師云幾
時到遮裏僧云昨日師云在那裏安單僧云客房師
云原來是門外漢進云如何是門內事師云闍黎且
繞天下行腳去著僧便出師云一任滔滔。

師問僧何處來曰金粟師云在金粟作甚麼曰閒住
師云金粟那有閒飯你喫曰遮裏未嘗不閒師云我
遮裏容你不得僧便喝師云遮弄精魂漢便打出。

僧問有句無句如藤倚樹樹倒藤枯句歸何處如何
是句師打云逐語生解漢在遮裏作麼僧云畢竟句
歸何處師打云且打斷葛藤著。

僧問百萬松杉雙徑杳三千樓閣五峰寒有人道杳
字是繞字寒字是函字還是那個字更妙師云你曾
到凌霄峰也未僧云曾到師云你那一對瞎窟眼只
好出氣僧云和尚因何罵某甲師云好貨我罵你因
僧問五位王子有同別也無師云一有多種二無兩
般曰如何是誕生王子師云銀盤盛雪曰如何是朝
生王子師云明月藏鷺曰如何是末生王子師云類
之不齊曰如何是化生王子師云混則知處曰如何
是內生王子師云夜半正明天曉不露進云五位王
子還有父也無師云東宮雖正嫡不面帝堯顏進云
恁麼則九重深密人難見也師云須知向上一路尊
貴自別僧禮拜云謝師指示師云山僧失利。

僧問大慧竹篦子和尚也拈提否師云不拈曰為什
不拈師云沒遮閒工夫曰莫是和尚親切為人處也
無師云浪蕩拾花針。

僧問和尚往年嘗用如意如何近來亦用拄杖師云
禮防君子曰和尚也怕遮些狂禪和子麼師便打云
正為如此。

行者問初祖云外息諸緣內心無喘心如墻壁乃可
入道古人又道從緣薦得相應疾就體消停得力遲
豈不與前相違師云兔角杖挑潭底月龜毛拂縛樹
頭風進云內不放出外不放入始得相應觀音大士
又道從聞思修入三摩地師云拋出沒孔鎚打碎空
王腦進云馬祖陞堂百丈捲席巳深明昨日事後來
一喝直得耳聾又是甚麼師云荊棘林下拔足月明
簾外轉身進云南山起雲北山下雨即不問空生巖
中晏坐帝釋因何雨花師云路逢死蛇莫打殺無底
藍兒盛將歸進云發真歸元十方虛空消殞未審斯
人何處安身立命師云癡人面前不得說夢者禮拜
云今日某甲小出大遇師打云你道甚麼。

僧問昨日和尚開示二居士看一切公案與自巳著
語無論巧拙須先得個自巳痛快痛快處莫便是省
發麼師云痛快處是搔著痒處曰不痒不痛時如何
師云頑皮怪肉有甚麼血性曰泥牛吼月木馬嘶風
又如何師曰正是頑皮怪肉曰如何又解吼月嘶風
師云爭奈你不痛快。

師一日示造東苑和尚塔因緣榜於殿左有僧見乃
到方丈禮云某甲見東苑和尚塔巳造了也師云塔
造在那裏僧展兩手師云米在僧乃珍重而出復呈
頌曰東苑靈塔逼塞虛空通身焦爛處處無蹤塔門
沒縫八面玲瓏咦夾路桃花風雨後馬蹄無處避殘
紅師覽云馬蹄無處避你作麼生承當僧云承當則
有避處也師云煙霞生背面時如何僧云處處耀日
輪師云待塔合尖著僧云合尖了也師云如何得一
枝橫出僧云三十年後待某甲與和尚別通一箇消
息師云只今作麼生僧云終不敢造次便禮退。

** 崇先機緣

師問僧甚處來曰鼓山師曰不跨石門句有人道得
無曰無人道得師曰可惜眉毛僧云請和上指示師
曰緊峭艸鞋去。

師問僧甚處來曰和上不知某甲來處麼師曰野狐
精𨁝跳作麼曰情知和上有此一機師曰苦不是新
羅僧禮拜師曰村夫喫橄欖。

師問僧曾見博山先和上否曰天界寺曾見師曰有
甚麼言句曰有則有忘卻了也師曰前孤負眼睛後
孤負耳朵曰如何得不孤負去師曰手長衫袖短腳
瘦草鞋寬。

師問僧曾見天童和上否曰金粟時曾見師曰如何
是棒下無生忍臨機不見師曰須是和上始得師曰
掠虛頭漢自領出去。

師問僧去年貧不是貧今年貧始是貧你道香嚴在
那裏安身立命曰錐也無立甚麼命師曰亡命漢向
艸裏滾作麼曰何處是艸裏滾師曰黃連作馬鞭。

僧問如何是佛師曰未夢金人如何是法師曰不見
白馬如何是僧師曰王庫無此刀如何是常住三寶
師曰兩粥一飯如何奉持師曰朝看東南晚看西北
還有知恩報恩者無師曰畢竟水從海裏去到頭雲
信嶺邊歸。

僧問有問石頭和尚如何是道頭曰木頭又問如何
是禪頭曰碌磚此意如何師曰藝壓當行僧云或問
和尚如何是道作麼生師曰好皮不染皂問如何是
禪曰好人不倩錢問此與石頭答有同別否師曰白
馬廟前好繖舖僧曰不會師曰木屐店在對門開僧
曰恁麼一副要用也師云天晴不肯去直待雨淋頭
僧禮拜師大笑曰消得消得。

僧問雲巖良久云秖遮是便可傳得真麼師曰洗木
屐進云洞山為甚沉吟師云石頭搖進云如何又因
過水睹影始乃大悟玄旨師云穿心國裏日如脂進
云某甲不會師曰弱水如堪渡蓬萊人易登。

僧問知有底人如何行履師云燒火不用薪進云不
知有底人如何指示他師云煮石念摩訶進云一朝
瞥地時如何師云矮子上天梯。

** 病中垂六問

問馬祖安因甚道日月面佛。

代云且喜和尚無恙。

維摩獨寢一床世尊問甚麼疾。

代云送人入火坑。

石霜首座自能坐脫立亡九峰侍者因甚謂佗未會
先師意。

代云須知石霜門下劍戟縱橫。

佛鑑佛眼憤出五祖祖具甚眼道待佗大病一番始
思量我。

代云還知祖父利害麼。

洞山病遣問雲居云雲巖路相次絕也如何先教伊
遠立聲未絕果被一棒。

代云瞎驢滅卻正法眼。

吾有大病非也求醫。

代云某甲放參去也。

天界覺浪盛禪師全錄卷之十二

門人　大機　大忍　大寧　大別　較

* 頌古

「文佛。」

【指地指天成賣小觀星說悟更無慚平生伎倆至窮
處冷把花枝對眾看。】

「達磨。」

【冒命西來已負機那堪梁殿失便宜此時不肯空歸
去雪裏拗他半臂兒。】

「六祖。」

【應無所住而生心去去黃梅受苦辛畢竟一塵無著
處卻將衣法付何人。】

「馬祖。」

【牛不打兮徒坐佛磨磚成鏡果神明照開心地無門
路的的從他腳下行。】

「石頭。」

【南岳高登書不達天生強項不堪親翻然更作參同
契別置青原鈯斧斤。】

「溈山。」

【大雄言下偷心死踢倒瓶兒贏了山驀地忽成頭角
去故園風月更間關。】

「臨濟。」

【三頓蒿枝赤肉招老婆徹困不相饒惜乎舌上通些
子脅下還拳恨怎消。】

「洞山。」

【臨行乞得巖良久睹影方知不是渠卻自無中能唱
出一門偏正孰分疏。】

「雲門。」

【拼命挨傷睦老鋒如王氣宇絕中通再來象骨呈機
變北斗藏身趣更濃。】

「法眼。」

【地藏門前百雜碎大千沙界太森森唯心唯識天機
泄誰解鴛鴦見密鍼。】

「六祖行狀十頌。」

【放下柴擔試一聽曩生習氣忽通明謝他布施堪供
母轍向東山驀直行。

佛性何嘗有北南獦獠根器巳非凡著渠糟廠深安
置贏得黃梅冷眼看。

菩提無樹鏡非臺以巳妨人太賣乖最好皮鞋都擦
了聽他豆自爆寒灰。

米熟也未欠篩在碓頭三下真可怪何期半夜入袈
圍付了衣囊吾自載。

大庾嶺頭提不起就中何幸茲消息翻言不為衣缽
來授首與人求活計。

善惡不思何面目老盧開口齒先寒饒他直下便明
去未必能超百尺竿。

汝若返照密在汝如人飲水自家知會須撲破秦時
鏡解使泥牛顛倒騎。

不是風旛動自心無端插觜強錐鍼一朝瞥爾知羞
澀始信真鋀不博金。

獵衣卸下便登壇灼灼婆心示肺肝生得克家原嶽
子兩峰爽出一溪寒。

歸根亦復來無口大庾嶺上網張取曹溪末後句深
深特地浪花為一吼。】

「五家宗旨頌。」

【溈仰宗寒灰筴出井中儂柴頭吹起還源焰兩箇蟭
蟟吞大蟲。

臨濟宗痛棒痕痕絕路通赤肉團頭心膽裂冤冤相
報立家風。

曹洞宗渠我相參迥不同透去可中無變易玄關金
鎖密重重。

雲門宗腳跟拶斷始英雄翻身擲出秦時鑽驚倒南
山鱉鼻翁。

法眼宗豎起指頭奪別同直下頓明心地印一簾捲
落兩機鋒。】

「溈仰三生六種。」

【寶鏡三生靈焰發超超圓相六名通沙彌續得主中
主玅用縱橫展至宗。】

「臨濟三玄四喝。」

【棒頭突出喝中玄句句金剛作用全探艸輒成獅子
踞許誰擬議迅雷前。】

「曹洞四墮四禁。」

【秪這是誰能變易類隨何處不稱尊為憐顛倒成緇
素墮禁深深解脫門。】

「雲門三句一鏃。」

【捉住推開生殺急拈來便用太狼心等閒三句收天
下一鏃輕輕喪古今。】

「法眼一滴六相。」

【信手纔沾一滴水儼然六相此交參本來成現風光
好誰把牛頭尾上安。】

師因挺瞳石遠諸子請問從上源流及五家宗旨
門庭事師乃拈前隱夢筆時所作七十頌示之挺
等拜受謹錄出以公同參足見我師久默斯要如
此學人大瞳錄。

「洞山五位正偏頌。」

【正中偏大會孟津盟誓言受命觀商誅厥罪同心同
德敢違天。

偏中正一戎衣而天下定乃反舊章復釋封大賚庶
邦安萬姓。

正中來武王即位祀燔柴追親及遠崇明德成命尊
周休震哉。

偏中至訪於箕子咨收敘重推洪範九疇言皇極之
敷帝訓是。

兼中到文武聖明巳大告垂拱端然四海清熙熙天
下知誰造。】

「曹山五位君臣頌。」

【正位君穆穆緝熙巳自申克配上天終弗易嗚呼不
顯德之純。

偏為臣西伯從來有至勳開國承家膺錫命獨能翼
翼致其身。

君視臣忍使如傷赤子均枯骨沾思禽獸若廓然胞
與一成仁。

臣奉君盡瘁鞠躬服事殷三分天下有其二聖明咫
尺敬尤勤。

君臣合天命人心一周匝文王至德誠自然武王周
公孝其達。】

「石霜五位王子頌。」

【誕王子天生虞舜正斯紀濬哲文明足有臨大孝終
身慕弗止。

朝王子完廩浚井何憂喜蒸蒸又以不格姦瞽瞍豫
哉天下底。

末王子麋鹿山中偕樂只耕稼陶漁自若焉明明揚
側有鰥氏。

化王子玄德升聞師錫亹詢事考言續可嗣受終文
祖於茲始。

內王子重華協帝至尊矣恭巳無為自太平韶樂雍
容盡美矣。】

「臨濟四賓主頌。」

【賓中賓子路停車試問津沮溺自耰渾不輟途窮況
復厄於陳。

賓中主制作自是天王事知我罪我惟春秋萬世亂
臣賊子懼。

主中賓斯文未喪漫沉吟天將夫子為木鐸獨使周
流作正音。

主中主杏壇設教尊尼父王振金聲集大成百王千
聖齊師魯。

四賓主一自從心不踰矩大哉博學無成名吾執射
乎吾執御。】

「臨濟人境四料揀頌。」

【奪人不奪境世危不足整誅彼一亂魁天下自安枕
奪境不奪人舊邦維命新有王能大賚萬國自來賓
人境兩俱奪正令一時發列爵更封疆天下靡侵越
人境俱不奪世治無征伐端拱自平章朝野忘休烈
人境四料揀切忌刻死版當機覿面提好生透心眼。】

師坐夢筆倚杖室時潘雪生大嗣偕諸儒者請問
禪門以性命為歸趣何諸祖以正偏君臣王子主
賓人境立為宗旨豈出世間法亦合於處世間法
乎師曰此皆托世法有貴賤尊卑內外親疏正依
之道為喻使人易於因名思義以法求心不使邪
外僭越失宗亂統參究之久自當悟入玄旨迥超
名言也遂以武王頌正偏文王頌君臣大舜頌王
子仲尼頌主賓以周頌人境此亦借事明宗隨機
設化幸勿以無泥牛木馬為太異也潘生等大喜
曰吾師以四大聖頌此四宗旨讀其題者當於世
出世法思過半矣乃拜而識之瞳錄。

「洞山正偏五位頌。」

【正中偏木人揮掌拍蒼天虛空墮地毘嵐起吹落舍
那眉半邊。

偏中正消磨大地渾如鏡單單照見瞎王婆手把無
星屈曲秤。

正中來夜半誤穿沒底鞋踏著茄子呱聲叫驚得蝦
蟆輒活埋。

偏中至八十翁翁報毬氣可憐費盡老無明白眼看
他兒仔戲。

兼中到一條拄杖床前靠忽然狂狗來探頭不覺笑
曰可知道。】

「其一以類墮披毛戴角頌正偏五位。」

【正中偏折角泥牛露地眠覿面牧童尋不得卻隨芳
艸過晴川。

偏中正忽爾一吽山水靜正擬回頭把索穿寥寥復
失渠蹤影。

正中來夜深亦自出林隈踏踏不知何處去長安一
逕絕塵埃。

偏中至狹路相逢曾不避信手牽來勿用鞭聲聲邃
向前村吹。

兼中到人牛各適忘幽躁月落潭空天色沉家家密
邇休相報。】

「其二以隨墮不斷聲色頌正偏五位。」

【正中偏獨倚欄杆淚潛然無限傷心難卻寄花啼鳥
笑又經年。

偏中正歛衽簾前喜定定夜來親夢夫婿歸精繡鏡
囊謝神聖。

正中來特地八門忽見猜自是別離情思久相逢猶
怯夢時回。

偏中至魚鴈音書重展視肝腸片片可憐人面目分
明渾不是。

兼中到琴瑟不調元自好閨閣風流人莫知春花狼
藉長安道。】

「其三以尊貴墮禮絕百僚頌正偏五位。」

【正中偏纔出頭來便指天目顧四方行七步十分尊
特向誰憐。

偏中正英英意氣能傳令四門遊罷獨傷心半夜踰
城求究竟。

正中來冷冷雪嶺勿疑猜驀地抬眸星獨朗不禁這
點叫奇哉。

偏中至落艸為他尋便利四十九年舌斷根拍盲拽
轉娘生鼻。

兼中到滿口於茲難自道試把花枝對眾看飲光一
瞥隨傾倒。】

「世尊初生指天指地(龍湖)。」

【纔子出頭來便恁逞奇特要省力為人卻自不省力。】

「世尊雪山觀星悟道。」

【六載雪壓眉一夜星破眼何似我聞貓㘞地一聲喊。】

「世尊陞座文殊白椎。」

【是誰迫上堂是誰迫下座不知我迫人不知人迫我。】

「世尊拈花迦葉微笑。」

【我拈如意子亦嘗全提此不遇這般人自起還自止。】

「文殊罔明女子出定。」

【誰謂物理齊種麻還得粟莊周為蝴蝶蘧蘧夢初足。】

「迦葉阿難倒卻剎竿。」

【身外無長物片衲如懸絲呼來還自諾推倒復何疑。】

「達磨面壁。」

【西也壁東也壁來也壁去也壁梁王壁也神光壁。】

「二祖安心。」

【覓心不可得又得甚麼髓雖非關我事也要我相許。】

「馬祖日面。」

【兩眼星飛四蹄電閃閃殺天下不見血濺。】

「百丈野鴨。」

【出門是艸何處尋討信手拈來恰好恰好。】

「洞山睹影。」

【邈之不真悟來太切平步丹霄拈弄日月。】

「雲門損足。」

【引上懸崖一手推倒特地翻身如獅子吼。】

「德山托缽。」

【翻卻面皮下這毒手末後全提自揚家醜。】

「趙州勘婆子。」

【明知山有虎偏向虎山行捨命陪君子以表此生平。】

「玄沙諦當。」

【劍客既呈劍詩人復獻詩欲開千古眼更剔兩莖眉。】

「香嚴樹枝。」

【口咬樹枝不敢相欺分明道了你知不知。】

「婆子拋兒。」

【秪這不消大地水漲浸殺法身全無伎倆。】

「大隨覆鞋。」

【脫鞋覆龜鬼見鍾馗計較不成皮骨如縻。】

「一歸何處。」

【絕好這一拶拶拶百雜碎虛空喟然曰未有是處在。】

「經首。」

【以字不成八不是春風拂檻花猶睡王孫何去未歸
來芳艸凄凄愁滿地。】

「黃龍三關。」

【我手何似佛手特地出乖弄醜早巳勘破禿奴快須
合取狗口。

我腳何似驢腳扁頭無異木杓逢人撒屎撒沙便好
大棒打卻。

人人有箇生緣從來活計失錢只得唱這囉哩到處
討些盤纏。】

「趙州四佛。」

【金佛不度爐擲刀廣額屠自稱千佛數不覺面糊塗。

木佛不度火丹霞卻脫灑賺殺住菴僧一任眉鬚墮。

泥佛不度水青原垂足指可惜住山人無風波浪起。

真佛屋裏坐南陽招箭垛塔樣描紛紛千古成滯貨。】

「雲門三句。」

【函蓋乾坤句臺山驀直去趙州也恁麼勘破何容易。

截斷眾流句猛虎當路踞大家看首座獨得黃檗住。

隨波逐浪句如藤還倚樹千里賣布單一笑歸何處。】

「圓通作。」

【悉達纔生好勝橫行如今老大天崩不爭。

世尊陞座生意易做不遇知音卻成滯貨。

趙州布衫駁駁斑斑皮穿骨露也勝金襴。

五臺問路有故無故喫盡鹹酸不知鹽醋。

洞山邈真佛面剝金下手不得忽然失心。

玄沙𡎺指回瞋作喜笑倒達摩平起堆起。

曹山不異即秖這是慣發酒顛全無諱忌。

圓通貓頭太煞崎嶢死口纔開天下魂消。】

「洞山邈師真。」

【洋銅熱銕家常食今特拈來供十方莫怪知恩人少
有秖今渠我滾如湯。】

「德山不荅話。」

【死人平地巳無數把火齊驅作夜行險絕還教吹滅
去新羅日午打三更。】

「臨濟思蒿枝。」

【生平別有一深心撫景觀時自不禁慷慨悲歌如識
得何勞琴劍寄知音。】

「興化擯維那。」

【誰云虎不食其子爭奈恩冤業在中舂打爛泥誇好
手忍心雌伏見飛雄。】

「再參獨眼龍。」

【誰知矮子善觀場度刃衝流異類行沒尾大蟲牙爪
怪倒屙惱亂好人腸。】

「洞山初喫棒。」

【再三問處涉鉤錐棒下驚來石火遲飯袋忽然開口
笑幾多平地受人欺。】

「僧問巴陵如何是道陵云明眼人落井。」

【爭雄弓馬最危微背手能拈囓鏃機自笑老來忘意
氣看他雲鳥自閒飛。】

「僧問巴陵如何是吹毛劍陵云珊瑚枝上撐著
月。」

【驀劄相逢各展眉此心千古孰能欺可憐一句全生
殺劍挂徐君墓上枝。】

「僧問巴陵如何是提婆宗陵云銀碗裏盛雪。」

【吾宗無語若為人東土西天負墮深明月蘆花閒索
索臨風何處覓秋砧。】

「僧問那吒太子析骨析肉還父母然後現本身
為父母說法如何是那吒本身師撫掌三下又
云天花吹不盡處處鳥銜飛。」

【不假胞胎未是親曹山一笑起風塵夜來玉笛從何
發惱亂深閨夢裏人。】

「中天竺雲屋珂禪師以宋鼎遷即謝事金山默
菴言於伯顏請珂公住靈隱親持疏叩其門珂
抽關露半面曰汝是誰默菴曰和上故人某甲
也珂落關曰我不識你後斷江恩公贊曰雲屋
今支四十年高風凜凜尚依然徒令丞相拜床
下不肯為渠來冷泉師別珂公落關語曰我巳
識你也。」

【雲屋曾將宋紀年落關一語自危然故人多巳不相
識更有何顏對冷泉。】

「僧問南泉師歸丈室將何指示泉云昨夜三更
失卻牛天明起來失卻火師云恁麼則住持不
易雖然須是南泉始得。」

【野老忘機事事閒柴門雖設未嘗關偶然拾得無鬚
鎖依舊拋他途路間。】

「舉禾山普參黃龍南問阿難問迦葉金襴袈裟
之外別傳箇甚麼迦葉呼阿難難應諾迦葉云
倒卻門前剎竿著意旨如何南云上人出蜀曾
到玉泉否云曾到南云曾掛搭否曰一夕便發
南云智者道場關將軍打供與結緣幾時普座
主良久理前問南公免首主趨出大驚云兩川
義虎不消此老一唾師云大小黃龍一生弄佛
手驢腳特地被遮座主捉敗。」

【舉世皆聞蜀道難誰知平地有牢關假雞任叫休瞞
我一唾千門萬戶閒。】

「舉太陽托浮山接投子公案師云浮山的不是
欺心漢又誰知接得投子青滅太陽正法眼藏
勝於平侍者鑿出塔中頂骨雖然如今天下能
有幾人不於三乂路口喪身失命者乎。」

【虎口翻身也是奇青鷹夢裏巳驚飛大陽頂履今何
在謾向胡僧問故衣。】

「舉南院示啐啄同時至僧再來舉似風穴云遮
漢會也師云南院棒頭巳折此僧擔板過高就
中燈影裏行風穴太煞逗湊若是杖人當別有
處分。」

【啐啄同時用卻奇移星換斗許誰知騎牛海上穿衫
子十字街頭放鷂兒。】

「舉興化到大覺至言下薦得臨濟於黃蘗喫棒
的道理師云興化的是個亡賴賊以一條杖子
撥出三聖大覺與他作箇對頭無端要討痛棒
喫才好公然燒炷香。」

【豪傑無王亦自興難兄難弟作宗盟當時法眼誰能
滅磨出吹毛決不平。】

「舉西院因天平漪下四錯至漪住後自云發足
行腳時早是錯了師云西院寸鐵殺人不容喘
息共汝商量兩錯別有鉤錐天平跌後思痛開
眼說夢爭奈知恩者少負恩者多。」

【天下干戈共戰爭朝秦暮楚盡求名不知真命將何
屬那識真人有主盟。】

「舉佛印元入室次蘇子瞻適至印云此處無內
翰座子蘇云借和尚四大作禪床印云我有一
問道得即坐道不得解下玉帶蘇云便請印云
四大本空五蘊非有內翰向何處坐蘇無語印
即命侍者解下玉帶以鎮山門。
代蘇荅云若
恁麼則被某坐斷也又云遮箇破禪床我不坐。」

【佛印禪床信手推七花八裂墮塵埃如今多少往來
客丈室門前滑似苔。】

「舉玉泉皓因蘇子瞻過訪泉問官人高姓曰姓
秤泉曰甚麼秤曰稱天下衲僧秤泉喝一聲云
重多少蘇無語。
代蘇撫掌云果然是個野干
鳴又云草賊大敗。」

【偶因撥動玉泉喝稱得果然野干鳴千古禪流高著
眼莫教錯認定盤星。】

「國一禪師初登徑山頂上於龍湫邊宴坐五百
龍神不安因讓其窟宅湧為寺基且道國一宴
坐何得令龍神不安而徙其宅龍代云密移一
步看天機。」

【若不同床睡焉知被底穿遮些消息子不與外人傳。】

「巾子山人參國一求薙度往京救佛法之難國
一試其神通彼因大喝一聲將坐後大石震為
三斷如今滿天下許多吠聲之徒還有能一喝
使彼髑髏粉碎者麼。
代云婆心徹困為阿誰。」

【不聞遮老馬踏殺天下人饒是白拈賊無處著渾身。】

「妙喜室中不許人下喝下一喝者罰十金了明
長老先將庫司銀十兩放方丈几上大喝一聲
而出且道下遮一喝堪作甚麼事。
代云禍不
入慎家之門。」

【養子不及父家門一世衰須知今日事古佛莫安排。】

「昧劣莫過於毛禽如何徑山大殿鴉叫得甚則
大殿有人做供觀音殿鴉叫得甚則觀音殿有
人做供。
代云何我到山不聞此事。」

【鬼窟作活計添得鴉臭氣八十翁登場豈比小兒戲。】

「杖人前日上堂云迷中有悟悟中有迷迷中有
迷悟中有悟此四句中各有意旨一一道來看
代云不許夜行設明須到。」

【不辭向汝道恐瞎天下眼透過向上機自不遭人點。】

「妙喜嘗以竹篦子驗人杖人以如意子驗人喚
作如意子則觸不喚作如意子則背不得有語
不得無語且作麼生得個出身活路。
代云要
識真金火裡看。」

【當機覿面提關捩如何轉奮迅獅子兒須防此中險
(此徑山時師垂問復自代自頌)。】

「破籃莖草頌(有序癸巳孟冬書付竹關)。」

【文殊與善財採藥殊曰是藥者採將來財曰盡大地
無有是藥者殊曰不是藥者採將來財曰盡天地無
有不是藥者殊信手拈起一莖草曰只此能殺人能
活人杖人曰從上手眼自別一挨一拶直要控人於
生死得箇入處又要控人於性命上得箇出處門裏
出得身身裏出得門然後自能作主破格為人一切
聖凡只是不知出入之機故於變異不得自在也故
吾宗獨貴知有惟知有者始解入作如藥山與雲巖
伐木次巖問腰間響底是甚麼山拔刀作砍勢巖悚
然此藏鋒出入殺活無痕大用全提佛祖難搆也僧
問洞山和尚于雲巖處有何所得洞曰無所得我不
重先師道德只重先師不為我說破又問先師還知
有也無洞曰若知有爭肯恁麼道不知有爭解恁麼
道只此便是金鎖玄關全無肯路人能於此如生冤
家相似疑憤不巳傷盡偷心自有出身機用如寶之
明暗形影嬰兒之哆和去住莖草之味味五金剛杵
之殺活諸見重離之回互交參此大似死法而存活
機使此法式不毀有足揀別真偽也如水火是名濕
熱是實而實用之神化豈名言所可執或又藥物之
辨性味其殺人活人原在人而不在藥出入之機各
有親切溈山入於撥火德山入於吹燈臨濟入於喫
棒洞山入於睹影雲門入於損足法眼入於豎指若
是其入即是其出又何妨於妙盡淆訛乎故予於綱
宗有明暗句入出句雜毒句百怨句殺活句向上句
與之拔屑抽釘敲骨打髓擊碎悟門別行一路始能
呵佛罵祖異類縱橫然此控人之機不先使之傷心
痛憤何能絕後重甦此師子教兒迷子法從緣薦得
始相應也予今年倚杖天界無可智公從生死危難
中來皈命于予受大法戒乃掩關高座深求少林服
毒得髓之宗披吾參同燈熱之旨喜其能隱忍堅利
真足大吾好山之脈予時歸博山武夷掃二先師之
塔特潛為別予因囑之曰聖人無夢不能神大海無
波不生寶使聖凡無怨艾之毒則皆無出身之機也
子當以大法自命痛此懸絲寧不自憤乎智曰不肖
何人且在鬼門關上賣破藍耳予笑曰此非吾家毒
草能出入乎正好打殺死蛇吞活龍以大闡提行無
間行作常不輕起吾三墮之密不負此一驀劄乎因
更為破藍莖草頌以識之頌曰秖這一莖太綽約神
農曾未親嘗著大地迷茫無處尋文殊拈出露鋒鍔
殺活爭如老藥翁雲巖驀劄眉毛矍楊廣山頭翻異
苗無底藍兒盛諾諾鬼門關裏賣危疑五逆撩之驚
雀啄探竿影毒常不輕後園驢喫三禪樂緊篐咒發
曹酒顛佛祖魂消魔膽落醉向夢中勸石人切忌醒
來空索摸。】

天界覺浪盛禪師全錄卷之十三

門人　大選　大補　大聞　大渡　較

* 贊

** 毘婆尸佛(過去莊嚴劫第九百九十八尊)

「　身從無相生巳是招箭垛擒賊須擒王射人先射馬阿誰傳謂早留心至今不知燈是火只這一箇不得玅兮儼見你槃頭婆提亦自安排不下」


** 尸棄佛(莊嚴劫第九百九十九尊)

「　試問父母未生前明相光耀何處見此身如沫心如風芬陀利花春巳遍幻出無根實性空我不是渠渠孰薦」


** 毘舍浮佛(莊嚴劫第一千尊)

「　舉終便見始那有可借你喚作前境甚脫空心不有兮誰主使笑殺婆羅樹下人畫箇石丸與飢子」


** 拘留孫佛(見在賢劫第一尊)

「　因父得禮我而母善抽枝安和城中坐尸利撒泥打樓太煞奇了得身心本性空留些佛火燒口皮」


** 拘那含牟尼佛(賢劫第二尊)

「　知之一字玅禍同根坦然不怖於生死清淨城中月一痕坐烏暫兮銀碗盛雪赴來機兮導師雷門」


** 迦葉佛(賢劫第三尊)

「　放光開此迷幻打鼓大集三軍唱出無生曲子尼拘樹下如雲只要檀郎認得何辭呼玉頻頻」


** 釋迦牟尼佛(賢劫第四尊)

「　冤有頭兮債有主生來作怪噴毒乳淨梵王官恩怨深一箭射透九鐵鼓驀然踏破漆桶城斷貫索穿邪外虎雪山打失眼中星賺殺迷頭幾千古撒五時之漫天網拈末後之不傳弩多子塔前成浪聞金襴破綻待誰補」


** 第一祖摩訶迦葉尊者(西天二十七祖)

「　煆金粧佛面誘來好女成煙糞艸滅意根藉沒靈山家產見拈花而微笑瞿曇驀地轉機將法眼以傳心飲光憑空受累更結集兮藥中多毒入雞山也雪上加霜」


** 第二祖阿難尊者

「　侍佛出頂取頷下驪冷灶著火而發爆慾鉤牽人於不疑善啟無門鑰慣鋸沒孔錘拶師兄別傳漏逗倒剎竿剌在爛泥更有弄絲兮可危乃於撒手兮得兒」


** 第三祖商那和修尊者

「　九枝艸未萌聖人巳自表五百同參獨吼獅降伏火龍光北斗吒利逢問年髮老心白否如金解慱金心法還自剖枯木巖前懈慢生指空香乳從何有千聖三昧不相知十八變中看突曉」


** 第四祖優波鞠多尊者

「　狹路投機悟性即為給侍波旬作嬈入定巳見狂迷人狗蛇底花冠誰不喜戴從地倒底法子我豈相欺落艸尋尼觸缽是何粗行置籌度眾克肘得箇馨兒捉敗無相好佛和贓總與茶毘」


** 第五祖提多迦尊者

「　此是何香穿卻西天鼻孔出家無我通達諸佛常心夢金日光炤乾坤湧寶山法流今古不變異處去逢渠是我同參何物阿私仙懸記報分六劫從緣薦得自相應到此方能無滲漏」


** 第六祖彌遮迦尊者

「　受人付囑此身何敢躲根游化北天睹氣而思法嗣觸器負淨闤闠中手眼誰靈識我何方稱名後心因自在禪祖第七如來寶座巳先登賢劫再來宣傳至教符尊記癡人面前切忌說夢湧身多樹快且自焚」


** 第七祖婆須密尊者

「　靈衣不掛好發酒顛賺殺平民其狂不醒遇知巳而投器承印記而出廛撥艸迦摩快逢智者就機論義一點豁然證得虛空七花八裂慈心三昧者也之乎」


** 第八祖佛陀難提尊者

「　頂中肉髻突照人天特地瞻光果得半箇口掛壁上心佛誰親七步復行踏殺恩怨無限春光收不得好看花鳥任時更」


** 第九祖伏駝密多尊者

「　不惜艸鞋撞著香蓋此子處胎二十年不知作箇甚麼怪一見便除鬚髮復乃祥光遍界付法得人既奇手持箇赤旛兒將他邪外一時捉敗」


** 第十祖脅尊者

「　開眼不尿床擁脅不至蓆一付鐵脊梁撐破虛空壁指地成黃金夜奢面前立來處太分明諸佛亦不識」


** 第十一祖富那夜奢尊者

「　化被五百人親證巳如掌果後至一長者紹法乃知馬鳴鋸解木義出與師平佛不識知汝被我解悟裸露而分身作蠶笑披衣而漆桶不快」


** 第十二祖馬鳴尊者

「　隱顯神通迷悟自迥功勝於有作無作推伏彼外道邪宗仆地湧金人變女傍敲亦奇指空現金龍降魔全提更異化性海而建立激怒飛以乘風」


** 第十三祖毘摩羅尊者

「　曾為外道善攻異端幾度扣門呼不出翻身直入裏頭看遇蟒盤而受彼戒瞋毒冰消訪龍樹而決先心疑情瓦解此中玅曲有知音何怕風吹於別調」


** 第十四祖龍樹尊者

「　龍之潛飛神於機感九十六宗執計根痛於我慢下一鏟誰悟性空如月輪提婆金鎞刮眚眼就中殺活兮藏鋒象外明宗兮絕罕後遺六代付南陽耽仰奇
能翻死款」


** 第十五祖迦那提婆尊者

「　樹王玅在不傳尊者貴於自悟座上虛明孰見銀盆盛雪言前密旨喜逢缽水投鍼師資啄啐既同時邪外難興齊負墮赤旛縱奪清風起白足羅睺法眼開」


** 第十六祖羅睺多羅尊者

「　杖頭撥出五佛影指點難提金出井我無我故義何成上苑春歸花夢醒寶缽擎來飯獨香令渠分食齒生光娑羅樹下翻筋斗莫怪槃山弄子狂」


** 第十七祖僧伽難提尊者

「　莊嚴王子仗劍生能裂世網神助行金水河邊承祖胤紫雲峰下遇奇嬰手持圓鑑心眼徹諸佛之機一笑決風鈴心靜印南能無影樹留千古月」


** 第十八祖伽耶舍多尊者

「　寶鏡形影夢中來兩人相見不疑猜為法求人震月國鳩摩聞佛耳如雷一喝是誰心眼露西天打鼓驚東土自焚火後一莖毛鴛鴦飛去鍼何度」


** 第十九祖鳩摩羅多尊者

「　積代簪纓肯自愛聊成落魄償人債瑞艸還於嘉運生輪王寶冠曾不戴中竺逢渠闍夜多何疑好手旃陀羅屠刀拈起俄能薦諸佛當鋒奈若何」


** 第二十祖闍夜多尊者

「　如幻門中開宿智神機撥出盤修利無絃有韻玅能彈大地琴聲何習氣以杖倚壁畫佛光就中奇特莫驚狂幸然失卻二乘果今獲親承玅法王」


** 第二十一祖婆修槃頭尊者

「　明暗二珠前後步羅漢卻來試其故顛倒父母表聖兒夜多機下親分付那提國裏覓摩拏自在王宮摘異花五百年前承佛記莂師資繼聖非敢矜誇太子儼然嗣眼藏鐘聲披出古袈裟」


** 第二十三祖摩那羅尊者

「　既傳慧命游西印指來塔影王機迅大器遙觀鶴勒那龍宮諸子誰堪任福薄還生羽族中免教負重轉難逢一笑隨流俄得性飛鳴而去弄宗風」


** 第二十三祖鶴勒那尊者

「　金幢七佛授金環夢覺神童來破顏化鶴異香先嗣法無心用我絕躋攀祖令藏機密獅乎窺此班吉凶須自試生死在親刪白虹一道橫天地黑氣五枝貫亦閒東北竺中當難起汝能吼哮出重關」


** 第二十四祖師子尊者

「　五眾撥開知見沙奇哉拳握索斯多是珠莫道龍宮嚫古佛於今得也麼吾嘗於此切無箇似年牙要頭砍將去那更問如何師子不返躑罽王非作家白乳光吞天外月赤肱血濺鏡中花」


** 第二十五祖婆含斯多尊者

「　神劍何來化掌珠解鈴師項得真符南天奪默非名義置毒邪人禍自殂國王有大德二子卻殊途最奇不如密乘機上祖圖得法自應絲作命焚衣愈見火中芙師承險絕能通變教外傳來別有樞」


** 第二十六祖不如密多尊者

「　王子儼然傳祖令白光印土遙相映若他長爪捏空花太山壓頂誰能競巳先有神童纓絡自稱命緩急汝何行出處我同姓師並王車雙眼明遠劫未曾離智鏡勢至重來證二人震旦南天分法柄」


** 第二十七祖般若多羅尊者

「　不辭為法向南征香至王先作主盟無價寶珠呈慧鑑試三太子獨高擎縱奪當機驚互顯汝心過量自天生如來法藏轉相授震旦二株花果成設大法藥留難預明毒中最密腳下能行分手舒光還遠照東西一吸笑長鯨」


** 第一代菩提達磨大師(東土十代祖師)

「　尊貴天生王子內紹透頂神珠手眼俱照開佛知見救正六宗雷啟蟄飛日出冰融聲震竺乾般若留記觀光支那有大乘器西來無路折葦可航面壁無門弔影可藏命毒不死千聖寸絲髓分不得一花五披笑彼蕭梁後悔何追蔥嶺熊峰徒見鞋皮少室石頭萬古冤對遺恨兒孫誰敢欺昧」


** 第二代大祖慧可大師

「　老胡未來霜刃先利光奪神州骨生秀異具擇法眼獨能識師立雪斷臂不惜微肌幸蒙曰可求開甘露雖欲巳安端在廣度命之自覓徹底摝撈了不見心潭月俱拋善破人夢如駭雞犀更令各道白日誰齊三拜歸位豈敢不對謂吾得髓諸子之罪衣法所繫寧弗是競付囑有在道不虛行婬坊酒舍汝事非干且試調笑或者知慚花飛鏡中何債可償仲侃偶來敲空作響」


** 第三代鑑智僧璨大師

「　皖公山下業風俄吹病不瞑眩厥藥何施遇折肱人笑而指點覓罪不得九重雲卷日麗中天光吞萬象三寶燦然光生花上心珠獨露明白無瑕隨照失宗門出千差得旨歸根現前大用能徹悟之自知奉重謂吾處得反成相誣獅子游行肯落轍途不負來機此法可續千聖同銘無勞更囑」


** 第四代大醫道信大師

「　大解脫門把手不入平地忽迷乃悟得失遇司空老一言洞明攝心無寐夢縛俱清戒定發光群情喝彩神衛吉城賊圍盡解破頭山上橫出一枝牛首求人懶虎展眉路往黃梅小兒秀異性空無常花開種智朝廷嚮風三詔不起引頸受刃彌加欽企真身不滅塔戶自開脅猶不蓆千古巍巍」


** 第五代大滿弘忍大師

「　雙髻峰頭手眼有在栽得青松盤如紫蓋法道可聞無賺我老師既能遲再來尚早借宿浣衣女子首肯果育英奇濁港光耿驀地相逢真堪一笑知是宿緣誰能巧湊東山法門愈為大闢七百高僧以秀首席俄有獦獠根性太利知心是佛槽廠安置米熟將篩推倒鏡樹皮鞋擦了寒眸獨注三杖碓頭時為證悟衣缽南行還令自渡能者得之儼然脫穎花雨紛飛塔光永炳」


** 第六代大鑒慧能大師

「　大法東流時節巳熟道無南北宗有所屬至人乘願隱顯甚奇如服金剛終自出之聞無住心柴擔忽折辭母南行忍祖獨接西來衣缽付之令止命如懸絲爭端必起大庾嶺上誰敢輕提汝反面目密在何迷懷憩會藏機緣有待指點風旛印宗擁戴曹溪大啟山海齊歸舌本瀾翻殺活全機法周震旦棋布星聯首出原嶽兩峰插天風捲雲飛以網張取知解之徒空欲高舉葉落歸根來時無口末後牢關千聖不曉」


** 第七代江西青原行思禪師

「　倒剎竿後此宗甚密豎義赤旛多所破立碧眼試來吹毛艸創馴至六傳聖諦全蕩廓然無務更落何階如得髓人獨拔群才首命分化雄踞青原廬陵米價震國初傳曹溪嫡子特指尋思箭鋒相拄不讓於師豎起拂兒東土未有屈殺西天移星換斗荷澤來參振身而立瓦礫精金無揀得出從前祖令誰曾與齊意句藏鋒始此全提」


** 第八代南嶽石頭希遷禪師

「　室中真子的是內生親承顧命掉臂西行十影神麟超異眾角獨出青原瞻風南嶽一書不通諸聖不慕既驚太高翻然返步汗血成功誰賞蓋代鈯斧住山
垂足何邁夢從祖游乘龜智海密契參同心宗有宰惟馬簸箕知石頭滑再試隱峰噓之跌殺丹霞龐老來大寂門皆歸衡臺深植靈根藥山天皇英英兩展嗣出三宗源高流遠」


** 第九代澧州藥山惟儼禪師

「　一代時教整理腳手不被法羈始能掣肘緊峭南鞋錐剌直指四路不得蚊子落嘴血濺馬駒眉毛搭印篾縛鐵牛皮膚脫盡恩歸有毒石上栽花不許千聖閑殺鴉丫玩弄獅兒爭游異類巖蠻無角那討巴鼻各任榮枯誰獨藏密立高行深斫口迥出」


** 第十代潭州雲巖曇晟禪師

「　大雄虎子忽追風來俗氣不除一訝眼開乃驚藥山別有長處折腳鐺兒出手提去百丈廿年心燈不續頂上花冠輪王最獨禪之深旨女不繫裙日夜未眠不字成文默笑同條生死何別嚙指把鍼末後始決善來价公親傳寶鏡鸞鳳沖霄不留兆朕」


** 第一代筠州洞山悟本良价禪師(洞宗)

「　鶻突元頭命世必異初心摸著娘生鼻虎生三日氣食牛牙爪纔開何猛利探艸南泉供馬師有伴即來誰敢忌返竿拔卻無情舌雲巖拂子寧截鐵邈得影兮眼破光軒笑銀盆盛白雪五位縱橫兮揀類不齊之滲漏知歸九重深密兮續混不得之尊貴自別二雄玅協兮神兩刃之交鋒秪這兼中兮透三綱之橫絕不傳向上炭奚藏千聖全收風獨烈」


** 第二代洪州雲居道膺禪師

「　噇得翠微羅漢飯不虛參見作家來我名向上不能道問著祖師罪敢推思大如何佛不作火爐汗下眉毛落大闡提漢孝難酬誰能把住渠羊角喝他諸佛田庫奴那不沿盤乞丐乎寸絲不掛行仍撲笑倒新羅老趙驢游子歸來朝捶暮打何親切尊貴迥異金
鸞玉鳳沒分疏价公末後獨憐兒一棒撩出雲巖路」


** 第三代洪州鳳棲同安丕禪師

「　鳳棲山中無縫塔白日吽吽人不襪金雞玉兔展家風客來秪待曾不乏短販夜行不覺曉要踢要拳須自了孤峰迥秀出煙蘿江西湖南休亂走盲頭亂喝賊身自迷和贓捉敗劍甲安施藕絲繫得大象鐵鎖拴來石牛乃知佛出不出不傷王道風流同安一隻箭子腦後看來巳過饒你唱祖師衣打教蒼天話墮」


** 第四代洪州鳳棲同安志禪師

「　向上玅全提可中肯落艸不是鳳凰兒卻向那邊討多子塔前是誰宗子能秀五老峰下看吾正令斯行夜明廉外臣奉重以排斑萬里歌謠樂太平之至化須是驢漢始得何殊鷲嶺親承不落今時機自密迥然不換貴天然標的不乖玄旨在同安繼世玅難傳」


** 第五代朗州緣觀禪師

「　梁老門風太煞孤峻資陽水急白鹿松高縱能透出波瀾更須善騰霄漢家親作賊識得無冤活水果能神龍收來袈裟角下蔥嶺不傳印胡人謾唱歌孤舟曾不犯海上棹煙波格外玄機末後喜逢知巳急索自肯當場巳邈全真不辭放出牙關影予上碑去在」


** 第六代郢州太陽警玄禪師

「　置毛義虎獰風巳奪汗牛撞彩梁山打破吳處士畫點出秦鏡狐疑夜放烏雞帶雪三句驗盡諸方浮渡瑯琊玅協八子逝兮誰嗣遠公奇兮代傳頂相皮鞋白象藏異苗翻茂青鷹夢」


** 第七代舒州投子義青禪師

「　猛省性自法離快便浮山一走三年鞭影悟玄機狗口那堪斯一嘔深契太陽宗旨洞然日月繞須彌能使鳳宿龍巢簾捲曹溪風少室且試鋒於鐵面美食不飧果握手以癩頑高價巳償唱底誰家曲子威音
一箭透重關淮月炤見郢春入水長人能獨出」


** 第八代東京天寧芙蓉道楷禪師

「　佛祖言句家常飯咬斷為人命根天子假敕堯舜無一拂打開頂眼衝流度刃揜耳便行密用潛機年尊得力卯生日戌生月燈來甚奇食進鹽行奉馬仙陀未俏道行冠絕不受寵褒忤旨再三寧甘下獄徙淄州而不涅疾受刑而不磷果能石上插芙蓉橫身界外何風彩」


** 第九代鄧州丹霞子淳禪師

「　劍州賈子甚奇特自能徹證芙蓉室卻笑德山入水泥我宗無語眼一隻丹霞有句可示人玉女懷胎旨自深一任金刀裁剪看六戶風光別有春打破形山寶何處日午如迷夜沒趣拄杖頭邊見得親蘆花明月何能秘昇天底事須颺卻擲地金聲熱碗鳴石牛不舉人間步類不齊兮洗不清」


** 第十代真州長蘆真歇清了禪師

「　丹霞遭箇問空劫鬧何堪踏著缽盂口一掌如倒竿日照孤峰秀玅訣不容心此度難瞞我紅爐出礦金纔抵長蘆即能繼席遍主祖庭聲光赫奕覓箇如吾快活人先師掌下便徹底啣鐵負鞍徒苦辛莫怪山僧敲出髓是誰桶底忽然脫一眾失聲無箇活死款難翻空作灰可惜老婆輸棒喝何如自作舞老歇較些兒隔岸花香村酒美這樣風流卻也奇」


** 第十一代明州天童大休宗玨禪師

「　長蘆漁父迷青眼奪得鉤錐好斗膽十字街中問道人臨風斫額休招款劫前運步丫角童兒吹玉簫於太白峰頭世外橫身蛾眉女子散天花於玲瓏巖畔玅契非意門槌與拍板謾計家風真證非傳鏡水并秦山何妨擊節白雲向寒巖而斷驚起膺公一棒之龍明月隨夜船而來釣歸乳竇千層之雪」


** 第十二代明州雪竇足菴智鑑禪師

「　小兒生緣太煞奇母子俄然觸密機洗瘍伸出劈佛手那得囊藏此利錐長蘆看明月休公卻傍瞥就中置毒果難逃象山遯跡妖風絕悟來肚大要吞人再試岳林風愈烈佛祖不奈你何長汀且分半橛尊貴位中收不得觸處相逢笑不徹主中主誰敢別丙丁吹滅火燒天花雨滿城落金屑」


** 第十三代明州天童長翁如淨禪師

「　沒來由處有來由柏子庭前真怨仇捉敗枯枝俄𨁝跳眼睛鼻孔一齊收便解拈頭去作尾燒香自首彌天罪失卻乳峰陷阱深短販天童笑若輩火爐燒殺銕臭拳水牯生卵叫飛鳶紅日出來天下濕過橋屎急活油煎禹門浪暖頭生角拋出多年老鼠藥毒死春風勾鷓鴣文殊作怪無錐卓一款招承供足菴黃泉路上好相甘兒孫各有沖霄志誇你祖宗寧不慚」


** 第九代住襄州鹿門覺禪師

「　初參楷老於芙蓉聞舉靈雲走下風莊周劍殺三千客從此桃源路不通誰悟蜘蛛能結網打得蜻蜓無伎倆恰似烏梅咬銕釘跂死禪和追影響不禁叫笑奇知燈飯巳遲打破東瓜印鹿門別有機大地是經何玅密鴨吞螺螄眼突出不如食我箇油餈一飽百飢無復喫牛角不用有風流不沾白家酒兔角不用無笑他東壁掛葫蘆天下無情可恕那知有理難圖」


** 第十代住青州普炤一辨禪師

「　大地是經函乾坤是眼孔試問如何見得親卻被牛皮遮骨董狗口擬開對鹿門搖手打翻這漆桶放步青州賣布衫七花八裂不羞慚通身紅爛膿滴滴不啻玄沙得自甘室中百問細盤詰正令既行真偽別節度全憑密印符守關有禁誰能越笑癡狂弄水月莫怪渠儂賺殺人不到傷心情未瞥」


** 第十一代磁州大明寶禪師

「　青州隊裏橫行索取老胡親的一箇沒孔銕鎚打透東壁西壁不識痛痒潑皮棒拆乃驚汗脊剛剛夜半枕頭驀被鍼兒一剌輪王寶藏腰帶徒資赤窮洞上家私拳踢許多痛快風前搆得電光機虎尾虎頭齊捉敗笑他玉犬能夜行天曉不知誰作怪」


** 第十二代太原王山體禪師

「　生臺鳥拾食拍手便飛去撫你背一掌回眸何卓豎幸自可憐生兩兩成孤負大明塗毒撾侍者吹毛露十載抽單疑只今諸方來去笑吟吟非栽頭角減風彩參學繇來印契深異目超宗師子自有真種旋機轉位尊貴不落階梯陞座白槌誰見衝流度刃東行西立巳見棺木瞠睛不是活捉生擒手爭見王山有大機」


** 第十三代磁州大明雪巖滿禪師

「　普照寶門排闥入俊年佛法是生冤不徒千里來相見握手驚看下榻前死灰忽有一粒爆跪受同參勝默教愧殺諸方獅子蟲一室操戈何怨報末造王山聞邈真能疑言句病誰尋忽然藥發非歸炭始悟兼中意最深料掉沒交涉此回不我嫌夜行曾不到迥出月明前」


** 第十四代燕京報國萬松行秀禪師

「　遍謁還趨勝默風大地自巳如何轉根利那堪令且遲玄沙未徹語俄薦雪巖不點頭腦後箭誰放頭上出角自能擎雲手上生牙正好喫棒雞飛忽悟不讓當鋒捉敗謝三猛虎收來岑老大蟲不怕阿師高笑我超超秀出萬山松」


** 第十五代西京少室雪庭福裕禪師

「　萬松門下得何消息而來老大低聲卻向學人納敗作家有眼接人活句自藏鋒衲子出奇老賊和贓能
蓋覆親炙十年還得髓聖兒果作帝王師馳驛而火偽經賜號而建精剎面壁一花開五葉好知官不容鍼誰買黃金鑄子期就裏私通車馬趙州衫子破風流不在著衣多孝子諱爺名立雪庭前看血刃」


** 第一十六代少室靈隱文泰禪師

「　當機一句試拈來開口家產被人沒撫掌其誰奈我何風顛箇漢能穎脫塵剎底事喝彩示人笑他覿面太分明翻自抱贓而叫屈僧參纔展具天網何恢恢禹門曾未跳驀與一聲雷撐得飯袋子有頭無尾可惜桃花浪徒自曝腮」


** 第一十七代西京還源寶應福遇禪師

「　講壇雄辯如流靈隱拂子截倒欲透此事且驢年面熱汗下卻也好切莫向他求老賊我捉了西來大意是何風送泉聲笑倒老胡又甚月移花影弄假引子賣私鹽糟裏蟲兒呼不醒」


** 第一十八代鄧州香嚴淳拙文才禪師

「　悟得證道歌幻化法身句便作獅子兒直吞諸佛祖及謁還源老古錐問君不見是阿誰覿面親呈不回互剔起渾家兩道眉墮坑落塹呵呵笑秦時𨍏轢還𨁝跳勘破白牯與黧奴熨斗烹茶不同銚撲落四法界拈示不成文清風伴明月更與孰相親鍼不容官線能牽馬善翻公案野狐涎滿盤這著誰能下」


** 第一十九代萬安南陽松庭子嚴禪師

「　參了江月照卻被松風吹再謁息菴讓臨機不見師撞開淳拙舖毒蠱能吞吐蒼天連叫冤靈鑰真風度五乳獅子兒哮吼超群去巖頭何過師不肯洞德老賺殺一船人煙波誰解討秦槐不聽法面壁巳遺殃左搓箇芒繩秋艸空斷腸」


** 第二十代住少室凝然了改禪師

「　香山月印再三撈還來松庭覓甚碗路逢死蛇盛將
歸鹵莽卻來弄擔板笑裂山僧臭口門一言獨拔出行款久販滯貨捉月癡猿句外明宗大蟲紙裹得髓須教三十棒莫聽千峰啼杜鵑」


** 第二十一代少室俱空契斌禪師

「　特扣改翁末指示老胡未到何碑記誤得秦槐下喝來贓誣還教重失利乃知趙老勘臺婆荊棘林中陷阱多石頭不通南嶽信禍事誰能奈你何洞山一宗機獨玄烏龜向火劫空前吉凶曾未兆切莫亂拋錢上堂屈指從頭數西天四七東二五算來不出我指頭徒向泥中去洗土罷罷罷歸歸歸嬴得嵩山明月在杖頭隨處有光輝」


** 第二十二代西京定國無方可從禪師

「　龍潭未見龍超化卻將化空裏打箇筋斗來詐明道士鐵鎚墮天下掠實無掠虛不打自招笑殺渠慣用老人今勘破何妨收拾這蠻驢末後關還透過百丈甘為野狐九峰不肯首座果能平地生波許你家中穩坐」


** 第二十三代少室月舟文載禪師

「　夢中撞出風光露便解撒沙為佛事驚見提唱善藏鋒劈碧巖者是何故老無方手段好嵩山影石冷推倒悟得大龍殺活機山花澗水真神巧祖庭主鼎久如絲泛月千峰看抖擻」


** 第二十四代北京宗鏡大章宗書禪師

「　水冷石邊出風香花裏來習儒心上判眼自頂𩕳開踏上載月舟棹得清波別追上古參同宗明千聖轍天下正偷安誰砥此狂瀾先人何付囑幾希獨把竿末上將歸鐘鼓墮心法分明鏡忽破無影樹下孰逢渠年牙以者騎風過」


** 第二十五建昌廩山蘊空常忠禪師

「　早識良知是禍門遍搜方外無當意拂衣重到五乳
峰指我青黯黯處聻捉敗指東話西老宗鏡拂開何皎皎新豐此道復南行歸隱廩山誰得討羅鄧瞻風喜唱酬突有冤家來聚頭宗眼拶之看究竟峨峰鞭起吼天牛一生快活笑不徹折腳鐺兒還自挈莫怪渠儂太陸沉誰知劍已付豪傑」


** 第二十六代江西建武壽昌無明慧經禪師

「　金剛印上出娘胎此箇經兒帶得來終始脫如盧行者好山何讓樹臺推西江喝起新豐月海岳風生趨下列策杖重登少室堂大撾塗毒聲何烈北去臺山遇瑞峰兩相酬唱展斯宗濟門尚有箇知巳渠亦因之始露蹤此事不難於自了管窺天地一何小寥寥千聖賴於今行解相應堪不朽钁頭舉起識還希奪食驅耕別有機垂足巖前苔路滑孤峰千古幾能歸」


** 第二十七代建州武夷東苑晦臺元鏡禪師

「　虎嘯風生龍蟄起聱頭便掩丹霞耳高呈知見老龍峰推下險坑飲毒水驀然撞倒維摩床仍欲擊彼當門齒勘破不值半文錢和贓捉盡把關子钁頭不復能作怪憐兒打失風流袋相持正印付全提具眼天然應有在特以同門訪博山當機不讓自應甘命根斷處眉毛豎三日喝驚秋露寒武夷奇突難邈狀汾陽葉縣差可況臨行一嘯自全提六六峰頭聲獨放」


天界覺浪盛禪師全錄卷之十四

門人　大嵩　大權　大韶　大麟　較

* 贊

** 三大士贊(夢筆山常住請)

「　有遮一箇不可無遮兩個恰好三個可以同行同住同坐同臥同做些子事同說些子話試問做甚麼事說甚麼話噫你不是我同流即與你道破又堪作個甚麼」


又(無欺禪人請)

「　壁立萬仞石不自知漩復千里水不自疑煙雲生處望者自奇良久云我不欺汝汝無自欺」


又(古拙上座請)

「　大千撮來如芥子大拋人面前七奇八怪文殊普賢起佛見法見墮二鐵圍至今莫辨獨觀自在袖手默踞如伏太阿橫截三世咄誰是不用命者便恁麼去」


又

「　此是何時袖手閒坐一片婆心堪作甚麼若謂救苦尋聲是向外馳求安知掩室面壁非向上墮畢竟如何得箇出身免遭明眼特地勘破」


又

「　盞子撲落地碟子成七片忙殺小善財百城尋不見遮消息誰能薦黃鶯啼斷洛伽春幾點落花浮水面」


又(姚門方氏清芬閣畫年七十一)

「　枯木崖前下毒火五臺路上透金塵赤腳波斯弄明月驚起姑姑似婦人」


** 普賢大士飲象圖贊

「　能負願行之奇必濟生死之險鼻孔既由我牽腳跟何妨你轉飲法乳之恩深勞汗血之報顯咄只今是誰具得遮般手眼」


** 題達磨大士贊

「　一函未開一缽未付獨坐堆堆做個甚麼只遮些兒巳便惑亂了西天東土」


又

「　遮箇老臊鬍抱膝坐巖谷眉攢天竺愁眼凝震旦毒不知欲何為咄」


又

「　流支遇你藥不毒圜通藥毒不遇你如今覓你真裔苗毒死渠則你禍止咄不見道士為知巳者死」


又

「　折蘆渡江時惜不遇黃檗打斷你腳跟何處去作賊遮賊賊那知千載下有人捉得捉得後如何拈拄杖便打云還不知黑白你會折蘆過江我會穿鞋走路捏怪讓你西來安分輸我東土秪有一可疑可恨底緣故害又害不得毒又毒不死卻能使我此土萬世之人不是此悟便是此誤」


** 杭州崇先真歇清了禪師贊

「　秀骨挺雪峨於天半丰神拂春曉於眉端空劫全提撩象王鼻孔丹霞一掌奮師子爪牙路轉生機句開活眼七據緇海寶座籠雲五捧紫泥金襴耀日捲洞簾於鶴嶺標宗塔於皋亭燈傳法界真光脈接遮那慧命」


** 先壽昌師翁真贊

「　阿呵呵遮老漢究竟你生平吃飯與人一般香屙屎與人一盤臭何故滿天下人個個稱玄贊妙莫是你于世法出世法別有一竅麼噫不是你腳下遮箇兒孫爭解向你面前發遮一笑」


又

「　面不如翁面心巳是翁心雲巖不良久洞山不沉吟睹影逢渠人不識閒聽鳥語落花陰」


** 紫柏達觀大師贊

「　有牙如利劍口似血盆之气概惜無吹滅紙燭者與激揚有肋下築拳面上揮掌之豪雄惜無徹底痛棒者與創發雖則生不逢人然而道巳驚世至於重開眼藏為法忘軀此又誰曾不飲其法乳者乎咦」


** 雲栖蓮池大師贊

「　全身拶透娑婆不與人共天日拈一句截斷聖凡命根煉百毒消盡古今秘密不是太煞利害正要使冤親打箇生死開交始可同門出入大哉古佛無所不用其極」


** 曹溪憨山大師贊

「　長干拔劍五髻搖鈴弄牢山之牙爪激天闕之雷霆蛟龍驚而啟蟄海嶽震而飛腥民其衣而執戟冠其髮以著經重闢南華吹風旛之遠影獨留肉像配祖殿之高楹誰能眼開作天夢之游戲公善憨密發海印之光清」


** 東苑老和尚真贊

「　造維摩室覷破佛土皆空過趙州關喝倒壽昌作怪訪大仰幾番盤錯阿兄出東苑一場漏逗故物性情孤僻事跡疏違入夷山而折杖遇浪子而覆舟遯世無依至死絕侶就地艸埋誰請塔樣欲見龍眠雲起須聽虎嘯風生」


** 天童密雲和上贊

「　遮箇老凍膿還有勘破你生平利害者麼拈一枝杖子幾乎打殺天下人弄一枝拂子幾乎賺殺天下人今日性命果然落在圜通手裏也好與劈頭痛棒三十且道是打殺伊是賺殺伊天下衲子各為伊領去」


又

「　昔入閩時冤家相遇曾施陷虎之機特驗出身之路要奪你拄杖愈是橫行既罵我懸梁何妨高豎咸驚
法戰斬新誰識兵符密御方今欲買棒棒見血之蒿枝切莫錯認遮老橛頭底招牌始得不誤主顧」


** 雲門散木澄老和尚真

「　誰射南方一箇兒濺出新豐枝上血石繖驚生散木花妒殘秦望山頭月瞻懸越門獅吼禹穴從斯毒气不能藏千古冤深難與雪」


** 聞谷大師影

「　穎脫窯瓶禿號掌石鬧藍裏抽條冷灰中返擲狹路曾逢渠拶教牛上壁將我鼓山箭上加尖奈棄禹門跳浪一霹」


** 顓愚大師像贊

「　稟童真身奮大人志參空印之無文挈清涼之未墜策杖撥天下兩眼自奇退步占寰中四依獨貴半生善病以破情一味平嘗而得意末後振作金陵別有孤光照世」


** 三世真贊(有引時奇侍者請)

「　少林一宗之有洞上至我壽昌此時無此人可乎繼有我東苑而獨有天界此時無此人可乎彼此一時此三人為何人乎吾奇子試自視之知此則千百年前千萬世後更是何人題曰鴆鳥影落水中魚鱉觸之皆死毒鼓聲撾耳外遠近聞者立亡你遮三個老怪物無始積毒犯人此時還曾有佛祖邪魔于名色前殺活裏別有出身路麼喝一喝云收」


** 博山老和尚真贊

「　壽昌得箇不肯急水灘頭拋篙藥山無藏身處見人上樹忽號黃金弗與增色打破雪關拴牢活埋天下英雄漢萬里雲霄飛羽毛誰見毛鳳凰山上烈風愈高」


** 闃然大師塔上贊

「　鐘聲撞倒金樓月惹得寶方棒幾折低頭誓欲去活
埋卻怪杖人輕漏洩以故末後於祖庭結此業到來人剔眉睫黃龍角上弄風光無縫塔前笑不徹」


** 鼓山永覺和尚像

「　大好聖箭射透石鼓賺殺太原幾遭猛虎如何影弄鴛湖驚得木人起舞為甚麼起舞只為誤沾著了他的毒蠱」


** 天童山翁和上像

「　前天童以一棒撼臨濟復起後天童以三玄振太白高風棒不透玄終非所出玄不透棒將何所宗一任明眼擇其異同吾以心交有在是故獨讓山翁」


** 佛日石雨和尚影

「　兄從雪峰輥毬來我往鼓山放箭去恰值黯淡灘頭招手一笑直得船驚目注旋於南屏徑山又隔角相思卻成箇巖頭道底末後句咄且放過遮一著」


** 靈巖儲和尚

「　濟下巳仆之宗決不可無天童又不可無三峰更不可無未翁如孤賒易於流弊須正遍妙乎協中面門豎亞機如電棒眼三玄活似龍問誰為靈巖知巳莫不是栖霞老儂」


** 撒真人贊(示道人俗號王靈官者)

「　嘗聞撒真人誓死學仙道王靈官執鞭隨之以察考伺其一念差鐵鞭擊破腦覷捕歷年多一毫無潦艸畏敬而神明身心冰月皎千聖無別傳此鞭須自討」


** 黃海岸儀部贊

「　遮一著子誰敢當鋒公能拼命深入吾宗入吾宗何所得卻又能殺能活於世法出世法作白拈賊咄」


** 題金正希太史寫大士像

「　觀世音菩薩將錢買胡餅放下手是箇饅頭試問金太史正恁麼時如何著筆速道速道」


** 以有叟堂為妙意庵贊(有引)

「　予愛陶靖節詩二語妙絕有云汲汲魯中叟彌縫使其淳于此足以想見五柳先生雖不以名教自命其于拈提聖人刻的處若身有之其為住持名教亦大矣唐空翁今之處士也能以名教挽世不辭落草入泥其于性命指歸能決焚舟破釜視其身世巳如薪盡而火將別傳得其名教又似薪傳而火愈不盡夫如是無乃將娑婆極樂打成一片就中以金針玉線而彌縫之亦可謂汲汲者矣乃為之贊烏龍之有潭兮何潛見之不可以變通其能用九用六兮何亢戰之不可以始終聞朝夕以知其故兮妙乎環中之道以應無窮吾以是知唐翁之無不可以西東」


** 自贊

「　既欲傳我真如何傳我假果然傳我假卻也真脫洒不見龐公一遇馬大師便解將那沒柄笊籮撈盡他天上天下」


又

遮箇半夜教化不知向那裏討彼嗟生不逢時我喜
來得恰好不辭從井救人何嫌赴溺援嫂肉白骨須
用靈丹醫死馬弗煩本艸刀斬刀殺活無痕毒攻毒
神奇莫考即有箇絕後重甦底來應笑他投曉不早。

又

活貓兒叫出怪頭死馬駒踏出奇腹劫火中燒出惡
腳涅槃後迸出蠱毒遮裏識得吾真擉瞎佛祖眼目
咄。

又

咄遮箇放浪漢五十三年腳不點地圜通選聖未開
場會祖圖來百󳵥碎今住雙徑峰頭亦且不曾發市
一片熱心海底燒兩隻冷眼天上視視何意竊笑達
磨卻似折本了歸日久收得震旦許多大利噫正當
恁麼時我也疑著你。

又(門人竺菴成公請)

我不假人以顏色阿誰特地能描得饒他良久裏傳
來未是雙徑真骨血如何是真骨血自有人常于此
切。

又

遮漢於一切法不敢作死看不敢作假看不敢作難
看不敢作易看或曰早哩或曰未必或曰恁麼那或
曰是甚的或曰我也不知我也不會或曰我恰活卓
卓地見得有絕沒交涉底奇特事或曰你還識浪杖
人麼有箇曰我也不董得不妨大笑打他一棒曰放
過即不可。

又

一生從井救人誰知別有出身卻是難為親近要箇
眼裏有筋鎮州蘿蔔休誇大拄杖頭防鱉鼻瞋。

又(門人松影麟公請)

江南踏白多年洒掃幾成破帚被人描出請題拶得
慚無措手昨鬥湊了前後底行跡一篇又何異乎糞
穢中再加抖擻立時扯碎焚之掉轉逼墻狗口乃爾
大罵你遮松影廝兒何不如他掣風顛子為我打一
箇痛快筋斗。

又

舉起筆自題也不難拈起棒打退汝諸人也不難拽
破遮軸子便行也不難每日焚香禮拜遮影子也不
難直饒能體此老志有大機用建一梵剎如尊正規
莊嚴將此供養於正宗堂為創法祖也不難秪是要
與此老親相見卻也難噁好貨定要你相見作麼即
別有相見處又堪作甚麼不能與你相見又怎生聻
呵呵呵秪遮些子便是汝諸人難相見處便是汝諸
人沒奈何處可不是難可不是難。

又

天無頭地無腳須彌無腰日月無殼遮條拄杖子一
生東敲西磕迫得太虛空大叫冤屈無下落達磨特
復來勸言老兄且放遮一線著如我小弟亦聽其得
髓得皮又何妨於醍醐毒藥杖人大怒云都是你遮
禍殃也放你不過那堪更錯錯錯錯。

又(栖霞然請)

遮漢一生自強故能眼空膽大有箇沒皮肚皮所以
見怪不怪江南將四十年今得兩椿痛快笑公可承
我宗攝山可傳我代杖人特地開宗千古破顏有在。

又(涵子請)

曾上皖江逆煙波而弄棹特登浮渡呵毒霧而驅風
去楚之計未成留吳之意有在復來姑孰平陸俄起
骨堆笑入圜扉地藏重翻公案不使兩間道沒故令
七論聲騰既碩果以天全亦快心于奇遇秪此一段
涵子頗知別有風規還須自見。

又(門人大嵩請)

廬山三百年毒藪死貓頭兒忽開口石耳馬耳峰齊
聾驚得西江藏北斗北斗藏消息別峨眉飛來一片
雪拄杖頭上叫蒼天觸處難逃此血熱。

又(竹關智請)

江南三月杜鶻啼血染梅枝日月迷不許夜參先捲
席傳薪獨聽旦時雞是何雞天生疾固自栖栖不妨
有客能歌鳳笑看河圖出欲齊。

又

少年一味是痴中年一味是迷老年一味是疲不知
末後何如切忌道著道得著卻也奇。

又(門人大英請)

大地噇糟自醉屈指幾個醒人痛口無禪無師忍使
千古陸沉故將毒醫死馬別有活法如神莫怪杖頭
高遠胡天擊出石麟。

又(門人大補請)

杖頭擊處無他事卻笑空山呼應多不是緊篐些子
密英雄何自出淆訛滿盤誠莫測遮著又如何去住
謾勞重劄印碧巖前看鳥啣花。

又(龍門法侄樵風妙請)

雙徑看竿頭鯉躍南屏笑爐裏雪飛又別十五年移
星換斗忽到皋亭仍撞著箇樵採底把住我鈯斧子
問歇祖遮具靈骨付與阿誰咄你問是非者卻來惹
是非。

又

姑孰火燒裙帶香無驢新婦拖泥走過橋村酒巳親
嘗拋卻盃兒開笑口此笑口驚星斗皋竿風急閃紅
旗齊射鵠心看好手。

又(門人石潮寧請)

瘦笻曾剌遮那血造論風驚泥缽沙誰似殷勤奴見
婢天光日月兩挨磨今湊拍還唱歌喜看披襴能起
舞何妨習气震山河。

又(門人梅逢忍請)

馬耳石耳齊聽鼓旻老重來何所補狼藉天花選聖
場折半破三誰薦取遮聱頭好講古崇先血掌復開
宗喫痛兒孫應作祖。

又(門人阿劍別請)

霜藤忍俊自相扶勾引春風啼鷓鴣一片韶華閑玩
弄孰能有也孰能無雙眼碧似愁胡不辭絕倒冰枯
處笑看龍巢生鳳雛。

又(侍者大淳請)

大顛只此一條杖韓公首座兩人扶那弓弦上半箇
聖人問我侍者皆嘴盧都予笑曰莫怪潮州碑上添
出焉烏。

又(侍者大勤請)

從前行了多少不太平路偶又撞到調達埋毒於地
藏放珠處拉來較勘各失情由聊與據款且作影嚮
眾好警策我執侍之儔。

又(侍者大圓請)

近視闊步大膽小心不修邊幅自展胸襟就中有不
容巳此外別無所欽不是同天地混帳安得與古今
對針。

又(楚黃弟子大衍請)

坡詩之竹萌抱靜節是創先句心史之宿火藏永燄
是慎後句杖人無善狀衍子為露布。

又(門人巨音選請)

生平許多將謂就中又或不然正是時機所逗斯道
妙乎屢遷吾嘗於此切良久固難傳自笑玄之玄殷
懃捲起夜明簾。

又(依杖行者興旭請)

杖者嘗要箇人向三千里外拔一莖草來即擲卻更
命向三千里外取一盃水來即潑卻且道是甚麼意
思若有此人他自會得。

又(戒弟子一傑請)

七尺軀無椰子大往往分身作買賣將本求利沒一
文惹下古今多少債還得去真痛快還不去且莫怪。

又(門人協玅權請)

我亦不知遮廝所以俄然病痛雜然頓起獨與佛魔
毒翻終始就裏淆訛不容自巳其誰特地不甘一任
分明處分你。

又(中塔法孫興越請)

法界是大家共底誰能去此獨存彼不計有利與無
利一任各自做行市西天不知東土屋破看星眠東
土不見西天衣穿瘦骨露爭怪異端並起萌蘆笑倒
老頑皮儘教邪法難扶拄杖擊翻死獦怛或有覷得
遮消息與他八面受敵。

又(門人蒲菴健請)

遮漢拈條拄杖子作麼不惜從井救人不惜入夜尋
人不惜破舌告人不惜刳心示人不惜深責佛聖托
重人不惜痛棒古今欺逆人原來是個多不自量人
絕不自慚人何物小廝兒乃敢大膽師遮沒蓋載人
我也疑你是箇不可測識人。














* 佛事

** 安慈氏像(甲午博山)

迎軒坐笑等一箇人卓卓到來是誰最親無筋底眼
見你乞一文疑為小利有血底背當機承一掌汗下
通身且喜迴途復妙艸綠花新布袋收歸三會滿龍
華放出十分春。

** 安迦葉尊者像

咄遮箇尊者卻也怪哉靈山會上失笑多子塔前張
乖雞足山中鈍置枯木巖裏活埋今日浪杖人推汝
出一頭地撥轉天光令汝看取寒潭龍起空劫花開。

** 寶方和尚新像開光

寶方先祖於少林惟寬禪師大好山一鋤鋤破豁開
正眼自是衡鑒天下照耀古今雖則滅度有二十年
而元肅等重建祖堂重新祖像主氣儼然如當機呵
佛罵祖時也今值開光之日命法孫道盛為先祖點
眼盛大笑曰先祖眼在何處是豈我之所能點哉雖
然眼以血能視手以血能捉先祖雖巳滅度遮一點
真正血脈卻在我手裏我若不分明點出孰能見我
先祖常住法身光明法眼之不昧滅哉乃舉筆示云
會麼正法眼向瞎驢滅祖師心從夢筆傳為憐覿面
無人識點出雙輪照地天。

** 徑山掛鐘板

拈鍵鎚示云會麼未入堂前腳跟下好與一鎚既入
堂後頂門上好與一鎚進前燒香禮拜兩班依位而
立腦背後好與一鎚若向遮三鎚下薦得便知汝等
安身立命去處更須遮裏有個出身活路方可到我
方丈中喫棒為汝撥轉向上關捩子雖然也須為汝
等通個消息乃付鎚與維那擊鐘板一下復云會麼
千聖不傳真秘旨當機一震定乾坤。

** 崇先挂鐘板

拈圜板示云會麼次舉椎云看十方無壁落四面亦
無門圜陀陀光爍爍誰敢向遮裏觸背無情說法脫
賺洞山開眼尿床驚翻臨濟沒巴鼻漢漫坐瞞頇門
裏出身不易身裏出門猶難驀然創發鐵牛機突出
摩醯三隻眼到遮裏更須知有全放全收底殺活鍵
鎚在今特分付西堂為眾竭力堂擊鐘板各一聲師
復云是甚麼一擊拶開無縫鏬大千迸出不傳機。

** 送老和尚神像入師表堂(甲午博山)

坐久不成勞機來還湊巧儼然良久時神彩真師表
請你沙老師移過胡床踞斯晝錦堂中捲起夜明簾
子一雙碧眼靜看月上花稍鳥啼春奇是繞砌
金蘭浥露香盈庭玉樹臨風皎想你沙老師當此時
豈不點首笑曰不期你遮放浪子乃能位置得我如
此恰好。

** 送真歇祖真像入師表堂云

看左綿雍氏生祖身丹霞淳翁發祖神萬世兒孫續
祖命今日曹華公供祖真儀保嗣慧命正是火有薪
而愈傳法得人而益遠只如顯孝重興歇祖出現又
作麼生稱慶多子堂前分覺胤千華叢裏擁優曇。

** 祖師堂告香(甲申)

西天東土與本山八十七個沒孔鐵鎚今日還欲向
新長老如意子頭上求出氣麼你要求我為你出氣
須我後來人登你向上位。

** 龍王堂告香

退巳讓人地步深遠付囑靈山內秘外顯海底生塵
山上魚萬古宗風因你闡。

** 韋馱告香

匹夫橫行聖人所恥眼光爍破四州豈肯一隅自委
權在手巳非一朝令能行乃見風旨。

** 禮開山國一欽禪師(甲申徑山)

牛頭一枝賴師拔起無法可傳遇徑則止試巾子山
人喝石以救佛法之危見代宗皇帝立身而啟龍顏
大喜點開馬祖圜機惑亂天下無巳。

** 禮第二代無上忠禪師塔

國一宗風因公大振白日雷轟獅子奮迅兩賜紫衣
天子尊千古嘗光無上印秪今印在那裏彈指云遮
裏驗取。

** 禮大慧杲禪師塔

眉間掛劍血濺梵天平地骨堆千古含冤瞎臨濟小
廝兒法眼吐圜悟老巴子狐涎今朝撞著對頭頂門
痛與加尖咄。

** 禮元叟端禪師塔

遮破坐具能展能收三十痛棒迥出常流兩被金襴
眼睛突出重振妙喜宗風高懸雙徑佛日。

** 禮達觀可大師塔

舍巳求人忘軀為法剖正眼藏照十方剎無影樹下
誰同船鵬搏峰前逢老達相逢時如何以手捉云鼻
孔拈來阿剌剌。

** 禮鳥窠道林禪師塔

類不齊混知處凡聖位中留不住隨緣寄跡鳥窠賺
殺鬼家活計白侍郎到遮裏始驚坐鎮江山有薪火
之危通侍者十八年乃悟欲參諸方求佛法之意悟
個甚麼聻布毛拈起一吹三藏十二部千七百公案
都被無影樹頭風吹去吹到那里去以如意指窣堵
波云高著眼。

** 冬至博山禮先和尚塔(甲午)

拈香云從來刀斧斫不開莫道相逢不顧此時還有
見我當山老漢底超越佛祖手眼者麼遮老漢每常
自謂得壽昌老人一箇不肯以故生平不肯輕許一
人即天下衲子許多受其爐鎚驀地躍冶而出其門
者曾有幾人能不自欺欺人又能得此不肯以殺活
聖凡定此不傳宗旨如遮老漢者乎雖然如是冤有
頭債有主即不肖雖猶子蓋最初親從董巖求受大
戒及依止此山迄示寂於今巳四十有年正值世道
交喪遍歷如幻希奇不啻隱忍存神繫此懸絲慧命
又況近日法門邪逆橫起亂我祖宗源流何敢自惜
微軀不與同法者救正此始終流弊揭明我佛祖正
宗哉幸此天機有定故乃不辭幾千里冒此風波以
趨我師無縫塔前燒此一瓣痛心之香以上金剛慧
壽更不自禁其悲欣交集也我老和尚寧不大創哀
憐為之破顏微笑者乎且道燒北香後更有甚麼意
旨噫自非退密藏天地安得全機振古今。

** 禮雪關和尚塔

舉拂子云看大地是洪爐活飛此片雪東土與西天
咬碎舌根血此處須知我雪關先師兄未出世時作
我博山堂中首座眼光巳爍破諸方也惜乎先和尚
逝早致我兄如孤臣孽子保此不傳慧命至於震吼
閩浙光闡洞上玄猷而海內英奇靡不望風畏服又
惜我兄抽身太速使門下亦步亦趨者見其超軼絕
塵未免瞠乎其後雖然又安知無有自奮而追風向
上者乎如不肖弟者雖不能與兄生死同條至有深
密靈根與法乳相親者猶足挨開無縫神光與之處
分此事我兄灼灼威靈能不儼然為之鑒格尚饗。

** 寶方師翁像前上供

南泉為馬祖作供洞山謂待有伴時即來某甲為寶
方設齋我翁卻不待請而自至且道我翁如何得恁
麼不惜眉毛聻獨不聞不是冤家不聚頭乎秪如我
翁儼然親臨應將何物以為供養乃作拜云謝翁降
慈無可祗待。

** 先祖忌辰塔前上供(正月十七日)

師拈香示云會麼二十年前我先祖以遮個指示諸
人雲巖路相次欲絕正當今日我法孫以遮個拈示
先祖洞上水灼然逆流且道先後壽昌恁麼拈示還
知有也無噫年年此日難欺昧須是知恩解報恩。

** 祖塔前同諸法屬獻茶

師震聲喝云會麼獅子哮吼祖父俱盡盡後如何乃
轉上向下云旋機返躑全歸父會麼復轉下向上云
一道圜明照大千遂作禮獻茶乃舉盃長吸曰乾復
曰滴滴不落別處。

** 接博山雪關和尚訃狀設靈座(壽昌)

師舉訃狀大哭云雪關師兄你忍心將博山一枝法
眼特地斷絕去也蒼天蒼天你果斷絕得去麼紅爐
燄裏雪山頹折角泥牛遍地吼嗚呼哀哉乃率眾上
茶湯念誦。

** 東苑和尚忌辰燒香

庚午七月十三東苑先師示滅武夷六六峰前長笑
一聲而別如今一十九年誰見鼻孔遼天不肖當央
拈出賺殺東土西天且道為甚麼如此兒孫別有真
奇特肯把親親作話傳。

** 東苑老和尚忌辰

拈香禮畢乃召云看遮箇老聱頭是傷心江上客
不遇故鄉人昔在東苑退茹時有一等人視彼青黯
黯處疑有一大毒物而畏避之至於風吹草動亦能
斷送人命根無端撞著不肖逆子輕輕將生平底鶻
突奪去直得忍氣吞聲以至不肖四十年來亦未敢
輕試然又賺殺多少射覆之徒今於博山堂上正當
揭出始不負此隱微也乃彈指云見麼飲光不是酒
顛漢毒氣難銷舞不休。

** 壽昌祖翁老和尚忌辰

拈香云看看有恩有怨不成法界無恩無怨法界不
成遮箇沒巴鼻老漢便是佛界魔界中第一箇頂尖
底恩怨渠魁更有箇能於無諱無忌中道得箇不觸
不背底堪為八面受敵者許他報此恩怨有分噫直
須防遮箇毒物始得雖然今日於博山爐內炷此一
瓣意旨又作麼生乃燒云鳳凰山上香光起文彩風
流振古今。

** 雲棲老和尚忌辰

臘盡𥕥脫蓮出冰池三千里外驚悟何奇東昌樵鼓
穿心過擲戟焚香笑大機轉身一步指日西馳集佛
學大成啟禪關密椎當機一箇銕餕餡嚼斷六方長
舌臨行一句莫作怪拈起千古全提今日博山堂前
重開生面誰於旃檀篆上親見寒眉。

** 養庵老和尚忌辰

昔年峰頂親逢今日博山作忌不啻梅花枝上笑春
風茶銚爐邊增意氣至於黑白圈子誰敢描摹無縫
鎖門豈容觸諱推原此當當常有因稟明斯歷歷是
何位鐘聲驚起七條飛旃檀穿卻木又鼻。

** 壽昌老和尚百歲忌辰

師拈香云見麼百年冤對不開交今日分明還自招
應是業緣無避處焦瘡仍著艾頭燒乃炷云艾頭燒
轉使萬世兒孫恨不消便禮拜。

** 壽昌祖翁忌辰

梅花無諱忌遇伴即來春色有時機不言自到誰於
生死陣中與性命殺開血路儼若邪魔骨裏將佛祖
抓出偷心推倒大好山突突兀兀滅卻少林種冤冤
仇仇驀地相逢卒難回避老钁頭莫作怪直饒掘盡
十方塵剎作活埋坑爭奈慣向空中打筋斗底兒孫
今日把你分明捉敗。

** 辭先老和尚塔

千峰春色好日照百花新遮是甚麼人出身處盛不
忍說辭去恐驚塔裏人自有兒孫在還應一笑親。

** 辭雪關和尚塔

兄既有授命敏者自能為弟特此辭去兄須密速之
何則花須連夜發(莫待)曉風吹。

** 為嵩乳和尚起龕

棲鳳嶺雲飛臥龍江月露白日不移輪青山常舉步
本自有來繇不是無緣故不見愛才人取之必以度
恭惟菩提堂上嵩乳密和尚泗洲阿箇唐柴頭穿得
淮平牛鼻孔蔣八鎦季是何人出格隨鄉不打哄皋
亭杖者原同條新豐苗裔抽劫外之靈枝大好風光
運寰中之寶鏡如公初入諸方棘藪踏斷沒耳艸鞋
末登博嶠銕門死盡偷心活路故能急水灘頭奪竹
篙而跳出裂石崖裏藏古錦以春歸晚香吹萬里之
海天碩果結上林之笑傲秪如遮一笑落在何處咄
咄多子塔前親看取。

** 為石冷舉火

召云石冷你今一口气不來也畢竟向何處去咦突
然撒手令人驚咬斷繩頭別路行翻憶當年閒喫棒
於今痛快此生平杖人作麼生助你轉身吐气擲炬
云大火流金曾不換千峰秋色月初清。

** 送龍門峻上座靈骨入蓮華寺塔

擊石鼓毒斷偷心捧石頭驚銷駿骨重磨寶劍光射
棲霞歛鍔違華薪傳沒縫藏機大速遊刃應神還有
知峻上座轉身處麼座斷威音開別眼密移爻象看
飛龍。

** 封塔

遮箇沒蓋藏底東西那有藏秘你底去處直饒摩竭
巳喪全鋒殺活古今誰能見血留此一箇封皮看是
誰與作冤對底來裂破渠面門相見。

天界覺浪盛禪師全錄卷之十五

門人　大璽　大量　大杲　大充　較

* 偈

** 自參歌

「　參禪人自憤發切莫斬頭去求活此個元來你現成自悟一回方洒脫若不悟必從迷其誰本分合天機自非打破達多鏡未免癡狂向外馳西來意何直指九年面壁泠如水神光設不乞安心焉得使渠求自巳自覓了正依稀輕輕一點釋深疑萬古碧潭空界月再三撈摝始應知從此後心相傳衣法絲絲命若懸汝若返照密在汝如人飲水對誰言甚麼物恁麼來當頭一劄眼眉開說似一物即不中豈是顢頇可妄猜作何務不落級就手行拳不費力親口親供勿自欺徹底無依獨超逸佛非坐鏡非磚車不行兮牛著鞭果然窺影便騰踏腳下兒孫如湧泉特地裏解尋思纔出曹溪即自奇鈯斧無痕今現在幾人曾領此風規鴨子去扭痛鼻一喝耳聾尤駭異巍巍獨坐大雄峰吐舌踢瓶爭意氣如蚊子上鐵牛脫落皮膚真自繇從來千聖不相識咬指抽刀謾展眸秉金剛滅胡種腹饑不得點心噇龍潭吹滅眼中花白棒橫揮佛祖悚我此宗無實法當機要你桶底脫從門入者匪家珍自胸迸出始開闊一支分五列派誰在井中叫出快三頓棒徹老婆心拶斷腳跟何慷慨無情說法我非渠三界唯心百雜碎看古人何榜樣今時參學須增上莫只隨波向下流自巳打失真柱杖真參禪為生死豈是要圖作佛祖死生根木未曾空秪因未悟我自巳既未悟須自參自參自巳復何難若能瞥悟未來者佛法機緣太煞閒方便說名禪宗自性通時萬法通百千三昧隨時用曲唱全提妙不窮
大丈夫肯自昧烈烈轟轟徹勘對翻身躑地獅子兒吒吒呀呀誰匹配哮一聲群獸滅逼出娘生真汗血一朝奮發此神威踏破山河如片雪更囑你信自心休較禪機與古今公案話頭誰不有達磨未來須自尋依語解恣偷心墮他毒海枉沉吟個裏生機成敗種爭見焦芽發早春汞銀禪招箭垛管教精彩難入火誰識無門解脫門玄情密意真羈鎖沒入頭無把柄正是向上人行徑象王蹴處絕狐蹤龍袖拂開全體凈無師智自然智不從諸聖求神秘頂𩕳自有路沖霄豈借清風生羽趐竿頭步進毋遲絕後重甦不你欺傍他家含安生理得便宜處失便宜宋元問有阿那參扣機緣放不過或於語錄結冤讎曰久疑團忽打破直至今法成弊一狗見形群狗吠例將死語當參禪除卻驢椿無利市禪何物硬差排祖師活意可憐哉顛倒不令渠自肯按牛喫草一何獃雖機鋒亦棒喝幾曾痛處深錐劄為伊本地未超玄爭免相將成賺瞎不中病不驚危誰能發藥彼生機正如孽子孤臣事困慮衡心乃有為生死切自通靈不必偏於根境爭俄然觸發此堅密擊竹觀桃總現成禪何病情何疑捏目生花更是誰不能撲碎空王鑑撥影披光徙爾為直下明須銕漢著手心頭便自判回頭轉腦益狂迷萬劫命根安得斷試再問何如參痛揮一掌與羞慚風前驀見婆心切笑殺香嚴禮溈山」


** 坐禪歌

「　坐禪者何所圖禪非坐臥非工夫為調攝爾初機士節制身心立範模四威儀坐獨靜儼然端莊無不敬外息諸緣內自寧心如壁處好參證無始來流識業不知常住妄生滅誰能暫息此塵勞冷眼看茲驀地瞥孤易懈眾難疲形神相警密欽持不自在中觀自在百怨爐鎚煆是非互鞭策共針錐散亂昏沉毋自
欺誠於中則凜于外其十嚴乎指目為意集起心攀緣自視曾何肝肺然不睹不聞前拶透獨中消息許誰詮空劫外命何安掀翻太極古皇盤冥冥杳杳精烏有打破先天罔象關根境寂守幽閒法塵緣影鐵圍山空亡外道常拘執萬劫痴迷愈石頑禪非定參非思定境思情節外枝要你返將心自剖樹倒藤枯好見幾幾何見莫狐疑水盡山窮更有誰拼死懸崖親撒手命根斷處是生機無依寂勿隨照刀頭拶入沒縫竅裂破娘生舊面皮驀地相逢堪一笑寂滅場一真界緣起無生方廣大十世古今當念間一切法成正覺快十劫滯不現前迸出眉光始豁然未來佛莫生疑議過去燈明本自傳喫了飯洗足坐須菩提卻冷窺破即從座起歎希奇若箇當機無蹉過果能如是便降心不勝令人悲淚墮畏生死自肯切三世佛祖無妙訣秪這便是金剛鋒直剖此心千萬劫可不佛可不禪自家性命待誰憐此生若不明來歷枉入泥犁受痛鞭不自疑情不切所以真機不發越強將公案作活頭那個甘心咬木橛不提話坐何為我欲公看自是誰莫只念他言與句道火何曾燒口皮宋流弊世相沿謂看話頭即是禪不識五宗前祖道曾將何語作蹄筌無一物不惹埃何期自性此奇哉若能一念知非去自巳靈光不用臺趙州狗性有無天光猶執夜明符可惜獃郎無志氣空於水裏按葫蘆竹篦子何觸背不疑言句真叵耐成群列隊弄精魂驢劫依他語作解想得奇情愈妄迢迢向外渠轉誑何如良久自旋機乃識循途非向上主中主不出戶門外兒孫休步武苟無一物獻尊堂卻好承顏無逆忤古佛住在何處返思靈燄妙而秘特地當央喚出來莫教癡兒井裏覷問的意三頓棒元來佛法無多樣赤肉團邊薦得伊無位真人非莽蕩撮三千如
芥大放在目前朗朗箇打鼓普請眾同看一翳在眼空花墮法身病非一種虛空莫妄剮空籠直饒澄徹似寒潭光影門頭生死哄念不動如須彌黑山鬼子正相依等閒拶斷秦時鑽北斗藏身解展眉三界心萬法識浩浩商量沒窮極當胸擊破碧玻璃大地山河無影跡彼三關須自造佛手伸來驢腳到捉敗黃龍斯爪牙生緣失卻來時道透剛圈吞棘栗可中曾費纖毫力知是般事便甘休三腳驢兒任跳躑傀儡戲有機關舉止分明莫熱瞞俄然窺得抽牽者撫掌呵呵出鬧藍正法眼本圓明一朝夢斷兩眉清看彼拈花成甚事漫與英奇作證盟能自肯復何言勘破方知不值錢未是馬駒真種骨徒教南嶽苦磨磚」


** 呼惺佛偈

「　此念兼中更問誰可憐明極反成迷但能呼惺自家底南北東西笑展眉」


「　此心圓淨非凡聖亙古何曾昧滅來秪為眾生迷本有勞他古佛下塵埃」


「　屈指伸來我獨尊新生孩子擲金盆無端驚起白拈手捉得真人一橛痕」


「　迥出根塵鬚髮落儼然獨露古僧伽鵲巢蘆膝空生影沒臭彌陀笑眼花」


「　一念超超六識空雪山寒透豁雙瞳明星夜半風光凜徹見真丹無異同」


「　體露真常佛巳成更何妄想作眾生此心淨則六門淨十世古今落葉聲」


「　舉起分明大木叉當當常住古遮那千華臺上法身句心地金剛戒性多」


「　頂門透出髻中光一句心銷億劫狂七處八還休賣弄阿難玉線引針長」


「　持缽歸來誰見幾空生特地歎希奇分明一念無私
處般若花開白藕池」


「　罔明彈指阿嬌還鴦崛傳言解產難卻笑渠儂徒著力超超四座自開顏」


「　靈光獨耀迥根塵十八同時一照新彈指豁開多寶塔呈珠龍女化全身」


「　日月燈明轉法華三乘並駕白牛車堂堂體露真常妙十六王原是一爺」


「　日入西方月出東南山燒炭北山紅雙林忽唱茶毘曲木馬嘶開無縫空」


「　四十九年無一字文殊請轉是何輪須知教外別傳密一句當機迥見聞」


「　一心不亂是真宗萬法都收六字中沒孔鐵鎚當面擲十方三世盡銷鎔」


「　懸鼓全開十六門九蓮花擁一慈尊誰知法藏婆心切四十八重同命根」


「　靈山一會盡英奇偶爾拈花笑不知幸自可憐忘彼我無端付囑被風吹」


「　金欄之外更何傳呼得阿難諾巳全推倒剎竿消息絕了然東土與西天」


「　一句分明古月輪提婆謾自著名言缽水投針誰妙協春來花發了無痕」


「　覿面梁王曾不識廓然無聖孰知機覓心不得安心竟三拜堂堂得髓歸」


「　信不達來書不通無痕鈯斧砍虛空往來不畏石頭滑千里噓噓振古風」


「　一句了然非向背揚眉瞬目轉無聊俄然脫體皮膚落蚊子曾親上石頭」


「　泠灰撥出一星兒燒卻娘生兩朵眉信口吹來蟲禦木淨瓶踢倒笑吟歸」


「　十方一路箭鋒機扇子驚教天帝噫拶斷秦時𨍏轢
鑽鯉魚吞卻涅槃飛」


「　此是曹源一滴水誰於言下振全機僧繇落筆能神變點著龍睛破壁飛」


「　一句渾崙鑿不休千名萬號謾相酬三斤麻繫庭前柏笑倒溈山水牯牛」


「　萬法無能與此儔西江吸盡自開眸鐵船浮水呵呵笑一曲無絃百草頭」


「　一句玄該𠁼字門當機歷歷主賓存三三前逗三三後無著文殊謾躲跟」


「　一喚全機五位尊未容擬議正偏分當風寶印重重妙錦縫花開不露文」


「　撥塵見佛太煩勞一句揮來劍刃豪真照無邊人不稟渠無國土孰栖巢」


「　狗子誰將佛性呼漫疑是有漫疑無一歸何處知端的穿破青州赤骨盧」


「　密露君王三寸鐵森森大地是刀兵趙州古佛何神妙不用干戈建太平」


「　中天好月誰能用寂子輕撩岑大蟲一腳踏翻真痛快㘞聲裂破九蓮叢」


「　千佛堂堂有此名居何國土化何生秀才一句能題破黃鶴樓前崔顥驚」


「　向上一宗無語句與人實法土難消何如喚惺沙盆破免教巫咸向外招」


「　語默誰能通不犯鷓鴣啼處百花新須知一句無私度把斷咽喉有要津」


「　從門入者未為奇迸出心師乃可師千聖不傳真命脈鰲山大叫不吾欺」


「　世界拈來如芥大雪峰打鼓普同看當央漆桶不能會鱉鼻山前天地翻」


「　試問春秋是幾多分明提示卻淆訛那知晝夜一百
八賺殺韓公打破鍋」


「　六字通紅金彈子簉破威音劫外天三腳驢兒閒跳擲杖林山下漫揮鞭」


「　大好山中突出奇石屏巖上倚藤枝俄然一嘯千峰震東土西天笑展眉」


「　山上鯉魚海底塵三千樓閣五峰新杖頭正眼輕輕點雙徑家風指一輪」


「　靈山拈出這枝花眼底風流不可誇笑殺飲光能獨笑別傳萬古破風車」


** 酬和李夢白太宰四首

「　一滴曹源是處生誰教枯木裏龍鳴玉鞭敲惺維摩默梁八原來親弟兄」


「　誰培大樹影森森睦老當年知此音一掌虎鬚曾捋得令人千載憶婆心」


「　正眼開來心不傳雞巢棲鳳雪連天西陵老子輕拈出賺卻他家漿水錢」


「　此來愁悴不勝衣傷盡春心不出幃添得蛾眉千古眼連環終可惜金椎」


** 贈埋菴禪師偈

「　先後同參老壽昌知君氣宇久昂藏諸方踏遍山川別一杖攪來風月狂自憤有吾能作主何嫌無土莫稱王少林劍巳心相許忍不斬新剖此光」


** 示寶方殿主

「　朝朝暮暮打鐘鼓蒼天蒼天叫冤苦可惜夜來風雨中吹落閒花知幾許」


** 示張僧持立年

「　剔起眉自看三十立何度特地叩靈山月圓正當戶」


** 寄示祁年超居士

「　天章有密意曾未得通風間氣關千古可無責季公」


** 寄示祁文在居士

「　不作傷心人須作快心事振起自家宗闢出他家路」


** 寄示葉配林居士

「　決不便如此乃知別有奇遮些兒古怪千古亦驚疑」


** 問建安殿下疾

「　西園花鳥弄陰晴示疾毘耶眼獨清古鏡不煩龍袖拂面如日月太分明」


** 寄贈通政張坤翁

「　我既然遙遙拍手公必爾欣欣點頭人生秪有遮些子得來何處不風流」


聞曹山西阿祖塔有啟壙者見全身長可九尺
頭大如斗黃金鎖子骨儼然未散乃驚而掩之
今欲重新窣堵予乃寂祖三十二世嗣法孫又
何敢辭其責然亦見住祖庭人之責也因賦此
志感為之先聲云。

「　荷玉山中按劍人大唐國裏巳橫身如今喜見頭顱在千古西阿句獨新腳下兒孫驚法乳是誰能續主中主祖庭塔上月光生三墮風高須薦取」


** 與李灌溪居士

「　潛龍勿用神於九天地立心誰見首應笑青衫重七斤元來卻是蘇州有」


** 挽汪本和大康偈(并引)

天都汪比部本和居士年七十七以家學兼
得儒佛二宗之妙生平所作功業巳多末於
杖人笑峰處獨切施木建皋亭真歇祖剎以
刻新集傳燈為自慰今巳亥夏蛻然知時遺
命而化不負吾法門真弟子矣。

「　淵源力究朝聞道仕宦猶勤出世鞭既撥博山關捩子還參諸宿棘蓬禪拚身入得虎跑窟拈草撐開真歇天獨喜傳燈能續命蛻然笑囑占機先」


** 卓庵成子天目掩關作此示之

「　天目奇絕人能道天目險絕人能到獨是三個老古錐奇險無有人能效高峰死關真抵死斷崖命根真斷耳幻住真如幻術人誰能真似佗父子吾徒自視何骨力乃敢膽大與為敵嶄然據彼上頭關當使三老齊辟易果辟易天目奇險增百尺不辟易且在三老腳跟下仰取佗鼻息咄」


** 寄些菴郭天門

「　遮些些是那些些疑殺趙州東院西壁上葫蘆口欲破那些些笑遮些些」


** 寄出泥尹洞庭

「　天闕山中騎小驢翻身踏破古西湖俄於泥裏出頭看擦背金剛首肯無」


** 送劉開西撾毒子歸潯陽

「　丈夫各有不甘事肯使幾希負古今石耳峰前機巳密杖頭撾出毒尤深」


** 示滴投曾青藜

「　不曾做到傷心處平地喫交徒自嚼憤極忽逢真毒手生平怨恨一時消」


** 光雪存子從徑山辭歸閩於慘殺中行乞葬親
今來大平省杖人正搔著舊所痛處因作此示
之

「　我有考妣曾兩喪舉目無親空自葬打破靈床誰敢況搥胸蒼天成大於存子亦學汝師浪雙將父母俱勾當道個孝字真毀謗千古痛心秖此棒」


** 示觀濤奇子

「　逝者如斯日下流其誰小鹿撞心頭驀然撞破疑團子撒手橫行笑不休」


** 示石波藏子

「　欲知諸佛出身處須識東山水上行一句咬開空劫夢堂堂日午打三更傳藏子好參明莫教孤負此生
平」


天界覺浪盛禪師全錄卷之十六

門人　大庚　大斧　大中　大康　較

* 附載

** 初至天界隨處激揚開示語(萬曆丁巳)

師到雞鳴寺值無隱法師講法華經遇支提待興長
干優曇無方邀與法師相會談及從壽昌來歷優曇
曰秪如我法主師適談娑竭龍女呈珠立地即得轉
身成大丈夫相向南方無垢世界成佛此與參禪頓
悟旨趣何異師笑而彈指曰遮箇轉向何處去也眾
默然師曰須知此中發起機用卻自不同何則凡大
經教多以表法喻其密旨此龍女表八識心王之業
識一念能迴光破其覺明幽室之見則不墮三細六
麤統於心王心所無明覆陰立地出纏離隱捨此閨
閤中物如轉女成男向離明而成大丈夫證此圓明
玅覺也雖然此猶是教乘義學非是宗門覿面全提
不涉比況也曇曰如此拈提巳非諸解所及矣師曰
可不是秪如鳥窠因侍者辭要諸方學佛法去窠曰
欲學佛法我遮裏也有些乃於衲衣上拈取布毛吹
一吹侍者直下頓悟遮箇是甚佛法又何待設喻乎
又如僧參大隨見巖下有一龜此僧便問一切眾生
皮包骨如何遮箇眾生骨包皮此僧是何眼孔便能
置箇問頭不妨如大火聚如鐵崑崙我問你此是彌
勒所能騰疑乎文殊所能決旨乎舍利弗所能啟請
乎試使黃面瞿曇透出眉間白毫也未易照破在請
世尊下一轉語打發他看大隨不妨通身手眼且有
東海探驪頷西山擒白額底作略輕輕地拈一艸鞋
覆在龜上使此僧如八臂那吒到此無可奈何也豈
不是銀山鐵壁從空墮曠劫無明直下灰哉到遮裏
更須有轉身出路始得還是作女人拜好撫掌大笑
好還是進云起動和尚好噫好知荊棘林中下腳易
月明簾外轉身難也不然世尊談經三百餘會末後
又要拈花傳甚不立文字正法眼藏與迦葉阿難多
聞總持為靈山第一人世尊說法如水傳器到了教
外別傳如何茫然無措乃因迦葉呼來倒卻門前剎
竿一語始悟向上關捩子以傳此秘密法門為西天
第二祖也此豈佛祖欺人哉隱法師爽然自失又復
勃然自喜曰我輩皆當如焚去疏鈔者從覺師參此
真悟道禪也向來我亦曾見有從少林來提唱宗門
事與我談經何異不足以服我心聞如此話不服者
真自暴自欺真佛法邊外人也乃曰待興諸公我等
皆當禮拜非等閒與人拜也。

師因待興與雞鳴住持一心師請於懶融塔上靜室
度歲每與隱法師盤錯宗教中事甚快時戊午元旦
住持請齋與法師分席於大禪堂會茶師云當日賓
頭盧尊者應天竺國王齋乃以手策起眉毛曰我昔
於龍光佛時亦曾預會且道遮箇拈提是何宗旨還
與世尊眉間白毫照見東方萬八千世界底義是同
是別惜乎彼時無當機者未免為風吹別調去也今
日山僧與法主同此法席不用彈指不展眉毛還有
見多寶塔如大雷震開見二如來分座說法者麼此
不是自巳誇張吾宗門舉唱直教三世諸佛齊立下
風不為分外況與之比較乎去年內下雪巳十日飄
白半堂積滿丹墀行人與學者擁塑彌勒獅子象王
踞於庭前師顧眾云仰山嘗指雪獅子云曾有過此
色者麼雲門後聞云當時好與他推倒雪竇云雲門
只解推倒不解扶起且看此三老逼拶箇甚麼事若
不知他拈提底意卻於一色與過一色推倒與扶起
上敲擊不免打入鬼家活計何處能殺人活人出於
情見之外此處最能換卻人心眼設使彌勒文殊普
賢到此恐無出頭分也將謂以片片不落別處拈起
雪團便打是為得手殊不知正是老老大大被人語
脈轉卻也山僧最喜玉泉皓布褌因下雪示眾云今
年無端十一月下雪但教他下到十二月明年正月
從頭起下到二月三月四月五月六月七月八月九
月十月直下到十一月使他大地人盡凍死餓死免
得胡說亂說不知者以皓布褌為胡說亂說又誰知
別有鋒機尋常莫測此非聖凡蕩盡大用現前如何
敢開此口拈此語直是靈山少室不能過此要且破
格人別有超佛超祖手眼始能以毒攻毒也大家照
顧看莫教旁觀者眉鬚墮落也。

莆田蔡心玄唱龍江林公三教於南都請師與福州
陳達泉茅山王知白於朝天宮為母慶壽師顧左右
云東拜東皇公西拜西王母秪如蟠桃三千年開花
三千年結實即不問且道遮箇桃核種子從何處來
底知白曰此先天造化根也達泉曰此儒宗天命之
謂性也心玄曰此禪宗本來面目也師顧待興了玄
曰二公說看待興曰我道不得了玄曰推與別人不
是師曰玄公試道看玄曰此三教同源底物師云只
今源在那裏玄曰就在遮裏師云掀倒此座子時如
何玄曰遮又是禪家作用也師云莫謗禪家好玄曰
我正是讚禪也師云你如何被人語脈轉卻知白曰
大師將此核子慶壽看師云諸公被蔡母一口咬得
百雜碎且巳向十洲三島上撫掌打呵呵也還在遮
裏討甚麼碗達泉笑曰知白老此回藉大師指引可
直到武夷三十六峰去也師云大王峰頂有天鑑池
十三仙嘗在彼照面孔一回照則一回慚愧知白曰
為甚慚愧師曰他謂我神仙家只奈打不破遮箇光
影子知白曰大師無乃打趣我輩做全真道人也師
曰公又作打趣會在達泉曰不作打趣會則大師不
發奇論也師云公是箇老賊卻做三教門下智過於
師底漢子也泉曰又來打趣愚老師云敬老得老敬
才得寶公老而且才是天下寶也今有此寶不可以
為蔡母壽乎眾大笑因拈一偈曰八十風光花鳥度
阿娘應未鬢毛斑華筵高侶翩翩集笑指崑崙作壽
山蔡公乃禮謝。

朝天宮王知白設供請於缽堂隨喜道藏因問曰我
見諸禪家多輕我全真獨見大師三教並稱使人無
不心服一等謂我道藏是竊佛藏而作故語多類佛
經此豈能使人信乎師曰然此必不信也山僧敝鄉
有大老講道學者亦言我佛藏是彼漢儒作底何曾
真有佛來予笑曰如漢儒能作佛經又能使汝儒家
諸大名公皈依參悟超於羲黃堯孔則是汝青出於
藍皈依佛即皈依儒又何必闢之如漢儒偽造佛經
以駕於儒教使儒捨羲黃堯孔而皈佛是汝儒自叛
儒如獅子身中生蟲自食獅子身上肉汝今闢佛亦
是闢儒何處有佛到汝闢哉若是果有佛但不如汝
儒教則汝當實實闢佛藏經底邪偽處乃顯真儒能
闢邪佛也既不能闢又為佛所收拾則亦是汝儒自
叛其儒只當闢叛儒者何必闢佛如隋朝有宮觀中
畫老子騎青牛出函關涉流沙化胡作佛圖與化胡
成佛經時宰相楊素見之笑曰何不化胡成道若化
胡成佛則是化道成佛也此作者自誤也又張商英
入寺見佛藏莊嚴恨孔氏之教不如胡人奉佛之尊
而中國儒者亦乃叛儒崇佛乃忿歸徹夜不睡作無
佛論彼夫人向氏問其故乃曰既云無佛何論之有
必須作有佛論方可論也要作有佛論必須熟讀佛
經知其出處根源之邪偽則能闢之若只皮毛上闢
何如韓愈上佛骨表闢佛不過自取貶抑轉使佛教
大興於唐今無論道藏果竊佛經否如佛氏人假作
道士竊佛是佛氏欲以佛義充入道教使道暗暗化
為佛以真獅子乳滴入驢乳以真丹充入假藥不反
奇乎惟恐只竊得皮毛糠秕不得骨髓精醇也使道
教果有超佛之玅則道教之真金肯混汞銀與假藥
自亂之哉此又是道自叛道與不能守道藏之真為
佛氏篡入而化道為佛也使道教果有真人如佛教
誰能破滅又誰能混亂哉知白諸公大喜曰此千古
至公至奇論玅絕如此則三教誰能混哉請問佛教
之宗旨果與道教合否師曰大悲菩薩甕裏坐曰莫
是別有同異乎師曰道士酩酊捧漏卮曰此我輩皆
不曉師曰參透此二語不特三教即大千法界九流
百家皆透徹也道士大喜而謝。

興善寺印吾公請齋有劉公者談及京師曾見壽昌
和尚與元華大衲頭者取法名道隆並談及大衲頭
於少林打殺狐狸精話時十八大司禮皆懇祈老和
尚在京獨大衲頭不肯以彼曾誓送和尚回寶方不
敢違也當時多求老和尚開示亦多教人念佛或持
咒有根性者參萬法歸一庭前柏樹子話問其得悟
因由曰曾參大好山我等不能領略今遇大師則如
見老和尚也幸為我方便開示師曰公既見老和尚
幾年何不勇奮如此當自求方便乎不見公云大衲
頭打殺狐狸精他有何術只是氣雄心正彼少室許
多禪師如何卻自畏避而世間人見有妖怪惑亂人
家便自作主不得要往龍虎山告狀求張天師發符
遣將去捉獲他此便是自巳氣弱不勝而求人也今
念佛持咒參話頭不得力多昏沉散亂去求人方便
是何異無奈你狐狸精何去告狀求捉獲哉公曰念
佛持咒者多人皆言不如參禪持話頭何也曰不然
只以公輩靠著佛咒無憤然求透悟之心自埋陷也
參禪人以立地欲求勘破古人言句超悟生死性命
之心肯切也使不肯切何異念佛持咒之因循乎此
無他只看人急切不急切如敵勝怨乃可為勇如殺
父母妻子之讎肯自一念不痛憤乎痛憤即是疑情
肯切即是話頭使無痛憤肯切則求救於張天師符
亦不靈將亦不猛敵亦不可破怪亦不可獲也凡作
巫師弄鬼妖之人亦必認真痛切則靈汝不認真痛
切則天下萬事皆不成就況欲斷萬劫疑根而可不
發大勇猛哉諸公大喜禮拜曰此世出世法皆藉此
得一直指痛快也。

焦弱侯太史請到園中因問聞師親見壽昌有何言
句請舉似大眾師曰過時茶飯不堪奉人公曰不必
吝教以示未聞師曰電光不可追矣公曰師之所得
豈無據乎師曰覿面不曾藏何勞標月指公良久顧
眾曰大似現成句語一般師曰可煞太新鮮諸公不
領略耳公拱手曰原來是箇作家師曰也不消得公
更論及參究工夫事師曰秪如我喫粥巳腹饑了公
教我作甚麼參究即好公大笑曰快討點心來師曰
諸公有甚禪參不透有甚生死了不得正好向遮裏
參遮裏了回頭轉腦論教求宗敢保鐘山倒卓未夢
見在公大喜曰我前日見瑞龍璋公上堂語有箇快
處今日得師亦可以作一印證也。

吳遠菴問曰李卓老與大師同鄉此公見地著作何
如師曰此公與焦老先生最知巳何用問我焦公曰
師試斷其人品看師曰情人眼裏有西施焦曰此又
是一往論也師云如焚書藏書真有足以敲枷打鎖
以毒攻毒令人心眼俱快然其為人卻虛懷肯心下
人但彼頭上無人才力不勝過彼不免英雄欺人有
強辭奪正理處自行胸臆以快其憤所欲言不顧人
之諱忌此所以謂之文章中大豪俠也至於入堯孔
之道則負氣魄多傷中和之致使孟子見理不真任
道不力則亦流為戰國之習如視大人則藐之舍館
定然後見長者乎如此皆氣魄用事也焦公大快曰
玅絕形容得活卓老出說到自行胸臆又能虛心下
人此是人所不及處又問師所見壽昌何如人師云
此當求之古人看其無師智自然智自能悟道又能
於曠絕無對待時創立古祖風規其提唱宗風之渾
雄高古即六祖南泉亦不多讓其為人本色操履孤
峻雖百丈地藏不能過之平生不肯輕許一人獨有
博山東苑二人是其爐鎚下躍出之利器方今海內
無人能彷彿也焦曰師承嗣壽昌麼師曰山僧初參
博山受具次見東苑投機再見壽昌為之印契此來
源則祖孫相承也焦曰今見師亦可見壽昌之風範
矣昨承惠壽昌語錄稿高極聞欲得一序發刻當候
數日周海門先生到約與師一談當有太機緣得其
手筆一序尤玅周公是此宗明眼如老朽於此未有
所窺也師曰老先生太謙候周公來互為酬唱尤玅
前曾見聖學宗傳此真千古不可少之書尚有一二
品題語當請正之焦曰如此則又使聖宗增一番奇
特也。

何皇房曰聞大師有大易宗旨幸大略舉之師曰昨
偶與吳伯元季爾康諸君解易字焦公曰易字解者
甚多不知師解如何師云易者時也時時皆變易六
十四卦三百八十四爻無非此時之易也易而能中
中而能時則可以建中立極與天地萬物正性命矣
又易有七義一曰移易如初爻移二爻二爻移三爻
是也二曰交易奇與偶交水與火交金與木交二爻
與三爻交之類三曰反易如上卦反為下卦下卦反
為上卦四曰變易如八卦抽爻互換成象五曰翻易
六爻盡翻乾翻為坤坎翻為離六曰各易六爻各各
自相翻易無窮者也七曰不易則千變萬化不能易
此一奇一偶一奇一偶不能易此一畫正是不易而
易之不易也若是凡夫百姓為心境所易於生死吉
凶而不能於天命流行而不易故無有安立性命身
世之道如今人為水者纔移到火裏水火便激變也
何能金木水火土與八卦交相變易而處處能自保
全有出身路又能創出神通玅用而變易凡愚之迷
執乎至於賢人君子則於生死吉凶變易之處稍能
求其不為所易之理以增其所未能者以維持其名
教然終未能如神聖於一念幾微未朕之際自能照
察與照察天地人物更無易無不易之幾而能立卦
爻彖象吉凶悔吝以開發世人不特能不為陰陽八
卦之所變而且能裁成天地處處表其節奏條理
故道德又草禮樂刑政皆以範圍天地曲成萬物使
同得易而不易以傳此生生不易之心法也易更有
七義一曰譯如卦辭彖象譯出天地人文也二曰繹
使人精思玩索抽出義理之秘密也三曰驛此道乃
率天命流行速於郵驛也四曰翼如孔子十翼卦象
之幽微以羽翼其天道也五曰奕使奕葉相承交錯
不絕也六曰螫此易之作於危微憂患謹其義則至
靈忽其警則至毒能使人戒慎不敢犯其諱忌也七
曰亦此易如此天地人物亦如此吉凶悔吝亦如此
神而明之超凡入聖亦如此也此亦惟參透真禪善
入生死變易者始足以盡之又能變而化之焦公曰
此千古奇絕矣請問更能進於禪為之解乎師曰禪
無卦爻名象亦無實法與人然亦可以意為公解之
禪者潛也穿也鞭也煎也犍也遷也旋也未出母胎
度人巳畢此潛行密用如復見天地之心者也至於
初生時指天指地即穿卻法界人鼻孔矣觀星悟道
以一切眾生但因妄想執著而不證得此非痛下鞭
乎至於降魔說法正按旁敲此非猛火煎油烹佛喋
乎又如靈山拈花微笑以正法眼藏付屬迦葉此非
末後關犍牢其秘密無人漏逗處乎又於涅槃會上
無縫無際中如羚羊掛角使天下人無尋覓處此非
遷其性命身世於空劫外去也乎到遮裏又旋轉靈
明於不生不滅處使此千聖不傳之秘密於不可傳
中而傳也豈非旋哉雖然切忌開眼尿床始得焦公
大笑曰此又別傳中別傳也。

師因天界襲明燈公請倚杖南菴碧空法師崇麓卓
峰相看聚談時王知白特來問武夷路程師曰果要
山中住直須是脫胎換骨之人始得不則徒自喫淡
泊受苦楚無益碧師云前者覺悟師是崇安來彼言
山中多半是俗人種茶更無全真道人在彼昔年多
有仙蛻在絕壁上尚有肉身仙蛻在洞中如今僧家
住靜亦多獨東苑和尚在虎嘯往來有數禪人相聚
山水卻甚奇也師云人只知山水之奇全是一片忤
逆全是一片杜撰全是一片蠻拗全是一片不通道
理不近人情底怪物此所以為三十六峰之奇七十
二巖之異九曲水之怪誕諸洞壑之淆訛使此山水
如道學先生之端端正正雖千里只成得一大山萬
頃只成得一闊水如何不百里周遭曲盡不經不法
之奇玅乎諸公大笑曰說得忤逆杜撰不經不法處
此天下志山水之絕奇者無人道著師云此不特山
水如此我看楞嚴楞伽維摩諸經多如此吾宗門亦
多如此所以成其疑悟也僧問五祖演和尚如何是
臨濟宗曰忤逆聞雷如何是雲門宗曰紅旗閃爍如
何是曹洞宗馳書不到家如何是溈仰宗曰斷碑橫
古路如何是法眼宗曰巡人犯夜更有一喻切莫看
弄引扇子可也只此武夷山如天王峰接筍峰虎嘯
巖諸處真有如忤逆聞雷之聳然欲絕紅旗閃爍之
惑亂心神馳書不到家之天地無門斷碑古路之無
轉身巡人犯夜之無活計也豈不奇乎又如阿難為
佛侍者多聞第一卻乃誤墮淫室此非巡人犯夜乎
淫躬撫摩將毀戒體忽而文殊將咒往護提獎阿難
摩登而歸一人悲泣自恨道力未全一人淫心頓歇
即證初地此非忤逆聞雷乎七處徵心如煮荳燃荳
箕又如七擒孟獲此非紅旗閃爍乎八還辯見換卻
心眼此非馳書不到家乎三科七大礙塞殺人此非
斷碑橫古路乎如此則天下事業機緣未有不從逆
中而得還源也選圓通處皆是逆流而洞上亦云唯
大闡提能作五無間業始得異類中行縱橫三墮也
故山僧以王知老住武夷先要見我東苑和尚脫得
胎換得骨逆得流則可到幔亭峰前舒嘯直入大王
峰上驀地一喝使他十三仙與諸骨蛻更不敢作守
屍鬼子弄精魂則又不妨拍手唱步虛辭也王知老
大喜曰太抹殺神仙也碧師曰你又作抹殺會那。

焦弱侯諸公每月一會延碧空法師講楞嚴一段提
唱公案二則時請師隨喜碧師再四謙讓曰今有浪
師在此正好質疑快論何必拘拘舊套乎焦公喜曰
玅絕此非浪師是作家碧師決不肯開心如此也陳
乾室曰昨碧師言今海內獨北方洞宗南中濟宗未
見有大振起者以洞上立門庭宗旨綿密固可久傳
也大師以為何如師曰二宗末流弊皆不免因所傳
者皆名相皮毛耳就中得其神髓豈易識乎今幸儒
宗教宗禪宗皆有人在此所謂明眼人前不得說夢
今秪與諸公舉之或有疑難不妨一激揚之當爐避
火何貴於有精堅哉碧師曰只遮開場便當喝采也
使能一齣齣演出奇微不使大家絕倒乎焦公曰也
須二師節拍相應始玅師曰予昔嘗論五宗獨洞上
標旨能兼玅世出世法其名教義理猶深於儒而宗
旨機密更兼攝四家此非自樹洞上門庭也如七佛
以前秖有此靈明玅密何曾有名義可表宗旨可分
試看世尊初生指天指地是何名義宗旨與觀星悟
道拈艸建剎陞座白椎以手摩胸拈花微笑倒卻剎
竿等是何名義宗旨不知名義宗旨便從此處表分
也此處表分能無真知真悟邪見邪解者互相掩奪
乎此中便有辨魔揀異之法不惟使不敢借竊亦使
於此有轉機活計也不然一法立而百弊生一正開
而百邪入何嘗有心心相應法法相傳為之創立為
之推揚為之救弊為之變通為之擴充為之收拾至
於西天破九十六家及東土斥相指心全提直指曲
唱旁敲及二支五派信心銘證道歌參同契寶鏡三
昧玄中銘五位正偏功位君臣父子主賓王子內紹
外紹三綱宗三滲漏三墮四禁十玄門乃至九十七
種圓相三燃燈三玄三要四料揀四主賓照用縱奪
三關九帶一字關三句六相義種種皆是以楔出楔
以毒攻毒此中非神心玅手能於生死淆訛中殺活
人安有出身之路乎如外道問佛不問有言不問無
言世尊良久外道曰世尊大慈開我迷雲令我得入
此處鐵眼銅睛亦看不破世尊也如良馬見鞭影不
知阿難擔了一擔懵懂何能瞥地又外道在佛側侍
立世尊曰此中有外道如何便搔著痛處外道亦曰
世尊大慈開我迷雲令我得入世尊良久外道不言
分明兩箇沒孔鎚卻令人悟入而此名教宗旨能表
分其邪正乎此處須別具隻眼始得又如達磨令神
光將心為汝安光覓心了不可得即為安心今日學
人亦曰我覓心了不可得我今曰為汝安心竟彼能
如神光即頓悟復能末後三拜依位而立達磨謂之
得髓乎此處還有君臣正偏玄要照用也無又如洞
山問雲巖有人問還邈得師真否如何抵對他巖良
久云秖遮是遮箇良久與世尊良久有同別乎此如
德山親參不見龍潭臨濟喫三頓棒溈山撥火不著
仰山出井不得雲門被睦州閉卻門法眼見地藏豎
指有同別乎洞山沉吟雲巖云价闍黎承當箇事大
須審細即此何異百丈躬去撥火大愚呵為尿床龍
潭吹滅紙燈地藏撥破心上石如此作用正是擣其
五陰巢穴滅其無明種類使他出聖凡迷悟大轉變
之時也如人病在膏盲不是如此靈丹玅藥如何拔
出病根振起元氣又如紅銅中出血白銅中出鐵如
今參學全是箇夾礦金假汞銀不曾受過爐鎚鍛煉
如何敢稱了生死破無明此自暴自欺乎今日參學
果能如古人恁麼懸崖撒手絕後重甦一番乎直饒
恁麼更須見人洞山初見南泉即能破的又要透無
情說法與過水睹影打透金鎖玄關始能拔聖凡見
剌斬魔外稠林即臨濟喫棒得一自了重重於黃檗
處鍛煉及遍參諸方雲門拶斷秦鑽又向雪峰攛出
杖頭更入重重錦縫玉線金針遍參疏山曹山乾峰
曲盡三登九上之玅始能為一代作手雄列五宗此
非能君能臣能偏能正又能玅協超迥安能使此千
聖不傳者不墜哉正以機不離位無有出身之路情
存向背不能斷人命根體玅失宗不能拶向上人之
見剌今世徒見君臣五位為門庭施設又誰能神而
明之毒而攻之哉秖如世法舉世皆是人何彼獨為
君何彼獨為臣何彼獨為主何彼獨為賓人皆有正
偏何有正不能偏偏不能正正不能來偏不能至正
偏不能兼到而玅協不知君臣父子主賓皆有德有
位有功也何嘗獨以君為正臣為偏君為內臣為外
乎君臣父子主賓各皆有德有位有功始能互換交
易玅協融通超超乎皆有天然尊貴之玅密也但一
切聖凡皆有事障理障以無明執計未破生死命根
未斷故正是染污之正偏是執計之偏如鏡與珠既
有染污執計則鏡與珠皆不靈玅也何能寂而常照
照而常寂既染污則寂照皆失正偏皆邪也使非佛
祖以本分金剛性智之正偏玅密以拔其無明執計
之污染何能成此如來智慧德相三法身之德位功
哉何故君臣主賓有此德位功然後君始能君而視
臣臣始能臣而向君所謂一體玅合而中和位育於
此天命流行不息中還容增減否耶請致。

師偶偕陳乾室吳遠菴何星房季爾康諸公到莽蛇
倉古曇菴隨喜坐禪時古曇師相見茶次陳公云我
南京講席最多絕無坐禪者獨此坐禪參話頭做工
夫始有與生死作對敵者曇師曾見達觀憨山諸大
師以故雲臺見源諸公在此久住我輩每來愧不能
有下手處徒望洋而退也遠菴曰曇師輩絕好一架
鐵脊禪如壁立千仞昏散甚少可謂打成一片也師
曰公說得也似此禪不是昏散少打成一片即得入
也吳曰我等一生求一刻壁立不能古人亦有四十
年始得打成一片話何大師以為未得入也師云天
下人就是此處打不破無明關鍵無有出身之路不
見道坐斷十方猶點額密移一步看飛龍乎玄沙云
靜夜鐘聲寒潭月影隨扣擊以無私逐波瀾而不散
此猶是生死岸頭事洞宗人云莫守寒巖異艸青坐
斷白雲宗不玅機不離位墮在毒海如何出得聖凡
窠窟吳曰如此則大師何以進之師云我將箇死話
頭問汝諸公萬法歸一一歸何處如何趙州道我在
青州做一領布衫重七斤此處容你打成一片乎此
處容你把定躲根乎此處容你坐脫立亡即夢見先
師意乎吳曰如此則古人不必教人坐禪也師笑曰
居士又錯也非是教不要坐也只是教人不要坐在
死語死法死路上要人於坐中參著著有出身路不
要被佛祖言句所欺不要為心行見解所欺不要於
工夫綿密所欺要藉佛祖言句打破無明業鏡透過
金鎖玄關所謂不疑言句是為大病如我壽昌和尚
必透得大好山語過然後乃云知道始知山不好翻
身直出祖師關透過此又要遍透古人結角羅紋處
始能以毒攻毒與人出生死結交得縱橫於類不齊
混不得之秘密法門也曇公乃驚起與堂中諸公搭
衣執香禮拜曰此不敢欺實未曾得聞此語雖不直
下領略然巳打斷許多死語死法死路便見此身心
輕鬆如大病之出一身白汗也陳公曰此處乃見浪
大師玅密爐鎚亦見曇老師虛衷為法此不是工夫
到極處不能如此得一轉身也自是雲臺見源諸公
次日皆相隨至三藏殿邀諸友結制。

優曇於雞鳴解經期即與無方迎師於三藏淨室暫
住請益參禪事時立宗法師在殿上講楞嚴經聞師
至即過訪談及壽昌博山悟道後開堂說法之事甚
驚訝之曰此真古佛再來也惜乎我輩生於西江不
獲參禮但小弟雖講經亦嘗念學人聽過二三部教
得箇理路通便好棄卻冊子看公案參禪去師云不
消棄卻冊子看公案別求參禪也如世尊曰無始以
來生死相續皆由不知常住真心只遮一箇皆由不
知四字便是金剛劍剖破一切眾生無明根翳也使
直下能知此常住真心豈不立地始覺頓成本覺哉
如看不破則此常住真心何異庭前柏樹子乎又云
知是空華即無輪轉如何便知如何是空華此箇知
字即是塗毒鼓一擊便能斷生死命根也此知是何
知若不知便可疑便是箇鐵饅頭也便是箇乾屎橛
也便是須彌山也便是麻三斤死貓頭也知麼如何
不知既不知何不疑疑不透則如何能使萬劫生死
即無輪轉哉正是不善疑則一千七百公案亦如大
佛頂首楞嚴相似如水裏按葫蘆相似如何參得透
如今參話頭看公案與看解註無異何曾有一些拶
入處秖如狂心若歇歇即菩提如何為狂心見色聞
聲是狂耶語默動靜是狂耶如何歇得去眼不見色
是歇耶耳不聞聲是歇耶如何是菩提此菩提是本
有耶是新來耶只此何異萬法歸一一歸何處我在
青州做一領布衫相似又何如趙州勘破臺山婆子
相似又何如洞山道有伴即來相似楞嚴中句句是
鐵橛子句句是金剛圈句句是棘栗篷句句是大病
源只是人當作尋常看去也立法師大驚曰怪道優
曇說昨老師在雞鳴大振宗風全提密義真得未曾
有也我輩如此看之真可謂終日與人做腳夫搬糠
秕矣愧甚感甚。

師生父張存三老居士與胞弟季玉居士同戴今梁
觀察在揚州聞師寓天界程相如大將軍遣使迎師
於廣陵興教寺相會痛談思慕之懷及偕游瓊花觀
吹玉臺各處晤諸公因機說法甚多師以焦公約會
周海門先生使人促回乃辭戴程諸公同父弟返南
菴時存翁老居士正五十初度閩中親友宋比玉孫
千枝蔡心玄待興了玄及魏考叔諸故交來作屏傳
父子三人像作三教一家圖為壽存老居士自題云
三教原來是一家無端能較此年牙銀盤盛雪誰渠
我明月堂開劫外花師自題云驀地重逢力口希儼
然顧鑑中眉垂杖頭敲出追風鴆逆拂人天毒影吹
弟季玉自題云仰鑽瞻忽笑馳求誰識諄諄老孔丘
鼻孔拽來還卓卓心齊忘後更風流諸公各有屏詩
復設供請小參為壽師拈香後乃云尼山五十知命
仰見毘盧有師大衍全數一虛就中法身有父拄杖
子撥出威音王向上頂眼正令巳行吹毛劍剖開婁
至佛末後牢關全提猶密就路還家有不出門底祖
在轉身歸父無可獻呈底機深兒孫得力不繇人奉
重相忘原自肯秪如前三三後三三與九九山房所
存底尊貴意旨還玅協否三點印開朱縫窄鶴沖霄
漢出銀籠眾大喜同為拜。

父弟一門未見壽昌老和尚今於聖像前求師皈依
授父法名元梵母潘名元淨兄瑚名道日弟瑋名道
月請師法語表之父母未見翁不肖孫親見白玉毫
端飛紫電兄弟未見祖我卻展眉新禾粟幹中透法
身梵兮淨兮體覆載之恩力日兮月兮承巍煥之威
神吸西江而掉入南浦分法乳而脈貫宗親。

師因優曇無方雲臺見源諸公延於三藏殿結制師
不許諸公以不敢請開堂但求激發諸友同集參究
使此宗風有以開端也師乃允之立規條令整肅乃
題客堂對曰黃面老來且喫茶試聽斬新法令赤鬍
子至休潦艸好看特地家風湛懷師過訪見之乃曰
佛祖到此也難在我輩又當如何師笑曰公既巳到
遮裏瞻前顧後作麼湛曰大師也須放一線道始得
師云公且喫茶著懷因言昨見大師與曇映一偈有
秖遮不知知月照清池上之句玅甚但不易會得此
與無明窟下一火炬子也時審之法師從高座論經
聞諸友舉與碧空無隱立宗諸公論議驚訝之曰彼
少年如此豈真活祖師哉我試看之特來訪方在座
中論杜順懷州牛喫禾傅大士空手把鉏頭及皓布
褌打倒葡萄棚語拈提正快因舉問審公云師如何
著語看審之愕然又問之擬對師搖手曰不是不是
遮箇道理審愈愕之師曰打倒葡萄棚也阿那箇扶
起好眾默然師曰亮座主不信虛空解講經待欲行
被馬祖呼來豁然有省便掉頭而去太原孚上座講
涅槃經被禪者一笑即冰消瓦解夜來聞鼓角聲便
如鑽天鷂子雖雪峰弄蛇手亦捉拏他不住此皆是
曾親見作家來便能脫胎換骨別行一路而去諸公
果能於此打破自家葛藤窠正好如周金剛直到龍
潭便徹底掀翻他底巢穴滅他底種類拈一條白棒
佛祖也打得無地走豈不快此生平哉莫只作央庠
座主被人當面欺負不知憤激以自鈍置也湛懷審
之諸公大喜曰即此是深錐痛劄勝於開堂說法也
闃然謚師偕大休老宿從北京歸至清涼門聞師在
天界來會始知壽昌老和尚巳示寂不勝痛絕茫然
如失天地師云此老祖全提我輩別創乾坤各出手
眼也師亦當自勵矣老祖遺命茶毘入普同大眾不
忍以中興祖可無表彰乎擬於西方丈建塔將必請
塔銘海內大老獨有憨大師深服老祖曾有突出大
好山千里遙相見之讚足以表揚此外大手筆唯周
海門焦弱侯曾金簡吳觀我諸公可能為之不則公
且立片石於塔前人問但曰此老和尚塔銘也或曰
如何無文字但曰待具眼底人來著謐師曰此須是
浪公始得師云師且恁麼去著謐師遂去師且與父
弟傾倒候壽昌消息隨後歸來可也時沈養素購新
室請師住數日又閩中有書來以東苑和尚病劇並
師之老母亦病老居士促歸諸公以三藏殿方欲結
制再四苦留不能矣因示別諸公曰金陵是六朝勝
地天下人文之都會自後漢赤烏間有康居尊者從
空中求得佛舍利於此長干建塔此震旦國一最尊
特之神教也又有三大藏經版此諸佛慧命在此流
通真世出世之至寶也達磨大師初來即此會梁武
帝一則廓然無聖公案為東土開天之金剛王劍截
斷聖凡命根惜乎無能領略渡江而去只此遺風亦
足剖千古人心眼矣繼有四祖於匡山望氣而來牛
頭尋懶融乃得別出一枝至南唐後主延法眼益禪
師大振宗風於清涼此後雖無創出之人誰謂真宗
旨果湮滅乎客冬天假之緣得來此會晤群公同得
許多激揚較古人一言半句不契拂袖而去者亦未
為不奇快也喜今有優曇無方雲臺見源諸公拚身
懇切此事為眾竭力即山僧暫時歸閩勾當祖父之
事隨來了此未了公案方今海內果欲振興此宗捨
此南都則是捨須彌而求尊山矣諸公信得及耶自
不負此一約也。

長干結參同社引云石頭遷和尚以竺土大仙心東
西密相付為宗旨只此是千聖傳心之法必須參透
此心靈源能於明中皎潔始不昧乎生參透此法枝
派能於暗中流注終不滅乎死此則不執枝派之事
以迷函蓋之合其源不計靈源之理以悟箭鋒之拄
其派又何有明暗兩岐其清濁使本末不歸宗於此
心何有理事不一其上下使尊卑不用語於此法乎
即三藏教乘多用其語未必歸宗五家秘旨如不歸
宗終非得語此參究必意句俱到始能透脫牢關所
謂謹白參玄人光陰莫虛度者可作同社之警云。

** 夢筆初集

師自萬曆丁巳歲見壽昌老和尚後到南京寓天界
戊午夏因閩中家難作父弟促歸夢筆遂於祖父師
友各有表章不敢忘其所自云。

送大父子陽張翁大母唐氏合葬於墓前奠語大父
生平以家學所宗南軒公及侍御善公以西山心政
二經參大學衍義而訓子孫大父但能誠篤修巳潛
好濟人之急專供西方三聖念切往生臨終自知時
至澡浴衣冠笑談辭眾我子孫不禁大哭翁笑曰你
哭將謂我去處不好我卻有箇好去處只是汝等業
識紏纏生不知生死不知死正當自哭耳何哭我為
師為童子彼時猛省即求出家走去慶源大母與母
哀號促父兄覓歸乃咒曰我祖宗無風水蔭出你不
肖子孫壞我家門寧可拜死你不使你玷辱我大母
亦嘗念佛但不知法門事及臨終乃召子孫曰到今
日乃知我那老子與出家底孫是箇活脫法我如今
更不恨且喜他也汝等念佛無哭送我往西去就中
一逆一順亦甚奇合也乃燒香祭奠云春生南北枝
一坑無異土何劫作同參生死還相睹誰知兩箇龐
公婆特地能撾塗毒鼓逆激世出世冤親此段風流
幾解舉文彩縱橫針線奇留下畫不成底鴛鴦譜也
是度他千古與萬古善於出入自家門戶。

師之父存三翁元梵居士天性豪俠凡衣冠玩好皆
先創出人稱之為大方家海內三九異人無不接納
賓明柯公贈曰家無半畝庄座滿三千客一日在賭
場解鬥值中傷人命坐入獄翁灑然日夕唱步虛詞
喜撫琴不計指法但適趣耳獄明乃出每傾身家救
人人負之絕無怨言嘗對人歎曰英雄不作欺人語
惜乎曹瞞亦千古英雄獨心行自負之如寧可我負
天下人不可天下人負我此豈天下負彼哉使能曰
寧可天下人負我不可我負天下人不亦聖賢可造
乎善乎伊川之言甚簡甚切心口不可暫忘曰小人
枉做了小人君子樂做了君子又曰世界上做得一
分好事即救得世界一分此語不真令天下人盡可
學乎或曰公能心口不異乎翁笑曰我借此自警耳
一夕夢到一洞府會諸仙相盤桓贈一額曰九九山
房別號曰存三仙曰此吾道術之秘旨也又從上轉
入一巖林異常見群僧在紺碧殿上踞坐談笑見翁
到即相迎客坐因道及會諸仙贈言事有老僧曰吾
異是翁更求指示僧豎拂子曰還有遮箇麼曰弟子
家中有白塵底僧笑曰錯過也翁猛省曰是是僧曰
尚有病未去在曰如何去得僧曰待病發自去曰還
乞指示僧呼居士公力應即驚醒乃求曾心蕊太史
記之於是更諱為去病號額皆如仙贈海內諸公讚
言積幾冊軸及師見壽昌東苑後每以生死事取決
又曰九九何指對曰呼醒時是誰指翁曰莫是不昧
主人公麼對曰摘揚花摘揚花翁曰待我透此著對
曰又恁麼去翁亦覺自喜一日遠出有生平最珍惜
古董玩好為大兄蕩去親友驚之曰此番乃翁歸當
深避之無觸傷天性也及翁歸聞之忽叫曰好了好
了機緣到了人訝之翁曰我一生每遇功名事業將
湊手忽然斷去每與人結交至密處忽然反去每遇
玩好恩愛事忽然奪去我浪長老說不特世間恩愛
當自斷即佛祖秘密如生死冤家亦須與他開交方
有自由分今日事事皆來斷我不待我去斷他使我
去斷何時得斷今日乃知冤家是我恩人也我方整
頓明年要往雲南四川作何勾當不賴此一斷與他
做奴才也做不了自巳拋身命在何冤井不知也何
幸如之翁嗜茶日夕烹不離手嘗曰盧仝茶歌曰白
花凝光浮碗面此得茶經之玅又曰紗帽籠頭自煎
喫此非親手烹煎何能得此水火之候乎知交甚多
獨與柯賓明戴今梁鄒愚谷甚密在西湖與界山德
宗二法師相契洽初會東苑和尚於會心園語意不
投謂其太僻做善知識須是大通人情而心亦敬之
最皈命者獨是壽昌老和尚嘗曰我雖未見聞其為
人真踞地師子吼也及雲門湛和尚入閩於夢筆快
談門大稱曰使翁早年參禪真有驅耕奪食之手今
尚未老也明年丁卯少有恙邀黃心鏡諸公到家曰
此回別去也心鏡曰存老生平得力全在此時百尺
竿頭須進一步翁笑曰老老大大作遮箇話在鏡曰
畢竟如何翁曰莫寐語看取日頭尚高否乃拱手就
枕而寂諸公屏息久之無不感者時師在建州及追
歸乃三七日也師母早喪有繼母繼子同一居兄弟
親屬問其家事者師曰天地既覆墜尚問山海艸木
乎極力止兄弟爾各有家何必更問此因而對靈奠
曰九九雲飛三三鳥度英雄語不欺人驀地呼來病
去打鼓驚起夢蝶摘得楊花栩栩六月山房冰煮茶
自笑龐公是作家百尺竿頭呵看日鐵船水上唱三
巴。

師之母潘氏元淨開士自初持大悲聖號不輟欲生
不肖初夜夢於堂前見一雪眉僧持蓮花一枝求宿
母曰問我男人去驚醒即分娩因乳名為僧哥就外
傳時母欲命名為蓮叔父曰大侄名瑚次侄名璉乃
聖賢器也母性善事祖父母盡孝養與父如敬大賓
多茹素念大悲號後臥疾三年四肢不舉忽一日命
沐浴起拜佛不用扶持一家驚謂得何神藥母曰非
藥也昨夢大悲灑我甘露謂我夙業盡消今當生歡
喜國也母曰我願生菩薩國菩薩笑曰即我國也汝
等可寄語夢筆僧哥我生他有好處也乃念大悲而
寂時辛酉三月清明日師自稱僧子盛奠曰無憂樹
下僧從何來大悲口出蓮花托胎法身大病磨盡鏡
塵夢回倔起歡喜自新可憐逆子不能割股調藥而
報此罔極徒以合笑不合哭賺殺曹山顛酒漢使他
三墮不變異者自求出身。

師之弟瑋季玉道月居士少年英粹不知世故唯刻
苦讀書進庠早師掩關時從賓明柯先生游得竊聽
奇論柯公以墨莊堂稿示師師素不攻舉業因讀其
理題如率性之謂道吾道一以貫天何言哉如有所
立子絕四諸篇其義理不透徹因以八股法拈數藝
似之柯大驚曰禪是其本事也何從得此快義乎我
老於牖下當望塵而拜時翁壽如相從即批評命謄
之黏於寓所諸士紳謁之便指之曰此聖人文非特
禪師能為　邑中親友亦未之信此或是柯公故為
駭人視聽耳及李繡虎徐居之張丹扆諸君皆來採
問與之論始信曰此悟門也不關於外學季玉於是
愧然憤發力究宗乘謂非此不足為世出世也惜母
又繼喪身弱入贅於徐吉源處又未周年季玉俄病
痢其岳翁善醫用峻製太傷遂不起無子秖一女其
岳翁亦無子感恨不七日亦終師乃為主其事令之
合葬以弟媳別適於人傷其夭輓之曰嘗以卓立自
慰耳子在如何敢先死南浦源流當屬誰令予慟也
傷逝水。

夢筆剃度師識源法和尚楚黃陂人嘗游雪浪諸師
法席後隱書林瑞巖不肖辛亥從師祝髮因得同歸
夢筆成我三年死關恩力因有在也今庚申秋示寂
謹此奠云嗚呼黃鶴樓前古鏡未磨黑漆桶底雪浪
生花腳下誰抽紅線蹋碎南浦淥波鉤引箇冒命子
上瑞巖眉毛幾乎盡墮無端又被業風吹向夢筆與
犯苗稼者做死冤家贏得我活埋關裏石筍生龍牙
遮老大蟲心肝血滴滴叫吒吒無可酬報今朝博遮
艾火燒尾巴。

東苑和尚庚午秋遷化於武夷石屏巖報訃人覓予
不見久之於建州始知乃哭奠云獅子游行更無伴
侶毒龍擾海無不匿閉遮箇沒面目漢死去見閻羅
只應翻亂地獄無安措處直饒佛祖異類中爭奈恣
意僻性無一箇人近傍得它亦可謂自苦自窮誰能
代替咦賴有此箇拄杖子放他不過在于是擗地大
叫曰蒼天蒼天徒添冤酷乃禮拜遂歸武夷襄末後
事。

博山和尚於庚午冬示寂報訃夢筆師時在武夷西
來嵒乃哭奠云急水灘頭拋竹篙菴兒燒卻金增色
惜乎廣種不及薄收將與他室紛紛添籌歸去早五
湖風月空皎皎又誰知大好山尚有一枝橫出玉珊
珊。

處州龍泉西寺孤舟榕和尚從浦城吳山出家受鵝
湖戒以梵行作佛事感化甚遠初住慶源忠堂崗師
適大父逝有感走到山求出家師不肯為父母不聽
師苦求依止舟曰你且將為僧事習學熟待有機緣
則現成也功課及律儀須先精之則聽教參禪無往
不利不閱月為家人執歸而感其撫教特甚壬戌在
博山時師亦來設供因隨之到鵝湖峰頂見養菴老
和尚機緣甚愜喜慰之極又隨同到龍泉西寺度夏
舟師力命為眾受戒力辭不敢因代為之羯磨開示
以夢筆人逼歸舟師灑淚曰古人亦有弟子度師者
老僧何幸而不幸也痛為割別此後鼎新重建西寺
甲干處州嘗千指親依以德行感人不言而化巳巳
在建州始聞孤舟師歸寂乃感奠云春風拂拂萬物
爭新造化何知自能屈伸忠信可行蠻貊道德足感
鬼神戒月悲花拔楔剖塵可憐浪子不能住賺殺千
年核裏仁。

天界覺浪盛禪師全錄卷之十七

門人　大成　大龍　大中　大玉　較

* 塔集

** 傳洞上正宗二十八世攝山棲霞覺浪大禪師
塔銘(并序)

宗門自世尊拈花迦葉微笑遂開西天四七東土二
三之祖曹溪一滴思讓分流厥後五宗嶽峙而二桂
獨昌洞濟代興互有隆替至明嘉靖間其道寥寥幾
不聞矣先輩歎之壽昌崛起好山不獨挽洞山於逆
流實乃揭心燈於再朗東南宗風蔚起豈不賴此老
人乎昌得博山大震海內東苑山隱武夷得之吾師
覺浪大和尚師出偉然龍象杖錫所到雷厲風馳世
出世間無不攝化宗說兼備言行雙律真法海津梁
人天正眼可謂金聲玉振道光德輝者也嗚呼至哉
按狀師諱道盛號覺浪別號杖人閩浦張氏子父存
三居士師生而穎異幼習舉子業年十五入贅十九
因大父坐亡有疑遂生出塵想求慶源孤舟榕公出
家不果疑益切偶於街次聞貓墮聲有省因瑞巖識
公過浦密求剃落棲邑之夢筆山誓死揜關讀高峰
枕子語若相印合復於倒剎竿等句有疑迷悶成病
乃取古人未悟既悟機緣返復參勘一日閱百丈再
參語不覺輾然曰遮馬駒亦復蹋殺天下萬世人也
及見壽昌頌臨濟三頓棒頭開正眼何嘗傳得祖師
心語大叫曰此時尚有若而人乎我當往嗣之始出
嶺之董巖從博山和尚受具問從上佛祖行履不契
辭往壽昌道經書林見東苑和尚投機遂折節過冬
因一病瀕死苑親調藥療之有間苑究其生平參悟
及五家堂奧之旨大驚曰不期子深入此秘密法門
吾壽昌遮枝慧命屬子流布去也因付壽昌源流并
贈一偈師拜受遂隨苑禮壽昌和上重重參證昌頷
之自是荷擔大法當仁不讓初下金陵與焦太史周
海門曾金簡諸公游大有敲擊諸公重之未幾壽昌
示寂東苑說法書林師歸省覲曹能始諸公請師於
興化開堂師時年方三十而提唱卓然古德也期罷
復上博山與山問答雷轟電掣山奇之殆所謂智過
於師者耶雲門湛和上入閩留夢筆三宿論法門近
事多激揚門歎之金粟密雲和上過浦師投書有源
流拂子濫付非人之語密回書云上人何處見老僧
濫付且盡大地誰是非人者試指看若指不出自合
懸梁縊死夢筆山中師睹大笑曰焦磚打著連底凍
也并刻其言行世未幾密公住天童父子闢妄諸書
出海內始訝之東苑博山兩和上一󵊮相繼入滅師
得訃大痛有風穴深憂之感乃一杖復出閩殷殷為
法求人楖栗橫擔席不暇暖四方啟請狎主名剎如
楚之李太宰梅中丞陳司寇周司馬諸公請住龍湖
蘄州荊王豫章建安皆延說法內庭江右黃元公司
理鄧太史涂司寇諸公請主壽昌福船及匡廬圓通
如金陵魏上國及王喬司禮倪樸菴陳旻昭蔡二白
李小有諸公請主靈谷天界報恩祖堂如虎林姚愚
谷方子凡及徐太史諸公請住鳳林雙徑特為雲門
湛和尚入祖堂請雪嶠大師歸千指法筵勝會得未
曾有十千高步萬里香花未足以喻其旺化也師乙
酉離金陵丁亥復還天界應太平請會有嫉師者以
原道論下師獄師不辯居圜一載著金剛諸書見意
陳太宰遣人省師索偈師書問予何事栖碧山詩遺
之太宰嘉歎不巳謂其蒙難不驚視生死如游戲雖
大慧覺範諸公不是過也事解金陵諸護法請主攝
山棲霞師欣然有逸老計未幾受博山請命笑峰然
公代座又囑無可智公高座揜關二公棄縉紳而游
師門久矣師過嘉禾譚埽菴諸公延師天寧龍湖各
剎說法因睹費隱容公嚴統復還天界修傳燈正宗
以衛大法及博山夢筆出陳匏菴諸公請主皋亭崇
先聞竺菴成公重興壽昌推雙峰存公住持特為上
堂舉揚未幾吉州李梅公劉平田諸公請主青原師
命笑峰然公住持誕日上堂歷敘生平浩然長歎有
法界不容吾自委敢推婁至與威音之語時師󵊮巳
六十六白睹法門衰落能無中痛乎谷語輪公監院
念師󵊮老復持金陵諸護法書請歸天界故晚稱天
界和上師因報恩大藏版朽命松影麟公募修囑石
溪杲公較刻休夏毘盧閣偶示微恙命移錫禪堂舊
方丈一日旦起禮佛畢特開示大眾回寢室飲茹如
常亭午取紙筆書偈云萬象指頭明卓異縱擒不換
機何利無端拶斷破蒲鞋翻然直入千峰去擲筆而
逝供堂中三日始入龕顏色不變觀者如堵陳旻昭
侍御周凝圖司空請三宜和上掩龕江南宰官居士
及衲子善信無不悲號如失慈乳海內士大夫同諸
方知識作詩製誄千里赴唁感歎法門梁木之摧也
師生明萬曆壬辰十二月十六示寂清順治巳亥九
月初七世壽六十有八僧臘四十有九嗣法弟子二
十九人記莂居士四人往來問道及皈依縉紳孝廉
文學若干人得戒剃度弟子不可數計師說法四十
餘󵊮坐道場五十餘處著作百餘種皆載師全錄將
奉師龕建塔竺菴成公與眾三卜皆得栖霞遂全身
歸葬千佛嶺下之右延庚挹辛既竣竺公述師行狀
丐余󵊮友陳旻昭為塔上銘以旻昭數十󵊮金湯從
師患難流離知師之詳無出其右者會旻昭即世稿
未就乃命餘謨卒業謨憶五歲時隨先老父宮論公
禮博山和上於皖城迨乙酉京師南還矢心白業始
隨先府君謁師金陵戊子居廬復謁師於余中丞濟
生菴述先君臨終夢幻泡影一空依舊青天明鏡語
師為陞堂及後謁師皋亭晨夕參叩屢多機籌自謂
疑團終古破師時贈偈有奪卻南泉老爪牙之句則
謨於師數世淵源法乳之仁可謂不淺矣且與旻昭
為一人交不敢以不嫺辭竊觀唐宋以來舉揚宗風
代不乏人其間儒佛兼總者惟明教嵩覺範洪然猶
不無二岐若師則易象詩書乃至老莊諸子百家并
世諦文字偶一拈提言言玅諦謨嘗服膺真儒必不
闢佛真佛必不非儒二語以為名言然前此諸儒崖
異未免角立門庭即宗主高自標詡多輕外典自姚
江倡學以後龍溪海門諸公始不諱言佛若以儒說
談宗上下千󵊮獨我師一人而巳蓋東魯西竺兩聖
人此心此理之同不容終秘者也至於師之陞堂入
室大機大用殺活縱奪如金翅鳥直取龍吞如大將
搴旗探囊取級故衲子即久參宿學亦多望崖而退
彼以師夢筆非人之辭為兩家方枘者安知古人當
機作用別有出身路耶故師揀魔辨異拓述傳燈正
宗諸書源流所繫筆削謹嚴然不肯輕遺一真參實
悟之士至語及濟宗出世諸老未嘗不極力推轂豈
末法詬諍我見崢嶸之輩所能窺其涯涘哉竺公之
狀師曰師雖嗣法洞宗五宗並舉主盟佛教三教並
弘非阿私其所好蓋實錄云謹依狀序其大概合十
稽首敬為銘曰靈鷲拈花首傳葉祖少林溟泛始闢
東土五葉二株天撐地拄幾危之間豈不握吐卓哉
洞曹聲振寰宇突出好山壁立風雨博山東苑兄龍
弟虎吾師嗣之一麟獨武開正法眼滴獅子乳如大
火聚如塗毒鼓觸之魂飛聞者毛豎杖錫至處海岳
驚舞法幢雲興肅規凜矩重興寶鏡新鑱鈯斧揀異
辯魔鍼聾鎞瞽全提向上驗主中主橫擔楖栗高揮
王麈吳楚閩秦緇素爭睹五十餘剎慈心嬰撫金湯
霞簇法流川組道扶聖教名正燈譜宗集竺震文憲
鄒魯臨難不避遇嫉弗怒流水桃花蕭蕭起舞垂老
益堅憫世益苦適然譚笑坐脫鳳塢雙樹潛輝金河
影栩兩間哀恃百靈泣怙屴崱繖峰六朝仙府千佛
環坐儼同玄圃浩浩長江亭亭𡨧堵我師高風千古
萬古菩薩戒弟子大印皖城劉餘謨頓首拜撰。

康熙二󵊮仲夏月住持棲霞嗣法門人南嶽大成立
石并書。













** 愚菴老和尚為天界老和尚封龕法語

君從千峰萬峰入我自千巖萬壑來雲月溪山了無
異借婆衫子舞三台恭惟老法兄天界浪杖人大和
尚縣白澤圖佩秦宮鏡妖狐喪膽佛祖攢眉幾七十
載身雲隨方陶鑄歷四十年法雨充棟琅函道通睿
聖錯錦貫珠行比嬰兒渾金璞玉主中主不難於相
續借不借何礙於通途菲以奉身陋於希世以不窘
於世故不累於俗若夫衛教禦侮假文章以撼動儒
林駕俊輿賢借辭鋒以風搖曲學弘慈濟物若紫金
山砥柱中流立論摧邪似石頭城堅不可破八柱擎
天亭毒群有是其法性廣波瀾闊左右逢源本根固
枝葉茂高低普應祖壽昌而大好山影落群峰師東
苑而曹源水稽天洪浪維弟者擬附驥以追風黎庶
乎眩青燐於白畫舉拂云大眾這是山僧千里持來
個消息要向鳳凰臺上吹生師子林中蹴踘不過要
顯這老漢一生來提持個威音王以前最上一著子
拈封云大眾看看玉殿無人虛夜月瓊林花謝掩重
門。

三宜和上明盂為雲門湛和上之法嗣晚住西湖
愚菴巳亥秋來天界法語。
不肖法孫興化識

天界覺浪盛禪師全錄卷之十八

門人　大成　大存　大然　大璸　較

* 詩

** 鑿逕

「　不問菴中主焉知逕與門幸詩先我過引水與誰吞試屐不疑峭探笻豈惜痕幽然成一曲正見古風存」


** 架橋

「　隔江招手事此意久無聊未問人來地先觀自度憍煙迷兩岸失霜滑一枝遙但得超然往扶藜亦不消」


** 編籬

「　巧以茅為舍疏將竹作籬湖光棲半幅秀色遶雙眉杖峭風前倚人奇天上窺潛形須忍俊發笑莫驚時」


** 開池

「　大有臨濠趣其如枯坐何鑿天成古澗遮地種新荷良夜自來月佳期或見波了然言外矣不用詰觀河」


** 賞梧

「　龍門高百尺植者意偏深一葉當秋落全收天地心凌虛聊撫手擊節待知音絃外誰能賞憑軒聽此琴」


** 山中詠懷

「　天下藏所以時與機自翻業巳方外遊出處聲一吞甕牖轉日月竹杖挑乾坤深深謝今古敢恃青山尊」


又

「　世久無歌鳳亦不聞弔湘而我竟何似俱慚聖與狂澗石何落落飛泉亦皇皇一躍還墮地空歎浮雲翔」


又

「　我亦生斯世寧求別所歸區區當自盡有事敢辭機雖無君父責心輒繫安危一日立天地此恩難或欺」


又

「　古人腹中熱五經按未寒搔首日伏几啼笑真無端
賴此足自娛舍此誰砥瀾析薪炊飯後笑汝灶觚看」


** 山事

「　十年隨一杖所至艸離離樹是團焦屋石為無字碑此中休夢語別路有誰知兩袖乘雲起飛花點墨池」


又

「　小窗收靉靆古澗送潺湲苦竹常留徑高松自護關眼惟憐白紙天只許青山出沒浮雲態惟餘坐看閒」


又

「　今古皆如此山川遊不同簾垂黃落後人臥翠微中擊磬誰相和題詩自起風隔溪鄰友至笑破夕陽紅」


** 荅石倉居士

「　紅爐雪水野生涯招客同消石火茶一葉秋驚天地夢千年核具古今花月留破鏡空搔首露滑縣崖試作家爭似東軒高臥穩半床枕藉傲煙霞」


** 大藏峰

「　剌艇溪灘不畏疲岸峰壁立太嶔崎崖伸一掌三千界風奏群松十二時若問船從何處架漫云天不許人知漆園藏壑誰能負徹去虹橋任汝疑」


** 博山老參往桐城候何之岳相國吳觀我太史

「　博山雷雨過龍眠蟠窟騰空總電鞭瓔珞光中垂兩手雲霞洞裏只孤拳浮丘金鳳飛還息投子青鷹夢自圓赤腳油缾相見笑千秋一帶與誰傳」


** 懷浮山遠祖

「　尚論宗門奇特事輒於遠祖不勝情五絲將絕誰兼命二桂中興獨主盟葉縣盤根千古峭太陽翻茂兩眉清兒孫碌碌盈寰宇幾識浮山腳下行」


** 懷雲浪

「　孤笻初試入雞嗚特地奇君獨出迎忍俊不禁溈老笑虛懷能發太原驚長干鼓角聲應在棲鳳霜花影自清且喜浮山當此局掀盤一著與誰評」


** 董巖上博山無異和上(丙辰秋)

「　相逢休去不妨奇豎拂輸他第一機不見門前楊柳樹無人問法自依依」


** 仙亭上東苑晦臺和上

「　袖中些子防閒藥留待他年毒達磨試問當年傳底事吳江隔岸越山多」


** 旴江上壽昌無明老和上(丁巳春)

「　昔年曾飲醍醐語今日親承啄碎機應是深心無底止重來相挈未歸歸」


** 壽昌師翁七旬猶自躬耕呈之

「　山頭老子年七十猶似西施未嫁吳絕世風流人不見浣紗石上獨噓噓」


** 偕余繼泉觀雪

「　輕白飄飄一夜寒千巖盡鎖玉珊珊誰知妙極天工巧空笑明朝日出看」


** 榕城懷古

「　雪嶺遺風八百年木毬無恙尚欣然謝郎不在漁船上柳線垂垂曲水邊」


** 偕獅林尋隱九座

「　偶聞九座萬千峰驚起玄沙艸裏翁拽轉故人青竹杖翻然直入翠重重」


** 浦城夢筆山景

*** 千僧講席

「　我亦登斯座誰為繞此聽忽然成獨嘯疑殺萬峰青」


*** 萬井傳燈

「　薄夜鐘方度盈城花漸新少林消息密半點不瞞人」


*** 吳山朝雲

「　江夢非襄夢吳山豈楚山枕肱看變態一片最孤閒」


*** 文筆凌空

「　跡寄煙霞杳詩傳夢裏奇若將毫彩會負我兩莖眉」


** 為雪生言

「　吾人所性全用舍有獨至其存萬世謀惟一知己地」


其二

「　大聖有隱憂乃知天下故坐折英雄心能先其後步」


** 竹杖

「　生平憐此杖砍斷銘其根珍重不堪看令人生痛痕一握天然節立處皆崑崙大笑鄧林擲坐臥承誰恩」


** 登廩山禮蘊空忠翁老祖塔

「　憶我祖翁王老師賣身贏得一窮兒靈光舍利歸何處玉兔金烏漫著追」


** 登峨峰

「　天下於今仰此峰峨峨曾出法中龍化生頭角知多少反顧都應拜上風」


「　昔年曾見境中人今日為人滴血親無數好山天外秀一回指點一回新」


** 鎮衣潭

峨峰師翁初入山見龍湫騰激因解裏衣包
石鎮之。

「　貼肉衣衣怪石頭重岩之下定傾湫勝他谷老驅龍手㘞倒慈明冷汗流」


** 甘露松

予登峨峰日與闃師伯見龍崗上松滿凝甘
露喜而識之。

「　深翠峰前松獨奇日光掩映露珠垂分明滴滴曹源是領略還須法眼兒」


** 酬江觀其居士一偈

「　結角羅紋透最難當機勘破卻閒閒自非踏斷來時路誰得縱橫大散關」


** 遊武夷山

「　此山作怪幾何年千古人誰不浪傳三十六峰齊按
過石頭依舊未云然」


** 三教峰

「　三人弄影高峰立誰見相將深水行萬種青蒼齊側耳風吹秋葉說無生」


** 虎嘯洞

「　百丈峰頭倚杖看雲飛鳥沒窅無端劃然一嘯誰能聽贏得風生六六寒」


** 庚午春竟陵張君宜過夢筆問及鍾譚寫此贈
別

「　霜根七尺怪未倚擬登匡峰看湖水因知美才世所難乃更委蛇就知巳今年作計住家山閉門卻掃閒坐止跫然空谷聞履聲披衣見客眉髮喜快談閩楚珣玕琪一洗白門十年耳儼然瓦仚奏塤箎遠方一端情如此文章不使神為交千聖寥寥竟糠秕縣崖相視心巳傾君歸筆夢從此始他年策杖舞毫端此夢圓時只彈指」


** 辛未九日洞上見桃花奇之

「　還山五月彀臥疾支杖臨崖不勝立試看秋山瘦孰多峰峰倒影畏風過聊且一笑一驚鴻三五橫斜淚碧空數聲若助予清遠不知肯入誰新卷俄見桃花鬥菊開悠然獨詠獨歸來呼小子書之歌之識我今年九日乃如此奇哉」


** 再入武夷見玉女峰

「　山水有奇姿幽貞夙自負亦時懷隱憂未獲良人晤我憐窈窕情惻然返故步初見恍夢思如怨復如慕深感白頭吟素琴猶在御一撫心為悲再撫心為悟指月盟寒潭佳期勿再誤」


** 彭本之倚雲閣東望

「　天予者巳厚肯自負其才況此二月春一年尤佳哉幸我所主人雅好能相催顧盻念樂事東閣還為開
折柬致高友惠然皆蚤來石溪多古意劍峰誰別裁英雄固爾爾天下無足懷起而壽南山諸君各舉盃」


** 初還虎嘯作

「　浩然放棹入清流肯慕虛名犯飲牛尚有故人能擊缽夢中報我筆歸休」


「　乍還如客巳心安試召孤笻慰所難從此秪扶巖上叟莫隨雲水過前山」


** 放艇

「　乘風疾駕小扁舟剌入煙波自在游一曲櫂歌還獨唱笑他天地一浮鷗」


** 觀化居直語

「　古人常慎密每欲自焚書深恐資奸僭寧為截舌愚」


又

「　我觀上世時不知俎豆器至於禮樂興干戈亦復起」


又

「　干戈生禮樂天道在其中隱處非逃雨乘時善轉風」


又

「　密心制井田寓兵於農事不欲使民知隱微費裁制」


又

「　環中而寓庸果蓏各有理此外恐離跂情田生荊杞」


又

「　太易之為道一奇與一耦庖羲氏衍之天地復何有」


又

「　艸野容吾放蒼天亦自開謳歌還擊壤風雅此中來」


** 伊尹

「　空桑伸足破青天曠古誰知鐵稱權漫笑一生無取與幾回接履忽翻然」


** 管仲

「　世孰有心如此人生平委曲竟成仁小哉一語休輕視尼父于茲獨愴神」


** 張良

「　圯橋墮履是何機正惜沙中一擊奇用漢報韓還碎穀果然黃石不吾欺」


** 顏淵

「　時哉金口送途窮助發農山陋巷風嚼破杏仁何處種且收天地一瓢中」


** 莊周

「　混沌至今非怕死漫將一鑿與鴻濛至哉捄世深謀者莫謂一場蝴蝶風」


** 嚴陵

「　豪傑于時競發身阿誰獨不致于人一生坐釣春風裏暗護中興閣上麟」


** 陶潛

「　五斗何辭不折腰翻然歸去獨翹翹北窗高臥渾閒事千古涼風破寂寥」


** 孫登

「　長嘯巳教青眼醉微言還使玉山頹蘇門一去無消息入水聊除薪火災」


** 諸葛

「　鳳龍自可安天下要是漢昭三顧誠不負平生而後巳君臣萬世見交情」


** 懷武夷倣歸去來辭(寓光孝寺時作)

「　歸去來兮武夷有山今必歸更不疑而直往寧待悔而增悲振孤笻之長策峭雙履而高追秉吾心之確是謝異見之交非出紅塵而掣肘入青靄以摳衣泛三三之玄曲躡六六之離奇孤峰坐斷萬象亡奔昂藏其行迥絕其門蘿幃未卷竹榻尚存甘泉可烹荈茗盈樽或點石而聽法或飛花而破顏雲閒閒兮淡泊鳥幽幽兮間關妙萬物之信順虛一空而靜觀隨芳草而朝出逐落花而暮還咀天地兮粒米乘秋雲
兮磐桓歸去來兮請畢世於茲游山山水水兮如是詎逃雨兮他求臥煙霞以自逸忘生死之殷憂笑古洞之遺蛻留絕壁之藏舟或持寒木或掉輕舟玩潛蛟之舞壑撫野鹿之經丘能各適其所適可源源而入流知生平之出處庶志趣以行休巳矣乎大事因緣自有時豈可容心於去留胡為乎遲遲居山兮夙期感少林兮葉落返本地兮耘耔歌櫂歌兮何曲且兩濯兮興詩山嵂嵂兮水洄洄春回寒谷兮復奚疑」


** 臥疾蓮山國歡寺

「　莫怪世人輕笑罵自家笑罵許誰知如今臥疾更無賴墮落生平兩道眉」


** 寄榕城曹能始觀察

「　幾年不見曹居士手裏數珠奪得無痛切聲聲親救我羅山石上夢誰呼」


** 出谷吟

「　奇雛翻然出幽谷飛來高踏琅玕宿秋風初響金井欄梧葉珠垂供美餗下聽鴟梟剝啄聲競爭腐鼠心不平上窺忽訝青山墮啞啞亂叫群栖驚阿誰推枕夢初起風遞蘭幃沐衣履噴桃一笑天破顏雷雨昨夜開後山」


** 憶嵩詩

是役也謁少林也過穎州得交瑤席張公公
以汴城張林宗子襄酬唱詩示余曰此二公
深于禪理吾中原大雅也師讀之異日適周
之鍼芥契者其在斯乎是詩用杜句翠柏苦
猶食明霞高可餐為十韻予歎賞其風神亦
步十詩之韻為憶嵩詩以寫吾志并為向往
之先聲云。

「　嘗愛雪竇詩二桂生寒翠因之念少林心髓輒如醉一花開未休五葉還同致乃今風氣衰感慨生予志
策杖追西來振此宗無墜」


「　前春出我閩吳楚幾成隔恨無長風乘摶扶此六翮大法繫時機遲疾固難逆遙想霜雪林應有不死柏行行重佳期不負吾夙昔」


「　中原有鼓旗誰乎善作舞熊耳峰未聾喝之應媚嫵隻履雖西歸所遺藏故府使不遇神光特地如騎虎勢巳不得下面壁良亦苦」


「　異域來何事區區獨溯流三年適周興祗傲嵩山秋撥草瞻風色皮毛非所求知巳是奇遘行藏幾豫猶安知千古下法印不吾留」


「　天下多遺英一法焉羅織雖曰教外傳然終不可默飛潛密激揚令自迸胸臆感觸有鋒機神心莫掩匿卻笑畫餅人遇膳不能食」


「　精氣歛天地歸根命獨榮行生方伏蟄一震起春聲於穆握誰手薪火膏誠明寸心千古義致曲性其情仲尼見伯雪不語平生傾」


「　真者比珠玉似者等泥沙此中有由來切者非浮夸向上過關否岳頂藏雲霞迤峛紛灌莽誰信枯木花空憐萬里外舉手額自加」


「　斯來穎水上景仰古風高有所重如嶽有所輕如毛此身能自惜潛隱甘蓬蒿吉凶盡陶鑄進退如桔槔至味幾吞吐世盡啜人糟」


「　細讀昔人書才情各坦左善哉會心吟領略唯獨可天地托七尺古今看擔荷世波日益狂中流誰把柁吾豈無故哉信乎匏子果」


「　文章有神協此道盟巳寒何期志壑公舞渡觀其瀾東齋寄酬唱秀色誠可餐聲氣自相求毫髮天地寬中原有所主十洲皆喜懽」


** 壽春方孩未侍御招住真歇了禪師道場并示
一詩依韻酬之

「　環轍不從他歇處可中誰復破天荒八公山下遺蹤在拱手爭看額有光」


** 商城汪太僕以詩見贈訂約龍湖因步其韻

「　中原自是大方家嵩岳居然占一華我欲登峰觀氣象喜逢毘奈散天花」


** 似梅長公中丞

「　曾聞三尺定邊夷此地長城復倚誰君父於今忘寢食比來臣子欲何為」


** 弔李溫陵龍湖舊蹟

「　客山何似弔家山千載龍湖怒未闌厚責於人終薄巳然猶血性逼人寒」


** 與梅長公游小洛伽

「　大地驚危欲震鰲浮生何處腳跟牢洛伽原在風波上誰解乘流占步高」


** 姚愚谷卜居龍洞

「　人皆羨汝得幽岑誰識如今隱者心四火出門丹枕在一鞭揮影白雲深野田鋤就堪遺種大樹培成足覆陰珍重神龍潛勿用時當空洞莫相尋」


** 谷簾草

「　康王千古歛幽襟澤廣藏山那得尋谷笑愚公移不動簾垂洞上卷來深十洲風月圖吾壁三島煙霞許夢吟爭似縣崖飛瀑下一盃烹卻駕空心」


** 和西陵李夢白太宰

「　浮雲散盡一輪孤正好扁舟入五湖尚有珊珊風景在看他撐破月華無」


「　女子身中入定時文殊謾自擲鉤絲罔明衝浪便吞卻穿在瞿曇柳外枝」


「　生即無生巳兩關誰知平地起高山商量極處忘題目伎倆窮時意自還」


「　庚星一點最高寒北斗南辰作麼看八角磨盤空裏
轉幾人不被眼光瞞」


附寄匡山覺浪大師詩有引予與浪大師有圓通
之約以孫亡暫負此願因寄四詩并呈黃元公居
士正之西陵後學李長庚具艸生緣都盡此心孤
擬削顛毛向蠡湖師有活人刀劍在相逢肯示道
人無眷屬連纏無斷時天茲斷我藕中絲故人欲
問如今事咬著懸崖樹上枝歷涉從前生死關偶
因柱杖一看山忽然鳥散雲飛處獨有天光自往
還溪月松風玉露寒一條白練望中看金剛棘栗
尋常飯喫盡方知被爾瞞。

** 夜話亭詩(有引)

歐陽公與訥禪師夜話後人高其風以名其
亭亭既沒今遇朱方伯屬楊司馬重建之予
適主圓通黃司理為之長賦予聊作一絕以
識其事云。

「　歐訥風流巳擅前令人千載想猶玄不知當夜談何事相對清燈太儼然」


** 訊劉元卿太史

「　博山先師曾罄欬玉山之言猶記得急水灘頭拋竹篙溺殺無限英雄客雪關承嗣稱冢子何忍折杖輒蚤死父兄一點存不存問我同參劉太史」


** 春雪後南康彭君宣別駕月夜攜詩過訪坐談
達曙因步韻酬之

「　雪霽月明山夜靜蕭蕭班馬入光幢病僧榻上迎高客奇論風前吸大江敲落燈花春夢醒拈來墨艸拂心降冷齋白戰空千古無奈疏鐘過碧窗」


** 似李公楫王在明

「　謾道毘耶巳杜機圍爐鑄劍火星飛龍湖一浪楚江起多謝春風上布衣」


** 寄雪庭老宿

「　一葉落驚天下秋孤笻特地更誰求廿年耳聳雙峰䯻今日親瞻百艸頭古徑風清非用掃寒江月朗不須鉤比來未可輕相觸恐詫山中老臥牛」


** 癸酉臘月於鷲山初度值晴雪志喜

「　浮世共雕水雪事慚予四十二年生曉來光射眉間白笑見山河徹骨清」


** 過中都臨水寺觀聖跡

「　中都自是潛龍地大士曾茲示現來應以帝王身說法手提日月向天開」


** 別路答客

「　神駿讓支公法開以醫寓圓光送道子惠欽乃學塑東門既阻塞便向西方去千峰又萬峰藏身有別路丈夫超一切一切自回互六龍非優劣何況本無住腐士執優孟鼓瑟成膠柱猥民寡學問神錢矜瓦注借一藝以遊垂簾豈相負眼光牛背上萬世旦暮遇」


** 初倚杖金粟園作

「　南岳磨磚成鏡後窺鞭良馬踏如飛金雞啣粟傳真種玉髻留珠賞大機試問西江誰獨吸且隨廬阜我同歸滿園種出真金粟信手拈來知不知」


** 坐金粟樓感古人徹困處偶拈一頌似雪堂居
士

「　象骨峰前滾水毬玄沙就地抱來休一時邂逅閒相戲要解英雄萬古愁」


** 滕王閣似劉西佩嚴羽宣

「　南浦西山相鬥奇風光千古總堪詩喜公坐斷閣中勝一笑驚開帝子眉」


** 似朱子強孝廉

「　一葉驚飄天下秋英雄喜見大刀頭振衣直拂千峰月不逐煙波處處愁」


** 似羅栗士居士

「　少年曾見諸尊宿英姿秀拔自殊俗亦有熱心剔我燈亦有虛心對我竹」


** 似饒得渭孝廉

「　桂子生香秋色清歸帆風細浪花輕中流笑語知高興喜是千峰月正明」


** 和湯季雲居士請天寧上堂韻

「　嘗思欲覺聞晨鐘今偶天寧驚浪公自訝曹山顛酒後惺來笑看日頭紅」


「　竿木隨身上戲場儘教臺下說炎涼從來假事要真做莫怪山僧喜上堂」


** 臨川陶弘持明府

「　白雲為蓋水為琴百里花光覆遠陰試問藐姑何處是一庭秋月靜人心」


** 黃巖湯季雲(尊公曾為壽昌先祖作五燈序)

「　高才奇識世稱湯先祖門庭亦有光強項一燈傳最密季公好續半爐香」


「　畫鬼何如善畫人此言千載足傳神東風決定無欺處吹得眉毛日日新」


** 酬新城鄧來沙太史見寄韻

「　光滿中天白玉樓當央誰復喚裴休金珠突出頂門眼擊楫還開彼岸流簫曲鳳鳴音正好竺峰桂發月方秋儼然拈得東園菊特遇重陽一句收」


** 建安王修源殿下

「　靈山付囑天然在今日相逢意果奇笑殺馬駒無避處剎旛竿上八風吹」


** 朱遂初大行

「　密旨傳來直至今要須善操沒絃琴分明一曲超空劫引發威音那畔心」


** 示王于明余小星

「　曹溪一路譚何事千載鶴來巢澗松的的分明言外
旨鳳凰飛向月明中」


** 夜月遊龍光寺饒淨念云昔傳白沙高過城江
西出聖人此讖難測第見白沙平地圍繞梵宮
不飄不墮漸與雉堞齊眉真天下之奇觀也因
得飛字

「　夜步龍光寺沙城世所希天將垂聖讖地特擁奇圍月映池如晤風生雪欲飛相看天上眼物外孰同歸」


** 寄九江劉開西

「　古今云夢假我獨謂夢真相識滿天下何曾夢幾人」


** 酬中天剡水法兄

「　六載重逢入祖門相看卻訝兩眉存好山幾處曾驚眼洞水其誰欲斷魂愧我中原空拆葦喜君七閩善盤根偶然一語渾如戲抵此方知玅絕痕」


** 金樓峰偕闃公剡公看雨遲黃元公

「　倚杖臨風相指顧數峰偏向眼中開奇雲解作催詩雨猶待幽人續韻來」


** 答餘杭鄒復齋明府

「　天下風波何處安生平有仗足盤桓禹城喜種春花滿雙徑驚懸古鑑寒彈指嘗將詩奉答洗心於此畫無端若非兩翼垂雲下羊角扶搖未許摶」


** 遊西湖

「　湖愛湖上山山愛山下湖而我亦愛我蒼然在畫圖」


** 贈楊維斗居士

「　海上風高競問奇艸玄雖就幾人知吳中石佛三更指誰見天明斗柄移」


** 和語風大師冬日漫興

「　歲寒誰倩魯戈揮雪妒梅花戰瘦肥白乳沸山天欲墮紅爐安榻夢將飛誰燒賓主一瓢供我笑風流千指歸詠得好詩堪秘惜東君莫遣出荊扉」


又

「　煙雲撥盡興無涯何似忘機老作家木石與居能自置寂寥為伴向誰誇掀天伎倆空中雪照世神奇隴上花瀟洒一生無底甑閒看今古共炊沙」


** 覺範禪師昔嘗寓吾圓通崇勝寺見修竹千竿
獨一根秀出呼為竹尊者有詩紀其異予住山
雖久尚未暇及今來湖上偶見行素與諸公唱
和此韻喜而賦之

「　多福門前眼不枯一莖斜出秀而臞其誰得似此尊者莫我知兮彼丈夫特地空心能及第臨風擊節許吾徒動容古路忘機處菊徑松風問答無」


** 南屏懷古似左三山

「　重振孤笻入武林湖山影影照人深南屏一帶春風起吹我蒼茫弔古心」


** 訪龍門石雨法兄于寶壽不遇因讀三宜法兄
詩序以石田禪師首創此寺今五百年值兩兄
重興復其古塔而二石如合符焉予奇之乃次
其韻以留正時崇禎甲申春也

「　重興古塔合符奇寶鏡新磨照兩眉策杖苔痕疑虎跡迎風花影落龍池幾人到此為君和二石相逢不我欺五百年中翻一掌北窗明月愛南枝」


** 贈尹洞庭出泥

「　人日同舟正遇風誰將吳楚置胸中但能剌出乾坤血即是全收不世功」


** 次蔣吾翮韻

「　千峰晚色醉明霞杖策來敲世外家湊興不須頻指點夜深靜對剔燈花」


「　古云學佛始知儒此處端然超有無特地擊開如意藏笑他金谷賽珊瑚」


** 贈陳旻昭侍御

「　博山窣堵巳良久誰覓先師靈骨來破浪帆牆三老
在橫肩上下一鍬開死生不道機先露節拍無心律自諧珍重別將關捩轉世間出世起雲雷」


** 寄楊內美侍御

「　文山字水護青原一任雙丸掌上翻空憶芙蓉山水話善能高鑒此乾坤」


** 浮山嚴公來

「　青鷹收翼入人懷赤腳桐城特地來話到指天金谷下棋盤石為掃蒼苔」


** 贈蕭伯玉銓部

「　馬鳴三點曾拈弄肯引匡山一展眉今試白門懸剪鏡秋光影裏破希奇」


** 喜竺山法弟過我次韻酬之

「　浮雲空自亂江煙一葦南來亦偶然不惜深心能見我乃知好事有親傳先師靈骨今安在白浪滔天太煞玄特地相逢提向上獨龍崗畔杖頭前」


** 贈開一王海章

「　記得前生尚儼然去來一點獨親傳栽松在昔曾投宿施水如今亦入廛宮錦陸離依皓日寶刀凜烈拂寒煙黃梁炊熟俄開眼笑看千峰駕鐵船」


** 皖桐王以介太史過訪

「　歐公曾試浮山遠棋局拈來別有禪今日儼然相晤對當機一著請君先」


** 暑登青山遇雨時同惲道生唐祖命

「　地步能高雙眼大何藉泰山小天下游山不必因古人乘吾興兮命吾駕謝眺李白稱奇才千古青山青入懷竹杖麻鞋信一步十洲五岳非崔嵬驚人句須驚豪傑讀之誰敢不心折談笑忽然風雨生驅去酷炎真快絕」


** 示別曹文子

「　杖人賣心三十年秖得一語不足怪如今珍重且難
之或是天機猶有待」


** 與方爾止紀伯紫唐髯孫諸子夜坐尚論古今
忽及方子留少年英烈創感於懷賦此

「　人如比干心可剖心如比干人可友泰伯文王尼父取舜子丹朱誰下手文字知見怪掣肘痴忠愚孝視破帚試問於今還有否驀然叫出方子某驚起杖人只搔首」


** 林殿颺大行過訪

「　世間無謂問天心誰識天將問我今試讀古人於版築不勝寤寐更沉吟」


** 杖人向恨潘子雪僧紀子伯紫此杖人傷心事
其所恨者正以二子無一能深恨杖人也今幸
不死雖得見紀子尚不見潘子作此示之或此
後不必專恨二子也夫

「　天下誰得杖人恨天下誰能恨杖人潘子紀子我恨之其如二子恨不深從古恩冤難自解以故斧砍不能開翻思服毒少林老血臂親承何恨哉」


** 從姑溪下金陵舟泊采石磯偕紀伯紫諸子登
謫仙樓賦懷

「　我聞太白騎鯨去何以青山復留墓世豈猶有尚才人播弄其名幻其處太白不因山水生采石卻為太白有自古英雄力戰爭誰曾尺寸成不朽太白從來多似辱放懷天地自取足正如逆棹凌橫風煙波日影空相逐三十餘年舟幾過無端慚見老松蘿今攜諸子當風立放卻蛾眉發浩歌」


** 重晤蔣一個

「　大燥性漢欲快意痛罵藥師相鈍置作佛那堪願來世放下屠刀巳失利幸天授子留此志正令全提誰敢異托底翻盤勢必至乘時踢起西華睡尺莖未足撐天地日面月面當央示萬古本光如此瑞」


** 寄郭天門中丞

「　提起廬山太儼然別峰畫出妙難傳殷勤白紙親相寄千里何妨駕鐵船」


** 永利寺示逢若

「　佛法無多舉似誰鳥窠漫把布毛吹蛟臺日夕風光麗珍重時人好展眉」


** 示白花庵夢衡

「　百城煙水各呈機指點翻成耳目癡不識善財何處去白花巖上望多時」


** 龍山寄懷方仁植中丞

「　長干笑晤風流在過眼浮雲幾度奇杖策龍山看變化隱君不定此栖遲」


** 訊雲居顓大師於謝公墩

「　雲居特地禪床動彌勒誰云不下生明月湖飛孤鶴遠清風江度古帆輕五臺有會堪成臥千里同堂可作盟卻惜謝公能折屐何妨大繖此中撐」


** 王崑華少宰春日過訪賦贈

「　皜然霓珮度龍岡春護梅花隱墨莊玉麈揮來香有夢寒泉聽去響生光劍鋒穩密疑泉石議論從容儼廟堂飽享多生煨芋火衡山心與日俱長」


** 贈陳公路居士

「　君能入谷不尋梅別有風光特地催試問山僧親切意靈花偏向火中開」


** 酬魏東曉

「　我昔奔馬西陵渚塵埃踏殺無人語此時七聖路猶迷究竟何濟于我汝支離肩脰酣蘧廬蚊睫那堪辨秦楚天風吹到白門東特地相逢謝公墅舉世皆醉許誰顛飯床筋斗盤山前紛紛梅花落紅雨白浪忍俊掀鐵船栩栩不知夢蝴蝶聊通一線人間天嵇康引發蘇門嘯石壁斜陽池返照胡為乎井覷驢北斗
跳君須于此迸一笑」


** 示陳彬吾居士

「　離婁有意偏難見罔象無心卻易逢悅道當年曾撞彩一聲霹靂頂門通」


** 寄印蓮禪友

「　喜君諸友自為儔愧我孤笻獨去留安得春風深著力一齊吹向萬峰頭」


** 華山香法師讀予會祖鑒有感寄以四頌和酬
其一以助金剛復出云

「　點心不賣若為嘗親到龍潭自莫藏紙燭吹銷疑絕影空王推倒殿無梁牙如劍利三生啞鈔巳灰飛千古香君有金剛能痛拔其誰病更在膏盲」


** 清明日偕陳旻昭唐宜之韓聖秋楊玄艸諸公
應佛國玉公懷白請作此贈之

「　相見未揚眉笙歌特地吹清明微雨後花鳥亂飛時佛國誰為主古風人不知杖頭空指點雲起太離奇」


** 山遊次更生韻示竹關無可

「　神烈山前剩幾松冰霜有路護茅蓬竹關枕子墮地否濺血漫天感此風」


** 和譚梁生居士見贈韻

「　公生於浙我生閩特地相逢不二身道大同時謀似劵天何言處轉如輪兩經手定誰知巳三子書成自有因怪殺鴛鴦湖湊巧夜深卻見把鍼人」


** 贈西蜀熊完車居士

「　峨嵋天半雪方晴遙憶令人爽氣生何似匡廬真面目毫端親見益縱橫」


** 許天魚司理訂惠連梅公歸山

「　西陵杖子敲風雨紛紛見我誰似許特地知君如飲乳別久生苦不堪舉囊山道人欲作舞靈山花片遮黃土」


** 送祖心法侄歸粵并致訊阿師宗寶兄

「　廬山一別幾年來重晤金陵亦快哉不問風旛還動否秖應仁者不疑猜忽辭歸粵心何急想見抵家禮師日必敘南中事若何開口杖人最親密」


** 送法緯禪侄歸羅浮

「　羅浮曾入昔年夢喜見梅花鬥雪奇持語山中高隱客江南何故有相思」


** 弘濟禪人為母史氏七旬壽

「　撥影空山覓所思一朝忽憶母生時慇懃歸省庭前樹應見春風長故枝」


** 和掃庵譚公韻

「　參到窮時故紙靈超超玄著孰能聽隨機應不泥三點善世猶宜用五經春入上林花自媚鐘生大夜夢還醒了知今古無藏處何必呼鵝更出瓶」


** 與薛更生談聖學有感

「　兩袖依然是大縫象環何用苦良工金聲出壁書誰讀布袋攤錢世不窮曉日爍消千嶂雪春禽啼醒一天風時哉今古曾無間不必深山叩啞鐘」


** 示載月舟

「　心為萬法舟出入諸生死凡聖本同流兩岸何彼此了知把舵人逆順隨吾使教外有何傳三墮縱橫裏」


又

「　翻憶古艸亭斫盡重栽竹不遇衝浪鱗廿年空慎獨一竿不肯休悠悠自歌曲滿載月明歸俄然獲所欲」


** 和譚朱重建真如塔韻

「　一筆如湧出驚飛日月宮杖尖青白眼爍破幾花空童子戲聚沙拈來奪化工文同有成竹一揮凌蒼穹漸漸皆多寶技技撐八風影分五蓮華眉毫先射東罄咳古今開葵心布玲瓏儼然此賓主笑生無縫中梁公右掌擎剌破老鴻濛剝盡地雷復重離標我宗
誰見上之載一道光熊熊」


** 和譚梁生迎塔心木韻

「　龍樹地中湧天生多寶年一心能作主七級看飛仙日月隨身轉山河彈指穿與君期絕頂揮麈散兜綿」


** 過朱葵石居士別業拈贈

「　沒分曉句迥常流放鶴洲前笑自繇七佛秪應無覓處卻能空手把鋤頭」


** 答高念祖過訪韻

「　秋引龍淵醉誰開古鏡顏鐘聲飛鳥外塵影拂松間結社收前後開爐鍛往還高賢如有在何必羨廬山」


** 次韻答埽菴居士

「　杖引千岐路敲空笑幾回神雞甘食火狂象畏聞雷麗海珠何去橫秋鶴自來獨憐刪定事知巳急相催」


** 次掃菴諸公送故司空高玄期寓公兩先生祀
東塔功德林韻兼贈念祖居士捨石建大悲閣

「　拈將莖艸表高深影掠風旛未易尋既有亞仙能捨宅豈無盧老獨傳心孝思直薦悲華閣法社今開功德林古道長如松下路仰觀足以厲來今」


** 當湖朱鶴門明府招遊弄珠樓讀寶月巢雲驕
合浦之句屬予題額適拈天湊并口占此

「　一棹南來不遠尋喜逢知巳共登臨危樓尚有弄珠手奇句堪傳巢月心煙雨湖山秋巳醉笑談飛躍意何深青天輻湊窗櫺裏千古風流只在今」


** 讀汝航兄次祥老諸公時挑野菜和根煮韻

「　真箇能閒解此探皮膚脫盡自相甘石頭路滑機斯密竿木隨身試所堪拔出有根驚得句來時無口笑何慚髼鬆一碗真風味勘破吾宗較二三」


** 飛來大士像為周摩雲道人題

「　大易命根斷是爻皆變化六龍無首飛疑殺四天下」


** 張竹房居士像

「　五柳先生自作傳恐無知者污其面竹房有函未展卷停筆沉思如想見忽親見春風吹醒瓊花院」


** 譚東里居士痛飲讀離騷圖

「　屈平死兮離騷巳為故紙日月昏兮偷光以何自處讀子亦痛飲此恨兮洩幽憤於幾許果詩之可以怨兮今之人於此又何所取此其所以讀之愈不容巳兮抑自招其魂且不敢死只」


** 浮渡行者至聞欒廬行腳

「　鐸隨道路曉聞鐘雲護青山千萬重且喜浮盃能駕浪虛舟使得八方風」


** 石谿持些菴郭天門補山堂歌視予喜而和之

「　入山宜深卻畏虎高飛不必能生羽道人退步水雲寬一茅便足逃風雨門連七澤倚沙湖俛仰誰慚心眼孤乾坤摩蕩幾經變近取遠來知有無大千描來幅半咫放開捏聚毫端耳水山蹇蹇生波濤一躍乘雲杖頭起隆中丘壑自裁成抱膝長吟梁甫裏從古神奇生爛腐造化在手天可補赤松黃石漫追求碌碌塵埃何足數獨憐懶瓚臥斯堂衡嶽瀟湘曾未荒粟火灰深黃獨熟不輕分客莫徬徨」


** 靈壽院十六景次愚菴宜和尚韻

*** 華頂乘雲

「　山好誰先採披詩見靚粧九皋偏近玩孤杖喜同行招我天之杪追風影欲昂寄言華頂石高臥待清狂」


*** 花心蓮座

「　儼然敷蕊海霞彩引天衣美睇凝秋月香風拂曉暉猿啼松石夢春撼雪林扉谿口橋斜度看誰笑語飛」


*** 仙巖鳴珮

「　久矣媚幽獨盟斯益快心風高垂兩翼夜永拭孤琴老解尋山水道能藏古今自憐狂興在雪棹訪山陰」


*** 水塢樵風

「　放牧多谿谷斧斤不犯痕鳥鳴春在樹花笑客臨門泉石情無妒炎涼世自昏一肩初放下帘影亂前村」


*** 白巘晴嵐

「　雪壓千峰秀光吞百雉新問天疑有路搔首是何人奇句堪題石雄才少比鄰得來登絕頂始見此山春」


*** 秀屏春樹

「　上苑春風早花開囀小鶯踏青人近陌試服詠初晴天自不言述誰為無隱盟尼山能具眼何似竺先生」


*** 碧浪鰲飛

「　雪夜驚奔瀑風顛老石林噇眠機太毒癡坐眼何深迸出胸襟事遮來天地心此鰲能大叫腦後又抽簪」


*** 西江月闕

「　鷲嶺能標指分明不夜天賺他階下漢貪看那邊圓白墮疑逃兔西傾怨斷絃臨風迷顧鑑挑出杖頭懸」


*** 缽池落照

「　寒色澄如染光分雨滴花乍看巖貯月拭手水生霞洗瘦千峰骨飄沉萬點華夕陽仍返景低首數歸鴉」


*** 化亭且止

「　絕處山生徑翻憐壁倒花搆亭容小憩倚杖落新霞谷響鐘聲近風香梅影斜入門勞遠到不敢尚高華」


*** 野徑雙橋

「　橋接分流水交參花木春把竿禁野叟縱壑快潛鱗節制山林密調亭出處勻其誰歌扣角風起碧灣蘋」


*** 圍巒積雪

「　夜明簾不捲花擘玉樓天活火烹寒乳新枝插曉煙烏饑愁哺食水解喜聞泉人境誰能奪詩成怪燦然」


*** 獅峰吼旭

「　曙鐘山夢破海日漾花菴鳴鳥爭光動流雲曳石憨綠翻春路艸晴拂碧天嵐煙水百城渺誰先踞地參」


*** 象岫迴泉

「　踏出不萌艸昂藏調御宮撩天掀雪白截水激花紅香撲旋風遠霞飛玉色籠當陽無覓處具眼亦朦朧」


*** 盂案呈珠

「　佳山如道者夙負有其形席上珍能惜函中蓋自明投鍼曾啟意合浦巳成名莫怪不藏諱喜君一案平」


*** 雪松挺蓋

「　風雨參天末驚聞幾代鐘根靈存造化勢勁敵蟠龍枕石看雲覆披濤聽日春破頭人去久有待振斯宗」


** 甲午冬日偕愚菴法兄禮博山先和上塔十詠

「　觀海慚為向若文展心聊薦此霜芹南陽良久金增色藥嶠榮枯樹拂雲荷鍤堂前誰敢道香燒塔上石猶熏逆流句子能兼帶有伴還來創未聞」


「　屈指初參事巳遙沙門笑眼寄來鍬力迴造化堪揮日氣奪狂奔可射潮拔漢千峰疑削玉搏風孤鶴喜凌霄昔曾責任橫肩擔今果危趨獨木橋」


「　青艸巖生白玉煙夜明簾捲不痕天迷逢漫問歸家路曉突應飛出嶺鳶犀枕巳消遷客夢竹篙猶賺上灘船豈無拈得蟲文木吹出寒爐火自傳」


「　密移孤杖探龍池詠出風雷變化辭道在象爻皆聽命人亡譜冊莫能知清波不犯竿頭弄赤尾能收格外絲浴日洗天惟一勺低佪未喪賴於斯」


「　荊棘翻為祗樹宮敲磚打瓦孰家風多門又到珠成網別苑重關玉作籠雨滴巖花機太迥雲迷殿角眼誰空禪床拂子懸來久喝起令人幾失聰」


「　當場幸自可憐生煙水何年滯化城垂手不辭攜落魄迴途自合悟簪纓不萌艸密春應在無影林深花幾更野老相親嗟故事舌存細語聽難清」


「　大好山來脈獨微白雲常捲不開扉一從自肯雙眉豁乃爾心甘兩翅飛頂有把茅旋得座身無籌策解披衣前人歷履曾如此盆下誰窺星日暉」


「　以網張他落葉風大庾嶺上笑盧公諸方有語將何答千里投機未易同辦物不真鐘作甕求人多惑虎為蟲較來燐火爭明滅愧死光幢一點紅」


「　玉山一誘燦寒花穴細金針剌晚霞借借伎窮機活脫親親路絕影橫斜藏身跡渺羊亡角上樹棲空鳥破家卻笑拋磚徒引墼火官頭上駕風車」


「　最奇把臂上層臺千古悲風動地回謾道瞎驢全主滅應教枯木好花開儼然頂相何曾異珍重珠衣不偶來得此金檀真種子自能受命永栽培」


** 博山八景和韻

「　千里趨風路不齊入林喜見此芳堤從來長老門庭好到得無疑東院西(金繩界)」


「　群峰蹴踏繞重圍雪捲寒流下翠微韶國自能甘一滴石津把斷谷雲飛(靈源橋)」


「　泠泠迸出孰知渠莫使於茲洗缽盂策杖到來將吸盡且留半井覷閒驢(卓錫泉)」


「　聖者嘗悲德下衰羽毛不敢作人媒如何山衲棲遲處不種梧桐鳳亦來(棲鳳嶺)」


「　枕流漱石是何心一片孤閒未可尋夜靜月明風在樹碧潭雲起有龍吟(浴龍池)」


「　鈍鋤博得活家風飽食橫眠笑脫空切忌閉門篐漆桶鐘聲敲破紙窗紅(禪那窟)」


「　山幽肯放鳥空啼花發寒巖春未迷句子無文非漏洩石頭大小自全提(講經座)」


「　別峰遙見紫煙鋪漫擬山中奢與孤到處香燒驢馬糞誰爭輕向此拈無(香爐峰)」


** 寄無可智

「　漆瓠全標付竹關鐵椎信得造連環攖寧破鏡猶然笑一掌翻身何處還」


偶與汪子繡雯談及吾門人大時凌官球曾作
括蒼司李雯少年受知於凌有詠梅詩扇與之
予感其人巳化即其韻賦以示之。

「　忽見雪中句深思作者閒清分蒼劍水寒透白門山高潔人誰似風流趣不還時乎能自課肯去杖頭還」


** 卮言

「　以酒遺敵帥慨能飲勿疑如何羊叔子信不酖人奇」


其二

「　是何小廝兒卻具一隻眼按劍立床頭英雄見破膽」


其三

「　哀莫大心死生平不自欺墓門親挂劍千古凜人私」


** 西陵李冢宰傳異詩(并序)

李冢宰夢白公長庚予少時即聞公太夫人
夢見僧投胎因乳名和尚在襁褓中能言往
事歷歷可記及長連第嘗巡察山東至長庚
寺有僧閉關坐脫究其年月恰與公生合寺
中又有夢白亭公徘徊乃重新之蓋自表也
每出仕必訪高僧知識如達觀憨山月川幻
有雲門黃檗諸老無不扣激以性命大事檗
嘗勉公入山無墮前志公告有夙因未酬當
位至侍郎乃可檗後寄公書云昔在山中望
侍郎不至今作侍郎望山中不至蓋有以也
不意公現業增上更進四部尚書始得致仕
時乙亥予欲造嵩而中原寇亂公特遣人延
歸西陵龍湖卓老舊隱處嘗與梅陳諸公日
夕盤錯獨冢宰深相契入嘗以前事質之公
曰明眼人難瞞予笑之此吾最初第一知巳
也兵戈繼作別去匡廬復入鼓山公將捐館
以書辭予曰和上遠去庚不得面別惟和上
道高壽躋趙老之上庚此抽身再來作文遠
侍者尚不遲也幸別具隻眼勿以翻轉面皮
卻放過也嗚呼自公與梅長公去後深傷吾
道知巳難得其人方喜黃元公可繼亦巳化
去豈世道之俱喪乎公沒既久幸今惠連巳
出世號皜木相從吾游忽耿玉齊有書與李
公楫詳述冢宰示現山東為僧杖履飄然江
右張方伯紹興沈分守皆親見之又以書囑
皜木代為尋訪其事皜木作偈六首示公楫
因寄余余見之不覺大笑曰遮漢惑亂天下
人無有了日在因增為十以示皜木并風後
世之有志於生死性命者當自有真云。

「　此老生來便惑人山東僧又是前身閉關坐化曾親啟夢白亭前笑轉新」


「　太母臨盆見比丘乳名和尚此原繇褓中自訢前生事今故重來志欲酬」


「　黃檗當年拉入山公言夙業巳相投為官當在侍郎上及至尚書不得還」


「　我在龍湖公獨親生平投契更無人果然蛻去能超卓手扎分明寄最真」


「　此公既化孰安排弄影空將人活埋豈是從前顛復發卻於冷灶特添柴」


「　如今幻世巳多妖毒上誰能以毒銷又爾山東翻舊案皜公出手肯同燒」


「　子侄情癡亦易移寄書代覓箇阿誰笑他李廣曾傷父射虎真將以石為」


「　此話偏能傳世人張公沈老即今身空花更望結空果爭奈英雄不認真」


「　冢宰多應有異名令人特地幻三生坡公嘗道成仙去千古神情當更明」


「　沒後誰為喝采來迷徒好自眼先開世間多少乖男子說到死生偏是獃」


** 寄祖心上座

「　儼然不食空王俸一任人看背上毛剩有風光透金石何煩飛鴈唳聲高」


** 寄石溪上座

「　年老心孤博得閒無人知處即深山無端倚杖看風色千里雲生喜破顏」


** 秋海棠

「　俄見巴陵著語奇珊瑚撐出月中枝莫教妒此海棠似秋色醒於春醉時」


** 宿松衢福海寺

「　分付秋風緊峭吹翻令鴈字幾參差撩空響落聲堪詠靜看松門月上遲」


** 張興公六十拈此示之

「　在昔嘗高陶靖節退身一步為晉傑門栽五柳自依依乞食不愧言詞拙如今想慕無其人喜君學道能耐貧甘老丘園課耕讀自呼六十葛天民」


** 盤今斧子吟

「　混沌之時有盤古手執開天闢地斧試問此人從何生此箇斧子得何所此人既異斧亦奇不知此人今何為此斧秪應不可壞我欲如今重用之問我如今更何用修合天地還無縫彼既盤古我盤今始終收放誰能共天地既判如何合人物既散如何收有能得此真機用可與盤今作聚頭」


** 浦城張氏宗祠當思堂尊親詩

「　我身當思所尊親生於天地作何人茫茫誰是無慚者好學毋欺火用薪」


「　我心當思所尊親不善用時總失真見獨知幾天地合超今越古此傳神」


「　我事當思所尊親兩戒人間大要津利害死生無別義驚天動地只成仁」


天界覺浪盛禪師全錄卷之十九

門人　大然　大斧　大中　弘智　較

* 論

** 尊火為宗論

天地之德莫大於二五之精二五之精莫貴於陽明
之火蓋火為五行之至神非同木土金水之成形也
故易稱陽為天陰為地以陽為火而至神無形故能
生生不息自古聖人莫不尊土為中德而予獨貴火
德神化為天地之真宗世人只知火能生土殊不知
火能生金生水生木蓋金非火不能生成水非火不
能升降木非火不能發榮至於剋土剋金剋水剋木
制土制金制水制木化土化金化水化木是惟火力
之兼能也故伏羲以龍馬負圖而畫易而易稱乾為
龍至於八八六十四卦爻中皆龍之神變起伏蓋為
陽為九為火之精也五行之精惟龍通變故有火龍
土龍金龍水龍木龍土中石中金中海中樹中敲之
擊之鑽之研之無不有火出焉則此火能藏神於萬
物而又能出生其萬物古之帝王嘗以火鑄龍鼎神
仙以火煉金丹號陽明號純陽非取此義而為飛升
還易者乎或謂從上佛祖教人明心見性必先以寂
靜為宗即老聃亦教人守靜篤載營魄即易以寂然
不動為主故周子教人主靜似若皆尊北辰之不動
故坎卦在子宮所謂天一生水以陰先陽也今以先
火為宗無乃亂其先後之序乎曰是又孰知其旨之
密哉夫陽為君陰為臣陽居中陰在外其來舊矣即
彼北辰居子是為坎卦還知坎中一畫真陽為天地
之心乎邵堯夫云冬至子之半天心無轉移一陽初
動處萬物未生時蓋子之半正是坎中一畫真陽為
天之根火之宗也陽藏陰中即龍宮之在海藏神龍
之潛九淵所謂陽在下而勿用是佛祖教人明心見
性之旨即大易寂然不動之宗也寂宗非徒以寂靜
也真性存焉復卦先王至日閉關后不省方商旅不
行蓋以表神守中則氣與形俱靜定而無紛擾也養
火伏火藏火尊火如爐鼎之養真丹則妙於火候之
有在耳不然如何天地亢旱之極即向此火性之龍
王求雨哉即人投胎之始非三緣之火不能結媾生
身之後非丹田之火不能養成是故四大百骸五臟
六腑十二經絡獨以心火為君命火為相始能傳生
化食以資長其骨肉此火不調則百病生此火一散
則百骸廢矣所謂法界聖凡同此心造要當辯其邪
火真火為可傳也能知性火真空性空真火則知莊
生之薪盡火傳吾佛以燈傳為命續有秘旨哉土分
之則崩金分之則缺水分之則絕木分之則折獨火
愈分而愈多愈聚而愈勝愈與而愈有愈傳而愈久
四行皆有體質火無體而因物為體者也神乎神乎
不傳之密分燈列燄誰能知此而永傳之乎或謂五
行皆能生剋制化共致太極之中和以成天地之位
育陰陽五行一偏則五皆受病矣且天地之陰陽五
行雖或過偏終歸於正以其無情不致於太越度也
人心之陰陽五行屬於有情或偏而無所制上則反
嘗越度顛倒錯亂無所不至矣故佛聖準天地二五
之中和而制為教以詔天下使無徇情為太過不及
以率其天然之性也今以天地全功純歸於陽火無
乃有偏黨乎日不然此特指其神化之機使學者易
於會通也蓋主乎陽則陰在其中矣又況三教九流
莫不主陽而為宗乎故陰為臣道妻道坤卦以陰雖
有美必從王事蓋不敢自成必成之以歸於王也五
干皆陽惟丙火為天上之真陽六曜皆陰惟日為真
陽無形之火周遍一切真陽之貫陰陽也真知之貫
知行也此中之無內外也一畫之貫乾坤太極也知
之乎天地萬物非真陽皆不能生所謂天地之大德
日生生生不息之謂易心之精神是謂聖金剛先後
智以無所住而生之伏羲之最初所畫只一畫也只
此一畫是乾卦之潛復卦之初非此一畫又從何處
得見天地之心乎而楞嚴二十五聖於三科七大中
得圓通本根者即悟此一畫也初於聞中入流者入
此一畫也寂滅現前忽然超越者正以般若之慧屬
火能破痴暗無明而復還其全乾也即從上精一緝
熙天人一貫之道與吾宗念佛參禪諸三昧門雖有
大小偏圓淺深頓漸而其取象於乾之潛復之初寧
有異乎或謂得此一畫如何使之即能生剋制化曰
非使之所能也如火之精神誰不具足正以妄散於
外不能凝聚而取足於己若能不向外馳求而取足
於己則自能生剋制化於彼更不受彼生剋制化亦
堪受彼生剋制化而縱橫摩盪無不自足也如自己
精神未能取足則求彼生我尚不暇給何能生剋制
化於彼又何能受彼生剋制化以成其通變哉至誠
能盡己性則能盡人盡物與天地參惟取足于己而
巳矣楞嚴以最初乾慧地入真信位中中流入圓妙
開敷以至五十五位金剛乾慧妙覺果海正如大易
乾初為復以純粹精之一陽始終推於八八卦爻中
而天地之心何嘗為生剋制化之所變易乎生剋制
化其機用也即吾人之根根塵塵周偏法界皆如來
藏心妙真如性之機用也又如華嚴法界以善財童
子最初發心獲文殊根本智乃至遍參五十三善知
識得差別智以行普賢願海末復從彌勒彈指歸毘
盧樓閣蓋始終不離此剎那際三昧也童子者少陽
火之精也即最初一念無分別之心也文殊者太陽
火之純也即全體根本無分別之智也普賢者即取
坎填離之果行育德而成其差別行以範圍天地而
不過也夫以無分別之初心悟無分別之本智而入
一切差別行海收攝群機而歸本性所謂終日差別
而未嘗分別者是處處得還此一畫之根源也於此
悟得則知復初即善財不遠之初心乾初即文殊勿
用之初智坤初即普賢履霜之初行六十四卦之陽
爻即用九之妙智智智必生其坤行六十四卦之陰
爻即用六之妙行行行必成其乾智以乾智生之以
坤行成之而歸覺性毘盧即合陰陽而歸太極本體
也善財末後從彌勒彈指之一畫而入樓閣者正是
始終一畫初心乾慧不越一剎那際以獲末後純乾
之金剛慧而一生圓成佛果矣又如法華之眉間白
毫相光火之宗也日月燈明佛火之體也妙光法師
火之用也文殊入龍宮拔龍女出娑竭海呈珠於佛
向南方無垢界成佛者正是取坎填離為轉女成男
以出陰還陽而成正覺也聊且折攝如火之可分可
合耳若悟分即是合則世法出世法不離一心之畫
所謂是法住法位世間相常住者理氣象數原自不
昧心外更無別法法外更無別心其顯仁藏用與吾
正偏妙協之旨寧可得而同異乎大哉金剛燄乎有
能一念取足於己又何一真法界之藏而不自足哉。

五行五氣也世見五材耳無形之火則遍周一切
而無息者也三一老人曰學薪不厭而心神之火
傳焉事究竟固神明原亙古今野同錄曰滿空皆
火物物生機皆火也火能生物化物照物而有焦
焚之禍鑽燧發之必賴灰斗養之置灶與釭以用
之倫物協藝即用即藏非灶釭耶先中丞易編約
杖人此篇而回互發明之此真貫宇宙之寔際毋
驚其創也漆園之薪盡火傳與蘇門之用光得薪
貫之者誰浮山學人弘智識于高座竹關。

** 三子會宗論

易書詩禮春秋五經皆具天人一貫之宗是孔子所
刪定述作為千聖百王之師法者也後孔子而生者
有孟子繼顏曾思三子而承孔氏之宗其所著述亦
皆直揭聖學王道之微以光大五經之統也此外有
莊子之南華屈子之離騷其貌雖異究其所得皆能
不失死生之正以自尊其性命之常曾無二致豈不
足與五經四子互相發明其天人之歸趣可為儒宗
別傳之密旨哉嘗試論之莊屈二子與孟子同生戰
國是時也文武之道巳廢七雄爭噬所尚者刑名法
術欺詐縱橫其天道人倫幾乎滅絕獨孟子能以私
淑時中之聖自任道人以性善言必稱述堯舜孔子
大張仁義直黜功利正人心闢邪說距楊墨而尊君
父其道竟不能行乃退而著書使後世知有孔子之
集大成者全賴于是孔孟同稱不亦宜乎然彼時世
道既巳交喪不能即身而暢行之雖有屈子忠貞堅
白之才事楚懷王圖議政事謀行職修方將致君於
堯舜之上而同列害其能共讚毀之至於疏放不能
自達乃憂思而作離騷上述唐虞三代之制下序桀
紂羿澆之敗冀君覺悟反正還巳王卒為小人欺詐
客死於秦其子襄王仍用讒言遷屈子於江潭復作
九章援天引聖以自證明終不見省遂決志赴汩淵
而死後之君子哀其不遇繼為歌章以廣之同名楚
詞使萬世之下有能忠君愛國不二其心不改其度
不忍偷生而甘死于義命者殆無有過於此也孔子
嘗稱殷有三仁以伯夷求仁無怨孟子亦以夷為聖
之清能廉頑立懦使孔孟得見其人讀其書能不以
殷之仁聖之清而許屈子乎殷之仁清孤行自盡而
無述作開世賴有大聖賢知之特為表見亦足以光
烈千古又況屈子有離騷之經深得思無邪之旨足
繼三百篇之後正夫子所稱可以興觀群怨可事君
父者也善讀騷者舉千古之自怨自艾號泣旻天與
憂心悄悄天王聖明只以自求其不得君父之故而
終使之感悟者孰以屈子之怨憂未能格君之心遂
謂不逮于大舜文王哉舜幸瞽瞍自能底豫以獲玄
德升聞而卒協帝使天下萬世之為父子者定文幸
暴紂尚有良心賜西伯以專征而服事殷使天下萬
世之為君臣者定屈子雖不能即身使懷襄感悟然
其忠貞貫於天地文與日月爭光又何嘗不使天下
萬世之為君臣者不敢亂賊其心以自陷其名義於
生死而定天命之有歸哉若夫莊子則生平自能高
尚其志奮其身如鶤鵬之化潔其神如藐姑之游故
所著作獨揭向上一路以天命性道為宗并三代上
下之以聖智仁義為號者乃直斥之為大盜之資如
繼天立極之伏羲神農黃帝堯舜與禹湯文武周孔
顏曾皆得借之以神其發揮蓋其中有縱有奪有權
有實有正有偏有天人交相抑揚之密在寓言重言
怪誕奇詭之外如所推尊廣成老聃壼子列禦寇許
由王倪及哀駘它無趾兀者支離桑戶與不祥之人
是皆借客形主互為激揚其旨趣深秘引而不發使
人於此驚疑怨恨感愴渺茫於無可奈何無可適從
處忽然而觸猛然而悟則自能如解牛承蜩累九運
斤神行天隨而嗒然劃然如疑始之攖寧與季咸之
卻走也是又孰能與莊子相質於言外而悟其以毒
攻毒妙於破執而不破法也哉當是時也有孟屈二
子能以王道人倫親就治政尚至於遠出疏放而不
能見用又孰能舍切近之聖智功利而物色於無何
有之天哉雖然莊不能即身使人宗之使其即身又
何以宗之耶方且以有用為害以無用為殺方且自
逃於材不材之間能使世人不得殺其身而不焚其
書是亦幸而免巳方且大言不顧而優遊乎漆園濠
濮之上與惠子之堅白自嗚者尋樂魚水而蘧蘧然
與夢蝶俱化於不知之天世所謂居易俟命遵法善
世而不行險僥倖者能如是乎吾故以莊子者道心
惟微之孽子也天之徒也先天而天不違其人也屈
子者人心惟危之孤臣也人之徒也先人而能奉其
天也此二子者豈不交相參合天人於微危之獨乎
或以莊之為人獨貴於脫出塵坌之外不肯敝敝以
世為事謂天之徒則幾矣何以謂能先天而不違其
人乎不見自著內七篇之大題目乎逍遙曰聖人無
巳至人無名神入無功以堯之讓天下表之以此外
天下而治天下堯御六氣即藐姑山之神人不與萬
物疵厲何嘗棄天下萬物哉繼以齊物論既謂之齊
是則明其不棄物而齊之也吾而喪我正是艮其背
而不獲其身行其庭而不見其人明鑒止水光影昭
然雖心境兩忘而不失照應也一參兩行環中寓庸
春秋懷之亦因是矣養生主則是不捨其生而有能
養之主在焉人之生也直但不罔其生者是其養也
蓋主其生之直而不罔者乃緣督以為經故能為於
善而不近名為於惡而不近刑也為之也者無為自
然如庖丁解牛以無厚行有間恢恢乎不犯鋒鋩而
有餘地正是由於天理之固然也吾喪我而致知因
兩行而格物我物不傷則內率天命之性以為經外
御善惡之情而不犯是能誠正而養其主以此物我
無傷之主而遊于人間世使德充符以作大宗師而
應帝王修治畢矣如此七大題目何嘗不與學庸論
孟及五經之天命人倫相為發明哉第莊子全提其
緣督經世而御人物不拘執其形器以妨通變耳如
易所云乾道變化雲行雨施品物流行各正性命即
致中和之能位天地育萬物尚有疑耶世儒不知慎
獨之微每遺其天命流行而自滯於善惡刑名又何
怪後世之以功利為爭奪之資哉彼之知見如此不
特不知莊子之神化即堯孔之神化與大易中庸之
神化皆不能知之矣如果知也又何獨視莊子為河
漢逕庭乎又且相襲以莊子為發明老聃之學開口
輒詹詹曰是老莊之學流於江左以故有嵇康阮籍
之流而廢名教以蕩晉業此風不可長也嗚呼還知
有世習五經庸孟而亦蕩其王道聖學之統者乎殊
不知莊子雖推尊老聃無為自然之旨以寓於經世
是彼善用不龜手之藥得裂地而封者也其拙於用
老聃者晉人之風流以氂牛而捕鼠適足以自累耳
夫老聃之道高古渾雄獨跨百氏將與三皇五帝游
于象帝之先者也然彼未嘗一稱伏羲神農黃帝堯
舜文武之名德似乎獨立一宗據所云云簡儉而退
守者多何若莊子之浩蕩轉變為曲盡其妙歟莊子
所稱無為自然皆歸宿於人間世大宗師應帝王與
堯舜孔顏之事吾故曰莊子若托孤於老聃之無為
而實是神乎堯孔經世之孽子也不然所稱大宗師
與應帝王者請試觀開闢以來其孰有師如孔子之
可宗又孰有帝如唐堯之可應哉此所謂精于道心
之微而能先天而不違人者也蓋人倫而不知天命
則終惑於形器爭奪而不能死生以此身所出之天
為歸根復命之極天道而不知人倫則終惑于虛無
斷滅而不能死生以此身所在之倫為全體成人之
地矣夫子之生身於親也則當竭此身力以報其所
生竭力而不以孝則何以安此身於上下之生死哉
臣子之受命於君也則當致此身行以報其所受致
行而不以忠則何以當此身于榮辱之生死哉婦之
配命于夫也則當終此節義以報其所配終節而不
以貞則何以潔此身於離合之生死哉統此身世之
因于性命也則當使此身世以尊其性命尊其性命
而不能以中正則何以超此身命于迷悟之生死哉
使天下臣子于人倫之道皆能如屈子之忠貞即不
得聖君而事不得賢僚同列不得善地而居但自不
變其操不易其世不辱其名不偷其生不惜其死惟
懷王之我君是慕惟楚國之我土是求作九歌以自
揚繼九章以自表漁父以自放天問以自問卜居以
自卜生死以之性命以之則胡為乎天胡為乎人皆
自有不容巳也復何怨乎復何憾乎嗚呼此屈子所
以能盡臣子之心以極人倫之變而不失其性命之
常也人孰能以道事君自問天自招魂耿耿至誠死
而不巳如屈子者哉又孰能使屈子奮于九淵之下
而申於九天之上哉惟盡乎人者乃能盡乎天惟盡
乎天者乃能盡乎人惟潔淨精微者乃能天人不二
後世之人孰能有能精道心之微如莊子者乎孰有
能一人心之危如屈子者乎又孰有能存天人幾希
如孟子者乎微者即於穆不巳之天命為不睹不聞
之獨也危者即顯見昭著之人心為巳發巳形之幾
也天人交際皆性命流行之中和其惟聖人乃能慎
此獨于隱見之際是惟精惟一也天理易于昧滅故
惟精之則得中人心易于流蕩故惟一之則得和惟
莊子之精于中則立而不倚倚則住于中如子莫執
中而無權也惟屈子之一于和則率而不流流則溺
於和如告子順情而失性也此二者惟孟子得之故
能辨其危微於幾希以道其堯舜孔子適乎時中之
性善也以故莊子之與孟子皆能自全而不陷於死
此善於居亢而能無悔所謂知進退存亡而不失其
正之聖人也屈子與伯夷皆能自盡而不陷于生尤
善於居亢而能無所憾所謂知進而不知退知存而
不知亡知得而不知喪之聖人也使屈原伯夷二子
亦如莊孟而不死則天下之人皆藉此以偷生自全
為名節而萬世之下又孰能高其汨羅首陽之忠烈
哉處亢之中有當慷慨捐生不捐則失道有當從容
就義不就則失身如比干之死微子之去箕子之狂
與伯屈之死莊孟之生是皆重道尊身乃大聖大賢
以大仁大義善於處亢無悔無憾其于易地則皆得
而不失其正者也吾於是以潛而亢揭之用此三子
為斯乾坤變化之證據也況三子者業巳目窮千古
生同一時詎有昧昧不知不相為尚論者哉夫固各
自潛行以泯其亢變各以怨怒戒懼而致中和其相
忘于無言也非世之所知矣以事觀之似皆不能即
身行道於世不知皆能即身抗俗獨行此志以能自
奮不委是真善于亢潛而從心不踰矩也噫安得撼
起此三子者與論天命流行之妙密以會其宗果如
是乎安得驚起如此三子者與傳此儒宗別傳之妙
旨而不墜此文仁大覺之真宗乎。

自評曰世不絕賢庸詎知此後無有若而人讀吾
此論不大為賞鑒倡同心者建一祠廟貌三子之
像以孟居中而左右莊屈同堂共席相視莫逆以
配享千古使景仰此天人不二之宗豈不為甚盛
事哉因題日鼎新堂書其柱曰三目巳皆空萬古
同堂更不許它人又曰自古歎生才戰國乃爾鼎
足同時不相見今朝共放毫光又曰誰云道並不
行當世心傳惟有自強我謂天猶未喪斯文仁者
見之先覺。

薛旻曰方孩未嘗欲于濠梁園中存此如白鹿洞
祠濂溪淵明孔明何嘗不寓深旨乎繇李長者華
嚴合論充之曼殊普賢為佛兩足羅漢菩薩先後
專通真俗雙化而覺在其中矣釋迦牟尼佛譯曰
文仁覺覺杖人之苦心其誰知之。

** 天地無古今人心生治亂論(自徑山請住祖堂時)

天地無古今人心生治亂其機神玅在能幹旋其中
所謂最神之機者即吾人身心性命也世人不知此
機而歸治亂於天運氣數安知天運氣數皆生於吾
人之自心哉此惟佛祖能握性命之機使一切眾生
悟此安性命之法不為生死聖凡之所升沉聖賢能
握身命之機使天下百姓知此安身命之道不為善
惡是非之所迷亂世界賴有佛聖出生以治易亂能
使人有安身立命之法人與世雖有變壞而安身立
命之法決不可一日不明於世也如我佛出生之時
滿世界是邪魔外道毀害正法其阿闍世王與提婆
達多等無一時一事不是殺害佛慧命者佛不但不
厭惡且生大哀憐而多方救拔彼伎窮倆盡悉皆皈
化同佛轉大法輪為萬古成佛度生之標格即我達
磨祖師初到震旦斥相指心為諸家妒害乃至九年
面壁六遭服毒終得斷臂神光而傳心法以至一花
五葉開遍支那腳下兒孫踏殺天下迄於末世各自
分門列戶互相詆訾竟不能如從上佛祖挽回魔外
以歸正覺是豈真能得髓傳命之兒孫哉即世間法
今人動謂三代之上風俗淳樸人民易化我問汝古
有堯生丹朱之子囂訟傲慢有共工之臣象恭庸違
世有洪水之災人民厄於饑溺舜有頑親傲弟日以
見殺為事國有三苗逆命四凶之誅禹有水土之役
過門不入焦勞勤苦鞠躬盡瘁湯武救生民於水火
不辭征誅之名而受慚德之罪文王有羑里之囚而
忍食子之痛周公有管蔡之亂流言之加孔子汲汲
遑遑削跡伐木厄陳畏匡轍環天下至於出妻如喪
家之狗孟子不得行其志闢楊墨禁邪說豈好辯哉
不得巳也如上諸大聖賢遭此父子兄弟夫婦人倫
大變賊寇猾夏洪水滔天邪說橫議矯亂陷溺今人
有一於此則殺身亡家敗國亂世無所不至矣如何
能成此熙皞治平而端拱無為哉故謂堯不難以天
下與舜最難是使囂訟之子與九男二女事舜而不
敢作亂爭奪使此不肖之子能為人敬順之臣是堯
不謂之神堯可乎舜不難於攝堯之政與作九男二
女之主而難於自處父子骨肉能使瞽叟底豫傲弟
忸怩是舜不謂之孝舜智舜可乎推之禹湯文武周
孔顏曾思孟無一不是行人難行處人難處化人難
化治人難治者也故曰聖人人倫之至也能使如此
人倫以至不言而信不動而變無為而成非以至誠
盡巳性命之道能如是乎由是觀之世界治亂何嘗
有定惟知性命人處亂亦治不知性命人處治亦亂
須知性命之機最神全在人能幹旋則天地古今皆
在我矣今人動輒怨恨世界惡人倫壞世界之惡又
有惡於三代者乎人倫之壞又有壞於堯舜時乎惟
堯舜諸聖處之則治惟堯舜治之所以謂之堯舜即
如桀紂處祖父見成好天下不解享受將好世界弄
作壞世界將好人倫弄作壞人倫不是湯武之來重
為新命新民則天下復成洪荒人獸相食去也吾故
曰使天下萬世之君不敢為桀紂之君者湯武之力
也使天下萬世之臣不敢為僭逆之臣者夷齊之力
也使天下萬世之父子不敢為忤逆父子者堯舜之
力也使天下萬世之兄弟不敢為管蔡之兄弟者周
公之力也使天下萬世之夫婦不敢為不正之夫婦
者孔曾之力也更有使天下萬世之朋友不敢為原
壤之朋友者亦以杖扣脛之力也吾佛祖之道至於
五宗亦當有集大成者故吾作會祖規以追孔子集
大成之意假如世法無孔子刪詩書定禮樂正大易
作春秋使天下萬世三綱五常為聖帝明王傳授心
法則堯舜中道之正始與文武和道之正終皆不得
致中和成位育為萬古天人一貫之道矣大哉天下
萬世有不知孔子集大成之意而能為天下身心性
命之治者未之有也有不知孔子之治而能知佛祖
之道亦未之有也有不知佛祖之道而能會同世法
出世法者斷斷乎未之有也。

** 泰伯丹朱合論

古人隱德有潛行密用非古今之所能測者不得一
深心人闡發之則其人終被不白之名吾欲為泰伯
丹朱作一合論可乎吳泰伯逃之荊蠻斷髮文身使
不悉其隱亦可謂忘厥天倫自甘狂廢者矣其誰以
至德歸之自孔子以三以天下讓民無德而稱許其
為至德蓋原其心有成父之志成其弟之子之賢使
非身入無知之俗髡然自放則太王之意舉之是廢
長也兼廢賢也寢之是不能成季也兼不能成昌也
身為人子奈何使吾父有未遂之裏乎故佯狂自棄
以示巳無可立之德生平行事概乎未見所謂至德
是耶非耶至唐之丹朱政可與周之泰伯相提而並
論焉囂訟自恣傲虐是作朋淫於家用殄厥世其誰
以至孝歸之杖人獨謂不然孔子既可以泰伯為至
德吾獨不可以丹朱為至孝乎堯取丹之天下而與
之舜人雖甚不肖豈不知有天下之利豈不知有應
得天下與不應得天下之故而拱手而讓之他人使
丹朱即不稱戈作亂少有忌舜受禪之意少示巳有
可立之才與夫可立之德堯雖注念有鰥亦無如之
何矣歷試諸艱之意見阻於子負神享民安之素望
者終淹北面神堯之名何居焉使丹朱也始而非不
肖則舜無得天下之理繼而猶不肖則舜無得天下
之熱故寧與九男二女同心事舜轉不肖之跡為敬
順之臣始終所為皆成父之志成父之名使與周泰
伯相遇於九原亦當相視而迎笑矣以為不肖何其
誣哉又何其微哉又不見武庚之與管蔡以殷之故
而亂乎此可見丹朱之後萬世無能及者也或有謂
知人者智自知者明如大王既能知子季之賢與孫
昌之聖可以大其後而不知泰伯之賢則其知亦有
所未盡而大王與王季不又為泰伯所瞞過乎又堯
之所以為神舜之所以為智自古稱之矣豈獨不知
丹朱之能退藏于密乎若大王者隱衷未之發也使
泰伯不引去大王肯自為廢長哉所謂泰伯能深知
父之意與知弟侄之賢故不陷之於不義以成父弟
與侄之德而大先人之嗣此德之至即孝之至也為
人子者孝孰有大於是乎即如堯也使不深知丹朱
之能隱忍事人而讓位於賢則堯必不舉舜以成此
揖讓之事如舜不知丹朱之能甘心臣事於巳則舜
亦必不敢承受堯之大位此各自相知相肯故能成
此唐虞之至治也然則丹朱之不肖於堯舜之為君
則可而謂不肖於為子則不可也故武庚之與管蔡
萬萬不如丹朱可知矣至如周公之智亦有不及於
堯舜乎雖然此正周公之知能通其變也周公非不
知武庚與管蔡也事不容巳勢如此行人只知以大
義滅親誰知正以大義成其親乎周公以大義制天
下萬世故寧居其過而弗辭正使天下萬世不敢以
不義而自陷陷天下也此非周公之隱又何足成大
事哉從上聖賢之隱幾人能知之觀過知仁真孔子
深幾之藏密乎五臺弟子大續吳昌仍紀。

潛艸曰田單可以有齊而不有郭子儀可以有唐
而不有朱虛侯章可以有漢而不有皆隱讓也惜
不遇孔子稱之史遷伯夷傳中惜許由亦此意歟
泰伯自文周來不顯四百年後一布衣表之真青
雲哉杖人表丹朱之隱總以教萬世之讓而自造
一青雲耳然則莊子協唐許謂之讓書可乎。

** 詩論

詩者志之所之也持也時也莊生曰靈臺者有持而
不知其所持而不可持者也關尹嘗言道寓永言言
志發其心苗其寓興也深矣一闔一闢一正一變一
直一曲一平一奇其音自諧其節自中殆以法持其
不可持者以時而節宣其所之也乎雷風恒風雷益
有形者壞而聲氣不壞其明徵也風力最大隨處善
入以轉人動靜歸風有轉之者風教風俗以是稱焉
故曰風力聲氣寔傳心光心不見心以寓而顯故詩
以風始是曰心聲興詩為禮樂之端自詠勺以至白
首相見喻志衝口玅協未嘗離也詩有六義寔是比
興賦三互而風轉古今之輪焉詩有四可寔是哀樂
之兩端感于中而相生者也風寫情景雅敘事理頌
稱功德用之鄉國朝廷宗廟其概也約言之雅頌皆
興于風而比興所以為賦三自兼六而三自互焉古
今之輪轉而不巳就海洗海聖人因之四可者可以
興可以觀可以群可以怨也是遠近一多之貫也惟
興乃觀惟觀乃群惟群乃怨或謂怨則何以消之予
曰勿憂也怨不得巳而興猶冬不得巳而春也貞之
起元也亢之于潛也言者無罪聞者以戒攄其鬱結
雖怨而不怨也通乎貞元亢潛之道而知之即怒怨
而致中和矣四時行焉六龍乘焉詩還其詩吾何言
哉皎然曰詩之為道居六經之先司眾玅之門徹空
王之奧但恐徒揮斧斤而無其質則伯牙所太息也
憨公曰詩禪一也吾宗以之接機山川煙雲艸水飛
躍感物造耑不即不離而協在其中矣區區與王孟
李杜磨戛聲律而巳乎然王孟李杜諸人諧音中節
時宜正變適其天然亦未嘗非思無邪之陶鑄糠秕
也。

虛舟子曰尼山以一言蔽之曰思無邪攷亭曰夫
詩何為而作也知一言之提轉風力乎知一問而
興之隨風申命乎書陽也詩陰也古圓也律方也
書以表禮詩以入樂其律則春秋其變則易也法
度開合吞吐性情辟如食蜜無中無邊因其不得
巳而轉之一澄一流一收一放節宣之道也。

陳丹裏曰孔子教學詩而及鳥獸艸木其寓深矣
蝶菴曰詩祖伏戲之立象代戲祖鳥獸艸木夫寓
物而不敢正言臣子之誼也後來以奇聞僻事捧
硯捉刀是又下古之鳥獸艸水也別峰相見即邊
是中誰知吾師之寓一切以隨風轉風也乎。

** 正命墮論

孔子曰五十而知天命又曰五十以學易可以無大
過矣又曰人之過也各於其黨觀過斯知仁矣又曰
丘也幸苟有過人必知之秪如天命與易有何別一
曰知命一曰學易一曰無大過一曰觀過知仁一曰
有過人必知之此意安在杖人曰五十以學過可以
無大易矣人之過而墮也各於其黨類也觀過而墮
斯知易中之仁矣孔子曰易有太極是生兩儀杖人
曰太極有易乃生兩儀易不極則不仁極不易則不
生君子唯能易則無所不用其極唯能仁則無所不
用其易唯易則能習坎維心亨行有尚坎者陷也唯
習則能陷雖過於滅頂之凶能無咎也過則能墮墮
則能險險則能與人造命能與人造命則無不仁仁
則無類而不極極則無命而不天天則無不大過於
人唯過於人則能不取正命之食不執本分之真惟
不執取故能三墮縱橫如圓伊三點矣尊貴墮為法
身言隨墮為應身言類墮為化身言三即一一即三
不即不離非同非異故能兼帶正偏天然玅協隨分
而昧任之則礙故曰類之不齊混之不得夫宗貴乎
超而乃曰墮有疑者乎孔子時乘用中而發揮旁通
無可無不可而集為四可超耶墮耶宗應無所住而
去亦無變易大易不易周流六虛一切歷過而一毫
不動苟非學過而反復自反孰能無所不用其極窮
盡而至又安知向上無上之造命也哉余嘗曰學易
乃知真宗而超宗乃能用易。

環中堂曰易以大過收坎離以小過收既未濟大
過送死小過行事有疑此而研極者乎人非賢智
之過不能拔萃窮上反下乃享其中不然子莫耳
世群祝庸庸為厚福而安圈欄為淳謹何以服賢
智之志又何以化賢智之我乎不超不足以為拔
而不墮不可以安常兩折三番教亦多術豈得巳
哉徒膠常格不能盡變變至則亂苟非精一神明
而知其故者退而與民泯於日用又孰明公因之
貫反因而因二所以致一乎親逢生死大過之關
故如兩扇門開還其本然歷過一切小過之事故
時措之宜因物付物皆不起一念也別傳以專門
激煉而展演出格偶然寧可以鄙猥短販而自夸
不超不墮也乎智曰息喘杖門益知淵源不二自
非徹底掀翻窮過一回又安知其堂窔而時享此
一事寔哉愚蕩膠荒均難語此。
小子弘智謹記

天界覺浪盛禪師全錄卷之二十

門人　大成　大奇　大然　大寧　較

* 論

** 各安生理論

高皇聖訓略曰各安生理󳌤作非為秖此二語如揭
日月行於太空普天之下三教九流萬國人民無不
炤被而教誡之雖傳與天地終窮亦無弊也何以知
其然哉洪荒之世神聖未生雖有人物滋茂而品類
未分身世無制不免有人物互相噉食之混亂及至
聖人迭作萬類區分三教乃興九流斯備使民各安
生理勤儉自足而不作非為矣夫三教九流豈彼人
民之生成哉是皆聖人各因其材而教授之使其勤
儉自勸各有所收則天地無棄物而天下無棄人也
後世人事多亂而不治者亦以聖人務本之教戒未
嚴遂有無救無歸之徒作非為以致世人之不得安
生理也使聖人務本之教戒能嚴則天下之人士為
儒者皆能調制禮樂刑政則世無不治矣道者皆能
存養精神意氣則身無不壽矣釋者皆能明悟生死
性命則心無不真矣如三教之大綱既舉則九流之
眾目自彰故為農者皆能苦力耕種五穀則食無不
足矣工者皆能精勤營作器使則用無不利矣商者
皆能交易出入貨物則資無不給矣醫者皆能燮理
方脈藥病則生無不衛矣卜者皆能洞究卦兆吉凶
則幾無不見矣相者皆能明辨骨氣貴賤則分無不
定矣算者皆能推詳造化窮通則命無不安矣曆者
皆能仰觀星象變遷則天無不敬矣輿者皆能俯察
形勢聚散則地無不順矣知是三教九流之道無非
為天下務本安生之術若以事實覈之秖有士農工
商四者可以通攝三九之術蓋士之一類足以通儒
釋道醫卜相算曆輿之術而不可代農工商三民之
業何則理術乃通虛之玅事業乃執實之精虛通則
三教九流可以互收執實則士農工商當以自治所
以古聖立士農工商為四民者是皆以務實之事而
虛通三教九流之術也故予以為立天下之事當以
四民為王通天下之道當以三九為經是則天下之
農當倍於工則天下之食足工當倍於商則天下之
用利商當倍於士則天下之資給而士又當倍於釋
道及醫卜相算曆輿則足以收攝其諸術矣試以近
世天下民戶推之食粟穿衣需器資貨而惰奢者嘗
有七八其為士農工商而勤儉事業者嘗無二三孰
能使二三之實事以充足天下七八之虛用而不困
乏爭亂也哉禮義生於富足富足生於勤儉天下本
弱支繫而致敗亂者正以聖人勤儉務本之教戒未
嚴使天下人民惰奢趨末之所致也使天下人民各
各自嚴聖人勤儉務本之教以安生理則自然各正
性命保合太和矣繇此言之則立天下之事莫過於
四民治天下之道莫過於儒釋範圍天地而不過曲
成萬物而不遺教雖名三實以世出世法回互內外
而收攝之聖祖御製文集亦嘗以老莊之學為儒術
第三教之名巳久不可廢故特以玄學養生以成其
教至於推重釋教陰翼王度之不逮密輔至治之無
為以罪福因果而警醒其諸術以生死性命而開悟
其通儒其補於聖帝明王之道豈鮮哉是則儒教能
悟心性又足以統攝釋道之教而儒類當倍於釋釋
類當倍於道類勢固然也其道甚大百物不廢而本
末知所先後條理自有始終嵞山聖人首舉各安生
理一句正是徹生死無始終而一貫者乎今謹捐出
縣之中天更當編次崇儒崇釋崇道三集振其三綱
士首三民挈其四紀曆算醫卜相表形家收其六目
端本條達邪說不能矯亂則中和易簡精一勤儉盡
在其中矣。

** 士為治本論

古立四民以類天下而士獨統天下之治農工商實
所攝焉蓋士為出治之本使農知所以耕工知所以
製商知所以貨百姓知所以能各安厥止守人倫而
有常通物理而有變群居方而不亂雜處分而不違
生有養而終󵊮死有歸而順命世界賴而不壞道法
因而得傳更於生死知所以悟聖凡知所以超是皆
士之能治也夫士也者聖賢之通稱也三教九流能
以道術主輔治化者皆名為士所謂儒士學士道士
高士禪士大士無上士皆足以互相為治也使農工
商等能通道術又何莫非士哉但士獨以出治屬之
耳是故古今之治獨統於士古今之亂亦責於士而
農工商不與焉夫農工商等之能各安生理不作非
為者非彼自能也治之教之化之者士也治賴於教
教神於化故王者勸農來工通商而先教士凡治教
化之理皆士主之士之責蓋其重哉農工商等得以
自食其力實各得食士之功也士得以自食其功實
全得食民之力也士非民不得食其功民非士不得
食其力今日之士果能出治於民而食其功乎果能
不亂其民而食其力乎嗚呼誰知今日之士全食先
聖先賢出治之功全食窮民苦民出死之力也使今
日無繼治之功則先聖先賢亦無功可食而窮民苦
民亦無力可食矣安能繼遺功於後子孫世世享之
繼遺力於後百姓世世食之乎士之所以為士可一
日虛食此名哉名無實不成不成之名誰能久保若
欲久保此名必須真實出治以扶天下之危以安天
下之生以成天下之業以固天下之本則天下萬世
皆食士之功也若更坐使亂臣賊子竊士治之威福
敲天下之骨髓害天下之性命壞聖賢之治法滅國
家之本元當此之際不出真方而救危亡尚可自謂
能為士哉自生民以來未聞有無功食力而能自全
於天地間也士乎士乎真今日赤子之父母乎真今
日大旱之甘霖乎真今日饑寒之衣食乎真今日刀
兵之放赦乎真今日苦海之慈航乎真今日火宅之
寶車乎予上不能預出治之賢聖下不能預食力之
農商深愧乎不能為士也敢以士自勉并勗同人凡
主世法出世法者各當竭力盡忠輔治始不負食此
國王之水土也。

** 法為國本論

開闢之初先聖與生民立法漸次皆從根本而成惟
慮其不備不均必使人倫物理有常條衣食作息有
受用生老病死有調度身心性命有依歸除此之外
不敢添設恐因養生反害生也及其法之備也或因
法而生弊聖人又出而立救弊之法去其先聖本法
外之甚者奢者泰者救其本法中之變者失者壞者
自後聖救弊之法一出而後人又於救弊之法而生
弊焉或執救法為本法而捨本法為末法或於救法
而生弊復於弊法而生弊而本法救法弊法交相混
亂無所揀擇天下顛倒無所適從矣治心治身治世
是三大本法也其法最易最簡人能反巳求之有何
難哉飲食充饑耳食中生出浮巧百端窮其財力亂
也衣服禦寒耳衣中生出浮巧百端窮其財力亂也
房舍庇身耳房中生出浮巧百端窮其財力亂也夫
以身外一法尚生百端而亂天下之性又況三教九
流外更有異邪妖怪遊手偷心壞國家務本安生之
法窮汗血奪性命而不互相為亂哉今欲追先王易
簡之大治者莫先於明三教九流務本之正法而去
其本法外之甚者奢者泰者則後聖救弊之法亦可
以去而救法上所生之弊亦無從而借影也本法者
係生民世界之性命也聖人未有不死世界未有不
壞獨此三教聖人之本法與九流之本法決不可一
日壞於世間也此法一壞則天地無定位人物無安
生古今無統紀矣是故儒氏之法在世可治也老氏
之法在身可治也佛氏之法在心可治也士人之法
在教可治也農夫之法在食可治也工匠之法在器
可治也商賈之法在貨可治也醫藥之法在病可治
也堪與之法在居可治也星學之法在命可治也卜
筮之法在數可治也風鑑之法在相可治也帝王師
相之法在則古今三教之道化天下萬民之身命皆
可得而治也夫天下者天下人共成之天下也非一
人獨成之天下也惟能以天下人共成天下為天下
者乃為獨成天下所共成之天下第一人也天下一
法不在則天下人人分上壞去一事矣試觀天下人
人分上何事可壞世法可壞乎身法可壞乎心法可
壞乎教法可壞乎衣食可壞乎器用可壞乎貨財可
壞乎乃至醫藥造化吉凶趨避氣數之法可壞乎或
小法不在因而壞大事有之未有大法不在而小事
能保其不弊也是故君師為大綱教養為治本衣食
足而四維張禮樂行而刑罰措大同小康亦在其人
舉之耳舉之必知天人性命之故而發一體均平之
願安得此中正之法以使富貴者不欺凌貧賤不剝
削貧賤不劫奪貧賤不激亂貧賤不受害於貧賤又
安得此廣大之法以使富貴者憐愛貧賤謙敬貧賤
賑濟貧賤教育貧賤化之而忘其貧賤共相贊成胞
與以致天下之至治哉富貴貧賤元無定相言之似
麤而行之甚細自古聖賢豪傑初陷于貧賤不得明
其志而汲汲遑遑求行道於君侯宰輔之門亦似為
富貴謀也求其在我素位自得因民好惡揚遏裁成
非固達者孰能知之不然貴為天子富有四海居萬
乘之尊無道法而徒擁虛器則天下危如纍卵幻如
朝露又何足以恃哉惟能以聖人中正廣大之經法
而求天下聖賢豪傑領之與天下富貴貧賤務本安
生各正性命則萬世無弊之道也管仲日各用所長
使民不爭蘇軾曰材辯勇力齊之以學譚峭曰大人
之幾鬼神莫窺忍俊譨譨亦不得巳聖人始終條理
就事言事而巳初不露也君以統臣而化及於民師
以化民而并以化君上古君兼師統後來師潛君德
可曰民使由而我亦不致知乎知其故而基命宥密
藏於同患矣神深於幾但請學易。

** 道治宗旨論

道貴中和治貴易簡勤儉安生精一傳心不息法天
主靜法地善用在人此千聖不易之宗旨也易簡知
險阻險阻皆易簡誰信之乎自反最易簡因物則而
用物最易簡徵晝夜呼吸而知死生之故最易簡徵
宇宙統類而知身心之故最易簡誰信之乎故必以
大畏知本戒懼見獨學問格通薪火鼓舞而後知好
學致道享其中和非以苟且為易簡也博我以勤勤
法春夏約我以儉儉法秋冬誰信之乎窮盡惟精定
靜惟一精義入神參兩貞一誰信之乎真心細心知
泯於事非以俗累為勤護慳為儉也史遷稱孔子傳
疑為慎斷自唐虞而至文武以立人極尊為明證其
所以建天地合外內貫古今而集大成則衡宇縱宙
身心性命本自彌綸者也惟天生民有欲無主則亂
故觀會通以行典禮制數度以議德行三立四教倫
倫物物此其藏天下於天下泯知能於當務者也知
乃能行知即是行同別何如神不可知日用不知同
別何如知之為知之不知為不知是知也又況知而
無知知本無知知即無知豈齒舌所能及乎默識而
巳既然不知在與知中吾言其可知者而巳孔子棲
棲轍環知道不行於當世故老以志事託之斯文曾
子曰夫子之道始於詩書終於禮樂詩以情興性書
以事立政禮以表其中樂以和其節春秋以律行其
忠恕易則統御而無後先大學中庸傳為禮經之心
孟子七篇稱為得易之用經正綱舉時即乘權信得
及乎噫今日之五經非昔日之五經也遭秦火之焚
傳漆壁之漏兼以編集差錯儳言謬訛又為傳註所
昧晦師說所紊亂學者又無精心參討又無正眼揀
擇遂使此學陷於曲學陋見卒至不明不行嗚呼安
得有仲尼再生於世重為刪定而集其大成哉而孔
孟之後無超孔孟者萬萬無能重為刪定而集孔孟
之大成也雖然莫謂今人無制作古人制作目何來
人能求諸自心天然之法則自我作祖中和易簡皆
備於我矣人既知堯舜之後乃有孔子又安知孔子
之後不更有其人哉所謂舜何人也予何人也有為
者亦若是則學道者不可自畫而謂後起更無有孔
孟也予不敏深有望於後起而續此宗旨者。

** 生死重超論

世人只知重生不知重死即知重生死未必知超生
死孔子云未知生焉知死生固死之本也生豈易知
哉又云朝聞道夕死可矣此道非了生死之道何一
聞之便可死乎莊子所謂善乎生者即所以善乎死
也然則莊子知生死之貫處否大覺氏日知生之來
處則知死之去處知生本無生可生則知死本無死
可死此超然悟心之道也其孰能深知之世人知生
可重未必知生之所以既不能重且將害之知生之
所以則老之所以病之所以死之所以無不知之也
如不知生之所以則不知養生又安知養老養病與
盡死之道乎老病難於著力死不可著力所可著力
者獨於生為易耳生能著力則老也病也死也不期
得力而自得力也得力云者猶是幻妄相中作得主
云耳真達本心無生之道又何著力與得力云乎生
時可著力者只在一念旋機便足超生死聖凡之幻
相其次于立命安身之事有如種植之法得好種子
好地土好時節好溉灌則異日生芽抽枝開花結果
不卜可知也死時著不得力者如睡夢中行事與所
遇境界皆不能作主為業力轉也所能作主者皆是
惺寤時旋機行事與所遇境界能繇自巳也惺時作
得主則夢中自得力少時作得主則老時自得力好
時作得主則病時自得力生時作得主則死時自得
力學時著得力用時自得力參時著得力悟時自得
力行時著得力證時自得力閒時著得力忙時自得
力病時著得力死時自得力此必然之理非強致也
儒者以世善生亦可善老病死而不暴棄此身命也
道者以身善生正能善老病死而不損壞此精神也
佛者以心善生獨超於老病死而能圓淨此靈性也
世人信儒則能以生行世信道則能以生度身信佛
則能以生悟心捨儒者是捨生於世也斥道者是斥
生於身也闢佛者是闢生於心也人生天地自不容
生於世不保生於身不超生於心是真自暴自棄也
雖三教大聖如此諄諄善誘切切為人爭奈其自捨
自斥自闢其心身世哉自古伏羲神農黃帝堯舜禹
湯文武周孔遞代致中和之道制易簡之治無非與
人善其生老病死此四大事而巳至於分其人倫別
其種類定其方隅辨其貴賤與制飲食衣服宮室醫
藥生有教老有養病有治死有歸尊其尊親其親仁
其民愛其物參天地之全功贊化育之能事無不盡
禮盡敬盡人盡天也是故聖人之道獨重在生所謂
天地之大德曰生而生生不息曰命不重此生則天
地人物之性命於斯絕矣苟能克此生生之機在心
養此一念生機自無妄想之亂也在身養此四大生
機自無夭折之亂也在家養此骨肉生機自無悖逆
之亂也在國養此胞與生機自無爭奪之亂也在天
下養此神化生機自無敗壞之亂也是故王者興必
先誠身明善而後家齊國治以教養天下之生以恩
養天下之老以德養天下之病以澤慰天下之死所
謂視民如傷問民疾苦仁沾枯骨化及昆蟲此文王
善養天下生老病死之德之純者也今欲王天下者
可不師古聖養生之道哉雖然人之有生也久矣幾
能盡生生之理以超天下萬世生死之道而圓淨靈
性之玅者苟不深參大覺氏了悟生死圓證真心之
旨恐終未有超生死之大道也予見世人徒知重生
不知孔老與佛之所以超生重生之旨適足為窮生
害生之事又安知有即身世而超生死即生死而超
性命之大道乎故予特地拈出以示天下後世必有
真能以性命為重者相與使此正法不斷絕也。

** 聖主當興世出世法論

或曰帝王宰輔崇尚佛教史多不取或有疑似於世
儒者多作意分別之以彼不純法王道而以荒唐不
稽者誣世惑民吾師何獨不懼異端之闢乃挺然以
佛教會聖道而主其說乎雖可使後世有法王真子
能令正法常住又安能使後世儒者翻然點筆稱為
世出世法之功臣乎曰此蓋世人見道有淺深耳予
孩提時全不知有天地人事但聽吾親所呼我亦呼
之長而見人之貪競貨財名色見人之讚毀古今見
人求之有得失而生榮辱我亦以為固然何故蓋據
日用者指實而名之至有自不曾深造而親證之者
如說古人之心與神人之境不免隨人言語淺深而
托之想像矣以故求聖賢之典墳始知人倫物理之
親疏而人復有智愚賢不肖之太過不及賴有聖人
作之君師教以節情率性之道安身處世之方禮樂
刑政以為勸懲平治予於是有思齊聖賢之志焉不
意俄遭疾病生死之苦雖亦知壽夭不二安時委命
之理奈何驚擾吾人之靈心玅性豈可冒昧於生死
去來而不自知其主宰乎再求於書而不得其旨趣
求之世儒益不知其根繇轉見痛切如喪考妣亡子
無依乃聞佛法使人自參一念未生前誰是我本來
心性自是日夕自參自疑俄而有感悟焉始知生死
皆妄想顛倒所使而常住真性古今曾不昧滅乃少
自慰然猶未達天地人物善惡凡聖之差別遂入空
門誓死揜關尋求佛祖教典及諸知識反而參之以
至疑疑而參之以至悟始於凡聖根因淆訛宗旨一
一穿徹乃有大安樂處然又自念幸得人身生此中
國初遇聖賢之教又獲佛祖之緣此君親佛祖之恩
又將何以報焉乃思古聖皆謂若不傳法利生無有
報恩德者於是晝夜自思古人云達道容易信道難
信道容易參道難參道容易悟道難悟道容易行道
難行道容易使世人同信同參同悟同行同證為難
中至難也故吾佛雪山悟曰奇哉一切眾生皆具如
來智慧德相但以妄想執著而不證得我今既得此
道當以種種智慧善巧方便譬喻言辭開示一切眾
生解其妄想執著使同證同得也吾受大法之恩敢
自負哉亦當如佛於此堪忍世界說此難信之法行
此難行之事雖虛空界盡終不敢自委矣是故從世
間易見者而思之日上古之人遠矣人不能知太極
之理微矣人不能知外國異域渺矣人不能知生死
幽明幻矣人不能知吾乃俯仰此身於日用倫常物
理之間細而推之上古之人如今人也太極之理如
今理也外國異域如今世也生死幽明如今身也何
以知其然哉洪荒忽闢古聖人仰觀天之有文俯察
地之有理中審人之有倫本如是也為耒耜教耕種
以免茹毛飲血與禽獸爭製藥餌以療治疾病使人
保身延命列廛交易以通百姓之用修德教以撫萬
民習干戈以征不享立五官以敘五事占五星以推
五行作算數定律呂作冕裳定章服制陶木以利器
用通水陸以造舟車規天條地畫野分州順天地山
川之經達生死存亡之故我則親見古羲軒諸聖矣
至於讀易詩書禮春秋諸書而見內聖外王之大經
法如天地之無不覆載如日月之代明如四時之錯
行如鬼神之誠不可揜我則又於此親見堯舜禹湯
文武周孔顏曾思孟諸大聖賢也夫如是則我亦嘗
試求聖賢墳典始能於此世界人倫物理禮樂刑政
種種制度之中而得親見上古之神聖焉故吾曰是
亦在人見道之有淺深耳蓋天之職秪能懸象其日
月星辰也地之職秪能載象其海嶽山川也山之職
秪能容艸木禽獸也水之職秪能涵魚龍珍寶也若
夫聖賢之職則能明天地之理通萬物之情安人民
之身制倫常之教而巳至於窮天地陰陽之所繇生
究萬物性情之所自出明身心性命之所以然悟生
死聖凡之所以異雖推之於盤古三皇之前荒唐不
可稽也推之於堯舜周孔之後隱密無能測也使荒
唐而可稽則世人不毀佛氏之微玅矣隱密而能測
則世人不毀佛氏為邪異矣今世人之毀佛法為荒
唐邪異者亦猶愚夫愚婦不知神聖創制之密而指
盤古有巢燧人伏羲神農軒轅與夫堯舜禹湯文武
周孔等之為荒唐邪異不可稽何以異哉或曰先聖
既能知立人安生之法何不知立人出死之法而獨
留與西域佛氏言之何也是非此方先聖一人之所
能為也即三皇五帝三王之制作亦漸因時而制宜
耳孰能以一時即盡備其制作哉如天地之大不能
一時成熟萬物亦必春生夏長秋收冬藏歷八節二
十四氣以成周歲之運也故就治世之道言之盤古
以來其荒唐有不可稽孔子亦但祖述堯舜憲章文
武則制治之道於周始備其前此者疑則缺之巳耳
孔子刪詩書定禮樂述大易作春秋始終條理以集
大成質鬼神而無疑俟百世而不惑雖法舊章而實
創自神智後世雖有作者孰能過哉然此設教亦不
過人世巳成後之道也至於天地人物未成之先天
地人物巳壞之後及人父母未生前性命投胎之因
繇與人四大敗壞後聖凡生死之報應非佛神明又
誰提之或曰然則盤古三皇與堯舜周孔猶未盡生
死之道歟曰非此之謂也姑以治世而斷之耳然此
神聖皆超悟生死性命之人特以大權示現安身世
而治天下故未遑以出生死之道教世間也曰然則
先聖何不早開此超生死之道以示後世乎曰有之
但今人心麤未嘗窮徹其精微耳易傳曰原始反終
故知生死之說精氣為物游魂為變故知鬼神之情
狀論語曰朝聞道夕死可矣皆密示其概此方之外
存而弗論未盡闡其旨也況彼神聖出世不能頓立
教化至於周末而春秋之法倫常之道尚未盡行若
非我佛弟子不辭跋涉以生死性命之道傳至震旦
以驚覺之則此震旦之人又安知有超生死顯性命
之道哉或曰誠如所言使彼西方佛教不來豈我中
國之人皆沉迷生死不復為人世乎曰非此之謂也
吾佛示現於中天竺國其教化流布巳充塞於三千
大千世界視我震旦如京師視閩越之鄉邑也我之
以震旦為中國而視四夷則如吾閩越之視小聚落
耳我震旦人不審國之大小乃以東視為西即將中
天竺國為西域乃夷狄胡人豈不謬哉若是則我閩
越視京師巳在西北亦可指京師為邊外乎又以吾
震旦自有堯舜周孔之道足以安身處世矣何復用
佛氏超生死顯性命之教為擾亂哉是則有巢氏燧
人氏之民乃曰我此世界自盤古渾沌開闢以來茹
毛飲血以皮蔽身與禽獸相狎木石為群亦足以終
天󵊮度歲月矣何復用伏羲神農黃帝堯舜之徒以
道德仁義而攖人心以創制造作而亂世界哉所謂
亂天之經悖地之理害人之事皆此道德仁義之徒
也自盤古至有巢燧人之世不知經幾何󵊮不見虛
空墜地春夏倒行何用此亂人之徒哉我等當相與
斥之逐之而後相安於無事為快也誠果如是則今
日世界猶然與禽獸為群矣何復見三代之禮樂乎
誠不如是則堯舜周孔以安身處世之法而治天下
之後又何求而得此佛氏之超生死顯性命之法完
全此身心性命以成其世法出世法哉井蛙不可以
語東海誠何怪焉或曰佛教以三千大千世界為教
化之地彼諸弟子何必拘拘欲以此教垂念吾此方
乎予笑曰是何言與夫佛以大覺慈尊見大千世界
眾生同一體性有一眾生陷溺其性命於生死猶自
巳陷溺於生死也不見禹稷之聖人乎見百姓之溺
於洪水也如巳溺之見百姓之饑於無食也如巳饑
之故不辭焦心勞力為疏濬九州而教種五穀初非
有求於世人知之德之而後為也又不見唐堯之民
擊壤而歌曰日出而作日入而息鑿井而飲耕田而
食帝力何有於我哉我佛氏弟子不辭勞苦重譯來
貢蓋欲使此出世之教行於震旦以開悟其人心耳
或曰如此異域之人知他真是佛國來否或托辭為
佛而文其說取此方之名聲利養以度活也豈必真
有是奇特之事乎曰彼異域人既能不辭勞苦又能
具此聰明駕其說以超出此方粵古神聖之文字義
理使此方人攻之不破摧之不折辨之不及思之不
到又能使此方絕大聰明者心服而神往極大兇暴
者心畏而情枯則彼奇特移來闡揚堯舜周孔致治
之教不亦能取將相公卿之爵位乎又何苦自捐其
妻子之情欲捨其財貨之富貴所食者不過穀粟菜
果而非有餚饌珍饈之美味所披者不過緇衣壞色
而非有錦繡羅綺之麗身或居千峰絕壑木食艸衣
或居城市都甸托缽乞食無敕賜印劍生殺之權又
無官爵品位尊卑之職於心則恬淡無為於身則孤
潔無欲如此名聲利養何求不有乃區區入東土以
大法濟人而反受此方之詆毀哉或曰吾東土人正
以佛氏之入我東土不耕而食不織而衣建宮殿之
莊嚴如朝廷奉佛法之尊貴如敕旨敬僧徒之儀軌
如官府所有經律論禪之教門各自標榜而行化至
於糜費國家錢糧混同天下士類專以教人絕夫婦
父子之恩愛背君臣朋友之禮義是為可闢可斥以
清天下之至治也曰此蓋未之思耳夫佛之教以離
欲清淨教化眾生使彼開示悟入身心性命之根源
不致認色身幻世之名利恩愛以自墮其靈心玅性
於生死業累也使佛不以神道設教建清淨宮殿奉
微玅佛法敬梵行僧伽以戒定慧而化貪瞋癡以正
法眼而存真慧命則安能漸使世人斷殺盜淫妄嫉
妒爭奪之事又安能漸使世人悟超越生死契證心
性之道哉正以世人不知大道之源而利天下國家
輒以糜費國家錢糧與混同天下士類為闢也況今
聖帝明王神道設教而治天下使萬物各安身命即
今僧徒在此國中皆此國中之人民也一人不安於
衣食教化則是帝王不安此一人也況此人能以道
法自安性命復以道法而助安天下人民其衣食於
天下人民亦未為過也如天下人民豈人人皆衣食
其自力乎。士農工商九流百技。皆交相食養於天下。
如朝廷官府之滿天下也。皆衣食於教化治政文章
禮樂之類。而工商技藝。則各衣食於天下。是豈盡天
下皆耕織之徒哉。即我僧於此國中。較人民之類蓋
千中之一。而衣食於道法教化者。亦千中之一。其自
食力於耕作工用者不少。如天下名山大嶽。世人有
妻子親屬與功名恩愛所繫。而不能到者。則僧開闢
之。刱制之。使彼寇盜不仁之人。不敢據占其地。居其
國。則化其國。居其鄉。則化其鄉。居曠野。則化其曠野。
居邊方。則化其邊方。遇功名富貴者與言因果以悟
之。遇恩愛利欲者。與言生死以悟之。遇盜賊不仁者
與言善惡報應以悟之。遇孤苦貧窮者。與言三世罪
福以悟之。故凡所遇。如觀音大士應以帝王宰官長
者居士婦女等。皆為說法以悟之。如此道化。不受朝
庭爵祿。不有官守民責。而能到處與人民為善。其陰
翼王化之不逮。密助至治之無為。雖與言堯舜周孔
之禮樂。未必如此教化之易入人心。易救風俗也百
氏九流。孰有道化。如佛教之大小偏圓麤細俱化。之
玅密哉。即使天下受爵位之官。膺敕命之寄者。鎮守
天下名山大川。以制曠野邊方。靡費國家俸祿糧餉
之輸運。未必有此道術之能與天下百姓。兩相忘於
治化也。佛氏何負於朝廷。何負於百姓。而欲闢之除
之為快哉。況佛教以性命之法教人。且使人於世不
敢造業以亂世間。勤修善事以助王化。以至超生死
出苦輸。而人不知此莫大之恩。有過於天地君親師
也。天地以一氣而養人民。父母以生育而養人民。君
師以教化而養人民。此不過養此色身。居此幻世也。
孰有如佛大慈大悲。能以出生死苦輪之道。教化人
民。即色身而證法身之慧命。即幻世而證法界之莊
嚴哉。或曰漢晉以來。如元魏孝文之修齋聽講。石勒
之於佛圖澄。符堅之於沙門道安。姚興之於鳩摩羅
什。梁武之奉佛餓臺城。而皆國祚不永。身家滅亡。何
佛法之有靈哉。曰數君者。皆於篡弒之後。畏殺戮之
罪。而信佛。原未能盡信佛法之教化也。使早信佛。則
自無暴虐篡弒之事。以取人之國為巳有矣。若不由
仁義行。而但以奉佛即保國祚。則佛亦為佞人矣。按
三代之後。國祚之長。莫如漢唐宋。佛教初興於漢明
帝。再盛於唐太宗。又盛於宋太宗。如數君奉佛最篤。
何獨不歸功於佛。乃以亂世之君而責諸僧乎。蓋自
古君臣有天下以來。誰不習知堯舜之道而堯舜之
道。亦未能盡使君臣人人成唐虞之治也。即黃帝之
神。不能化蚩尤而不戰。堯舜之聖。不能化四凶而不
誅。伊尹終吉。不能化桀而事湯。微比箕子。不能化紂
而去國。文武周公。不能化管蔡。天生仲尼為萬世師
棲棲轍環至無所容。孟氏浩然克塞老作七篇。皆不
能行道於當世。由此觀之。可謂諸帝王聖賢有不足
以化人行道者。則亦闢而除之。如秦始皇盡一坑乎。
殊不知神聖之道。其教化微密。而成就世人者。人不
自知之。謂帝力於我何有也。豈真帝力之無加於民
乎。或曰如佛法之大。人固有所不見。爭奈如古來亦
有不法之僧。及殺盜淫穢。身居梵剎。心在利名口誦
佛經。心行垢濁。乃至慳貪嫉妒。貢高我慢。不知因果
罪福。此等不軌。安得使世人見之不生瞋恨。欲除滅
之。曰誠可恨矣。固不可以責佛教也。此或讀書不成。
學武不就。工商不利。技藝不售。或犯王法而無所逃。
或敗人倫而無所倚。或官法為之漏網。或家教為之
墮綱。以致此敗壞之人竊入法門。混為僧侶。包藏禍
心。仍縱惡業。不親知識不近高明。以故於戒律不能
約束。於禪慧不知歸依。遂為肆無忌憚之行。所謂賊
人假我衣服。破我律儀。而壞我法門也。此豈天竺國
來者哉。是亦王正家法所不及教化。而逋逃以壞我
教門也。使有如我佛棄金輪王位。及我諸祖。見世道
之虛幻。悟生死之無嘗。捨功名恩愛而入空門。慕性
命智慧而歸覺道者。寧有如此可瞋恨可除滅之賊
人乎。或曰既有如此賊人。入此法門。何不以微玅方
便攝化此種類乎。曰然。須知佛教慈悲。於此等人未
常不攝化也。蓋彼雖假托為僧。實不曾入真知識門
中。受其攝化。即或有之。終難容彼非類。彼自相容納
自成其非類也。豈真與法門有薰染哉。即歷代聖世
亦不能全無此人。但教化之綱紀不壞。雖間有不作
法者亦不足盡責於教化也。如朝庭官府之治化大
權不移。即少有不法置之刑憲。則亦懲惡勸善之道
豈聖王之世全無刑罰。若是則聖王不制兵刑但制
禮樂矣。蓋明刑正以弼教。即吾佛戒律之嚴。罪責之
重。亦所以弼教化也。不然。賞善罰惡之教廢矣。天地
有日月風雲。不能無雷霆霜雪。又況於人乎。聖人作
春秋之大義。正以明賞罰而行上天之正道也。今有
聖天子。以天下為一家。以萬民為一體。為當以三教
治化之綱宗。九流百技為治化之綱目。使三教聖人
之法。相與攝授。九流百技之事。相與維持。即於佛道
之教。正者崇之尚之。異者闢之除之。如朝廷之官府
有陞降黜陟之法。舉賢退不肖則教化行風俗美矣。
能使佛教亦如官府之敕命職掌。使有道德者主其
經。律。論。禪。淨土。止觀。功行等教以禁制之。則不法者
法。不軌者軌。又何有亂法亂僧以壞王化哉。如有聖
主賢臣。能相與主持佛教。如主儒教。並行於世。則互
相為理。豈不大翼王化為至治哉。或曰此議甚善。予
竊有疑焉。使聖君賢臣。專立佛法。將使天下人盡趣
為僧而廢人倫乎。予笑曰。吾佛氏之教非欲盡使人
削髮為僧。而棄人倫之道也。經云應以佛菩薩身得
度者。即現佛菩薩身而為說法。乃至應現長老身居
士身。比丘身優婆塞夷身阿修羅人非人等身而為
說法。如華嚴善財童子。參五十三善知識。皆各類中
人。曾無數人是僧也。即佛菩薩緣覺聲聞之稱者。非
盡削髮之僧也。佛者覺也。如此方稱聖人也。菩薩者
覺有情也。如此方稱大賢也。緣覺聲聞者。二乘小果
也。如此方稱君子賢人也。況僧者眾也。亦非以削髮
為僧。但此方僧與俗異。故以此削髮者稱為僧耳。以
法義而論。僧乃梵行清白為名。非特圓頂方袍也。即
佛法入東土。悟入此法者。亦多帝王宰官居士。豈人
盡欲削髮為僧。然後始可入佛道乎。毘盧佛皆有髮
有冠。而菩薩位中。各各皆有寶冠纓絡。何嘗有僧俗
哉。使世主能尊重佛法而行之。則世間。出世間。原不
相隔礙。又況學佛之心。獨寬於順俗。出家之行尤凜
於禁僧。先必絕欲枯情不食眾生之肉。不行殺盜淫
妄之事。今世間人孰能盡驅之。不愛功名利祿。捨其
恩愛欲樂。而盡為僧哉。放心放心。不必如此過慮也。
或曰成佛之道。貴證一心正覺。原不分僧俗也。何從
上佛祖。必以出家而成正果。如釋迦文佛。先自捨父
母妻子王位國城於雪山修苦行而悟道。此非獨以
出家教後世乎。曰此正所謂並行不悖也。使天下皆
以名利恩愛幻妄身世為實證。則天下古今。無一人
能捨妄想執著矣。惟佛能捨世間倫常恩愛之執著。
則世間人。始知妄想執著為生死結縛。必須於倫常
恩愛。而不執倫常恩愛。始得心寓根身器界中。而不
為根身器界之所迷昧也。不見堯之蕩蕩。民無能名
舜禹之有而不與乎。正所謂外其身而身存。不有天
下而能治天下者也。如世間人好財者。不可臨財。好
色者不可親色。好氣者不可平氣。好酒者不可監酒。
然則有勢利恩愛而結心者。孰能即勢利恩愛而超
然不執著哉。故必如佛祖能捨勢利恩愛以證自心
性。始可復於勢利恩愛中。示現以度人也。如觀世音
初於聞中入流忘所寂滅現前。而後㘞地一聲。絕後
重甦。忽然超越世出世間獲二種殊勝。上合諸佛同
一慈力。下合眾生同一悲仰。所以能隨應一切身。而
為說法夫能天能人者。豈天人之所能哉。惟非天非
人乃能天能人。是則觀自在。炤見五蘊皆空。所以不
自有其身乃能普見一切色身也。世人不達五蘊本
空以為皆學佛則無人倫。豈悟超宗過關者。止有一
寔乎。析言人倫恩愛。乃色受二蘊所攝。色受蘊破則
四惡道與人天二道之分段生死。皆了不可得又安
知有超出胎卵濕化等十二類身如二乘菩薩。有戒
身定身慧身願身意生身自覺聖智身不屬諸情識
報應哉。悟本空而發大願。乃可語耳。土蟲不知水魚。
水魚不知空鳥。空鳥不知山獸。山獸不知人民。人民
中有貧賤不知富貴。愚癡不知聰慧。地獄不知天堂。
邊方不知中國。村邑不知京都。凡夫不知聖人。處世
不知出世。色相不知法身。小乘不知大乘。何故。各自
陷於心境所差分矣。何可互相責備。求其逆幾順理
費隱彌綸。皆如通儒大聖之玅盡此旨哉。使予當󵊮
不親參此出世法透過向上宗旨。不特與世法人難
言。即於出世法中人。與言向上事。亦猶與夢人說覺
也。何能使直下即頓悟哉。入我宗門。更須知有尊貴
一路自別。何況於世人乎。故吾特舉從來神聖道治
而發其終始本末。蓋於先天不違。後天奉時之中。拈
出向上一路。千聖不傳之密。以待頂門具眼者。神而
明之。天下幸甚。法門幸甚。

** 三教會同論

或問師欲會同三教。有是說乎。曰三教之道原本自
同。予何人敢會之哉。昔之為萬世師者。集群聖之大
成。惟周孔子。今之為萬世君者會三教之統宗。惟我
太祖也。或曰。孔子前有堯舜禹湯文武周公。豈有所
未及歟。曰非此之謂也。天地定位。文明方興。堯舜授
受是開宗明道之聖人也。禹湯文武。平水土。定禍害。
乃撥亂反正之聖人也。武王周公繼志述事。制禮作
樂。乃參贊化成之君師也。此時方成一王之法。更無
異道。又何復有會同之事哉。至孔子時。伯夷伊尹柳
下惠諸聖各得一道。跡有異同。獨孔子祖述堯舜。憲
章文武。始終條理。玉振金聲。無可無不可之時中。集
群聖之大成。自生民以來。未有如孔子者。此天地所
以為大也。老聃隱於周。為柱下史。世無人識。亦不能
見用於世。獨孔子屈身問禮。乃退與門人。稱為猶龍。
而老聃潛出函關。關令尹瞻紫氣。留著道德五千言。
後世以孔子尊稱老子如此。故道家別立門庭。尊始
祖也。至於釋迦主於西域萬國外人。何得而知之。太
宰嚭問聖人於孔子。推及五帝。從容謙讓。乃曰西方
有大聖人焉不治不亂不言而信。不化自行。嗣後千
󵊮。至漢明帝。獲金人之夢。而佛教始入東土。使當時
孔子。不親問禮於老聃。誰知老氏其猶龍乎。孔子不
答太宰嚭問。又誰知西方有大聖人乎。夫老聃雖未
出道德五千言。釋迦雖未流教藏於東土。而孔子乃
能逆知老為猶龍。佛為大聖則天下之能會同三教
稱尊佛老者。莫過於孔子矣。故曰為萬世師者。獨孔
子一人。非敢下堯舜禹湯文武周公也。使七聖生與
佛老同時。安知不如孔子之稱老為猶龍。稱佛為大
聖乎。蓋求其當機有據證者為標的耳。或曰老聃亦
嘗稱西竺有古聖先生。善入無為真吾師也。乃獨稱
孔子而遺老聃之言。何也。曰老聃當時未顯。世道獨
尊孔子。唯得孔子一人。知佛老二人。則天下萬世莫
不信服。又何必拘老聃乎。然則亦須問釋迦當時不
知能會同三教否耶。而佛教中。亦曰遣二大士為之
前矛。故有迦葉儒童二菩薩。先往東震示現。不然。何
老聃孔子。一稱真吾師。一稱大聖人。乃儼合符節哉。
要不必舉老聃釋迦能會同直以世儒所尊尚之孔
子。言為足徵。則天下萬世。未有不足徵也。既徵信於
大儒。則老氏佛氏之徒不必求其信而又不敢不信
也。故曰三教之道原本自同。予何人敢會之哉。或人
踴躍而稽首曰此萬世不易之言也。非師如此直剖
本色孰能令天下人消其攻擊。領其精微。即以三聖
之言為會同之真旨。此真所謂建天地而不悖。俟百
世而不惑也。但今世人尚有未聞師論者。不免竊疑
太祖神聖。何乃先得三聖之同然乎。曰子不聞吾前
言乎。大凡聖帝明王御極。能正人心。成世道者。莫非
皆佛聖示現為君為師。始能會通至聖之教。以參贊
位育而化成萬物。不然。雖出世為君為師。未有不雜
於偏僻之教。而遺害於世道也。故聖人迭出。皆神明
其故而因時制宜。補偏救弊。三代之後。惟孔子顏曾
思孟。能維持三才之道。後來君師。不過循倣其郛廓。
而為學為治。或倣之未善。循之不精。未免流為雜霸
異端。後來生心亂政。流毒日深。天下國家。幾化為賊
盜禽獸。洪荒垢穢之域矣。嗚呼。使佛聖不重出生而
龍飛九五。現帝王身。總三教之統宗。則今日無復漢
官威儀矣。安望重瞻三代之禮樂哉。且夫赤手開天。
成此德業。復堯舜之世於巳壞之時。言豈容易。是惟
嵞山聖人。乘夙願力。以慈悲喜捨四無量心。而憐愍
濟度此蒼生赤子也。所謂能尊三教。正所以為三教
之尊也。自生民以來。孰能握其樞紐。以君臨天下若
是者哉。一為大成之孔子。一為時乘之聖帝。統宗既
定雖千聖復起。不能易也。孔子知佛老於前。而千󵊮
之後。未有能知佛老與孔子。原本自同。能會其原者
孔子曰。吾從周。則今日之鼎定三教者。誰之力耶。門
庭堂奧世皆茫然。各恃所知。互爭強闢。轉使天下萬
世疑惑而亂其道治。開闢至今。有開必先。既有三教
之名。應當盡三教之實。而究心其源。順理其委。先立
其大。自反諸巳。乃能率循其固然之條理。以順大同
無我之至治。不則人人私其學。家家異其教。遂使天
下是非紛紛。雖聖賢屢出。扶偏救弊之不暇。又何暇
責天下相忘於大同無我之化哉吁。以時乘統御之
神聖。洞徹古今。鼎足三教而天下萬世。尚有未知其
微者。盛為此懼。故不辭僭議之罪。斧鉞之誅。以闡發
之寧得罪於無知。不敢得罪於諸聖人也。或人曰尚
有意外之疑。請更決焉。如師云孔子稱老聃為猶龍。
此蓋孔子問禮見其超忽世教。不可以度數拘束。如
龍之變化無常耳。老子之道。當身未試。後世去聖巳
遠。又安能效用於實事。猶學屠龍者。雖能曲盡其玅。
其如無所適用於人間世乎。今師謂後世好猶龍之
稱者。遂尊之為道家之祖則可。直謂孔子必取以適
世用。為會同之道則恐未盡然也。又孔子答太宰嚭。
以大聖人為不治不亂。不言而信。此秪可行之於西
域。如中國自黃帝有涿鹿之戰。堯舜有四凶之除。湯
武有南巢孟津之舉。周公有管蔡之變。即孔子亦有
三都之墮。又安所用大聖人之不治不亂不言乎。今
謂後世好佞聖之稱者。遂以為釋氏之祖則可。直謂
孔子必取以適世用為會同之道。則亦恐未盡然也。
太祖以道教可以治身。佛教可以治心。即如度數可
以觀天時。堪輿可以察地理醫之可以療病。卜之可
以知幾。相之可以識神。算之可以定分。凡有利於于
民用亦使民各安生理而巳。如必曰深知孔子有必
取佛老之道。能會同儒教之治世。而鼎定三教。以垂
繞宗則不惟妄測神聖之淵涵。亦且厚誣先聖之立
極。聞吾師之論者。如河漢逕庭。無乃使天下後世復
為不可論而重重翻案遂致異端紛紛。不可以制止
乎。況孔子嘗云道不同不相為謀。今師必欲捏合之
不太多事。歟曰善哉子之問。子不見同人先號咷而
後笑乎。子曰。君子之道。或出或處。或默或語。二人同
心同乎善。而不貴同乎不善也。夫孔子之云道不同
者。蓋曰。聖人之道。若不能同諸天地人物則天地人
物之性情氣化。皆不相謀於一人矣。世儒不達聖人
正言似反耳。聖人無巳而無所不巳。故曰會萬物以
為巳者其惟聖人乎。乾九五曰。大人者與天地合其
德。與日月合其明。與四時合其序。與鬼神合其吉凶。
先天而天不違。後天而奉天時。天且不違而況於人
乎。況於鬼神乎。使孔子不能知來藏往。內秘外現。則
近不聞老聃之賢。有資大用。何肯委質問禮於彼而
稱為猶龍。遠不知西方之化。深於至治。何肯退讓當
仁。而且稱為大聖。高於五帝耶。鶴鳴在陰。其子和之。
在大人之神明。先天地通六合。貫古今。蘊寂感。而冒
其如斯。蓋體度本如是也。且聖人學無常師。即三人
同行必有一言一行之善。可以擇為我師者。況自稱
為猶龍。為天聖治。而肯昧心以憚勝巳。不師而從之
哉。是蓋確有據證為可徵信。非漫言欲捏合之也。至
高皇以神武不殺而掃亂還治。刱業之正大。自古未
有。天生命世之聖。固非世人黭淺所能窺測者。又肯
以佛老清淨無為不適世用之教。與孔子會同為鼎
定之統宗哉。若以清淨無為。即謂之不適世用。則上
天之載。無聲無臭。不顯之德。端拱無為。與不見而彰
不動而變。無為而成。惟天為大。蕩蕩無名。亦當稱之
為不適世用。不足以會同孔子之教也耶。若以戰涿
鹿除四凶。墮三都等。謂非無為之治。則天地亦不應
有霜雪雷霆之肅殺。但當有風日雲雨之生長也。禮
樂征伐。因二以濟。刑一勸百。小懲大誡。正小人之福
君子之慶也。夫又安知易之包決。兩端用中。如日月
之代明。如四時之錯行。而享無為之化哉。夫中國之
異於異域者。以有聖人倫物禮樂身心性命之道交
錯成此人文而後鴻圖大業。於斯為盛也。不然。何以
為重輪繼照之昭代。何以為並行不悖之天地。亦何
以盡此文仁覺之廣大精微也乎。或人再拜曰。予亦
痛心於三教大聖之道。世無知者。不究天人費隱。輒
敢詆訾大聖為世亂階。故予不惜狂愚之言。扣擊廣
大精微之論。以為天下美利。庶不負佛聖示現。欲此
道大同天下。使之洋溢覆載。凡有血氣者。莫不相謀
此大公無私之道。而各自尊親。以高厚悠久無疆也
曰。有是哉。予今與爾。亦可謂同心斷金矣。

戊子冬。因江院王公。屢慕師道化。求師語錄。因閱
師原道七論。謂不應稱明太祖三字。遂坐師獄中。
師不辯。後陳太宰聞。命一吏。省師索偈。師援筆書
云。問予何事棲碧山。笑而不答心自閒。桃花流水
杳然去。別有天地非人間。太宰得偈嘉歎不巳。旻
昭居士。嘗問師安。師見惟談向上事。不及寒暄。故
居獄一󵊮。未嘗有一字干王公大人。日於獄中。著
金剛心經周易衍義以明內聖外王之道。成自匡
山圓通禮師足。問云。不因漁父引。爭得見波瀾某
甲到這裏。請問和上。這是甚麼所在。師曰看腳下。
進云。鑊湯無冷處。和尚憑何立命安身。師曰。還要
別求麼。進云。曹山三墮。和尚即今居那一墮。師曰。
此中無人到。進云。風前吹玉笛。那箇是知音。師曰。
要他知作麼。成禮退師微笑。巳丑秋。操江李公艽。
過太平。入獄。詢其事。道府諸當事。一時畢集。因索
原道七論閱之。李公云。此論道書也。明太祖豈可
不許人稱耶。明亦稱元世祖也。況其書刻在明崇
禎時耶。遂一笑而釋之。師出。李公顧諸當事曰。禁
之無慍。釋之無喜。此真道人也。法子大成記。

管東溟志道曰。迦文。聖之聖者也。老子。聖之智者
也。孔子。聖之仁者也。高皇。聖之時者也。周六德曰
知仁聖義中和。豈有次第哉。吾直以󵊮歲舉之耳。
郭青螺子章。吳觀我應賓。從而暢發之。吾師此論。
正猶日月星辰。常照天地間。午會人法齊彰。有開
必先信夫。
門弟子大中陳丹衷謹跋

天界覺浪盛禪師全錄卷之二十一

門人　大成　大存　大然　大中　較

* 序

** 尊正規序

予昔以不知自己主人公落處。忽因聞貓叫有省。復
於諸祖語錄。如倒剎竿青州衫等機緣。疑慮橫生。返
參久之。乃於一喝耳聾處豁然驚悟。始知有宗門向
上關捩子。自是細究五家門庭堂奧。曲盡賓主人境
功位正偏之旨。及閱華嚴法華諸大經論。洞見佛祖
建立開張妙出言象。若不如是互換予奪。則身心性
命之機不得鎔通廓徹。嗣參證於博山東苑。受印記
於壽昌之後。乃痛自感激曰。佛祖深恩難為酬報。獨
此弘揚法化紹續宗風。使不斷絕庶無孤負耳。於是
思之先聖以法為身。以慧為命。以微妙為食。以功德
為衣。以教化為門庭。以宗旨為堂奧。以參悟為真子。
以證成為法王。以叢林為場地。以眾生為本根。以規
矩為栽培。以薰習為雨露。以莊嚴為心花。以秘密為
覺果。以常住為壽元。以傳受為生育。是故一真法界。
以舍那為生父。以彌勒為導師。以普賢為長子。以文
殊為發機。以勝友為助道。以善財為初心。以眾生為
蕩子。以華藏為家鄉。夫如是含靈之種性妙盡。而佛
祖之覺道圓成也。故予嘗以世人不知普賢稱長子
何義。蓋一切眾生。皆有一子之分。特以捨父遠逃流
蕩忘返故耳。自非普賢以十大願。遍入剎塵。而接引
其就路還家。指點其轉身歸父。安得使此眾生本有
性中。迸出一念初心之善財童子。而念念圓成此正
覺哉。惟童子一念純真。全無變異。始終參歷。妙性如
如。以故末後初心愈明。更不必成佛。而本自圓成也。
不見他佛發願。皆云願我來世得作佛時。以如何功
德智慧成就眾生。獨此普賢十願。則日禮拜稱贊供
養懺悔隨喜請法請佛隨學順生回向。是皆特作弟
子以奉父師之意。始使諸子得從其後而有所趨向
也。故舍那為父視子。普賢為子向父。善財為子承順。
觸背俱渾如火續火。為主中主。所謂大人不失赤子
之心。赤子能全大人之性是也。今之主法建叢林者。
當如是住則現世當身。紹隆聖位。不待來生求證莊
嚴也。讀尊正規。知予此意。能發是願。則報恩有全矣。
崇禎十三年庚辰元旦匡山圓通寺住持沙門道盛
謹題。

** 尊正規小序

觀我大雄調御丈夫之立出世法也。必先制戒律。以
教誡諸佛子。使不敢越外作犯。始得直趨正覺之道
迨至歷祖建立叢林。亦必因時制宜以變化其戒律。
而折中為規矩。使參學之徒習知稱性之法。然後循
行安穩自無破律犯戒之事。所以規矩立則僧徒齊。
而叢林之法化職此興矣。今融會先聖之法為尊正
規。凡住我叢林者。必先命教授。令彼熟習其規。則自
無賞罰之過。與相賊之弊也。然此非徒居眾者之所
當尊也。即使單丁住山。曠蕩行腳。能領略此中之旨。
則亦脫穎於凡聖叢中矣。豈曰法門小補哉。予昔嘗
於本閩福州羅山結制時。葉臺山相國偕曹能始諸
公過訪。見禪堂所立規條。乃大嗟曰。是吾相業所不
及也。諸公毋忽之。此正如二程子游古剎。見僧威儀
雍肅。乃相顧歎曰。不意三代之禮樂在是。嗚呼。使諸
佛祖師之道。不與聖帝明王之法相參贊。則又安可
以西方之教。一日暫居此土哉。故歷代國王宰臣之
所以護持佛者。正謂有此。足以陰翼王化之所不逮
也。吾徒又安可自輕而不兢兢於尊正乎。

** 尊正鑒序

人之有生也須遇三種大緣始易於成立。三種者何。
一生于聖明之世。而天下之化行俗美。則此生如蓬
生麻中不扶自植也。二生于善德之家。而天性之倫
常養育。則此身如旃林之木。無有異種也。三遇賢哲
之師而教誨之明嚴玅密。則此身如在冶之金。日見
其精也。是故君親師之恩等于天地尤有殊勝者。故
難可酬報也。人無三種之緣。又無天資之稟則亦迷
墮乎無可救援之地矣。苟有天資之稟。初無三種之
緣。後或遇善機之觸引。或遭逆事之激成。或披佛聖
之典墳。或逢知識之指示。大生慚愧創發宿因頓捨
癡迷。猛發正志將勤補拙下體求人。深窮參證之功
必盡性命之道。此則真自能成立之豪傑也。是豈容
易而得之哉。予痛念末世法弱魔強。成人之勝緣獨
少。壞人之惡境偏多。或有法而不能全。或有人而不
盡善。以故集先佛選聖之法為規。更彙參證肯切之
語為鑒。使此六種之機緣能就。則此尊正之叢席可
成千古法門。始終可以概見。天下參學。庶幾可以統
收而大多勝之三義。乃於此備舉之矣。即不然。有能
深心讀此規鑒。一身準此參同。雖生來無三大緣之
遭值。而末後得入先佛選聖之科。亦可謂不負此生
平之奇特也。夫古人豈獨異于今人也哉。蓋亦稱其
超類拔萃。能善用心。占地步端趨向。以真參實悟佛
祖心法之玅。而行事取證皆有成驗者。足為現在人
天之規鑒。後世師宗之權衡者也。古人亦有遇三種
大緣而無天資之稟。與無慚愧自勵之心。如今人之
不足稱者。不稱何礙焉。若以言不顧行。解不考證。而
亦隨聲稱之。則將須彌盧為載籍。亦不足多也。可見
古人之能善用心。玅在用佛祖之圓明玅心為本心。
如投胎于帝王。生來便尊貴。無與等也。占地步玅在
占佛祖之廣大地步為地步。如王子纔登于父位。天
下之臣民皆皈命也。端趨向。玅在端佛祖之嚴密趨
向為趨向。如王子秉政為帝主。全提其正令殺活自
在也。果能承當此事則決不敢以淺小之法自欺欺
人。決不敢以未悟證為已悟證。決不敢以未廣大為
廣大。以故能超乎其類拔乎其萃。為人天之規鑒。為
佛祖之權衡也。今人有能追古人之尊貴如此者。豈
非法門之大幸哉。

** 會祖規序

予昔閱五燈。見從上佛祖始終之事。乃作法印記。有
六種綱宗。一參悟。二印證。三師承。四法嗣。五家風。六
付囑。始終雖分為六。其實統于一參悟也。使無參悟
何有印證及師承哉。唯有參悟。則有印證。因印證則
有師承。因師承則有法嗣。因法嗣則有家風。因家風
則有付囑也。所以威音王前無師自悟則可。威音王
後無師自悟而不有印證則屬邪宗外道等。無所據
證也。即我佛釋迦亦自謂我於法無所得。故燃燈佛
即為我授記。若我於法有所得。則燃燈佛即不為我
授記然則佛佛相傳。莫不因自悟而後有印證師承
也。如釋迦于賢劫為第四佛。亦嘗以僧伽黎衣付迦
葉尊者。轉付慈氏佛出世傳授將來。豈非佛祖親相
授受。而有所據證哉。故佛末後于靈山拈花獨有迦
葉微笑乃以正法眼藏涅槃妙心不立文字教外別
傳之旨。付與迦葉。為西天第一祖。而迦葉再傳阿難
以至達磨始來東震為初祖傳慧可。至曹溪衣缽不
傳獨以心法傳授南嶽青原分為溈仰。臨濟。曹洞。雲
門。法眼五宗。宋元間溈仰。雲門。法眼。無傳。迄至昭代。
秖有臨濟曹洞二派。繁衍天下。中有提唱臨濟曹洞
宗旨者。亦不過幾人。使今日濟洞二家不得其真正
宗旨。安知不踵溈仰雲門法眼之流弊。以致無傳乎。
予於是乎懼。慨然將西天東土以至五家宗師。而會
其始終之旨。為會祖規以表東西密相付曾無二法
脈也。或問師所會者。東西諸祖及五家之宗旨也。而
五家之子孫全不會歸。則何處見後世之流弊哉。予
曰。若廣收則有五燈矣。又何從見吾會祖。有提綱以
振其目。舉直以措諸枉乎。而後世之弊正以不悟上
祖。及五家之真正綱宗耳。使能悟上祖與五家真正
綱宗。則心心相印。法法相承。傳於萬古。如人之眼色
耳聲鼻香舌味身觸意法等。皆天然體用之法。無有
一法能自越踰。亦無有一法能變易之也。或曰如云
天然體用者。是世間有為有相之法也。是出世法。無
聖凡之得失。無迷悟之是非。何可以天然體用之法
而比擬哉。予曰子知心外無法。法外無心乎。佛祖出
世之法。正以人不悟真如自性。而於根身器界。妄生
迷悟。而自異其性相之法也。不見法華云。是法住法
位。世間相常住。以不壞世相。而成法性乎。所以世尊
付法偈曰。法本法無法無法法亦法。今付無法時。法
法何曾法。秖此一偈便是佛祖天然體用。不可變易
之微妙法印也。若知此意。則知吾作會祖規。以存東
西密相付之根本法印。使後世子孫能悟此根本法
印則五家門庭堂奧之宗旨。不致流弊而無傳也。或
曰會祖規乃會五家宗旨也。今五家秪有臨濟曹洞
二宗。而三宗之後無傳。又何以會乎。予曰。夫五家之
宗旨。即少林之宗旨也。既五家能悟少林之宗旨。豈
有少林之宗旨不可以會五家門庭施設堂奧深微
之宗旨哉。此吾深有望於具頂門眼。懸肘後符者。當
使一花五葉之宗旨重重開敷於天下後世耳。或曰。
近世叢林凋弊之極。不見漢官威儀久矣。況復得睹
三代禮樂之猶在乎。今日吾師立此會祖圖規以揭
出西天東土及五家門庭堂奧之宗旨。實為天然體
用不易之常法。亦乃振古所未有之奇特也。予曰。此
不過竊取祖述於迦葉。達磨憲章於馬石。五宗以六
種綱宗。而集始終一貫之大成耳。豈別有所謂奇特
之建立哉。

** 會祖規小序

或問師著尊正規。以佛菩薩及諸宗祖。出世為人。種
種經律論藏。淨土。止觀。懺法等。門庭施設。堂奧深微
始終本末。折入禪宗為集佛祖大成。巳無餘蘊矣。茲
又作會祖圖。獨以禪宗為一叢林之式。今天下諸家
學人。見尊正規之妙。正恨其集會之未能而師倏然
復先折出禪宗。自作一家。無乃方招之欲入。而又直
拒之遠去乎。予曰非然。予所制選聖場會諸家為一
者。使知佛菩薩與諸祖無二道也。如孔子當時刪詩
書。定禮樂。述易經。作春秋。使此五經為一內聖外王
之道。為萬古不易之宗也。今予重作宗門會祖圖式
又如孔子述易之上下經為之十傳以集伏羲文王
周公創制之旨。而明周易之大成。使後世之宗易者
則得其大全。如五經雖共為大全。而詩書禮樂春秋
亦不妨各於本經有大全也。予今不特以宗門會祖
別作一統為大全。即經。律。論。觀。亦各有統為一大全
也。如禪自有五宗為統經。自有五教為統律。自有五
部為統論。自有五攝為統。而吾經律論禪淨等而大
統于佛者。正如詩書禮易春秋之大統于儒也。使經
律論禪淨等各無統紀。則選聖諸堂所學何事。所宗
何旨。而諸堂又何足以成此大統于選聖場哉。故吾
作會祖圖則知經律論淨止觀懺法等皆當各會其
宗以成其大全。則殆可謂我佛始終一貫之大全也。
知吾此意則隨宗隨處皆可建立。如治一經不妨會
通五經。治五經不妨會通一經也或又問。如一經為
會通五經與一宗之會通諸宗。亦可以取譬發明。而
會通之乎。予曰。我昔嘗以五經喻一歲之四時。如吾
五宗與諸宗之相配。亦然也。五經之喻為何。夫書經
有體仁之旨。足以長人春也。詩經有嘉會之旨。足以
合禮夏也。春秋有利物之旨。足以和義秋也。禮記有
貞固之旨。足以幹事冬也。易經則統此四德。如乾元
亨利貞以冒天下之道。一歲之統四時也。分而言之
則五經各秉一時之正令合而言之。則一經各具乾
元亨利貞之四德也。使五經各不具此四德。則聖人
之一言有不足為天下法也。此蓋論教之大端如此
耳。若但以大易能定天地別尊卑以化成天下將謂
詩書禮春秋。皆不足以定天地別尊卑。與化成天下
也耶。若於此會得聖人述大易之意。實是發揮四經
之意。則知吾作會祖圖之意正所以發明選聖場諸
家之大宗旨也即如經律論觀禪以一歲四時配之
經則勃然開發春也。律則燦然敷陳夏也。論則凜然
精覈秋也。觀則冥然清徹冬也。禪則渾然通洽如歲
運無言而四時行也。單以禪宗配之溈仰則如春之
生育。臨濟則如夏之明露。雲門則如秋之嚴峭法眼
則如冬之精純。曹洞則如四季之統化也。此亦擬其
大概有如此折攝耳。豈溈仰臨濟曹洞雲門法眼之
宗旨。有優劣同異乎。然必須悟此宗旨之妙密始可
會通諸祖為一大成。庶使此宗傳之萬古而不可昧
滅。亦無有非人能破壞以篡亂之也。予於是先為是
說。使閱吾規者。有以鑑于言象之外云耳。

** 會祖鑒序

從上佛祖之宗旨。心心相印。法法相承。傳至後世有
不爽其印。有相似其印。有全失其印。而且偽其印以
為真印者。夫印一也。或印此而真。或印彼而偽。何也
祖師真印。如王右軍之真帖。善摹者則逼真。不善摹
者則稍似。又不善摹者則失真而自為偽矣。與真帖
何與哉。此蓋摹帖者之有工拙也。如祖師之印。必得
其人之真則印之非其人也則不印之矣。豈有真人
之印而肯印彼偽人乎。不見古人云。大匠能誨人以
規矩。不能誨人以巧。諸祖之印猶規矩也。誨之以規
矩。則巧從之而出也。安能捨規矩而誨之以巧乎。雖
不能捨規矩。誨之以巧。又安能執規矩。誨之以必巧
乎。從上如佛以一音演說法聞者隨類各得解。是佛
以一音之法印。如印空印水印泥。自成其所受矣。即
西天諸祖中亦有一師陷于牛跡。而弟子分為六宗。
各唱異端非達磨往而救之。則彼陷溺又何自而出
耶。所以諸祖不惜性命。為法求人。欲使此慧命。不致
斷絕耳。不計其人必得必傳。亦不計其人為正傳為
旁出也。至於末後當機決擇。傳受之際。不得不精嚴
而分皮分髓也。此正法眼藏流我東土。至黃梅。有南
宗北宗之分。至曹溪為一枝橫出得法者無數。獨南
嶽青原二支子孫為盛。後人遂以為正傳。而南陽忠
一宿覺荷澤會諸師。子孫微眇。後人遂以為旁出。如
馬祖同參六人而南嶽以餘者得吾眉。眼。耳。鼻。舌。獨
以道一為得吾心善古今。而石頭於青原門下。則曰
眾角雖多。一麟足矣。又如馬祖與西堂百丈南泉翫
月。而馬祖以經入藏禪歸海惟有普願。獨超物外。當
時之人。豈不以南泉為逸格之奇乎。殊不知百丈海
出溈山黃檗為二宗之祖。而仰山亦謂馬祖出八十
餘員善知識。惟百丈得大機黃檗得大用。其餘皆唱
導之師。黃檗亦云馬祖出八十餘員善知識。問著箇
箇阿漉漉地。獨有歸宗老較些子。若是則仰山以南
泉歸宗皆唱導之師。而歸宗又謂仰山決擇不精為
之漏網乎。而南泉歸宗雖其後世子孫不能傳遠。然
彼趙州長沙高安輩。大機大用。震駭古今。世無與敵
也。又如睦州出自黃檗。巖頭出自德山。睦州能植臨
濟之大樹。又能接雲門之出群。巖頭能於鰲山以悟
雪峰。若此二老之後。亦竟不傳。亦豈可謂法印之不
真乎。雲峰悅嘗稱雲門。氣宇如王。亦自以巴陵鑒三
轉語。可與巳作忌。而巴陵出泐潭澄嘗與黃龍南分
座說法。而悅公知南公未穩。乃曰。雲門語如九轉還
丹。澄公有法與人。如汞銀見火則流。誰謂死語能活
人乎。南公因此激發。始入慈明之室遭其譏呵。乃大
悟。及其接人亦如汾陽慈明。其法嗣真淨文輩出世
五祖演。稱其有雲門作略。東林總亦出自南公。則說
無事禪。嘗印可蘇子瞻。張無盡蘇公不能當佛印玉
泉之機鋒。張公又重受兜率真淨之煆煉。至於慈明
又出楊岐會。會出白雲端。端出五祖演。演出圓悟勤。
勤出大慧杲。虎丘隆。而大慧之門。網羅天下。如馬祖
臨濟之中。興。不知隆公之瞌睡虎。出應庵華。密庵傑
之嗣。直傳至于今也。又如石頭之出藥山儼。儼出道
吾智。雲巖晟。船子誠。三人相亞。豎而出道吾之出石
霜。諸雲巖之出洞山价。船子之出夾山會。而石霜夾
山之後。亦竟無傳。獨洞山出曹山寂。雲居膺。而曹山
名振天下。咸推尊之曰曹洞宗。殊不知雲居出同安
丕。以至太陽玄。玄幾絕。以托付浮山。而得投子青。青
傳芙蓉楷。以至少林雪庭裕。直至于今也。嗚呼孰知
佛祖以一時之慧命傳於萬世者。皆賴有真正法印。
而親相授受哉。若謂南陽。永嘉。南泉。歸宗趙州。睦州。
巖頭道吾。船子巴陵雲峰。黃龍佛鑑佛眼大慧諸大
宗師子孫。後亦不傳則可。若謂法印之不真。與不可
傳于後。又奚可哉。如法印之真也。則天下後世。自有
能讀其法語聞其機用。如吾先壽昌經和尚。讀惟寬
禪師大好山一語。而頓悟從上宗旨者。何代無其人
哉。或問古今之人有於佛祖言教。一見其語而悟。有
參久而後悟。有參而錯會遇師友鏟除。指點敲擊。煆
煉而後悟者。有參久不悟。至於決擇知識又不悟。或
反於古人語及知識語下。謬生知解。自為明悟。更不
受明眼指點煆煉者。或終身參學。毒入骨髓而不可
救藥者。若此輩其功過為何在乎。曰。此無他也。秪是
最初一念。無真為了生死心耳。若有真為生死心者
未有參學親炙知識。而不悟自巳本分。及佛祖宗旨
者也。其始過在無為生死心其次見知識門庭熱鬧
其貪欲之心轉為求名聞利養。乃至于佛祖言語文
字道理。知解。慧悟。五種執著為障為礙。所謂語言文
字道理知解慧悟愈高。而生死情識執著計取之心
愈甚。故雖于佛祖宗旨上著到。而實生死偷心不死。
如毒藥入於牛乳。變為酥酪醍醐之上味。而此上味
尤能殺人也。故云醍醐上味。為世所珍。遇斯等人。翻
成毒藥。正以最初無此真正根本。末後安得有真正
因果哉。然則佛祖之道。為無救藥于此輩乎。夫藥正
為療此等病也。如能去害藥之忌。則藥靈而病除矣。
用其藥而不去其忌。則藥有夾毒。不能單行矣。況此
妙藥能入人骨髓。經絡。而毒物夾入藥中。則藥到于
骨髓經絡之處。而毒亦到于骨髓經絡之處矣。大法
醫王。又奈之何哉。此非佛祖法藥之過。乃受法藥者
之帶雜毒之過也。不見古人云。惟琉璃瓶。始能盛師
子乳。餘器盛之則裂。而失其乳矣。佛祖之道。非人不
傳。傳之非人。則破法而壞道矣。故余集諸祖參悟真
機。可為心法正印者。評之於五燈熱中。可與會祖規
參看。則全得諸祖門庭堂奧宗旨之密也。此卷但採
諸錄中。有可作鑒誡者。評之為會祖鑒。以防其真器。
去其雜毒。純粹其宗旨。精嚴其傳受。使五宗之根本
法脈。常住於叢林。可以經大傳遠。而不混亂與昧滅
耳。

** 五燈熱序

圓通燥性杖人曰。自予本來熱性。一朝觸發。直欲八
面燎人。因閱五燈會元。愈覺火就燥。而此熱燄愈不
能自掩也。何則夫世間出世間之最猛烈者。莫過於
火。火性一發。則大千法界。無論凡情聖解。殊相。劣形。
入此性火真空。如紅爐飛雪。了無可得。故我釋迦。於
一切法。了無所得。始獲燃燈授記。相繼日月燈明。是
知火之最親切處。全在此熱性猛烈耳。火乃熱燄之
名。熱乃火光之實。惟此實相無相。微妙法門。獨我世
尊於空劫之前。㘞地迸出。指天指地。洞燒十方。仍自
深匿雪山。夜半忽復頓現。及至五時設化於火宅中。
燒出諸子。以迄末後拈花。如大火聚。人天百萬。近之
則燎卻面門。惹發迦葉。煆金夙火。熱性不禁。遂乃破
顏微笑。是則雄雄之尊。唯火與火。乃能親相授受也。
自迦葉以此熱心相傳。燈燄相續。傳至達磨。火性急
烈。走向東來。燒得神光了不可得。以至南嶽青原。析
為五家。分燈列燄。熱性相炎。所以古人。師資激揚參
證心法。是皆熱性相摩。觸發本有靈燄。而傳此千聖
不傳之密旨也。若是死水裏浸。非魚龍之熱性攪動。
則寶藏不興。頑石裏藏。非錐鑿之熱性攻擊。則火星
不迸。枯木裏隱。非陽春之熱性吹噓。則花果不生。冷
灰裏埋。非薪木之熱性燒燃。則火種斷絕。所以參學
之人。若非熱心相激。真性洞明又安能迸出胸襟透
出頂𩕳。使此靈光獨耀。迥脫根塵而光天照地耀古
騰今也哉。自宋元之末。熱性漸微。燈光散亂以致鬼
火燐光。互相起滅。造妖捏怪比比然矣。今之學者多
無熱性。秪向古人光影門頭藉此為見識知解。東戲
西弄。孰能捨此性命入大火聚如善財童子。稟此根
本烈性投身於勝熱三昧火中。而頓發自心無差別
智之光燄乎。更有白癡不知何者是火竊相似語或
以螢光為火。或以橘皮為火。則其弄光影者愈訛而
愈背矣。其弄光影者或能一念知非。猶足投身火中。
燒去從前妄計生死執著之根。所謂近火易焦。因風
吹火尚不遠也。蓋傳燈者。傳此熱燄也。惟此熱燄乃
能燒絕生死知見。透出真性靈明。若秪弄此光影徒
益顛倒迷狂耳。今人漫以為喻。殊不知獨有此火。死
中有活。活中有死。縱橫異類出入死生其火所觸之
處更不容他一物。而又能成一切物也。雖則大千性
相。承此火力而成。大千性相。承此火力而壞而此熱
燄之性。且亙古今而不變。超生滅而常存。又孰敢以
成與壞而擬議於其間哉。雖然。孰不有此熱性設使
不遇師友真火觸發。又安能透此靈燄。與佛祖爭光
而照徹天地哉。了知此義則此親傳熱燄之恩真不
可得而昧滅也。以故乃於五燈中擇出師資參悟熱
性相觸最猛烈者。一一評出而激揚之。或拈或提。或
徵或詰。或揀辨其正邪。或定當其宗旨。蓋欲與佛祖
發揮秘奧。使此法眼妙心真實熱燄不致斷絕。而傳
無窮也。或有人問秪如師資未相激發之時。這箇熱
性安寄在何處。燥性杖人拈如意擊頂𩕳曰。你不見
東家點燈西家暗坐。

** 壽昌闃然禪師指據錄序

從上佛祖出世及所留言教直是與人指點與據證
耳。使指點而不發機據證而無省悟。則雖有出世言
教。亦何預人之生死性命哉。予丁巳年隨侍博山東
苑二先師為先壽昌師翁上壽時諸耆年羅列滿堂
而目中巳默識其概矣。因就寢室詢其門下。潛有所
契之人。翁從容曰。潛契者不無何可盡說似人。要自
有不可掩者耳。若夫元著元瑩元謐諸子。皆有省發
其老而逝者。足以自了。但出世為人。須如南堂所謂
必得十全。始可也。彼元謐者。其年尚未。看將來操履
之時緣耳。予謹拜命。因去金陵。而闃大師亦去燕都。
明年正月。翁忽遷化四月間。師從燕都歸。會予天界
兩相悲感。更與訂約。以機緣不偶。隔去二十有年客
冬予始返壽昌。掃先翁塔。師乃屈身推揚。為振祖道。
適與師坐譂。因問曰。某聞海岸黃居士。深與師伯投
契。嘗有偈頌相激。且極力勸請出世。何固吝不為先
翁一光大乎。師曰。吾自度不暇。敢越分為人。此黃公
護法如是耳。予曰聞黃公再三書來索法語。于浙中
授梓。何不先付現前人作一題目乎。師笑曰此是道
璞竊有所錄。予巳取而焚之矣。予數索不得。因密令
侍者揭篋取之。師於是無可奈何。予曰今日捉獲師
伯贓物了也。師曰賊聻。予曰洞上這枝花影。自有人
承當在。予即書其事以作緣起。至於發揮公之出世
指據大事。則海岸未了公案。當自來結款也。予直名
其錄曰指據。異日于此錄中能發機省悟者。是亦不
負立法與流通者之深心云。崇禎丁丑孟夏法侄道
盛題于祖庭方丈。

** 憨山大師全集序

余嘗思聖賢立身維世。或開創。或繼述。或守成。或重
興。或救弊。其大經大法制作之微。事無不周。義無不
備。使千萬世下有能尋其旨趣。皆可因之而振起也。
我佛祖出世為人。以超生死立性命之法。而化凡聖
迷悟之心。其示現普門感應異類者。豈非以續三世
之慧燈傳大千之種智乎。憨山大師生平。巳見於著
述。與諸明眼傳記贊銘。舉世莫不知為再來肉身大
士矣。余何能贊一辭。蓋痛念法門而有感焉。當宗門
凋落之際。憨山與雲棲達觀稱三大師。相為鼎立。以
悟宗門之人。不據宗門之位。是預知宗門將振。故為
大防。獨虛此位。而尊此宗。使狂妄僭竊之徒。自生畏
懼。而不敢眇視輕踐。此其心。又奚啻程嬰杵臼哉。嗚
呼。有三大師如此光明赫奕於前而後世尚有僭竊
不恤為大師之罪人者。寧不大可慨歟。雖然。孔子作
春秋正萬世名義雖不能使萬世之名義皆正。而不
正者。亦何能逃春秋之誅。余昔年見大師贊予壽昌
先祖。及撰塔銘。即突出大好山。千里遙相見之句。巳
知與先祖把手共遊向上一路矣。至於平生說法著
作。曲盡一代時教。始終本末。全體佛心。全行祖意。其
提唱拈頌。及指示偈語。曾何減於古人。曾何讓於今
人。天下後世。自知師實祖位之人。不居祖位。豈可以
師不自居。即為非祖位人乎。師沒後二十二年。而全
身不壞。與曹溪六祖開創重興。無有二義。其進於維
世大經大法。而能續法身慧命。誠無不周。無不備也。
茲者大師之孫堅如欲募刻師夢遊全集。特請為序
而贊成之。予嘉其為法忘軀之誠。因述余仰止慕慨
之思云爾。

** 紫竹林集序

孔子曰辭達而巳矣。教中云宗通而後說通。蓋情見
乎辭。不以辭害意。正是意句俱得。宗說皆通也。況文
言為載道之器。非文言則道不足以傳。如吾佛祖皆
生西域。滅度之久。孰能知之。亦必籍此言教。始得親
見親聞。始知吾人具有。秪因迷悟而差失耳。末法捨
此文字言教。又從何而悟入乎。予癸未冬于金陵會
顓大師。相與莫逆。偶別往浙扶竿徑山。今日重來白
門。而師巳示寂于紫竹林矣。予深悼而弔之其室中
有千輻佛地二子。彙師生平法語著作。名紫竹林集。
以請余曰此吾師生平之骨髓。師意不欲人序。故闕
如也師獨推重和上。和上俄至則此感應道交。甚為
奇特。末後光明。不待和上發揮之而誰望乎。余謂紫
竹言教。久信海內。何用更贅但師之法語著作。皆從
胸中流出。稱性而談所謂言與心親。行與道合。非世
人揣摩摹擬之辭翰。與浮言過實者。所可比也。有能
讀此集知其意句。嚗嚗落處。則亦可從此悟入心性
之密。恩逾父母矣。法乳所流。寧有窮哉。

** 重刻證道歌註頌序

還丹一粒。點銕成金。至理一言。轉凡成聖。此惟吾宗
門。足以當之。故予嘗令學人熟讀寶誌公十二時歌。
傅大士心王銘。三祖信心銘。永嘉證道歌。石頭參同
契。雲巖寶鏡三昧。諸著作。參研久之。自能隨事觸機
頓入圓明玅性。何則此諸祖如大醫王。從曠劫來。遍
採奇異方藥。修煉微玅靈丹。末法之人何幸遇此。如
靈丹在口。但能信而吞之。便足起死回生轉凡成聖。
豈非證道歌中。所謂粉骨碎身未足酬。一句了然超
百億乎。世人以諸祖無有法嗣。又孰知愈於有法嗣
者之法乳益深乎。吾弟子姚愚谷。嘗隨予廬山圓通。
偶得竺源禪師所註頌證道歌。不啻如獲髻珠。深為
秘惜。去年攜來金陵質顓大師贊其梓行。亦自於林
中剃落。改號千輻。今復乞予序其流通之意。予曰善
哉。從上諸祖不吝修證之勞。以自受用者施於末法。
而末法自惟。將何以報深恩。今子廣為流通何嘗非
析骨剌血之意乎。雖然。莫將容易得。便作等閒看。惟
真琉瓶。能盛獅乳。其他則裂也。醍醐毒藥。辨之者誰。
往往一等癡狂。拾得古人現成快活之句。以為巳得。
更不思所謂證道。果證何道乎。果能證到絕學無為
不求妄想不求真乎。果能證到縱遇刀鋒常坦坦假
饒毒藥也閒閒乎。若不能親悟親證古人證道所在。
直須生大慚愧始得竺源禪師機用縱橫殺活自在。
雖能箭上加尖。未免平地陷虎。不惜性命漢子。到遮
裏也須別能破圍斬將。始有出身活路。

** 重刻悲華經序

予昔在穎州。同鹿門西公嘗談釋迦牟尼佛。悲誓宏
深堪忍此五濁惡世說難信法。行難行事。更令眾生
捨此方業苦。取諸佛淨土。其於極樂彌陀獨為詳切
六方諸佛同稱希有予意諸佛。亦當有說娑婆世界。
釋迦牟尼佛悲願經。專以呵責彼土諸菩薩弟子。毋
貪著勝玅境界。生娑婆親覲釋迦。即此濁惡心境成
就六度萬行。而取正覺。予欲代彌陀說釋迦牟尼佛
經。以互相酬唱不亦更顯發乎。西公大笑曰。此即夢
筆和上本願經也。相與撫掌作一法喜。今唐宜之居
士。一見悲華經。即勸請流通耿二憶居士。即捐資重
刻。固知寶藏如來。與寶海梵志。一枝悲華。照十方剎。
曾未昧滅也。又安知非寶海梵志。悲願所加被。而分
身揚化。與予互為證明乎。二居士既深信此經。肯自
擯棄其心。而不於生死海中作度人舟乎。顧宜之居
士。猶有出入生死海中未易遊行之懼。予曰二乘人
以生死菩提為二。以涉生死為破戒。大士以生死菩
提為不二。以捨生死為破戒。蓋大士以度生為行捨
生死海。是捨諸佛菩薩之行願也。又從何而得證此
功德莊嚴哉。不特出世法如此。即處世大聖人。以天
下之溺為巳溺。天下之饑為巳饑。有一不被堯舜之
澤者。如巳推而內諸溝中。萬方有罪。罪在朕躬。天下
有道。吾不與易。此皆大菩薩之悲願。決非獨善其身
之小賢可比也。至於教外別傳全機大用。如洞宗禮
絕百僚之尊貴墮不斷聲色之隨墮。披毛戴角之類
墮超超乎千聖不傳之密。何嘗非悲華心之所發哉。
惟悟入此宗乃能三墮縱橫。人境互奪。正偏玅協。玄
要同時。又孰謂宗教之不足以互相發明哉。真參實
悟之徒。尤當速速細讀此經。則佛祖之恩酬報有地
矣。

** 釋門真孝錄序

天地生人。人孝天地。受中以生。苟不自覺。又何效焉。
大小聖凡。惟反本者覺而化之。有以五欲自覺覺親
以及人者。此俗孝效在三途也。有以五戒自覺覺親
以及人者。此常孝效在人天也。有以十善自覺覺親
以及人者。此淨孝效在釋梵也。巳上三孝。世間覺也。
六凡以未出分段。生死尚昧于妄覺也。有以諦緣自
覺覺親以及人者。此勝孝效在二乘也。有以六度自
覺覺親以及人者。此等孝效在大乘也。有以性靈自
覺覺親以及人者。此玅孝效在佛祖也。巳上三孝。出
世覺也。四聖以能出變易生死證悟于正覺也。以世
間覺論。則人之有身。本於父母。惟孝父母。則能成生
身立身之事。以出世覺論。人之知孝。本於師法。惟孝
師法。則能成入世出世之事。故戒經先以孝順父母
師僧孝順至道之法為宗旨。此正發明世法。出世法
為大覺之真孝也。捨此生身生法之本。孰能成此立
身出世之大孝哉。今年禮雲棲塔時建公以張夢宅
居士所集釋門真孝錄示予。予讀之不勝擊節曰。此
真吾意中事也。而居士先得之矣。居士素皈依雲棲
大師。受菩薩大戒。深喜古航法兄報親庵之制。以為
盡善。今集佛祖經論真孝之法以自覺覺親以覺人。
一心行持怵然四顧可不謂能覺世間出世間之孝
子。而自取其至效者乎。予喜其有同然之舉。因為之
序。

天界覺浪盛禪師全錄卷之二十二

門人　大奇　大忍　大健　大寧　較

* 序

** 合刻四當參序

予嘗欲以楞嚴僧寶傳。大易。南華。四種合刻。題其名
曰四當參。先自作序。以發明其合刻當參之意。使學
者知其要領。有所師承。而後參究。始得宗旨。不致亂
統。無所歸也。今夏陳旻昭侍御。延于三藏閣避暑。薛
更生亦下榻其中。一夕明月在樹。爽氣拂空。因談及
莊子天游。予曰。此老游戲處。無人窺得正儒者之教
外別傳也。薛翁喜動眉宇。請予更痛快言之。予曰。儒
之有大易。即佛之有楞嚴也。儒之有南華。即佛之有
禪宗也。治世之法莫尚于五經獨大易為諸經之本。
蓋聖人之道。皆取法于易也。聖人未作易。則此易理
具在天地人物中。聖人既作易。則天地人物之理。具
在大易之中。所謂先天不違。後天奉時。範圍曲成。無
先無後者也。諸經皆因時事而作。其宗旨皆法乎易。
至于明天地之幾微。通生死之變化。豈諸經所幾及
乎。雖然。易之為易全在規矩準繩之中。自非神而明
之。未免滯于名相而不獲超超千言意之外。莊子憂
徇名執相者。不達大道之原。往往自陷陷人或流為
刑名術數。或流為輐斷鬼窟。或流于謑髁矯亂。至于
生心害事。僭竊鬥爭。豈不為贅疣桎梏者乎。故特作
寓言。詆訾羲軒。譏議孔子。正以不有帝王。乃能為帝
王。不有天下。乃能為天下。其解膠釋縛也。正正奇奇。
不可測度。大似吾宗之呵佛罵祖。別出全機大用。以
激揚向上者。諸子之中。更孰能立言秘密。寓意高深。
如莊子者乎。此正與五經相為表裏。而寔深為大易。
標先天上載之真指歸也。五經後。決不可少此一種
奇特之書。世人徒以文章微渺誕怪。而忽其立言宗
旨。未免似乎毀謗先聖耳。若吾佛之藏海。浩瀚無涯。
其指歸宗旨。無尚于楞嚴。蓋楞嚴所攝十界聖凡之
依正。若性若相。若事若理。乃至始終本末。大小偏圓。
無不備具。又況言簡義豐。旨深趣遠。大含華嚴。統該
三藏。更無有過此經之廣博精微也。然此但能言中
顯無言。而未及于無言中顯無言。至于直指人心見
性成佛之旨又莫過于禪宗。禪宗之備又莫過于傳
燈諸語錄。吾獨拈出洪覺範所著僧寶傳。八十一人。
其人雖少。而二支五派。門庭堂奧。無不精攝。洪公大
才。傳各為贊。激揚此旨。其筆如太史公。得春秋遺意
大有關于宗門。又況此卷帙不多。足以配楞嚴。而便
于參究。吾故曰大易有南華。則天人之學通。楞嚴有
僧寶則宗教之旨徹。四種合刻。則內聖外王。先佛後
祖。上下一致。表裏縱橫而天下古今之道。從此擴充
更無遺漏矣。此刻人人皆當置之案頭。日夕研究。簡
而易入。要而易從。無論治世。出世。如如當當。皆不可
一日無此以自參證也。若不自參。無有是處。

** 蓮峰紀事序

人生難得者知已。然貴自立。始能知人。不患人不巳
知也。不獨人也。天地萬物皆然。如吾廬山屹立於江
湖之間。控吳楚而引甌粵。摩蕩日月。吞吐風雲。神聖
為之棲游。英靈為之萃止。故能與五嶽比宗。萬峰作
祖。正以其自立之體才雄偉。而奇勝甲天下也。自匡
續廬于此山。而山有姓矣。自晉大元慧遠法師興東
林。而過江之宗雷劉張。依之。以蓮社勝。陶淵明以風
節勝。白樂天蘇子瞻以文行勝。劉道原李公擇以藏
書勝。周濂溪以道學勝。赤眼諸公以禪宗勝。此皆有
以自立。故能取勝於名山。而山亦因以取勝於天下。
夫自古聖賢生於世。必與天地相參。然未有不能自
立而能受知於人也至如蓮花峰祥菴主纔聞洞山
聰公答泗州大聖揚州出現一語便知雲門兒孫猶
在千古稱知人者未有不推祥公之知人為尤異也
而周濂溪先生獨能探祥公之秘與作方外游結室
於蓮峰之下至今想見孤峰獨秀中有光風霽月之
襟懷泠然善也如泗州聖祖能以帝王之道自立而
取勝匡廬湖蠡之間其天眼尊者周顛仙赤腳僧輩
便能相與酬唱互為知已而取勝於茲山天池之間
是非自立之能雄奇也哉嘉靖間有大安公慕祥公
遺址重為開刱嗣有澄捨上座以此深固幽遠直欲
活埋此中以期大徹江州萬寓菴虞部繼先人之志
追古宿之風以周子蓮而自標致以祥公眼而自空
明此其志則兼握世出世法之機而結秀於蓮峰又
將流光於天宇也今特以紀事屬予一言表之吾讀
諸作是皆迸破慧心別寫蓮峰面目就中指點天地
之離奇拈提山靈之知巳如顧虎頭傳神寫照使人
見毫楮間有起舞之蓮峰足以開示人之心胸青青
欲滴矣靈山固難孤負知巳又難解逅今澄公萬公
超然獨立坐進此道又何患靈山知巳不合兩采于
斯乎。

** 壽世篇序

耿孝廉九一先生古之隱君子乎人咸擬之五柳北
窗羲皇上人嗣君玉齊去秋金陵一見心協即挽予
同歸天臺山於是日夕與先生激揚向上事機鋒峭
拔有似楊大年惜予玅密鉗鎚不及唐明嵩耳始竊
怪先生負天縱之資何於世法出世法一若付之天
然久之乃見先生深心正所謂默成旋幹之幾密迻
造化之柄者也夫先生秉性之清而貞介易於方世
乃不輕其仕使又安肯拖泥帶水為此法門之累哉
故寧徜徉龍山梅水間曲肱高臥敲水煮茶未常不
為木鐸之振毒鼓之撾也今先生年方耳順道貌瑩
徹如朝旭之初升其長養於金剛無住心中有不期
然而然者矣居士欲為先生壽商其至處無一毫可
加於先生獨先生一念好生之心不能自巳予曰善
哉先生一家巳躋仁壽之域矣且集諸戒殺放生之
事以壽天下則孝亦達諸上下矣武林士夫為雲棲
壽共贖西湖為放生池亦同此意今居士以此壽世
即以壽先生慧命如是莊嚴何可思議予又安能出
廣長舌為讚歎哉居士立將雲棲諸作及予推衍擇
採成篇題以壽世予因讚曰龍山梅水音合鐘鐸仁
者之壽仁者之樂樂與人同千古酬酢錫類不匱大
開樓閣。

** 大觀馮席之遠復齋稿序

昔者仲尼之徒常以天以日月以山海以麟鳳以賢
於堯舜以自生民以來未有比擬其師稱尊其師非
漫然也至孔子問禮於老聃而聃以去淫志驕態與
聰明深察近於死者為勉時孔子退與諸門人歎為
猶龍夫以淫志驕態加於溫良恭儉讓之孔子何其
太逼乎杖人曰非老聃之聖必不能出此語非孔子
之聖必不能受此語此惟聖人能遇聖人耳香嚴閒
禪師智慧辨才一日參溈山山逼以父母未生前事
窘不能對遂棄平生所得後因擊竹大悟始向溈山
禮拜曰當日非承激勵安有今日事乎此千古殺人
見血刻骨相成者也吾故謂天下有真人始有真性
情有真性情始有真知見有真知見始有真事業有
真事業始有真文章孔子於干戈隱几時而歎文不
在茲是何等性情乎呼天呼死逼出一真而巳西陵
馮席之博學強識雖當搶攘未嘗廢筆墨也一日持
所著遠復齋稿問序于予并求指示向上事予讀李
冢宰序巳概見其志有足以語向上受本色鉗鎚者
因欲益其所未益損其所未損淫志驕態深察近死
孰能免乎乃以斬截性命之語投之居士立地欿然
不啻香嚴初參溈老時也山水聶公在坐撫几曰此
吾師巳為遠復齋序矣巳為擊竹發雷聲矣便直下
翻然而起則後死之斯文尚未喪也。

** 大輪高篤生舉餘編序

文字之通神明其來巳久自蒼頡後展轉變更至程
邈隸楷而書法定矣古人觀天地萬物艸木鳥獸而
得其自然之文如河圖洛書即一物可以窮盡兩閒
之精微在人神而明之無不洽通造化玅協性情也
至樂性餘惟有本者善用其餘耳屬文苟媮六書訛
失矣而人各逞其臆窖縵鋒銛無所不至古來渾噩
之意巳殆盡無餘矣乃於印章中尚見有一二可存
古意者其雕而不雕琢而不琢猶足以悟天地造化
之心焉西陵高篤生好古博攷尤善印章纔一見即
問先天造命事余曰未篆一畫未下一刀自巳本印
落在何處如其茫茫且請靜坐返其不足勿論有餘
也高子曰陳石弘先生示予兀坐荒齋自看直下今
得吾師竿頭進步退尚敢欺耶一日以舉餘編印章
稿質予并乞一題予乃拈古人作字之意并示之以
未雕未琢先天之文倘一朝神解則天地人物皆不
出吾靈印縱衡也宗門三印特為之洗磨耳法名大
輪字以玄照進退且置印出誰造。

** 為周子彝立存存號序

甲戌春余之穎州次南詔正擬訪周元之居士而居
士先知之巳偕諸弟子群從遇予於三皇閣一見握
手挽予天樂丈室徹夜劇談居士自謂生平潦倒一
痛快事也予亦感其精誠喜其風雅乃不自知其一
夕之晤而翱翔百年矣其長公繼善子彝者於團圞
頭邊囊錐忽露質予以大易之旨予良久乃彈指曰
若向此處徹去則伏羲畫後之卦可以加一倍法而
通之矣長公跫然而喜曰此希有也即先聖未易措
辭直寄微意於象外耳某雖不敏敢不謀事於造次
顛沛間哉請以一號顏其齋則時時提命矣予曰易
以生生為蘊存存為門開閉之樞惟竭卓而知之夫
繼成而存其存者豈非卓然古今者乎呼則應扣則
靈操則存舍則亡此一幾希敢不戒懼博約在我才
竭而性如卓立矣雖欲仰鑽瞻忽末由也巳予曰存
存卓然立否不竭才無迴避也嘻良馬巳隨鞭影去
阿難仍在世尊前公喜曰踏殺天下請書一紙。

** 重刻僧寶傳序

劉少師是庵公當阿衡大任嘗留心宗教極深研幾
予一日寓泰定會嗣公西佩居士談及唐宋宗風之
盛而元末巳來寂寥之極予曰彼時諸大宗師建立
法幢於此列剎相望故所遇皆是爐鞴鉗鎚之所安
得不人人激烈皆成利器哉今求古人典刑亦不可
得又安知有宗門向上事耶予前日正與諸公敘及
宗教中最要二書楞嚴經僧寶傳刻出流通使此方
常得見聞如先壽昌閱五燈大好山一語便足以中
興此祖道也況此楞嚴一經玅盡性相之旨此經一
通可以貫徹三藏之微僧寶一傳玅盡禪宗之旨此
傳一通可以烹化五燈之秘我公為心法主盟而倡
布之使西乾東震慧命常昭昭然豈不幸甚西公蹴
然起曰此吾先少師之遺志也先少師嘗手自點閱
僧寶傳不肖寶惜不啻佛祖符印因即捧以示予乃
焚香披覽見其精心銳意不特能發揮宗旨機鋒之
密即一點最間如珪如珠毫無懈怠之筆足見深入
精進三昧能使讀者洞徹法源無少昧滅也予即請
而梓之西公曰先人以點𪐴乙止自一其心耳宗門
不比教法有定式可以描摹不肖不敢忘先人之志
敬授之梓以公天下其讚歎點最處則別存之墨欄
外可耳余大喜曰是日日白椎而犍鐘也駭雞犀枕
能破人夢八面奇止烏可一向示人又何不可示人
也乎如此白椎犍鐘是誰側耳。

** 湯季雲拈花社序

季雲湯公正將卜臨川山水佳處欲結廬以放天真
適浪杖人自匡山至乃與景陵譚擬陶欣然相顧曰
異哉此非天所授耶因特造予而問旨焉予攸然而
笑曰方今天下非無奇貨可居非無奇標可射惟是
不能以道術相忘漸使天下互相異同以機智相攻
而世與道交相喪矣天真不存雖欲放奚以放仲尼
有川上之歎莊生有濠濮之思忽然歎忽然思何為
者耶將謂大覺於末後始有拈花之示則前此者非
花乎古今之密藏于何處傳不傳別不別詎有奇貨
可居奇標可射哉知其無奇是為真奇一笑而巳公
等儼然何不豁然豁然此一笑而巳則何復有天真
之不放道術之不忘哉山川一花也廬一花也試自
拈之自笑之如天下復有拈我之拈笑我之笑是則
與我同參即失之亦不遠也而天下又何思何慮哉
二公果然相視而笑予因命其社曰拈花。

** 唐集生大參集序

孔子以思無邪一言敝詩三百果以魯頌駉駉而斷
章取之乎端木之以貧富磋磨卜氏之于繪事禮後
皆斷章之別傳也可與言詩即可與言道也巳一艸
一木一喙一羽無不可以引觸而用為素繪寓其磋
磨焉亦視其人之正志所感何耑耳性情橐於心而
籥於思思無邪而正用之則性其情而旁通曲成之
情皆正矣聖人同患至密其幾惟在閑以為存而存
其存者誠也誠與思誠果二乎哉行無事必有事思
本無思非憧憧也不出其位非死浸也天下何思惟
悟思無邪者享之不然執無思以契同而不知正用
即得則中外橫裂而反致危熏矣又不然苟非頑石
槁木則狂逞鴟張矣是誰能集思之正以享何思之
天下哉予前居廬山圓通時李夢白大宰以予集說
通唐集生徵君而徵君大為賞鑒巳與予作標竿之
先手矣今始親晤于金陵快談不二法門公歎曰昔
有拙集失於兵火偶一苾芻拾而藏之近得還吾故
物喜而奇之而不忘其固陋予與師神交想慕之久
今獲心眼相照創我未聞其喜而奇孰更過此請師
一言附之方外庶亦無負千古之旦暮也予何言哉
請拈孔子一言以贈公。

** 丁蓮侶郡伯仗劍歌并序

蓮侶先生異人也居於世能不染於世而超超乎出
於世此所以似蓮而異於人也先生天資粹拔有俠
心劍氣雅自號為劍虹此何等等歟生平忠孝能讀
書善文章其於功名富貴且斬然無所累此劍俠之
利用也自皈心於雲棲得淨業直指之法此心愈俠
劍氣愈精進乎技矣截無始之愛根斷見生之結使
剖心佛之秘旨決品類之靈機如所行事與著述若
菂商慈燃出世芥火淡話蓮漏清音故鄉消息等數
十種皆妙盡直指傍提恢恢乎遊刃有餘地矣昔年
訪予質正蓮社宗旨予與盤錯之久大快公心謂得
未曾有予亦為作序證據之其嗣君菡生夙承父志
而又篤於禪宗亦嘗偕李小有問法於予大有激勵
去年先生西逝菡生以深知先生無如予者乃徵予
一言并光末後予讀素法師贊與唐宜翁傳見其始
終露布隱顯畢羅誠震旦異人西方蓮侶也予又何
贅哉多生種此蓮花而享其報人或言之始終用此
劍氣而成其異人不能知也後世有慕蓮侶者當先
得所仗之劍則所向無前矣以故無能為辭而別為
之歌歌曰心何為而俠兮如劍之雄誰能得其柄兮
凡聖不通排雲棲之密闥兮直奪其鋒一句兀然兮
誰敢以怪為籠橫拈倒用兮披剝法界之蹤追歸于
吾金剛上師兮令人齊拜下風咦嘻一劍兮誰欲知
公請剔雙眉兮觀公始終。

** 吳二公半峰吟序

唐人之詩不言禪而可禪以其意句俱活不死於法
而機趣躍躍然在言外故夫子稱詩可以興觀群怨
蓋深有味乎性情之隱微也而吾宗門每每引用下
語頌古以發明別傳是又禪不言詩而自有詩矣荊
溪吳二公久參性命事偶寄跡於天界半峰而有吟
焉其邁往之氣感慨之情乃在言句之表然居士方
銳志向上一見予即絕倒將知異日進步竿頭則咳
唾掉臂皆無聲之詩活句之禪更當坐斷唐人使無
舌者唱和可乎半峰居士更勉其半。

** 古人幾序

予倚杖匡廬時巳識陳子伯璣矣嘗與其岳翁劉西
佩稱其才又於泰定寺與論雷澤之所以事親牖里
之所以事君喪家之所以感麟為萬古格致真宗主
而伯璣憬然感焉又進之以吾宗示以偈曰大用當
前無軌則縱橫誰辨往來源就中受得痛蹄踏便解
木頭與碌磚此又不特以天下才士天下理窟望伯
璣也別來九載伯璣偶至金陵先寄自著古人幾部
二冊請正自唐虞以迄宋元上下幾千年間得數百
十人皆以一幾字評斷之余乃喟然曰伯璣其進於
好學乎夫幾莫尚於易予嘗以易為幾書知幾其神
乎古今才性皆出天定惟聖人功在知幾德在無我
惟好學則能格致清明在躬雷雨出雲研幾如燧應
幾如鏡誰謂知幾而猶自欺其好惡自昧其短長乎
稱物平施謙之所以繼同人大有也引而伸之觸類
而長之古今皆可與酬酢矣夫人學焉而不能格者
欲累之人之不能無欲者我蔽之人之不能無我者
不知真我也知有真我則萬物皆我也天下有何不
平也哉無欲而知幾無我而物格皆從格致研極入
此獨知之樂而遊此同患之密非恍惚影響可以決
擇聖凡迷悟而遽託之浮沉游戲者向上一路非親
過關決不易言其為真知幾真無我也昔予望之以
辨往來源與受痛蹄踏正在乎此如或未然人間世
大險阻場何往而不顛蹶耶伯璣其勉之予欲去卻
部字如余五燈熱直謂之古人幾序。

** 金剛般若經修行會義序

予癸未秋從匡廬來倚杖長干方與諸公提唱向上
事唐宜之居士以夙負才名精心佛學為雲棲授記
弟子嘗遍參諸家尊宿獨決志於淨業一日過訪即
問金剛經中凡一切句皆云即非是名為何義予視
曰只今是何義士曰此宗門不問但請示教義予曰
秪此即非宗門是名宗門即非教義是名教義士不
語予曰太煞郎當也且請吃茶士默然嗣後予主靈
谷天界報恩諸期及武林橫山士皆過從每發問意
在剖折名義予不忍鈍置輒以本分事錐拶之使其
直下自見也今巳丑冬復從姑孰來石城方園居士
乃持所集金剛般若經修行會義屬予為序予曰居
士曾見予金剛別拈否曰韓聖秋曾示某看矣予曰
看到何處曰看到空生感泣處予曰居士意作麼生
曰某不獨不知空生感泣即所拈漢高祖歸豐沛會
諸父老悲歌慷慨泣數行下不知其故予曰漢高祖
仗三尺劍定天下到此大快志時是何以泣又豈可
以項羽迫於烏江亦悲歌而泣比之也知漢高之泣
則知空生之泣不異於迦葉見拈花而微笑矣然則
世尊托缽而歸空生出歎希有是真金剛般若是真
修行樂處也又何煩更問如何護念如何付囑如何
應住如何降伏與打葛藤至如如不動而後如幻如
夢也哉予道世尊面皮厚三尺那堪更遭此惡水潑
乎雖知三世諸佛不知有狸奴白牯卻知有到恁麼
時節設使補處大士與無著天親及圭峰長水諸師
各出手眼論頌註釋更與此會義修行之法正須親
自透悟始得不然空中鳥跡水底魚蹤決非人之所
能描摸也雖然若非居士善入般若波濤又安能別
出一頭與格外人相見哉復呼云居士只今是何義
會麼。

** 如湧錄序

高名美器造物不與人全友蒼庭公天何獨以不世
之奇如諄諄然命之而不惜抑且巧獻其幾以快成
其事噫此豈冥冥之天哉蓋是友公能以法當自任
乃必有為之志故其事事皆天然妙協又誰能不全
而奪之乎友公前之所為未問即近自都門不避斧
鉞圖存大藏經板於不壞又值紫柏尊者石像湊送
龍子歸潭一事又尋得笑崖月心和尚塔而重修之
又預聞祖心將至即設法救護其死命此四者皆法
門所繫不歸於他人而獨歸於友公得非公之手眼
異常乃能自取之乎鄙夫不知義之與比而兩容頰
適以消適莫放利多怨徒增患苦耳何能成一事耶
夫但成得一事者雖若靳于神化而神化如嚮以命
之見義之勇水火不敢與匹夫爭焉一事即神化也
此如湧錄專為笑崖老人塔事友公始終具述於前
祖心諸子唱酬之詩隨附于後讀此者足以風世矣
笑崖子孫且滿天下必有感慨末世之尚有人能不
以親疏而自輕其大法之心者不亦幸哉。

** 吳瑟黃竹山歸來吟序

陶靖節能不為五斗折腰而賦歸去來門栽五桃獨
以不汲汲於富貴不戚戚於貧賤儼然羲皇上人故
其衝口清真古邁直凌漢魏追三百篇令人讀之蛻
出塵埃之表以為千古最樂人也周濂溪嘗教人尋
孔顏樂處是真有味乎大歸者夫馳騖一世而不知
性命落處可謂大歸乎吳瑟黃今處士也瑟彼玉瓚
黃流在中其器何如乃能見幾而作從遠遊歸卜居
於桃溪竹山躬耕畝畝樂志潛修不敢多求於造物
不可得而為者則造化亦無從操縱其所以自為也
異哉今且進於性命以為大歸樂以忘憂有不可以
巳者予不徒以潔身獨善而高其志也。

** 薛那谷孝經通箋序

孝之時義大矣哉先聖以此呼出人性命之本源天
下古今無逃避處特世人汩汩不自覺而不能自孝
其本心耳孝即覺也覺即效也效即教也人不自覺
而本覺固然雖在茫茫中原自不昧滅也隔壁有人
呼其名未有不覺而應者雖則兩不相見既呼而應
則此身心性命有無情域又何能逃此覺耶大庭廣
眾中或尊或親或主或賓忽呼其人獨此人起而應
之則禮義儼然不言而喻矣良乎哉夢人醒人兩相
懸絕忽于連床各寢中呼其人即驚起而應之則此
迷悟之關如未生之前從何來巳生之後身何屬見
今之身何所對異日何所歸何所全皆儼然無能逃
此覺中也人能自孝其本心即自孝其天矣覺萬世
之天以事其親其達孝何如耶故日孝則覺覺則處
處見天則焉不孝則不覺不覺則處處傷犯處處悖
逆又何能自享此身心性命而不觸不背于世出世
法之折攝哉那谷翁年八十不能一日忘孝乃集孝
經通箋以其精一自覺覺人屬予一語以呼醒之予
不敢以成佛成聖加于孝字之上特拈出唯孝能覺
覺能效效能教以發先聖之命意云爾。

薛旻曰六朝瑗禪師于定林寺講孝經禮記廬山
遠公箋釋孝經誠有見于迦文以一大事出世與
東土聖人不隔絲毫耳余故拈契經之言孝者曰
佛說孝經如明教嵩禪師孝論暨蓮池大士闡繹
孝義陶靖節作孝傳羅近溪諸公以向上發明皆
附于此大人不失赤子之心正以最初方便為諸
佛密因而巳更生請杖人序之示愚讀之怵然痛
曰孝無終始通於神明孝無始則在髮膚之前孝
無終則在身世之後身從何來心從何來天從何
來怵然先覺灼然神明自孝本心即孝其天若辱
其天即傷其親一呼孝字大地同應閭巷皆樂孔
邇盜跖難忘遺德明發不寐熏赫消歸天人神鬼
趨庭供養是知禮樂文章不過孝子之舞蹈兵刑
地獄豈比孝經之迅利乎故曰覺萬世之天以孝
吾親此謂大報恩天界學人弘智謹記。

杖人曾序釋門真孝錄又為邢開初橋梓放生養
親作致孝篇一析世出世之孝為六種一述感通
親切之故由六種而析之可以豁三藏之剝芭蕉
由感切而怵之誰不欲報恩耶杖人一呼大地震
動矣天界學人陳丹衷謹識。

** 高玄期先生明水軒筆記序(諱道素原名斗光)

天下乃古今人所公共之天下此可能為者彼亦能
為也然而天下是非好惡未有不同亦未有不異雖
萬有不齊亦不能出此公共之同異也以故有神聖
出世為人立極以道德功行制作文章與天地均其
是非通其好惡為安身立命處世為人之法是亦因
其是非好惡以成公共使天下萬世不可以各自異
同而外此公共之異同也神聖則能通其變於古今
賢哲則能定其變於一世而愚迷者既不能通變又
不能學定則自陷其身世矣故天下萬世獨賴神聖
之法為之定制可變通也其言定制者不知變通言
變通者抹摋定制喙嗚鬥勝迷人愈深夫豈知讀書
學道成巳成物蓋有要焉易言幽明之故感而遂通
天下之故求其故蓋有要焉今閱高玄期先生明水
軒筆記獨能推明古人而得其五要上可通於神聖
下可變其愚迷自一身推之天下自一物而通三才
本自如是何患其異同無不本如是也先生之平日
發心為何如哉予不能贅請以此帙刮目讀之當自
有躍然起者。

** 高寓公先生示兒語序(諱承埏)

今之天地日月與古之天地日月無異今之世界人
物與古之世界人物亦無異獨今之所謂聖賢仁義
真偽虛實與古大不相同者其弊端安在今之弊正
如假死汞銀雖亦可觀一入爐火其形神立時俱喪
若古之百煉真金雖經折挫更入爐烹愈見其精神
堅密不可昧滅何則古之君子其於立身處世必以
戒慎恐懼為主決不敢肆無忌憚為放僻邪侈也三
代之後無真聖人學術者凡一切稱為功名事業制
作文章多出於外騖不肯研極不知物則又飾虛高
之詞遂無忌憚所以真聖賢仁義少見於世而風俗
靡靡愈趨愈下有不可挽迴者雖然豈天下真絕無
能戒慎者哉予因高子念祖父遺稿屬予為序既述
其祖復讀其父寓公先生之示兒語引用古人之格
言以警策子孫之倣傚真可謂戒慎恐懼有得於聖
賢之啍啍者矣子輿氏有云大人者不失其赤子之
心發願為大人者請事斯語。

** 壽嵩乳密和上七袟序

法門有時決不可無此一人有時決不可有此一人
何以見得如此利害哉決不可有者如演祖下開聖
覺胸前似搗太陽下平侍者手丫難逃輩使一有此
則亂統滅宗不勝危殆也不可無者如興化先侍臨
濟次依三聖後于大覺言下始悟臨濟於黃檗處三
頓道理而不顧三聖之孤大覺之賒直嗣法臨濟孰
謂此一瓣香燒得不親切乎浮山先巳師葉縣後與
瑯琊覺同依太陽密有契證適太陽諸嗣早逝乃托
浮山以接青鷹代承其後孰謂浮山不可為太陽之
嗣以續洞宗乎使當年濟洞無此二人則不致有今
日矣即近世吾洞宗自我廩山忠翁承宗鏡書老祖
付囑後埋光鏟彩於盱江不啻石霜之隱瓦窯大隨
之藏枯樹使不有我壽昌祖一人智過于師者自能
物色而取法之又誰見大好山之能突出如須彌之
立太虛而得博山東苑如日月之輔而轉哉予初出
即參扣博山如攀乘雲之龍後印囑東苑如撩瞌睡
之虎既喜二師雙乘法乳尤幸親證壽祖獨接宗源
則予之遇祖父真萬世旦暮也何敢自負此哉博山
先大師有雪關誾首座為人天眼目如扶桑初旭巳
不可掩獨師太煞孤峻無能扳躋輒于急水灘頭拋
卻竹篙溺殺無限英雄之客使無雪關繼其法席與
今嵩乳密公承其後則予又何忍袖手坐視而不為
浮山之痛於寤寐為求異苗翻茂者以酬祖父一脈
之法乳哉雪關逝矣日夕為博山求人到處採訪其
有潛符密契者雖愧仰山之奉塵剎又何敢忘大風
欲止之懼乎丙戌始于淮上遇嵩公挽予結制因得
敘及見博山有投機之語并讀其語夢集有拈百丈
耳聾大顛首座諸公案與予荅問之語真有殺活之
機鋒出於風影之外予蹴然而喜曰博山先師之正
法眼有所屬也乃撾鼓集眾痛加責勵並囑諸護法
相推出之更促其到山掃塔何忍使先師潑天熱燄
之門庭坐致如死灰乎予復改其集為語錄特述其
原委為之序自此又十餘年幸而強起開堂諸方尊
宿如鼓山天童愚菴南澗靈巖諸老無不推揚之近
日衲子濟濟嗣其法者皆真參實履之英邁公雖古
稀涵養自粹信其為從上祖父法身慧命將興高厚
悠久矣予特推明法門幸有決不可無此一人者而
為之壽更賦詩一章淋漓一紙以識之於不可淄磷
云。

** 書義全提序

天地之道生成聖人之道教養開闢以來皆因民生
日用制其養為教即此身心性命制其教為養教莫
大於慎獨以致中和養莫大於至誠以成位育致人
物之中和成天地之位育者非教養之道有主不能
也三代之上有聖人作主教養法少而能治三代之
後無聖人作主教養法多而愈亂天下古今何可一
日無聖人作主也耶主教養者自三皇五帝而三王
五霸不有孔子時集大成則中和位育無所統紀矣
孔子後有顏曾思孟相繼申明孔子為天地人物之
師宗以故後之千聖百王皆得取法此慎獨至誠為
教養之道不致流為無忌憚者率禽獸而荒之誰之
力歟宋儒多墨守其法不知變通不免又流為執計
穿鑿矣至姚江良知之學一出大掃支離惜未有幾
人能述此教養時中之道精至慎獨神於至誠原於
天命為天地人物之宗旨以定平此世界也所賴有
大易五經四書之微言尚可尋繹故予自知有此道
無時不全提此教養宗旨以統會三教九流百工人
物歸於慎獨至誠以克此精一中和勤儉簡易為標
的使天下古今曉然不敢大過不及為無忌憚以亂
千聖之心法蓋切切也雖然求此一肩擔荷為向上
全提者豈易得哉前在天界值楚黃二毛誠心至意
特師宗於余余見其根器授昆仲名大準大斧期以
準天地之始終斧古今之秘密使吾石頭一宗玅得
參同聖學而積年乃究各得逢源今尊素以書義全
提質正余讀之蹴然起曰吾此聖宗密旨果授受有
在乎其見知聞知自肯自慊一口吸盡無敢或欺故
能定易書眼目辯聖哲源流儼如佛法大科禪門普
說痛快直捷殺活縱橫它手不能及也癸甲全提原
道諸論劍川二刻啍啍在茲既當仁不讓之道在躬
體道而行更何避焉天下自有至神至明之良不能
揜此至公者在。

** 老子騎青牛出函關圖贊序

余於皋亭山中機有所觸因與石道者曰老子甚奇
獨能跨青牛出函谷關不知果何所往孔子嘗稱為
猶龍卻乃化為牛去此又見孔子之奇矣石公曰千
古無人疑此故亦無人能道此末後句也余曰益可
引申矣洞山所參之老龍山似之問賓中主曰長年
不出戶又曰見兩泥牛鬥入海直至如今不見蹤其
謂何耶至若懶殘之不與俗人拭涕華亭之踏翻船
子亮公之入千巖萬壑無尋處此不特為自了漢行
履其孤風絕侶正為坐高廣大床不肯下執生像寶
物不能捨者鏟去非時食尊貴墮之命根也惟善用
九六不為首尾所累者始能堯舜周孔用九六於揖
讓謙退而不致悔疑如老子者即不出關何嘗不讓
退莊生以老聃死秦失弔之此別立薪盡火傳之玅
不必考其事果何如我奇彼人能以老了騎牛出關
表而圖之獨見其神不可測以迥異群聖耳明日偕
石谿友蒼觀濤虛量諸子到安廬精舍見壁間挂李
次公畫老子騎牛圖石公訝曰昨和上纔舉此今日
即見異哉友公請余贊并敘其事贊曰尼山嘗問禮
於柱下史退而不敢加以博古君子道德真人輒稱
之為猶龍固巳先知其神聖不可測矣果然末後騎
青牛出函谷則千萬古下又孰知其首尾所從於玄
牝之門為天地根乎咦堯舜之能揖讓周孔之能退
藏予特引而申之皆於猶龍有光。

** 寶壽位中符禪師拈頌序

法界雜毒海禪林百怨門不是曾捨此窮性命與之
上天下地出死入生神面鬼頭魔來佛去斷盡怪異
偷心透過淆訛活路者要做箇沒巴鼻漢子與脫空
弄影之狂迷隨其顛倒以逗其自肯未有不互相誣
陷也位中符姪親從吾龍門方法兄處奮頭角而乘
風雷翻怨毒而出雲海以故機用縱橫變化迥拔而
出世為人振作於法門者有年今特以拈頌一冊質
余并屬一言余笑曰杖人到遮裏亦摸索你首尾不
著也何足以定當其玅密哉即此便是怨毒於人自
應有捨性命者作報復去在。

** 義山且拙訥禪師語錄序

余丙寅年在夢筆值雲門澄老和上入閩特迎於山
中聚談三日皆吾宗大要領更從爾密兄詢及同門
各有標致以知瑞白兄是堅確認真者將來出世必
能得人後以麥浪兄倡諸昆弟和予夢筆三頌人見
瑞兄語句不事華藻未以為異予獨知其棒打石人
頭能本色也逮予住匡廬圓通而瑞兄正隱崆峒其
門人孤崖元潔輩來相見皆一時傑出乃知認真者
果能多得人也今予又二十年來浙住事亭歇翁祖
庭會雲門下子孫尤茂吾門人青原笑峰南岳竺菴
來書言江西湖南獨是瑞和上之分枝列秀深喜吾
宗有人不致孤寂為可慰也茲楚衡義山且拙訥姪
亦遣弟子來訊愚菴法兄及同門并到皋亭貽我以
義山語錄法華直指乃曰直指序巳承三和上作此
語錄弁言須求和上予笑曰我未面義山何足以序
義山時正病目聊閱數篇巳見大意遂強為之亦猶
昔聞瑞兄為人見其語句即知其解行相應也耶如
義山錄及自述行繇亦徹見其家風不墜其語不滯
正偏機鋒活脫於門庭宗旨自能不讓前人則光大
此宗正未艾也予以法脈相關不辭固陋直敘其三
世相親爾爾木本水源誰能忘之。

** 報恩南菴依禪師語錄序

予住徑山時南菴依子從竹林特來參扣見其風神
穩密亦嘗有以策勵之方其與竺菴眉生喏喏諸于
相盤錯巳默識其異日向誰虀甕裏淹殺迄今十四
年來果巳各擎頭角客秋麗中來皋亭述其師嵩乳
和上近日得人因出依子報恩院結制語錄見其超
逸縱橫乃大異之昔我博山先大師生平勘驗學人
獨於生死性命處控扼以故天下英奇難於搆附使
雪關首座與嵩公不自崛起幾不盡溺殺於急水灘
頭拋竹篙乎今者依子實是英奇衲僧嵩公實是本
色尊宿一旦英奇能死心於本色而本色能授法於
英奇此非師資之玅合更自親得博山家法獨有取
於生死性命之不可欺者乎不則方今天下人正在
門庭施設中鬥機智本色英奇多於生死性命了不
相協而二師資啐啄處乃爾正所以能使博山之家
風復振也予忍俊不禁為助喜云。

** 新安仇氏家譜序

世法出世法皆有譜也同乎異乎曰可載自同不可
載自異何則人莫逃於有身身莫大於尊親既有此
身可同尊親何有世出世法之能異雖然必如何能
使此身同於尊親必如何能使尊親同於有身試觀
天下林林總總孰不各有宗族幾人能以此身同尊
親者語云不孝有三無後為大予云不孝有三無前
為大使吾身前未修巳盡倫可尊親於祖宗何吾身
後能存道垂法可譜載於繼述此前後達孝無間然
矣所謂可載者曾不擇三教九流百工技藝愚夫愚
婦能以忠孝節義立身揚名垂三不朽者皆足以表
章也或家譜載之郡志有不載郡志載之國史有不
載國史有不載或外典載之同此心寓身中雖時位
事例或異而尊親之道世出世法何嘗不互相發明
此隱揚用中乎吾法孫虛量越者歙人也偶持其仇
氏宗譜乞一言弁之予笑曰子固天性孝植乃能以
此光大其族氏乎昔釋迦生西域中天竺為淨飯王
太子達磨生於南天竺為香至國王三太子以出生
死性命之道尊親而法流東土諸祖皆知木本水源
表諸墳典傳記使非此法則吾東土亦不知有西天
宗族矣如此則吾孫之立身明志必有可述而不愧
於宗譜使仇氏亦因此不敢以子孫出家能立身正
性命為無後又不敢以子孫相承不盡倫失尊親為
有前也仇氏之大也不更進乎。

** 僧祥馬培元近稿序

自古之言詩也莫過於孔子或言樂而不淫哀而不
傷或言思無邪或言可以興觀群怨事父事君予以
怨之一字尤為造化之玄樞性命之秘藏凡天下之
事到於群處不能無怨到無邪處乃能歸根復命貞
下起元也此非千聖不傳之玅密乎須知有性命者
必有形色有形色者須有造化有造化者須有事功
有事功者必有文章辭令為天下之風教然此中之
節次未易窺破也子貢多學強識末年乃大悟曰我
昔以夫子之文章與性道作兩截看不知夫子所言
之文章即夫子所言之性與天道也使夫子非性與
天道為不可得聞又何必提出以贅人之知見此正
為世人徒見時行物生而不見天命流行之玅也彼
時七十子從事夫子無行不與尚未有幾人領略又
況風斯再下者乎雖然聖人之大德敦化諸子之小
德川流亦何嘗不與天地交錯而成其變化哉予讀
僧祥馬公近槁蓋有感於聖賢素逝者深矣公負不
世之資值天下屯否而不遂其志然忠孝性情益見
於杖履間其所寓言著述又深有興觀群怨於歸根
復命處固有世人所不可得而聞者在也夫不聞何
病如莊屈與孟子同時言論各不相及其發於性命
事業足為萬世之風教中節一也公素以名教自任
更深參性命之事於雪竇諸尊宿以故玅得活句活
法有時影草隨身有時入廛垂手有時孤峰頂上有
時異類中行以為龐裴楊李善法喜遊又何讓焉公
與予神交有年客臘特孤棹來皋亭度歲一見莫逆
空走磨盤因山近稿相視乃擊節而題此以識一日
之千古云。

天界覺浪盛禪師全錄卷之二十三

門人　大別　大聞　大選　大權　較

* 記

** 武夷西來巖記

武夷以奇稱天下固不待言虎嘯巖頂有新獲之奇
出於三十六峰此殆世人所未知也試舉開創之故
以自紀其歲月可乎此山三十年前人秪知有虎嘯
巖至萬曆壬寅予麗空翁於巖頂之右得一洞以搆
禪室始知有虎嘯洞天啟辛酉吾師東苑和尚囑予
曰此洞是我授業先師骨塔所在子可棲之予受命
與普周行公策杖造巔見此巖壁立萬仞於千峰環
繞間如老胡西來為此方鼻祖其捧缽傳衣之衲子
咸接踵趨承焉因指其頂之中曰此處對千盃渡可
建一梵剎行公能苦力輒自握鋤歷數載始闢成插
草之地此西來巖之所繇名也崇禎庚午予乃攜小
子大銓隱此以撥草于頂左復啟一洞儼發天藏可
以坐數六六之奇予顧銓曰異哉此天授吾與子也
右洞既謂虎嘯左洞不謂之龍吟乎前有岩圓秀可
摩配此二洞三相掩映其中宮正如洞山之正偏兼
帶大覺之三星偃月也予且自幸獲其全勝矣不期
更於抵盡陡見參天斷崖如巨靈所擘其中猶聞瀑
流淙淙俯之莫測其底遂以獨木為橋如天台石梁
雖慣乘險者股慄不敢過予與銓子直度於峭絕又
獲一小石龕懸於立屏之上寒山子云上有安心窟
下有定命橋今日得之矣予與二三子磅礡翠微間
六時鐘梵每漏逗於九曲之岸可中有臨風採聽相
尋於別峰者我不箕踞巖前遙見其步驟乎曲岸音
別峰客亦虛中之真景耳此巖孤峻絕無攀躋之逕
是先祖于劍峽中鑿石接梯而上故唯一門而復狹
小此劍峽梯誠登巖之第一奇也惟岩峻故水源亦
高枕巔之瀑收而引之遂為石沼滴滴不落別處亦
可協高山流水之雅調矣特命十景付囑此山藍彭
潘王諸子之唱和自不容已也客曰此山奇則奇矣
比之五岳不啻盆中小景掌上怪石秪資人翫弄耳
師獨戀此頓忘匡衡之詩謂何予日子知文佛示現
於華藏不大于娑婆不小乎子知鹿野苑為仙人居
楞伽峰為夜又宅佛於此大轉法輪乎子知五嶽不
如崑崙崑崙不如須彌須彌不如我拄杖乎吾閩素
號出祖之鄉武夷舊稱棲真之域即影不出山亦何
負匡衡之志哉客謝曰小子幸甚一遊武夷西來巖
而茅塞開矣請記以待來者。

** 天臺山植聖寺記

楚黃安僻壤也自天臺耿先生請命立邑偕仲叔及
鄉士夫以性道文禮啟迪一世於是化行俗美而天
下遂指之為小魯國矣因有出世英偉若鄧豁翁李
卓吾周茶仙輩咸相繼策杖而遊息焉復有於此開
倡蓮漏若喪吾尊宿心如若無諸大士高標白社棋
布山林而世人又指之為小樂邦矣蓮池上首獨守
開澹然以禪學自命聞公曾受知黃檗澹公嘗親謁
博山嚌嚅道真每聚一處天啟乙丑有秦德茂慨然
以天臺山下一袈裟地捨二公作阿練若李文齋首
開殿宇而雲門子石雨三倪者適相與刀耕火種嘗
有三間細雨斜風屋數畝寒苔瘦石田之句耿九一
先生父子天資超穎有乃祖父之風深與聞澹相洽
不數載巳成小祗林矣崇禎辛未聞谷大師入楚澹
公特迎山中遂得吳浙佛像經典之莊嚴而大師始
與四眾開導戒法衲子日漸歸從亡何為閩緣強去
去年壬申余有嵩衡之役道過金陵澹公正擬撥棹
閩越忽交值於天界遇耿玉齊居士一見契合即載
予同歸此山因得時與九一先生及守聞諸公商搉
向上大事先生欣然獨出手眼激勵讚揚及諸縉紳
君子互相唱酬不覺巳成篇集四居緇白乘風而起
立放生社背楞嚴經受戒參禪矣此時機緣非護法
不忘付囑與二公能自留神則余煢煢椰子又何足
以鼓舞振作此一方哉玉齋袖出馮漸卿書曰永嘉
僧摩大士今日之雙林善慧也曾見吾師宗門不自
欺說將為不請之友特來臺山與師作大法喜惟杖
頭鏡尺弗指別峰則亦不負響應之機也是夏若愚
諸禪徒蹴踏而至因結制以慰之復有熏普從匡山
來素善泉石一日坐參之暇隨余扶策山中於指顧
間得八石景普呼奇絕乞余留題彼獨親手描刻諸
石余亦目擊天然各命一號復係以詩諸學人輒拍
手歌詠如有以助其清機者怡然請日吾師至此如
是桴鼓非偶然也八景有作而此山開創所自可無
記乎余頷之因仰天窩顏植聖寺以一切聖智皆從
此種植也直推原其風教之端歷述其建化之事泉
嗚霞起鼓吹同時庶後之住此山護此法者讀記詠
詩慨然雷奮雲興大畜山中荷天之衢則於今時一
笑豈有隔耶。

** 西陵龍源記

麻城東七十里許有龍潭衝乃少司馬衡湘梅公之
遺業也佳公子惠連熉公今年九月偕諸方外友不
違師輩登高舒嘯杖屨周游於龜峰鷲嶺之間見其
山水有靈氣民俗有淳風幡然思古人躬耕畎畝以
樂堯舜之道之意乃復相尋於龍潭之源其中峰巒
峭異巖壑幽深輒廓然獻一廣平之地若發之天藏
焉公乃顧違師曰此非武陵之桃源摩詰之輞川乎
違師曰是固開闢以來未泄之秘也乃於此時授公
非天有厚望於公乎公跫然而喜曰有是哉予將以
樂天存吾所性而俟命焉可也師其為我相之公即
植其杖於地曰皇天后土為我盟證以成我此志庶
幾不負天之所以與我也時諸山禪客與諸村鄰民
咸聞此風共相推告日我山主檀越亦藏修游息於
此乎我梅家大叔亦隱居求志於此乎自是素衣緇
衲白叟黃童相與提攜跋涉於岡澗繹絡不絕公方
經營正室傍建書齋與諸精舍相為主伴四向之民
各來運木迻石薦芹負糧協助其事所有種種不啻
城市之備也不三月基搆創制巋然一新而欣聲載
野聚落安堵復自相勉勵曰吾儕善為孝友和順之
行毋使忤逆麤獷之聲辱我梅大叔也盍想吾儕歷
年以來日惟荒亂是畏劫爭是懼將無所恃此勞生
矣今何幸大叔至此賴其德惠教養不猶鯤鯢蝦蟹
之遇溟渤非特有所托命抑且逍遙乎相忘於化育
矣噫吾儕將效華封而三祝矣吾之所以祝大叔正
所以祝吾鄉之民也吾又安有疇昔之憂於荒亂劫
爭哉吾又安有忤逆麤獷之聲色哉吾且將因大叔
延諸高僧衲子於此白椎說法震我山谷啟我冥頑
使天龍寂聽而生忻虎狼受旨而得度則吾儕身心
性命皆有皈依也又何慮夫土苴糠秕之不變化哉
中有長者掀髯而談日此誠不世遇也然大叔春秋
方盛功名富貴日迫況聖朝側席求賢不翅饑渴而
大叔忠孝根於心性安忍退藏決不出之策乎使忽
而出也則吾鄉仍為落寞之地亦何從而仰望之耶
猶今邑中鄉紳宰輔雖冠蓋如雲任朝廷治政之不
暇亦何及此巖穴之隱昧哉復有一少年挺然出席
鞠躬而應曰是不然夫諸大老雖未嘗親涉吾境而
懸設身為吾謀者固有不可測也茲大叔既身歷其
境心切其情則其所過者化所存者神使異日奮庸
得志不特能擴充此鄉即天下可兼矣獨不憶當日
先司馬公之處鄉黨與朝邊之成勣乎長者日異哉
吾徒有此耆也子可謂能有年矣即今日觀大叔之
風教有如草偃則他日潛養變見非吾儕所得而端
倪也予當此時亦訪公於龍潭坐於會源石上忍俊
不禁振衣而起執公手曰公非靈山之付囑者安能
自致於苦空寂寞之濱而大作此不世之奇特乎違
師曰吾大師幸以鉗鎚之手援筆為記并為我歌揚
此緣以作法施俾異日者臺閣山林同心斷金信乎
無二道也余乃應聲扣石而歌曰楚山高兮瞻衡陽
楚水深兮睨瀟湘誰其人兮可比量克肖自命天頡
頏屢世閥閱冠縉裳生氣凜凜恩邊疆其子公然熉
而光天資粹美如鸞凰砥柱中流果自強浮華膴爵
何秕糠好古敏學熊膽嘗尚友慕義寐不遑從容去
就慨而慷金剛斷玉成琮璜老天報施無弗償夢麟
吞日時所當錦帶居士玉藻藏澄潭九曲清肝腸野
人衲子同齋莊採取孺子歌滄浪瓶鵝喏喏呼欲狂
笑看庭前花孕香春生大地皆文章一點水墨龍兩
驤鹽梅霖雨齊稱觴端以我今為之倡。

** 齊頭山水晶寺復山記

六安齊頭山水晶寺梁武帝為寶誌公敕建者是山
昂然如踞地獅其光熊熊於中幽密森嚴不啻文殊
之小清涼也地接南北途通水陸有把斷要津收放
凡聖之勢焉當宗門鼎盛時如二祖三祖之舒皖四
祖五祖之蘄梅與夫浮山投子諸處皆在襟帶照映
間登巔長嘯震驚列剎固相望也中峰本國師尚有
庵基在絕峭菁處其廣錄之住六安山十詠正寄跡
此耳至正斷碑儼然其山場之廣與靜室之多幾周
數百里今僅存此由旬之界猶屬它人為恒產矣萬
曆末年桐城吳本如司馬深願重興何芝岳相國吳
觀我太史出廣長舌伸毋陀手為之激揚提持遂得
舒皖曉空賢公修竹彬公矢死戮力誓恢復之蹋翻
鳩巢奪回龍窟古風接待鐘鼓肅然雖地未盡歸而
遠近相指如表焉崇禎庚午特請博山大師重立法
幢值師遷化乃與觀我太史議推鹿門法師蒞此適
鹿門會予於穎正追罷講聞角之風不肯自任竟致
書太史彬公曰此古祖道場非真具手眼足以振作
一世者孰能當齊頭哉今有夢筆浪師親承壽昌滴
乳方在穎州伸指中原倘能延主吾必贊襄使此水
晶宗風大播縣宇則吾與諸公之願不倍酬乎彬公
聞此大喜即與諸護法合力來請予方決志造嵩不
意寇亂公即拏舟挽歸山中乃自敘其生平恨為外
緣所累急欲委謝脫手作一輸心爐鎚之人屬予紀
其復山之緣以俟創繼予亦感公體信之深敢漠置
耶時為楚黃李梅諸公所邀因略述之以告後來毋
忘前人苦心也。

** 湯開先別號黃巖記

袁石公云人而無癖則語言無味面目可憎然則其
所謂癖癖于奇也黃茆白葦彌望汩汩安得一奇而
驚醒之奇以拔萃而言癖以專好而言山水無人情
而與高曠之士相合有好之者取以自命是性命以
之矣奇哉奇哉季雲子生于臨川出于湯氏名以開
先別號黃巖其父母未生前巳先尋一奇路而投奇
胎儼然為若士之奇男矣若士公以奇才奇識超超
乎方之內也季雲不肯自負其先人命以匡廬之開
先故又命號以開先之黃巖其身雖在風雅場中其
心實在煙霞物外世人徒見其神清秋月韻入春花
孰知其夙生之癖于奇所使然乎東林之館四山之
響北窗之絃香爐之記何非靈山之花嵩少之壁耶
癖固病也士生末世有病為貴古人癖于拔俗而又
拔其拔焉先迷後得不癖不迷但視其所癖何事耳
今人無拔俗之志而庸庸多厚福日尸祝之反假藥
言以詆奇士之病又安知湯公之癖于匡廬之開先
黃巖許身山川以孝不匱是何旨趣哉予因譚擬陶
之癖于淵明者屬予為湯黃巖記則亦同癖相憐難
免獵喜故無辭于以病為藥而一笑記之。

** 小龍華山中方寺記

皖桐之南有山號大龍小龍小龍之華山黃連山踞
銜桐湖之口華山之中有阿垂方即古隱龍菴也菴
所自來遠矣其廢巳久萬曆時有苦行阿練若游方
至此遇林氏捨其地與自募建四眾感動為之運木
塹石遂成庵院時聞古心和尚傳律乃藉何芝岳相
國吳觀我太史延之開戒至於千僧衣缽登壇自茲
庵中以持戒修淨業為儀範天啟間吳本如開府請
敕賜為中方禪寺及其徒證無主事聞博山先大師
將至桐即趨迎於山中留五日作法喜游先師乃指
示修造之法謂此可成叢林近來數年屢遭兵荒庵
舍漸為頹落今戊子春予適在浮山證公乃率徒開
遠輩恭迎至山休夏為諸子授戒樅陽諸居士亦多
於此問法予登山眺望樅陽為案大小龍為屏鹿湖
梅嶺諸湖匯之七十二螺點綴几席之下洵隱龍之
地也證公與諸子感激必欲通方仁植中丞諸護法
以此中方交授請予令人主之予以潛行無多從者
亦何能代為之理哉但得一日在山即與之議千古
不易之法則庶幾矣中方藏圓周邊作範巍巍堂堂
非以大小限也此山殿宇纍層登頓而橫翼甚寬連
絡周楹則亦可成余小選聖圖矣酇侯為漢高刱平
陽為酇侯守世謂刱守異才其實本行願品久則感
通而大小依法自然乘裕十幢十林詎謂一心行布
可須臾離耶證公請予記其事用泐諸石予曰中方
巳有何相國之碑吳太史之文足以光千古矣何復
贅乎但記杖人曾來華山周旋一月指出中方藏圓
為大小龍開此勝因可也將來必有人發揮者。

** 武夷石屏巖塔塔地記

吾師東苑和尚向隱武夷石屏巖為人孤峻衲子無
能親依獨二行者服勤庚午七月欲示寂先指石屏
下地曰我死須葬於此俄大笑一聲而逝行者走於
建陽報其侄甥輩遂厝師於指處三月後盛於建州
始聞訃及奔至山而靜室皆空行者亦去矣盛登穴
禮拜雖不知堪輿亦覺奇異遂作奠章并托人守護
自以時機未至當以行道始不負祖父付囑也庚辰
黃元公與盛擬遷靈骨到壽昌及同到山見三十六
峰之秀九曲來朝之奇公乃驚曰此殆天授也雖為
天下三十六洞天之仙地既有三教峰而大隱屏為
朱文公得今石屏之逆龍為東苑和尚得豈非山靈
之有待乎因相與作祭文以表之武夷從來無宗門
人今得先和尚靈塔在此則武夷開山第一祖也公
後更為塔銘特揭明之不期時世多變至太平時乃
托建州太守吳公崇安令殷公為先師造窣堵波及
塔院又為兵火所焚前年因余繼泉嫡孫興標者相
從於博山剃落命往重搆石屏塔院僅為草屋彼偶
於先師族姪處得石屏放閒集又於彼俗家得玉函
秘要有涅槃和尚鈐記曰武夷久作神仙府更應興
王崇世儒三教中峰能迥拔西坤逆有臥龍居曰此
中當歷世出諸聖祖在逆龍為最奇也乃詫異此地
與彼鈐記劵合特持於夢筆盛甚怪之風水之理甚
微雖有稱贊者皆浮誇之辭未足信也況世間功名
美器造物不與人全余何人敢掠天之功謬為巳有
不亦重損其德乎即今有司馬頭陀指百丈溈山為
萬世祖庭文矩禪師指雪峰為千古法窟與武夷為
三教聖地亦必於後世始信其說如九曲龍潭之出
趙王與大隱屏之出文公此雖可信而西坤之宅何
敢據為必在此耶盛不肖不能親守師塔罪莫此大
今特命敏之訥子歸武夷以奉祀石屏先師塔乃引
前事以鼓其志趣使始終堅密成就祖庭安知後世
不以成驗為此記之不謬以遺厥遠嗣哉巳亥春日
不肖盛書於皋亭鶴飛處。

** 破皮鞋記

偶有箇沒巴鼻漢來求作破皮鞋記杖人曰破皮鞋
有何可取而記之乎日無可取也以此鞋是達磨所
遺遮一隻於熊耳山定林寺深恐此土人以為西天
所遺者為詫異竊去而作怪故求大手筆記之以防
閑也杖人曰何於今乃求記而防閑之乎正以今時
事窮故也昔老達磨無端得得而來自謂不立文字
教外別傳乃見梁武帝只道得一箇廓然無聖與對
面不識便渡蘆過江去若後之好事而作宗旨者只
這一則便可作也何必面壁立雪何必安心得髓何
必脫身遺履而後立宗旨哉雖然若非彼時斷臂人
以安心得髓遮則為一花開五葉之宗旨則前所見
武帝與渡蘆與面壁與立雪與後遺履節節皆可作
宗旨者有誰能記之以附會於傳佛心印為標宗立
旨哉杖人曰既有彼斷臂人記之能使後人附會為
宗旨則妙有不可測者在矣又何獨於破皮鞋而防
閑之乎曰非防閑此破皮鞋也蓋防閑歷世之久宗
旨窮時或竊此所遺之物以作怪也杖人曰若能竊
破皮鞋而作怪則天下如河洛經史與三藏五宗及
木頭󵎛磚之類無有不可竊之而作怪也又何能令
杖人一一記而防閑之乎曰不見彼渾沌乎偶與倏
忽善厚為穿鑿之七日而渾沌死則此鞋雖巳被人
竊去尚不知彼欲竊去作怪耶或彼恐人詫異故先
竊去以滅其跡耶故須預作記以防閑之以免後來
如倏忽亦穿鑿使之死也杖人咄曰天下豈有未痒
先搔者乎若真渾沌倏忽豈能鑿死哉鑿得死者一
任鑿之何足惜乎彼果鑿不死即汝沒巴鼻漢強欲
為彼防閑卻是無端為破皮鞋穿鑿與西天達磨一
狀領過也汝以間事長無明者罪又浮於達磨之無
端遺此毒于我東土矣若我東土有真本色漢自不
為達磨所惑亂豈復為彼所遺之破皮鞋所惑亂而
待汝為之防閑乎乃以杖將此沒巴鼻漢逐出復大
笑曰我雖不為他破皮鞋作記如此沒巴鼻漢真是
毒物卻須借此作記以防閑之耳。

天界覺浪盛禪師全錄卷之二十四

門人　大璽　大寧　大杲　大權　較

* 說

** 古今決不可一日無師友說(植聖艸)

世間法與出世間法皆有三要一要知有自巳身心
性命之事二要師其能明身心性命之人三要求其
參悟身心性命之道三法雖皆要領其所重尤在得
真師友為難也所謂世間法者此界自有乾坤巳來
三皇氏出仰觀焉俯察焉中審焉而得法天之文效
地之理會人之事所以開天下之物成天下之務通
天下之志達天下之情俾其方以類聚物以群分生
得其安死得其順由是天因之以清地因之以寧人
因之以貞物因之以平至於世久事變類或不得聚
群或不得分生或不得安死或不得順而聖人遞出
制治救其不逮仍使夫夫婦婦父父子子長長幼幼
以及萬物各得其所堯舜禹湯文武周孔出生自相
師友無非因其天地人物生成之理而裁輔養正焉
或因治其心所以安其身安其身所以適其世或因
治其世所以安其身安其身所以樂其心故有精一
慎獨為治心之統有仁義禮智為治身之統有禮樂
刑政為治世之統總而較之皆欲完全其天地人物
以生後之一段大法也而所謂出世間法者又豈捨
此世別有所謂出世乎自古聖賢遞出制治人之身
心性命使其生安死順於天地間亦巳至矣然彼尚
未發明天地人物從何而生身心性命從何而有是
故我佛因其生安死順之中發其生死之所自來始
知有生無所生死無所死者為天地人物之根本也
請試論之蓋一切人等皆有本來不生不滅靈明玅
性非名非相非事非理非根身器界非夢想顛倒良
由真常不守自性不覺不知。一念妄動。故有無明無
明者即自巳玅明性中。妄立覺明。遂有能所對待。互
相轉搖變出三細六麤。而成根身器界。夢想顛倒復
於夢中妄見有憎愛生死。種種業境。所以生生世世
夢中作夢。識上生識。不能頓斷命根。㘞地惺悟去也。
我大覺世尊。悟此覺明為咎是知見立知。為無明生
死之根本。故教人返巳自求。頓惺夢業或使人忘情
破相而見性。或使人悟心了妄而歸真或使人不迷
於三界之空花。或使人不執於四聖之玅法。所謂即
世間而出世間也。我佛教法最廣無有一機不利。種
種方便。設經律論。無非欲人知此一念未生前。了無
一法可得。所謂元明照生所。所立照性亡。迷妄有虛
空。依空立世界。想澄成國土。知覺乃眾生。空生大覺
中。如海一漚發。漚滅空本無。況復諸三有而世人孰
知十方虛空。生我心內。如片雲點太清哉。又孰知一
人發真歸元。十方虛空。一時消殞哉。故永嘉大師云
夢裏明明有六趣覺後空空無大千。遊江海。涉山川
尋師訪友為參禪。自從識得曹溪路。了知生死不相
干。夫人之于生死。亦大矣。若實不能了知。孰能於生
死不相干哉。是故不辭跋涉。遍求明師。決擇死生頓
超法界。痛念生死不能了脫。則萬劫長迷昏睡之途。
何日能自憤自惺。而不假師友之推乎哉。所以歷代
祖師不敢一念自欺欺人。盤根錯節。敲骨打髓。參遍
諸方門奧。透盡向上宗風。始能為人釋縛拔橛。秉殺
活鋒。游生死道。超出名言事理之障。迴開玄微玅密
之關。自非訪求師友而得其參悟之法。安能住世間
不為世間之所縛游法海。不為法海之所沉哉烏乎。
當此世運衰微。法道凌替。苟於一日無真師友。一日
不自參求。則此幾希之脈。亦幾乎息矣。或謂世人必
以聖賢為師。而不知聖賢。乃以天地人物為師。夫天
地人物之師。是古今不可昧滅。不可自欺欺人之真
師也。又孰知於一念未生前。求此心師。以自參悟自
印證哉。

** 宗門以不肯自欺相授受說

達磨西來。初未嘗將禪與東土人參。神光斷臂。亦未
嘗要參西來人禪。秖曰我心未寧。乞師為我安心。師
曰將心來與汝安。及乎覓心了不可得。乃云為汝安
心竟。因是豁然自悟。師資密符。當此時也實有法可
傳乎。實無法可傳乎。若實有達磨以何法傳彼若實
無神光如何因此始悟。雖然直須親到遮般時節始
得。不爾。終是自欺欺人也。又何貴於西來而為此土
之初祖哉。試問當時此土更有一人如彼。不從心外
求法者否若有。達磨不必西來。若無達磨徒爾西來。
蓋斯時秖有義學最興粗則執文字道理。細則執玄
玅知見。尚未離文字相及心緣相。又安知有向上不
傳之旨邪。故初祖有教外別傳不立文字。直指人心
見性成佛之語也。予嘗論古人生平。衹是不肯自欺
欺人。所以徹上徹下。絕無一毫委曲隱昧。即最初欲
明自巳生死大事。不知性命落處。至有數十年求此
中一問頭不得。及痛切不巳。發得一問。雖萬里銀山
衝開求決若未遇真具殺活手眼者。畢竟剖擊不破
設剖得破則如巖崩石裂。海晏河清。盡大地人把捉
不住千佛出世。沒奈伊何。所謂懸崖撒手。自肯承當
絕後再甦。欺君不得且古人真參實悟境界。如擊石
火。真有火迸。似閃電光。真有光爍。非若今日無火說
熱。無冰說寒。不悲而哭。不痒而搔。達磨再來。不第折
蘆去矣。如梁武帝初見大師。即問朕建立寺宇。寫經
度僧。有何功德。曰並無功德。又問如何是聖諦第一
義。曰廓然無聖。看他如握一把金剛王寶劍世間法
來。不消一揮出世閒法來。不消一揮及問對朕者誰
曰不識。末後遮一揮。即使從上佛祖也無躲跟處。況
其餘乎。當時不遇其人便乃渡江而去。於此亦何曾
自欺欺人耶。嗣後三四五祖如針芥不爽。及六祖於
黃梅夜半。乃曰何期自性。本自清淨。何期自性。本自
解脫。若未親到不疑之地。但向此語容易領略。不啻
見彈而求鴞炙。安從夢見古人。故六祖接南嶽但問
甚麼物。恁麼來曰說似一物即不中。曰還假修證否。
曰修證即不無染污即不得。祖曰。如是如是善自護
持。接青原但問曾作甚麼來。曰聖諦亦不為。曰落何
階級。曰聖諦尚不為。何階級之有。祖曰如是如是。善
自護持。秖遮便如寶鑑臨人。形影畢見。何曾費纖毫
氣力。亦何曾虛設唱酬至南嶽接馬祖。則曰磨磚既
不成鏡。坐禪豈可作佛。而良駟巳見鞭影而去矣。若
是劣蹄。徒受痛策。青原接石頭。則曰曹溪還有遮箇
麼。曰非但曹溪。西天亦無而靈龜巳先卦兆而通矣。
若是頑殼枉下深錐。乃若溈山踢百丈之淨瓶臨濟
捋黃檗之虎鬚洞山睹雲巖之鏡影。雲門攛雪峰之
鱉鼻。法眼奪地藏之指頭。各各如五行交錯感激成
文生剋制化。天然玅協宗風顯密莫斯盛矣。後世不
知好惡不透幾微接嚮乘虛迷心逐跡參悟不真而
欲決擇宗旨。寧不喪身失命於古人之典刑哉。審夫
古人大徹之後。橫機所觸。倒用所通未有不能為人
抽釘拔橛。去縛解粘者。以其師資授受之際。自有一
段真切之心奮起不可思議業用。默默鼓舞作興。亦
何曾參他人口頭之禪。與授冊子上之法邪。試觀五
宗之上。師資雖少其綱宗正大。作用弘深。龍峻脈長。
源高流遠迄五宗之末。如宋元輩。豈無卓犖丈夫哉。
按其主張教人看死語。執死法。或偏以評騭拈頌為
提唱宗旨者。雖則乘時穿鑿。不無見小速成。即彼嗣
人之數不在馬石之下。求其如百丈藥山丹霞龐蘊
之大機大用。何人哉。於此亦可概見。世愈降而風愈
下。脈愈微而氣愈澆矣。安得過量大漢。本色真人。重
振向上不傳之風規。復還唐宋天然之氣象哉。即如
治世之道。自堯舜為正始。至文武為正終。設非集眾
聖之大成。孔子倔起則堯舜文武之道。未免喪其渾
全矣。仲尼直自祖述堯舜憲章文武明大易。刪詩書
定禮樂。作春秋標萬世帝王不易之師法。建終古天
地不壞之綱維。真可謂成始成終。時中之大聖人也。
後世雖有聖智復起。亦必守其成法。以救其偏弊而
巳矣。孰能於此加焉。於戲。我此法門。至於五宗以下。
亦猶世運之值周末也。安得若而人振此亂緒之綱
哉。

** 大法有內外護說

護法者。護吾人身心性命之法也。即所謂王法與佛
法相表裏也。世人不知以為護佛之法又何異愚民
曰。我亦行堯舜之道哉。或謂佛教虛無。護之亦何補
於修齊治平。曰非然。吾亦有身心性命之人也。能獨
舍此家國天下之法乎。佛有三大藏法。曰經律論更
有教外別傳。曰正法眼。且始置勿舉。如佛最初為十
方剎土國王大臣長者居士。所授三皈五戒之法。亦
自奇特非常也。其三皈者。一皈依佛。即自皈本覺靈
心。如天下人。先知有君父之當尊。則夙夜匪懈以事
一人。更無悖逆以自犯也。二皈依法。即自皈本明玅
智。如天下人。先知有國制之當欽。則禮樂征伐。自天
子出。更無僭越以自棄也。三皈依僧。即自皈本淨玅
行。如天下人。先知有王事之當從則鞠躬盡瘁。死而
後巳更無欺罔以自墮也。其五戒者一不殺生。即不
斷自巳慧命也。如天下之慘傷。莫過於中外屠戮。而
佛戒不但禁其弒害君親。即蜎飛蠕動。猶不敢損則
以慈悲絕其殺幾。有甚於威刑矣。二不偷盜。即不虧
自巳幽靈也。如天下之強暴莫過於劫奪邦位。而佛
戒不但禁其竊取神器。即無主花卉。猶不敢折。則以
喜捨絕其偷心。有甚於嚴憲矣。三不邪淫。即不喪自
巳真精也。如天下之迷亂。莫過於姦辱倫理。而佛戒
不但禁其穢污閨幃。即隔壁釵聲。猶不敢擬。則以堅
貞絕其欲。朕有甚於肅典矣。四不妄語。即不欺自巳
至誠也。如天下之讒佞。莫過於誣滅經綸而佛戒不
但禁其飾偽侮文。即意言綺貳。猶不敢恣。則以嚴密
絕其妄隙。有甚於聖制矣。五不飲酒。即不壞自巳淨
明也。如天下之失誤。莫過於昏惑治政。而佛戒不但
禁其酗酒敗事。即酣醉之人猶不敢近。則以智慧絕
其昧緣。有甚於明誥矣。即此三皈五戒。為在俗入道
之初門。施之於修齊治平。尚有餘地矣。使天下之人。
皆能遵此三皈五戒。隨次推而行之。則萬國永無干
戈僭竊。亂倫敗理之事。常如唐虞揖讓之世也。況能
以根本具足。及菩薩大戒。與三德四智。六度萬行。而
成就此莊嚴法宇哉。又況能以直指人心之全機大
用。使人立地。可以頓悟成佛之知見哉。故吾之所謂
護法者。即所以自護其身心性命與王法佛法相表
裏也。何嘗執虛無寂滅而無補哉。或謂今天下人多
護持三寶。而不聞有以補治政者。何也。曰三代巳上。
人心淳樸。易於教化。降於秦漢。人物奸強。至難調御。
乃若人情物理。有先儒所未明。性命身心。有聖教所
未發。希奇作用。有王法所不加。秘密威靈有國制所
不逮者。有富貴聰明之至極非警以性命之大事。無
以折其貢高。有懷憤瞞激烈之不平。非喻以因果之
深緣。無以消其鬱結。有生於邊地下賤之陋劣。非設
以神道之教化。無以格其顓頑。有伏於深山窮谷之
妖邪。非感以平等之哀憐。無以攝其不測。幸此佛法
推廣於震旦。令其自肯自切。以自悟自度。即使遍諸
海嶽。以甲兵鎮守。勞民傷財又何若分其教化。各自
相忘於道術。而共致太平哉。或謂今人亦有歸護此
法。而復進銳退速者。何也。曰此蓋信道不篤。雖護門
庭設化。於中尚未深參。或遇明眼而正見暫生。或值
邪師而真機反謬。或自恃其尊貴。不能取善從人。或
夙負其才名弗肯折心受鍛。或執先入之言。如毒食
不化。或局小道之智。似蹄涔未充。或各主其師承。而
疑信交戰。或私諱其標本。而藥病相持。更有說似是
而行實非。陽為此而陰在彼。有以名利佞佛。傷殘功
德之林。有以酒色逃禪。破壞定慧之脈。有以採藥迷
坑而投爐失汞。何由值固命之金仙。有以登峰折屐
而逐岐亡羊。焉得逢長春之肉佛。進之有為法忘軀
者。雖亦有彼作略。但以慧睫未開。或認人不真。未免
被他移轉。其大權方便之力。未能於無中猶唱出。絕
後亦吹甦者之神玅。唯全身擔荷之人。乃能於無佛
法處。建立無上法幢。無真僧中。推出人天眼目或起
法師於故地。或延宗匠於他方。或誘引其不知。生心
仰慕。或激揚其未學。憤智參承。或屈尊就卑而提攜
弱喪。或攀高俯下。而光闡玄微。或振作其殊途。摩盪
為象。或鼓舞其同類。交錯成文。或陰發聖賢之心傳。
以資至治。或密挽乾坤之氣運。以致太平。蓋機權之
巳在我而旋幹之應臨時也。吾所謂聞法必藉大因
緣。發機猶須真種性者。豈非欲人於此法門。當生奇
特難遭之想哉。故靈山付囑諸大士。發深誓願而現
此國王大臣長者居士等身。為內外護者。正欲其同
道化同懤。以入世援出世。斯可使正法久住。表裏兼
持也。或謂表裏兼持之法。從上亦有不易之常式乎。
曰有。若欲使此正法兼持。而久住者。莫過於華嚴圓
頓法門之綱要其普賢長子之十大願王也。一曰禮
敬諸佛。即此開頭一著。便欲人折伏身心。全體受命
更無凌鑠上下向外馳求也二曰稱讚如來即此便
欲人頓發心花光生長舌更無欺罔之言變亂聖訓
也三曰廣修供養即此便欲人胸襟迸出蓋地遮天
更無隱昧不顯偏執冤親也四曰懺悔業障即此便
欲人掀翻業識剖露空王更無包藏禍胎雲生日面
也五曰隨喜功德即此便欲人兩睫生光遍照塵剎
更無草野遺珠特地按劍也六曰請轉法輪即此便
欲人揭開日月朗行中天更無霜露所墜不聞雷霆
也七日請佛住世即此便欲人直見此心各自成佛
更無不安生理肯作非為也八日常隨佛學即此便
欲人對鏡照顏自見眉目更無播揚糠秕昧巳昧人
也九曰恒順眾生即此便欲人一體神明群靈效用
更無燮理不和萬物失性也十曰普皆回向即此便
欲人大緣性合全體圓同更無一微塵理不參兩間
異類中行不顯正用也如是十願大法樞機一舉則
一切舉一成則一切成以其自性現量稱性法門繁
興大用全體即真而諸佛菩薩不發此願決不能成
就一真法界圓滿毘盧藏身也噫世出世間有此法
門誰能盡此報身行此十願而自護世身心性命與
法佛法相表裏以紹隆十方慧命而常住不滅哉。

** 人法必交相重說

觀夫佛祖出世始終設化惟有人與法而巳矣即佛
初坐菩提座於一切法成最正覺而說大方廣佛華
嚴經是則以人為重乃稱性之法其全體盧舍不動
寂場處華藏海而智入三世都無來住與十方塵剎
諸佛菩薩主伴交參重重涉入實惟一真法界故普
賢文殊為長次子出入藏身三昧全子即父身裏出
門得大機大用以向上全提也所以有發菩提心學
菩薩行之善財童子而稱童子者是最初一念真機
即圓成實智而頓成正覺故其遍參離明之五十三
善知識造端即得根本性智而後步步入佛自性現
量境中無論僧俗正偏尊卑貴賤曾不動著根身器
界儼然得證差別性智諸大三昧不彈指間入彌勒
樓閣全成華藏莊嚴則又不同彼法華三變淨土龍
女更轉男身始往南方無垢界成佛度生也故開品
即名世主玅嚴至於七處九會佛惟放光證明諸大
菩薩互相酬唱皆是承佛威神如諸侯之號令皆出
於天王始無僭越所以一切禮樂征伐悉名曰天蓋
此經乃自性現量之法非心外比較所知所以二乘
在座如瞽如聾益顯圓頓之玅非彼淺小所得領略
也佛乃於是曲垂接引於鹿苑方等及般若會開示
眾生漸入佛慧而最後涅槃將至先為付囑家業乃
說大乘玅法蓮華經是則以法為重使彼轉身就父
有運載歸大寂場之義所謂諸法寂滅相也而授記
作佛使彼行菩薩行莊嚴佛土而後始得有如是因
果本末究竟等耳不然如世主道欲以帝王寶位直
授庸夫安可以服天下之心而行天下之令哉即堯
舉舜於側陋亦必考功見蹟而後攝位傳此天德也
又況舉此法王大位可以直授其博地凡小而為圓
滿菩提之主哉吾所謂必須得人得法之真庶可荷
擔如來大事因緣而出現於世耳近世稱知識者孰
不自謂傳佛心印據法王位圖彼名聞利養與賤賣
佛法至於廁坑頭屠沽舍爭逞機鋒鬥尚棒喝不惟
鼠竊狗偷而為生計抑且以魚目燕石為希有之珍
而濫相傳授故有一等未聞真法之人為彼所眩生
輕慢心作苟且計便去聚眾白椎如梨園子弟之演
戲如教坊娼妓之作歌所謂打鼓弄琵琶還他一會
假也嗚呼悲哉夫如是還可謂之法王法正法眼乎
夫如是還使達摩馬祖再來又別作如何激揚乎正
以末俗不有真求法者安有真說法者不有真說法
者安有真聽法而得真開悟者哉惟古人色心全勝
故於語默舉止使人望之意消豈直於登座之顧鑑
嚬呻能使人天感格如經中所謂是時若干人遠塵
離垢若干人得法眼淨若干人悟無生忍發菩提心
獲陀羅尼與夫某得吾皮某得吾骨及髓者又豈似
今人猜三枚道兩謊之乾打油也哉當此凋弊穢亂
之時孰能知廉恥覺惡羞而不敢自欺不敢欺佛不
敢欺法不敢欺僧不敢欺人不敢欺天下後世哉又
孰能識法而懼於此法門忘身為法捨巳求人忍難
持經使身為床座身為奴僕身為犬馬身為塗炭而
扶植大法尊重法王護惜慧命奮發人心而報大法
之恩哉又孰能以法為重以人為重以建立設化為
重使此諸佛眼目人天眼目眾生眼目不致昧滅而
常照於世間出世間哉予嘗見近世有宰官居士深
心欲建立法化每多未具擇人正見徒事名相枝葉
不知宗旨根本所謂徒善不足以為政也即如三代
之道沿至於今未有得人而不興未有不得人而不
敗者吾此法門自禪宗之盛於曹溪馬祖石頭再盛
於五大宗師之制作雜出則宋元之流弊吾不欲觀
之矣雖然豈今日之人法實異昔日之人法哉蓋人
不得真法而人非真人法不得真人而法非真法有
一人如神光馬祖之流者出或當別有手眼而返擲
此天下後世於先佛之法界則非吾所得而知也且
先佛之法界雖不可思議不可比況然有神而明之
者亦未有不因其本來見成之法式得以設喻而開
悟之耳予試舉易象以況之或有可以會盡天下之
異同乎或亦有可以於此知建立之法式乎夫所謂
佛法者即世間法也佛如易之有太極而普賢文殊
猶乾坤之具全體大用純粹不雜至於諸大菩薩如
坎離六子之破體而摩盪交錯成八八六十四卦以
至經天緯地無有餘爻其究竟指歸不過一奇一耦
之謂道也所謂剛柔相濟以吉凶而生大業者豈非
明暗交參正偏回互君臣一體功位雙超之玅協哉
所以五行之生剋制化相生即所以相剋相剋即所
以相生使此太極不能發揮此五行生剋制化之道
則太極是為死物不得名為無生法忍不得名為如
來藏性不得為天地人物之始身心性命之宗也故
吾洞上推此向上一位為無著真宗始知尊貴一路
自別於君臣五位者其在茲乎聖君一位正配太極
之清寧無為所謂不顯惟德百辟其刑居其所而眾
星拱是則輔弼之大臣配乾坤六部公卿配六象與
百官宰執之配諸卦則始終本末舒卷一氣也昔堯
命官先以義和治曆明時舜初即位即齊七政者蓋
此乃天地人物之首務故曰易之為道廣大悉備雜
物撰德開物成務冒天下之事成天下之亹亹者皆
以此道為萬世君師建中立極而範圍天地曲成萬
物知此繫辭之旨則天下古今之道思過半矣故儒
獨以易為天地人物不易之法至於餘經皆因時制
宜之事也苟諸經一有不合大易之大經大法者則
皆異端曲學誣世惑民之術又安足與天人一貫而
建諸天地而不悖百世以俟聖人而無惑哉知聖人
制易之意則知吾所謂得人得法之真如五家宗師
之標宗立旨以使正法久住而非人不得破壞也有
一人焉觀此而興起者則予當身為床座而供養之
予惟日望之矣。

** 建剎以扶植人心鞏鴻圖說

有懷杞憂者曰世語天下名山僧占多亦知其利害
乎曰自古天下名山非僧占也是世人自有所繫不
能到耳何也即今五嶽群巒窮海絕島不是龍蛇之
所蟄即是鬼怪之所棲不為逃亡之所依即是奸盜
之所伏自非離塵拔俗不求聲色貨利之人忘形死
心弗戀恩愛名位之士安能孤蹤隻影入無煙火之
鄉涉嶮躋危造不耕織之地或於此縛茅就樹草衣
木食以窮年或傍石為巢火種刀耕而畢世或致天
人送供或來猿鹿啣花或感獵人而捨業或激賊輩
而改途或啟鄉頑而惡羞或發村懦而悚惕或使憤
瞞而悔悟或令迷悶而開明或布施以格劫奪而無
害國害民之幾或持戒以消淫訛而無敗俗敗倫之
朕或忍辱以攝瞋恨而無弒尊弒親之端或精進以
鼓惰愚而無甘暴甘棄之疾或禪定以折僭亂而無
大逆大叛之萌或智慧以廓英奇而無索隱行怪之
異或權力以救邪僻而無跳梁猖獗之狂或悲願以
贊經綸而無太過不及之弊是故能使富者知盈而
捐財植福使貧者知乏而效力立功使智者知本而
興言歎仰使信者知性而委命參承或聞道行於朝
廷而三詔不起或播宗風於巖谷而異域皆從或使
蠻貊皈依自遵約束而免守衛之勞或使邊方寧靜
不見征誅而省敕命之費乃至默成聖制之無加陰
振治綱之不紊亦何曾非大同無我之創立哉亦何
曾非至公無私之尊尚哉普天之下莫非王土率土
之濱莫非王臣能使一介之民自安生理不作非為
即是一草莽之忠臣也能使一尺之土自守本分不
生踰越即是一太平之治地也世徒見一僧不法即
欲革天下之僧不知僧乃民作賊亦民為耳造妖孽
為顯異惑眾之事創淫祠倡殺生害命之幾自當除
滅以正憲章乃今有處拒僧出入城隍有處禁寺講
演宗教即有聽講宗教之僧不軌乃此僧之不軌也
豈宗教令僧之不軌哉若以一人犯法連罪天下之
人欲使天下平良不作悖逆之忿亂者未之有也若
以一僧不法連廢天下之寺欲使天下名山不為盜
賊之資棲者安可得乎於戲況我佛法以慈悲為教
以智行為門內無主不立外不正不行或授戒有嚴
於國律或講法有奧於聖經或立論有高於尊王或
傳燈有超於盡性豈曰小補之哉即國制有爵賞之
誘且未能使百姓盡思立功有刑罰之威亦未能使
庶民盡懷懲惡安能強以苦空寂寞之法妄欲鼓簧
弄影於民乎而世人欲以異端為闢異廬而焚異教
而禁異人而驅竟不知何異之不同於大中至正之
道哉竟不知何異之無益於身心性命之理哉吾所
謂真金不怕火者正以得火而愈精也真佛不怕排
者正以得排而愈顯也自古及今迭否迭泰何世不
因排僧而佛道明何人不因闢佛而僧行振吾但患
僧徒之不真不患世人之攻眾但患佛剎之不密不
患名山之占多所謂有佛住處龍天喜無僧說法鬼
神愁也豈有盛德大業之世而患其佛剎之壯鴻圖
耶。

** 齋僧以自尊法行續佛慧說

自金身入夢漢明帝遣使西迎得摩騰竺法二尊者
以白馬馱四十二章經特來此土因與諸道士設壇
焚驗而我震旦始知有釋氏佛法僧三寶故當時王
公宰輔異道九流等乃於法天制地之教別得天地
從我所生之旨乃于生順死歸之道別得性命自我
所造之因而超超乎悟此三界唯心萬法唯識深幾
神哉故有了生死而證真常者有即塵勞而獲解脫
者有即王道而行佛道者有即權教而明實教者自
是歷代帝王異世賢聖悉親佛法之微得拓內外之
化雖國位之無常皆尊信之不貳所以西來之僧法
迭至重譯之教藏彌隆梵行遍入於人心不待誘而
自信微言深參於世典不假思而自成佛剎與鴻圖
共麗三代之禮樂斯存僧伽與像法同嚴十界之性
修具在所以僧因佛而成儀法依僧而成教故僧種
即是佛種僧身即是法身也世人所以尊敬三寶者
正尊敬自心本性之智行耳供養僧者非直以飲食
衣服臥具醫藥四事具足而資給之使彼得免經營
安身辦道之為我有功德也正以能使我等發希有
心生難遭想忘軀為法決擇死生或因此知苦斷集
得出恩愛名利之纏或因此慕滅脩道得悟因緣依
正之業或因此從佛通儒得世出世間不二之道或
因此明心見性得向上一路不傳之宗或因我供一
真僧而天下之妄僧俱振或因我建一正法而天下
之邪法皆皈或因我續一僧之微命即續三世諸佛
不絕之慧命或因我護一僧之初心即護十方眾生
常住之真心如是齋僧是名供十方法身之父如是
護法是名保三世含識之靈也故昔日我佛親以大
法付囑諸大菩薩於此十方剎土示現國王大臣長
者居士及四眾人等之身為內外護成就莊嚴此世
出世間法所以不致斷滅也如趙州禪師住院之日
燕趙二王感其道行息兩國之爭睦州尊宿以大草
屨掛於城門巢賊入境見之因感悟而救其擾亂靈
樹禪師預知廣主有興兵用武之心即時坐化遺命
以消其隱慝永明壽禪師以一言勸錢王俶納土於
宋太宗使浙江一軍十三州俱免血刃皆是僧法之
力互相制治而成其至化也又況能以律制天下殺
盜篡逆之幾與消奸淫僭奪之微又況能以教拓天
下忠孝廉節之心與充仁義禮智之性又況能以禪
開天下生死性命之關與明天地人物之主乎予忝
生末法幸廁僧倫豈敢以我為僧而自贊我僧之法
蓋我亦此世間之人也知有僧之可尊可敬可以自
度度人可以報國主之深恩可以酬檀護之厚德是
故即以此法普告同一佛性同一智行之人共相自
尊自重自行供養使此正法常住於世云耳。

** 刻經以自護心法續佛慧說

三世諸佛一皆以法為師而得成道即說法度生眾
生雖曰師佛其實師佛之法也三寶之以佛為尊者
蓋重其法由佛說僧依法行故也使佛與僧非如法
說行則佛不名其為佛而僧不成其為僧矣其法又
何足貴亦何能孤起而獨立哉故佛僧之必依法而
成其覺道是法必因佛僧而得常住不滅者正所謂
一體三寶是也所以從上佛祖始終說法及相授受
之際必至囑曰善自護持毋令斷絕至再囑諸大開
士於十方剎土示現國王大臣長者居士四眾等身
為內外護是故不忘付囑之人普現色身建法幢於
處處破疑網於重重或捨全身以求半偈或斷隻臂
而乞片言或入海藏而憶餘詮或造異域而請重譯
或弘法而罹禍難或忍法而雜寇讎如此苦心苦行
無非使諸佛正法眼藏常住於世以開示悟入一切
眾生佛之知見耳余嘗慨近世佛法荒涼師宗昧滅
幸有達觀雲棲壽昌三大師鼎立宇內使法流傳余
巳作不二門發揚雲壽二大師矣但未得達大師行
實故未之及耳然聞大師挺身為法振起頹風刻方
冊藏板於徑山表諸佛法身於末世至於城邑巖穴
莫不深沾法恩誠可謂功齊諸聖行越三祗也予昔
往徑山禮塔尋杖履鎚拂所過化處求其行實語錄
並不能得因低徊三歎曰大師能使從上佛祖法身
常住於世即大師之法身也奈何知尊重供養之名
像者獨不知其語錄行實真大師不滅之全身乎安
得天下知法感恩之人繼述其志事急為脩葺雙徑
藏板之所更於化城鼎建大藏樓閣及諸僧堂剞劂
守護奉此經板如諸佛法身現在擁諸梵王帝釋天
人等眾儼然未散而為轉法度生禮拜尊重乎余嘗
笑天下叢林之徒每自建立靜室極其巧妙精工置
彼玩好器具不知動費若干至於尊重經法與安措
十方僧堂不但如積故紙與養犬馬也悲哉余昔以
親柩野寄未葬不忍此身立簷屋下況我法身父母
生靈親依忍使暴露不顧而自安精美哉且我等今
日受此清貴之福不有十方僧法之力又安得享此
國王檀護之庇乎余聞宋元之間藏板尚有二十餘
副以遭兵火燬滅之矣方今止有南北二藏非遇我
二祖降詔禮部並咨天下高僧重新較正翻刻遍印
諸剎流通加以列聖頒賜護持則此正法眼藏不幾
於湮滅歟余於耿玉齊案見達大師錄乃蹴起嗟嗟
曰吾不藉此錄又安見大師雄心猛力荷擔此大法
哉即此可見剝皮析骨與漆書壁經等輩之心至今
在也使三皇五帝之典墳及文武周孔之誥籍不有
漆壁之人則一經秦火巳無餘矣安復見上古聖人
之心膽骨色與大經大法之玅密而堯舜周孔亦土
苴糠秕耳何足以聞見神交於後世哉審如是則天
下名山洞府皆當刻木鐫石乃至金匱玉函而藏之
使山靈鬼神呵護防其湮滅以垂不朽可也悲夫法
末道降聖賢感化他方世間誣世惑民之書誤心喪
志之說恨無秦火盡為之燬燒苟不藉此正法眼藏
開示群迷則日暮途窮而彼未歸之客爭免墮落於
無救也哉即我壽昌祖未參訪時因讀金剛經而開
解後因閱傳燈而悟心則此刻經之功豈不同活佛
說法度生之力乎則此見聞之利寧不同親承佛祖
授受之益乎予於是述茲見聞大法之緣為刻經之
勸。

** 放生以感悟群機祝太平說

法界種性只是一生以凡聖分故有戒殺放生四字
眾生之本業只一殺機諸佛之本業只一生機度眾
生之迷業只一戒機成諸佛之覺業只一放機殺則
迷情自墮戒則悟理自升放則種智自充生則覺心
自妙夫天地之道長且久者只是生生不息不曰滅
滅不生不惟歲次之春夏是生即秋冬亦生不惟晝
之日轉是生即夜之月運亦生所以太極陰陽五行
八卦度數無有一時一刻不生即吾人從父母未生
前以來至有此身四肢百骸未有一呼一吸不是生
也稍有一氣不生則此四肢百骸皆潰滅矣修此幻
身之術者尚不可一氣不保全此生而此至靈之性
至妙之智何可一念不常住此生哉故戒放二字曲
盡三藏玄微透出別傳機用蓋戒是遮旨放是表宗
遮則凡聖兩分表則性相平等放表之義的是直指
天機橫身異類之妙密也時有士曰此未曾有從來
以戒放為佛教之初機然未聞為妙密別傳之旨也
請更詳示之杖人曰世人多以戒放只為憐彼刀砧
烹煮之苦遂彼恩愛身命之樂或更藉說法以超度
之為至耳然未細剖其所以能使彼憤發感悟之機
速於超凡入聖也何則一切眾生皆死於安樂多生
於憂患皆迷於情欲多感於死生至於下劣眾生黑
業深重多不知文字道理知見及參悟之法所謂鬼
神沉憂愁之苦鳥獸懷獝󱉈之悲修羅方嗔諸天正
樂可以整思虞趣菩提惟人道為能人為萬物之靈
能知文字道理知見參悟尚不能直下令彼戒殺放
生何能速使直趣無上菩提哉所謂人而不為吾末
如之何也此裴公深有望於人獨恨諸天之樂與四
惡之苦難度然則四惡既巳難度今之所謂戒放者
不只是戒放吾人本心之生自足以消此殺業充此
生機歟是則猶未盡善也予正妙在四惡道眾生迷
到至極之處全不知文字道理獨有一念貪生惡死
之心雖至蚤虱蜎蝡若捉之害之必驚走而竄伏也
以故有一人殺彼害彼則彼惡死之心恨入藏識生
生世世必冤報不巳必無能自解也有一人救彼放
彼則貪生之心感透藏識念念心心必恩報不巳亦
必無能自障也既彼有此感激報恩之心透出藏識
則彼無始積習深業皆不能為障為迷反因一念報
恩之良心良能頓發良知良行如一星之火能燃萬
劫之稠林以一念之靈能豁萬德之光藏豈不一念
放生之機超於諸天之死於欲樂人道之死於寬閒
而頓破萬劫之鐵圍銷亡無間之地獄哉所以有雀
之啣環龜之載溺與種種出類生天及悟道證果又
有如鶴勒龍樹諸祖之傳佛正法眼藏者皆是放其
本來自性之生生種智也不見古來有許大聖人如
解網易牛是心足以為王等皆推天下不可欺之好
惡為格致治平故能救人情欲之死命放人心性之
生機雖至惡至奸至愚至劣之徒一念憤其感激之
良而成天下國家不世之功業何可指數哉此皆戒
放之機而充之也吾所謂法界只是一生而妙有別
傳之旨而續慧命者不於此見乎。

** 念佛以全提一心成淨土說

法界一切含生元同一心只因一念妄動遂自各成
異途所以念善則從善念惡則從惡念有則墮有念
空則沉空念妄則逐妄輪迴念真則歸真常住故說
心之前謂之性而與情俱來謂之識轉識成智是教
家之所以指縱也念者今心也就今心而提撕之眾
生因念動處而向外流轉諸佛亦因念動處而向巳
歸還馳之遠者愈散而愈迷返之近者愈收而愈悟
所以迷者亦有深淺悟者亦有頓漸救者亦有權實
求者亦有速遲種種設化投機無非即念接引然百
千三昧法門其最捷最頓直指全提之法莫過於自
心念自佛自佛念自心為因果不二本始同源之妙
也蓋十界依正報相皆循一心之業而得發現所謂
情生智隔想變體殊心生則種種法生心滅則種種
法滅既一切眾生有此若干種性色心情識欲念名
言習氣計著妄想惡知惡覺邪見邪緣則此不可思
議業用自不得不如是也是故我佛出世說法四十
九年亦因其業用或談空破有或談有破空乃至百
千方便互相攻擊無非欲令眾生發真歸元不為妄
想之所轉耳至於說彌陀經更不分真別妄較實論
權並無頓漸偏圓之可拘亦無始終大小之可判直
是全提一心不亂清淨解脫之法使彼一切有見無
見常見斷見之凡夫小乘邪人外道一一皆得頓發
自心超越世出世法而成就不可思議功德也世人
孰知此經大旨妙在不立依真起妄返妄歸真之語
但敘彼佛現在說法其極樂世界依正報相有如是
樓閣階道水鳥行樹有如是聲聞緣覺菩薩眾會皆
是如來一心清淨行願之所作也若有善根之人發
願往生執持名號毋論一日七日但能一心不亂自
然頓斷生死命根現前感應道交即時親見彼佛及
諸聖眾豈非臨終西方境分明在目前乃吾自心佛
性現量所成就之功德莊嚴哉而六方諸佛恐此土
眾生深信不及蓋以一向聞佛說法種種教人觀察
修省六度萬行然後始得到佛境界如何此會但教
一心持名不假方便即得成就如是莊嚴所以出廣
長舌異口同音稱讚我佛所說一心持名之法是眾
生難信之法是諸佛難行之事汝等眾生當信一心
念佛是諸佛巳曾成就不可思議功德之所護念者
也若能深信一心持名則心心清淨念念解脫根根
塵塵週遍法界皆成莊嚴淨土矣豈非十世古今始
終不離於當念微塵剎海自他不隔於毫端哉雲棲
大師彌陀疏鈔其中融通藏海透徹化機廣大悉備
無不極至。余此全提之說。直聊與能信自心之人。與
不疑禪淨之人。與博觀約取之人。與竿頭進步之人
為一前矛而助其一㘞地。可也。

** 持戒以當當心地證法身說

夫轉凡成聖。密在雄力之大權發覺出塵機在猛省
之始念。故本師和尚曰力生。小子沙彌曰勤策。惟力
能生含識之真心。惟勤能策後心之發覺。所以世出
世法。妙在一念生機。如火之始燃。妙在益薪以助發
如泉之始達。妙在撥沙以疏通。又如亡子之思親。始
有歸家之念。迷途之覓路。始有悟道之由。故我盧舍
那佛與諸佛說心地法門。如毛頭許。須知秪遮一毛
便是十世古今微塵剎海之種性也。令諸佛轉我所
說。與一切眾生開心地道。如我於心地中。初發心中。
嘗所誦一戒光明金剛寶戒。是一切諸佛本源。是一
切菩薩種子。一切眾生皆有佛性。一切意識色心。皆
入佛性戒中。當當常有因。故有當當常住法身。有緣
非無因。故念念不去其心。如是心地十波羅提木叉。
無盡藏品是一切眾生戒本源。自性清淨。嗚呼。只此
一段便是三世諸佛菩薩直指人心。當當見性成佛
之妙旨也。乃至談經三百餘會說法四十九年。以至
末後拈花。亦何曾出此心地法門。最初一念發心之
當當本源佛性哉。良以眾生覺性無常。不自知有。所
以背覺合塵不自知返。是故諸佛種種方便。秪欲使
人發此一念覺心。返本還源。歸無所得而後巳也。故
曰我是巳成佛。汝是當成佛。一切有心者。皆應受佛
戒。眾生受佛戒。即入諸佛位。位同大覺巳。真是諸佛
子。只遮子之一字。便是發覺初心。從覺性起。如帝王
子。是王所生。必須長養護持。使戒相具足。戒德圓成
方能使此始覺王子。還證本覺王位也。或云但能發
此戒心。不作不犯。自成性戒又何必具足戒相。與圓
成戒德乎。曰是不然所謂戒心者。即此一念發覺。初
心勇猛奮烈者是也。若不有戒相。如有力男子。欲往
京師尋求父母。不知前路險夷之相。徒恃巳力。不免
觸途成滯也。有戒相而無戒德。又如有力男子。巳知
路途。而未有資糧給使。亦不免半途而廢也。即有相
德俱圓者不悟戒性。是猶雖到京師。未知父母落處
及其本分受用。亦不免錯認它阿爺也。又況能承顏
色而奉甘旨哉。所謂孝名為戒。亦名制止。苟持戒不
知戒性之所止。尚得制欲而順其覺性哉。若欲知其
性戒之所止。直須自知遮念覺心從何而起。則知遮
念覺心。從何而止也知其所止則知釋迦牟尼佛從
體性虛空華光三昧而入。亦復從體性虛空華光三
昧而出不知自巳覺心出入之所。又安知諸佛安身
立命之所。又安知眾生安身立命之所哉。故曰戒性
如虛空。持者自顛倒。若不悟虛空戒性。正是門外打
之遶也。是故諸佛愍此心外求法之人始揭出心地
法門一毛頭許令汝自參自悟。令自作皈依。自求超
越。所以最初入門。必先令三自皈依者何。正以行人
求戒遮念覺心。既從覺起還從覺歸。使彼自求落處
於此知所自歸則知所自依之清淨佛也。蓋覺性無
常。感善法則從善感惡法則從惡欲使覺性常住。妙
體常明。必須自發真智決了性真。則自不起覺明分
別之心。亦不為善惡業緣所惑又如寶鏡當空萬形
俱照於此知所自歸則知所自依之微妙法也。智本
虛明。非行不顯。必須自起真行。行起則知解情空。行
起則智覺性滿。於此全性成真全真成性。繁興大用
舉體無它是為真知所自皈依之解脫僧也。吾嘗謂
若有一法不能了不名法身。若有一法不能入不名
般若。若有一法不能捨。不名解脫。豈非三自皈而三
聚淨乎。於此透得。則五根本戒皆以一念發覺而圓
證之矣。若能發覺自歸則自無不忍之心。世無可殺
之命。所謂一念忿起。即是自傷法身慧命也。可不純
仁。而自持乎。若能發覺自歸。則自無不足之神。世無
有餘之物。所謂一念偷生。即是自棄法身慧命也。可
不純義而自持乎。若能發覺自歸。則自無能泄之情。
亦無可惑之色。所謂一念欲萌。即是自喪法身慧命
也。可不純禮而自持乎。若能發覺自歸則自無能欺
之辭。亦無可誑之事。所謂一念妄動。即是自誣法身
慧命也。可不純智而自持乎。若能發覺自歸。則自無
可昧之靈。亦無能困之味。所謂一念酣發即是自顛
法身慧命也。可不純信而自持乎。此三皈亦猶克巳
存誠。五戒亦猶閑邪四勿。雖淺深之有別。實正助之
無殊。然此一念發覺始心。又何但能成三皈五戒之
宗本。直將超越六度萬行。而圓滿四智三身也。誠以
初心行人。深知奉重則性業遮業。自然不作不犯不
執身而二乘之戒相自精。不執心而大士之戒德自
備不執性而諸佛之戒體自虛。吾之所謂當當常有
因。故有當當常住法身者。豈非頓證此始覺而成本
覺哉。故我博山大師云。戒有大小體非異同。戒有廣
略。理無分析。戒有斷續。性絕開遮。自非利生大士。不
無犯於塵勞。有力行人。何難行於項刻審如是也。能
於項刻聞思而修。奮烈而行則此一毛頭許。可以含
吐十虛。融通法界也。可不自尊自重獨秉此發覺真
心徹證本源佛性之金剛三昧哉。

** 參證以激發精微透千聖說

盤山云向上一路千聖不傳。汾陽云向上一路千聖
不然。即此不傳不然二語。巳劈腹刳心為千萬世道
破矣。雖然如是。若不曾親向懸崖撒手絕後重甦得
來。依舊屋裏販楊州有甚理會處。不是徹底掀翻打
破漆桶。又安得立地搆去。可中須遇真正大手眼作
家始得不則縱抱荊山之璧誰能賞鑒而剖示之哉。
余嘗有語云不慮英奇之不頓悟。特患無全機大用
之師。不慮宗匠之不奇逢。特患無深參徹究之士。然
則師資之真相遇者。誠千古之未易得也。即如達摩
未曾西來此土。豈真無祖意哉。然達摩未來而直指
人心見性成佛之旨。何六朝巳前絕無一人承當耶。
不惟達摩未來此土。不知立地成佛之旨。使摩騰未
來。而此土亦先知有生死輪迴之說也乎。是則佛本
自心非人指授。不見心本是佛。非人參悟不明。而參
悟之中。更有淺深其指授之中。尤有邪正。不然世出
世法。安得有聖凡之異類。大小之多乘哉。是故參須
參向上之人。證須證莫大之法庶不偏落邪外。自陷
於坑阱也或問西天之外道甚多。何也。曰彼方以大
法流布之廣遠故也。如此方初未有佛之正法又安
有邪外之法哉。其邪外之法非別有種性。正以學佛
正法之未盡其廣大精微。而各執其小見偏知。遂各
成其邪外之異端耳。不惟出世之法為然。即世間文
章六藝工巧百技。凡有一人得其真正之法。則必有
無限倣效習學者。其倣效之不似與習學之未成或
傳於世世復以未真者為真法傳。未成者為成法學。
以謬傳謬。以訛學訛。則蔓延滿天下矣。故世間之名
世。如唐詩晉字漢文章。千百年來。學者滿天下。有幾
人能詩如李杜。字如二王。文如史遷乎。故善學者須
學其巳成之法。不學其未成之法。亦在學者之下人
心精。則其得道必真也。自斷臂求法巳來。為法忘軀
者。往往皆是總以致其精誠。自成變化。絕非有一毫
假飾而可得也。禪宗之盛莫過馬祖石頭之世。巳自
有邪外妖孽。故德山黃檗。每切齒痛恨。而欲敲其骨
出其髓也。不道無禪直是無師耳。夾山開法竹林幸
有祖師骨性。纔聞道吾譏笑。立時棄眾而參船子。黃
龍南巳受泐潭澄之分座。遇雲峰悅之憤激而重鍛
煉於慈明。兜率悅巳獲真淨文之旨訣。值清素老之
錐劄而重透脫其瞞頇。若此數老。何可指屈。使生今
世。得一知半解。巳出世為人矣。天下寥寥。孰能窺其
破綻。攻其敗缺。與激其肯心服其私意哉。又孰能如
諸師之下巳虛懷不顧名位。不惜身命。獨求大法哉。
余又竊思古人之誤。非今人之欺也。古人至有冒濫
非彼成心故作。稍一知非。便乃翻然改過。究竟不失
其奇偉俊傑抑且愈見其赫奕光明。今則不然。明知
心行之非。了見疾疚之過。不肯棄捨一時之名利。專
以回互四眾之譏嫌。故故不肯虛心下氣。故故不願
了死出生使佛祖親執鍵鎚。考其虛實明辨是非。彼
寧甘心碎身供塵土矣。孰肯憤然自怨自艾而自透
露乎。宋丞相張無盡。初作無佛論。幸夫人激入此道
閱維摩經有省。復過廬山謁東林總密與盤錯大為
印可及見兜率悅遭其毒手。再過歸宗。又蹉過真淨
之熱罵。後洪覺掩鼻笑曰。葉公好龍。及見真龍。乃怖
走耳噫。如此一人見如此諸大宗師。受如此鍵鎚鍛
煉。尚有如此曲折疑昧。又況曾未見人。與未經爐鎚
者乎。即大慧杲遍參諸方。誰不許可。惟杲不肯自欺
乃曰彼皆證我。奈我自心不然。何後見圓悟勤而平
日知見冰消。始為到家時節吁。今人非此種性。無此
決定。又安得巖崩石裂天迴地轉之受用哉。從上諸
祖。於師資兩相求。有如此之難。古今較參證。有如此
之異。使真正有血性為生死者聞此憤發。當何如耶。

** 著述以密傳心神授萬世說

中庸稱仲尼祖述堯舜憲章文武。蓋孔子生於周衰
世道當秋。如天地萬物發生暢茂之極。而將凋零之
時也。自非孔子以大經大法集成始終一貫之大成。
則從上聖聖之文章性道精一神明有不勝支離散
落者矣。至孟氏時。復有楊墨之仁義荊榛塞路。蓋聖
人之道。如天地之高厚。山海之峻深。彼曲學小見不
能盡窺其廣大精微盲人摸象耳鼻蹄脊。各得一端
遂成異端之偏執。而全體大用失矣。孟子以能言拒
楊墨者。為孔子之徒。豈容巳乎。即吾出世法固有類
此不容巳者我佛生西域將千年。此土尚未聞其名
字。及摩騰尊者入漢始傳佛之聲教至達摩大師來
梁始傳佛之心宗。則此聲教之關於世也大矣。初禪
宗之來。輒呵斥執文字名相其教律諸家。互相作難。
賴有法力神通而顯化折服之其教雖迭廢迭興。而
天下學者紛綸異議。猶自梗其正化。唐末有永明壽
禪師出而會通解息之乃作宗鏡錄百卷。此書初出
即為外國師奉矣。嘉祐中有繼韓排佛者明教嵩禪
師起而作正宗記。及定祖圖輔教編伏闕上書。仁宗
大喜。旌以明教大師賜其書入藏。一時士夫如歐陽
修輩。見其文咸色驚心折而歸敬焉。然自馬祖石頭
二支分為溈仰臨濟曹洞雲門法眼五大宗派而天
下枝葉蔓衍。其中學人冒濫師承。參證無據者。往往
僭竊公行而壞正法。於是有道原禪師。深為此懼。乃
披奕世之祖圖。集諸家之語錄由七佛以至法眼之
嗣。凡五十二世。一千七百一人。成三十卷。目之曰景
德傳燈錄。詣闕上進章聖皇帝。詔翰林學士臣楊億
等。同加裁定。敕賜流通。自是師承源流。乃有證據。亡
賴之徒。亦不敢篡亂矣。沿宋元之末。以及今時。漸見
師法日微。邪外昌熾。胠篋祖道者不可勝數。而此宗
之正脈。離散欲絕。未見有能大振而反正者。即間有
餘波末流自謂參究得悟復以提演示人。何曾有不
以死語死法而綴繫於人者哉。正如宋之竊竊說道
學仁義者。雖有功於澆漓傾險之俗。至於臆解聖經
胼擬性命。不能不獲罪於孔孟也。嗟乎。法運值此尚
何言哉余每念宗風之不振。正以祖道之正脈不行
於世。故邪外乘隙以蒙蔽其法而不通明也。苟有能
自明悟之人。先定其宗。旨正其門庭。嚴其號令。密其
關鍵斥其邪說絕其跛行。闢其道途。端其向往。則天
下有血性。英靈之徒。未有不共相振刷。而望風自立
者矣。夫如是則千聖之師法。不容不急為之先舉也。
余於歷祖宗燈。欲編集五種書。其一較正諸祖語錄
不論多少。各以全部流行。其二續傳燈錄。凡有語錄
者精擇其事。無語錄者單詞片句。若碑記所載。凡有
師承者。皆不敢遺以為統紀。備參證也。其三作選祖
傳。以具全機大用。堪為萬世宗門作法印者。如洪覺
範之僧寶傳。而評贊之。抑揚斷論。略倣史法。其四單
集五家宗旨。為五部。指出師承源流。而定其門庭堂
奧。貴在識真偽。辯正邪。使此五家子孫。有所證據。不
復亂統失宗。其五撰十法集。以足為十大法中所列
之法印者。各取其所長。而入集中。評斷激揚。永為灶
鑑。此亦有大一統正名分之意乎。嗟乎。不欺夙願而
隨薪火之緣。果能集成。以質天下後世斯亦不負區
區繼述之一報也。

天界覺浪盛禪師全錄卷之二十五

門人　大然　弘智　大中　大充　較

* 說

** 麗化說

余昔於匡廬作五燈熱序。發明吾宗傳燈命名之意。
蓋火藏光無體因物續燄。而師資投機之際。各自得
此熱燄。始能傳受此神。不則徒於光影門頭妄自玩
弄。於心性何有發揮哉。嗣於桐城與諸公談易。嘗以
先天之火為神。玅在附麗於薪燈。始能脫化。此薪燈
之神。亦惟此火神之能脫化。乃能附麗於萬物。而轉
轉脫化。此神自不斷絕。如麗而不化則成執妄之迷
化而不麗。則成墮空之失矣。火之分合能傳而成生
生不息也。大矣哉。因作尊火為宗論。參合華嚴法華
以借象取義而闡發之。或曰從古謂土為五行之主
今以火為宗。無乃矯先聖乎。曰以土為主者。會天地
巳成之數。定位而為中極也。天地未成之先。則當以
火為宗。而陰陽五行。始皆得成就也。何則。先天之初
無聲無臭。獨有此點覺明之火為造物主運。陰陽之
所以變化。五行之所以相生。皆此火為神也。如水木
土金。皆有形質自守。可以執作玩狎。獨火為神。操存
舍亡。出入無時。莫知其鄉。此心之所以屬火也。然五
行之火。猶有相可見。至於藏為太極。使靜極生陽。動
極生陰。為萬物之化神。是天人之不可測也有先天
之火性。為太極本。有後天之火神為太陽元。有無相
之火精。為五行體有有相之火氣為生剋用。以故天
地人物之先非火不能生。天地人物之後。非火不能
養。水非火不能自潤。木非火不能自長。土非火不能
自和。金非火不能自堅。即人生非附麗于父母精血
之火。不能脫化成胎。身非火不剋化飲食而長養骨
肉。形非火不能出力作勞。命非火一時不能久存即
人垂危。心上煖氣附麗。雖暝去尚能復生。心上煖氣
纔無四行雖在。終不能起人之死屍有陰魄附體者。
與所葬之地有煖氣溫養。其年雖久。啟壙儼然。出土
見風。即時敗壞。此天地人物之餘火。尚能如是。況有
心之精神。以為聖者。如日月燈明之相麗。寧不足以
充塞乎天地。而默成其人物之位育哉。又須知此火
以性空之火為主。有智慧火。緣生火。有無明火。業識
火。有瞋慾火。癡迷火。有冥陽鬼神無根之火。各自麗
化而有真偽大小之不同也。一等陋人不知魂升魄
降因於業力。尚有精爽之火性。妄謂人死神滅。無三
世因果善惡報應之說。反指佛氏為異端。虛無寂滅
之教。去人倫絕天理。而排闢之。夫既以佛為虛無則
不應以因果示人倫。使悟生死而證性命。以教為寂
滅。則不應以報應明天理。使擇善惡而全心神。不知
所謂去人倫。絕天理者。莫大於誣人死神滅也。人果
死而神滅則此後人類從何出生。若謂天能降衷於
人。道之大原出於天。是天為有性情之天乎。為無性
情之天乎。謂天無性情。彼既自無性情。何能有性情
與人。謂天有性情。則天與人同有性情。不可以性情
分人。且此天獨居何地乎。謂是無地之天。天而無地
則天亦無有作為不應如此紛紜降衷與人。若謂此
天是上帝之天。與三十三天梵。釋相類。則當是有性
情之天。能作善法樂。五欲者也。又如是天降衷賦命
之人是有性情之人乎。無性情之人乎。若無性情之
人。彼既自無性情。又何能受天衷命。若有性情之人。
彼既自有性情如何又受天之衷命。此衷此命是有
性情之衷命。是無性情之衷命。若有性情之衷命。則
人之性情巳有之。如何更受天之性情衷命。若言此
人原是無性情之人。因受天之衷命而後始有性情。
是則無性情之人。從何而有。且能承受天之衷命乎。
不然土木金石。本是無性情者。亦當受天之衷命與
人同有性情則上帝之可天可人。可空可物。亦可以
分合同異也。人既能受天之衷命。而不知因果。乃自
滅絕其神。不特人如傀儡不能祈天永命。而上帝亦
何其易於息機乎。上帝既能以衷命與人何不作一
永命之人。如天之自強不息。生物不測。與高明博厚
同其悠久乎。陋者又謂人稟於天之清者為聖賢。為
仁善。稟於天之濁者為凡愚。為暴惡。如此。則人真似
木偶。既無性情。不知憎愛。懵然受天所賦聽彼清濁。
任天戲弄。夫上帝好生。只應平等為心。何當以清賦
此以濁賦彼。使順逆相反。自違其天命乎。或謂上天
原不賦人以清濁。世人稟受於天。自有清濁。而作善
惡則何謂作善天降之百祥。作惡天降之百殃。救者
曰。但人作善惡。天乃因而賞罰之也。予謂上天既不
授命於人。而人自為善惡。如我無借貸於人。無端索
償。是天何橫逆如此。而不聽其人之自作自受乎。或
又謂天之賦卑。原無彼此。如一器物與人。善用則順
而昌。不善用則逆而亡。如此則又落在佛氏之因果
報應也。世人不知自心循業發現。而有聖凡依正之
報強以聖愚貴賤善惡壽夭。皆天命所賦。又何知自
性之天自心之命。所感見之同異乎。若果是天賦。天
何賦堯之清而聖。又賦其子丹朱濁而嚚以報之。既
賦瞽瞍夫婦以頑嚚。則不應賦長子舜清而聖以報
之。既報長以清何。又賦其小子象濁而傲以雜之。如
文王武周父子之清聖。而又報之以管蔡。此非各自
循業之報乎。蓋人自心天命之流行逆順。以成因果
也彼上帝之天。蒼蒼之視亦何能如此分合同異之
不可類而齊乎試以易理推之。乃知性命之神不滅。
不可誣也。聖宗之道。莫精微於大易。聖人未作易時
大易不傳之理。全在天地人物中。及聖人作易後。則
天地人物生生不息之理。皆在大易中。予以先天後
天。表原始返終之故。而以乾坤為樞紐。故有乾元用
九坤元用六。為聖人幹天旋地之玅。若無此用。則八
八卦七七蓍。皆無情之物。無以通變化行鬼神也。世
人讀易訓易。往往蹉過此二元二用。未嘗專提出也。
又何處見聖人能致中和參贊位育。二元為大經大
法二用為大功大能哉。乾坤是先天定位。變化之機
全在後天坎離復姤二爻為天根地柢之元。是為九
六之初。此慎獨之機精一之秘。天人之竅。性命之關。
中和之宗。位育之本能用此九。即能原始而出生。能
用此六。即能返終而入死。所謂原始返終。知生死之
故。通乎晝夜而知者。既不知此。何知朝聞夕死之道
哉。更須知陽之出即六為九。陰之入即九為六。陰陽
元是一氣以出入起伏別為之名耳。即人一身呼之
出為陽九之升。吸之入。為陰六之降。督任二脈。即乾
坤之二元。何曾有二氣之不一哉。吾故曰聖人通乎
一氣之變化而能出生入死以傳神。凡愚昧乎一氣
之死生而為生變死化以失性。能知此則用初九即
用八八諸爻之九。用初六即用八八諸爻之六。一奇
一偶之交錯。須剛柔相濟。始成兼到之中和。惟聖人
能用九即用六。用六即用九。故能通變化而行鬼神。
與人物造命。賢者只能用九六而奉承天命。順人物
以各正性命。百姓則但為九六生滅所用。而且顛倒
生命。悖逆天理。為失身失命之徒。聖人之所以與百
姓同其憂患者。獨用此九六之神。設為道教以制禮
樂刑政。曲成其人物之九六於可安立處。不致自相
賊亂也。予嘗曰。造化之玅。必附麗於天地人物。始能
脫化其精神。以成中和位育之元元不息。猶心神之
附麗官骸。大道之附麗器用也。太極必附麗於八八
卦爻以摩盪。使諸卦爻。亦自附麗於屢遷周流者正
以能脫化於生死。易而不易也。夫至聖莫過孔子。猶
自附麗于祖述憲章。上律下襲。為始終一貫之時中。
孟子亦善於附麗私淑以攝清任和。而脫化焉。夫附
麗諸聖而集成者是自能擴克會通神明統類。曾非
假於外鑠也。吾宗傳燈亦此旨也。世間山海虛空艸
木金石。無不有火。以無人能取用。故自埋沒。有人以
燧鏡鑽斗而取出之。以附麗於煙紙艸木。傳諸鐙灶
其用無窮。謂有傳者。是師資相激初投機之時也。謂
無傳者。是師資巳印契之後也。使不傳。終似廢物而
自埋使有傳還似借光而未發。又況傳受之有善惡
邪正。為聖凡升降之各異。可漫漫哉。世法不悟河圖
洛書洪範及五經四書老莊諸大子史。未必能會通
精一時中之道。如出世法。不悟華嚴法華楞嚴唯識
諸大經律論。與宗門傳燈諸錄。未必能會通性相一
多相即而通達佛道也。夫不善於陰翊王化之不逮
與折攝邪外之同歸者。正以各坐於宗教一偏之枯
也。故予獨於易旨。三致意焉。古人有謂易取意於畫
前。而實傳神於畫後。畫前之意。即太極也。曰易有太
極是生兩儀即此太極。是先天後天之本。即是伏羲
一畫。此畫即負陰抱陽。是諸畫之宗。未曾以有無而
名之號曰太極。又何必加以無極乎。此中須悟通變
化裁可也。周子云無極而太極。將謂無極是無有方
體。就萬物統體言之。太極是會其要領。就一物根柢
言之。無無極。則太極無所本。無太極則無極無所寓
乎。朱晦菴極力闡發。未免支離。夫加無極於太極。未
嘗不玅。但其說不圓。反失通變。後人泥無無極則太
極止足為一物之根柢。如未加無極時。則易有太極。
皆不足為萬物體統可乎。邵氏曰未可以有無動靜
言。而未嘗離乎有無動靜也。夫對有極言無極。而不
落有無號而太之尚不執一可執二執三乎後人有
謂宋儒雖能發明聖學亦多有蔽於註釋之臆見杜
撰失其本來面目者不若還經本文令人於八面玲
瓏無牽掣障蔽處自尋自繹必有得於秘密通乎聖
人命意之微也前古不論即孔孟亦於絕學時深思
而通之周程陸朱亦於絕學時深思而通之雖通之
有本末大小安知後人獨無如孔子之賢於堯舜者
哉古人著作如醫書雖一家法有各善者或著脈經
或著病機或著藥性或著炮製或著成方或著醫案
必須合異為同而用之則神更有善於著作者則取
其親切要玅以會通之如煉成金丹只待人解吞耳
秖如寂然不動感而遂通天下之故此一故字即是
造物無盡藏也大易以感而遂通之故有八八六十
四卦無不經緯之此感之時義大矣哉天地以陰陽
交感而化生萬物聖人以德政感人心而化成天下
如卜筮法於人未感一爻時則周天諸卦皆寂然不
動曾無吉凶悔吝之可占天下之賾在乎幾幾者動
之微也幾之未動神亦莫測以故聖人之明道設教
先命人慎獨審幾正所以慎感感是危微之端中和
之兆此而不慎則成習不著行不察無所忌憚而放
辟邪侈尤難於審察制伏也故吾以罪莫大於不知
念起神莫玅於能見幾先幾先之玅在爻爻交易中
見九六之用在念念遷變中神幾感之故與佛華嚴
諸經甚合偈云佛身克滿於法界此即寂然不動太
極之本體也普現一切群生前此即諸卦交錯成文
之象也隨緣赴感靡不周此即感而遂通天下之故
也而恒處此菩提座此即成天下之亹亹何思何慮
也雖然此感之故先須悟得始不為妄想境界所感
而生執著顛倒聖人悟此感之故故能用九以通天
時用六以行地利用九六以成人和我佛悟此感之
故乃曰奇哉一切眾生皆具如來智慧德相但因妄
想執著而不證得我當教以解脫之法使各自證得
然則佛雖自悟亦必附麗自巳智慧德相用之以示
無性緣生而脫化其一切妄想執著以證緣生無性
又能使六凡四聖皆得附麗我五時說教以脫化其
智慧德相於拈花微笑作教外不傳之宗雖皆屬一
真法界惟佛祖能徹悟心性圓滿果因附麗於十界
聖凡以大權方便脫化格外機神傳此宥密為法界
主中主也是則皆以明此幾感神其麗化因根之利
鈍以成自他受用一真之法原無大小先後其機宜
在人自悟耳莊生謂薪盡火傳人或失於附麗予以
火麗薪傳人當悟此神化今人心之火初失於藏而
不能善取次則失於取而不能附麗後又失於附麗
非法而不能傳此真神即真火藏之於太極必因感
而後應如世火能生水木土金實藏麗於水木土金
中亦必因感而後脫化如龍為火之至精必藏於淵
海之至密非附麗於雷霆風雨亦不能起蟄也故太
極火神必先附麗於坎二陰中當坤盡子月之半一
陽始來為地雷復所謂帝出乎震以躍乎龍門而入
於巽方乃相見乎離為九五之飛龍在天與天地合
德四時合序而後成乎離中一陰姤於乾底而致養
乎坤以麗澤乎兌而戰勝乎乾後入天門以勞息乎
坎而成言乎艮此即原始返終而貞下起元也乃知
生死之故以通晝夜之道如循環之中虛而無有端
倪可得所謂時乘六龍以御天以聖人能用九於附
麗故脫化為無首無尾可見此先天而天不違後天
而奉天時即薪之傳火燈之續燄而教外別傳特嗣
過現未來三世日月燈明之所以然者必如此也華
嚴一真法界以寂滅場地香水海中之藏為金剛際
此正水中之金坎中之陽為善財童子之初爻純粹
精之不雜者是慎獨精一時中克巳之第一念也人
心道心渾在厥中之隱見惟大人能克念作聖緝熙
敬止不失赤子之心則能福城東際發於帝震群動
之初如海日出於扶桑遇文殊之根本大智而法乳
成人儼然巽順而附麗於南方離明獲五十三善知
識之差別智而脫化於普賢之行證得致養麗澤於
坤兌之地位始得慈氏補坎之處以成純乾而入毘
盧藏身樓閣之重重涉入涉入重重之玅密初從體
起用此攝用歸體正以太極如一真法界之主中主
也著述大經須華嚴為原始以人地為宗佛於寂滅
場發用法華為返終以法乘為主法以大牛車歸體
如善財之子陽為復卦之初心龍女之午陰為姤卦
之初智能悟此初心之九初智之六則於法華華嚴
大易河洛隨得之淺深而了生脫死成佛作聖世出
世法曾不離此一真法界也世人謂佛儒之分者皆
以人智之見自別利鈍之根自殊耳夫一心之外豈
更有異法可得哉人知木石中有火不知善於麗化
者終於木石之自置也木石中火須以刀錐取之以
煙紙度之以艸木接之以鐙灶傳之則聽其無所不
用凡夫既無取法火神何自而發乎外道不善於取
以刀錐擊碎木石不特不得火神又且失本來形性
於空亡斷滅二乘之人雖能善巧而取於五識浮光
迸出分段生死正如時禪忽於聞聲見色驀然有省
究竟墮無事甲裏還守幽閑坐變易生死之枯木寒
崖異艸青也獨有大乘利智能以大行大願之刀錐
取一真法界之火神附麗於機緣之煙紙傳受於宗
旨之薪燈以脫化其十界五蘊識精之變易生死為
等玅大覺之三身四智以玅協向上不傳之火神也
是誰得此一錐便能透出眉光迸出胸卍與我輝天
照地密古藏今於言象之外哉後世學人咿唔章句
依通識解尚未全知至其為人處何曾於事理險絕
處頓斷業識得根本真智然後於一切生死險絕處
證差別玅行於事事無礙境界通變此遮那神用乎
大易乾坤開闢後繼以屯蒙立君立師天險莫過於
雷地險莫過於水水雷之險難作艸昧英雄之妄想
皆起非有初爻之玅智真主從地震作能自建立以
出經綸而破惑亂則天下之無知妄作何自寧息吾
人同陷於險難亦無自而出矣故先立君以嗣天地
位育之象蒙當初創則人物皆在山水艸澤間相渾
何能使一王之法即時家諭戶曉仰體力行而無犯
其功令哉苟不立師法教之以居倫處世之方導之
以安身立命之義則天地何自以為天地君臣何自
以為君臣乎夫立君所以能成天下之經綸者能用
來復之初九為天地人物之本心用此以習入坎出
坎之險如龍之潛於九淵乘風雷以出而為天地之
文明所謂習坎維心亨行有尚心之不亨行何有尚
太極真精不入坎出坎又何自而經綸天下天向一
中生造化人從心上起經綸此一何一即坎中之奇
一即厥中之精一此心何心即復初之天心即時中
之道心不入坎出坎此一此心又能自用以見事功
哉此一此心猶是太極動後之一心太極未動之先
求此一此心皆不可得凡大易中之陰陽動靜皆動
後之陰陽動靜如陰陽之後又為水火剛柔皆後天
之陰陽也此非讀唯識者安知有心丁心所與三細
六麤之次第亦唯頓悟向上全提之玅者則非性相
事理之所能擬議也微乎微乎更以幾感之故論之
如火在木石中無善巧以出有無之險何以得此火
神為傳心燈之用世人全心陷於癡愛事法中陽明
之智不習善巧何自而出如孩提之子雖秉二五之
精純如泉在山巖險固中非得水脈鑿而導之何能
因始達以漸至於澤及天下哉孔子開章便道學而
時習之即習此心坎使心亨也應知天之險於日月
星辰也誰能仰而觀之以得其文地之險於山川丘
陵也誰能俯而察之以得其理人心之險於喜怒哀
樂也誰能近取而制之於中和物性之險於生剋制
化也誰能遠取而用之於通變主公設險以守其國
不徒以城池兵甲也四維不張國乃滅亡使禮樂刑
政之險不能設以防民心則自心尚不可守何能保
守天下國家之城池兵甲乎險之時義大矣哉不惟
是也八八六十四卦三百八十四爻無一卦一爻不
是大易危微之至險無一卦一爻不是喜怒哀樂之
最難過無一卦一爻不是吉凶悔吝之最難通者使
非聖人善用九六之初何能得幾之先神致誠之先
見而不為喜怒哀樂之所遷變不為吉凶悔吝之所
迷昧也哉世人只知王公設險以守其國百姓設險
以守其家誰知先聖之制河圖洛書洪範六經書史
與禮樂刑政射御書數九流百工等無非此心之附
麗設幾感之險令人習之以維天下之心以創天下
之義以治天下之情以通天下之志以開天下之愚
迷以塞天下之狂放以絕天下之篡逆以杜天下之
竊欺或防之未發或制之將然或治之巳成且使未
發者發於誠而不敢發於不誠將然者從於道而不
敢從於非道巳成者創其善不敢復為不善此皆先
聖制險以守人心以存天道也何曾於心外別有事
功哉佛氏以慈悲設教而附麗於三藏修多羅與宗
門千七百淆訛公案則一言一句一機一境一語一
默一棒一喝一逆一順一正一邪如吹毛劍塗毒鼓
如虎缺馬馵觸背不得何非設險使參學者習而脫
化之為入坎出坎使眾生之金出礦無明之火出木
真心出於妄想解脫出於執著不如此則眾生若干
種心若干種情若干種妄想執著如何能觸其聲影
即頓斷命根不遍習差別之險則涅槃玅心正法眼
藏亦終如金之在礦火之在木更無能自出也參學
人不肯求了生死而自陷於依通識解如假死之汞
終不可以見火果是出險之九轉還丹又何不可以
脫胎換骨超凡越聖也哉予故重重表此習坎心亨
麗正繼照之旨蓋佛聖能以心習坎而成盧舍綱宗
凡夫須以坎習心而入法界種艸合之不妨能異分
之不妨能同為參學者不傳之秘其有能猛然自悟
自證則此道之存於麗化者何幸。

** 參同說

鐸夜子問曰和尚嘗有云凡厥有生者皆當參造命
立身處世之三法既得實際庶足以知大權示現顯
密開宗之意窮則知變變則知通不至於自迷陷而
無捄也特求示此三參之法杖人彈指曰阿誰向此
中造命去又舉拳曰阿誰向此中立身去又展兩掌
拍一拍曰阿誰向此中處世去復袖手而笑曰會耶
鐸夜曰且留此與向上人請按下雲頭入此泥水救
荒亂之迷可乎杖人笑曰卻原來客是相師也試為
汝標示之凡厥有生莫不有知只此靈知古今不昧
凡聖不磨其所以異者只為真知不能自了因隨念
而成垢淨淨則不迷垢則不悟既不能使常覺不迷
又何能使常迷忽悟欲使忽悟必須返參尋常不參
終無自悟以故佛祖獨貴參悟之門聖賢全重省察
之法如曰三參者一須參造命二須參立身三須參
處世參造命之法莫過於一念未生前父母未生前
喜怒哀樂未發前參立身之法莫過於善惡未萌之
際教養命意之際人倫立義之際參處世之法莫過
於事物交接之中經營生計之中出處變通之中參
此三法唯佛祖聖賢帝王能始終本末備悉天下古
今之事理成全天地位育之化機人既有身於天地
間則與天地人物相關性命身世相接分之似有彼
此之殊合之實無自他之別佛祖洞視則有同體之
心聖賢徹觀則有胞乳之義帝王總攬則有統御之
宗故凡厥有生須當參此三法是世間出世間皆不
可須臾離也更請細言之如何謂之造命凡人皆本
有生何必更造須知此命有性命之命是不生不滅
之命有業命之命是意想所作之命有身命之命是
感報所結之命本心自性初無聖凡善惡形色勝劣
之名言特以無念清淨心中忽生一念意想乃有淨
垢善惡之分既有淨垢善惡之分則有聖凡業識之
命既有聖凡業識之命則有聖凡業報之身既有聖
凡業報之身則有勝劣依報之世教中所謂無明不
覺生三細境界為緣長六麤是也此不覺隨緣四字
是當參當悟之本法也惟一念不生之前以不覺故
妄起善惡之念而隨淨垢之綠使能參透此不覺緣
生而性空則了根本無明而證性命之體是成等正
覺也能參透此緣生不覺而無性則了意想業命而
證身世之用是莊嚴淨國也果能參透命由心造身
因業生淨垢業分感報世異誰謂過見未來無因果
之報應哉試即現世而推之使無報應如何各纔生
身便有富貴貧賤善惡賢愚之異即現世為人各自
一身造業始終前後或異或同雖則事各有殊其法
曾無差別如人未造業初誰能定其功罪升降之事
天子雖操賞罰生殺之權亦不能強置人於非分法
中如士子之考言試事各有等差則進之於有司薦
之於朝廷天子亦必因其文章政事而後準法以下
其敕命雖曰命降自天其實皆由自造如命九卿科
道百司及天下庶職各自有分命各自有出身各自
有地位此非命由業造身由業生爵祿名位皆天之
明命與分之成數哉以吾心意生之理而造命吾命
緣生之分而成數世人不達緣生而陷於命數又誰
能轉緣生之數且於數中而造命哉如在吏部是數
或移其數而超陞或移其數而遷轉或移其數而下
降此皆於數中造命命中造數也不見道堯只能薦
舜於天不能使天以天子與舜能參透此意則知堯
之所以薦舜舜之所以薦禹禹之所以傳子湯武之
所以代天討罪文武之所以受命有周孔子與顏曾
思孟之所以為千聖百王之師者皆自能造此聖命
聖身聖世與天地同其高厚悠久也若上天能造人
命則天何獨秪造三皇五帝三王及此數聖賢哉推
而至於出世間法世尊之為法界主中主達磨之為
教外正法眼二支五宗之為向上全提皆能自造命
於本心自性也惟佛祖聖賢能善用心而自造命所
以先天而天不違後天而奉天時此外九流百家士
農工賈亦自有造命立身處世與佛聖相參於天地
間者在也其間或有聖凡善惡權實淳疵之不同不
可概以形跡而窺測者如佛氏以一心法廣開十界
之門有以五逆十惡而造地獄之身命有以慳貪嫉
姤而造餓鬼之身命有以貪慾癡迷而造畜生之身
命有以世諦五常十善戒法而造人仙天梵之身命
有以四諦因緣轉分段生死而造二乘小果之身命
有以般若心宗轉變易生死而造佛祖之身命有由
一念之豎於十界次第而漸造地位之慧命有由一
念之橫於十界隨類而頓造當體之慧命即世間法
亦有循途漸進異路交通而造分數之身命亦有大
機忽遇平步青霄而造大成之身命或如桀紂有一
時造犯天條之命或如宰輔有一時造誅九族之命
此皆明如日星昭示今古者誰謂命不由心而造身
不從業而成也哉故予曰善造命者只在善用其向
上心志端其正大趨向占高尚之地步享速疾之便
宜亦不必以世間所處之地位為地位世間所尚之
機權為機權所謂向上者正是一念未生前之類也
趨向者玅密圓通之類也地步者自利利人之類也
便宜者主中作主之類也吾人以分數在三教即三
教中造命在百家九流即百家九流中造命不必別
尋蹊徑求尊反成卑求榮反成辱求進反成退求得
反成失也進退得失未嘗不可求但求之無理取之
無道則顛倒耳如醫者以生死危難造人命堪輿以
相宅卜葬造人命星者以守分進取造人命相者以
量才作為造人命卜者以趨吉避凶造人命至於士
人則以設教維世造人命農者以勤苦耕種造人命
工者以器物利用造人命商者以交易相濟造人命
然此有善與不善其功過不爽也善者則能密用聖
賢造物之機權交扶民生身世之經濟不善者不特
不能自巳造命亦乃傷天滅理其禍有不可勝言者
此惟士可兼醫輿星相卜之術農工商三者自食其
力則不可責以術數天下之所以得養者皆食其力
而農之為命尤重也自古及今皆稱三教以道養天
下百家五流以術養天下三民以力養天下然此天
下非道以成治則五流三民亦無所措手足矣使無
三民之力養天下則三教五流又何可一日無養欲
為天下立極者不於教養以致其中和則天下人物
又何自以各正性命哉天下無制全賴神聖設教以
造天下之命天下有制全賴世主輔相之能行教養
之法以造天下之命也使一日不與天下造命則一
日天下無安身立世之處矣以故佛聖不敢以一人
自了即了天下之事不敢以一世自足便足千古之
宗聖人以一夫不被堯舜之澤為推而內之溝中佛
祖以一法不嚴於遮那法身為陷盡法界之種性若
非參透如此造命何敢以虛空界盡而生疲厭哉不
見世尊於雪山夜睹明星乃大悟曰奇哉一切眾生
皆具如來智慧德相但因妄想執著而不證得我今
既悟既證必當教以解脫之法令一切眾生皆悟此
妄想執著本無實法而證如來智慧德相與我無異
始得名為平等菩提一真法界也正以一法若有毘
盧墮在凡夫萬法若無普賢失其境界阿難悟得如
來藏性乃發誓曰願今得果成寶王五濁惡世誓先
入如一眾生未成佛終不於此取泥洹泥洹者如來
極果不生不滅大涅槃即薩婆若海大寂滅場地毘
盧遮那與十方諸佛同悟同證此清淨法身之常寂
光土也亦是一切凡聖眾生本源清淨覺地雖居十
法界中各各差別原不曾離此地阿難未悟時以五
濁為眾生業地及悟後乃知五濁眾生之根根塵塵
周遍法界當體即是如來藏心捨此五濁無從發智
悲行願而為入處以成就寶王證如來之莊嚴極果
也眾生全身在此覺地以妄識緣生各自顛倒執著
其心命身世不知參究不得此入處耳如天上之星
辰羅列各自不同而不離於天其地上人物禽獸山
川艸木各自為類而不曾離於地此天即吾性之覺
天此地即吾性之覺地此種種不同之類即吾靈知
之所發現捨吾靈知則一切皆不能發現也人在睡
夢中凡所見所聞所交所接之命之身之世天地人
物與明暗色空各各差別皆不出一巳靈知之所發
現如無此靈知則無此夢想如無此夢想則無此靈
知若以唯識推之根身器界所生各有次第心王心
所見分相分親疏自證等分先後能所種子現行之
別一法不可攙越如能悟此靈知之夢想于一時頓
現于一念頓消何曾有親疏次第之畢所謂一念發
真歸源十方世界即時消殞夢裏明明有六趣覺後
空空無大千是也又誰能悟覺後之心境還如夢中
而不執著乎又誰能悟萬法歸一一歸何處之旨為
我在青州作一領布衫重七斤乎此又非木人石女
所得而唱和也傀儡戲曲盡古今人物之差別線索
雖百般抽牽何曾動著本身妄想生滅顛倒不曾動
著常住真心如群兒之舞弄鏡光故曰迷之則生死
始悟之則涅槃證而眾生為夢想役其靈心如真金
為匠作役為瓶盤釵釧其名相雖異而金性未移真
金雖能隨緣現眾器器器之金曾無變異所謂心佛
及眾生是三無差別也以故華嚴毘盧遮那為一真
法界之主中主隨緣而現為正覺世間主有情世間
主器世間主統十方塵剎諸佛菩薩若聖若凡若天
魔外道夜叉羅剎山靈海島一切鬼神與五十三參
善知識無論是男是女是僧是俗各自有主曾不移
本位一絲毫許如善財雖初得根本知後得差別智
而始終曾不易其童心於其中間法法不相到而自
到各各不相知而自知亦不見別求戀易名相而成
佛皆與遮那同一藏性三昧如金性之無一無異無
欠無餘更不必如法華會權歸實三戀淨土次第授
記龍女轉男然後向南方無垢界成佛也會得華嚴
之不變隨緣與法華之隨緣不變則知是法住法位
世間相常住之玅旨矣又如梨園登臺各自作古今
人物曾不昧此靈知而喜怒哀樂曲盡其情雖屬假
事能以全副真精神為之又不自謂能如此超然解
脫不執著也殆所謂世間奇男子乎及乎下臺或讚
之則喜詈之則怒稱他為聖人之流則矜呵他為賊
人之類則恨雖皆上下無實而迷悟之情不同予謂
臺上戲子以有為無故能如佛聖之解悟臺下戲子
以無為有故同眾生之執迷世人全身是戲大地是
臺而不能如戲子之解悟者豈非以妄想執著自迷
倒哉使人皆能參透以有為無之解悟以無為有之
執迷則臺上臺下皆相忘于大化之鄉也豈不為世
出世間之真奇特乎雖然更須知眾生以不干巳事
常解脫其干巳事常執迷何以見之岳王墳前鑄鐵
秦檜賢愚莫不禮岳王生敬畏心擊秦檜且溺之嗚
呼世人于岳何親於檜何怨特以好善惡惡之良知
良能有不可磨滅者在至有事干涉於私巳便自蒙
蔽或能設身處地不黨秦而助岳且能爭善惡是非
如拜岳墳打秦檜之不惜心手者幾人哉更有可笑
者如檜再世幸得為人到此墳前亦必禮岳王而自
擊也彼董卓何嘗不痛罵王莽盧杞何嘗不罵李林
甫但傍觀者多醒當局者易迷耳人有善惡之良則
可以處身世而無昧人無執著之妄則可以悟心命
而不迷如果能參透如夢如戲登臺上之禪則諸法
皆畫蛇添足捫空布彩耳鐸夜曰三世諸佛以種種
方便因緣譬喻言詞開示其結集經典充滿海藏流
布十方秪應眾生業無不盡眾生界無不空而猶然
如在夢中其出生受生不由人教偏能具足一切癡
愛貪嗔嫉妒我慢誑欺奸矯詐偽種種妄想執著法
門觸處皆現如磁石之見針自合貪慾之見色自迷
抑且磨之不滅壞亦不銷諸佛豈曾為彼設教結集
此業識之藏於天上人間哉是何善法教之多不能
就如煉石之難于補天斷鰲之艱于立極惡法不教
卻自能成如流水之易于趨海野火之速於燎原豈
善惡逆順之理有固然哉將謂初教之不親次教之
漸似再教之逼真終教之必神乎將謂佛聖世出世
法如春夏秋冬之必當循環乎必生住異滅而後成
法化乎必成住壞空而後成法界乎如此則佛聖之
道只能以一時人救一世事不可以前遺後亦不可
以後代前乎或以不可遺為相遺以不可代為相代
必以各時各世各自為繼往開來始不壞其造命立
身處世之事以互相密成者使人各自振作而不倦
乎杖人乃大笑曰其然豈其然乎子不見窮須知變
變須知通通須知久此所謂千聖不傳之秘乎天地
不能以一時成歲佛聖不能以一法利生太極不能
以一卦成易帝王不能以一制成治神道不能以一
教齊民立法不能以一義成宗醫王不能以一藥治
病以故佛有三藏十二部儒有經書子史九流百家
各有傳授之業善能參透一法可以通一切法參透
一切法可以歸一法或各自執于一法專于一門大
小偏圓正邪淺深之異皆不能出一念未生前為根
宗也即有透此根宗而不悟差別徒執未生以為巳
證而不能使法界聖凡同參悟此心命身世則佛聖
亦是自了漢如焦芽敗種墮斷常坑矣何足為法界
之調御師哉但有能參一念未生前則於身世不遠
從源出流自得本宗若上根利智之人何枝末非原
本之心哉如孔子謂視其所以觀其所由察其所安
視觀察三字即參究也即精一慎獨克巳也所以所
由所安即生住異滅之心也何心何事無以由安哉
但無人能視觀察耳又如曾子之動容貌出詞氣正
顏色動是誰動正是誰正出是誰出此三字即有神
之司存也容貌顏色辭氣三者即如籩豆之事也世
人視此三者為事而外之豈非自棄其形色別覓天
性之所存乎曾子見道之玅慎獨之功全在於此足
見動容周旋而中禮為盛德之至灑掃應對皆是精
義入神果如是而參造次必于是顛沛必于是何非
復禮歸仁之所在乎果能如是參求其不如是亦不
可得也趙州所謂除二時粥飯不雜用心何異終食
之不違仁與須臾之不可離此道乎儒者不肯參究
禪者不能遍參便有儒釋之分淺深之異使能參透
此旨則學佛自能知儒通儒自能造佛世豈有曾入
門庭而不肯造堂奧者乎一部禮記不出母不敬三
字至於儼若思安定辭安民哉即大學中庸之三綱
領也如謂動正出即曾子之戒定慧也容貌顏色詞
氣即曾子之經律論也既不曰形色而曰所貴乎道
者三非曾子之禪乎即門人記孔子所慎齋戰疾非
慎此三也以形容夫子之慎如齋如戰如疾也此慎
即夫子之戒定慧也此齋戰疾即夫子之經律論也
得此慎之神非夫子自性宗通之禪乎即吾佛三藏
十二部之玅與教外別傳之神亦不出此身語意三
業也神而明之化而裁之默而成之亦必存乎其人
耳何分世法出世云乎哉自無如粉飾取榮而不致
精一末法奸巧本學日荒天下豈果皆可以粉飾而
不切於心命身世遂足久安長治乎大氐善者終順
可以漸誘漸磨而惡者終逆必致暴起暴滅佛聖深
見其常遠見其大不敢謂善惡不同謀也不見先聖
為萬世制作凡民生日用養生送死乃至山川鬼神
禽獸艸木無所不用其極以安身世性命無少偏虧
合天下之人會古今之事為一人之事或有匹夫匹
婦一事一物不得其所者引為一人之責一巳之罪
天下即不巳責而一巳當自責古今即不我關而一
我當自關從上帝王聖賢與出世佛祖為十方慈父
世豈有師遺天下之徒父捨法界之子哉天下人皆
有父義子義法界人皆有師義徒義然未有不子而
能父未有不徒而能師者也人不以父子師徒自命
則將為何如人哉既知則必真知不真知則迷苦而
不可救既為則必真為不真為則迷倒而不可扶夫
真為者非欲盡為極富貴權位之人也為此外慕便
喪身失命矣真知者真知有造命之玅法立身之善
事處世之正道如父頑母囂弟傲煢煢鰥夫亦自能
以孝道得祿位名壽如伊尹傳說太公之終顯及顏
曾思孟之不遇亦何嘗不從貧賤自致身於聖賢豪
傑之間哉予雖如此比似以激發世人而其宗旨實
要人參究造命為法界中第一義也世人不知此意
故不畏天命不畏大人不畏聖人之言不知造命立
身處世之法乃敢犯法侮亂蹈于不測或甘死于偷
安取樂或醉死於亂事危機所以畏之一字為眾生
出苦海之慈航即人天之聖與三乘大聖皆有所畏
乃能成就大法唯佛出過聖凡永謝二死故號為無
畏法王如師子一吼百獸腦裂自此之外誰敢不畏
哉如我意者即佛祖大聖亦有畏也佛為法界之父
而法界之子有一無知以犯危險則父母之為子計
不能不憂畏也如火宅中諸子以癡迷不知畏故或
迷死於五欲之樂或迷死於五逆之惡或迷死于功
名富貴勢利恩愛或迷死於文字道理知見功業而
不知出生死性命之活路或以正為邪以邪為正妄
自顛倒執著不可教之以道不可化之以法不可制
之以刑不可畏之以威或以一邪事而亂國家或以
一逆政而壞天下是一人之別業與天下之同業互
為因緣互為消長或激之以自憤或毒之以破迷或
因禍而致福或由亂而成平也在佛祖神聖正眼視
之安知非眾生無始劫積集有不可思議智種於五
蘊識藏或以上天造物憐愍沉迷因其業力掀翻其
劫習如火宅之三災變起使諸子棄捨貪慾命根而
趨出火宅以取三車也孟軻氏亦謂世人多死于安
樂少生于憂患若非苦到動心忍性而得增益其所
未能亦終是小人陷于坑阱而莫之知避也夫世出
世間法皆重在有主有主之學雖習邪法而皆可歸
于正無主之學雖習正法而或亦流于邪如華嚴有
三世間而盧舍那為主中主則十方塵剎皆有所主
雖欲自妄不能妄雖欲自亂不能亂雖欲自邪不能
邪雖欲自外不能外也造天下之命者其在斯乎天
下非一人之天下乃天下人之天下人能以天下之
天下為心者即一人是天下之人萬古之人唯天下
之一人能以天下之性命如一巳之性命天下之道
德如一巳之道德天下之功業如一巳之功業天下
之罪過疾苦如一巳之罪過疾苦者則能分性命道
德功業教養與天下而為天下不以天下之教養養
我一人當以我一人之教養共養于天下為心為法
為事或可以為君師主盟此天下也人不知天下之
亂皆是生民自巳業報反乃怨天運恨世數自古以
來天何曾陷堯舜禹湯文武周孔不為聖何曾使桀
紂幽厲莽卓操懿必為亂哉所謂禍福無門惟人自
召寧不信乎夫佛聖之玅道深遠難測不至於神悟
焉終不足以感通於天下也初心參學者未可即令
其盡知未可即令其盡行但能控其先得入處之真
而察其心命之所可知其所不可知者當自悟精其
身世之所可行其所不可行者當自神如知焉而不
久習于察行焉而不久造於精則亦徒事虛文其所
謂察而悟精而神者曾不感通于實際而反怪佛聖
之道雖嘗知嘗行而不見效于神悟豈不為自誣與
誣佛聖哉更須知世人非不察不精也如察而非所
當察精而非所當精如百工之玅技外道之玅門雖
察雖精又何預於佛聖之道法與性命之神悟哉正
由此輩以不察不精之知行與非所當為之參學流
弊至後之學者例如此從事襲成頑風以痼天下為
不可救藥豈非千古教法之大冤哉從來此道一治
一亂天下承平日久人多死於故常以假性情出假
禮義以假禮義作假文章以假文章取假功名事業
以假功名事業立假道德聲名及乎天下既無實際
而上下無勤儉之功有侵殘之害事無生法物多困
窮天下相奪相爭勢必各無自立則三教九流百工
技藝無不假假相偽各不相容如養癱之必潰久蠹
之必摧積火之必然畜毒之必發安能不傾天下之
否不倒天下之倉不化腐爛為神奇不反乾坤為再
造然後如大冶紅爐乃能煆去一切假物煉出一切
真性情真文章真事業真功名道德真禪道佛法安
知此非佛聖天地之所以為天下造新命立新身處
新世作新宗旨經法乎人能參透此窮則變變則通
通則久之玅密則能以窮變之機自造造人自立立
人自達達人雖不能博施天下濟眾古今亦可以一
真之法存此世間以濟度人也昔人願天常生聖人
願人常行善事者以有聖人在世天下雖有小人終
不致為亂自當循守善法如無聖人在位則雖有聖
德如孔孟無能以致天下如禪道於會昌不免自隱
其身以故此造命之道猶重在位者得之雖天下之
萬民不一一皆能立身處世而天下如大船聖人能
載萬民而撐之於生死苦海免風波之溺不亦大哉
如大地皆是風波蛟龍鬼怪之危而無舟楫以度大
地皆賊盜虎狼之險而無善兵以護世之能自度自
免幾人哉是故佛祖以性命之道而通聖賢帝王及
有權位者聖賢帝王與有權位者能以造命之法推
及三教九流天下黎庶以至山川鬼神則天下之身
可立天下之世可處天下之命可以自造造人也而
世之能自造者亦佛聖之所與也我此三參宗旨清
淨法身毘盧遮那如來於自心正中立十方法界諸
佛身命之極為主中主如堯舜之精一厥中孔子之
一貫時中與大易河圖洛書洪範之建中立極合致
陰陽之中和成位育之經濟三教九流百工技術雖
有大小淺深之殊曾無一法一事一物不由此主之
中而得自成立也即吾教外諸宗皆以向上全提正
中玅協為千聖不傳之旨捨此則是外道邪命陷于
偏枯欲出此陷如不以中又何有出身之處哉所謂
天向一中生造化人從心上起經綸羅經之針非中
不定子午律呂之管非中不見天心如此之類非中
皆不成就又況為君為師與天下人物造此身命不
有神於中焉者而能為世出世間之主人公哉故有
天下者必祀天祭地奉宗廟與先聖先王及有功德
于世者乃至社稷嶽瀆山川鬼神無不統制其祀典
以隆殺於禮中為聖帝明王之師法設使世間之師
道能尊則於出世間法自能尊尊親親此毘盧師法
身父為吾心法界之主中主也中乎中乎自非參透
而神悟此中之玅密有不可得而思議者誰能與於
斯乎善乎韶國師之示眾云世尊於一切處成等正
覺菩提樹下成等正覺塵塵剎剎成等正覺閻浮世
界裏成等正覺一切聖凡乃至三途地獄處無不成
等正覺更須知吾法門於言語機鋒豎拂拈椎無不
是令人成等正覺者如華嚴為一真法界有勝熱婆
羅門以五炙投身令人成等正覺無厭足王斬截刑
戮令人成等正覺婆須密以貪慾清淨令人成等正
覺又如提婆達多歌利王等及十方作大魔王外道
者或以慾鉤而引其佛智或以非法而導其神機至
治世語言資生業等雖種種幻法於實相印中皆以
大權示現密令人於一切逆順法中造命立身處世
而成等正覺不然則道有偏黨而滯狹小法有所不
到事有所不及也何故以心外別無有法法外別無
有心如心境可分則前之所謂金性與器相亦可分
夢想與靈知亦可分戲子與戲文亦可分水與波浪
亦可分春與花葉亦可分六根與此身亦可分六識
與一心亦可分三教與性命亦可分善此顯密法門
者機不墮于毒海玅不昧于始終大用現前絕無滲
漏則分與不分皆名言無實法也不見先聖親丁此
難曲盡天下之變亂目不耐見心不自安入水入泥
推原此故乃不辭三令五申叮嚀反覆如貫花之參
差迴文之周匝不過要人自參自悟自得自證以自
脫化耳世尊於靈山拈花百萬人天獨迦葉微笑者
得如來正法眼藏教外別傳之旨蓋能深悟此本分
風光有千聖不傳之玅也如阿難號為多聞第一猶
自迷於聖見法執不忘不知金襴袈裟外別傳何物
若非迦葉尊者於糞掃堆頭翻出正法眼藏何能以
倒卻門前剎竿令阿難頓斷偷心跳出活路悟此向
上不傳之秘為三藏十二部之綱宗哉達磨渡蘆面
壁二祖安心得髓六祖落葉歸根來時無口青原聖
諦不為不落階級而廬陵米價玅出全提南嶽說似
不中染汙不得而磨磚作鏡別出大機二支得之而
分流五宗得之而會旨是皆能與佛聖造命與人天
立身而處世也世人若但執佛聖之言教而不參究
宗旨終是自救不了何能與人天作眼目與佛祖作
師宗哉末法邪外掩日月燈之光明恐世人陷于長
夜之迷幸此鐸者能振先聲於三墮縱橫中以啟夢
覺以悟戲場使人皆得入千聖不傳之密門苟非與
法界眾生示異方便中之方便出向上全提之旨何
能會法界同參皆令悟入此遮那主中主之光明遍
照大統綱宗哉。

天界覺浪盛禪師全錄卷之二十六

門人　大奇　大寧　大忍　大權　較

* 說

** 皈戒說

杖人一日晏坐次一士過而問曰佛法陰翊王度學
佛而後知儒儒童菩薩為佛法前矛大師有是說乎
師曰此是唐宋間柳宗元張商英諸公之言衲特拈
出耳士云幸再一啟未聞何如杖人曰善哉公能不
棄方外之言吾請入方內而論之三皈五戒出世之
初壇也通此三皈五戒即巳陰翊玉度弘範聖經矣
何待詳言六度妙行與教外別傳之宗乎三皈五戒
孔門亦有但未標示與人耳中庸天命之謂性即皈
依佛也率性之謂道即皈依法也修道之謂教即皈
依僧也何以見得蓋佛者天然尊貴之覺性而靈明
不昧亙古常存即儒之至誠無息於穆不巳也法者
是自然微妙之觀智而圓通無礙觸事常真即儒之
不見而彰不動而變也僧者是當然堅密之功行而
純一無雜隨緣常淨即儒之不勉而中不思而得也
其修證得力處全在皈依二字是返巳還源之要旨
即戒慎恐懼為自強時習之真工候也天命之佛性
本來現成無有增減但因人不悟歸天然之性智愚
賢不肖各逞私情太過不及故違其先天本來之命
而亂其後天中正之道聖人起而救之表此率性之
中正教戒豈容巳乎正以非佛性不能有法道非法
道不能有教戒非教戒不能悟法道非法道不能證
佛性非念念相續無有間斷不能皈一即三非時時
慎獨無須臾離則不能皈三即一但後世之儒言慎
獨不肯如專受戒者嚴切行持耳使儒者慎獨如佛
之設戒時時禮拜敬誦時時省察皈依時時質正三
師時時羯磨舉過時時懺悔受罰時時斷惡修善時
時求法利生則世間之儒即出世之僧矣一不殺生
仁也儒不能盡不殺佛非獨不殺且能放生且能救
度眾生而冤親平等詎肯殺含靈之身命乎二不偷
盜義也儒守義則不偷佛非獨不偷且能普施且能
捨內外執吝而成解脫詎肯盜世間之財物乎三不
邪淫禮也儒不能盡不淫佛且能絕欲且能化生死
愛根為清淨命詎肯淫自他之心境乎四不妄語信
也儒篤信則不妄佛信本來無妄而能弘法啟發群
蒙悟真實地詎肯欺聖凡之是非乎五不飲酒智也
儒不能盡不昏飲佛非獨不飲且能開顛倒之迷為
明達之慧詎肯飲癡狂之毒藥乎是則五戒即五常
也但因時因地立例有權實耳進而言之但起一念
妄心即是破壞自他法身慧命之佛法僧矣儒者能
慎此獨察此幾即是同此皈戒慎自巳之獨即所以
慎天地之獨慎萬物之獨而致中和成位育皆在此
皈戒中參悟佛祖之心宗亦在此一念獨中而貫徹
也使儒者果能以性道教之旨會三皈以五常會五
戒而躬行倡化至誠熏感則足以使天下無刀兵之
慘殺無賊寇之劫盜無姦掠之淫亂無欺害之逆妄
無昏墮之醉迷矣況乎固聰明聖智而達天德者悟
深密之宗旨而超生死出聖凡以不負立大本知化
育無所倚哉士稽首皈命曰弟子今日乃知學佛知
儒果能陰翊王度真信得孔子是前導也敢不兢兢
奉持以求進於無上道乎。

** 儒釋參同說

士曰皈戒攝吾儒之旨誠開人天眼目也秖如堯舜
至孔子其心法有可以佛法參證者乎師曰功莫大
於立教教莫大於明性情能明性情本有之動靜則
不為邪妄所淆其御動靜之功全在存本有之誠正
閑其本無之妄邪則性情之動靜自如而身心之言
行無悖其於家國天下直桴鼓竿影耳堯舜之十六
字誰不噥噥為千聖傳心乎亦惟佛法乃能深明其
幽奧而不至顢頇夫人莫不有本來心性而心莫不
有本來動靜如太極之有乾坤中道之有真俗也人
心即心之動機其顯見昭著故惟危即俗諦也道心
即心之靜機其隱微幽密故惟微即真諦也動靜之
機有天然而動靜有當然而動靜有感觸薰習而動
靜有勉強執著而動靜有妄慮激發而動靜大約因
喜怒哀樂之邪正而動靜者也是故聖學之功全在
精一二字佛教之功全在止觀二字觀自精也止自
一也喜怒哀樂之巳發或失之垢染故須惟精之止
以靜之則人心之俗諦自化為道心而感應寂然常
在厥中也道心之微為喜怒哀樂之未發或失之斷
滅故須惟一之觀以惺之則道心之真諦自融其人
心而虛靈不昧常在厥中也惟聖功之精一不二止
觀互用則能慎獨以至性情之中和而證太極之理
惟此精一不二為止觀雙融則能克巳以合天人之
一貫惟此精一止觀之不二是為允執厥中之第一
義諦而真俗二諦亦無時不中也易之乾卦即道心
之純粹精也易之坤卦即人心之直方大也萬物負
陰而抱陽人心居寂而由感八八卦爻皆不出人心
道心之危微一陰一陽之變化也惟此執中之旨從
堯舜禹親相授受以至於湯文武周承此心法而聖
敬日躋天命常在是皆能致力於精一之道而不失
其建中立極者也天生孔子集群聖之大成始終條
理一貫天人命曰時中大矣哉顏子博我以文此人
心惟危之能精也約我以禮此道心惟微之能一也
即服膺勿失也即允執厥中也即曾子所唯之一貫
所舉之忠恕也捨堯舜之厥中無夫子之一貫亦無
曾子之忠恕顏子之文禮亦無天地之陰陽大易之
乾坤佛教之真俗也雖然此惟世法出世法之大人
能之世法之所謂大人者先天而天不違後天而奉
天時天且不違況於人乎天地之道無私故其顯仁
藏用鼓萬物而不與聖人同憂而聖人卻與天地合
其德故有輔相裁成之功與百姓同其憂患全是一
與字有天地之全能焉全是一裁字見性中之密理
焉人心道心文禮忠恕有不與天地人物相合則又
何處見聖人之憂患能成其神純功化之妙所謂吉
凶能生大業者亦惟聖人為能也至于未有天地萬
物之先此天地萬物之根源從何處生起于此有疑
安能不於出世大人之大法別傳直指之專門極深
旁通穿徹一回也耶以不生不死之攖寧磨應而不
藏之鏡則益見其天地萬物依正因果之根源有自
也且道如何是直探根源之宗旨向下文長付在來
日。

** 子路聞行說

孔子得子路為弟子而門庭日以高峻惡聲不入於
耳蓋子路為人果敢勇決真狂者之進取也唯恐所
聞不能行故勇于行惟其喜於聞過則勇于改乃知
聞過則喜之心即是聞行則恐之心世人聞過不能
喜不喜則不能勇于改過聞行不能恐不恐則不能
勇於必行也又況從上精一相傳之橐籥皆從兢兢
業業中入不則倚意見縱嗜欲為無忌憚矣此金剛
所以為上師乎子路之喜正所謂發而中節者也孰
謂升堂不入聖人之室哉且以何者為室。

** 愛梅說

予與李何老到旻昭丈室見居士方題元亮畫冊予
曰袁石公有言人而無癖不惟志趣不佳語言亦無
味矣旻昭曰如陶靖節愛菊濂溪觀蓮是癖耶予曰
然昔予家侍御善公翁深愛梅嘗自歎曰安得如此
梅能忍寒衝雪而獨開者乎無論凋落之際此賞其
奇凡風晨月夕相對原無間也或以金購之翁勃然
變色曰是欲以不義陷我耶此物雖微我敬之如良
友事之如嚴師巳三四十年于茲矣夫以見利奪志
則世間更有尊貴之事亦可以奇貨居之乎如是則
予不特無面目見天下花即一切草木亦負慚不可
見矣其人慚謝而退又一日彼偶得一怪石奇盆持
之而進曰我前見公愛敬此梅無比惜其磁盆甚陋
我將以易而配之翁復蹙額曰冤哉君益過矣此盆
雖陋與此梅相與巳久如結髮之義貧賤之交亦可
以極富貴者奪之乎旻昭憮然曰此聖賢格言千古
之春秋天地之綱紀不是過也于此足見柘浦張氏
淵源遠矣請述之為後世鑒。

** 浪公齋說

浪杖人自視何有一法與人哉公齊居士相與靜對
乃以余有可以令人齋戒相通乎神明之密者遂立
說以會同志每閱月於朔望諸齋之外補其闕而訂
十月受戒之期此居士權巧施設以作漸摩之資為
助發之引歟其說簡易而疏暢令讀者惕然惺信然
受亦可謂毘耶居士以手斷大千於掌上而過淨佛
國土含識者不可思議而入解脫法門也適說成龍
伯潛岑二居士過訪一見而契且快讚其說謂此一
齋不惟可以淑人心關世教苟能推而廣之何法不
於此會通耶即屬一語以作群公之倡予曰今三公
既巳倡矣余復何贅哉雖然予忍不應命而求質於
諸君子耶因試言之易之八八莫非一誠然此一奇
一偶交錯成文而有吉凶悔吝則其幾惟於一動而
巳矣夫人生既有此身世何日能無動哉是故聖人
啍啍知幾啍啍慎獨以故發皆中節而一言一行悉
可為天下法亦觀察一動機耳以此齋戒洗心密藏
通神明類萬物豈渺莽哉開閉之權在復之初履霜
之戒在姤之初存去於幾希之間潛龍勿用而無所
不用其極矣曾用此勿用之潛否猶不信頓發一念
之善足為天下之元長哉諸公果然過冬關而造淵
雷遇品物而懼躅豕各專一善之權而美利天下統
御各正保合太和其繼成仁智百姓之用有不能自
巳者則予一浪之興誠有足以鼓舞振作此毘盧性
海之波濤也天下高明詎無雲興瓶瀉而為之唱酬
者乎。

** 田道人說

建幢曰傳聞達大師末後獨得田道人非大奇特事
乎師曰此亦彼師弟子現前遮念不思議不自欺不
昧滅之交感也如達大師門庭方盛之際海內名縉
紳奇衲子稟之如神明畏之如雷電奉之如父母又
有疾之忌之不勝生訕謗而致毒害者及乎大機頓
發橫事交生則向之敬畏稟奉者如星飛鳥散直成
就得田道人不用命而終其如幻解脫之事耳嗚呼
人只知為一時之事巳也最初達大師何嘗屬意於
田道人而田道人亦何嘗預意於達大師此蓋機緣
湊合自不容巳而成就也又何可以時勢隱顯以定
其竄伏不前者皆非真知巳而能一時成事者即徹
底真知巳哉如李卓老當時聲勢豈在達大師之下
而卓老嘗自著述謂人最難是得死所人不死於真
知巳必死於不知巳後果流言一起身家不保以至
自刎或謂卓老剛愎自用以取之也予曰此卓老之
得天下名與得其死皆此剛也彼不惟得一死且得
兩死也值流言而自刎死於不知巳也死獲馬侍御
父子獨能於生死危難不變交情是死於真知巳又
成就一真知巳也誰謂卓老不得其死不死其願哉
雖然此亦盡卓老學識之分量耳古今人物豈易盡
得其定評哉如二人作鬥必有一強一弱母為此強
能勝天下之強此弱能劣天下之弱使強者遇勝則
強反為弱使弱者遇劣則弱反為強況此中有大有
小有真有偽有時有勢有感有遇有慷慨捐生於知
巳不知巳者有從容就義於知巳不知巳者有素無
操履智識適逢其會者有素有抱負精密不幸而誤
者此豈可一定而論其心行哉故凡古今事實如據
疑斷案但取現前一事於理法何如耳又豈可以一
案而定其人一生之真偽品地哉故大聖人直求諸
巳無惡於志可也況吾法門為法忘軀捨身捨命之
事有非世間之不可測哉若田道人者亦現前之一
案然亦足以激發後世之不思議不自欺不昧滅之
交感也子其勉之。

** 法門必有事說

解御日禪人從江南來因侍次問云諸方善知識互
相攻擊是非乃至設問難於語錄特為吹毛求疪出
巳所長必置人於不堪之地此豈佛祖之心行乎甚
至門人小子造言捏事遞相訕謗各自莊飾門庭或
朝秦而暮楚或昨怨而今恩此又豈法門之祥瑞乎
師笑曰此非子所知也諸知識之攻擊正彼各出手
眼密相激揚其中邪正相傾真偽相奪自不容巳而
成其機用正欲使天下衲僧於刀山劍樹鑊湯爐炭
中絕其偷心不得躲根于情識知見自求出身活路
踏翻生死窠臼此大慈大悲相為主伴交參正打傍
敲之妙旨也如大易以變化不測謂神正以摩盪交
錯為吉凶悔吝始能生其大業曹溪波浪如相似無
限平民被陸沉若不如是正法眼藏涅盤妙心孰能
為之簡擇哉至若門人小子此又何足怪乎蓋彼未
造其門庭堂奧之密自逞私臆妄為測度故不免有
讚歎而成謗毀有毀謗而成讚歎有因毀謗而感悟
有因讚歎而發機此中激揚砥礪之妙原要開眼之
人自相委悉也況歷祖全提向上一著乃至顛倒縱
橫中施金剛鋒作獅子吼或撒金撒沙或下毒下藥
一任惱殺天下賺殺天下疑殺天下踏殺天下此正
宗門鎔凡鑄聖之大爐鎚也若無諸方無知識無門
人小子孰為攻擊孰為讚毀孰為交錯變化哉日禮
拜云今日乃知和尚之為人矣。

李長庚曰可以悟大易之包決矣真士以一切境
為鉗錘達者以一切事為瘖聾總須消卻我見。

** 大嵒命名說

桐山方子何人也天資傲岸才氣縱橫其父玉峽戶
部公命名曰文字爾止以文不可過務求厥止此繫
賁之時義也方子年少能文有經營四方之志忽值
世變廢然自反於畝畝更名一耒字明農謂專於耒
耜可明農也及事農無田可耕無地可鋤則又放意
湖山隱於醫卜且不可典要惟變所適於是乎聞浪
杖人之風而趨焉發難質疑窮極天人性命之理浹
旬恍然有感乃舉身投地曰吾師乎吾師乎舍此吾
誰與歸哉杖人亦蹴然喜引而置於吾法命名曰太
嵒宇居易於義云何蓋孟子有泰山嵒嵒氣象以能
私淑孔子而知言養氣卒入於化故能駕七十子之
土而得其傳且易之為言平也必得陰陽之乎乃可
通變以美利天下正吾宗所謂高高峰頂立者必善
於深深海底行也又況明悟之後有轉位旋機之妙
豈不超超乎三墮而取向上之正命食哉方子其以
吾言思之則文耒之義皆可通矣。

** 示賣燈心人小生意說

杖人偶與一長者閒坐一少年來參禮杖人曰子是
何處人曰遠方做小生意人杖人顧長者曰公試驗
他是何等人長者問少年曰世間何者最遠何事最
小而有生意可做耶子莫是天地未判巳前做造化
生生不息之意者乎曰不是子莫是盤古巳分之後
做三皇五帝與人物制作安身立命處世善終于幾
希中之生意者乎曰不是曰子莫是纔捨異類之身
而得為人不忍孤負此生以求勝進欲學聖賢仙佛
做此一轉機之生意者乎曰不是曰子莫是見世道
交喪有所進取皆是殺機必須真做格致誠正而為
修齊治平之生意者乎曰不是曰子莫是見世間功
名富貴利欲恩愛種種多是殺法身慧命之業乃今
發心求做學道參禪以明心見性而自利利人之生
意者乎曰不是曰子莫是巳承善知識指點一切言
語文字道理知見玄妙皆是無明生死業識只求單
究此念未生前本來主人公一著以超聖凡迷悟之
生意者乎曰不是曰子莫是於向上一路千聖不傳
自拈花及一千七百淆訛公案與五家門庭堂奧必
求徹底發明以得全機大用使佛祖也沒奈我何之
生意者乎曰不是不是長者喪然曰老人伎窮倆盡
勘這個沒孔鎚不破請老和尚自巳驗過杖人曰教
你去驗他你卻先自納了許多敗闕何不教他自巳
以實供出少年曰弟子實不敢欺瞞只是個賣燈心
小生意人長者笑曰豈不是我所料底杖人曰你何
曾說是賣燈心底長者曰正是正是乃顧少年曰你
也只是做個懵懂賣燈心底人卻不知能點此燈心
之法也若不知能點燈心之法雖賣此燈心與此油
物皆是死法安得謂是生意其生意全在能以火種
子點著此燈心則此燈心本有光明當體發現矣如
無此火種子點發雖有天地造化之機佛祖聖賢之
妙與輝天炤地之光耀古騰今之燄終自埋沒而不
能發生也又何貴佛祖相傳之秘密哉果能得此點
發之生意則千聖不傳之心皆歸于千聖能傳之法
法外無心決非兩橛明矣嗟乎今日者世出世間誰
能做此小生意以點發天地古今三教九流之心皆
得息此殺機同做此生生不息之意哉少年乃驀然
驚起曰乞和尚指示如何得真火種子點發此燈心
以自炤炤人杖人曰你禮拜著少年便禮拜杖人乃
呵呵大笑而歸丈室長者與少年相視莫逆于心各
自踴躍歡喜而退。

** 示提傀儡人無可奈何說

杖人又與長者閒坐復有一少年來參禮杖人曰子
是何處人曰是無可奈何人杖人仍顧長者曰公再
驗此人看長者曰如今不似昨日先自漏逗也我問
子來此何事曰昨見賣燈心人言古今無可奈何事
只去見靈山老和尚與那長者便有奈何處因此特
來求指示長者曰子試說為甚無可奈何少年曰我
思自出胎來漸至長大但略知日用事求初出胎事
巳不知又安知在胎入胎與父母未生前事此是頭
一箇無可奈何次見人身日壯健日衰老眼漸昏耳
漸聾齒漸枯髮漸白神氣漸不精釆筋骨漸不支持
此又是個無可奈何忽而有疾或寒熱傷感中風毒
邪痰或遇庸醫錯誤不論老少立刻會死此又是個
無可奈何夜來寢或思想或放懷忽而作夢或吉凶
顛倒睡是我夢是我醒是我如何我便作主不得當
此尚有神魂即不繇我設使一口氣不來上天堂下
地獄作餓鬼畜生不更隨業識迷輪去乎此又是末
後最無可奈何至處世朝廷官府鄉黨宗族骨肉親
友之好惡勝衰與讀書科第宦途之遭際逆順及農
工商藝之得失此又是個無可奈何或天地災異四
方賊盜人事奇險冤親遘會鬼神變怪此又是個無
可奈何設知百年終盡不忍此靈心同歸昧滅決志
出世求性命事不知遇師友之邪正與參學經律論
淨之適從及參究工夫機緣宗旨之曲直或當下不
能領略或太過鹵莽承當此又是向上一個無可奈
何外此不可枚舉統惟大慈救拔之長者曰既如此
平生以何過活曰實不敢瞞是做提傀儡生意藉此
倩錢以度日也長者笑曰我看你是個弄精魂漢原
來只知提那古今佛仙聖賢忠孝節義與奸僭亂賊
機巧變詐與世代興廢存亡善惡禍福之事不知為
傀儡所提也傳記雖是假底提弄恰要逼真若不以
我之精神則提弄不出古人之精神亦不能激發今
人之精神也你還知傳記未點鑼鼓未嚮提弄未出
時是個甚麼故事能提弄者又是誰正當鑼鼓巳嚮
曲調巳唱正當提弄時千變萬化又是個甚麼及乎
結局曲終聲沉戲罷人筵俱散後這個提弄底人又
作麼生正以你不知所以妄自入胎出胎被此生老
病死好惡是非所累若能向這沒奈何處嚗地碎撲
地折則世界人物生死迷悟皆無可奈你何你卻能
出死入生游戲凡聖奈得世界人物何矣少年大喜
曰弟子幸承開悟如今乃真能提弄古今聖凡人物
以此親切痛快而醒悟天下萬世人之親切痛快也
乃倒地禮拜杖人纔拈杖欲打彼拍手呵呵而去長
者曰這棒我亦耳心喫也杖人亦大笑曰要打底偏
不打你奈何。

** 揮鞭影僧寶說

夫僧為無上寶者以其能住持佛法大寶也從佛口
生從法化生得佛法分為法王子續佛慧命作天人
師是故皈依曰眾中尊豈非世出世間一無上之大
寶哉然今之所謂寶者須得其真乃可寶耳若出兩
片大門之家何可寶也若剃一個俗頭之髮何可寶
也若以飲食衣服臥具醫藥受用具足何可寶也若
以國王大臣長者居士禮拜供養何可寶也若利在
官不差民不擾飽不耕煖不織何可寶也若但圖名
可欽貌可敬威可畏儀可像何可寶也若生有所托
死有所歸止要宮殿隨身供給到處何可寶也若千
年常住一旦眾僧止享百事現成諸緣備集何可寶
也又若謂慈門廣大可混異徒悲海弘深能容邪命
假僧儀而恣竊盜藉寺產以助貪淫至於結怨檀那
輕毀佛法退心道俗滅裂師僧何可寶也若倚附權
豪謀為不軌坐成淵藪召集無羈拳拳於邀惠乞憐
汲汲于賂知取辱至於鑽剌經懺折腰叩頭穿鑿功
緣告肝訢膽何可寶也若纔為弟子即作人師不達
教乘不精戒律顢頇儱侗欺誰瞽聾相沿襲而子復
子亡羞惡而孫復孫興寺開山沽名竊位瞎初心之
淨眼同生陷于迷坑何可寶也若不歷師承不經友
證不明觀行不透機緣得少為足躐等稱高隨風習
而與性成捨真參而無妙悟意鑽識解妄授訛傳為
僧海之魔冤作法門之毒害何可寶也嗚呼法末世
降道喪風漓可寶真僧鮮見久矣安得菩薩再來豪
傑並起同扶大寶耀古騰今也哉然古之所以能自
寶者從初一念發猛烈心求真出家欲了生死跳恩
愛網越煩惱河斯可寶也棄世間榮捨身外寶頓忘
口體迥脫塵緣五欲都灰一心念道斯可寶也捐軀
為法遍訪明師決擇疑情奮力倒斷甘奴僕行歷萬
難而不辭勞被堅固鎧葆一真而不受玷斯可寶也
捨巳從人深參勝友警悟鞭滯洗幾陶微曲盡門堂
誓終身而常居學地徹窮骨髓願實證而不事空言
斯可寶也服膺至善刻意精操稟嚴命而履薄持盈
挺毅肩而負重道遠結終場于初步拓末局於始心
斯可寶也明經旨趣定論權衡正眼目而鑒格人天
凜犍椎而降伏魔外作狂瀾之砥柱為斷岸之浮梁
斯可寶也嚴淨毘尼弘三乘之正範堅持衣缽傳諸
佛之常標尊重波羅提木叉化化不絕孝順摩醯首
梵網當當有因敬若大師生生恒依是學愛猶一子
念念不去其心制三世以無違敕十方而無犯斯可
寶也深信唯心標九蓮之淨土全提本性攝六識於
圓通一門超越妙莊嚴十方接引三昧頓成真解脫
四字專持人聽難思故復說誠讚歎我見是利不覺
吐舌宣揚感憶母而兩深契願王於一念斯可寶也
退步餐玄嚼藿藜而忘苦淡進身研道披縷褐而失
寒溫磨心鏡於痕垢盡除拂靈臺於是非不涉戒珠
瑩淨息靜慮于漩澓之波定海淵澄發慧光於渾圓
之境斯可寶也千林撥草戴星月以扣華宗萬里瞻
風踐冰霜而慕梵印擲形骸于煙霞之外輪性命于
爐鞴之中親知是事吞棘栗未敢吾欺自肯方休撒
懸崖不從人得斯可寶也橫擔楖栗直入嵯峨盤結
草菴目空雲漢吞三世而無生可度拒四詔而絕意
為人煨黃獨而香透九重不暇為俗流拭涕戴青灰
而聲聞二國未肯因世主下床斯可寶也道圓德備
果熟香飄感而遂通迫而後動秉金剛於寶華王座
傳正令於妙密天寰截英雄之伶俐命根續五宗不
傳之緒烹佛祖之玄微骨髓顯三寶無上之尊斯可
寶也若能始終是學央定究竟斯成不惟示末法之
雞犀抑且懸將來之龜鏡然則漫謂不逢鷲嶺見前
睹文佛以放光勿勞再會龍華當下獲慈尊而授記
增大明之佛日三世光輝運常轉之法輪十方通達
惟無上寶是眾中尊堪酬不報之恩以助無為之化
末法下凡不揣固陋敢述此作願僧自寶。

** 不自棄說

杖者一日坐室中與客激揚今古有侍側愚門人因
揮麈之暇乃整衣禮請曰小子願乞一言為終身成
人之警以不自棄惟師哀憐而加錫之杖者奇之曰
大哉小子乃能以成人之事問予耶予安能以一言
曲盡成人之道哉且以予生平所未能成而欲自棄
者詳與子言之使女得常誦予側并警覺予之所不
逮焉庶不負予為女師以女為予之資也居予語女
女欲成人而不自棄也則此生可為了生死人矣女
肯為了生死人也則此生可為不自棄人矣且予與
女未能成人而妄欲自棄者何哉即予與女不務了
生脫死秪欲自欺欺人非自棄乎不務真參實悟誑
以未得謂得非自棄乎不務忘情絕識謬為刻妙雕
玄非自棄乎不務明宗透旨訛為接響承虛非自棄
乎不務親師習友僻為離群索居非自棄乎不務行
詣百城局以一隅自大非自棄乎不務入室通方劣
為單板獨拍非自棄乎不能心眼圓明瞎為濁智流
轉非自棄乎不能迸出胸襟徒爾數他珍寶非自棄
乎不能精金百煉偽為假死汞銀非自棄乎不能絕
後重甦寐與痴人說夢非自棄乎不能竿頭進步死
欲執守真常非自棄乎不能深透五家僭謂當代宗
匠非自棄乎不能道通德備冒欲出世為人非自棄
乎不能韜光歛彩怪欲顯異惑眾非自棄乎不能孤
峰坐斷險欲將高就低非自棄乎不能證大解脫愚
欲垂手入廛非自棄乎不能久安學地妄欲方丈自
居非自棄乎不能大法自欽夸欲開山建寺非自棄
乎不能超凡越聖狂欲呵佛罵祖非自棄乎不能一
口吸盡竊欲評唱古今非自棄乎不能鑒衡一世罔
欲貶剝諸方非自棄乎不能克巳復禮悖欲收拾人
心非自棄乎不能至誠感格逆欲顛倒英雄非自棄
乎不能心齋坐忘濫為呈身長老非自棄乎不能韞
櫝待沽炫欲求售天下非自棄乎不能功成不居妖
欲受人供養非自棄乎不能含弘光大甘以得少為
足。非自棄乎。不能順致天年。枉為暴殄天。非自棄
乎。不能貞介自守。賤為搖尾乞憐。非自棄乎不能自
度力量。矯為大事荷擔非自棄乎。不能振綱立紀。忍
欲發人陰私。非自棄乎。不能藏污納垢。痛欲堅白自
鳴。非自棄乎。不能身先天下。屈欲捨巳徇人。非自棄
乎。不能象罔獲珠。痴欲憐才惜器。非自棄乎。不能激
揚向上。盲為煆煉鉗鎚。非自棄乎。不能藏身遠害。昧
欲冒難持危。非自棄乎。不能本色自高。巧為翰墨媚
世。非自棄乎。不能相忘機術。托彼權勢張施。非自棄
乎。不能方寸自貴。殉彼名勝山川。非自棄乎。不能精
嚴妙行。撥彼勤苦徒勞。非自棄乎。不能窮通經論。蕩
以文字掃除。非自棄乎。不能大機大用。陷以死語死
法。非自棄乎。不能慧命自權。亂為傳授許可。非自棄
乎。不能忍難付囑。輕自透露鋒芒。非自棄乎。不能清
正源流。濫使天下僣竊。非自棄乎。不能陰翊王化。輒
自犯世典刑。非自棄乎。不能斡旋風氣。反為奸邪所
乘。非自棄乎。不能見幾而作。忽其天人向從。非自棄
乎。不能謹避嫌疑。或至觸傷尊諱。非自棄乎。不能經
大傳遠疾欲美振一時。非自棄乎。巳上略舉五十三
則。皆予與女所未能而妄欲自棄者。予與女自今而
後。當書諸紳誦諸口。銘諸心時時自警。念念自規。庶
不致自棄此生。以成徹頭徹尾。融通廓大之了生死
人也。子其識之。毋自落大事諸小子咸喜咸懼。共拜
受之良久曰。行到三巴三峽處。一度間猿一斷腸。

天界覺浪盛禪師全錄卷之二十七

門人　大奇　大忍　大寧　大杲　較

* 書札

** 復梅長公中丞書

有真骨性人被世界磨成無真骨性人。被世界磨滅
歷觀神聖英奇。莫不遭危難而大有為。所謂吉凶生
大業乎。今當治久而亂固是常事。獨此幾希公道望
人主張則天地之健順可不息也幸明公挺然以斯
道自任復能力持出世性命之宗即使天下知有而
不克承當。彼或稍有戒心。亦不敢故意作逆也況有
乘風雷而自為變化者乎。龍湖之龍。砍額在此。

** 又復梅中丞書

天下事皆有直捷簡要法。有費盡平生才力竟不能
得者。有費盡平生才力而後始得者。有不費一毫才
力纔入手便得者。所謂國家可均爵祿可辭白刃可
蹈中庸不可能而智愚賢不肖有過與不及之弊。獨
大舜得之則用其中於民顏淵得之則服膺而弗失
其餘索隱行怪則無所忌憚矣。釋迦談經四十九年
老婆費盡腕頭力。砧杵猶成斷續聲及至末後拈花
始得一直捷簡要獨迦葉破顏領旨。不啻夫子呼參
而唯也後世不達其直捷反成無限淆訛。又豈止不
悟一千七百爛葛藤而巳哉而佛聖之愈直捷轉使
眾生之愈委曲自非善於隨機點化就路還家其鈍
置人固不少耳所以山僧昨日答公拈花頌云。世尊
伎倆窮處纔得一箇出身不是他家具眼依然腳底
泥深不知高明以為何如。

** 答李夢白太宰書

讀手諭。深知為彼不肯參究者開一接引之機要於
途路中指入堂奧之意正古人放行中有把住把住
中有放行孤危平實就裏縱操皆親切為人處然先
聖為人不圖目前取驗。恐見小利而大事不成往往
垂手下藥不使惑亂瞑眩。則骨髓膏盲之疾終不瘳
也。如云有見公案話頭妄生穿鑿反生毀謗。果有人
焉能于真法穿鑿生謗。則如人以惡心伐旃檀樹則
彼身染香氣亦終得解脫也。故曰。不妨惑亂疑殺天
下人是皆以異方便助發真實義也觀公之意即衲
之意。然衲雖如此答公而其為人垂手。必須如公所
示。始可投今日之機也誰謂今日金粟如來床頭寶
劍無殺活哉。

** 寄浦城雪生潘達書

見子書。與弔白臬及招魂傳嘯諸稿。子之才過於識
學激於情雖向慕古今奇特之士然終未專用力於
默識以祈神悟耳夫默識之功即返觀天性也。於無
聲臭中。密得領悟則神協天人。自無物我不平之氣。
與今古無聊之辭矣。昔夫子門下獨顏曾愚魯能克
巳慎獨絕無一毫外樂之思。故其心齋坐忘神清金
石自足與天地參正所謂虛室生白。吉祥止止是也。
吾子方將琢巧以擬造物。何若收其放心。而恬養此
浩然之充塞哉。

** 因賊亂與梅中丞書

衲前年在麻城。聞賊勢甚急而官長守城甚嚴。城中
士夫及富豪。日夕多作計較。私奔出城到山中作寨。
而寨多未成或惹起窮民變為土賊乘機殺掠。日傳
訛報驚駭愚民。流離困苦。自相殺亂。及乎寇至。城雖
未破。而城外人民自投鋒刃。彼彼皆是也。悲哉及今
年再至麻城。而城中士民以慣。經不怪見。四鄉百姓
擁來城下。官長輒令築城門。點煙戶。守城垛。不問彼
是有身家可戀。不相通城外為亂否。亦不問彼平日
活計有餘。可忍窮餓不奔走否。彼賊果逼近則官長
巡城點煙戶。不在者責罰。不知官纔去。而煙戶亦趨
歸。且怨恨賊不速來。即開城從賊。反得快忿而恣欲
也。適在河南鳳陽一路親見。此病何曾賊善攻以破
城。是皆官長士夫憤激百姓。私通外寇為內應而破
城也。夫天下守城之計莫善於保民。保民之計莫善
于察貧苦百姓。使之有衣食度活。有身家可戀。則百
姓用命。不待教誡責罰。自戮力死守矣。古人以百姓
為干城。仁義為甲兵。豈虛語乎。又見有賊勢急。遠遠
於省城州府請官兵。殊不知官兵亦他處。百姓也竭
盡庫廩錢糧以養。官兵戕害百姓。擄掠婦女。樹頭草
根無不剽盡。官兵之毒慘。有甚於流寇者。何不以庫
廩錢糧養我鄉黨親友父子骨肉為足食足兵之計。
以死守信義而不去哉。近聞涿州馮因西邊闌入關。
公自散家財以給貧苦。手執壺漿登城慰諭守城窮
民。使能下城斬賊首者。懸賞金寶若干。如有士夫富
豪私奔出城者。任百姓抄奪其家。於是貧富無二。貴
賤一心。而賊不敢窺。則城為之守矣。即壽州方孩未
侍御。亦嘗親見其若是。此二公真天下保民守城之
萬全策也。蓋自古以得民為得天下。欲治天下者。捨
百姓之心而能治天下者。吾未見其可也。我公素以
經濟自命。海內推重有邊才。堪寄社稷之任。今此麻
城皆宗族鄉黨。不能明目張膽以排難決義。是擲宗
祀鄉親於賊盜之鋒刃也。安見能推忠孝于天下國
家哉。昨與大宰痛口說此亦大驚愕。今特遣使迎公
歸城。急圖全策。何故以小忿而退守一沈莊耶。某嘗
謂良醫不患病奇。但患不察脈理與下藥。良將不患
敵詭。但患不識賊機。與制兵。倘有以天下自任者。凡
有危疑險阻。皆反求諸巳。平心處事。平氣通情。則天
下古今治亂。如庖丁解牛。恢恢乎游刃有餘地矣。道
盛無狀唐突。以公知我我知公。故不敢避諱忌冒瀆
尊嚴。惟慈悲原諒幸甚。

** 復李太宰書

承示答中丞公問。著著皆有手眼。據款斷案就中接
引。如趙括讀父書。誤殺四十萬性命。正是今日談文
字禪。誤墮生死也。若真悟佛祖心法。則縱橫機用。又
孰能當其鋒哉。如四種貪欲料揀。此四等人。皆應病
施藥。如泥合水而垂利濟也。雖然聖帝明王。嘗使貪
使欲。使痴使詐。以毒攻毒。以病治病。往往成大功業。
證大莊嚴。所謂先以慾鉤牽。後令入佛智是也。蓋天
下皆貪欲之藪。如京師絕域無貪欲則人誰肯奔赴。
與拼命建功業哉。即今沈庄集聚。誰非貪欲之人乎。
獨有不貪不欲之人難度。佛嘗呵為焦芽敗種無激
發之機。故當以彼可畏可患迫之投以毒藥。惱亂之
而起其疾。以發其機。其餘有貪欲之人。隨其情欲以
餌之。又誰能逃此法網哉。載讀中丞公復居士書。竊
見親履實踐。所以觀自在菩薩。必須行深般若岸頭
始知五蘊皆妄識緣生無實性也。若不深造到無實
性無智亦無得處。安能心無罣礙。而出夢想顛倒。而
究竟涅槃。得大安樂地耶。盛嘗言八萬四千稱性功
德智慧門。門門皆有八萬四千魔王邪外。把關據要。
水泄不通。若非普門大士通身具八萬四千爍迦羅
眼。八萬四千毋陀羅手。安能一一覷破。一一打開。此
種種差別。以大通廓徹。此八萬四千功德智慧之法
門哉。如某漢者八萬四千當關之一邪魔耳。惜公於
此退屈。更不就中發一大力尋出降魔劍照妖鏡。鼓
勇直前掃清天下以致太平也。此公雖謂勘破誓不
復為其冷腹最熱而實為某漢一戰而卻。反使彼八
萬魔軍之類。益得昌熾而不可滅也。我正欲公不忘
夙憤發一大怒。而掃清妖孽。以報君父。以安天下。始
快我心也。即今日偏守護生堡而置西陵危城于櫐
卯之上。此實某所抱恨。亦復視公如趙括讀父書也。
知我罪我予何敢辭。容日某當親謁沈庄。願刳心以
質正之。

** 寄吉州蕭伯玉次公

古今芸芸是一則不可結款公案。孰能于此目空天
壤哉。目空天壤猶半。提也。自策此杖於方外。撥艸瞻
風。第求一可與此杖敲擊者以慰生平而巳。盡生平
不獲。亦何負於獨往獨來。以畢鄧林耶。原非敢於分
外侈求也。承公伯仲深心檀護忽讀佳刻。吹毛淬利。
其於天壤間超超乎格量之表矣。此道談之如剝筍。
護之須如愛竹。不知何以親切至此銅山西崩洛鐘
東應。郗公舉此以問遠公。便是易耶。遠公默然。當時
為遠公作何語。方為匡廬石耳吐氣乎。惟逢如是人。
不肯放過。何待他日相逢。始為絕倒。

** 復黃海岸公

濟子至得接二手扎。徹見為選聖建梵剎振宗風之
心雖旻古佛再來。其始終願力不過是也。承諭赴閩
蚤歸欲於觀星日向圓通受大菩薩戒。此正公深契
丹霞掩耳又能嚴樹律幢。況此末法人多習漏為濁
智流轉。自非金剛大士。挺力荷持則此梵網心地戒
臺。幾為艸莽所侵。安望有從正定而現萬德莊嚴。以
攝授群情哉。此盛當刻日趨歸冒闍黎位。以證盟盧
能大士登壇受具而開天下之宗門也。春間貴同年
金正希過訪。深能以大法自任。與盛訂今冬山中結
制。必須親證大事。又極致意凡士紳相從者。必先令
嚴肅戒鋒。為入道前陣。何期氣類有如此妙協乎。欣
慰欣慰。

** 復少司農巖犖戴公書(附來書)

法末明說海澨陳人。滄桑以來。百苦交煎。始知偌
大乾坤無立錐地。為未聞道者著腳處也。夙生悲
憤。陡從兵火中喚出。甲申之冬幸遇三峰。下問石
老和尚門人。今大司成胡此菴老師。不吝婆心。成
􃁪有加。雖然覷得橛頭。終以未能大用現前曲盡
法奧為恨。昨幼仁道兄來頒賜兩語錄。跽悉金鎞。
見大和尚不惜弄粥飯氣到處尋人。乃知和尚求
人之難。與學人遇師之難。其切一耳。今因幼仁還
敬啟。洞上門庭即不問。且問捶碎三門。打翻露柱。
還我尊貴無上一路來時如何。數千里外可為炙
豬左膊也無。直待血濺梵天。始見老僧今日撇地。
明說頂禮可勝悲仰之至。渴望喝聲祈即郵及。法
末明說合十百拜。

衲於方外為法求人。巳數十年矣。近於江寧有陳旻
昭諸公。力為護法使此縣絲不墜。今幸飛翰從空而
下。始知血性丈夫。能於百苦交煎中悲憤而出且得
與大司成胡公。激揚此本分大事。何奇特如之衲素
神交者。莫過陳百史想必嘗相倡酬。此如幻解脫法
門也。當此之際。有如是機緣。得非佛祖不傳之慧命。
大有以振興乎。雖然。也須絕後重甦底漢子。始擔荷
得。始不自欺欺人。昔者裴相國於壁影間喚起黃蘗。
幾番痛受鉗鎚陸大夫於鵝瓶裏呼出南泉。未免深
承錐拶。張無盡得兜率辣手。始能捉敗德山張子韶
遭妙喜毒心。乃得勘破物格。諸作家是皆棒頭有眼
明如日。不變精金火裏看也。如大居士果能捶碎三
門。打翻露柱自當得全機活脫大用現前也。又何從
人問如何若何向上向下。別尋尊貴一路哉。事不獲
巳。大居士直須向佛祖無立腳處真的的得個轉身。
吐氣則如師子兒哮吼返擲。縱橫自在更不假他人
一毫威力。便能獨蹈大方。堪報不報之恩以助無為
之化也到這裏正好與山僧相見。

** 復熊銓部雪堂居士書

從來以知巳為難。而時節機緣為尤難。即昔人亦有
尚友千古者而恨生不同時也。今山僧幸居士一見
莫逆又能傾倒素心非不世之遇乎。倘果能徹底參
證本分大事。正不妨於世出世。而君親之恩佛祖之
恩。一賽兩彩也。誠如手諭。若未到心空及第。透過鐵
壁銀山真可謂門外打之遶。一場懡㦬矣。又何貴於
世出世哉。惟居士始終此旨是幸。

** 答唐宜之居士書問

承居士手翰云。學人畫間念佛。至衰老之年。淫欲尤
其深恨。予曰。祗恐所念未必切。所恨未必深。又謂乃
夜間猶有不曾識面之女人入夢。予曰。何物神通乃
爾。又謂雖未必有邪事。而念頭上有不能作主者屢
屢。予曰。念底佛向何處去也。乃使此妖魔屢屢。又謂。
此明是夙習深重工夫不得力。予曰。據此供是實則
畫間所念之佛未切而作不得主也明矣。又謂假若
頓明心地之後。此境還現也無。予曰。待公悟後自知
不著問人也。又謂假若有境相亦不相妨否。幸垂開
示。予曰。不特假若有此境。既真有天堂之樂。地獄之
苦亦不相妨。但有苦樂之夢。而顛倒不如無苦樂之
覺為解脫也。不知公能觀覺時之假若。有如夢中之
真覺乎。其或未然。直須猛力喚醒主人公。則雖夢裏
明明有六趣。何如覺後空空無大千哉。又問昨日某
請問自從無始貪嗔癡。予曰。若知無始。即悟無生生
死本無。貪嗔何有。又謂既曰貪矣。貪者即是始。如何
又說無始。予曰公未開口前。這一問還有始也無又
謂老師搖手。弗令開口。予曰山僧打失手眼處最多。
又謂假使釋迦牟尼佛在座上此問還答也無。予曰。
佛豈有不答。但莫問著臨濟德山。又謂意者發明心
地之後。無始消息。自然曉了。此時不須言乎。予曰。公
未悟巳自曉了。若真箇悟後。我也怕殺你。又謂抑無
始消息。三世諸佛。亦有難開口處。故置而不言乎。幸
垂慈示。予曰。若恁麼再參三十年。秪恐仍在鬼窟裏
作活計也。且與公舉一則舊公案看。昔有外道問世
尊。不問有言不問無言。世尊良久。外道讚歎曰。世尊
大慈。開我迷雲。令我得入乃禮拜而去。阿難白佛。外
道得何道理。稱讚而去。世尊曰。如世良馬見鞭影而
行。公且道世尊良久。還是有難開口處否。如何外道
以為令我得入。又入箇甚麼。阿難是佛侍者。如何作
此問。佛以為見鞭影。且指何處為鞭影。公以山僧搖
手為不答話。而世尊全無一語則佛無慈悲有不隨
機答人話之過矣。公也須這裏著眼看透始得。不然
則山僧鈍置公之罪。不可以自懺也。又謂修行人上
乘。煩惱即是菩提不須轉不須除也不須覺。予曰公
見經中云。知是空花即無輪轉知幻即離不作方便。
離幻即覺。亦無漸次乎。又謂盜賊與聖賢雖是同體
然現行為盜賊。予曰。空本無花捏目而有。又謂如金
入礦。必須陶汰。方始成金。予曰但了妄緣。即如如佛。
又謂礦即是金是義然否。予曰妄依心起。悟妄即心。
波因水生。悟波即水。何不可之有。又謂既云不須轉
矣相宗又言轉識成智。二義相背否。幸垂慈示。予曰。
有分別心名識。無分別心名智。此相宗所謂轉名不
轉體。六祖亦云。五八六七果因轉。但轉名言無寔性。
若於轉處不留情繁興永處那伽定是也。而法華寔
相妙義以是法非思量分別之所能解。今公必欲分
別明白。不知至道無難唯嫌揀擇。纔有是非。紛然失
心乎。若知此意則知維摩雖云善能分別諸法相。而
於第一義諦實不動也又謂如來出世原為大事因
緣。直指人心見性成佛。予曰。若是本來心性。成佛亦
是假名。又謂隨機接引。隨問隨答。蓋千變萬化而不
可窮。予曰心外無法。使彼法法頭頭。自悟本心何不
可窮之有。又謂今宗門上堂拈香。其詞意大約相同。
予曰。公能知同中之異。異中之同。則無宗教之疑矣。
又謂至門庭施設或用一棒。隨人來皆一棒。或用一
喝。隨人來皆一喝。其以棒喝悟明者有之矣。予曰公
亦知語默動靜喜笑怒罵處皆有機鋒棒喝。能開悟
人處也無又謂其棒喝而仍然昧者甚多也。予曰。有
終身于文字道理中昧然者亦不少。然一等狂妄瞎
禿。借此胡喝亂棒。以欺心欺世。而賺誤天下者。誠可
恨也。又謂譬如人病。千般百樣。總以一丸藥療之。恐
未能應病也。予曰。至理一言。轉凡成聖。如世間果有
神丹大藥之機鋒棒喝。直當使人起死回生。化骨成
仙去也。又豈特能療千般萬樣之妄病哉。又謂古來
宗師。皆是大開手眼之人。實其見不及此。終守此法
而不變易。必有其故。幸垂慈示。予曰。此或公未及見
古人作用。不可以執死語守死法者。以誣先聖也。果
有大開手眼之人。死蛇也弄得活。元不在法。須看其
人之作用。則悟其故矣。又謂昨承教理障難除。不欲
饒舌。愚謂理障者。自謂有得而欣欣守其營壘也。予
曰。此公說得著也。又謂今某方抱惑而來。若無一言
解其疑惑。問者自說問的話。答者自說答的話。未免
有悵然失所之歎。幸賜落艸之談。以解一時之惑。旅
次紙筆不恭。翹切翹切。或大眾中開示。或賜書垂教。
皆隨師意。予曰。此有數種。有一種問東答東。問西答
西。以水濟水。以火益火者。此增人業識。枷上添鎖者
也。有一種問以分別。答以無分別。問以有情識。答以
無情識。此以殺人刀為活人劍。或以毒攻毒。以楔出
楔。神出鬼沒。正打傍敲。令人悵然失其來意。未嘗不
是毒手。令人自疑自參。如郭功甫之聞上大人。如張
無盡之踏倒溺器。如李翱之貴耳賤目。如于頔之客
作漢被黑風吹。未嘗非婆心徹困落艸相為也。又何
待借毛錐子。向口中漉漉地處掃來。以塗人面孔哉。
惟公以深心法門。洞見天下皆有此疑。故先為發藥
耳。此豈居士真有如此之遶之葛藤哉。不敢有負來
意。奉復如此。惟高明諒之。

** 復廣陵姚永言太僕書

古云知有者始解奉重。世人既不知有。又安能自奉
重哉。衲嘗以子貢謂夫子之言性與天道不可得而
聞者。是渠自巳悟得乃特地喚醒世人。無徒聞夫子
之文章也。不然。則孟子所謂見而知之聞而知之。皆
得繼其道統者。又何物乎。昔與黃元公金正希諸君
子相與得以神交居士。亦藉此見不可見聞不可聞
之文章。以神交也。今薛更老歸獲接手教。幸覽龍湖
外錄。併佳作見寄。深見虛懷過譽。語妙心精當此時
也。幸陳旻昭諸公全身荷持此事。更有高明如公能
為此宗酬唱。又何患末法不大相振起哉。凌蒼老張
稚公聞在廣陵奮迅之極。皆欲即赴選佛。我公必慨
然偕來激揚矣。可勝佇望。

** 寄木陳大師書

久仰道風。未獲快晤。而別峰相見。巳非形跡矣。近聞
雪大師示寂。雲門傳者多謬因思彥闇章二禪人相
次而來。審知有師為主。末後大事。則此凋秋雙樹愈
見體露金風也。可勝慰哉。某濫席徑山續遭多故。未
克完大師祖庭公案。誠山門不幸也。適於金陵與諸
護法商確。又聞雲門諸公巳有定議。此正各成其是
而公論曾不廢也。況古人塔有舍利靈骨爪髮衣缽
等。分供一方隨其親疏而奉之。總不悖于法化茲既
得師為至親。必能深原大師生平精神意志所輕重。
而位置之則今日之舉措即天下後世之光範也某
本局外。何當預此以曾有請大師主祖庭之事。似不
容恝然付之不聞。故先以法門大體始終為之議艸。
必請正高明。并質諸護法。務使曲盡善美。然後彼此
皆千古有光。統冀鑒裁為定區區毫楮不宣。

** 請雪嶠大師住持徑山書

盛自庚辰秋於匡廬別大師。入閩亦嘗脩候然不奉
教言。巳四閱星霜矣。今秋從金陵來武林。掃雲棲先
太師塔。即擬趨謁聞巳飛錫別峰。故不果也。在京時
承余未也諸公。訂盛住黃山。故於十月即歸光明寺。
為藏拙計護法諸公及鄒邑侯。以徑山方在是非未
定知金陵諸公及研窮上座。與盛有方外緣。特招主
其席庶可息此餘紛而盛亦恃與南中諸公有夙好。
故慨然應之。欲藉此以疏通其故而完美此勝事也。
仲冬十八。勉而入院以慰其心。亦因是通訂諸護法
登山。必請大師旋錫雙徑主持祖庭以快海內渴慕
并俾盛返光明以踐前約。豈不遂區區贊成法門之
一念乎。且盛前於廬山嘗與海岸計延大師主開先
時竊有疑其中未實者盛力任之曰。如果不諧盛當
追圓通訥以方丈居白雲端之故事待大師也。況此
徑山是大師先住盛在後住。昔玅喜嘗再住雙徑而
愈興則今大師何獨不可重振五峰乎。蓋盛之意知
大師必不介意於去來。在世諦流布中。不妨留一則
大公無我。毋固毋必之機緣以啟迪此末俗也竊以
大師為深知盛者必不以為虛衍故事。乃敢仰扳諸
護法與山中耆舊自來親迎法駕先布此懷伏惟允
許。

** 與杭州嘉興諸護法求請雪大師公啟書

近日海內先輩尊宿。獨有雪大師。其住雙徑靜室巳
久。雖嘗開法於廬山長水。乃應一期之命而非所坐
道場也。徑山實天下之祖庭偶以教律所居與宗門
相左。故有前此一變而大師反因是離山。識者深為
之惋歎焉。衲去秋適來武林。掃雲棲先太師塔。即入
黃山光明寺為藏拙計。不意諸護法過推衲之為人。
特以徑山法席命主持之。衲切念祖庭有難。豈忍默
視。故慨然而應。蓋欲藉此為主庶。可挽迴嫌隙。及完
美雪師住山三十年之高行也。前巳先脩書。達其必
請主持之意。復書雖是固辭然。衲巳先決之于心必
成其事。而使天下人以衲真實為法門。成此揖讓之
風。不為欺飾。深取罪于明眼也。雖然此天下之公法
也。一去一就。皆當以大法為重。此正衲所以不負諸
公之意。亦所以成衲于法門作一勝事是必仍仗護
法大公之心。鈞鼎之力。發一公啟請師主持。則千古
之下。知一人之心。即天下之心。一山之事。即萬世之
事也。惟諸公不忘付囑。幸始終贊成。山僧幸甚。法門
幸甚。

** 與槁木上座

梅惠連既出世。豈有不親來決擇於浪杖人者乎。浪
杖人既知惠連巳出世。豈有不親為激勵者乎。此勢
所必至無待更謀之也。昨聞於太平蹉路。路雖巳蹉
而人亦肯自蹉乎。惠連今更號槁木。此木非真槁然
無生意者乎。好當看取龍吟花噴底消息。幸木公速
速親向杖人道來。

** 耿玉齊居士

小子從浙中來。言於西湖舟上。會天臺主人耿居士。
與淡然兄深詢杖人近狀。幾笑破知巳之口。今且蒞
政東越則此時庭前一株花。切不可如夢相看。以昧
滅吾正法眼也。杖人以別緣在白門。不久當歸雙徑
或我居士於省會尚可圖晤。并討十七年來本參機
緣與近日之作用何如。杖人當不惜眉毛。與一決擇
也越中必於天童雪竇雲門諸尊宿處。作大佛事。不
知曾有何敲唱幸有以慰我。

** 與陳旻昭居士

偶讀武夷第一塔歌。有云。石屏崖下埋金鏡。月黑風
高千劫命。自從擊碎珊瑚鞭。不許諸人離險阱。杖人
乃蹴起曰。不意我東苑先師一點毒血。從大險阱飛
入吾彀先中子心腑裏。成一惡蠍斧斫不開也。不知
更能奪杖人無文印子。與大地冤家作個飲恨咽氣
之路否。速速為我道來。

** 與蔡蓮西明府

道不難於知而難於行。有能一日行之。則道未有不
明於天下也。孔子天縱之聖尚乃學無常師。以多聞
擇善而集其大成。故能賢於眾聖焉。其高弟學而優
者。每出仕。必聞政於夫子。夫子必以切於事情者告
之。如子賤子游輩。能承其命於臨事。亦必尊賢取友
學道愛人以成其善政。此古人之能知能行。足以風
法天下後世者也。今我高明家學淵源。天資又超朗。
出宰西秦。則其舉賢赦過任怨任勞。正下車之第一
義也。予方外人。何以此而塵冰鑑。憶昔有懷未達。或
藉此亦所以陰翊聖道并酬知已之私。又何嘗非以
身心性命之旨。而公諸天下乎。琴劍之次。不妨以徑
山大慧全錄。王陽明文集及顏氏迪吉錄。載之以恣
探討。其於心法聖學治政經濟。無有不講。行將大有
得於此也。

** 答陳百史少宰書

衲前年在靈谷時。偶溧陽一禪人。持高明火宅狹門
六問。索衲下語時。衲大笑曰。答在陳公問中矣。關吏
問津尚合繻乎。彼時北望巳知火宅狹門牛車鞭影
自不容巳也。客秋復來白門。會令兄侍御公。談及大
居士。澹泊自處。加意巖壑。性光流逸。利於吹毛。愈令
人擊節痛快。有此兼長自以為今日兼中妙協。尚有
所屬正藉明眼大人。塤箎唱和。而後振此黃鍾也。山
僧三十年來為法求人。苦心片片。今得苦心承當者。
得非親受靈山付囑。特示於此大轉變中。密為接續
者乎。古人所貴者心法相符正得其用也。未一謀面
而能親如骨肉。是非侍御公之久參。與衲密邇。又孰
能使吾與大居士至如此哉。然當斯末法彫攰。正有
事在。非徒說而巳也。千聖慧命。別路激揚將誰為寄。
將誰為傳。此衲之所以急急如救頭然。如持絲命。竊
深有望於二丸輔太虛。始不相負此一時之雷雨屯
也。此時青雲之端正是昆明池底劫火洞然雖欲不
放舍身命。亦可惜許公既不以衲為外人。衲安敢不
盡情剖露果然放舍身命。自然不犯鋒芒。桑林之舞。
四顧委土矣。若傷大軱亦可惜許。

** 又答百史

讀書先當辨人。真是其人。不可以形跡拘也。藏身方
外。本為求人。雖借著作寄意。鑒諒者亦多。至可與立
與權者。誠難旦暮遇矣。老居士生平自矢者何如。多
生慧種何如。天以奇世界煉公者何如。遇此時位。不
負本來。而能成大菩薩行。為萬法之大成。不開向上
眼而可乎。惟開向上眼。而乘夙願力。因立處之時位。
攪長河為酥酪。則庶可以不孤負耳。試問姚樞許衡。
與羅什之吞針。澄圖之塔鈴。有同別否。

** 復方潛夫中丞

夢筆托孤于竹關乎。竹關托孤于夢筆乎。代明錯行。
忽爾玅協。非感時義。烏知消息。誦至此處啞然一笑。
請更為公廣之水火托孤于土乎。春秋托孤于冬乎。
道理托孤于象數乎。百物托孤于一毫乎。五倫托孤
于師友乎。正坐托孤于傍觀乎。覆載托孤于虛空乎。
混沌托孤于天地乎。三摩托孤于玅奢乎。毘盧托孤
于彌勒乎。先咷後笑。怨怒中和。杏花藥樹真空玅有。
以貌例之。無不反判。果知其故。皆一貫也。直是業緣
無迴避處。多生公願。隨分自盡。然不可不一原反窮
致始享真不動心耳。我公三世淵源。研極不倦誠慮
墨守理窟。正坐傷鋒。恰感此時。隱几開徑。豁然遯世
之無悶。藏身之無礙。變易不易。偕行消息更何疑乎。
豈待以蘇子瞻黃山谷李伯紀張子韶為比哉。生于
憂患天之鉗鎚。既嘗蘗味。索性苦瓠連根吞萬古風。
吐一口氣。猶是冷灶熱血語也。且問超乎甘苦不落
計較者。又在何處。

** 答黃玉耳居士致馬擎宇督臺

奇男子。偶然覕地別行一路。自非人所能阻者。三軍
可奪帥。匹夫不可奪志。孔子信之矣。竹關自為竹關。
豈杖人能按牛頭耶。諸公若撦得出去。自是諸公手
段。若撦他不動。自是道人腳跟。老僧只管看。

** 寄梅惠連槁木書

昔衲與令兄中丞游小洛伽時。正遇寇警。衲有詩云。
大地驚危欲震鰲。浮生何處腳跟牢。洛伽原在風波
上。誰解乘流占步高。今巳十年。只恐洛伽大士觀此
夢事。厭於疲勞。不肯隨波逐浪。孤負卻我此偈也。居
士試為我簡點此偈。還無恙乎。前日許天魚會予於
天界。談我居士巳披髮入山。括天地於毫端囊古今
於一念。專以六時修蓮花淨業。無乃太占地步於洛
伽大士頂門上乎。聞陳庇華。亦把臂入社。今日支許
主盟。陶謝齊收。自當不讓東林矣。不知耶舍如意。尚
能令石上淡影。作虎溪聲否。

** 寄李公子拄杖哥書

予自巳卯秋離麻城之後。世事日見多變。令先尊太
宰翁雖仙去。此心無一日不念拄杖哥年幼。如不得
正人君子扶持。恐未免習俗移人。而為賢者所難也。
孟子云。天降大任。勞筋餓體。空乏拂亂。以增益其所
未能。又謂孤臣孽子。能居心慮患。而求其必達。夫人
誰不勞苦空乏但無能增益其所未能而自達耳。稍
可容頭過身。因循荏苒。且陷溺蠅營狗苟矣。自負負
天者何限。今拄杖哥亦可謂孽子矣。能居心慮患以
求必達而增益其所未能乎。莫祗以操切世事。造械
衒術。能計訾贏。與世人較智角能為達也。讀書見聖
賢之心。學道行聖賢之事。必以格致慎獨為準。其身
能正則物正事正。而家國俱達矣。孰能以不正物事。
而欺誑之哉。寄來龍湖開示諸篇。時時過目。如時時
見我也。

** 寄大同嚴三求孝廉

予久不見三求。乃於僧持手上讀懷友集。見三求能
取師友於格外。又能卜逸山。取千古逸事。將知三求
必能取逸師逸友。而進於大宗師之逸死。以享其大
生也。險阻人間。有如此種種逸致。則天地待人亦厚
矣。其亦不負為千古之逸人也夫。

** 與劉阮仙

昨黃坤五過竹關。以奇辯與無可往復。赤幟羽扇。賓
則始終賓。主則始終主。觀者愕然。阮仙居士驛騎頓
勞。何怪真長故入深源雲霧中耶。幸得杖人來。一笑
而罷誰信得無用之用。別路尊貴也乎。凡事不徹其
故。未易入折攝場中。由我時出也庖丁解牛。而文惠
君悟養生。輪扁釋椎鑿。而桓公化其糟粕矣。何謂小
出不是大遇。

** 復僧祥旦公書(即馬嘉植)

昔有覿面不相見。千里卻同風。如西河獅子。慣咬殺
人之慈明。以楊大年李文和見道穩密。特意而晤。果
一酬一唱。如撾毒鼓至今聞其聲。尚未有絕者。予前
曾於鴛湖。會靈巖檗菴諸公。談及晚近法門。卒多點
綴。即有機鋒可觀了與生死性命無涉。辟如真道士
畫符。略為塗抹。便能驅雷遣將。若假道士。雖極盡咒
水燒黃。徒使野鬼見之撫笑又討甚死急乎。彼時相
推。巳知公為血性丈夫。有著手心頭便判之風矣。去
秋於汝航處。讀菜根佳什。興味果爾蕭然。喜為之和。
不意高明能不厭我葛藤於別峰相見。且訂晤期將
見此宗。猶有仙人無婦玉女無夫之密也。又何幸如
之。

** 與吳子遠

尊翁太史。合蓮池憨山博山。為一滴乳。纍纍設問。反
復所以。擁篲清道。扶掖來學。苦心哉。居士為三一公
之象賢獨子。一念及此。可不怵然。所以繼志者乎。輓
近膩情黠識。未嘗用剝蕉洗狗之力。輒藉維摩大乘
自恕其三毒。寔縱淫醟耳。道且勿論。身為之夭比比
也。念觀我太史甚。安敢薄待子遠。

** 復吉州李梅公諸護法請住青原書

庚辰洪都承大居士。與劉西佩諸公。延衲泰定。及建
安國主。請主上藍。一時宗風丕振。皆不忘付囑之力
也。明年郭首龍居士。親到廬山圓通。挽衲主青原祖
庭。彼時以圓通事。不能脫手。後因楚江亂。在吳越間
幾二十年。前在天界。適台駕過訪。獲與劉平老及旻
昭笑峰友蒼諸子相會。亦皆以護祖庭為囑。此正時
節因緣有待耳。蓋青原七祖。為曹溪長子。首出群英。
後石頭下二支一藥山。雲巖下出洞山一宗。一天皇
龍潭下。出雲門法眼兩宗。皆其源高流長也從來法
道有興有廢。使無興廢相尋。則天地生殺之氣機亦
息。聖凡剝復之。神化亦窮矣。惟在人能通變。則使佛
聖皆不倦耳。設世尊不有調達諸魔外攻擊。則三明
六通。及諸莊嚴。皆無繇發現。所以維摩云。眾生不病。
則我不病。吾若不病。則眾生病不能愈也。正以諸佛
功德莊嚴皆從眾生。六十二見諸病中得。龍樹馬鳴
不因外道則不造論。達磨不面壁。不服毒。則不能傳
法二祖。不立雪斷臂。則不能安心得髓。即六祖亦有。
室中揮刃之事。傳此法者。命如懸絲。不其然乎。自古
佛聖英雄誰非以吉凶悔吝而生大業。即二支五派
之後。獨存濟洞二宗子孫。亦從近世始盛也。山僧數
十年。正為祖宗大法。不惜軀命。而海內諸明眼咸能
見諒以故到處建立非為一巳之私。今在浙中。以先
因護法請主皋亭崇先是真歇了禪師開山者。茲五
百年來祖塔祖庭幾于湮沒。非乘此會。後來未易於
重振也。青原今得笑峰主持使山僧為向上一位。不
更尊貴乎。惟高明鑒原。

** 與韓聖秋大周

高明天資不世出。於道法踴躍如此。當以慧命自愛。
先當發明向上事。以持戒立德始能光輝之。而酒色
尤是伐性之斧。切當痛戒。庶幾有入道之候。不然徒
以口說是勝。終是自暴棄也。

** 復毛尊素居士

杖人自出世來。遇大根器。如焦弱侯諸老。乃耆皓之
年。又曾心蕊。曹能始。李夢白。梅長公。耿九一。黃元公。
金正希諸公。皆退休於鼎沸之時。相遇酬唱。足以引
發後昆。而吾此法脈。猶未及托囑至竺菴笑峰光雪
無可輩。出世分上。不必較也。天界遇賢昆仲。英茂堪
任高深。亦以世艱。莫深盤錯。近於劍川提麗化參同
最有關係。今質我書義全提。大快夙隱。端有賴紹述
矣。去秋劉千里。曾在越中數會。巳與談及。此公自不
肯輕易。向去更有頭正尾正荷持者在也。如蘇黃趙
張。亦何曾非深入虎穴。再上重樓者乎。即大手眼。如
黃龍雖代座泐潭。終振起慈明之道。妙喜不嗣湛堂。
而光大圓悟之宗。況此時正當群吠影響哉。非欲控
人以自私而實為天下得人。法門惜眼也。居士與彼
同事親密。正宜使三楚宗風。從此振作。明春能不畏
石頭路滑。一親省杖人於皋亭乎。惟為法自愛。

** 復龍三翁及石谿上座

山僧生來。實有賣心肝。求人痛願。以故不敢以大千
世界有芥子許。非我捨身命作佛事處。然而就中求
本色。真知巳。為此慧命者。又的有類不齊。混不得一
著子在。亦嘗有語云。人如比干心可剖。心如比干人
可友。使能執此以繩世。則當作孤風絕侶。如船子倩
人求法嗣。未必可能得也。何肯如雲巖向異類中行。
不露頭角。即南泉道吾沒巴鼻老。不免將黑豆子。換
卻他眼睛。況其餘哉。如山僧從前知巳。寧有過於李
夢白。黃元公者。與彼數十年。親相盤錯。末後乃見得
力。此後獨我龍三翁與石谿公。曾不謀面。千里知心。
每接讀手書刀刀見血。令我蹴然驚起。愧彼先聖。常
遊化諸國。犯難求人。今有若而人。能以生平不屈人
者。而甘心委命於我。而我何心何行。不心肯口肯。相
與質成。況二公久於此道。正如畫龍巳成。文不加點
者。又何風雷之能相送。竊恐眼高品潔。不耐時世。將
為絕侶之行。欲托孤于萬世旦暮之遇也。二公如果
不屑屑於此。則亦不應急於見山僧之入泥水。一稱
之為憂天憫人。一稱之為赤子聖人。此仲尼不敢當
者。我何敢直任觀此則深知孔子者。莫如儀封。以天
將夫子為木鐸。達巷黨人。以大哉博學。無所成名。其
超於長沮桀溺石門荷蕢。諸人之偏於自知。而何知
有天地日月。始能成此古今哉。此山僧又剖孔子之
心。密我佛祖之意。欲託命於智過師者。舍此豈更別
有尊貴之一路乎。正我龍翁。所謂造物不報之以人。
而報之以天。能壞乾坤巳壞之壞。死藥汞假死之死
則不啻於龍潭吹滅紙燭。以一條白棒。專打毘盧頂
上行者也。石上座謂此真血脈。如鐵函心史。終不可
磨滅則又能剖比干之心。於杖人所賣之心矣。如此
何求不得。肯強自彌縫以自虧其渾全之本領乎。逆
知與天門洞庭一隊。近況當更有相質正者在。

** 又復龍三三

無心於天下求知巳。而有真知巳者。以不謀自合也。
有心於天下求知巳。而無真知巳者。以有謀卻背也。
端木氏以夫子之得邦家。其諸異乎人之求之。此深
得不患人之不巳知。求為可知之妙。吾宗有聞答泗
州大聖話。謂雲門兒孫猶在。豈別有術哉。正是深於
致知而自能格物也。今山僧之得遠交於公。真快足
我生平。亦自有故。豈肯以施設故事。要於入門機鋒
轉語。而後為之真投契哉。嗚呼末俗之流弊。瞎千古
平人之眼。正在此也。中靜赤膽忠心。不讓古之孤臣
孽子。此來吳越。使諸方皆知白雲問石和上。有此最
後侍者能痛切為師。求較刻語錄。及乞塔銘。以垂不
泯。只此亦惟公與檗老。深見其始末。又況有靈巖靈
隱萬峰諸叔。為之策勵。此外孰能以一巳之私而為
彼此之異同乎。幸公更須表述之。使彼不敢自委。當
為之事。正不負白雲和上。是公輩親承之所自也。山
僧與公神交如此。不更深於別峰相見者乎。

** 與出泥尹洞庭居士

世固有風聞。及觀其文字而如其人。乃於親見其事。
更不知其人者有之。又有風聞及觀其文字。而不信
其人。乃於親見其事。始深知其人者有之。或初見而
疑信相半。及久與之同事。而後深悟其人之真偽者
有之。使此三種人。自求其故亦有不知其所以然者。
此千古神理之妙。有不可偏執心境以求之。而自能
傳其造化之宗脈也。以故佛祖聖賢。於世出世法。但
深自求其精密。以交接人。而待其人自造自入。自悟
自證。更不強其人。如何造入悟證此機緣也。於是乎
言曰。此向上一路。千聖不傳。末後牢關。直須親透。如
此則不獨在參學分上。即為人分上。皆當以此自勉。
也。今之為人者。不能以此自勉。乃執此以督貴學人
不更與自巳本分草料。轉沒交涉乎。即山僧與公初
會於金陵興善及牛首。與杭之淨慈更於天界。以書
札相通有年。亦兼於聞知見知。而山僧之所以懷公
公之所以懷山僧。兩皆不知其所以能然也。此中又
誰能蛇足乎。雖然也須公與山僧於生死性命中。有
自肯處。有出脫處。有不可相欺處。則可謂向上不傳
之真知巳也。不則世間。豈無以文字道理。與人情世
事。各自以為能知巳者哉。

** 寄些菴郭天門居士

千古萬古。只有遮些子。千變萬化。只有遮些子。遮些
子通則世出世法無有不通者。遮些子不通即自巳
一身。底根塵識。與日用動靜。生死性命。皆不通也。又
何能通彼六凡四聖之種種法界。為吾一心之法界
哉。秪如世間人。有能通遮些子。不能通那些子。有能
通文字道理。而不能通人情世事。有能通機鋒妙密。
而不能通生死性命者何也。此正是不能真通遮些
子也。果能通遮些子。則又何生死性命。夢想顛倒之
能惑亂哉。所謂通遮些子者。正要通生死性命夢想
顛倒遮些子也。如公高明以此自命為楚些乎。為遮
些乎。果能為遮些子。必須有箇自肯處必須于佛祖
聖賢。世出世法有箇大透脫始得。不然公與龍三翁。
及檗菴洞庭石谿諸公。平生相逼拶者。是那些乎。當
此時世。當此機會。肯如此瞞頇。而不大作箇徹底打
透之事乎。前年承公過訪於蕪湖六度菴。一見莫逆。
亦深知公是箇不肯自欺底人。必不肯得少為足。必
不肯如假死汞銀不可見生死之洪爐也。惜乎不曾
久相盤錯。別來應更有出脫處中靜歸。藉此一訊。高
明幸有以慰我于千里之外。庶不負遮些子神交也。

** 辭杭嘉湖諸護法請再住徑山書

甲申冬。山僧承諸護法請主徑山。巳為祖庭一番安
置而往金陵忽當此時山中多故而虛其席。又承諸
護法。公舉於當道宰官。力請山僧復主祖庭。山僧業
住崇光。曾面對張方伯范兵憲諸公。再三辭之矣。今
日諸當道公啟又到。山中諸耆舊亦來。足見護法深
心。山僧巳領其意。然決不敢應命。亦使一等人不言
而喻也。蓋護法以扶樹正宗為主。既能請山僧主持
祖庭。又肯使山僧保全大體。則請者辭者。兩皆有光。
此又勝於再主祖庭。再倡祖道。而護持正法眼藏。莫
更全美于此矣。況天下尊宿甚多耶。惟大護法見亮。

** 與劉潛柱居士

江南宗門之盛。曾不過三十年來。而衰濫之極。過於
唐宋之末。此亦風運之所致也。不有振古真人。孰能
挽回既倒之狂瀾乎。前自吾壽昌崛起江西。而承嗣
者。獨博山東苑二師。一顯一隱門堂大峻傳法者命
如縣絲。而雪關兄早逝。獨區區責任在巳。故不惜軀
命求人。幾四十年。然所遇名公。幾滿天下。求其如李
夢白黃元公。余集生諸公。能自參究。挺身為我法者
甚少。即有之亦但外護。不克如龐裴楊李諸老。必以
參透生死牢關。親證佛祖宗旨。表表於傳燈足為千
古之心眼也至若今日。能以內外自護慧命。必欲親
取證此心法者。獨見居士與陳旻老幾費草鞋。如三
登九上之矢志不委耳。古人亦有寬於性命。以得少
為足。如蘇子瞻之自謂印可於東林。及借座於佛印。
假秤於玉泉。每自失機張無盡。亦自謂再參兜率。巳
得末後句。不免又為真淨覺範所奪。只此亦可為參
證淆訛之激勵也。今日此宗之濫。又何曾兢兢以性
命為宗本哉。山僧此說。在居士巳熟有成鑒。果能以
求師友。徹證巳躬。而為吾宗主盟。則世出世法。均有
賴也。豈非山僧與居士。世交法脈之源流有所自哉。

** 復錢牧齋老居士書

山僧昔年。以痛念法門濫壞。故於植聖草中有五大
著述之作。今幸老居士具擇法眼。見此深為擊節。當
不畏百倍之難。於集景德傳燈時。且欲多方身贊其
事。此非如看兩大蟲相咬之機忽然觸發。八角磨盤
空裏走。而作獅子吼。以震動北斗南辰之秘哉。吾宗
洞下諸祖語錄。著述甚少。獨投子青。丹霞淳。天童覺。
真歇了四祖有拈古頌古。與雪竇顯並傳於世。而宏
智真歇二祖語錄。久巳散失。近聞毛子晉居士。有舊
刻本。正擬求之。晉公與老居士最是密邇。乞轉致之。
使得重梓。又使二祖再生。而法乳橫流於無盡也。今
有宏祖與歇祖所作塔銘呈上。可見妙絕千古。彼時
妙喜善罵諸方。獨推重智歇二祖。則其為迥出常流
可知矣。惟高明留神是幸。

屢接台教。何深心至此。正以從上諸宗語錄。行實機
緣。如紫柏大師密藏開公遺稿。皆當到處采訪。以存
此大法慧命。聞吳中有續古高僧傳。如惲道生家。多
藏舊本。或得便求之。共成勝事。此全在大護法垂手
遍索也。承命作募刻夢遊全集疏。并讀澹歸釋公記
事。得此緣起甚妙。如貴邑瞿幻寄編指月錄。此公手
眼。不讓古人。巳為彼采集作傳稿在白門。當即彙出
一大快事也。拙作幸而引玉。又特作獅子一吼矣。

** 寄示無可智公

老胡西來。踏翻震旦盤子。立倚天長劍使絕代英雄
皆從渠乞命。迨二支奔放。五派橫流。更出淆訛別施
殺活。雖有神奸。莫能反款。及乎蟲生獅肉。狐假虎皮。
僭竊成褫。詭詐交易而符劍失真。邪異得計。安知更
無踏翻此盤。從彼乞命者乎。此杖人隱忍。的有不容
自巳者在也。你智子於此。又何敢自委乎。彼臥薪嘗
膽。破釜焚舟為何事。而吾宗正丁此時。如不能於無
門創開不測之門無毒拈出不傳之毒。則又何足使
此能作向上主盟別展逆流手眼乎。聞子巳出龍眠
隱於匡廬當以破籃一莖。慎自變化之。

** 寄秋岳曹居士

衲前在龍淵真塔正當擊水尋珠聚沙稱佛之時。而
高軒偕葵翁屢顧。如春風吹卉。花鳥逞機。自應有冷
眼俊心觸發天分者得非主賓酬唱之妙密哉友蒼
比來。又承慰致愈見旋乾轉坤輻湊時至幾自有在
耳。錢牧老以憨大師全集屬序相傳寫正本幸我公
在粵中搜得之。今使法乳流通則曹溪肉祖儼然未
壞也。文節師來乃知至孝格心。得見親啟手足。靈源
以逝者如斯所讀萬卷書。今在何處父子間。當有不
隔者。悟此薪傳之密。則何詫徐師川獨入燈林哉。特
述慰詩。聊表微意嘉禾拙錄。并塵慧眼。或笑故紙有
時亦堪合藥也。惟清幃中。不惜眉毛。看紅輪決定沉
西去也無幸有以示我。

** 復劉覺岸居士

杖人嘗以吾宗最盛莫過於唐宋彼時二支五派交
錯縱橫而師承妙密。國王宰臣。具擇法眼者甚多。護
持正法易為力也。至近代獨有濟洞二宗不絕。自壽
昌雲門天童罄山諸老崛起。雖是中興。還同草創。而
後之師法多有混濫。而具擇法眼者甚少。或此後當
多有因邪打正者出也。杖人最奇是前集指月錄之
瞿公彼雖曾親近達大師。而其手眼有無師智。自然
智。不讓古之作者杖人嘗令笑峰無可細採其事。入
於傳燈正宗更別為傳集而流通之。如龐居士錄。可
單行也。余於金陵最喜居士。不事邊幅。能於底裏著
到。正當與笑峰無可輩相與砥勵。使此正法眼不致
混亂即杖人之所以望公。當如楊大年之能透悟而
修傳燈瞿幻寄之能省發而集指月。豈不千古有同
風哉。

** 復王子京居士

杖人自鍾山與居士。論出處之有時果至後來。神幻
百出此正是造物不欲置人於死地而以活法變化
之也。有一等自負遮天作略。到此曾有一籌成驗乎。
可見真作略。全在生死急難中迫出來也。凡小百姓
則不在此論。如二乘人以出生死為重涉生死為破
戒。大士以度生死為重。以遠生死為破戒使皆以冒
難遊行。為犯輕垢必不可。則釋迦不說我以提婆達
多。入諸磨難。故得成無上莊嚴。又如善財。巳發菩提
心。必遍參勝熱婆羅門。無厭足王。於刀山劍樹得大
如幻三昧。何曾以坐在黑豆未生芽前為得大遊戲
乎。試問今日不間介人還入山中。得不犯嫌疑乎。還
入朝市。得不免諱忌乎。如此較之則我與公皆不可
一巳之私而害造化之妙密也。正要公參大冶紅爐
禪。三墮縱橫禪。若喫老婆飯。抱不哭孩子。說不能說
大話。將欺閻閭哉。好生努力。向自巳逆順心中。切切
參證非欲公好惹事。向外去打埋。以賊夫人之子也。
試問居士一口氣不來時。安排箇甚麼出處好。

** 與紀伯紫居士

杖人嘗與梅長公云真有骨性人被世界磨成真無
骨性人。被世界磨滅。如此世界。在吾子亦可謂備嘗
其風味矣。可能謂有骨性人。被世界磨成者乎。杲遮
世界能磨成其人乎。速須猛自提起。勿一差二誤。尋
救手不著也。如作巫師人。要去捉鬼。先要有藏身法。
使鬼捉我不得則可。自古未有不立身於不可勝之
地而能勝人。且不為人所勝者也。立不可勝之地。是
何地乎。早不尋此安身立命。不為生死所侵處終無
以自勝也。況我期子有向上事在可不破釜焚舟以
自圖之。

** 復嚴三求居士

居士昔於靈谷結制時。與竺菴諸子法戰。更於印海
處閉關。半夜大叫。打破漆桶。被杖人捉住直得目瞪
乃推出。旋作偈呈悟。即時扯破。乃喻之以錢塘忠懿
王納土於宋。設彼於身國性命。有一毫捨不得則太
宗肯慨令彼復王於越哉。此正是懸崖撒手。絕後重
甦。始得如迴途石馬出紗籠且能踏殺天下人也。居
士自此遭世變幻。深能韜晦不敢妄生節目。此亦神
龍出沒。無人能窺其首尾也。必如何為我出一手眼
扶此不倒之光幢乎。今承手札殷至。特題小像命阿
劍別子。持與居士。好知此題。非贊杖人。即是居士贊
且作麼生。能如楊大年使八角磨盤。向我傳燈中遍
作獅子吼乎。幸有以慰我。

** 寄天童木陳和上

客秋獲睹光儀消盛數十年寤寐惜未久領玄誨啟
我頑蒙。然亦不減道存目擊也。愚菴兄從四明歸極
稱太白風光。愈見於大多勝此不特為法門慰籍矣。
淮上嵩乳兄。幸大師以大法為公。讚序扶獎。深用感
激盛素所無狀。今住皋亭破院百廢莫舉。亦秪苟全
衰病而巳。每於寂寥中。懷想海內所得知巳者。莫過
於大師與愚菴靈巖三四老友為最親密。賦詩自慰
卻又夷然。今特奉質高明。或不擲我於不屑也。拙刻
雖多荒穢之極。板在江南未全印。便附數冊先乞揮
斤曷勝顒望。

** 復西湖愚菴和上

弟無似今得倚杖越中。籍法兄木老繼老二三良友。
交光披拂。亦足以慰此孤寂。則所幸者多矣。而老兄
至親注念尤切。人生於世。又何加焉讀預囑稿振勵
神奇。西子湖摩蕩千古別有一段天機存此不傳之
秘也。木老書序引弄弟之贅辭。而化出精異。此又妙
於僧繇之點眼也安得高什時時啟我之盲瞶乎尊
體本質淳粹暫爾怠倦寒梅忍俊不禁時則皋亭專
望老頭陀一快笑也惟時珍愛不一。

** 寄靈巖繼起和上

盛嘗以世界之大古今之遠而歷世能主盟此名教
宗旨而不可以昧滅者不過數人其餘皆附和贊成
雖少有乖異適足以成其機用之變化也自古有天
資者誰不謂能主盟哉或此中不能開心見誠以感
格天下亦終不濟於名教宗旨反資其無忌憚者以
成大滲漏卻難於挽救也是故佛聖之道皆貴乎至
誠無欺所謂誠則著著則明明則動動則變變則化
唯天下至誠為能化是也如此誰謂世法出世法有
異致哉岐而二之者特以名教之於身世以宗旨之
於性命自相懸絕耳如仲尼與釋迦會遇肯自異乎
故盛在太平時曾作斯文宗旨難得知巳說以就質
法眼正以此也昔妙喜善貶剝諸方晚年嘗於雪峰
訪真歇於天童訪宏智至今以為法門標格盛在今
日得與法座天童愚菴諸老獨相親密不能自解者
豈非各自開心見誠之所致哉故前有懷三友詩托
石谿道者持上正使我輩為此宗主盟不致於異人
所變亂又安知吾輩之仰前人不猶後人之仰今人
哉偶有所見特書此附衲子歸山呈教不一。

** 復瀋陽祖心可姪禪師

余杖人嘗有脫空不可必之語云人如比干心可剖
心如比干人可友又云有能為千古傷心之人則能
為萬世快心之事亦自笑之果以此法求人則千古
亦不多得也雖然世固不可多得有以大法自持斯
文自命者而不以此眼而求此心則將何以立身處
道而不為自欺欺世之人哉今讀老姪書益見千古
之傷心有在端然不是脫空千古之痛眼未亡的然
自是可必果有此痛眼能為此傷心果有此痛心能
為此快事則余前此的非謾語的非可求於天下人
也來書中句句非字而字字皆血心也字字可激英
雄也字字可泣鬼神也字字可痛佛祖也字字可破
癡頑也可解不可解之連環也可刻不可刻之心印
也子亦無復重敘原委也蓋來書巳滿盤揭露若隱
若顯若偽若真橫拈倒用傍打正敲其縱奪殺活巳
曲盡其機神矣即吾未答之意巳先在言中即吾欲
答之言巳先在意裏至苦心為壽昌博山華首祖父
法脈之深微并余與老姪自匡山白門於南北之分
及天然姪笑峰友蒼旻昭諸公之能同此眼此心於
傳燈正宗有可質正不可質正者皆在此中無餘蘊
矣去年從博山歸浙倚杖皋亭今夏友公持此書來
不勝悲感聊勒此附復惟為法自愛是囑。

** 主博山時復何觀我書(公諱三省)

衲在廬山與黃海岸談天下士輒稱居士高明當為
吾宗過量人海岸巳作古矣忽接手教先得同然真
不禁搔著生平庠處衲自承壽昌先祖記別來四十
年求人若止為吾洞宗探取此逆流者則是世間有
外人心中有外法矣裴公美不云乎夫血氣之屬必
有知凡有知者必同體衲所求于有知同體之間雖
繇迷悟而感聖凡又豈肯以世出世間而分其體哉
即別傳五宗异唱同風而洞上獨以君臣父子主賓
正偏功位內紹外紹五位三墮玄關金鎖鳥道玄路
種種綱宗以簡擇聖凡之偷心透徹佛祖之秘旨何
其密乎後學不知先聖立法之微輒或泥五宗之門
庭而失別傳之指歸此又何足於世出世法而能兼
中妙協其有知同體也乎故衲以此宗難得其妙乃
於集成鼎定惓惓不能自巳也前得竺菴成能荷祖
庭之事復得笑峰然無可智旻昭中諸子尚堪任此
今返西江又幸高明能協諸公不謀面而應幾得先
聲而薦旨則壽昌博山之空荅呼應密證妙心共印
全提當有坐我匡床奪此柱杖者不在破顏分付之
後也千古痛快無踰此時茲度歲於夢筆開春即歸
博山定常住事後或爾振杖而行應不負此嘉命也。

天界覺浪盛禪師全錄卷之二十八

門人　大別　大選　大健　大權　較

* 題跋

** 題姑蘇建法藥寺療十方僧引

黃道來居士予先父友也歲辛亥予方出家適值恩
愛執歸幸居士深為勸釋復為予卜夢筆山因得閉
關後謝去參壽昌大師遂策杖觀方時戊午從金陵
來閶門訪居士正有事余因特下毒手以酬其夙私
而別迄今又十六年矣去歲予有嵩衡之役偶西湖
雙徑度春夏因取道荊溪故不及姑蘇也抵金陵問
禪者言居士有藥僧願予即寄一偈曰殺得天下人
活得天下人若非自殺漢此鋒無處尋予巳先深期
居士矣及予之楚耿天臺請予主盟并以藥僧願約
屬予作序願中有曰人之生老與死此中著力不得
惟有病之一路可以救藥予笑曰是則是豈不知佛
祖出世特以生死二字為人著力者乎舍此則亦無
從施設法藥矣居士以僧徒無主病苦可悲或小恙
而大劇活症而瀕死誠大士見為藥草救療沉痾之
弘願也又云年逾五十筋力易衰不趁此歲月作行
門犬馬悔將何及至望諸方大德皆發勇擔荷共成
勝事嗚呼余讀至此益可悲其志而傷其事也居士
欲以自巳必死之身救他人無常之病其智癡願切
世人所緩而獨急尤可謂難行之事也況有一等向
上病痛千聖所拱手不能為治者在耶昔維摩示疾
毘耶以病作醫欲去眾生無始愛見攀緣妄想之業
況此四大地水火風變化詭異如夢幻空華難可捉
摸孰能一一按其症候人人授其藥石哉即維摩神
力亦不過欲眾生悟此生死妄因而自得解脫耳不
然即使盡大地人皆如長壽天無病苦之惱亦何補
於眾生慧命乎即予一人有身巳來無日不病無病
不奇使居士終身為予左右調視亦不能盡善此幻
業也況能為天下後世耶昔有真人患大瘋癩自視
身為棄物不久即得成道是則眾生因病悟幻因病
了心以病為大良藥者則亦取諸自身矣居士年迫
桑榆而不自治亦何暇以不急之務自誤哉噫居士
必先有見于此乎必先有主張于是乎一切眾生至
于羽毛鱗甲之屬其迷巳極即有微言妙法難使開
悟獨有人於彼生死之際解放其性命彼必感我救
拔以激起報恩之心反能消落其積業而頓悟此靈
則施藥之當機捷矣又如僧者豈不有因病而感其
真智因法以悟其妄業而同游此大藥籠乎夫如是
能以法藥二施則療一僧之身病即可療盡天下眾
生之心病也續一日之危命即可續萬世不絕之慧
命也即不然居士雖藥院不成能舉此心倡此行自
足感悟十方豈有如是真因無如是真果也哉予壽
昌祖每見病僧必親調藥餌見僧遷化必躬負薪茶
毘予此身不知為人調藥負薪者耶人為我調藥負
薪者耶予當執杖鞭吾徒皆從其後則吾最初感居
士勸釋之心亦可以酬矣居士矍鑠哉無疑予不來
也無疑予不來也且為先聲。

** 題梅花和韻

陳涉江特地向寒崖枯木中拈出一枝花自笑自吟
不知熏出許多忍俊不禁者迭為敲唱生出無限幽
光逸韻振作性情益見此中有一種天然秘藏愈出
愈奇愈無而愈有也邵石生亦感此而和之隨手指
點半空陸離此花能固人窮又能與人富矣嗚呼邵
子須知徹骨之寒本不為粥香計而香落人間熏人
性光有如此者夏時殷輅周冕韶舞皆森然于陋巷
簞瓢中要在自問其不改者何如將徒以郊寒島瘦
作口語遣放耶。

** 又題梅花和詩

吾宗提唱獨貴生機機生則句活也句活則不與人
躲根能令人起疑發悟亦可八面受敵不死于人句
下文辭之妙亦必得此始為可傳故諸尊宿每拈古
詩以激揚玄旨蓋有取于此陳涉江偶以梅花作十
六詠其匠心獨妙能創人生機王穆如諸風雅忍俊
不禁起而和之方歎其奇才異出紀伯紫亦托此寫
其氣骨勁挺姿韻高華儼欲先春爭意予因進之以
參宗門之花一朝勘破性命根芽則品地才情超超
物外更當別有聞香者在。

** 石谿道者禪偈引

奇而不出乎正則涉怪誕矣機昧終始能免乎正而
不寓乎奇則涉鄙俗矣濁智流轉能免乎此怪與俗
皆是學處不深宗旨不爛故也杖人讀石谿道者禪
偈其題註皆出於佛祖言行之正其偈語皆出於佛
祖宗旨之奇惟奇能使人疑而悟惟正能使人思無
邪此雖不可以拈頌並款而語意甚似雲門諸綱宗
偈句蓋彼得之於秦時𨍏轢鑽石公得之於鈯斧石
頭滑以故龍三老特拈出曰依舊是香嚴上樹話開
口便喪失身命此又鼻王兩孔一路出氣不啻與時
人作僧繇點眼法也余不禁忌為此嚏之。

** 馮開之先生小像贊題辭

古人不死能令後世人見今人不死乃能徹見古人
如馮開之先生文章德業令聞施身又能精出世法
其奇特處儼然與蘇長公之事跡異世同風誠千載
之間出者也古今之人皆稟此靈植此身遊此世乃
其獨超超於身世者果得何道耶阿咸爾中居士嘗
從杖人遊獨根先人不得同此一時予笑曰先生曾
偕陸太宰皈心紫柏尊者不啻文殊普賢之相符又
何歉於此乎爾中蹴然喜曰今幸大師一點出則此
三大師又向徑山拄杖頭上放大光明也小子又何
恨哉因出此卷請題余援筆曰遊山水間攜書何為
松下石頭庶幾知之。

** 題方孩未侍御書白香山八漸偈卷

白香山於教義無涯中揭出八漸如使人從一摩尼
圓炤中求入頭處亦是導人一方便也士大夫家誰
有閒心於此循序而求其從容中道者哉方孩未直
心言事於獄中有得晚年逍遙偶爾下筆皆類香山
今於其弟萍水上座處見其手錄之卷亦可見其留
神慧業蓋亦從香山而進步者也心性本妙眾生自
粗猶將金剛寶刀日以割泥則其鋒芒日損如能以
純靜心以法理自磨則其智刃日新不可當也此非
佛祖聖賢之所以異於眾生百姓者以其能善用此
寶刀也哉穎上契闊今日重得一相見矣然青山白
石之誓切不可又同香山之忘之也。

** 王元倬孝廉南陔十詠引

人未相見時求有爾我之形神固不可得既相見後
求無爾我之形神亦不可得昔無不能有之今有不
能無之向來目形為色而以性為神安得不二之耶
就中交神之道是古今之秘密藏也誰能悟哉雖然
使無道學性命之義交神於中又何貴於相見之有
予丁巳冬初到金陵即晤元倬王公於天界彼時皆
少年也偶一談笑適然相契於鏡心像跡至今庚寅
春重晤於方園巳相去三十四年矣而此形神之交
孰能更有無之倬公廣交天下士獨於杖人不能相
忘今且以南陔十詠相質屬予一言以識其親友之
密夫南陔為思養不及之詩而笙歌以為無辭之曲
十詠相賡亦時哉之噫乎此足以見公天性之親與
神交之友曾無間然於色性也子夏嘗問孝而聞色
難之旨果其賢人之賢能易乎君親友之色相而踐
乎天性是真能學道者也非人生之最難者乎倬公
天資淳至祗以事親為出處以道味為交游踐形者
神形即是神隨其爾汝又何以有無支蔓它求乎哉
公其勉之當更有無愧相見於秘密者矣。

** 讀方挺之傳題辭

天地人物只有一性情之靈為可傳也性情不靈則
與草木同腐即天地之幾亦息矣故君子疾沒世而
名不稱焉名乃神之應也神而不應則性情無所附
麗附麗之指不獨推佛聖之圓妙即一言一行之有
神者亦足以昭人倫關風化也古來有歷世第存氏
族之譜而無其傳者有富貴而且壽考無其傳者有
文章功業可傳而無其傳者即有之大都是子孫為
其祖父朋友為其知巳後世仰其高風為之也然未
有父為子傳若方爾止為其子挺之之傳之奇也是
其奇也豈其父有不容巳者故痛為之乎豈其親友
亦有不容巳者快為之乎嗚呼世風斯下矣有能篤
父子親友之性情而不容巳者為之則又不可以泥
於氏族富貴壽考文章功業之為之也既為其性情
所不容巳故能於生死夭枉中神神奇奇靈靈幻幻
足以鼓之舞之警之惺之以闢世人三世幽明之不
迷五倫交感之不隔也雖然亦繇於父奇母奇子奇
親友奇然後可以吞吐古今激揚隱昧也時人不達
性情之感區區苦欲求解過去因果強引古人機緣
為據證無乃誣見在之神靈為不可據乎於此正足
見父子親友必於性情交感此神乃靈不則徒如聚
木石塵垢自相埋沒不亦大可哀乎哀莫大於心死
此心不死則天地人物文章功業皆有神而可傳傳
而能通也是又烏可巳哉予方外人讀此更不引佛
法因果為之解第提其性情之不容巳處使能先讀
吾之題辭然後再讀挺之傳與諸公詩賦則後世下
必有勃然怨艾於性情而警惺之者又當以方子之
傳為󵎐矢也。

** 心經別題引(為雲棲座主蓮勺)

可二祖於少林覓心了不可得末上禮拜而立未免
殃及兒孫璨三祖因覓罪相了不可得特地作信心
銘大似缽孟安柄後來中峰於天目度竹篦子處猛
省乃從銘下更作闢義雖則以毒攻毒其奈以訛傳
訛如此之輩是皆與心作冤對者也殊不知始作俑
者是黃面老子於般若中談出此心經耳然不知此
心何來此經何出直饒他各逞妙手幾曾不依樣葫
蘆雲棲璸公久爛教乘嘗親依杖人於徑山獨恨未
能與之倒斷無端被人把住作心經別又不免彷彿
闢義將娘生鼻孔東扭西捏而添負累矣雖然有能
於此捉敗得渠則可許彼來徑山討痛棒喫。

** 題掌下血痕卷後

杖人主廬山時黃海岸金正希二居士嘗稱魚山熊
公種骨奇峭如見吾師必能別出手眼杖人於楚巳
曾遙識公之丰采矣以世幻變常各有轉身出路至
於一死一生交情自見今久乃有湘潭禪者來石城
始得傳魚公巳披髮入南嶽青黯黯處然念杖人甚
切不啻密移一步看雲飛也杖人聞之喜而不寐偶
有郝子一則公案正是三峰問石頂目三老婆徹困
之蹟與杖人掌血之痕似乎決不可付與非人恰好
魚公是自家屋裏漢特地寄去當使熱面相看悲風
匝地尚有杖人與公所自負之末後一事正當磨劍
幸速有以慰我。

王仲山司馬表其同官阮山峰司寇平反天界
航公冤獄之卷其八世孫萬松果公不忘先祖
所感之德求為之題。

文殊普賢二大士忽起佛見法見被世尊神力攝入
二鐵圍山中不知有何過犯不知誰能為出之此是
佛祖一向上牢關之甚密者也吾人無始劫來之事
且不論即今一日十二時隱微中有多少自迷陷事
何曾有一人能自平反之此甚可畏者也又何區區
形於事跡而後始可警省哉予見陳旻昭侍御於諸
公中又別出手眼一拈題之更足以因機激發則前
人之為後世嚆矢益可見矣。

** 題樺冠子自傳

人有奇才異志而不遇於世者固矣卒能於深山取
樺木之葉為頂上之冠且自仰羨之無斁則所取非
木葉之儔皆是所棄觀其自贊欲以樺膚代茅庇世
寒以樺肌代膏燭長夜又如秋水明霞幽壑新月何
可以孤絕擬其神骨哉唐宜翁書其自傳巳高之獨
竊怪其出入三乘之言不得以文字作游戲此君子
正誼以告朋友伯紫當為其父拜命則古道真風足
以振起伯紫之所為孝又當資始乎此也予遂題其
端曰木葉之光。

** 牛首山藏名公游山詩記跋

洪覺範禪師跋顏平原蘇子瞻黃山谷諸公墨跡曰
文章翰墨以道德節義見重使諸公書法即不工亦
足見重於世矧又妙絕千古有不足以傳乎牛首弘
覺寺主僧憨公以昭代大宗伯鳳阿姜公大司寇弇
州王公游山詩記先年巳落世人之手獨能苦心求
歸常住為一大軸寶惜之以增重山門因屬余跋數
語於後以識其傳遠之意予曰我知公非寶此墨跡
也惟是其人則心畫心聲無非贊揚法化以引後世
皈依豈徒壯觀名山以恣游覽巳耶蓋有所以託乎
筆墨者而非筆墨也有所以遊乎山水者而非山水
也後來遊山水者觀此亦知自愛其鼎始足托重也
乎。

** 為石谿書楚辭招魂

楚忠臣屈原被讒見放乃作離騷冀君感悟而還巳
懷王不省原不忍見宗國之危亡遂沈汨羅而死弟
子宋玉悲其志作招魂招之原之魂誰能招乎非君
命無能招非君國無可託乃設為帝命巫陽招之猶
曰楚王巳悟今招原之忠魂必能歸於楚國也屈原
果可以假托而招之乎正以忠臣孝子不得君父之
心不盡臣子之職生生死死皆無所逃於天地之間
矣余曰招魂者須君臣先自招也君無所歸則臣無
所託所謂君憂臣辱君辱臣死今君既辱且死則臣
之生死何所逃乎即死誰能招之即招之何所歸之
故曰此實招千萬世下為君為臣者當先有所歸也
不然滿天下皆游魂又孰能招之弔原而反騷者曰
君子得時則大行不得時則龍蛇遇不遇命也何必
湛身哉此豈不知忠魂之有所歸乎石谿嘗錄善本
又欲何招焉予因語石谿曰招魂賦備述四方之惡
獨崇楚國之美而招曰魂兮歸來去君之恒幹何為
乎四方些舍此樂處離彼不祥些此正與一部彌陀
經以彼佛國土無有眾苦名為極樂但能一心不亂
專持名號即得往生成就如是依正功德莊嚴知此
一心不亂則知魂兮歸來知此魂兮歸來則知一心
不亂蓋人倫以不得君父則無所立身出世不得心
性則無所立命忠君愛國與唯心淨土是同是別知
此則盡法界亦無所逃於此心矣奇哉。

** 題葵石居士夢石圖

華嚴宗旨以法界惟心造正與大易感而遂通天下
之故一機軸也聖凡之依正皆感心業而成即佛祖
神道亦以感應始交文恪朱公以廷對第一至翰林
時夢家園葵花大開感而生子喜其有向日之忠因
字葵焉及公成人忽自夢於古剎彌勒前見鳥雀有
失群者觸石而殞乃自創曰禽鳥有至性尚不滅奈
何人不如乎俄空中有神告曰善哉果以一念之忠
貞足感千秋之靈應公不覺毅然化為石峰炯炯若
有至大至剛之氣充塞於天壤者驚而寤乃自命為
葵石以故一生居家出仕無不感此忠貞而發諸事
業此父子傳神之學也且世為法門柱石契闊寤寐
巳十餘年今又晤公於針劄不入處當能石上栽花
笑倒南泉無措手口也更為夢石圓夢可乎。

** 題定菴老人手澤卷

予昔在博山見懷煦道默石車同參友以諸方尊宿
手卷呈和尚與雪關兄同看各自有賞鑒者予時獨
以須看有何言句能與人結冤業如秪水上擊棓堪
作何用和尚與雪兄皆愕然點首曰正是所謂千年
故紙可合藥也予今偶倚杖梵受院主靜聞乃焚香
大展以其祖定菴老人手澤及諸家題辭卷呈覽并
求一語弁之予細閱乃知此老操履孤峻如天馬行
空不落影跡即彼山海關外慘殺場中薦拔幽魂與
五臺冰雪中掉頭不返此便足以媿悚人心神不忍
自陷於生死也彼交游如雪嶠之倔強瓶窯之精密
咸能磨稜合縫相就於公可不觀友而知其人乎至
如題辭中有永覺古德石雨三宜素華道開諸公之
稱述其高風異節與發藥其後世子孫又有足與人
結業報恩冤之有在也予特拈出以示其有血汗之
厥種云。

** 題小屋如漁舟卷

一篙上人未脫白時即以小屋如漁舟自額其居不
知志於渭川之出乎志於嚴陵之處乎石倉曹公喜
與游嘗題詠其風流標致而友愛之誼甚高素法師
巳鮮筆稱之矣值世變煙波乃以一篙自命而撐出
焉獨追龍門愚菴二老倡徉乎西泠鴛水之上石老
奪其釣竿要討浮定有無之意三老縱其船子要使
沒蹤跡處翻身則篙之為篙誠不易也今年杖人偶
來梵受將閱月上人周旋於丈室間煞有轉變之密
一日披其卷乃再歎之曰古人拋梭為龍蓋妙於化
也上人之機如此則化之及篙篙之為化又何可預
為畫哉杖人且拭目待之。

** 題恒生上座血書法華經

華嚴一真法界如箇太極盤子八八六十四卦無不
具備爭奈針劄不入所以天下人物無不陷在卦爻
之中自非悉達從盤底下翻出坎中指天指地㘞轉
坤艮之蘊誰能使天地同根之人如帝出乎震潔齊
乎巽相見乎離與天地合德日月合明與萬物各正
性命乎法華經本末開合之意魚符正在乎此不則
何以收歸坤兌而證天乾之涅槃真際為原始返終
之道哉恒生上座發源於台宗必深討其旨故能以
舌血代眉間放光照破根塵識界全歸華藏一真乃
知水潦遭一踏俱胝睹一指便能頓見全機超超向
上非強設也杖人偶於鴛水發棹武林時驀遇恒公
索此不免剔起兩莖為之喝彩更請衍門老代我一
拶恒公恒公當從何處始能以斷貫索穿卻善財龍
女二人鼻孔為踏盤子人耶咄。

** 題韓聖秋通天巖問答語

郭功輔訪白雲端驀拈上大人大似重與渾沌氏破
一天荒楊次公訪芙蓉楷驀曰別來未久善能高鑒
大似與黑漆桶開一生面秪遮兩則機鋒置在冷落
地上項者聖秋中翰特來武林見杖人不拈丘乙巳
不作別來久但道居士來也不禁撫掌一笑韓公云
某胸襟有天樣大海樣深底事擬欲舉似和尚被遮
一笑直得如見駭雞之犀無處不頓發神彩也杖人
又笑云還有恁麼那韓公曰某從西江一行於吉州
正會笑公主持青原振起垂足之風轉見石頭路滑
也某曾於通天巖見坡公遺石上一語質諸住山人
亦不免皆揣摩之意獨笑公佛法人情有一椎兩當
而格外奪卻通玄者即坡公于道德有無天世三五
等語將謂不作意言分別耶今遭和尚遮一笑頓使
上大人別來久與坡公之借座於佛印逞秤於玉泉
皆活潑潑身裏出門矣乃出其通天巖問答稿請日
和尚不可便休更與一句杖人曰居士且去。

** 張方伯金剛心經別解題辭

予嘗見癢和子謎語曰遮裏遮裏那裏那裏不是不
是正是正是此真千古之絕快也天下人最親切于
身心者莫過痛癢忽然搔著其處是何等快予壽昌
師翁初與諸友同論金剛經甚暢廩山老祖驀呼曰
汝等還知此經有教眼宗眼乎翁驚問如何是宗眼
祖乃拂衣而去翁疑之後於大好山話頓悟此旨乃
知教眼端有宗眼之妙密也六祖初於此經有省後
從黃梅碓房重得入室印正以故妙通宗說如舞太
阿無人能避其鋒影蓋此經有時如清涼池四面皆
可入此諸家之解釋也有時如大火聚八面盡燎人
此諸老之提唱也此經之妙又何曾限人于各自激
揚乎予亦有二經別拈正欲質之明眼今倚杖皋亭
偶韓公聖秋以予通于坦翁居士特邀晤于鳳凰山
寺可謂敲水來煮茶山海坦然平也張公素與方外
人遊而深于宗說乃以所著心經平等金剛如是二
解示予乃略展讀其提綱數篇此中意何縱橫絕無
訓詁之累機鋒錯落妙得殺活之神自非深于教眼
宗眼能如是處處搔著佛與空生舍利之痛癢乎韓
公見予擊節不巳乃屬予作一題詞以識千古法喜
遂述以質之不知能搔著公之癢處否。

** 題友蒼嵩公軸子

蘇眉山以天地鬼神不能與人相接故以蓍龜為之
介紹此善其命也韓子心醉友公無以擬諸其形容
乃倩奇人邈此川藞苴將箇小古錐托在掌上且自
瞋怪之是又欲以此為介紹乎哉杖人見而笑之曰
其亡其亡繫於苞桑曹家女子嫁孟八郎。

天界覺浪盛禪師全錄卷之二十九

門人　李長庚　梅之熉　較

* 󳵥紀

** 龍湖外錄揮麈影

師初住龍湖時李冢宰梅中丞陳司寇周司馬梅惠
連李公楫諸公延於寶筏結制及解期歸龍湖而李
冢宰復偕諸公過訪見潭中擁沙俱開乃訝曰龍見
之瑞其在茲乎師曰此利見大人之象也公喜曰昔
卓吾無念二大師與海內名公於此舉倡道學性命
之宗今遇大師與吾儕重為激揚頓覺先德儼然未
散也師曰今之所以激揚非特為一時也正藉吾儕
神明以光前啟後耳如孔子對哀公康子屢稱有顏
回者好學此豈夫子直贊顏回巳哉祗如末後今也
則亡一語真此老之殺人刀活人劍特地使七十子
之徒生大慚愧而自激烈耳孰謂孔子不知用鋒刃
事乎使夫子當時但言顏回好學諸門人未必皆服
謂我等如此相從豈皆非好學乎夫子意謂如諸子
輩入見聖道而悅出見紛華而悅孰能如顏回得一
善則拳拳不失其克巳復禮更不為過所貳怒所遷
乎此諸子之所以不敢不服也公撫几曰此論真能
使孔顏重開生面尤足令後死者猛然通身汗下也
茶次公云自見大師後每於清夜平旦嘗如對晤於
明月寒潭之上即遇晏會亦忘其世味矣師曰昔孔
子以聞韶而忘肉味看不圖二字蓋悟入之深也故
後來論韶武二樂獨以韶能盡舜之善而武尚有所
未盡武之善後人不知孔子深悟樂意妄以揖讓征
誅而錯認夫子贊揚之意為譏貶之辭殊不知夫子
於此正二樂之得失非論二聖之善美也夫天生聖
人尚於三月而後始悟韶樂之善後世聞知淺見又
豈易得窺大聖人所處之時位哉公大笑曰然則我
輩欲盡武王之善更當三年忘素味可也師復曰使
夫子果不足武王則不得憲章文武大學中亦不得
以湯武之新命新民為無所不用其極也夫聖人者
人倫之至也鼎革隨蠱之變非聖人出孰能正之孔
子仁夷齊而易著湯武革命革而當其悔乃亡此正
並行而不相悖也下民為亂惟君能正之天子為亂
惟天能正之湯武以扶君統故有代天弔伐之事夷
齊以扶臣統故有仗義扣馬之事觀夫各安厥止豈
非無所不用其極而止于至善乎公曰武王與夷齊
相責處異其為扶正人倫之本心元同此發千古之
未發也師曰易之為道妙在乘時歷位而不變其天
心所謂時乘六龍以御天也此六乾之位在君為君
之次第在民為民之次第在物為物之次第在事為
事之次第所謂其次致曲乃能曲盡其誠非指定一
死法其吉凶悔吝元無寔體在聖人處之皆道也如
九五之位最吉堯舜處之光被桀紂處之則亡所謂
吉凶能生大業亦在知天知人者自盡其時事耳即
人事觀之則潛見愓躍飛亢之有殊以天心觀之則
為一乾道之變化也見群龍無首吉乾元用九乃見
天則正以不執六龍之人事而達乾元之天理時乘
六龍以御一天時乘一天而御六龍又何大明終始
非循環無端乎知此始是君子之自強不息而能用
九行健以合天則也如亢龍有悔猶日中之明極必
晦在聖人處之如孔孟適天下之晦雖無位無民而
依乎中庸即遯世人不見知亦無悔慍孰非用九乘
龍以御天哉君子能處窮而知變小人處窮則為亂
于亢有悔不亦宜乎即夫子一生而論志學即潛也
立即見也不惑即惕也知命即躍也耳順即飛也從
心即亢也此皆時習之學率性之道惟時中聖人得
乾道之變化故無可無不可但不可執泥其爻位之
首尾所謂知進退存亡之妙其唯聖人是也至于原
始反終唯聖人乃知生死之故世人尚不知處生又
安知處死既不達生本無生與死本無死則於臨命
終時心惑神馳手足芒亂能無悔而不及乎若聞此
一陰一陽之道通乎晝夜如循環中之妙更無生死
之端倪可得又何有貪生畏死之念存乎靈性而自
顛倒哉此惟吾大覺氏乃能窮原達本知生死之虛
妄悟性命之圓常每於臨終之際笑談說偈延促不
二何生死之足繫累乎特其一徵也夫子亦深窺其
旨故特示人朝聞更聞何道不聞此無死可死之道
又何可死哉惜當夫子之際天下人倫之道尚未暇
整頓仁義之理尚無人承當又孰能與於此乎此聖
人原始反終之道獨寄於乾坤二卦此二卦初爻與
末爻即生死之機原自無終無始夫天地之玄黃如
晝夜之明晦其造化之血脈原無始終生死之異無
人看破所以終未明天地之心生死之道徒以卦爻
彖象吉凶悔吝而為膠柱調絃誠令傍觀者哂也故
夫子亦嘗自歎謂莫我知也夫正以下學人事即是
上達天心故不有天人之怨尤世人以不得時不得
位之人事觀我不免失吾之天心矣又安得無怨尤
乎殊不知處亢處窮皆吾之時位也如欲知我之下
學上達處其觀我以天心則吾道一貫之旨得矣夫
如是則八八卦爻皆聖人範圍天地之經濟也又何
有吉凶悔吝之閒氣而混我環中之精妙哉陳公蹴
然曰安得起卓老於九原相與痛論乎師曰山僧昔
年嘗與焦猗園先生談及卓老為人與著述之膽識
其痛快明爽善與人敲枷解鎖釋黏去縛亦有起廉
立懦之風使當時有大手眼知識過於彼者彼必虛
心就正而優入聖人中庸之域更不至自行胸臆駕
狂放之言而籠罩天下此正是彼英雄欺人以強辭
奪理處不免為偏鋒所使為可惜耳焦公亦撫膺久
之予前年初到西陵即訪此地有弔卓老詩曰客山
何似弔家山千載龍湖怒未闌厚責于人終薄巳然
猶血性逼人寒此山僧之見卓老如此不知諸公以
為何如陳公曰此怒之一字乃莊生為鶤鵬傳神也
今大師為卓老傳神尤妙於顧虎頭頰上三毛矣太
宰曰今日此論當使大地震動六龍起舞也相與揖
謝而散。

商城汪雲澤太僕特到龍湖相訪李梅陳諸公皆來
會晤適前一夜風雨大作倒拔湖側大松樹數百株
而殿宇儼然無恙李太宰大喜曰此神運木也芝佛
上院之重建有其材矣遂相與作詩紀其事梅公有
天地生材於此時乃今得用始不負之句諸公擊節
師曰先聖嘗有才難之歎其旨固自深矣梅公曰此
是今日聚首話頭也且為我輩作一小參何如師笑
曰先作草稿可也秪如舜臣五人武臣十人則前之
九官十二牧後之八士皆非才乎汪公曰但舉當時
大才難於為帝王佐者師曰然是正先聖深激勵天
下之才而進之向上也梅公曰子稱文王服事殷為
至德不暗譏武王乎師曰此特揭文王有天下之德
有天下之才有天下之土而能守臣節所以為德之
至其於武王則紂惡不竣生民塗毒君道亂壞使不
起而救之是豈聖人鼎革隨維幹蠱之時義哉予於
此又隱然見夫子有七十子之才而不得行道於天
下亦如文之守節而使各安厥止是非夫子之德之
至乎諸公喜曰不期今日痛快千古師曰聖人為三
才之至故能用天下之才而不棄天下之不才所以
有全能焉中人以上可以語上也中人以下不可以
語上也才難之歎似為語上而發孰知不可語上之
言巳深與以下之人語乎誠意以惡惡臭好好色明
君子不欺之慊此人易知也以揜著點出小人欺中
不自欺之良心使其自視惕然不亦致其真知格其
真物以入於君子毋自欺之自慊其利益又何加焉
從來大智必歸之舜正以其能問察隱惡揚善而致
其真知執兩端之至善者用其中於民之性情而格
其真物世孰能如舜之大公無我以時中率性之道
大同於天下使天下人欣然由此不謀自達乎然世
人未嘗不藉口曰我能隱惡揚善也彼不肯學問而
護短者隱人之惡適足以滅人之善揚人之善適足
以長人之惡何則聖人能隱小人揜著之惡而揚其
不可欺之善見君子而厭然誰為君子而使小人自
惕乎聖人於此深欲小人自視而悟而君子愈自慊
而無息矣大聖人之法全是救人之心捨此不救更
有何法挽天下乎世亦有自謂君子而揚善不能表
其真善隱惡不能惕其本心使天下護短者縱脫巧
竊公然不疑流毒天下天理昧滅徒以一段虛假之
事陷溺萬世即有聖人復起又以何術救正哉故曰
好而知其惡惡而知其美此正深明格致精義之大
學問也好惡幾希大畏知本包決藏密鼓舞同患君
子稍有一念偏倚稍有一念揜著即巳欺而不慊矣
夫不能真讀聖人之書得格致隱揚之旨何能幾希
間不失救人之心法乎徒以凡例冒稱君子汗不下
耶可畏哉即如宋時程伊川蘇子瞻王荊公諸老豈
不表表為一世君子至同事於朝則不免水火不相
濟是非偏於好惡涉于揜著而不能致隱微之真知
乎幾希之間既無明辯又安能平心和氣而調燮化
育哉或謂三公各得行志於天下亦足以勝殘去殺
扶植人心不幸會于同朝便見學識未精道理未鎔
見地未大耳學術自任勝心熾然我執為崇踞理益
愎三公且如此則天下忍於殘殺者不皆此執而不
化泥而不通同而不和之情見所使乎雖然此蓋以
天下大道責備賢者耳孟子謂伯夷隘柳下惠不恭
正此意也又況後世求如三公之高明特達者幾幾
乎梅公曰論至此真可令千古聖人痛哭流涕此大
道之難明也後學者可不深求此好惡隱揚之旨而
自慊於天下乎陳公曰大慧子韶酬唱物格固自高
妙正不妨此落草大有關係蓋聖經含蓄深密今得
如此剖擊激勵始使先聖歎才立言之妙有所歸也
李公曰宋室三公為我警策命千古者汗浹背矣。

師因梅中丞邀到沈庄關帝祠公曰我生平奉佛外
獨尊關帝真乾坤正氣師曰古云三國無文章獨有
孔明出師二表殊不知關公更有一大文字公驚曰
何文字師曰只二字公曰何二字師曰公與曹孟德
書有公猶是漢羽安敢不臣漢哉是漢二字真三國
一部春秋不特生鉗曹瞞之心即萬世下亂臣賊子
縣槁街矣公撫几曰此雖素知揭出更痛師曰操雖
奸雄無漢見君子亦自厭然以故終身不敢篡位臨
終命子立安漢公曹孟德大將軍之墓將非是漢二
字之力歟關公之配天祀帝豈待敕封哉因題其二
柱曰是漢一言濺血眉間縣日月稱帝千古剛刀立
處凜春秋公大喜曰此一對撐天拄地之大剎竿也
學人大運錄。

大時曰引宋三公鉗鎚卓吾正徵賢者之用與用
賢之人當知此包決也寔歎才難不欺好惡恰收
關壯穆侯以結人道總持之款李孟白梅長公之
遇杖人激揚也千載一時哉痛讀一過勝似茹肝
大中曰杖人舉大易學庸亦是入田不揀信手拈
來耳天地正用本自如斯因其親切故可宗也既
破世間之膠與亂又破出世之膠與亂其功大矣。

** 荅詰神檄

梅長公中丞以李孟白冢宰與黃安荀長吳公書請
看一遍為神解嘲不必用半句禪機要實實落落足
服鬼神之心開人天之眼予細讀之全是一篇人神
善惡之詰此實冢宰備嘗世故同病相憐特於知巳
不覺披露如此吳公因刻之以質天下此尤梅中丞
素欲致詰而未及發揮者予又何足以知之以予觀
從上聖人嘗見幾於未發之先乃能窮理於巳成之
後故示上根以危微未朕示中根以隱見初分示下
根以善惡巳變如大易之一奇一耦交錯摩盪以至
彌綸紛雜有聖智不可致詰者皆神化之所為不測
也雖然聖人洗心於密天下在宥又何物能逃原始
反終之故哉。

太宰書云每見善人獲惡報惡人得善報一一據
事以質於人人或答曰以前世業也夫王者立法
朝犯夕刑尚不能禁而乃以前世不可見之事示
人是益人之惡也又答云報其子孫耳夫前世之
事惡止其身罪人不孥而乃累今生之眷屬同受
憂煎今生之眷屬何辜隔世之人何幸而為之代
罪耶。

師云善莫過於盡心知性惡莫過於悖理逆天而公
所謂善人獲惡報者不過以功名不遂意富貴不從
心眷屬不完全患難不得免目為惡耳亦何曾以唐
堯得傲怠之子虞舜有頑嚚之親文王羑里不能體
明夷周公斧戕不能感雷雨孔孟不得身行王道為
惡報哉所謂惡人得善報不過以科第取捷仕宦日
升富貴遂慾眷屬叉聚目為善也亦何曾以四凶格
堯舜之化桀紂復夏商之仁季氏還魯國之政亂賊
免鑑史之誅為善報哉若公以不得世榮為惡則龍
比夷齊皆萬世之惡報也以苟得世榮為善則莽卓
操懿皆萬世之善報也若以華宮室麗冠蓋驕妻妾
擁僕從為善則梨園戲場倡優伎舞尤善於彼而無
奸宄得失之心乃今日夜煎迫於胸雖有榮觀不異
劍樹鑊湯之自刑自苦也又安知從上大聖欽明緝
熙克巳慎獨之為樂天知命哉所疑一身後世者將
謂五倫之善惡因緣會遇耶如京師朝廷天下共聚
而王公僚庶品位尊卑黜陟高下原自分殊若皆以
朝廷視民如赤子言之曷嘗分富貴貧賤與高下尊
卑之異耶即此可悟現世善惡因果萬有不齊皆屬
各人業報所感矣君臣雖會遇然君有君業臣有臣
業父子雖會遇然父有父業子有子業謂之各業是
也即謂之共業亦是也何可撥無因果乎世間有不
達事理制度之人以為朝廷予奪不公百姓貴賤不
等是豈理耶此蓋世人見近而迷遠知淺而泥深也
公憂世之見理未精發論未透以致意見轉為大惑
故特發藥設難而啟其幽微耳詰豈公之誠然哉。

太宰云或謂惡人之不即報乃惡貫未盈也盈而
降罰夫惡人之害人也日生月盛大如豹虎之嚼
噬小如蚊蝎之噆螫天心仁愛而乃以大地眾生
肌骨性命借善人為惡人盈貫待其盈貫不知喪
命者多少仁愛固如是乎又答曰報復循環業因
不了也夫如來發願地獄不空不願成佛果其如
此何不於現報之一施一報立地分明永無牽掛
如人世訟獄早結一日早淨一日花報立應誰不
寒心既使受者得完又使造者知懼地獄豈不立
空譬如雷聲一震凡人莫不凜凜而及詢所擊皆
田野愚痴之人諉之前世人心益玩不以值截明
白之事禁人為惡以空地獄而徒以前世杳冥之
說相為勸戒彼為惡者決不肯聽是不欲地獄之
空也而反云地獄不可空乎梅長公曾有告地藏
文更為懇切可不並觀乎於是答者詞窮矣。

師云世間惡人若不悖理逆天百計害人如豹虎蚊
蝎則何事以為惡若善人嘗被惡人所害而不動心
忍性執善不移又何事以為善天下之事非善即惡
非偽即真不因惡不見善不因善不見惡所謂國亂
見忠臣家難見孝子是也如大舜以父頑母嚚弟傲
日以殺舜為事竟成大孝管蔡兄弟以反逆竟成周
公之達孝豈天心仁愛獨借舜周之善為頑嚚反逆
之盈貫乎予與梅中丞云真有骨性人被世界磨成
真無骨性人被世界磨滅公最擊節此語若公以惡
人能磨滅善人是則善非真善而惡果真惡也願成
佛之意正與堯舜周孔欲人戒慎恐懼於喜怒哀樂
未發之先耳書云作善降之百祥作惡降之百殃作
德之心日休作惡之心日勞即此數語皆善惡因果
之明證況罪莫大於不知動惡莫大於不擇善今有
自謂賢智之人不敬天命不畏聖人之言甚於不畏
雷霆之椎擊也雷霆震怒所擊田野愚癡之人而愚
癡之人或有一念警戒春秋之誅法令之戮甚於碎
屍粉骨而不格心更慮是自陷阱而莫之知避也又
何怪夫如來帝王欲訟獄之空而不可得乎蓋上智
下愚皆有至教故天上有梵王帝釋下有地藏閻君
如大易之山地有剝地雷有復也此非聰明聖智孰
能與於此耶。

太宰云或謂天人一理也人怕惡人奉承恐後故
天亦畏惡人而以百福叢之至於善人則罵不回
聲打不回手正好借之以為張威逞志之地天人
交謫而世之為善者孤矣又遁其詞以答曰是陰
惡也是柔奸也陰陽不並立剛柔不同用如以善
人為陰為柔而爭誅其心以加之毒彼為陽為剛
者則畏之避之是率天下而為剛為陽也若流寇
若虎狼皆明白公然為惡其為剛為陽何如可稱
陽剛之流寇虎狼耶又太平廣記一事一人掘太
歲方得肉一塊而棄之人問之曰太歲何不報之
夜夢太歲曰此人氣方盛夫畏盛氣而任其為惡
亦何取於神明耶此可見神人之畏惡人有同矣
又小說載唐相盧懷慎一生清苦死無以殮家人
死者見張丞相有多爐鑄錢而盧無一爐張相平
生多機權故陰府亦為錢鑄可見陰陽之苦清士
有同矣又佛與調達同時調達以謗佛在地獄佛
於法華會上授記于無量劫後成佛夫無量劫以
後成佛則無量劫以前皆在地獄矣目前受無量
劫地獄之苦而懸想無量劫後之成佛其誰肯信
耶。

師云天人一理者乃天理即人事人事即天理也予
曰不怨天不尤人下學而上達知我者其天乎夫世
人之有怨尤者以彼我相隔不通故也使能以人事
即天理則下學即上達矣又何復有隔越之怨尤乎
若但以吾平生所遇之人事觀之如伐木於宋削跡
於衛畏於匡人厄於陳蔡栖栖遑遑轍環天下如喪
旅之夫無所歸宿則未免有怨尤若以吾平生所處
之盤根錯節皆顯微闡幽之天理觀之則下學無非
上達又何入而不自得哉故曰知我其以天理乎若
以人事觀我則我皆不得意之境何足以見天人一
貫之道耶此夫子自白其心跡昧此則往往毀謗誣
陷古聖矣公以天畏惡人借善人為惡人張威之地
無乃太誣天人之理乎若以陰柔為世人爭誅其心
陽剛為寇狼明害其世是則齊景千駟盜跖萬鎰與
夷齊餓死淵憲陋巷皆天神褒其富強貶其清苦也
曾何以求仁得仁殺身成仁與君子固窮小人窮濫
而甄別之哉至太平廣記與掘太歲陰鑄錢之說皆
憤事不平者為之可盡信乎即有其事天神人鬼原
自不齊何可以盡心知性純德統天之理而責其事
遇易稱大道便有許多陰柔陽剛之不一又安可盡
以中正律之蓋佛者覺也眾生迷而不覺菩薩則覺
而有情惟佛則覺而能照照而能通者也釋迦曩劫
嘗授業於調達欲求速證大覺圓滿莊嚴調達曰子
欲速成正覺子須世世堅忍精進行菩薩行吾當世
世隨汝之後為大魔孽以種種怨害煆煉爾心鉗鎚
爾行幸無退墮改志則疾成矣是時各自出世互相
激揚以成其道正孟氏所謂天降大任必先勞其筋
骨餓其體膚空乏其身動心忍性增益其所未能其
致一也但世人淺見止知一世之責任絕不知曩生
之成就也況佛授記調達正見以德報怨之意開世
廣大知見於此尚以延促為論又安知十世古今不
離於當念哉。

太宰云或謂我輩既生稟一付柔善肝腸即蠅蟻
微物亦不忍多殺而況傷心害物耶以此甘心忍
耐隨人魚肉隨天困厄於萬不得巳之中無可奈
何之際只得以佛法慈悲隨順眾生之說自解始
悟佛所說一切法皆萬不得巳無可奈何而說此
以自寬自解并解諸眾生也佛有三不能不能違
定業不能度無緣所以於眾生行惡者諉之於定
業諉之於無緣也舉世惡人皆定業皆無緣又何
怪惡人之縱橫亦何取於佛耶此不佞十年中之
事因字來及此敢為縷縷幸勿以示人增我口過
也。

師云此末後一段實收從上議論雖是平生對勘實
以發泄自家憤懣不平之意也公蓋太自求完全自
視高廣不欲於古今天下事有少缺漏也請試平心
論之公亦天地生下一人耳公視天下更有多少人
天何故生公於世家下地即嬌養弱冠即聰明科第
仕宦四十年如登樓捨級歷仕四朝為四部尚書廣
譽施身目為麟鳳讀書仕進之報天如此待之高且
厚年六十七歲耳目聰明心志強固有長子賢而死
長孫賢而死既賢而死愈於不賢而生遠矣天不靳
仁人之後有晚子七歲岐嶷過人有子萬事足又何
求乎公以死長子長孫為不幸天下孰有子而不死
者以得君得民之冢宰元臣燕喜偕老兄弟怡樂宗
嗣封蔭垂裕後昆天之生人至此極矣猶以天神助
惡而困厄於公尚欲天置公於何地哉必爾所謂均
平則天當使滿世人皆少登科第皆仕至天官皆與
以富貴爵祿為磨苦之資以害世間貧窮卑賤之人
也歟公又久參經律進遊禪喜機鋒錯出不啻裴張
自非橫身異類無疑設疑無難設難安能於生死情
識結縳之處以救定業眾生破其執著使無緣眾生
得一津梁乎正如作無佛論撥無因果而創起護法
隄防以降伏邪魔外道也於此足見公以天下之心
口為一巳之心口以古今之情理為一巳之情理以
開天人之迷以破鬼神之惑故為是以問有心大士
耳維摩詰云我病無本若眾生病則我病眾生病愈
則我病愈此不可思議如幻解脫法門也今公坐毘
耶離城示此殷憂疾苦而為說法愧不及文殊辯才
不足酬對率爾而答且以捧腹。

梅長公中丞之煥曰此解非口頭禪末投更足洗
善人鬱結之懷看來實實造化不曾相虧負也古
詩不云乎顏回夭死伯夷餓我今所得亦巳多作
如是觀只見得過分賤性每見人冤枉輒如烈火
焚心不憚從井以救乃偏得冤枉報未免致歎於
鬼神之欠靈忽思甲子乙丑間同時遭值粉骨碎
身者塞滿枉死城自揣何功何德獨倖免生全還
是鬼神過於徇護安得反謂之欠靈哉讀此通身
汗下。

陳石泓司寇以聞曰辯析精當令天帝避席閻羅
結舌矣但陰陽一也王法有時亦不可問鬼神之
事何獨不然何責之備乎造物大矣自施自生自
聚自散自作自受自變自化決無衡量付與一一
不爽錙銖之理有因有果疑因疑果正於可信不
可信或然不必然處湊成缺陷世界學人只須於
自心討分曉幸大師直截點破不於前後際強生
枝節畫蛇添足也地獄決不可空眾生決度不盡
佛與菩薩願力亦只示人生生世世永無退墮而
巳淺見如此堪琢削否。

李孟白冢宰長庚曰庚于吳荀長世交就中有許
大委曲有不可以直示故宛轉引憤悱之辭密相
啟發是亦庚與梅長公同有之隱情也幸大師金
鎞刮膜令千古疑憾釋然此亦唯大師不坐孤峰
肯為落草婆心徹困處正深于棒喝也又孰知恩
大難酬哉小頌并乞慈正天地之大猶有憾聖人
有所不能知草鞋綻破程途遠五十三參鈍置伊
學人大日錄。

** 西陵別錄

師到西陵不數日流賊驟至三鄉焚殺甚慘百姓奔
走城下餓死者相枕藉師因親向諸縉紳居士處募
米散眾煮粥救活者無數或謂此時城內亦甚窮迫
何能及人師云往時但濟貧此時乃救命況大士於
疾疫世變為藥草救療沉痾饑饉時化作稻糧濟諸
貧餒以至捨身飼虎割肉餧鷹乃今見死不救豈大
悲同體之心乎或曰師果大悲何不化流賊不殺人
放火師云佛祖度世亦先於見聞之所及與性情之
相近而激引之始易入耳若彼流蕩忘返非業盡氣
消孰能挽救哉故佛有三不能蓋言其機緣時節有
親疏也如我與諸公當此之際不以此激揚我等心
性之近亦何貴於會遇之道乎陳司寇云此正聖人
親親仁民以及物之意也諸公聞此莫不克巳施之
梅中丞問曰吾聞齋僧造相皆屬有為和上化米救
死真大悲尋聲救苦也還是施飲食還是與他說法
耶師云君子喻於義小人喻於利蓋君子喻義於利
小人喻利於義此義利相成乃聖學王道之本佛所
謂於食等者於法亦等也公曰善哉此現儒者身而
說佛法也師云今日沈庄界上百姓歸依流賊畏避
不減無厭足王之境界也孰知華藏莊嚴即在干戈
叢裏乎公又問地藏菩薩之痴心何日出地獄耶師
云待公墮地獄時出也公曰我這裏也不減地獄師
云眾生度得盡否公曰待地藏出地獄著師云我知
沒有所在安置得公公大笑曰和上莫鈍置人好師
亦大笑曰且出米著。

梅中丞問吾聞百姓皆有良心眾生皆有佛性如何
流寇殺戮人民豈良心佛性盡泯滅乎師曰百姓眾
生之性情如出穀白米煮粥則融做飯則耎煎糖則
甜造酒則釅作醋則酸壅穢則臭悶氣則生蟲善食
則生精神續命脈惡食則敗臟腑損壽元此豈米性
之使然哉是故佛聖立教無非令人存其本心全其
天性順其行事不落邪僻而巳公曰善哉大師有如
此佛聖真見如何使世界復淳乎師曰談理甚易然
王道無近功也堯舜帥仁於三代巳前則能成揖讓
之風湯武行法於夏商巳亂之後不得不成征誅之
事所以孔孟不得位只成師道今世界雖亂而殷憂
啟聖大權未移又何難於中興哉故大學聖經德在
親民蓋上下無隙時也親之一字乃佛聖度世之真
三昧哉公深肯之。

師謂李太宰曰人人相見必先問如何殺流賊予笑
曰一念殺機便是鼓倡賊之發端矣何曾有一人問
何以保百姓安生理何以透知賊情銷解危難者乎
況今日之流賊即昔日之平民也如人傷逆氣血以
致吐紅作衄既不導引復歸臟腑經絡又復剋伐其
元氣則死不旋踵矣良以官府夙無善教而剝削侵
牟民困兵驕加餉搜括今又迫民殺賊正是迫賊殺
民也此機不轉何以挽天心救民命乎蓋民心即天
心民命即天命民情即天情民亂即天亂也今不通
民情以亂易亂何日得安此生生哉然安知不迫出
命世真忠真孝之人舍身撥亂定國救民藉此驅除
積獘以報君父者乎辟如臟腑受病潛伏未發偶因
外感發一奇病幸遇良醫調治血脈相生不特使此
奇病得愈兼使積久潛伏之疾亦因此而消矣國家
承平因循既久飾例相蒙號令不行將有土崩瓦解
之懼或因此蟊賊而詔書罪巳感激真才則杜黃裳
用高崇文裴度用李愬唐之中主猶能因亂中興而
況有宵旰之聖人在上哉公曰此無上大法醫王善
調眾生之病也經中以病為眾生良藥我於今日見
之矣。

師曰公知流賊之利害機緣不可思議耶世人以貪
欲而正性命復以貪欲世間貨財功名勢位富貴恩
愛造種種業以致自害害人遂迫出許多平民殺人
放火以快其憤乃復破其所貪所欲之功名勢位富
貴恩愛歸無所得復沙汰去世間許多假道學假經
濟假英雄假忠良假禪道佛法又復逼迫出世間許
多真道學真經濟真英雄真忠良真禪道佛法利中
有害害中有利否泰相因生剋相化此非維摩所謂
十方魔王外道迫抑菩薩天人以成就其種智者乎
今人平時誰不自負有王佐才至此則一籌莫展縮
首待戮豈非假死汞銀一逢烈燄而形消魄喪哉若
是真正英雄必因是而顯其作略矣然此流賊更有
兩種大利害一種惡人雖有微少惡機潛伏於中未
敢發作因此殺亂昌熾如星星之火遂致燎原一種
善人雖有微少善機潛伏於中未能發作因此殺亂
逼迫亦如星星之火遂致燎原平日斷不得底名利
恩愛乃因此而斷平日開不得底生死結交乃從此
開交又或有平日好侵占人田地家產好圖謀人子
女玉帛好造作許多妄想事業偶值此機一旦灰冷
遂翻然悔誤從前錯用心行以取真實受用此又是
佛祖聖賢所難化難度乃因流賊一番惡化遂證玅
果者也誰謂天堂不與地獄相為激揚佛祖不與魔
外相為闡化哉所以泗聖因厄運成功地藏因閻羅
成願樂地因火宅相驅善果因惡緣轉念吾今所謂
惡化之機緣利害有不可思議乃如此也太宰大喜
曰此真教外別傳之別傳也請侍者識之以質同參
師與毛克舉朱君燮周更生洪西生諸公曰今日城
外流寇縱火殺人得以遍地扎營各處破柵四野割
麥將一切禾苗皆與驢馬啖盡者此正攻野不攻城
野空城自破也古云天下有道守在四夷若西陵有
道則守在四境也當時不先固守四境關隘以致賊
入境內縱火殺人令百姓無救無歸無作無食雖能
嚴守孤城其如城中饑民有欲相食相害復有願為
流寇不可得者乎朱孝廉曰四境不守其過何出師
曰蓋城中當事與諸鄉紳士子不預為謀并不肯死
心矢志念父母宗祀根本為生死相依危難相持之
決定計耳聞亂之初人人便先立念各自不惜千萬
訾尋山作寨或立意移家過江避難至於協心為公
謀守城之法則人人箝口異心吝財礙事終日商量
竟無成算誰肯死心矢志決定圖成萬全之策乎善
用兵者置之死地而後生先欲絕其偷心與活路也
秪如日來處處遭賊破寨以致殺身亡家遺害鄉黨
宗族其冤慘罪過皆出於一巳之私心活路以害及
諸人於死地也城郭外人無城郭可守則不得不戮
力作寨以保身家若城中之人捨城不守使城中人
各自懷私不相保守是誰之過歟使當時能捨作此
寨之人馬錢糧及身家性命為至公之謀全城之計
豈非千古一聖賢豪傑之用心哉寧可死此身家性
命於流賊之手決不肯將此身家性命以守公城而
保宗祀社稷之生靈此豈劫數難逃故如是迷倒乎
諸公皆謝曰此可謂應以救苦救難身而為說法者
善哉善哉有國有家皆當信受奉行也。

** 救荒亂策

足食足兵民信之矣國家自有常典特因循未舉耳
舉之須振三綱張四維密十目何患民不信耶三綱
者何官為民綱貴為賤綱富為貧綱三綱能振則四
維自張矣四維者何設險為禦寇維作寨為安民維
賦田為足食維教民為練兵維不設險於四境則賊
入內地到處焚殺郊野盡空孤城何守不作寨於四
鄉則民不安生無歸無止田疇盡廢民命何存不賦
田以聚糧則倉廩無儲公用無措旦夕急迫兵食何
圖不教民為田兵則放肆怠傲難以節制戰守散亂
性命何依若此四維能張則十目自密矣十目者何
一尊賢智為明治亂之目二推德義為濟急難之目
三聚義勇為振材能之目四講經術為結忠孝之目
五列戶籍為整隊伍之目六嚴探訪為制內外之目
七去浮技為廣耕種之目八正交易為興民用之目
九勸勤儉為防窮困之目十禁鬥訟為保身家之目
小而舉之行於一鄉一寨大而舉之行於一州一邑
未有不足齊治者也豈特富強云乎哉所以自古制
田之法皆在簡冊其人存則其政舉是知天下之治
亂只在人心幾希之存亡耳豈復有奇異之策哉。

** 麻城制邊境策

賊數入境亦嘗殺掠數月或設兵守或措軍糧東支
西應左防右護乃至三築城十請兵邑宰調停鄉紳
籌資而中丞則又自立護生堡于沈庄創制森嚴守
禦精密居然為城東保障賊不敢窺其境也中丞嘗
延予護生指畫設險之事予乃推其旨云古人守禦
重在遠近設險為相生相制之法師卦以地順水險
而用兵蒙卦以山止水險而禦寇蓋高險必因兵陵
低險必因川澤也若以麻城四境八方之界擇要害
地設險以守則一夫可當關諸方為率然矣其制有
三一遠地險二近地險三內地險遠則四境關隘近
則四方要衝內則城郭營衛其餘山鄉則聽鄉民自
為保守亦照應城中之節制也遠近內地各有觭角
之勢互相制治則諸鄉之寨籍此要害無虞以保其
無圍困攻擊之患始有餘力相為接應則保護愈固
矣麻城北境多遠山障蔽無甚要路獨王家樓北路
地險可寨以通光山河南北直路也東北有兩路口
地險可寨以通商城光固南京也正東有長嶺關路
地險可寨以通商城陰山六安也東南有馬疑凹田
家村地險可寨東南有石牛衝地險可寨以通羅田
也正南有沙河路要地不險須設高城深池以通黃
州江西及南北各路也西南有岐亭路地平半險可
寨以通黃陂湖省也正西有三角山路地險可寨以
通黃安羅山也至於內鄉要衝近地北有陰山阪及
寒陂凹路地險可寨東鄉近地有古城阪及龍湖路
地險可寨東北近地有霧仙司路地險可寨南有望
華山白泉路要平衍可屯西有鎖口河平衍可屯東
之內地有沈家庄護生堡巳當地之一面矣如我扼
要而山不甚高則鏟其坡以培其險水不甚深則鑿
其低而深其池可墻墻之可臺臺之可坑坑之可陷
陷之平衍則高其城塹深其池沼如屯井畝畝之法
開溝洫築堤防崎嶇其山參錯其路森樹木障往來
使彼戎馬不得馳驅絕其糧食屈其鋒威我有憑而
彼無據我有守而彼難攻我惟逸而彼惟勞我惟實
而彼惟虛如鄰邑有兵追逐則內外夾攻而彼無嚼
類矣彼安敢窺我邊境哉當事鄉紳協力勸諭而行
何山無主可作墩堡何地無民可作農兵此不費公
用不奪民財自安安人之術也略舉有十利焉內境
無殺焚一也士民無廢業二也官宦無兵餉三也村
野無逃亡四也田疇無荒棄五也寨堡無困敗六也
官府無擾害七也差役無徵苦八也朝廷獎拔收才
九也國家經略得法十也較此十利孰如勞民傷財
而坐受賊害官害兵害哉運籌帷幄決勝萬全一舉
永安又誰不見義勇為哉習險心亨即此可見亦在
儋當而巳矣參學門人大應姚元愷錄。

梅中丞云文淵聚米埶在目中此議洞見形勝於
掌指誰謂出世不可經世耶安得經世者見諸行
事。

天界覺浪盛禪師全錄卷之三十

參學門人　大璸蓮勺　大中陳丹衷　大時出之　大文曹正眼　評較

* 󳵥紀

** 莊子提正

莊周戰國之隱者能以古今之大道自任又不甘於
流俗憫世道交喪之心獨切不可以自禁乃敢大言
而無慚之人也子讀其所著南華實儒者之宗門猶
教外之別傳也蓋其旨也玅於以神化而移人心之
天也神之於天則自然矣自然者天之別名化之無
跡者也究之不外於慎獨致中和而冥聲臭是彼固
能先任天真之自然而同人物冥於自然之天真也
又觀其立言之意大似憤世儒與諸治方術者不能
知天立宗而相將陷於名相功利以至於爭奪殺害
如江流之日下有不可挽迴也者乃慨然撫心而有
感曰是惡可使若而人終不知道德性天之宗乎是
又惡可使吾儒之真宗終不可以挽迴乎夫如是也
又何所藉之以自明吾之所存又何所藉之以自行
吾之所主乎於是俯而觀之憤焉愈不可解仰而思
之疑焉愈不能釋憤疑之極忽若成然寐惺然覺如
有以自慰也於戲世未有不至於自得而能使人得
之者此真千古之大惑也於是儼然曰自開闢漸遠
更有伏羲神農黃帝堯舜禹湯文武孔顏若而人能
知大道之原天地之化與能因人物之自然而為民
生日用制作法度為道治之宗使之各安身世性命
者乎夫如是設教立宗而天下後世尚有不能知其
所以而愈效其跡乃愈敝其神甚至有不可復以教
宗救挽之者其弊又安在哉弊不生於簡易而生於
支離不生於無為而生於生事不生於無識而生於
多知以至於世道交相喪也盍亦追其本而救之乎
乃不得巳仍借羲黃堯舜孔顏與老聃許由壺列楊
墨惠施諸子互相立論而神化之其中蓋有主有賓
有權有實至於縱橫殺活隱顯正奇放肆詭誕喜笑
怒罵有以直指其天真有以曲示其密意其為移出
人心之天而成其自然之性者不可以常情臆見領
略而且有如聾如瞽者是何足怪哉內七篇抑揚錯
綜要不過正打傍敲以闡發其神化自然之旨而歸
應帝王于堯舜歸大宗師於孔顏也自謂天下沉濁
不可與莊語故為此無端崖之辭以移之使天下疑
怪以自得之則庶幾藉此明吾心中之所存行吾心
中之所主耳世人不知以為詆毀堯舜孔顏又孰知
稱贊堯舜孔顏更有尚於莊生者乎世人泥于常所
習見常所習聞之名相功利或見聞其指斥名相功
利於始作俑者以故無有不毀而棄之者也夫有毀
之則能疑之是則善於讀莊子也毀之而不疑則終
不得其旨即使堯舜孔顏復起而正其說亦不能使
入神化之域也是惟疑之則所見為驚所聞為熒見
聞既驚且熒則平日道理無所用道理無所用則心
知迷無所從迷無所從則惑惑則困困則愚愚則神
與天冥同乎大通此正疑始而後攖寧也是故冥則
幾于無所待而天為之逍遙矣冥則幾於喪我對耦
而物自為之齊矣冥則幾於內不見我外不見物而
恢恢乎游刃有餘地中心之生可養而有主矣冥則
人物相忘於道術而無加損於治化則人間世可適
矣人間世之可游則德自充符與天地變化為一而
為大宗師以應帝王雖則渾沌為倏忽所鑿亦無死
地而常超超乎天地生死之外為天地萬物之宗矣
莊生移人心之天以冥乎自然之性真神化哉或謂
莊子之書可以獨行於天下古今也乎曰不可莊生
所著雖為六經之外別行一書而實必須輔六經始
能行其神化之旨也使天下無六經則莊子不作此
書而將為六經矣老聃云正以治國奇以用兵夫六
經皆準天地人物之正是天地人倫不易之常法雖
稍有變皆不敢稍違其正此莊子如兵書雖正奇互
用而法多主於奇如兵之不得巳而用也使天下絕
無六經獨行莊子之言則自相矛盾自相成毀自相
破立者不一安得如六經之前後本末始終大小不
敢一毫參差不敢一毫違逆不敢一毫虛設不敢一
毫假借也哉此莊子所謂故為悠謬荒唐以寓言之
也若不以意逆志以言得旨則何可以為典則功令
哉然則以宗門教外別傳比何也曰此亦借之以比
類使人易於發明也即吾宗亦有不可以獨行者如
佛初生指天指地而雲門欲一棒打殺與狗子喫貴
圖天下太平及後之瞬目揚眉拈鎚豎拂翻筋斗滾
木毬推倒床打破鏡種種不可以常情常事測識者
若但單舉之而行則天下不必殿宇不必佛像不必
經書不必僧眾不必戒律亦不必馬祖叢林百丈清
規及陞堂入室示眾小參肅肅雍雍之儀範皆可廢
矣此向上一著蓋千聖不傳所以達磨初來東土斥
相指心直得面壁猶然六遭受人毒害至於死若不
遺履空槨而自將隻履西歸又孰知其為向上之宗
又孰信為教外別傳之旨乎噫吾於是獨惜莊子未
見吾宗而又獨奇莊子之絕似吾宗。

** 正莊為堯孔真孤

古人以死節易立孤難立孤者必先亡身避讎使彼
無隙以肆其害則必轉徙藏之深遠莽渺托其可倚
之家易其名變其狀以扶植之成人然後乃可復其
宗而昌大其後予讀莊子乃深知為儒宗別傳夫既
為儒宗矣何又欲別傳之乎蓋莊子有若深痛此內
聖外王之道至戰國儒者不知有堯孔之宗惟名相
功利是求不至殺奪不饜至於治方術者竊仁義禮
樂而殺奪以喪亂其統宗使堯舜危微精一孔顏至
誠天命之道并歸於殺奪即有一二真儒亦未深究
性命之極冥才識智慮仁義禮樂而復其初遂使後
世不復有窮神知化之事而天下脊脊不能安性命
之情則所學皆滯跡耳而此嫡血之正脈孤而不存
天下萬世下有為內聖外王之道者無所宗承莊生
於是有托孤之懼矣故托寓言於內外雜篇之中上
自羲黃下及諸子以自恣之說錯綜其天人精
微之密而存宗脈於內七篇以大宗師歸孔顏以應
帝王歸堯舜應帝王之學即大宗師之道也此莊生
所立言之真孤雖天地覆墜不能昧滅也夫立孤之
人視殉節為尤難隱身易狀轉徙于莽渺以存其真
又謹護其所證非直寄之以避一時之危而巳固將
圖復昌大其後也莊子至今且二千年知者固少賞
音者不絕未有謂其為孤又孰能親正其為真孤哉
予笑曰莊生不先自云乎萬世之下一遇大聖知其
解者猶旦暮遇之誠危其孤而快其遇耳豈惟莊生
危之孔子思託寄於狂狷蓋不啻危之矣即顏氏子
不殀猶危其孤況并顏子死矣喪予之慟萬世猶當
共悲痛而思其故雖聖門不乏守道之賢而殫其蘊
抉其微精義入神符乎大道合乎大方恐難其人莊
生幾是矣予雖不敢與於大聖之列幸今巳知其解
故快其遇而轉危其孤特表而明其系願與萬世共
認此嫡脈也夫論大易之精微天人之玅密性命之
中和位育之自然孰更有過於莊生者乎予之表系
不得不亟推之正懼儒者之心印太孤也曰自周巳
來皆以老莊並稱莊子於諸大聖皆有譏刺獨於老
聃無間言至稱之吾師乎吾師乎非老聃之真嗣則
莊子又何所嗣乎曰惟此吾所以正其非老聃之嫡
嗣實堯孔之真孤何則孔子嘗問禮於老聃亦嘗屢
稱曰吾聞諸老聃莊子目空萬古者捨老聃之不託
更欲託誰以自全此寓言乎夫既謂之寓則所寓相
似而非真也能寓之人豈可以相似而忘其真出處
哉使天下萬世無人知莊子為堯孔真孤而以相似
之老聃為所嗣亦何愧乎然此一副真骨血真氣脈
之為大宗師應帝王者又何所歸焉或曰昔有一大
聖亦嘗言老莊全不似道家玄學乃儒者之逸流此
誠千古特見然未遽正之為堯孔真孤也今以莊歸
之於儒亦何不并老而歸之乎曰老子道德五千言
雖亦可羽翼五經但如齊太公之夾輔王室則可若
以比魯之周公為文武之嫡嗣則不可也老聃亦未
曾有一言及于堯舜文武周公及推孔子之賢何足
以嗣堯舜亦何必為堯舜之嗣老聃之語渾雄簡樸
真足為天地無為自然之宗然而闡揚內聖外王之
旨曲盡天人一貫之微其縱橫抑揚奇倔痛快能以
神化移人心之天而歸於自然處即老子之文亦有
所未逮也雖然今歷數巳久有人能正其真孤必欲
還其宗于堯孔仍從天下以老莊並稱如儒佛原不
同宗而道有以玅協亦何不可以並稱乎此正吾平
日所謂世人不知道不同不相為謀之語是破人分
門別戶實教人必須以道大同於天下使天下之不
同者皆相謀於大同之道始不使異端之終為異端
也使異端之終為異端此聖人不能以道大同於天
下之過矣使能同之則天地日月四時鬼神無不與
之合也又何更有不同者乎此吾不忍天下人負莊
子立言標宗之意以棄為無用而自失其天人自然
之道也時予倚杖靈山偶與不二社諸子談及莊生
之秘曹子請為快提以曉未悟故提此托孤以正其
別傳即有謂予借莊子自為托孤與自為正孤謂非
莊子之本旨予又何辭。

** 提內七篇

莊子實以內聖外王之道為主而具經濟天人之全
機大用內七篇始逍遙終應帝王蓋玅於移神化自
然之旨而歸於堯舜孔顏者也其中雖多稱述伏羲
神農黃帝許由老聃壺子列子其意全是借客形主
托權明實以一抑一揚而互相發揮也何以知其所
必主哉如主羲黃也則屬上世不太荒唐乎如主聃
壺也則涉方外不太渺蕩乎如必欲主大宗師應帝
王之道治苟不推尊堯舜孔顏為天地中和之主則
道術將為天下裂矣又何所取法以為宗乎是吾即
七篇之命名與七篇中首尾出堯舜孔顏之旨予知
其必主於堯孔為內聖外王之宗也夫六經之宗旨
全主於實理實事實功實用而莊子則多主於虛理
虛事虛功虛用而究其指歸皆有濟于實義也以故
莊生之所以不經而冠於百氏之上以能自創而不
襲人即多引成語皆出匠心獨玅而古人成語即自
巳語也其豎義設喻絕世所無而至理有所不加此
時佛法禪宗尚未來東土而莊子先為之破天荒文
具眾體奇出無端排山蕩海出鬼入神其才力膽識
手眼作略大似諸祖之機鋒棒喝以毒攻毒以橛出
橛能使人立地死心汗下絕後重甦誠震旦國之第
一種奇書又有痛快于六經者蓋六經如養元氣之
藥以王道無近功也百氏之作未必立言皆能自創
其奇即文字亦未必皆能自創其法即有能師莊子
之意法莊子之文而自新之者亦未嘗不擅場為一
代之名家也即天下英雄豪傑有潑天熱血者或能
一聞莊子超放之言如投之於清冷之淵棄之於秕
糠之地不覺喪然自失反不如兀者介者支離者擁
腫者之能傲倪於萬物之上為自得乎天也何則人
生之所以不得乎天者以有二事交戰於胸中而自
失之也二事為何一則世所共尊尚者莫過于聖人
帝王才智仁義功利聲名富貴祿壽之類一則世所
共畏惡者莫過於生死疾苦憂患孤獨貧賤介兀支
離散木之類試令一讀莊子忽能心目頓更榮辱俱
喪則尊尚者不知其所尊畏惡者不知其所畏并其
平生所未能省發者忽因喪此二執而又能省發之
也夫如是豈非莊子之度人難度移人難移為儒宗
之教外別傳哉設使莊子生於摩騰入漢之時必能
破冥諦神我之計揮鞭于生肇融叡之先以開拓聖
諦第一義矣生於達磨來梁之後必能破委蛇渾沌
之疑蛻穎於磨磚垂足之表如馬駒之踏殺天下人
石頭之滑殺天下人也雖然安知莊生非以權教示
現故先於戰國為佛法之前矛復於唐宋而出世為
馬石輩之以全機大用振吾宗哉。

** 提逍遙遊

莊子以人習於常所見聞而滯於名相功利不見天
地之神化出於自然故拈鯤鵬之大而化者移人之
見聞以入於神則逍遙乎與天遊矣夫人物之各得
逍遙者以各自無相待也斥鷃笑大鵬奚必以之九
萬里而南為正以不必相待也宋榮子雖自笑其可
笑又惡可以笑列子之奚必以之御風而後泠然為
善哉所謂此雖免於行猶有所待者以彼未由乎天
真自然之道不免於藉功利也若夫乘天地之正而
御六氣之辨以游無窮者彼且惡乎待哉故曰聖人
無巳神人無功至人無名此逍遙之大意也夫無巳
無功無名其果誰乎堯讓天下與許由庶幾似之堯
曰夫子立而天下治而吾猶尸之請致天下許由曰
子治天下天下既巳治也而我猶代子吾將為賓乎
此則明乎兩不相代如庖祝也此二子之辭讓猶似
乎以天下為天下以能治之為治而未出乎功利之
跡以藐姑射之神人表之孰弊弊焉以天下為事故
以堯往見四子藐姑射之山窅然喪其天下正見堯
之所以神乎自然非天下功利之跡可求也此中之
玅在下一轉處人不知之耳莊子意以人只知事跡
為跡不知以事跡為神使彼果不能以事跡為神則
不以惠王之大瓠大而無用欲剖之為惠子之拙於
用大又不以不龜手之藥或鬻技千金或裂地而封
為所用之異又不以斄牛之大而不能執鼠為無用
又不以大樹患其無用而不樹之於無何有之鄉莊
子之不計物事之大小不泥人情之有用無用此正
明能以神化而任其自然則事跡之大小短長動靜
有無未始不各適其天而與之逍遙遊也此篇主於
各無所待故得逍遙而一篇之旨又足以含攝七篇
也如鵬鷃之大小菌樁之短長彭殤之壽夭皆各自
相忘即齊物也冰雪之處子乘雲氣御飛龍其神凝
使物不疵癘即養生主也宋榮子定乎內外之分辨
乎榮辱之境後其於世未數數然即人間世也許由
之不治天下有治天下之德寧為其實不為其名即
德充符也之人也物莫之傷大浸稽天而不溺大旱
金石流而不熱是其塵垢秕糠猶將陶鑄堯舜即大
宗師也堯治天下天下既巳治而窅喪其天下冥於
自然即應帝王也予所謂活句活法乃能八面受敵
而直應曲當誠莊子之謂也噫安得若而人與之細
讀逍遙遊哉。

** 提齊物論

莊子以自然為宗而功在無為其所立言不外乎此
是齊物論蓋踵前聖人無巳而無所待任萬物之自
然非有使之更不以生死彼我是非得失為同異故
渾然各相忘於無對耦之大道也此以子綦隱几仰
天而噓嗒焉似喪其耦者是大塊之噫氣同出於無
為而自然也世人之為物累不能出生死於塵垢之
外者以有我也真吾無我何有對耦可累所謂形固
可使如枯木心固可使如死灰者子游只見其似喪
其耦曾未知吾巳喪我也吾者我之真宰也何可喪
乎吾所喪者是妄執之我見也我見能忘則一無所
為其天真之吾與天地萬物冥乎無朕又何有一身
所耦之情形如臣妾之不足相治而自損益於其間
乎此雖齊物卻提出吾喪我為主則與前無巳而窅
然喪其天下始終貫徹於蝶夢物化也至曰非彼無
我非我無所取此正明我見本空以對物有我物不
自物由我而物如我不取物亦不有知此非幻成幻
則亦近於自然矣而不知其所使者是幻作似若有
真宰而特不得其朕可行巳信此正是唯無作作則
眾竅怒號而不見其形正是厲風濟則眾竅為虛有
情而無形正是吹萬不同而使其自巳也咸其自取
怒者其誰耶作者怒者豈真有使之者而非我無所
取之我不益見其幻妄乎於此可見風與竅與作者
取者怒者使者乃至閑閑間間炎炎詹詹其寐魂交
其覺形開與喜怒哀樂慮歎變慹姚佚啟態互相求
之如樂出虛蒸成菌一無可得則物我本空而達者
於是知通為一不損人而益天不益人而損天一無
所為而休乎天均又孰更能喪吾之天真乎人不達
此一受其成形則與所耦而生我見與接為搆日與
心鬥日夜相代乎前莫知其所萌而妄執之不亡直
至老死不能盡去與物相刃相靡其心盡如馳莫之
能止固巳可悲以至其形化心與之俱化而芒乎無
本可據不亦大可哀乎此莊子痛與世人提撕此生
死性命大事是發六經所未發之秘旨也所謂有大
覺乃能破此大夢萬世之後一遇大聖知其解者是
且暮遇之也而人豈獨無一不芒者乎夫能不芒者
以能知天真之獨存為可據也天何存乎夫能隨其
日夜相交乎前之成心而師之誰獨無此成心為可
師乎既謂之成心則非知能益愚能損也所謂奚必
知代而心自取者有之愚亦有與焉則此成心是吾
人天真自然之心是常存之心也又豈未成乎心之
心得而是非之哉未成乎心之心而是非之則雖神
禹亦不能知也吾獨安能復以真偽是非而辨其未
成之心哉此天真自然之心能自見之則天下所言
之是非真偽皆無隱也彼此之所謂是非真偽皆有
所偶此道無偶如樞之環中空而外無端可尋以是
而應無窮則不可喻以天地萬物如指馬也今天下
道之成毀言之是非正如昭文之鼓琴師曠之枝策
惠子之據梧是三子者皆以自好相異而欲明之於
世亦竟以堅白之昧其終所謂道隱於小成言隱於
榮華使能圖其滑疑之耀不用自異而寓諸庸不亦
如聖人愚芚以是相蘊為有得乎夫如是既和之以
天倪而無是非同異其孰更能為正之乎故吾曰於
此能知則彼此相耦如罔兩之對影化聲之相待莊
周之夢蝶是皆謂之物化不取無非幻猶待悟耶。

** 提養生主

養生以何為主即緣督以為經率性之謂道也人之
不能保身全生養親盡年者以外有形生物欲為有
涯之肯綮內有知見執著為無涯之自厚而內外兩
相觸犯則主無以自存如族庖所見無非是牛未免
於折刀也豈不殆哉使能內不見有巳有功有名有
待則吾天真之神無我見之厚官知止而神行矣外
不見彼此善惡是非名刑則吾自然之生無物欲之
閡而依乎天理以無厚入有間恢恢乎游刃有餘地
矣此自善其刀十九年如新發於硎者是君子之能
慎獨於莫見莫顯之中也故每至于族吾見其難為
怵然為戒視為止行為遲動刀甚微謋然巳解提刀
而立為之四顧為之躊躕滿志善刀而藏之於此足
見孔子用行舍藏之所慎處惟顏子拳拳服膺者是
與若子路之雄心壯氣無所忌憚者痛誡之為暴虎
馮河必也好謀懼事是則巳全乎知仁勇之玅其所
謂保身全生養親盡年者不由此可以見乎公文軒
驚見右師之介疑乎天人孰知天生者非天人有者
非人乎莊子意在因物自然不敢以養生而反傷生
也澤雉十步一啄百步一飲人見其勞不知其養使
一入乎樊籠中飲啄固不必求而困頓其形氣神雖
欲王亦無自善之方也又何如逍遙乎無累哉方今
玄家者流特以長生不死自表號為全真養生其亦
能知右師之獨澤雉之神以外身身存後身身先之
旨乎知此則多方勞其精神竭其血氣以圖卻病延
年殊不知天真之神巳日與形氣俱化雖欲自王無
及矣是可不謂之遁天倍情忘其所受者乎莊子以
老聃死為適來夫子時也適去夫子順也安時而處
順哀樂不能入也古者謂是帝之縣解指窮於為薪
火傳也不知其盡也秦失弔見其老者哭之如哭其
子少者哭之如哭其母彼其所以會之必有不蘄言
而言不蘄哭而哭者是遁天倍情忘其所受在老子
又何哀樂足以入其靈府以世法視之則必以老子
為聖人能使人盡死喪之體如此所謂臨喪不哀吾
何以觀之哉而秦失乃謂之遁天之刑帝縣之尚未
解此又深於方外欲使人知超于生死之跡者也生
時死順是老莊無為自然之學其宗本亦只如此獨
是薪盡火傳一語可通吾禪然彼但曰火傳曾未深
言薪既盡而火何以得傳且不致於昧滅也即生時
死順只能不違此色身業力以還其自然之天而巳
又何知吾有父母未生前此常住真心之主能了業
識而出死入生與超凡越聖於名相之外哉。

** 提人間世

人知莊子以無為自然為宗無用為用作主不知彼
獨將極難為極不然極要用之事與仲尼顏回二師
弟子以苦心密行周旋盤錯以曲盡其處人間世之
玅於斯始見無為而能無所不為自然而能無自不
然無用而能無所不用而不圖創此一段議論也如
回請之衛曰聞衛君年壯行獨輕用其國而不見其
過輕用民死民無如矣願以所聞思其則庶幾國有
瘳乎只此提出為人君無道而剛愎自用之病可作
頂門一鍼仲尼曰若殆往而刑耳所存於巳者未定
何暇至於暴人之所行若亦知德蕩乎名知出乎爭
乎王公必將乘人而鬥其捷是以火益火矣昔桀殺
關龍逢紂殺王子比干是皆修其身以下拂其上者
也只此提出為人臣有才而不能善用之病可作腳
跟一棒至若端而虛勉為一內直而外曲與天人為
徒雖能無罪胡可以及化猶師心者也師心者正不
能忘我見猶有所待也又何如心齋之無我無待乎
若無聽之以心而聽之以氣聽止于耳心止于符氣
也者外其心知虛而待物者也符也者協乎鬼神靈
而不昧者也唯道集虛虛者心齋也是心之不役於
外而自虛靈了無知見如明鏡之無心待物妍媸自
形於鏡如瞻闋之虛室生白吉祥自止于虛非若有
心於端勉為虛一而為我見之所留礙所謂絕跡易
無行地難為人使易以偽而非天使以無知而知一
無所偽為萬物之自化也如此則心行處滅雖入樊
而無感其名入則鳴不入則止無門無毒一宅而寓
於不得巳隨機而應又何容心於其間哉仲尼曰無
所逃於天地間是為大戒夫事其親者不擇地而安
之孝之至也事其君者不擇事而安之忠之盛也自
事其心者哀樂不易施乎前知無可奈何而安之若
命德之至也為人臣子者固有所不得巳行事之情
而忘其身何暇至於悅生而惡死此決斷為臣子之
心與事心之不踰矩處如斬釘截鐵真孔子萬古不
易之正論也此後又教其行事之玅曰兩喜兩怒之
言傳其常情無傳其溢言則幾乎全乘物以游心託
不得巳而養中至矣形莫若就心莫若和與之為嬰
兒無町無崖達之入于無疵此皆隨機利導如禹之
治水所惡於知而行乎其無所事則可以殺其狂奔
而達之以性情也不然則未免流為揣摩縱橫之家
與刑名法術之徒而作俑于治也噫此明眼者尤當
擇之養虎愛馬二喻切矣正如保赤子以心誠求之
雖不中不遠使有誠心而不得聖人以人治人因物
付物之法其不為缺銜毀首碎胸者幾希末上以不
材之散木自寄於社與支離疏者以常疾免役而且
受粟猶足養身終其天年又況自能支離其德如聖
人之無巳無功無名無待而超超乎天地萬物之表
者乎孔子適楚接輿歌鳳而歎衰大似深譏孔子孰
知此正莊生之滿腹憤慲痛世道之交喪不可挽救
徒以德臨人何似山木自寇膏火自煎乎人皆知有
用之用而莫知無用之用也首尾皆以孔子事述之
正表道德與志行之盛如孔子周流列國以求用於
時君竟不能少展其一二此深於痛世而垂戒於為
人君為人臣為人師及無此才此德者不可強試於
世莫若如不材之木支離之人自寓於社自寓於疾
以自全正莊子之自道也噫又孰知世人之不材世
道之支離世禮之如社世患之如疾而神人正當以
此自寓其神以無用寄其大用而逍遙乎神化之天
以轉移此人間世哉讀提莊者到此更須別具隻眼。

** 提德充符

予提到德充符益見莊子一副心膽手眼超出千古
使人難見如此篇以德為主豈從古來無有一全德
人堪為充符之標指乃一篇中重疊拈出王駘兀者
申屠嘉兀者叔山無趾惡人哀駘它闉跂支離無脈
此五種舉世敗缺不堪為天人所共棄者與老聃仲
尼子產及人主酬唱以高其地步占其上風而莊子
以為能全乎天且能全乎人而德又足以充符于天
下國家將為大宗師應帝王之根本也然則莊子果
見從古來絕無一聖人有能全天人之德者足為主
耶此中別更有意不可以明指耶於此窺見莊子之
意則內外雜篇皆不待索解而自了然矣讀提莊者
正好發大疑情深自求其故則悟入此神化之玅也
莊子憤憤無乃以巳生不逢時不得於君相而不能
見用於世故為是耶是傷感聖人之道不能行於世
只可如此敗缺之輩以自全為自得耶是真欲譏聖
人不知時務徒求行道於世終不能行不如兀者之
安分為德自充符耶是見天地之道從來愈降愈下
聖人少愚人多善人少惡人多吉事少凶事多治世
少亂世多故拈此可驚可畏可痛可恨是是非非虛
虛實實聊寓宗旨於萬世下或得一二能疑疑悟悟
知其解者使此幾希之脈不致斷絕耶嗚呼予於是
乃知莊子真如吾宗門之五家別唱千七百公案之
淆訛至有惑亂天下人賺殺天下人無所顧惜無所
諱忌者皆有不得巳而成此機用也是豈好為奇特
以欺籠天下萬世哉常季曰從王駘遊者與夫子中
分魯立不教坐不議虛而往實而歸固有不言之教
無形而心成者耶是何人也大似與孔子傳神而嘲
其道不行如兀者也仲尼曰夫子聖人也丘也直後
而未往耳丘將引天下而從之又似將機就機搔著
自巳痒處爭奈把手牽他不肯行哉仲尼又曰死
亦太矣而不得與之變雖天地覆墜亦將不與之
審乎無假而不與物遷命物之化而守其宗所守者
何宗而能命物之化且不為天地生死之所變遷非
巳得朝聞夕死之道乎彼所知者為巳非為人也以
其自知乃得其心以其所得之心是得其本常之心
而本常之心無可顯異何能使物尊之而從游之者
莫不皆自得之哉仲尼以人莫鑑於流水而鑑於止
水唯止能止眾止受命於地唯松柏獨也在夏冬青
青受命於天唯舜獨也正幸能正生以正眾生此正
如天不言而四時行百物生也夫聖人之德如乾坤
之健順不息自能資始資生使品物流行非如世人
不本於德徒以名教法術而為治化也不見舜處父
頑母嚚弟傲唯求自正其父母昆弟不期正而自正
堯用是舉天下以與舜亦以此而天下正也又況能
以自正而官天地府萬物直寓六骸象耳目一知之
所知而心未嘗死者乎彼且擇日登假而天地萬物
且將從是而化之矣申屠嘉兀者與鄭子產同師於
伯昏無人此正是同門出入夙世冤家也子產曰我
先出則子止且子見執政而不違子齊執政乎此又
惹得火來燒自身矣申屠嘉曰先生之門固有執政
焉如此乎久與賢人處則無過今子之所取大者先
生也而猶出言若是不亦過乎遮兀子卻能信手拳
隨腳踢甚是無狀子產曰子既若是矣猶與堯爭善
計子之德不足以自反耶此何似大象溺泥一腳不
起三腳俱陷也乎申屠嘉曰吾與夫子遊十九年矣
而未嘗知吾兀者此所謂恩大難酬也今子與我遊
于形骸之內而子索於形骸之外不亦過乎此又索
子產于形骸之內矣子產蹴然改容更貌曰子無乃
稱焦磚打著連底凍莊生善于扶弱不扶強儘可當
場一棒一條痕也魯有兀者叔山無趾踵見仲尼仲
尼曰子不謹既犯患矣今來何及無趾曰吾猶有尊
足者存吾是以務全之也孔子曰丘則陋矣夫子胡
不入請講所聞無趾出語老聃曰孔丘之於至人其
未耶彼何賓賓以學子為彼且蘄以諔詭幻怪之名
聞不知至人之以是為巳桎梏耶老聃曰胡不直使
彼以死生為一條以可不可為一貫者解其桎梏其
可乎無趾曰天刑安可解此則大似學人參善知識
不知師家探竿影艸先自逐語生解不覺墮他陷虎
之機乃拂袖便去巳為得計又何曾入他門庭堂奧
得七穿八穴以曲盡其宗旨之玅密哉卻又到一叢
林謂某知識不具眼不知先納敗闕又被此知識換
卻眼睛也如此無趾固是一箇奇特人不免被仲尼
陷殺再見老聃其陷他又更深也到此各各須有出
身活路始是作家魯哀公舉衛哀駘它以惡駭天下
與寡人處不至月數而寡人有意乎其為人國無宰
寡人傳國焉無幾何而行寡人卹焉若有亡也是何
人也此又似以國餌孔子奈碧潭之龍非香餌可得
仲尼曰今哀駘它未言而信無功而親使人授巳國
惟恐其不受也是必才全而德不形者也而與物為
春是接而生時於心者也德不形者物不能離也哀
公無端設一空釣特地釣出孔子生平之心肝五臟
血滴滴是熱物又能使人泠然毛骨俱竦也奇哉莊
子之神於顧虎頭其寫為魯司寇三月大治齊人進
女樂三日遂行之玅無點染乎哀公異日告閔子曰
始也吾以南面而君天下執天之紀而憂其死吾自
以為通矣今吾聞至人之言恐吾無實輕用吾身而
忘吾國吾與孔丘非君臣也德友而巳矣此莊子痛
惜不自忍於此提出孔子為德友是德充符之大主
意也深於為人君為人師處可謂箭上復加尖矣闉
跂支離無脈說衛靈公衛靈公說之而視全人此強
弩之末不必更進可也惠子無情一難逼出莊子曰
是非吾所謂情也吾所謂無情者以人之不以好惡
內傷其身常因自然而不益生也惠子曰不益生何
以有其身莊子曰道與之貌天與之形無以好惡內
傷其身今子外乎子之神勞乎子之精倚樹而吟據
槁梧而瞑天選子之形子以堅白鳴嗚呼此末後一
結不可輕視此正莊子為德充符曲盡其旨亦深得
勿助勿忘之玅也今人之所以不能集德而充於天
地人物何也以精神向外用而不取足於本性如惠
子強欲益生是何異與苗助長適足以害其生也不
特據梧為逐外傷內即自執以道德仁義禮樂為治
化者未忘我見亦不得無為自然之宗本也此豈直
以此為堅白自鳴哉。

** 提大宗師

德之所以能充天地而符萬物之性情者如北辰之
不動而眾星拱之也今人間世無尚德之君臣雖有
盛德之師如孔子終亦與其弟子顏回子貢輩自盤
自樂而當身世道不得行而何充符於天下使為予
宗之與有且是道也唯可宗於上古自道德降而為
仁義禮樂刑政以至於功利乃功利亦不世見徒以
鬥爭殺奪如之何可使從此不急之務乎正以世不
尚而吾尚世既巳尚而吾尚是奚異以許由代堯治
天下乎世不尚而孔顏尚孔顏尚而世仍不尚如莊
生之能尚孔顏而自亦終以寓言尚乎宗旨於萬世
之後蘄乎一遇大聖知其解焉耳矣又奚必能使天
下皆從所宗乎夫自開闢來世常多亂而少治神聖
之出歷數或千年或五百年或偶一繼世如三代之
聖可指數然萬世下終賴有此道或間有知乎此即
可首出群雄而有天下果有真能尚者敢多求乎哉
少得其宗亦足以慰應帝王於天下矣然而此宗之
旨不可一日不尊尚不可一人不師法此則是作大
宗師最急切之意也敢自委為不急之務乎莊生開
手說天人知天之所為者天而生也知人之所為者
以其知之所知以養其知之所不知終天年而不中
道夭者是知之盛也雖然有患夫知有所待而後當
其所待者特未定也庸詎知吾所謂天之非人乎所
謂人之非天乎且有真人然後有真知此不異誠者
天之道也思誠者人之道也能知誠明之不二者此
盡性之聖人可為天人一貫之大宗師也其曰真人
不逆寡不雄成不暮士過而不悔當而不自得也此
非慎獨依乎中庸遯世不見知而不悔者乎登高不
慄入水不濡入火不熱是知能登假於道也此非致
中和參天地使陰陽不乖戾以自達於道者乎至謂
其寢不夢其覺不憂其食不甘深深息踵不知說生
惡死翛然往來此皆明真人知生死變化不出於我
以我自能順適不為所累而不失乎無為自然之宗
至謂大塊載我以形勞我以生佚我以老息我以死
是皆點醒生死之幻人情之勞不若返巳知宗而相
忘於大道也夫藏舟於壑夜半力者負之而走昧者
不知也若夫藏天下於天下而不得所遯是恒物之
大情也聖人將遊於物之所不得遯而皆存自本自
根未有天地自古以固存神鬼神帝生天生地在太
極之先不為高在六極之下不為深此神化自然非
有能使之而然也子在川上曰逝者如斯夫逝者何
物斯者何斯果可逝耶果不可逝耶斯亦可以藏邪
斯其不可藏邪善乎斯者則亦可以善乎生死始終
亦且果有生死始終為可善邪始藏天下於天下與
遊於物之所不得遯而皆存者可心傳而不可以語
受可自得而不得以理見自本自根未有天地自古
以固存豈不能神萬物於一化神萬化於一神之可
宗哉女偊以卜梁倚有聖人之才而無聖人之道吾
猶守而告之三日而後能外天下巳外天下矣吾又
守之七日而後能外物巳外物矣吾又守之九日而
後能外生巳外生矣而後能朝徹朝徹而後能見獨
見獨而後能無古今無古今而後能入於不死不生
殺生者不死生生者不生其為物無不將也無不迎
也無不毀也無不成也其為攖寧攖寧也者攖而後
成者也只此可會通內七篇旨趣外天下可通逍遙
之堯讓許由外物外生可通齊物之喪我朝徹見獨
而無古今可通養生主之薪盡火傳無古今而後能
入不死不生可通人間世之無用為用殺生者不死
生生者不生可通大宗師之知天知人其為物無不
將無不迎無不毀無不成其為攖寧可通應帝王之
虛而委蛇而未始出吾宗然此文簡義奧宗趣有歸
如見獨而後無古今正教中所謂冥諦神我直須透
過始得問曰子獨惡乎聞之曰聞諸副墨之子洛誦
之孫洛誦聞之瞻明瞻明聞之聶許聶許聞之需役
需役聞之於謳於謳聞之玄冥玄冥聞之參寥參寥
聞之疑始善乎莊子之能見道而有終始使造道者
之有所悟入也既曰攖寧則巳極盡造道之微玅矣
而特揭其子獨惡乎聞之而聞之副墨以至於參寥
可見副墨中之文字語言道理知見到此參寥全無
棲寄矣玅此一轉曰疑始此真參禪之所謂纔能頓
發疑情也夫疑何始其始何疑是惟不疑則不悟大
疑則大悟此悟豈易致哉所謂攖寧必攖而後始成
非如撥亂乾坤始見太平勦盡無明始得見性度盡
眾生而後成佛也哉孰能以無為首以生為脊以死
為尻孰知生死存亡之一體者吾與之友矣子祀問
子輿病輿曰造物者將以予為此拘拘也曲僂發背
句贅指天閒而無事跰躚鑑井化尻為輪以神為馬
予因而乘之豈更駕哉安時處順哀樂不入所謂縣
解也不能自解者物有結之物不勝天久矣吾又何
惡哉子來將死妻子環而泣之子犁往問曰叱避無
怛化子來曰父母於子唯命之從陰陽不翅於父母
彼近吾死而我不聽我則悍矣彼何罪焉大冶鑄金
金踴躍為莫邪此不祥之金也今一以天地為大爐
以造化為大冶惡乎往而不可哉成然寐蘧然覺子
初年見大父臨欲終先自擇日乃召諸子孫及親友
至前囑曰我後事巳授長子矣從此永訣吾其往生
也予時與諸親屬痛哭大父復召而誡之曰夫哭人
者以傷其不生而就死地也吾早巳善吾生而不惡
吾志今既善吾死而樂吾往生死皆化跡吾以是存
吾真又何以哭為所可哭者汝徒生不知化所自來
死不知化所自去此心為生死幻化所迷昧為可哭
也汝何不以哭人者而自哭使異日自能作主不為
造化所移則去來無非化跡也又何哭之有予從是
猛然省此自能作主不為造化所移一語而決出世
志以至知宗門事則又超于莊子以造化是從不敢
違命為疑始以此為攖寧之大師法也意而子見許
由由曰堯既巳黥汝仁義劓汝以是非矣汝將何以
遊夫遙蕩恣睢轉徒之途乎曰夫無莊之失其美據
梁之失其力黃帝之亡其知皆在爐鞴之間耳庸詎
知夫造物者之不息我黥而補我劓使我乘成以隨
先生耶顏回忘仁義矣猶未也忘禮樂矣猶未也回
坐忘矣仲尼曰同則無好也化則無常也而果其賢
乎丘也請從而後也此篇中文字曼衍略提精要存
其大旨如論真人之疊見病者之錯出無非欲極描
出其所得於無為自然之狀與其適生死變化之玅
而末上又歸于堯之服仁義明是非為黥劓若必以
許由之為是堯言之為非則又為莊生是非之所黥
劓矣夫仁義禮樂此孔顏生平所恃以作君師教詔
天下萬世不易之法也而莊子以為顏子自謂回忘
仁義忘禮樂乃至離形去智同于大通豈不大相矛
盾果知心齋之旨則知仁義禮樂皆是大通所謂同
則無好化則無常也是何仁義禮樂與形智之不同
於神化哉又須知堯孔巳是向上人而蕩蕩乎民無
能名如天之不可階也以降跡入泥入水說仁道義
與百姓同其憂患而救人者顏子所謂夫子步亦步
趨亦趨馳亦馳是皆可與天下人共學也使夫子超
軼絕塵而去雖賢如顏子猶且瞠乎其後又豈許由
輩如參單板禪之自了漠所可譏議哉蓋任天下萬
世之大功者乃能任天下萬世之大過也此莊子平
生學問全在此中能翻弄變化使攝末歸本推本於
末也不然又何足以此為大宗師之本旨哉。

** 提應帝王

予昔讀憨大師莊生影響論曰不知春秋不知涉世
不讀老莊不知忘世不參禪不知出世予以此論甚
善不知者必以老莊為忘世為無事于經濟則深負
莊生內七篇立題命名之至意是擲民生事業與內
聖外王之道于空虛無用方之外也內篇之意其事
則主乎人其旨則皆主乎天又誰知即以人而主天
以天而主人乎知此則知莊子全是以神化而移人
心之天而歸於無為自然以神化之無為自然而應
於人心之天而同於大通以不出於其宗也篇首齧
缺問王倪四問四不知夫不知之知是真知也齧缺
大喜以告蒲衣乃今知之乎一曰亦得人矣而未始
出於非人一曰其德甚真而未始入於非人層層化
其偏見也將以有知有為之為人無知無為之為天
乎人而不出於天則人即天也天亦何曾出於人哉
直人自忘其天而墮于有知有為以此自累而累天
下也日中始語肩吾曰君人者以巳出經式義度人
狂接輿曰是欺德也夫聖人之治也治外乎正而後
行確乎能其事而巳彼以巳出經式義度人與此正
而後行確乎能事何相遠之有而為欺德何也直以
求諸內外之分矣彼皆本諸巳又何式義非正而後
行乎天根遊殷陽至蓼木遭無名人而問為天下無
名曰去汝鄙人也何問之不豫也予方將與造物者
為人厭則又乘夫莽渺之鳥以出六極而遊無何有
之鄉汝又何帛以治天下感予之心為又復問無名
人曰汝遊于淡合氣于漠順物自然而無容私焉而
天下治矣老聃語子居曰胥易技係勞形怵心者也
明王之治功蓋天下而似不自巳化貸萬物而民弗
恃有莫舉名使物自喜立乎不測而游於無有者也
即此便是應帝王之大宗旨也與不見而章不動而
變無為而成其為物不貳則其生物不測及不顯惟
德百辟其刑之篤恭而天下平又何異乎列子見季
咸而心醉歸告壺子壺曰吾與汝既其文未既其實
而固得道與眾雌而無雄而又奚卯焉而以道與世
亢必信夫故使人得以相汝嘗試與來列子與見壺
子初見濕灰焉壺子曰鄉吾示以地文殆見吾杜德
機也再則見其杜權矣壺子曰鄉吾示以天壤殆見
吾善者機也三曰子之先生不齊吾無得而相焉試
齊且復相之壺子曰吾鄉示以太沖莫勝殆見吾衡
氣機也明日又見壺子立未定自失而走壺子曰鄉
吾示之以未始出吾宗吾與之虛而委蛇故逃也列
子自以為未始學雕琢復朴塊然獨立一以是終夫
盡其所受乎天而無見得亦虛而巳故曰用心若鏡
南北中央三帝舉出甚奇是誰相遇是誰善待是誰
謀報是誰鑿死是誰鑿不死耶此末上以神巫相壺
子三度皆能窺其影跡之機微而末後示之以未始
出吾宗以虛而委蛇不知其誰何故逃而不可追也
又何異乎大耳三藏之得他心通者第三度不能見
南陽忠國師落處其機雖不同而神巫之見亦世所
無也正當全機不動未始出吾宗時即壺子欲返巳
自照亦不啻隔九重淵矣何則壺子能示能知則神
巫亦能見能知矣壺子不能示不能知則不特人不
能知即天地鬼神亦不能知又何生死存亡禍福壽
夭之所得而寄其靈幻哉以故齧缺以問四不知而
喜躍季咸以一不知而神沒正壺子謂列子而以道
與世亢必信夫故使人得而相汝此是壺子能以機
用翫弄神巫與列子密使其窅然而喪其所有忘其
我執任其天真自然而無見得亦虛而巳化其無為
自然之宗則其心如鏡亦無不將不迎應乎天地萬
物而不藏也又何內聖外王之道不可以虛而委蛇
者應之哉若然者則非以堯舜孔顏更無有能當之
也不讀中庸乎首提天命之性即未始出吾宗也率
性之道即神動而天隨也至於修率工夫而莫顯莫
見即淵默龍見機發於踵也故君子必慎其獨以致
中和正虛而委蛇無不藏無不應也所謂予懷明德
不大聲以色其上天之載無聲無臭非渾沌而何若
能於此透過晦昧為空始可冥合天命之性於此不
知倏忽一念迷巳逐物為聲色所轉不亦鑿破渾沌
之德而失其天命之宗哉夫真為渾沌也非知見所
能到也孰能以知見鑿而死之雖鑿亦何有死地是
人之自失其守而徇七竅自為流浪生死而死其冥
天命自然之靈也吾特提此莊子以正堯孔之孤將
使此天地古今不可死者復靈也夫。

吾師浪杖人慣用吹毛利劍殺活古今而橫拈倒
用靡不神解從上宗門大匠恢廓者特於本宗發
揮耳世出世法有千古疑情人不能破一經吾師
指點則死者活活者死腐者神神者化或聞一言
見一機有不勝感慨喜悅而欲絕倒甚至痛哭悲
傷汗下心死不自巳者此蓋吾師夙乘願力故能
得無師智自然智以無礙辯剖佛祖心也即師法
嗣壽昌東苑特以一定師承取信後世而巳其所
播揚建立何嘗襲祖父言句與歷祖葛藤為生平
之活計哉師云世界未有不壞聖人未有不死獨
此聖賢之經法與佛祖之宗旨固不可一日昧滅
乃知吾師所謂正孤非直以正莊生所托堯孔之
孤實吾師藉此以正自正之孤用正天下萬世佛
祖聖賢之真孤也卜視莊者以其怪不入堯孔之
道擯斥而拒絕之高視莊者以其奇足入佛祖之
宗附會而攔入之是二者皆亡羊也孰能如吾師
正其為堯孔真孤以冥其上天之載即謂如教外
別傳者特以抑揚縱奪似之也不見師於薪盡火
傳處見獨無古今處惟造物是從處委蛇渾沌處
皆有所指吾師所正孤中更有真孤藏之甚密豈
常情所能測耶莊子自謂萬世遇大聖何期得吾
師以神化移出莊生之奇而不矢其正使萬世參
悟不傳之密豈復惟隨造物者游夫恣睢轉徒之
途哉時於此又安敢避截舌之諱不痛憤悲感與
吾同參共認真孤乎弟子大時凌世韶題。

陳大中曰杖人癸巳又全標莊子以付竹關奄忽
十年無可大師乃成藥地炮莊解拘救蕩因風吹
火云爾天下竟無知者乎哉可惜許。

提莊託千古之孤真奇書也藥地大師因作炮莊
將以一參兩行託兼中玅協之孤乎將以曼衍遊
息託公因反因之孤乎發覆在此苦心至此孤哉
孤哉知恩者誰。
廬陵學人宋之鼎跋

天界覺浪盛禪師全錄卷之三十一

門人　大然　弘智　大中　大權　較

* 󳵥紀

** 浮華紀略

浮山去桐且百里從江入則半之戊子春夢筆杖人
從白門來竟至會聖巖埽塔而桐邑諸公皆不及會
小子聞而從遊誠哉幸也遠公初於兵戈參葉縣後
為太陽得青鷹一帶雙關高風仰止此杖人所以再
三歎歟過華嚴寺惜其殿庫不稱巖嶂吳觀我太史
恢復後無人續起艸深丈二要自有其時待其人也
金谷之巔若建一閣則合明柳峰黃華會公諸翠滴
此湖中誠曠觀哉閱胡心澤公浮山志見鍾伯敬賞
雷躍公乾坤怪未了天風醉花鳥杖人曰人從不見
而見輒以為怪及乎知不自知遂如醉矣黑白未分
前一著落在何處笑此棋盤怪耶醉耶過阮君洞阮
霧靈公所題森舉記中於此寫寄憨公詩彼岸南雲
千頃雪下方落日萬池金杖人曰上下一覷亦勿怪
其醉也洞左野同巖方君靜廷尉筮同人於野而名
之行窩方潛夫中丞題亞侯曰此中丞夢邵子而命
宓山書者近編時論多以邵子發揮因問元會運世
之旨杖人曰彼固信成住壞空而享其時義者人悟
本空則穿過阿僧祗劫矣與時偕行豈復動其中乎
忽有揭竿白雲巖者擾擾且至四眾獸駴杖人晏然
以數語諭而感之攘攘者遂去捄此名山祖庭始信
定力之有用如此森迎杖人於黃華諸友相聚歎亂
杖人曰此正天地之玅鉗鎚也遠公兵戈裏參學今
日煆煉不更切乎霜雪剝落碩果之仁獨存是無生
法忍也浮山棋盤著著皆是先著諸公正好自煉豈
可蹉過森禮謝曰無生法忍感冬恩矣弟子大森方
爾瞻記。

** 過樅陽記

小龍中方寺迎杖人於浮山因過蛟臺抵天喜院院
故漢壽侯祠舉侯日在天中之語喜而名之兆及謁
杖人噓唏世故遂及畏匡絃歌天未喪文如後死何
杖人有真性情真事業真文章數語語甚痛快兆及
悲曰經生家此時安所用之杖人曰惡知此世界非
沙汰汗漫無用之學然後事業出性情見而文章即
性道乎士󳌤苦恨亂而悲憤也小雅之詩曰怨五至
之終曰哀吾嘗謂莊生詆聖人斥王者何乃憤甚若
知其心蓋傷而不傷怒而不怒者乎若離騷者又多
乎哉哀樂無常每相反而相生二者之中主者為何
物乎大學之艸蛇灰線盡於好惡中庸之反復轆轤
以節哀樂兩端用中本貞夫一曰藏恕曰先慎亦因
是也亭午過望龍菴及故讀書此間大小龍山佳哉
從杖人望之語三祖山漢武祀天柱代南岳事三祖
寺門有望岳碑遊外以弘內曠觀瀟灑望而喜之固
其寓也杖人曰五須彌在吾掌中誰能望之心有天
遊遊即息也非靜正者不知也壁有龍眠圖因詢龍
眠投子有遊天柱過投子之興焉杖人曰李伯時隱
居龍眠曾為遠公蓮社圖是亦能天遊者又作陽關
三疊送別圖有一釣翁持竿立水傍觀者盡忽不知
乃李龍眠靜中隨手點化人處黃沙萬里蕭蕭馬鳴
擾擾憂煎得毋為持竿人所笑及撫掌曰得靜旨矣
燈下論國家治亂之故兩京殉難之士世人出處之
情甚悉杖人曰邇靜正遠不禦信得及乎進退存亡
死生大業莫逃於幾知幾先者其神乎及舉石齋易
象正與家潛夫叔時論問焉杖人曰數數者非數而
見乃謂之象此固一切見成者也神明者因觸幾焉
時之為義大矣哉損益盈虛與時偕行變變不變在
其中矣及問坤上爻。杖人曰。七日來復之幾也。勿謂
無龍陰退則陽至如戰慎獨之謂也。野者人不見也
陰陽生克而血脈流通。乾生極必死。故亢而姤。坤死
極必生。故戰而復。死生相循。如環無端。及曰猶未離
其類也。何以故。杖人曰安見龍馬非一類乎。復問亢
龍。杖人曰。兩唯聖人。一正為本。知則貫矣。時乘法位。
無用安排。致命遂志。過涉滅頂。不可咎也。從心即亢。
不踰矩即潛。時哉素逝亢以為潛。寧有悔耶。客問何
謂素逝杖人曰逝者如斯夫。素其位而行。色斯舉矣。
翔而後集。上律天時。六合之矩靜見幾先。曾格此否
知始知終。而直下不失其正焉巳矣。中方迎者鵠立
矣。遂行。題望龍曰古風菴。桐城學人方兆及記。

漆園提素逝。杖人握亢潛。透過閒忙。哀樂不易。燧
彌宇宙。一際方圓。消息隨時只在幾先爍破耳。渙
其躬而入水火。善藏刀而無死地。固曰風雨無鄉。
怨怒不及。其寔準飛集谷。惟舉翔而知之。滿地迷
陽。空歌衰鳳。雉噫一曲。至今龍吟。此篇為蛟峰弟
所記。愚時避亂粵西也。癸巳始炙杖人閉關高座
點睛哭笑何世何出乙未奔喪廬墓重編時論亢
潛兼中時感恩矣因覽蛟峰書而集之弘智謹識。

** 癸甲全提(癸未除夜語)

問人於生死能蛻然者。何修得之。師曰。能於生死蛻
然者。儒門大略亦有三種。上焉者如朝聞道可以夕
死彼能原始反終。知生死之故通乎晝夜之道。循環
無端。生本無生可生。死本無死可死。故幻身之生死。
不足以驚駭其無生死之心。蛻然如逆旅傳舍。主人
一行一止。總無憂懼也。人不悟此本無生死之道。即
如三家村裏樸實頭漢。自謂人生必有死先置棺木
衣服臨死分付兒孫。遺囑後事而去。不為外物所纏。
惡疾所苦。能蛻然無累。此亦善人之無冤業無欺害。
或平生正直剛決。或布施念佛持經咒者之所能。而
生死幾微未明。本心常住未悟亦未可為見道也。中
焉者如忠臣孝子。義夫節婦。知義理名分。臣必死忠
子必死孝。夫必死義。婦必死節。知此忠孝節義四字。
亦自能死與日月爭光。不必盡見道也。如必見道始
能死彼婦人未讀堯舜周公之書。未參生死性命之
道。何以能死哉。今有人讀聖賢之書。參佛祖之道。反
不如愚夫愚婦之能死者。彼為聰明心所使。義理障
所害。私欲乘之。如人參資於毒藥。其毒愈甚。其惑愈
狂也。下焉者如愚癡無知百姓。偶然犯法囚獄禁錮
求死不得。或情真罪當。甘死如歸。或逼迫之極。投水
自縊。又如剌客報仇。荊軻聶政之輩。或死於知巳。或
死於俠氣。或死於憤恨。或死於恩愛。此皆死於妄想
顛倒。未得死所。尤不足以語見道也。如朝廷邊塞之
大臣大將。死難者雖多。死於義理者甚少。是故君子
喻於義。不喻於利。義則無心於是非榮辱得失利害
之間。利則有心於取捨趨避進退諱忌之內。不特本
心失其大義。即本心之利。亦竟失之矣。即此三種生
死。世人尚認不清。安望其能悟常住真心。本無心意
識之變異生死。及四大色身之分段生死哉。若欲了
此常住真心。本無生死。非參究楞嚴經。及唯識論諸
經典。決不知有了生死之法。不參究禪宗。更無直下
了生死之心。看經教。只明得了生死之理。參心性。乃
盡得了生死之心。如不了心。終是說食不飽。說飛不
超。說水益乾。說茶益渴。何濟於實事乎。然所言實事。
又非取於外貌名相。惟能參悟此心本無容受生死
之地而此心無所安寄。無所依倚。蓋一切眾生。皆於
無心可得之中。了脫生死根本。又於無心可得之中。
妄起生死根本。了生死者。但了其虛妄心之生死。至
真實心。尚自無所安寄。無有名相。又何有一心為容
受生死之地也。人心果能了脫虛妄。則幻身生死苦
樂。非其所計。古亦有悟道知識。臨終業病纏身。苦痛
難忍。此但色身受苦。彼真心無有生死苦樂也。如人
飲酒必醉。向火必熱。服毒必苦。受割必痛。豈如土木
頑石之無知。始為能了生死哉但當此際。自能作主。
不受妄想流轉。為可貴耳。果能如此。雖入刀山劍樹。
孰能昧滅其真知真見乎。盤再拜曰。千古生死之關。
可於此破矣。師曰也須親自參透親自解脫始得。不
然。說時似悟。對境還迷也。眾惕然。

一居士問曰某處一院主。平日最真實。凡開期場請
法師待學者。至誠盡敬。護法僧眾。無不讚仰。忽一日
遇知識點化。自覺生死事大。乃以庫房帳目。始末查
明。留一字於房。半夜遁去無處蹤跡。奈何。師曰。是他
平日能於事緣得爽利解脫。故今日不與人商量。超
然徑去。使他腳跟有一些點染牽絆。則此時不能自
去。而人亦覓得著他矣。正古人所謂超生死不相干
之地。了鬼神覷不破之機也。諸居士亦嘗對人說。我
欲如何斬截妻子恩愛。我欲如何擺脫世利情緣。非
所謂相逢盡道休官去。林下何曾見一人乎。我見善
說者多不能自行。善行者多不對人說。蓋說時無行
路。行時無說心也。使今日真參究性命者。如此人不
假商量卜度。驀直參將去。何道理情識能障其悟門
哉。居士問曰。弟子欲求脫生死無出身之路。何也。師
曰。你問那僧。如何便有出身之路世事如何不繫他。
不特此也。如人見人欲死。乃悲痛。他欲死者亦自驚
怖。腳忙手亂。不忍死去。何異世人欲出門。先捨不得
家中恩愛。欲上路。又怕前途凶險。是皆自心惑亂自
心。豈心外有法。能惑亂人乎。如果有家不可出。有路
不可行。則此僧捨此院不得。而人亦覓得著他矣。如
他恁麼脫手不顧而去可見生死識情。皆自心妄想
執著。非真有生死識情能繫縛我之靈玅真心也。居
士曰。如今世法之人皆為名利恩愛所牢籠。非出世
法何能解救。師曰。世間法。牢籠麤。出世法。牢籠細。如
籠好鳥。用竹絲籠。瓦罐食。固不解脫。更用金絲籠玉
罐食。亦不解脫。竹絲籠。人輕賤他。易破壞。不甚牢。金
絲籠。人珍重他。難破壞。更堅牢。居士曰。主人不肯打
開籠。自又不能撞破籠時如何。師笑曰。我有一戲論
最痛快。昔有一八哥能人言。在籠中不能出。忽聞人
傳西來老達磨善救人迷情。一日達磨經過。八哥叫
曰西來意西來意。你教我箇出籠計。達磨奇之。即曰
你要出籠計。除是你腳逼直。眼緊閉。鳥大悟。少頃。主
人來呼八哥。八哥巳僵死籠中矣。主人大駭。急開籠
取置掌上。對人悲嘆。欲埋葬之。㘞地一聲。奮然飛去
青霄之上。叫曰。西來意西來意。謝你教我出籠計。若
非忍死吞聲這一場。安得我絕後重甦輒飛去。居士
謝曰。和尚太煞慈悲救我如此。我等不大死一場。安
能出生死牢籠。可以人而不如鳥乎。師曰。公等天資
奇拔。如好鳥毛羽音聲。令人可愛。所以不求入人牢
籠。而人千謀百計。必欲捉入牢籠也。使諸公以愚魯
自晦。收神入心。如死貓頭。自無人著價。何知希之可
貴哉。

師曰。公等有大根器直信千生萬劫。只有這一件生
死大事。必須自參自悟自了自證。決不假心外一法
所能了脫。則此生精神氣力。決不可外用。恐蹉誤卻
我千生萬劫這生死大事也。如今若不急急求真正
師友。結箇生死冤家。拼此一生。互相斬截了脫去則
如彼惡友輩。相牽相引。落在坑阱裏。何日能自跳出。
又何人能使他出哉。郝荊子曰閻羅王拋下一件皮
在地下。有一鬼纔動箇愛心。其皮便綑在他身上。變
成那箇去了。師曰。凡天下人見功名富貴。利欲恩愛。
文字道理。知見玄玅。機鋒公案。纔有一念貪著。心便
被他綑縛去。被他轉變去。本分風光。卻昧滅也。孰能
超然出於生死。又能入生死而度人出生死乎。莊三
求曰。生死之事甚是難明。師曰。生死之念。甚是難了。
凡一切眾生。不為生念所生則為死念所死。生念之
類。一切有念是也。死念之類。一切無念是也。蓋生本
無生。死本無死。惟佛祖能出眾生情識之妄生死。故
能以言句機鋒為殺刀活劍。殺眾生之妄生。使不為
生念所生。活眾生之妄死。使不為死念所死所以逢
生即殺逢死即活殺中有活活中有殺。必須盡其生
死之機始能超其殺活之用有時殺人刀即活人劍。
有時活人劍即殺人刀。若不如此。佛祖何以超出眾
生之生死。而眾生又何能自超於生死哉且道殺刀
活劍。只今在那箇所在。諸公快須拔出始得。莫教失
落。待人救拔卻難也。

** 甲申元日語

問念佛法門。亦可見性成佛乎。師曰。此當念喚醒主
人公。直指人心見性成佛之全提宗旨也。參禪雖為
直指。悟入者難。唯念佛乃真圓頓法。古人指念佛為
捷徑。猶未盡其善。捷徑雖異於曲路岐途。未免從門
外而入。今主人現坐堂皇之上。自呼自醒。豈有舍元
殿上之人。更覓長安之捷路乎。故吾以念佛即念心。
使嘗住真心圓明淨照不向外馳求。則超出聖凡善
惡是非大小偏圓諸對待之外矣。今人不知自心念
自佛。強立西方許多名相。轉使此心王向諸心所法
上比量較計。是令殿上帝王降階而與群臣黎庶較
貴賤也。是復令殿上帝王。轉向士庶位中。求科第進
取。而後再進王位也。夫此內紹宗旨。不繇臣僚功勳
而入。所謂諸三昧中之王三昧。既謂之王三昧。何可
與心所法。及諸名相。六度萬行差別進修相比量哉。
今日無真念佛者。皆主持蓮宗之人。誤此心王之佛。
流落他鄉耳。如主人在家中坐。忽有客從外來。呼主
人在家否若真正主人。合應曰你喚我作甚麼。若此
時自巳作主不得。卻向門外亂走。客復呼曰。主人。你
歸家來。與你說話。彼主人聞呼之急。愈走遠去。如人
追賊相似。愈呼愈趕不著。且不計千山萬水。拋家棄
土去也。又安得彼一念自悟主人元在家常住坐乎。
嗚呼大地眾生。皆是昧自巳主人。棄家亂走者。惟我
彌阤慈父。念此眾生如一子。念念欲呼彼在家中住
坐。莫向外馳求也。

問拋家外走呼之不回。要設何法令其歸耶。師曰此
喻甚玅。人走在他鄉。須歲月始得歸家。而達磨云一
念旋機還同本得。信得及否。眾生心迷。如身睡床上。
夢馳萬里之外。或見天堂之極樂。或見地獄之極苦。
或見刀兵水火賊盜劫賊或迷妻子名利恩愛。或於
冤家業障罪犯臨身。或於朝廷邊塞軍國大事。不勝
憂悲苦惱驚魂駭魄。大叫救苦阿彌阤佛。驚回大夢。
原來身子猶在床上。雖則通身汗下。亦不曾移寸步
出故鄉也。安可以他鄉實法會耶。故曰念念呼醒夢
中人。自悟本無生死心。今人睡熟沉酣。不能自醒。必
須眷屬親友。呼之推之。錐之劄之。伶俐人一呼便醒。
沉重者再加推呼。若更睡死沉迷不免深錐痛劄入
於骨髓而救之。如果死而不返。此一念佛心猶足為
九轉還丹。起死回生。肉白骨而返靈魂。惜乎千古之
人。不知念佛之靈驗如此。雖佛祖廣長舌相無如之
何矣。吾三寸錐子。亦將奈之何哉。問曰念佛即是念
心。何不但令人念心為直指乎。師曰眾生心多不淨。
正以妄想愛欲多。牽入輪迴生死。此等妄想愛欲之
心。不是地獄心。即是餓鬼心。不是畜生心。即是修羅
心。不是五逆十惡心。即是貪瞋癡妒貢高我慢。殺盜
淫妄僭竊篡亂之心。此心何可念哉。世間最可念者
父母。有時炤應不著。或病患之至。雖叫爺娘不能免
其苦。至若妻子恩愛兄弟朋友之好嬋娟玉帛珍寶
車馬宮室土地乃至萬乘之尊。極品之貴。一旦生死
禍患。毫無能救。返而求之最親。莫若自巳身手頭目
耳鼻口舌。互相愛護。一朝目昏耳聾。手攣腳痓。咽哽
舌結。氣息不通則心志神魂。皆顛倒迷亂。而不能作
主。況身外之法。何可念哉。身外之法。既不可念。則心
上之法。如平日能文章。能詩偈。能說道理。能經濟世
事。能明經教玅義。能參公案機鋒。及到一口氣不來
時。畢竟心思不及。擬議不能。惟有此念佛心。自為主
宰。始得自繇自在。超超乎聖凡善惡生死妄業之外。
豈非靈光獨耀。迥脫根塵。體露真常即如如佛乎。或
曰唯心淨土與參禪同。發願往生又與參禪異歟。師
曰禪重在不離本體。恐人心外取境。故不言末而末
自在本中。念佛亦重在不離本體。而兼言發願往生。
以資信力。雖名為教。乃圓頓最上乘。諸三昧中之三
昧王也。如悉達太子。投胎於淨梵王夫人腹中。纔生
下地。巳是天上天下獨尊。亦便是梵王太子。父王之
天下國家。皆是太子所有。何用如臣子。從一科一第
取功名爵位以至極品。而後始有國土哉。信此一念
玅圓真心。天然尊貴。迥絕聖凡。秪恐不是真佛種子。
不愁成佛不解說法。非如諸小教修一功。立一行。斷
一惑進一品。漸積階梯而後到極地也。

問有至老念佛不輟。未得直下成佛者。何也。師曰誦
堯舜之言行堯舜之道。則可謂堯舜矣。讀聖人之書
而行盜賊之事。安能直下成聖人哉。今有誦佛祖之
言行眾生之行者有之。未有發佛祖之心而行眾生
之行者也。如誦忠孝之言為賊盜之行者有之。未有
為忠孝之行而肯誦賊盜之言者也。若人心起賊心。
雖莊嚴道場共作佛事。一舉一動無非是賊。若心是
佛心。雖入於盜賊之鄉混於異類之道。一舉一動。無
非是佛。是故聖賢亦只以自心之顧諟緝熙克巳慎
獨。為盡心率性之玅道。何曾外其心而取於聲音相
貌乎。念佛三昧法門。獨取一心之純粹精。如易之乾。
不見六龍之有首。則純一統天。乃見天則之不雜也。
是故阿彌陀佛。在極樂為無量光在華嚴則是法界
藏身之主中主。於宗門則可以配天然尊貴。還鄉盡
是兒孫事。祖父從來不出門。而嘗寂光土。清淨法身。
又何必極力推爺在裏頭耶。

** 五臺紀略

李延壽隨左鶴巖吳燕公周開遠諸友。同皈覺浪大
師於五臺院。遠近如堵師皆隨機開示。諸子端拱緘
默無能送難偶有拈周海門聖學宗傳問者師因云
泰伯既入道統。夷惠何以不入。孟子稱夷惠以清和
巳有踐聖之階。不以入錄。不知何所見而云然。孔門
諸賢顏曾貢夏思孟不待說。而曾點漆雕開事不多
見亦既入矣。則仲弓閔子騫有若輩。又安可不入耶。
因拈有子所云信而必取近義。恭而必取近禮。夫豈
無味。而收以因不失其親一句。大有關係。親者親切
也。大凡道理不到親切。如何可宗。從上先聖制禮樂。
皆因民最親切處乃是中和中節之學。不觀下節孔
子曰敏事慎言。必就其言事之有道者正之。如食無
之求飽。居無之求安。與有道之是人是巳。此皆可以
想見其因親二字之義。孰謂有若不見道哉。眾皆聳
然曰。師不獨開有子生面。大有補宗傳之遺。我輩不
能讀書知人。正為不親切耳。仍有謁客至。相與靜坐
良久。師詠杜詩落花游絲白日靜。又拈欲覺聞晨鐘
鶴巖問其意。師云落花游絲。非白日靜人。何得具此
冷眼發深省句。玅在欲覺上。非欲覺。何能發深省。如
曾子無欲覺處。即夫子呼之。何能自唯哉。鶴巖曰師
解詩至此。又為我輩發欲覺之晨鐘矣。李子曰。昨見
師學庸宗旨。玅義無窮。從來惑格物致知四字。師又
引天生蒸民四句作證。是則博我約我。豈非無內無
外無中間乎。師曰。格致者即明明德之無不在而在
此下手也李子曰補格物章。贅耶。師曰。誠意章毋自
欺句。正以好惡二者。貞夫一也。人能於心幾初動處。
如惡惡臭。如好好色。毫無自欺。如此致知。始是真知。
始是無妄。蓋欺亦自欺也。慊亦自慊也。此自字。豈非
慎獨之意。誠不可揜哉。下節說小人閒居為不善。見
君子然後厭然。知此厭然。即是良知逼露。自不可欺。
一提醒其良知。使無所逃。詎必十目十手之指視而
後謂之嚴乎。因此好惡。徹上下左右前後之矩。治巳
治人。隨處見天則矣。真正力行。故曰良能。正所以成
此知之分量也。德潤身。心廣體胖。不悟其本誠而能
之乎。鶴巖諸子云。經生家。平日循事境而忘自心。今
日披慎獨之幾微矣。壽復問致中和一節。師曰會得
道也者三字麼。壽曰不會。師顧鶴巖曰。既不會道為
何物。如何會中和致位育乎。自陽明近溪諸公過去
此脈遂衰。山野不惜心力。必欲扶起堯舜孔顏之心
傳於天下。後世。抱斯志巳久因無講求斯道者。常覺
伊人可懷。今日諸公叩問。是空谷足音矣。試略拈之。
一部中庸大旨。全在性道教三句。性雖本自天命。而
實在人心之能率天命者是道。此道若人人能率。則
何用教為因有不能率此天命之性者。故聖人立此
率性之教。而為修道之宗旨也。故教者教天下以當
然之則也。然不從修道來。則異端曲學。皆足以亂世。
故云率性然後謂之道。性者天人合一之理也。然不
從天命來。則可善可惡。皆足以誣天。故云天命然後
謂之性。率修者即率修此性中之道教也。故次節直
頂道說觀也者二字。要人知得此道是率性而來者。
即此就是天命。既認得是天命。則如時行物生。何須
臾可離須知可離即非率性也。道之發端。不在睹聞
而在不睹不聞此幾微處舉步一錯。則千里萬里俱
錯。而戒懼又在不睹不聞之先。所以說隱者見之幾。
微者顯之幾非有慎獨工夫。向此睹聞聲色之絕待
處省察。何以成此率。修而不失性之功用哉。子思恐
人落於有無兩邊。故特拈出喜怒哀樂未發。與發皆
中節。使人體訒。不是率情。乃是率性。性即是中。率之
即和。中是天命之公正。和是流行之無乖。大本者是
寂然不動之地。達道者是感而遂通之途。人果能致
此中和。必要在不睹不聞處以慎其獨而天地於此
位。萬物於此育矣。又何更有無忌憚。為自誤誤人之
道哉須知此理不必別尋註腳。只於本文逐章看去。
一一皆有印證諸公不信。還請退而省其私。亦足以
發明杖人之學庸宗旨矣。眾禮而退。弟子大年李延
壽謹紀。

大契曰生平不剖之疑甚多。即如坑長平六十萬卒。
夫六十萬卒未必盡犯可死之罪。而慘酷若此。豈長
平眾生之業報耶。抑坑之者種毒自有毒。發時耶。師
云當兩軍對壘之時存亡呼吸。非彼即此。得勝為強。
不勝者死雖有冤對。然此中非如故殺者之利害也
昔關公未嘗不斬將搴旗。特以其義膽忠肝。照耀古
今。就中生殺之機。固有別耳。如人誤傷一蟻穴百萬
生靈。與一人無故取一蟻殺之者。其罪輕重何如。所
謂行一不義殺一不辜。雖有天下不為者。慎此殺機
也。此機弗動。自然不殺無辜。此機妄動。自然殘害不
顧。是六十萬卒。以動殺機而獲殺報也。坑之者亦以
動殺機而自種毒也。大聖賢無死地。固不為人所殺。
大奸雄惡貫未即滿。亦不即為人所殺。今無孔子微
服過宋之幾先自居於福地。又無曹瞞敬禮關公之
智獲效於華容。徒蠢蠢發機自作自受。造化雖善。亦
無如之何矣。師言未終。而諸弟子當下生生之心油
然以出。即師亦以此問為可挽回殺運有足補世教
云。

大全曰大慧語錄有云天命之謂性。清淨法身也。率
性之謂道圓滿報身也修道之謂教。千百億化身也
不識此等意義可以互相發明耶。師曰此三配玅矣
然且未盡。今日詳言之可乎。天命句。是本來常住法
身。即正因佛性實相般若不屬修證而成者是也。率
性句。是自性現量之德。即了因佛性。觀照般若。不起
染污之妄是也。修道句。是日用常行之事。即緣因佛
性文字般若。不墮迷執之途是也蓋性學絕傳。繼往
開來全恃有教。但所貴乎教者。在於以修道教人耳。
諸子百家非不自云立教而刑名法術。去道滋遠。是
自誤誤人也豈得謂之修道之教乎。所謂道者何即
率吾人固然之性是也。率之而中其秩序之天則。為
君子中庸不修而以偏詞抹摋中節。則為小人反中
庸。譬之太極盤中。金鍼對合。六十四卦皆安其位鍼
若一差。六十四卦盡移矣雖然。群儒論性。幾成聚訟
故歸其原於天命。而善惡并善惡混諸議總無參入
處。後章於穆不巳。便註此句。於穆者即天也。不巳者
即命也。其言上天之載無聲無臭者。即至誠是也。常
住真性原不斷絕。即無息是也教以當然而歸於自
然行乎歷然而信其天然。三性即一性之本始也佛
性即我性之靈覺也。行無事。必有事。無然畔援。無然
欣羡。何處容計較造作心哉。如或紗縠請從此格。

大󵊮曰中庸三句既窮極義理之精微矣。別傳之明
心見性。敢望慈言一暢發之。師曰。且作幾箇圈圈可
乎第一圈性第二圈心第三圈命第四圈身第五圈
世性寂然不動玅淨圓明原無色相可名。心為源頭
之地。源頭而善。則生機流於命定慧見於身。種種福
緣。便自成一善世界矣源頭而惡則殺機流於命。凶
殘見於身。種種禍胎。便自成一惡世界矣幾者靜動
之微吉凶之先見者也譬之天子端拱未發念時是
先天未兆也。忽發念用某命為六部官是先天造命
命巳下。則落後天之數也。六部命下。便各自盡其職
業。雖有兼才。不敢代庖。蓋此幾一慎。良知惺惺便見
自性。即成佛矣。若此幾不慎。迷卻良知。便不見自性。
即墮迷途矣。是善者得福。皆因心造。必不能以惡人
而代享善人之福也。即有禍。亦福也惡者得禍。亦因
心造。必不能以善人而代罹惡人之禍也。即有福。亦
禍也。差之毫釐。失之千里矣。繫傳舉中孚言應違。可
弗慎乎。夫物格知至者當處歷然。當處寂然。所謂先
天。後天。大本。差等。斷非判若兩橛也。猶執首上安首
之綴旒乎哉。直須神明其故。處處見其則焉。質俟不
惑。易不欺人。明矣。貴知有者。自願窮盡。總在各人自
巳。格皆備之物。見大公之性。中隨時之節。勿作口頭
禪例聽過也。少坐。因作<img:>以示之。眾復愕然。師曰。此
處不能現前。仍是口頭漉漉空過矣。鑄鏡磨鏡。如何
可忽。眾益惕然。

桐城弟子大全左國林謹紀

天界覺浪盛禪師全錄卷之三十二

門人　大然　弘智　大存　大中　較

* 󳵥紀

** 青山小述

師謂今古文章之玅。莫過於論語。其旨趣幽微。前人
亦有所未發也。語中有孔氏大知巳者三人焉讀者
能一一醉心否耶。其一為儀封人。封人不過一見面
耳。不交一語。不設一問。即出而咨嗟判斷。尊之至極。
信之至深。斷之至決。以為吾夫子乃萬世師也何喪
不喪之與有。何有道無道之與有。試觀木鐸二字。今
古以來。論贊尼山者。有過於此者乎。是亦藉賞鑑夫
子。而自見於千古之上者也。其二為達巷黨人。贊曰
大哉孔子博學無所成名。只此兩語。巳畫出夫子全
體全神。即夫子聞之。亦開顏微笑。辭之不可。受之不
當。而曰黨人愛我。欲我成名乎。人誰不欲名者。但成
名必有所執。執御執射。吾將擇而處此。庶幾其御也
矣。於前篇贊歎。居然隱躍照應。其三為楚狂接輿。他
人亦有知尊孔子者。而未有若斯人之稱之曰鳳也。
當時無知。且有呼之為喪家之狗者矣。而楚狂獨稱
之曰鳳贊之曰德。而惜之曰衰。豈中根人見地所能
勘出者乎。孔子下車。將欲與語。而斯人巳不可復見。
其鴻飛冥冥。真可一想像也余問曰。孔子下欲與之
言。假如接輿尚在。將為夫子作一轉語。其所言者是
何言歟。師亦微笑曰。此正記者之玅。不必蛇足也。余
曰惜此三人。終不知其姓氏。豈所謂猶龍者。是其人
歟。師曰。此又須知自夫子之木鐸一振天下。而天下
野無遺賢。莫不皆乘機而起。以附會於雲龍風虎之
末。如夫子不周流。不問津。不投宿不擊磬。則晨門荷
蕢丈人長沮桀溺微生畝之徒。又何從得因夫子而
自顯其奇。得與於主賓迭唱之列。而爭光千古也哉。
又有所謂南子者。何物么魔。亦欲一見夫子。遂得附
於周家有婦人焉之列。此所謂聖作物睹。三代之際
於斯愈見其盛也。

師謂其為人也孝弟而好犯上者鮮矣。若孝弟自不
犯上作亂。只應曰其為人也孝弟而犯上者鮮矣。何
必多一好字。可見從來犯上之人。必其自以為孝弟
者也。自以為孝弟而為其上者略有所不當。遂悻悻
然曰君父有過。非我規正之。諫諍之。而誰歟從此生
出好字。而悖逆不道。俱胎於此矣。此蓋非真能孝弟
者也真能孝弟者。決不自以為孝弟者也。舜惟不自
以為孝弟故卒能使瞍象感化而後巳。此其所以為
真孝弟而其仁不可勝用也。

師謂子使漆雕開仕。誠試驗之也。然見開於經世之
事。儘可優為之矣。而開乃如夢忽驚。自指此中一件
大事。未能相信得過夫子喜不自勝。更不設是非。不
假贊歎。而記者窺夫子之神情而記云子悅。亦善於
傳神也。

師謂夫子明知吾道不行而遑遑救世婆心。決不能
巳。惟恐及門之人。念頭衰敗。激發不起。故提出子路
來作機鋒猛然曰。吾道不行吾當去而入海矣。及門
之人誰肯從我。庶幾其由歟。此時若不提出仲由則
子路不喜子路不喜則及門之人。有信不信。夫子全
神依然鈍置。唯時子路既喜。夫子遂急急以痛棒打
轉曰是何人者歟是何人者歟。其由歟。此一勇無所
取裁之人。吾問子。我豈浮海之人哉。我豈浮海之人
哉。似將子路全體掀翻於千丈崖巔推落下地。將一
輩及門之士冰消瓦解。而吾非斯人之徒之語不必
再申打退鼓者。於是乎不敢自息。更憤發而興起矣。
此與前邊發語。居然剌謬。所謂有殺有活者是也。

師又謂亦有道理全然具在。而不得一問。則不出者。
且不得一至偏之問以至於無可對答之問。其全神
亦不出者。如宰我從井。短喪。乃是宰我感慨發難之
問正欲夫子正言直斥之。此所謂善為說辭互為激
揚也又如必不得巳而去於斯三者何先則問在答
中答在問中矣。自此以下。在他人必不敢再問。而夫
子亦何必再答耶。乃子貢再窮而夫子正告。然後知
此一件大事自古及今。有何生何死。可以脫離即痛
癢不關之人聞此可以通身汗下。甚矣聖門問答。甚
於鐘鼓雷霆也。

師謂昔人有言以正治國以奇用兵。吾以為天下之
奇。未有不出於正者。用之自不測耳即如用兵。必當
以正治兵。以奇取勝。如堂堂正正。三令五申。七伐八
伐四門六花孰有一件不由於正者惟教之以正之
極而忽以奇而用之。如九天之上。九地之下。此是不
可擬議。不可告誡。而共取勝也如弄嬰兒於股掌之
上。蓋此處智不可傳也。跡不可學也。如背水。井陘。奪
幟。減灶。火牛。流馬等用。略用其意無不萬全者。非筆
之所能述也。豈特治兵以正。即治國亦且有奇焉。如
高宗之於殷也。一傳說為興殷之臣也。然必知一世
之人。其心皆繫於傳說矣。而幸有神奇之事。曰夢帝
求良云爾云爾也。而後一出而成中興之盛。如武之
於周也。一太公為興周之臣也。然亦必知一世之人。
其心皆繫於太公矣。而幸有神奇之事。曰非熊非罷
太公望子久矣。云爾云爾也。而後一出而成牧野之
盛。蓋聖帝明王。取威定霸必先審一世之人心於其
所注射之處而復繼之以神道設教之意而感之夢
兆。以使萬心皆如一心。夫然後一舉百當。行之而不
疑也。管仲之欲霸桓公也。桓公田而管仲御。見鬼焉
公謂仲曰仲父何見。曰臣無見也公反而不懌遂病。
齊士有皇子告敖者。曰公則自傷。鬼胡能以傷公。公
曰然則有鬼乎。曰有。水有罔象。丘有崒。山有夔。野有
方皇。澤有委蛇。公請問委蛇之狀。皇子曰。委蛇其大
如轂其長如轅。紫衣而朱冠。其為物也惡聞雷車之
聲。則捧其首而立。見之者殆乎霸桓公霍然而起。輾
然而笑曰。此寡人之所見者也。於是正衣冠不終日
病去。而日圖伯功。卒以霸天下夫使見鬼之時。問仲
而仲亦云見。則桓不病。不病則皇子告敖之言。奚以
入。而伯心奚以堅。故夫皇子告敖之言。安知非仲父
之移桓公精神於圖伯之事。陰用而不使之知者耶。
噫微矣。

師謂古今文章之士。似與道德性命無甚關係。然而
往往有為乾坤吐氣。若無此一筆。便不能使千古英
雄一段精光永永流傳於天地之間。此誠所為不朽
盛事。非虛語也。如太史公文章第一。不必論。論其傳
項羽一段。昔人謂高帝大風歌。與霸王垓下歌。各自
寫出帝王興衰氣象。蓋謂其語足並也。余獨謂垓下
是何等時。虞姬死而子弟散匹馬逃亡。身迷大澤。此
際亦何暇更作歌詞即有作亦誰聞之而誰記之歟
吾謂此數語者無論其事之有無應是太史公筆補
造化。代為傳神首二句轟轟烈烈。感憤千狀。是造物
之逼殺英雄。直使風雲失色。而天地無光。後二句。怨
極悲極到此處。饒他蓋世好漢。至於無可奈何。只有
一悲憤以作結局耳。此與下文。天之亡我。非戰之罪
也。一語正相映帶。然後將英雄喪身失命時一段氣
概。譜出全神而文章之事亦可以不朽於天地之間
矣。細玩此語。余讀史幾十󵊮來。未有拈解及此者。可
以使項將軍下拜。亦可使龍門生叩首九原也。師又
曰。吾猶怪文章之士。嘗自逞其筆鋒所至。不善為千
古傳疑。以為遺恨。即如武王之取天下。不過救民於
水火之中。原非敢懟其父而仇其君也。既巳克殷。而
紂衣其寶玉自焚而死。則其事巳畢矣。而必曰左仗
黃鉞。右麾白旄。斬紂頭。懸之太白旗。此是何語。無論
武王之聖必不忍為。而太公周公以下。多少聖臣肯
陷君於過如此其甚者歟。如以寶玉美女獻紂。以出
文王於羑里之類皆不仁者之不經也。漢高滅楚。猶
封楚為魯公。越勾踐勝吳。欲赦夫差。必三問之范蠡
而後決以武王伐紂而不商之諸臣。是周公太公不
如范蠡而武王不如漢高與勾踐也。太公於叩馬諫
者。猶曰義士。扶而去之。而甘心手刃於既死之共主。
是與鞭尸誣伍子胥等耳。此不可信之太公周公。而
況於武王乎。此事即有傳疑。當一筆抹殺。又如董公
三老說沛公為義帝發喪一語。此興漢第一等大義
而遺之惜乎太史之不能也。又如夫子臨歿而自稱
曰。泰山其頹梁木其萎。此亦非聖人語。以聖人生平
無些子不退讓而臨終自謂泰山梁木。抑何其陋也。
若此。只可作門人慨歎傷感之語。安得杜撰之。謂是
夫子自道。吾故於文人之不能周旋。有遺恨焉。

談詩次客謂太白絕句為唐一人。某絕句為第一。師
不以為然也。太白才高時有露處。如但見淚痕濕。不
知心恨誰。眼淚恨容滿面。有何含畜可思。何如玉階
生白露夜久浸羅襪。卻下水晶簾。玲瓏望秋月。二十
字耶。玉階露白。旋生浸人。則空庭獨立。夜分巳久。直
是徹骨冰冷。形影無依。不可攀援。而四顧躊躕。只有
明月在天耳。一筆到底。不寂寞而寂寞巳甚。不言悲
怨而悲感凄怨極矣。作詩者之神情。原在詩外。所以
謂之僊人也。老杜新婚別云妾身未分明。何以拜姑
嫜人俱一往看過。余謂未分明三字。寫出新婚未成
人之狀多少艱難羞澀。一篇精神。此其頰上三毛乎。
妾薄命詩云墮地自生神。是何意耶。人以妾為人棄。
抑或季女斯饑。怨薄命耳。此詩若曰妾之薄命。其在
父母生我呱呱下地時。若為男子。則墮地自生神矣
既為女子。擲之地投之水。弄之瓦。妾之得此於父母
懷中也。巳薄命矣。如是觀之。一語深入骨髓。不可以
色聲香味求也。一日登山詠云。此境可常住。浮生自
不能。古今千態萬狀。無限陸離。而此以自不能三字
寫之。何等真率自然。何等感慨痛恨。詩骨高貴登臨
曠懷。無踰此者。又詠云。此境可常住。浮生自不能。

師曰儒門有一怨字。如大舜如怨如慕。太甲之自怨
自艾與詩之可以怨等。乃禪家所謂疑情。必欲求其
故而不得也。本初曰。大疑大悟小疑小悟。不疑不悟。
疑又豈易言哉。今而後余于學道求巳有入門矣。

師曰予昔在一名邑。與諸縉紳會茶。方就坐。偶有一
老文學到來。諸公皆起讓其座。有一縉紳曰。此吾老
社友也。惜乎讀書未成耳。子時不能放過乃顧之曰。
公將謂讀書巳成也。若但以得高爵厚祿即謂之讀
書有成則曾子躬耕。顏子陋巷皆是讀書未成也彼
縉紳勃然變色甚不安。予曰。公無傷也。此舉世風俗
如此。豈獨公哉世人未生兒子時。每向佛神前祈禱
多生中舉中進士做尚書閣老兒子。曾未有祈禱但
生做聖做賢兒子及有兒子未展開書本。未寫上大
人時。即相囑曰。你好生讀書。必須求連登科甲始得
曾未有曰。你好生讀書。必須求格致誠正始得。此所
謂黃河向源頭上濁了也。源頭上以作聖作賢為事。
則以能作聖作賢為讀書有成不以不能取連登科
甲為讀書無成也。復有一位曰。大師痛快之極但太
利害耳。予曰。不利害則不痛快。此吾所以不敢有負
聖賢不敢有負你讀書君子。不敢自負我是方外之
人。乃同于流俗也。前縉紳亦轉為歡喜曰非大師不
能出此語。非學生不能當此語。予曰。正惟公是其人
故作此語相激揚耳。此老文學。忍喜不禁。纔辭出門。
逢人即大叫曰。這個纔是真大和上。這個纔是真出
世人。我等皆要真讀聖賢書。更無以中舉中進士為
念。以自誤誤人。誤天下國家也。此和上之言。人人皆
知。只是難得他於諸縉紳中。出此痛快之言。令人心
悅而誠服也。予聞師敘及此不覺生大慚感。生大痛
恨。恨早不聞此言。如吹毛劍塗毒鼓。能立地出人生
死也。世人只知以棒喝為棒喝。說禪為說禪。又誰知
吾師。一言一字。棒盡天下人。喝盡天下人。誰聞此棒
喝。不汗下心死。死而復甦也哉。噫。聖人難遇。固如是
乎。

師曰。昔在麻城。與李孟白諸公聚談。梅長公曰。請問
和上。如此世界壞極。人心壞極。在佛菩薩。以何慈悲
方便而救濟之。將來畢竟如何底止。勿以機鋒見示
幸明白一提醒之。子亦好笑。乃以手作樣曰。國初之
時。如一錠大圓寶相似。梅公疾點首曰。開口便就玅
了。快請教。予曰。這一錠銀。十成足色。及斬碎來用。卻
塊塊是精底。或人見其太好。乃過一道爐火。攙一分
銅。是九成了也。九成銀尚可用。再過第二手。又攙一
分銅。是八成了及第三第四乃至第七第八手。到如
今。只見得是精銅。無銀子氣矣。梅公曰。然則如何處
之。予曰。如此。則天厭之。人亦厭之。必須一併付與大
爐火。烹煉一番。使那銅鉛鐵錫都銷盡了。然後還他
國初十成本色也。梅公曰。如此。則造物須下毒手。予
曰。不下毒手。則造物者不仁。亦無功。而天地之心皆
亡矣。梅公與李冢宰諸公相顧曰噫。不知我輩還有
能跳出此造化之爐錘否。初曰。聞下此爐。正是冷水
澆背。

師嘗曰天地古今。無空闕之時。無空闕之人。無空闕
之事。無空闕之理。惟聖人不違心而擇時。不捨事而
求理。以天下之事。是吾本分中事。古今之時。是吾當
然之時。所以處治處亂。處吉處凶皆是心王游衍大
中至正之道。今人動以生不逢時。權不在我。為恨。試
問汝。天當生何等時。處汝方好。天當付何等權與汝
方足。我說恨時恨權之人。皆是不知自心之人。故有
悖天自負之恨。又安知生生死死。升升沈沈盡屬自
己業力哉。汝不知自心業力強弱。不視自巳。種性。福
德。智慧。才力。學行。造詣機緣。還得中正也無。卻乃恨
世恨時。恨人恨事。且道天生汝在世間。所作何事。分
明分付許多好題目與汝。汝無本事。自不能成。如庸
醫不恨自巳醫學不精。卻恨世人生得病不好。天應
生何等好病。獨留與汝醫。成汝之功。佛祖聖賢將許
多好脈訣。好藥性。好良方。好製法。留下與汝。汝自心
麤。不能審病。診脈。量藥。裁方。卻怪病不好治。是豈神
聖工巧之醫哉。汝不能醫。即當反求諸巳。精讀此書。
深造此道則自然神化也。果能以誠仁信義勉強力
行。向上未有不造到佛祖聖賢地位。向下未有不造
到英雄豪傑地位。今人果知有此。則自不恨生不逢
時。權不在我。與自為暴棄之人也。

二十󵊮夢。寐皈依覺浪杖人。而未得一晤。戊子六
月。始得領威音於靈寺。從遊青山。深自愧幸。然恨
生平不能有所見聞。為印證地。讀癸甲全提。龍湖
外錄等篇。有歡喜信受而巳。吾聞通天地人曰儒
又聞知佛乃能知儒。吾既未能捨儒而見道。又安
能捨佛而尊儒也。本地風光。未能省發。而欲嗷嗷
乞人以不識機用之棒喝。即雷霆何益於聾。而泰
山奚益於瞽乎。師通身是眼。通體是膽彈指是法。
觸手皆圓三教九流。處處指出本來活路。即文章
技藝。頭頭點出現在玅明。噫嚱。真大統矣。我輩無
論學佛學儒。而不聞師語。恐亦水中撈月。鏡裏尋
花耳。上堂法語。自有記者。余因隨其晨暮茶次。隨
筆錄之。或錄未及全。或全未及聞。則以俟之同參
留神於此者。或因一言頓開心眼。則千聖絕學。賴
有振起也。毘陵弟子大音惲本初謹記。

余老歸空門麤涉教乘。根器鈍劣。了不知向上一
著。一時尊宿開堂豎拂。都不參請。自笑如城東老
姥。獨不見佛。有目余不喜宗門作夜郎王倔強者。
不復置辨。頷之而巳。今󵊮孟夏會覺浪杖人於武
林。數󵊮相聞。握手一笑。觀其眉宇疏疏落落。如有
一往冰雪之韻。沁入人心腑間。退而繙其書。得其
與吾友梅長公問畣一則。杖人有烹煉銅銀造物
須下毒手之語。快讀一過。殘燈明滅。霍然如電光
得路。愈讀愈快。亟呼自釀椹酒澆之。乃就寢。嗚呼。
長公不可作矣。有情世界。巳經大火爐猛利烹煉。
神焦鬼爛。邈然如昆明劫灰矣。長公與杖人問畣
尚在紙上。如見鬚眉。如聞嘆噫。長公精靈男子。目
光如炬。安知爾時不在天宮寶地中。奮髯捋鬚與
八十老人。挑燈酹酒。相春應和乎。杖人又云。古今
事理無空闕時。今人動恨生不逢時。權不在我。如
醫不恨巳學不精。卻恨世病生得不好。是豈知自
心之人哉。此一痛棒。有人聞之言下不汙下心死。
死而不能復甦者。此則風痺不知痛癢。與死人無
異者也。世人眼孔如鍼。聞說睦州陳尊宿將一艸
鞋。挂城門。止巨寇之兵。鄧隱峰擲錫空中。解吳元
濟兩軍之鬥。口吐不能收。以為都無此事。我觀和
尚此番提唱。便可使大地平沉。虛空粉碎。睦州之
鞋。隱峰之錫便當從舌根筆尖上。取次涌出始知
懸崖撒手人。實有此理。實有此事。非為現通。非為
表法。人自看不到信不及耳。余於杖人新刻諸書
中。信手拈出。作為贈言。或挂壁間。或鑱木上。使見
者聞者身毛皆豎。涕淚悲泣。庶不負獅子一吼。亦
不負余與杖人覿面相對。一片老婆心也。或曰杖
人囊拈宗教參同儒釋。多文廣義。浩如煙海。今所
舉者非其要也。毋乃市兒之博。輕金錢而重搏黍
乎。余曰善哉子之能發吾蒙也。此義文長。赴在來
日。戊戍夏海印弟子虞山蒙叟錢謙益槃譚謹序
何三省曰。黃山谷最賞東坡沈著痛快。張顛濡墨
得之擔夫。其為痛快。世豈知耶。惲道生寫杖人之
痛快。蒙叟又從而痛快之。有同別否。如其悠悠讀
過。不能死甦。一任世人。看作擔夫爭道。

天界覺浪盛禪師全錄卷之三十三

古吳弟子楊廷樞　古宣弟子湯斯祜　評較

* 󳵥紀

** 學庸宗旨

大學總綱只在明明德一句。其親民止善二句。只是
完其明明德之功用也。其原始要終之血脈工夫。全
在致知格物四字。此四字。只當在本文上看教貫徹。
不必別尋枝指也。果能貫徹此四字。則明明德於天
下能事畢矣。豈更有內聖外王之道學哉。何則。自古
帝王。若無格致之功。則與人同在昧昧。安能明明德
於天下。所謂天生蒸民。有物有則。民之秉彝。好是懿
德。雖則人皆性具明德。莫不有知。惟是聖人學道。始
有致知之功。知即明德之明也。致知即明明德也。即
顧諟天命。克明峻德。皆自明也。如無聖人之學。推而
致之。誰能知吾明德中之意當誠。心當正。身當修。家
當齊。國當治。天下當平哉。人皆性具天則。莫不因物
而用之。惟是聖人學道。始有格物之功。物即明德中
至善之則而隨處皆見也。格物者格通其故。而止
於至善之天則也。即敬止帥仁絜矩之道也。如無聖
人之學。止而格之。誰能使吾明德中之意必誠。心必
正。身必修。家必齊。國必治。天下必平哉。所以不曰致
知必先格物。而曰致知在格物者。須推明德中至善
之天則。纔是良知。以顯良能也。又不曰知至而后物
格。而曰物格而后知至者。正以平心窮理。神而明之
不為物蔽。亦不廢物。故能止明德中至善之天則。纔
是良能以顯良知之至也。所以大學之道。是知能不
二之全德也。在明明德是先致其知也。在親民。是致
知在格物也。在止於至善。是物格而后知至也。知止
是知至而意誠也。止而定。是心正也。定而靜。是身修
也。靜而安。是家齊也。安而慮。是國治也。慮而得。是天
下平也。如此致知。纔是使無訟。纔是母自欺。纔是自
慊。纔是慎獨。纔是必誠其意。而德潤心廣也。如此格
物。纔是大畏民志。纔是如惡惡臭。如好好色。纔是好
而知惡。惡而知美。纔是藏身以恕而能喻諸人。纔是
同民好惡。為天下絜矩也。自天子以至於庶人。壹是
皆以致知格物為修身之本也。所以致知即明德。格
物即親民。格致合一。即止於至善。康誥章。首舉聖帝
明王。皆不外此明德。三代之君。皆能自明其德。與民
相親。故親之而巳。傳中以桀紂失其為君之德。不能
親民。且陷民於濁亂。故湯武出而新之。蓋新民即新
君也。新命即自新也。是故君子親以處常。新以處變
而無所不用其明德至善之極也。邦畿丘隅章。正引
之以明知所當止。如文王乃真知止者也。緝熙即明
明德也。敬止。即止至善也。為人君臣父子。與國人交。
皆得所止。即親民也。此非三在之宗旨乎。其次如武
公道學自修即明明德也。恂慄威儀。即止至善也。道
盛德至善。與賢親樂利。即親民之不能忘也。於此亦
可曲盡其微旨矣。至於聽訟。乃格致之功也。迷亂之
情。莫過於訟。內則意之善惡不分。外則民之爭搆莫
決。皆是訟也。能通天下之情。以定天下之志。非知之
至。物之格。何能必也使無訟乎。故誠意章。以毋自欺
為致知點眼。以惡臭好色為格物定衡。夫自慊莫慊
於毋欺。意誠莫誠於慎獨。慊則惟自。欺亦惟自。然小
人揜著一念。明知有善可好。不善可惡。并亦無能自
欺。正良知良能不容泯滅處。豈待十目十指。其加嚴
乎。此德潤心廣。必誠其意。是皆格致之力也。夫格致。
誠意之功也。誠意正心之用也。正心。修齊治平之體
也。此三者同德異事。雖分不分。蓋意者心之所發。發
非格致而不誠。心者意之所主。主非意誠而不正。心
主正則發與未發皆得乎中。而不偏於有無。故有所
則偏於有矣。不在則偏於無矣。身心各偏何從得正。
內外無偏則心自中正矣。此孔門傳授心法之秘旨
也。自天子以至於庶人。若不深明此體用功。以何為
修身之本哉。蓋一身之好惡。關家國天下。一有不修
而辟焉。則家不可齊矣。安能不出家。以孝弟慈而成
教於國。以及天下乎。正以心誠。則好惡胥正。而民聿
從。堯舜之治治以此也心不誠則所令反其所好而
民不從桀紂之暴暴以此也。夫齊家治國平天下。只
在能推一人之好惡以及上下前後左右。即是絜矩
之道。即是民之父母。故君子先慎乎德。慎德者慎格
致也。格致慎則好惡明。好惡明。則人土財用。皆不悖
於常道得眾得國足以保我子孫黎民矣。又何有命
過拂人之性。與小人不以義為利使菑害並至以亂
天下之治哉。誠意章以好惡別君子小人之慊欺。即
平天下。亦只以好惡定君子小人之義利。此吾所謂
格致為原始要終之血脈工夫正於此可以見大道
之學之全功。在能知止於至善以明明德於天下也。

湯斯祜曰以明明德為顱。格致為目。好惡為骨。即
三綱八目。不煩註疏。一經九傳一齊挈出。

一部中庸之大宗旨。全在性道教三句性之一字乃
天然本有不屬修成。特標之為宗本也道教二字。乃
屬率修。而率修之功全在慎獨致中和五字。蓋性非
率而天命不中。道非修而性命不和。中和之道。非慎
獨不致。提起慎獨。則率修之功在其中矣。子思作中
庸之意正見得天地人物不中和。則不能成位育。以
使各正性命。致中和之道。非慎獨之功不能。慎獨之
旨。非修道之教不知。修道之旨。非率性之宗於天命。
則無本是故率修之宗旨。全在不睹不聞處以慎其
獨。而不徇喜怒哀樂之情。以致中和則天地人物皆
得位育。而各率性命之正也。故其第二章首節。即提
仲尼曰君子中庸小人反中庸。中庸即率性而中和
也。反中庸即不率性而不中和也。君子時中。即能慎
獨率性而無太過不及之道也。小人無忌憚。即不能
戒懼慎獨。各自徇情。成太過不及而反中和之道也。
故孔子曰中庸其至乎民鮮能久矣。此數等人。皆各
有君臣父子之倫。皆各有智仁勇之德。日用倫常何
曾須臾離此道。但彼未聞修道之教。未有慎獨之功。
故習焉而不察耳。欲斯道之明與斯道之行。必須如
舜之問察用中。回之能擇中和。服膺勿失。方謂之飲
食其中。悠然知味耳。一有予智之心。正自陷於意見
而不能擇守。安能如舜之大智若愚。回之大仁若訥。
而虛下拳拳乎。此所謂中庸之智仁勇。終不可能也。
若子路之問強。尚於南北有不相及。敢望君子和不
流中不倚之強乎。素隱行怪之太過。偏執隱也。半途
而廢之不及。偏執費也。唯聖者夫焉有所倚。而能依
率性之中庸。此夫子不自居。看前之吾弗為。吾弗巳。
則知此實夫子始能之也。故夫子又提出費而隱。以
顯天地聖人同一中和位育之道。本乎最微。而夫婦
之愚不肖。可以與知與能。此正聖人如天地之能與
鳶飛魚躍。各遂其天命之機。人能上下察之。豈不與
聖人天地同其大哉。故君子之道必造端於夫婦之
能知能行。始能察到聖人至誠神化。與天地之化育
同功。真費而隱也。夫如是。則天地本無知能。所可知
能者。時行物生。鳶飛魚躍。各遂其趣。即天地之大德。
即生生不易之機。即至誠無息之化也。人能如此察
到聖人與天地相同處。則聖人亦無知能。所可知能
者。與夫婦同知。夫婦同能。使彼各遂其倫常日用。正
是求巳治巳。以人治人之道。初不曾以君父兄朋求
全責備於子臣弟友也。此夫子之求未能。正如天地
之有所不知。有所不能。始能與人物同其化育。而相
忘於至誠之大道也。蓋此費隱之道。原不遠人。惟戒
懼慎獨。反求諸巳者之言行相顧。素位自安。則自不
願外。自無怨尤。無入而不自得焉。此雖於費行隱而
實於隱行費也。夫隱之費。微之顯。即造高遠自卑邇
格父母自妻子也。豈非鬼神之德。誠之不可揜者乎。
不見不聞。孰為體之。上下與左右之如在。孰為使之
此處是真隱微。真見顯可見鬼神即獨。獨止一誠。誠
不可揜。即是致中和而成位育。其惟舜之大孝大德
乃能感天地。徵鬼神而受天佑命也。蓋舜能以至誠
慎獨求巳盡孝不求於父母兄弟所謂行隱於察以
至察乎天地鬼神。而德位與天地化育。參同神化又
豈復有遺憾乎。其次則莫如文王也。文王亦以至誠
慎獨而求諸巳。不求君臣父子。而自能純德如天。使
武王纘緒而有天下。使周公繼述成文武之德。其達
孝之道全在有志可繼。有事可述。所以制禮作樂。事
帝祀先孝無不至。是非文武周公之慎獨而致中和。
成位育乎。然此舜文之道。皆是誠者。自誠明謂之性。
乃天之道也。所以不勉而中。不思而得。從容中道。因
性而垂教於天下者也。此下哀公問政。孔子以文武
之政具在人舉。正是誠之者人之道也。使其擇善固
執。因教率性而正天命也。故先告以取人以身之道。
須知人知天。以三達德。行五達道而列生知學困。安
行利勉。為修身治人之本。其為天下國家。提九經為
要領。其行九經之本又在一修身。故又告之以誠身
明善。必學問思辨篤行。而後能致此中和之道也。故
惟至誠而後始能盡巳盡人盡物與天地參。然則必
須次第推而致之。始能曲盡其誠也所謂曲能有誠
以誠則著。是能盡其性也。著則明。是能盡人之性也。
明則動。是能盡物之性也。動則變。是可以贊天地之
化育也。變則化。是可以與天地參也。故唯天下至誠
為能化。如此又何國家之興亡禍福。有不先知如神
乎所以誠非自成自道乃成物之終始。為可貴也。使
其不誠則天地人物之幾亦息矣。何有博厚高明悠
久之可徵哉如此則為物不貳之獨。生物不測之中。
豈不可以一言至誠盡天地人物之無窮廣厚乎。蓋
天地。人物。統於一誠而合於聖人之至誠。於穆不巳。
所以為天之至誠。不顯之德之純。亦於穆不巳。所以
為文之至誠。大哉之道至育物峻天必須待至德之
人。始凝至道。豈可苟哉故君子尊德性而道問學。知
性命也。致廣大而盡精微。知天人也。極高明而道中
庸。知修道也。溫故而知新。知慎獨也。敦厚以崇禮。知
致中和也。知此則不驕不倍。既明且哲。何身之不可
保哉。然愚賤不知聖人修道慎獨之教。故無忌憚而
自用自專。又不知聖人率性中和之道。故儹越妄作。
而災及其身。可不慎乎。是故非德位時之三重。安敢
議禮度文。與斯民同寡過乎。此唯明善誠身之君子。
參天俟聖。為世所信從。始能永譽於天下也。繇是推
之。自生民以來。獨有仲尼。乃為道教之主。天人之師。
故能祖述堯舜。為中道之正始憲章文武。為和道之
正終。小德川流大德敦化。此仲尼與天地之所以為
大也。夫至聖之至誠。有不聞之聰。不睹之明。不顯見
之睿智焉。於獨中而正巳。於有臨而正天下。故能溥
博淵泉而洋溢尊親。此亦唯仲尼之至誠。足與天地
同其神化也。亦唯天下至誠慎獨。為能經綸大經。立
大本。知大化。故曰配天至誠至於配天。又焉有所倚
乎。所謂達天者正於慎獨之中。闇然而日章。非的然
而有疚也。故於暗室屋漏。自能不動而敬。不言而信。
非不顯之德。中和之至。安能使百辟其刑。篤恭而天
下平哉統而收之。不外於慎獨致中和。返於吾之至
誠而神化於不睹不聞。無聲無臭。以達上天之載。天
命之性。為萬化之統宗也可見天即是性。性即是誠。
誠即是獨。慎獨者。人盡而天不能外。故自天而之人
誠之者。則自人而之天。凡人不知。藉聖人始知。故言
教聖人之道不遠於人。故言道道之大原出於天。故
言天豈非聖人立教。知天知人。天人合一之原本哉。

湯斯祜曰。發明天人合一。頓漸二門。俱可不立。

戴記四十九篇。先儒程朱獨表章大學中庸二篇
為之章句。遂與論孟列為四書。於是聖門相傳授
受之心法。其旨具備。宋儒之功。所以大於漢儒也。
二書同異。亦有可得而言。大學言德。中庸言性。大
學言格物。中庸言致中和。大學言知。中庸言能。大
學言止。中庸言行。大學言治。其言近而顯極鉅而
無外。中庸言道。其言遠而微。極細而無間。此其異
也。大學言慎獨。中庸亦言慎獨。大學言至善。中庸
亦言明善。大學言誠意。中庸亦言誠身。大學言本。
中庸亦言大本。大學言仁。中庸兼言仁知勇。大學
言恕。中庸兼言忠恕。大學言齊家治國平天下。中
庸亦言夫婦子臣弟友九經三重以及篤恭而天
下平。此其同也。大學言大。雖身心意知之事不為
小。中庸言庸。雖鬼神百世之事不為奇。大學始人
而終天。故明德新民以至於新命。中庸始天而終
人。故天命率性以至於立教此其同而異。異而同
也。雖然。舉世童而習之。白首而不窺其閫奧。矧夫
三教既分末流逾遠。詘佛而伸儒與夫抑儒而崇
佛者。其徒若東西易轂。燕越背塗交馳而不知所
極。孰與論宗旨之同異哉。徑山覺大師。植根香國。
授莂靈山三乘夙圓。十地齊攝。雷音轟於震旦。法
雨並於曹溪。拈花擊竹無非微玅之宗。豎拂擎拳。
盡是神明之教。顧心通萬法智會一原。不以佛道
之幽玄而笑儒門之澹泊謂此學庸二書。非獨治
世之準繩。而亦出世之心印也。為儒不可不知。為
僧亦不可不知。特自拈為宗旨。以示後學。其上座
屬余為序。余不辭固陋。竊效丹鉛。輒弁數言於首。
大師尚有論易論學及講學道治諸篇。其言皆中
正易簡。始終條貫。揭明天人性命之宗。而無玄虛
似是之說昔張無垢為論語作頌。乃儒而禪也。今
大師宗旨。直起孔顏於旦暮。覿曾思於同堂。能發
程朱諸大儒所未發。佛學之有功聖學。詎不於此
見哉。丙戌居廬復菴弟子楊廷樞題於真如塢中。

** 圜中衍義儒宗三寶圖

渾沌未分時獨賴此盤古老子。出大手眼而開闢之
於是兩儀既判。三皇之才始立。五帝之行始全。化育
之道始足至此天運。如日方中。其有生必有剋。人物
始得反情復性故禹以平水土而成天地之功。湯武
以用征誅而應天人之變至周末有孔子。始終一貫
以收拾造化之權。而天地人物之道至此大備無復
加矣夫古人之所以為聖神者。直在自為之而巳矣
今人之性靈中莫不有一盤古。統此十二聖心。周旋
于時中。苟能覺察之。則於生動時。不為狂陽發散其
精氣且能慎獨以致中和。至死靜時不為幽鬼沉迷
其誠明。且能率性以歸天命。夫如是又何古今之同
異哉因倣出世法。特揭出聖教師作三寶為天下萬
世之當皈依者。為圖以配四衍義誠儒宗始終之標
旨也。有具手眼君子。當必有自寶者在。

戊子師在太平圜中。拈心經金剛後。又著河圖洛
書先後天八卦衍義而先作三寶圖歸于一圓圖
大哉旨乎。正欲人即行布是圓融。而與民同患乃
其所以為至密也。小子入候錄此以歸。學人大中
陳丹衷識。

教寶

<img:>









聖寶

<img:>









師寶

<img:>









自開闢來神聖繼天立極參贊位育者始終不過盤
古統十二人如一日有十二時一年有十二月推之
萬古常不忒也特立此圖懸象昭示則吾與萬世聖
神儼然同堂未散可不自觀自察而奮勵之哉今人
所以不能為神聖者以心幾不能精一師法不能時
中知行不能大成所以人心愈殘治道愈亂世情愈
迷終難反古也神聖能善用易道而自治治人以知
陰陽偏勝而成迷亂乃使剛柔相濟水火交資故性
情中和而天地化育也使人能一心皈依此聖教師
于十二時中不至偏勝則人心可純道術可正長夜
可以復旦矣孟子云養心莫善于寡欲正以世人多
欲而自雜亂故不能帥一其志氣以充塞乎天地所
以古之欲明明德於天下者必先專其格致而寡其
所欲始能充此大欲以從心而不踰矩也噫此九一
之宗庸詎非萬古寡君寡師之所以寡欲寡過于天
下之道也哉。

人者天地之心人不立極而用時宜則立天之道
立地之道又是誰耶易曰天下之理得而成位乎
中溥博淵泉而時出之時中之幾深哉神哉十二
時藏閏為十三則數度之幾也門人大然識。

河圖

<img:>









河圖衍義

河圖洛書各具先天後天體用互相參兩錯綜而成
太極之性德即人心中皆具太極陰陽五行互相生
成秩序變化本性天然如是也如為君為師者必須
于未發之前省察一念纔動皆當互具五德而不偏
陷則能致中和而參贊位育使天下古今皆得成此
性命之正矣。

河圖天包地也一六三八二七四九運于四方五與
十居中以圓涵方天道下降陽生于下始北次東故
一與三生數居之自內而外歷南終西故七與九成
數居之地道上升陰生于上始南次西故二與四生
數居之自內而外歷北終東故六與八成數居之。

一六水表智之淵二七火表禮之明三八木表仁之
生四九金表義之成五十土表信之蘊此概也一行
各具五行一德各具五德隨舉可見而言不頓彰故
不得不配以表之乾止言四德而藏中旋邊元亨利
貞以信土而居智水之位下襲即以上律而乾知大
始之智以統之故曰乾元亨利貞孔子以春夏秋冬
表之而坤以西南東北盤之實則縱橫上下無中無
邊而宇中有宙宙中有宇合觀而總別一際矣聰明
睿智至誠有臨非天藏中土人受中生一點靈明本
不可欺為信知大始之乾乎文理密察智能折攝蓋
致廣大必盡精微蒙泉習坎潛用之幾貴過冬關而
十二時皆子時也齋莊中正禮以相見合內外而適
品節克復之後交泰文明矣寬裕溫柔春和長養帝
出震而轉巽風金木相刑以克制為成器而學問冥
升全樹全仁享其花實矣發強剛毅義能裁成執精
一而措時宜金剛純粹即博即約麗澤收成大矣哉
大抵卯酉日月之門仁包義決所以藏智用于北而
顯復禮于南也子午南北之樞智崇而潛于下學禮
卑而峻極光明所以主春秋之中和而享其生成也
天藏土中人受其蘊中以旁通坤艮補二氣之有餘
不足而燥潤交濟號曰環中苟舍四時寧有歲乎此
河洛以中五約示而統類皆備惜人習不察耳。

就天地生成之數而衍之一多費隱先後玅協顯仁
藏用代明錯行中邊回互歷然寂然先聖表出使人
觀玩引觸原始反終而慎危微精一之幾也德性本
具但不能終日乾乾以自尊之修辭立誠而問學知
味耳去聖時遙賴此神象微言或有觀感而興起也
夫。

洛書

<img:>









洛書衍義

洛書以九為宗以中為體以一為元一是陽之始智
水初生為始覺乃潛龍之來復三是陽之少仁木方
長為自覺乃見龍之帝出七是陽之壯義金正堅為
覺他乃惕躍之乘時九是陽之終禮火還原為滿覺
乃亢龍之用九上位乃後天離先天乾聖人居之則
尊高無輔小人居之則過亢傲驕是以動而有悔惟
能用九使天道下濟則位育光明矣故五為陽之中
信土大成為正覺乃飛龍之出治蓋陰為陽所統陽
能始終用九以見天則陰必能始終用六順承天行
故陰以從九君而喪其陰朋為陽之用臣以終于東
北之有慶二是陰之始而側居西南以九陽終于午
中而陰承午中生之為姤而側居傍隅在河圖雖居
正午而在上九之下為臣奉君之象故乘得陽火之
餘如月之無光以承日之陽為光故地二屬火于洛
書側居西南為先天巽後天坤皆得臣子遜順之義
以非禮勿視輔禮而履霜四是陰之少側居東南為
先天兌後天巽以非禮勿言輔仁而括囊八是陰之
壯側居東北為先天震後天艮以非禮勿動輔信而
含章六是陰之中側居西北為先天艮後天乾以非
禮勿聽輔智而直方十是陰之終伏而不見在河圖
則具十而輔五居中在洛書用九而攝之故十陰有
美而推之于君不敢自居為德蓋臣子為股肱之任
惟暢于四支而成事業故孔子以大哉乾元之君稱
唐堯虞舜能則天以至哉坤元之德稱泰伯文王能
忠孝而天尊地卑八卦成列於人倫之道各有定位
矣吾以尊火為宗蓋火乃乾陽上載之九無極之元
是天之明命為先天資始之主潛于太極為九五之
黃中以能通理而資生萬物故後天之陰陽五行皆
從此為時出故中庸以至誠為經綸天下之大經立
天下之大本知天地之化育所謂肫肫其仁者指此
中體為潛龍勿用之地是未發之中也淵淵其淵者
是此陽龍之進德修業欲乘時而上升也浩浩其天
者是此龍飛于九五與天地合其德位而化育萬物
正為君以治天下為師以教天下之時也學聖人者
必以上天之九為宗太極之中為體以坎中一陽為
元則致知慎獨不昧天地之心矣故古之欲明明德
于天下必先自致其知能知此天一之智水所自出
則能生仁木生禮火生信土生義金以至全五性之
德今人不能逆知未發之中安知危微精一之本于
慎獨哉能知獨中有此神明之火為吾上載無聲無
臭之天心則知天道必須下降為二五之衷然後溥
博淵泉而時出之則可為民秉彝之有物有則也人
既不知未發又烏知方發之仁義禮智為喜怒哀樂
而發皆能中節哉十化為一用九于中圖四破而書
加八邊常顯而中常隱河洛本不二也吾先就人指
之九為天命本覺之性中為率性之德一為慎獨之
幾雖然如是須時時觀象玩辭返躬省習以至得意
忘言神純功化千聖不傳之密天地造化之權皆備
于我九一之宗旨矣。

準伏羲先天八卦會孔聖配大學宗旨

<img:>









準文王後天八卦會乾象配中庸宗旨

<img:>









先天明體而用卦爻自內而生後天明用而體卦爻
自外而生此太極兩儀四象八卦及六十四爻爻皆
具太極體用在人之性命心身與物形世界無論太
小正偏亦莫不全具太極體用以人不自知故念念
昧此體用惟聖人於念念爻爻知慎此獨故能率修
而參天地於念念爻爻精一此中故能致格而享天
命也。

有畫以後皆後天也先何在乎神明者即此後天而
先天不違也綱宗既明其本自立時行擊節善用者
誰世以羲文分先天後天八卦久矣故因而衍之。

是甚麼

<img:>









聖人未作易此易理具在天地造物人生性情之中
既作易則天地造物人生性情具在易理之內既巳
具在彼中何更作此易乎善哉正欲人知作易之故
也天地造物是氣化所成雖歷古今之變而不忒人
生則有性情私欲或變為狂為迷為僭為逆有至滅
身滅頂敗國者聖人憂之故法天地造化之無私準
陰陽變易之不忒設象繫辭使人觀玩以返情而化
私率性以合道而還天命之真常是則聖人之功高
天地以能設教也易者古今設教之祖也易不設太
極而首設乾坤者太極乃天命真常之體本無為也
人生之私欲以情也乾坤能率情于性則太極本自
天然于其中矣是故設乾坤以明天地人物因性情
之動靜為變易性元不變而情變情有動靜有善惡
有吉凶有逆順以故繼善官天而設教祗是收攝調
治其情欲使千變萬化不失其性之本常而巳以故
乾坤為八八始終綱領乾坤綱領惟在用九用六之
一用字能用此一用字則千聖設教之本率性之功
皆在是矣百姓小人又何知有此用哉如乾初九不
能用九則潛龍既為妄所用不能慎獨于未發則不
能于九二出見有利見之文明也二不能用九則于
三不能乾乾行事以至于躍也四不能用九以進退
修德則不能于九五飛天而出治也五不能用九則
不能于亢而無悔也上亢能用九則不以尊貴自傲
禮絕百僚而為頂墮又能以乾道下濟為復泰姤坤
以承順天行也坤初六不能用六則不免于履霜為
堅冰如臣子不能以微漸自戒而弒逆滅身矣惟初
六能用則于二為直方于三為含章于四為括囊于
五為元吉于六則無嫌疑也龍戰之象天道人事皆
有勢極之候惟藏用九于用六者能知而調御之故
曰六十四卦卦卦是一大公案爻爻是一小公案能
用于未發而神純者乃大聖大賢為元亨利亨也用
于方發而中節者乃賢人君子之吉利貞無咎也用
于巳發而遷改者乃善人平人可悔吝之災不害也
不能用者則無忌憚行險小人小則為悔為吝大則
為凶災為敗亡也蓋有百姓之慎修焉有宰輔之慎
修焉有善人君子之慎修焉有大聖大賢為君為師
之慎修焉有一世君師之慎修焉有為天下萬世君
師之慎修焉此作易之諸大聖蓋與天地古今而無
息者也其道甚大百物不廢懼以終始其要無咎此
中條理歷然寂然誰是靜正而神明其故者乎。

** 靈山公衍

李盤問曰伏羲止畫方圓圖不說太極何也師曰大
易不說太極首說乾坤者太極不離陰陽離陰陽無
太極也舉陽則陰在陽中舉陰則陽在陰中惟乾坤
無變易純一統天其餘六子則破體不純而有變易
然亦不離乎陰陽太極欲深明此宗旨須先明太極
為第一層陰陽為第二層有悟一不成二不是者乎
不必語矣此話且住今就第二層中當約二儀四象
八卦為內三層十六卦三十二卦六十四卦為外三
層是謂六虛實無內外過此巳往則重重涉入巧曆
所不能計也雖然饒有千層萬層祗是兼三才而交
其三其兩秪是第一層中沖深含攝之寂感也寂感
之妙即出于如來藏心能妙悟之何分儒釋郝子荊
曰如我輩圍老人坐豈非各各占一卦耶師曰人人
物物各具大易全體不特一身具一太極即一毛孔
亦具一太極汝纔發一兆便落一卦動一爻矣汝一
念未兆即伏羲神禹文王周孔亦無處窺測得汝亦
無處彖象得汝亦無一毫端可名太極者況彼孫臏
鬼谷空搖龜殼其奈汝何所謂吉凶悔吝生乎動幾
者動之微也幾微不動何生死吉凶善惡苦樂之有
是故聖人慎獨於未發絕對待於睹聞聲臭之前今
人既不慎獨則隱微無主肆念妄行徒被他卦爻彖
象吉凶悔吝之所顛倒錯亂而巳是故聖帝明王之
道皆取法于易以致中和易有不易則得中不易有
易則得和惟堯舜能允執厥中而和平故能知人心
之危道心之微危微乃出入之幾即天人之際也可
但以人欲為險危解耶天而不人則能位而不能育
人而不天則能育而不能位惟位乎中則能育乎和
惟位乎和則能育乎中吾嘗曰堯舜之前法度不齊
荒唐不可述也文武之後法度大亂支離不可憲也
惟堯舜為中道之正始故孔子祖述之惟文武為和
道之正終故孔子憲章之上律下襲于易巳見河洛
卦策皆本然之條理一貫可徵者也俯仰遠近莫不
同然所謂法住法位一切見成代明錯行覆載本具
豈人力可造作哉孔子生于周末功高堯舜文武正
在此時顏曾思孟繼其後使孔子之道大明亦不愧
為弟子三代而後無幾人能窺其門墻況有能窺其
堂奧者乎盤再拜請曰孔子之集大成猶今日吾師
之明大易也吾師開佛祖之面目儒者未見為奇惟
吾師開周孔之面目儒者乃見為奇幸勿吝慈悲再
示大易之道了此身心性命之法師曰諸公知大易
之道本末不異體用一如乎體中有用人不能見其
用感而後見其用用中有體人不能見其體寂而後
見其體所謂寂然不動體也心性之理也感而遂通
用也生死之法也即感而寂無生死之用不為心性
之體即寂而感無心性之體不為生死之用感而非
感生死寂然寂而非寂心性明妙但世人只知後天
六層八八六十四卦盤面上趨避進退不知即卦即
爻上透底一針剌到根柢先天一層太極上一幾未
動之先則本無陰陽八八淆然也惟吾真宗不於盤
面上橫蕩而行遇一卦遇一爻只是一針透底則彼
吉者不能吉凶者不能凶陰者不能陰陽者不能陽
處處逢歸路頭頭達故鄉一根既返源六根成解脫
又何根根塵塵非嘗住真心哉又何千波萬浪非一
水千器萬皿非一金哉能如此透悟根宗先天自我
立命而天不違後天自我順命而奉天時矣雖然不
可以我透針之言瞎錐亂剌不向自已性命上透脫
如今人之用棒喝是底也一棒喝非底也一棒喝更
無展事投機生殺與奪之妙如此瞎亂相欺則千古
佛祖聖賢之大經大法皆是一個儱侗東瓜禪盲瞽
泥塊法何有精一微危之妙道能致中和位育乎鳴
呼安得洗心于密極深研幾者相與發明此道以報
先聖之恩也耶諸公大喜禮謝。

** 伏羲圓圖

伏羲止畫此圖未嘗標出太極孔子標出之而隨即
曰一陰一陽之謂道繼之者善也成之者性也祗如
此圖何者是道何者是善何者是性耶綸之則一卦
有一卦之時義一爻有一爻之時義絲毫不亂彌之
則渾淪周遍隨舉一物皆全具也神無方而物有則
本自方圓同時非默成神明者孰能知之。

方圓費隱同時總別先後一際

<img:>



















*** 天界浪杖人全錄序

何為而有天地何為而有日月何為而有山川草木
人物牝牡之類此理耶事耶誰為之甄陶點染而色
相萬殊不可名象不可方物不可治齊耶又誰於不
可名象中而強名之曰天地日月山川艸木人物牝
牡分之則庶其類而合之則一其致耶又誰於不可
方物中而方物之不可治齊中而治齊之此伏羲神
農堯舜禹湯文武之所由作也故君相者所以裁成
天地之道輔相天地之宜以左右民者也自天道有
所不行不得巳而立之君君道有所不行又不得巳
而立之師君以佐天道之窮而師又以佐君道之窮
誰為為之道是也誰為任之孔子是也乃孔子之道
亦有時而窮而佛氏之教又起而翼之斯道遂無復
有遺恨矣斯道無遺恨而天地始有遺快也說者謂
佛氏興而孔子之道衰不知孔子之道不衰於秦漢
之後而衰於戰國之初不衰於佛氏之興而衰於異
端之盛異端者誰楊墨鄉愿之屬是也今天下之學
鄉愿者眾矣學楊朱者又眾矣即求一墨子且不可
得乃硬坐後起之佛氏以當之曰此即異端也豈不
冤哉或曰若如言則儒者之說非乎曰果為程朱之
儒則闢之可也不闢亦可也程朱懼儒門之淡泊也
故闢佛以存儒然使天下之儒皆如程朱則佛且不
作矣又何闢焉天地仁愛之心知後世之儒必不皆
如程朱也故復生一佛教以翼之佛氏之有功於孔
門者大矣儒者苟不能如程朱不必闢佛且不妨學
佛學佛而有得於吾道自有妙協之理非必捐棄父
母妻子披緇入山而後為佛也但今佛氏之教抑又
窮耳或執滯於因果輪迴或偷息於幽閑冥漠豈唯
未窺其堂奧亦且未入其籓籬也豈唯士大夫即秉
其傳者講師座主既死於言下拈椎豎拂亦逐於聲
影求一大徹悟大休歇人曹溪而下若德山巖頭汾
陽慈明之流巳如披沙揀金又安望其立言垂世若
釋迦當年與孔氏之教並垂不朽乎明啟禎間覺浪
盛禪師起於八閩嗣法東苑決幾壽昌手挈祖印肩
荷佛乘年三十即開法於興化道風遠振海內傾仰
名公鉅卿莫不入室扣擊俯首皈心而笑峰然藥地
智二大士則以宰官身現比丘相稱師之嫡骨真子
也豈不盛哉夫師於佛法凋落之日能使斯道復興
天下士大夫氣宇如王不可一世者莫不折節師事
之以至兒童婦女販鬻屠沽之流亦莫不知天下有
覺浪和尚者蓋由其雙選之法足以佐斯道之窮也
鳴弱冠時讀唐荊川左編始知有宗門下事遂讀之
不忍釋手及見洞山价祖傳有喜則不無譬如糞掃
堆頭拾得一顆明珠話胸中躍然然無從質問偶洞
山募僧至示以孤岩和尚語錄乃作書舉以問岩岩
答云巒峰奇秀鶴不停機余於此有省後參煦杲照
禪師相隨數載每於一棒一喝中見臨濟之大機大
用壬辰客白門謁杖人於天界蒙許入室咨決種種
妙論快所未曾從此廓然四達於儒釋分合之際及
古人言句了然無疑矣故自六經四子之書以至三
藏十二部諸子百家與神仙養生之術略一寓目略
一拈提即有水乳之妙然後知杖人之為我至也嗣
後見諸善知識不可勝記然更求如杖人者未有也
辛亥春入青原與藥地和上坐語移日和上命作杖
人全錄序余以杖人語錄遍天下諸先達長者如梅
長公李夢白輩序之詳矣余小子復何辭但以余親
見杖人於二十年之前今讀其全錄於二十年之後
宛若面談即不能如梅李諸先生親炙之久然視彼
聞而知者則有分矣故不辭固陋輒弁數言於簡端
使天下後世知釋迦而後又有若杖人者振起斯道
於不墜且合儒釋為一家視今日諸狂禪瞬目揚眉
裝神嚇鬼者不大相徑庭也哉有志者學儒學佛當
必知所興起矣。
時
康熙辛亥孟夏之月青原學人李鶴鳴拜題

















*** 杖人翁全錄集要序

于百千光中日為光大于百千水中海為水大于百
千善知識中浪杖人為善知識大此非余之臆說也
余嘗聞諸竺老和尚而知其不至阿所好也浪杖人
斯可以為過量大人巳乎然而人有過量語無過量
惟及量耳蓋由乎度越尋常謂之過由乎適如本分
而要歸切近謂之及之兩也其實一致今夫杖人其
書滿家其門目至于百有數十豈不曰文彩全彰乃
終日言而盡道亦終日言而未始出吾宗此則南華
聖人之先得其然者矣如徒以簡帙褒重有類夫取
精多用物弘之為貴者即彼怪尤或能勉爾顧狐之
嗚呼似人聲非人聲也曷足聽聞今日者獅絃既張
毒鼓更震一唱三歎偏正回互靡不逢之嘗試攬其
篇章以循其經緯本末雖使九變復貫畢竟語忌十
成洞上流風于斯固為增華加厲焉耳且如潔淨精
微易之教也先儒第謂之能不犯手安在其有喙三
尺而必為前朝斷舌之才也乎若夫宋人立尊堯之
題晉代高注莊之作則杖人亦嘗從同惟托孤一語
于斯道絕續之際恫乎其言之不獨以資談柄也中
天午運所不至與儵欻俱淪者吾言將繫其九鼎必
如是而後可以至于精矣亦必如是而後可以至于
大矣世稱文章卓詭但為名家其廣博而無涯際始
為大家名家之不及大家甚遠即于不立文字而有
文字從有文字而發揮其無文字者何獨不然此向
來明教永明覺範大慧諸老之所由尚也麻三斤乾
矢橛庭前柏樹子等雖曰咬嚼不破亦往往作避鋒
藏拙之地有如文身句身一為無量無量為一即豈
得于此躲根昔者三佛之門並高矣而漸成窠窟佛
鑑佛眼座下有為狗子叫鵓鳩鳴者有覷燈籠露柱
指東畫西者則佛果譏之且自幸其無是病夫狗子
鵓鳩燈籠露柱無論不可為佛法恐併不可為世諦
杖人書都不若是談性命則湥以出語事理則洽以
該三教既與為總持兩戒復極其關切于是而欲以
廉纖訿之不得欲以綿密稱之抑猶未盡是誠壽昌
古佛之內紹而五宗諸大老之集成遂入藏流通進
名家而大家由此其選也竊伏聞雙徑祖席群眾歸
重奠以不遷此亦大日來仰大海來朝之常事巳耳
而今乎青原青原者七祖道場也自笑峰大師起之
無可大師承之其山益峻兩大師固與竺和尚鼎足
而全錄集要之刻則無大師董其成無大師高足弟
子為余好友洪浪遂興雙嶺以應之得髓之義及于
膚功則是其為日光九重若海之前後左右際者不
又多乎哉余亦在杖人子光孫水之列而浮游他日
失所依歸顧十指中猶見佛面孟子曰予未得為孔
子徒也予私淑諸人也爰恭無大師之命而序之其
言有止亦姑以志其欣愧焉。

在道凡夫黎元寬法名興遠拜題
























** 杖門隨集(附全錄後)

天界學人　大中陳丹衷　大斧毛　燦　編

*** 天界紀聞

**** 三大恩人

丁亥清和積陰新霽偶過丈室適有少󵊮求師開示
師笑曰世間有三大恩人一切眾生當面蹉過不免
辜負他甘墮下流少󵊮問云何是三大恩人師曰極
貧多病大苦添上個死字是煆煉我身心的大爐鞴
千金難買萬劫難逢不向此中打破關頭巍巍堂堂
做個知恩報恩頂天立地的好漢反視如生冤家百
計求脫露盡醜拙將貪瞋癡種種毒藥滿口吞下縱
饒得金高北斗五慾目恣也是生鐵鑄就臭髑髏諸
佛拱手無可奈何窮究病根紙綠昧卻勤儉兩字或
問止如勤儉中下根人亦盡識得師云世人作勤盡
是業識世人作儉一味慳毒今為真勤儉下個註腳
曰公勤而公則為禹惜寸陰周公待旦儉而公則為
顏子之庶乎屢空武侯之澹泊明志死則死盡一切
偷心根塵消隕六用不行庶幾是動心忍性增益不
能世出世大任一肩挑起不負三位大恩人煆煉我
做人一番汝亦知勤儉公三字是化難生恩之造物
佛祖聖賢總跳不出此三者秪如聖學博我以文勤
也約我以禮儉也一日克復天下歸仁非公而何造
化之有春夏博我以文勤也造化之有秋冬約我以
禮儉也各正性命德合無疆又公到極處矣一切聰
明男子遇此三大化難生恩之人若肯拽轉鼻頭來
定知老僧不是賺汝薛正平紀。

**** 孔子棒

人只知宗門用棒不知孔子善用棒而棒棒見血且
無痕如君子之道四丘未能一焉開頭遮一棒直將
人纔生下地來便打透也又散開棒打出四個未能
來如父未能求子君未能求臣兄未能求弟朋友未
能求先施卻先棒棒打著為君為父為兄為朋者而
實棒棒打著為臣為子為弟為友者然而夫婦一倫
不打著何不見此四者皆出於一夫婦乎孔子所以
棒棒皆打著求巳不求人則人皆有巳所以明頭來
也打著暗頭來也打著連架來也打著直走入古廟
裏去如閨閤中夫婦在黑鬼窟裏也憑空打著呵呵
痛快麼又誰知死版上孔夫子解打此活棒乎。

**** 一字法門

孔子懼作春秋。即此懼字。能使萬世亂臣賊子懼。孟
子為此懼故。能距楊墨闢邪說。使王道廓如。功不在
禹下。一部中庸。全在戒慎恐懼中提出。此性道教底。
廣大光明。震爍天地。小人無忌憚。又何知懼哉。懼正
是小人良藥。能用此一字。即寸鐵殺人活人開天闢
地也。如孝親孝字。恭巳恭字。敬巳敬字。皆千聖傳心
之學。又變為孔子之言詩可以怨。怨字。莊生怒而飛。
怒字。與孟子文王一怒安天下。怒字。皆是自心中創
出造化來。變易天地人物。即此一字為吹毛劍也可。
為塗毒鼓也可。為獅子吼也可。為九轉丹也可。若武
庫中利器。但能用得慣。如一指頭禪。便一生用之不
盡。千古人不能成大事者。只是不精一。雜用心。故寸
鐵殺人之語也。須是大猛烈漢子始得。

**** 拈重閬

薛正平少誦南華胞有重閬。心有天遊極愛其語與
老氏合。三十輻共一轂當其無有車之用殆謂此也
與學人語都不能了。適宣州翟孝廉羽侯禮師師云
向南昌曾與君拈胞有重聞義尚能記否。翟悚然。余
問當時云何舉似師云幼見雞抱卵。識得此義。卵殼
中著頂空處。是為重閬。人疑其不足處。正其有餘處
天地化醇生生之玅。盡從此出。卵胎皆然。卵特易見
耳。莊生欲示人天遊於未始有物之初寄之重閬。故
又云人之知者恃息歸根以踵。孟子表之夜氣。九萬
里之怒飛以六月息。故云生物以息相吹。試觀世人
負重遠行。氣急殺人。放下擔子。低頭合眼得剎那之
息聳肩便起師作挑擔勢。中添邪許聲。復作歇擔勢。
笑云為莊生盡情吐露矣。余聞躍然曰。今日因師得
悟中孚一卦。乃大易關紐。坡公解易亦云卵生為之
孚孚之。傳曰柔在內而剛得中。孰知在內之柔。坎一
真陽重重包裹。流行兌澤巽風之中變化生焉。子雲
之玄。從中孚而起良有以也摩耶夫人腹中。諸佛菩
薩往來問法。又極重閬之虛空不可思量矣。於此悟
入。則大衍之虛一不用。與叫不響山谷。一切都了。非
師委曲譬喻。不能剖塵拈出師頷之曰子可謂善於
引伸也周子無極而太極。與邵子未嘗有無而未嘗
離乎有無圓此一句有同異否。智曰。人身頂腦虛者
靈。醫經心不用而用小心。喉以管竅吐聲。鼓以閉空
為響。艸木之核仁。皆兩片也而生命藏其中。誰知質
測具通幾耶。曾格此否。

**** 拈先著

世出世間法。只爭個先後著。易云幾者動之微吉之
先見者也天下事原有吉無凶。不認得吉之先見。便
變出凶來師少年有詩云大聖有隱憂。乃知天下故
坐折英雄心。能先其後步。玅旨可參陳旻昭與一奕
客到師方丈通云是國手也師笑曰我雖不善奕。卻
識得碁中旨趣遂舉向詩。乃徐云世稱碁家國手。謂
著著是先著。玅在先存結兩個眼地步若一個眼便
是死局。太極之不死。玅在陰陽之交錯而不相奪。其
陰陽之不死。全在太極非虛非實也。蓋彼未下子時
巳識得末後得力著子。便緩緩地放在冷處對局者
不知其殺活在手。只管東衝西突到得應手不迭方
悟其玅。巳箭過新羅矣。故曰國手先著。玅在占得兩
個眼地步。其後步自不可破也。萬法皆然。學易者謂
之逆數沛公與項王之成敗。也只爭遮些子。老氏有
言。圖難於易。為大於細。非識得後步。何以下手。第世
人不易曉耳。唯十九行碁路上。幾點黑白子。將下未
下處可以神而明之便是英雄。默而成之了向上句
與末後句矣。一等拍盲禪。但問黑白未分前遮一著
子落在何處。卻以掀卻棋盤者是。豈不為撥無因果
之外道哉他又安知未分前在何處乎。旻昭勇躍。嘆
為聞所未聞它日竹關又舉。旻昭因曰長生變勢。以
三個劫而兩持。其幾更玅師笑曰人玅在兩個鼻孔
便可合口而坐捏卻鼻孔時。能不開口吐气耶。

**** 信近於義章

三代以上有孝字。無學字。蓋學統於上。即覺字即親
字猶先天之良知能親切可為宗可以宗也。甚矣有
若之似孔子也。既拈孝弟為仁之本。復從仁本中。拈
出民生日用最親切處之親字。為禮義之宗本。孔子
告哀公曰仁者人也親親為大義者宜也尊賢為大。
親親之殺尊賢之等。禮所生也。夫尊親與親民。是皆
因其天然而不失其民生日用最親切處。立出種種
名。以為千聖制禮作樂所因之宗也義豈遠乎哉。信
一近之。便言可復禮豈遠乎哉。恭一近之便遠恥辱。
近與親對。而義與禮與仁。俱從近中寫來。乃是吾人
最親切處。信因於義。恭因於禮而此禮義。又皆因不
失其親。亦可立為宗旨。亦可與人師宗云爾非是不
失可親之人也。唯識指出親見分。親緣緣分。言心外
無法可作耳。後來子夏子游子張欲以所事孔子事
有若。亦欲與商確舊聞結集遺言。如阿難現佛身說
法。如是我聞。亦有與人師宗處。使此宗旨不墜也。曾
子便拈出江漢秋陽。又無異九峰侍者。遍殺首座。此
更有親切處。遂各建立。有子夏之儒。子張之儒。有若
之儒。漆雕氏之儒而統遂散。百年而孟子出。提出夫
子集大成。以收歸大統。反復歎見知無人。以聞知自
許。而昌黎謂軻死無得其傳。有以也。余有感於因不
失三字。與亦可宗三字。以見聖人制心制義處。學者
之親切苦心處。故曰因包因果。宗包統類。統包破立。
類包寂歷。親包親疏。主此者誰。惟善用心即得。

**** 樂其可知

孔子聞韶三月不知肉味。曰不圖為樂之至於斯也
看為字。不圖字上。形容豁然。此豈是悟得聲音哉正
如香嚴聞擊竹豁然而悟。實不圖在聲音邊也。師摯
是上流人。孔子欲就聲音中。指出向上所以為樂之
宗樂其可知。非謂樂可知。蓋欲其知所以為樂之至
於斯也。故告之曰。爾固自謂樂可知也。然亦知千聖
未作樂之先。此樂從何而生乎。知樂之為樂。不知樂
之所以為樂。若始作知其翕如。從之知其純如皦如
繹如。樂至此成矣。爾之知如是止巳。未始之前有翕
如。爾知之乎。未從之先有純如皦如繹如。爾知之乎。
先王作樂崇德聽之不聞。是誰於雷出地奮。而薦取
夫子微意乎。莊生曰有成與虧者。昭文氏之鼓琴也。
簫韶九成。成於歷山之號泣。洋洋盈耳。成於敬止之
緝熙。若軒轅氏。何待張樂洞庭。七聖俱迷。大地變作
琴聲矣。師摯於此徹去遂逃之無何有之鄉。不識者
以為適齊云。

**** 儀封人

封人見地最高。不惟荷簣諸人彀不及。即聖門高弟
亦當避三舍。弟子中識見超卓。顏子猶謂不容然後
見君子。如子貢卻虛擬一綏來動和功勳邊事。描寫
子之不可及猶天之不可階而升。何異盲人摸象。乃
封人一見尼山面目。便識得天載鼻孔想其平日憂
天憫人一副肝腸。無處告人。天下無道久矣。隱隱想
著個木鐸。自堯舜以來高懸天上。無人承當。卻落在
孔子手裏。無限慶幸。措辭不及。便欲向二三子吐出
自家肝腸。不免怪笑。諸人止具一隻眼。為得喪兩字
熱顢。余故曰封人不特孔子之知巳。亦天之知巳。

**** 晏平仲

晏子善交。得力全在與之一字。便有擇交不輕交不
苟且意在。故能始終其交。久不忘敬。若於夫子。不免
有累世之疑遂畏而不敢與交也。夫子識其短處不
揜其長處。故特拈出想平仲雖好賢。定因石父告絕
是以見賢益惕。執蓋同升。倘所交非壁立千仞之人
不免曲江軟美一路。求其久而愛則有之。求其如臨
父師。久而敬。不可必也雖然。交固難言善交如晏子。
猶屢失之。去齊別北郭騷。騷曰勉之。上車歎曰。嬰之
亡。不知士甚矣。迨反國聞騷之自殺以白巳也。復驚
歎曰。嬰之亡也宜哉。愈不知士甚矣。善財五十三善
友。亦從展轉得來。非伸兩手。便能摸著鼻孔。擇交者
不可不知。馮鳳山云。見執蓋者則薦之。遇孔子則沮
之勘到鼻端挧挧然矣。旻昭曰。孔子忘其沮而稱之
此所以為聖人也。管鮑乃是過情之事。獨舉此者以
久敬為無弊耳。

**** 孰謂微生高直

夫子歎世人不識直。特借微生乞醯。點醒世人耳。此
非舉微生之過。亦非為微生雪屈也。人之生也直。直
者率性之謂似乎拈來便是。乃子又云敬以直內。則
直不在徑情。天之大生曰動直。君子之安人安百姓。
在集義敬禮而合觀之。直之中有不可思議玅用。即
如父為子隱。與直相反。子則云直在其中矣。若微生
高乞醯一事。子以為無害其直試味孰謂二字。無限
嗟嘆非捉得其敗缺想當時或之乞。必有不得巳而
乞。故高之應亦不得巳而應。子蓋委婉其詞曰那個
說微生高是直人。乃於其乞醯一事。婉轉若此。政喜
其任行胸臆。不在區區形跡上矯情鎮物。如世間所
稱直。是故好直者。必須好學。於此可思。正平云。嘗看
世說。裴叔則歲請二國租錢。卹中表之貧或議其乞
物行惠。裴曰不然。損其餘。補不足。天之道也。名士傳
謂叔則行巳取予。任心而動。不顧毀譽。皆此類。知此
便識夫子不抹殺微生高意。師微笑。

**** 舜禹之有天下章

師笑曰與之一字。千古未夢見孟子略識得。曰君子
有三樂而王天下不與存焉。與作與奪之與。試為問
曰舜禹之有天下也孰與之。曰舜禹之有天下。不待
耕稼陶漁。胼手胝足時。便巳具足由是而觀。湯有天
下。非關放伐。武有天下。不待征誅。桀紂失天下。原自
不曾有非是被人奪卻。如此則不特人不能與。天亦
不能與也。是知君子有三樂。皆是自巳性命作得主
中來的。即與木石居。與鹿豕遊。未嘗不與舜禹把臂
共行也。

**** 事君數章

數非頻數之數。乃煩數之數。謂微細瑣碎。不關係事。
大臣以道事君。責難陳善。君子處友。忠告善道。必具
大手眼大展演。自然水乳合。方為忠臣為益友。即云
不可則止亦不是冷眼覷他。直重下鍼盤。別尋龍穴
耳。若只瑣瑣屑屑。小處去賣直沽名。辱與疏隨之矣。
如孔子與原壤友。壤方母死而歌。罪不勝責。正於夷
俟時訶責之。幼而不孫弟。禮不為我輩設也。長而無
述。為谿為谷也。老而不死。出死入生也。三者乃原壤
生平大得意處。此不過自了漢。故呼之為賊狄梁公
事女主。日夜苦心指天誓日。只有廬陵一案。若貌似
蓮花之六郎。一切穢濁不堪直視之狗彘此大聖大
賢事主處友之機權。故曰君子見其遠者大者。小人
見其小者近者。即衲子輩事師交友。亦須別具一隻
參學眼潘達曰亦有小處近處極關係者。

**** 仰之彌高章

高堅前後認為歎道者固錯。謂歎自家工夫無捉摸
者亦錯。顏子初時不知道之在我。只將我去求道。又
認作聖人可以一蹴而至。嘗自云夫子步亦步趨亦
趨夫子絕塵而奔。回且瞠乎其後。只遮瞠乎其後處
正是出身活路。不知卻坐在此處。反以為不及。此是
學道通病。待得夫子拽轉他鼻頭來。始覺開眼也是。
合眼也是。方悟夫子循循善誘博我者還是我自家
的文。約我者還是我自家的禮。到遮裏不能親自見
我便罷手不得。直是聰明才智。一毫用不著。斯時於
山窮水盡處瞥地開眼原來只在遮裏。所謂渠今正
是我。我今不是渠。如有所立卓爾。雖欲從而末由。正
是放身命處不復如從前向外馳求。乃知為人由巳
而由人乎底意。方透可謂極善形容。自述悟由。始終
得力行狀。特地與夫子。拈此一瓣香。以酬直指我心
一點法乳之恩耳。使非萬分勇猛於反巳。何能至是
哉。是以顏氏子歿。夫子不勝歎息曰。惜乎吾見其進
未見其止。使顏子不死而遇人逢時。又不知作何大
事業。

**** 以德報怨章

以德報怨。此大聖人事。亦老氏之言也。彼見當時瞋
毒熾盛睚眥殺人思以救之譬如人患熱病將冷水
當頭一潑暫時得蘇。熱終內伏。不若夫子先與提清
脈絡。曰何以報德。又向德中揭出直。直中揭出德。又
玅於怨中揭出直來。不揭出直來。則天下盡陷於不
仁不義無一人能存性生之直也。夫子嘗云。詩可以
怨怨者天地之義氣。立巳處人。有一毫不合於德義
則自怨自艾自不容巳。艾。藥也。人無恥而不自怨。則
是大聖拱手不可救藥之人也不知怨則不知興并
不知德矣。立個方便。曰以直報怨。以德報德。蓋犯而
無校橫逆必反此克巳強恕事。不可以恩怨一概溷
濫記曰君父之仇。不共戴天兄弟之仇。不反兵而鬥
朋友之仇。主人能則執兵隨其後。是之為直。直是吾
心之天理生性。不可滅也。人無此則彼此倫常絕矣
賴天有怨報之直。故天下多不敢行不義且使不義
者知有義也。即如戒經瞋不報瞋。獨於君親云不加
報不加者亦適相當亦不可更有加於君父即子之
所云直也。雲棲大師梵網發隱亦於此分疏明白。云
佛法不曾教忠臣孝子。忘了君親。余嘗謂堯薦舜。舜
薦禹。而天受之。方當得德報湯之鳴條武之牧野。順
天休命。方當得直報。復笑云老僧今日太直又不忌
口。

**** 善人之道章

莊生云絕跡易。無行地難。古人有踐跡而入室者。有
不踐跡而入室者。孔子蓋提跡室。架起兩頭善人遊
行其中。所謂香象渡河擺脫纏鎖。不惟跡之一字。不
肯黏著。即室之一字。亦欲掃除似與狂簡相類。而絕
不同狂簡以氣魄用事。善人以清明純粹用事。是以
聖人思之不置。如云善人為邦。至於百年之後。其遺
風餘烈亦足以勝殘去殺。善人教民七年可以即戎
煞有作略。善人所有。似乎狂簡所無。惟孟子解得善
字最親切。曰可欲之謂善。可欲二字。從孔子繼之者
善也來是善人者。乃善繼天之志者也豈不可欲若
止質美猶是孟子所謂未免鄉人。君子憂之。何可欲
之有。只因善字不明。誤殺世上多少人。子張一問大
奇孔子答他。可謂不負來機。同鄉林子過訪。因問和
尚何時還鄉去。師笑曰歸恐作鄉愿曰何故又笑曰
狂狷中行。各有本色。欲學進取為狂。則是狂之鄉愿。
欲學有所不敢為之狷。即狷之鄉愿。學不狂不狷為
中行。即中行之鄉愿。故孔子以為亂德。德者本色也
即同人於宗亦吝。所謂認著法身即墮也。況其他乎。
林子訝之。師曰待我還鄉時。向汝道破。

**** 戒慎恐懼是作聖宗旨

師云聖人之學關於性命者。獨是有個戒慎恐懼。無
論未發巳發。皆可以致中和而成位育。如不知有戒
慎便是無忌憚之人。不待到放僻邪侈也不見堯舜
只是個競競業業。所以成堯舜。即如曾子到啟手足
時。只云戰戰競競。如臨深淵。如履薄冰。所以能全其
始終。既謂之如。則非有深淵而能臨之戰戰。非有薄
冰而能履之競競。世人全身沒在深淵。墮在薄冰而
且放肆無忌。所謂人皆曰予智。驅而納諸罟獲陷阱
之中而莫之知避也。豈不重可哀乎。孟子善於警策。
曰人之所以異於禽獸者幾希君子存之。小人去之
存去二字尤嚴於斧鉞。一存便是戒懼於時中。一去
便是無忌憚而乖戾。此正是克念作聖罔念作狂之
幾希也。世人雖曰讀書習禮設教行道。於此中心稍
無戒慎之密。縱有一切經綸事業。無非是雜霸無忌
憚之虛詐。何曾知有精一中和勤儉易簡之宗旨。既
不知此則不免相習虛詐。舉世如狂。而載胥及溺。何
曾於生死性命。有可救援哉欲求救援之法。亦不過
戒慎恐懼而巳矣。旻於是驚起而問曰只如能戒懼
而致位育後。更作何保任。師笑曰那得輕易到此。如
果到得位育境界。正好十分戒懼也。不見道橫按鏌
耶傳正令。太平寰宇斬癡頑乎。

**** 論怨

孔子言詩。雖興觀群怨並發其秘密藏而純歸於一
怨字。此怨乃能以天地人物不平之氣。保合天人性
情之太和。則怨字又愈於元亨利貞貞字。元亨利貞
明天性自然流行之氣。此怨字。發人情後天之密。非
到怨處。不足以興。不足以觀。不足以群。到群。又不能
不怨。不怨則不能歸根復命於絕後重甦。亦不能使
貞下起元為可興可觀也。予以莊生善怒字。屈原善
怨字。孟子尤善怨怒二字。蓋未有怨而不怒。怒而不
怨也。莊子以怒而飛。怒者其誰。艸木怒生。達其怒心
即達其怒心。尤玅盡怒者其誰也。屈子怨而不怨則
怨即怒也。不見離騷皆不平之怨耶。孟子云一怒而
安天下。又以舜如怨如暴。以自求其不得於父母之
故。太甲自怨自艾。終得阿衡之意。凡皆以怨怒成此
浩然之氣。如大易以地雷復為見天地之心。怒莫若
雷。至於雷電敕法。帝出乎震。震驚百里摩蕩八八六
十四卦。皆從震發怒機。此大易又為一部怨怒之府
即堯不得其子而舉於舜。非怨怒而何能如此神遠
哉。舜以怨而得底豫。禹以父鯀殛死而治平水土。何
怨如之。即湯武以臣伐君。不避慚德。何等怨怒耶。文
王拘於羑里。口無怨言而此中之怨艾。至以一怒安
天下何如。若周公以大義滅親流言居東。怨可知也。
春秋怨史也。孔子懼。作春秋。擅天王之進退褒貶。孟
子距楊墨。只此一懼。乃不肯避萬世亂賊之諱忌。此
又何等怨怒哉。凡此以正直之氣發天地人物不平
之氣以會歸於天地中和者皆怨怒功也。世間法如
此。參禪學道視此生死性命之怨怒果何物乎。

**** 賢賢易色

賢賢易色者言賢人之賢不是空空企慕。直將彼之
賢陶汰自巳脫胎換骨把舊時色相盡底變一番
何等勇猛。遮樣人事親必孝。事君必忠交友必信。或
以其一味誠朴。不加粧點疑為未學。不知人生除了
大本達道更有何學。故曰吾必謂之學。或疑何以不
及師。蓋賢即師也。子夏居西河。不忘弟子職。故列師
於君親之上。

**** 哀公問社章

哀公聵聵巳甚。曾不知德政為國之本。驀問社於宰
我。豈亦知山川社稷為天地神人之主所關乎。宰我
善言語。乃知松柏栗為社。不說所以為社之意。又以
使民戰栗。為辭。至今千古經幾存亡。尚無人疑悟所
對之微意哀公又何能直下即悟乎。宰我所對三句。
巳如鐵饅頭。咬嚼不破。孔子又放出金彈子。又誰能
自透心腑。知聖賢苦心深心有如此者。公昔問政。夫
子以人存政舉。分明露布。巳漠然不能信行。及與之
語此應自揣曰我問社。他如何說個使民戰栗。民尚
能使之戰栗矧我有國家社稷之所寄者。聞此反不
能戰栗。何也如此自疑。必能自悟。孔子聞此答得奇
險。彼必不能疑悟。卻乃箭上加尖。曰。此松柏栗。是夏
殷周之成事。是時人不能說者。今巳明說之而不省。
此夏殷周之興亡。是分明可警者。時人遂安意而不
能諫。今巳為諷諫之而不悟。又誰知既往可以鑒誠
將來。而君人者不能藉既往者。早自引咎鑒誡。如此
社稷安望長久而不為人所易哉。故予笑宰我於以
栗後繼曰戰栗賺殺天下人。誤殺自巳語。是此栗字
相同之毒也。

**** 論賁卦

說者以賁是山間之火。其明幾何。噬嗑乃雷電之火。
其明始大。此泥於小利。與無敢之言。而未察其命意
之深也蓋聖人必先禮樂而後刑罰。刑罰可措而禮
不可措禮者。文明以止者也。明而能止。故小利有攸
往而亨此小正天下莫能破也。況兵刑皆聖人所忌。
不欲以利見天下。如攝生者不輕於用藥。聖人以師
藏水於地中。又以賁藏火於山中。不特兵之利器不
可示人。即文之利器。亦不可示人。聖人所貴於天真
如黃裳通理。美在其中。不得巳朿帛箋箋至於白賁
則聖人所尚之志得矣。於此可見小利有攸往不敢
張大其辭。如露布之毒天下也東坡以致飾授賁與
孔子筮賁愀然。皆所以傳斯文也。知之乎。

**** 四聖心易

村野之民嘗於屋壁。私以灰晝長短積之以自識。世
人一毫瞞昧不得。此學是村民之心易也。因悟伏羲
當初於天地人物燦然冥然處忽而窺得其玅。乃撩
空而畫之。無文字道理之名言。而造化秘密之機盡
具。此伏羲之心眼中。先有此易經俯仰遠近不定中
定。所謂先天而不能違也。文王又何所見便能名其
畫象。字其卦爻而曲盡其奉天時義乎。亦惟文王自
信其寂感秩序之故。始悟伏羲與天地人物。同此先
天不變易之體。而後因之為後天變易之用。正以盡
後天變易之用。而後不違其先天不變易之體也。周
公孔子。自悟皆然。故曰先須知自心之易。始知天地
之易。伏羲文王周孔之易。即如村民之出私意非結
繩之易乎。天地之易。無言而四時行百物生。此天命
之流行雖有變化無生死也。伏羲之易。有畫象而無
名言。乃代天地人物。收其性情之秘密。而藏諸卦爻
之中。雖有變化。亦無死生。文王之易。本於天命。發於
至情以人物後天之易。推其情偽相感。故有喜怒哀
樂吉凶悔吝之交易。移易。翻易。變易。轉易。與決不可
易之道。此雖全體居於變易之用。其全用之道亦實
無生死也周孔述而不作。顯微闡幽。使民生日用身
心性命。知先後天之體用。有原始反終之故順流逆
轉之機。先後豈相違哉。先天畫象之易。如生成孩子
之全體。後天繫辭之易。如教養食息之全用。非此全
體無資全用。非此全用。不享全體。文王周孔三聖之
贊易。乃亙古今教養民生之慧命也。何封何爻。非教
養身心性命之法。又何卦何爻。有吉凶悔吝之法。又
何卦何爻。無吉凶悔吝之法哉。即如一身六根。本自
聰明。本自互用。本自渾同。本自差別。各各不相知而
自知。各各不相到而自到親疏自得。天然渾忘於大
化中也如此。然生民既有情偽交作矣。安得無教養
哉。教養之法。全在一幾之通變。見於幾先。無往不吉。
一不知幾。而錯亂用心。則不免於自陷。此中固自有
吉凶之太少也。如視聽言動。原無吉凶悔吝。但以不
知正巳為元吉而逐其私欲則視聽言動。便有非體
之凶悔吝也。使能正巳之元吉。動止中節。則又何有
視聽言動。而非天然之禮哉即民生日用。飲食衣服
艸木寒暑。原無吉凶悔吝。正以未得教養變通之法。
未免奇偶誤用。負此生成恩德反不如野人不自欺。
不為人欺也。欲為天下萬世之君親師友。與為天下
萬世之子民者孰可不知自心具有生成教養之大
易哉。如此視之。使先天不與後天交。則先天墮於死
劫。後天陷於生緣。正以先天後天之能交則。先天活
而不死。後天寂而常生也。看透此先後天之交易。自
於易而不易。生死不能遷流不易而易。造化自能任
運。又何禪道佛法之不可以參入哉。欲知安身立命。
而能常變化以超生死者。又何可不知此四聖自心
之易義哉。智曰伏羲畫易。亦是後天。亦用占幾文周
孔子。都具先天。自能格致。須知中無先後。靜正不禦。
俯仰遠近。內外一本。秩序變化歷然寂然。格物之則。
即天之則。即心之則。四聖原不求無為於恍惚也。

**** 因舉五位綱宗而論及象數端幾

古人之立法立言。正如大易之立象立辭也。使無大
易之象辭。則天下萬世。何從而得天地造化之幾微
人物生死之性命哉。所貴於觀象玩辭而顯仁藏用
也。人每以理為活。數為死。不知理雖活。或以意見自
用而反落於怪邪。數雖死。能存法則。而可悟其天然。
有不得於象。則求之於辭。有不得於辭。則求之於象。
或於言辭有盡。而得象意無窮。是法住法位。世間相
常住。不於此可悟耶。

**** 象數有法則而無情識

或曰不墮諸數矣。又論數乎。曰數數者非數。邵子亦
云一非數也。從二起數。師因屈指曰。一二三四五。伸
指曰。六七八九十。此處容得一毫情識造作安排也
乎。推而行之。化而裁之。極其變。通乎神。體物而不可
遺百姓日用而不知耳。單執一句不墮諸數。乃是剔
出之法身。執之是為理障。不見道舍第二句第三句
別無第一句乎。不則執名相與掃名相。皆不能會通。
依然各守所知愚耳。神而明之存乎其人。

**** 會通不礙名相

姚愚谷曰西來以破名相為宗。何樂於存像教以自
泥其宗旨乎。杖人曰人知名相之為名相。抑不知名
相之為全機大用也。佛初生指天指地。周行七步。目
顧四方。與末後拈花亦何非名相乎。

**** 五備五明

何謂五備曰羅什答遠公云。五備者福也。戒也。博聞
也。辨才也。深智也。仁者備之。善弘其事。何謂佛學五
明。曰聲明。巧明。醫明。謂因明。內明也。四明是資生用
物法制名義也。內明。乃身心性命之理也。壽祠。平術
則四吠陀外道也。華嚴五地菩薩無所不知能。於曆
律學藝。莫不通曉。故能涉俗利生。誰謂文佛入中土
而不能讀此土之書乎。達磨對彼時經論支蔓福禱
功德之病。而藥救之。指出心體。尊正法眼藏也。將以
不通文字為不立文字乎哉。盡兩問是文字海。伏羲
自合俯仰遠近而讀天地之書。即是讀自巳之書。觸
馬龜畫卦圖。乃是抄造化之文章。衍自心之秩序。一
多相貫。總別同時特世眼自障耳。折攝正欲備明。不
礙三番兩折根本智易得。差別智難窮。分心分識。豈
得巳乎。佛見舁豬者問之。舁者曰佛具一切智。豬亦
不識。佛曰正須問過。然則好問察邇者。入太廟每事
問者。可以通觀矣。六合周行。初生即備。物物皆然。但
不自知耳。不因鏡水。誰見自巳面目。不徵三才。誰信
自心條理。慎獨格致。仁智交圓。何外何內。而自裂其
夤哉。然習俗浮濁。不能清明。自須從靜正入。

*** 金鎞

**** 才三

岐伯對黃帝曰。言天者求之本。言地者求之位。言人
者求之氣交。范蠡曰持盈者與天。定傾者與人。節事
者與地。孟子曰地有肥碻雨露之養。人事之不齊也。
杖人曰無處不具三才。無處不是三不齊。惟心統天
地人之用。而物示天地人之則。見破者時用之。即時
統之矣。知天即能用天。知地即能用地。格物即能知
天地。而各正性命。百物不廢。惟我裁之。惟我才之。宗
門無所不統。超一切而入一切。若膠一橛猶是枯椿。

**** 才真不可假

有假道以自匿者而真才必不可假也。處於才不才
之間似之而非也。必盡其變。知其故。而後不枉其才。
不負其才。顯仁藏用。則才即道也劍室燈帷。正所以
善用其才耳。

**** 道德法

體道凝德而明法。則三者分而本一也。學者不析以
顯之。則有乍聞偏舉。而爭者矣。法主於明。德主於闇。
道在默識。或離法以言至德。離德以言天道將謂制
度果為末務。而四時與誠明。無與乎。

**** 比興賦

比興賦。何處不具。有比中之興賦焉。興中之比賦焉。
賦中之比興焉。猶之函蓋乾坤。截斷眾流隨波逐浪
之可九也。圓覺二十五清淨輪。乃禪那玅奢三摩之
所衍也。華嚴之旨別即是圓。尚有疑耶。

**** 因兩而後用參

鯤鵬者淵天也。北南者冬夏也。習坎心亨。而離明麗
化也。高深潛飛。莫非是也。培風者下學而上達也。中
庸首之戒懼。論語首之悅樂。同耶異耶。特刱筆以寫
之。而破其名言之滯執耳。因兩而後用參。此所以貞
夫一也。執其兩端。用其中於民。若執一端死法。必不
能用中矣。故曰道寓於器。亦泯於器。情節於法。而泯
其法。過而不及。乃知用中。中而旁行。乃能會通。

**** 平奇互藥

俗不可醫。非奇不能出類拔萃。好奇成病。以平寔消
歸之。鄙田碻阪。一望黃茅。忽有古木危石。寧不一徘
徊耶。千人有英。一州有豪。役人自養。執所必然。學者
卓犖不凡。或伉行。或文鋒。或淹洽。或高逸。皆喬楚也。
是真畸人。不依廡下。別路孤行。寧可禁乎。惟遇聖人。
乃能賞鑑而煆化之。故曰怨怒致中和。奇特造平淡。

**** 道善性

一陰一陽之謂道。繼之者善也。成之者性也。此舉天
命之性而三句衍之乎。道之泯善性也。性之藏善道
也。善之統性道也。三而一也。官天繼善。人道總持。則
由擇善。得一善。以止至善。故曰善用貫有無。則全天
委化。造命俟命。皆止至善中之固然者也。非知其故
則此三句離微且角爭矣。知惟心識矣。知物自獻其
天則矣。器自具有良法矣。統類時宜。本不變也。更有
何說可以惑我。絲毫若疑。請自反復。

**** 偏藥正用須知其故

主於斷欲其藥多偏。主於明理其用自正。要惟知其
故。乃能旁行不流而時宜用中。夫三才。性命。費隱秩
序。一多。宇宙。寂感橐籥。所謂故也。聖人知其故而質
建不惑。不惑。乃是真不動心。時正烹茶。杖人笑曰。破
蒲葵扇。臘月亦有用處。

**** 不斷滅而變化

丹曰。如灰覆火。此亦一故也。杖人曰。此謂終不可斷
滅耳。非謂不可變化也。禮樂薰蒸。學問陶寫。正如剡
矢探輪者然。又如移花接木者然。如法制之。如法養
之。乃得其用。豈曰如灰覆火。終不得斷。而置之諉之
乎。欲知此故。非真參遍參。不決也。

**** 心自本靈受命如響

興公言一友夢神言同學張生初五死。李生初十死。
驚醒記之。至期果然。此何故耶。杖人曰。心自本靈切
勿昧滅。易言受命如嚮。尚不信乎。筳篿者。鏡聽者總
以至誠為驗。靜專一心。觸幾成識況叩之靜正神明
者哉。大道慧足而不欲為慧所使。故正訓不詳耳。理
有顯晦。原無斷滅。如晦夜不見山林。而山林如故也。
末流每倚心不自知而荒之噫。

**** 報不忘

維摩經曰。無我無作無受者。善惡之報亦不忘。此正
顯虛靈不昧之本體。此正顯法住法位為固然。正巳
晏逝謂之無作無受。業力強弱自作自受。原無所逃
也。惡空強自解說。臨終迫乃情見。與正巳晏逝者宵
壞懸隔矣。辟如口作大言。空房毛侸。業報隨現。更何
諉哉。以易徵之。一不壞。二亦不壞。決無二外之一。千
里應違。始於一念。因果歷然。本不可昧。豈必臨終乃
知之乎。故曰知無我。則不違理。知不忘。則不壞事。依
法而住。即是脫體無依。不可以剝蕉之語。而昧其寔
際也。

**** 研極徵信

本為盲修。故須勉其參究。往往錯仞。又復蹉過。不可
語上。誤而可乎。若人欲了知日日念誦猶不破生死
之疑乎。真參見性。猶不破心識之疑城乎。緣生無性。
猶不破恍惚而安法位乎。中庸言盡性盡人盡物。易
言至精至變至神。自非研極徵信。安能決疑。末流無
真願力。道聽說鈴。八風一吹。毫無主宰。受用不及。曼
語紿人。又不如荷鉏磨研。自食其力者。之為無欺也。

** 杖門隨集

天界學人　大幬何三省　劉邦胤　較

*** 雙選社

**** 六十四種當如事

此事當如事選。事選當如事射。事射當如事中。事中
當如事卜。事卜當如事佛。事佛當如事感。事感當如
事天。事天當如事君。事君當如事鏡。事鏡當如事親。
事親當如事燈。事燈當如事暗。事暗當如事心。事心
當如事師。事師當如事眼。事眼當如事夢。事夢當如
事友。事友當如事想。事想當如事子。事子當如事病。
事病當如事冤。事冤當如事救。事救當如事毒。事毒
當如事情。事情當如事偶。事偶當如事繡。事繡當如
事春。事春當如事園。事園當如事種。事種當如事名。
事名當如事仇。事仇當如事利。事利當如事罪。事罪
當如事欲。事欲當如事刑。事刑當如事革。事革當如
事誠。事誠當如事鬼。事鬼當如事民。事民當如事神。
事神當如事群。事群當如事怨。事怨當如事貞。事貞
當如事元。事元當如事險。事險當如事蒙。事蒙當如
事畏。事畏當如事影。事影當如事欺。事欺當如事意。
事意當如事智。事智當如事惑。事惑當如事法。事法
當如事行。事行當如事變。事變當如事悟。事悟當如
事窮。事窮當如事證。事證當如事迷。事迷當如事覺。
事覺當如事密。事密當如事藏。事藏當如事誰。誰是
其人咄咄。

**** 名教宗旨之大端

天地之能長生不死者。在二氣之中和。佛聖之能長
生不死者。在此心之精一。範圍天地之化而不過者
在易簡。曲成萬物之業而不遺者在勤儉。精一非勤
儉則不成。勤儉非精一則不當。易簡非勤儉則不能。
範圍中和非勤儉則不能位育。唯勤於聖人之名教。
則天下有功於生發。唯儉於聖人之名教。則天下有
德於收成。勤而不儉則虛花不果。儉而不勤則死煞
無為。天行健而勤不息於博施。地載厚而儉有餘於
濟眾。民不務易簡。則浮蕩於生死。皆無結實。民不務
精一。則雜亂於性命。皆無歸根。聖學不精一。則天人
之道不明。聖治不易簡。則倫常之道不行。修身齊家
不勤儉則敗亡。正心誠意不精一則茫昧。三教九流。
百工技藝治世出世。教人養人。不於精一中和易簡
勤儉中八字。而得其宗旨。則終是雜用形神。徒勞生
死不當。於身心性命之法以精一而參悟於宗門。則
證金剛上師。以勤儉而修證於教法。則成華嚴密藏。

**** 六十四種妙于參

雙選妙于促參。促參妙于杖易。杖易妙于機創。機創
妙于交隔。交隔妙于兩責。兩責妙于不白。不白妙于
爻觸。爻觸妙于見獨。見獨妙于四迷。四迷妙于夢駭。
夢駭妙于路亡。路亡妙于蹋毒。蹋毒妙于眼瞥。眼瞥
妙于伏符。伏符妙于對背。對背妙于脫屣。脫屣妙于
升剌。升剌妙于計殺。計殺妙于奪空。奪空妙于隙死。
隙死妙于活橫。活橫妙于解橛。解橛妙于滅垛。滅垛
妙于鋒的。鋒的妙于破立。破立妙于谷函。谷函妙于
飛幻。飛幻妙于勿與。勿與妙于兼收。兼收妙于群放。
群放妙于驅疏。驅疏妙于不逃。不逃妙于宥宗。宥宗
妙于格拜。格拜妙于訂拆。訂拆妙于逆成。逆成妙于
傷出。傷出妙于風入。風入妙于木先。木先妙于火薦。
火薦妙于革金。革金妙于食句。食句妙于神示。神示
妙于春甘。春甘妙于偷絕。偷絕妙于花語。花語妙于
石頷。石頷妙于天故。天故妙于笑逗。笑逗妙于竿倒。
竿倒妙于不指。不指妙于古在。古在妙于傳賺。傳賺
妙于今無。今無妙于不敢。不敢妙于蟄申。蟄申妙于
試多。試多妙于森愚。森愚妙于不印。不印妙于文艸。
文艸妙于眾謀。眾謀妙于葵帝。葵帝妙于拱眉。拱眉
妙于命命。丹衷曰。八八交參。咄咄命命。當玅者誰。

**** 參悟宗旨之大端

杖人巳序結社之意。尚未拈出雙選之宗旨當如何
下手。始能全身拶入。不致於互相鈍置也。夫選佛選
儒之舉。古人從來如此結社。間亦有深於不二之名
教者。然此不傳之密。久在二宗之故紙堆頭。爛籐套
裏。又有幾人能自夢發疑情。求其妙協而無遺憾哉。
今杖人特地刱起此機。何當仍以故爛埋沒諸英奇
耶。且二宗故爛。非二宗咎也。直是無真師友深錐痛
劄。以了生死證性命之宗旨。使彼真參實究。自悟此
向上不傳之密耳。果有真師友。又何患乎不立見斬
新之條令哉。先此巳示六十四種當如事。更續示六
十四種妙於參。并使同社者深心拶入。必期於同轉
變。同悟證。庶不負矢上加尖之神疾。亦不致杖人徒
於大庾嶺頭以網張取此沒勾當也。咦。還有性燥漢
子來相叫喚。使此天下萬世。之真種艸不昧滅乎。杖
人望甚。丹衷曰。總以慾忿油麵。刳洗浸激。乃中節耳。
又為偏高執旛。故因生成之易而化裁之。苦心哉。

**** 正決

欲為英雄豪傑賢聖佛祖。必先降伏自心。然後始能
降伏天下。必要作佛聖英豪則此心自能降伏。世界
是個洪爐。人人都被世界磨壞。是個漢。始被世界磨
成。造化必奪英雄之志。始能化英雄。英雄必奪造化
之權。始能雄造化。若能為千古傷心之人。則能作萬
世快心之事。人如比干心可剖。是何等心。心如比干
人可友。作麼生友。人誰不有此心。誰是有此心人。常
啼菩薩賣心肝。求般若賣底是甚麼心肝。更求甚麼
般若。誰要買此個心。買此心來將何用耶。一星真火。
能成天下之烈燄。一滴真水。能收天下之狂瀾。一念
真誠能感天地之化機。一念真心。能全法界之種性。
欺一星之火。必為天下烈燄所燒。欺一滴之水。必為
天下狂瀾所沒。欺師友之一法。必為邪異無救之迷
徒。欺言行之一幾。必為萬世自心之劫賊。欲求超生
死性命。何憚而不肯存真盡天下人弄假。只成就了
個作真之人。作真底人。既不怕作真底人。又豈怕弄
假底人。故曰天地鬼神刀兵水火。極怕至誠猶信不
及耶。事事物物皆有個天然絕妙。只是當機蹉過。便
成迷倒。真工夫只是閒忙逆順中。無可奈何處。自巳
參究。久之自入自開。

**** 斧鐸

問曰不知盤古一斧從何處來的。曰我於不得巳處。
忽然感觸著此物耳。問感觸後又何如。曰我終不敢
輕此一問。問儀封人中途替天拋出一個木鐸。有知
其來處麼。曰答在問處。曰何故用此。曰心無師法。則
不能使六識嚴密。如六部之臣服。以統六根六塵。如
六合之泰寧。古人曰寧作心師。不可師心。此心師法。
又從何出耶。將謂眾人師賢人。賢人師聖人。聖人師
萬物耶。萬物即天地也。天地萬物。皆於穆之斧鐸也。
斧鐸者能造規矩傳規矩。而斧鐸即規矩也。惟志於
公。則能致真知。而立其大者。故物格而無惑。物格無
惑。處處皆天命之流行。使初志之不公不大。又何能
學而不厭誨人不倦。如天之行健地之效順而至誠
無息哉。唯君與師能得此斧鐸。則能主教養之道。姑
析而言之。以衣食之教養身。以倫常之教養世。以仁
義之教養情。以道德之教養心。以天命之教養性。以
向上不傳之教養神化。但標仁義。則萬物一體。仁也。
各得其所義也。若曰於穆不巳。則一切皆歸不可思
議矣。君師授天下臣民以規矩。天下各時習其規矩。
而成天下之巧。善取法則自省力。善讀書則自會通。
能戒慎則自悅樂。能專精則自入神。蓋以習其所知。
其所不知自悟。行其所能。其所不能者自成也。能盡
子道則父母在其中。若以養子方知父母恩。則為子
時皆不能盡孝道矣。真忠孝人。決不謂自巳是忠孝。
孔子是立極聖人。學易可以無過。顏子是克復亞聖。
知幾能不違仁。尼山以萬世為國土。顏子易短命為
長年。聖人責君子甚忠。責小人甚恕。不敢抹殺小人
一念之良。不忍姑息君子一念之過。在君子心上挽
救出小人。在小人心上挑剔出君子。善立義則自貴。
善集義則豫定。不為巳甚則大。能留後手則昌。求人
之短。雖古聖賢亦有過。用人之長。雖下流者無可棄。
口業最利害。小則關一人一家。大則關天下萬世。學
道自不妄語始。口無擇言者。時然後言。言為心苗。一
勘便知。不見大慧呵默照之邪禪。陽明之言默有四
偽乎。言語通親眷屬。此千古丹頭識得破。忍不過。是
天下通病。聖賢必須善讀書能戒懼中來。

**** 約節得中

守約則施博。知節則得中。浮奢作俑。是教法總弊。既
不慎獨。即無忌憚。務為太過不及。以亂勤儉簡易之
道。使民不知率從。若圖漸次禁制。必自主治政者始。
佛教之制。以身心性命為務。能就禪經律論觀淨諸
宗而參悟取證之。又何有濫浮之亂。且使俗人看看
天半峨眉。一陣松風。時時過耳。其為陰翊王化何如。
況更有煆煉向上之中道乎。

**** 捄安捄樂

拈三世諸佛來供養六道輪迴之眾生。不過此喜懼
中發機。然贊得人懽喜徹骨。不如罵得人刻骨傷心。
人盡知念菩薩能救苦救難。更不知念菩薩能救安
救樂。苦難易於救人。安樂難於救世。救得世則出得
世。出得世。則救得世。如今還有能救安救樂者乎。喫
得痾得。不特盧扁用不著。即艸茅庸醫。亦用不著。然
而窮理驗症采藥之醫王。終不自空過也。普門云念
念不空過。能滅諸有苦。杖人云念念不空過。北斗裏
翻身。或問如何是夢筆。曰千峰驢覷花中影。進云如
何是境中人。曰一杖風生天下痕。恁麼則恩歸有地
也。曰馳書不到家。如何是選佛。曰倒騎玉象趁麒麟。
金鞭指盡東西路。如何是選儒。曰春風得意馬蹄疾。
一日看遍長安花。如何是雙選底向上宗風。振杖云
待你夢見遮一棒著。

**** 玅協

師與丁仲陽王於一諸公曰。世法不兼出世法。則人
多為利欲恩愛所累更不知有生死性命。常樂我淨
之玅。出世法不兼世法。則人多為枯稿寂滅所累。更
不知有福智莊嚴。學問游養之事。所以世法賴有佛
法。則性命心親而情欲心遠。自不致鬥爭劫殺水火
刀兵之競起於人間也。佛法賴有世法。則福慧心圓。
利濟道廣。自不礙山林朝市凡聖龍蛇之互忘於法
化也。此言雖淺。可以喻深。而吾洞上宗旨。特立君臣
正偏。以發明世法出世法之玅協。真足陰翊王化。密
旋神幾。信蓮花之法位。垂萬古之經綸。享帝網之珠
宮。繼千聖之照用。諸公幸同參究。自到兼中。佛祖聖
賢。果有二道乎哉。譬如甲子。一起甲於東方。一起子
於北方。譬如宇宙。一衡而平列之。一縱而豎窮之。實
一際也。

**** 不語怪力以亂神

杖人嘗謂盧子繇曰。子不語怪力。以亂神也。神出至
誠。怪力乃妄。其不語嚴矣。

**** 旦氣

世法出世法。如一枰棋相似。處處能占地步。則頭頭
皆有先著。惟在善應變耳。道人知得活子時之玅。則
念念皆第一念。時時皆初子時。可信女偊之朝徹。孟
氏之旦氣。亦秪尊此清明一念之能銳然在躬者。自
不落昏散之暮氣。而通乎晝夜。嘗如神矣。

**** 敬義先難

佛法無多。久長難得。自巳主人公。立得定。造得玅。守
之不渝。執之能變。如敬鬼神而務之至密。永遠如是。
雖先難。必後獲也。雖然義之當為。無計得失。必乘時
行之。老聃不云乎。執大象而天下往。往而不害安平
泰。此正以能自執其大者。而爭天下先也。孰謂老氏
不敢先此天下之大象乎。求道不先於性命急切而
自立。恐猶未免為泛泛浮鷗。隨波而上下矣。

**** 三驗關

子曰視其所以。可以得其心之發機矣。觀其所由。可
以得其心之流注矣。察其所安。可以得其心之落處
矣。以此三法勘證人之始終。豈不毒於莊子之九徵
乎。

**** 傳心丹頭

聖賢之功在立教而道在傳心。心學不傳。惟傳此名
教。漸變為功利爭奪。何以捄之。使無傳心立命之學。
為之運斤施鑿。終不免以糠秕而陶鑄堯舜之事業
矣。古人以糠秕陶鑄堯舜者。正恐人滯於名教。變為
功利爭奪也。孔子自敘志學而立者。知止也。從心不
踰矩者。物格也。朝聞夕可而超超大覺。不為所知愚
矣。或曰孔孟之道不能行於當世。何歟。曰聖人以萬
世為土。木鐸至今在耳。薪盡火傳。鑽燧析薪。又何嘗
不行於天地間耶。神而明之存乎其人。如能採艸為
藥。煉藥為毒。煉毒為丹。聚丹為神。則能變化天地人
物而照耀今古也。子知之乎。

**** 琱像

大匠得一良材。欲琱佛像。必先得佛像之名義。如佛
有垂手者。有擎拳者。有高冠莊嚴如觀音者。有坦腹
散誕如彌勒者。既先得此名義在心。而立其性命。然
後運斤施鑿。任其橫斜曲直。始有數存焉。雖未即見
容儀之精。與慈威之狀而彼匠心應手。一一皆率神
明而化成之矣。至於巳成形像。則落乎今時。名教節
義之數矣。其立心造命於未形像之先。是豈人之見
聞所能及。至於功成像見於有名義之後。人之聲色
皆可擬矣。是故將發未發之際。神聖之所獨慎而不
敢自欺者也。

**** 情見之微

凡聖情見之幾。乃微細生滅之妄。妄惑之起。卒不易
除。或以聖見而去凡情。或以凡情而去聖見。或復以
情激烈其情。或復以見摧折其見。或以非情見而神
悟其情見。或以即情見而頓證其情見。故有文殊仗
劍。罔明出定。婆子燒菴。德山托缽等機緣。正所謂隨
其顛倒。以緇為素。顛倒想滅。肯心自許。與夫三墮滲
漏之語。真先聖大悲。為法檀度之玅旨也。自非深入
生死。透出聖凡。安能入此如幻解脫之金剛三昧哉。
丹曰眾生勞之乃安。安乃肯勞。少有一得。蚖蛇戀窟。
或委之天。或其力。或淺視之。不過如此。或深畏之。
非我所及。竟亦茫茫。喚鐘作甕。故必以楔去楔。以疑
去疑。親到乃見其誠然。歷過乃知其利害。力竭半途。
因而退步。究不知也。隴斷迷飲。藉以牢籠。幾能破之。
故深入門中之症轉變如此不。似世味世獘之易
辨也。老人苦心哉。今之見性。多泥神我。透脫一路。多
屬冥諦。迷於本覺。生滅徒然。不了目前。有無俱妄猶
不感和盤托出之恩乎。

**** 真切金剛義

不見古之英雄。如漢高祖以布衣提三尺劍。假為義
帝發喪之師。於諸暴虐王侯手中。奪得天下。及見沙
中偶語。殿上擊劍。乃思制作法度。始於今日識天子
之尊。又於沛豐見諸父老。乃悲歌慷慨。泣數行下。此
皆真英雄。到真切所在。始有此真憤激。真畏懼。真慷
慨。決非後人扭捏得出描寫得出。如漢高到此豈能
即了帝王之局哉。縱於後來殺叛臣。困白登。屈后妃。
囑平勃。安劉氏恐此心尚未能即盡也。夫高祖不過
為雜霸之業。萬一不能企及三代之聖明。尚自如是。
況此大法時機。可一言一行。一事一緣。即能盡哉。然
此時機。惟佛聖英雄。乃能言言步步。推緊將去。始見
大業之盛弘願之深也。空生不是關初一番希有請
法。後此一番悲泣希有。則何以見深聞此經者。必須
說到行到。始能曲盡門庭堂奧之玅密哉。噫嘻。英雄
不遇真知巳。寶劍磨來付與誰。

**** 知命

不知命無以為君子。吾亦謂不知命亦無以為小人。
蓋小人實托命於君子也。此命豈易知哉。知命。知天
也。知禮。知地也。知言。知人也。

**** 知故

夢筆詩曰天下藏所以時與機自翻。知此所以。則知
天下之故。知此故。則仁無不明。明無不誠。誠則無有
不能盡巳盡人盡物。以參天地贊化育。皆此時機之
自輪翻也。學易者本諸心徵諸俯仰遠近。故不為爻
象所迷。明心者本諸易以定時位條理故不為情偽
所亂。凡此皆有其故知其故。而慎其感。則分合之幾
不起離岐。生死之變。不生疑炫。且能以分合贊化育。
以生死利性命焉。知此故則能通乎晝夜而知。即知
此陰陽分合為原始反終。即知此生死之故皆天命
流行之玅也。此故全在原反二字。即用九用六之用。
如不知生死之故。如何能用原反。如不知原反之故。
如何能用生死。如能用生死。則能用九之奇。用六之
偶。用九用六。即所以旋天幹地而用天地人物。使各
自正其性命矣。

**** 裁成因宜

天地之生。如桃之種自為桃。李之種自為李。火之熱
自炎上。水之濕自潤下。不能使桃李為水火。使水火
為桃李。即有能使桃李易種。水火相濟。亦其氣機之
自然也。又天地之能生此艸木金石也。不能使為宮
室器物之用。雖有可為官室器物之用。亦必聖人之
學。乃能使之而裁成其用也。又如艸木金石有寒熱
補泄之性情可為藥石。要亦不能自治。必聖人之學
始能察其性情。制其氣味。而用以卻疾延年。起死回
生。乃助發其身心性情之靈玅也。觀此則其可能不
可能。可與不可與。是誰所致。不恍然耶。

**** 徵信

莊子曰聖人之靜非曰靜也。善故靜也。非所謂靜而
無靜者乎。六祖曰若要真不動。動上有不動。非所謂
動而無動者乎。理外之事。是為事障。事外之理。是為
理障。猶不信事理不二而事圓理畢耶。向上圓滿歸
無所得。而首楞嚴譯為一切事究竟堅固。猶不信本
來證空而日用安理也耶。一有多種。二無兩般。是法
住法位。世間相常住。猶不信一多之相貫而秩序永
不壞耶。能隨境沉。智與理泯猶不信素位即無妄想。
而中節之為兩忘耶。本末盡歸宗。尊卑用其語。萬物
各有功。當知用及處。猶不信物皆是我。謂之無物。心
泯於物。謂之無心耶。然則宗門之燈籠露柱。庭柏布
衫。果何謂乎。然則易經之龍狐鬼豕。杞瓜梯楊。果何
謂乎。神明者見一而知萬故會通象宜。而賾不惡。動
不亂也。世人見賾。為多所迷。見一。又為一所迷矣。安
望位中而時出之。學者須自徵信。乃能致用。

*** 杏花影

**** 人宰天地藏悟於學

學而時習之一篇。開口揭盡人宰天地之宗旨矣。若
無此習。雖有此時亦不能得此心學之悅。惟得此悅。
乃能有以及人而同得此樂也。不到與人同樂。又安
能使人於生死性命不可知之處。而不慍其無所倚。
以相冥於無聲無臭之天哉。即此是夫子作而能述
之行狀。亦是述而不作之張本也。此章三節首節是
為未知學者示其為學之心法。即在明明德也。次節
是為巳能學者表其為人之化功。即在親民也。末節
是為學巳成者。指其歸宗之密旨。即在止於至善也。
天地人物安身立命。其以此學為秘藏乎。物則心矩。
無外無內。日作日息。消息偕行。生生不息。乘龍御天。
成位乎中而時出之。時義大哉。故曰性在習中。時習
者所以享其不習之性也。未致未格。學為功力。巳格
巳格。學乃茶飯也。丹曰。下學而上達。達上而學下。無
上無下。一見永不再見。直下素行。藏萬世於學時。學
而不厭。誨人不倦。固是其緣不得巳。亦正是其隨緣
放曠。樂以忘憂耳。

**** 習坎

八卦單名而坎獨言習。何也習坎維心亨。乃行有尚。
非習之於心。則不能亨。惟心必以能習坎始悅也。惟
習乃知學之有生死性命吉凶悔吝之險也。必先迷
而後得也。必先難而後獲也。必於亢而能有悔。而不
失其正也。必朝聞此道而後夕可死也。必於死中得
此不死之道。乃為可死也。如忠臣孝子義夫節婦。必
能知此義命之可死。而後能死也。亦必能知此義命
之不可死而後能生也。知此然後於生中能死其心。
於死中能生其心也。如於生死性命。尚未有能行。故
不免借水火刀毒而後能死。未能得原始返終之故。
知時知幾獨往獨來。談笑而化也。如紅銅欲出其血。
白銅欲出其鐵。空中欲出其火。水中欲取其金。豈無
故而能然乎。此人所不知之處。如未曾習此生死性
命之險。何能入險出險。行有尚而不慍此旨哉。此莊
生所謂疑始之學。是其險也。惟以疑始而創發。乃能
攖寧。所謂攖而後寧。疑而後悟。撥亂乾坤。後見太平。
雷雨滿盈。經綸乃建。是玅在使人先迷後得。又玅於
先得而後能入迷。夫豈世人之所知乎。所以天地無
情。不與聖人同憂。聖人有情。能與百姓同其患難。同
彼習此諸險。而後共濟此生死性命也。聖人不能自
濟而悅。則此心命。尚不能自有。何能有父母兄弟妻
子。與有朋友自遠方來。而就我。而共濟此險為心亨
之樂哉。所謂樂得天下英材而教育之。而於從政乎
何有。亦可使不識不知者相與順帝之則也。如夫子
之轍環天下。至於削跡伐木。畏匡厄陳。栖栖遑遑。無
非樂天知命。如乘六龍以御天也。人不知習坎之玅。
視之為喪家之狗。而夫子自習其坎中之心。與天一
之水。泛於八八卦爻風波之上。信其中樞。旋機不動。
感通天下。眾星拱之。南面聽政。亦是習坎繼明。故禮
記曰政者聖人所以藏身之固也。格物致知。需於酒
食也。大畏其民是非之志。使善惡之無情者。不得盡
其辭。豈不是人自不能知。而我使其得不慍之秘。乃
為知本之學哉。夫子亦無知也。有鄙夫問於我。是彼
巳有知也。我則空空如也。扣其所知之兩端而自竭
焉。則彼有知亦還無知。與我相冥於空空。又何慍之
有。此聖人神化不可傳之學也。必先得而後能迷也。
必悟了還同未悟也。夫婦之愚與知與行。是順帝之
則也。及其至也。雖聖人亦有所不知不能。此中容不
得知能也。知能是性命之隱怪。是生死之結根也。知
能是毒天下之毒也。惟聖人能用之以毒天下之隱
怪。亦以不知不能而亭毒天下之生死也。如天地之
大。常自無情而運行其生育。萬物之多。亦常自無情
而承受其功化。兩皆無情。而未嘗不各自安其性命
之正也。彼又何嘗相知與相慍哉。聖人以我忘天下
易。使天下忘我難。擊壞而歌。帝力何有。而堯始可相
忘而無憂也。人不知天地之大。自有太過不及。故猶
有所憾。實於天地與巳性命何加損之有哉。是以語
小而無內。天下莫能破也。語大而無外。天下莫能載
也。此正是人不能知而自不慍之秘旨也。如鳶飛魚
躍之機。孰使之能然哉。卻能與天淵兩相忘也。此何
習乎。能使魚習於天乎。能使鳶習於淵乎。此知能之
所不及也。魚鳶亦何嘗自慍其無此知能為不及哉。
天淵是鳶魚之天乎。能飛能躍。是鳶魚之天命流行
乎。習坎而心亨。不習無不利。有異同否。習察之秘。食
鮮知味然矣。將以不知冷熱甘苦。為不知味乎。將以
不敢噉石吞鐵嚥火服毒。為不知味乎。聖人惟自習
習人。察至夫婦鳶魚。無知無能處。乃能放身捨命。與
無情天地同流。故無適而非此中也。而小人於此視
聽言動。尚無忌憚而不戒慎。又何能習心於喜怒哀
樂未發之前。而慎其莫見莫顯之幾哉。世人之所以
陷於二陰險昧之中者。正是陷其知能於知能。卻乃
慍聖人不能如鬼畜之迷於五行。以為知能。故終無
自悟性命之天。而享其時中之主人公也。毛燦曰。且
有襲倚其不知不能慍聖人之學習為多事者。是其
陷於二陰。又何等哉。

**** 禮會仁智學擴仁智

易繫傳言智崇效天。禮卑法地。為成性存存道義之
門矣。又舉道善性。而曰仁者見之謂之仁。智者見之
謂之智。其下即曰顯諸仁藏諸用但表仁而不言智。
何哉。藏諸用。即智之事也。博文約禮。則顯諸仁矣。故
曰易有仁智而無情識。非無情也。節情率性而不違
其秩序天則也。非無識也。破識用智而享其神明鏡
照也。好仁弊愚好智弊蕩。而問學者用識化識。游心
養心者也。禮則會仁智而使民共由者也。水可析可
合。火因膏因薪。體物者誠。物格則神。禮也學也。聖人
與萬世析合膏薪。烹蒸麗化之藏用者也。

**** 大心精心

戒慎恐懼惟危也。不睹不聞惟微也。有物有則。惟精
也。無聲無臭惟一也。大心欲統天地。而不踰即邊是
中之矩。精心裁成四時。而造此參兩貞一之命。

*** 鑑鍼

**** 春秋

季彭山曰春秋之所謂懼者不逆之於勃然動者之
不可忍。而牖之於隱然在者之不容息。非懼其書我
而不敢為之謂也。丹舉以問杖人曰。因是非。還是非。
即謂之無是非。不必復為之迴避矣。然如推論不日
以為刻核。則郭公夏五。亦寓譏貶耶。何怪斷爛之姍
乎。春秋懷之。故是忠恕之書也。丹曰。司馬談宗道家
無為而遷史記倣春秋。不與其父旨違乎。杖人曰談
執遷手云周衰。孔子修舊起廢至今五百歲有能紹
明之。正易傳繼春秋本詩書禮樂之際意在斯乎。是
遷奉父命也。遷之大孝也。又所以申明道家之大用
也。曰。艸野作春秋。亢乎。曰。時亢而亢。則悔亦龍也。宰
相非天子。政府即朝廷尚有疑耶。

**** 假馬

孔子侍座於季孫。季孫之宰通曰君使八假馬。其與
之乎。孔子曰。吾聞取於臣。謂之取。不曰假。季孫悟。告
宰曰。自今以來。君有取。謂之取。無曰假。杖人曰。聖人
救正天下萬世。只在一字。愚謂君取於臣。不曰假。則
臣進於君。可曰與乎。黃坤五因言名為五欲之一。達
人視聖人舍身立名教。大似生銀入銅乃可用耳。杖
人曰。聲聞為我。便欲斷滅且問此欲成聲聞乘之我。
非名根乎。福果則利根也。立教必正名。故曰名不可
得而好。不可得而避。此中道而立之教綱也。入道真
實。須全放下。纔著名想便為名鬼所噉矣。果熟香飄
隨緣行化。故曰名空不避名聖人立命。不落因緣之
見。聖人裁成。不落自然之見。故知其所以然。行乎不
得不然。即嘗泯於當然。是名教即自然也。但未過屢
空卓立之關者。未可同日語矣。

**** 陳不占

齊崔杼弒莊公。有陳不占者聞君難。將赴之。比去餐
則失匕。上車。失軾御者曰。怯如是。去有益乎。不占曰
死君義也。勇怯氣也。遂往。聞鼓聲而死。杖人曰特地
離微其義乃著。孟子以兩不謂發揮中庸之三謂。水
中鹽味。色裏膠青。不於此剔一燈乎。智曰藥止可以
醫血氣。心病還須治神。此可悟全盂全水。全清全光
不二不一之故矣。丹曰晏嬰於莊公之難。曰獨吾君
也乎哉。非其親暱。誰敢任之。弘演則曰安得選無過
之君而後死之。二者孰是。杖人曰。既能舍身。何不平
日引君于道之為得乎。然君亦有諫而不聽者。自視
其職何如。可以引去。則獲明夷之心於出門庭。亦一
道也。論事之書且快發其一節焉巳耳。丹曰。卓吾謂
趙苞溫嶠為殺母逆賊然乎。杖人曰。迫於重親。猶一
丸藥之決曰救父耳。苞全城而歸死墓下。復何咎乎。
溫嶠為國固自有辭。然不能臥薪嘗膽以感激同朝
臣子。而乃以紗障謀豔煽。又何辭以逭責乎。徐庶曰。
今失老母方寸亂矣。入魏而不獻一策以老。是亦一
道也。智曰先廷尉公言。觀趙苞之苦。凡仕危地不當
迎養沛公先迎太公居漢中。豈有俎上之事哉。後周
宇文護以毋在齊而緩之。馬超棄父擇主。固何如李
璀也。無故使人縮高其親豈能望竇建德赦李勣之
父乎。何可不審獨孤寒曰。達人知事執之固然先幾
遠引。不受人之職。即可不殉人之難。此莊子休所謂
養親盡年者乎。杖人歎曰。既落人間業緣難避。

**** 隱讓

環中堂曰。田單可以有齊而不有。郭子儀可以有唐
而不有。朱虛侯可以有漢而不有。皆隱讓也。杖人曰。
隱讓自泰伯始。非孔子稱之。誰知其為至德。吾故謂
丹朱為大孝子。甘心不才。而以天下讓人。成父之志。
亦隱讓也。莊子首表堯讓天下與許由。是為讓書。高
人達士。不與天下爭。而別行一路。且以自娛。亦隱讓
也。

**** 正諷奇諷

光武欲廢郭后。以問郅惲。惲曰。床第之間。父尚不能
得之於子。況臣能得之於君乎。然古來廢后奪嫡。往
往亡國。願陛下慎之。其對太子。復勸以順為孝。此最
善處人骨肉者。語正而婉。真可法也。唐讓皇之遜明
皇。蓋觀此乎。何魏徵之智不及此。李泌之爭太子。迎
刃而解。藏鋒應機得庖丁之神者乎。然終不能救建
寧王倓。事固有不可盡論者。諫有五。孔子取諷。有旨
哉。魏武立後不決以問賈詡。詡不對。曰何以不言。曰
有所思。曰何思。曰思袁本初劉景升父子耳。此奇諷
也。德宗欲復用盧杞以廷爭而止轉別駕。泌曰。連日
比陛下於桓靈。今日此舉。則堯舜不如也。胡致堂乃
曰何得以堯舜獻媚。迀哉。程伊川有方長不折之諫。
司馬溫公曰。它日使主上不欲親賢。殆此故也。

**** 內黃舍人兒

項兵欲屠內黃。舍人兒十三歲。數語救之。范增坐視
坑秦卒屠新安。乃不如此十三歲兒耶。鴻門舉玦。長
沙之毒。背疽早自此發矣。矢人函人。擇術烏能無感。

**** 營脫

鸞傭曰阮思曠以虛譽無寔。王敦出之於外。劉伯倫
為建武參軍。以無用罷。鄭綮歇後。亦此類也。費貽漆
癩。郭文不妻不肉。袁閎土室。非故為巳甚。以為非此
無以營脫環中堂終懷詩曰熊道生掃門。韋祖思誤
拜。辛謐甘不食。王尼車早壞。龔壯稱耳聾。王嘉竟負
債。古人善支離。神仙亦鍼繲。變名棄妻子。不知其所
在。采藥亦遇毒。鍼砭莫驚怪。獨有華山翁。一墮何如
快。杖人曰。德充符以王駘一輩。寫魯國申夭之化身。
其上律下襲之。鍼繲支離。游於列國。是誰知之。正為
時乘六龍。別峰異類隨處肥遯。自非世人之所測也。

**** 簡傲非道

丹曰舐痔兼車。鳴鳶吝腐。以茲自口。於焉玩物。殊異
虛舟。有同攘臂。此晉史之論莊子也。自參曰。老子謙
退。莊子簡傲。然乎。杖人曰。讀書須善讀古人之書。不
則誣古人。且自陷矣。隱居遣放。郭象以為放而不傲。
阮籍所謂致意之詞也讀莊子。如讀樂府。乃以告示
例之乎。韓非解老。慈故能勇。遂流潛礉。將以罪老子
耶。言因救弊。法久必弊。在後人之善用以濟之。非委
於至理之弊也。老子言亦刻峭而當時自處謙退。接
人以禮。故孔子問禮於老聃。約禮為仁。遜以出之。遯
象不惡而嚴。以禮故也。莊子亦曰。以刑為體。以禮為
翼謂內嘗戒懼。不起妄念。而外以禮。隨順世緣者也。
戴安道宗老莊。而履禮。深以放達為非。可謂有見而
奉重者。達士取快。往往置愚不肖為不足論。而專責
賢智。故出口若與經訓相翻耳。形容孤硬便似簡傲。
形容不犯鋒芒。便似波靡。況以鬼神寫照乎。況加以
才人之賞怪而搆虛乎。故曰善讀書者。貴知寔際。

**** 王尼

王尼見何綏簡傲之書曰。伯蔚居亂世而矜豪乃爾。
其能免乎。或曰。伯蔚聞此言必相危害。尼曰。伯蔚比
聞我言。自巳死矣。及永嘉之亂。何氏無遺種。管輅見
何晏夏侯湛而規之。人或以何等勢盛。輅曰。鬼燥鬼
幽。其能久乎。丹曰。管輅亦夭。而王尼且死車牛之下
矣。杖人曰。世亂不可概責而風尚確有其幾。定數固
莫能逃而君子貴乎自盡。嵇叔夜以倨鍛致殺。豈莊
子之旨哉。昔慚柳下。今媿孫登。此其回光語也不可
以廣陵散之從容。與夏侯太初之霹靂倚柱。而為之
解也。

**** 馬伏波

竹開嘗舉馬伏波戒兄子。不得言人過失。然書中述
杜季良之行。非過乎。其後季良仇人。據援書以訟季
良。梁松因救季良不得。遂恨援而搆之禍。則援亦有
以取之不獨受松之拜也。杖人曰。雖然。果能瘖乎。或
責援以老不知休。則彼受之耳。在毒霧中。自念少游
語。乘下澤車。何可得也。據鞍矍鑠。未免見長。

**** 殷深源王安石

殷浩北伐既敗。廢居東陽。桓溫遺書。示引用合僕之
意。殷開閉十數。竟達空函。史蓋譏之。杖人曰。其玄沙
之白紙乎。兵非高士所能。一試不中。摧幢折牙。深源
豈不自知。而乃與流俗同醜。吾知其必無是事也。一
日閱湧幢曰。殷答空函。斥之也。咄咄書空。蓋巳超凡
界入初地矣。道生之對。亦是至情。後溫果殺其子涓
以報辱。桓玄得志。痛詆浩以成父志。劉裕建義。止競
武功。何暇改正。故晉書有二大冤屈事。桓氏之於殷
浩。王庾之於陶士行是也。丹曰。相如通西南夷。陸機
入洛建功。殷浩房琯之敗。皆不欲以文士自居。亦因
世不憐才。而以文士輕之。遂爾強談經濟。賈生治安
策。著於長沙。將以陰折綘灌。三蘇之策。揣摩可觀。未
必可行也。杖人曰經濟不可強營。固也。士子居恒。安
得不講求經濟。近代陽明能作事者。以悟得寔際。故
人情物理不能惑之。吾嘗惜王安石遇天子知巳。而
為國無功者。正如參得一橛禪。不知差別智。所以全
昧物理。而辦事不效也。世豈有官吏與民貿易而不
侵牟者乎。豈有欲收青苗錢而弛禁令人私鑄者乎。
曹孟德初置校事。魏文因之。程曉言其弊。王安石欲
箝口。乃置京城邏卒。其智不及程曉遠矣。

**** 形神相離不得不騷

離騷者。言乎形神相離而不得不騷也。卜居漁父。反
復自盡。道法時位。安於所傷。緣不得巳也。太史公非
屈。何以知其志與日月爭光。原其救少卿一事。真為
國家。非為朋友。其志不得自明且得罪焉。是以悲屈
而自悲耳。學道者亦有形神相離不得不騷者乎。亦
有悲人而自悲者乎。噫。

**** 元亮

靖節作乞食詩。無非一念所激恥食世粟。其曰愧我
非韓才。蓋自傷也。子美曰。淵明未聞道達生豈是足。
黃山谷曰。世執此詩以貶陶。非癡人說夢耶。縱浪人
化中。不喜亦不懼。而葉夢得亦不肯陶。何也。杖人曰。
不妨癡人說夢。











** 杖人全集跋

道法之時乘也。代錯之本不二也。自非靜正不禦專
入甚深。窮盡上下四維而止有一寔者。未易語其故
也。事以時起道以法行。教立尊幢。為眾所射。百家蜂
午。關責互起烏能免乎。智嘗以醫學喻醫王。而表醫
醫之願焉。運氣經脈。三才同符。靈素舉之。而人不盡
達也。張仲景提出傷寒為重而論之。劉河間以傷寒
為熱病治用寒涼。而張子和汗吐下寔宗之。李東垣
辨外感內傷而闡扶陽之論。朱丹溪謂人身陽有餘
陰不足而貴滋陰之方。薛立齋則發揮腎中有真水
火。其說各別似乎冰炭。非欲為異也。務發明前人之
所未發者則專言之。其巳發明者則略之。合觀而體
究焉。皆本具者。非人力所可誣飾也。後人不知集大
成。而後能應病予藥。乃囂囂然倚一家而執之。豈不
蔽哉。況以媮心便其苟簡。易以驩門。以惏心縱其恣
睢。詭以障世又挾單方燒靈素乎。我杖人橫身于刀
兵水火。求天下大傷心人。與之擔荷。傳真宗旨。時至
此時。喙鳴矯亂。必通其故。必集大成。方能知天下分
科專門之利害而用之。各隨其類。就材食力。固也待
其人而後行。具大過人之資。發公願力。窮盡而統御
之。乃其所望也。欲集大成。正知遍知。徹上徹下。何可
以巳格物之則。內外互徵。目不敵日。盆水映之。無逃
也恃自直之箭。則中鵠無矢。恃自圓之木。則行地無
輪。規繩檃括而得法者簡矣。蘿必不可以箭。樗必不
可以輪。盡性而善因之。順理者易矣。每歎言法言性。
二者聚訟。言守成。言盡變。二者詎免齟齬耶。夫信得
先天之仁智而真性不死。自知後天之奉順而妄心
不生。猶乾道之健行而無息。坤道之有功而無成也。
猶有一吷焉。聖人見古今備萬之大獨。而知宙合混
闢之貫幾。天無先後。中具條理更何疑乎。末流學者
速於見利。規矩偭錯不盡其誠。巧於護短。怙氣矜勝。
奇幢尊我。易失毫釐。匿以埋伏。使敵開戶。以奪為捽。
使不及距。急口之直。執硫使炊。無星之權。向空筈箭。
袛為利器示之。故流弊用罔耳。破庸籠。破空籠。破疑
籠。忽開參膺。旋覆頂門。還其重瞳。隨宜鏡照。口司飲
食言語。時有開閉而鼻下垂二孔。本無開閉也。蓏理
相齒。倫脊忘言。是尚為綴旒所縛。而犛靬所炫哉。嗟
乎時哉。鳳山杖人。忽發堯孔托孤之論而鹿湖老父。
亦致竹關下宮之辭。時節因緣。無容迴避。土木同緯。
歷天適然。安於所傷。習坎自盡。業巳一門深入。豁其
通幾。公因反因。藏于代錯。各一本事。即是共一本分。
直下原無岐見。復何噥噥本于無私。而遇緣即宗。同
患至密。而決于中節。夫豈憂本來於穆之缺少乎。杖
人觸處創發。而中切脈之針經。反因痛剌。而順新硎
之刀理。非許常人可以濁識浮情學之者也。如無其
人。何敢漫責。一橛者一橛。別路者別路。約於不欺。而
泯於薪火。識大識小。道自不愁斷絕。藏天下于天下。
巳矣。故就杖人三彙槁而芟煩去複。歸決於此。此固
午會全彰。集大成之雷雨也。安知無傷盡偷心。觸此
自奮者乎。

鳳山孝人弘智謹識














　　　(天界覺浪老和上全錄佛弟子王梅張伯
　　　升倡首流通　伏願
　　　　　　皇風洋溢　　佛日增輝
　　　　　　天下太平　　法輪常轉)







　　　(佛弟子熊進學助刻
　　　天界覺浪老和上全錄　伏願
　　　　　　皇風洋溢　　佛日增輝
　　　　　　天下太平　　法輪常轉)







　　　(信官耿繼善繼美助刻
　　　天界覺浪老和上全錄　伏願
　　　　　　皇風洋溢　　佛日增輝
　　　　　　天下太平　　法輪常轉)







　　　(佛弟子呂應陽夏有德繼旺廖廷貴王惟明高
　　　世勳金有登朱雲登董一奇楊樂平徐弘勳鄭
　　　正詢孫元禔申振祖劉士惀助刻
　　　天界覺浪老和上全錄　伏願
　　　　　　皇風洋溢　　佛日增輝
　　　　　　天下太平　　法輪常轉)