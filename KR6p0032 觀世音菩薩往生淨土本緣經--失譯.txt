#+TITLE: 觀世音菩薩往生淨土本緣經--失譯
#+DATE: 2018-05-12 10:24:41
#+SOURCE: github.com/kanripo/KR6p0032 master 15fec488                
No. 12
觀世音菩薩往生淨土本緣經
失譯人今附西晉錄

如是我聞。一時佛在王舍城鷲峰山頂。與大比丘眾
及諸大菩薩天龍八部人非人等。恭敬圍遶。而為說
大菩薩本生因緣。爾時佛前有大光明。遍照南閻浮
提。漸及佗方國土。而光明中說偈言曰。

「　成就大悲解脫門
　常在娑婆補陀山
　晝夜六變觀世間
　本願因緣利一切」


是時眾會見此光明。聞說偈言。生未曾有想。莫不疑
怪。次第問因緣無答者。爾時眾中。有一菩薩摩訶薩。
名曰總持自在。從座而起。便白佛言。世尊。有何因緣。
現此光明。誰人所放。我等大眾。見斯光明。聞說偈頌。
未知因緣。願為我等。當說其因緣。佛告總持自在菩
薩。善哉善哉。汝等諦聽。從此西方。過二十恒河沙佛
土。有世界。名曰極樂。其土眾生無有眾苦。但受諸樂。
其國有佛。號阿彌陀。三乘聖眾充滿。其中有一生補
處大士。名觀世音自在。久植善根。成就大悲行願。今
來此土。為欲顯示往生淨土本末因緣。現此光明。普
照世界。不久自來。汝等當問偈頌因緣。爾時觀世音
菩薩摩訶薩。百千大菩薩眾。俱共來詣鷲山頂。頭面
禮佛。讚嘆供養巳。退坐一面。時總持自在菩薩。承佛
威力。往觀世音所。共相慰問。自觀世音言。善男子。所
放光明。演說微妙伽陀。未識本末因緣。其意云何。時
觀世音告總持自在言。乃往過去。不可說阿僧祗劫
前。當於南閻天竺。有一國。名摩涅婆吒。其國有一梵
士。名曰長那。居家豐饒。有妻□名摩那斯羅。未有子
息。夫婦常歎恨。我等財產雖豐足。亦無餘念。未有子
息。是為遺恨。祈禱天神。慇重求子。其妻未久之間。有
身月滿。生男子。端正無比。至有三歲。復生男子。梵士
得二子。歡喜踊躍。招占相使見二子。相者見而不悅。
良久告言。此兒雖端正。別離父母不久。兄號早離。弟
名速離。雖聞此言。夫妻相共愛養無厭。早離年至七
歲。速離年至五歲。時母摩那斯羅。四大乖違。重病卒
起。形色衰損。辛苦病惱。不得安臥。水食絕將。入死門
時。二子有母左右。瞻仰面目。憂悲啼哭。長母聞子悲
聲。血淚交流。從病牀而起。以左右手。摩二子頭言。生
死敗壞。不可免脫。占相所言。有實唯然。所恨汝等未
及盛年。捨而別離。我有何罪報。汝等何無幸。爾時早
離在枕側。悶絕而臥。良久蘇起。呼天唱言。我等如今
者幼稚無識。非生母者。誰示明操道。天地空曠。神心
無據。一何捨告別離。悲母則誘諭言。世間法爾。生者
必滅。譬如駛流。必不久住。今聽悲聲。深生病惜。又速
離以幼稚心。舒於二手。繁細頸。高聲啼哭。是時摩那
斯羅語二子言。明操至道。無過發菩提心。菩提心者
大悲是。若至老大時。欲報四恩。宜須發心。如只今者。
汝莫啼哭。我雖死亡。共父住。即呼長那。而語遺言。我
今與汝。如車輪。如鳥翼。而有二子。我死汝生。汝愛養
不異我生時。曾從佗緣。莫心改變。梵士聞婦遺言。悶
絕僻地。蘇起唱言。車無一輪。不進寸步。鳥無一翼。不
飛尺空。汝入死門。我與誰人。養育二子。夫婦別離。恩
愛至悲。我不樂世間。將捨命入死門。時婦復言。二子
者。汝與我共生。願止別離養二子。言訖閉眼。父及二
子取其遺言。葬死屍還家。兄在右膝上。戀慕母。弟在
左膝上。求食而悲。梵士憂懷中。而作是念。我無力。求
佗女為婦。養育稚子。爰有梵士。名毗羅。有一女。心情
貞良。即取彼女。收為婦。時舉世飢苦。財穀漸盡。庫藏
空無。生活無憑。長那即語妻言。我聞從是北往七日。
有山名檀羅山。有甘菓名鎮頭。將行彼山取妙菓。養
汝及二子。汝我還來間。將可養育。妻受其語。養育二
子。如生母。夫差彼山獨往。去後二七日。更不還來。時
妻生異念。作是思惟。長那若住彼山不來者。我如何
養育二子。若採菓雖來。彼愛念二子。我有何等分。今
以方便。除遣二子。思惟巳語海師。定出時巳。更告二
子。我汝等養無力。汝父既未還。從此南方。近有島。海
岸孤絕。岸有甘菓。濵有美草。我與汝等。共往絕島。即
詣船師所。二子俱乘船渡海。到絕島岸。語二子。汝等
二人先下。戲濵挊沙。我在船中。料理餘糧。次下欲求
草菓。二子即下。東西馳走遊戲。不知餘事。後母密乘
本船。還古鄉。二子還到本濵。見之無船。及母不知去
所。海側走疲。舉聲呼母。更無答者。二子晝夜悲哭。兄
早離作如是言。悲母告別離。一去更不來。慈父往檀
那羅山。更不還來。後母者置絕島。密還去。如何存身
命耶。時憶念生母遺言。我須發無上道心。成就菩薩
大悲。行解脫門。先度他人。然後成佛。若為無父母者。
現父母像。若為無師長者。現師長身。若為貪賤者。現
富貴身。國王大臣。長者居士。宰官婆羅門。四眾八部。
一切隨類。無不現之。願我常在此島。於十方國。能施
安樂。變作山河大地。草木五穀。甘菓等。令受用者。早
出生死。願我隨母生處。不離父生處。如是發一百願。
壽終。父長那從檀那羅山。採鎮頭菓。還來本宅。先問
其二子。後母即答言。汝子只今乞求飲食遊出。其父
有朋友。往其所。問子在所。彼答言。汝出後。過二七日。
後母送置南海絕島。餓死定不疑。爾時長那。嗚呼甚
自責。我往檀那羅山。取甘菓來者。為養二子。而有何
罪。忽遇二別離悲。先別離難忍。今亦值生別離。不堪
任。即求覔小船。到絕島濵。四方奔求。唯是白骨一處
聚集。衣服散在海濵。知是我子死骨。懷衣骨。啼哭發
願。願我度脫諸惡眾生。速成佛道。或變大地。或水火
風。或變草木藂林。為眾生作依止。或變五穀增益佗
身。或若天若人若神。一切貴賤種形色。無剎不現身。
如是發五百願。又願我常住娑婆世界。說法教化。如
此時間。不食命終。閻浮提大動。諸天來會。禽獸悲鳴
不安。空中散化。供養白骨。爾時梵士長那者。今釋迦
牟尼如來是也。母摩那斯羅者。西方阿彌陀如來是
也。兄早離者。我身是也。弟速離者。大勢至菩薩是也。
朋友者。總持自在菩薩是也。昔檀那羅山者。今靈山
是也。昔絕島者。今補陀落山是也。劫壞之時。器界雖
壞。劫成時。先相還現。彼山北面有堀。若金剛有大石。
號寶業。我常在彼石上。說大悲行解脫門。成就眾生。
昔為早離時發願。處山頂。有七寶殿堂莊嚴奇妙。我
常在寶宮殿。示教利喜。昔呼父母處也。我依彼思往
生淨土得不退位。思昔捨身。故常在彼山。異類禽獸。
昔我所化。現草木。向捨身所。而低其葉。當知光明中
偈頌亦如是。始末因緣。爾時釋迦牟尼如來。讚嘆觀
世音菩薩。善哉善哉。誠如所言。往生因緣。一一如斯。
汝等當知。如今日者。我及阿彌陀一化始終也。譬如
父母。有一子。劫稚墮井底。其父入井底。救其子置岸
上。其母在岸。抱取養育。諸親屬助母養志。結朋友儀。
不還本井穢中。我如慈父。五濁眾生如隨井底。阿彌
陀如悲母在岸上。如淨土觀世音等。如朋友。得不退。
如不還。當知入娑婆五濁穢中。教化六道愚癡眾生。
今生淨土。彌陀引不捨。觀世音大勢至守護。令不退
還。皆依往昔誓願因緣也。爾時阿彌陀如來無數百
千聖眾。現空中。說偈言。

「　善哉釋迦文
　在濁利眾生
　聞名見身者
　決定成佛道
　往昔因緣故
　今來現空中
　欲生我因者
　必來迎西方」


爾時釋迦牟尼佛讚阿彌陀。說偈曰。

「　善哉兩足尊
　能利娑婆界
　證明真實法
　慈悲施一切
　若有重業障
　無生淨土因
　乘彌陀願力
　必生安樂國
　若人造多罪
　應墮地獄中
　纔聞彌陀名
　猛火為清凉
　若念彌陀佛
　即滅無量罪
　現受無比樂
　後必生淨土」


爾時觀世音從座而起。說偈言。

「　二尊如日出
　能破生死闇
　顯示往因緣
　經劫不敗亡
　我念無量劫
　在於絕島側
　發心時因緣
　常在補陀落
　昔在生死時
　二尊為父母
　今在淨穢土
　互助化世間」


爾時大勢至說偈言。

「　我從初發心
　隨二尊不離
　今聞昔因緣
　能知緣不巳
　我動一足時
　三惡離菩惱
　若生淨土時
　授手迎西方」


爾時總持自在王亦復偈說言。

「　我昔為朋友
　今日能知之
　當來得聞者
　決定生淨土」


爾時阿彌陀佛忽念不現。大眾歡喜。作禮而去。
觀世音菩薩往生淨土本緣經