#+TITLE: 維摩經略疏-胡-吉藏
#+DATE: 2016-06-11 12:28:38
#+SOURCE: github.com/kanripo/KR6i0101 master 1fcdd991                

* No. 343-A
 維摩詰所說經疏敘例

曰余嚮也讀玅經文句若記而邃然見其會本之弗
若夫各函也何居夫古之疏記之體製也非夫后世
之注解之比也后之以為注解者也自有意于截章
嵌注也古之以為疏記者也自有意于經疏別行也
蓋古之疏記也譬諸一巨幅山水之圖也有人而割
之離間而列次焉其列也弗失次則弗失矣然其勢
巳弊也苟其勢蔽則觀焉者或有以惑矣蓋后之注
解也譬諸若而幅小畫以張乎壁間也每幅其為勢
盡而其為觀全也是以夫會本也蓋非古也然而夫
法華雜華諸部也其函三而其袟巨矣會焉則利於
初機之者者亦弗復尠也乃今斯經疏也函但兩而
帙且小矣會焉則為利也鮮而為害也有矣然則是
斷不可以會者也而今會之也何也有弗得巳也蓋
是疏也原書林某嘗借古剎之所藏本以令傭書者
寫焉而欲經疏併刻之之需分會若國字傍訓於余
余於在乎泠之以前之畵譬曰其為單刻焉也是所以
得夫作者之意也不亦善乎然彼面則曰唯唯而退
則亦曰噫噫竟以弗肯余曰唉不為會焉則不為刻
焉然乃教其法門之偉寶而復廢置篋衍而以充螙
魚之饑而巳矣愛也夫弗會之與其無以行于世寧
孰會之而有害是所謂弗得巳也是以今之分會也
務在不割裂文義而莫敢逐支科以分裁焉聞之也
垂輪之為造器千奇百思尚有遺工是余之謭陋舛
譌奚鮮第是所謂擁篲清道企望塵濁云爾幾乎君
子之涉于此而且研焉且鑽焉也。

經也用吾邦黃檗藏本也本之十有四品為卷三曰
上曰中曰下其之上卷雙題竝舉之中之下單題曰
維摩詰所說經今之會本離卷為五也是以隨疏以
造卷爾既是隨疏為卷故於經之首題除卷上二名
及以下去不復安經題也若經文藏本之與疏牒字
有異也廼標出于格上。

譯者之名也經本每卷出焉今既無隨經而釐卷是
以獨卷首乙處出焉爾。

疏原本五卷矣若高麗天法師教藏總錄曰吉藏維
摩經疏十二卷或六卷恐是釐卷以異爾其或六卷
者也為是共科牒一弓與亦有曰嘗以讀本邦舊教
章錄乃藏師有廣略二疏所未能詳焉而元本題目
不一一謂之疏一謂之義疏一謂之略疏乃今竝各
處存舊也若其為體製也當宜稱略疏矣夫斯疏乎
漸于吾邦也蓋當千載幾而刻木也實始于今日巳
今會本之首題曰維摩詰所說經(亦名不可思議解脫)疏第一
也是為於經題也除卷上之字於疏題也除維摩經
之字以合為題號也由其第二卷以降單舉疏題也
所以弗復隨經而離卷也於疏之三名也獨用疏之
目也所以仍古也若品題也疏之元本別行安焉今
也厭繁故但以﹂界之而弗復別乎行。

經文之疏釋之不敢文字之作大小以甄別之惟疏
也低乙字而別于經文。

近世聖行諸氏諸部會本力欲前以科名次以經文
而後之疏釋故差譌亦夥也何居夫古之人之於疏
記也必別出科文所以其為釋也亦弗標母科而舉
子科也亦略子科而獨出母科也亦趨牒科名以直
消文旨也皆為由夫科文之別出巳然后之人之視
科文也猶弁髦也為之多弗之存焉夫夫也不知有
是是以譌爾乃今不必科也前之經也次之唯力而
俾文以帖帖然爾經文也既弗敢細柝是以其中支
科也概以﹂斷焉蓋令之易見也亦經文疏釋隔遠
而其節段難以照應者之屬也標科格上蓋令之易
繹也。

疏文焉玄釋大章者也安圈于章首以舉其疏文也
疏之為文字或恐羨剩焉者或恐失脫焉者今無復
餘善本之可以讐也世之君子苟能得善本請參校
焉。

疏之原本其為書也古拙頗以異體余斷為是寫隋
唐間之本而莫一字之以歷後進之改易者亡論法
間之偉寶即天下之奇珍乎苟有嗜古之士觀焉豈
庶幾猶魯之璵璠為重矣今本之字也傭書者更為
者十常五六亦不可得而復舊也惜夫其餘之存者
標之格上曰某某同也一曰某也某異體也。

斯之疏文字假借以讀者為多也今者私讀而標之
格上然今疏之所以特多借讀以頗疑好奇詭也何
也曰其繇為二其一曰夫諸部之以流行于世也是
后之人刊之誤校之文而改易者居多矣今疏弗爾
是以爾也其二曰蓋當時識字者寫之為欲奇古其
書而令讀者以沈潛然後得焉勿然草草爾懼是非
必盡疏家之所用也然夫古之章疏之文字假借以
讀也往往而然若其消為帖影為檠德為得(是也於天台法
華疏中趨舉斯之三)性作姓淵作泉待作得(是也於慈恩唯識疏中且出斯之三)
之彚不可勝計也若章疏既爾經論亦然詎以不復
用心也與哉亦且舊之鈔寫間有釋為尺辨為弁之
類今之人也姍其用此而為訛俗其無乃非識之故
書也乎偷人之以讀此之本也黨乎悟而逈乎通於
是以閱諸部之章疏也惡在莫靈靈爾也是譬若夫
陸遜之束炬先攻乎一營而遂曉破蜀之法然惡余
乎斗筲之人漫焉校文僭踰固巳寧乎逃罪諸寧乎
逃罪諸。

元祿戊寅相月庚子沙門釋(道空)識

* 維摩經疏目次


  
  * 卷第一
  
  * 敘例
  * 佛國品第一
  * 卷第二
  
  * 方便品第二
  * 弟子品第三
  * 卷第三
  
  * 菩薩品第四
  * 文殊問疾品第五
  * 卷第四
  
  * 不思議品第六
  * 觀眾生品第七
  * 佛道品第八
  * 卷第五
  
  * 入不二法門品第九
  * 香積佛品第十
  * 菩薩行品第十一
  * 見阿閦佛品第十二
  * 法供養品第十三
  * 囑累品第十四


維摩經疏目次(終)
No. 343
維摩詰所說經(亦名不可思議解脫經)疏第一
姚秦三藏法師鳩摩羅什奉詔譯
胡　吉藏　撰

* 佛國品第一

【佛國品第一
維摩詰者尊其人也不思議解脫
者重其法也夫至韻無言玄藉彌布法身無像物
感則形故無言而無不言無像而無不像以無言
而無不言故張大教網亘生死流無像而無不像
故住如幼智遊戲五道是故斯經人法雙舉維摩
詰者此云淨名以淨德內充喜聲外滿天下藉其
故曰淨名豈唯降魔勞怨制諸外道爾乃五百聲
聞自稱不敏八千菩薩失對當時言其法者即不
思議解脫故統萬行則以權智為主樹德本則以
六度為根濟矇或則以慈悲為首語宗極則以不
二為言故能室抱乾象手接大千借座燈王請飯
香土眇漭無為而無不為罔知所以然而能然不
思議解脫也然此一經乃是大乘之心髓方等之
膏油是故叡師歎曰餘之發心啟矇若此又僧肇
序曰此乃窮源盡化玅絕之稱也其人家貧常以
傭書為業恒讀老莊每喟然歎曰美最美矣遊神
􂈓理之方而未盡善也後見斯經即頂戴受持謂
親友曰吾知所歸極也尋便出家遇什師長安受
學肇師出家叡公啟悟竝由此經所以大經云眾
生善知識非一國土非一緣教非一乃有無量善
知識無量教門雖有無量善知識佛與菩薩是眾
生真善知識佛菩薩是人善知識佛菩薩所說教
是法善知識是故善知識莫出人法二種然遇此
善知識復不同自有一人遇無量人無量人遇一
人具有四句一人遇無量即如善財入法界始見
文殊後值彌勒凡一百一十善知識復遇三千大
千世界微塵數善知識一一善知識各說一法門
即有三千大千世界微塵法門故是一人遇無量
也無量人遇一者如無量眾生遇一佛一菩薩餘
二句可知(云云)然善財是淨土中人淨土多諸菩薩
說法故善財遇多善知識今娑婆穢土唯佛及淨
名勝鬘等說法為眾生善知識也今略於餘句且
明淨名為眾生善知識維摩詰即是人善知識不
思議解脫即是法善知識是故見人稟法皆得悟
道也然此經文不同今當作一種分裁超越南北
殊古異今何者從來開為三段序正流通即四品
為序說從文殊問去訖香積有六品為正說從菩
薩行品去訖經為流通說所以作此判者約室內
外故為此分斯經既稱淨名經故以淨名室內為
正前非室內說故為序後室外說故為流通從來
所用也今所明者華嚴有七處八會此經即有二
處四會言二處者即是菴園方丈二處言四會者
菴園有二方丈亦二菴園二者佛國品四眾皆聚
八部雲集佛說淨土法門并命弟子及菩薩問淨
名之疾即是菴園一會從菩薩行品文殊與淨名
并天龍大眾往至佛所即是菴園重會也方丈二
者初即是方便品未命問疾之前淨名現疾長者
國王無數千人皆往問疾淨名因以身疾而為說
法即是方丈初會次佛命文殊往五百聲聞八千
菩薩從文殊去入方丈內問疾復是一會也然此
之二處即道俗二處佛菩薩二處道俗方便佛菩
薩方便(云云)問曰菴園二會二會何異方丈兩集兩
集何殊解云此兩處兩會竝異言菴園二會異者
即廣略不同初略明淨土因果法門但是舊眾後
即廣明菩薩行具客舊二眾也方丈二會異者初
但說二法門一毀生死過患二讚如來法身功德
即逼引歎毀二教後即廣說諸法辨不思議等事
人亦異初唯有國王長者百千人但有俗人唯是
顯眾若是後會即具道俗異幽顯兩眾故四會不
同也然雖有二處四會差別不同束為三段還是
序正流通也此之三章有異從來從來室內外判
今即不然言三章者從初至說偈竟為序從寶積
問淨土因果訖法供養品為正屬累一品為流通
也問從來約室內外判有何過失而輙不用解云
有大過失何者汝若用前四品為室外序說者方
便品在何處說耶不可言方便品在室外說方便
品是淨名為諸問疾人說豈應是室外說若是室
內說應囑正說云何判為序耶二者從前至法供
養品明菩薩觀行豈復是流通何者前之四品明
淨土行方便品破凡迷次弟子菩薩兩品破聖病
聖病有大小既其如此云何為序耶後明菩薩行
辨盡無盡法門豈復應是流通耶又如汝所說室
內外為序正者即隱義而顯事顯事者約室判故
為顯事而不取義分文故為隱義今取義分文非
但得義而復得事事義雙明彼即雙失故不應約
室內外判也問約室內外分是誰作此判耶解云
根本是莊嚴解後招提所用故不可依也問若爾
大師何故用耶解云師乃是一時作此說豈可永
為定耶問汝作此判為何承耶解云此乃古老相
承關中舊說何者故肇師云此經始自淨土終訖
法供養其文雖殊不思議一既置前六事略後囑
累故知前六事為序後囑累為流通中間不思議
為正也肇公親對什師後注此經竟寄曇邕與劉
遺民云貧道語雖不文義承有本以是義故斯判
可依也三說之中今是序說就此章中後開為二
第一通序第二別序通別有數意巳如餘經記釋
(云云)問今是序說應是序品何故題佛國品耶解云
品是後人所安斯有何定或從前為品或從後為
品或從事從義等今此中從後為名從義立目故
云佛國品又且多明義少明事言義者即是淨土
因果法門品多明此義從多為論故安佛國品也
問何故不云淨土品耶解云佛國語通淨土言別
通得包別別不含通為因緣從通為名不從別為
目言佛國通者直云佛國淨穢等土無非佛國若
言淨土但得淨不兼穢為是故佛國通淨土別也
又依現蓋事為名蓋中有十方佛土土有淨穢故
但得題佛國不標淨土也又依佛與寶積說土因
果為名此中明非但明淨亦復辨穢故文云應以
何國起菩薩根而取佛土應以何國入佛智慧而
取佛土若使如此即明淨穢諸土以利眾生眾生
應見淨即現淨宜見穢即現穢此即隨眾生所宜
即為現土不得偏應寶王不現土沙以是義故但
題佛國不得淨土也問此云佛國品為從前寶積
獻蓋如來現土為名為從後如來明淨土因果為
名耶解云具此二義品中明此二事從此為名故
佛國品也。】

「如是。

我聞。

一時。

佛。

在毗耶離菴羅樹園。」

【如是者即是第一通序此中即六事巳如餘處廣
釋今略而解之如是者解此雖復眾多不出合離
二判今釋者大智論云佛法大海信為能入智為
能度如是者信也雖有如是二言總名為信如是
者即信不如是即不信也信何物法信不思議解
脫法即不思議解脫信也婆藪節經云如是者決
定也明阿難傳佛語決定如是也離解者從來云
文如理是二物相似曰如一物無非曰是明阿難
說如佛說故云如阿難說理不異佛理故云是也
又梁武云如斯之文是佛所說又云如即如佛所
說是即是佛所說故云如是也。

我聞者第二明傳經之人然我聞有三種自有聞
稱我聞自有不聞而稱我聞自有聞不聞而稱我
聞聞而稱我聞者即是大品等經終始侍佛親承
音旨故是聞而稱我聞也不聞而稍我聞者即是
大經說涅槃時阿難不在座而為魔所亂不聞說
涅槃而經前亦稱我聞此即當時不聞而稱我聞
也亦聞亦不聞稱我聞者即是此經前在菴園親
侍如來故是亦聞未命問疾前有國王長者無數
千人問疾而說法阿難不聞次文殊與八千菩薩
五百聲聞天人八部俱往問疾阿難亦不聞何者
其不在方丈內故下文阿難問如來云此為是何
香佛答云是彼菩薩所食之香飯毛孔之香若使
如爾故知阿難不在方丈內斯即四會兩聞兩不
聞故是亦聞亦不聞而稱我聞也問聞可稱我聞
既不聞何得亦稱我聞耶解云雖復不聞阿難懸
領故得稱我聞大經云阿難多聞士自然當解了
也大金剛藏經云阿難得法性覺三昧云何不聞
而不懸領又舍利弗問經阿難得不忘禪佛覺三
昧也又釋道安云阿難得佛意三昧若依報恩經
云阿難為侍者求於四願最後願云所未聞經願
佛重為我說若爾前雖不聞後更得聞也又此聞
聞不思議法即是不思議聞不思議聞即不聞而
聞也然有三阿難持三藏復有一阿難持三藏今
此阿難與佛同行釋迦精進故為佛阿難多聞故
持佛法也問若爾何意被呵解云共為開道然道
非得失能得失耳說不思議名居士持不思議名
阿難。

一時者第三事釋此非一今略而明之一時者可
有二種一者根緣開發之時二者阿難領悟之時
根緣開發正是此時阿難領悟此意為傍何者如
來彼教正為眾生眾生欲開發故菩薩說教故此
意為正若是阿難領悟即是如來去世後安令人
信耳故大論云說時方人令人信故故是傍也又
肇師云法王啟運嘉集之一時也。

佛者第四事佛即說教之主外國云佛此間番為
覺者外國詺佛為天皷何者卅三天有鼓賊來自
然鳴賊去亦鳴鳴時諸天勇如來說法亦爾如餘
處辨(云云)。

在毗耶離城下第五明住處亦云毗耶離國此是
六大城中一大城十六大國中一大國毗耶離或
云毗舍離或云鞞舍離此云廣博嚴淨亦云好稻
復云好成有通別廣狹二處可知菴園者即是別
處亦云捺女園此事如祇陀園祇陀園給孤長者
買為佛起精舍此處是捺女自捨為佛起精舍然
王舍城有六精舍今毗耶離城有三精舍一在城
內名彌獲陀一在城南即是重閣講堂今此在城
北去城二里名捺女園精舍也捺女因緣事出捺
女經如彼經所辨也。

○大比丘眾下第六列然眾有二一者證阿難無
傳聞之謬合後人信前既云我聞為阿難自聞為
與他共聞若自聞未足可信為是故今列同聞眾
明阿難非獨自聞乃與無量人共聞證阿難無傳
聞之謬故可信也二者前明佛是說教主以菴園
是說教處今列眾即是教所被緣就此中列眾為
二第一列眾第二結眾就列眾中為三第一列聲
聞第二列菩薩第三列凡夫而不次第有數義一
者顯示教明聲聞心形兩勝故前菩薩不定心勝
形劣故處中凡夫兩劣故居後二者聲聞樂涅槃
畏生死凡夫樂生死畏涅槃聲聞住涅槃凡夫滯
生死竝是二邊二邊故在前後菩薩不著二邊故
處中故文云非凡夫行非賢聖行是菩薩行也問
引聲聞何意不歎德耶由來解云此是第三抑揚
教抑聲聞揚菩薩為法華之由漸故彼云將會眾
徒歸於一致故歎凡夫有及復毀聲聞如敗種為
是故不歎聲聞今明不然汝若仰聲聞高菩薩亦
呵聲聞不呵菩薩既呵聲聞不歎聲聞亦應呵菩
薩不歎菩薩俱呵俱不歎俱呵俱歎又將法華難
此經呵聲聞不歎聲聞法華破聲聞不歎(云云)又一
家云有但小但大以但小被呵此解亦不勉難何
者既呵但小不歎但小不歎但小不歎但小亦呵
但大不歎但大若言歎不但大亦應歎不但小淺
難(云云)但不但義別釋今所明者關中釋望前顯示
教即便可解何者關中云聲聞不須歎菩薩須歎
何者聲聞形儀勝人皆信故有時歎有時不歎菩
薩形無定方人不皆信故須歎又且愚人多智者
少外形易識內德難知以形易識故不歎聲聞內
德難知故須歎菩薩也又聲聞常眾無餘人故不
須歎菩薩不常眾復有餘人故須歎也。】

「與大比丘眾八千人俱。」

【三章之中此即第一列聲聞眾大比丘如常釋也。】

「菩薩。

三萬二千。

眾所知識大智本行皆悉成就
諸佛威神之所建立為護法城受持正法能師子吼
名聞十方眾人不請友而安之紹隆三寶能使不絕
降伏魔怨制諸外道悉巳清淨永離蓋纏心常安住
無礙解脫念定總持辯才不斷布施持戒忍辱精進
禪定智慧及方便力無不具足逮無所得不起法忍
巳能隨順轉不退輪善解法相知眾生根蓋諸大眾
得無所畏功德智慧以修其心相好嚴身色像第一
捨諸世間所有飾好名稱高遠踰於須彌深信堅固
猶若金剛法寶普照而雨甘露於眾言音微玅第一
深入緣起斷諸邪見有無二邊無復餘習演法無畏
猶師子吼其所講說乃如雷震無有量巳過量集眾
法寶如海導師了達諸法深玅之義善知眾生往來
所趣及心所行近無等等佛自在慧十力無畏十八
不共關閉一切諸惡趣門而生五道以現其身為大
醫王善療眾病應病與藥令得服行。

無量功德皆
成就無量佛土皆嚴淨其見聞者無不蒙益諸有所
作亦不唐捐。

如是一切功德皆悉具足。」

【菩薩三萬二千下第二列菩薩眾為五標名唱數
歎德列名第五結菩薩即總標名三萬二千即唱
數眾所知識即第三歎德然此中歎德古來釋不
同有一師約位釋此是初地二句是歎二地等次
關中諸師直擿句釋今所明者不出二種一出家
二在家又有二種一他方二此土復有二種一者
結業身二者法性身釋論云七地得無生忍捨宍
身得法身雖然此中正歎法身菩薩法身通道俗
客舊又此中歎不出二種一即鉤璅相生二即當
句而歎相生者前句生後句後句釋前句當句逈
生者即不然也故婆沙中說法有二種次第一者
依義二者隨緣義次第者前後相成隨緣即未必
如此今文具足有之眾所知識者人牽此句不同
有云菩薩三萬二千眾所知識合為一句明菩薩
無量此等三萬二千是眾所知識也有云菩薩即
總標名三萬等是唱數眾所知識即歎德今明此
句屬歎德也。

言眾所知識者此有數意一者知菩薩內德為知
識菩薩外形為識二者遠眾為知近眾為識如即
時人近即見識遠即但知名而不識形也三者成
論法門品云知為真諦識為世諦世諦淺為識真
諦深為知菩薩具二諦智故云知識四者約六根
而判六根不出見聞覺知眼見耳聞鼻舌身三根
為覺意根為知也復有四句一知不識二識不知
三亦知亦識四非知非識知而不識者如今人知
有觀音彌勒有大德行而不識識而不知者自有
識此菩薩而不知內之德行故大論云有人見佛
只言是一好形沙門而巳三者亦知識者知其內
德識其外形也非知非識今時不取也又肇師釋
云大士處世猶日昇天有目之徒誰不知識也問
菩薩出世何故為眾所知識解云菩薩內有大悲
外現一切身吐一切教欲度一切故大品云云何
菩薩為大事故起所謂度一切眾生既度一切眾
生一切眾生豈當不識又若顯識幽不識不得名
眾知識以幽顯皆識故云眾識問菩薩既普為一
切何故有不度者解云必由內因若無內因菩薩
雖應終自無益猶如天雨枯木不受菩薩亦爾有
因必感也。

大智本行皆悉成就者上眾所知識顯其外德今
大智本行列其內德亦得釋上何因為眾之所識
良由有大智本行故為眾所知識若無內德行何
得為人所知識者耶以十方三世諸佛平等之智
故云大智所以法花云平等大慧為眾生說法也
本行者菩薩此行為大智之本修於行得大智故
云大智本行正是歎因行上句歎德此句美行上
句標此句釋標釋德行兩雙也。

諸佛威神建立者上句明修勝法此句辨值勝人
亦上句明修勝因此句明值勝緣菩薩雖修因修
須諸佛加護令其成就也加護有二種一者近二
者遠言近者即如金剛藏等加其辯才令其說法
言遠者從初發心終至成佛所有善根皆悉加護
普令成就舉喻如魚母念子故成也問魚子從母
腹生筋血相開可令得成菩薩不從佛腹生云何
言加護得成就耶解云一家有本淨義佛與眾生
其源是同故相關也二者就事亦相關由佛說教
故有菩薩所以從佛口生從法化生也。

為護法城者上句明佛菩薩緣此句明菩薩為佛
緣上句明猶諸佛建加護故菩薩行成今菩薩行
既成就還報佛恩為護法之城然此有二意竝得
一以正法為城故經云正法寶城菩薩為護此法
城故云為護法城二者為作也菩薩作法之城故
世間言此人可為籬猨後意為正也然城有二一
者防敵二安王菩薩法城亦爾一者防邪二者立
正故云為法城也。

受持正法者上為護法城歎菩薩外德今云受持
正法歎菩薩內德亦是釋上句何由能護法城良
由受持正法故也初領在心為受康不忘為持初
受後持也。

能師子吼者招提云此是歎九地菩薩何以知然
引華嚴經云九地菩薩具四無礙墮法師位今云
能師子吼故是九地今明不然初地菩薩亦能師
子孔乃至十地亦能師子孔何止局在九地耶終
是預無生忍菩薩無生忍菩薩無生忍即通也前
受持正法歎內德今云能師子吼歎外德亦是釋
上良由內受持正法故外能演說也師子吼具如
大經及思益所辨也。

名聞十方者上師子吼歎因名聞十方歎果亦由
能師子吼故所以名聞十方也問前巳云眾所知
識竟今何故復云名聞十方耶解云前眾所知識
即狹今名聞十方即廣何者前眾所知識但在一
天下及四天下一世界等今聞十方無量世界故
廣為是故前後為異。

眾人不請友而安之者然大經云莫熾燃說莫非
時說莫不請說今何故云不請說解云彼經歎請
說此經歎不請說請不請各有所以不可一向非
解今云不請說者肇云真友不待請如慈母之赴
嬰兒慈母不待子請乳母方與乳今菩薩亦爾不
俟眾生請說方說有所宜即而安之宜人天即人
天安宜三乘即三乘安故友而安之也友者父慈
子孝兄友弟悌又云同門曰朋同志曰友菩薩與
眾生同志求佛道故稱友又菩薩前悟為兄後悟
為弟不取年高下但論前悟後悟以判兄弟故云
友而安之也。

紹隆三寶能便不絕者上句明下有所齊此句明
上有所興即興隆三寶使不斷絕也興隆三寶可
有二一者因中興二者果地興言因興者即龍樹
提婆之流破邪三寶顯正三寶破有得三寶弘無
得三寶也果興者明菩薩習無得之觀不絕悟無
生忍得成於佛今還此悟悟於未悟眾生不盡三
寶不斷故云使不斷絕也。

降伏魔怨制諸外道者前句歎顯正今句歎破邪
明菩薩德過三界所以三界莫敵德過天魔魔無
敵矣德過外道人無敵矣天人既其無敵四趣故
自不論故云降伏魔怨制外道也然怖之以威稱
降屈之以辨曰制也。

悉以清淨永離蓋纏者上句歎菩薩永離天魔此
句歎菩薩內無蓋纏也蓋即五蓋一切蓋纏即十
纏無量纏菩薩竝離也。

心常安住無礙解脫者上明永離蓋纏歎菩薩離
此句明心常安住無礙解脫歎菩薩得然無礙解
脫者釋不同數云無礙斷解脫證論云無礙伏解
脫斷大品差別品云菩薩無礙道中行諸佛解脫
道中行此就因果判就因自有無礙解脫前念為
無礙後念名解脫今此中明竝非此釋只詺無礙
為解脫即是不思議解脫故云無礙解脫。

念定總持辯才不斷者此就四法為歎念是一句
定是一句總持是一句辯才復是一句不斷通貫
上四句以念不斷慧踰明定不斷心常一持不斷
憶識強辯不斷化無礙也所以四句不斷者欲異
凡殊聖凡即經胎便忘二乘無復更生菩薩經胎
不忘歷劫踰明故云念定總持辯才不斷也。

布施下歎菩薩二慧二慧多種此中權六度實為
方便實方便為實方便故大品云慧方便明菩薩
具慧方便行乃成行若無慧方便行不成行若無
六事即墮空見若有六事即成有見故須方便慧
也今此中亦然六度無方便亦不具足方便無六
度亦不具足今具此二事故云無不具足。

逮無所得不起法忍者逮之言及無所得還是無
所受如大品所明也不起法忍者還是無生法忍
然釋此不同三大法師八地真俗竝觀名曰無生
今明不然七地即真無生大品云七地等定慧地
又且七地是阿鞞位即是無生不退又抑阿羅漢
經云有三種事無生是七地菩薩事般舟是八地
事首楞嚴是九地事問若爾大論何故云初地得
無生解云有二種初地無生七地無生亦初地不
退七地不退也。

巳能隨順轉不退輪者上逮無所得不起法忍即
歎菩薩自行今轉不退輪即歎菩薩化他亦上歎
菩薩如說而行此句歎菩薩如行而說也隨順者
可有三義一者隨順眾生眾生根性不同欲樂非
一故菩薩隨順而為說法二者隨順諸佛不違如
來之意前即下隨眾生此即上順諸佛也三者隨
順實相故云隨順也又唯佛真轉菩薩順佛而轉
也不退者有三謂位行念此三竝不退故云不退
問何者為輪云何言轉耶數有二師故彼文云牟
尼說見道疾故名法輪或復說八支轉至於他心
上半即薩衛下半即瞿沙此之二釋同是見諦而
自他為異今明不然但以無生忍為轉自得無生
為自轉復以無生轉與他名他轉悟有自悟他悟
故轉有自轉他轉也問用何為能轉解云以二慧
為能轉用二慧手轉於此輪也關中云流演負通
不的繫於一人稱之為輪自此於彼名之為轉此
句與上相成上不起法忍即自悟今轉不退轉即
他悟也。

善解法相知眾生根者此句亦得釋上句何由能
轉法輪良由善解法相知眾生根故能轉法輪又
上轉不退輪即是知一相門此句知眾生根即知
種種相門上句是知一相門者只是一無生令眾
生修一無生故是一相門此句歎知種種法知種
種根性欲樂而為說法故是種種相門所以大品
金剛品云知一相門知種種相門然一相門即道
慧知種種相門即道種慧也。

蓋諸大眾得無所畏者蓋有二種一者覆蓋二者
映蓋言覆蓋者明菩薩以大慈悲覆蓋大眾言映
蓋者菩薩以智慧威德映弊大眾故得無所畏亦
得釋前菩薩何由蓋諸大眾由得無所畏故蓋諸
大眾也無畏即四無畏如經論所辨(云云)問菩薩亦
四無畏佛亦四無畏菩薩四無礙智佛亦四無礙
智此為齊不解云通齊而不齊者法門多種那可
一例又請何所以解云佛無畏中有一切智無畏
此是果地菩薩是因中所以無有若是四無礙即
通故不齊也。

功德智慧以修其心者就福慧門歎關中云心以
智德為嚴形以相好為餝嚴心可以進道餝形可
以靡俗斯即三嚴具足也。

捨諸世間所有餝好者有二意一者明菩薩自有
相好嚴身不須世餝故捨二者釋疑菩薩既相好
嚴身人謂菩薩愛著此身故今釋云菩薩嚴身者
為化世人所以嚴身菩薩心巳捨於事故云捨也
名稱高遠者此復是一句歎然至此凡三過歎竝
有何異解云前眾所知識者即一天下識知菩薩
說名聞十方即是歎菩薩名遠今云須彌歎菩薩
譽高然自遠而不高高而不遠今菩薩遠徹十方
高至有頂也。

深信堅固者然此中歎無生法忍菩薩云何乃歎
信信乃是菩薩初基云何復歎於此事耶解云信
有二種一初信二後信舉喻好醫藥初上信好後
治病差方信定是好醫今菩薩得無生後方深信
也無生之信不可阻壞猶若金剛故作斯歎也。

法寶普照而雨甘露者大海出寶即如意珠從大
海出放光普照雨甘露雨菩薩亦爾從佛智慧海
出放智慧光雨正法雨優婆塞經云捨身施物後
得如意珠報也。

於眾言音下歎菩薩口業上歎心心第一次歎身
身第一今歎口口第一三業皆第一賢愚中有八
種聲唯有梵聲第一今菩薩即梵音第一也。

深入緣起斷諸邪見者他云此歎八地菩薩數於
色塵眾生為若干塵所成世界為若干塵所成今
謂不然地經別有其義今言深入緣起者明菩薩
深達因緣滅諸邪見故中論云能說是因緣善滅
諸戲論今亦爾便入緣起即能說因緣斷諸邪見
即滅諸戲論也。

有無二邊無復餘習者明菩薩了達因緣非但正
使無遺亦乃習氣皆盡故中論云因緣所生法我
說即是空亦為是假名亦是中道義以因緣即中
道故離二邊二邊正使既盡所以習氣亦淨也。

演法無畏猶師子吼者上句由菩薩了達因緣之
法離於結習也問前巳云得無所畏竟今何故復
云無畏耶解云上無畏通今無畏別上云一切無
畏故通今但云演法無畏故別何者以菩薩悟無
所得還演無所得故云無畏所以大經云有所得
者無四無礙無所得者有四無礙亦有得者無四
畏無得者有四無畏問上巳明能師子吼竟何故
猶師子吼耶解上明菩薩自無畏如師子今明令
他畏如師子也。

其所講說乃如雷震者明菩薩智慧如震說嚮若
雷凡夫人有慧無辯有辯無慧今菩薩內有智慧
外足辯才故說如雷。

無有量巳過量者三界內分段為有量菩薩以法
身為身過三界內生死故云無量過量也。

習眾法寶如海導師譬歎可知也肇師云導眾生
入大乘海採眾法寶使必獲無難猶海師導商人
必獲夜光了達諸法深玅之義者歎菩薩二慧了
達諸法深玅之義歎實慧善知眾生往來即歎方
便慧問上巳云善解法相竟何故復云了達諸法
深玅義耶解云上善解法相無差別差別義世諦
今云了達深玅之義即差別無差別真諦也又上
巳知眾生根竟今何故復云善知眾生往來所趣
耶解云知眾生根此即略今善知即廣上直云眾
生根故略今云善知眾生三世身心因果故廣何
以知然往即過去來即未來所行即現在所行即
因所趣即果也近無等等者前齊菩薩歎此中鄰
佛歎近無等等者前佛為無等後佛等前佛故云
無等等佛若無等等菩薩鄰佛故名之為近又實
相無等唯佛能盡故云無等等菩薩鄰此故云近
無等等也佛自在慧者出無等等之位佛有自在
之慧力無畏等菩薩竝皆鄰之也。

關閇一切諸惡趣門者此復是一歎明法身無生
無不生以無故惡趣門閇無不生故而生五道以
現身也為大醫王下釋而生五道以現身菩薩何
意生五道以現身由為作大醫王故現生五道也
善療眾病等者釋醫王醫王語通有能治病有不
能治病若不能善療眾病雖醫不名為王(云云)是故
重正善療眾病應病與藥即得消藥也。

無量功德皆成就者上來歷別歎此下總結此有
二句今第一歎依正二果亦自行化他無量功德
成就即歎正果無量佛土皆嚴淨即歎依果亦無
量德歎自行無量佛土淨歎化他菩薩何故淨土
為化他故所以土淨故文云菩薩成佛時眾生來
生其國。

其見聞者無不蒙益者第二歎感應兩益其見聞
無不蒙益即歎感益諸有所作亦不唐捐歎應益
言前歎感益者見即見菩薩形聞即聞菩薩教見
形生福聞教長慧福慧兩益故云無不蒙益言歎
應者諸有所作竝為利緣諸有所作悉不唐捐唐
言徒捐言棄動無非時無有徒勞之弊也。

如是一切功德下第三總歡如文。】

「其名曰等觀菩薩不等觀菩薩等不等觀菩薩定自
在王菩薩法自在王菩薩法相菩薩光相菩薩光嚴
菩薩大嚴菩薩寶積菩薩辯積菩薩寶手菩薩寶印
手菩薩常舉手菩薩常下手菩薩常慘菩薩喜根菩
薩喜王菩薩辯音菩薩虗空藏菩薩執寶炬菩薩寶
勇菩薩寶見菩薩帝網菩薩明網菩薩無緣觀菩薩
慧積菩薩寶勝菩薩天王菩薩壞魔菩薩電德菩薩
自在王菩薩功德相嚴菩薩師子吼菩薩雷音菩薩
山相擊音菩薩香象菩薩白香象菩薩常精進菩薩
不休息菩薩玅生菩薩華嚴菩薩觀世音菩薩得大
勢菩薩梵網菩薩寶杖菩薩無勝菩薩嚴土菩薩金
髻菩薩珠髻菩薩彌勒菩薩文殊師利法王子菩薩。

如是三萬二千人。」

【其名曰等觀下第四列名然此中列五十二菩薩
攝一切菩薩盡何者有深有淺有此土有他方有
道有俗有巳成佛有當成佛如是攝皆盡在文可
尋言等觀者即不二觀方便實為名不等觀即是
二觀實方便為名此二章舉耳既有不二即有二
既有二即有不二因緣度之(云云)等不等者具二不
二兩慧具足斯亦不異前有一即有二也定自在
者於諸定中勝故云定自在王餘如文。

如是等即第五總結眾也。】

「復有萬梵天王尸棄等從餘四天下來詣佛所而為
聽法。

復有萬二千天帝亦從餘四天下來在會坐。

并餘大威力諸天龍神夜叉乾闥婆阿脩羅迦樓羅
緊那羅摩睺羅伽等悉來會坐。

諸比丘比丘尼優
婆塞優婆夷俱來會坐。」

【復有萬梵下第三列凡夫眾就文為二初列幽眾
次列顯眾若作天眾人眾即局若作幽顯則廣今
用第一列幽第二列顯就列幽為二第一別列兩
界二天第二總列一切是鬼神今初列欲色二天
初即色界初天即攝色界復次列欲界初天主即
攝欲界復所以的列此二天者有二義一者梵王
請轉法輪主天帝即佛檀越故別列二者梵王得
阿那含果天主得須陀洹果故別列也并餘大威
力下第二總列一切鬼神諸比丘下第二列顯眾
如文。】

「彼時佛與無量百千之眾恭敬圍繞而為說法譬如
須彌山王顯於大海安處眾寶師子之座蔽於一切
諸來大眾。」

【彼時佛與下列眾中本開為二第一列眾第二結
眾今即第二眾彼時佛與大眾而為說法此句難
解見作兩問一者問云既云維摩經應云維摩為
說既云佛說名佛經二者問云而為說法說何物
法解前問應名佛經者有二義不得名佛經一者
維摩說多如來說少二者兩人相鑒居士知佛心
佛知居士心故如來為居士集眾為顯不思議之
漸大眾宜聞居士不思議之法得悟故名居士說
也說何物法者此似法華法華前說無量義經論
無量義經此中亦爾從來云說普集經未見其文
不知明何物事也。

○爾時毗耶離下即第二別序從來就此中分於
三序一緣起序二述德序三顯德序言緣起者淨
名與五百長者為護法城等侶每問道參玄無不
同集今五百皆來淨名不至故知有疾此即為問
疾之緣起也次述德者淨名既有疾未知此疾為
是業報為是橫遭故有第二方便一品述淨名之
德明此疾非業報非橫遭乃是方便疾耳次云顯
德序者居士方便現疾如來命問疾人五百聲聞
八千菩薩皆陳不堪顯淨名之德故云顯德序作
此亦好但序是傍若用此為序即失正意故不應
用今明上來是通序從此下訖偈為別從問淨土
因果即屬正經所以前是通序此去是別序者前
六事眾經皆有故是通言別者或天雨四華地六
種動或父母送書寶積獻蓋今此寶積獻蓋眾經
不同故云別序古云此為發起修多羅序前之六
事證信說經之時不以此為開經序今正因此事
以開淨土法門故云開經序就此為三第一奉蓋
第二如來受第三偈歎今即第一。】

「爾時毗耶離城有長者子名曰寶積與五百長者子
俱持七寶蓋來詣佛所頭面禮足各以其蓋共供養
佛。」

【問長者近在此城住云何後至耶解云此事同大
經純陀純陀知時故後至今此長者知時亦後至
也問長者持蓋來為業心奉佛為不爾耶解云二
義一者諸長者悉是貴族行時皆持七寶蓋而行
既至佛所即以奉佛二者此諸長者是如來同行
必知因此開發不思議之宗故以其蓋奉佛也。】

「佛之威神令諸寶蓋合成一蓋徧覆三千大千世界
而此世界廣長之相悉於中現又此三千大千世界
諸須彌山雪山目真鄰陀山摩訶目真鄰陀山香山
寶山金山黑山鐵圍山大鐵圍山大海江河川流泉
源及日月星辰天宮龍宮諸尊神宮悉現於寶蓋中
又十方諸佛諸佛說法亦現於寶蓋中。」

【佛以威神下第二如來受蓋為二初合蓋次現土
今即合蓋所以合蓋者有數義一者所表明蓋雖
殊合成一蓋表五百長者雖復不同皆悟無生道
二者諸長者雖不同同得法身故也三者欲於蓋
中現不思議事令眾見如此權變悉皆得道故也
又所以合蓋者將說不思議之法故前現不思議
之瑞此即是淨土即不思議何者蓋遍覆三千而
不大世界在蓋中而不小即是不思議也如來唘
於前淨名來於後也文中有二初現一世界次現
十方世界從狹至廣也。】

「爾時一切大眾覩佛神力歎未曾有合掌禮佛瞻仰
尊顏目不暫捨。」

【爾時一切大眾下第三說偈稱歎為二第一大眾
歡喜稱歎第二寶積說偈別歎今即初如文。】

「長者子寶積即於佛前以偈頌曰目淨修廣如青蓮
心淨巳度諸禪定久積淨業稱無量導眾以寂故稽
首。」

【長者寶積下第二寶積說偈別歎此之二歎不同
上內心歎今說偈口歎前意業今口業也就初為
二初經家生起次正說偈歎就偈中為五第一歎
本第二歎迹第三重歎本第四重歎迹第五總結
歎就本迹義無量舍那為本釋迦為迹此釋迦舍
那臺葉相開判本迹也今即第一有兩行四句只
是一偈何者莫問四言五言七言終取四句為一
偈也就初行兩句為二上句歎形下句歎心亦上
句歎外德下句歎內德上句歎外形有法說有譬
說目淨修廣即法說歎問身有四支百體何故的
歎目不難餘耶解云有無量義今略而釋之所以
的歎目者寶積瞻顏而歎故偏美其目又相書云
七尺之身不如一尺之面一尺之面不如一寸之
眼也復次佛以慈眼等視一切眾生重其等故歎
之也如青蓮者即譬說歎然陸生須夢為勝水生
青蓮為最故借青蓮以喻如來之眼青而且白有
大人之相心淨巳度諸禪定者即歎如來內德歎
禪定者由禪定所以有不思議之事故先歎定也
言度禪定者禪定大海二乘凡夫不能盡底唯如
來能極故稱曰度此取其了達究竟為度也關中
云目為一身之最心為眾德之本是故歎目美心
也久積淨業稱無量者前來歎果竟今即是歎因
何由得上內外之德良由久積無量淨業故致之
然也所以一家云不生不滅因得不斷不常果又
上歎德今歎名故序云淨德內充嘉聲外滿也言
稱無量者如大論云無有得名如佛者故云稱無
量也道眾生寂故者前來歎自行今即是歎化他
道眾以寂者示道眾生微玅寂滅之法故云道眾
巳寂故稽首者此即一周歎竟何者良由如來有
此名德自行化他故所以屈膝頂禮又上來口業
歎今身業歎上口歎今身敬敬歎具足也。】

「既見大聖以神變普現十方無量土其中諸佛演說
法於是一切悉見聞。」

【既見大聖巳神變者第二歎迹有兩行既見者見
上現土神變之事大聖者三乘中上故云大聖神
變者見現土見土中佛又見說法即見依正二果
如文於是一切悉見聞者即見佛等事聞即聞說
法也。】

「法王法力超羣生常以法財施一切能善分別諸法
相於第一義而不動巳於諸法得自在是故稽首此
法王說法不有亦不無以因緣故諸法生無我無造
無受者善惡之業亦不亡始在佛樹力降魔得甘露
滅覺道成巳無心意無受行而悉摧伏諸外道三轉
法輪於大千其輪本來常清淨天人得道此為證三
寶於是現世間以斯玅法濟羣生一受不退常寂然
度老病死大醫王當禮法海德無邊毀譽不動如須
彌於善不善等以慈心行平等如虗空孰聞人寶不
敬承。」

【法王下第三廣歎本德無量略歎不盡故今重廣
歎也此中有數種歎今作法王歎故關中釋云如
俗王以俗力勝民故風被一國法王以法力超眾
故道濟無量也能善分別諸法相於第一義而不
動者巧分別一切法而不動第一義如大品善吉
問諸天子汝不解那諸天子答不解善吉云我無
所說說而無說今亦爾分別而無分別故云不動
等覺而建立諸法也無我無造無受者善惡業不
亡者由來云無我無外道耶我善惡不亡不無佛
正法今謂不然若無外道人即無外道法既有佛
法法亦有佛法人何得以無外道人對有佛法法
耶今時作數意釋之極精何者一家有法長人短
四句今此中正是法長人短一句言法長人短者
明法通生死佛地故法長生死無人唯佛地有人
故人短問既無生死人亦生死法也解云明釋迦
出此土偏迮人病故作此說也二者欲破斷常二
見無我無作無受便謂無復因果故明雖無人而
善惡不忘無人即破常有業即破斷今悟不常不
斷也始在下歎一化始終方便前歎上歎大乘今
具歎始終也三轉法輪者即示勸證即十二法輪
廣如法華釋也彭城云示生聞慧勸生思慧證生
修慧也其輪本來常清淨者數論聞此言不知是
何成論云三輪即世諦本淨即真諦師云此是兩
證義聞有即安世諦中聞無即置真諦中今明不
然只轉而清淨清淨而轉豈開二諦之理耶毀轝
不動如須彌者然釋迦具遭八風而不傾動具如
大論中辨故關中云裁手不戚捧足不欣善惡自
彼慈覆無二也孰聞人寶者在天為天寶在人為
人寶故云人寶也。】

「今奉世尊此微蓋於中現我三千界諸天龍神所居
宮乾闥婆等及夜叉悉見世間諸所有十力哀現是
化變眾覩希有皆歎佛今我稽首三界尊。

大聖法
王眾所歸淨心觀佛靡不欣各見世尊在其前斯則
神力不共法。

佛以一音演說法眾生隨類各得解
皆謂世尊同其語斯則神力不共法。

佛以一音演
說法眾生各各隨所解普得受行獲其利斯則神力
不共法。

佛以一音演說法或有恐畏或歡喜或生
厭離或斷疑斯則神力不共法。」

【今奉世尊此微蓋第四重歎迹為二初報恩歎既
云稽首故是報恩也文中具歎三密今即第一歎
身密一身一切皆見在前此有二釋一云只是一
佛一切皆見是人但各見在前二者只是一佛隨
類各見人即見人天即見天不共者不與二乘等
共佛以一音下第二歎口密為三第一歎一音說
法各謂同音第二歎一音說法隨所解第三一音
說法欣畏兼生今即第一一音者有解云一法身
音地論云一員音此音無所不出故云各解今明
如身一天竺身各見亦一天竺音眾生各有所解
餘如文。】

「稽首十力大精進稽首巳得無所畏稽首住於不共
法稽首一切大導師稽首能斷眾結縛稽首巳到於
彼岸稽首能度諸世間稽首永離生死道悉知眾生
來去相善於諸法得解脫不著世間如蓮華常善入
於空寂行達諸法相無罣礙稽首如空無所依。」

【稽首十力下第五歎上雖四歎不盡故今結難也。

○爾時長者下一經大髮初序說竟今即第二正
說然此中雖有二處四會不同􂗁其大歸不出二
種之行故大智論云菩薩行雖無量不出二事一
者淨佛國土二者成就眾生為是義故明斯二種
何處文是佛國品即淨土行從方便去竝屬成就
眾生此之二行行中之要故發初即明此二行次
意有二種初會後會即是佛說中間二會是淨名
說即是道俗因果等法門然未曾道俗因道俗因
果方便也問方便品及問疾等可是淨名說難聲
聞詰菩薩云何是淨名說耶解云亦是菩薩說何
者此等聲聞菩薩皆陳菩薩前說即陳菩薩說故
知是菩薩說方便文殊問等品是菩薩今說弟子
菩薩品是菩薩古說菩薩既有二說如來亦有二
說初四眾圍燒而說法即巳說為長者說淨土即
今說而不明未來者未來不相閞也。】

「爾時長者子寶積說此偈巳白佛言世尊是五百長
者子皆巳發阿耨多羅三藐三菩提心願聞得佛國
土清淨唯願世尊說諸菩薩淨土之行。」

【四會之中今即是菴園初集為四一問因果二誡
許三受旨四廣釋今即第一寶積問有二初問果
次問因然此問有舊有新言舊者此諸長者皆巳
發菩提心未解修菩薩行如善財見諸智識皆云
前巳發菩提心未知修菩薩行今寶積亦爾也言
新問者從上獻蓋生寶積獻蓋如來現土既見淨
土是故致問也願聞得佛土清淨者即是問果願
說菩薩淨土之行者問因此即帶請問也。】

「佛言善哉寶積乃能為諸菩薩問於如來淨土之行
諦聽諦聽善思念之當為汝說。」

【佛言善哉下第二歎問誡聽許說。】

「於是寶積及五百長者子受教而聽。」

【於是寶積及五百長者下第三寶積受旨而聽如
文。】

「佛言寶積眾生之類是菩薩佛土所以者何菩薩隨
所化眾生而取佛土隨所調伏眾生而取佛土隨諸
眾生應以何國入佛智慧而取佛土隨諸眾生應以
何國起菩薩根而取佛土所以者何菩薩取於淨國
皆為饒益諸眾生故。」

【佛言寶積下第四佛廣解釋答因果二問即為二
初答果次答果中三第一法第二譬第三合今即
第一法說為二初正說次釋疑今即初略明二種
士一報土二應土眾生修行所得名為報土佛隨
眾生所宜而現名為應土報多約能所應多就所
能須知此是應報報應能所所能眾生佛佛眾生
因緣義也然報應土各有五一淨二穢三雜四淨
不淨五淨不淨成土種土言眾生之類是菩薩佛
土者此明菩薩未曾土不土為他眾生故土為眾
生故土土云何言眾生是土眾生為正為依耶解
云菩薩如行而說眾生如說而行則能所能所皆
淨皆淨即正報淨正報既淨故依果淨也所以者
即釋疑佛未曾土不土隨眾生故土也隨所調伏
眾生而取佛土者上明生善此明滅惡如文隨諸
眾生應以何國入佛智慧者第二明應土報土有
二句一生善二滅惡今應土中亦二一入佛智慧
即終二起菩薩根即始關中云七地無生忍為入
佛智慧初地至六地為起菩薩根故大品云七地
菩薩等定慧地得佛眼故也彭城云卅心為起菩
薩根初地為入佛智慧然初地無生七地無生竝
出釋論皆可用所以者何菩薩取佛土釋如文。】

「譬如有人欲於空地造立宮室隨意無礙若於虗空
終不能成。」

【譬如有人下第二譬說有此譬來者上明報應二
土竝為眾生若使如此菩薩不自修行是故今釋
菩薩修淨土要為眾生若不為眾生菩薩不修淨
土如地起室有地故起室無地不得起室菩薩亦
爾為眾生故修淨土無有眾生即不修也又雖修
淨土為眾生而不妨畢竟空雖知畢竟空而取淨
土化眾生具足二行乃得立此正斥凡夫二乘二
乘唯著空不能化眾生故今云若於虗空終不能
成也。】

「菩薩如是為成就眾生故願取佛國願取佛國者非
於空也。」

【菩薩如是為成就下第三合譬如文可尋。】

「寶積當知直心是菩薩淨土菩薩成佛時不謟眾生
來生其國深心是菩薩淨土菩薩成佛時具足功德
眾生來生其國菩提心是菩薩淨土菩薩成佛時大
乘眾生來生其國布施是菩薩淨土菩薩成佛時一
切能捨眾生來生其國持戒是菩薩淨土菩薩成佛
時行十善道滿願眾生來生其國忍辱是菩薩淨土
菩薩成佛時三十二相莊嚴眾生來生其國精進是
菩薩淨土菩薩成佛時勤修一切功德眾生來生其
國禪定是菩薩淨土菩薩成佛時攝心不亂眾生來
生其國智慧是菩薩淨土菩薩成佛時正定眾生來
生其國四無量心是菩薩淨土菩薩成佛時成就慈
悲喜捨眾生來生其國四攝法是菩薩淨土菩薩成
佛時解脫所攝眾生來生其國方便是菩薩淨土菩
薩成佛時於一切法方便無閡眾生來生其國三十
七道品是菩薩淨土菩薩成佛時念處正勤神足根
力覺道眾生來生其國迴向心是菩薩淨土菩薩成
佛時得一切具足功德國土說除八難是菩薩淨土
菩薩成佛時國土無有三惡八難自守戒行不譏彼
闕是菩薩淨土菩薩成佛時國土無有犯禁之名十
善是菩薩淨土菩薩成佛時命不中夭大富梵行所
言誠諦常以輭語眷屬不離善和諍訟言必饒益不
嫉不恚正見眾生來生其國。」

【寶積當知直心下前答果問竟今第二答因問就
中開為三第一正答淨土因問第二身子疑念第
三如來釋今第一為三初標三心及萬行第二明
萬行相資第三結淨土義今即第一言直心者邪
曲之心為曲正直之為直心一往凡夫二乘為曲
心菩薩為直心大經云二乘為邪曲之見二者有
所得心即曲無所得乃名直心何者還是諸見故
非淨土因所以經云有所得者是魔伴儻邪見之
人也問直心是因淨土是果云何言直心是淨土
耶釋有二義一者就事釋明直心是菩薩淨土者
就因中說果如百論食金也二者只此直心是淨
土土以何為義土以栖託為義菩薩栖託實相實
相只是淨土故直心是菩薩淨土也不謟眾生來
生其國者菩薩無生正悟悟於未悟令一切眾生
同菩薩悟今既同悟無生來世界同生淨土也深
心者上明直心未知為深為淺故今明深心菩薩
既悟深心還悟眾生以深心故具足功德眾生來
生其土大乘心者上明深心未名廣大是故今明
廣大之心遍度四生咸濟六道竝令悟大乘心也
布施者此明萬行為淨土因萬行之中六度為首
故先明之也四攝是淨土成佛時解脫眾生來者
此句難解既云四攝是菩薩淨土何故復云解脫
所攝耶解云有二義一者菩薩因中四攝攝眾生
若在果地解脫攝眾生也二者菩薩雖四攝攝眾
生不為眾生屬菩薩律中云有婆羅門設人食即
作貫擬穿其鼻今菩薩不爾雖四攝攝眾生但為
解脫眾生不為屬於菩薩故也。】

「如是寶積菩薩隨其直心則能發行隨其發行則得
深心隨其深心則意調伏隨其調伏則如說行隨如
說行則能迴向隨其迴向則有方便隨其方便則成
就眾生隨成就眾生則佛土淨隨佛土淨則說法淨
隨說法淨則智慧淨隨智慧淨則其心淨隨其心淨
則一切功德淨。」

【如是寶積菩薩隨其直心下第二明萬行相資如
文。】

「是故寶積若菩薩欲得淨土當淨其心隨其心淨則
佛土淨。」

【是故寶積若欲得淨土當淨其心下第三結明淨
土言欲得淨土當淨其心者成論人云心為善惡
解脫之本除心上之或留此心置故心淨名土淨
地論云除妄心何者佛非妄心豈妄心作佛故六
識悉除留第八阿棃耶識又有三藏師云亦除八
識此識亦不淨第九阿摩羅識番此乃淨斯等諸
釋終有淨心有淨心即有見終不淨今明悉淨如
此心淨此穢心得此淨心妄心淨真心悉淨如此
心淨即佛土淨故云當淨其心即佛土淨也。】

「爾時舍利弗承佛威神作是念若菩薩心淨則佛土
淨者我世尊本為菩薩時意豈不淨而是佛土不淨
若此。」

【爾時舍利承佛下第二身子疑念疑云若使心淨
即佛土淨者今此土不淨如此如來為菩薩時心
應不淨將因難果將果徵因有似信相亦同迦葉
此即將正徵依也。】

「佛知其念即告之言於意云何日月豈不淨耶而盲
者不見對曰不也世尊是盲者過非日月咎舍利弗
眾生罪故不見如來國土嚴淨非如來咎舍利弗我
此土淨而汝不見爾時螺髻梵王語舍利弗勿作是
念謂此佛土以為不淨所以者何我見釋迦牟尼佛
土清淨譬如自在天宮舍利弗言我見此土丘陵坑
坎荊棘沙礫土石諸山穢惡充滿螺髻梵王言仁者
心有高下不依佛慧故見此土為不淨耳舍利弗菩
薩於一切眾生悉皆平等深心清淨依佛智慧則能
見此佛土清淨。

於是佛以足指按地即時三千大
千世界若干百千珍寶嚴飾譬如寶莊嚴佛無量功
德寶莊嚴土一切大眾歎未曾有而皆自見坐寶蓮
華佛告舍利弗汝且觀是佛土嚴淨舍利弗言唯然
世尊本所不見本所不聞今佛國土嚴淨悉現佛告
舍利弗我佛國土常淨若此為欲度斯下劣人故示
是眾惡不淨土耳譬如諸天共寶器食隨其福德飯
色有異如是舍利弗若人心淨便見此土功德莊嚴。

當佛現此國土嚴淨之時寶積所將五百長者子皆
得無生法忍八萬四千人皆發阿耨多羅三藐三菩
提心佛攝神足於是世界還復如故求聲聞乘三萬
二千諸天及人知有為法皆悉無常遠塵離垢得法
眼淨八千比丘不受諸法漏盡意解。」

【佛知其念下第三釋疑身子疑謂如來土不淨今
如來及質云身子日月常淨盲者不見言日月不
淨是盲者過非日月不淨如來土常淨而汝罪垢
不見言不淨也爾時螺髻者螺髻菩薩釋淨土還
成如來意上如來明土淨時眾謂云如來自說土
淨無有見者是故今螺髻菩薩親見如來土淨然
此具四句二人俱失二人俱得三梵王得身子失
四身子得梵王失俱二失者土未曾淨不淨淨不
淨皆失二俱得者各得一種方便身子得梵王失
者眾生正宜穢得度即淨非也梵王得身子失亦
爾此中正彈穢見應以淨土法門得悟故彈云勿
謂此土為不淨也譬如自在天宮者明天即見天
宮明人即見人宮故二緣不同也於是足指案地
下次如來變土所以有此文來者前身子見穢梵
王見淨但身子見穢事彰梵王見淨未顯是故今
現淨成梵王之言也問如來土本淨何意足指案
變淨耶日月本淨不可變令不淨今何故變土解
云土變不變但眾生心變故言土變如盲眼開見
淨耳為欲度斯下劣人者此句即是穢者為得若
無穢土何以化下劣人下劣人見穢得悟故穢為
得也亦是釋疑我此土淨何意如來現穢耶釋云
為度眾生故現耳譬如諸天者諸天生時欲誡其
福福厚者即飯白福薄者食即赤眾生亦爾心有
淨不淨見淨穢耳又意飯白無福橫見赤亦土本
淨無福橫見穢也當佛現此土下時眾得道有二
初時眾悟深次時眾悟淺大乘中有深悟有淺悟
今即深悟悟無生忍也問眾止見淨土何因得無
生忍耶解云所明淨一切心除淨穢見即得無生
直置淨土無有是處所餘如文。】

維摩經疏第一

維摩經疏第二
胡　吉藏　撰

* 方便品第二

【方便品第二
然此經二處四會方丈二會斯即
第一言方便品者方便有通有別言通方便者菩
薩無為而無所不為無所不為而無所為故言方
便此中不以無所不為為方便以無所為無所不
為合此語圓通無礙為方便言別方便者淨名與
五百長者為法城等侶出入未曾不同五百俱至
而淨名不來即知有疾所以疾者方便疾也故下
文云以方便故現身有疾此是方便疾今題稱方
便為是通為是別耶解云具此二種菩薩無為無
所不為遍作一切故是通而今正現身疾故是別
即是一多方便此從為名故方云方便品問大經
現疾即名現疾品今淨名現疾何故不名現疾品
而云方便品耶解云現疾名局方便名廣何者現
病品是方便一友用耳為是故不題現病品問現
病是方便一支者大經何故標耶解云大經文中
唯有現病事故題現病品此文廣明淨名一切方
便故不得題現病品也(更須云云)就此品中開為四第
一明方便處第二辨方便人第三標名第四歎德。】

「爾時毗耶離大城中。

有長者。

名維摩詰。」

【今即第一明方便處方便處者即毗耶國方丈之
室此處乃是方便之處如法尚香城彌勒樓觀非
二乘凡夫所惻故是方便處也有長者即第二明
方便人有長仁之德故云長者名維摩詰即第三
標名番譯如前玄中三門釋。】

「巳曾供養無量諸佛深植善本得無生忍辯才無礙
遊戲神通逮諸總持獲無所畏降魔勞怨入深法門
善於智度通達方便大願成就明了眾生心之所趣
又能分別諸根利鈍久於佛道心巳純淑決定大乘
諸有所作能善思量住佛威儀心大如海諸佛咨嗟
弟子釋梵世主所敬。」

【巳曾供養第四歎德就文為二第一歎本第二歎
迹故肇師云幽關難啟聖應不同非本無以乘迹
等(云云)今初言巳曾供養者歎三多具足也深殖
善本者上明雖種三多為淺為深耶是故今明深
殖善本不為有得顛倒之所傾動故云深殖者也
得無生忍者良由久種三多深殖善本故得無生
忍也辯才無礙者上歎內有無生之慧今歎外有
無礙之才此之二句相成也遊戲神通者外道二
乘一神通即有礙不名遊戲今菩薩無礙故云戲
也逮諸總持者上明諸善根等恐經生漏失今明
總持不忘持惡不起持善不失獲無所畏者菩薩
得無生故無所畏何者無他無自故所無畏也降
魔勞怨者若見有無見他見自即為魔為怨若能
淨如斯等即是降也善於智度此歎方便實通達
方便今歎實方便也大願成就者上歎行此下歎
願也又能分別者巧知眾生根性應以人天五乘
等得度而度之若無五乘之緣者則大慈心被之
終不捨置即隨化也住佛威儀者上菩薩德以歎
今舉佛德以歎之諸佛咨嗟弟子釋梵者上來歎
德今即歎名也。

○欲度人故下第二歎迹亦前歎實今歎權然佛
多作本迹歎菩薩多作實方便歎今以內功德為
本外變動為迹亦身居玅憙為本現在方丈為迹
也就此為二第一現疾不疾方便第二現不疾疾
方便然菩薩非疾不疾能疾能不疾也就初為二
第一作多一方便第二作一多方便言多一即淨
名一身言一多者作無量身此之一多豈多一所
能果非一多能一多耳就一中更為二第一處方
便第二出處方便此之出處亦非出處所能非出
處能出處耳。】

「欲度人故以善方便居毗耶離資財無量攝諸貧民
奉戒清淨攝諸毀禁以忍調行攝諸恚怒以大精進
攝諸懈怠一心禪寂攝諸亂意以決定慧攝諸無智
雖為白衣奉持沙門清淨律行雖處居家不著三界
示有妻子常修梵行現有眷屬常樂遠離雖服寶飾
而以相好嚴身雖復飲食而以禪悅為味。」

【今即第一然菩薩未曾處不處此處者欲度人故
處毗耶離也初以六度化眾生所以菩薩行六度
者為化六弊若無六弊菩薩即無六度故文云奉
戒清淨攝諸毀禁以決定慧攝無知等也雖處居
家不著三界者異凡殊聖何者二乘人得羅漢不
得在家在家不得羅漢若佛在世可得出家無佛
世何得出家解云無佛世時得羅漢即辟支佛自
能出家今菩薩處家不同二乘不著三界不同凡
夫不同而同同凡夫處居家不同而同同二乘不
著三界此即能同能不同非同不同所能也。】

「若至博奕戲處輙以度人受諸異道不毀正信雖明
世典常樂佛法一切見敬為供養中最執持正法攝
諸長幼一切治生諧偶雖獲俗利不以喜悅遊諸四
衢饒益眾生入治正法救護一切入講論處導以大
乘入諸學堂誘開童蒙入諸婬舍示欲之過入諸酒
肆能立其志。」

【若至博奕戲處下第二出方便博即博塞奕即基
奕菩薩同耶者欲令耶同菩薩故菩薩同耶耶既
同菩薩即無復耶既無復耶豈復有菩薩耶正既
然餘句例爾一切見敬者明一切人見維摩者無
不共敬頂禮也為供養中最者若供養維摩者供
養中之最供養也何以故以因勝故供養最也入
諸婬舍示欲之過者如達慕多羅長者與一女人
共入林戲文殊師利化為年少嬈此女女心即迴
因令發菩提心女聞菩提心即問何者是文殊答
曰只女即是云何為是答云菩提畢竟空無所有
女身亦無所有即得無生忍女既得無生還化達
慕併得道即示欲過也。】

「若在長者長者中尊為說勝法若在居士居士中尊
斷其貪著若在剎利剎利中尊教以忍辱若在婆羅
門婆羅門中尊除其我慢若在大臣大臣中尊教以
正法若在王子王子中尊示以忠孝若在內宮內宮
中尊化正官女若在庶民庶民中尊令興福力若在
梵天梵天中尊誨以勝慧若在帝釋帝釋中尊示現
無常若在護世護世中尊護諸眾生長者維摩詰以
如是等無量方便饒益眾生。」

【若在長者長者中下第二作一多方便作無量身
說無量教也。

○以其方便現身有疾下第二不疾疾方便上來
即是現健方便竟此下現病方便所以作此方便
者終是為緣所宜故菩薩現此法門如華嚴自有
挊沙法門相靨方法門醫方法門提淵赴火法門
今作現病法門只此法門攝一切法門一切法門
悉在此一法門故華嚴中云一中解無量無量中
解一展轉生非實知者無所畏故此一法門攝一
切法門一切法門悉在此一法門也問淨名何故
作病法門化耶叡師云欲示無常當因三衰三衰
者謂老病死也問三衰之中何故作病方便不作
老死方便耶叡師云老待年至不可卒加死即言
滅無以化人何者老即必待年答今日少明日自
老人謂變化世所不信故不現老若死死即言滅
無所以說法化人故不現死若是病即可卒加而
言不滅昨日揵今日病世人所信我昨日健今日
卒病故知世間無常而於病中復說無常教化為
是因緣現病方便不現老死二衰也又所以現病
方便者明淨名此意極為宏杜遍化大小二乘一
切凡聖是故現病此品即是化一切凡夫由居士
有病故一切人民等即來至問居士因以身病為
其說法二者由其病故命五百聲聞五百聲聞皆
辭不堪即毀辱聲聞高推菩薩即化聲聞三者次
命八千菩薩亦辭不堪顯淨名之德即化菩薩欲
化此等是故現身有疾也又意所以現病者欲以
病化病如女化女即便男化女不便男亦爾今以
病化即便以健化病即不便正健說病過患即不
信受今正病說病過患便信也明居士身本健而
今卒病一切眾生雖健亦病以居士病故一切眾
生悉病也又及眾生居士不病病病無所病故無
病眾生故病不病故不病雖不病即是病為此故
所以現病也就文為四第一正現病第二國人問
病第三以人來問病故居士為其說法第四為說
法故得悟道。】

「其以方便現身有疾。

以其疾故國王大臣長者居
士婆羅門等及諸王子并餘官屬無數千人皆往問
疾。」

【以其方便現身有疾即第一正現病也以其疾故
國王大臣下第二國人問疾居士德調一切今身
有病誰不詣方丈問疾者耶。

○其往者維摩因以身疾為說法下第三為說法
就此為二第一說生死無常厭患第二歎說法身
功德所以說此二法者略有二義一者化凡斥聖
言化凡者凡夫眾生言生死有常有樂可樂是故
今破此見明生死無常苦空不淨甚可患厭也斥
二乘者二乘見生死無常苦空不淨便欲捨生死
入無餘涅槃所以羅漢入無餘者婆沙云羅漢未
入無餘之前猶有身有身即有飢寒疾病故修重
空三昧入無餘涅槃故今淨名迴於心不得入無
餘涅槃生死雖無常厭患復有微玅之身即佛世
尊有玅身常樂我淨此可欣樂當樂佛身何得入
無餘涅槃耶此即彈凡聖二見故說此二種法門
也第二意者即逼引法門前明生死無常即逼門
次說佛地功德即引門為化眾生故開此二門至
論生死涅槃何曾有二為眾生故不二強說二道
生死無常佛地常樂耳不如他生死佛地定二捨
生死取佛果等取捨行心也。】

「其往者維摩詰因以身疾廣為說法諸仁者是身無
常無強無力無堅速朽之法不可信也為苦為惱眾
病所集諸仁者如此身明智者所不怙是身如聚沫
不可撮摩是身如泡不得久立是身如焰從渴愛生
是身如芭蕉中無有堅是身如幻從顛倒起是身如
夢為虗妄見是身如影從業緣現是身如響屬諸因
緣是身如浮雲須臾變滅是身如電念念不住是身
無主為如地是身無我為如火是身無壽為如風是
身無人為如水是身不實四大為家是身為空離我
我所是身無知如草木瓦礫是身無作風力所轉是
身不淨穢惡充滿是身為虗偽雖假以澡浴衣食必
歸磨滅是身為災百一病惱是身如丘井為老所逼
是身無定為要當死是身如毒蛇如怨賊如空聚陰
界諸入所共合成諸仁者此可患厭。」

【二章之中今即第一明生死可厭患諸仁者是身
無常無強者即事無強向健今病故無常無強也
為苦即八苦為㹅即九㹅也無力不能排病故無
力也是身無主為如地者明內外四大更無有異
外大山河樹等內大四支百體更無有二聚外四
大成內四大內四大壞還成外四大外大不異內
大外大既無主內亦無主也是身無我為如火者
上明外地大不異內地大彼謂云外大無情不能
造作強為可無主內大有情能有所為去來語嘿
等何得無有主耶故今明如火有藪故有無薪即
無薪小火小薪大火大燒竹木出諸音聲外大不
自在故無我內大亦爾順緣即貪違緣即瞋不自
在亦無我也是身無定為要當死者問無定何故
復云要當死必死即定何故云不定解云此兩句
無定是一句要當死是一句身無定者明是老少
中年無定雖復老少長短無定要必當死又不定
者死者不同或水火自死他死故不定雖爾定死
也諸仁者此可患厭者此即結前。】

「當樂佛身所以者何佛身者即法身也從無量功德
智慧生從戒定慧解脫解脫知見生從慈悲喜捨生
從布施持戒忍辱柔和勤行精進禪定解脫三昧多
聞智慧諸波羅蜜生從方便生從六通生從三明生
從三十七道品生從止觀生從十力四無所畏十八
不共法生從斷一切不善法集一切善法生從真實
生從不放逸生從如是無量清淨法生如來身諸仁
者欲得佛身斷一切眾生病者當發阿耨多羅三藐
三菩提心。」

【當樂佛身下第二明佛法身功德患厭者可有三
種人患厭一者即世凡夫雖知此身不淨患厭厭
而不捨也二者即二乘人患厭生死捨生死永入
無餘涅槃三者即菩薩厭生死無常不淨而求佛
身功德常樂我淨今此正斥二乘當樂佛身也所
以者何佛身即法身者釋當樂佛身也然由來人
解此不得去何者小乘云佛王宮生八十年住雙
林滅此即大期三相其中復有念念三相與羅漢
無異但身麤玅為異三相所切更無復殊若使如
此何足可樂如此間負人五時教義初教八十年
佛第二大品教開善云還是八十年佛但初教色
身為佛第二時種智為佛招提云持尊佛為異耳
第三維摩思益教還以種智為佛但壽七百阿僧
祇劫此解終是無常無常更復何異此即不足可
樂故大經云初譬糞穢多小俱臰多小之壽亦爾
由來解云此中是序非維摩正說即難正說可是
經序說應非經而今序正皆是經故知由來失之
大甚也今維摩釋云佛身者即法身也明生死無
常可患佛地法身常樂我此欣樂故云佛身即法
身也此中明法身者大品法尚所明法身無去無
來亦如大經金剛身品百非不非千是不是今法
身亦復如此明佛身不生不滅不去不來畢竟清
淨故肇師云隨之不得其蹤迎之罔眺其首四趣
無以攝其生力負無以化其體此即法身故可樂
也從無量功德生者釋得佛之由若欲得此法身
當行因等諸仁者欲得佛身斷一切眾生病者當
發心總勸發心發心為眾行之本是故勸發勸發
令修行取佛身。】

「如是長者維摩詰為諸問疾者如應說法令無數千
人皆發阿耨多羅三藐三菩提心。」

【如是長者諸問疾者下第四時眾聞法得道如文。】

* 弟子品第三

【弟子品第三
然此品應次佛國品中間無方便
品何以知然如來菴薗說淨土因果此門竟即須
命問疾之人何者寶積五百人與淨名是法城等
侶每事開道參玄無不同集而今五百皆來淨名
不至故知有疾既其有疾即應命問疾人不應有
方便品方便品是淨名初會佛未集眾時淨名巳
疾巳為長者居士說法竟故不應在佛國品後而
今在後者乃是集經人欲成一部經故作此安之
所以作安者佛在菴園大眾雲集說淨土法門五
百長者皆至淨名獨不來故知有疾既其有疾無
量人問疾淨名因身疾為說法此即是知有疾之
由故次佛國安方便品而復即弟子等品者國王
長者等皆巳問疾如來未問疾今命問疾之人故
有弟子等品即是世界悉壇淨名是大長者今既
頭枕在牀一切人皆問疾如來未參故今命問疾
也又所以次方便品有弟子品者即是對治悉壇
前方便破凡夫病今破聖人病就聖中有二小病
大病破三種病故有三品前方便破凡夫凡夫謂
此身有常樂我淨雖不謂此有嶷然之常謂百年
常在五欲自娛為常為樂故菩薩破此病明此身
無常為苦為惱甚可患厭當樂佛身破聲聞見者
聲聞見生死可捨涅槃可得有四智得二涅槃故
今菩薩皆破若禪若慧及與行住四儀悉僻也破
菩薩者菩薩謂有萬行可修佛果可得謂有記可
得有人能得淨名皆破撿悉無從廣如文說為是
故有三品也問諸聲聞菩薩皆弟子何意聲聞云
弟子菩薩不稱弟子耶解云通例而不爾者聲聞
親侍佛形威如法故云弟子菩薩形無定方反常
合道如文殊安劍欲㓨佛非弟子之法故不得云
弟子也而言弟子者外書云夫子視門人如弟自
處如兄弟子親夫子如父自處如子師資合舉故
云弟子佛法即通眾生親佛如父自處為子佛亦
視眾生如子自處為文故云吾世間之父眾生皆
是吾子前悟為兄後悟為弟故云弟子也就此文
中為二第一淨名現疾第二如來遣命所以有此
二者竝為利緣益物兩聖相鑒淨名古佛釋迦今
佛淨名俗釋迦道淨名疾釋迦不疾如此等竝是
方便利益眾生故也。】

「爾時長者維摩詰自念寢疾於牀世尊大慈寧不垂
愍。」

【今即第一淨名現疾如文。

○佛知其意下第二佛命問疾為二初命聲聞次
命菩薩聲聞中為二第一別命十人第二總命五
百今即第一命十人今束此十人二種三二種二
言二種三者第一前四即四大聲聞次三即三大
法師富那解修多羅栴延解毗曇波離解毗尼餘
三即佛之親屬又三者身子師上品人目連即中
品人故經云身子一聞即悟目連再聞乃悟又身
子聞一千解目連聞一五百解餘即下品人言二
種二者前二即左右侍者後即非侍又後三人是
帝王種前即貴賤雜也。】

「佛知其意即告舍利弗汝行詣維摩詰問疾。」

【十人之中今即第一命身子問疾然此人是聲聞
中智慧第一即是第二轉法輪人故論云一切智
慧中唯除佛世尊欲比舍利弗十六分中一外國
皆伏其神智以是義故前命也就文為二第一命
問疾第二辭不堪今即初命問疾也舍利弗者此
云身子從母為名其母大聰明名聞遐遠故從母
為名其母即似舍利鳥故云舍利廣如大論辨也。】

「舍利弗白佛言世尊我不堪任詣彼問疾。」

【舍利白佛言下第二辭不堪為三第一標不堪第
二釋不堪第三結不堪今即第一標不堪。】

「所以者何憶念我昔曾於林中宴坐樹下。

時維摩
詰來謂我言唯舍利弗不必是坐為宴坐也夫宴坐
者不於三界現身意是為宴坐不起滅定而現諸威
儀是為宴坐不捨道法而現凡夫事是為宴坐心不
住內亦不在外是為宴坐於諸見不動而修行三十
七道品是為宴坐不斷煩惱而入涅槃是為宴坐若
能如是坐者佛所印可。

時我世尊聞說是語默然
而止不能加報。」

【所以者何下第二釋不堪復為三第一出被呵之
由第二明能呵之旨第三受屈今即第一出被呵
之由舍利弗所以被呵者由患身心暄動欲處山
澤是故被呵時維摩來謂我言下第二出能呵之
旨所以被呵者聲聞之人有三重到一者有身有
心巳是一到而復見有此身暄動欲安身林澤見
有此心馳散欲守心一境此見有散亂之可捨見
有禪定亦可安即第二重到見有散見有靜見有
生見有滅散不能靜用靜不能散用生不能滅用
滅不能生用生滅不能無生滅用如是散靜相礙
生滅無生滅相礙有得故有礙有礙故有得即非
佛弟子是魔眷屬故被呵也言不必是坐者身子
必此坐見身心暄動必須安身山林攝心一境故
安此坐淨名呵不必此坐為宴坐也又意必坐者
身子此坐為必竟上坐今淨名非第一坐也(宴音䴏也)
夫宴坐者不於三界現身意者上即總呵此即別
呵亦前呵聲聞坐今示菩薩坐也言不於三界現
身意者明身子入滅盡定滅心不能滅身患三界
心而滅心患三界身不能滅身是故淨名呵既欲
滅心亦應滅身既不滅身亦應不滅心而身子徧
滅心不能滅身故非宴坐菩薩不爾現即雙現滅
即雙滅問曰菩薩為滅心無心滅身無身故言雙
滅為不爾耶解云不然關中云菩薩以法身為身
遍處而非三界以玅慧為心遍緣而常寂以遍處
而非三界遍緣而常寂除此為現即俱現滅即俱
滅也然菩薩亦未曾俱不俱為破一現一不現故
云菩薩俱現俱不現若無被不俱亦無菩薩俱蕭
然清淨也不起滅定而現威儀者前明身心自在
今明靜散無礙明二乘入滅定不能現威儀現威
儀不能入滅定靜即礙散散即礙靜故非弟子菩
薩入滅定而現威儀動能靜用等也不捨道法現
凡夫事此下明道俗無礙也心不住內者內外自
在不緣內六情不緣外六塵為宴坐也於諸見而
不動行道品者聲聞動諸見而行道品行道品動
諸見何者行三四二五動諸見使單八斷見諦或
單七斷思惟或此即行道品動諸見故非宴坐菩
薩不爾只諸見即道品耶正無礙故也不斷煩惱
而入涅槃亦爾如文若能如是坐佛所印可明若
能如此坐乃是佛弟子不能如此即非弟子佛不
印可也時我下第三受屈。】

「故我不任詣彼問疾。」

【故我不堪第三結不堪也所以身子不堪者可有
五義一者大小異故不堪二者此是現在聲聞居
士是過去佛現在聲聞豈能問過去之佛三者得
無得異有得聲聞何能問無得菩薩兩節校也四
者此諸聲聞曾巳被居士所呵昔不堪答故今不
堪問五者此等皆是體道之人屈申方便各適根
緣也。

○佛告目連此下第二命目連所以身子後命目
連者明此二人宿有深重誓願共相符契故身子
後次命目連又命者此二人是佛左右面弟子若
身子右面若是目連是左面此間重左賤右如左
僕射即勝右僕射即劣若外國即重右賤左故身
子在右目連在左故淨名前呵此人破也又身子
即是聖嘿然今目連是聖說法佛勅弟子常行此
二今淨名破身子聖嘿然不成聖嘿然破目連聖
說法不成聖說法不成聖嘿然不成聖說法非復
佛弟子也又上破身子嘿不成嘿今破目連語不
成語若嘿若語皆悉不成如大經剃頭乞食皆悉
不成也又破聲聞三業皆不清淨上破身子坐禪
呵其意業不淨今破目連說法呵其口業不淨次
破迦葉乞食呵其身業不淨聲聞三業皆不淨若
菩薩皆清淨故大品云菩薩行般若身業清淨乃
至意清淨言不淨者見身口意即不淨何者見身
口意即身口意見故不淨若不見身口意業即清
淨上身子見心故心不淨也今目連見有法可說
故口不淨也大師有時復進論上破身子但破性
今破目連破性復破假上破性者無不能用有靜
不能用散即性義今破性復破假者破性不異上
言破假者故文云法無有比無相待故明有無長
短高下即相待假義今求有不得撿無無從如是
即長短能所不可得有何物待耶故云法無有比
無相待也問性可破假義應是那可破耶解云有
性故有假既無性何得有假有待故有不待既無
待亦無不待如是待不待皆清淨二乘不預菩薩
境界故也又上破身子彈其自行今破目連彈其
化他坐禪隱處即自行今為諸居士說即化他說
何物法說布施等法也又此破聲聞即是教菩薩。】

「佛告大目犍連汝行詣維摩詰問疾。」

【就文亦為二前命次辭不堪今即第一命目連番
譯(云云)。】

「目連白佛言世尊我不堪任詣彼問疾。」

【目連白佛言下第二辭不堪文亦為三第一標不
堪二釋不堪三結今即標不堪也。】

「所以者何憶念我昔入毗耶離大城於里巷中為諸
居士說法。

時維摩詰來謂我言唯大目連為白衣
居士說法不當如仁者所說。」

【所以者何下第二釋不堪亦三一出被呵之由第
二明能呵之旨第三受屈今即第一出被呵之由
何意被呵由為居士說法故也大師云此一章正
破法師若有所得法師正為淨名所破若言有人
為能說法為所說有能被教所被緣有說有聽悉
被淨名所破勸化無依無得問說故下文云其說
法者無說無示其聽法者無聞無得如幻而說如
幻而聽說如幻說說無所說聽如幻聽聽無所聽
當建此意也時維摩來謂下第二出能呵之旨前
總呵言不當仁者所說者可有數意一者不當之
言乃是交怪之語汝作此說即為交怪故云不當
又不當者汝有得之心說如來無得之法如來無
得之法入有得之心無得之法成有所得之法即
壞諸法相故灾怪也又不當者有二種一者不當
根緣二者不當法相故云不當也。】

「夫說法者當如法說法無眾生離眾生垢故法無有
我離我垢故法無壽命離生死故法無有人前後際
斷故。

法常寂然滅諸相故法離於相無所緣故法
無名字言語斷故法無有說離覺觀故法無形相如
虗空故法無戲論畢竟空故法無我所離我所故法
無分別離諸識故法無有比無相待故法不屬因不
在緣故法同法性入諸法故法隨於如無所隨故法
住實際諸邊不動故法無動搖不依六塵故法無去
來常不住故法順空隨無相應無作法離好醜法無
增損法無生滅法無所歸法過眼耳鼻舌身心法無
高下法常住不動法離一切觀行。

唯大目連法相
如是豈可說乎。」

【夫說法者當如法說此勸當如法說即是不可就
此為二第一破人第二破法人即能為所為人法
即教門之法此之二章即攝盡也若見人見法即
成二見何謂是羅漢耶為此故破此二種也二章
之中今即第一破人見汝言有所被人若箇是人
汝言有能說人若箇是能說人若不見所為之人
能為之人即是清淨若見能說所為人即是塵垢
故法無眾生離眾生垢故也法常寂然下第二破
法見言法常寂然者上明無人無壽無能無所非
是真諦遣之令無今明諸法本性常如此故云法
常寂然也又意汝今說法為說人為說法若說人
無人云何說人若說法無法云何說法此即淨人
法二見明人法二空也法離於相無所緣故者目
連具心為能緣故今明離於相無所緣故既無所
緣亦無是能緣也法無名字者上云破法體此即
破法名如肇師云名無得物之功物無應名之實
無名無物名物安在也法無有說離覺觀者目連
有法可說今破由內覺觀故外有說法覺觀尚無
何處有說本尚無未焉是有也法無戲論畢竟空
故者彼謂有法可說有人能說即成戲論今明無
能無所無戲論如空也法無有比無相待者巳如
前明亦如中論燃可燃也法不屬因不在緣者如
就穀中求牙不得水土中求亦不得穀中求不得
故不屬因水土求不得故不在緣也法常住不動
法離一切觀行最後此兩句結破法常住不動結
外法離一切觀行破內亦常住不動緣盡離一切
觀行淨內外竝􂈓緣觀雙寂也。

唯大目連法相如是下總結呵如文。】

「夫說法者無說無示其聽法者無聞無得譬如幻士
為幻人說法當建是意而為說法當了眾生根有利
鈍善於知見無所罣礙以大悲心讚於大乘念報佛
恩不斷三寶然後說法。」

【夫說法者無說無示者勸如此而說也亦是轉節
破何者彼聞上呵無人無法無能無所便謂都無
能所故今轉節明其說法者無說其聽法者無聽
無聽無如幻說聽如幻說只聽如幻聽聽無所聽
只說如幻說說無所說何時都無說無聽耶當了
眾生根有利鈍此復是轉節上明無說說無聽聽
如幻說如幻聽不得漫說應觀人根若直作此說
釋迦如來初何故不即說此法而說人天之乘乃
至三乘等耶故應須知根性利鈍而為說法不得
漫說也作如此轉者良由目連遂教作此解所以
淨名遂破也。】

「維摩詰說是法時八百居士發阿耨多羅三藐三菩
提心我無此辯。」

【維摩詰說是法時第三目連受屈即八百居士得
道也。】

「是故不任詣彼問疾。」

【是故不任下第三結不堪也。

○次第三命迦葉問迦葉是上座何故在身子目
連之後解云迦葉雖復戒臈是大智慧未必勝前
二人若是受食行籌即前上座次下座問疾必須
智慧辯才之者是故前命身子目連次命迦葉也
問迦葉更有上座不解云迦葉上有千餘人今言
上座者十大弟子四大聲聞中之上座耳如夫子
領徒三千入室七十二𦮥駿八十九今亦爾千二
百五十羅漢有五百聲聞復十大弟子四大聲聞
也問遣問疾兩人足何故併遣解云欲示慈悲普
告又欲遍彈又欲廣益昔日說止是小乘益小乘
今日於大眾中重說重益大眾故也呵與前異者
三業為論前呵身子即呵聲聞意業次呵目連呵
聲聞口業今呵迦葉即呵聲聞身業擎鉢乞食今
身業也又前呵目連說法即呵聲聞智慧門今呵
迦葉呵聲聞功德門慈悲乞食即功德門明聲聞
若智慧若功德皆非也又上目連即呵其施主今
呵迦葉呵其福田上目連為化說法即呵其法施
今迦葉乞食即是福田故上呵聲聞施主非施主
今呵聲聞福田非福田也又上呵目連呵聲聞智
慧德今呵迦葉呵聲聞斷德聲聞若智若斷皆非
智斷又前呵身子呵一切有得禪師呵目連呵一
切有得法師呵迦葉呵一切有得道德師迦葉是
行道德不依佛勅耳為此故有今章來也。】

「佛告大迦葉汝行詣維摩詰問疾。」

【言迦葉者性龜是外國大性如此土河內苟龍西
猪故龜是外國大性其名者人家多不知其名必
鉢羅也其家大富敵摩􂗂國千分減一分而無兒
父母禱請天神云人無堪汝家為兒者時梵天王
慈悲詫生其家身真金色婦亦金色因緣事(云云)
章段如前今即第一命問疾。】

「迦葉白佛言世尊我不堪任詣彼問疾。

所以者何
憶念我昔於貧里而行乞。」

【迦葉白佛言下第二辭不堪為三標釋結今即標
不堪也所以者何下第二釋不堪為二第一出被
呵之由第二辨能呵之旨今即第一出被呵之由
所以被呵者由昔於貧里行乞食故被呵也迦葉
所以入貧里乞者亦有數義一者息世機嫌世人
若見迦葉經遊富家就彼乞者恐言稀彼利養為
此義故捨富從貧也二者捨富從貪者迦葉有慈
悲心齊於貧人無衣無食交即困苦故迦葉從其
乞食即令得現在果報也所以故供養滅盡定人
得現世報迦葉即得滅盡定人也故大論云迦葉
就一家乞不得食亦不得飲唯得一塸水迦葉即
用瀨口瀨楪後看併成白殊即現報之事也又事
迦葉就一貧老姥乞得一鉢汾澱迦葉受飲之老
姥後生忉利天為彼天舌天主欲報恩下化老公
姥迦葉來乞公姥即開金瓶香遍一國迦葉不受
飛而去三者貧人所以貧者良由昔不施故今貧
今若不施後貧恐貧貧不巳是故從貧乞也。】

「時維摩詰來謂我言唯大迦葉有慈悲心而不能普
捨豪富從貧乞迦葉住平等法應次行乞食為不食
故應行乞食為壞和合相故應取摶食為不受故應
受彼食以空聚想入於聚落所見色與盲等所聞聲
與響等所齅香與風等所食味不分別受諸觸如智
證知諸法如幻相無自性無他性本自不然今則無
滅迦葉若能不捨八邪入八解脫以邪相入正法以
一食施一切供養諸佛及眾賢聖然後可食如是食
者非有煩惱非離煩惱非入定意非起定意非住世
間非住涅槃其有施者無大福無小福不為益不為
損是為正入佛道不依聲聞迦葉若如是食為不空
食人之施也時我世尊聞說是語得未曾有即於一
切菩薩深起敬心復作是念斯有家名辯才智慧乃
能如是其誰不發阿耨多羅三藐三菩提心我從是
來不復勸人以聲聞辟支佛行。

是故不任詣彼問
疾。」

【時維摩詰來謂下第二出能呵之旨迦葉在貧里
乞食維摩即來呵之迦葉有慈悲心而不普捨富
從貧耶言不普者有橫有竪言橫不普者即捨富
從貧乞也若有慈悲即有大若無大即非慈悲若
有大即普從貧富乞而捨富從貧故不普也(云云)竪
不普者迦葉唯見貧人過去不行施今貧不見富
人今不施來世貧見近不見遠故云不普也又聲
聞慈悲大慈故不普何者聲聞慈黃門慈無根慈
非菩薩大慈大慈即遍度一切眾生三界內外生
死與大涅槃樂迦葉唯欲齊無依無食苦與衣食
樂不能究竟度與究竟樂故云不普也平等法者
次第行乞不問貧富名為平等乞迦葉捨富從貧
即不平等故非慈悲也。

為不食故應行乞食者上即責捨富從貧今責其
乞食亦前責其化他今責其自行是故今責乞食
為不食應行乞食聲聞之人不能不食何者聲聞
之心雖無漏身猶有侍是故須食所以今淨名責
與凡夫何異凡夫亦為食乞食汝亦為食乞食故
與凡無異若異者凡為食乞食汝應不為食乞食
為懷和合相者和合即五陰和合也凡夫為長五
陰身取食汝今亦為長五陰取食與凡夫無異汝
應滅五陰取食也揣食者即揣握之食然飯具四
微但三微資身色塵不資身也以空聚想入於聚
落者聲聞之人不能如此􂈓真諦空不能入聚落
行聚落必是世諦故行聚落行聚落故不能􂈓真
諦是故今呵如空聚而入聚落入聚落如空聚只
此聚落即畢竟空竟空寂舍舍如此而知可乞食
也。

所見色與盲等者次呵六根然迦葉至此有三重
倒一者域慈悲心捨富從貧二者謂有所履之處
見聚落為所履身為能履三者入聚落而復眼見
方圓長短好醜等色耳聞聲等是故維摩次第呵
之今且第一呵眼所見色與盲等乃可取食聲聞
之人不能如此何者入滅定如盲不能見若見不
入滅定見不能如盲若使如此與凡何異凡亦作
此見汝亦如此見凡夫非福田汝亦非福田豈乞
食若能如盲而見見如盲見菀然而無所見無所
見而見若能如此乃可取食也受諸觸如智證者
明聲聞智證實相之時無觸不觸故云受諸觸如
智證也若自性無他性者迦葉謂自為能乞謂他
為所乞他為所齊自為能齊故有此二見也。

若能不捨八部入八解脫者雙彈凡聖不捨八耶
彈二乘入八解脫非凡夫凡夫捨八解脫取八耶
二乘捨八耶取八解凡夫亦取捨二乘亦取捨同
取捨同有煩惱同無智斷菩薩不爾不捨八耶而
入八解入八解非凡夫不捨八耶非二乘非凡夫
行非賢聖行是菩薩行了達八耶即八解脫如此
而行乃可乞食也以一食施一切供養諸佛者聲
聞之人不能一食下施一切上供三寶下施一切
即下齊四生上供三寶即興隆三寶聲聞之人非
俱無其事亦復無此心若菩薩有事有心下香積
即是其事一食施無量眾會食也。

如是食者非有煩惱非離煩惱者亦雙彈凡聖凡
夫於一食具生三毒二乘雖不生三毒終為不見
食非有煩惱非凡非離煩惱非聖若如此乃可是
乞食也。

其有施者無大福無小福者彼謂施滅盡定者得
無量福故成論云入無量定故得無量福此為大
福施凡等為小福故今彈云無大福無小福也不
為益不為損者今現見乞食食此食得五果為益
乞不得食即無五果為損今云何言不為益不為
捐耶解云凡夫亦爾不得為捐得為益汝今亦爾
與凡無異即非福田若與凡異即不為捐益也若
如是食為不空食人之施也迦葉不能如此即空
食人之信施迦葉道德如此十二頭陀中最第一
尚空食人信施今時人若為是道德耶體道故是
道德不體道何得名道德持戒尚非何況破戒可
自各省內懷此中非是彈迦葉寄迦葉為語耳若
有心路如此即墮此破也。

時我世尊聞是語歎敬菩薩若從來羅漢輕易菩
薩明羅漢沙彌勝補處菩薩何者羅漢沙彌巳斷
煩惱補處菩薩猶是凡夫故沙彌勝菩薩今日歎
菩薩德高聲聞道淺斯有家名者維摩在家菩薩
而喜名遠布故云家名也餘文句如文。

○第四命須菩提其人得無諍三昧解空第一四
大聲聞中即是第四故今第四命也須菩提所以
被呵者從來直云前迦葉捨富從貧今須菩提捨
貧從富迦葉所以捨富從貧者欲救交切之苦故
從貧今須菩提捨貧從富者明汝雖富貴今若不
施來世復貧是故從富此二人竝不平等故皆被
呵也今謂未必如此須菩提得無諍三昧轉教說
般若何容不知維摩德行而就彼乞耶今明須菩
提所以從彼乞者維摩在毗耶離國五百應真無
敢窺其庭者須菩提自謂得無諍三昧解空第一
內有無依之慧外有無礙之辨自􂗃解空第一辨
足當時𨒬造其舍是故被呵也須接前者前呵聲
聞有今呵聲聞空前呵身子呵聲聞定非定次呵
目連說法呵聲聞慧非慧定慧一雙也次呵迦葉
頭陀呵其有行今呵須菩提呵其空解即行解一
雙聲聞若定若慧若解若行皆悉被呵為此義故
被呵也又此四人是大羅漢皆得滅定供養此四
人得現在報婆沙云供養五人得大果一滅定二
慈心三昧三無諍四初得下果五得上果值此五
因供養五人得大果所以者何有二義一者滅定
遍入一切定似無為果故得大福也。】

「佛告須菩提汝行詣維摩詰問疾。」

【文段如前今即命問疾須菩提者亦云善業善覺
善吉與善財生反因緣事(云云)其人德行不可思議
或云青龍陀佛或云阿維顏菩薩阿維顏者補處
菩薩也。】

「須菩提白佛言世尊我不堪任詣彼問疾。」

【白佛言下辭不堪標釋結今即標也。】

「所以者何憶念我昔入其舍從乞食。

時維摩詰取
我鉢盛滿飯謂我言唯須菩提若能於食等者諸法
亦等諸法等者於食亦等如是行乞乃可取食若須
菩提不斷婬怒癡亦不與俱不壞於身而隨一相不
滅癡愛起於解脫以五逆相而得解脫亦不解不縛
不見四諦非不見諦非得果非不得果非凡夫非離
凡夫法非聖人非不聖人雖成就一切法而離諸法
相乃可取食若須菩提不見佛不聞法彼外道六師
富蘭那迦葉末伽棃拘賒棃子刪闍夜毗羅胝子阿
耆多翅舍欽婆羅迦羅鳩䭾迦旃延尼犍陀若提子
等是汝之師因其出家彼師所墮汝亦隨墮乃可取
食若須菩提入諸邪見不到彼岸住於八難不得無
難同於煩惱離清淨法汝得無諍三昧一切眾生亦
得是定其施汝者不名福田供養汝者墮三惡道為
與眾魔共一手作諸勞侶汝與眾魔及諸塵勞等無
有異於一切眾生而有怨心謗諸佛毀於法不入眾
數終不得滅度汝若如是乃可取食時我世尊聞此
茫然不識是何言不知以何答便置鉢欲出其舍維
摩詰言唯須菩提取鉢勿懼於意云何如來所作化
人若以是事詰寧有懼不我言不也維摩詰言一切
諸法如幻化相汝今不應有所懼也所以者何一切
言說不離是相至於智者不著文字故無所懼何以
故文字性離無有文字是則解脫解脫相者則諸法
也維摩詰說是法時二百天子得法眼淨。

故我不
任詣彼問疾。」

【所以者何下釋不堪為二此即明被呵之由也。

時維摩取我鉢盛下第二出能呵之旨然維摩謂
稽弁智之人取須菩提鉢盛飯而不與可有三意
一者盛滿鉢飯而語者為息慳悟之譏若不盛飯
而詰謂言居士惜飯而復不與者若須菩提手中
恐被難即去不盡言論之勢故不與而呵也又盛
飯不與者盛飯明菩薩為施主呵須菩提顯聲聞
非福田大論解往生品云初發心堪為羅漢田若
爾今羅漢豈堪法身菩薩田耶又盛滿飯示菩薩
財施捉鉢而詰示菩薩能法施又捉飯而問云若
於食等者諸法亦等此一關責即罔然若等即不
應來乞不等亦不應來乞若鉢飯與鉢土等不應
棄土取飯等故不應來乞若不等棄土取捨穢取
淨即取捨心行淨穢二見則具足煩惱何謂福田
故不應取食若能知土即飯淨穢不二乃可取食
也。

不斷婬怒癡亦不與俱者亦雙破凡聖若凡夫與
煩惱俱二乘斷煩惱不俱是故今明不斷煩惱不
同二乘亦不與俱不同凡夫二乘不能如此謂凡
夫有煩惱即有見二乘無煩惱即無見乃有無二
見何謂解空第一耶不壞於身而隨一相者上呵
斷煩惱呵其有餘涅槃今呵其壞身相呵其無餘
涅槃言不壞於身而隨一相者明二乘之人壞五
陰身入無餘涅槃若不壞五陰身即不得入無餘
涅槃是故今呵若能不壞身入無餘入無餘不壞
身乃可取食而須菩提不能如此又不入無餘即
有身有見常見入無餘即無身無見斷見具足斷
常有無二見煩惱何謂智斷何謂解空故云不壞
於身而隨一相也一相即無餘涅槃此句既然餘
句亦爾不滅癡愛起於明脫明即漏盡明脫即悲
想第九解脫癡覆漏盡明愛鄣解脫故滅癡得明
斷愛得脫故今菩薩呵不滅癡愛起於明脫了此
癡愛即明脫了縛不縛即悟解不解故云不縛不
解次明五逆即解脫前就煩惱呵今就業呵前明
縛解無礙今明善惡無礙只了此五逆即解脫如
文殊以釰刺佛只此即是無生無能無所畢竟淨
凡夫二乘於解脫為五逆何者解脫不如此而謂
如此即傷正法傷正法過五逆也。

若須菩提不見佛不聞法者體然須菩提自言見
佛聞法八難眾生不見佛聞法又佛親說其見佛
聞法何者佛初從忉利天為母說法竟還閻浮人
皆欲見佛有華色尼欲前見佛變為轉輪王人謂
輪王皆僻易避路華色尼前至佛所佛言非汝前
禮我乃須菩提前禮我何者須菩提在石室中觀
佛法身真是禮佛為此故下淨名責汝言見佛聞
法為體悟故見不體故見邪若體悟者即無佛無
不佛無法無不法即無見無聞如是迷亦不得見
佛聞法悟亦不得見佛聞法汝何得言見佛聞法
耶若不知此者即無有智無智即無斷無有智斷
非佛法弟子故云若須菩提不見佛不聞法乃可
取食也外道六師則汝之師者明六師則七佛七
佛則六師若能如此了知乃可取食須菩提不能
如此聞七佛則正聞六師則邪邪正二內外二故
致此呵也彼師所墮汝隨墮者明外道今世墮在
邪見當來墮在地獄故云墮也言彼師墮汝墮者
彼今墮邪見汝亦應墮邪見彼當墮地獄汝亦當
墮地獄汝亦當墮地獄墮邪見即墮正觀墮地獄
即墮涅槃何者邪正二因不異地獄涅槃兩果豈
殊若能如此了達乃可取食而聲聞不能如此謂
邪正二初果之人巳離三途羅漢豈當墮地獄耶
如是即見耶異正見正異耶見耶即耶見見有正
即正見終是二見終非福田何以故經云諸有二
者無道無果又華嚴云生死涅槃二迷惑賢聖道
若使如此無諍三昧解空何在耶所以作此呵非
是呵須菩提乃寄□義耶須菩提是青龍陀佛豈
有此二見乃是眾生有此二見須菩提示為之耳
眾生病菩薩病即其事也。

與眾魔共一手作諸勞侶者與魔一種一手作舉
譬如一手作絹須菩提能如此不邪不能不可取
食耳也時我世尊聞是罔然者須菩提被呵最劇
何者前諸人但有一失今須菩提即有二失言二
失者一者不應來而來二者即不應去而去也言
不識何言不知何答者上如此而責既及其心故
不識是何言進退靡酬罔然無答便欲置鉢而去
淨名即捉不得去汝心懼耶汝今誰懼誰能呵誰
所呵既無能所有何懼耶故云取鉢勿懼也。

如來所作化人下次引喻曉之如幻化人有何能
呵有何所呵有何能說有何能聽幻說何所說幻
呵何所呵若爾有何懼耶若不體幻即非佛弟子
故云一切諸法如幻化也不應有懼也所餘文句
可尋。

二百天子得法眼者為聞前得為聞後得解云聞
後得道何者須菩提不解前豈能得但於後得道
也。

○第五次命富樓那所以命四大聲聞竟次更命
其人者解云四大聲聞外復有大法師故次命也
其人說法第一大論及法華經竝云說法第一什
師云解阿毗曇第一問須菩提亦說法第一今富
樓那亦云說法第一何異耶然須菩提說法第一
者出大品勸學品舍利弗歎須菩提得無諍三昧
說法中為最第一龍樹解云須菩提說法第一者
於空法第一若富樓那於一切法第一故為異也
然富樓那於一切法第一未必勝須菩提解空第
一何者自有種種皆能自有人徧精一述今富樓
那雖解一切解空未必勝須菩提也問富樓那既
於一切法第一何事致呵解云富樓那於聲聞中
第一非謂菩薩是故被呵也又富樓那即是菩薩
方便為聲聞耳故經云富樓那內祕菩薩行外現
為聲聞少欲厭生死而實淨佛土方便為聲聞方
便受屈也問富樓那於何處被呵耶解云由不解
根故被呵若小乘根性應說小乘法大乘根性應
說大乘法小乘根性說小乘法此緣是教緣教是
緣教緣教相稱大乘緣亦爾此即緣教相稱竝皆
得益如治病逗慈等所以佛與耆婆分治耳而富
樓那為大乘緣說小乘法是故致呵也。】

「佛告富樓那彌多羅尼子汝行詣維摩詰問疾。」

【文亦為二今即第一命問疾富樓那云滿願彌多
羅云善知識尼云女是滿願善知識女人之子故
云彌多羅尼子此如身子類也。】

「富樓那白佛言世尊我不堪任詣彼問疾。」

【富樓那白佛下第二辭不堪為三標釋結今即標
不堪也。】

「所以者何憶念我昔於大林中在一樹下為諸新學
比丘說法。

時維摩詰來謂我言唯富樓那先當入
定觀此人心然後說法無以穢食置於寶器當知是
比丘心之所念無以瑠璃同彼水精汝不能知眾生
根源無得發起以小乘法彼自無瘡勿傷之也。

欲
行大道莫示小徑無以大海內於牛跡無以日光等
彼螢火。

富樓那此比丘久發大乘心中忘此意如
何以小乘法而教導之我觀小乘智慧微淺猶如盲
人不能分別一切眾生根之利鈍。

時維摩詰即入
三昧令此比丘自識宿命曾於五百佛所植眾德本
迴向呵耨多羅三藐三菩提即時豁然還得本心於
是諸比丘稽首禮維摩詰足時維摩詰因為說法於
阿耨多羅三藐三菩提不復退轉。

我念聲聞不觀
人根不應說法。」

【所以者何下第二釋不堪為四第一出被呵之由
第二明能呵之旨第三時眾悟道第四受屈今即
第一出被呵之由所以被呵者昔於大林中為新
學說法此比丘竝是大乘根性而說小法故被呵
也大林中者是毗耶離城中大林林中有彌猴池
精舍富樓那在中說法也。

時維摩詰來謂我言下第二明能呵之旨為二第
一正明能呵第二釋呵之意今即第一復為二第
一明教不稱緣呵不識教第二明緣不稱教呵不
識緣今即第一教不稱緣呵不識教有三法三譬
即為三章不識三世今即第一不識未來根性富
樓那應前入定觀彼人根性所宜而為說法此人
應宜聞大法而不觀彼根性慢為說小法故不應
也無以穢食置於寶器者譬大乘根性穢食譬小
乘之法寶器應𧵤香淨之食不應𧵤穢食大乘根
性應說大乘法不應說小乘也當知是比丘心之
所念即第二不知此比丘現在心念也無以瑠璃
同彼水精第二譬水精賤瑠璃貴譬大小乘貴賤
也汝不能知眾生根源第三呵不知比丘過去世
此比丘久發大乘心何得小乘發起彼自無創勿
傷之也者即第三譬大乘之身無小乘之創何得
小乘之爪裂破大乘之軀耶彼未學有得小乘故
未有創今日說小即傷彼身也欲行大道下第二
緣不稱教呵其不識緣也例上亦應有三法三譬
文略𡖋有三譬三譬即三第一發菩提心第二遍
度眾生第三修一切行菩薩之行不出此三句而
富樓那迴令其發二乘心修二乘行自調自度所
不應也故肇師云迴龍象於兔徑注大海於牛迹
即其事也欲行大道莫示小𨒬即第一發菩提心
也無以大海即第二遍度眾生故是大心也無以
日光下第三修一切行云何教二乘行即故不可
也。

富樓那此比丘下第二釋呵之意所以呵者此比
丘久發大乘心中忘此意汝應還為說大乘法而
汝為說小乘故被呵也久發大乘心中忘此意者
此如法華繫寶譬無異也。

時維摩詰即入三昧下第三時眾得益維摩兩蜜
益入三昧即意蜜益因為說法即口蜜益歎菩薩
有三業益聲聞無也維摩詰兩蜜益諸比丘亦得
兩益一者舊益二者新益自識宿命即還得本心
即是舊益因為說法於菩提不退即新益也如文
我念聲聞下第四受屈。】

「是故不任詣彼問疾。」

【是故不任即第三結不堪也。

○次第六命迦旃延然法華云迦旃延是中根性
人富樓那是下根性人何故前命富樓後命旃延
耶此亦有所以別當解釋其人解修多羅論義第
一造昆勒論言廿萬偈大智論云昆勒論有二門
一空門一有門入空門論義無盡若爾佛在世巳
有經論竹帛也其人所以被呵者不論教故被呵
前富樓那雖竝不識緣教正是不識緣故被呵所
以前文云無以寶器置之穢食金􂗄王案本將天
上須杝人中甘露忽盛臰糞故不識根性今迦旃
延子竝不識緣教正是不識教故文云無以生滅
行心說實相法故不識教也問前目連亦說法與
今何異前目連語意雙失今旃延得佛語不得佛
意故異也。】

「佛告摩訶迦旃延汝行詣維摩詰問疾。」

【就文亦為二今即第一命問疾迦旃延即其姓此
云好眉。】

「迦旃延白佛言世尊我不堪任詣彼問疾。

所以者
何憶念昔者佛為諸比丘略說法要我即於後敷演
其義謂無常義苦義空義無我義寂滅義。

時維摩
詰來謂我言唯迦旃延無以生滅心行說實相法迦
旃延諸法畢竟不生不滅是無常義五受陰洞達空
無所起是苦義諸法究竟無所有是空義於我無我
而不二是無我義法本不然今則無滅是寂滅義說
是法時彼諸比丘心得解脫。

故我不任詣彼問疾。」

【迦旃延白佛下第二辭不堪為三標釋結今即標
不堪也所以者何下釋不堪為二今即第一出被
呵之由所以被呵者佛昔為諸比丘說法其還覆
佛語故被呵也問其誦佛小乘語為誦佛大乘語
解云誦佛小乘語不解佛意故失也所以不解小
乘意者欲若聲聞人深何者明汝有得小乘非但
不解大意亦不解小乘意何以故既不解小大豈
識大小若是菩薩識小大即識大小菩薩則兩有
聲聞則二無也又非但不得意亦不得語不得語
下云意豈得意上之語若大若小若意若語皆失
所以爾者欲顯都無有二乘耳故法華云十方佛
土中唯一佛乘也問聲聞有得心說無得法既被
呵佛無得心說有得法亦應被呵解云不例彼有
得心說無得法無得法番成有得是故被呵也若
佛無得心說有得法意不在有得說有得為成無
得是故不被呵也言佛略說法要我於後敷演其
義者佛昔略說二法一生死法二涅槃法生死即
有為無常法涅槃無為常法開此二法為三法即
三法印涅槃寂滅即寂滅印生死有為法無常即
無常印一切法無我無我印通生死涅槃也復廣
三法為五生死有四無常苦空等涅槃寂滅佛略
說三迦旃延廣說為說廣為五二者佛略說二迦
旃延廣說二乃至佛略說五其廣說五如解一無
常義流動義生滅義等故云敷演其義也。

時維摩來下第二明能呵之旨言無以生滅行心
說實相法者釋者不同今直解實相即無所得實
相之法迦旃延有得生滅心說故云無以生滅心
說實相法也諸法畢竟不生不滅是無常義者此句
難解且問若不生滅是無常義者亦應生滅是常
義及結(云云)今明不生不滅是無常義者只此無常
即不生不滅義何者今言無常非謂有無常乃是
無有常故言於無常此即破常故說無常既無有
常何處有無常如是無常無無常畢竟不生不滅
是無常義也此義難行故廣須經論證成關中肇
師亦有此說故彼云言其非有者明其非是有非
謂是非有無亦爾亦言其非常者明其非是常非
謂是非常也大智論云有二無常一者無方便二
者有方便無方便無常者乃無有常猶有無常也
若有方便無常者無常本治常既無有於常即知
無無常兩句既淨下去畢竟無遺故也言經為證
者即此文是無常破於常既無有於常亦復無無
常故云不生不滅是無常義也問佛何故不雙說
無常無無常但一無常耶解云說一無即是一切
無若說一切無即鈍根之人耳若說一無了一切
無即利根人也言一無即一切無者既無常即知
無無常既無常無無常即知無一切故云一無即
一切無也而今迦旃延雖知無有常猶見有無常
所以被呵一句既然餘句例爾說是法時諸比丘
得解脫者明諸比丘雖知無有常猶言有無常猶
為無常見縛今破無常脫常見無無常脫無常見
無此二見名得解脫不無事得解脫也餘例爾(云云)
次一時追簡上不生不滅是無常義若居士云不
生不滅是無常佛何意云諸行無常是生滅法若
爾旃延得失居士得意居士解云旃延得語又得
語經生滅無生滅生滅(云云)。

○次第七命阿那律所以呵者前富樓那不識根
性故被呵次迦旃延不識教意被呵今阿那律天
眼神通故被呵明聲聞神通非神通也又前旃延
說法今阿那律神通說法即智慧神通即福德說
法非說法智從何生神通非神通福德因何起故
有今呵也。】

「佛告阿那律汝行詣維摩詰問疾。」

【文為二今第一如來命問疾阿那律亦阿泥盧豆
亦名阿樓駄亦名阿那律異名耳此番無貧亦云
如意亦云善意剎利種是佛從弟子天眼第一經
中云半頭天眼言半頭天眼者有二釋一者云略
半甬頭見若凡夫近珠子見彼人半頭見也二者
頭一半能見故云半頭見佛即遍頭見也其所得
天眼者其人五百世墮螺蜯中來今生眼常睡諸
比丘譏可其即以竹圈圈其眼眼即盲後修禪定
得色界四大怡身故能見三千大千世界如觀宰
中菓也菴摩勒內外映徹而見然大論云極利根
辟支作意見三千大千世界問天眼與完眼為竝
用不解云若書日即竝用若夜唯天眼見也問天
眼欲見後時為轉不轉解云不轉作意即見所以
爾者天眼皮完不能障故也。】

「阿那律白佛言世尊我不堪任詣彼問疾。

所以者
何憶念我昔於一處經行時有梵王名曰嚴淨與萬
梵俱放淨光明來詣我所稽首作禮問我言幾何阿
那律天眼所見我即答言仁者吾見此釋迦牟尼佛
土三千大千世界如觀掌中菴摩勒果。

時維摩詰
來謂我言唯阿那律天眼所見為作相耶無作相耶
假使作相則與外道五通等若無作相即是無為不
應有見世尊我時默然彼諸梵聞其言得未曾有即
為作禮而問曰世孰有真天眼者維摩詰言有佛世
尊得真天眼常在三昧悉見諸佛國不以二相於是
嚴淨梵王及其眷屬五百梵天皆發阿耨多羅三藐
三菩提心禮維摩詰足巳忽然不現。

故我不任詣
彼問疾。」

【阿那律白佛言下第二辭不堪亦三標釋結今即
標所以者何下第二釋不堪為二第一出被呵之
由何意被呵由梵王問其眼見其答天眼因此而
致呵也。

時維摩詰來下第二明能呵之旨為二初定兩閞
次結二難今即雙定兩閞為作相耶為無作相耶
言為作相者取方圓色為作相見取青黃色為作
相見不取方圓青黃色為無作相見二者有眼為
能見色為所見有能有所為作相無眼能見無色
所見無能無所為無作相見是故今責為作相見
無作相見也假使作相下第二雙結難若作相即
與外道五通等何者外道亦作方圓青黃見能所
見汝今亦作方圓青黃能所見同見青黃同是外
道汝作青黃見既內彼作青黃見亦內等是內等
作相等內等外第三到難可尋若無作相第二難
若無作相不見青黃方圓即無青黃方圓若爾即
是無為不應有見亦具三難汝青黃既見空無青
黃空亦應見同見同不見第三到難汝見空不見
亦應空見汝不見也次更來難汝若作相即同外
道若異外道無作無作相無所見亦無眼云何言
天眼見耶此之兩閞嘿然無對故肇師云失對當
時受屈二難也又作相即有見不作即無見有無
二見耳亦得責梵王梵王是佛弟子故也諸王聞
其言得未曾有即作禮者諸梵既聞驚耳之說故
有未曾之歎又此諸梵亦得天眼見千世界聞居
士此言歎未曾有即問世熟有真天眼者不我與
阿那律是偽時世誰是真天眼耶維摩言有者上
梵王問有真天眼不今答云也佛世尊得真天眼
上標有今出有人也常在三昧見諸佛土不以二
相次釋真天眼見諸佛國不以二相者明見諸國
土宛然而無所見無所見而見宛然見不礙無見
無見不礙見不以二相故不被呵阿那律即不能
如此見即不能無見無見不能為見故被呵也餘
文句可尋也。

○次第八命優婆離其人所以被呵者為持律故
被呵明聲聞人智慧非智慧神通非神通持律非
持律懺悔非懺悔何者小乘中五徧七聚五徧初
徧不可懺四徧可懺七聚初聚不可懺六聚可懺
初徧聚如斷多羅樹頭如針鼻穴畢竟死人不可
復治若大乘方等懺悉皆除滅也今除滅也今優
婆離作小乘懺此比丘是大乘根性應聞大乘懺
而優波離作小乘懺故被呵也。】

「佛告優波離汝行詣維摩詰問疾。」

【就文亦為二今初命問疾也優波離此云上首王
舍城賤人今得羅漢人無貴賤道在即尊故今命
也。】

「優波離白佛言世尊我不堪任詣彼問疾所以者何
憶念昔者有二比丘犯律行以為恥不敢問佛來問
我言唯優波離我等犯律誠以為恥不敢問佛願解
疑悔得免斯咎我即為其如法解說。」

【優波離白下第二辭不堪標釋結今即標也所以
者何下第二釋不堪為二今即第一出被呵之由
有二比丘犯律行者問此比丘犯何罪耶文中不
說輕重從來云犯第二徧罪何者若是第一徧不
可懺今既求懺故知第二徧僧殘而復似破初徧
故比丘心疑恐屬初徧故問優波離也不敢問佛
問波離者有四一者佛威德尊重如龍如火故不
可輕輒問也二者從佛受得戒今犯罪違本誓親
言能持今既犯罪故不敢問也三者佛精識罪相
恐即道是初徧畢竟不可懺四者若往問佛即大
眾彰顯今礼問波離故云不敢問佛來問優波離
優波離即依五徧七聚方法為其說優波離未及
發言居士即來呵之也問波離解律故為滅罪不
解為滅罪即不可言波離不解律其實解律也問
若其解律波離依律滅罪若使如此呵波離不能
滅罪即是呵律不能滅罪即是呵佛不能罪也解
此有二義一者明自有宜聞小乘滅罪今此比丘
是大乘根性宜聞大乘法除滅而波離為說小乘
故被呵何閞世尊耶二者大之與小如來方便方
便開大為小波離既不識大亦不識小所以被呵
若是菩薩具足解大解小小大竝是如來方便開
金竝是如來方便竝大乘故有所以經云毗尼學
者即大乘學若爾即都無小乘故波離說小乘法
故是波離之過豈是如來之失。】

「時維摩詰來謂我言唯優波離無重增此二比丘罪
當直除滅勿擾其心所以者何彼罪性不在內不在
外不在中間如佛所說心垢故眾生垢心淨故眾生
淨心亦不在內不在外不在中間如其心然罪垢亦
然諸法亦然不出於如如優波離以心相得解脫時
寧有垢不我言不也維摩詰言一切眾生心相無垢
亦復如是唯優波離妄想是垢無妄想是淨顛倒是
垢無顛倒是淨取我是垢不取我是淨優波離一切
法生滅不住如幻如電諸法不相待乃至一念不住
諸法皆妄見如夢如𦦨如水中月如鏡中像以妄想
生其知此者是名奉律其知此者是名善解於是二
比丘言上智哉是優波離所不能及持律之上而不
能說我答言自捨如來未有聲聞及菩薩能制其樂
說之辯其智慧明達為若此也時二比丘疑悔即除
發阿耨多羅三藐三菩提心作是願言令一切眾生
皆得是辯。

故我不任詣彼問疾。」

【時維摩來下第二明能呵之旨言無重增比丘罪
者波離重增此比丘罪是故致呵言重增罪者第
一明其巳顛倒心作罪見有心能作罪所作竟而
波離復更為說於罪相故云重增也二者其前作
罪見有罪生今波離為滅罪見有罪滅前見生即
有見今見滅即無見故重增也當直除斷者波離
即回斷淨名直斷波離回斷即回見淨名直斷即
正觀正觀者即方等正觀懺如大經并普賢觀經
故大經耆婆云大王若聞如來所說無作無受王
之重罪必當消滅王言作罪為心作為身作為人
作為法作若心作何者是心若身作何者是身人
法亦爾王言當受罪令誰受罪為心受為身受人
法受耶若心受若箇是心若身受若箇是身人法
亦爾如是無作無受王罪即便清淨也問耆婆亦
云無作無受六師亦云無作無受故文云無黑業
無黑業報何異解云大異何者且引經答故經云
空見之人即為非有有見之人即為非無也然此
未足解難今明利根者即便逈悟數節何者若定
有見之人不應見空若定空有見之人不應見有
若爾故知不定有不定無非是有非是無畢竟清
淨也亦如普賢觀云若欲懺悔者端坐念實相實
相者一切心行斷無生亦無滅寂滅如涅槃豈同
六師無之見耶故云當直除斷也所以者何罪性
不在內外中間者釋上無以重增其罪也今明畢
竟責罪不可得何得重為說罪相耶言不在內外
中間者六根為內六塵為外六識為中六根中無
罪故不在內六塵中無罪故不在外六識中無故
不在中尚無六根六塵豈復在六識中耶二者自
為內他為外自他合為中如一淨境生貪為從內
生為從外生為中間耶若從內生無境應生若外
生無心應生離內外即無中間故無從也如佛所
說心垢故眾生垢下彼謂若無罪那有心心為本
本既有寧無末故今更破本如末亦內外中間責
也如其心然罪垢亦然諸法亦然者廣類諸法如
既無異彼亦無別也波離以心相解脫時寧有垢
不者彼謂聖心可爾凡夫豈當然耶是故今及問
波離汝得羅漢第九解脫時頗有垢不我言不也
得第九解脫豈當有垢即是借所信無喻所信有
令所信有同所信無故一切眾生心相亦如是也
唯優波離妄相是垢者釋疑疑云若一切眾生無
垢今應不見而今現見有垢云何言無垢耶亦不
得以解脫為列解云妄想故垢無妄想即是淨也
此具三到妄想即想到是垢即心到取我即見到
也次舉喻所餘可尋如文。

○第九命羅睺羅羅睺羅是佛之子持戒第一何
故復呵解云終是有所得顛倒故被呵也問其為
何事被呵為出家故被呵問此呵為當羅睺羅出
家為不爾耶解云不呵羅睺羅乃是呵其不識出
家故被呵何者欲苦聲聞之深也明聲聞之人智
慧禪定乞食出家皆非也問羅侯羅孫阿難是叔
何故不前命叔次命其孫而前命其孫耶解云離
有叔孫之異而羅侯羅若道若俗皆大阿難言俗
是大者阿難與羅侯同是得道夜生而羅云大六
年何者六年在腹故也二者羅云是君位阿難是
臣位何者羅云是佛之子佛應得金輪王也羅云
即是金輪皇太子嗣君之位故大阿難止是王故
小為此故前列羅云次列阿難也言道大者羅云
得上果阿難在學地得初果三者羅云出家早阿
難出家晚年二十五始出家又義羅云是本出家
持戒是本為此故前命羅云次命阿難也羅侯羅
云覆障所以言覆障者六年在胎中為胎所覆故
云覆障所以六年在胎者從來言過去經塞鼠孔
故六年在胎大論云有仙人入王國輒飲王水取
王楊枝犯不與取就王懺悔治罪王見即便入內
六日五欲自娛忘外仙人仙人云只應以此治我
以六日在內不出看仙人故今生六年在胎也問
悉達為與耶輸作世事故有羅云不作世事故有
羅云耶有解云不作世事但悉達以指懸點腹即
有羅云復有解云佛四月八日夜出家爾日相師
語文王云今夜當好備防悉達太子今夜當出家
去若不出家明日七寶金輪自然而至父王於是
更增妓樂採女悉達太子欲心即動淨居諸天見
此事恐苦海長淪無人濟者即下變諸採女猶若
死人令太子生厭心然後接菩薩四天王捧馬足
踰城而去只因爾夕欲動耶輸即懷羅云身也又
羅云亦云宮生所以言宮生者佛六年苦行而耶
輸有身諸釋氏恐耶輪陀外情有身後生果似悉
達故云宮生也問佛捨轉輪王位捨金輪王位羅
云亦捨轉輪王位捨何輪位解云佛不出家得金
輪王羅云若不出家得鐵輪王王一天下三藏部
執論云鐵輪王出世有白蓋覆一天下十由旬虗
空地下神鬼屬也故羅云應得鐵輪王鐵輪亦轉
故云捨轉輪王也捨如此富貴出家尚被呵豈況
即下凡夫耶而今世人顛倒聰明兒留紹繼家業
愚鈍者出家有如此者莫容之也。】

「佛告羅睺羅汝行詣維摩詰問疾。」

【文段如前今初命。】

「羅睺羅白佛言世尊我不堪任詣彼問疾。

所以者
何憶念昔時毗耶離諸長者子來詣我所稽首作禮問
我言唯羅睺羅汝佛之子捨轉輪王位出家為道其
出家者有何等利我即如法為說出家功德之利。

時維摩詰來謂我言唯羅睺羅不應說出家功德之
利所以者何無利無功德是為出家有為法者可說
有利有功德夫出家者為無為法無為法中無利無
功德羅睺羅夫出家者無彼無此亦無中間離六十
二見處於涅槃智者所受聖所行處降伏眾魔度五
道淨五眼得五力立五根不惱於彼離眾雜惡摧諸
外道超越假名出淤泥無繫著無我所無所受無擾
亂內懷喜護彼意隨禪定離眾過若能如是是真出
家於是維摩詰語諸長者子汝等於正法中宜共出
家所以者何佛世難值諸長者子言居士我聞佛言
父母不聽不得出家維摩詰言然汝等便發阿耨多
羅三藐三菩提心是即出家是即具足爾時三十二
長者子皆發阿耨多羅三藐三菩提心。

故我不任
詣彼問疾。」

【次辭不堪辭不堪為三今即標所以者何釋不堪
為二一被呵由如前文時維摩來下第二明能呵
之旨也前責羅云汝言出家若箇是出家誰出家
耶如大品舍利弗問彌勒隨意迴向彌勒答云汝
令我答無我何誰答無人令答誰今亦爾若箇是
家若箇是人為言出家耶若言有家為心是家為
身是家人是家法是家若心是家若箇是心若身
為家若箇是身人法亦爾責出亦爾汝為令心出
家無心何所出為令身出無身何所出人法亦爾
如是責出家不可得又本自不入今何所出無出
出入如中論不來不去也問若無出無入應無出
家解云若如此而了不出不入即有出家也然復
有兩種出家一者出形家二者出心家形家者即
田宅妻子為形家今能割愛辭親被緇入道為出
形家而今世雖云出形家非謂出家何者雖捨妻
子眷屬復為弟子深房巳復為此等縛何謂出家
乃是移家耳二者出心家愛見諸煩惱為心家若
能斷諸見愛即出心家雖復出此二家復有礙無
礙無礙者即是出家人巳勉父母之礙即是出於
形家應修出心家何者出形家為出心家前方便
耳出心家為本今既得出形家應為出心家也言
有礙者即是父母不聽不得出家應須為說出心
家也而羅云今被呵此諸長者不得形出家應為
說出心家不應為說出形家而羅云不應為說出
形家而為說應為說出心家而不說是故被呵也
所餘文句可尋於是維摩詰長者子汝等於正
法中宜共出家問維摩知其不得出形家云何勸
出形家耶解云維摩知其不得出形家今勸其出
家為出心家前方便既勸其出形家知其應答不
得出家因爾即為說出心家之法故前勸也我聞
佛言父母不聽不得出家者此出𧧪𧧪中有人就
諸比丘乞出家諸比丘即為剃頭波家父母眷屬
即來呵諸比丘便啟淨飯王王云悉達多偷出家
去使我煩惱今去欲出家者父母不聽不得出家
佛言如父王勅故云佛言父母不聽不得出家也
又侓毗婆沙云佛初成道還羅云覔佛就佛覔法
佛即將還寺我有菩提汝用不彼云用佛即度出
家父王即立制不聽也。

○第十次命阿難問疾其人所以被呵者無由於
佛何者由佛疾故命阿難乞乳若使如此佛命阿
難乞乳既呵阿難即是呵佛何意爾耶解云佛所
以現疾者凡為二事一者為顯如來法身二者為
破慳貪梵志為顯法身者有二種迷到之人一者
即凡夫之徒取耳目言佛與吾無異何者我有疾
病利衰佛亦有八種罪報頭痛金鏘馬麥等我有
食即憙無食即愁佛亦爾乞得即飽不得便飢與
我何異但智慧身色有勝耳此即凡夫人謂如此
二者即小乘羅漢人謂如來亦與吾無異佛有生
住滅我亦有生住滅我須衣食佛亦爾我斷三界
煩惱盡佛亦爾所以有異者唯長斷習氣身智慧
為勝同為三相所遷三者為末世四時五時求如
來生劣想謂是無常教此即信五時教毀居士也
為有此二迷是故如來現疾使阿難乞乳令維摩
呵廣如來法身故云阿難示失彰眾人過居士高
呵開法身之唱寄迹乞乳息波慳貪假屈阿難鄙
聲聞之劣為眾人有迷阿難同眾人迷呵阿難即
呵此迷故廣開如來法身功德二者復欲化彼慳
貪梵志是故乞乳阿難受屈即自鄙聲聞高楊菩
薩也言化彼慳貪者毗耶國有梵志名梵摩耶利
有五百弟子大富大慳作大網覆一宅全飛鳥常
𢔀家中穀米如來欲化彼故命阿難就彼乞乳凡
有七聖一者如來現疾二者阿難乞乳三者居士
呵四者空中聲告五牛母說偈六牛子說偈七化
人來為搆乳阿難來彼乞乳正值其與五百弟子
出欲覔國王阿難既捉鉢來其即問來何所索阿
難云世尊身小有疾須小乳梵志嘿然思惟我若
與即失乳若不與恐諸弟子笑我堅即便指示弊
惡之牛令阿難自搆然指其惡牛者欲令牛觸歟
阿難恥辱世尊也二者此牛弊惡阿難必不能得
汝自不能得我無慳過故指也阿難安徐至牛所
牛母即便說偈託慳貪過歎佛功德牛子亦爾阿
難既出家人無客自搆即有化人來為阿難搆乳
梵志見歎未曾有即便信敬無量人發心此廣出
乳光經此經有數紙也。】

「佛告阿難汝行詣維摩詰問疾。」

【阿難此云歡喜支道林云博父又云無熱何者無
也文段如前今即命問疾。】

「阿難白佛言世尊我不堪任詣彼問疾。

所以者何
憶念昔時世尊身小有疾當用牛乳我即持鉢詣大
婆羅門家門下立。

時維摩詰來謂我言唯阿難何
為晨朝持鉢住此我言居士世尊身小有疾當用牛
乳故來至此維摩詰言止止阿難莫作是語如來身
者金剛之體諸惡巳斷眾善普會當有何疾當有何
惱默往阿難勿謗如來莫使異人聞此麤言無令大
威德諸天及他方淨土諸來菩薩得聞斯語阿難轉
輪聖王以少福故尚得無病豈況如來無量福會普
勝者哉行矣阿難勿使我等受斯恥也外道梵志若
聞此語當作是念何名為師自疾不能救而能救諸
疾人可密速去勿使人聞當知阿難諸如來身即是
法身非思欲身佛為世尊過於三界佛身無漏諸漏
巳盡佛身無為不墮諸數如此之身當有何疾時我
世尊實懷慚愧得無近佛而謬聽耶即聞空中聲曰
阿難如居士言但為佛出五濁惡世現行斯法度脫
眾生行矣阿難取乳勿慚世尊維摩詰智慧辯才為
若此也。

是故不任詣彼問疾。」

【次辭不堪為三今即標所以者何釋不堪為二今
即第一被呵之由如前所述問佛在何處疾佛爾
時音樂樹下去婆羅門家極近也時維摩下第二
能呵之旨阿難晨朝持鉢詣婆羅門下淨名問阿
難何故此答云世尊身小有疾當用牛乳我來乞
乳居士即呵止止莫作此語若使智人聞之知汝
不達愚人聞之謂如來實病故云止止也一經本
云嘿往一云嘿住皆有其義也轉輪聖王以少福
尚無病者舉劣況勝阿難轉輪王下凡尚無病豈
況如來極聖而有病如來身即法身者此句由來
人義壞招提云此經第二時教開善云第三時教
雖第三第二不同同明佛身無常今云即法身非
思欲非有漏是無為無為即常身也若言此中云
無為是有為者亦應此中云無漏即是有漏及結
此中云無漏定是無漏亦應此中云無為定是無
為又難此中云如來非思欲如來定非思欲此中
云無為定是無為由來同阿難之失也得無近佛
而謬聽耶阿難聞此言迴皇無中衛命於彼被呵
於此彼此網然進退遺各將非如來無於此言我
謬領邪即聞空中聲雙解二人如居士言但為佛
出五濁化彼慳貪現行斯事非謬領也此即二人
竝得居士得常方便阿難得無常方便故二人得
二人俱失如來非常非無常故具四句也餘如
文。】

「如是五百大弟子各各向佛說其本緣稱述維摩詰
所言皆曰不任詣彼問疾。」

【如是五百下大段第二總義五百聲聞也。】

維摩經疏第二

維摩經疏第三
胡　吉藏　撰

* 菩薩品第四

【菩薩品第四
所以有此品來者命問疾凡命兩
眾第一命聲聞巳竟今即第二命菩薩眾也所以
前命聲聞今命菩薩者可有數義一者欲顯淨名
文殊二人之德若止命聲聞不堪未足為奇之人
法不及菩薩是故聲聞不堪未足顯二人之德今
次命菩薩亦不堪始顯二人之德也問何故顯淨
名德耶解云欲令人伏其化道故顯其德然此二
人竝絕聲聞菩薩此之二聞答竝是不思議文殊
不思議之問淨名不思議之答文殊不思議之賓
淨名不思議之主此問答賓主皆不思議也然復
有四句一者無得問有得答二者有得問無得答
三者有得問有得答四者無得問無得答廣作(云云)
此之四句三句不成問答唯無得問無得答成
問答如中論五陰品云依空問答成問答又大經
云無所得者有四無礙有所得者無四無礙故無
得成問答也又所以前命聲聞今命菩薩者欲顯
釋迦一化方便至論道門未曾三一未曾大小故
初成道常樂嘿然不樂說法諸法寂滅相不可以
言宣故未曾大小為緣故無名相中假名相說大
說小緣聞大小成有得大有得小是故淨名破此
大小雖復破大小不失大小方便大小無大小無
大小而大小舉佛影譬(云云)又若但命聲聞不命
菩薩即不窮淨名權智之方便居士現疾意為是
故今命菩薩問聲聞中定有大弟子數菩薩亦有
定數不解云聲聞有定數菩薩無定數責何意耶
解云聲聞菩薩因緣數無數因緣也難若數無數
因緣即應有弟子不弟子因緣解云我就弟子中
判大小數無數因緣也難若使此中命問疾有數
無數者如前列眾中亦應有數無數因緣解云前
列眾不定數今十大弟子是定數故不例責何意
菩薩無定數解云聲聞有限菩薩無限故聲聞有
定數菩薩無定數難若爾聲聞有位菩薩無位解
云例菩薩無量數菩薩無量位難菩薩無量位說
有十地菩薩無量應有十數未解(云云)今從所遣
菩薩為名故云菩薩品就此中為二第一別遣四
菩薩第二總遣八千如前命弟子也今別遣四人
者略攝盡何以故此中有道有俗在家出家深行
淺行攝盡也此中遣四人即為四今第一命彌勒
者彌勒是補處菩薩中極前身子聲聞中㝡故前
命身子今彌勒是菩薩中極故前命彌勒也。】

「於是佛告彌勒菩薩汝行詣維摩詰問疾。」

【就此文為二第一命第二辭今即命也彌勒是南
天竺婆羅門種彌勒此云慈氏字阿逸多阿逸多
此云無勝亦云莫勝位行莫過之者故云莫勝也。】

「彌勒白佛言世尊我不堪任詣彼問疾。」

【彌勒白佛下第二辭不堪為三標釋結今即標也。】

「所以者何憶念我昔為兜率天王及其眷屬說不退
轉地之行。

時維摩詰來謂我言彌勒世尊授仁者
記一生當得阿耨多羅三藐三菩提。

為用何生得
受記乎過去耶未來耶現在耶。

若過去生過去生
巳滅若未來生未來生未至若現在生現在生無住
如佛所說比丘汝今即時亦生亦老亦滅。

若以無
生得受記者無生即是正位於正位中亦無受記亦
無得阿耨多羅三藐三菩提云何彌勒受一生記乎
為從如生得受記耶為從如滅得受記耶若以如生
得受記者如無有生若以如滅得受記者如無有滅
一切眾生皆如也一切法亦如也眾聖賢亦如也至
於彌勒亦如也。

若彌勒得受記者一切眾生亦應
受記所以者何夫如者不二不異。

若彌勒得阿耨
多羅三藐三菩提者一切眾生皆亦應得所以者何
一切眾生即菩提相。

若彌勒得滅度者一切眾生
亦當滅度所以者何諸佛知一切眾生畢竟寂滅即
涅槃相不復更滅。

是故彌勒無以此法誘諸天子
實無發阿耨多羅三藐三菩提心者亦無退者。」

【所以者何下第二釋不堪為二第一出被呵之由
第二明能呵之旨今即第一出被呵之由所以被
呵者彌勒為兜率天王說不退轉地之行故被呵
者諸天巳著欲彌勒復為說不退之法明我巳得
受記當得菩提見有能得之人所得之法此即重
增諸天子之倒其本著五欲即是愛到今復為其
說有能得人所得法復增其見具足愛見是故被
呵也兜率天王餘處云那兜率天王那即其性也
不退轉地行者即三不退故云不退也。

時維摩詰來下第二明能呵之旨為二第一破得
受記第二破得菩提彌勒謂始得無生之記終即
成無上道是故居士呵此二條也又前破得記即
破因欲破菩提即破果因果一雙又前破得記即
破人次破得菩提即破法謂有能得記之人菩提
所得之法也就初得記中有三門責第一就生門
責第二就無生門責第三就如門責。

今即第一就生門責為二第一前定三開第二結
三難今即定三開前牒次定授仁者記一生得菩
提即牒也言生者即是三生雖三生只是一生言
三生者閻浮提是一生兜率天二生後生人間作
佛即三生除今閻浮提生何者此生巳過故不取
上生天亦不取但取下生人間即作佛取此一生
故云一生也為用何生得受記過去耶下第二定
開此如中論中論用三時責有得稟教之人今居
士用三世責有得彌勒也若過去生過去生巳滅
下第二結三難若過去過去巳滅即無記若未來
未來未有亦無記現在不住故無得記也如佛所
說者釋現在住所以不釋過未二世者明過未二
世麤顯故不須釋現在細蜜謂言有住是故徧釋
無有住時纔言彌勒彌勒巳滅誰受記者佛亦爾
纔授即滅誰授以無住故無受無授也。

若以無生得記者下第二就無生門責彼謂生是
有為三世中求不得今無生中應得記所以更就
無生中責也明向求三世若得可有無生既無其
三世生何處有無生耶又案文破明無生即正位
正位中無人無法無記不記豈有得記又案語破
既云無生即無得無記故云無生即正位正位無
受記等也。

為從如生下第三就如門責為二第一難第二竝
今即難也問如無有生如無有滅今云何難云為
從如生得受記耶解云彼謂體如故法忍生體如
故煩惱滅法忍煩惱皆不離如法忍若生即是如
生煩惱滅即如滅是故今難明如無生滅如無生
故法忍不生如無有滅故煩惱不滅也一切眾生
皆如也下第二設竝前定次竝今即定有四句也
若彌勒得受記者下第二正設三竝第一就得記
竝次就智竝第三就斷竝前一就因竝後二就果
竝即因果智斷兩雙也今即就得記竝明彌勒亦
如彌勒得記一切眾生得記一切眾生亦如眾生
得記及結諸難(云云)若彌勒得阿耨下第二就果
竝也若彌勒滅度下第二就斷竝例前可尋是故
彌勒無以此法誘諸天子者此即結呵彌勒明菩
提之道無得無失無進汝云何為說不退之行即
不可以不退誘諸天子也若見退不退即分別見
也。】

「彌勒當令此諸天子捨於分別菩提之見所以者何
菩提者不可以身得不可以心得寂滅是菩提滅諸
相故不觀是菩提離諸緣故不行是菩提無憶念故
斷是菩提捨諸見故離是菩提離諸妄想故障是菩
提障諸願故不入是菩提無貪著故順是菩提順於
如故住是菩提住法性故至是菩提至實際故不二
是菩提離意法故等是菩提等虗空故無為是菩提
無生住滅故知是菩提了眾生心行故不會是菩提
諸入不會故不合是菩提離煩惱習故無處是菩提
無形色故假名是菩提名字空故如化是菩提無取
捨故無亂是菩提常自靜故善寂是菩提性清淨故
無取是菩提離攀緣故無異是菩提諸法等故無比
是菩提無可喻故微玅是菩提諸法難知故世尊維
摩訶說是法時二百天子得無生法忍。

故我不任
詣彼問疾。」

【彌勒當令諸天捨下第二破得菩提之見即呵果
見也此中讚菩提即是破菩提見然破有二種一
者逈破二者申破言逈破者經有一豪有所得之
法逈而破之申破者申無所得之法斷常病破經
論具此二意論中多逈破經中多申破何者論為
鈍根故逈破不得為立立即不洗經中為利根故
申因緣法斷常自壞也今此中明正法菩提即是
破有所得菩提也言當令捨分別菩提見者明菩
提之道無得無失畢竟清淨而彌勒分別有能得
人所得法等故今勸捨也所以者何下釋勸捨分
別故云不可身心得也寂滅是菩提者寂滅一切
見故云寂滅是菩提也鄣是菩提鄣一切願故者
明此菩提能遮一切煩惱有所得之見遮一切求
願取著之心畢竟不得起故一家讀法華唯有一
門而復狹小明一豪不得入故云狹小也所餘諸
句可尋次二百天子得無生如文也(云云)。

○次第二命光嚴童子問前聲聞眾中第一命身
子次命目連奉左右面弟子禪定智慧次第如前
今命菩薩前彌勒今命光嚴有何次第耶解云有
次第無次第何得一向責其次第有次第者如前
身子目連無次第者如今彌勒次光嚴也無次第
而論次第者前命彌勒即是命出家菩薩今命光
嚴即命在家今欲以此四菩薩攝一切菩薩不出
出家之與在家命彌勒不堪即一切出家墮彌勒
不堪中今命光嚴不堪即一切在家墮光嚴不堪
中前命彌勒即是出家今命光嚴即是在家道俗
次第也又前命彌勒即是補處窮深菩薩今命光
嚴即是初行極淺菩薩前彌勒不堪一切深行墮
彌勒不堪中今命光嚴不堪一切淺行墮光嚴中
括前該後即是淺深次第又前彌勒欲顯破有所
得受記今命光嚴欲顯破有所得座道場何故前
呵受記今呵道場耶解云要得前記後座道場又
是因緣前呵受記今破道場也就道場中凡破二
種道場之見一者謂東天竺國摩伽堺元吉樹下
如來起道之處謂為道場何但釋迦如此一切諸
佛竝然故法華云大通智勝佛十劫座道場耳目
之徒莫不言此為道場也二者如即世凡夫誰能
至摩伽陀國元吉樹下之道謂寺舍殿堂中縣繒
燈明香華供養之處即為道場是故淨名寄光嚴
破此二見何者是道場耶道場者成起於道名為
場元吉樹下若為成起於道耶上有樹下有地若
為成起於道即又縣繒番蓋復若為成起於道如
此等皆非道場今云道場者直以無得萬行為道
場以此無得萬行能成起於道故名道場也又只
此心即是道場行住座臥常與道場俱眾生不知
而欲遠求於道場是故被呵也。】

「佛告光嚴童子汝行詣維摩詰問疾。」

【文段為論如前命如文。】

「光嚴白佛言世尊我不堪任詣彼問疾。」

【白佛言下辭不堪標釋結如文。】

「所以者何憶念我昔出毗耶離大城時維摩詰方入
城我即為作禮而問言居士從何所來答我言吾從
道場來我問道場者何所是。

答曰直心是道場無
虗假故發行是道場能辦事故深心是道場增益功
德故菩提心是道場無錯謬故布施是道場不望報
故持戒是道場得願具故忍辱是道場於諸眾生心
無礙故精進是道場不懈怠故禪定是道場心調柔
故智慧是道場現見諸法故慈是道場等眾生故悲
是道場忍疲苦故喜是道場悅樂法故捨是道場憎
愛斷故神通是道場成就六通故解脫是道場能背
捨故方便是道場教化眾生故四攝是道場攝眾生
故多聞是道場如聞行故伏心是道場正觀諸法故
三十七品是道場捨有為法故四諦是道場不誑世
間故緣起是道場無明乃至老死皆無盡故諸煩惱
是道場知如實故眾生是道場知無我故一切法是
道場知諸法空故降魔是道場不傾動故三界是道
場無所趣故師子吼是道場無所畏故力無畏不共
法是道場無諸過故三明是道場無餘礙故一念知
一切法是道場成就一切智故如是善男子菩薩若
應諸波羅蜜教化眾生諸有所作舉足下足當知皆
從道場來住於佛法矣說是法時五百天人皆發阿
耨多羅三藐三菩提心。

故我不任詣彼問疾。」

【所以者何下第二釋不堪今即出被呵之由明光
嚴止出城維摩詰正入城兩人相遇光嚴即作禮
問居士從何處來所以作禮者光嚴童子年少故
為作禮也其問何所來淨名答我從道場來也光
嚴即問何者是道場維摩答曰直心是也問為謟
佞之者為曲心朴素質直為直心為不爾耶解云
亦不取此為直心又問為取十惡為回心十善為
直心不爾耶解云亦非此乃凡中自論曲直於聖
道竝回此乃回中回直惡中善惡故亦非直心也
又問為毗曇見四諦理成論會一滅諦明三無學
人同會滅諦同得無生以為直心為不爾解云此
亦非此乃是二乘生滅心故大經云聲聞辟支佛
耶回見何故不得菩提即回見寧得菩提又有大
乘亦名回見故云有所得者名無明二十五有故
是回見今言直心者以無得無依正直之觀名直
心離一切有所得見名曰直心此之直心即成佛
之由起道之本故云直心是道場也無虗假故者
無一切有所得虗妄斷常故云無虗假也發行是
道場能辨事故者無所得正觀所起之行乃得成
行如般若中所明以般若心行於萬行乃成於行
以行成故能辨無上之果故云發行是道場辨事
故也深心是道場者上明直心直心有二種一者
淺直心二者深直心是故明是深也菩提心是道
場者上雖明直深心此心此心未必大是故次明
大心即菩提心也次舉六度萬行等為道場可尋
言忍辱是道場心無礙故者明心無瞋若有礙即
有瞋若有瞋即破一切事故菩薩戒中瞋為重罪
也善男子菩薩若應諸波羅蜜教化眾生舉足下
足皆從道場者明菩薩以般若心舉足下故舉足
下足皆是般若故大品云不見產業之事非般若
是故菩薩般若心作一切事故一切皆般若也若
顛倒心作一切事故一切事皆顛倒何者見身心
能作一切事為所作見有去來等是一切故皆是
顛倒若以正觀見者去來等故皆是般若皆是道
場也次時眾悟道如文。

○第三命持世菩薩見出家菩薩前第一彌勒是
出家菩薩後善德是在家菩薩所以爾者前彌勒
出家光嚴在家雖復攝盡然攝大略是故舉出家
兩人在家兩人絓出家菩薩隨彌勒持世攝絓在
家菩薩隨光嚴善德中攝前隻攝今即雙攝此之
四人道俗相簡即其次也又前呵彌勒顯有所得
受記非受記次呵光嚴顯有得道場非道場今呵
持世顯有所得降魔非降魔此之三條菩薩極行
是故淨名破此三種明有所得記非記道場非道
場降魔非降魔何者識魔可降魔既不識魔翻為
魔所降以降本降魔同菩薩今菩薩番同魔何以
故持世畏魔故所以魔得持世便故經云譬人畏
時非人得其便故持世被魔降若無所得菩薩即
能降魔何以故以識魔故大品云菩薩見四魔來
著實際中只體魔即實際所以仁王云煩惱即菩
提也又有所得不能降魔者只有所得是魔何能
降魔未見魔能降魔故有所得不能降魔無得乃
能降伏耳。】

「佛告持世菩薩汝行詣維摩詰問疾。」

【今即第一命持世也。】

「持世白佛言世尊我不堪任詣彼問疾。

所以者何
憶念我昔住於靜室時魔波旬從萬二千天女狀如
帝釋鼓樂絃歌來詣我所與其眷屬稽首我足合掌
恭敬於一面立我意謂是帝釋而語之言善來憍尸
迦雖福應有不當自恣當觀五欲無常以求善本於
身命財而修堅法即語我言正士受是萬二千天女
可備掃灑我言憍尸迦無以此非法之物要我沙門
釋子此非我宜。」

【持世白佛下辭不堪即標不堪也所以者何下第
二釋不堪今第一被呵之由持世爾時靜室默然
或觀無常或思禪定魔即及身為帝釋惱亂持世
所以變身為帝釋者帝釋是佛天上檀越得初果
人必無惱亂佛法之事故變為帝釋持世謂是帝
釋語云善來為其說法言雖福有不當自恣者明
汝過去修福今得五欲果報此果報會當破壞會
應無常不應五欲自恣也於身命財而修堅法者
堅即是三堅明世間身死晚命無常財五家若忘
身修行棄捨財寶後身命財堅而不壞故云三堅
法也即語我言受萬二千天女者明持世墮於魔
胃何者汝親勸我令修三堅法捨於財物我今奉
命而捨若不受即違言失若受即便破戒今既勸
其捨而不受即違言失也問持世是何位人不識
魔解云是完身菩薩未得五通故不識設得五通
不入定亦不識也持世所以不受者不能受而無
染不能如悉達之受故不受也。】

「所言未訖時維摩詰來謂我言非帝釋也是為魔來
嬈固汝耳即語魔言是諸女等可以與我如我應受
魔即驚懼念維摩詰將無惱我欲隱形去而不能隱
盡其神力亦不得去即聞空中聲曰波旬以女與之
乃可得去魔以畏故俛仰而與爾時維摩詰語諸女
言魔以汝等與我今汝皆當發阿耨多羅三藐三菩
提心即隨所應而為說法令發道意復言汝等巳發
道意有法樂可以自娛不應復樂五欲樂也天女即
問何謂法樂答言樂常信佛樂欲聽法樂供養眾樂
離五欲樂觀五陰如怨賊樂觀四大如毒蛇樂觀內
入如空聚樂隨護道意樂饒益眾生樂敬養師樂廣
行施樂堅持戒樂忍辱柔和樂勤集善根樂禪定不
亂樂離垢明慧樂廣菩提心樂降伏眾魔樂斷諸煩
惱樂淨佛國土樂成就相好故修諸功德樂莊嚴道
場樂聞深法不畏樂三脫門不樂非時樂近同學樂
於非同學中心無恚礙樂將護惡知識樂親近善知
識樂心喜清淨樂修無量道品之法是為菩薩法樂
於是波旬告諸女言我欲與汝俱還天宮諸女言以
我等與此居士有法樂我等甚樂不復樂五欲樂也
魔言居士可捨此女一切所有施於彼者是為菩薩
維摩詰言我巳捨矣汝便將去令一切眾生得法願
具足於是諸女問維摩詰我等云何止於魔宮維摩
詰言諸姉有法門名無盡燈汝等當學無盡燈者譬
如一燈然百千燈冥者皆明明終不盡如是諸姉夫
一菩薩開導百千眾生令發阿耨多羅三藐三菩提
心於其道意亦不滅盡隨所說法而自增益一切善
法是名無盡燈也汝等雖住魔宮以是無盡燈令無
數天子天女發阿耨多羅三藐三菩提心者為報佛
恩亦大饒益一切眾生爾時天女頭面禮維摩詰足
隨魔還宮忽然不現世尊維摩詰有如是自在神力
智慧辯才。

故我不任詣彼問疾。」

【所言未訖下第二維摩呵責持世不受之言未訖
淨名即來呵持世有二失一則不識真偽邪正二
勸捨而不能受故失也即語魔下前呵持世今伏
波旬語魔言汝可與我我宜應受持世是出家不
得受我在家人應得受魔進退亦二失若與即失
女若不與則違前捨言所以怖懼欲隱形去盡其
神力不能得去前則言伏今則威伏前則口伏今
則意伏前口屈今意伏意屈何者神力欲去淨名
神力制不能得去即意伏也空中聲曰動捨女乃
得去魔既神力不及故捨女也魔所以畏者非但
失女復恐被五係縛之畏也次維摩受女令其發
心為其說法也有法樂者女人之情多存於樂雖
發道意恐猶樂五欲樂故法樂代之也天女問何
謂法樂請問法樂之相答曰樂常信佛者明三寶
眾善之基是故前說所餘如文言樂三脫門不樂
非時者三脫即空無相願不樂非時者明二乘非
是得果時故不樂也於是波旬語諸女言前既威
力不能得去今更誘諸女欲還天宮次諸女不肯
去者一則巳屬他不得去二則樂法不肯去也魔
言居士可捨此女者前來至此二過欲去今第二
求首居士令捨女求首者請也汝既是菩薩應捨
此女菩薩之體尚不能惜自妻子豈恡佗女故云
應捨於彼者為菩薩也維摩言我巳捨矣維摩捨
女問菩薩既取今何故捨若捨前不應取解云有
數意一者欲明菩薩之道威恩竝行前即威取今
即恩捨明菩薩不可思議自在之力欲取即取欲
捨即捨隨意無礙欲令一切有得菩薩及以聲聞
學此不思議自在之道二者所以前取今捨者前
明菩薩堪為福田今明能為施主上明一切有得
及以二乘竝非福田一豪不得受唯無得菩薩是
福田堪受也今亦爾有得二乘不能為施主唯菩
薩為施主也又前居士威取者不如世人威通取
為五欲樂今菩薩取不為五欲樂菩薩所以取者
為化彼天女令得法樂之益故取化意所以捨也
問取天女天女得益魔大苦惱何得取耶解云正
欲降魔令伏菩薩之道魔常不伏菩薩今則伏於
菩薩之道即益也汎解魔為何業所成餘處出云
昔日經作一無遮會故得自在天宮果報所以菩
薩座道場時魔戲今魔觀過去因汝過去止一無
遮施菩薩無量劫施故非類也又前取女今捨女
者取即然燈捨即傳燈令其傳化故捨若不捨唯
此女得益不能得廣化一切男女今欲廣化於天
宮是捨也問何故不玄化而取化耶解云女有三
從之義若不取屬巳即化道不便以屬巳故即從
維摩化也又前取今以捨者明菩薩行願具足故
取女即是菩薩行當捨時即發願即菩薩願何者
魔既失女願女今居士捨還即願滿今菩薩因發
願願一切眾生得法願滿足有此等利益故菩薩
取而今捨此之取捨皆為利緣開道故前歎云其
見聞者無不蒙益諸有所作亦不唐捐也於是諸
女問居士云何止魔宮天女本樂五欲今聞法樂
今還魔宮以何為業故問也然此天女不復尊敬
於魔而反咲魔魔者外道云華箭佛法云殺人慧
命故云殺者也今亦名極惡而不復敬彼是故云
惡也次居士為說還宮之法即無盡之法亦傳化
之意顯此如文可尋也。

○次第四命善德菩薩者第一彌勒是出家次光
嚴是在家第三持世是出家今第四善德是在家
一切菩薩不可具舉列此四人略攝一切菩薩若
出家菩薩隨彌勒持世攝若在家菩薩隨光嚴善
德中攝也問何故不兩出家相逐兩在家相逐命
彌勒即命持世命光嚴即命善德而簡出者耶解
云前命出家不堪恐在家應堪次即命命復不堪
恐出家堪即命之故簡出也又所以有此文來者
前第一呵彌勒明有得受記非受記次明命光嚴
明有所得道場非道場次第三持世明有得不識
魔不能降魔今第四命善德有所得布施不成布
施此之四條是菩薩要行是故淨名呵此四條顯
無所得也又前極深今窮淺始終深淺攝盡也。】

「佛告長者子善德汝行詣維摩詰問疾。」

【就文為二今第一命善德問疾也。】

「善德白佛言世尊我不堪任詣彼問疾。

所以者何
憶念我昔自於父舍設大施會供養一切沙門婆羅
門及諸外道貧窮下賤孤獨乞人期滿七日。」

【善德白佛言下第二辭不堪標釋結今標不堪也
所以者何下第二釋不堪為二今第一被呵之由
所以被呵者於父舍施會是故被呵也言自於父
舍施會者有二義一者欲簡淨財自有非法財施
今善德父舍施其財此是淨施故云自於父舍施
也二者父祖相承作於長會故云自於父舍也此
會三年聚財七日布施竪幢玄番四方三田皆集
悉平等施之言三田者一悲田二敬田三亦敬亦
悲田悲田者一切貧病眾生也敬田者即羅漢父
母三寶亦悲亦敬者病羅漢僧老病父母也外國
施有二種一者依四違陀謂歌儛施祠祀施等二
者直示行施今之善得非外道法施直示而施也
又國所以作此施者欲求梵天福自在天福如前
明魔作一無遮施得自在天果與菩薩敵也。】

「時維摩詰來入會中謂我言長者子夫大施會不當
如汝所設當為法施之會何用是財施會為我言居
士何謂法施之會法施會者無前無後一時供養一
切眾生是名法施之會曰何謂也謂以菩提起於慈
心以救眾生起大悲心以持正法起於喜心以攝智
慧行於捨心以攝慳貪起檀波羅蜜以化犯戒起尸
羅波羅蜜以無我法起羼提波羅蜜以離身心相起
毗棃耶波羅蜜以菩提相起禪波羅蜜以一切智起
般若波羅蜜教化眾生而起於空不捨有為法而起
無相示現受生而起無作護持正法起方便力以度
眾生起四攝法以敬事一切起除慢法於身命財起
三堅法於六念中起思念法於六和敬起質直心正
行善法起於淨命心淨歡喜起近賢聖不憎惡人起
調伏心以出家法起於深心以如說行起於多聞以
無諍法起空閑處趣向佛慧起於宴坐解眾生縛起
修行地以具相好及淨佛土起福德業知一切眾生
心念如應說法起於智業知一切法不取不捨入一相
門起於慧業斷一切煩惱一切障礙一切不善法起
一切善業以得一切智慧一切善法起於一切助佛
道法如是善男子是為法施之會若菩薩住是法施
會者為大施主亦為一切世間福田世尊維摩詰說
是法時婆羅門眾中二百人皆發阿耨多羅三藐三
菩提心我時心得清淨歎未曾有稽首禮維摩詰足
即解瓔珞價直百千以上之不肯取我言居士願必
納受隨意所與維摩詰乃受瓔珞分作二分持一分
施此會中一最下乞人持一分奉彼難勝如來一切
眾會皆見光明國土難勝如來又見珠瓔在彼佛上
變成四柱寶臺四面嚴飾不相障蔽時維摩詰現神
變巳又作是言若施主等心施一最下乞人猶如如
來福田之相無所分別等於大悲不求果報是則名
曰具足法施城中一最下乞人見是神力聞其所說
皆發阿耨多羅三藐三菩提心。

故我不任詣彼問
疾。」

【時維摩來入會中即第二明能呵問維摩是何時
來答七日滿來也問維摩知其施非何意第一日
不即破七日方來破耶解云此終為相成耳相成
有二義一者善得七日財施財施得滿財施既滿
欲行法施將欲行於法施前呵財施為法施之由
為是義故七日竟方來呵也二者其既三年聚財
七日行施福得員滿恐著於此福成有所得若有
所得福非是福何者有所得福非常住之福伹只
得人天果報會當磨滅是故今淨名將無所得法
塗善得之福令成無所得福不可破壞故大論仙
人藏藥在石室中以金剛塗不可破無得善亦爾
亦如丈夫食少金剛終日不消亦如金剛般若中
明東方可思量不不也世尊無住相布施等十方
空也此中正以無得法施呵有得財施故云不當
如汝所設當為法施會也然此中可有四句不可
定執自有財法竝無得竝不呵自有財法竝被呵
自有呵財不呵法自有呵法不呵財財法竝被呵
者有所得六度皆呵不能動出無所得六度能動
能出不被呵能動即柔順出即無生也財呵法不
呵如此文法呵財不呵即五莖華施此五華勝無
量有所得法施也今此中正斥有所得財讚無所
得法欲開無所得法故前呵有所得財也次善得
問法施次淨名答答云法施無前後一切供養明
財法二施差別凡有十種不同巳如金剛般若中
明也何謂也以菩提起於慈心前明四等何意行
施為有大慈悲大憙捨故行施今既明施所以四
等為道也此中慈非凡夫二乘之慈雖復有慈不
能遍度一切遍與大樂與人天樂小乘非謂大慈
設有其心而無其事又非有所得慈今慈者無緣
大慈故云以菩提起慈心菩提者道也正道大慈
也以攝智慧起行捨心者明苦受後多生瞋樂受
多生貪捨後多生癡是故明捨心攝智慧也以離
身心相起毗梨耶者若言身心精進非精進若能
離身心精進乃為精進也於六和敬起質直心言
六和敬者同利同見同戒身慈口慈意慈即三失
為六種和同於眾生無有耶回故云於六和敬起
質直心也一切智起般若應薩婆若心起般若如
大品所明世尊維摩說法二百人得道者上明財
施益今明法施益為此兩益故得失交牙也善德
既聞未曾之法即脫珠瓔淨名便受分二分一尊
一卑等于大悲如如來相福田無別也是即名曰
具足法施者上開財法二施異呵財歎法明有得
財非法今合財法不異無得之財財即是法故云
即名具足法又取珠瓔奉者前示法施今示財施
即法也。】

「如是諸菩薩各各向佛說其本緣稱述維摩詰所言
皆曰不任詣彼問疾。」

【如是諸菩薩下第二大段不堪也。】

* 文殊師利問疾品第五

【文殊問疾品第五
從來云前四品序說竟今是
第二正說今明不然禪巳如上此下即是廣嚴城
內方丈室中第二重會也所以次弟子菩薩品後
有今集者明前之二品是問疾前方便今六品是
正問疾又前命覓問疾之人今六品得問疾人正
往問疾人意者命問疾人令諸弟子菩薩歎淨名
昔日教今此六品歎淨名今日教門歎昔日教說
種種法門歎今日教說一法門昔屈五百聲聞伏
八千菩薩即八千法門今日但現一疾法門故云
昔歎種種法門今歎一法門也又意者要須前之
二品彈破有得大小乃得弁不思議之法乃入不
思議之室何者此室是無漏業所起若不破有得
之心即不能入亦不堪聞不思議之行為是故次
前兩品有今文來也問何故前菩薩等不堪今文
殊堪耶解云得無得異有得有礙無得無礙故前
不堪文殊堪也又前不堪者淨名文殊竝巳成佛
彌勒等是菩薩當成佛故今堪也又前不堪者眾
生正囑在文殊故前陳不堪唯文殊堪又令生希
有之心起難遭之想尊人敬法為是故前不堪今
文殊堪也就此文中有六品開為二第一此品略
明二智第二有五品廣弁二智以不思議之法不
可頓明是故前略弁略弁既竟故第二廣明也今
第一言文殊品者從能問疾之人為名故云文殊
問疾品然文殊遊方菩薩不可思議華嚴善財中
明此人是善知識本始自文殊至於彌勒見三千
大千微塵數善知識文殊是本何但如之文殊是
十方諸佛之母十方諸佛皆從文殊而生故不思
議也又鴦掘摩羅經云文殊是歡喜藏摩尼寶積
佛鴦掘摩羅是一切眾生樂見精進佛一切眾生
聞此二佛者滅四重罪也又華嚴云文殊師利是
五十三佛中第七佛名如前今在北方常憙世界
又法華云是釋迦第九祖師又首楞嚴云是龍種
上佛又華嚴光明覺品云文殊是東方無動智佛
金色世界補處菩薩次補此佛處以此而論文殊
未曾佛未曾菩薩能佛能菩薩也今言文殊師利
者或云滿如師利或云文殊力利此云敬首或云
儒首或云玅德從此為名故云文殊品也。】

「爾時佛告文殊師利汝行詣維摩詰問疾。」

【就此品為二第一命問疾二文殊應命今即如來
命問疾也。

○文殊白佛下第二應命就此為三第一問疾前
事第二正問疾第三問疾後事亦前問疾緣起第
二正問疾第三問疾後益就問疾前事中為二第
一文殊來第二文殊至之二章各有四句前四者
第一歎淨名德第二受命第三欲去第四正去。】

「文殊師利白佛言世尊彼上人者難為詶對。

深達
實相善說法要。

辯才無滯智慧無礙。

一切菩薩
法式悉知諸佛祕藏無不得入。

降伏眾魔遊戲神
通。

其慧方便皆巳得度。」

【今即第一歎所以歎者欲生物敬心起難逢之意
故歎淨名德也歎中有三總歎別結歎今總歎亦
標歎深達實相第二別歎亦釋歎上直云難詡對
未知若為難詡是故今釋就中有四雙歎第一內
外一雙即即內悟實相外足辯才也辯才無滯下
第二內照無礙外說無滯上雖云內達法相或有
可礙故今明無礙無滯也一切菩薩法或悉知第
三雙識因知果菩薩法或悉知即知因諸佛祕藏
得入即識果也降伏眾魔下第四得離一雙降伏
眾魔即離遊戲神通即得其慧方便皆巳得度下
歎中第三結歎結歸二慧上雖多歎不同只是二
智二智了達究無遺故云皆巳得度也。】

「雖然當承佛聖旨詣彼問疾。

於是眾中諸菩薩大
弟子釋梵四天王咸作是念今二大士文殊師利維
摩詰共談必說玅法即時八千菩薩五百聲聞百千
天人皆欲隨從。

於是文殊師利與諸菩薩大弟子
眾及諸天人恭敬圍繞入毗耶離大城。」

【雖然下第三受命淨名雖德行難對今當承佛力
詣彼問疾也文殊是往古佛尚稱不堪當承佛力
故知淨名不思議為眾生故爾耳是時眾中第三
文殊受命欲去文殊問疾正為眾生眾生去故菩
薩欲去也文殊與諸菩薩下第四正去如文。】

「爾時長者維摩詰心念今文殊師利與大眾俱來即
以神力空其室內除去所有及諸侍者唯置一牀以
疾而臥。」

【爾時長者下第二文殊至然此不來而來不動而
動動無所動如此而來從道場來如此而至至於
法界至中亦有四句第一明空室然此及於世情
世人賓來即敷牀設廗今維摩悉降一無所有有
何意耶解云其意無量一者室無侍者即方便實
維一牀而臥即實方便故上歎云其慧方便皆巳
得度今明此二以空室即一切空故是實未曾疾
不疾而現疾臥牀即方便慧此不如從來所見二
慧空是實有是方便今指實為方便指方便為實
實方便因緣也何故空室欲示空義明室既空我
病亦空文殊來亦空問答皆空以問答空問答顯
本也又空室欲以此室等十方佛剎此室既空十
方佛土皆空又空室者明十方世界天魔皆吾侍
者若不空即不問不問即無此答空室為顯此意
也又空室為生後諸品無座故得借座燈王無飯
故得請飯香積也又無眷屬故有普現色身問眷
屬淨名答眷屬等以如此義故所以空室也唯置
一牀者前空權今有權前空即有空今有即空有
此空有不相礙何者空舍中有牀牀在空舍中空
舍中有牀空不礙有牀在空舍中有不礙空此即
權中復起權巧中復安巧言權中復起權者明維
摩未曾身不身未曾舍不舍而今有身有舍巳是
權而復權身現疾權舍空舍故是權中復起權也
雖復有身有舍菩薩未曾身舍非身非舍顯本也。】

「文殊師利既入其舍見其室空無諸所有獨寢一牀。」

【文殊師利既入其舍第二文殊嘿領前維摩嘿現
今文殊嘿領兩神相鑒此即默問默答何者前居
士空室即空權心疾而臥即有權上雙現今雙領
見其室空即領其空權獨寢一牀即領其有權所
以爾者二人相鑒目擊道存也。】

「時維摩詰言善來文殊師利不來相而來不見相而
見。」

【時維摩詰言善來下第三居士言問前居士嘿現
文殊嘿領今居士言問文殊言答若語若默皆為
開道利緣也言不來相而來者若古經云不來相
而來序來不見相而見得相今是什師所番文巧
義畢不來相而來不見相而見也此即世界悉檀
賓主更相勞問故是世界悉檀因世界顯第一義
也然解此不同有云法身不來應身有來又解云
真諦不來世諦有來又云實智不來權智有來又
彭城講此經第一梁初莊嚴講此經著名晚彭城
講此經亦第一彼解云假名道來實法不來故論
文云燒欄去來假名故有實法即無師宗是小乘
羅漢何得解大乘無得甚深玅義者即羅漢何如
身子目蓮即此等尚被破何得以呵棃義以解
此經故不可也次有地論師云法界體無來去法
界用來去又有中假師中非去非來假而去而來
體非去非來用而去而來也問地解如此今復若
為耶大師云今時若更有解乃是足載客耳豈更
有別解今直讀經上來諸釋竝破句讀經分文解
義其罪不輕今明只不來相而來無所來來無所
來而來何意作此語正破時眾之見時眾見文殊
從菴園而來來至方丈與居士相見是故發初打
破此見明來無所來不來而來非是不來故不來
亦非來故來只來無來無來來見亦爾不來來正
觀來不動動正觀動何者正觀來動故來動皆正
觀若以顛倒心來動皆顛倒是前云舉足下足皆
從道場來住於佛法矣故來動皆正觀見亦爾如
文。】

「文殊師利言如是居士若來巳更不來若去巳更不
去所以者何來者無所從來去者無所至所可見者
更不可見。」

【文殊如是下第四文殊語答如是實如所言誠如
高旨言來巳更不來者三時問略就巳門明無來
所以就巳門明無來者時眾見文殊巳至方丈是
故今破巳來更不來去巳更不去也文殊與淨名
相成淨名云不來而來今文殊言來不來也所以
者何來者無所從來釋來巳不來明非是不來故
不來只來無所來故肇師云觀方知彼去去者不
至方又物不遷論云日月歷天而不周江河競注
而不流即其事也見亦爾也。

○且置是事下第一明問疾前事竟今即第二正
問疾為二第一論淨名疾第二論餘人疾論淨名
疾即論菩薩疾論餘人疾即論眾生疾淨名疾疾
為眾生故疾眾生疾故疾破此疾同菩薩不疾疾
也就初為三第一問疾體第二問空室第三問疾
相此三段只有二一者論疾二者論空論此二還
論前二事上二事生論端也。】

「且置是事。」

【今第一論淨名疾為二第一請置傍論第二正論
淨名疾今第一請停傍論不來來等乃是方等深
意佛法大宗但聖旨未宣置停傍論故云且置是
事。】

「居士是疾寧可忍不。

療治有損不至增乎。

世尊
殷勤致問無量。」

【居士是疾寧可忍不下第二正問疾為二第一宣
聖旨第二文殊正問疾就此兩各三句今初言居
士是疾可忍不者問病之重輕也療治有捐下第
二句問疾之增捐亦是問疾之對治也世尊慇懃
致問第三正宣聖旨言慇懃者命五百聲聞八十
菩薩命一切大小乘問疾故是慇懃又前問今復
問故是慇懃也。】

「居士是疾何所因起。

其生久如。

當云何滅。」

【居士是疾何所因起下第二文殊正問然此雖是
文殊自問還是如來問如大品如來命善吉說還
是如來說今亦爾命文殊問文殊問還是如來問
也此中亦三句是疾何所因起即問疾之因起世
人得病各有因起故今問居士何所因起也其生
久如第二句問疾之久近得此病為當幾時為昨
日得為先有此病故問云其生久如也當云何滅
第三句問疾何當差亦是問對治此疾何治之而
差故云當云何滅也。

○維摩言從癡有愛下第二淨名答有人云六問
中但答後三問所以爾者南㵎云後三是文殊問
故答前三是佛問至佛所方答今問往佛所何處
答此問耶又往佛所手擊世界而去何答問病耶
又言前三問是佛問者佛前命文殊何處有此三
問耶直命其問事事委其問其問即是佛問今答
即是答佛云何言見佛方答故不可也今明正答
後三問兼答前三問何者前三問上云是疾寧可
忍不療治有損不至增乎後答從癡有愛即我病
生正答後久近問兼答療治有損不至增乎問何
者明眾生病既癡有愛菩薩為眾生故病若眾生
病有增損時菩薩病亦增損等故答久近則兼答
此前問也故後云眾生瘉菩薩亦瘉也從大悲起
則正答後問中病起原兼答前寧可忍不問何者
既從大悲而起此則可忍若不可忍不名大悲此
意可尋耳(云云)。】

「維摩詰言從癡有愛則我病生。」

【就正答後三問復不次第𡖋答第二久近問第二
答第三當云何滅問第三答第一何所因起問今
第一答第二久近問此文少隱前問云此病其生
久如今答云從癡有愛即我病生作若為答即有
人解云從癡有愛故有我人病生今明不然此答
極巧何者明眾生無始有癡愛病故是我病我病
由眾生病眾生有心病故有我身病眾生久矣我
病久矣也問眾生癡愛病前際無始後際無終菩
薩病亦爾不解云有數意一者寧知無始無有淨
名故前後亦可等也二者後際即等前際即未必
等言後際等者眾生癡愛不盡菩薩病亦不盡橫
竪皆爾橫即六道竪窮後際也前際未必等者眾
生無始有癡愛未必無始有淨名何者淨名有初
發心此即有初眾生即無始也若爾眾生無始眾
生病久矣淨名有始病即近矣云何前言久耶解
云若通就諸菩薩為論即等無始有眾生無始有
諸菩薩無有無菩薩時此即等就淨名亦有等義
淨名悲無始無始即有悲此言亦等菩薩至壞如
此豈不發心故下文云除彼不肖人癡冥無智者
也問眾生癡愛故病即過去無明故起愛有愛故
有生死所以經云生死本際凡有二種一者無明
二者有愛眾生既由癡愛受身菩薩由大悲受身
眾生癡愛受身眾生有身病菩薩大悲受身菩薩
有身病眾生身病是四大病菩薩身病亦四大病
亦應眾生心病是癡愛病菩薩心病亦是癡愛病
解云若眾生身身故身為身病眾生癡愛故癡愛
為心病菩薩無身身為身病菩薩無癡愛癡愛為
心病即例例而不例同而不同同眾生身病不同
眾生心病同身病即同眾生不同眾生心病即化
眾生以同身病故無無量人來問病不同心病故
為人說法也又問何不同其心同其心同其身耶
解云同人者之五情異人之神明同人者五情故
同其身病異人者神明故不同其心病以是義故
為眾生心病所以菩薩身病也。】

「以一切眾生病是故我病若一切眾生得不病者則
我病滅。

所以者何菩薩為眾生故入生死有生死
則有病若眾生得離病者則菩薩無復病。

譬如長
者唯有一子其子得病父母亦病若子病愈父母亦
愈。

菩薩如是於諸眾生愛之若子眾生病則菩薩
病眾生病愈菩薩亦愈。」

【以一切眾生病是故我病下第二答第三當云何
滅問兼答前療治有捐等問也前問病生之久近
答云眾生既無始菩薩病亦無始無始眾生無始
有癡愛巳來便有病故我病亦無始也今答當云
何滅問明若一切眾生得不病者我病乃滅眾生
既不盡我病亦不滅也問眾生癡愛故受身菩薩
大悲故受身眾生癡愛為病本菩薩以大悲為病
本若使如此云何眾生病耶解云何用有大悲為
眾生故有大悲眾生即大悲本大悲為未就未中
復開本未故大悲為本病為未然作此讀經未足
可異他他可不言有眾生可悲有菩薩能悲有眾
生癡愛病有菩薩大悲病即今所明者眾生是空
眾生􂍍愛是空癡愛菩薩空菩薩大悲空大悲大
悲空眾生從空癡愛有空眾生故經云無明體性
本自不有無所有故假名無明無明既空眾生亦
空又大品云眾生若有一豪所有菩薩悲之不染
不甚只為無一豪所有空自輪轉三有往還五道
故菩薩悲之甚深於畢竟空中而起大悲雖起大
悲不礙畢竟空若大悲礙畢竟空即常見畢竟空
礙大悲即斷見此即為佗之所悲何能悲佗今明
無緣大悲悲空眾生雖悲而空雖空而悲也就此
文為三第一法說次譬後合今即法說有二第一
標第二釋今標正答當云何滅如文所以者何下
第二釋可尋譬如長者下第二譬說菩薩如是於
諸眾生下第三合譬也。】

「又言是疾何所因起菩薩疾者以大悲起。」

【又言是病何所因起下第三答第一是疾何所因
起問前問云是云疾何所因起今答云以大悲故
起眾生病從癡愛起菩薩病因大悲起此無緣大
悲也問若今云病從大悲起者前何意從癡愛有
病耶解云由癡愛故有眾生病有眾生病故有大
悲也。

○文殊師利下第二論空室前論有今辨空即二
慧也問上雙現有空前空而後有今雙論何故前
有而後空解云前空次現有此依淨名本意而現
淨名欲正明空空為有本實為權本淨名作現文
殊依淨名而領今前問有次論空者依如來聖旨
如來前命聲聞菩薩問疾故前問有然後論空亦
是示有為空本權為實本若只得空為有本不得
有為空本即便有礙為是故今交終明之辨空有
無礙也今第二論空者欲泯上上云從癡有愛即
我病生乃至菩薩病以大悲起是故今泯明此空
室即一切皆空我病亦空眾生亦空為是故第二
論空也。】

「文殊師利言居士此室何以空無侍者。」

【就此文為二第一文殊問第二居士答就問中有
二第一論空室第二論侍者空所以明此二者有
數義一者就世界悉檀為論世聞病人有二資生
有藥食有看病侍疾人問室空問無療疾食藥等
問無侍者問無侍疾人是故問此二也二者問此
二者即是問於人法問室空即問法無侍即問人
也三者欲開後二法門有空空有法門由空室故
得明十方佛土空由無侍故明一切皆吾侍也四
者問室空欲上有所齊問無侍欲下有所攝上所
齊以此室等十方佛剎下有所攝無侍一切皆吾
侍也五者問室空即問依果佛土是依果故問無
侍即問正果侍者即正果故從來唯得空室無藥
食無侍無看病人唯得二意今明如上也。】

「維摩詰言諸佛國土亦復皆空又問以何為空答曰
以空空又問空何用空答曰以無分別空故空又問
空可分別耶答曰分別亦空又問空當於何求答曰
當於六十二見中求又問六十二見當於何求答曰
當於諸佛解脫中求又問諸佛解脫當於何求答曰
當於一切眾生心行中求。」

【維摩言諸佛國土下第二居士答答上二問即為
二第一答空室問第二答無侍問今即第一答空
室問凡有數翻問答今即第一所以空室者欲有
所表明此室等十方佛土十方佛土即空我室而
當不空此室即十方佛土空十方佛土空不異此室
空此意復有所以者何此室空即十方佛土空明
我身即十方佛身此病即十方佛病此悲即十方
佛悲故云諸佛土皆空也又問以何為空者明十
方佛土何意空即汝室無物故空十方佛土居然
是有那忽空何者我今現見十方佛土不空有能
化所化何得言空耶又且汝室虗妄可空十方佛
土無漏業感得何得言空耶三者汝無神力持此
室故空十方諸佛有神力持何得亦空為是故問
云以何為空也答曰以空空者明眾生無正觀空
慧故言十方佛土是有菩薩以無依無得正觀觀
十方佛土皆空故云以空空前空即觀空後即土
空故云空空也又問空何用空者明佛土本性自
空何用空即若本性不空途自觀之終不能令空
若本性自空何用空為開兩開責之上空則土空
下空是能空之觀今空也答曰以無分別空故空
者兩開中一開明佛土本性自空但眾生無無分
別空觀故不知空要得無分別空觀然後知空故
云以無分別空故空也又問空可分別耶者明汝
以無分別空觀觀佛土空者未知此空觀可分別
不耶觀觀土空未知觀亦空不作如此問也答曰
分別亦空者前明所觀之土空今明能觀空觀亦
空上所觀土空即無數於外今能觀亦空即無心
於內於外無數於內無心彼巳寂滅浩然大均亦
是緣盡於觀觀盡於緣緣盡於觀即無緣觀盡於
緣即無觀無緣無觀無數無心可謂內外竝空緣
觀雙寂也又問空當於何求上一周問答竟今更
轉問也有此文來者上明土空觀空境知皆空或
者便謂若境智二內外二非正悟今內外不二境
智皆空即是正悟此之正悟當於何求謂正異耶
故作此問也今答當於六十二見中求明空不異
有有即是空耶不異正正即是耶迷正故耶體耶
即正耶正不二故云當於六十二見中求也又問
六十二見當於何求者上來泯耶正竟今次泯縛
解不二何者或者謂若有正有邪耶正異故繫縛
今了耶即正了正即耶耶正不二為解脫是故今
更泯六十二見之縛則諸佛解脫諸佛解脫即六
十二見之縛了耶即正亦了縛即脫縛脫畢竟不
二故當於諸佛解脫中求也又意前云空六十二
見中求正即耶今六十二見佛解脫中求耶即正
也又問諸佛解脫當於何求者次泯凡聖見前明
見耶異正名縛了耶即正不二名解脫還作縛解
異見見解異縛見縛異解即名凡夫若能了縛即
解脫不二即名諸佛是故今更泯只凡即聖聖不
異凡所以文云當生心行中求也今聖法不異凡
人也。】

「又仁所問何無侍者一切眾魔及諸外道皆吾侍也
所以者何眾魔者樂生死菩薩於生死而不捨外道
者樂諸見菩薩於諸見而不動。」

【又仁所問何無待者下第二答無待問前文殊有
空兩問答空室竟故今答無侍問去前問遠故更
搆起汝前問何無侍者今答云十方羣生皆吾侍
也又前現空有二一者現空明空權竟今即第二
現空明有權也問空室得辨空權今無侍何竟不
辨空耶解云前明空義巳足始即明境智及邪正
佛眾生空此義巳足不復須辨空權巳顯有巧未
彰正為是因緣所以今明有權也問十方羣生皆
吾侍者何故獨舉天魔外道解云略舉此二攝於
一切何者天魔即攝天外道即攝人人天勝者既
為其侍所餘四趣何足及言又且此二人難伏難
伏尚為侍豈況易者當非侍耶又天魔樂生死即
攝愛眾生外道樂諸見即攝見眾生以愛見攝一
切盡為此故略舉此二人故云一切眾魔及諸外
道皆吾侍也問前空室今空侍空室既等十方佛
土皆空亦應空侍類十方侍皆空也解云得上空
室空十方佛土今空侍十方侍亦空上明土空依
果空今侍空即正果空亦上明土空即法空今明
侍空即人空也上明室無侍十方皆吾侍亦得上
明室無物十方皆吾物如燈王之座香積之飯應
念所須而至也以此言故云得也然得又有未得
義上即空為空用今即空為有用應有四句今此
中略明一句空為空用空為為有此中諸佛菩薩
隨意自在無礙之用故前歎云巳於諸法得自在
是故稽首此法王達諸相法無罣礙稽首如空無
所依也就此文中為二第一標十方天魔外道皆
吾侍也所以天魔外道為侍者世間侍病雖復無
量不出令病差體康今菩薩亦爾由天魔外道故
菩薩煩惱盡長法身煩惱盡即病差長法身即體
康為是故天魔等為侍也眾魔樂生死歎敬生死
菩薩既在生死歎敬生死即歎敬菩薩故眾魔是
菩薩侍若菩薩生死外即不得歎敬菩薩以菩薩
在生死歎敬生死即歎敬菩薩也外道樂諸見者
外道既歎樂諸見菩薩處諸見而正觀正觀而處
諸見菩薩處諸見外道歎敬諸見即敬歎菩薩也
菩薩何意處諸見只為有諸見故有正觀若無諸
見即無菩薩正觀亦猶□弊有六度等也又且菩
薩處諸見者不為同諸見令諸見同菩薩故菩薩
處諸見也。】

「文殊師利言居士所疾為何等相。

維摩詰言我病
無形不可見。

又問此病身合耶心合耶。

答曰非
身合身相離故亦非心合心如幻故。」

【文殊師利言下第三重論疾相然好體前問疾竟
即應問疾相何故中央論空室無侍耶解云論空
室無侍是問疾何者疾病應有藥食及以侍養是
故問云何故無於藥食及以侍養之人耶即是問
疾方法也為是故前第一問疾體次問空室無侍
今第三問疾之相就此為二初明病果第二論病
因今則初論病相即是病果故也明世人疾病並
有相皂或身或熱或寒或風或氣居士今之所患
為同世人為不同耶是故今問云為何等相也維
摩言我病無形者第二淨名答前問云所疾為何
等相今答云我病無形病宛然無形無形而病此
即異凡殊聖無形即異凡而病即殊聖聖入無餘
無形不能有病凡夫有病不能無形凡聖不出二
條有病即有形無形即無病今有病即異二乘無
形即異凡夫也雖異凡夫而復同凡夫病同凡夫
病而復異此即異而同同而異同異不異異同不
同不同不異能同能異也問此中同眾生病與前
同眾生病何異耶解云異前就身心論同異今單
就身論同異前身心同異同人者之五情眾生病
菩薩病異人者之神明不同眾生癡愛今單就身
明同異有病故同無形為異故云我病無形也又
問此病身合耶心合耶者的問於病然世人若無
形即無病有病有形而淨名答云有病無形若使
如此應是病細身□細病與身合故病無形二者
若不如此應與心合心無形故病亦無形所以問
心合耶身合耶也答曰非身合身相離故者淨名
答明都不如汝所問汝言與身合無有身與何物
合汝言與心合無有心復與何物合故文云身相
離即無身心如幻故即無心既無身心故無有合
也。】

「又問地大水大火大風大於此四大何大之病。

答
曰是病非地大亦不離地大水火風大亦復如是而
眾生病從四大起以其有病是故我病。」

【又問地大下明上來論病果今次論病因亦上論
病末今論病本是故次今文來也所以然者欲破
眾生病令畢竟無遺是故二人論於此病文殊騰
病淨名即打破文殊同迷請問淨名就悟為答只
破眾生此之身心令捨顛倒身得法身為捨癡愛
心得玅慧為心此故所以一人騰來一人破也就
此為二第一文殊正問病因明眾生之病從四太
起菩薩之病何太病耶此問也答曰此病非地下
淨名答雙非二見也問何不例前身合耶無身論
何物合今問四太起答無四太起答無四大何所
起病例耶今轉開雙彈即離明非四大亦不離四
大若即四大有病者四各處應有䫻䫻之風湯湯
之水應有病而各無病和合四大亦無病者上各
處既無病今合那應有何者各沙無油合沙亦無
油病亦爾合既無病離云何有若離四大有病出
四大外應有病而大外不病故離亦無病雙破即
離無病也上明不與身心合無身心故無病今明
無病故無四大前無因故無果今明無果故無因
斯即無因無果無病無身畢竟清淨離如是無所
有於眾生故有既於眾生有菩薩無客捨置眾生
眾生既有病是故菩薩病故文云而眾生病從四
大起以其有病是故我病亦是釋疑若使云病畢
竟無居士何意須枕在牀諸人參耶解云眾生病
故我病我未曾病不病為眾生病亦未曾參不參
為眾生故參也此之一經極為精要所以開中諸
師歎美此經叡師云吾之啟悟始於此經又肇師
歎遇此經頂戴受持歎曰吾知所歸矣(云云)。

○爾時文殊問維摩菩薩云何慰喻下就此品中
大開為二第一序問疾前事第二正明問疾就問
疾中更開為二第一明淨名疾巳竟此下第二論
餘人疾上第一論淨名疾亦得云論菩薩疾今論
餘人亦得論云眾生疾所以論此二者明疾之法
門不出此二是二人共論此二疾也問今論眾生
論何眾生耶解云通論六道別即正論始心菩薩
之疾也就此文為二第一論慰喻第二明調伏所
以明此二者莫問道俗皆有此身心兩患既有此
患應須前慰問曉喻其心既曉喻其心竟次須令
其論伏顛倒之心進修於行也亦得慰問約能化
調伏就所化眾生既病菩薩故須慰問有愛之人
自須調伏其心也好體應慰問在文殊調伏在居
士何者淨名既現疾如來遣文殊慰問故慰問應
在文殊調伏在居士而今不爾慰問亦是居士調
伏亦是居士此之二種並是淨名何者明淨名當
今法主故為眾生須慰問為眾生須調伏慰問調
伏普屬淨名也。】

「爾時文殊師利問維摩詰言菩薩應云何慰喻有疾
菩薩。

維摩詰言說身無常不說厭離於身說身有
苦不說樂於涅槃說身無我而說教導眾生說身空
寂不說畢竟寂滅說悔先罪而不說入於過去以巳
之疾愍於彼疾當識宿世無數劫苦當念饒益一切
眾生憶所修福念於淨命勿生憂惱常起精進當作
醫王療治眾病菩薩應如是慰喻有疾菩薩令其歡
喜。」

【就初為二前問次答今即第一問也然有三人有
疾說三種慰問一者具縛凡夫貪生畏死得疾時
為此人慰問者即云懃念三寶宜彌用心此病當
差勿生愛惱也二者二乘人得病時為須慰問云
我從來云此身無常應須厭離今果如此應須懃
作觀行厭離此身速求涅槃之樂三者即發菩提
心人得為須慰問即須及上二人如文所明三種
人今但菩薩慰問故文殊云菩薩云何慰問有疾
菩薩也維摩言說身無常正為說慰問也說身無
常不說厭離於身者則雙非凡聖明凡夫貪身不
說無常二乘說無常而不貪身今菩薩及此二人
說身無常故異凡不厭離身故殊聖何者今正以
此身行般若觀何得捨棄雖知無常而修正觀故
不捨也身無我而說教導眾生者明二乘無我無
我所即不能化導眾生是故今明身雖無我而故
導眾生也然此四非常法通大小乘小乘四非常
者無常不能不厭離身菩薩不爾雖知身無常而
不厭離於身餘亦爾故異二乘也說悔先罪者明
有人得病時慰喻云汝今生來不作罪無有疾因
應不得此疾而今得此疾必是過去世來應須懺
悔故云說悔先罪也不入過去者應須識此性畢
竟無所有不可得言罪定在過去若定在過去與
數論有得者更有何別他明罪從未來來現在現
在入過去過去定在作罪未悔在過去今悔即滅
此逐是生滅有無等見今明罪本不生今何所滅
罪本不有今何論無故大經云空見不有有見不
空此即是正觀喻也既知罪本不生今不滅只汝
亦本不生今不滅既無滅何所懼耶故言說悔先
罪不入過去也有時解云說悔先罪者明今之感
疾必由先所作罪來故經云殺生因緣得二種果
報一短命二者多病感疾由有罪既有罪故為懺
悔如此經文及普賢等也不入過去者向有罪今
悔即謝入過去如數入斷或義斷得繩煩惱謝過
去今不爾雖悔罪罪不入過去所以爾者前悔即
明罪不生今不過去明罪不滅即不生不滅觀以
巳之疾愍於彼疾者明汝須念三途八難眾生如
此苦劇汝身暫病尚苦奈化他長淪地獄畜生等
苦耶又且汝是菩薩觀行人尚不能忍況不得觀
行人能忍此苦耶故云以巳之疾愍於彼疾也當
識宿世者明汝無數劫來貪此身巳有此苦非只
今身始有此苦也當念饒益眾生者明汝應念言
我若脫此疾有勢力時當度一切眾生身苦修於
正觀救一切眾生心苦也憶所修福者明外國一
生作功德即記之臨死時人為讀之云汝在世有
如此福當生好處莫生怖也念於淨命者世間多
恐殺生祀神乞命故今勸當念淨命念勿得殺戮
殺生求生去遠也起進者然病人多生懈􂈖故今
觀應起精進也當作醫王者上來明於病中修行
此即明於病中發願願作醫王治眾生身心兩病
也菩薩應如是下結慰問也。

○文殊師利言有疾菩薩云何調伏下第二論調
伏前慰問就外今調伏約內既有巧慰問於身故
內有善調伏於心也就此為三第一明自行化他
調伏第二明自行化他調伏有得有失第三歷法
明自行化他調伏就初為三第一明自行調伏即
方便實慧第二明化他調伏即實方便慧第三雙
明自行化佗調伏今即第一明自行調伏復更為
三第一調伏我見即眾生空第二調伏諸見即法
空第三調伏空見明空亦空所以有此三種者眾
生心終莫出此三是故今調之令伏何者眾生見
有我故調令我息見有法故調令法伏此之二種
並調眾生見有人見有法故調人見明人見息調
法見明法見息若使如此無人無法即便是空作
於空解是故調之若復見有空即便是空見所以
第三明空病亦空問為將空空此空故空病亦空
為不爾耶解云不爾若將空空此空空病不息今
以前後破之明空是有空前若有有今可有空本
既不有今何所空斯即無空無有畢竟清淨即是
般若即是正觀即是佛性也問有不有無不無不
有不無名為中道還復著中道若為治解云佛在
世人根性利有見不有即知空不空有不有有無
若無中道亦淨故華嚴云一切有無法了達非有
無不著不二法以無一二故又文云遠離二邊不
著中道中論云有無既巳無中當云何有故有無
若淨中道即捨。】

「文殊師利言居士有疾菩薩云何調伏其心。

維摩
詰言有疾菩薩應作是念今我此病皆從前世妄想
顛倒諸煩惱生無有實法誰受病者所以者何四大
合故假名為身四大無主身亦無我又此病起皆由
著我是故於我不應生著既知病本即除我想及眾
生想當起法想應作是念但以眾法合成此身起唯
法起滅唯法滅又此法者各不相知起時不言我起
滅時不言我滅。」

【三章之中今即第一調我見令我見伏問此中作
若為調耶解云此中正調眾生心誰能調眾生心
病唯有諸佛菩薩能調眾生心病故佛與耆婆分
治耆婆調身如來調心又經唯有諸佛菩薩能調
眾生心病降佛菩薩外餘無能調二乘之人自調
自度耶回之見被他調何能調他唯佛菩薩能調
也賢愚經云調象譬調順竟王乘入山象見野𡹐
象即便奔走倒王於地王便瞋調象師欲殺淨居
天縣令憶象師心師即啟王臣唯能調象身不能
調象心王云誰能調眾生心臣答唯佛能調眾生
心故故知唯佛菩薩能調眾生心也就此章前問
如文維摩言菩薩應作是念下淨名答言此病從
前世妄想煩惱無有實法者汝今得病皆由過去
妄想煩惱有也因既妄想無所有果亦虗妄無所
有本皈虗妄無所有末亦虗妄無所有本末因果
皆無所有誰病誰苦誰怖誰憂故言無有實法誰
受病者也所以者何四大合故假名為身者上就
隔世調今就同世調只即世四大求我不可得誰
受病耶若言有我自五大而無有五大唯有四大
故四大無主四大無主故身無我也又此病皆由
著我者釋病之所以釋破之所以言釋病所以者
汝何以病只由我故病也釋破所以者今何意破
我只為汝著故所以破我也既知病本即除我想
當起法想者此中借法以破我若不前起法無由
息我為息我故前起法想我想若淨法想亦除也
何者法師云如人養怨兩人望自身皆怨兩人復
自有怨若殺一怨息養一怨令殺彼怨殺彼怨若
竟須復除此怨我之與法爾欲息我怨且養法怨
令法怨殺我怨殺我怨意即除法怨又外國騎師
子譬亦爾騎師子度虎狼虎狼既度即捨師子我
之與法亦爾息我故起法我息即捨法也如成論
無十六我世諦中實有界入等法數人云實無有
我但有陰界等法如瓶中無水不無有瓶陰中無
人不無有陰也今借法破我故云除我想起法想
也但以眾法合成此身者明唯四大等合成此身
起唯四大起滅唯四大滅無有我起我滅也又各
不相知者地大起不喚水大起水大起不喚地大
起故云各不相知也。】

「彼有疾菩薩為滅法想當作是念此法想者亦是顛
倒顛倒者即是大患我應離之云何為離離我我所
云何離我我所謂離二法云何離二法謂不念內外
諸法行於平等云何平等謂我等涅槃等所以者何
我及涅槃此二皆空以何為空但以名字故空如此
二法無決定性。」

【時有疾菩薩為滅法想當作是念下第二調法見
令法見伏借法息我我息法即淨顯在於此故有
我有我見今有法即法見我見既顛倒法見亦顛
倒同顛倒故皆須離既離我即離我所也此不同
成論以實過假以空過實假實二空俱是解今明
平等皆須離也云何離我我所謂二法不念內外
者自身為內佗為外六情為內六塵為外故云不
念內外也行於平等又問平等謂我等涅槃等者
人是極下之人涅槃最上之法制令平等高下不
二何故制令平等為不等故制令等也然制此二
即制一切極下舉人即兼法窮上舉法即兼人故
制此二故一切皆等也所以者何釋平等何章平
等明我及涅槃皆空是故皆等也。】

「得是平等無有餘病唯有空病空病亦空。」

【無有餘病唯有空病空病亦空下第三調空見令
空見息上明無人無法無我無涅槃一切平等彼
便作平等解作空解是故更洗明空亦空也故論
云若有不空法應當有空法不空既巳無空當云
何有又云大聖說空法為息諸見故若復著於空
諸佛所不化為息諸見故說空法諸見既息竟空
法即淨何得更著空法今此亦爾有病既空空病
更空也。】

「是有疾菩薩以無所受而受諸受未具佛法亦不滅
受而取證也。」

【是有疾菩薩應以無受下第二明化佗調伏前自
行調伏有三謂眾生空法空空病亦空今明化佗
調伏亦有三章第一無受而為眾生受身第二為
眾生受苦第三為化導眾生此之三章亦是次第
何者菩薩未曾受為眾生故受身為眾生受身何
所為為眾生有菩薩同眾生苦同眾生苦不容默
然而住同其苦者為欲化導令其離苦也三章之
中今即第一無受而受諸受者何故常爾有此即
一切不受不受我不受法不受有不受無一切無
所受恐作無受解墮二乘地經中何意云墮二乘
地耶墮無受空見名二乘地為是義故今明無受
而受雙彈二見無受即彈凡夫而受彈二乘凡夫
受於受二乘受無受今菩薩雙淨不受受不受無
受如大品不行亦不受不受亦不受是名菩薩無
受三昧不與二乘共也問菩薩無受受凡夫亦得
無受受不解亦得菩薩無受而受凡夫亦無受而
受何者故經云眾生與菩薩畢竟無所有而眾生
多顛倒如是無所有於眾生如是有本同於眾生
成不眾生即不受故菩薩不受受菩薩不受受欲
化眾生受故受令同菩薩無受受故云以無所受
而諸受也未具佛法亦不滅受而取證者明未具
佛法終不滅受自取於證二乘之人不為眾生自
滅捨受取證涅槃今菩薩當以二慧化眾生令佛
法若未具佛法不滅受而取證也。】

「設身有苦念惡趣眾生起大悲心我既調伏亦當調
伏一切眾生但除其病而不除法。」

【設身有苦念惡趣眾生者第二同眾生苦眾生受
身有苦菩薩亦受身有菩薩有身有苦常念眾生
有身有苦菩薩有苦既用空調伏眾生有苦亦應
用三空調伏眾生所以爾者此中正為始行菩薩
作此法門汝既用上三空自調伏亦應以三空調
伏眾生故云既自調亦當調伏眾生也但除其病
而不除法者此從上三空自調生何者上破我見
破法見破空見或者便謂有三法之可除是故今
明除妄見實無三法之可除未曾眾生不眾生病
見眾生破病眾生實無眾生可除法及空亦爾故
但除其病而無三法可除故云不除其法舉喻如
空華眼病見空華但除其眼實無華可除百論亦
外人云是破自破明若本自空即不應破論云舉
喻答如人見陽炎謂言是水智者告之實非水此
即但破想謂無水可破攝大乘論云鹿渴鹿渴故
見陽炎謂言是水而走赴之實無水可得令此中
亦爾但破其見病實無法可除。】

「為斷病本而教導之。

何謂病本謂有攀緣從有攀
緣則為病本何所攀緣謂之三界。

云何斷攀緣以
無所得若無所得則無攀緣何謂無所得謂離二見
何謂二見謂內見外見是無所得文殊師利是為有
疾菩薩調伏其心。」

【為斷病本而坂導之下第三明菩薩同病而坂導
之同其受苦不可嘿住應須坂化今離病本病本
若淨即無病果也就此為二前標病本坂導二章
門如文何謂病本謂有攀緣下第二釋二章門即
為二今前擇病本章門謂有攀緣者攀緣只是有
所得攀人攀法攀有攀無攀凡攀聖有一豪心念
即是攀緣故經云動即魔網不動即法印生心動
念即攀緣有攀緣故有病故攀緣為病本也何所
攀緣謂之三􂗅者有攀緣故所以輪迴三界不能
出離在火宅中􂗆遭大苦不以為患如此等竝由
有所攀緣故不能勉脫二十五有生老病死是故
經云有所得者名曰無明二十五有無所得者名
曰智慧名大涅槃有所得者無明為目得生二十
五有果故云攀緣謂之三界也云何斷攀緣下第
二釋教導章門云何斷攀緣以無所得以無所得
斷攀緣當知有所得即攀緣有所得攀緣不能離
三界故受身受身故有苦以無所得斷攀緣故無
三界因無因無果故云云何斷攀緣以無所得也
何謂無所得謂二見者明見內見外見有見無即
是有所得若能不見內不見外不見有不見無了
此二見即無所得即是般若非離此二見外別有
無所得正觀今明只了此二見即實相正觀觀身
實相觀佛亦然也何謂二見謂內見外見者心為
內身為外自身為內佗身為外眾生數為內非眾
生􂗇為外若能打破此內外二見即無所得即斷
攀緣故謂內見外見是無所得也。】

「為斷老病死苦是菩薩菩提若不如是巳所修治為
無慧利譬如勝怨乃可為勇如是兼除老病死者菩
薩之謂也。」

【為斷老病死苦是菩薩菩提下第三雙就自行化
佗明調伏前自行中亦三次就化佗中亦三今雙
就自行化佗亦為三第一法說第二譬說第三合
譬今即第一法說言為斷老病死是菩薩菩提者
明自斷心煩惱身老死復能斷佗心煩惱身老死
以能自斷斷佗故名菩薩菩提也問二乘亦能斷
老病死亦名菩提解云二乘唯能自斷不能斷佗
故非菩提菩薩自斷斷佗故名菩提也問菩薩只
應斷三毒等煩惱云何言斷老病死苦耶解云此
因中說果明因無故即果無也又老病死即是三
毒何者貪欲老瞋恚病愚癡死故斷三毒即斷老
病死也若不如是巳所修福為無慧利者不能自
斷為無利不能斷佗為無慧能自斷即有利能斷
佗即有慧故云不如是巳所修福為無慧利也譬
如勝怨乃可為勇下第二譬說言勝怨乃可勇者
明能除自佗兩怨乃可為勇如即世人能破怨敵
乃勁勇菩薩亦爾打破自一切煩惱復能破佗故
名勁勇故大品譬如勇夫狀將老弱越諸嶮難也
如是兼除老病死者菩薩之謂下第三合譬自除
老病死復能除佗故云兼除也。】

「彼有疾菩薩應復作是念如我此病非真非有眾生
病亦非真非有。」

【彼有疾菩薩應復作是念下調伏章中大段第二
明自行化佗得失上唯明自行化佗而自行化佗
復有得有失明有方便為得無方便為失為此著
故次第二明自行化佗得失亦是簡前自行化佗義
也就此亦為三第一明自行得失第二明化佗得
失第三雙明自行化佗得失亦是成前三何者第
一明自行得失成前第一自行第二化佗得失成
前第二化第三成前第三也今即第一明自行唯
得無失第二佗及第三竝有得失今第一自行應
是得失但略明得不明失者斯乃相兼故耳菩薩
應念我病非真非有眾生病亦非真非有此中正
教始行菩薩作於此觀汝既知汝病非真非有亦
應知眾生病非真非有也問非真與非有何異解
云有異有不異不異者只此病非真實有也言異
者非真非實有非有非假有知此病非實有亦非
假有若言病非實有是假有者還是繫縛何者同
是有同是病是故今明此病非實有亦非假有也
問菩薩病非實非假眾生病亦非實非假眾生與
菩薩更何異解云菩薩與眾生畢竟復更有何異
故一家有同源義佛與眾生同共一源義也同源
出何處關中云天地與我同根萬物與我一體此
中亦是菩薩與眾生同非真非有也。】

「作是觀時於諸眾生若起愛見大悲即應捨離。

所
以者何菩薩斷除客塵煩惱而起大悲愛見悲者則
於生死有疲厭心若能離此無有疲厭在在所生不
為愛見之所覆也所生無縛能為眾生說法解縛如
佛所說若自有縛能解彼縛無有是處若自無縛能
解彼縛斯有是處是故菩薩不應起縛何謂縛何謂
解貪著禪味是菩薩縛以方便生是菩薩解。」

【作是觀時下第二明化佗有得失就此文為二第
一雙標得失次第二釋得失今即第一明失菩薩
作是觀時於眾生起愛見大悲是即為失也問前
云菩薩知自病非真非有知眾生病亦非真非有
了此二皆畢竟空無所有今何故起愛見大悲耶
解云此義縛巳何者明菩薩自知眾生及菩薩皆
非真非有而於眾生成真有作於此解即是菩薩
愛見大悲何者自謂言了眾生及自無所有而謂
眾生不能知無所有謂有菩薩能了眾生不能了
眾生所度菩薩能度見眾生見大悲愛眾生大悲
此即愛見二種故云愛見大悲名之為失也即應
捨離此即是得若作上來所見即是失若離此解
是即為得故云即應捨離也所以者何下第二釋
得失就此明得失次舉縛解來釋今前釋失若見
有菩薩為能度眾生為所度即為愛見大悲若有
一愛見大悲即於生死有疲厭如大品中所明有
所得菩薩生死長眾生多何時可度即便退菩薩
行亦如身子菩薩行人就乞眼即便與眼婆羅門
得眼𨆚破身子即退還二乘斯等竝有眾生見有
生死即於生死有畏厭心故云愛見悲者即於生
死有疲厭心也若能離此無有疲厭弁得也不見
菩薩為能度眾生為所度度眾生猶如度虗空故
夢誓品云菩薩立誓度眾生如虗空眾生性如虗
空性虗空若不可盡菩薩度眾生亦不能盡雖度
眾生如度虗空無所度而度亦如金剛波若遍度
一切而無所度故云若能離此無有疲厭在於六
道不為愛見縛而能解縛也次引佛言勸捨失如
文何謂縛何謂解次釋縛解貪著禪味是菩薩縛
此非是二乘禪味為縛正是菩薩為禪所縛何者
見靜散二棄捨散取靜靜本既散既無散即應捨
靜而今捨散著靜即為靜所縛故貪著禪味即菩
薩縛也以方便生即釋解方便生者本以靜息散
散息靜疲不著靜不著散即解也。

○又無方便慧縛下得失章中有三兩章巳章今
即第三雙明自行化佗得失就此復為二第一通
就二慧明得失第二別就二慧明得失通就二慧
明得失為三第一雙標得失二章第二雙釋得失
第三結勸今即第一雙標二慧得失然二慧名字
不同一方便智二實智此竝出仁王經故彼經云
方便智功德實智功德又論番般若有二種一般
若道二方便道大品云道慧道種慧一切智一切
種智如此等竝一類語也今此中直云方便慧即
是二慧之名如肇師云統萬行以權智為主權即
權智智即實智此中亦爾方便即方便慧慧即實
慧然肇師何故作此語彼云既注此經見此經文
巧略故有斯意也問此中約何法為判二慧耶解
云此中正照有化佗為方便觀空自行為實慧也
然什師解云照空不著空觀有不著有名方便慧
直照空名實慧問什師此解出何處解云出大品
不證品菩薩學空不證如有翼鳥及善射譬鳥飛
空不住空善射亦爾後箭射前箭前箭不得墮方
便慧射實慧實慧不墮二乘地也彼師標此意釋
佗即難汝若觀空不著照有無礙為方便時亦應
直照有為實慧而今直照空為實亦應直照有為
方便汝既觀有不著為方便亦應觀空不證為實
慧解云何必盡例判二慧多種而今什師所解雖
言有難而意大好若直以空有判二慧雖無難而
意不好今且依什師所明觀空不著照有無礙為
方便直觀空為實也。】

「又無方便慧縛有方便慧解無慧方便縛有慧方便
解。」

【今即第一標章門有四句為兩對初明實慧得失
次明方便慧得失今即第一明實慧得失無方便
慧縛即實慧失明實慧無方便慧故實慧即縛何
者此空是有空既無有資此空此空不成空故云
無方便慧縛也有方便慧解者即明實慧得此實
有方便故實慧為得既有有資空空即成空是故
有方便慧解也方便慧得失及此可知也。】

「何謂無方便慧縛謂菩薩以愛見心莊嚴佛土成就
眾生於空無相無作法中而自調伏是名無方便慧
縛。

何謂有方便慧解謂不以愛見心莊嚴佛土成
就眾生於空無相無作法中以自調伏而不疲厭是
名有方便慧解。」

【何謂無方便慧縛下第二雙釋二慧得失為二第
一釋實慧得失第二釋方便慧得失前釋實慧得
失約深行次釋方便得失約淺行二皆通實既約
深方便亦得約深方便既約淺實慧亦應約淺而
今實慧約深方便就淺者互其文耳兩章中各有
得失雖應兩段合為兩章兩章為論今即第一明
實慧得失前明實慧失也問云菩薩淨佛國土成
就眾生於空無相而自調伏云何為失耶解云只
此是失何者此菩薩巧於空無礙拙於有不動此
菩薩觀空不著空故空不礙而出空修行成就眾
生淨佛國土即不能無礙見有土可嚴見有人之
可度成有所得是故為失也問此是何位人解云
關中相承此是六地巳下初心巳上人耳入空不
著礙出空不能無所礙故為失也何謂有方便慧
解者第二釋實慧得此菩薩於空無礙於有不動
畢竟空不礙有有不礙畢竟空雖嚴土無土可嚴
雖度眾生無眾生可度是故得此即七地菩薩大
品云等定慧地能空有竝觀觀空不礙有觀有不
礙空故有方便慧解也。】

「何謂無慧方便縛謂菩薩住貪欲瞋恚邪見等諸煩
惱而植眾德本是名無慧方便縛。

何謂有慧方便
解謂離諸貪欲瞋恚邪見等諸煩惱而植眾德本迴
向阿耨多羅三藐三菩提是名有慧方便解。」

【何謂無慧方便縛下第二明方便慧得失亦二今
即第一明方便慧失此是淺行之人不能觀空住
諸煩惱而修諸行是故為失也問上實慧失巧於
空無礙拙於有不動今方便慧失亦應巧於有無
礙拙於空不動解云不得巧於空無礙拙於有不
動不得巧於有無礙拙於空不動何者空易有難
乍得解易不解難番不解易故也又上不能嚴土
不能成就眾生今忽云殖眾德本者明淨土度眾
生此是深行今淺行之人作諸行功德尚不成況
修於深行為此故直云植諸德本也何謂有慧方
便解者第二釋方便慧得雖觀諸法畢竟空而不
礙修諸萬行故為得也問實慧失方便失兩失何
異實慧得方便得兩得何異解云兩失異何者實
慧失即深方便失即淺若兩慧得即齊何者同得
二慧故也。】

「文殊師利彼有疾菩薩應如是觀諸法。」

【文殊師利應如是觀即第三結觀也。】

「又復觀身無常苦空非我是名為慧雖身有疾常在
生死饒益一切而不厭倦是名方便又復觀身身不
離病病不離身是病是身非新非故是名為慧設身
有疾而不永滅是名方便。」

【又復觀身無常下第二別明二慧得失此中明二
慧異前此用觀身無常等為實慧現身有疾為方
便如文又復觀身身不離病復是一種判二慧以
觀身不離病病不離身為實慧不滅身為方便慧
言身不離離病不離身者明有身即病即病即有
身是病是身病身故身不離病身病故病不離身
也是病是身非新非故者謂身為故病為新今明
身畢竟不可得故非故病畢竟不可得故非新非
新故無病非故故無身故云是病是身非新非故
也設身有病而不永滅者二乘之人患身即滅身
今菩薩不爾眾生未具佛法菩薩終不永滅也。】

「文殊師利有疾菩薩應如是調伏其心不住其中亦
復不住不調伏心所以者何若住不調伏心是愚人
法若住調伏心是聲聞法是故菩薩不當住於調伏
不調伏心離此二法是菩薩行在於生死不為汙行
住於涅槃不永滅度是菩薩行非凡夫行非賢聖行
是菩薩行非垢行非淨行是菩薩行雖過魔行而現
降伏眾魔是菩薩行求一切智無非時求是菩薩行
雖觀諸法不生而不入正位是菩薩行雖觀十二緣
起而入諸邪見是菩薩行雖攝一切眾生而不愛著
是菩薩行雖樂遠離而不依身心盡是菩薩行雖行
三界而不壞法性是菩薩行雖行於空而植眾德本
是菩薩行雖行無相而度眾生是菩薩行雖行無作
而現受身是菩薩行雖行無起而起一切善行是菩
薩行雖行六波羅蜜而徧知眾生心心數法是菩薩
行雖行六通而不盡漏是菩薩行雖行四無量心而
不貪著生於梵世是菩薩行雖行禪定解脫三昧而
不隨禪生是菩薩行雖行四念處不畢竟永離身受
心法是菩薩行雖行四正勤而不捨身心精進是菩
薩行雖行四如意足而得自在神通是菩薩行雖行
五根而分別眾生諸根利鈍是菩薩行雖行五力而
樂求佛十力是菩薩行雖行七覺分而分別佛之智
慧是菩薩行雖行八正道而樂行無量佛道是菩薩
行雖行止觀助道之法而不畢竟墮於寂滅是菩薩
行雖行諸法不生不滅而以相好莊嚴其身是菩薩
行雖現聲聞辟支佛威儀而不捨佛法是菩薩行雖
隨諸法究竟淨相而隨所應為現其身是菩薩行雖
觀諸佛國土永寂如空而現種種清淨佛土是菩薩
行雖得佛道轉於法輪入於涅槃而不捨於菩薩之
道是菩薩行。」

【文殊師利有病菩薩應如是調伏下大段第二歷
法明調伏然從調伏章生至此凡有三節語第一
用三空自調伏一者調我今我見息二者調伏法
令法見息第三調伏空令空見息既用此三法自
調伏亦以三法調伏而生既自悟此三法還令眾
生同我所悟此有異二乘何者二乘之人唯能自
調不能調佗何故二乘之人被調之人何能調佗
菩薩不爾能自調復能令佗調也次第二節菩薩
能自調復能佗調義若為若菩薩能自調有眾生
可調有菩薩能度眾生所度不是故更簡明有菩
薩自調有眾生所調有菩薩能度眾生所度若便
如菩薩即成有所得愛見大悲翻被佗調何能調
佗若能無所得無菩薩能自調無眾生之可調雖
自調無自之可調雖調佗無佗之可調畢竟無所
有無所得乃名為調也次第三明若使如此有菩
薩能調眾生所調成有所得非是調伏若能無眾
生所調無菩薩能調能所不二乃是調伏為此故
今更卷亦非有所得非調亦非無所得能調未曾
調不調非調非不調是故文言不住調伏心亦不
住不調伏心也然有此三節調者只為眾生有此
三種故有此三調譬如調馬須􂗈須絆馬須􂗈須
絆馬若調竟不須􂗈絆今亦爾也所以者何釋若
住不調伏即愚人若住調伏即聲聞法今菩薩非
此二非凡夫故不住非調伏非聲聞故不住調伏
離此二法是菩薩法也在於生死不為汙行者前
即雙捨今即雙用二乘之人斯即偏證不住不調
伏即住調伏不住生死而住涅槃今菩薩不爾捨
即雙捨用即雙用既住涅槃亦不捨生死雖住生
死而不汙行雖處涅槃而不永滅雖處生死實無
生死可處雖住涅槃實無涅槃可住故云在生死
不為汙行住涅槃不永滅也非凡夫行非賢聖行
者明上雙離巳竟今何故有此文來解云上雙捨
三法今雙捨人法人法為異故有今文也雖過魔
行者然此中四句一者雙捨雙用二者雙捨單用
三者單捨雙用四者單捨單用上不住調伏不住
不調伏即雙捨在生死住涅槃即雙用也今此下
即單捨單用也雖觀十二緣起而入諸耶見者問
觀十二緣是正觀云何言入耶解云了悟正不礙
耶耶不礙正既是無礙人即有無礙法也雖攝一
切眾生而不愛著明菩薩雖悲眾生身出於血而
實無所悲故言雖攝一切眾生而不愛著也雖樂
遠離而不依身心盡者明遠離有二種一小遠離
二者大遠離俗人隱亦有二謂小隱隱山林大隱
隱朝市佛法亦二隱山林為小隱患此身心暄動
滅此身心為大隱菩薩雙非此二雖樂遠離非是
小隱不依身心盡非是隱也雖行三界不壞法性
者明雖處三界而不動也餘文可尋。】

「說是語時文殊師利所將大眾其中八千天子皆發
阿耨多羅三藐三菩提心。」

【說是語下第三門疾後利益即後方便也。】(卷三終)

維摩經疏第四(原本此卷唯卷尾有疏題發首無題直安品自今例上故安題)
胡　吉藏　撰

* 不思議品第六

【不思議品第六
方丈再會大開二章第一略明
二智巳竟今即第二廣明二智凡有五品今即第
一不思議品且問此經名不思議經何故徧以此
品標不思議品耶答唯此品名不思議品餘不名
不思議品者亦應唯此品是不思議經餘非不思
議經又難不思議是法維摩是人如此巳不解云
如此難若不思是法法通一經而有不思議品維
摩是人人通一經亦應有維摩詰品維摩是人無
別維摩品不思議是法無別不思議品次到難維
摩是人唯通而無別品者亦應不思議是法唯別
應無通法有別不可無通人有通不可無別是義
云何然解前難此品名不思議餘品不名不思議
品亦此品是不思議經餘品非不思議經者解云
例而不例者維摩人義顯不思議法不顯何者經
名不思議即通此品名不思議者明不思議別事
言此經通名不思議者經題云一名不思議解脫
又肇師云始於佛土終至法養其文雖殊不思議
一故是通也今此品明不思議別者方丈之室色
三萬二千師子之座即不思議事也難此經通名
一不思議經何不通名一不思議品解云有通別
通名不思議經通名不思品即無十四品今欲開
十四品品別為義故此品徧名不思議品也人唯
一通無兩別故不例(云云)又難此經名不思議經有
不思議品者涅槃經名涅槃應有涅槃品解云互
例而不例者涅槃般若明義巳顯故不須立涅槃
時若品此經名不思議未顯故須立不思議品也
次一意所以此經通名不思議經別有不思議品
者欲以別貫通用事顯理亦用迹顯本言以別灌
通者此品明大能入小小能容大此是菩薩不思
議別事此一事既不思議經一切事皆不思議何
者此品大小相容絕凡夫二乘有所得及以淺行
境界所餘一切事舉足動步皆絕凡夫二乘有所
得及以淺行境界皆不思議也言用事顯理者只
此大小相容即是不思議之事事既絕二乘有所
得淺行理亦絕此等境界事既不思議理亦不思
議迹既不思議本亦不思議為是義故所以此品
名不思議品也又品辨不思議名故下文云菩薩
有解脫名不思議辨體辨名明用事故名不思議
品也問若使此品通貫一經名不思議者何不正
說之初即明不思議至此方明不思議耶解云欲
通灌前後故處中明之也且此之一經起於現病
由現病故有此一經為此故前現病現病故文殊
問故病人顯不思議等事故問疾後明不思議
也。

問若此經起現病何不名現病經耶解云不得名
現病經現病語別不思議語通何者健病一切皆
不思議現病是不思議中一事故不得名現病經
也所以接問病品者明問病品辨無量一義此下
明一無量義上無量一者但一病方便下明一無
量者現眾生數等身說眾生數等教故也又意前
問疾品明菩薩赴緣之本意今明菩薩本意赴緣
前本意者有二種眾生本菩薩本眾生癡愛本菩
薩以大悲為本由大悲故有菩薩身心也今為赴
緣者既大悲用此大悲何為大悲為眾生現一切
方便事為眾生故說教令眾生體悟如菩薩為是
故有此品來也。】

「爾時舍利弗見此室中無有牀座作是念斯諸菩薩
大弟子眾當於何坐長者維摩詰知其意語舍利弗
言云何仁者為法來耶求牀座耶。」

【就此品中大開為二第一明方便實慧第二明實
方便慧又方便實即迹本實方便即本迹又開云
第一呵求坐第二給坐今即第一有數番問答不
開今即身子嘿念牀坐問眾中有菩薩有聲聞何
故聲聞念座菩薩不念座耶解云此有所以菩薩
不念座者有二義一者菩薩以法身為身身無疲
𤷄故不念座又且菩薩聞於勝法怡神悅意不念
於疲𤷄何以知然世間人聞音樂等尚復忘疲豈
況菩薩聞斯勝法而當有疲𤷄故不念座二乘反
此何者聲聞心雖無漏身猶結業有結業故身有
待所以念座二者設使未得法身菩薩結業身者
此菩薩聞法入心不覺有𤷄故不念座聲聞雖聞
勝法法不入心如法華中聲聞自序云我聞如來
說成就眾生淨佛國土都不喜樂但念空無相願
故知不入心既不入心故身有惓有惓故念牀也
又欲貶挫聲聞不斥菩薩由其念坐故所以得貶
斥聲聞故其嘿念也問何故不彰言而嘿念耶解
云此乃坐更相影發兩聖神交居士神力空室身
子嘿念故不彰言也二者就事為論聲聞􂗉故不
彰言何者菩薩法身為身無諸患累聲聞身有患
累􂗉彰言不見牀故嘿念坐也又身子所以念座
者竝是方便為開道門身子為道方便居士為俗
方便居士空室方便身子念牀方便居士知身子
應念故空室身子知居士借座故身子念牀也問
二人皆方便何故令聲聞念不令菩薩念耶解云
令聲聞念長得一種何者長得呵聲聞若令菩薩
念即為取座不得呵今念得呵聲聞令聲聞高楊
菩薩然後為取座也今即身子念身子是眾人之
長體疲身惓以巳察人故云諸菩薩大弟子當於
何坐也長者知其意即責汝為法來牀座來作兩
關問也。】

「舍利弗言我為法來非為牀座維摩詰言唯舍利弗
夫求法者不貪軀命何況牀座夫求法者非有色受
想行識之求非有界入之求非有欲色無色之求唯
舍利弗夫求法者不著佛求不著法求不著眾求夫
求法者無見苦求無斷集求無造盡證修道之求所
以者何法無戲論若言我當見苦斷集證滅修道是
則戲論非求法也唯舍利弗法名寂滅若行生滅是
求生滅非求法也法名無染若染於法乃至涅槃是
則染著非求法也法無行處若行於法是則行處非
求法也法無取捨若取捨法是則取捨非求法也法
無處所若著處所是則著處非求法也法名無相若
隨相識是則求相非求法也法不可住若住於法是
則住法非求法也法不可見聞覺知若行見聞覺知
是則見聞覺知非求法也法名無為若行有為是求
有為非求法也是故舍利弗若求法者於一切法
應無所求說是語時五百天子於諸法中得法眼
淨。」

【舍利弗答為法來明菴園精舍非無牀座今所以
來者為法故來此言自死何者且竝汝若求法不
求座即應念法不念坐既念坐不念法即應求座
不求法也又依文難汝為求法來此言復死何者
若有法可求即非求法度即節破也夫求法者下
前身子有二一者云不求座巳如前竝二者為求
法故來是故今更破其求法言夫求法者非五陰
等求者明五陰畢竟不可得故不應五陰求界入
不可得故不應界入等求也非有欲色下前橫洗
六道今竪窮三界也舍利弗夫求法不著佛求者
上明世間六道非求法今明出世三寶亦非求法
求三寶畢竟不可得云何著佛等求所餘文可尋
造音摻說是語時五百人得法眼淨者此中呵身
子諸天得道呵聲聞化菩薩通二意也又作此呵
即是無得寶相若有所得求即有所依即心眼不
淨若無所得即是悟心眼即淨故云得法眼淨此
云法眼淨者小乘亦法眼大乘亦法眼小乘法眼
即初果見四諦法名法眼大乘法眼即初地得真
無生法故云法眼淨今此中大乘法眼肇師作此
釋也問此中法眼與五眼中法眼何異解云異此
中云法眼只是慧眼見四諦法慧眼開名慧眼而
今言法眼者見四諦法故云法眼若五眼中法眼
二乘所無唯在菩薩明知三乘根性而為說法故
云法眼也。】

「爾時長者維摩詰問文殊師利仁者遊於無量千萬
億阿僧祇國何等佛土有好上玅功德成就師子之
座。」

【爾時長者維摩詰問仁者下品開兩章第一明方
便實慧竟今第二明實方便慧問何故明此二慧
耶解云經文如此今依經而明又問經何故明二
慧解云此經以二慧為宗前一品略明二智今下
去廣明二智為此故前章明實慧此章明方便慧
也問何故前明實慧後明方便慧不前明方便後
明實慧耶解云此無所在既前明實慧亦得前明
方便慧而今前明實慧後明方便慧者隨緣故爾
前身子念座求法是故前破其念座求法之心明
畢竟無所求即實慧也今明如此小室容此大座
即擁慧也又前明實慧今明擁慧者今明如此大
座及以小室竝是十方諸佛無依無徧淨業所感
今將明無依無礙之用故前破其有依礙之心若
破有得有礙即得無依無礙之法為是義故前破
有得有礙之心畢竟淨今方得明無依無礙之法
也今即第一居士問文殊何處有好上玅第一之
座吾為汝取之問主人設容座即應為設座云何
問容何處有好高座吾為取之耶解云所以爾者
欲顯淨名不可思議神力令文殊選取之應言即
取也又所以問文殊者復有二義一者若不問文
殊居士自設如此大座者恐是居士化作非是實
來二者恐是一室一國之最上非是十方國土之
第一為是義故所以問文殊仁者遊於十方何處
有第一之座應言為取也文殊遊十方菩薩悉遊
十方一切佛土如華嚴中云一切處文殊故文殊
遍遊十方是故問之又問者非是淨名不曾遊十
方文殊遊十方故問文殊今問者欲令文殊自選
取故問也問實若為勝化耶解云實難化易如幻
化師從牛口入牛尾出此事為易又二乘亦能化
不能實用是故問覓不化作也。】

「文殊師利言居士東方度三十六恒河沙國有世界
名須彌相其佛號須彌燈王今現在彼佛身長八萬
四千由旬其師子座高八萬四千由旬嚴飾第一於
是長者維摩詰現神通力即時彼佛遣三萬二千師
子之座高廣嚴淨來入維摩詰室諸菩薩大弟子釋
梵四天王等昔所未見其室廣博悉皆包容三萬二
千師子座無所妨礙於毗耶離城及閻浮提四天下
亦不迫迮悉見如故。」

【文殊答居士應言而取如文淨名入定彼佛即遣
座者淨名不取而至彼亦不動而到正意(云云)其室
廣博悉苞客者次簡此勾如芥納須彌須彌入芥
芥納須彌須彌不小芥子不大蹵山令小開芥令
大若爾即非不思議只芥納須彌須彌不小芥子
不大亦應小室容大座大座不狹室亦不廣此是
例義而今文云室苞大座室既廣博者芥納須彌
芥應開大叡師解云自內觀即廣自外觀即如故
在室內觀即廣博出外觀只是八尺之室內廣不
礙外狹外狹不礙內廣只此復是不思議也法師
更一意成叡師此說明客座故廣室相如故不開
也。】

「爾時維摩詰語文殊師利就師子座與諸菩薩上人
俱坐當自立身如彼座像其得神通菩薩即自變形
為四萬二千由旬坐師子座諸新發意菩薩及大弟
子皆不能昇爾時維摩詰語舍利弗就師子座舍利
弗言居士此座高廣吾不能昇維摩詰言唯舍利弗
為須彌燈王如來作禮乃可得坐於是新發意菩薩
及大弟子即為須彌燈王如來作禮便得坐師子座。」

【新發意菩薩及身子等皆不能昇身子答云吾不
能昇何吾之有吾只是我之異名我自在義既不
自在何得稱吾耶又問身子羅漢之人入神通時
能變身滿三千世界云何不能昇此座耶有人解
云維摩神力制不能昇如前菩薩品明魔不能去
者居士神力制魔不得去今亦爾身子實能昇居
士制不能昇今明不然明此等高座竝諸佛無漏
淨業所起身子等結業之身故不能昇為燈王如
來作禮佛借神力乃可得昇也。】

「舍利弗言居士未曾有也如是小室乃容受此高廣
之座於毗耶離城無所妨礙又於閻浮提聚落城邑
及四天下諸天龍王鬼神宮殿亦不迫迮維摩詰言
唯舍利弗諸佛菩薩有解脫名不可思議若菩薩住
是解脫者以須彌之高廣內芥子中無所增減須彌
山王本相如故而四天王忉利諸天不覺不知巳之
所入唯應度者乃見須彌入芥子中是名不可思議
解脫法門又以四大海水入一毛孔不嬈魚鼈􂏲鼉
水性之屬而彼大海本性如故諸龍鬼神阿脩羅等
不覺不知巳之所入於此眾生亦無所嬈又舍利弗
住不可思議解脫菩薩斷取三千大千世界如陶家
輪著右掌中擲過恒沙世界之外其中眾生不覺不
知巳之所住又復還置本處都不使人有往來想而
此世界本相如故又舍利弗或有眾生樂久住世而
可度者菩薩即演七日以為一劫令彼眾生謂之一
劫或有眾生不樂久住而可度者菩薩即促一劫以
為七日令彼眾生謂之七日又舍利弗住不可思議
解脫菩薩以一切佛土嚴飾之事集在一國示於眾
生又菩薩以一切佛土眾生置之右掌飛到十方徧
示一切而不動本處又舍利弗十方眾生供養諸佛
之具菩薩於一毛孔皆令得見又十方國土所有日
月星宿於一毛孔普使見之又舍利弗十方世界所
有諸風菩薩悉能吸著口中而身無損外諸樹木亦
不摧折又十方世界劫盡燒時以一切火內於腹中
火事如故而不為害又於下方過恒河沙等諸佛世
界取一佛土舉著上方過恒河沙無數世界如持鍼
鋒舉一棗葉而無所嬈又舍利弗住不可思議解脫
菩薩能以神通現作佛身或現辟支佛身或現聲聞
身或現帝釋身或現梵王身或現世主身或現轉輪
聖王身又十方世界所有眾聲上中下音皆能變之
令作佛聲演出無常苦空無我之音及十方諸佛所
說種種之法皆於其中普令得聞舍利弗我今略說
菩薩不可思議解脫之力若廣說者窮劫不盡。」

【又問如此大小相容唯應度者乃能見之今身子
等既見不思議應解不思議解云身子等不解何
以知不解故下文迦葉謂身子云於盲者前現眾
色像聲聞之人聞不思議不解不知亦爾也即難
既不解應不見答見何必解事如世間人作一物
極精玅眾人皆見而不解也問解有何失解云聲
聞若解即具三慧與菩薩無異也又舍利弗或有
眾生樂久住世而可度者菩薩即演七日以為一
劫者復是一種不思議且問與大座入少室何異
上明須彌入芥須彌如故芥客須彌芥亦如故今
演七日為一劫七日如故促一劫為七日一劫如
故此義是􂗊也難若不異者今演七日為一劫七
日即長促一劫為七日一劫即𢭃亦應芥納須彌
芥子應開須彌入芬須彌應小既不蹵須彌開芬
子亦應不延七日促一劫解云此文言延七日為
一劫者乃延說之演演說七日為一劫何時延牽
七日令長言演耶過不識字訓斯意僻也又解云
此明延促與上相容義異上明大小相容不思議
今明延促不思議上明不改不思議今明改不思
議上明改不思議者小能容大大能入小而大小
宛然故不思議今明改不思議者餘人不能改七
日為一劫改一劫為七日菩薩能改不改者改故
不思議示菩薩擁道非一故有此二文不同上明
相容大小如故今亦七日為一劫一劫為七日長
𢭃如故今既延𢭃為長促長為𢭃上亦開小為大
蹵大令小欲示菩薩擁非一故有斯二也問此之
延促自在之智五智中為是若箇智耶五智者一
泥洹智二法住智三無諍智四邊際智五願智此
是五智中邊際智邊際知能延促自在也問此是
菩薩權變自在大小相容今時若為能得解脫耶
解云且舉一喻如一小鏡尚寫百丈大山鏡容大
山而不大大山入鏡大山如故菩薩體諸法如夢
如幻如鏡中像故能如此也次明延促長短者如
人眠夢夢經百年百年之夢只是一覺之眠百年
之夢一覺之眠不長一覺之眠百年之夢不𢭃也
他云夢顛倒虗妄何得為喻解云夢中夢歷歷覺
中覺分明夢既虗妄覺亦顛倒是故菩薩體諸法
如夢如幻故能如此也次文明作無量事現無量
身辨不思議事問魔亦能化作佛身聲聞身及一
切物今菩薩亦能如此復何足為奇耶解云菩薩
能圓現彼不能圓現言菩薩能圓現者現一切身
故華嚴云現眾生數等身說眾生數等教彼不能
如此故菩薩不可思議也舍利弗我今略說菩薩
不可思議者明不思議事不可具說今略說之也
問略說盡不盡解云略盡一者略而不盡今盡而
言略盡者明不思議事不出形之與聲既明形聲
即攝一切故云略盡也。】

「是時大迦葉聞說菩薩不可思議解脫法門歎未曾
有謂舍利弗譬如有人於盲者前現眾色像非彼所
見一切聲聞聞是不可思議解脫法門不能解了為
若此也智者聞是其誰不發阿耨多羅三藐三菩提
心我等何為永絕其根於此大乘巳如敗種一切聲
聞聞是不可思議解脫法門皆應號泣聲震三千大
千世界一切菩薩應大欣慶頂受此法若有菩薩信
解不可思議解脫法門者一切魔眾無如之何大迦
葉說此語時三萬二千天子皆發阿耨多羅三藐三
菩提心。」

【時大迦葉聞說未曾有次舉譬即證前明聲聞見
而不解也然可有四句一者見聞而解即菩薩二
者見聞不解即聲聞三者不見不聞而今聞即世
人復有不見不聞不解即底下之人也言未曾有
者有二一前見未曾二聞未曾也。】

「爾時維摩詰語大迦葉仁者十方無量阿僧祇世界
中作魔王者多是住不可思議解脫菩薩以方便力
故教化眾生現作魔王又迦葉十方無量菩薩或有
人從乞手足耳鼻頭目髓腦血肉皮骨聚落城邑妻
子奴婢象馬車乘金銀瑠璃硨磲碼碯珊瑚琥珀真
珠珂貝衣服飲食如此乞者多是住不可思議解脫
菩薩以方便力而往試之令其堅固所以者何住不
可思議解脫菩薩有威德力故行逼迫示諸眾生如
是難事凡夫下劣無有力勢不能如是逼迫菩薩譬
如龍象蹴踏非驢所堪是名住不可思議解脫菩薩
智慧方便之門。」

【爾時維摩詰大迦葉仁者十方作魔王者明迦葉
見一不見一唯知菩薩住不思議解脫魔無如之
何不知只魔是住不可思議解脫也又上明順不
思議順法門今明逆不思議逆法門上明善法門
今明惡法門上明順不思議有二一形二聲形聲
攝盡今明逆不思議亦有二一天二人天攝一切
天人攝一切人人天攝一切盡魔即天乞人即人
也然乞人非是世間容容人乃是住不思議菩薩
能作如此化耳此就何物乞解云此就垂度檀河
人檀河垂滿人乞強就其乞外即國城妻子內即
四支百體其若施即度檀河檀河即滿故乞人是
不思議人令行者行滿也次與龍象蹴𨆚非驢所
堪是不思議菩薩所能乞非淺行所能乞也有時
云凡魔如驢不思議菩薩魔如龍象乃是不思議
菩薩能了非凡魔所能也此言龍象者只是一象
耳如好馬名龍馬好象龍象也。】

* 觀眾生品第七

【觀眾生品第七
所以有此品來者有三意一者
遠二者處中三者近言遠生者此經是菩薩經明
菩薩行菩薩行者發心誓度一切眾生先人後巳
故大經云自未得度先度他是故敬禮初發心既
發心欲度一切眾生應須識眾生相若不識眾生
相即不能度眾生為是今明觀眾生令菩薩識眾
生相雖度眾生實無眾生可度故金剛般若云滅
度一切眾生實無眾生可度此言通貫一切故言
遠生言中者從問疾品生彼文云從癡有愛即我
病生以眾生病是故我病眾生病滅我病乃滅前
後際悲皆等若爾菩薩大悲由眾生故有故大論
云般若是佛母誰是般若母解云大悲為般若母
誰為大悲母眾生為大悲母眾生從癡故愛愛故
受生受生故病以眾生病故菩薩有大悲病以大
悲故說般若是故眾生為大悲本大悲為般若本
根本起自眾生是故今須觀眾生在本若正即一
切正從菩薩正觀所觀為名故云觀眾生品也言
近生者即是不思議品生不思議即是二知二知
即是能觀眾生即是所觀又上不思議解脫即是
緣教眾生即是教緣上雖明能觀緣教竟未明所
觀教緣若但明教不明緣即不具足為是故上明
教今辨緣也問今觀眾生者眾生為是有故觀為
是無故觀耶然此義眾家釋不同薩婆多等云實
無眾生但有陰入界等法眾生但有假名此名二
世無唯現在和合故有名耳今明若實無眾生即
菩薩菩薩本發心度眾生既無眾生可度何有菩
薩又且若無眾生即是無見若實有法即是有見
具足有無斷常二見云何名為菩薩故般若云斷
一切諸見名為菩薩今既不離諸見云何名菩薩
菩薩者即是體道之人古經詺菩薩為道士體道
之士故名道士既體道即應離一切見也第二犢
子道人云眾生是有眾生不可無何者彼云四大
和合有眼法生五陰和合有人法生以是義故故
知實有人法彼明假人不不可言真故非無為非
三世非有為在第五藏中今明此亦非菩薩何者
既云度一切眾生實無眾生得度所以者何若有
眾生見壽者等見即非菩薩非但非菩薩亦非二
乘乃是具縛凡夫何者我見是眾生之本故大品
云身見攝六十二見故是具足凡夫也次呵棃云
亦有亦無世諦故有真諦故無大論及成實論并
馬鳴傳皆作此說明五陰為人輪軸為車世諦故
有第一義諦故無若爾斯義應好然攢求之者竝
崇此句以為栖神之宅詫心之處今明還是亦有
亦無二見何者汝世諦有可無不真諦無可有不
世諦不可無真諦不可有若爾世諦定有真諦定
無故是有無二見非是菩薩也今觀眾生悉離如
此之法如文如幻師見幻幻有非有幻有非無四
句內外皆洗只此一句洗一切病故師云只假有
一句破一切病也問云觀眾生如第五大此即是
無云何彈他耶解云今明觀眾生如第五大何得
同他若觀第五大如第五可薩衛今觀眾生如第
五大只眾生菀然而無所有故云觀眾生如第五
大所以大品云菩薩度眾生如虗空也問可無實
眾生應有假幻眾生解云為實故幻無實何有幻
四句皆淨只此是實相故大品云眾生即實際建
立眾生於實際即建立實際於實際也實相既無
所有眾生亦無所有故論云諸法實相者心行言
語斷無生亦無滅寂滅如涅槃又責若爾經中何
意或說有人或說無人耶解云諸佛或說我或說
於無我諸法實相中無我無非我為是故眾生即
實相也。

○就文為二第一文殊淨名觀眾生第二身子天
女觀眾生此之四人觀即一切人觀即觀一切何
者文殊與淨名即道俗二人天女與身子即人天
二人男女二人大小二人幽顯二人故此四人觀
攝一切盡也就文殊與維摩觀眾生中為二第一
明化他第二明自行就初為二第一論所觀眾生
第二論能觀四等所以前論觀眾生後論四等者
如前釋以眾生是四等本故前論觀眾生後論四
等觀眾生既正次令眾生離苦故有大悲次與大
樂故有大慈離苦得樂故有大憙知苦樂不二得
空平等故有大捨為是故觀眾生後論四等也。】

「爾時文殊師利問維摩詰言菩薩云何觀於眾生維
摩詰言譬如幻師見所幻人菩薩觀眾生為若此如
智者見水中月如鏡中見其面像如熱時𦦨如呼聲
響如空中雲如水聚沫如水上泡如芭蕉堅如電久
住如第五大如第六陰如第七情如十三入如十九
界菩薩觀眾生為若此如無色界色如焦穀芽如須
陀洹身見如阿那含入胎如阿羅漢三毒如得忍菩
薩貪恚毀禁如佛煩惱習如盲者見色如入滅盡定
出入息如空中鳥跡如石女兒如化人煩惱如夢所
見巳寤如滅度者受身如無煙之火菩薩觀眾生為
若此。」

【今即第一前文殊問菩薩云何觀眾生維摩言如
幻師者淨名答明菩薩了悟眾生無所有故借十
喻以明之大品餘處大乘皆借十喻以曉也言如
幻者此句有盡言盡者眾生謂眾生是實信幻是
虗今菩薩還借其所信之虗喻其所信之實同其
信之虗既知實不實即知虗不虗此即盡也不盡
者或情便謂若使如此乃無有實眾生應有虗眾
生此於迷者不盡復須洗之本借虗為破實既無
有實何處復有虗借假破實既捨實即應捨虗何
領實無更著虗如肇師云無常為破常非是有無
常今亦爾將虗為破實非是有於虗破實破故明
虗實無虗即無此兩句既無四句內外皆淨也問
若無實無虗乃至非虗非實一切皆無應無眾生
解云不如此今明無所有者明眾生相無所有眾
生相宛然而無所有舉譬如幻語咲菀然而無所
有故肇師不真空論云幻化人非無幻化人幻化
人非真人也彼人體諸法如此所以什師歎云秦
人解空第一僧肇其人也如智者見水中月此明
智人見月菀然而無所有不取愚者不如彌猴捉
水中月沒水而□鏡像亦爾取智人見鏡像宛然
了知無所有不取愚人不如鷄見鏡像即與之鬬
鷄為之碎爪虎為之折牙不取此為喻但取智者
為喻也如熱時炎此亦得類前智者見鏡像實無
所有亦智者見熱炎實無所有也亦得異上上智
見面知無所有今或者謂熱炎為水實無水故有
異也次如第五大乃至十九界等者巳如前釋今
更明有二意一者因緣人二者破實人明因緣人
如幻有無所有而有二者破實我為破實我之病
明眾生如十三入十九界畢竟無所有也菩薩觀
眾生為若此即體也問眾生如十三入十九界等
畢竟無所有菩薩觀誰耶眾生既如十三入十九
界菩薩亦如十三入十九界眾生無所有菩薩亦
無所有誰能觀耶解云巳如前明只眾生相如此
菩薩觀眾生宛然無所有又眾生知所有亦不須
菩薩度只為眾生於無所有中於眾生成有為是
故菩薩觀眾生無所有令眾生同悟無所有也。】

「文殊師利言若菩薩作是觀者云何行慈維摩詰言
菩薩作是觀巳自念我當為眾生說如斯法是即真
實慈也行寂滅慈無所生故行不熱慈無煩惱故行
等之慈等三世故行無諍慈無所起故行不二慈內
外不合故行不壞慈畢竟盡故行堅固慈心無毀故
行清淨慈諸法性淨故行無邊慈如虗空故行阿羅
漢慈破結賊故行菩薩慈安眾生故行如來慈得如
相故行佛之慈覺眾生故行自然慈無因得故行菩
提慈等一味故行無等慈斷諸愛故行大悲慈導以
大乘故行無厭慈觀空無我故行法施慈無遺惜故
行持戒慈化毀禁故行忍辱慈護彼我故行精進慈
荷負眾生故行禪定慈不受味故行智慧慈無不知
時故行方便慈一切示現故行無隱慈直心清淨故
行深心慈無雜行故行無誑慈不虗假故行安樂慈
令得佛樂故菩薩之慈為若此也文殊師利又問何
謂為悲答曰菩薩所作功德皆與一切眾生共之何
謂為喜答曰有所饒益歡喜無悔何謂為捨答曰所
作福祐無所怖望。」

【文殊師利菩薩應作是觀者云何行慈下第二論
能觀四等前文殊問接前觀眾生菩薩既觀眾生
云何行慈也維摩言作是觀自念為眾生說此法
即真實慈然此中問易答難所以爾者問即狹狢
答即顯道故問易答難也前問云既無眾生菩薩
云何行慈今即如此說即真實慈者明菩薩作此
觀即是中道正觀今眾生悟此正觀得於法身之
樂即真實之慈若凡夫二乘只是斷常觀得生死
果非真實慈何者凡夫見有即常見二乘見無即
斷見既是斷常煩惱見即得生死果令菩薩雙離
此二觀眾生無所有即離常見無所有而觀眾生
即離斷見離斷常即中道正觀令眾生悟此中道
得於法身故是真實之慈也又說此法真實慈悲
之說故云即真實慈也然作此釋猶未可解何者
既無眾生即應無說云何言說如此即真實慈耶
解云眾生若知無所有畢竟無菩薩亦無所說故
大品云眾生若知畢竟空菩薩即無功夫只為眾
生無所有於眾生有眾生既無所有而有菩薩無
所說而說無所說而說說無所有令眾生無所有
有悟有無所有故說此無所有法即真實慈也寂
滅慈者即寂滅諸見即寂滅慈也阿羅漢者問二
乘慈橫門慈非好慈今云何言行阿羅漢慈耶解
云此借阿羅漢以目此慈耳阿羅漢名􂗋結賊明
此慈能破結賊也行菩薩慈亦爾竝是借喻耳所
餘三等如文。】

「文殊師利又問生死有畏菩薩當何所依維摩詰言
菩薩於生死畏中當依如來功德之力文殊師利又
問菩薩欲依如來功德之力當於何住答曰菩薩欲
依如來功德力者當住度脫一切眾生又問欲度眾
生當何所除答曰欲度眾生除其煩惱又問欲除煩
惱當何所行答曰當行正念又問云何行於正念答
曰當行不生不滅又問何法不生何法不滅答曰不
善不生善法不滅又問善不善孰為本答曰身為本
又問身孰為本答曰欲貪為本又問欲貪孰為本答
曰虗妄分別為本又問虗妄分別孰為本答曰顛倒
想為本又問顛倒想孰為本答曰無住為本又問無
住孰為本答曰無住則無本文殊師利從無住本立
一切法。」

【文殊問生死畏菩薩當何所依者初文殊與居士
觀眾生為二第一明化他竟今第二自行此文更
為二初文殊問次淨名答今第一文殊問然此問
正為始行菩薩故作此問也問何故卓爾有此文
來明生死有畏菩薩當何所依耶解云有此文來
者具有通別二意言通意者此中正明始行菩薩
發菩提心既發菩提心即有異二乘心二乘心自
調自度棄生死入涅槃今既是菩薩發菩提心應
在生死濟度一切眾生既在生死生死甚可怖畏
今是始行菩薩未勉怖畏畏於生死既畏生死菩
薩當何所依故作此問也別意者從前四等文生
菩薩既有大悲即應在生死拔眾生苦生死既可
畏菩薩當何所依勉怖畏故問云生死有畏菩薩
當何所依也維摩詰言菩薩於生死畏中當依如
來功德者上文殊問云生死有畏當何所依今答
云當依如來功德明上有所憑故下無所畏然依
如來功德即是念佛三昧念佛三昧遍治一切何
者有別治通治別治者如貪欲多教不淨瞋恚多
教慈悲愚癡多教因緣覺觀多教數息著我多教
界方便此即別也通治者眾生等有此病應教念
佛三昧念佛三昧通治一切故令依如來功德也
又如大品中明菩薩九相觀時菩薩身毛皆竪生
於畏心令作於六念今亦爾也文殊又問菩薩依
如來功德當於何住者明菩薩在生死怖畏依佛
功德何所作耶淨名答云菩薩依如來功德欲度
脫一切眾生也又上依如來功德即上所依今明
度眾生即下有所濟亦上有所弘今下有所化又
此亦是釋上依如來功德得無所畏何者以大來
脫小明菩薩運心欲遍度一切眾生此心既大豈
當復有於小畏者耶二者度一切眾生即有慈心
若有慈心即無所畏亦無有人能惱菩薩者故世
云人無害獸之獸無害人之意也三者念佛功德
此是勝法既樂勝法即忘畏事故不畏也又問欲
度眾生當何所除者明菩薩度眾生何所除答云
所以度眾生者欲除眾生煩惱故也又問何故除
煩惱答云當行正念既除煩惱即行於正觀由觀
故能除煩惱也又問云何正念答得行不生不滅
此言不生不滅非是八不中不生不滅此言不生
不滅者明惡法不生善法不滅故云不生不滅也
又問善不善熟為本答曰身為本者明身能起善
起不善故云身為本問身熟為本答欲貪為本者
明由欲貪故有欲貪即是愛由愛故有身所以大
經云生死本際有二種一無明二有愛愛故受身
所以欲貪為身本也又問欲貪熟為本答虗妄分
別為本者明為欲貪本也又問虗妄分別熟為本
答曰顛想為本何故分別於色只為有顛倒之想
故虗妄分別所以顛倒想為分別本也又問顛倒
想熟為本答曰無住為本此言難解開中有二釋
第一解言無住為本者明顛倒妄想無有一念住
時若得一念住即為正法只為不得一念住故為
耶倒舉喻如水波動波若靜即水平影正以波動
不得靜水不平即影不正今顛倒亦爾不得一念
住故云無住為妄想顛倒本也二者言無住為本
者明顛倒畢竟無所有畢竟無所有於眾生成有
無所有於眾生有故云無住為顛倒想本也問無
住熟為本此復難解若言無本便墮無因自然等
義與外道及由來更有何殊且略類兩家一外道
責十一根誰為本若五大為本乃至責冥初熟為
本答冥初無本答責內學成論五住地義見一處
住地誰為本答欲愛為本責欲愛熟為本答色愛
為本即責色愛熟為本答有愛次責有愛答無明
為本次責無明熟為本答無明無本今亦爾從初
責善不善最後責無住無本何異耶今且依兩釋
與由來人異一者明成論即有五地義僧佉法即
有二十五諦義今菩薩未曾有此義但顛倒謂情
有此等法今菩薩却責彼不可得故云無住無本
也有時舉喻夢得錢飲酒飲酒而相打相打即許
官問云何意相打因飲酒何得酒錢酤酒那得錢
即不知今亦爾責顛倒不得故言無本此是破義
非是立義也二者明未曾有因未曾無因因與無
因竝顛倒謂謂有因責因故云無住無本故與他
異也。

○時維摩詰室有天女者第二章身子與天女論
眾生所以有此女者終是諸佛菩薩更相影嚮堪
開道利緣前維摩作男方便今天女作女方便故
肇師云原夫能天能人者豈天人之所能果以非
天非人故能天能人耳今亦爾能男能女者非男
女之所能果非男非女能男女耳問今天女身子
論眾生與前文殊居士何異解云通即不異何者
通令識眾生之實凡夫不能知眾生之實此二章
通令識眾生之實故不異也別即有異何者前文
殊與淨名論眾生即通今天女與身子論即別言
上論通者直論眾生如幻如炎如十三入等眾生
語通一切故上論通今論別者今直男女論男男
不可得論女女不可得論女女不可得所以為別
也然此二人論攝一切人盡何者巳如前明男女
攝盡人天攝盡道俗攝盡故此二人攝盡也二人
攝既盡二人論即一切人論此二人論不可得即
一切不可得也問今論眾生何故論男女耶解云
由男女故有一切眾生何者男見男女見女女見
男男見女女愛女男愛男男愛女女愛男由男女
故起愛見有愛見故有集諦有集諦故即有苦諦
有苦集即輪轉生死也問經云生死本際凡有二
種謂無明與愛今云何言見愛為本耶解云只見
是無明無明故起見所以成論云是癡增上名之
為見為是故今論男女論男不可得即無男論女
不可得即無女無男無女即無愛見無愛見即無
眾生故此二人論於男女也。】

「時維摩詰室有一天女見諸天人聞所說法便現其
身。」

【就此文有七番且開為三第一論義之由第二正
論義第三佛迹今即第一有天女者什師云是維
摩八不思議宅神至人空同無像竝現十方未曾
有宅不宅隨俗故宅未曾有神不神隨俗故有神
隨俗宅宅異凡夫宅八不思議宅隨俗神神異凡
夫神法身菩薩神故云室有天女也見諸大人聞
所說法便現身者有二意一者上開道二者下斥
聲聞上開道即供養菩薩之與正法斥聲聞即與
身子論也言見大人聞說法者見文殊等諸菩薩
來聞上所說不思議之法故言見諸大人聞所說
法也便現其身者天本隱今即顯天女何意隱者
居士空室既空物亦空神今室有物神即現前隱
成空權巧今現成有方便又若隱若顯若現若藏
皆為物開道皆是方便前藏方便今現方便故云
現其身也。】

「即以天華散諸菩薩大弟子上華至諸菩薩即皆墮
落至大弟子便著不墮一切弟子神力去華不能令
去。」

【即以天華散者第二正論義就此為三初本身論
二轉身論三復身論今初言以天華散者欲以華
為論故天女散華又散華者欲示供養復欲挫諸
小道故散華也言以華為論者菩薩或依果論或
正果論華即依果身即正果正果中或本身論或
轉身論或復身論三業皆為所以爾者菩薩無依
無礙種種為或世界或光明或香華或國土如信
相菩薩疑佛八十室忽然廣博土穢而忽淨即答
𢭃壽之疑何者室狹而不狹即知壽𢭃而不𢭃光
明論議即如大經十九卷大眾中忽有光明非青
見青非黃見黃等即是釋德王之難也香味論即
如此經下文香積品也今此中即散華論只散一
華即雙難大小散菩薩難菩薩散大弟子難聲聞
散菩薩皆墮落者此是菩薩無礙問答散華即無
依之問菩薩能去華菩薩無依之答此無礙之問
問無礙之答無礙之答答無礙之問問答皆無礙
故華不著身也至大弟子即無礙之問著而不墮
即有礙之答無礙之問有礙之答答不成答故云
華不去也一切弟子神力去華不能令去者此即
意業通前天手散華身業問今大弟子神力去不
去即意業通不通也所以去不去者此是無礙之
華故有礙之心去之不去無礙華無礙心華即不
著有礙心故華即便著有礙心非但無礙著有礙
亦著無礙心非但無礙不著有礙亦不著心有礙
無礙有礙皆著無礙皆不著也。】

「爾時天問舍利弗何故去華答曰此華不如法是以
去之天曰勿謂此華為不如法所以者何是華無所
分別仁者自生分別想耳若於佛法出家有所分別
為不如法若無所分別是則如法觀諸菩薩華不著
者巳斷一切分別想故譬如人畏時非人得其便如
是弟子畏生死故色聲香味觸得其便也巳離畏者
一切五欲無能為也結習未盡華著身耳結習盡者
華不著也。」

【爾時天問何故去華即口論義身子聲聞中第一
是故問身子何故去華也身子答此華不如法故
去之也言不如法者華本俗人所􂗌非􂗍律之法
非沙門之法故云不如法又言不如法者不如華
法華法去之即去今去不去此非華法故云不如
法也天曰勿謂此華不如法身子謂華不如法天
女今答勿謂華不如法乃是舍利弗不如法何者
華無心言如法不如法仁者謂如法不如法故如
法不如法在身子也若於佛法出家有所分別不
如法者第二節明若分別如法不如法皆不如法
若不分別如法不如法皆如法舍利弗分別如法
不如法不如法皆在舍利弗菩薩不分別如法不
如法如法皆菩薩也譬如人畏不舉譬曉華著不
著前譬後合今即譬言人畏時非人得便者什師
云外國有羅剎變為馬有人騎之羅剎及頭語云
馬好不此人即拔刀云刀好不此人若畏羅剎即
得其便以不畏故羅剎無如之何也如是弟子畏
生死故下第二合譬有二前明聲聞畏生死故華
著身菩薩不畏生死故不著也次云聲聞結習未
盡故華著身菩薩結習盡故華不著身也然此語
難解大論云若菩薩斷習得佛時更斷何物然大
論有兩說一小乘人說菩薩未斷一豪煩惱大乘
說菩薩得無生斷煩惱習盡論有雙彈此二解今
當如實說明菩薩斷煩惱盡未斷習若使如此今
云何言菩薩斷習耶什師有二解一云聲聞菩薩
皆有習但聲聞有習即起菩薩有習習不起以起
故言有不起故言無心起不起故言有不有非是
斷不斷故言有不有也說解云聲聞有三界習菩
薩無三界內習有念佛功德習大論言有習者有
念佛功德習此言無習無三界習故經論各有其
意無相違也。】

「舍利弗言天止此室其巳久如答曰我止此室如耆
年解脫舍利弗言止此久耶天曰耆年解脫亦何如
久舍利弗默然不答。」

【舍利弗言天止此室其巳久如有此文來者可有
二意一者歎故問何者上天女神力屈身子神力
言辨屈身子言辨此即內有無依之慧外有無礙
之辨必久殖三多處室應久是故問云止此室久
如如即正問止久近也二者驚怪故問何者天女
有如此神力辨才內有無依之慧外有無礙之辨
不應復受女人之身為此義故所以問云止此室
其巳久如也答曰我止此室如耆年解脫者上身
子作久近問今天女破久近故今答云我止此室
如汝所證無為解脫詺身子為耆年六十為耆年
身子爾時亦老也外書云六十耆指使不復自伇
云耆年也解脫者然解脫有二種一有為二無為
有為解脫者五分法身解脫故數偈云前及一切
法是皆五陰攝前即是色陰餘四法身即行陰五
陰皆是有為故五分法身解脫皆為也無為者數
滅涅槃即無為解脫今此問是無為解脫也舍利
弗言止此久耶者上天女云我止此室如汝所證
無為舍利弗言若爾天止此室久矣何以故無始
巳來本有此無為解脫故肇師云超群有以幽深
量大虗以永久隨之弗得其縱迎之罔眺其首故
知解脫來久解脫既久天止此室亦久故云止此
久耶也天曰耆年解脫亦如久者即責解脫久近
明數滅無為解脫即無生無滅無始無終無久無
近云何無為解脫久耶若有久近即來去生滅而
不爾所以今責解脫亦何如久也舍利弗嘿然不
答者有二意一者進退不答若答言無久近乃順
解脫即違言失若言有久近不違前言即傷解脫
言違前言者前天女云如耆年解脫身子領云止
此久耶明解脫是久今若言無久近即違言若言
有久近即永解脫所以嘿然不知所云也二者身
子既利根聞此一責玄悟解脫無久近無不久近
是故嘿然也然嘿有三品下中上下嘿即是凡夫
不知法相故嘿然中嘿者即是身子知道無言恐
言傷道故嘿然上嘿然者即是淨名知道無言言
不乖道故嘿今身子知解脫出無言說恐言說傷
解脫故嘿然也。】

「天曰如何耆舊大智而默答曰解脫者無所言說故
吾於是不知所云天曰言說文字皆解脫相所以者
何解脫者不內不外不在兩間文字亦不內不外不
在兩間是故舍利弗無離文字說解脫也所以者何
一切諸法是解脫相。」

【天曰如何耆舊大智而嘿前來責語非語明聲聞
不能聖說法今即責嘿非嘿明聲聞不能聖嘿然
上生不得今死不得若生若死若語若嘿皆悉不
成是故今責何故大智而嘿也答曰解脫無所言
說者身子順解脫而答明解脫無有言說是故嘿
然也天曰言說文字皆解脫相者明身子見一不
見二只知解脫無言說不知言說即解脫故言解
脫出言說之水如犢子之我由來真諦地論棃耶
出四句外身子亦爾唯知解脫絕四句不知四句
即解脫故云文字皆解脫相也所以者何釋文字
即解脫如文所以者何一切諸法是解脫相者重
釋明一切皆解脫相既云一切法皆解脫相文字
一法豈非解脫耶二者只一切法是解脫解脫是
一切法也。】

「舍利弗言不復以離婬怒癡為解脫乎天曰佛為增
上慢人說離婬怒癡為解脫耳若無增上慢者佛說
婬怒癡性即是解脫。」

【舍利弗言不復以離三毒為解脫乎舍利弗及難
天女若使一切法即解脫者三毒亦是一切法三
毒亦是解脫佛說離三毒為解脫若爾應離文字
諸法為解脫故作此問也天曰佛為增上慢人說
離三毒為解脫耳然身子至此凡四節屈第一華
屈第二語屈第三嘿屈語嘿即立屈今此即引佛
語屈若語若嘿若引皆悉不成也言此是引佛語
者身子云佛說離三毒為解脫汝云何言一切諸
法皆解脫耶故今天答佛為增上慢人說離三毒
為解脫耳何者增上慢人未斷謂斷未得謂得未
斷煩惱謂得解脫佛為此人說斷煩惱盡乃得解
脫若為深行大士說三毒即解脫故無行云婬欲
即是道恚癡亦復然如是三法中無量諸佛道如
來所說各有其意云何作定解耶故云佛為增上
慢人離三毒為解脫耳若無增上慢三毒即解脫
也。】

「舍利弗言善哉善哉天女汝何所得以何為證辯乃
如是天曰我無得無證故辨如是所以者何若有得
有證者則於佛法為增上慢。」

【舍利弗言善哉善哉者身子自知下劣高讓菩薩
是故稱歎踰楊善哉善哉也身子問汝何得何證
辯乃如是身子既屈天女之辯故今問辯也曰我
無得無證辨乃如是彈其稱歎明聲聞語嘿非語
嘿自謙稱歎非稱歎聲聞都無一切法何但聲聞
無一切法亦都無有聲聞故法華云十方佛土無
有二乘也問何者為得何者為證解云得有為為
得證無為為證亦得道諦為得證滅諦為證聲聞
有得有證即有所得有所得即外有所依內即有
礙菩薩無得無證即無所得無所得故外無所依
內無礙故大經云有所得者無四無礙無所得者
有四無礙故今答云無得無證辨乃如是也然言
無得無證非是無得故無得無證今明乃得無所
得證無所證故云無得無證諸法無得無證而言
有得有證即增上慢人也。】

「舍利弗問天汝於三乘為何志求天曰以聲聞法化
眾生故我為聲聞以因緣法化眾生故我為辟支佛
以大悲法化眾生故我為大乘。」

【舍利弗問天女於三乘為何志求者上天女言我
無得無證故辯如是身子今更重問汝於三乘為
何志求佛法不出三乘故作問也天曰聲聞法化
下天女答明我懷𢬘非三非一非大非小不應問
大小三一也。】

「舍利弗如人入瞻蔔林唯齅瞻蔔不齅餘香如是若
入此室但聞佛功德之香不樂聞聲聞辟支佛功德
香也舍利弗其有釋梵四天王諸天龍鬼神等入此
室者聞斯上人講說正法皆樂佛功德之香發心而
出舍利弗吾止此室十有二年初不聞說聲聞辟支
佛法但聞菩薩大慈大悲不可思議諸佛之法。」

【舍利弗如人入瞻蔔林唯嗅瞻蔔者上明無三無
一無大無小便作無解是故今明雖無大無小而
無失大小故云入瞻蔔林唯嗅瞻蔔也合譬如文
舍利弗吾止此室十有二年者上彈其久近明無
久近便謂無久近是故今明雖無久近不失久近
所以今云吾止此室十有二年也何故的言十二
年解云十二年是一紀之數如肇師云在什公門
下十有餘年然在門什公實不得十二年而云十
二年亦存其一紀數耳莊子外篇老子問孔丘云
吾聞子北方之賢者亦得道乎答未得也又問惡
乎求之彼答曰吾求之陰陽十有二年而未得也。】

「舍利弗此室常現八未曾有難得之法何等為八此
室常以金色光照晝夜無異不以日月所照為明是
為一未曾有難得之法此室入者不為諸垢之所惱
也是為二未曾有難得之法。

此室常有釋梵四天
王他方菩薩來會不絕是為三未曾有難得之法此
室常說六波羅蜜不退轉法是為四未曾有難得之
法。

此室常作天人第一之樂絃出無量法化之聲
是為五未曾有難得之法此室有四大藏眾寶積滿
周窮濟乏求得無盡是為六未曾有難得之法。

此
室釋迦牟尼佛阿彌陀佛阿閦佛寶德寶𦦨寶月寶
嚴難勝師子響一切利成如是等十方無量諸佛是
上人念時即皆為來廣說諸佛祕要法藏說巳還去
是為七未曾有難得之法此室一切諸天嚴飾宮殿
諸佛淨土皆於中現是為八未曾有難得之法舍利
弗此室常現八未曾有難得之法。

誰有見斯不思
議事而復樂於聲聞法乎。」

【舍利弗此室常現八未曾有難得之法者此明淨
名依果正果即以無生玅慧依果即以無漏淨業
所起此中八未曾有束為四雙相對今即第一此
室常以金色光明不俟日月火珠燈明二者不為
諸垢所惱此即內外一雙外有光明內無煩惱也
此室常有釋梵四天他方菩薩此明勝緣此室常
說六波羅蜜此明玅教即緣教一雙此室常作第
一之樂出無量法化此明法無盡此室有四大藏
此明財無盡即財法無盡一雙此室釋迦等佛此
明正果此室一切諸天嚴餝此明依果依正一雙
所以此室一切諸天宮殿諸佛淨土於中現者什
師云方寸金剛能見數里金剛有漏顛倒業所起
尚爾豈況菩薩無漏淨業而不能耶誰有見斯而
復樂聲聞者明二乘乞食尚不得豈當不樂此耶。】

「舍利弗言汝何以不轉女身天曰我從十二年來求
女人相了不可得當何所轉譬如幻師化作幻女若
有人問何以不轉女身是人為正問不舍利弗言不
也幻無定相當何所轉天曰一切諸法亦復如是無
有定相云何乃問不轉女身。」

【舍利弗言汝何以不轉女身第三復身論義第一
本身論義竟今即第二轉身論義者女身論義為
三第一女本身論義第二轉身論義轉身論者轉
身而論故云轉身而論二者轉身即是論義云轉
身而論義也前身子問所以問者身子語亦不得
嘿亦不得故前云如何耆舊大智而嘿既不得嘿
所以發言問何以不轉女身也二者所以問何以
不轉女身者驚恠故問何者有無礙之辨即有無
礙之身有礙之身即有礙辨好體應爾而今女是
有礙身有無礙辨何者夫男女穢質即是有礙身
而就穢中復有礙無礙男即無礙女即有礙故女
有三監五礙今天女是女身即有礙身為是故所
以問云何以不轉女身也天曰我從十二年來求
女相了不可得前身子問何不轉女身今天女答
曰求女相了不可得竟何轉耶然身子兩節迷一
謂有女復令女轉身今天女破其根本求女尚不
可得何所轉也言十二年求女相不得者可有二
義一者就淨名室為論天女既在淨名室十有二
年淨名如行而說天女如說而行淨名如行說說
無男女天女如說而行行無男女為此故所以云
十二年求女相不可得也二者一日求女相不可
得乃至十日十二年求女不可得乃是畢竟不可
得故大品云諸佛恒沙壽求眾生相不可得為此
義故故云十二年求女相不可得也譬如幻師化
作下次舉譬曉如文所以舉喻者一即明女身如
幻女二者釋疑疑云今現女身云何言無為是故
今舉幻喻亦見幻女了幻女應有幻女既不有故
女身亦不有也次問身子幻師作幻女而問何不
轉是正問不身子答不也者明身子作此問是耶
問故聲聞是耶問答是耶答菩薩問問答皆正也
言幻無定相當何轉者身子度節悟幻尚無女竟
何所轉如大品常啼問法尚水從何海來去至何
所常啼逈悟尚無水云何言其來去今亦爾幻尚
無女相云何轉女耶天曰一切諸法亦復如是者
欲廣類萬法明非但女身如此諸法亦然也。】

「即時天女以神通力變舍利弗令如天女天自化身
如舍利弗而問言何以不轉女身舍利弗以天女像
而答言我今不知何轉而變為女身天曰舍利弗若
能轉此女身則一切女人亦當能轉如舍利弗非女
而現女身一切女人亦復如是雖現女身而非女也
是故佛說一切諸法非男非女。」

【即時天女以神力變舍利弗身者成無礙辨故轉
既有無礙之辨故有無礙之身也二者成幻化之
言上雖有幻化之言未有幻化之事搆之虗言未
若驗之以實為此故明非但幻化之言亦有幻化
之事明男女不定男女菩薩不定菩薩聲聞不定
聲聞為是此故轉女身也又所以轉身者欲生種
種論前本身論今轉身論故轉女為身子變身子
為女以變女為男女不定女女身如幻轉男為女
男不定男男身如幻男女既然萬法亦爾為是故
轉女身為身子而問何不轉女也身子以天女像
答不知何轉而變為女此非是非女為女實無女
可轉故云不知何轉也什師直云就理而答竟無
女身何所言轉故云不知何轉也天曰舍利弗若
能轉此女身一切女人亦當能轉者明身子形雖
是女實非女一切女亦爾形雖是女實無有女既
不能轉舍利弗形雖是女實無有女亦不能轉舍
利弗女形無女而能轉者一切女形無女亦應能
轉故云若能轉此女身即一切女亦能轉也是故
佛說一切法非男非女者良由大聖有於斯教我
稟此教而悟我如是也。】

「即時天女還攝神力舍利弗身還復如故天問舍利
弗女身色相今何所在舍利弗言女身色相無在無
不在天曰一切諸法亦復如是無在無不在夫無在
無不在者佛所說也。」

【即時天女還攝神力身子復如故下第三復身論
義復身子身問女身何所在也身子答女身無在
無不在者好體唯一無一有應云女身無在云何
雙無耶解云此有二意一者身子領悟竪入何者
明本有女在故有不在既無女在云何不在故無
在無不在乃至四句皆淨畢竟清徹也二者明了
無女論何物在今亦爾了無女論何物在不在也
天曰一切諸法亦復如是者明非但女身無在無
不在一切法亦復如是向女今男向女不在今女
亦不在向凡今聖向凡不在今凡不在故萬法亦
如是然此中唯彈兩句者明佛世根利故也。】

「舍利弗問天汝於此沒當生何所天曰佛化所生吾
如彼生曰佛化所生非沒生也天曰眾生猶然無沒
生也舍利弗問天汝久如當得阿耨多羅三藐三菩
提天曰如舍利弗還為凡夫我乃當成阿耨多羅三
藐三菩提舍利弗言我作凡夫無有是處天曰我得
阿耨多羅三藐三菩提亦無是處所以者何菩提無
住處是故無有得者舍利弗言今諸佛得阿耨多羅
三藐三菩提巳得當得如恒河沙皆謂何乎天曰皆
以世俗文字數故說有三世非謂菩提有去來今天
曰舍利弗汝得阿羅漢道耶曰無所得故而得天曰
諸佛菩薩亦復如是無所得故而得。」

【舍利弗問天汝於此沒當生何所有此文來者上
論男女明無男女今論生死辨無生死所以身子
問者身子既見天女有如此神變辨才故問汝於
沒當生何處也天曰佛化所生吾如彼生也舍利
弗問天汝久如當得菩提者上明不離生死無有
生死今明不得菩提無有菩提身子問者上天女
既引佛化生必應鄰佛證菩提必當不久故問得
菩提也天曰答如文。】

「爾時維摩詰語舍利弗是天女巳曾供養九十二億
諸佛巳能遊戲菩薩神通所願具足得無生忍住不
退轉以本願故隨意能現教化眾生。」

【爾時維摩詰語舍利弗下第三淨名拂天女迹所
以拂者上身子與天女種種論義門門致屈身子
羞於大眾身子是如來右面弟子智慧第一云何
辨不及於小女為此義故拂迹明此女是無生大
士法身菩薩受屈大人何足為恥耶二者時□見
天女內有無礙辨外有無礙之身未知是何地位
之人是故今顯是無生大士不退轉人本願之力
為化眾生故託斯賢也。】

* 佛道品第八

【佛道品第八
然此品名不易可聞六道之中唯
人道中多聞此名雖然對餘道言中多聞實論聞
復無幾所以大品三慧中云若得聞佛名畢苦其
福不盡故聞此名不可思議也所以有此品來者
有二義一者此經明菩薩行菩薩行者下化眾生
上求佛道下化眾生應須識眾生識眾生故能度
眾生若不識眾生何能度眾生上來佛道應須識
佛道若不識佛道何能求佛道為是故前觀眾生
今論佛道然此雖有二章更無兩路何者只為求
佛道故度眾生度眾生者只為安置佛道是故雖
有二還成一也二者近從天女章生明無生法身
菩薩此是體道之人寄迹穢形為弘正道此是一
方便今明非但有此一種方便體道之人有無量
方便或行無間乍入酒舍絓一切事皆為通達佛
道為是故有今品來也。】

「爾時文殊師利問維摩詰言菩薩云何通達佛道維
摩詰言若菩薩行於非道是為通達佛道。」

【品有時開為三第一論佛道第二論佛種第三明
眷屬今且開為二第一體道作違方便第二體道
作順方便此之違順約緣故有違順菩薩體之皆
順何以知然於菩薩皆利緣顯道故皆順也就初
為二第一論佛道第二論佛種今即第一論佛道
言行非道通達佛道者今且責何意作此語故大
師答難凡引經者皆責其原由悉須得其根本今
此言有何意而作此語耶解云體悟不體悟為論
以不達者有道有非道異體達之者道非道未曾
二只行非道即是道也問若爾達者道非道皆道
可爾不達者道非道悉非道不解云如是以道心
故非但行道是道行非道亦道故大品云不見產
業無非般若者以般若心作一切行一切行皆般
若非道心行一切行一切皆非道顛倒心作一切
一切皆顛倒故思益云一切法正一切法耶也問
菩薩既體道非道皆是道若爾只道為道云何言
非道為道耶解云於菩薩併道今言非道為道者
三毒五逆於凡夫二乘謂言非道菩薩了凡夫二
乘非道者為道故云通達非道為道也問凡夫二
乘道非道皆非道若爾只應云非道為非道云何
言道為非道耶解云此義亦如前於菩薩道為其
是非道也問菩薩道非道皆是道可得菩薩道非
道皆非道不解云得只非道為道只道為非道總
道非道皆是束非道道悉非也問若爾眾生道非
道悉非道可道非道皆是道不解云亦得於其悉
是道道於其是道非道於其亦是道也難菩薩道
非道皆道可方便無方便皆方便不解云斯義有
例非例何者道非道皆道此是菩薩方便故爾眾
生道非道皆非眾生無方便故爾無方便故是非
悉非有方便故是非皆是也而例者詺道為方便
非道為無方便斯言即例也。】

「又問云何菩薩行於非道答曰若菩薩行五無間而
無惱恚至於地獄無諸罪垢至於畜生無有無明憍
慢等過至於餓鬼而具足功德行色無色界道不以
為勝示行貪欲離諸染著示行瞋恚於諸眾生無有
恚礙示行愚癡而以智慧調伏其心示行慳貪而捨
內外所有不惜身命示行毀禁而安住淨戒乃至小
罪猶懷大懼示行瞋恚而常慈忍示行懈怠而勤修
功德示行亂意而常念定示行愚癡而通達世間出
世間慧示行謟偽而善方便隨諸經義示行憍慢而
於眾生猶如橋梁示行諸煩惱而心常清淨示入於
魔而順佛智慧不隨他教示入聲聞而為眾生說未
聞法示入辟支佛而成就大悲教化眾生示入貧窮
而有寶手功德無盡示入形殘而具諸好相以自莊
嚴示入下賤而生佛種性中具諸功德示入羸劣醜
陋而得那羅延身一切眾生之所樂見示入老病而
永斷病根超越死畏示有資生而恒觀無常實無所
貪示有妻妾綵女而常遠離五欲淤泥現於訥鈍而
成就辯才總持無失示入邪濟而以正濟度諸眾生
現徧入諸道而斷其因緣現於涅槃而不斷生死文
殊師利菩薩能如是行於非道是為通達佛道。」

【又問云何菩薩行於非道者上既云行非道為道
何者是非道故問於非道也答若菩薩行五無間
而無惱恚者只行五無間非道即為佛道何以故
菩薩以道心行五無間故五無間是道眾生顛倒
心行道道成五無間又菩薩道心行道故具是道
菩薩心行五無間五無間亦是道眾生顛倒心行
五無間故是五無間顛倒心行道亦是五無間何
者顛倒心行道即傷道傷道即傷法身罪過五逆
何者五無間只害五陰身故云云又只道是三寶
道是父母汝既破道即破三寶破父母具如大品
所明以是故云菩薩行無間即為道眾生行道即
無間也餘一切類爾示入羸劣醜陋而得那羅延
身者故上云非但一女人穢質為佛道明一切醜
陋𨜟劣皆為佛道也那羅延身者此天中力士端
正而猛健猛健對羸劣端正故對醜陋故云示入
羸劣醜陋而得那羅延身。

○於是維摩問文殊何等為如來種下第二論佛
種問此論佛種與上論佛道何異解云有例不例
言其例者將前例後將後例前將前例後者前云
菩薩通達非道為道今亦得云菩薩通達非種為
種今云發心者是佛種亦得云發心者是佛道不
發心者非佛道此義即例言不例者即體悟非道
為道今即明佛種為佛種非佛種不為佛種何者
此就文為論上即始終淺深為論今即就終始深
淺為言上就深行菩薩有方便能體一切非道以
為佛道今就淺行未有方便不能體非種為種正
開種非種為二明凡夫為佛種二乘非佛種二乘
之人斷煩惱盡住於涅槃煩惱糠巳脫不復能生
菩提心牙故非種若是凡夫未斷煩惱證涅槃煩
惱糠未脫故能生菩提心牙故為種為是故二章
為異也問此中何意明凡夫為種二乘非種耶若
使此中明非種法華不應授記作佛南北有二解
北云有五宗四宗不同深淺為異故此經明非種
法華授其記作佛南人云有四時五時有別亦深
淺不同以此經淺故挫二乘非種法華深故明二
乘作佛今明不然何必明作佛不作佛而判經之
深淺耶若使此經挫二乘判言此經淺法華者華
嚴挫二乘華嚴應淺華嚴於汝是頓教深此經此
經是漸淺既有漸頓異應有挫不挫異同挫二乘
同應是淺言華嚴挫者彼文云如藥樹王不於二
處生一者不火坑生二者不深水生佛種亦爾一
者不於一闡提中生二者不於二乘心中生如是
故二經皆挫二乘也今所明者非是此經不明作
佛為淺法華明作佛為深此二經實齊而不同者
與奪適時遂緣何定應須與即與宜聞奪即奪也
問為何物緣而奪為何物緣而與耶且解云為奪
緣故奪為與緣故與也又責何物是奪緣何物是
與緣耶解云奪即令二乘人慕於大道明二乘不
及凡夫凡夫有及復二乘即無也與則接二乘二
乘聞不及凡夫永絕其根為是故汝併應成佛何
得永絕不復修行耶為是故二經與奪隨宜非謂
有深淺也。】

「於是維摩詰問文殊師利何等為如來種文殊師利
言有身為種無明有愛為種貪恚癡為種四顛倒為
種五蓋為種六入為種七識處為種八邪法為種九
惱處為種十不善道為種以要言之六十二見及一
切煩惱皆是佛種曰何謂也答曰若見無為入正位
者不能復發阿耨多羅三藐三菩提心譬如高原陸
地不生蓮華卑濕淤泥乃生此華如是見無為法入
正位者終不復能生於佛法煩惱泥中乃有眾生起
佛法耳又如植種於空終不能生糞壤之地乃能滋
茂如是入無為正位者不生佛法起於我見如須彌
山猶能發於阿耨多羅三藐三菩提心生佛法矣是
故當知一切煩惱為如來種譬如不下巨海不能得
無價寶珠如是不入煩惱大海則不能得一切智寶。」

【然文即文殊為主居士為賓前來即淨名為主玅
德為賓所以爾者明二人德齊㸦為賓主具二莊
嚴也問若爾一一品中應二人互為賓主解云不
得何者此經初來為顯居士為主如來命之為賓
故文殊為賓多居士為賓少也此中增數明義如
文言七識處為種者七識有二種一者七識界六
識并意根為七識也二者七識住欲界人天為一
三禪為三三空為三合為七識也問何故欲四趣
非住色界第四禪非住無色非想非住耶解云四
趣非住者四趣苦識不樂住第四禪無想天無心
識故識不樂住非想滅定滅心識故識不樂住也
八耶九惱可知云云。】

「爾時大迦葉歎言善哉善哉文殊師利快說此語誠
如所言塵勞之儔為如來種我等今者不復堪任發
阿耨多羅三藐三菩提心乃至五無間罪猶能發意
生於佛法而今我等永不能發譬如根敗之士其於
五欲不能復利如是聲聞諸結斷者於佛法中無所
復益永不志願是故文殊師利凡夫於佛法有反復
而聲聞無也所以者何凡夫聞佛法能起無上道心
不斷三寶正使聲聞終身聞佛法力無畏等永不能
發無上道意。」

【又云聲聞終身聞此法不能發心者斯言亦是難
解何者既云終身不能發心法華何意授記耶解
云此是一時平奪耳舉譬如罵小兒小兒作一事
不成即罵云至老不成未必長不成乃一時呵令
悟耳問何意迦葉自述不能發菩提耶解云若使
文殊居士自說聲聞不信以迦葉是大羅漢自陳
不能故一切皆信也。】

「爾時會中有菩薩名普現色身問維摩詰言居士父
母妻子親戚眷屬吏民知識悉為是誰奴婢僮僕象
馬車乘皆何所在。」

【爾時會中有菩薩下品為二第一明違方便意今
第二明順有此文來者遠從上空室生止空室無
一切物及以眷屬象馬等悉無是故今問也然居
士所以空室無眷屬者復是一種方便何者眾生
所見不同世間耳目之徒見菩薩同其有父母有
妻子等便謂菩薩實有父母妻子眷屬而菩薩同
眾生欲令眾生同菩薩故菩薩同眾生有眷屬實
遠離之眾生實謂菩薩有眷屬故普現問淨名廣
答也。】

「於是維摩詰以偈答曰智度菩薩母方便以為父一
切眾導師無不由是生。」

【智度菩薩母者經論中釋父母不同一即福慧判
父母大品不證品云六度父母論主釋云五度為
父般若為母五度即福德門般若即知慧門二者
定慧判父母般若為父母般舟三昧為父三者二
慧判父母即是此文然佛有二種父母一法父母
二人父母何意有二父母解云有二身一生身二
法身既有二身故有二父母何者釋迦法身即二
智為父母生身即淨飯摩耶為父母居士亦二法
身即二智纂釋女為父母也佛菩薩有二父母眾
生亦有二父母何者眾生以無明為父貪愛為母
此是本父母由此本父母故有張王父母即末父
母也今一切眾導師竝從知度方便生亦一切眾
生竝從無明貪愛生也又且此生法二身父母異
者若法身父母同生身即不同何意爾耶解云法
身同故父母同生身不同故父母不同所以經云
十方諸如來同共一法身故法身同生身或丈六
千尺故生身不同也眾生亦爾一切眾生皆從無
明貪愛生故是同而有張王萬姓故不同也問何
意此中以實為母方便為父不以方便為母實為
父耶解云及責何意貪愛為母無明為父不無明
為母貪愛為父耶責云併疑解云通皆得而不爾
者逐義顯現實慧靜照當能生義方便教喻如令
遊空不滯涉有不著當能教義能生匹母能教配
父眾生亦爾貪愛故生由無明使起愛也又實慧
內鑒而靜方便外用而動世間父母配於天地天
動而陽地靜而陰故云六龍駇天天無蹔靜一馬
行地乍有蹔動天終動地終靜也今二慧亦爾以
擁變動動與陽齊匹於天實性凝靜靜與陰同故
配於地也一切眾道師者上明能生父母竟今明
所生之子息問若為言二智生佛耶今只用二智
為佛何處離二智有佛而言二智能生耶解云就
義如此世間父母為能生子為所生今二智實不
異佛但於義開二以二智為法佛為人法為能生
人為所生又因果判二智是因佛是果因為能生
果為所生然此可有三種一者因有人法法能成
人所成果中亦爾二者因能生果所生也問何因
得此二智云何方法生以而言如此耶解云從來
云佛二智說二諦既二智說二諦只以知為諦眾
生稟二諦生二智即此二諦教為父母故大品云
般若為佛母也方便或父或師大品云漚和抅舍
大師方便力也。】

「法喜以為妻慈悲心為女善心誠實男畢竟空寂舍。」

【法憙以為妻者前明父母竟今明妻子妻亦有二
今即法喜為妻世間以妻為憙今菩薩以法自娛
故云法憙為妻此非但聞法為妻通三慧為法憙
也慈悲心為女善心誠實為男者次明兒息亦有
二今以慈心為女誠實為男者慈心外𡠀故匹為
女實心處內故配為男又慈心軟弱故為女實心
幹用故為男也問慈是功德門誠實是智慧門何
意禪女慧男也解云如觀音經云求男即智慧願
女端正端正即福門也師子孔二嚴中明福嚴劣
智慧嚴勝劣故為女勝故為男齊而不齊也畢竟
空寂舍前明人竟今明於舍非是前有人後有舍
但依正報故前後辨耳以正果正故前明依果傍
故後辨舍亦有二前方丈為舍今以畢竟空為舍
世間舍遮風霜防劫盜今畢竟空舍亦爾遮一切
見防諸天魔也又世間栖止為舍菩薩止居畢竟
空故喻之為舍也。】

「弟子眾塵勞隨意之所轉道品善知識由是成正覺。」

【弟子眾塵勞隨意之所轉者以三毒一切塵勞以
為弟子隨意之所轉者三毒令不三毒如弟子弟
子順從為義也道品善知識者前明自眷屬今明
善知識善知識者示是道是非道故以道品為善
知識大品云道品為涅槃近門示生死開涅槃也。】

「諸度法等侶四攝為伎女歌詠誦法言以此為音樂。」

【諸度法等侶者前明善識今明伴侶世間皆有伴
侶今菩薩以諸度為伴侶此是第一真實伴侶住
即俱住行即同行也所以言諸度為侶者度即從
此岸到彼岸諸度既共菩薩即相隨去也諸度者
明度有六有十八萬四千一切非一故云諸度也
四攝為伎女者世間人集玅伎女自悅悅他今菩
薩以四攝攝眾生自悅悅他問眾生可悅菩薩云
何亦悅耶解只四攝攝眾生眾生受菩薩攝菩薩
心即悅樂故也歌詠誦法言世間歌詠陽春白水
玅曲美音今菩薩歌詠法言為音樂也故有法俗
二樂亦是兩音也。】

「總持之園苑無漏法林樹覺意淨玅華解脫智慧果。」

【總持之薗菀者世間薗菀殖樹敷華結實今菩薩
以陀羅尼為薗菀持一切惡不起持一切善不失
以一切不失故七覺華敷結解脫實也既有薗菀
即有林樹故次明無漏林樹也覺意者七覺此是
卅七是之最勝前八正即見道七覺即修道解脫
即無學八正為林樹七覺為華解脫為果具三道
也解脫知慧果具為無為二果解脫即無為果知
慧即有為果也問此是小乘何以解大乘耶解云
大小具三道故也。】

「八解之浴池定水湛然滿布以七淨華浴此無垢人。」

【八解之俗池者前明薗菀薗菀中有池故今次明
浴池八解即八解脫或云八背捨解脫下地故云
解脫背捨下地故云背捨也以為浴池者池洗濯
塵累解脫煩惱故喻之浴池也定水湛然滿者問
八解脫攝定盡無有離八解別有定何故復明耶
解云亦無𩀌池有水只以水為池只巳定為八解
而今更說者就異義說耳洗濯無累為解脫具足
湛滿為定水也布以七淨華者既有澄清美水復
布淨玅之華七淨者一戒淨二心淨三見淨四度
疑淨五道非道淨六行淨七斷淨以此七淨布於
三道故云布也三道者見修及無學見諦道有五
謂戒淨心心即定淨見淨即除身邊等見四度疑
淨除疑也道非道淨即除戒取也修道中一淨謂
行淨無學亦一謂斷淨也。】

「象馬五通馳大乘以為車調御以一心遊於八正路
相具以嚴容眾好飾其姿慚愧之上服深心為華鬘。」

【象馬五通馳者五通為象大乘為車一心為御行
八正路也相具以嚴容者相麤好細故相以嚴容
好以餝姿也。】

「富有七財寶教授以滋息如所說修行迴向為大利。」

【富有七財寶者前明服餝竟今明財寶七財信􂗍
聞慧捨慙愧可知也坂授以滋息者既有財物應
須出入息利以此七財授與前人前人復授與人
如是則財財不窮化化無絕四生有盡七財乃窮
也如所說修行者既坂授財物應便行財也。】

「四禪為牀座從於淨命生多聞增智慧以為自覺音
甘露法之食解脫味為漿淨心以澡浴戒品為塗香
摧滅煩惱賊勇健無能踰降伏四種魔勝旛建道場。」

【四禪為牀坐者牀有二下離上安四禪亦爾離下
諸結上發慧也多聞為覺音者世間貴人欲覺眼
眠即奏音樂金菩薩入四禪用多聞智慧音覺之
也甘露為之食解脫味為漿者甘露即涅槃涅槃
為食解脫為漿也問涅槃只解脫云何說二解云
為無為異無為為涅槃有為為解脫也。】

「雖知無起滅示彼故有生悉現諸國土如日無不見。」

【雖知無起滅者前來一段出世對世間辨今明出
世超於世間世間無有斯事也上下半示生下半
示生有益菩薩出世如日處天無不都見無不蒙
益也。】

「供養於十方無量億如來諸佛及巳身無有分別想
雖知諸佛國及與眾生空而常修淨土教化於羣生
諸有眾生類形聲及威儀無畏力菩薩一時能盡現
覺知眾魔事而示隨其行以善方便智隨意皆能現
或示老病死成就諸羣生了知如幻化通達無有礙。」

【雖知諸佛國及眾生空者雖知佛土空而修淨土
雖知眾生空而常度眾生此即菩薩平等之觀從
來云此是菩薩竝觀竝觀即空有竝善惡動靜竝
空有即竪竝善惡等竝即橫竝此之空有不二無
相妨礙故云竝觀問何地菩薩能如此竝耶他云
八地菩薩竝觀師責若為竝耶為真俗二竝不二
竝耶開善二諦一體竝責一云何言竝二物可論
竝既其不二云何言竝耶故不可也龍光真俗二
體故竝師云二竝者詺作鱉𤾁竝兩孔而竝左右
不相關也又何意竝只為空有二故竝汝既二諦
不相關云何言竝今言竝者即是不二之觀從初
發心即修習此不二觀大經及華嚴皆有此文二
心不別也問二心既不別云何初後解云初竝後
竝云何不別舉喻如作佛初後皆佛而有初後殊
也責何意須竝耶解云二見眾生故菩薩竝觀眾
生常行二見菩薩為破此二明不二故經云愚者
謂二知者了達無二此即對二明不二二去不二
即淨也。】

「或現劫盡燒天地皆洞然眾人有常想照令知無常
無數億眾生俱來請菩薩一時到其舍化令向佛道
經書禁呪術工巧諸技藝盡現行此事饒益諸羣生
世間眾道法悉於中出家因以解人惑而不墮邪見
或作日月天梵王世界主或時作地水或復作風火
劫中有疾疫現作諸藥草若有服之者除病消眾毒
劫中有饑饉現身作飲食先救彼饑渴却以法語人
劫中有刀兵為之起慈悲化彼諸眾生令住無諍地
若有大戰陣立之以等力菩薩現威勢降伏使和安
一切國土中諸有地獄處輒往到於彼勉濟其苦惱
一切國土中畜生相食噉皆現生於彼為之作利益
示受於五欲示復現行禪令魔心憒亂不能得其便
火中生蓮華是可謂希有在欲而行禪希有亦如是
或現作淫女引諸好色者先以欲鉤牽後令入佛智
或為邑中主或作商人導國師及大臣以祐利眾生
諸有貧窮者現作無盡藏因以勸導之令發菩提心
我心憍慢者為現大力士消伏諸貢高令住無上道
其有恐懼眾居前而慰安先施以無畏後令發道心
或現離婬欲為五通僊人開導諸羣生令住戒忍慈
見須供事者現為作僮僕既悅可其意乃發以道心
隨彼之所須得入於佛道以善方便力皆能給足之
如是道無量所行無有涯智慧無邊際度脫無數眾
假令一切佛於無數億劫讚歎其功德猶尚不能盡
誰聞如是法不發菩提心除彼不肖人癡冥無智
者。」

【三灾事義巳如餘處廣辨問三灾中何物菩薩化
眾生耶解云婆須密菩薩在此中化眾生此菩秿
彌勒處釋道安云此菩薩係彌勒後也。】

維摩經疏第四

維摩經疏第五(原本此卷但尾有題首直置品號如第四卷今例上安題)
胡　吉藏　撰

* 入不二法門品第九

【入不二法品第九
廣說二智有五品三品巳竟
今即第四品明入不二法門所以有此品來者有
近有遠言近意者乃是淨名現權之本意復是文
殊問疾之所由所以言是淨名現疾之本意復是
文殊問疾之所由者解云若不為令眾生入不二
淨名即不現疾文殊亦不問難只為令眾生入不
二之道故淨名現疾文殊問疾是故淨名本意文
殊問疾所由也言遠意者乃是三世十方諸佛正
意何者三世十方諸佛陳言吐教雖復無量終為
顯一道故華嚴云文殊法常爾法王唯一法一切
無礙人一道出生死也問三世十方諸佛唯是一
道何故說種種教耶解云雖說種種教終為一道
說種種不為種種說種種為表一道法華云雖說
種種乘終為一乘故不二之法是三世十方諸佛
本意也又近意從上兩品生前觀眾生下化眾生
佛道品上求佛道今此品即泯之明雖化眾生實
無眾生可化雖求佛道實無佛道可求顯眾生佛
不二是故今明不二也此即是牧入義上雖有如
此方便皆為不二故是牧人若望後即是出用義
因不二故能出生一切方便又前後各有出用牧
入也然大師商略此品有兩種二及三種三言兩
種二者一種二即是三十三菩薩說入不二五千
悟入不二由三十三菩薩說入不二五千菩薩悟
入不二由五千應入不二故卅三說入不二即是
緣教相稱應病授藥如法服行也復一種二者
明三十二菩薩以言顯不二淨名無言顯不二此
言無言竝是教門何以故竝能開道益物故言無
言竝教不如他言說是教無言非教今明竝是教
因言悟言既是教因無言悟無言豈非教故皆其
教也只此言無言即是不二言是無言言無言是
言無言無言言非言言無言非無言非言非無言
非語非嘿即入不二也言三種三者第一種三者
明此三十三菩薩入不二凡有三位初三十一菩
薩說二入不二文殊說二不二入非二非不二次
淨名從非二非不二入非非二非非不二問若爾
前三十一菩薩是入不二今何故通言入不二耶
解云入不二有兩種若初三十一菩薩以生滅為
二成滅為不二從生滅二入不生滅不二文殊蹹
前二不二竝成二非二非不二乃為不二從此二
不二入非二非不不二也淨名蹹非二非不二併
成二非非二非非不二為不二從非二非不二入
非非二非非不二雖復重復不同終是從二入不
二如由來三節二諦初有為世諦無為真諦次有
無為世諦非有無為真諦次二不二為世諦非二
非不二為真諦雖有三節不出二諦也第二種三
者前三十一菩薩謂不二可言故言於不二文殊
知不二無言而言於不二即言於無言淨名知不
二無言不言於不二即是無言於無言此即三句
諸菩薩即言淨名無言文殊亦言亦無言也所以
三十一菩薩謂不二可言於不二者其聞淨名命
說不二眾菩薩即說不二故謂不二可言言於不
二即言於言也次文殊知不二無言淨名無所命
眾菩薩無所說雖知如此而不能無言於無言言
於無言言於無言說不可說也淨名知不二無言
而嘿然無言於不二無言於不二不二之極也第
三種三者前三十一菩薩破二明不二而不能知
能破所破不二次文殊了生死涅槃等不二亦了
能破所破不二無二所破無不二能破雖知無破
不破可言而言無破無不破也次淨名知無破不
破可言而無言於無言無言於無破不破也然入
不二門難解從來云入不二法門二為不二門因
二入不二故二為不二門今責既云不二門云何
云二為不二門若二為不二門應言入二門而今
云入不二法門何得二為不二門耶此言自屈又
更竝若言入不二法門二為不二門者不思議解
脫法門更以何為門不思議解脫法門即不思議
解脫法為門即應入不二法門即不二法為門不
二法門遂以二為門者解脫法門應繫縛為門反
竝(云云)若此義懷淨名現疾文殊問疾竝懷何但此
二懷十方諸佛本意亦懷也問若不用二為不二
門用不二為門耶此亦不可若不二為門者入何
處從何而入若入實相實相只是不二乃是實相
入實相不二入不二耳又責不二是所入從何而
入若不以因二入不二亦不得因教悟理反結云
今解具有三義一者明因二悟入不二二為不二
門故云入不二門何者此二若是二故二二不得
入不二二非不二門此是不二故因此不二二入
二不二故不二二為二不二門也此具明約能化
所化若約能化即說二表不二故二為不二門如
三十一菩薩表不二說二門亦如如來說二諦教
表不二理二諦為理門故大經云如是二語為了
一語此約能化也約所化即因此二了悟不二因
教悟理能化約表為門所化約悟入為門也二者
即用此二不二為門何者明聖道即未曾二不二
非二非不二今假說不二為令悟道即詺不二為
門此亦得約能化所化約能化即說不二為表於
道故不二教為道門故中論序云實非名不悟寄
中以宣之此教為理門亦得不二入非二非不二
不二為非二非不二門也約所化者因不二教悟
入不二之道故不二為門也三者即此不二為法
門如華嚴有種種法門亦爾即不二為二竝異上
之二釋何者不二即是門故異上二為不二門入
此不二更無所入故異第二釋今釋就義以辨言
不二門者只道之別名此不二之道通而無滯為
門不二可軌為法悟此不二名之為入亦具能化
所化三十三菩薩說不二諸菩薩悟入不二也此
中有三十三菩薩說問者云何意頓有三十三菩
薩說解云眾生迷病不同即悟差別故須多種設
多種藥治病差故也。】

「爾時維摩詰謂眾菩薩言諸仁者云何菩薩入不二
法門各隨所樂說之。」

【就此卅三菩薩為三第一淨名請眾菩薩說眾菩
薩詡即請一詡多第二眾菩薩請文殊詡即是請
多詡一第三文殊請居士詡即請一詡一今則第
一初請如文。】

「會中有菩薩名法自在說言諸仁者生滅為二法本
不生今則無滅得此無生忍是為入不二法門。」

【會中有菩薩下第二眾菩薩受請說不二所以初
法自在應命而說者此菩薩既於法自在故命初
說也就此中有二第一標人名第二說入不二法
今則標名也生滅為二下第二說入不二法就此
復為二第一明不二第二解入明生滅為二法本
不生今則無滅不生不滅此是明不二得此無生
法忍是為入不二法門即是解入乃知法本不生
今即無滅是不二眾生云何得入是故今明得無
生法忍能入不二法門所以前明不二次釋也問
亦得前入後不二不解云不得要前說不二後乃
入不二何者入本入不二前未有不二何所言入
故前須明不二後明入也問若爾前題應云不二
入門既云入不二法門應初入後不二解云亦得
云不二入法門大論引此經云如毗摩經不二入
法門品也但今約能化所化異若約能化即前不
二後入應云不二入門若約所化入不二法門今
文約能化故前明不二後辨入題中從所化悟入
為名故云入不二也問此云法本不生今則無滅
不二者此為破生滅明無生滅為因緣生滅無生
滅耶解云具二義一者即因緣生滅是無生滅此
生滅是不生滅故生滅即不生滅此約能化也二
者生滅明無生滅此約所化實無生滅眾生倒謂
有生滅如經愚者謂二智者了達無二此只是一
人向迷謂二悟即不二生滅轉為無生滅也問既
生滅無生滅云何但言無生忍雙語應雙得解云
此言無生忍非是生滅中生此生即通何者於生
不生心於滅不生心一切不生心故名無生法忍也。】

「德守菩薩曰我我所為二因有我故便有我所若無
有我則無我所是為入不二法門不眴菩薩曰受不
受為二若法不受則不可得以不可得故無取無捨
無作無行是為入不二法門德頂菩薩曰垢淨為二
見垢實性則無淨相順於滅相是為入不二法門善
宿菩薩曰是動是念為二不動則無念無念即無分
別通達此者是為入不二法門善眼菩薩曰一相無
相為二若知一相即是無相亦不取無相入於平等
是為入不二法門玅臂菩薩曰菩薩心聲聞心為二
觀心相空如幻化者無菩薩心無聲聞心是為入不
二法門弗沙菩薩曰善不善為二若不起善不善入
無相際而通達者是為入不二法門師子菩薩曰罪
福為二若達罪性則與福無異以金剛慧決了此相
無縛無解者是為入不二法門師子意菩薩曰有漏
無漏為二若得諸法等則不起漏不漏想不著於相
亦不住無相是為入不二法門淨解菩薩曰有為無
為為二若離一切數則心如虗空以清淨慧無所礙
者是為入不二法門那羅延菩薩曰世間出世間為
二世間性空即是出世間於其中不入不出不溢不
散是為入不二法門善意菩薩曰生死涅槃為二若
見生死性則無生死無縛無解不然不滅如是解者
是為入不二法門現見菩薩曰盡不盡為二法若究
竟盡若不盡皆是無盡相無盡相即是空空則無有
盡不盡相如是入者是為入不二法門普守菩薩曰
我無我為二我尚不可得非我何可得見我實性者
不復起二是為入不二法門電天菩薩曰明無明為
二無明實性即是明明亦不可取離一切數於其中
平等無二者是為入不二法門喜見菩薩曰色色空
為二色即是空非色滅空色性自空如是受想行識
識空為二識即是空非識滅空識性自空於其中而通
達者是為入不二法門明相菩薩曰四種異空種異
為二四種性即是空種性如前際後際空故中際亦
空若能如是知諸種性者是為入不二法門玅意菩
薩曰眼色為二若知眼性於色不貪不恚不癡是名
寂滅如是耳聲鼻香舌味身觸意法為二若知意性
於法不貪不恚不癡是名寂滅安住其中是為入不
二法門無盡意菩薩曰布施迴向一切智為二布施
性即是迴向一切智性如是持戒忍辱精進禪定智
慧迴向一切智為二智慧性即是迴向一切智性於
其中入一相者是為入不二法門深慧菩薩曰是空
是無相是無作為二空即無相無相即無作若空無
相無作則無心意識於一解脫門即是三解脫門者
是為入不二法門寂根菩薩曰佛法眾為二佛即是
法法即是眾是三寶皆無為相與虗空等一切法亦
爾能隨此行者是為入不二法門心無礙菩薩曰身
身滅為二身即是身滅所以者何見身實相者不起
見身及見滅身身與滅身無二無分別於其中不驚
不懼者是為入不二法門上善菩薩曰身口意業為
二是三業皆無作相身無作相即口無作相口無作
相即意無作相是三業無作相即一切法無作相能
如是隨無作慧者是為入不二法門福田菩薩曰福
行罪行不動行為二三行實性即是空空則無福行
無罪行無不動行於此三行而不起者是為入不二
法門華嚴菩薩曰從我起二為二見我實相者不起
二法若不住二法則無有識無所識者是為入不二
法門德藏菩薩曰有所得相為二若無所得則無取
捨無取捨者是為入不二法門月上菩薩曰闇與明
為二無闇無明則無有二所以者何如入滅受想定
無闇無明一切法相亦復如是於其中平等入者是
為入不二法門寶印手菩薩曰樂涅槃不樂世間為
二若不樂涅槃不厭世間則無有二所以者何若有
縛則有解若本無縛其誰求解無縛無解則無樂厭
是為入不二法門珠頂王菩薩曰正道邪道為二住
正道者則不分別是邪是正離此二者是為入不二
法門槃實菩薩曰實不實為二實見者尚不見實何
況非實所以者何非肉眼所見慧眼乃能見而此慧
眼無見無不見是為入不二法門。」

【不眴菩薩亦二初明能說次明不二法不眴者此
菩薩眼不眴如帝釋眼不眴也又此菩薩得念佛
三昧在前見法故不眴三者常得正觀無有錯故
云不眴也受不受者有三義一者有所得有所受
著若無所得無所受著為無所受菩薩了此不二
也二者明心能領受為受境不能領受名不受今
菩薩了境智不二也三者如雜心舍利弗毗曇明
十八界攝一切盡十八界中九不受領餘通受無
受今摩訶衍了此諸法受不受不二也所餘類爾
可知也。】

「如是諸菩薩各各說巳問文殊師利何等是菩薩入
不二法門文殊師利曰如我意者於一切法無言無
說無示無識離諸問答是為入不二法門。」

【如是眾菩薩各巳下三節中第一一人請眾人詡
即別請總詡竟今即第二眾人請一人詡總請別
詡今則請為二初結次正請所以眾菩薩請文殊
者或可眾菩薩位行淺文殊位行深故請文殊說
二者文殊既是銜命對揚之人故請說三者上說
二不二淺今復欲轉節說非二非不二故別請若
還是前人恐說還同前說為是故別請也文殊曰
第二答此答泯前諸菩薩諸菩薩雖知生滅等不
二謂菩薩能說不二是所說又言眾菩薩是示大
眾是聽又見淨名問眾菩薩答終有能所還是二
見故今文殊泯之未曾有眾菩薩能說亦無不二
是所說無聽無示無問無答問答不二名入不二也。】

「於是文殊師利問維摩詰我等各自說巳仁者當說
何等是菩薩入不二法門時維摩詰默然無言。」

【於是文殊問下三節即第三段文殊請淨名詡所
以文殊問者文殊是對揚之主故請餘人非對揚
主故不請二者說不二法異故問人亦異也時淨
名嘿然所以嘿然者復泯文殊文殊泯前三雙雖
言無說而說無說雖言無問而問無問是故今居
士更復淨之無說於無說無問於無問無答於無
答故嘿然也無言有三謂上中下下嘿者愚人處
眾不知何言如道生法師明闡提有佛性被擯虎
丘大本既至果明闡提有佛性學士飛􂗎奉迎還
本寺發講大眾喪氣無有能問者此即愚人無言
也二者中人無言者知道無言恐言傷道是故無
言如前身子不知所言也三者上人知道未曾言
無言為泯言故無言即淨名其人也又此言無言
無言言聲滿大千一無所說一無所說而教滿大
千肇師云淨名壯口毗耶此非無言壯口而教滿
大千又前卅一菩薩言說文殊以言息言若不言
言無聲息如知事人以聲息聲不求聲也今淨名
復泯文殊言能所皆畢也。】

「文殊師利歎曰善哉善哉乃至無有文字語言是真
入不二法門說是入不二法門品時於此眾中五千
菩薩皆入不二法門得無生法忍。」

【文殊言領者淨名既無言詡文殊今應無言領如
前空室嘿現嘿領明今何故嘿詡而言領耶解云
具四句前空室即俱嘿前文問答即俱語五千菩
薩嘿領語說今此語領嘿說二人目擊而巳但大
眾謂文殊問言淨名無答是故文殊顯淨名無言
之意所以歎云是真入不二法門也此即淨名無
言詡言文殊言領無言此言無言因緣言無言非
無言無言言非言非無言言無言開非言無言也。】

* 香積佛品第十

【香積佛品第十
此即廣明二智中有五品今則
第五所以有此品來者意乃無量略有數意一者
即是空室之意由空室故得請飯室若有食即不
得請飯得請飯由前空室也二者從上不二法門
生明因有不二故有香積佛及香飯香積佛即正
果香飯即依果由體不二故有此依正二果此即
是出用義由不二故今二故上明二不二今明不
二二圓成一句也三者即是形聲二教上來多明
聲教今香飯即是形教此之二種皆能表道故皆
是教此即六塵皆教上聲教今色教也又上明穢
土教今品淨土教具四句為穢土緣說穢教為淨
土緣說淨教穢土緣說淨教淨土緣說穢教今此
經中具也今解教既爾可得現前有四句不為穢
土緣現淨土淨土緣現穢土四句如此經前品為
穢現淨土為淨緣現穢土義應例未見其文今言
香積佛品者從彼佛請飯故云香積佛品也問今
就香積佛請飯題香積品者亦應前就登王借座
應題登王品借座登王既云不思議品今請飯香
積亦應題不思議品解云皆得互例而前借座登
王題不思議今請飯標香積者明立品不同前從
法為名今從人立因若唯題不思議即唯有一品
無二品別也又責若爾上何意不從人今不從法
耶解云俱有一難又責俱有一難有何所以解云
此有義何者前非但唯有借座登王事通釋一切
不思議名義從通為名不就別為稱若是此品有
請飯香積不廣釋不思議別事故從別為名不標
不思議法也又上借座今請飯竝是不思議故肇
師云借座登王請飯香土手接大千室色乾象不
思議迹也若爾故借座請飯皆不思議雖皆不思
議不思議不同何者上借座即大能入小小能容
大不思議也今即少能充大眾大眾食少飯而不
盡不思議也難若使一小鉢飯充大眾者亦應一
小座充大眾坐既多座充多眾亦應多鉢充多眾
解云通例多座充多眾多飯充多眾一小鉢飯充
大眾食一小座充多眾坐而今不爾者互現不同
示種種擁變種種不思議又亦不思議事顯故不
同也又上嘿感不思議今遣化不思議此二皆絕
凡夫二乘故皆不思議也問上既嘿念座別遣今
嘿念食即遣食來今既遣化請飯下亦遣化借座
而今上嘿念登王即遣座今遺化往請飯此亦是
互現示種種不思議也又問題稱香積佛品應以
香積佛為佛事今用香飯為佛事應題香飯品解
云從本為名何因有飯由彼佛故有飯從本為名
也難從本為名從本為佛事解云如此香飯為佛
事即是彼佛事若無彼佛何由得此香飯故此香
飯佛事即是彼佛為佛事為此故題云香積佛品
也品開二第一明財施第二明法施然此是財法
因緣此法即是財長法身養慧命故此法是財只
此財即是法也。】

「於是舍利弗心念日時欲至此諸菩薩當於何食。」

【就初為三第一念食第二呵念食第三與未曾食
今即第一也問身子何故念食餘人不念耶解云
有數義一者凡有三品人下品人有煩惱故心有
勞身有顛倒故身有待即凡夫也二者中品人斷
煩惱故心無勞有報身故有待即是二乘上品人
內無煩惱故心無勞法身為身故無所待即是菩
薩菩薩內心無累外身無待故不念食身子雖無
內累而外身有待故今念食也二者上來說菩薩
法菩薩法成就眾生淨土菩薩聞此歡喜忘飢不
念食聲聞聞此不解不嗜故但念食也三者由其
念故淨名得與未曾有食廣作佛事利益眾生此
即示實是顯道也問其何故自不念而言諸菩薩
當於何食耶解云身子自有食何者其常食但念
諸菩薩日時既晚古佛道法過中不食故云諸菩
薩當於何食也然此念食與念座異何者念座即
具自他故前云斯諸菩薩大弟子當於何坐今即
不然直云諸菩薩當於何食也。】

「時維摩詰知其意而語言佛說八解脫仁者受行豈
雜欲食而聞法乎。」

【語言佛說下第二呵念食問前云菩薩須食弟子
不須食應呵菩薩不呵聲聞解云是聲聞須若不
須不應念念即須也又聲聞念菩薩不念即聲聞
須菩薩不須菩薩不須故不呵菩薩聲聞須故呵
聲聞也今呵念食與前呵念座何異解云前就下
法以呵座今就上法以呵食前就下法呵座者為
法來為座來今就上法呵佛教責明說八解仁者
受行豈雜欲食而聞法乎就八解呵者八解即八
背捨八背捨通而有背捨欲色豈更念食別者八
解初二不淨觀即觀食不淨不應樂食仁者常作
不淨觀只此八種即法身之喜饍慧命之上饌豈
雜欲食耶又且聞斯勝法尚應不惜身命云何念
食耶作此呵也。】

「若欲食者且待須臾當令汝得未曾有食。」

【若欲食者下第三與食與食中有四第一許食第
二示其處第三大眾不能致第四淨名遣化取今
即第一與食汝須食者且待須臾當得未曾有食
也問前既呵今何意與示耶解云與奪隨宜皆為
利物如世人養子呵罵而與其食也問其念常食
何故不與其常食而與其未曾有食耶解云為欲
不違上言復顯菩薩難思之德廣作佛事故與未
曾有食也言為不違上說者上呵其不應念食而
今忽與其常食即便違上呵今與未曾有食故不
違上呵何者汝所念者是不淨食是顛倒所起今
此食淨是無依無得所起又彼念食養宍身今此
食長慧命故上呵今與也言顯菩薩德者若與常
食彼謂我亦有此食不歡菩薩不思議今與未曾
有食即歎菩薩不思議德力也。】

「時維摩詰即入三昧以神通力示諸大眾上方界分
過四十二恒河沙佛土有國名眾香佛號香積今現
在其國香氣比於十方諸佛世界人天之香最為第
一彼土無有聲聞辟支佛名唯有清淨大菩薩眾佛
為說法其界一切皆以香作樓閣經行香地苑園皆
香其食香氣周流十方無量世界時彼佛與諸菩薩
方共坐食有諸天子皆號香嚴悉發阿耨多羅三藐
三菩提心供養彼佛及諸菩薩此諸大眾莫不目見。」

【時維摩詰即入三昧者第二示飯處前許未曾有
食未知在何處是故示其處也此中示食處而問
菩薩不問聲聞者明聲聞座近在側尚不能昇豈
能取彼佛飯耶又前來呵聲聞不能昇座今斥菩
薩不能取食也問今示飯令眾取者亦應前示座
處令眾取解云前後互類今欲明品品不同章章
轉勢類權行不一也。】

「時維摩詰問眾菩薩諸仁者誰能致彼佛飯以文殊
師利威神力故咸皆默然維摩詰言仁此大眾無乃
可恥文殊師利曰如佛所言勿輕未學。」

【時維摩詰問眾菩薩者第三明大眾不能致此顯
居士兩不思一眾未曾見此食而得見二者大眾
不能取淨名能取也文殊力大眾嘿者明眾菩薩
能取但今緣正在淨名淨名取能作佛事利益此
彼也若餘則不能令彼此利益文殊恐眾中有菩
薩忽去乖當道理故以神力令眾嘿然又令淨名
為主眾菩薩居賓豈客自取食而食此事不可是
故嘿然也維摩言下第三譏大眾示飯在彼而不
能取豈不恥耶問淨名是菩薩云何輕於大眾解
云欲斥始行令進學耳文殊言下第四文殊答明
雖未學欲能得故不應輕此之二人相成何者淨
名譏始行文殊􂗏初心各有意也。】

「於是維摩詰不起於座居眾會前化作菩薩相好光
明威德殊勝蔽於眾會。

而告之曰汝往上方界分
度如四十二恒河沙佛土有國名眾香佛號香積與
諸菩薩方共坐食汝往到彼如我詞曰維摩詰稽首
世尊足下致敬無量問訊起居少病少惱氣力安不
願得世尊所食之餘。

當於娑婆世界施作佛事令
此樂小法者侍弘大道亦使如來名聲普聞。」

【於是維摩不起下第四遣化就此中有數章文句
今即第一入三昧正遣化而告之曰下第二授化
人請飯之辭問訊彼佛少病少惱此言難解此土
穢彼土淨若爾此有病彼無病云何問訊少病少
惱耶未解云之當於娑婆作佛事者前陳請飯之
辭今第二釋請飯之意請飯者非為餘事但為佛
事佛事者凡有兩種一者上弘二者下化樂小法
者即下化得弘大道即上弘也如來名聞普聞者
上美法今歎人也。】

「時化菩薩即於會前昇於上方舉眾皆見其去到眾
香界禮彼佛足又聞其言維摩詰稽首世尊足下致
敬無量問訊起居少病少惱氣力安不願得世尊所
食之餘欲於娑婆世界施作佛事使此樂小法者得
弘大道亦使如來名聲普聞彼諸大士見化菩薩歎
未曾有今此上人從何所來娑婆世界為在何許云
何名為樂小法者即以問佛佛告之曰下方度如四
十二恒河沙佛土有世界名娑婆佛號釋迦牟尼今
現在於五濁惡世為樂小法眾生敷演道教彼有菩
薩名維摩詰住不可思議解脫為諸菩薩說法故遣
化來稱揚我名并讚此土令彼菩薩增益功德彼菩
薩言其人何如乃作是化德力無畏神足若斯佛言
甚大一切十方皆遣化往施作佛事饒益眾生。」

【時化菩薩下第三化菩薩正去此下文可解。】

「於是香積如來以眾香鉢盛滿香飯與化菩薩。

時
彼九百萬菩薩俱發聲言我欲詣娑婆世界供養釋
迦牟尼佛并欲見維摩詰等諸菩薩眾。

佛言可往
攝汝身香無令彼諸眾生起惑著心又當捨汝本形
勿使彼國求菩薩者而自鄙恥。

又汝於彼莫懷輕
賤而作礙想所以者何十方國土皆如虗空又諸佛
為欲化諸樂小法者不盡現其清淨土耳。」

【於是香積下第四彼佛與飯為二第一佛與飯第
二彼菩薩欲來今即第一彼佛與飯如文時彼九
百萬下第二彼土菩薩欲來有二事益香飯即依
果益彼菩薩來即正果益依正兩益依正二教門
也問香飯可為佛事菩薩身云何作佛事解有二
義一者明淨土尚來聽法汝在近云何不學二者
明淨土大菩薩皆來聽故知淨名是不思議人所
說是不思議之法於淨名增難遭之想深生敬心
是為大利也佛言可往者彼佛聽往有二一者今
攝身香二者於此土勿生劣心前戒為此土後戒
為彼土故言前戒為此土者為息此大眾生惑著
故令攝香言後戒為彼土者恐淨土菩薩見此土
不淨起下劣心故戒令起敬心也問既令攝身香
何不令攝飯香解云此各有所以何者明能作佛
事故不攝也難菩薩身亦能作佛事亦應不攝解
云互例而攝身者眾生宜故也又且飯是佛力故
不攝菩薩身是菩薩力菩薩力不足故令攝也。】

「時化菩薩既受鉢飯與彼九百萬菩薩俱承佛威神
及維摩詰力於彼世界忽然不現須臾之間至維摩
詰舍。

時維摩詰即化作九百萬師子之座嚴好如
前諸菩薩皆坐其上時化菩薩以滿鉢香飯與維摩
詰飯香普熏毗耶離城及三千大千世界時毗耶離
婆羅門居士等聞是香氣身意快然歎未曾有於是
長者主月蓋從八萬四千人來入維摩詰舍見其室
中菩薩甚多諸師子座高廣嚴好皆大歡喜禮眾菩
薩及大弟子却住一面諸地神虗空神及欲色界諸
天聞此香氣亦皆來入維摩詰舍時維摩詰語舍利
弗等諸大聲聞仁者可食如來甘露味飯大悲所熏
無以限意食之使不消也有異聲聞念是飯少而此
大眾人人當食化菩薩曰勿以聲聞小德小智稱量
如來無量福慧四海有竭此飯無盡使一切人食摶
若須彌乃至一劫猶不能盡所以者何無盡戒定智
慧解脫解脫知見功德具足者所食之餘終不可盡
於是鉢飯悉飽眾會猶故不賜其諸菩薩聲聞天人
食此飯者身安快樂譬如一切樂莊嚴國諸菩薩也
又諸毛孔皆出玅香亦如眾香國土諸樹之香。」

【時化菩薩既受下第五化菩薩受飯還方丈作佛
事就此為二第一正明化菩薩還第二明飯為佛
事今即初所以維摩化作九百萬師子座者上明
大入小未盡不思議之極何者上指有三萬二千
入方丈今有九百萬億入方丈始齊不思議之極
也又上借座是實座今是化座前實不思議今化
不思議前他借不思議今自辨不思議也問座既
借座化座飯亦應化請飯化飯不解云何必盡例
示種種不思議也文云欲色界諸天聞香皆來者
數人義懷何者彼明欲界天五根五塵若色界即
無何者初禪無鼻舌兩識而有鼻舌兩根為莊嚴
身故若是二禪巳上則無五識若使如此云何聞
香而來彼云借下界識來即責汝借識來為聞香
故借未聞借耶若聞借無識云何得知不可逆借
故不可也今明小乘知局大乘慧廣故無所不備
所以欲色聞香而來也次淨名命身子等食今雖
命諸大弟子實總命一切大眾所以今徧命者彼
上徧念故徧命也言甘露味飯者有二義一者此
飯味如甘露食此飯能開甘露能開甘露者即是
正道涅槃也二者只此飯即是甘露何者此飯諸
佛無生業所起即是無生果即是涅槃也大悲所
熏者明此飯是諸佛大悲所起故云大悲所熏問
如來行無量何意獨言大悲耶解云無食不食由
大悲化眾生故有此食所以獨言大悲也無以限
意者明此飯是如來無漏無礙依果之餘若以限
意即有礙心有礙心即不消也有異聲聞非是身
子之流故云有異此人應是下劣聲聞作此念也
化菩薩呵其念而歎飯無盡舉五分法身所食之
餘故無盡故依無盡又定慧是因因無盡故果不
窮也大眾食猶不賜雖復食猶如不與故爾雅云
與賜也問鉢飯充大眾鉢飯如故者前小室容大
座室不應博也。】

「爾時維摩詰問眾香菩薩香積如來以何說法彼菩
薩曰我土如來無文字說但以眾香令諸天人得入
律行菩薩各各坐香樹下聞斯玅香即獲一切德藏
三昧得是三昧者菩薩所有功德皆悉具足。」

【維摩問眾香菩薩下品開為二前明財施竟今第
二明法施財法因緣竝是般若用所以有此文來
者欲二國化流彼此交利舉喻如向吳魯互市也
二者請飯彼教為此緣今請法此教為彼緣前為
此請彼今為彼請此請此非但為彼亦為此請彼
非但為此亦為彼也文云我土如來無文字說前
何意云彼土唯有清淨諸菩薩眾佛為說法今云
何言彼土無文字說耶解云有二一者只以香飯
說大乘二者亦說但少耳如此間音聲為佛事亦
有嘿然為佛事此即六塵皆教六根皆稟也。】

「彼諸菩薩問維摩詰今世尊釋迦牟尼以何說法維
摩詰言此土眾生剛強難化故佛為說剛強之語以
調伏之言是地獄是畜生是餓鬼是諸難處是愚人
生處是身邪行是身邪行報是口邪行是口邪行報
是意邪行是意邪行報是殺生是殺生報是不與取
是不與取報是邪婬是邪婬報是妄語是妄語報是
兩舌是兩舌報是惡口是惡口報是無義語是無義
語報是貪嫉是貪嫉報是瞋惱是瞋惱報是邪見是
邪見報是慳悋是慳悋報是毀戒是毀戒報是瞋恚
是瞋恚報是懈怠是懈怠報是亂意是亂意報是愚
癡是愚癡報是結戒是持戒是犯戒是應作是不應
作是障礙是不障礙是得罪是離罪是淨是垢是有
漏是無漏是邪道是正道是有為是無為是世間是
涅槃以難化之人心如猨猴故以若干種法制御其
心乃可調伏譬如象馬𢤱悷不調加諸楚毒乃至徹
骨然後調伏如是剛強難化眾生故以一切苦切之
言乃可入律。」

【彼諸菩薩問維摩下前來此問彼今彼問此也維
摩言此土眾生剛強者此土答彼明此土剛強眾
生故說剛強法故娑婆中云三世佛有四種化一
畢竟軟語化二者畢竟麤語化三亦軟亦麤雜化
四者捨罝不化故大論云見比丘相鬬佛來諫之
比丘云是人斯我不能不答諫既不從拂空而去
不可化捨罝之也問眾生畢竟無所有今云何言
是地獄是地獄報耶解云雖畢竟無所有於眾生
故有作地獄因必得地獄果既於虗妄有菩薩隨
其噵有隨其噵有欲令不有也譬如象馬不調者
明非鉤鏁無以調象馬非苦切無以伏難化也調
馬有五種一直舉鞭即調譬利根人觀樹木彫落
人歘無常即悟二者鞭著宍苦痛乃調譬人見知
識無常乃悟三者錐刾入皮乃調譬人見兄弟眷
屬無常乃悟四者刾至肌宍乃調譬父母無常乃
悟五者刾徹骨乃調譬自身無常若自無常復不
發心即便捨罝也。】

「彼諸菩薩聞說是巳皆曰未曾有也如世尊釋迦牟
尼佛隱其無量自在之力乃以貧所樂法度脫眾生
斯諸菩薩亦能勞謙以無量大悲生是佛土維摩詰
言此土菩薩於諸眾生大悲堅固誠如所言然其一
世饒益眾生多於彼國百千劫行所以者何此娑婆
世界有十事善法諸餘淨土之所無有何等為十以
布施攝貧窮以淨戒攝毀禁以忍辱攝瞋恚以精進
攝懈怠以禪定攝亂意以智慧攝愚癡說除難法度
八難者以大乘法度樂小乘者以諸善根濟無德者
常以四攝成就眾生是為十。」

【維摩云此土一世饒益多彼土百千劫行此意可
知也此土有十事善法勝餘淨土所無有者釋此
土修行勝然天中尚無施何者娑婆有二解一云
都無布施二者無有施飯食亦有施餘物天尚然
況淨土然人脫問淨土勝穢土可然亦有穢土勝
淨土不解云亦有此文即是穢土一日修行勝淨
土百千劫也問此文諸餘淨土無十事若爾無六
度解云淨土無六度對治用不無六度體如菩薩
五莖華施爾時即具六度也二者上玅淨無六用
亦無六體有體用竝穢淨土中未曾六不六也今
望香積時若為解云當香積但體無用若來此土
亦有其用施香來此土即其用也。】

「彼菩薩曰菩薩成就幾法於此世界行無瘡疣生於
淨土維摩詰言菩薩成就八法於此世界行無瘡疣
生於淨土何等為八饒益眾生而不望報代一切眾
生受諸苦惱所作功德盡以施之等心眾生謙下無
礙於諸菩薩視之如佛所未聞經聞之不疑不與聲
聞而相違背不嫉彼供不高巳利而於其中調伏其
心常省巳過不訟彼短恒以一心求諸功德是為八
法維摩詰文殊師利於大眾中說是法時百千天人
皆發阿耨多羅三藐三菩提心十千菩薩得無生法
忍。」

【彼菩薩曰成就幾法行者明諸大菩薩處此可不
染猶如鵞王亦如蓮華不為煩惱所染諸淺行菩
薩云何處而不染淺行菩薩觀解未具如少湯投
之大冰翻益其結淺行菩薩亦爾欲化煩惱翻為
煩惱所染若使如此成就幾法於此行無瘡疣生
於淨土耶維摩詰答言成就八法而得行無瘡疣
生於淨土也所言八法者饒益眾生不望報即大
慈代眾生受苦即大悲什叡法師等此為二法肇
師云合為一法今依肇師慈悲合為一法也等心
眾生謙下無礙即第二法故華嚴云菩薩作地心
槁心析角心小大心而無礙也於諸菩薩應視如
佛第三法見有發心為菩薩者乃勝巳者竝視之
如佛也所未聞經聞而不疑第四行前則尊人今
即重法也不與聲聞而相違背第五法明三不異
於一一不異於三昔開一為三今則會三歸一故
無違也不嫉彼供不高巳利第六法彼得供彼種
得何須嫉之自利自種何用自高舉譬如作田(云云)
常省巳過第七法常自省察巳過應悔先罪不誦
他𢭃若不能省巳過過故屬巳若誦他𢭃𢭃還著
巳若能省巳過自故無過不誦他𢭃巳復無失也
恒以一心求諸功德第八法餘文。】

* 菩薩行品第十一

【菩薩行品第十一
就此經有四會三會巳竟今
即第四會重集菴薗就此會有四品前三品屬正
說後一品是流通此非自判肇師自作此說也正
說中三品即為三第一說菩薩行第二明見佛第
三法供養今即第一言菩薩行者為彼土菩薩說
菩薩行從此為名也然香積品即彼教為此今菩
薩行品此教為彼彼此牙市也又香積一飯為佛
事此欲明一切法為佛事也就此一品為二第一
淨名與大眾來至佛所第二香積菩薩欲去為說
菩薩行即是來去一雙亦是說佛事菩薩行一雙
也。】

「是時佛說法於菴羅樹園其地忽然廣博嚴事一切
眾會皆作金色。

阿難白佛言世尊以何因緣有此
瑞應是處忽然廣博嚴事一切眾會皆作金色。

佛
告阿難是維摩詰文殊師利與諸大眾恭敬圍繞發
意欲來故先為此端應。

於是維摩詰語文殊師利
可共見佛與諸菩薩禮事供養文殊師利言善哉行
矣今正是時。」

【就初復為二第一淨名與大眾來第二如來稱歎
印定初復為二第一明欲來意第二明正來今即
初有數句今第一現瑞所以現瑞者將說奇特之
法故現希有之瑞二者香積菩薩是客為有勝客
故變淨土也三者淨名將欲來故前現瑞表居士
敬誠之實顯淨名難思之德也此有二事一變土
二變眾作金色變土即變依變眾即變正也次問
答明是淨名作非佛作顯淨名德力也佛告者第
三佛答瑞於是維摩下第四欲來淨名所以要文
殊共來者有數義一者欲面見佛印成所說若不
至佛所無由得印成二者文殊前問疾之人今淨
名即能往佛所應與文殊共至佛所報恩也三者
彼土菩薩來有二意一者欲與淨名相見既竟今
欲來佛所致敬故相共來也。】

「維摩詰即以神力持諸大眾并師子座置於右掌往
詣佛所到巳著地稽首佛足右繞七帀一心合掌在
一面立其諸菩薩即皆避座稽首佛足右繞七帀於
一面立諸大弟子釋梵四天王等亦皆避座稽首佛
足在一面立於是世尊如法慰問諸菩薩巳各令復
坐即皆受教。」

【維摩神力持大眾來者前顯枕在牀今忽如此之
健此即前病今病差也問眾生病菩薩病眾生愈
菩薩愈今眾生未差菩薩病云何巳差耶且戲解
之明室內說法無量人發心無量人得無生忍豈
非差耶又難前云菩薩病與眾生後際等今眾生
未盡云何巳盡解云此義異前言與眾生後際等
者明大悲病與後際等眾生不盡菩薩大悲不竭。】

「眾坐巳定佛語舍利弗汝見菩薩大士自在神力之
所為乎唯然巳見汝意云何世尊我覩其為不可思
議非意所圖非度所測。

爾時阿難白佛言世尊今
所聞香自昔未有是為何香佛告阿難是彼菩薩毛
孔之香於是舍利弗語阿難言我等毛孔亦出是香
阿難言此所從來曰是長者維摩詰從眾香國取佛
餘飯於舍食者一切毛孔皆香若此。」

【眾坐巳定此是第二段如來印定所說有數句今
第一佛對身子印成淨名所為不思議是實也爾
時阿難下第二佛對阿難印成淨名所為今對阿
難印與前佛對身子印何異解云前通印諸事今
但印香積一品又今欲顯佛事非一何者以佛心
作一切事一切皆佛事也文問答可尋文云阿難
聞香問佛者前即香氣遍十方阿難去方丈只數
里云何不聞今始致問解云有聞得聞不聞應不
聞如雷霆震地聾者不聞也問此是餘香何以言
是毛孔香耶解云今無復飯飯在腹中故言毛孔
香餘人食內為不淨今菩薩食內有玅香如大論
三歲比丘說法常出玅香也問餘人亦食此食毛
孔亦香何故獨言彼菩薩耶解云據本故獨言彼
菩薩也前云攝身香今何故復云彼菩薩香耶雖
攝由有故言彼菩薩香也。】

「阿難問維摩詰是香氣住當久如維摩詰言至此飯
消曰此飯久如當消曰此飯勢力至於七日然後乃
消又阿難若聲聞人未入正位食此飯者得入正位
然後乃消巳入正位食此飯者得心解脫然後乃消
若未發大乘意食此飯者至發意乃消巳發意食此
飯者得無生忍然後乃消巳得無生忍食此飯者至
一生補處然後乃消譬如有藥名曰上味其有服者
身諸毒滅然後乃消此飯如是滅除一切諸煩惱毒
然後乃消。」

【次文阿難與淨名論消久近所以言七日者約緣
不定今言七日飯體勢至七日大論七步蛇譬蛇
􂗐人唯至七步八步即死飯體亦爾勢至七日也
若聲聞未入正位者此去約緣聖不同有二位一
者小乘二者大乘小乘中有二一未入正位入正
位即小乘始得解脫無學即小乘終略始終也聲
聞苦忍為正位菩薩即多云法位所以爾者聲聞
對耶為正也菩薩有三位初發心次無生忍終補
處也如是滅除一切煩惱問上是一口飯云何除
一切煩惱得道耶解云世間醫師令一齊藥尚愈
身病今佛菩薩令齊法藥豈不能療眾生心疾耶
又什師云此飯是諸佛依果既得此依果必深信
於因果既信因果食於此飯心即得安以心安故
識於因果即了實相得悟無生也問若香飯能滅
一切煩惱能令眾生悟道者如來何意不常以香
飯為佛事耶且及竝通但教亦能滅煩惱得道如
來何意不常說教耶彼云教能論辨可得道香若
為能詅辨耶解云聲教色教聲詅色詅香教香味
詅也。】

「阿難白佛言未曾有也世尊如此香飯能作佛事佛
言如是如是阿難或有佛土以佛光明而作佛事有
以諸菩薩而作佛事有以佛所化人而作佛事有以
菩提樹而作佛事有以佛衣服臥具而作佛事有以
飲食而作佛事有以園林臺觀而作佛事有以三十
二相八十隨形好而作佛事有以佛身而作佛事有
以虗空而作佛事眾生應以此緣得入律行有以夢
幻影響鏡中像水中月熱時𦦨如是等喻而作佛事
有以音聲語言文字而作佛事或有清淨佛土寂寞
無言無說無示無識無作無為而作佛事如是阿難
諸佛威儀進止諸所施為無非佛事阿難有此四魔
八萬四千諸煩惱門而諸眾生為之疲勞諸佛即以
此法而作佛事是名入一切諸佛法門菩薩入此門
者若見一切淨好佛土不以為喜不貪不高若見一
切不淨佛土不以為憂不礙不沒但於諸佛生清淨
心歡喜恭敬未曾有也諸佛如來功德平等為教化
眾生故而現佛土不同阿難汝見諸佛國土地有若
干而虗空無若干也如是見諸佛色身有若干耳其
無礙慧無若干也阿難諸佛色身威相種性戒定智
慧解脫解脫知見力無所畏不共之法大慈大悲威
儀所行及其壽命說法教化成就眾生淨佛國土具
諸佛法悉皆同等是故名為三藐三佛陀名為多陀
阿伽度名為佛陀阿難若我廣說此三句義汝以劫
壽不能盡受正使三千大千世界滿中眾生皆如阿
難多聞第一得念總持此諸人等以劫之壽亦不能
受如是阿難諸佛阿耨多羅三藐三菩提無有限量
智慧辯才不可思議阿難白佛言我從今巳往不敢
自謂以為多聞佛告阿難勿起退意所以者何我說
汝於聲聞中為最多聞非謂菩薩且止阿難其有智
者不應限量諸菩薩也一切海淵尚可測量菩薩禪
定智慧總持辯才一切功德不可量也阿難汝等捨
置菩薩所行是維摩詰一時所現神通之力一切聲
聞辟支佛於百千劫盡力變化所不能作。」

【次明一切法為佛事前略印香飯一事今廣印一
切為佛事所以廣明者前略明未盡今更廣明雖
復廣明不出四隻兩雙所謂有無善惡為佛事也
問有佛卅二相為佛事竟云何復云有以佛身為
佛事耶解云如來有時現一相二相或時合現相
現相不同故前明卅二相後明佛身也有以虗空
為佛事即是無為佛事虗空為佛事如文殊以虗
空身化阿聞世王也四魔八萬四千煩惱為佛事
者上明善為佛事今明惡為佛事什師云此中明
三性竝為佛事前善為佛事虗空無記為佛事今
則不善為佛事方便用不善為佛事無方便善成
魔事。】

「爾時眾香世界菩薩來者合掌白佛言世尊我等初
見此土生下劣想今自悔責捨離是心。

所以者何
諸佛方便不可思議為度眾生故隨其所應現佛國
異。

唯然世尊願賜少法還於彼土當念如來。」

【爾時眾香世界菩薩下品第二香積菩薩請法既
將欲反彼世界所以請說菩薩行品從此為名也
文有三今第一彼菩薩懺悔有二前自梅次請法
自悔為二初正梅次釋悔意今即初正悔明我初
來見此土穢生下劣想今自悔責明失在於我也
問彼來時彼佛巳勅令莫生劣心今云何復生劣
心將不違佛教耶解云雖受佛勅今來既見土穢
不覺劣心生如今人聞經教令莫起貪見境不覺
貪生又佛不勅起劣重佛勅尚爾況不勅耶問前
文云彼諸菩薩坐香樹下聞斯玅香即具一切德
藏三昧云何更生高下之心淨穢等見耶解云示
此迷耳以此土作此見故彼土同此土見此土既
悟彼土即悟為此故所以今悔也所以者何下第
二句釋悔意以諸佛方便所現不同故不應生下
劣之心上說法故如是方便也唯然世尊願賜小
法第二正請法彼此交利之事也然彼土菩薩行
巳具足無以復所疑不須此諸行而請說諸行者
亦是為此土菩薩請耳具四句為彼請此為此請
此亦為此請彼為彼請彼也又且從多為論如此
間音聲為佛事亦有餘事為佛事彼無言說為佛
事亦有言說為佛事從多耳又且菩薩應須遍學
菩薩之體遍化眾生遍到諸國應言說度即言說
化應無言說度即無言說化之為是故須請法也。】

「佛告諸菩薩有盡無盡解脫法門汝等當學。

何謂
為盡謂有為法何謂無盡謂無為法如菩薩者不盡
有為不住無為何謂不盡有為謂不離大慈不捨大
悲深發一切智心而不忽忘教化眾生終不厭倦於
四攝法常念順行護持正法不惜身命種諸善根無
有疲厭志常安住方便迴向求法不懈說法無悋勤
供諸佛故入生死而無所畏於諸榮辱心無憂喜不
輕未學敬學如佛墮煩惱者令發正念於遠離樂不
以為貴不著巳樂慶於彼樂在諸禪定如地獄想於
生死中如園觀想見來求者為善師想捨諸所有具
一切智想見毀戒人起救護想諸波羅蜜為父母想
道品之法為眷屬想發行善根無有齊限以諸淨國
嚴飾之事成巳佛土行無限施具足相好除一切惡
淨身口意故生死無數劫意而有勇聞佛無量德志
而不倦以智慧劒破煩惱賊出陰界入荷負眾生永
使解脫以大精進摧伏魔軍常求無念實相智慧行
少欲知足而不捨世法不壞威儀而能隨俗起神通
慧引道眾生得念總持所聞不忘善別諸根斷眾生
疑以樂說辯演法無礙淨十善道受人天福修四無
量開梵天道勸請說法隨喜讚善得佛音聲身口意
善得佛威儀深修善法所行轉勝以大乘教成菩薩
僧心無放逸不失眾善行如此法是名菩薩不盡有
為何謂菩薩不住無為謂修學空不以空為證修學
無相無作不以無相無作為證修學無起不以無起
為證觀於無常而不厭善本觀世間苦而不惡生死
觀於無我而誨人不倦觀於寂滅而不永寂滅觀於
遠離而身心修善觀無所歸而歸趣善法觀於無生
而以生法荷負一切觀於無漏而不斷諸漏觀無所
行而以行法教化眾生觀於空無而不捨大悲觀正
法位而不隨小乘觀諸法虗妄無牢無人無主無相
本願未滿而不虗福德禪定智慧修如此法是名菩
薩不住無為又具福德故不住無為具智慧故不盡
有為大慈悲故不住無為滿本願故不盡有為集法
藥故不住無為隨授藥故不盡有為知眾生病故不
住無為滅眾生病故不盡有為。

諸正士菩薩巳修
此法不盡有為不住無為是名盡無盡解脫法門汝
等當學。」

【佛告諸菩薩下三段中第二佛為廣說菩薩行文
為三第一雙標盡無盡第二雙釋盡無盡第三雙
結今即初雙標而勸也何謂下第二雙釋何謂有
盡謂有為生死有為磨滅故盡何謂無盡謂無為
涅槃無為不磨滅故無無盡也如菩薩者不盡有
為不住無為者此正明菩薩行對破聲聞何者聲
聞盡有為生死住無為涅槃今是菩薩即異於此
常在生死不盡有為化眾生故不住無為故如是
說也然從來云斷五住惑盡得常住涅槃即盡有
為住無為若爾不及因行豈是果德故不可也謂
不離大悲慈者明有大慈悲為眾生故不盡有為
也發一切智心而不忽忘者前不離大慈等云下
化今發一切智心即上求此之二行是菩薩常行
故云而不忽忘也在諸禪定如地獄想者明外道
禪定起我慢二乘禪定壞菩提心此等禪定既壞
滅善根豈非地獄故云在禪定如地獄想也於生
死中如園觀想園觀遊戲歡樂菩薩在生死修行
諸行成就一切智豈不樂耶大園觀樹木生長菩
薩於生死中正觀生長也見來求者如善師想者
見有乞人來乞即具六度六如即菩薩善師也生
死無數億而有勇者如大品佛道長遠眾生性多
勤精進度之也次釋不住無為如文住無為者即
於無為作解作解為住而菩薩不爾也諸正士下
第三雙結。】

「爾時彼諸菩薩聞說是法皆大歡喜以眾玅華若干
種色若干種香散徧三千大千世界供養於佛及此
經法并諸菩薩巳稽首佛足歎未曾有言釋迦牟尼
佛乃能於此善行方便言巳忽然不現還到彼國。」

【爾時彼諸菩薩聞是說法大𨱚第三彼菩薩聞說
法歡喜也。】

* 見阿閦佛品第十二

【見阿閦佛品第十二
所以次菩薩行品有此品
來者就文為論前菩薩行品為彼土說此土法門
今見阿閦佛品為此土現彼國前為淨土菩薩說
穢土法門今為穢土菩薩現淨土佛事前品為淨
土說穢土法門亦為穢土今現淨土為此土亦得
為此土亦得為淨土但今正意為穢現彼淨也又
有此品來者非止近益當時欲遠彼末葉何者今
時人皆是佛弟子竝不識佛今欲見佛者若為見
佛耶世間客客之徒言堂中佛像是佛又言丈六
千尺為佛又數人言有佛佛有二身五陰身即有
漏戒定等即無漏有漏即應身無漏即法身雖然
竝是有為若是有為何謂見佛佛非是有為汝今
見有還是見有豈得見佛故論云邪見深厚者說
言無如來如來寂滅想分別有亦非又成論師有
二解開善應身無常法身常住異數人數人生法
皆無常彼明應身無常法身常住也莊嚴云生身
是有法身非有非無出二諦外地論法界非有非
無中假師以中道為佛今明如此諸計皆不見佛
汝今見佛是常乃是見常何謂見佛佛若是常見
常見佛佛非是常見常那得見佛常句既然四句
皆爾也今明如文觀身實相觀佛亦然為是故有
此品來也次釋品名者前品即從因為名今品從
果受稱前云菩薩行品故是因名今品見阿閦佛
品故是果名也又前品人法雙舉此品依正兩題
言前品人法雙舉者菩薩即人法即是行今依正
兩題者佛即是正果國即是依果也又前品題即
略今品題即廣言前品略者唯有人法能所二故
略今品廣者三字束為兩雙見即是能見之智佛
國即是所見之境境智一雙就境中有二佛即正
果國即依果依正一雙具此二雙故言廣也阿閦
佛者此是外言什叡等師云無動佛宗代惠義法
師雜心論云無怒佛然閦字此土所無翻經者義
作此字耳今見彼佛從此為名故云見阿閦佛國
品也。】

「爾時世尊問維摩詰汝欲見如來為以何等觀如來
乎維摩詰言如自觀身實相觀佛亦然我觀如來前
際不來後際不去今則不住不觀色不觀色如不觀
色性不觀受想行識不觀識如不觀識性非四大起
同於虗空六入無積眼耳鼻舌身心巳過不在三界
三垢巳離順三脫門具足三明與無明等不一相不
異相不自相不他相非無相非取相不此岸不彼岸
不中流而化眾生觀於寂滅亦不永滅不此不彼不
以此不以彼不可以智知不可以識識無晦無明無
名無相無強無弱非淨非穢不在方不離方非有為
非無為無示無說不施不慳不戒不犯不忍不恚不
進不怠不定不亂不智不愚不誠不欺不來不去不
出不入一切言語道斷非福田非不福田非應供養
非不應供養非取非捨非有相非無相同真際等法
性不可稱不可量過諸稱量非大非小非見非聞非
覺非知離眾結縛等諸智同眾生於諸法無分別一
切無得無失無濁無惱無作無起無生無滅無畏無
憂無喜無厭無巳有無當有無今有不可以一切言
說分別顯示世尊如來身為若此作如是觀以斯觀
者名為正觀若他觀者名為邪觀。」

【品開有時為二第一方便實第二實方便今開為
二第一觀佛身第二觀阿閦國就初復為二第一
觀佛第二論沒生今即第一觀法身有通有別言
通者明一切眾生無不欲見佛但不能得見何者
或色相音聲言見故般若云若以色見我以音聲
求我不能見如來何但如此五句竝不能見言別
者明淨名要大眾來見佛言有佛可見有自能見
佛即是境見即是智言佛身勝自身卑有此二見
非是見佛是故淨名打破明觀身實相觀佛亦然
也涅槃論釋祕密云眾生身外有佛性非祕密眾
生身內有佛性非祕密眾生即佛性為祕密也今
觀身實是觀佛眾生即佛性祕密何故云觀身即
觀佛耶實未曾二亦未曾一今言即者為不即故
言即耳破不即亦不著即破異不著一名法忍也
我觀如來前際不來後際不去者就三世觀大品
明過去為前際未來為後際現在為今際若爾今
云何言前際不來後際不去耶解云經有二本一
同大品此本異大品同大品可解人謂如來從未
來現在來現在即過去過去即去今文不爾前際
不來後際不去者人謂如來從未來現在來現在
是有復入過去過去由有復來現在現在復往未
來去今責不如此是故言前際不來後際不去笠
道生作此解也不觀色如下前就三世觀今就五
陰界入撿非四大起者前就果辨今約因明也六
入無積者明眾生六入積聚如來不積故言無積
也不在三界明無三界果三垢也離無三界因三
垢即三毒也􂗑三脫門明與無明不二如大經所
辨耳不此岸不彼岸不中流者生死為此涅槃為
彼八正為中流有云檀度為中流也十智不能知
六識不能識故言不可以智知不可以識識也。】

「爾時舍利弗問維摩詰汝於何沒而來生此維摩詰
言汝所得法有沒生乎舍利弗言無沒生也若諸法
無沒生相云何問言汝於何沒而來生此於意云何
譬如幻師幻作男女寧沒生耶舍利弗言無沒生也
汝豈不聞佛說諸法如幻相乎答曰如是若一切法
如幻相者云何問言汝於何沒而來此生舍利弗沒
者為虗誑法敗壞之相生者為虗誑法相續之相菩
薩雖沒不盡善本雖生不長諸惡是時佛告舍利弗
有國名玅喜佛號無動是維摩詰於彼國沒而來生
此舍利弗言未曾有也世尊是人乃能捨清淨土而
來樂此多怒害處維摩詰語舍利弗於意云何日光
出時與冥合乎答曰不也日光出時則無眾冥維摩
詰言夫日何故行閻浮提答曰欲以明照為之除冥
維摩詰言菩薩如是雖生不淨佛土為化眾生不與
愚闇而共合也但滅眾生煩惱闇耳。」

【爾時舍利弗問下第二論沒生問何故居士沒生
耶解云此意只為妄生故也由身子問如來答從
玅憙世界來既從玅憙來大眾即欲見彼土如來
為現也又問沒生者前來廣歎淨名德高即是高
德生處必淨為是故今問生處也上歎淨名德不
思議今歎淨名生處不思議何者若從穢而生穢
非不思議今能捨淨土來此穢弘於道化利益眾
生故是不思議也維摩詰言如汝所得法此及質
答明汝會真諦得果證有沒生不會真諦得果尚
無果不果有何沒生作此反質欲類破何者汝等
少乘尚無沒生何以我大行有沒生耶於意云何
譬釋其云我會真諦無沒生菩薩會真諦亦無沒
生世諦終見有生是故舉幻譬明無沒生上就真
諦無沒生今就世諦無沒生上就法說撿無生今
就譬說撿無沒生也是時佛告身子下此明佛答
淨名上彈聲聞問不成問今如來為答淨名所以
彈沒生者為其懷沒生心來問故須彈大眾應聞
得益故佛須答也又上破無沒生便謂無沒生墮
無生坑中是故今明菩薩無生沒而生沒上生沒
無生沒今無生沒生沒也問若菩薩有生沒與凡
夫何異解云凡夫有生沒生沒菩薩無生沒生沒
無生生令長歡喜無滅滅令長戀慕故異也又上
就真諦說無生沒今就世諦答有生沒如大經明
流離光來現瑞佛問何因緣光明文殊答光明即
智慧智慧即常住佛云莫入甚深空定當以世諦
而解說之今亦爾淨名就真諦說今就世諦說也
初佛說生處如文可解次淨名恐人言菩薩捨淨
來穢故舉日月光出為喻菩薩同穢為令穢同不
同穢也。】

「是時大眾渴仰欲見玅喜世界無動如來及其菩薩
聲聞之眾佛知一切眾會所念告維摩詰言善男子
為此眾會現玅喜國無動如來及諸菩薩聲聞之眾
眾皆欲見於是維摩詰心念吾當不起於座接玅喜
國鐵圍山川溪谷江河大海泉源須彌諸山及日月
星宿天龍鬼神梵天等宮并諸菩薩聲聞之眾城邑
聚落男女大小乃至無動如來及菩提樹諸玅蓮華
能於十方作佛事者三道寶階從閻浮提至忉利天
以此寶階諸天來下悉為禮敬無動如來聽受經法
閻浮提人亦登其階上昇忉利見彼諸天玅喜世界
成就如是無量功德上至阿迦尼吒天下至水際以
右手斷取如陶家輪入此世界猶持華鬘示一切眾
作是念巳入於三昧現神通力以其右手斷取玅喜
世界置於此土彼得神通菩薩及聲聞眾并餘天人
俱發聲言唯然世尊誰取我去願見救護無動佛言
非我所為是維摩詰神力所作其餘未得神通者不
覺不知巳之所往玅喜世界雖入此土而不增減於
是世界亦不迫隘如本無異爾時釋迦牟尼佛告諸
大眾汝等且觀玅喜世界無動如來其國嚴飾菩薩
行淨弟子清白皆曰唯然巳見佛言若菩薩欲得如
是清淨佛土當學無動如來所行之道現此玅喜國
時娑婆世界十四那由他人發阿耨多羅三藐三菩
提心皆願生於玅喜佛土釋迦牟尼佛即記之曰當
生彼國時玅喜世界於此國土所應饒益其事訖巳
還復本處舉眾皆見佛告舍利弗汝見此玅喜世界
及無動佛不唯然巳見世尊願使一切眾生得清淨
土如無動佛獲神通力如維摩詰世尊我等快得善
利得見是人親近供養其諸眾生若今現在若佛滅
後聞此經者亦得善利況復聞巳信解受持讀誦解
說如法修行若有手得是經典者便為巳得法寶之
藏若有讀誦解釋其義如說修行則為諸佛之所護
念其有供養如是人者當知則為供養於佛其有書
持此經卷者當知其室即有如來若聞是經能隨喜
者斯人則為趣一切智若能信解此經乃至一四句
偈為他說者當知此人即是受阿耨多羅三藐三菩
提記。」

【爾時大眾下大𨱚前第一觀佛身竟今第二歎阿
閦佛國所以歎者大眾聞應得道故歎也大眾所
以渴仰者聞佛說淨名從玅喜來淨名德既不思
議土必精玅既有美人必有玅土故欲見由前三
萬二千座悉入室未是不思議今取彼大眾來入
此土而無鄣妨作三道等事是大不思議云何從
來言是流通耶是為大僻也次明得道如文。】

* 法供養品第十三

【法供養品第十三
菴園再集三品中第三品法
供養所以有此品來者說經將訖勸物弘宣故前
歎法供養要須前歎然乃得付屬弘也言法供養
者供養有多種或有財供養國城妻子等或有身
供養如常啼灑面藥王燒臂復有力供養讚歎供
養復有恭敬拜供養然雖有如此供養法之供養
諸供養中為最第一今此即法供養言法供養者
此復多種佛如行而說今如說而行是一種法供
養二者如說而行復能如行而說教化眾生令其
悟道復是法之供養次明只􂗒護說者及以聽眾
即是法供養也次明非但說聽為法供養五種法
師悉名法供養也問法供養供養誰耶如財物供
養前人今法供養供養何物耶解云供養佛何者
如說而行如行而說稱可佛心故是供養於佛如
財物供養前人前人喜即供養今亦爾如說行如
行說喜於佛心即供養佛也。】

「爾時釋提桓因於大眾中白佛言世尊我雖從佛及
文殊師利聞百千經未曾聞此不可思議自在神通
決定實相經典如我解佛所說義趣若有眾生聞此
經法信解受持讀誦之者必得是法不疑何況如說
修行斯人則為閉眾惡趣開諸善門常為諸佛之所
護念降伏外學摧滅魔怨修治菩提安處道場履踐
如來所行之跡世尊若有受持讀誦所說修行者我
當與諸眷屬供養給事所在聚落城邑山林曠野有
是經處我亦與諸眷屬聽受法故共到其所其未信
者當令生信其巳信者當為作護佛言善哉善哉天
帝如汝所說吾助爾喜此經廣說過去未來現在諸
佛不可思議阿耨多羅三藐三菩提是故天帝若善
男子善女人受持讀誦供養是經者則為供養去來
今佛天帝正使三千大千世界如來滿中譬如甘蔗
竹葦稻麻叢林若有善男子善女人或以一劫或減
一劫恭敬尊重讚歎供養奉諸所安至諸佛滅後以
一一全身舍利起七寶塔縱廣一四天下高至梵天
表剎莊嚴以一切華香瓔珞幢旛伎樂微玅第一若
一劫若減一劫而供養之天帝於意云何其人植福
寧為多不釋提桓因言甚多世尊彼之福德若以百
千億劫說不能盡佛告天帝當知是善男子善女人
聞是不可思議解脫經典信解受持讀誦修行福多
於彼所以者何諸佛菩提皆從此生菩提之相不可
限量以是因緣福不可量佛告天帝過去無量阿僧
祇劫時世有佛號曰藥王如來應供正徧知明行足
善逝世間解無上士調御丈夫天人師佛世尊世界
名大莊嚴劫名莊嚴佛壽二十小劫其聲聞僧三十
六億那由他菩薩僧有十二億天帝是時有轉輪聖
王名曰寶蓋七寶具足主四天下王有千子端正勇
健能伏怨敵爾時寶蓋與其眷屬供養藥王如來施
諸所安至滿五劫過五劫巳告其千子汝等亦當如
我以深心供養於佛於是千子受父王命供養藥王
如來復滿五劫一切施安其王一子名曰月蓋獨坐
思惟寧有供養殊過此者以佛神力空中有天曰善
男子法之供養勝諸供養即問何謂法之供養天曰
汝可往問藥王如來當廣為汝說法之供養即時月
蓋王子行詣藥王如來稽首佛足却住一面白佛言
世尊諸供養中法供養勝云何名為法之供養佛言
善男子法供養者諸佛所說深經一切世間難信難
受微玅難見清淨無染非但分別思惟之所能得菩
薩法藏所攝陀羅尼印印之至不退轉成就六度善
分別義順菩提法眾經之上入大慈悲離眾魔事及
諸邪見順因緣法無我無人無眾生無壽命空無相
無作無起能令眾生坐於道場而轉法輪諸天龍神
乾闥婆等所共歎譽能令眾生入佛法藏攝諸賢聖
一切智慧說眾菩薩所行之道依於諸法實相之義
明宣無常苦空無我寂滅之法能救一切毀禁眾生
諸魔外道及貪著者能使怖畏諸佛賢聖所共稱歎
背生死苦示涅槃樂十方三世諸佛所說。」

【今文初天帝稱歎云我從佛聞眾經未曾聞此實
相經典者問天主前巳聞大品等經竟何故云未
曾聞此實相耶解云大品通漫此經即要略何者
徧明法身菩薩二慧也言大品通者大品中明始
自初心終訖補處是故為通此經徧明法身二智
者徧明淨名二智故別也二者復各有所用各稱
第一隨時所宜故為第一也又此中對天主歎護
經功德者天主是在家人多樂福德如大品大對
身子善吉明般若體對天主格量般若功德所以
爾者在家多樂功德故對在家明功德出家多樂
智慧故對出家明智慧又所以對天主明護經者
天主有勢力能弘宣擁護故也格也格量歎如文
佛告天帝過去者引過去事明法供養勝財供前
後一切行財供獨坐思惟聞空天勸法供養所以
爾者善根熟故勸也事如須達薩陀善財等聞空
聲勸即是如來使天也月蓋問法供養天令問藥
王藥王為說法供養為二前簡法次明法供養今
即簡法此法非人天二乘等法亦非有所得大乘
乃無依無得實相大乘難信難受清淨無染如大
經德王十功德所明聞者驚恠非有所德分別思
惟者分別即口說思惟即意思也為菩薩法藏陀
羅尼印者此是實相之印詺實相為陀羅尼若是
大品有二印始即無住終即無得小乘三印無常
無我寂滅今此經唯一印實相為印也令諸眾生
坐道場者前明法體此明法用此法有何用能令
眾生坐道場用也又云明宣無常苦空無我者問
上明小乘明三印今此中明實相印那復言苦空
等耶解云此苦無常等非小乘中三印如旃延章
所明不生不滅是無常義乃彈常明無常也又此
云於諸法實相明宣無常等與小乘異也。】

「若聞如是等經信解受持讀誦以方便力為諸眾生
分別解說顯示分明守護法故是名法之供養又於
諸法如說修行隨順十二因緣離諸邪見得無生忍
決定無我無有眾生而於因緣果報無違無諍離諸
我所依於義不依語依於智不依識依了義經不依
不了義經依於法不依人隨順法相無所入無所歸
無明畢竟滅故諸行亦畢竟滅乃至生畢竟滅故老
死亦畢竟滅作如是觀十二因緣無有盡相不復起
見是名最上法之供養。」

【若聞如是等經信解下正明法供養也作如是觀
十二緣無盡相者此如大品無盡品觀十二緣如
虗空不可盡也。】

「佛告天帝王子月蓋從藥王佛聞如是法得柔順忍
即解寶衣嚴身之具以供養佛白佛言世尊如來滅
後我當行法供養守護正法願以威神加哀建立令
我得降伏魔怨修菩薩行佛知其深心所念而記之
曰汝於末後守護法城天帝時王子月蓋見法清淨
聞佛授記以信出家修習善法精進不久得五神通
具菩薩道得陀羅尼無斷辯才於佛滅後以其所得
神通總持辯才之力滿十小劫藥王如來所轉法輪
隨而分布月蓋比丘以守護法勤行精進即於此身
化百萬億人於阿耨多羅三藐三菩提立不退轉十
四那由他人深發聲聞辟支佛心無量眾生得生天
上天帝時王寶蓋豈異人乎今現得佛號寶𦦨如來
其王千子即賢劫中千佛是也從迦羅鳩孫䭾為始
得佛最後如來號曰樓至月蓋比丘則我身是如是
天帝當知此要以法供養於諸供養為上為最第一
無比是故天帝當以法之供養供養於佛。」

【佛告天帝王子下結會古今如文。】

* 囑累品第十四

【囑累品第十四。
此經三𨱚兩段巳竟今即第三
段流通說正說即為當時流通說即為末代所以
有二段者為眾生有二種一者福德利根眾生即
值佛二者薄福鈍根眾生不值佛但見經卷如大
品法尚香城福厚者親聞法尚說薄福者見金疊
般若也問何意見佛聞法勝見般若劣耶解云從
佛聞法見佛復聞法從經卷中聞但聞不見人校
也二者聽佛說易悟眼觀於文則難了故從佛聞
勝從經卷聞劣言付屬者屬是付囑累是憑累故
囑累品也此云屬累與金剛般若善付屬諸菩薩
何異解云彼經付屬即以人付人此經囑累即以
法付屬人彼經人付屬人者論云根未熟付根熟
菩薩故是人付屬人今法付屬人者以無上正法
付屬彌勒等故是法付屬人也又彼經人付屬人
為令弘法此中法付人為成於人何者以法付人
令人為後人說故是為成人也。】

「於是佛告彌勒菩薩言彌勒我今以是無量億阿僧
祇劫所集阿耨多羅三藐三菩提法付囑於汝如是
輩經於佛滅後末世之中汝等當以神力廣宣流布
於閻浮提無令斷絕所以者何未來世中當有善男
子善女人及天龍鬼神乾闥婆羅剎等發阿耨多羅
三藐三菩提心樂於大法若使不聞如是等經則失
善利如此輩人聞是等經必多信樂發希有心當以
頂受隨諸眾生所應得利而為廣說彌勒當知菩薩
有二相何謂為二一者好於雜句文飾之事二者不
畏深義如實能入若好雜句文飾事者當知是為新
學菩薩若於如是無染無著甚深經典無有恐畏能
入其中聞巳心淨受持讀誦如說修行當知是為久
修道行彌勒復有二法名新學者不能決定於甚深
法何等為二一者所未聞深經聞之驚怖生疑不能
隨順毀謗不信而作是言我初不聞從何所來二者
若有護持解說如是深經者不肯親近供養恭敬或
時於中說其過惡有此二法當知是新學菩薩為自
毀傷不能於深法中調伏其心彌勒復有二法菩薩
雖信解深法猶自毀傷而不能得無生法忍何等為
二一者輕慢新學菩薩而不教誨二者雖信解深法
而取相分別是為二法彌勒菩薩聞說是巳白佛言
世尊未曾有也如佛所說我當遠離如斯之惡奉持
如來無數阿僧祇劫所集阿耨多羅三藐三菩提法
若未來世善男子善女人求大乘者當令手得如是
等經與其念力使受持讀誦為他廣說世尊若後末
世有能受持讀誦為他說者當知是彌勒神力之所
建立佛言善哉善哉彌勒如汝所說佛助爾喜。」

【品開為五章第一如來付屬彌勒第二十方菩薩
自誓弘宣第三天龍自誓弘宣第四付屬阿難第
五大眾歡喜受持禮而退今即第一付屬彌勒然
此難解大論第百卷云法華祕密故付菩薩般若
顯故付聲聞今此既付菩薩應是祕密教有師例
解即難若法華維摩皆祕密者法華與維摩應皆
明二乘作佛法華明羅漢作佛可是祕密此經明
二乘如敗種凡夫有反復云何是祕耶今釋具四
句併付併不付祕付菩薩不付聲聞祕付聲聞不
付菩薩併不付者如大經長壽品老病人不堪付
金也併付者歎阿歎受持如來大小乘藏祕付聲
聞者如大經付屬阿難也顯付菩薩如此經祕付
菩薩如法華大論云祕付菩薩顯付聲聞此是一
句語云何為定耶又一解約緣所宜緣宜聞付菩
薩悟即付菩薩宜聞付聲聞即付聲聞也又佛有
多弟子故有多種付屬或付菩薩或付聲聞責多
種好今何意付菩薩而不付聲聞解云亦有所以
何者般若聲聞有分故付聲聞此經聲聞無分故
付菩薩何以知然解云三乘皆學般若故有分此
經但菩薩二智絕二乘境界故無分也問若爾般
若應淺此經應深復與他通教何異解云此經但
菩薩二智般若明二智深明學般若有三乘彌學
深廣也又淨名將反玅喜文殊遊方彌勒當佛位
故付彌勒細碎文句可知。】

「於是一切菩薩合掌白佛我等亦於如來滅後十方
國土廣宣流布阿耨多羅三藐三菩提法復當開導
諸說法者令得是經。」

【於是一切菩薩下第二十方菩薩弘宣大乘有二
上弘下化。】

「爾時四天不曰佛言世尊在在處處城邑聚落山林
曠野有是經卷讀誦解說者我當率諸官屬為聽法
故往詣其所擁護其人面百由旬令無伺求得其便
者是時佛告阿難受持是經廣宣流布阿難言唯我
巳受持要者世尊當何名斯經佛言阿難是經名為
維摩詰所說亦名不可思議解脫法門如是受持佛
說是經巳長者維摩詰文殊師利舍利弗阿難等及
諸天人阿脩羅一切大眾聞佛所說皆大歡喜信受
奉行。」

【爾時四王第三四王弘宣是時佛告第四命阿難
問此付聲聞何須上料簡解云般若發初付阿難
此經發初付菩薩故須簡也佛說是經第五明經
竟十眾歡喜受持禮佛而退也。】

維摩經疏第五(終)