#+TITLE: 持誦準提真言法要-清-弘贊
#+DATE: 2018-05-12 10:24:03
#+SOURCE: github.com/kanripo/KR6j0752 master b0ce3058                
No. 1079
持誦準提真言法要
廣州寶象林沙門　弘贊在犙　輯

準提真言。本出七俱胝佛母所說準提陀羅尼經。欲
求世間。出世間。一切事業成就者。依經作法。速獲靈
驗。伹今法末。人多懈怠。根性鈍劣。及初機行人。依經
修習。三業未淳。不能作諸觀行。心生退怯。遂失菩提
種子。無量功德。故今錄此法要。以便受持。成就勝善。
如經所說。若人纔誦此真言一遍。即生菩提法芽。何
況常能念誦受持。由此善根。速成佛種。無量功德。皆
悉成就。故持明藏經云。若有眾生。作大惡業。無有善
種。於菩提心無由生起。菩提分法。永不獲得。如是之
人。忽遇知識。誦此真言。一歷耳根。重罪減劣。善種即
生。何況恒常持誦。專注精勤。曼茶羅疏云。念如來之
神呪。心心暗契如來心。誦菩薩之密言。願願冥符菩
薩願。何生死而不出。何涅槃而不得。有斯勝利。故集
此法要。然持誦之法。先須屏息諸緣。發慇重心。生難
遭想。作如是念。從無量劫來。不遇斯法。故輪轉六道。
墮落三途。今此真言。是如來秘密心印。無上法寶。若
不至心誦持。求世間事業。尚不果遂。何況出離苦海。
免生死難。成就無上菩提妙果。作是念巳。至聖像前。
或對鏡壇。正立。作合掌頂禮相。此是準提菩薩最上
項禮印。注心觀想尊容。及緣念十方佛法僧三寶。體
若虗空。無處不遍。性本常住。無去來動靜之相。然有
感必應。作是念巳。然後稱名頂禮。稱言。

一心頂禮十方常住三寶。
(一拜。或三叩。凡作一切法事。皆先敬禮三寶。由三寶
是最吉祥。能離魔障。成就所修故也。稱云)。

一心頂禮毗盧遮那牟尼世尊。
(一切諸佛。皆有三身。此是本師釋迦牟尼
佛法身之號。佛今現居色界。色究竟天頂)。
(毗盧遮那宮殿。準提佛母。是彼殿內菩薩)。

一心頂禮七俱胝佛母大聖準提菩薩摩訶薩。
(三拜。此是
本尊故也。梵語俱胝。華言萬億。七十萬億佛。同說此真言。由此呪能出生諸佛。故云佛母。非女相也)。

一心頂禮毗盧宮殿中八大菩薩摩訶薩。
(此八菩薩。是準提佛
母眷屬。故常圍繞佛母也)。

禮巳。長跪合掌。至心懺悔。作如是言。

我弟子某。自從無始以來。身口意三業。所作之罪。今
對十方三寶諸佛菩薩。準提佛母前。發露懺悔。不敢
覆藏。願悉消滅。乃至過去現在未來三世諸佛菩薩。
所修福智圓滿。種種功德。我今皆悉隨喜。或一說。或
三說。由此懺悔。隨喜。能滅罪障。生諸福善也。

然後結金剛正坐。坐於卑座。即以右足壓左䏶上。以
左右壓右䏶上。或半跏趺。或隨意坐。次結大三昧耶
印。以二手仰掌展舒。將右手在左手上。二大拇指。甲
相拄。安臍輪下。此印能滅一切狂亂妄念。雜染思惟。
既澄定身心。即觀六道眾生。無始巳來。於生死海中。
輪迴六趣。願彼眾生。皆發菩提心。行菩薩行。速得出
離。作是念巳。即入淨法界三昧。謂想自身頂上。有一
梵書㘕字。此字遍有光明。猶如明珠。或如滿月。想。

此字巳。復結金剛拳印。以左手大拇指。捻無名指根
第一節。餘四指握拇指作拳。此印能除內外障染。一
切魔事。成就一切功德。右手持數珠。口誦淨法界真
言二十一遍。真言曰。

唵。㘕(唵字。喉中擡聲呼。㘕字彈舌道之。亦作􂏦字)

此淨法界㘕字。若想若誦。能令三業。悉皆清淨。一切
罪障。盡得消除。又能成辦一切勝事。隨所住處。悉得
清淨。衣服未浣。便成淨衣。身未澡浴。便當澡浴。若用
水作淨。不誦此呪。不名真淨。若用此法界心㘕字淨
之。即名畢竟清淨瓶。如靈丹一粒。點銕成金。故知真
言一字。變染令淨(若實無水洗浴。缺新淨衣。用此㘕字淨之。若有水有淨衣。而不洗換。
託此為淨。是無敬信懈怠之人。何能滅罪生福。成就所求之願。若先以水如法洗盥。用淨土或灰。再三洗手巳。
著淨衣服。更用此真言淨之。則內外俱成清淨。所祈速獲靈驗)。

次結本經無能勝菩薩印。辟除一切諸魔惡鬼神等。
遠走而去。二手右壓左。內相义。作拳。竪二中指。頭相
合。以印繞身右旋一帀。誦呪一遍。如是至三。真言曰。

曩莫三滿多。沒駄(引)喃。唵。戶嚕戶嚕。戰拏哩。麼(引)蹬
耆。娑嚩(二合)(引)賀(引○凡口傍字。皆彈舌道之)

此真言辟除諸障。能成就一切事業。有以文殊菩薩
一字呪王護身。然其梵音是一字。此方或作二合齒
𡄦。或作三合叱哩陵。或作四合叱洛呬𦦨。若不善梵
音者。實難得其真妙。故依本經無能勝呪印。易為持
誦也。

次誦加持數珠真言七遍。以二手捧珠當心。呪曰。

唵。吠盧(引)遮那(引)。摩羅娑嚩(二合)(引)賀(引)

加持珠巳。心口作如是願言。我今欲念誦。惟願本尊。
諸佛菩薩。加持護念。令速如意。所求圓滿。然後以左
手無名指承珠。大拇指壓珠上。右手以無名指承珠。
大指移珠。餘三指微屈。當於心前。澄心觀想準提佛
母。眷屬圍繞。了了分明對坐。誦準提真言時。其聲不
緩不急。心緣梵音。字字分明。惟令自聞。不可高聲。如
降魔辟鬼。方乃高聲。每稱娑嚩賀字。同時移過一珠。
或誦一百八遍。或誦一千八十遍。常須定限。不得缺
減。若務忙者。誦一百八遍巳。後隨意散持之亦得。或
結根本大印。於菩薩臂上記數念誦誦畢。頂上散印。
其印二手內相叉。竪二中指。頭相著。以二頭指。捻二
中指背上第一節。二大指。側附二頭指根下。即成根
本印。若一百八遍滿巳。不能多記者。可以左手作金
剛拳印。右手持珠念誦。真言曰。

曩謨颯多(引)喃(引)(一)三藐三沒駄(引)俱(引)胝喃(引)(二)怛你
也(二合)他(引)(三)唵(四)者禮(五)主禮(六)準泥(七)娑嚩(二合)(引)賀
(引)(八)

○(此真言八句。上二句。是歸敬諸佛之辭第三句。是當說呪之語。後五句。正是呪體。其中多喃三
禮娑嚩賀字。皆去聲呼之。唵字如前呼。者字入聲呼。亦作左字入聲呼。主字亦作􂠔。準字亦作噂。泥字亦作遞。
提第。禰然此本呪之字。當作北音呼之。若非口授。難得其妙。言引者。謂長引其聲。二合者。謂二字合為一音。有
以娑嚩賀下。兼誦佛頂大輪一字明王呪。所謂部林字。此二字合為一音。或作部隴。亦作𠽾􂦡。不空三藏云。勃
嚕唵。三字合為一字。嚕字。彈舌道之。共為一音。又引聲從胸喉中出。其聲如擊大鼓。古譯云部林。訛不正也。如
此。則梵音難得其真。或有準提真言前。誦六字大明真言。然其六字。亦于梵音難正。故今皆不錄。彼經云。若持
誦餘一切呪不成就者。用此一字真言。共餘呪一處同誦之。決定成就。今行者。專心一意。持誦本準提真言。自
得成就。何假他法。若雜別呪。梵音不真。反成誤緣也)。

此真言。有大勢力。若求菩提三乘聖果。往生十方世
界。承事諸佛。及求智慧。男女。福祿。官位等。無不稱意。
若欲速得靈驗。當依本經作法。斷除酒肉葷辛。如或
隨時獲益。滅罪生福。在家不能全斷酒肉妻妾。五辛
必須斷絕。可於十齋日受持八戒。而持誦之。非十齋
日。早起盥洗清淨。一心誦持。亦能增長福壽。除諸災
患。良由末代凡夫。酒肉妻妾。以為常業。雖聞佛戒。習
性難改。若不用此大不思議神呪救拔。何由得出生
死苦海。縱不齋戒。亦獲成就。況有齋戒清淨。依法持
誦者。而不速得如願乎。或有年老衰邁。氣力短少。不
能誦上淨法界真言。無能勝真言等。便可專持此準
提真言亦得。又不能全誦八句者。初當先誦三遍。巳
後但從唵字起。誦下九字亦得。又或不能結準提大
印。即初誦三遍結之。後以兩手移數珠誦之。或左手
作金剛拳誦之。又凡誦呪畢。却用金剛拳印。誦吽字
真言。而印五處。先印額上。次印右肩。次印左肩。次印
心上。後印㗋上。一誦一印。印竟。於頂上散印。然凡持
誦。不可在不同志無信心人前。令其輕笑。獲罪無量。
又每日持誦。時須定限。若一時持。即當早晨。若二時
持。則兼夜靜。若三時持。則加正午。如務忙者。不能依
時。但有暇時。即便持之。若欲成就鏡壇者。可取一新
鏡。未曾用者。淨洗巳。於佛像前。隨月十五日夜。面向
東方。置鏡座前。隨力莊嚴供養。具諸香花。燈燭果蓏
淨水。然後結根本大印。當於心前。誦準提真言。呪鏡
一百八遍。以錦囊盛鏡。常將隨行。每欲念誦。但以鏡
壇置於面前。結印誦呪。若無鏡者。但觀想一鏡。在前
持誦亦得。或不能觀想者。但一心專注念誦亦得。龍
樹菩薩以偈讚曰。

「　準提功德聚
　寂靜心常誦
　一切諸大難
　無能侵是人
　天上及人間
　受福如佛等
　遇斯如意珠
　定獲無等等(若欲其詳。當閱準提會釋)」


* ○附供齋儀

凡修真言。行者。須當隨力供養三寶。如或慳悋。福慧
難增。真言不獲感應。故云。修慧不修福。入道多辛苦。
福慧兩兼修。方能成佛祖。當具香花燈燭果蓏蔬儀。
務令淨潔。盛於淨器。加以真言神呪力故。自然遍供
十方法界。無盡佛法僧三寶。如上禮諸佛菩薩本尊
巳。長跪。手擎香爐。口誦偈云。

願此妙香雲。徧滿十方界。供養一切佛。尊法諸賢聖。
無邊佛土中。受用作佛事。

誦巳。置爐案上。叩首起立。然後結普通吉祥印。以右
手拇指。與無名指相捻。餘三指散舒。誦淨法界真言
加持二十一遍。一誦。一印飲食上。真言曰。

㘕(想此字。放白色光明。印一切供物上。即無穢觸)

由此真言加持。及手印力。其香花飲食器物等。自然
清淨。遍於法界。若更能以無量威德自在光明勝妙
力變食真言。合掌加持二十一遍大善。令諸飲食等。
即變成諸天種種餚饍上味。奉獻十方無盡三寶。亦
為讚歎。勸請。隨喜。功德。其變食真言。如常可知。但要
梵語音真。如嚩字。即是縛字彈舌道之。如婆字去聲。
囉字。即羅字彈舌道之。不可讀作賴字。吽字。上有虎
字。二字合為一音合口呼。如牛吼聲。次結出生供養
印。二手外相叉合掌。十指各兩節相交。安在頂上。誦
出生供養真言二十一遍。真言曰。

唵

由此真言及印不思議力故。自然遍法界。出生無盡
香花燈燭。幢旛寶葢。衣服臥具。樓閣音樂等。種種供
具。供養遍法界無量三寶等。倘無飲食等。但於佛前
運想飲食供具等。結印誦呪。亦自然出生如上種種
供具。供養法界三寶。若不能日日具諸飲食等。可於
十齋日。或朔望日。或每月十五日。復無力辦。可於正
五九朔望日。或佛𧩙。及成道日。然準提。是法身菩薩。
無有𧩙日。今世人云五月初十日是𧩙。隨世俗設供。
亦獲功德。然須知其本末。也近有夢授準提懺法。此
訛謬也。觀其所述。乃竊密部中菩薩之名。復加偽號。
妄圖其像。大違經旨。然準提經數譯。皆無懺名。尋彼
經中。懺悔。隨喜。勸請。迴向。發願。五悔法。即是懺也。智
者詳之。

受持準提真言法要(終)


* 音釋

真言梵書

曩謨颯多引南引(一)三藐三沒
駄引俱引胝南(二)怛你也二合他引(三)
唵(四)者禮(五)主禮(六)準泥(七)娑
嚩二合引訶引(八)

○(此是梵書準提真言。若依經作觀。觀想後九字。布於自身上。即同佛
菩薩能滅一切罪。生一切福)。



(此是梵書㘕字。若欲作觀。當觀自頂上字。猶如明珠。放白色光。或放赤色光。照自身心。乃至自室。遍及
法界。悉獲清淨)。

八大菩薩

(一觀自在。二彌勒。三虛空藏。四普賢。五金剛手。六文殊師利。七除葢障。八地藏菩薩。)。

五辛

(葱。蒜。薤。興渠。興渠。葉似蔓青。根似蘿蔔。此方無有。蒜有大小。葱亦多種。今俗以􂪃為齋。訛廖
久矣。不知􂪃是葱之一也。楞嚴經。謂食五辛。有五過失一者。熟食發婬。生啖增瞋。二者。縱能定說十二部經。十
方天仙。縑其奧穢。咸皆遠離。三者。諸餓鬼等。夜來䑛其脣吻。常與鬼住。四者。福德日消。長無利益。五者。十方菩
薩諸天善神。不來守護。大力魔王。得其方便。現作佛身。來為說法。非毀禁戒。讚婬嗔癡。命終自為魔王眷屬。受
魔福盡。墮無間獄)。
葱

(葱有多種大葱。小葱。慈葱。茖葱。蘭葱。冬葱。春葱。山葱。凍葱。漠葱。龍用葱等)。
韮

(音九。葷菜也)。
薤

(音械。葷菜。葉似韭而長太。生山澤中)。
􂪃

(古弔切。驕去聲。即春葱。有云。慈葱是以。以其
葉慈柔故也。亦由古今名異。方上號別。但是葷辛者。悉不應噉也)。
陀羅尼

(華言總持。謂總持一
切法門。含攝無盡教。理。行果。又云持善不失。持惡不生。亦云遮持。謂遮斷常二邊之惡。持中道之善。別名真言。
權名為呪。既含多義。故非名言所能宣釋。實乃毗盧遮那如來大不思議秘密心印也)。
三途

(地獄。
餓鬼畜生。)。
六趣

(即六道。天。人。阿修羅。并三途)。
十齋日

(初一。初八。十四。十五。十八。二十三。二
十四。二十八。二十九。三十。月小二十七日起)。
囉

(即羅字彈舌道之。帶邏剌二音。不可讀作賴字)。
嚩

(或作伐。又作䟦。即縛字轉舌道之。切不可讀作阜音)。