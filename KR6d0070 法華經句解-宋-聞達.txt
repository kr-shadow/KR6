#+TITLE: 法華經句解-宋-聞達
#+DATE: 2018-05-12 10:22:50
#+SOURCE: github.com/kanripo/KR6d0070 master 61575a49                

* No. 604-A
 妙法蓮華經句解
錢塘霍山廣照沙門　釋　聞達

夫讀經者須善佛意得佛意巳然後起修如明目人
善知方詣不得意者徒自疲勞終不能知佛之境界
如經所說智慧方便譬喻因緣三一圓融種種義趣
當知悉是唯心所現只為昏迷生死無際豁然啟悟
業障本空要得無事一切放下是非俱遣垢淨雙忘
忘心亦泯真覺圓明正恁麼時雖不作意露逈逈底
常自現前若尋故紙何日出頭所以道諸法實相不
可言宣唯有智者乃能知之論至於此直須向釋迦
老子未開口時便知落處分明薦取免被他瞞退身
三步何妨踏著不勞彈指見本自心了辦無始大事
因緣誠不難也若夫原始要終提綱振紐具如序解
及指掌圖今釋字義為彼初機如端伎藝先加弄引
幸勿泥此宜自著鞭。

時　宋景定辛酉　如來誕日序

* 法華經句解目次


  
  * 卷第一
  
  * 自序
  * 弘傳序解
  * 序品第一
  * 方便品第二
  * 卷第二
  
  * 譬喻品第三
  * 信解品第四
  * 卷第三
  
  * 藥草喻品第五
  * 授記品第六
  * 化城喻品第七
  * 卷第四
  
  * 五百弟子品第八
  * 人記品第九
  * 法師品第十
  * 寶塔品第十一
  * 卷第五
  
  * 提婆達多品第十二
  * 勸持品第十三
  * 安樂行品第十四
  * 涌出品第十五
  * 卷第六
  
  * 壽量品第十六
  * 分別功德品第十七
  * 隨喜功德品第十八
  * 法師功德品第十九
  * 卷第七
  
  * 不輕品第二十
  * 神力品第二十一
  * 囑累品第二十二
  * 藥王品第二十三
  * 妙音品第十四
  * 卷第八
  
  * 普門品第二十五
  * 陀羅尼品第二十六
  * 本事品第二十七
  * 勸發品第二十八


法華經要解目次(終)
No. 604
妙法蓮華經句解
* 妙法蓮華經弘傳序解
錢塘廣照沙門　釋　聞達

「妙法蓮華經弘傳序」

【妙法蓮華經五字是本經題弘傳序三字南山所
立弘傳者恢弘傳授也序者蓋述斯經弘傳來由
及採經中妙義開明大旨冠在經初發誓弘通傳
流濁出等與眾生登無上覺之謂也妙法者所謂
佛之知見本覺妙心也此之知見法界平等佛與
眾生本無二致故曰妙心本具如如意珠心佛眾
生三無差別又復當知性雖平等迷悟有殊佛以
悟故安住其中終日受用無非四德眾生迷故背
覺合塵長劫輪迴無非八倒佛憫群迷出現於世
種種方便調伏其心無非為令得佛智慧故經曰
如來所以出為說佛慧故由斯妙法唯心本具所
以佛令開示悟入革凡成聖證妙法身故經曰若
有聞法者無一不成佛法義如是豈不妙哉蓮華
者上根觀之即是自性法華三昧更非他物中下
之機則作引物譬喻本有覺心清淨妙理也故經
曰欲令眾生開佛知見使得清淨故出現於世復
有三義一者為鈍根故不堪受大權設三乘而為
誘掖故經曰眾生根鈍云何可度我今得道當說
三乘所以說小逗會權機正為大乘而作方便如
為蓮實而生蓮華二者調停既久根器純熟點昔
方便悉是佛乘召傭作人即是親子即經云汝等
所行是菩薩道諸君當知此是我子譬如華開得
見蓮實三者為彼大機廢前方便假名字說但說
一乘無上道教即經云正直捨方便但說無上道
十方佛土唯一佛乘譬如華落蓮實獨存上據迹
門下本門中亦有三義經云我少出家得阿耨菩
提為本施迹也我實成佛巳來壽命無量阿僧祇
劫開迹顯本也為眾生故有滅不滅實不滅度廢
迹立本也具上諸義法喻雙舉故曰妙法蓮華也
妙玄云問蓮華定是法華三昧之蓮華定是華草
之蓮華答定是法蓮華法蓮華難解故華草為喻
利根即名解理不假譬喻但作法華之解中下未
悟須譬乃知以易解之華草蓮華喻難解之三昧
蓮華故有三周說法逗會三根約上根是法名約
中下是譬名三根合論雙標法喻所言經者訓法
訓常妙蓮華王佛知見道三世同遵始終不易故
云常也軌則攝持化令成佛故云法也弘傳者此
有四意文中首明結集翻傳次古佛傳通三此方
受持四今師弘贊詞義甚明尋文可見所明諸意
欲使學者恢弘義路傳通心法承襲有宗無致虗
托序者門首之墻如登堂奧必由墻序欲探經文
須明序致。】

「終南山釋　道宣　述」

【終南者山名也在京兆府長安城南其山自遠而
來勢終於此京城之南秀氣蟠結聖王所都祖師
平昔居此山中釋者具云釋迦此翻能仁以能仁
育化眾生故即如來先祖之姓也出家之士以佛
為師還隨師姓即阿含經云四河入海無復本名
四姓出家同稱釋氏宣者師之諱也從佛出家修
行直道宣布法華利益眾生故有是稱也述者敘
述來致欲人之開解也。】

「妙法蓮華經者統諸佛降靈之本致也。」

【初句標經次句總判一經大意罄無不盡十方三
世諸佛如來降靈本意唯以一大事因緣故所謂
開示悟入眾生佛之知見佛之知見者即一佛乘
平等大慧特欲簡異三乘五乘諸知見也別而言
之在心曰知在眼曰見又復須分自他受用於自
分上則真實慧心洞然明白清淨慧目照五蘊空
於他分上則佛知眾生法性平等佛見眾生是所
應度故經曰知諸眾生心之所念又曰我以佛眼
見諸眾生是故方便以佛知見開示一切悉令悟
入佛為說此出現於世故曰為一大事因緣唯此
一實餘二非真故曰開方便門示真實相所以多
寶歎言善哉善哉如所說者皆是真實此之一法
是佛所證諸佛心中常所護念以慈悲故轉示眾
生故曰以平等大慧教菩薩法佛所護念妙法華
經為大眾說眾生獲聞於一佛乘生大勇猛名信
法華由信力故心珠顯耀名開法華於一切處皆
徧示現名示法華了了得見決定無疑名悟法華
見處深遠與佛無殊名入法華步步不離實際理
地名證法華又復應知知見二字語略義含具足
應云見聞覺知則對六根義方整足何以知然準
經明德具有六千眼見耳聞鼻舌身三通名為覺
在意曰知經舉初後心眼兩根不言餘四耳鼻舌
身及論功德缺於四千顯是文略問佛之知見豈
同眾生答心佛眾生三本無異又況佛為凡開非
為佛也故楞嚴云十方諸佛異口同音告阿難言
汝欲識知俱生無明使汝流轉生死結根唯汝六
根更無他物汝復欲知無上菩提令汝速證安樂
解脫寂靜妙常亦汝六根更非他物是知六根清
淨等同於佛始得名為佛之知見良由一切眾生
本有佛性與佛無殊無始沉迷不知不覺長流生
死無解脫期諸佛世尊道眼觀見不忍沉淪從真
起應出現世間故曰降靈種種方便言詞譬喻演
說諸法蓋為眾生迷惑障重佛性蒙蔽而為開之
俾旁生界中龍女成佛地獄道中提婆受記邪見
鬼業嚴王得度法師品內修羅八部皆與通記當
得菩提人倫治生即是實相施戒禪誦彈指散華
本是天業皆成佛道告聲聞眾及緣覺乘於佛所
說當生大信決聲聞法是諸經王以佛道聲令一
切聞唯一實道無二無三菩薩開法疑網皆除分
別品中微塵菩薩世尊悉記成等正覺開前九道
即是佛乘法界平等無異無偏成一圓融清淨妙
體妙音觀音證此三昧是則名為普現色身喻之
以高廣大輦眾寶莊嚴示之以衣內明珠真如至
寶矧廼未開之前諸乘隔別實為權隱譬如明珠
隱王頂髻在王頂者極果所宗根器既純開權顯
實一切皆當成得佛道如彼勇將有大功勳王解
髻中明珠賜之既開之巳廣明諸佛所脩行處無
量無數三昧功德而示諭之既示之巳勉令修進
勿廢寸陰欲令明悟既悟之巳彌須涵養勿廢前
功進趣菩提入佛知見等與眾生同成佛道故經
曰諸佛欲令一切眾生開示悟入佛之知見故出
現於世所以祖師述云統諸佛降靈之本致當知
此法義趣圓融位位各攝一切諸位說有次第理
無前後重重互現如帝珠網。】

「蘊結大夏出彼千齡。」

【大夏指西域也如來滅後阿難尊者蘊積妙義結
集成章流傳彼土出過千載也。】

「東傳震旦三百餘載。」

【法自西至故曰東傳震旦亦云真丹梵音少異此
云神洲以地勝故多產神靈東華之地方五千里
乃大海中一水洲耳亦云赤縣以在南故近於離
明之盛西晉永康蓮經傳此迄于大唐餘三百載
或云自漢至晉三百餘載者非以西晉之前法華
未至亦猶四分譯在姚秦祖文序云蘊結中天千
有餘載譯傳東夏將四百年但據此土有經巳來
爾許時也感通傳云自晉至唐三百載餘意亦同
此。】

「西晉惠帝永康年中長安青門燉煌菩薩竺法護者
初翻此經名正法華。」

【惠帝都洛陽故云西晉長安即古咸陽青門都之
東南門燉煌地名在隴西郡菩薩具云摩訶菩提
質帝薩埵此云大道心成眾生師姓竺名法護平
居燉煌化行京邑人尊其德故號燉煌菩薩初翻
梵本名正法華十卷成文。】

「東晉安帝隆安年中後秦弘始丘慈沙門鳩摩羅什
次翻此經名妙法蓮華。」

【中原擾攘元帝東渡都於建業故云東晉後秦者
姚氏僣號姓姚名萇簡異前秦弘始者秦之年號
晉為正統法師譯經在秦故兼稱之丘慈西域國
名沙門此云勤息出家行道勤修眾善息滅諸惡
師姓鳩摩羅名什此云童壽天姿頴悟清才超絕
童子之年有壽者智德盛彼方聲飛此土前秦篤
敬遣將呂光西使戎國舉師以來後奉繼興於古
長安逍遙園中譯出此經七卷成文。】

「隋氏仁壽大興善寺北天竺沙門闍那笈多後所翻
者同名妙法。」

【主姓楊氏國號大隋年稱仁壽寺名大興善天竺
或云身毒賢豆印土等梵音少異此翻為月氏其
地靈故多產聖賢如月之明清涼照世西域之境
周九萬里約東西南北中列為五土今標北者簡
異餘四闍那具云闍那掘多此云至德笈多具云
達磨笈多此云法藏南天竺人此二法師仁壽年
間自彼西梵東達隋朝於興善寺後譯此經亦同
羅什名妙法華八卷成文但於秦晉二本頗有添
削罕聞持誦。】

「三經重沓文旨互陳時所宗尚皆弘奉本。」

【三度翻譯文詞旨趣互有不同時所尊尚皆傳秦
本欲披尋者經在藏中白在樹三函。】

「自餘支品別偈不無其流具如序曆故所非述。」

【晉譯二十八品秦譯二十八品隋譯二十八品三
譯增減支分品目異文別偈其相極多非無流類
序曆具載故此不明。】

「夫以靈嶽降靈非大聖無由開化。」

【梵音耆闍掘此云靈鷲鷲聚此山其性靈故名靈
鷲山或云山形似鷲即佛世尊說法華處王舍城
東北十五里許今云靈嶽以山靈故降誕群靈才
識俊敏拔萃超倫自非大聖孰能啟之大聖者究
竟果滿大覺聖人謂如來也若表法者山即法身
靈即般若鷲即解脫山有其靈靈生於鷲鷲依於
山如性有智智生於行行顯於性山不動搖性無
遷改以山表性性即法身雖無動靜不昧靈知以
靈表智智即般若靈生於鷲智起於行以鷲表行
行即解脫三德圓融不可思議方稱妙觀所以爾
者欲於日用見境明心從聞入道不離名相而證
法身一法既爾法法皆然則十界十如無邊妙境
於毫端上一時普現行之久久三昧精純出乎自
然匪由作意所以導手不執卷常讀是經口無言
音徧誦眾典若不然者春禽晝啼秋蛩夜吟風氣
使然曾無意味先德明訓諄諄若是得不思之。】

「適化所及非昔緣無以導心。」

【適時之化被及眾生宿植深者方能悟入若本無
緣何由啟導如迹門中大通佛時十六王子為四
部眾覆講法華即經云爾時所化無量恒河沙等
眾生者汝等諸比丘及我滅度後未來世中聲聞
弟子是也如本門中威音佛時不輕菩薩為諸四
眾下大乘種即經云爾時常輕是菩薩者豈異人
乎今此會中五百比丘等於阿耨菩提不退轉者
是妙玄云逢值有三若相逢遇常受大乘此輩中
間皆巳成就不至于今若相逢遇遇其退大仍接
以小此輩中間猶故未盡今得還聞大乘之教若
但論遇小不論遇大則中間未度于今不亦盡方
始受大乃至滅後得道者是也。】

「所以仙苑告成機分小大之別金河顧命道殊半滿
之科。」

【仙苑者昔有二仙居此園中一名阿羅羅迦摩羅
得無所有定一名鬱陀羅羅摩子得非想定如來
初時曾師其法修習得巳知非究竟乃往尼連河
邊修涅槃道不起于座得成正覺亦云鹿苑此園
昔時群鹿競處有二鹿主而統攝之一善一惡其
一善者身七寶色爾時有王名梵摩達因遊獵次
欲射群鹿時善鹿主以情告王乞垂哀愍王感其
言誓不食肉於是群鹿得全生命善鹿主者今如
來是惡鹿主者今調達是廣如智論亦云柰苑從
樹為名告成者從昔巳來修慈忍行於最後身得
成為佛既證道巳即詣此園為眾說法用報此恩
或云仙苑應改云道樹以佛成道在道樹故今謂
告厥成功雖在道樹正論說法機悟有差須云仙
苑則一句之中兼明兩意若云道樹則仙苑機差
義不顯也機分小大者提謂經云初在鹿苑說生
滅法五拘隣等得阿羅漢八萬諸天發大道心金
河者如來示疾拘尸城西娑羅林間其地近於閰
浮檀河閻浮檀即樹名樹上果熟墮在河中染沙
成金顧命者如來欲滅顧示將來命諸弟子囑以
後事道殊半滿者半謂小乘義未圓故滿謂大乘
義圓滿故涅槃會上本說大乘須䟦陀羅乃證小
果餘諸聞者咸悟法身佛意雖融機緣自異特舉
仙苑及金河者標其始末義攝中間。】

「豈非教被乘時無足覈其高會。」

【約教被機時機不等知見劣者所乘法異何足覈
窮高勝之會即經云少智樂小法不自信作佛。】

「是知五千退席為進增慢之儔。」

【斯等劣機增上修行於小利中自以為足聞佛稱
歎如來智慧甚深難解自生退屈不覺抽身佛亦
默然而不制止蓋有五義一者若留在座小機昧
劣力不自勝二者聞說妙法必生疑謗墮落生死
三者俟其去巳然後說之顯佛知機四者寄言訶
斥欲其自悔進趣佛乘五者亦欲餘人知過必改
免生上慢。】

「五百授記俱崇密化之迹。」

【如來昔於威音佛所而作比丘凡見四眾咸悉唱
言我不輕汝汝當作佛時諸聞者不能信受反生
輕謗以不信故久沉生死謗經業盡得生人中以
宿曾聞大乘法故智勝佛來常隨佛化雖復中間
退大習小今蒙佛記當得菩提耶不輕品云爾時
常輕是菩薩者今此會中五百比丘是化城品云
我及汝等宿世因緣我諸弟子其數五百皆當授
記準知今蒙開發皆是昔時崇佛密化事迹顯然
如經中云諸弟子等內秘外現方便非一我若具
說眾必生疑益顯大通佛世猶是近緣究其本也
實自威王故下結云並智勝之遺塵俱威王之餘
勣。】

「所以放光現瑞開發請之教源。」

【入定放光雨華動地四眾咸疑彌勒請決文殊引
答是說法華發起眾心益加懃請乃知現瑞起教
來源。】

「出定揚德暢佛慧之宏略。」

【佛知時至從三昧起歎揚諸佛甚深智慧欲暢本
懷發明大事開顯眾生佛之知見復示三世道同
慈悲一等所以出現無非為令得佛慧故大略如
此。】

「朽宅通入大之文軌。」

【朽宅遭焚諸子不覺父意憐愍巧設三車車實本
無引令出宅既知出巳等賜大車滿境無安眾生
染著佛慈愍故巧說三乘乘實本無意存引出既
證小巳等以大化宅以車通機以乘接正行文教
如車之軌所以接小為入大乘。】

「化城引昔緣之不墜。」

【昔以大化佛意欲令一切眾生咸登正覺眾生根
鈍中間退墮佛知機故而於中道說有涅槃暫令
止息既知息巳引入佛慧譬如商主欲導眾人同
出險道至於寶所眾等力倦思欲退還商主知機
而於中路化作一城為之止息既得安隱復令前
進化彰權設城喻涅槃引小入大不墜昔緣。】

「繫珠明理性之常在。」

【出家之士以法為親師友之訓理若圓珠貧無福
慧如彼窮子求師指教如謁親知訓誨入耳如衣
繫珠中間迷故如醉不覺今蒙開示如睡忽醒方
知昔日性珠常在或云理性二字應改云宿種理
是本有那喻繫珠今謂理雖性具非開不顯開為
顯性性即是理理非事外事不越理由性起修全
修即性當求深致勿事氷情故楞嚴云忽逢智者
指示其珠所願從心致大饒富方悟神珠不從外
得。】

「鑿井顯示悟之多方。」

【心無法潤如渴乏者學教明心譬如穿井留心佛
境如鑿高源心不易悟如井費工須多方便乃可
得成。】

「詞義宛然喻陳惟遠。」

【結歎上引八段經文言義顯了宛而成章譬喻敷
陳惟極深遠。】

「自非大哀曠濟拔滯溺之沉流一極悲心拯昏迷之
失性。」

【大哀一極皆佛異名如斯妙典若非大聖哀憐廣
行慈濟一志不倦極盡悲心豈能拔滯溺者出生
死流拯昏迷者復元明性然則慈能與樂悲能拔
苦若準今經出世本懷拔二死苦與三德樂六道
業惑未忘生死全在二乘唯出分段尚有變易況
沉空寂未證圓常小菩薩者伏惑行因未能無過
今悉與拔令證涅槃即經云佛見眾生貧無福慧
入於險道故說是經菩薩聞法疑網皆除其諸羅
漢皆當作佛。】

「自漢至唐六百餘載總歷群籍四千餘軸受持盛者
無出此經。」

【自昔巳來漢唐之間餘經雖眾傳授者稀唯此蓮
經尤多誦習良由教妙罄佛淵微復以時機緣種
熟故。】

「將非機教相扣並智勝之遺塵聞而深敬俱威王之
餘勣。」

【教為機興機由教悟合教投機隨聞起敬悉是大
通佛世遺下之機塵威音王所化流之餘力將非
是耶謂實爾也。】

「輒於經首序而綜之。」

【圓頓上乘詎容輕議今於經首綜織來由故曰輙
於。】

「庶得早淨六根仰慈尊之嘉會速成四德趣樂土之
玄猷。」

【吾祖此願正依藥王普賢二品經文六根取境能
生諸過今持妙典蕩滌諸塵信仰慈尊參承嘉會
生兜率也願速圓成常樂我淨四種實德上品超
昇生安養也悟真常故不變不遷安住不動如須
彌山常德也得安樂故永離眾苦如器中鍠聲出
于外樂德也證真我故得大自在如風於空無有
障礙我德也復本淨故光明通達觀諸世間如夢
中事淨德也趣樂土者入無生忍證常寂光常即
法身光即般若寂即解脫隨舉一身皆具四德趣
舉一德皆具三身若以四德別對三身常即法身
淨不住相樂滅受想即般若智對報身也我約自
在即是解脫對應身也佛身無為不墮諸數一四
四三圓融自在無有恐怖寂滅為樂玄猷者玄遠
也猷法也是法深遠微妙難思唯佛與佛乃能究
盡然雖如是不離日用介爾心中宛然具足一念
圓明即遠而近背此馳求失之千里有人云南山
序文多談迹義不說本門如前所引藥王普賢不
輕威王壽量等義迹耶本耶請自思之。】

「弘贊莫窮。」

【佛旨深微智淵如海巳今當說而於此經最為第
一弘通贊輔莫能窮盡。】

「永貽諸後云爾。」

【永長也貽贈也諸後即來學也以謂今述此序弘
贊法華歷塵點劫不可窮盡誓與群生同成正覺
序中所云意若斯爾。】

「妙法蓮華經卷第一」

【心法妙明因中具果蓮華香潔蘂中有蓮佛性在
迷塵不能染蓮華在水濁不能侵以華表因以蓮
表果煩惱心地有如來身卑濕淤泥有蓮華種性
由智顯蓮對日開因淨果明華開蓮現因圓果滿
華落蓮成法性元真蓮華本淨文詮此義名曰妙
經卷可卷舒第標篇次下文凡言妙法蓮華及經
卷第號例此說之更不重釋。】

「姚秦三藏法師鳩摩羅什奉　詔譯」

【爾時世主姓姚名萇建國關輔名曰大秦佛經律
論名為三藏藏者藏也藏心性識及戒定慧佛之
所修真常大義能通法性為世所師故曰法師鳩
摩羅什此云童壽本丘慈人師性明敏童子之年
有壽者智奉秦王詔譯梵成華。】

「妙法蓮華經序品第一」

【序者述也述此法華生起之意品即章也。】

「如是我聞。」
【阿難自謂如是妙經所說妙義我從佛
聞。】

「一時佛。」
【始自發端終至說竟名曰一時佛翻覺者
謂是覺了性相之者。】

「住王舍城。」
【如來住於摩竭提國頻婆羅王所舍之
城。】

「耆闍崛山中。」
【此云靈鷲鷲有靈性聚此山中。】

「與大比丘眾。」
【比丘此云乞士乞食資體乞法濟心。】

「萬二千人俱。」
【俱同聚也。】

「皆是阿羅漢。」
【此云無生斷見思惑出輪迴苦不生
三界。】

「諸漏巳盡。」
【諸惡常流名為滲漏羅漢悉離名為巳
盡。】

「無復煩惱。」
【三毒巳盡不復更生。】

「逮得巳利。」
【離老病死得出三界僅能自利未得利
他。】

「盡諸有結。」
【三有結業一時巳盡。】

「心得自在。」
【不為三界生死所縛心游空寂名為自
在。】

「其名曰。」
【上是歎德下顯姓名。】

「阿若憍陳如。」
【此云解本際見法本性故。】

「摩訶迦葉。」
【此云大飲光姓也光吞眾類令餘人光
不得現故名畢撥羅即樹名也禱此樹神得生子故。】

「優樓頻螺迦葉。」
【優樓頻螺此云木瓜林從住處為
名。】

「伽耶迦葉。」
【伽耶此云江祈禱江神得此子故。】

「那提迦葉。」
【此云城祈禱城神得此子故。】

「舍利弗。」
【此云身子母好身儀是身之子。】

「大目犍連。」
【此云採菽即祖姓也名尼拘律陀此云
白楊樹祈禱樹神因得子故。】

「摩訶迦旃延。」
【此云扇繩幼喪乃尊母為子故不復
事人子纏於母如繩繫扇。】

「阿㝹樓䭾。」
【或云阿那律此翻無貧因以稗飯施辟
支佛九十一劫果報充足。】

「劫賓那。」
【此云房宿因禱房星得此子故。】

「憍梵波提。」
【此云牛呞宿曾為牛餘習尚存食巳轉
噍。】

「離婆多。」
【此云室宿祈禱室星得此子故。】

「畢陵伽婆蹉。」
【此云餘習五百世來為婆羅門餘習
不除為人多傲。】

「薄拘羅。」
【此云善容形容美故。】

「摩訶拘絺羅。」
【此云大膝蓋從相貌以為名。】

「難陀。」
【此云忻樂本牧牛人以牧牛事請問世尊佛
答心解忻樂出家。】

「孫陀羅難陀。」
【孫陀羅此云好愛即妻名難陀此云
忻樂即佛親弟欲心重故忻樂其妻。】

「富樓那彌多羅尼子。」
【富樓那此云滿禱神得子滿
心願故彌多羅此云慈尼字此云女指滿所出是慈
女子子母合稱名滿慈子。】

「須菩提。」
【此云空生初在母胎便知空寂又云善現
尊者生時善相現故。】

「阿難。」
【此云慶喜尊者生時諸慶大集舉國忻慶。】

「羅睺羅。」
【此云覆障佛之子也佛欲出家父王告言
若得子巳當從汝志為子所障不即出家。】

「如是眾所知識。」
【知圓識妙名崇德重眾人所善曰
善知識。】

「大阿羅漢等。」
【萬二千眾舉二十一餘不提名故云
等也。】

「復有學無學二千人。」
【此二千人亦比丘眾但舉其
數不談名德初二三果思惑未盡名為學人四果聖
人見思永盡所作巳辦名為無學。】

「摩訶波闍波提比丘尼。」
【波闍波提此云愛道即佛
姨母。】

「與眷屬六千人俱。」
【六千尼眾皆是眷屬。】

「羅睺羅母耶輸陀羅比丘尼。」
【耶輸陀羅此云華色
即羅睺羅母。】

「六與眷屬俱。」
【眷屬之稱亦尼眾也。】

「菩薩摩訶薩八萬人。」
【菩薩此云道心摩訶薩此云
大眾生。】

「皆於阿耨多羅三藐三菩提不退轉。」
【阿耨多羅此
云無上三藐此云正等正以簡邪等謂平等佛與眾
生其性無二三菩提此云正覺正能覺了一切諸法
不退轉有三一位次不退減二功行不退怯三正念
不退失。】

「皆得陀羅尼。」
【此云總持護善令生遮惡不起總攝
持故。】

「樂說辯才。」
【才智辯捷樂說無窮。】

「轉不退轉法輪。」
【利根菩薩是能轉之智人不退法
輪是所轉之妙法。】

「供養無量百千諸佛。」
【深心承順名供養佛。】

「於諸佛所植眾德本。」
【廣種善因名植德本。】

「常為諸佛之所稱歎。」
【以德重故常得諸佛稱名歎
德。】

「以慈修身。」
【慈能與樂以此修身。】

「善入佛慧。」
【佛之心者大慈悲是能修大慈則是善
入佛之智慧。】

「通達大智。」
【於諸智中佛智最上達大智者即佛見
知。】

「到於彼岸。」
【究竟至於菩提彼岸。】

「名稱普聞無量世界。」
【名字稱呼遠聞諸國。】

「能度無數百千眾生。」
【所證至深所化至眾。】

「其名曰。」
【上是歎德下出其名。】

「文殊師利菩薩。」
【此云妙德思益經云雖說諸法而
不取法相名為妙德。】

「觀世音菩薩。」
【楞嚴經云由我不自觀音以觀觀者
是故能令十方世界苦惱眾生聞其音聲皆得解脫。】

「得大勢菩薩。」
【亦名大勢至無量壽經云此菩薩行
時十方世界皆悉震動坐時七寶國土一時動搖是
故號此菩薩名大勢至。】

「常精進菩薩。」
【大寶積經云是菩薩為一眾生經無
量劫隨逐不捨或不受化而此菩薩亦無一念棄捨
之心名常精進。】

「不休息菩薩。」
【思益經云恒河沙劫為一日夜是三
十日為一月十二月為年經無量劫值無數佛修諸
梵行然後受記名不休息上二菩薩於義似同各有
主意常精進者為眾生故若親若疎終不棄捨不休
息者為梵行故久習善因心不廢弛。】

「寶掌菩薩。」
【普超經云常以實心通諸慧性為人講
宣於諸珍寶無所貪惜垂手為人故名寶掌。】

「藥王菩薩。」
【悲華經云無始劫來作大醫王救諸苦
惱於賢劫中後當成佛名曰樓至。】

「勇施菩薩。」
【義約菩薩發勇猛心開大施門普利一
切。】

「寶月菩薩。」
【義約菩薩懷於至寶饒益眾生如月清
涼能除熱惱。】

「月光菩薩。」
【義約菩薩具大智慧如月光明清涼照
世。】

「滿月菩薩。」
【義約菩薩久修梵行垢盡慧明如淨滿
月。】

「大力菩薩。」
【義約菩薩具諸功德有大力量能拔濟
他。】

「無量力菩薩。」
【義約菩薩深大慈悲力量無邊不可
稱計。】

「越三界菩薩。」
【義約菩薩福德深厚有大智慧超越
世間。】

「䟦陀婆羅菩薩。」
【此云善守思益經云善能守護一
切眾生若聞其名是人必定得三菩提。】

「彌勒菩薩。」
【此云慈氏思益經云若有眾生見此菩
薩應時即獲慈心三昧。】

「寶積菩薩。」
【義約菩薩歷劫勤苦修諸三昧法寶充
積西竺經文其數甚多傳來此方十無一二是以釋
名多無所出。】

「導師菩薩。」
【思益經云於邪見者生大悲心令入正
道名曰導師。】

「如是等菩薩摩訶薩八萬人俱。」
【八萬之眾略舉十
八是故結云如是等俱。】

「爾時釋提桓因。」
【此云天帝或云帝釋即是華梵雙
標欲界第二忉利天王言忉利者此云三十三由須
彌頂有其四峯每峰八天帝釋居中總名三十三天。】

「與其眷屬二萬天子俱。」
【眷屬二萬即忉利天諸天
子也。】

「復有名。」
【此一名字通指下文諸天子也。】

「月天子。」
【月宮天子也。】

「普香天子。」
【或云即星宮天子北辰處中眾星拱之。】

「寶光天子。」
【或云即日宮天子光明寶燄照臨下士
故云寶光光明經云日王赫燄放千光光明此三天
子即帝釋內臣如今宰輔也。】

「四大天王。」
【東方持國南方增長西方廣目北方多
聞四大天王各領部屬居於四方即帝釋外臣如今
制閫也。】

「與其眷屬萬天子俱。」
【即上三天子四天王眷屬之
眾諸天子也。】

「自在天子。」
【欲界第五化樂天主也以巳神力化現
境界隨心受用故云自在。】

「大自在天子。」
【欲界第六他化自在天主也凡諸勝
妙皆他所化現成愛用自不費力勝前第五化樂天
宮故云大自在天。】

「與其眷屬三萬天子俱。」
【即上化樂他化二處天主
眷屬之眾諸天子也。】

「娑婆世界主梵天王。」
【娑婆此云堪忍堪能忍愛一
切苦惱不知出離世為遷流即過現未名三世也界
為方位東西南北四維上下名為界也三世十方堪
忍之境屬梵天王之所統御故云王也此標王位下
文方始指出王名。】

「尸棄大梵。」
【梵語樹提尸棄此翻為火大梵尊天修
火光定出離欲境為梵天王即大千世界娑婆主也。】

「光明大梵等。」
【光明即二禪巳上少光天無量光天
光音天等色界梵天是諸天王及以天眾果報殊勝
身有光明故曰光明大梵等及色界天頂摩醯首羅
於梵天中得自在故亦名大自在。】

「與其眷屬萬二千天子俱。」
【即諸梵天王眷屬之眾
諸天子也。】

「有八龍王難陀龍王。」
【此云歡喜護摩竭國人聞其
名皆悉歡喜。】

「䟦難陀龍王。」
【此云善與上難陀兄弟也。】

「娑伽羅龍王。」
【此云醎海龍居海中從處為名。】

「和脩吉龍王。」
【此云多頭於一身上示現多頭表一
法中出無量法。】

「德叉迦龍王。」
【此云現毒示現毒相以化於人。】

「阿那婆達多龍王。」
【此云無熱雪山頂有無熱惱池
龍居其中。】

「摩那斯龍王。」
【此云大身以太善心現大神力護法
利生。】

「優鉢羅龍王等。」
【此云黛色蓮華池也龍居池中以
蓮顯德。】

「各與若干百千眷屬俱。」
【八大龍王所部之眾。】

「有四緊那羅王。」
【此云歌神天帝歌樂用此神也。】

「法緊那羅王。」
【佛說法時諸天弦歌以讚於佛。】

「妙法緊那羅王。」
【作妙法樂以讚於佛。】

「大法緊那羅王。」
【讚詠大乘清淨法也。】

「持法緊那羅王。」
【任持正法播於音樂。】

「各與若干百千眷屬俱。」
【四種歌神所部之眾。】

「有四乾闥婆王。」
【此云嗅香以香為食天帝作樂即
用此神。】

「樂乾闥婆王。」
【樂者橦也宅江切倒伎也即緣竿倒
擲之類。】

「樂音乾闥婆王。」
【即奏皷樂者。】

「美乾闥婆王。」
【作橦倒伎最美觀者。】

「美音乾闥婆王。」
【即奏音樂最美妙者。】

「各與若干百千眷屬俱。」
【四種樂王所部之眾。】

「有四阿修羅王。」
【此云無端正形皃醜惡故。】

「婆稚阿修羅王。」
【此云最勝能勝一切情欲境故。】

「佉羅騫䭾阿修羅王。」
【此云廣肩脾以能荷法故。】

「毗摩質多羅阿修羅王。」
【此云淨心帝釋夫人舍脂
父也。】

「羅睺阿修羅王。」
【此云障持其身長廣手持日月障
覆光明。】

「各與若干百千眷屬俱。」
【四種脩羅眷屬眾也。】

「有四迦樓羅王。」
【此云金翅鳥羽毛金色故。】

「大威德迦樓羅王。」
【威德最大勝諸同類。】

「大身迦樓羅王。」
【居四天下大樹之上兩翅展開相
去三百三十六萬里。】

「大滿迦樓羅王。」
【翅扇水開入海噉龍大滿其意。】

「如意迦樓羅王。」
【此鳥頸上有如意珠。】

「各與若干百千眷屬俱。」
【四金翅鳥眷屬之眾。】

「韋提希子阿闍世王。」
【韋提希此云思惟阿闍世此
云折指小指折故此折指王是思惟子子母合稱。】

「與若干百千眷屬俱。」
【與人王眾諸眷屬也。】

「各禮佛足。」
【以手接足禮拜於佛。】

「退坐一面。」
【禮巳退身就一而坐。】

「爾時世尊四眾圍繞。」
【僧尼士女周圍旋繞或就經
說因佛放光身子與眾騰疑致請發起眾也文殊彌
勒助佛揚化如影隨形如谷答響影響眾也學無學
人從佛聞法得道受記當機眾也餘雖預聞心未明
了用為遠因結緣眾也。】

「供養恭敬。」
【奉供事養肅恭致敬義通三業及以六
塵合掌頂禮翹勤跪足身供養也敘述功德發言讚
歎口供養也念佛恩德無暫忘時心供養也六塵奉
上事供養也一性契如理供養也理事圓妙實相供
也。】

「尊重讚歎。」
【極誠崇奉尊也感德深尊重也談其道
德讚也嗟吁莫及嘆也。】

「為諸菩薩。」
【所為眾也。】

「說大乘經。」
【言出佛口名之為說經談實相名之為
大力能運載名之為乘。】

「名無量義。」
【於一法中出無量義經云二法三道四
果也二法即漸頓也三道即三乘也四果即聲聞緣
覺菩薩及佛四位聖果。】

「教菩薩法。」
【以上諸法大乘之義教示菩薩。】

「佛所護念。」
【一切諸佛為能護念無量義經教菩薩
法是所護念。】

「佛說此經巳。」
【說無量義經巳。】

「結加趺坐。」
【趺足背也先以右足壓左足上次以左
足壓右足上名曰加趺。】

「入於無量義處三昧。」
【三昧此云正定若但虗言而
不履踐無量義海諸三昧門豈能成就故佛入定為
人作則。】

「身心不動。」
【身不動色定也心不動性定也。】

「是時天雨曼陀羅華。」
【雨去聲從天下也曼陀羅此
云適意亦名小白華。】

「摩訶曼陀羅華。」
【此云大適意亦名大白華。】

「曼殊沙華。」
【小赤華也。】

「摩訶曼殊沙華。」
【大赤華也天雨四華表住行向地
四十位也。】

「而散佛上。」
【散佛上者表於佛境修功德因。】

「及諸大眾。」
【表供一切悉令成佛。】

「普佛世界。」
【普徧十方三世佛境。】

「六種震動。」
【地表心體善念動時六情諸根悉轉為
善。】

「爾時會中。」
【無量義會。】

「比丘比丘尼。」
【如上。】

「優婆塞。」
【此云清信男。】

「優婆夷。」
【此云清信女。】

「天龍夜叉。」
【諸天王等及天眷屬諸龍王等及龍眷
屬夜叉此云勇健鬼。】

「乾闥婆阿脩羅迦樓羅緊那羅摩睺羅伽。」
【並如上
解。】

「人。」
【世間之人。】

「非人。」
【大仙脩羅地獄餓鬼等。】

「及諸小王。」
【世間粟散諸小王也。】

「轉輪聖王。」
【金銀銅鐵四輪王也。】

「是諸大眾。」
【指上所列。】

「得未曾有。」
【雨華動地昔未曾見今得見之云未曾
有。】

「歡喜合掌。」
【覩相歡喜合掌致敬。】

「一心觀佛。」
【專注一心瞻仰於佛。】

「爾時佛放眉間白毫相光。」
【佛眉中間有一白毫長
一丈五尺色如珂雪宛轉眉間外有八稜中空如筒
放大光明從中而出兩眉即表空有二邊毫表中道。】

「照東方萬八千世界。」
【東方為動之主萬八千者表
十八界。】

「靡不周徧。」
【其光大盛無不徧滿。】

「下至阿鼻地獄。」
【阿鼻此云無間地獄眾生常受眾
苦無有間斷。】

「上至阿迦尼吒天。」
【此云色究竟下至地獄上至色
頂中間所有無不徧照。】

「於此世界。」
【上諸世界。】

「盡見彼土。」
【欲色之境。】

「六趣眾生。」
【天人脩羅地獄餓鬼畜生約業分六各
自趣向。】

「又見彼土。」
【萬八千土。】

「現在諸佛。」
【現在說法諸佛世尊。】

「及聞諸佛。」
【耳聽曰聞。】

「所說經法。」
【佛為能說法是所說。】

「并見彼諸比丘比丘尼。」
【他方世界出家僧尼。】

「優婆塞優婆夷。」
【他方世界在家士女。】

「諸修行得道者。」
【修攝其心行於聖行得入道者。】

「復見諸菩薩摩訶薩。」
【大乘眾也。】

「種種因緣。」
【因即善心緣即善境心境非一故曰種
種。】

「種種信解。」
【於諸法上起信解心。】

「種種相貌。」
【法門無量相貌不同。】

「行菩薩道。」
【六度萬行是菩薩道踐履名行。】

「復見諸佛。」
【他方諸佛。】

「般涅槃者。」
【此云寂滅機薪既盡應火云亡名為寂
滅。】

「復見諸佛。」
【亦他方佛。】

「般涅槃後。」
【滅度之後。】

「以佛舍利。」
【此云骨身。】

「起七寶塔。」
【梵語塔婆此云高顯處七種珍寶為佛
起塔。】

「爾時彌勒菩薩作是念。」
【因光見土所以作念。】

「今者世尊。」
【釋迦如來。】

「現神變相。」
【化現神通變淨土相。】

「以何因緣。」
【何因何緣。】

「而有此瑞。」
【有此所現奇瑞之相。】

「今佛世尊。」
【謂釋迦佛。】

「入于三昧。」
【說經之後入于正定。】

「是不可思議。」
【是之瑞相不可心思及以口議。】

「現希有事。」
【現希奇事非世所有。】

「當以問誰。」
【心自思擇當問何人。】

「誰能答者。」
【又復思求能答之者。】

「復作此念。」
【又復念言。】

「是文殊師利。」
【眾中上首大菩薩也。】

「法王之子。」
【佛名法王菩薩師佛名法王子。】

「巳曾親近供養。」
【菩薩久巳親炙近傍身心恭敬供
養奉事。】

「過去無量諸佛。」
【所親近境。】

「必應見此希有之相。」
【事佛既多必然曾見此奇瑞
相。】

「我今當問。」
【我今當問能知此者。】

「爾時比丘比丘尼優婆塞優婆夷及諸天龍鬼神等
咸作此念。」
【是諸人等亦同作念。】

「是佛光明。」
【佛所放光。】

「神通之相。」
【神力通變發用之相。】

「今當問誰。」
【思欲請問。】

「爾時彌勒菩薩欲自決疑。」
【彌勒菩薩位居等覺所
見瑞相心猶疑暗欲求開決。】

「又觀四眾比丘比丘尼優婆塞優婆夷。」
【即四眾也。】

「及諸天龍鬼神等。」
【八部眾也。】

「眾會之心。」
【即如上說今當問誰。】

「而問文殊師利言。」
【為巳及眾問文殊也。】

「以何因緣。」
【問佛現瑞為何因緣。】

「而有此瑞。」
【謂放光明。】

「神通之相。」
【指上所現。】

「放大光明。」
【指上白毫。】

「照于東方萬八千土。」
【所照境也。】

「悉見彼佛。」
【見彼諸佛。】

「國界莊嚴。」
【依報嚴飾。】

「於是彌勒菩薩欲重宣此義。」
【前巳具述自他疑念
今復以偈重宣前意。】

「以偈問曰文殊師利導師何故。」
【頌以何因緣。】

「眉間白毫。」
【頌前白毫。】

「大光普照。」
【頌照萬八千普徧世果。】

「雨曼陀羅。」
【頌雨二白華。】

「曼殊沙華。」
【頌雨二赤華。】

「旃檀香風。」
【前無此有。】

「悅可眾心。」
【所現之相悅懌稱可大眾之心。】

「以是因緣。」
【指上所現心境之相。】

「地皆嚴淨。」
【由神變故莊嚴清淨。】

「而此世界。」
【此娑婆界。】

「六種震動。」
【所謂一動二徧動三等徧動只動一處
名之為動動四天下名為徧動動大千界名為等徧
動二起三涌四震五吼六覺每一字中各具三義。】

「時四部眾。」
【指上四眾。】

「咸皆歡喜。」
【覩瑞心喜。】

「身意快然。」
【身中如前暢快喜悅。】

「得未曾有。」
【如此之事昔所未有。】

「眉間光明。」
【中道毫光。】

「照于東方。」
【光本普徧先照東方。】

「萬八千土。」
【所照之境。】

「皆如金色。」
【如來毫光所照如是。】

「從阿鼻獄上至有頂諸世界中。」
【獨舉上下中間普
徧。】

「六道眾生。」
【如上。】

「生死所趣。」
【死此趣彼。】

「善惡業緣。」
【眾生所作善惡因緣。】

「受報好醜。」
【隨業受報好妙醜惡。】

「於此悉見。」
【於毫光中皆悉得見。】

「又覩諸佛。」
【又復覩見萬八千土其中諸佛。】

「聖主師子。」
【如來世尊眾聖中主譬如師子百獸中
主。】

「演說經典。」
【流演解說經文典法。】

「微妙第一。」
【義理第一微妙深遠。】

「其聲清淨。」
【所說法音清潔白淨。】

「出柔輭音。」
【音出慈悲柔和善軟。】

「教諸菩薩。」
【一一諸佛所教之眾。】

「無數億萬。」
【數目眾多不可稱計。】

「梵音深妙。」
【梵淨也意深語妙。】

「令人樂聞。」
【使人願聞。】

「各於世界。」
【萬八千土。】

「講說正法。」
【講明解脫正真之法。】

「種種因緣。」
【無數方便成佛因緣。】

「以無量喻。」
【引無數事以為譬喻。】

「照明佛法。」
【以智明法如光照物。】

「開悟眾生。」
【開發悟明一切眾類。】

「若人遭苦。」
【遇世苦厄。】

「厭老病死。」
【厭棄四相周而復始。】

「為說涅槃。」
【為說出世寂滅之樂。】

「盡諸苦際。」
【四果聖人出離三界名盡苦際。】

「若人有福。」
【有諸福量。】

「曾供養佛。」
【宿曾修供於佛有緣。】

「志求勝法。」
【立志欲求殊勝之法。】

「為說緣覺。」
【與此等說十二緣法令觀世緣覺了法
性。】

「若有佛子。」
【菩薩習大名為佛子。】

「修種種行。」
【發心修習六度萬行。】

「求無上慧。」
【求於無上佛之智慧。】

「為說淨道。」
【為是等說清淨佛道。】

「文殊師利。」
【所對告人。】

「我住於此。」
【住此娑婆。】

「見聞若斯。」
【眼見佛境耳聞佛音其相如此。】

「及千億事。」
【及諸事相。】

「如是眾多。」
【指所見聞其相甚多。】

「今當略說。」
【今難具陳當簡略說。】

「我見彼土。」
【我眼見彼諸佛淨土。】

「恒沙菩薩。」
【如恒河沙眾多菩薩。】

「種種因緣。」
【種種眾善心因境緣。】

「而求佛道。」
【修習佛因求成佛道。】

「或有行施。」
【或行捨施。】

「金銀珊瑚。」
【海中有寶秀氣結成其色紅潤如樹之
形名曰珊瑚。】

「真珠摩尼。」
【蚌螺之類採於月華結成真珠摩尼此
云能聖即如意珠。】

「硨磲碼碯。」
【海中大貝如車之渠即大海螺石中秀
氣其色紅潤如馬之腦。】

「金剛諸珍。」
【堅利金剛及諸珍寶。】

「奴婢車乘。」
【給使婢僕運載車乘。】

「寶飾輦輿。」
【牽挽曰輦肩荷曰輿以寶嚴飾。】

「歡喜布施。」
【以歡喜心布散施與。】

「迴向佛道。」
【回所修福趣向佛道。】

「願得是乘。」
【願欲得是大寶真乘。】

「三界第一。」
【於三界中為最第一。】

「諸佛所歎。」
【常為諸佛所讚嘆者。】

「或有菩薩。」
【能行施者。】

「駟馬寶車。」
【四馬牽車以寶為飾。】

「欄楯華蓋。」
【橫者曰欄豎者曰楯即車欄也寶車頂
上華飾之蓋。】

「軒飾布施。」
【即今軒車此等行施。】

「復見菩薩。」
【復見施者。】

「身肉手足。」
【巳財為施。】

「及妻子施。」
【內財為施。】

「求無上道。」
【為求佛道。】

「又見菩薩頭目身體。」
【前捨手足今施頭目。】

「欣樂施與。」
【欣喜願樂施與眾生。】

「求佛智慧。」
【所以施者為求佛慧。】

「文殊師利。」
【對告文殊。】

「我見諸王。」
【見彼世界諸人王等。】

「往詣佛所。」
【各往詣彼諸佛之所。】

「問無上道。」
【請問諸佛無上道教。】

「便捨樂土。」
【捨五欲樂受用之土。】

「宮殿臣妾。」
【宮殿是所依臣妾是所愛。】

「剃除鬚髮。」
【鬚髮至愛亦復剃除。】

「而被法服。」
【出家稟具披三法衣。】

「或見菩薩而作比丘。」
【出家為僧。】

「獨處閑靜。」
【獨自閑居空靜之處。】

「樂誦經典。」
【心樂讀誦大乘經典。】

「又見菩薩勇猛精進。」
【果敢名勇力行名猛精而不
雜進而不退。】

「入於深山。」
【遠離囂塵深居山谷。】

「思惟佛道。」
【正念思惟佛所行處觀照禪也。】

「又見離欲。」
【又見有人厭離五欲。】

「常處空閑。」
【常居空靜安閑之處。】

「深修禪定。」
【梵語禪那此云寂滅深入定門住於禪
寂體真禪也。】

「得五神通。」
【天眼天耳他心宿命及以神境除却漏
盡名五神通。】

「又見菩薩安禪合掌。」
【安住禪定端心合掌。】

「以千萬偈。」
【千萬大數也偈此云頌也。】

「讚諸法王。」
【既云禪寂又讚法王非禪不智非說不
了安禪讚法默而說也讚法安禪說而默也。】

「復見菩薩智深志固。」
【智慧深遠志操堅固。】

「能問諸佛。」
【智慧堅深善問諸佛。】

「聞悉受持。」
【隨聞強記能盡受持。】

「又見佛子。」
【佛子菩薩互換稱耳。】

「定慧具足。」
【定以攝散慧以破昏定慧等持名為具
足。】

「以無量喻。」
【用無數事以為譬喻。】

「為眾講法。」
【以所得法為人講明。】

「欣樂說法。」
【所得深法樂說無厭。】

「化諸菩薩。」
【誘化一切諸菩薩眾。】

「破魔兵眾。」
【背違正法引誤一切名曰魔兵以正法
眼爍去群邪名破魔也。】

「而擊法皷。」
【四大交擊於中發聲演大法義名擊法
皷。】

「又見菩薩寂然宴默。」
【寂默宴坐。】

「天龍恭敬。」
【諸天龍王皆來敬奉。】

「不以為喜。」
【大龍來敬順情境也菩薩住空初不為
喜即捨禪也。】

「又見菩薩處林放光。」
【安處林下放清淨光。】

「濟地獄苦。」
【以大悲心濟拔獄苦即悲禪也。】

「令入佛道。」
【轉苦道身入於佛道略困曰睡熟睡曰
眠佛子精進未甞如是。】

「又見佛子未甞睡眠經行林中。」
【行道林中如經之
直。】

「勤求佛道。」
【以不懈怠求入佛道。】

「又見具戒。」
【具足受持清淨大戒。】

「威儀無缺。」
【戒禁身口名曰威儀志誠謹潔無所缺
犯。】

「淨如寶珠。」
【持戒清潔如淨寶珠。】

「以求佛道。」
【以持戒功求於佛道。】

「又見佛子住忍辱力。」
【住忍力中能耐耻辱。】

「增上慢人。」
【增上修行輕慢人者。】

「惡罵捶打。」
【口出惡言手行捶打。】

「皆悉能忍。」
【惡人惱巳悉能忍之。】

「以求佛道。」
【以忍辱力求於佛道。】

「又見菩薩離諸戲笑。」
【戲笑心散離則寂靜。】

「及癡眷屬。」
【撥無因果名癡眷屬。】

「親近智者。」
【親附近傍有智慧者。】

「一心除亂。」
【昏亂障道一心除之。】

「攝念山林。」
【修攝正念住於山林。】

「億千萬歲。」
【言其久也。】

「以求佛道。」
【以離癡亂智慧之行求成佛道。】

「或見菩薩餚饍飲食。」
【雜食曰餚美食曰膳飲如諸
漿食即米麵。】

「百種湯藥。」
【百乃總名非定一百湯如术參藥即圓
散。】

「施佛及僧。」
【供佛施僧。】

「名衣上服。」
【有名之衣上色之服。】

「價直千萬。」
【價直貴也。】

「或無價衣。」
【或至貴衣世間無價。】

「施佛及僧。」
【所供境也。】

「千萬億種。」
【通下諸物。】

「旃檀寶舍。」
【旃檀香木寶莊嚴舍。】

「眾妙臥具。」
【眾多妙好朱臥之具。】

「施佛及僧。」
【施與佛僧。】

「清淨園林。」
【園以遊觀林以蔭覆。】

「華果茂盛。」
【園林所有。】

「流泉浴池。」
【泉可飲用池可澡浴。】

「施佛及僧。」
【所施境也。】

「如是等施。」
【總該如上種種之物。】

「種種微妙。」
【一一之物精微美妙。】

「歡喜無厭。」
【勇施則歡無厭則久。】

「求無上道。」
【喜捨無厭為求至道。】

「或有菩薩說寂滅法。」
【寂滅之法本不可說以慈悲
故方便說之。】

「種種教詔。」
【說種種法教訓詔告。】

「無數眾生。」
【所化之眾。】

「或見菩薩觀諸法性。」
【以智觀察諸法體性。】

「無有二相。」
【元無異相一等空寂。】

「猶如虗空。」
【法性本寂如太虗空。】

「又見佛子心無所著。」
【心於諸緣無所染著。】

「以此妙慧。」
【無著淨心名為妙慧。】

「求無上道。」
【以妙慧求無上之道。】

「文殊師利又有菩薩佛滅度後。」
【彼諸土中佛滅之
後。】

「供養舍利。」
【此云骨身戒定內熏砧杵不碎一心敬
仰如佛現在。】

「又見佛子造諸塔廟。」
【中有舍利名之為塔但供影
像名之為廟。】

「無數恒沙。」
【言其多也。】

「嚴飾國界。」
【建造塔舍莊嚴國土。】

「寶塔高妙。」
【寶為佛塔高聳勝妙。】

「五千由旬。」
【此云驛程約四十里寶塔表身高五千
者表五分法。】

「縱廣正等。」
【竪縱橫廣數正相等。】

「二千由旬。」
【此寶塔基方八萬里。】

「一一塔廟。」
【於諸一一無數塔廟。】

「各千幢幡。」
【各懸一千寶幢寶幡。】

「珠交露幔。」
【以珠交羅作露塔幔。】

「寶鈴和鳴。」
【風動寶鈴其音和雅。】

「諸天龍神人及非人。」
【八部眾也。】

「香華伎樂。」
【伎藝音樂。】

「常以供養。」
【無時不然。】

「文殊師利。」
【告文殊言。】

「諸佛子等。」
【能供人也。】

「為供舍利。」
【為舍利故。】

「嚴飾塔廟。」
【莊嚴處所。】

「國界自然。」
【國妙境界出乎自然。】

「殊特妙好。」
【殊大也特獨也美妙善好。】

「如天樹王。」
【帝釋天園有大樹王枝葉徧覆五十由
旬。】

「其華開敷。」
【塔廟嚴國如樹華開。】

「佛放一光。」
【佛指釋迦光即白毫。】

「我及眾會。」
【我即彌勒眾即大會。】

「見此國界。」
【萬八千土。】

「種種殊妙。」
【依正妙好。】

「諸佛神力。」
【彼土諸佛神通之力。】

「智慧希有。」
【智慧深遠世間罕有。】

「放一淨光。」
【一白毫光。】

「照無量國。」
【徧照東方無數國土。】

「我等見此。」
【指上所見。】

「得未曾有。」
【自佛成道未曾有此。】

「佛子文殊願決眾疑。」
【勸請文殊與眾決疑。】

「四眾忻仰。」
【僧尼士女忻然仰慕。】

「瞻仁及我。」
【望君與我為之決通。】

「世尊何故。」
【佛以何緣。】

「放斯光明。」
【問放光因。】

「佛子時答。」
【勸請文殊應時即答。】

「決疑令喜。」
【為眾決疑令生歡喜。】

「何所饒益。」
【有何所以饒潤利益。】

「演斯光明。」
【流演此光。】

「佛坐道場。」
【佛在摩竭坐於道場。】

「所得妙法。」
【心所證得微妙之法。】

「為欲說此。」
【是欲說此無上妙法。】

「為當授記。」
【是欲為眾授菩提記心疑不決故此雙
問。】

「示諸佛土。」
【光中示現諸佛國土。】

「眾寶嚴淨。」
【是眾寶土莊嚴清淨。】

「及見諸佛。」
【及於光中見彼諸佛。】

「此非小緣。」
【現此瑞相非小因緣。】

「文殊當知。」
【惟願文殊當知此意。】

「四眾龍神。」
【僧尼士女龍天八部。】

「瞻察仁者。」
【瞻仰觀察仁者文殊。】

「為說何等。」
【上問二事是說那件。】

「爾時文殊師利。」
【當彌勒問求決之時。】

「語彌勒菩薩摩訶薩。」
【語即告也。】

「及諸大士。」
【在會之眾。】

「善男子等。」
【稱美大眾為慈善男。】

「如我惟忖。」
【如我文殊思惟忖度。】

「今佛世尊。」
【今釋迦尊。】

「欲說大法。」
【正欲說大。】

「雨大法雨。」
【下大法雨潤大眾生。】

「吹大法螺。」
【改大法令號召眾生。】

「擊大法皷。」
【震大法雷肅大法眾。】

「演大法義。」
【演昔未說大乘法義。】

「諸善男子。」
【告諸會眾。】

「我於過去諸佛。」
【言於往世諸佛之所。】

「曾見此瑞。」
【曾見諸佛現此瑞相。】

「放斯光巳。」
【放白光巳。】

「即說大法。」
【諸大乘法。】

「是故當知。」
【以是之故當知今意。】

「今佛現光。」
【今釋迦佛現大光明。】

「亦復如是。」
【與昔是同。】

「欲令眾生。」
【佛意欲令諸眾生等。】

「咸得聞知。」
【咸皆得聞如實知解。】

「一切世間。」
【欲界色界及無色界名三世間。】

「難信之法。」
【世所難信圓頓法門。】

「故現斯瑞。」
【為說妙經先現瑞相。】

「諸善男子。」
【指現在眾。】

「如過去無量無邊。」
【舉往世時。】

「不可思議。」
【時節長遠心思口議不可得及。】

「阿僧祇劫。」
【此云無數時。】

「爾時有佛。」
【謂往劫時有佛出世。】

「號日月燈明。」
【日表慧光洞明法界月表定性遊畢
竟空燈表戒智照了諸緣三學備修三身圓證三德
圓具三智圓明。】

「如來。」
【一切諸佛皆有通別二種之號日月燈明即
別號也如來乃至世尊此十種名諸佛皆同名通號
也般若經云無所從來亦無所去此即不生不滅法
身如來也法華經云慧光照無量壽命無數劫久修
業所得此即五分修成有生無滅報身如來也成實
論云乘如實道來成正覺此即有生有滅應身如來
也。】

「應供。」
【如來世尊體具萬德應受人天恭敬供養。】

「正徧知。」
【亦云等正覺佛正覺性與眾生等世出世
法正能覺了無不徧知號正徧知。】

「明行足。」
【明白梵行皆悉具足。】

「善逝。」
【善能也逝往也善從迷鄉往於智地。】

「世間解。」
【善解世間諸眾生意。】

「無上士。」
【諸菩薩等無明未盡有佛在上名有上士
如來極證名無上士。】

「調御丈夫。」
【調停制御人天象馬慈悲方便名大丈
夫。】

「天人師。」
【若天若人咸蒙開發為世師範。】

「佛。」
【梵語佛陀此云覺者世出世法悉能覺了。】

「世尊。」
【具上十號為諸世間之所尊敬。】

「演說正法。」
【演說正真無上之法。】

「初善中善後善。」
【從初發心修行於道名為初善自
爾之後中間起行名為中善後際究竟成無上道名
為後善。】

「其義深遠。」
【所說法義從初至終深固幽遠。】

「其語巧妙。」
【語言善巧所說微妙令人樂聞。】

「純一無雜。」
【一乘純淨無二無三。】

「具足清白。」
【備具滿足清潔白淨。】

「梵行之相。」
【約相起修名事梵行照體空寂名理梵
行。】

「為求聲聞者。」
【與厭苦果求聲聞者。】

「說應四諦法。」
【佛所說法與苦集滅道四諦相應。】

「度生老病死。」
【修上四諦度出生死。】

「究竟涅槃。」
【究盡脫離三界苦果入無餘樂。】

「為求辟支佛者。」
【辟支佛此云緣覺觀十二緣得入
道故亦云獨覺出無佛世不因師匠觀物變易獨能
覺了。】

「說應十二因緣法。」
【佛所說法與十二緣一一相應
言十二者一無明二行業三情識四名色五六入六
相觸七領受八愛樂九取著十有業十一招生十二
老死展轉相生謂之因互相由藉謂之緣。】

「為諸菩薩。」
【大根眾生。】

「說應六波羅蜜。」
【此云到彼岸生死如此岸煩惱為
中流涅槃為彼岸修布施持戒忍辱精進禪定智慧
六種梵行度於生死煩惱大海到於菩提涅槃彼岸
如所說者機教相應。】

「令得阿耨多羅三藐三菩提。」
【令此大根菩薩行人
證得無上正等正覺。】

「成一切種智。」
【言智有三一切智空智也道種智假
智也一切種智空假不二中智也圓證曰成。】

「次復有佛。」
【初佛之後復有佛出。】

「亦名日月燈明。」
【名同初佛。】

「次復有佛亦名日月燈明。」
【亦同初佛。】

「如是二萬佛。」
【次第出世總二萬佛。】

「皆同一字。」
【字即名也。】

「號日月燈明。」
【二萬諸佛同一名字。】

「又同一姓。」
【姓亦同也。】

「姓頗羅墮。」
【此云利根思惟勝故。】

「彌勒當知。」
【文殊告言慈氏當知。】

「初佛後佛。」
【最初一佛直至末後二萬尊佛。】

「皆同一字。」
【名也。】

「名日月燈明十號具足。」
【如前巳解。】

「所可說法。」
【所有可曾容易而說不可思議寂滅之
法。】

「初中後善。」
【如前巳解。】

「其最後佛。」
【二萬最末。】

「未出家時。」
【初在俗時。】

「有八王子。」
【王有八子。】

「一名有意。」
【有大道意。】

「二名善意。」
【善大道意。】

「三名無量意。」
【有大智慧解無量意。】

「四名寶意。」
【善解寶性具真實道。】

「五名增意。」
【增修上行有大道意。】

「六名除疑意。」
【智慧增勝除疑惑意。】

「七名響意。」
【解法性空如谷答響。】

「八名法意。」
【於甚深法善解其意。】

「是八王子。」
【上之八子。】

「威德自在。」
【威神德用得大自在。】

「各領四天下。」
【各自領職王四天下。】

「是諸王子。」
【八人王子。】

「聞父出家。」
【聞父輪王棄國出家。】

「得阿耨多羅三藐三菩提。」
【如前巳解。】

「悉捨王位。」
【八子悉棄人王之位。】

「亦隨出家。」
【亦隨父王出家行道。】

「發大乘意。」
【勇發大乘菩提道意。】

「常修梵行。」
【常時修習清白梵行。】

「皆為法師。」
【八子皆為大乘法師。】

「巳於千萬佛所。」
【先巳承事千萬億佛。】

「植諸善本。」
【種植善根。】

「是時日月燈明佛。」
【最後如來。】

「說大乘經。」
【所說之法。】

「名無量義。」
【從所詮義以立其名。】

「教菩薩法。」
【教導大根菩薩之法。】

「佛所護念。」
【是大乘法常為諸佛之所護念。】

「說是經巳。」
【說無量義大乘經巳。】

「即於大眾中。」
【於大法會眾人之中。】

「結加趺坐。」
【以足相結加趺而坐。】

「入於無量義處三昧。」
【依經入定。】

「身心不動。」
【身靜心定。】

「是時天雨。」
【入是定時諸天雨華。】

「曼陀羅華。」
【小白華。】

「摩訶曼陀羅華。」
【大白華。】

「曼殊沙華。」
【小赤華。】

「摩訶曼殊沙華。」
【大赤華。】

「而散佛上。」
【散日月燈頂門之上。】

「及諸大眾。」
【及諸在會聞法大眾。】

「普佛世界。」
【普徧十方佛之境界。】

「六種震動。」
【如前巳解。】

「爾時會中。」
【無量義會。】

「比丘比丘尼優婆塞優婆夷天龍夜叉乾闥婆阿脩
羅迦樓羅緊那羅摩睺羅伽人非人及諸小王轉輪
聖王等是諸大眾得未曾有歡喜合掌一心觀佛。」

【如是等義並如前解。】

「爾時如來放眉間白毫相光照東方萬八千佛土靡
(無也)不周徧如今所見是諸佛土。」
【並如前解。】

「彌勒當知。」
【文殊告言慈氏當知。】

「爾時會中。」
【日月燈佛無量義會。】

「有二十億菩薩。」
【十萬為億。】

「樂欲聽法。」
【願樂欲聽所未聞法。】

「是諸菩薩。」
【二十億眾。】

「見此光明。」
【見燈明佛白毫相光。】

「普照佛土。」
【普照東方萬八千土。】

「得未曾有。」
【得見未有。】

「欲知此光。」
【欲得知此白毫光明。】

「所為因緣。」
【光明遠照有何所為因由緣事。】

「時有菩薩名曰妙光。」
【妙光即是文殊前身。】

「有八百弟子。」
【皆師妙光。】

「是時日月燈明佛從三昧起。」
【入於無量義處定巳
從座而起。】

「因妙光菩薩。」
【法不孤起起必因人。】

「說大乘經。」
【所說之法。】

「名妙法蓮華。」
【如前。】

「教菩薩法。」
【教授菩薩。】

「佛所護念。」
【諸佛之所愛護敬念。】

「六十小劫。」
【器界一增減名為一小劫。】

「不起于座。」
【於如許時不起此座。】

「時會聽者。」
【聽法之者。】

「亦坐一處。」
【不離法席。】

「六十小劫。」
【聽眾時分亦同如來。】

「身心不動。」
【內外安然。】

「聽佛所說。」
【歷耳諦聽佛說法音。】

「謂如食頃。」
【專心為法不覺時長六十小劫如一飯頃。】

「是時眾中。」
【時會聽眾。】

「無有一人。」
【更無一人。】

「若身若心。」
【身心一如。】

「而生懈倦。」
【而未甞生懈倦之心。】

「日月燈明佛於六十小劫說是經巳。」
【說法華巳。】

「即於梵魔。」
【諸梵天王及於魔王。】

「沙門。」
【此云勤息。】

「婆羅門。」
【此云淨行。】

「及天人。」
【諸天及人。】

「阿修羅眾中。」
【會眾之中。】

「而宣此言。」
【如下。】

「如來於今日中夜。」
【如來之道尚於中正至于入滅
亦當中夜。】

「當入無餘涅槃。」
【此云寂滅三惑巳盡尚有色身名
為有餘機盡應亡名入無餘。】

「時有菩薩。」
【當佛滅時。】

「名曰德藏。」
【具足功德如世寶藏。】

「日月燈明佛即授其記。」
【付授懸記。】

「告諸比丘。」
【時諸會眾。】

「是德藏菩薩次當作佛。」
【如今彌勒繼釋迦尊。】

「號曰淨身。」
【清淨妙身。】

「多陀阿伽度。」
【此云如來。】

「阿羅訶。」
【此云應供。】

「三藐三佛陀。」
【此云正徧知本具十號文略舉三。】

「佛授記巳。」
【佛授德藏淨身記巳。】

「便於中夜。」
【日中降生夜中入滅日陽夜陰諸佛皆
爾。】

「入無餘涅槃。」
【入於寂滅。】

「佛滅度後。」
【入寂之後。】

「妙光菩薩。」
【月燈弟子。】

「持妙法蓮華經。」
【持此法藏。】

「滿八十小劫。」
【經歷許時。】

「為人演說。」
【與人講說。】

「日月燈明佛八子。」
【佛未出家有子八人。】

「皆師妙光。」
【從妙光學。】

「妙光教化。」
【教訓化導。】

「令其堅固。」
【令八王子堅持固守。】

「阿耨多羅三藐三菩提。」
【如前。】

「是諸王子。」
【王之八子。】

「供養無量百千萬億佛巳。」
【供養承事無量佛巳後
方證真。】

「皆成佛道。」
【本修佛因故皆成佛。】

「其最後成佛者。」
【法意王子最後成佛。】

「名曰然燈。」
【因名法意果號然燈法王破有如燈續
明。】

「八百弟子。」
【妙光所化八百徒眾。】

「中有一人。」
【眾中一人。】

「號曰求名。」
【未忘世相欲求名稱。】

「貪著利養。」
【貪著是心利養是物。】

「雖復讀誦眾經。」
【雖貪利養亦復誦經。】

「而不通利。」
【為著世緣心非純一故不通利。】

「多所忘失。」
【不精之過。】

「故號求名。」
【名由斯得。】

「是人亦以。」
【此人亦因。】

「種諸善根因緣故。」
【讀誦眾經修諸福業種善為根
以是善因成勝緣故。】

「得值無量。」
【獲遇無數。】

「百千萬億諸佛。」
【由昔善緣遇眾多佛。】

「供養恭敬。」
【奉事謹畏。】

「尊重讚歎。」
【推尊崇重褒讚稱歎。】

「彌勒當知。」
【告彌勒言汝當知之。】

「爾時妙光菩薩。」
【時月燈所妙光菩薩。】

「豈異人乎。」
【即非他人。】

「我身是也。」
【文殊自謂是我前身。】

「求名菩薩。」
【亦非他人。】

「汝身是也。」
【即汝身是。】

「今見此瑞。」
【今日見此奇瑞之相。】

「與本無異。」
【與本月燈瑞相無異。】

「是故惟忖。」
【是故我今思惟忖度。】

「今日如來。」
【今則釋迦。】

「當說大乘經。」
【諸佛既爾今佛亦然。】

「名妙法蓮華教菩薩法佛所護念。」
【此上十二字即
蓮經廣題。】

「爾時文殊師利於大眾中欲重宣此義。」
【前說後頌
故曰重宣。】

「而說偈言。」
【偈字如前。】

「我念過去世。」
【文殊思念巳往佛世。】

「無量無數劫。」
【經爾許時。】

「有佛人中尊。」
【有佛出世為人中尊。】

「號日月燈明。」
【彼佛名號。】

「世尊演說法。」
【成佛之後演說諸法。】

「度無量眾生。」
【無量眾生蒙佛化度。】

「無數億菩薩。」
【大乘之眾。】

「念入佛智慧。」
【令諸菩薩入於佛慧。】

「佛未出家時。」
【佛昔在家為輪王時。】

「所生八王子。」
【即有意等。】

「見大聖出家。」
【見父出家成大聖人。】

「亦隨修梵行。」
【子亦隨父修諸淨行。】

「時佛說大乘。」
【時月燈說。】

「經名無量義。」
【無量義經。】

「於諸大眾中。」
【於大會中。】

「而為廣分別。」
【為諸會眾廣分別說。】

「佛說此經巳。」
【無量義巳。】

「即於法座上。」
【於無量義法座之上。】

「加趺坐三昧。」
【結加趺坐入無量定。】

「名無量義處。」
【三昧之名。】

「天雨曼陀華。」
【即前四華。】

「天皷自然鳴。」
【天皷空中自然而鳴。】

「諸天龍鬼神。」
【八部之眾。】

「供養人中尊。」
【即月燈佛。】

「一切諸佛土。」
【月燈入定時諸佛土。】

「即時大震動。」
【如今釋迦地搖六動。】

「佛放眉間光。」
【放白毫光。】

「現諸希有事。」
【見諸未有種種異事。】

「此光照東方。」
【首照東方。】

「萬八千佛土。」
【表十八界。】

「示一切眾生。」
【示六道眾。】

「生死業報處。」
【死此生彼善惡報處。】

「有見諸佛土。」
【或有得見諸佛淨土。】

「以眾寶莊嚴。」
【百寶嚴飾。】

「琉璃頗梨色。」
【琉璃出波羅奈國其色瑩淨頗梨此
方有之其色不定佛光照土色如諸寶。】

「斯由佛光照。」
【所見諸相因佛光照。】

「又見諸天人。」
【諸天世人。】

「龍神夜叉眾乾闥緊那羅。」
【即八部眾。】

「各供養其佛。」
【各各供養其土之佛。】

「又見諸如來。」
【光所現土諸佛如來。】

「自然成佛道。」
【佛道清淨本非造作契理悟真即登
正覺曰自然成。】

「身色如金山。」
【身色勝妙如紫金山。】

「端嚴甚微妙。」
【端正嚴飾精微妙好。】

「如淨琉璃中。」
【琉瑠色淨內外瑩徹。】

「內現真金像。」
【身如金像性如琉璃色身微妙現於
性中。】

「世尊在大眾。」
【他土諸佛在於眾中。】

「敷演深法義。」
【敷揚演說深法妙義。】

「一一諸佛土。」
【萬八千土。】

「聲聞眾無數。」
【諸土各有無數聲聞。】

「因佛光所照。」
【由月燈佛光明所照。】

「悉見彼大眾。」
【盡見他土彼諸大眾。】

「或有諸比丘。」
【二乘眾也。】

「在於山林中。」
【閑居靜處。】

「精進持淨戒。」
【精持不犯戒體清淨。】

「猶如護明珠。」
【如龍護珠。】

「又見諸菩薩。」
【大乘之眾。】

「行施忍辱等。」
【修六度也。】

「其數如恒沙。」
【菩薩之數如恒河沙。】

「斯由佛光照。」
【因月燈光照見諸相。】

「又見諸菩薩深入諸禪定。」
【菩薩妙定其數非一故
云諸也攝心住寂名為入也。】

「身心寂不動。」
【內外寂然身心不動。】

「以求無上道。」
【入於深定求無上道。】

「又見諸菩薩知法寂滅相。」
【了知諸法寂滅相理。】

「各於其國土。」
【各於本國。】

「說法求佛道。」
【諸國菩薩各於其土說法求道。】

「爾時四部眾。」
【光現土時在會四眾。】

「見日月燈佛。」
【時四眾見。】

「現大神通力。」
【所現之相皆佛神力。】

「其心皆歡喜。」
【其四眾心皆悉歡喜。】

「各各自相問。」
【互相請問。】

「是事何因緣。」
【現土之事是何因緣。】

「天人所奉尊。」
【天人所奉月燈世尊。】

「適從三昧起。」
【適然月燈從定而起。】

「讚妙光菩薩。」
【燈明入定放白毫光妙光菩薩教諸
弟子故佛出定讚歎妙光。】

「汝為世間眼。」
【汝是世間人天眼目。】

「一切所歸信。」
【一切人天歸依信奉。】

「能奉持法藏。」
【善能奉持如來法藏。】

「如我所說法。」
【如我所說一切諸法。】

「唯汝能證知。」
【獨汝能證知解義味。】

「世尊既讚嘆。」
【燈明世尊讚妙光巳。】

「令妙光歡喜。」
【讚妙光者欲令心喜。】

「說是法華經。」
【定起乃說。】

「滿六十小劫。」
【經爾許時。】

「不起于此座。」
【不起于此法華座席。】

「所說上妙法。」
【所說最上勝妙之法。】

「是妙光法師悉皆能受持。」
【能信故受能解故持。】

「佛說是法華。」
【燈明佛說是法華經。】

「令眾歡喜巳。」
【令大眾聞得歡喜巳。】

「尋即於是日。」
【法華畢日。】

「告於天人眾。」
【天人四眾。】

「諸法實相義。」
【諸法之中實相妙義。】

「巳為汝等說。」
【巳為汝等如實演說。】

「我今於中夜。」
【燈明欲於中宵夜分。】

「當入於涅槃。」
【化畢當入寂滅涅槃。】

「汝一心精進。」
【囑累妙光精專進行。】

「當離於放逸。」
【應當遠離懈怠放逸。】

「諸佛甚難值。」
【說佛難值令生敬謹。】

「億劫時一遇。」
【億劫之中時或一遇。】

「世尊諸子等。」
【燈明八子及諸眾等。】

「聞佛入涅槃。」
【聞燈明佛欲入涅槃。】

「各各懷悲惱。」
【各各心懷憂悲苦惱。】

「佛滅一何速。」
【佛入滅度一何疾哉。】

「聖主法之王。」
【聖主世尊諸法之王。】

「安慰無量眾。」
【佛憫眾憂安悉慰喻。】

「我若滅度時。」
【我若緣盡示寂之時。】

「汝等勿憂怖。」
【汝等勿得心懷憂怖。】

「是德藏菩薩。」
【補處菩薩。】

「於無漏實相。」
【於無漏法實相解脫。】

「心巳得通達。」
【其心巳得通暢了達。】

「其次當作佛。」
【德藏菩薩次當作佛。】

「號曰為淨身。」
【佛為授記名淨身佛。】

「亦度無量眾。」
【亦如燈明度生無量。】

「佛此夜滅度。」
【授記傳法即入涅槃。】

「如薪盡火滅。」
【機薪既盡應火亦亡。】

「分布諸舍利。」
【火化之後舍利分布。】

「而起無量塔。」
【梵語塔婆此云高顯處言眾建塔供
佛舍利。】

「比丘比丘尼。」
【出家二眾。】

「其數如恒沙。」
【言其多也。】

「倍復加精進。」
【見佛入滅巳事未辦倍復更加精勤
修進。】

「以求無上道。」
【所以進行為求佛道。】

「是妙光法師。」
【燈明如來付法弟子。】

「奉持佛法藏。」
【持燈明佛法寶之藏。】

「八十小劫中。」
【佛滅度後正像法中。】

「廣宣法華經。」
【廣大宣演妙法華經。】

「是諸八王子。」
【燈明八子。】

「妙光所開化。」
【開誘化導。】

「堅固無上道。」
【小乘教相是生滅法圓頓大乘名無
上道不生不滅名堅固法。】

「當見無數佛。」
【當於來世見無量佛。】

「供養諸佛巳。」
【供養承事無數佛巳。】

「隨順行大道。」
【隨順諸佛行無上道。】

「相繼得成佛。」
【次第相繼得成佛道。】

「轉次而授記。」
【展轉依次授補處記。】

「最後天中天。」
【其最後佛於人天中極為尊勝名天
中天。】

「號曰然燈佛。」
【應身佛號。】

「諸仙之導師。」
【諸天仙中化導之師。】

「度脫無量眾。」
【化度眾多令悉解脫。】

「是妙光法師。」
【是傳法師。】

「時有一弟子。」
【彼時妙光一人弟子。】

「心常懷懈怠。」
【其心常懷懈慢怠惰。】

「貪著於名利。」
【貪心取著名稱財利。】

「求名利無厭。」
【貪求求心無有厭足。】

「多遊族姓家。」
【為名利故多去遊歷大族貴姓豪富
之家。】

「棄捨所習誦。」
【心中多事學業荒疎。】

「廢忘不通利。」
【廢棄忘失不能通利。】

「以是因緣故。」
【因貪名利廢業之緣。】

「號之為求名。」
【名不虗得從習而生。】

「亦行眾善業。」
【雖則貪求亦能修行眾多善業。】

「得見無數佛。」
【以修善故得見諸佛。】

「供養於諸佛。」
【因值多佛修法供養。】

「隨順行大道。」
【隨須諸佛行大乘道。】

「具六波羅蜜。」
【具足修習六度之行。】

「今見釋師子。」
【今於賢劫見釋迦尊。】

「其後當作佛。」
【其求名者於釋迦尊末法之後次當
作佛。】

「號名曰彌勒。」
【此云慈氏。】

「廣度諸眾生。」
【龍華樹下三會說法度人無量。】

「其數無有量。」
【不可稱數。】

「彼佛滅度後。」
【彼燈明佛入滅之後。】

「懈怠者汝是。」
【彼時求名即今彌勒。】

「妙光法師者。」
【燈明佛時妙光師者。】

「今則我身是。」
【彼時妙光即我文殊。】

「我見燈明佛。」
【我昔見彼燈明如來。】

「本光瑞如此。」
【本時光明瑞相如此。】

「以是知今佛。」
【以是昔緣驗知今佛。】

「欲說法華經。」
【是欲演說妙法華經。】

「今相如本瑞。」
【今佛瑞相如本燈明。】

「是諸佛方便。」
【現瑞乃是諸佛方便。】

「今佛放光明。」
【今釋迦佛放大光明。】

「助發實相義。」
【扶助開發實相義門。】

「諸人今當知。」
【在會諸人今當得知。】

「合掌一心待。」
【合十指掌一心竚待。】

「佛當雨法雨。」
【釋迦當澍大法之雨。】

「充足求道者。」
【眾生念法如渴思飲如來法施如雨
普沾百糓草木充足無遺。】

「諸求三乘人。」
【聲聞緣覺及諸菩薩求三乘人。】

「若有疑悔者。」
【若有疑惑掉悔之者。】

「佛當為除斷。」
【釋迦當與拔斷疑根􂔢除見網。】

「令盡無有餘。」
【三惑究盡令無有餘。】

「妙法蓮華經方便品第二」

【佛成道巳四十餘年為機未堪秘此此經不務速
說最後靈山時說之是佛方便。】

「爾時世尊。」
【文殊說偈答彌勒時。】

「從三昧安詳而起。」
【從無量義三昧正受安穩詳審
起於妙定。】

「告舍利弗。」
【諸弟子中身子智慧最為第一所以告
之。】

「諸佛智慧。」
【所謂一切智道種智一切種智佛之智
也常住實相平等大慧佛之慧也。】

「甚深無量。」
【諸佛所證徹法源底餘無知者故曰甚
深。】

「其智慧門。」
【上歎實智無有邊量此說慧門非智莫
入。】

「難解難入。」
【深故不易解妙故不易入。】

「一切聲聞。」
【小乘之人聞佛音聲悟明四諦故曰聲
聞。】

「辟支佛。」
【此云緣覺觀十二緣覺真諦故亦名獨覺
匪因師授獨能覺故。】

「所不能知。」
【二乘小智見解淺劣佛所證妙非彼能
知。】

「所以者何。」
【徵問所以何緣不知。】

「佛曾親近。」
【緣佛曾經親炙附近。】

「百千萬億。」
【十萬日億。】

「無數諸佛。」
【久劫之中所親近者。】

「盡行諸佛。」
【諸佛行處盡皆行之。】

「無量道法。」
【無數佛道修行之法。】

「勇猛精進。」
【敢為曰勇竭智曰猛心一名精趣果曰
進。】

「名稱普聞。」
【令名美稱普徧熏聞。】

「成就甚深。」
【造作名成圓備曰就成就處妙故曰甚
深。】

「未曾有法。」
【六道三乘未有之法。】

「隨宜所說。」
【佛雖方便隨其所宜演說諸法。】

「意趣難解。」
【意思旨趣唯佛究盡餘難曉解。】

「舍利弗。」
【呼名而告。】

「吾從成佛以來。」
【我自寂場證果巳來。】

「種種因緣。」
【為鈍根者說過現未種種善惡因心緣
種。】

「種種譬喻。」
【為中根者引種種物譬類比喻。】

「廣演言教。」
【廣濶演說言說教誨。】

「無數方便。」
【無數巧玅方法利便。】

「引導眾生。」
【誘引化導。】

「令離諸著。」
【眾生頑迷事事貪著佛與方便令其遠
離。】

「所以者何。」
【徵起前意何緣能是。】

「如來方便。」
【大覺如來慈悲演說法譬因緣是方便
義。】

「知見波羅蜜。」
【達法源底名佛之知了法本空名佛
之見到於彼岸名波羅蜜。】

「皆巳具足。」
【解行皆巳具備滿足。】

「舍利弗如來知見。」
【正知正見。】

「廣大深遠。」
【徧了諸法名之曰廣出諸聖表名之曰
大窮實際地名之曰深無人能到名之曰遠。】

「無量無礙。」
【非算所知故無數量性本空寂故無罣
礙。】

「力無所畏。」
【佛之十力四無所畏。】

「禪定解脫三昧。」
【禪定是因解脫是果三昧梵語此
云云定。】

「深入無際。」
【如上盡行諸佛行處戒定慧力一一正
入無有邊際。】

「成就一切未曾有法。」
【如上。】

「舍利弗如來能種種分別。」
【如五陰十二處十八界
四諦十二緣六度萬行以種種智廣分別說。】

「巧說諸法。」
【所說機名巧法義非一名諸。】

「言詞柔輭。」
【所出言句柔和細軟。】

「悅可眾心。」
【悅樂稱可眾人之心。】

「舍利弗取要言之。」
【取撮要妙為汝言之。】

「無量無邊未曾有法。」
【如上諸法。】

「佛悉成就。」
【謂佛盡證。】

「止舍利弗。」
【法既深妙人難信解只宜止之。】

「不須復說。」
【不必更說。】

「所以者何。」
【何因緣故止不須說。】

「佛所成就。」
【由佛世尊所成就者。】

「第一希有。」
【唯佛獨證故云第一昔所未聞故云希
有。】

「難解之法。」
【理深法妙所以難曉。】

「唯佛與佛。」
【唯獨諸佛與釋迦尊。】

「乃能究盡。」
【窮究盡底。】

「諸法實相。」
【微妙深法因妄有相了法性空名為實
相。】

「所謂諸法。」
【十如是者一經之要為顯實相令得開
解。】

「如是相。」
【相謂相貌有真有妄真即常住無生無滅
真如實相即經云唯佛與佛乃能究盡諸法實相妄
即無明有生有滅虗幻之相即經云見諸眾生為生
老病死憂悲苦惱之所燒煑等如來明見無有錯繆
如理真實名如是相因佛說故眾生得聞即經云諸
法實相義巳為汝等說。】

「如是性。」
【業不自生實由性起心本具有善惡之性
隨時因緣種種差別如竹木中有於火性若非遇緣
無由得發必須鑽截火相方生為善而發則名智光
成就善事為惡而發則名毒火成就妄緣性本空寂
隨緣轉變即楞嚴云火性無我寄於諸緣。】

「如是體。」
【體有三義聖凡平等名理為體五分修成
名無漏體五陰幻軀名有漏體。】

「如是力。」
【指業體上所有功力十界依正業力所成。】

「如是作。」
【作是運造各隨其力進善得福為惡招殃。】

「如是因。」
【因上因由正指心地一切善惡唯心所現
譬諸草木因地所生。】

「如是緣。」
【緣即時事本非善惡其必由心相貌方顯
如燥就火勢則蔓莚如氷見日凍則消融。】

「如是果。」
【行始為因行終為果善惡悉是攬因成果。】

「如是報。」
【業果既成隨業受報悟成四聖迷號六凡。】

「如是本末究竟等。」
【迷悟兩途從本至末因果不二
究竟平等。】

「爾時世尊。」
【說是法時。】

「欲重宣此義而說偈言。」
【為未了者重括前義以偈
說之。】

「世雄不可量。」
【大雄猛世尊智慧不可量。】

「諸天及世人。」
【人天二道。】

「一切眾生類。」
【徧該九道。】

「無能知佛者。」
【六道三乘莫知佛意。】

「佛力無所畏。」
【十力四無所畏。】

「解脫諸三昧。」
【不可思議微妙解脫百千萬億諸大
三昧。】

「及佛諸餘法。」
【言佛餘法指權三乘。】

「無能測量者。」
【唯除世尊餘無能測。】

「本從無數佛。」
【由佛本來從無數佛。】

「具足行諸道。」
【具足修行諸佛道法。】

「甚深微妙法。」
【即上力無畏等佛所行處無上甚深
微妙之法。】

「難見難可了。」
【理體義趣二俱深妙非眼所見非心
能了。】

「於無量億劫。」
【曾於無數億千時分。】

「行此諸道巳。」
【具行如上諸聖道巳。】

「道場得成果。」
【修道之處名曰道場得最正覺名曰
成果。】

「我巳悉知見。」
【佛巳於法盡知盡見。】

「如是大果報。」
【無上正覺名為大果圓滿報身名為
大報。】

「種種性相義。」
【即指十如性相之義。】

「我及十方佛。」
【唯佛與佛。】

「乃能知是事。」
【言是事者即微妙法。】

「是法不可示。」
【如是妙法本非言說不可以語開示
於人。】

「言詞相寂滅。」
【出言相表體性寂滅。】

「諸餘眾生類。」
【六道三乘眾生等類。】

「無有能得解。」
【非其智力之所能了。】

「除諸菩薩眾。」
【唯除信力大菩薩眾。】

「信力堅固者。」
【法門深妙非信不入除力堅實牢固
之者。】

「諸佛弟子眾。」
【諸佛會中三乘弟子。】

「曾供養諸佛。」
【緣覺之人兼修福分曾供諸佛。】

「一切漏巳盡。」
【三界漏業巳得悉盡。】

「住是最後身。」
【於最後身得成緣覺。】

「如是諸人等。」
【於如是等緣覺之人。】

「其力所不堪。」
【力雖超生不堪聞妙。】

「假使滿世間。」
【假使滿於十方世間。】

「皆如舍利弗。」
【盡如身子智慧第一。】

「盡思共度量。」
【竭其神思忖度籌量。】

「不能測佛智。」
【莫能測知佛之智慧。】

「正使滿十方。」
【滿十方界。】

「皆如舍利弗。」
【皆如身子有大智慧。】

「及餘諸弟子。」
【及餘諸人大弟子等。】

「亦滿十方剎。」
【亦滿十方無數剎土。】

「盡思共度量亦復不能知。」
【前但引智如諸弟子亦
不能測。】

「辟支佛利智。」
【緣覺獨覺其智稍利過於聲聞。】

「無漏最後身。」
【巳無諸漏最後覺身。】

「亦滿十方界。」
【亦如聲聞滿十方界。】

「其數如竹林。」
【狀其多也。】

「斯等共一心。」
【是等支佛同一心念。】

「於億無量劫。」
【於是許時。】

「欲思佛實智。」
【欲思如來真實智慧。】

「莫能知少分。」
【欲知小分亦不能得。】

「新發意菩薩。」
【新發道意諸菩薩等。】

「供養無數佛。」
【巳曾供養無數諸佛。】

「了達諸義趣。」
【解了通達諸法義趣。】

「又能善說法。」
【又復善能為他說法。】

「如稻麻竹葦。」
【舉此四物以況數多。】

「充滿十方剎。」
【初心菩薩滿十方界。】

「一心以妙智。」
【皆共一心以勝妙智。】

「於恒河沙劫。」
【經劫之多如恒河沙。】

「咸皆共思量。」
【是諸人等皆共忖度。】

「不能知佛智。」
【不能了知佛之智慧。】

「不退諸菩薩。」
【前約初心此不退位諸菩薩等。】

「其數如恒沙。」
【不退深位如恒沙多。】

「一心共思求亦復不能知。」
【登位不退慧力雖深不
能知佛。】

「又告舍利弗無漏不思議。」
【法性清淨離諸漏染不
可心思及以口議。】

「甚深微妙法。」
【法性甚深微密玄妙。】

「我今巳具得。」
【佛今巳皆具足證得。】

「唯我知是相。」
【唯佛能知如是法相。】

「十方佛亦然。」
【十方果佛亦復如然。】

「舍利弗當知。」
【告舍利弗汝當知之。】

「諸佛語無異。」
【諸佛語同今生信也。】

「於佛所說法。」
【於佛所說大同之法。】

「當生大信力。」
【當生廣大深信之力。】

「世尊法久後。」
【世尊說法過四十年故云久後。】

「要當說真實。」
【四十年前說方便教久後機熟要當
說真。】

「告諸聲聞眾。」
【在會聲聞。】

「及求緣覺乘。」
【在會支佛。】

「我令脫苦縛。」
【佛昔教化令得脫離生死苦縛。】

「逮得涅槃者。」
【逮及得證寂滅樂者。】

「佛以方便力。」
【如來隨機用方便力。】

「示以三乘教。」
【開示方便聲聞緣覺及以菩薩三乘
之教。】

「眾生處處著。」
【眾生在迷無境不著。】

「引之令得出。」
【佛方便引令得出離。】

「爾時大眾中有諸聲聞漏盡阿羅漢阿若憍陳如等
千二百人。」
【並如經初。】

「及發聲聞辟支佛心比丘比丘尼優婆塞優婆夷各
作是念。」
【因佛稱歎法深難解故興疑念。】

「今者世尊何故慇懃。」
【慇實懃重。】

「稱歎方便。」
【妙乘引接是佛方便。】

「而作是言佛所得法。」
【佛於道場所證得法。】

「甚深難解。」
【法義深故淺機難解。】

「有所言說。」
【佛巳有說。】

「意趣難知。」
【意思義趣難可得知。】

「一切聲聞辟支佛所不能及。」
【二乘智力所不能及。】

「佛說一解脫義。」
【佛說一種小乘解脫寂滅之義。】

「我等亦得此法。」
【得此真空解脫之法。】

「到於涅槃。」
【證寂滅樂。】

「而今不知。」
【而今所歎我不能知。】

「是義所趣。」
【是大乘義之所趣向。】

「爾時舍利弗知四眾心疑。」
【知諸四眾心中疑惑。】

「自亦未了。」
【自於此法亦未明了。】

「而白佛言。」
【白釋迦佛。】

「世尊何因何緣。」
【以何因由有何緣故。】

「慇懃稱歎。」
【慇懃其心稱揚讚歎。】

「諸佛第一方便。」
【常途方便接引三乘諸佛第一甚
深方便不知何法。】

「甚深微妙。」
【深奧之甚微密勝妙。】

「難解之法。」
【三乘不知故曰難解。】

「我自昔來。」
【我從昔日鹿苑巳來。】

「未曾從佛。」
【未曾得從。】

「聞如是說。」
【聞佛如是稱歎之法。】

「今者四眾咸皆有疑。」
【眾皆不曉咸有疑心。】

「惟願世尊。」
【思願如來。】

「敷演斯事。」
【敷布演說所疑此事。】

「世尊何故。」
【何因緣故。】

「慇懃稱歎甚深微妙難解之法爾時舍利弗欲重宣
此義而說偈言慧日大聖尊。」
【佛之智慧如日普照
大覺聖主萬德世尊。】

「久乃說是法。」
【成道久後乃說是法。】

「自說得如是。」
【佛自說得如是第一難解之法。】

「力無畏三昧。」
【十力四無所畏諸正定聚。】

「禪定解脫等。」
【禪那寂定諸解脫等。】

「不可思議法。」
【是法微妙不可思議。】

「道場所得法。」
【於道場中所得之法。】

「無能發問者。」
【無有人能發問之者。】

「我意難可測。」
【佛意微妙難可測度。】

「亦無能問者。」
【非獨難測亦無能問。】

「無問而自說。」
【無人請問佛自宣說。】

「稱歎所行道。」
【歎巳所行無上之道。】

「智慧甚微妙。」
【其智甚是微密奇妙。】

「諸佛之所得。」
【如是深智諸佛所得。】

「無漏諸羅漢。」
【無漏聖道諸四果人。】

「及求涅槃者。」
【即前發於聲聞緣覺二種之心求寂
滅者。】

「今皆墮疑網。」
【巳證小果及求證者今皆墮於疑惑
之網。】

「佛何故說是。」
【世尊何故而說是言。】

「其求緣覺者。」
【其有求證緣覺之者。】

「比丘比丘尼。」
【出家二眾。】

「諸天龍鬼神及乾闥婆等。」
【八部之眾。】

「相視懷猶豫。」
【眾各相視猶豫不決。】

「瞻仰兩足尊。」
【瞻視攀仰福慧具足萬德世尊。】

「是事為云何。」
【此事是如何。】

「願佛為解說。」
【願佛慈悲與眾解說。】

「於諸聲聞眾。」
【於聲聞乘弟子眾中。】

「佛說我第一。」
【佛常說我智慧第一。】

「我今自於智。」
【我於佛智今自不曉。】

「疑惑不能了。」
【心懷疑惑不能決了。】

「為是究竟法。」
【為復是說果上所證究竟大法。】

「為是所行道。」
【為復是說因地所行清淨之道。】

「佛口所生子。」
【從佛口聞四諦之法得入聖道名所
生子。】

「合掌瞻仰待。」
【合十指掌瞻仰於佛以俟開發。】

「願出微妙音。」
【願佛出於微妙法音。】

「時為如實說。」
【一時與眾稱實而說。】

「諸天龍神等。」
【八部之眾。】

「其數如恒沙。」
【言其多也。】

「求佛諸菩薩。」
【求成佛道諸多菩薩。】

「大數有八萬。」
【大約之數有八萬眾。】

「又諸萬億國。」
【世間諸國。】

「轉輪聖王至。」
【諸轉輪王咸至佛所。】

「合掌以敬心。」
【合掌瞻侍以表敬心。】

「欲聞具足道。」
【願業欲聞具足妙道。】

「爾時佛告舍利弗。」
【當舍利弗說是偈時。】

「止止不須復說。」
【重言止止不須說得。】

「若說是事。」
【言是事者即上妙法上但云止下顯止
意。】

「一切世間。」
【三世間也。】

「諸天及人。」
【三界諸天及以世人。】

「皆當驚疑。」
【世間淺識乍聞深法皆當驚恐生疑惑
心。】

「舍利弗重白佛言。」
【先巳蒙止今重白言。】

「世尊惟願說之惟願說之。」
【求佛為說。】

「所以者何。」
【所以請說其意云何。】

「是會無數百千萬億阿僧祇眾生。」
【阿僧祇此云無
數。】

「曾見諸佛。」
【巳曾得見眾多諸佛。】

「諸根猛利。」
【六根清淨勇猛聰利。】

「智慧明了。」
【聰明了達。】

「聞佛所說。」
【聞佛世尊所說深妙。】

「則能敬信。」
【佛恐驚疑所以不說今說慧明心能敬
信。】

「爾時舍利弗欲重宣此義而說偈言法王無上尊。」

【佛王三界為大法王於世間中為無上尊。】

「惟說願勿慮。」
【惟願說之願勿有慮。】

「是會無量眾。」
【今此會中無數大眾。】

「有能敬信者。」
【有能敬法。】

「佛復止舍利弗。」
【身子再請佛復止之。】

「若說是事。」
【若還演說是妙法事。】

「一切世間天人阿脩羅皆當驚疑。」
【天脩驚疑說之
無益。】

「增上慢比丘。」
【增上修行下視一切謂他不及起傲
慢心。】

「將墜於大坑。」
【將使傲慢無知之人墜於生死大我
慢坑。】

「爾時世尊重說偈言止止不須說。」
【再止之也。】

「我法妙難思。」
【所以不說為難思故。】

「諸增上慢者。」
【諸增上行傲慢之人。】

「聞必不敬信。」
【此等若聞必不敬信。】

「爾時舍利弗重白佛言。」
【佛巳重止身子又復至於
再三。】

「世尊惟願說之惟願說之。」
【重言願說誠之切也。】

「今此會中。」
【今此靈山大會之中。】

「如我等比。」
【似巳之眾。】

「百千萬億。」
【眾數如是。】

「世世巳曾。」
【從昔世世巳曾見佛。】

「從佛受化。」
【從佛世尊聞法受化。】

「如此人等。」
【如上諸人。】

「必能敬信。」
【久從佛化必能信法。】

「長夜安穩。」
【無明黑暗名為長夜若能敬信必出生
死名為安穩。】

「多所饒益。」
【多有所得饒潤利益。】

「爾時舍利弗欲重宣此義而說偈言無上兩足尊。」

【福慧兩足無上慈尊。】

「願說第一法。」
【願說第一微妙之法。】

「我為佛長子。」
【我是世尊得法長子。】

「惟垂分別說。」
【惟願垂慈分別而說。】

「是會無量眾。」
【是法會中無數大眾。】

「能敬信此法。」
【言此眾人能敬信法。】

「佛巳曾世世。」
【佛於過去世世巳曾。】

「教化如是等。」
【教訓化道如是等眾。】

「皆一心合掌。」
【眾皆一心恭敬合掌。】

「欲聽受佛語。」
【意欲聽聞信受佛語。】

「我等千二百。」
【千二百人大阿羅漢。】

「及餘求佛者。」
【如序中列諸弟子等。】

「願為此眾故。」
【願為此等諸大眾故。】

「惟垂分別說。」
【思垂大慈分別演說。】

「是等聞此法。」
【是等大眾得聞妙法。】

「則生大歡喜。」
【則能敬信生大喜悅。】

「爾時世尊告舍利弗汝巳慇懃三請。」
【言舍利弗巳
伸三請。】

「豈得不說。」
【請既勤重何得不說。】

「汝今諦聽。」
【將欲為說先戒攝耳至心諦聽。】

「善思念之。」
【善自思惟而敬念之。】

「吾當為汝。」
【許為眾等。】

「分別解說。」
【如下文中法說譬說及因緣說。】

「說此語時。」
【吾佛世尊作是說時。】

「會中有比丘比丘尼優婆塞優婆夷五千人等。」
【出
家在家總五千人。】

「即從座起。」
【從法會起。】

「禮佛而退。」
【作禮世尊合掌而退。】

「所以者何。」
【佛欲說法而眾退席其意何。】

「此輩罪根深重。」
【此等五千無明妄念能生諸過名
為罪根業深障重。】

「及增上慢。」
【增上修行輕懈怠者。】

「未得謂得。」
【未有所得自謂有得。】

「未證謂證。」
【未有所證自謂巳證。】

「有如此失。」
【有此過失。】

「是以不住。」
【所以退席不住法筵。】

「世尊默然。」
【佛但緘默。】

「而不制止。」
【而不制約止遏令住。】

「爾時佛告舍利弗我今此眾。」
【上慢既去佛告身子
我今現前此諸大眾。】

「無復枝葉。」
【上慢人去如去枝葉。】

「純有貞實。」
【純有樹身貞固堅實。】

「舍利弗如是增上慢人。」
【即五千眾。】

「退亦佳矣。」
【昔止不說為上慢故今得退去甚為佳
矣。】

「汝今善聽。」
【汝今善自攝心諦聽。】

「當為汝說。」
【許為眾說。】

「舍利弗言唯然世尊。」
【唯然者應諾之詞。】

「願樂欲聞。」
【心願愛樂欲得聽聞。】

「佛告舍利弗如是妙法。」
【如是當說微妙之法。】

「諸佛如來時乃說之。」
【妙法難思須得其時機與緣
熟方乃敢說。】

「如優曇鉢華。」
【此云瑞應華。】

「時一現耳。」
【譬瑞應華待時方現。】

「舍利弗汝等當信。」
【汝等當起大信心。】

「佛之所說。」
【信佛世尊所說妙法。】

「言不虗妄。」
【佛言真實無有虗妄。】

「舍利弗諸佛隨宜說法。」
【隨諸眾生之所宜樂而為
說法。】

「意趣難解。」
【意思義趣深妙難解。】

「所以者何。」
【云何難解。】

「我以無數方便。」
【佛以種種方便智慧。】

「種種因緣。」
【及以種種心因境緣。】

「譬喻言詞。」
【引物譬類比喻而說。】

「演說諸法。」
【流演講說一切諸法。】

「是法非思量分別。」
【法性空寂離諸名相非心所思
非口分別。】

「之所能解。」
【思議莫及。】

「唯有諸佛。」
【唯佛與佛。】

「乃能知之。」
【乃能得知。】

「所以者何。」
【有何所以如此難解。】

「諸佛世尊。」
【三世諸佛世間之尊。】

「唯以一大事因緣故。」
【獨以開示悟入眾生本有佛
之知見出離生死一件大事正因善緣之故。】

「出現於世。」
【示現神變出於世間。】

「舍利弗云何名諸佛世尊唯以一大事因緣故出現
於世。」
【此乃問起答見下文。】

「諸佛世尊欲令眾生開佛知見。」
【知即佛心見即佛
眼未聞法前心常蒙蔽欲為敷演令得心開。】

「使得清淨故。」
【使除穢染復本清淨。】

「出現於世。」
【為是故現。】

「欲示眾生佛之知見故出現於世。」
【上云開者譬如
啟關今云示者如以室中所有之物而點示之。】

「欲令眾生悟佛知見故出現於世。」
【所以開示實知
實見欲令省悟知心是佛。】

「欲令眾生入佛知見道故出現於世。」
【前雖省悟具
佛見知今欲證入得佛智慧。】

「舍利弗是為諸佛以一大事因緣故出現於世。」
【此
四句者結示上文開示悟入名一大事因緣。】

「佛告舍利弗諸佛如來但教化菩薩。」
【此明佛出本
意但為教諸菩薩令入佛道。】

「諸有所作。」
【始從成佛來至法華凡有施為作諸方
便。】

「常為一事。」
【常常只是為一大事。】

「唯以佛之知見示悟眾生。」
【所謂一事即斯是也。】

「舍利弗如來但以一佛乘故。」
【雖說三乘其實為一。】

「為眾生說法。」
【為眾生說令得一乘。】

「無有餘乘若二若三。」
【唯一佛乘無有其餘若大小
二乘及聲聞緣覺菩薩三乘。】

「舍利弗一切十方諸佛法亦如是。」
【非獨今佛說一
乘法一切十方諸佛亦爾。】

「舍利弗過去諸佛。」
【巳往之佛。】

「以無量無數方便。」
【謂諸度門善巧方便。】

「種種因緣。」
【善惡報應一切因緣。】

「譬喻言詞。」
【譬類比喻語言詞句。】

「而為眾生。」
【為眾生故。】

「演說諸法。」
【諸方便法。】

「是法皆為一佛乘故。」
【雖說諸法為入一乘。】

「是諸眾生。」
【聞法之眾。】

「從諸佛聞法。」
【從諸佛所獲聞妙法。】

「究竟皆得。」
【初雖說三畢竟皆令得一乘道。】

「一切種智。」
【言智有三一切即空智二乘人所證也
種即道種智方便菩薩所證也一切種者雙收空假
即是中道佛之智也。】

「舍利弗未來諸佛。」
【於未來時。】

「當出於世。」
【當出世者。】

「亦以無量無數方便種種因緣譬喻言詞而為眾生
演說諸法是法皆為一佛乘故。」
【示一切佛心法俱
同。】

「是諸眾生從佛聞法究竟皆得一切種智。」
【示令眾
生所證皆等。】

「舍利弗現在十方無量百千萬億佛土中。」
【前明過
未此說現在十方一切諸佛土中。】

「諸佛世尊。」
【現在說法住世慈尊。】

「多所饒益。」
【多所方便饒潤利益。】

「安樂眾生。」
【安穩快樂一切眾生。】

「是諸佛。」
【是十方佛。】

「亦以無量無數方便種種因緣譬喻言詞而為眾生
演說諸法是法皆為一佛乘故。」
【引現在佛所為同
也。】

「是諸眾生從佛聞法究竟皆得一切種智。」
【示諸眾
生得益同也。】

「舍利弗是諸佛。」
【是三世佛。】

「但教化菩薩。」
【但為菩薩無有餘乘。】

「欲以佛之知見示眾生故。」
【欲以二字即佛心也知
見二字即佛慧也。】

「欲以佛之知見悟眾生故欲令眾生入佛之知見故。」

【示悟入者佛權智也會此理者眾生即佛。】

「舍利弗我今亦復如是。」
【會同三世。】

「知諸眾生。」
【佛智所知。】

「有種種欲。」
【眾生心中種種情欲。】

「深心所著。」
【於諸塵境極生愛樂。】

「隨其本性。」
【隨諸迷者根本習性。】

「以種種因緣譬喻言詞方便力。」
【一切方便智慧之
力。】

「而為說法。」
【與之演說。】

「舍利弗如此皆為得一佛乘一切種智故。」
【如此種
種無數方便皆為眾生令得一乘。】

「舍利弗十方世界中。」
【十方一切諸佛土中。】

「尚無二乘。」
【尚無大小兩乘。】

「何況有三。」
【何況更有聲聞緣覺及以菩薩三乘之
教。】

「舍利弗諸佛出於五濁惡世。」
【如以土塵投於清水
汩然昏亂名之為濁以虗妄念惑本淨心翻成靉昧
名為濁惡。】

「所謂劫濁。」
【時世惡也。】

「煩惱濁。」
【心常愁惱不能清也。】

「眾生濁。」
【眾念生起常昏亂也。】

「見濁。」
【心眼所見不離塵緣。】

「命濁。」
【一期報命常在濁中。】

「如是舍利弗。」
【如是二字指上五濁。】

「劫濁亂時。」
【末劫濁世昏亂之時。】

「眾生垢重。」
【世間眾生障垢深重。】

「慳貪嫉妬。」
【恡財曰慳過取曰貪害賢曰嫉害色曰
妬。】

「成就諸不善根故。」
【無明所覆作諸惡業名不善根。】

「諸佛以方便力。」
【眾生迷故佛興方便。】

「於一佛乘。」
【於一實道無上佛乘。】

「分別說三。」
【善巧分別作三乘說。】

「舍利弗若我弟子。」
【若我釋迦座下弟子。】

「自謂阿羅漢辟支佛者。」
【若二乘人自謂我是聲聞
及緣覺者。】

「不聞不知。」
【耳不能聞心不能知。】

「諸佛如來但教化菩薩事。」
【不知如來但為菩薩執
有三乘。】

「此非佛弟子。」
【非是菩薩。】

「非阿羅漢。」
【但是小乘羅漢非大乘阿羅漢。】

「非辟支佛。」
【但是小緣覺非大緣覺也。】

「又舍利弗是諸比丘比丘尼。」
【小乘二眾。】

「自謂巳得阿羅漢。」
【如入第四禪無聞見比丘本是
凡夫妄言證聖自謂巳得阿羅漢果。】

「是最後身。」
【是出三界最末後身。】

「究竟涅槃。」
【於有漏天計無漏果。】

「便不復志求阿耨多羅三藐三菩提。」
【於小利中自
以為足不求大利成三菩提。】

「當知此輩皆是增上慢人。」
【但以勤故增上修行得
小歡喜無深聞見其實未得一切聖果未得謂得名
上慢人。】

「所以者何。」
【何以見得未曾證入。】

「若有比丘實得阿羅漢。」
【若有實證無緣不信。】

「若不信此法無有是處。」
【若實有證自當信法證而
不信無有是處。】

「除佛滅度後。」
【唯除如來滅度之後。】

「現前無佛。」
【現前無佛住世之時。】

「所以者何。」
【何故除此。】

「佛滅度後。」
【世無明師。】

「如是等經。」
【如是大乘諸經典等。】

「受持讀誦解義者。」
【言正信人。】

「是人難得。」
【如是之人世所難得。】

「若遇餘佛。」
【若得逢遇餘佛出世。】

「於此法中。」
【於此大乘微妙法中。】

「便得決了。」
【大乘深義遇佛方決。】

「舍利弗汝等當一心信解。」
【心無異念名之為一。】

「受持佛語。」
【因信故受因受故持。】

「諸佛如來言無虗妄。」
【佛語真實決無虗妄。】

「無有餘乘。」
【無二無三。】

「唯一佛乘。」
【唯只有佛一乘實道。】

「爾時世尊欲重宣此義而說偈言比丘比丘尼有懷
增上慢。」
【懷抱增上侮慢之心。】

「優婆塞我慢。」
【恃巳凌他。】

「優婆夷不信。」
【如前四眾無正信心。】

「如是四眾等。」
【僧尼士女及八部等。】

「其數有五千。」
【總如許人。】

「不自見其過。」
【不能自知上慢之失。】

「於戒有缺漏。」
【持守小精缺失滲漏。】

「護惜其瑕疵。」
【玉病曰瑕人病曰疵汙本受體名曰
瑕疵。】

「是小智巳出。」
【樂著小法名為小智幸巳出去。】

「眾中之糟糠。」
【解在皮膚無正體用如酒之糟如米
之糠。】

「佛威德故去。」
【佛威德勝畏難故去。】

「斯人尠福德。」
【斯等五千福緣德行皆悉尠少。】

「不堪受是法。」
【力不堪任受是大法。】

「此眾無枝葉。」
【今此大眾見思枝葉皆巳彫喪。】

「唯有諸貞實。」
【獨有貞堅恪實根𠏉。】

「舍利弗善聽。」
【告舍利弗汝善聽受。】

「諸佛所得法。」
【諸佛世尊道場所得。】

「無量方便力。」
【方便善巧權智之力。】

「而為眾生說。」
【為利根者如實而說。】

「眾生心所念。」
【而諸眾生心中所念。】

「種種所行道。」
【即方便教五乘之道。】

「若干諸欲性。」
【若干之數諸樂欲性。】

「先世善惡業。」
【過去所作善惡之業。】

「佛悉知是巳。」
【佛悉知彼諸根器巳。】

「以諸緣譬喻。」
【以諸因緣及以譬喻。】

「言詞方便力。」
【語言方便智慧之力。】

「令一切歡喜。」
【令一切眾皆得歡悅。】

「或說脩多羅。」
【此云契經諸佛所說契理合機。】

「伽陀及本事。」
【伽陀或云偈他此翻孤起謂無長行
直說偈也本事者說本宿世所行之事。】

「本生未曾有。」
【本生者說本宿世所生之身未曾有
者即說希有未聞之法。】

「亦說於因緣。」
【善惡等因及善惡緣。】

「譬喻并祇夜。」
【譬喻者引譬喻說祇夜者即是重頌
括前長行而作偈說。】

「優波提舍經。」
【此云論議通前九部名方便法。】

「鈍根樂小法。」
【鈍劣根器樂著小法。】

「貪著於生死。」
【貪心愛著生死境上有為之法。】

「於諸無量佛。」
【於諸佛所。】

「不行深妙道。」
【不能受行深妙之道。】

「眾苦所惱亂。」
【常為生老病死冤憎會苦愛別離苦
求不得苦五盛陰苦惱亂其心。】

「為是說涅槃。」
【與此厭苦求小之機說於有餘及以
無餘二種涅槃。】

「我設是方便。」
【佛施如是方便之教。】

「令得入佛慧。」
【令得漸漸入佛智慧。】

「未曾說汝等。」
【但未曾說汝等聲聞。】

「當得成佛道。」
【亦復當得成就佛道。】

「所以未曾說。」
【所以從昔未曾說者。】

「說時未至故。」
【為機鈍劣時節未至。】

「今正是其時。」
【今此正是當說之時。】

「決定說大乘。」
【昔方便教有開有廢非決定說今說
妙乘名為決定。】

「我此九部法。」
【我昔所說九部方法。】

「隨順眾生說。」
【皆是隨機順情而說。】

「入大乘為本。」
【入於大乘一實境界方是根本。】

「以故說是經。」
【以是之故說此妙乘。】

「有佛子心淨。」
【若有佛子心地清淨。】

「柔軟亦利根。」
【調柔和軟又復利根即大機也。】

「無量諸佛所。」
【於諸佛所。】

「而行深妙道。」
【修大乘行。】

「為此諸佛子。」
【為此大機諸佛子等。】

「說是大乘經。」
【說是大乘圓妙之法。】

「我記如是人。」
【我即授記如是等機。】

「來世成佛道。」
【於當來世成就佛道。】

「以深心念佛。」
【二乘之機但樂小果其心淺近大乘
菩薩直欲究竟成就佛果其心遠大名曰深心以此
之心緣想於佛名之為念。】

「修持淨戒故。」
【三學之中以戒為首戒淨定明得入
佛慧。】

「此等聞得佛。」
【此等大機聞得成佛。】

「大喜充徧身。」
【心大歡喜充滿其身。】

「佛知彼心行。」
【佛知彼機所有心行。】

「故為說大乘。」
【故為斯等說最上乘。】

「聲聞若菩薩。」
【一切聲聞若或菩薩。】

「聞我所說法。」
【聞佛所說微妙之法。】

「乃至於一偈。」
【下至聞得一四句偈。】

「皆成佛無疑。」
【皆得成佛決定無疑。】

「十方佛土中。」
【十方世界佛國土中。】

「唯有一乘法。」
【唯有一乘圓妙之法。】

「無二亦無三。」
【即無大小二乘亦無聲聞緣覺菩薩
三乘。】

「除佛方便說。」
【除佛慈悲方便說三。】

「但以假名字。」
【若二若三悉是假名。】

「引導於眾生。」
【以方便力引導眾生。】

「說佛智慧故。」
【所以說小引入佛慧。】

「諸佛出於世。」
【諸佛世尊出現於世。】

「唯此一事實。」
【唯此妙乘是圓實法。】

「餘二則非真。」
【餘之二乘三乘但是方便而非真實。】

「終不以小乘。」
【初雖說二終但用大。】

「濟度於眾生。」
【拯濟救度於諸眾生。】

「佛自住大乘。」
【佛自住於究竟大乘。】

「如其所得法。」
【如佛所證道場得法。】

「定慧力莊嚴。」
【禪定智慧十力莊嚴。】

「以此度眾生。」
【以此自證度他眾生。】

「自證無上道。」
【佛自證得無上之道。】

「大乘平等法。」
【生佛不二平等之法。】

「若以小乘化。」
【若佛證大以小化他。】

「乃至於一人。」
【下至以小化於一人。】

「我則墮慳貪。」
【佛若隱大為之說小則墮貪心慳恡
於法。】

「此事為不可。」
【此之一事為不可也。】

「若人信歸佛。」
【若人信心歸依於佛。】

「如來不欺誑。」
【如來誠實決無欺誑。】

「亦無貪嫉意。」
【亦無貪􂔣嫉妬之意。】

「斷諸法中惡。」
【斷諸法中所有惡業。】

「故佛於十方。」
【故佛世尊於十方界。】

「而獨無所畏。」
【惑業未盡不能無怖佛惑究盡獨無
畏懼。】

「我以相嚴身。」
【我以相好莊嚴之身。】

「光明照世間。」
【智慧光明普照世間。】

「無量眾所尊。」
【無量大眾之所敬尊。】

「為說實相印。」
【為是眾生說於實相正法之印。】

「舍利弗當知。」
【汝舍利弗當知我意。】

「我本立誓願。」
【我於本因立大誓願。】

「欲令一切眾。」
【欲令一切諸眾生等。】

「如我等無異。」
【如佛世尊等無有異。】

「如我昔所願。」
【如我昔時所發誓願。】

「今者巳滿足。」
【今巳滿願得成佛道。】

「化一切眾生。」
【化誘一切在迷眾生。】

「皆令入佛道。」
【皆令入於佛之正道。】

「若我遇眾生。」
【我若逢遇一切眾生。】

「盡教以佛道。」
【盡以佛道而教化之。】

「無智者錯亂。」
【無大智者心錯倒亂。】

「迷惑不受教。」
【迷昧疑惑不能受教。】

「我知此眾生。」
【我知此等迷惑眾生。】

「未曾修善本。」
【未曾修學大乘善本。】

「堅著於五欲。」
【堅心取著色聲香味觸五欲之境。】

「癡愛故生惱。」
【愚癡愛戀故生煩惱。】

「以諸欲因緣。」
【以貪諸欲惡因緣故。】

「墜墮三惡道。」
【趺墜陷墮地獄餓鬼畜生三種惡道。】

「輪迴六趣中。」
【業果相酬如輪之轉趣入三善三惡
六道之中。】

「備受諸苦毒。」
【備具受納諸苦毒報。】

「受胎之微形。」
【受胞胎生微末之形。】

「世世常增長。」
【世世積業增長苦報。】

「薄德少福人。」
【德微福尠下劣之人。】

「眾苦所逼迫。」
【常為諸苦之所逼迫。】

「入邪見稠林。」
【入於邪見生死稠林。】

「若有若無等。」
【若有即執有者若無即執空者等諸
邪見。】

「依止此諸見。」
【依附止住此有無等諸不正見。】

「具足六十二。」
【諸外道等及以凡夫於五陰境起四
種見或云色大我小我在色中或云色小我大色在
我中或云色即是我或云離色是我色陰既爾餘之
四陰受想行識亦各四句總成二十若約三世過現
未來各二十句共成六十兼於根本斷常二見總六
十二。】

「深著虗妄法。」
【深重愛著世間妄見虗偽之法。】

「堅受不可捨。」
【堅心取著不肯棄捨。】

「我慢自矜高。」
【生大我慢矜誇高傲自重輕他。】

「諂曲心不實。」
【諂妄邪曲心不直實。】

「於千萬億劫。」
【經爾許時。】

「不聞佛名字。」
【不聞諸佛萬德名字。】

「亦不聞正法。」
【亦復不聞如來正法。】

「如是人難度。」
【如是之人以無緣故難可度脫。】

「是故舍利弗。」
【以是之故。】

「我為設方便。」
【我為施設三乘方便。】

「說諸盡苦道。」
【說諸法門盡苦之道。】

「示之以涅槃。」
【示以涅槃寂滅之法。】

「我雖說涅槃。」
【我雖為說寂滅之法。】

「是亦非真滅。」
【是乃方便非是究竟寂滅之法。】

「諸法從本來。」
【一切諸法從本以來。】

「常自寂滅相。」
【法性清淨本自寂滅名為實相。】

「佛子行道巳。」
【佛子行此佛之道巳。】

「來世得作佛。」
【於未來世當得作佛。】

「我有方便力。」
【我有度生方便之力。】

「開示三乘法。」
【開通列示三乘之法。】

「一切諸世尊。」
【一切世間諸佛世尊。】

「皆說一乘道。」
【佛佛皆說一乘之道。】

「今此諸大眾。」
【今此會中現前大眾。】

「皆應除疑惑。」
【皆應深信於圓頓教勿生疑慮以自
迷惑。】

「諸佛語無異。」
【十方諸佛同一圓乘無有異語。】

「唯一無二乘。」
【唯有一乘更無二法。】

「過去無數劫。」
【巳往之世無數劫中。】

「無量滅度佛百千萬億種。」
【是等諸佛。】

「其數不可量。」
【其數甚多不可量度。】

「如是諸世尊種種緣譬喻。」
【種種因緣及以譬喻。】

「無數方便力。」
【以無數種善巧方便。】

「演說諸法相。」
【世出世間一切法相。】

「是諸世尊等。」
【億萬無量佛。】

「皆說一乘法。」
【皆說一乘實相之道。】

「化無量眾生。」
【化度無量有緣眾生。】

「令入於佛道。」
【令入一乘無上佛道。】

「又諸大聖主。」
【又復諸大聖明法主。】

「知一切世間。」
【佛智察知世間之中。】

「天人群生類。」
【諸天世人及諸世間眾生之類。】

「深心之所欲。」
【深著妄心之所樂欲。】

「更以異方便。」
【三乘權道名異方便。】

「助顯第一義。」
【以權助實顯第一義。】

「若有眾生類。」
【若有一切眾生之類。】

「值諸過去佛。」
【或曾值遇過去諸佛。】

「若聞法布施。」
【若或聞法及以布施。】

「或持戒忍辱。」
【或能持戒及以忍辱。】

「精進禪智等。」
【精進不懈禪定智慧等即六度萬行。】

「種種修福慧。」
【種種修習福慧二嚴。】

「如是諸人等皆巳成佛道。」
【是等諸人於過去世修
梵行者皆巳成佛。】

「諸佛滅度後。」
【前據佛世此明滅後。】

「若人善軟心。」
【若復有人善和細軟。】

「如是諸眾生皆巳成佛道。」
【皆巳成佛知無異乘。】

「諸佛滅度巳。」
【於佛滅後。】

「供養舍利者。」
【恭敬供養佛舍利者。】

「起萬億種塔。」
【起造萬億種種之塔奉安舍利。】

「金銀及頗梨。」
【即水晶也。】

「硨磲與瑪瑙。」
【如前。】

「玫瑰瑠璃珠。」
【玫瑰石奇美者名玫圓淨者名瑰琉
璃如前珠即真珠。】

「清淨廣嚴飾。」
【以諸清淨種種好物而為嚴飾。】

「莊校於諸塔。」
【莊嚴鉸鏈於諸寶塔。】

「或有起石廟。」
【或復有人以石起廟。】

「旃檀及沉水。」
【或栴檀木及沉水香。】

「木櫁并餘材。」
【木樒即香木長安有之可以造像及
餘諸材植也。】

「甎瓦泥土等。」
【以是等物起造殿塔。】

「若於曠野中積土成佛廟。」
【於空曠野積土成廟如
土擊之類。】

「乃至童子戲。」
【以至孩兒童子戱笑之間。】

「聚沙為佛塔。」
【雖云嬉戲聚沙為塔亦是善因。】

「如是諸人等皆巳成佛道。」
【此舉過去行諸善因巳
成就者勸令生信。】

「若人為佛故。」
【若復有人為佛之故。】

「建立諸形像。」
【前說造塔及以殿宇此下明造佛菩
薩像。】

「刻雕成眾相皆巳成佛道。」
【或石或木刻鑿雕鐫成
諸佛像及餘聖像。】

「或以七寶成。」
【或以寶物若鑄若裝及雕琢成。】

「鍮鉐赤白銅。」
【鍮鉐似金。】

「白鑞及鉛錫。」
【鉛軟錫堅其色帶青。】

「鐵木及與泥。」
【鐵鑄木雕及以泥塑。】

「或以膠漆布。」
【膠漆布即三物。】

「嚴飾作佛像。」
【用嚴聖像。】

「如是諸人等皆巳成佛道。」
【如是過去造像之人皆
巳成佛示得果也。】

「彩𦘕作佛像。」
【彩色繪𦘕。】

「百福莊嚴相。」
【作佛世尊百種福德莊嚴之相。】

「自作若使人皆巳成佛道。」
【若自造像若使人造。】

「乃至童子戲。」
【下至兒童作戲。】

「若草木及筆。」
【若用草木及以筆墨。】

「或以指爪甲。」
【或但用指爪甲。】

「而𦘕作佛像。」
【巳上多種作佛形像。】

「如是諸人等漸漸積功德。」
【漸漸積聚無邊功德。】

「具足大悲心。」
【具足成就大慈悲心。】

「皆巳成佛道。」
【昔如是者皆巳果證。】

「但化諸菩薩。」
【言過去佛無別異乘但有一乘教菩
薩法。】

「度脫無量眾。」
【救度解脫無量眾生。】

「若人於塔廟。」
【有舍利者名之為塔奉貌像處名之
為廟。】

「寶像及𦘕像。」
【眾寶以成或彩𦘕像。】

「以華香旛蓋。」
【華表善因香表善德幡表善身蓋表
善果。】

「敬心而供養。」
【以恭敬心而修供養。】

「若使人作樂。」
【若或使人作眾音樂。】

「擊皷吹角貝。」
【以桴擊皷或吹長角及以貝螺。】

「簫笛琴箜篌。」
【編竹為簫刳竹為笛舜琴五絃周琴
七絃箜篌亦竹為之漢之樂也。】

「琵琶鐃銅鈸。」
【琵琶以木為之而有三絃鐃與銅鈸
如世所有。】

「如是眾妙音。」
【如是等樂眾妙音聲。】

「盡持以供養。」
【盡世所有持以供養。】

「或以歡喜心。」
【或因見佛生歡喜心。】

「歌唄頌佛德。」
【永言曰歌唄即梵音讚德曰頌。】

「乃至一小音。」
【下至最低一小音聲。】

「皆巳成佛道。」
【舉古勸今。】

「若人散亂心。」
【若復有人散亂心中。】

「乃至以一華。」
【舉少況多。】

「供養於𦘕像。」
【所𦘕佛像。】

「漸見無數佛。」
【以是緣故漸漸得見無數諸佛。】

「或有人禮拜。」
【以頭至地名之為拜。】

「或復但合掌。」
【兩掌相合以表敬儀。】

「乃至舉一手。」
【下至略爾舉手加額。】

「或復小低頭。」
【或復小小低頭致敬。】

「以此供養像。」
【以此禮儀供養佛像。】

「漸見無量佛。」
【以此善緣漸見諸佛。】

「自成無上道。」
【積功累德自行成也。】

「廣度無數眾。」
【廣博度脫無數眾生。】

「入無餘涅槃。」
【此是利他令得究竟無上涅槃。】

「如薪盡火滅。」
【眾生如薪草聖應如爐火機薪既盡
應火云亡。】

「若人散亂心。」
【若復有人以散亂心。】

「入於塔廟中。」
【入於塔廟或復殿內。】

「一稱南無佛。」
【發一念心稱歸敬佛。】

「皆巳成佛道。」
【云何一念便得成佛若不發心終不
證悟千里之行始於初步萬德功勳始於一念舉過
去世所習微因皆巳成佛驗非虗唱。】

「於諸過去佛。」
【於過去世無數諸佛。】

「在世或滅後。」
【或佛在世或滅度後。】

「若有聞是法。」
【若有聞是一乘妙法。】

「皆巳成佛道。」
【此舉聞法得成佛道。】

「未來諸世尊。」
【往佛既爾未來亦然。】

「其數無有量。」
【佛之名數無有限量。】

「是諸如來等。」
【是等未來諸世尊等。】

「亦方便說法。」
【亦以方便演說諸法。】

「一切諸如來。」
【未來一切諸佛如來。】

「以無量方便。」
【一切教法皆佛方便。】

「度脫諸眾生。」
【度脫一切未來眾生。】

「入佛無漏智。」
【入於佛乘無漏智慧。】

「若有聞法者。」
【若有聞佛所說妙法。】

「無一不成佛。」
【無有一人不得成佛。】

「諸佛本誓願。」
【眾生聞法皆不退轉得成佛者由佛
願力。】

「我所行佛道。」
【我之所行入佛之道。】

「普欲令眾生。」
【普欲令彼法界眾生。】

「亦同得此道。」
【亦同得此無上佛道。】

「未來世諸佛。」
【未來之世所有諸佛。】

「雖說百千億。」
【雖則演說百千億種。】

「無數諸法門。」
【無數方便諸法度門。】

「其實為一乘。」
【稱實而言皆為一乘。】

「諸佛兩足尊。」
【福慧俱足。】

「知法常無性。」
【諸佛了知一切諸法常住不遷由來
空寂本無自性。】

「佛種從緣起。」
【佛性種子五分功德從緣而起成就
報身。】

「是故說一乘。」
【以是之故說一佛乘。】

「是法住法位。」
【是一切法本性空寂如如不動名住
法位。】

「世間相常住。」
【世間妄相生滅法也常住實相不生
滅也了法無生相即無相如水中月虗而可見無心
鑑像照而常空。】

「於道場知巳。」
【佛於道場證知此巳。】

「導師方便說。」
【為世導師因眾生故假以言詞方便
而說。】

「天人所供養。」
【一切天人之所供養。】

「現在十方佛。」
【前明往佛自行化他此說現在亦復
如是。】

「其數如恒沙。」
【佛數之多如彼河沙。】

「出現於世間。」
【諸佛慈悲出現於世。】

「安穩眾生故。」
【為欲安穩諸眾生故。】

「亦說如是法。」
【亦如往佛說諸實相寂滅之法。】

「知第一寂滅。」
【佛知諸法清淨第一常自寂滅。】

「以方便力故。」
【法本無言以方便故為諸眾生種種
解說。】

「雖示種種道。」
【雖則開示種種道門。】

「其實為佛乘。」
【據其實意皆為佛乘。】

「知眾生諸行。」
【知諸眾生種種心行。】

「深心之所念。」
【於何法中深生愛念。】

「過去所習業。」
【於過去世所習何業。】

「欲性精進力。」
【種種樂欲種種習性於何法中而能
精進有於何等清淨道力。】

「及諸根利鈍。」
【根器不同有上中下利為上根鈍即
中下。】

「以種種因緣。」
【如本生本事無數種因緣。】

「譬喻亦言詞。」
【引物比喻言詞演說。】

「隨應方便說。」
【隨其所當方便為說。】

「今我亦如是。」
【諸佛既然今我亦爾。】

「安穩眾生故。」
【為令眾生得安樂故。】

「以種種法門。」
【以種種法為入道門。】

「宣示於佛道。」
【宣通示教於佛之道。】

「我以智慧力。」
【我以佛智方便之力。】

「知眾生性欲。」
【知諸眾生種種根性種種欲樂。】

「方便說諸法。」
【說於三乘方便之法。】

「皆令得歡喜。」
【隨根說法故皆歡喜。】

「舍利弗當知。」
【汝舍利弗當知此意。】

「我以佛眼觀。」
【我以佛證圓通之眼觀彼法界。】

「見六道眾生。」
【鑑見六道在迷眾生。】

「貧窮無福慧。」
【乏少曰貧窘極曰窮慳故不施所以
無福愚故不學所以無慧。】

「入生死險道。」
【生死可畏名險惡道。】

「相續苦不斷。」
【由過去業感現在身於現身中不知
出要起惑造業招未來苦遞相接續無間斷時。】

「深著於五欲。」
【於五欲境深生愛著。】

「如𤛆牛愛尾。」
【𤛆牛之性酷愛其尾。】

「以貪愛自蔽。」
【以貪愛故自蔽妙明。】

「盲瞑無所見。」
【無目曰盲黑暗曰暝於一切法無有
所見。】

「不求大勢佛。」
【為無見故不能進求大勢力佛。】

「及與斷苦法。」
【及與斷苦寂滅之法。】

「深入諸邪見。」
【深入生死邪見稠林。】

「以苦欲捨苦。」
【妄習苦業欲捨苦報。】

「為是眾生故。」
【為此邪見諸眾生故。】

「而起大慈心。」
【而佛起於大悲憫心。】

「我始坐道場。」
【我於摩竭始坐道場。】

「觀樹亦經行。」
【觀菩提樹往昔因緣亦於樹下寂靜
經行。】

「於三七日中。」
【既成道巳攝靜三七。】

「思惟如是事。」
【思量忖度如是化事。】

「我所得智慧。」
【佛所證得無上智慧。】

「微妙最第一。」
【微密圓妙最為第一。】

「眾生諸根鈍。」
【而諸眾生根性昏鈍。】

「著樂癡所盲。」
【以著世樂為癡所蔽。】

「如斯之等類。」
【如此等眾一類眾生。】

「云何而可度。」
【云何說法而可度脫。】

「爾時諸梵王。」
【佛作爾思時諸色界諸梵天王。】

「及諸天帝釋。」
【佛一化境有三千界百億須彌一一
須彌各一帝釋故云諸也。】

「護世四天王。」
【守護世界四天門王。】

「及大自在天。」
【欲界第六天於欲界中名為自在色
頂摩醯於色界中名大自在。】

「并餘諸天眾。」
【并餘在會諸天仙眾。】

「眷屬百千萬。」
【一一諸天各與眷屬百千萬眾。】

「恭敬合掌禮。」
【一心恭敬合掌頂禮。】

「請我轉法輪。」
【請佛為眾轉大法輪。】

「我即自思惟。」
【我即於座自心思惟。】

「若但讚佛乘。」
【若獨讚嘆一佛乘道。】

「眾生沒在苦。」
【而諸眾生沒於苦海。】

「不能信是法。」
【終不能得信是妙法。】

「破法不信故。」
【破毀正教不能信故。】

「墜於三惡道。」
【因破法故必墮惡道非為無益而又
害之。】

「我寧不說法。」
【我則寧可不如莫說。】

「疾入於涅槃。」
【疾速入於寂滅涅槃。】

「尋念過去佛。」
【尋復思念過去諸佛。】

「所行方便力。」
【所行化事方便之力。】

「我今所得道。」
【我於今世所得之道。】

「亦應說三乘。」
【亦當如彼方便說三。】

「作是思惟時。」
【佛正作此思量之時。】

「十方佛皆現。」
【十方諸佛皆現在前。】

「梵音慰喻我。」
【以梵音聲安慰於我。】

「善哉釋迦文。」
【善哉善哉釋迦文佛。】

「第一之導師。」
【善思方便導利眾生於導師中最為
第一。】

「得是無上法。」
【得是無上正真之法。】

「隨諸一切佛。」
【又能隨順一切諸佛。】

「而用方便力。」
【而用三乘方便之力。】

「我等亦皆得。」
【我等諸佛亦皆證得。】

「最妙第一法。」
【最上微妙第一之法。】

「為諸眾生類。」
【為諸一切眾生之類。】

「分別說三乘。」
【於一佛乘分別說三。】

「少智樂小法。」
【有少智慧樂著小法。】

「不自信作佛。」
【不能自信當得作佛。】

「是故以方便。」
【以是之故用諸方便。】

「分別說諸果。」
【廣分別說聲聞緣覺及菩薩乘所證
之果。】

「雖復說三乘。」
【雖復分別說於三乘。】

「但為教菩薩。」
【究其本意但是為教菩薩之機令成
佛道。】

「舍利弗當知。」
【汝舍利弗當知爾時。】

「我聞聖師子。」
【佛聞諸佛聖主師子。】

「深淨微妙音。」
【深遠清淨微妙之音。】

「稱南無諸佛。」
【口稱歸敬十方諸佛。】

「復作如是念。」
【又復作意如是念言。】

「我出濁惡世。」
【佛出末劫濁惡世時。】

「如諸佛所說。」
【如過現佛所說儀式。】

「我亦隨順行。」
【我亦隨順諸佛所行。】

「思惟是事巳。」
【思惟三乘方便事巳。】

「即趣波羅柰。」
【即從摩竭至波羅奈。】

「諸法寂滅相。」
【諸法性空寂滅之相。】

「不可以言宣。」
【可以理會不可言說。】

「以方便力故。」
【但以如來方便力故。】

「為五比丘說。」
【為五拘隣假名字說。】

「是名轉法輪。」
【是名鹿苑初轉法輪。】

「便有涅槃音。」
【便有方便涅槃之音。】

「及以阿羅漢。」
【五比丘等皆證四果。】

「法僧差別名。」
【四諦名法羅漢名僧。】

「從久遠劫來。」
【佛從因地久遠時來。】

「讚示涅槃法。」
【讚歎開示寂滅之法。】

「生死苦永盡。」
【遠離生死諸苦永盡。】

「我常如是說。」
【佛從久劫常如是說。】

「舍利弗當知。」
【汝舍利弗當知佛意。】

「我見佛子等。」
【我見現前諸佛子等。】

「志求佛道者。」
【立志願求佛之道者。】

「無量千萬億。」
【無量大眾。】

「咸以恭敬心。」
【一時咸以恭敬之心。】

「皆來至佛所。」
【皆悉來至佛所住處。】

「曾從諸佛聞。」
【巳曾從於諸佛所聞。】

「方便所說法。」
【方便善巧所說之法。】

「我即作是念。」
【佛觀時至即作念言。】

「如來所以出。」
【如來所以出現於世。】

「為說佛慧故。」
【本為演說佛之智慧。】

「今正是其時。」
【于今正是說佛慧時。】

「舍利弗當知。」
【汝當知我說大之意。】

「鈍根小智人。」
【下等鈍根小智見人。】

「著相憍慢者。」
【貪著世相自憍慢者。】

「不能信是法。」
【不能信是大乘之法所以不說。】

「今我喜無畏。」
【今我喜無此之憂畏。】

「於諸菩薩中。」
【於諸菩薩大眾之中。】

「正直捨方便。」
【昔為小機未免迂曲作方便說今既
純熟捨前方便正直而說。】

「但說無上道。」
【但說一乘無上道教。】

「菩薩聞是法。」
【若菩薩根聞如是法。】

「疑網皆巳除。」
【疑惑不決如在網中今聞妙教裂諸
見網。】

「千二百羅漢。」
【即佛初化五拘鄰三迦葉目犍連舍
利弗師徒總有千二百人五百弟子及以上首諸無
學者。】

「悉亦當作佛。」
【羅漢聞大即偏而圓悉亦當得作究
竟佛。】

「如三世諸佛。」
【如彼十方三世諸佛。】

「說法之儀式。」
【所說化法方便儀式。】

「我今亦如是。」
【我今所得無上之道亦當如是。】

「說無分別法。」
【三乘之道名分別說唯說一乘即無
分別。】

「諸佛興出世。」
【十方諸佛興慈出世。】

「懸遠值遇難。」
【懸隔長遠值遇是難。】

「正使出于世。」
【正使諸佛出現於世。】

「說是法復難。」
【說一乘法亦復是難。】

「無量無數劫。」
【經無數時。】

「聞是法亦難。」
【得聞是法亦不容易。】

「能聽是法者。」
【能於法會聽受此法。】

「斯人亦復難。」
【此等之人亦不易得。】

「譬如優曇華。」
【般泥洹經翻為瑞應此華生時佛即
出世以譬如來難可得見。】

「一切皆愛樂。」
【一切眾生皆悉愛樂。】

「天人所希有。」
【天上人間之所罕有。】

「時時乃一出。」
【非有道時優曇不現機興時至方乃
得聞。】

「聞法歡喜讚。」
【若聞是法歡喜讚歎。】

「乃至發一言。」
【乃至略爾發一言音。】

「則為巳供養。」
【則為巳能修法供養。】

「一切三世佛。」
【十方三世一切諸佛。】

「是人甚希有。」
【是信法人甚為罕有。】

「過於優曇華。」
【過於曇華難可得見。】

「汝等勿有疑。」
【汝等於法勿得有疑。】

「我為諸法王。」
【我為世尊諸法之王。】

「普告諸大眾。」
【普告在會一切大眾。】

「但以一乘道。」
【但以一乘無上之道。】

「教化諸菩薩。」
【教訓化導於諸菩薩。】

「無聲聞弟子。」
【初說三乘終歸一實。】

「汝等舍利弗。」
【汝等會眾及舍利弗。】

「聲聞及菩薩。」
【小乘聲聞權教菩薩。】

「當知是妙法。」
【當知如是上妙之法。】

「諸佛之秘要。」
【是諸世尊秘密要妙。】

「以五濁惡出。」
【為五濁世末劫之時。】

「但樂著諸欲。」
【但是愛樂貪著五欲。】

「如是等眾生。」
【如是濁惡著欲眾生。】

「終不求佛道。」
【終不肯求無上佛道。】

「當來世惡人。」
【當未來世濁惡之人。】

「聞佛說一乘。」
【聞佛演說一佛乘道。】

「迷惑不信受。」
【心中迷惑不能信受。】

「破法墮惡道。」
【毀破正法墮於惡道。】

「有慚愧清淨。」
【有慚有愧發清淨心。】

「志求佛道者。」
【並志求於佛之道者。】

「當為如是等。」
【當為如是正信人等。】

「廣讚一乘道。」
【廣讚一乘無上佛道。】

「舍利弗當知。」
【汝舍利弗須當知之。】

「諸佛法如是。」
【諸佛之法其義如是。】

「以萬億方便。」
【以千萬億無數方便。】

「隨宜而說法。」
【隨其所宜而為說法。】

「其不習學者。」
【其有愚癡不習學者。】

「不能曉了此。」
【則不能得曉了此義。】

「汝等既巳知。」
【汝等大眾既巳得知。】

「諸佛世之師。」
【一切諸佛世間之師。】

「隨宜方便事。」
【隨順機宜說法之事。】

「無復諸疑惑。」
【無復同彼有諸疑惑。】

「心生大歡喜。」
【聞法信解心大喜悅。】

「自知當作佛。」
【自知未來必當作佛。】

妙法蓮華經句解卷第一

妙法蓮華經句解卷第二
錢塘廣照沙門　釋　聞達

「妙法蓮華經譬喻品第三」

【前方便品開方便門示真實相依法直說唯舍利
弗隨聞悟解餘諸大眾雖則預聞尚未決了身子
知機請佛為說令離疑悔佛即許可今當復以譬
喻更明此義故名譬喻品也就中分二從卷初至
盡迴向佛道身子領解如來述成與授記莂眾見
歡喜是法說也次從爾時(云云)我今無復疑悔直
至品終其中引物譬類欲令開解是譬說也。】

「爾時舍利弗。」
【聞方便品說法竟時。】

「踊躍歡喜。」
【手足踊躍心大歡喜。】

「即起合掌。」
【避席起身合掌具禮。】

「瞻仰尊顏。」
【瞻視仰望佛之尊顏。】

「而白佛言。」
【如上五句經家敘也。】

「今從世尊聞此法音。」
【聞方便品法說之音。】

「心懷踊躍。」
【心懷暢悅喜形於外。】

「得未曾有。」
【得聞妙法昔所未有。】

「所以者何。」
【出未聞意。】

「我昔從佛。」
【我於昔時從佛世尊。】

「聞如是法。」
【聞說大乘菩薩之法。】

「見諸菩薩。」
【目見大乘菩薩之機。】

「受記作佛。」
【受應身記八相成佛。】

「而我等不預斯事。」
【我等不預受記之事。】

「甚自感傷。」
【甚覺自愧有所感傷。】

「失於如來無量知見。」
【以樂小故失如來乘無量甚
深佛之知見。】

「世尊我常獨處。」
【常時獨處。】

「山林樹下。」
【叢樹曰林獨木曰樹。】

「若坐若行。」
【若端坐若經行。】

「每作是念。」
【每以是事作念在懷。】

「我等同入法性。」
【我與菩薩同師如來入於法性。】

「云何如來。」
【因何之故而吾如來。】

「以小乘法。」
【用小乘教生滅之法。】

「而見濟度。」
【方便見示拯濟救度。】

「是我等咎。」
【是我等失不堪受大。】

「非世尊也。」
【非是世尊有所慳悋。】

「所以者何。」
【徵起來意。】

「若我等待說所因。」
【若是我輩等待如來說諸菩薩
所修大因。】

「成就阿耨多羅。」
【此云無上。】

「三藐三菩提者。」
【此云正等正覺。】

「必以大乘。」
【必用菩薩圓頓大乘。】

「而得度脫。」
【而令我得大乘度脫。】

「然我等不解方便。」
【然則我等不能曉解如來方便。】

「隨宜所說。」
【隨我所宜說方便法。】

「初聞佛法。」
【初於鹿苑聞四諦法。】

「遇便信受。」
【遇說小乘便即信受。】

「思惟取證。」
【用心思惟取證小果。】

「世尊我從昔來。」
【我自昔日方等巳來。】

「終日竟夜。」
【盡日徹旦。】

「每自尅責。」
【每自追悔尅巳責心。】

「而今從佛。」
【而於今日從佛所聞。】

「聞所未聞。」
【得聞昔日之所未聞。】

「未曾有法。」
【即方便品昔未有法。】

「斷諸疑悔。」
【未聞此前疑惑追悔今悉斷除。】

「身意泰然。」
【身安意定所以貼泰。】

「快得安隱。」
【身意爽快安樂隱密。】

「今日乃知真是佛子。」
【從前自謂體是聲聞今日方
知是佛親子。】

「從佛口生。」
【從佛口說生於聞慧。】

「從法化生。」
【從法所化生於思慧。】

「得佛法分。」
【得於佛法有自巳分。】

「爾時舍利弗欲重宣此義。」
【重欲宣通長行中義。】

「而說偈言我聞是法音。」
【我今得聞是法說音。】

「得所未曾有。」
【得於昔日未曾有法。】

「心懷大歡喜。」
【心懷清淨生大喜悅。】

「疑網皆巳除。」
【疑惑不解如網之罩悉巳斷除。】

「昔來蒙佛教。」
【自從昔來蒙佛教誡。】

「不失於大乘。」
【於大得聞名為不失。】

「佛音甚希有。」
【佛妙法音甚為罕有。】

「能除眾生惱。」
【善能除滅眾生熱惱。】

「我巳得漏盡。」
【我巳得果三界漏盡。】

「聞亦除憂惱。」
【聞大乘義亦能除惱。】

「我處於山谷。」
【我居山林幽谷之中。】

「或在林樹下。」
【或在叢林獨樹之下。】

「若坐若經行。」
【行坐之間。】

「常思惟是事。」
【常常思量大乘之事。】

「嗚呼深自責。」
【嗚呼歎息深自剋責。】

「云何而自欺。」
【以何之故而自欺瞞。】

「我等亦佛子。」
【我等聲聞亦是佛子。】

「同入無漏法。」
【三乘之人同斷漏業入於法性空寂
之理。】

「不能於未來。」
【不能有力於未來世。】

「演說無上道。」
【但知樂小不能說大。】

「金色三十二。」
【佛金色身三十二相。】

「十力諸解脫。」
【如來十力及三解脫。】

「同共一法中。」
【同住如來一法之中。】

「而不得此事。」
【但證小果而不得於無上道中法身
之事。】

「八十種妙好。」
【無八十種微妙相好。】

「十八不共法。」
【十八種法不共三乘唯佛獨證。】

「如是等功德。」
【如上所舉是等功德。】

「而我皆巳失。」
【而我於大皆巳失之。】

「我獨經行時。」
【我或居靜獨經行時。】

「見佛在大眾。」
【見佛世尊在大眾中。】

「名聞滿十方。」
【名稱聞望徧滿十方。】

「廣饒益眾生。」
【廣博利益法界眾生。】

「自惟失此利。」
【自思失此大功德利。】

「我為自欺誑。」
【我由鈍劣欺誑自心。】

「我常於日夜。」
【常於時中日夜思量。】

「每思惟是事。」
【每每思惟如是大事。】

「欲以問世尊。」
【欲以此事問於世尊。】

「為失為不失。」
【為復是失為復不失。】

「我常見世尊。」
【我於常時見佛世尊。】

「稱讚諸菩薩。」
【稱名讚歎諸大菩薩。】

「以是於日夜。」
【以此之故於晝夜間。】

「籌量如是事。」
【籌度思量如是之事。】

「今聞佛音聲。」
【今聞吾佛微妙音聲。】

「隨宜而說法。」
【隨順機宜而說諸法。】

「無漏難思議。」
【無漏聖道不可思議。】

「令眾至道場。」
【令三乘眾悉登道場。】

「我本著邪見。」
【我本外道著邪見者。】

「為諸梵志師。」
【外道出家名為梵志身子初時為梵
志師。】

「世尊知我心。」
【世尊道眼知我本心。】

「拔邪說涅槃。」
【拔除邪見說涅槃理。】

「我悉除邪見。」
【我悉斷除邪僻之見。】

「於空法得證。」
【於空寂法得獲證入。】

「爾時心自謂。」
【爾證小時心下自謂。】

「得至於滅度。」
【得小涅槃為究竟度。】

「而今乃自覺。」
【而於今日乃自省覺。】

「非是實滅度。」
【非是真實究竟滅度。】

「若得作佛時。」
【若果是得作真佛時。】

「具三十二相。」
【具三十二大人相好。】

「天人夜叉眾龍神等恭敬。」
【若天及人龍鬼八部皆
來恭敬。】

「是時乃可謂。」
【如是之時方乃可謂。】

「永盡滅無餘。」
【諸漏永盡更無有餘。】

「佛於大眾中。」
【佛於天人大眾之中。】

「說我當作佛。」
【說我未來當得作佛。】

「聞如是法音。」
【聞佛如是授記之音。】

「疑悔悉巳除。」
【疑惑掉悔皆悉巳除。】

「初聞佛所說。」
【初聞佛說法妙難思。】

「心中大驚疑。」
【心中大故驚恐疑惑。】

「將非魔作佛。」
【將非魔王現身作佛。】

「惱亂我心耶。」
【特來相惱亂我心耶。】

「佛以種種緣。」
【如方便品說諸因緣。】

「譬喻巧言說。」
【引物譬類善巧言說。】

「其心安如海。」
【其時我心安靜如海。】

「我聞疑網斷。」
【我聞佛音裂斷疑網。】

「佛說過去世。」
【佛說往時過去之世。】

「無量滅度佛。」
【無邊數量巳滅度佛。】

「安住方便中。」
【安穩住於方便教中。】

「亦皆說是法。」
【彼佛亦皆說方便法。】

「現在未來佛。」
【現在住世及未來佛。】

「其數無有量。」
【其佛之數無有限量。】

「亦以諸方便。」
【亦以三乘諸方便教。】

「演說如是法。」
【假諸方便說大乘法。】

「如今者世尊。」
【如於今日釋迦世尊。】

「從生及出家。」
【自從降生及以出家。】

「得道轉法輪。」
【得成聖道轉大法輪。】

「亦以方便說。」
【亦用方便說於大乘。】

「世尊說實道。」
【世尊所說真實之道。】

「波旬無此事。」
【外道波旬無如是事。】

「以是我定知。」
【以實道故我必定知。】

「非是魔作佛。」
【非是魔王化作佛也。】

「我墮疑網故。」
【我以迷心墮疑網故。】

「謂是魔所為。」
【謂是魔王化身為佛。】

「聞佛柔軟音。」
【聞佛前品柔軟圓音。】

「深遠甚微妙。」
【其音深遠義趣微妙。】

「演說清淨法。」
【流演敷暢清淨妙法。】

「我心大歡喜。」
【昔迷故疑今悟生喜。】

「疑悔永巳盡。」
【驚疑掉悔巳永滅盡。】

「安住實智中。」
【安心住於真實智中。】

「我定當作佛。」
【我今定當八相作佛。】

「為天人所敬。」
【得諸天人龍鬼所敬。】

「轉無上法輪。」
【轉於無上清淨法輪。】

「教化諸菩薩。」
【如佛世尊方便雖多但為菩薩。】

「爾時佛告舍利弗吾今於天人沙門婆羅門等大眾
中說。」
【沙門此云勤息婆羅門此云淨行。】

「我昔曾於。」
【釋迦自謂曾於過去。】

「二萬億佛所。」
【二萬億數日月燈明諸佛之所。】

「為無上道故。」
【為欲成就無上道故。】

「常教化汝。」
【常以大乘教化於汝。】

「汝亦長夜。」
【未破無明名為長夜。】

「隨我受學。」
【隨侍於我受經學道。】

「我以方便。」
【我用慈悲而為方便。】

「引導汝故。」
【誘引化導為汝之故。】

「生我法中。」
【生身於我清淨法中。】

「舍利弗我昔教汝。」
【我於往昔訓教於汝。】

「志願佛道。」
【立志願求無上佛道。】

「汝今悉忘。」
【汝以力微今悉遺忘。】

「而便自謂。」
【汝便於小而自謂言。】

「巳得滅度。」
【巳得無上究竟滅度。】

「我今還欲令汝。」
【我於今者復欲令汝。】

「憶念本願。」
【憶想思念本時志願。】

「所行道故。」
【昔世所行無上道故。】

「為諸聲聞。」
【與諸在會諸大聲聞。】

「說是大乘經。」
【為小說大欲引入實。】

「名妙法蓮華教菩薩法佛所護念。」
【如前巳解。】

「舍利弗汝於未來世。」
【當來之世。】

「過無量無邊不可思議劫。」
【從今日去經過無邊非
心思口議無數之劫。】

「供養若干千萬億佛。」
【言若干者即前無量無邊不
可思議。】

「奉持正法。」
【敬奉受持正真之法。】

「具足菩薩。」
【具足修習大乘菩薩。】

「所行之道。」
【平昔所行無上之道。】

「當得作佛。」
【因圓果滿當成佛道。】

「號曰華光如來。」
【以智慧華光嚴果海故號華光。】

「應供正徧知明行足善逝世間解無上士調御丈夫
天人師佛世尊。」
【如前品解。】

「國名離垢。」
【國土清淨遠離塵垢。】

「其土平正。」
【因無諂曲果地平正。】

「清淨嚴飾。」
【清淨上妙嚴飾其土。】

「安隱豐樂。」
【境安歲豐多諸快樂。】

「天人熾盛。」
【正報勝也。】

「琉璃為地。」
【心因映徹地成琉璃。】

「有八交道。」
【八道交通表八正道。】

「黃金為繩。」
【約事即街線約理即法繩。】

「以界其側。」
【用繩界側不容邪曲。】

「其傍各有。」
【路道之傍。】

「七寶行樹。」
【七寶為樹列而成行。】

「常有華果。」
【其樹常有種種華果。】

「華光如來亦以三乘教化眾生。」
【亦同諸佛說三乘
法化諸眾生。】

「舍利弗彼佛出時。」
【彼華光佛出世之時。】

「雖非惡世。」
【土勝人奇壽命長遠故非惡世。】

「以本願故。」
【以因地時本願力故。】

「說三乘法。」
【而說三乘以為方便。】

「其劫名大寶莊嚴。」
【下文自解。】

「何故名曰大寶莊嚴。」
【問立名意。】

「其國中以菩薩為大寶故。」
【此答通也。】

「彼諸菩薩。」
【彼寶嚴土諸大菩薩。】

「無量無邊。」
【數目多也。】

「不可思議。」
【心思口議不可得知。】

「算數譬喻。」
【算思計數他物譬喻。】

「所不能及。」
【是諸巧便皆不及知。】

「非佛智力。」
【非佛如來智慧之力。】

「無能知者。」
【自餘一切無能知者。】

「若欲行時寶華承足。」
【行動之時足躡寶華。】

「此諸菩薩非初發意。」
【非是初發無上道意。】

「皆久植德本。」
【皆巳久種德善之本。】

「於無量百千萬億佛所。」
【徧皆承事如是諸佛。】

「淨修梵行。」
【淨心修習清白梵行。】

「恒為諸佛。」
【常得諸佛。】

「之所稱歎。」
【稱名讚歎。】

「常修佛慧。」
【常常修習佛之智慧。】

「具大神通。」
【備有變化廣大神通。】

「善知一切。」
【善能了知法界一切。】

「諸法之門。」
【諸修行法入道之門。】

「質直無偽。」
【質實正直無有虗偽。】

「志念堅固。」
【建立志願堅實牢固。】

「如是菩薩。」
【如是正行諸大菩薩。】

「充滿其國。」
【充滿三千一化之國。】

「舍利弗華光佛壽十二小劫。」
【一期應化壽量如是。】

「除為王子。」
【除却在家為王太子。】

「未作佛時。」
【及出家後未成佛時。】

「其國人民壽八小劫。」
【國中人民。】

「華光如來過十二小劫。」
【佛壽過了十二劫巳。】

「授堅滿菩薩。」
【補處菩薩行堅願滿故得授記。】

「阿耨多羅三藐三菩提記。」
【懸先授記當得成佛。】

「告諸比丘。」
【華光告白會上諸人。】

「是堅滿菩薩次當作佛。」
【次第作佛繼華光後。】

「號曰華足安行。」
【彼佛行時寶華承足。】

「多陀阿伽度。」
【此云如來。】

「阿羅訶。」
【此云應供。】

「三藐三佛陀。」
【此云正徧知。】

「其佛國土。」
【其安行佛應身國土。】

「亦復如是。」
【亦復清淨如華光佛。】

「舍利弗是華光佛滅度之後。」
【化緣巳畢入滅之後。】

「正法住世三十二小劫。」
【正化流行如佛在時名為
正法。】

「像法住世亦三十二小劫。」
【人根漸劣像正法時。】

「爾時世尊。」
【釋迦牟尼。】

「欲重宣此義。」
【重宣華光此應化義。】

「而說偈言。」
【括前長行而為偈頌。】

「舍利弗來世。」
【是舍利弗於未來世。】

「成佛普智尊。」
【成就佛道普徧智尊。】

「號名曰華光。」
【應身佛也。】

「當度無量眾。」
【當得度脫無量眾生。】

「供養無數佛。」
【恭敬供養無數諸佛。】

「具足菩薩行。」
【具足修習菩薩大行。】

「十力等功德。」
【如來十力及四無畏十八不共種種
功德故云等也。】

「證於無上道。」
【功德滿足證入佛道。】

「過無量劫巳。」
【從今日去過無量劫。】

「劫名大寶嚴。」
【華光佛時菩薩大寶而為莊嚴。】

「世界名離垢。」
【世界清淨名曰離垢。】

「清淨無瑕穢。」
【無穢故清無瑕故。】

「以瑠璃為地。」
【心地瑩徹名為瑠璃。】

「金繩界其道。」
【黃金為繩以界道側。】

「七寶雜色樹。」
【七寶行樹名色不一。】

「常有華果實。」
【其菩薩樹常有華果。】

「彼國諸菩薩。」
【彼華光國諸大菩薩。】

「志念常堅固。」
【志願善念無有退怯。】

「神通波羅蜜。」
【六種神通諸波羅蜜。】

「皆巳悉具足。」
【功行深固無法不備。】

「於無數佛所。」
【巳於無數諸佛之所。】

「善學菩薩道。」
【善能修學菩薩之道。】

「如是等大士。」
【如上無數諸大士等。】

「華光佛所化。」
【皆是華光積劫所化。】

「佛為王子時。」
【彼華光佛為王子時。】

「棄國捨世榮。」
【棄嗣國位捨世榮華。】

「於最末後身。」
【於等覺後名最後身。】

「出家成佛道。」
【出塵俗家成就佛道。】

「華光佛住世。」
【佛住於世。】

「壽十二小劫。」
【一期壽量。】

「其國人民眾。」
【國中所有人民之眾。】

「壽命八小劫。」
【壽量如是。】

「佛滅度之後。」
【華光如來入滅之後。】

「正法住於世三十二小劫廣度諸眾生。」
【正法住世
廣度眾生。】

「正法滅盡巳像法三十二。」
【像法亦住三十二劫。】

「舍利廣流布。」
【佛滅度後所有舍利廣博流布。】

「天人普供養。」
【令諸天人普得供養。】

「華光佛所為。」
【其華光佛應身所作。】

「其事皆如是。」
【所有化事牽皆如是。】

「其兩足聖尊。」
【其福慧足大聖之尊。】

「最勝無倫匹。」
【最為殊勝無與等倫不可匹配。】

「彼即是汝身。」
【彼華光佛即汝之身。】

「宜應自欣慶。」
【宜當欣喜自為慶幸。】

「爾時四部眾。」
【僧尼士女。】

「比丘比丘尼優婆塞優婆夷天龍夜叉乾闥婆阿脩羅
迦樓羅緊那羅摩睺羅伽等。」
【即八部眾如前序品。】

「大眾見舍利弗於佛前受阿耨多羅三藐三菩提記。」

【眾見身子面於佛前受菩提記。】

「心大歡喜。」
【見是勝事心大歡喜。】

「踊躍無量。」
【足踊身躍喜相無量。】

「各各脫身。」
【各脫自身。】

「所著上衣。」
【現所著用上妙之衣。】

「以供養佛。」
【供法華會所集諸佛。】

「釋提桓因梵天王等與無數天子。」
【即前序中所列
天眾。】

「亦以天妙衣。」
【天上妙衣。】

「天曼陀羅華。」
【小白華。】

「摩訶曼陀羅華等。」
【大白華等。】

「供養於佛。」
【奉衣散華供釋迦佛。】

「所散天衣。」
【諸天所散若衣若華。】

「住虗空中。」
【表無相施住於法空。】

「而自迴轉。」
【自於空中周迴旋轉。】

「諸天伎樂。」
【伎藝音樂。】

「百千萬種於虗空中一時俱作。」
【空中伎樂同時並作。】

「雨眾天華。」
【散諸天上所有之華如四華等。】

「而作是言佛昔於波羅柰。」
【佛於昔時波羅柰國鹿
野園中。】

「初轉法輪。」
【為拘鄰等初轉四諦清淨法輪。】

「今乃復轉。」
【今於鷲峯又復再轉。】

「無上最大法輪。」
【無上道教最妙極大究竟法輪。】

「爾時諸天子欲重宣此義。」
【宣再轉義。】

「而說偈言昔於波羅柰。」
【此云鹿苑。】

「轉四諦法輪。」
【三轉苦集滅道小乘生滅四諦法輪。】

「分別說諸法。」
【如陰界入戒定慧種種諸法。】

「五眾之生滅。」
【色受想行識五陰和聚成生滅身。】

「今復轉最妙。」
【今法華會復轉圓妙無上法輪。】

「無上大法輪。」
【最為尊極更無有上大妙法輪。】

「是法甚深奧。」
【是圓妙法甚深幽奧。】

「少有能信者。」
【少有利根能信受者。】

「我等從昔來。」
【我等諸天從昔鹿苑聞法巳來。】

「數聞世尊說。」
【四十餘年數數聞得世尊說法。】

「未曾聞如是。」
【但未曾得聞於如是。】

「深妙之上法。」
【深遠微妙最上之法。】

「世尊說是法。」
【世尊說是微妙之法。】

「我等皆隨喜。」
【我等悉皆隨順歡喜。】

「大智舍利弗。」
【其大智慧上首弟子。】

「今得受尊記。」
【今日得授世尊之記。】

「我等亦如是。」
【我等天仙亦當如是。】

「必當得作佛。」
【必定當得作成佛果。】

「於一切世間。」
【於諸世間天人之中。】

「最尊無有上。」
【最為尊極更無有上。】

「佛道叵思議。」
【諸佛之道不可思議。】

「方便隨宜說。」
【昔說三乘今說一實皆是如來隨宜
方便。】

「我所有福業。」
【我身所有修行福業。】

「今世若過世。」
【今世現修過去世作。】

「及見佛功德。」
【及得見佛種種功德。】

「盡迴向佛道。」
【盡迴此善不向餘乘皆成佛道上是
法說此後請佛以譬喻說。】

「爾時舍利弗。」
【諸天獻供說偈之時。】

「白佛言世尊我今無復疑悔。」
【昔日未悟疑佛是魔
今佛開示疑悔悉除。】

「親於佛前得受阿耨多羅三藐三菩提記。」
【面承佛
記。】

「是諸千二百。」
【即前品云二百羅漢。】

「心自在者。」
【巳破見思得脫三界心無垢累名自在
者。】

「昔住學地。」
【羅漢破結本巳無學昔未破結尚住學
位。】

「佛常教化。」
【佛常慈悲教訓化導。】

「言我法。」
【言我所說四諦之法。】

「能離生老病死。」
【力能遠離世間四相。】

「究竟涅槃。」
【小乘無餘究竟滅度。】

「是學無學人。」
【是千二百有學無學小果聖人。】

「亦各自以離我見。」
【亦各自用離我執見。】

「及有無見等。」
【有即常見無即斷見等餘三世六十
二見。】

「謂得涅槃。」
【謂斷見思得真寂滅。】

「而今於世尊前。」
【今日靈山於世尊前。】

「聞所未聞。」
【得聞前日所未聞法。】

「皆墮疑惑。」
【皆悉墮於疑惑之網。】

「善哉世尊。」
【讚美世尊稱言善哉。】

「願為四眾。」
【先言道眾今兼士女。】

「說其因緣。」
【說其所因緣何昔小今復說大。】

「令離疑悔。」
【令得聞知遠離疑惑掉悔之心。】

「爾時佛告舍利弗。」
【因身子問所以告之。】

「我先不言。」
【我於前品先豈不言。】

「諸佛世尊。」
【三世十方諸來化佛。】

「以種種因緣。」
【用於種種正因善緣。】

「譬喻言辭。」
【引物譬喻或以言詞。】

「方便說法。」
【三乘方便而說諸法。】

「皆為阿耨多羅三藐三菩提耶。」
【皆為無上正等覺
耶即前品云諸有所作常唯一事唯以佛之知見示
悟眾生豈不聞耶。】

「是諸所說。」
【是諸方便所說之法。】

「皆為化菩薩故。」
【皆是為化菩薩之故。】

「然舍利弗。」
【然既於前法說未曉。】

「今當復以譬喻。」
【今則復當以譬喻說。】

「更明此義。」
【更以喻明於妙法義。】

「諸有智者。」
【今諸會中有智慧者。】

「以譬喻得解。」
【由譬喻故而得解了。】

「舍利弗若國邑聚落。」
【如國土縣邑村聚坐落。】

「有大長者。」
【有於大富長者之人。】

「其年衰邁。」
【其之年事衰老高邁。】

「財富無量。」
【家財豐富無有限量。】

「多有田宅。」
【多有田園居止屋宅。】

「及諸僮僕。」
【童子人僕。】

「其家廣大。」
【家居富故處所廣大。】

「唯有一門。」
【長者喻佛年邁謂將涅槃財富謂法財
豐足田可種植謂多福德宅可居止謂住寂滅僮僕
使令以喻五根方便動作家廣喻佛法界一門即是
喻一佛乘出離之處。】

「多諸人眾。」
【五道眾生同居三界。】

「一百二百。」
【一百喻諸天二百喻人道。】

「乃至五百人。」
【三百喻地獄四百喻餓鬼五百喻畜
生脩羅不言徧在五道。】

「止住其中。」
【五道同居。】

「堂閣朽故。」
【堂閣喻首面朽故喻衰老。】

「墻壁隤落。」
【墻壁喻皮膚壁隤泥落喻皮膚損動。】

「柱根腐敗。」
【以壽言之命為柱根以身言之足為柱
根年事衰老脚足顫掉名為腐敗。】

「梁棟傾危。」
【梁栿棟桁以喻脊骨人老背傴傾垂危
險。】

「周匝俱時。」
【周遭四圍喻心即貪嗔癡及等分三毒
四不善念喻身即生老病死四不善相一時相惱。】

「歘然火起。」
【歘忽之間內外毒發。】

「焚燒舍宅。」
【識神依身名為舍宅於諸境上惡念起
時火從內發先自燒身。】

「長者諸子。」
【三乘眾生悉是佛子。】

「若十二十。」
【若十喻聲聞二十喻緣覺。】

「或至三十。」
【喻菩薩乘。】

「在此宅中。」
【三乘根性在五陰中。】

「長者見是大火。」
【如來見此熾然業火。】

「從四面起。」
【四毒四相一時俱作。】

「即大驚怖。」
【即時心大驚恐怖畏。】

「而作是念。」
【喻如來心作是念言。】

「我雖能於此。」
【佛雖修行於此三界。】

「所燒之門。」
【為火所燒舍宅門戶。】

「安隱得出。」
【安心隱審得出三界。】

「而諸子等。」
【而此三乘諸子息等。】

「於火宅內。」
【於業火燒舍宅之內。】

「樂著嬉戲。」
【愛樂貪著五欲嬉戲。】

「不覺不知。」
【不能省覺亦不了知。】

「不驚不怖。」
【迷故不驚癡故不怖。】

「火來逼身。」
【業火之來逼近其身。】

「苦痛切巳。」
【三界之苦痛切巳身。】

「心不厭患。」
【心但癡迷曾不厭離知是病患。】

「無求出意。」
【無有求覓出離之意。】

「舍利弗是長者。」
【是時如來。】

「作是思惟。」
【見可怜者起救護心。】

「我身手有力。」
【身喻神通手喻智慧方便提携是佛
之力。】

「當以衣裓。」
【衣裓喻佛忍辱知見。】

「若以几案。」
【几案喻佛力無所畏可以憑據。】

「從舍出之。」
【佛欲以此戒忍等法從於火宅而令出
離。】

「復更思惟。」
【又復思忖。】

「是舍唯有一門。」
【是大火宅諸門皆燒唯有一門不
被火灾。】

「而復狹小。」
【妙教之門性不容惡故云狹小。】

「諸子幼穉。」
【諸三乘子年尚幼穉喻根力微。】

「未有所識。」
【未有老成之所見識。】

「戀著戲處。」
【戀著五欲嬉戲之處。】

「或當墮落。」
【或復當墮火宅之內。】

「為火所燒。」
【被大業火之所燒炙。】

「我當為說。」
【佛當與說。】

「怖畏之事。」
【三界火宅可怖畏事。】

「此舍巳燒。」
【今此舍宅巳彼火燒。】

「宜時疾出。」
【宜當一時疾速而出。】

「無令為火。」
【勿使被火。】

「之所燒害。」
【火為能燒身是所害。】

「作是念巳。」
【如來爾時作是念巳。】

「如所思惟。」
【如其心中之所思忖。】

「具告諸子。」
【備告三乘。】

「汝等速出。」
【汝等諸子速出火宅。】

「父雖憐愍。」
【佛雖憐念。】

「善言誘諭。」
【以善巧言化誘開諭。】

「而諸子等。」
【而此諸子。】

「樂著嬉戲。」
【貪樂愛著嬉遊作戲。】

「不肯信受。」
【不能心肯信解領受。】

「不驚不畏。」
【迷而不驚癡而不畏。】

「了無出心。」
【了然無有出離之心。】

「亦復不知。」
【亦復迷昧無所知覺。】

「何者是火。」
【三毒是火。】

「何者為舍。」
【五陰為舍。】

「云何為失。」
【墮落為失。】

「但東西走戲。」
【東西二字即喻空有日夕奔馳故云
走戲。】

「視父而巳。」
【目視其父岡然而巳自下明用車譬。】

「爾時長者。」
【爾遭火時門外長者。】

「即作是念。」
【即時又作如是念言。】

「此舍巳為。」
【此五陰舍巳被五濁。】

「大火所燒。」
【三毒大火之所燒害。】

「我及諸子。」
【長者及子。】

「若不時出。」
【若還不能一時出去。】

「必為所焚。」
【必被大火之所焚燒。】

「我今當設方便。」
【我於今日當設假名三乘方便。】

「令諸子等。」
【令此舍中三十子等。】

「得免斯害。」
【令得免於三界此害。】

「父知諸子。」
【如來得知三十之子。】

「先心各有所好。」
【樂欲不同。】

「種種珍玩。」
【一切種種珍異玩好。】

「奇異之物。」
【奇特異妙可愛之物。】

「情必樂著。」
【諸子之情必然貪樂。】

「而告之言。」
【思惟是巳而告之言。】

「汝等所可玩好。」
【汝等所可玩好之物。】

「希有難得。」
【世間希有甚為難得。】

「汝若不取。」
【汝於今日若不取受。】

「後必憂悔。」
【今後必然憂惱追悔。】

「如此種種。」
【世間希有種種之物。】

「羊車鹿車牛車。」
【羊車喻聲聞鹿車喻緣覺牛車喻
菩薩。】

「今在門外。」
【今設此車在於門外露地之中。】

「可以遊戲。」
【可以三乘遊戲佛土。】

「汝等於此火宅。」
【汝等諸子於此三界火宅之內。】

「宜速出來。」
【宜乎速捷出三界來。】

「隨汝所欲。」
【隨從汝等心之所欲。】

「皆當與汝。」
【皆當以此施與汝等。】

「爾時諸子聞父所說。」
【聞父長者說於三車。】

「珍玩之物。」
【珍寶玩具。】

「適其願故。」
【隨順諸子所願之故。】

「心各勇銳。」
【其心各自勇猛銳利。】

「互相推排。」
【近互推理排退餘緣。】

「競共馳走。」
【共相奔競。】

「爭出火宅。」
【爭馳而出欲愛火宅。】

「是時長者見諸子等。」
【時父見子諸人眾等。】

「安隱得出。」
【安然隱審得出火宅。】

「皆於四衢道中。」
【喻方便教四門之道。】

「露地而坐。」
【住真如理名坐露地。】

「無復障礙。」
【無復三界惑業障礙。】

「其心泰然。」
【其父之心貼然無慮。】

「歡喜踊躍。」
【心歡喜故身自踊躍自下明索車譬。】

「時諸子等各白父言。」
【子見父喜而各白父。】

「父先所許。」
【父於先時所許我等。】

「玩好之具。」
【賞玩戲好珍奇器具。】

「羊車鹿車牛車。」
【二方便乘。】

「願時賜與。」
【願得一時賜與我等。】

「舍利弗爾時長者。」
【爾索車時。】

「各賜諸子。」
【各各賜與三十之子。】

「等一大車。」
【平等各一珍寶大車。】

「其車高廣。」
【其妙寶車喻佛知見竪高橫廣。】

「眾寶莊校。」
【車喻法體寶喻眾善。】

「周匝欄楯。」
【欄楯喻總持防惡護善。】

「四面懸鈴。」
【以四辯聲令一切聞。】

「又於其上。」
【車頂之上。】

「張設幰盖。」
【頂盖上法表一佛乘無緣大慈究竟之
道。】

「亦以珍奇雜寶。」
【萬善功勛其類非一故云雜寶。】

「而嚴飾之。」
【用嚴法身。】

「寶繩交絡。」
【寶繩喻弘誓交絡防閑。】

「垂諸華瓔。」
【華瓔垂下以喻四攝。】

「重敷婉筵。」
【車內重褥表柔軟行。】

「安置丹枕。」
【車內之枕丹表智枕表定。】

「駕以白牛。」
【白喻淨慧牛喻五根。】

「膚色充潔。」
【肌膚充肥顏色潔白戒淨定明內外相
稱。】

「形體姝好。」
【身形姝大全體具德而復妙好。】

「有大筋力。」
【任重致遠究竟成佛名大筋力。】

「行步平正。」
【所行如法無黨曰平無邪曰正。】

「其疾如風。」
【大智慧力速至涅槃如風之疾。】

「又多僕從。」
【僕從眾多喻助道行。】

「而侍衛之。」
【侍奉衛護本有法身。】

「所以者何。」
【所以大車若此嚴飾其意如何。】

「是大長者。」
【由此大富長者之人。】

「財富無量。」
【法財豐滿其數無量。】

「種種諸藏。」
【布施持戒忍辱精進禪定此五功德名
福德藏甚深般若名智慧藏。】

「悉皆充溢。」
【萬善具修充盛滿溢。】

「而作是念。」
【長者喻佛作此念言。】

「我財物無極。」
【法財充滿用之無竭。】

「不應以下劣小車。」
【不當以下劣羊鹿小車。】

「與諸子等。」
【賜與諸子。】

「今此幼童。」
【道力微淺故曰幼童。】

「皆是吾子。」
【三乘之機皆是佛子。】

「愛無偏黨。」
【愛心平等無有偏見及以私黨。】

「我有如是。」
【我既富有高廣如是。】

「七寶大車。」
【七支功德名為七寶。】

「其數無量。」
【一念心體是一大車淨行眾多故無有
量。】

「應當等心。」
【合當無異平等一心。】

「各各與之。」
【各各賜與。】

「不宜差別。」
【不宜使之差互各別。】

「所以者何。」
【何所以故而欲等賜。】

「以我此物。」
【以我所有積聚財物。】

「周給一國。」
【周徧給施一國之人。】

「猶尚不匱。」
【如此廣施猶不匱乏。】

「何況諸子。」
【何況等賜此三十子自下明得車歡喜。】

「是時諸子。」
【時諸子等均拜父賜。】

「各乘大車。」
【喻三乘人皆證圓理。】

「得未曾有。」
【得獲大賜昔所未有。】

「非本所望。」
【三乘之人住於方便本自無心希望圓
果。】

「舍利弗於汝意云何。」
【於汝之意以為如何。】

「是長者等與諸子。」
【等心賜與諸三十子。】

「珍寶大車。」
【珍奇雜寶一乘大車。】

「寧有虗妄不。」
【先許三車今但賜一許與不同有虗
妄過否。】

「舍利弗言。」
【答佛所問。】

「不也世尊。」
【不有過也。】

「是長者。」
【出無過意。】

「但令諸子。」
【但只令此三十諸子。】

「得免火難。」
【得免三界火宅之難。】

「全其軀命。」
【保全身命而不墮落。】

「非為虗妄。」
【即是非妄。】

「何以故。」
【何故非妄。】

「若全身命。」
【若得保全。】

「便為巳得。」
【便是巳得。】

「玩好之具。」
【身命不壞樂則有餘是真玩好故云巳
得。】

「況復方便。」
【況復長者慈心方便。】

「於彼火宅。」
【於彼三界欲愛火宅。】

「而拔濟之。」
【拔出三界濟度苦海。】

「世尊若是長者。」
【若此救難大富長者。】

「乃至不與。」
【乃至亦不賜與。】

「最小一車。」
【謂小羊車聲聞果也。】

「猶不虗妄。」
【猶且不可名為虗妄。】

「何以故。」
【以何義故。】

「是長者先作是意。」
【長者先作救難之意。】

「我以方便。」
【我以三車而為方便。】

「令子得出。」
【令諸子等得出火宅。】

「以是因緣。」
【以是因心緣由之故。】

「無虗妄也。」
【無有虗妄。】

「何況長者。」
【何況其父。】

「自知財富無量。」
【自心知得巳財無量。】

「欲饒益諸子。」
【意欲饒潤利益諸子。】

「等與大車。」
【等心賜與珍寶大車。】

「佛告舍利弗善哉善哉。」
【美舍利弗善能對揚。】

「如汝所言。」
【果然如是之所言也。】

「舍利弗如來亦復如是。」
【上是喻說此下法合。】

「則為一切。」
【三乘六道。】

「世間之父。」
【欲色無色三有世間慈悲之父。】

「於諸怖畏。」
【於諸三界生死怖畏。】

「衰惱憂患。」
【天上五衰人間四相種種苦惱煩惱憂
患。】

「無明暗蔽。」
【無所明了根本枝末一切暗障。】

「永盡無餘。」
【苦惑業三一切永盡更無有餘。】

「而悉成就。」
【而皆成立圓就。】

「無量知見。」
【知見是一就境彰名乃有無量。】

「力無所畏。」
【如來十力及四無畏。】

「有大神力。」
【具足成就大神通力。】

「及智慧力。」
【神力伏魔慧力破障。】

「具足方便。」
【百千善巧總名方便。】

「智慧波羅蜜。」
【一切方便是佛權智能到彼岸名波
羅蜜。】

「大慈大悲。」
【與三德樂名為大慈拔二死苦名為大
悲。】

「常無懈倦。」
【常爾慈悲無有懈慢及以倦怠。】

「恒求善事。」
【常求出世善好之事。】

「利益一切。」
【利惠饒益一切眾生。】

「而生三界。」
【為一切故出生三界。】

「朽故火宅。」
【朽壞故舊欲火之宅。】

「為度眾生。」
【為欲度脫一切眾生。】

「生老病死。」
【四相也。】

「憂悲苦惱。」
【憂愁悲切苦難懊惱。】

「愚癡暗蔽。」
【愚昧癡騃昏暗蔽塞。】

「三毒之火。」
【貪嗔癡毒如火熾然悉令滅盡。】

「教化令得。」
【教誨訓化令其獲得。】

「阿耨多羅三藐三菩提。」
【無上等正覺。】

「見諸眾生。」
【佛眼觀見諸趣眾生。】

「為生老病死憂悲苦惱。」
【如前巳解。】

「之所燒煑。」
【八種惡緣共相燒煑。】

「亦以五欲財利故。」
【於五塵境起愛樂心名為五欲
及財利故。】

「受種種苦。」
【以不善心招感諸苦。】

「又以貪著追求故。」
【復以貪心着於世相追陪求覓
心不歇故。】

「現受眾苦。」
【現在身中便感諸苦。】

「後受地獄畜生餓鬼之苦。」
【作業之人現世華報受
種種苦後墮地獄受大苦惱地獄罪畢復墮餓鬼餓
鬼罪畢復墮畜生。】

「若生天上。」
【有五衰苦。】

「及在人間。」
【及生人間。】

「貧窮困苦。」
【貧乏窮窘困頓之苦。】

「愛別離苦。」
【本相親愛而忽別離豈非苦也。】

「怨憎會苦。」
【冤害相憎而常會遇豈非苦也。】

「如是等。」
【更有求而不得名之為苦五陰熾盛生老
死苦。】

「種種諸苦。」
【苦相非一故云種種。】

「眾生沒在其中。」
【眾生迷故沒眾苦中。】

「歡喜游戲。」
【心迷之故不思來苦生而復死故云游
戲。】

「不覺不知。」
【不曾省覺不能了知。】

「不驚不怖。」
【不生驚恐不知怖畏。】

「亦不生厭。」
【終日耽欲不生厭離。】

「不求解脫。」
【不求方便解散脫離。】

「於此三界火宅。」
【三界雖異苦樂不等皆有三毒故
名火宅。】

「東西馳走。」
【東生西沒名為馳走。】

「雖遭大苦。」
【雖復遭遇種種大苦。】

「不以為患。」
【以心迷故從苦入苦不知是病。】

「舍利弗佛見此巳。」
【佛見眾生此眾苦巳。】

「便作是念。」
【應時即作如是思念。】

「我為眾生之父。」
【我出三界為諸眾生大慈悲父。】

「應拔其苦難。」
【應拔除其眾苦患難。】

「與無量無邊佛智慧樂。」
【諸佛智慧寂滅之樂。】

「令其游戲。」
【令其眾生游戲如來大寂滅海。】

「舍利弗如來復作是念。」
【如來復作如是念言。】

「若我但以神力。」
【但以神通諸禪定力。】

「及智慧力。」
【即般若力。】

「捨於方便。」
【捨於漸門方便之教。】

「為諸眾生。」
【為諸鈍劣在迷眾生。】

「讚如來知見。」
【讚歎如來無上知見。】

「力無所畏者。」
【十力四無畏者。】

「眾生不能。」
【則諸眾生終不能得。】

「以是得度。」
【以此妙乘而得度脫。】

「所以者何。」
【所以不得其意如何。】

「是諸眾生。」
【是諸在迷法界眾生。】

「未免生老病死。」
【未能免離世間四相。】

「憂悲苦惱。」
【諸不樂事。】

「而為三界。」
【而被三界。】

「火宅所燒。」
【貪恚癡宅如火焚燒。】

「何由能解。」
【有何因由而能解了。】

「佛之智慧。」
【如來知見無上智慧。】

「舍利弗如彼長者。」
【上是法說此下合喻。】

「雖復身手有力。」
【喻如來身力無所畏。】

「而不用之。」
【謂不用大。】

「但以殷勤方便。」
【但用慇勤漸教方便。】

「勉濟諸子。」
【勸勉拔濟諸三乘子。】

「火宅之難。」
【免離生死三界苦難。】

「然後各與。」
【待證小巳後方各與。】

「珍寶大車。」
【即一佛乘。】

「如來亦復如是。」
【此合法也。】

「雖有力無所畏。」
【如前。】

「而不用之。」
【謂不用實。】

「但以智慧方便。」
【但以權乘方便智慧。】

「於三界火宅。」
【於此三界火宅之中。】

「拔濟眾生。」
【救拔濟度在迷眾生。】

「為說三乘。」
【與之演說三方便乘。】

「聲聞辟支佛佛乘。」
【聲聞乘者即四諦法辟支佛乘
者即十二因緣佛乘者即漸教大乘。】

「而作是言。」
【於三乘中作如是言。】

「汝等莫得樂住。」
【汝等諸子勿得要在。】

「三界火宅。」
【三界輪迴業火之宅。】

「勿貪麤弊。」
【不得貪愛麤穢弊惡。】

「色聲香味觸也。」
【五欲塵境也。】

「若貪著生愛。」
【若還貪著生愛戀心。】

「則為所燒。」
【則被欲火之所焚燒。】

「汝速出三界。」
【汝若疾速出離三界。】

「當得三乘。」
【當得三種快樂車乘。】

「聲聞辟支佛佛乘。」
【如前。】

「我今為汝。」
【我於今日當為汝等。】

「保任此事。」
【保護任持此出離事。】

「終不虗也。」
【終是真實斷不虗也。】

「汝等但當。」
【汝諸子等但當一心。】

「勤修精進。」
【辛勤修習精細進趣。】

「如來以是方便。」
【如來用此方便智慧。】

「誘進眾生。」
【誘引䇿進三乘眾生。】

「復作是言。」
【如來又復作如是言。】

「汝等當知。」
【汝諸子等當須知之。】

「此三乘法。」
【此方便教三乘之法。】

「皆是聖所稱歎。」
【此法皆是一切聖人之所稱歎。】

「自在無繫。」
【本來自在無有繫縛。】

「無所依求。」
【於世間相無所依倚及以希求。】

「乘是三乘。」
【乘是權化方便三乘。】

「以無漏根力。」
【用無漏善五根五力。】

「覺道禪定。」
【七覺支八聖道四禪八定。】

「解脫三昧等。」
【八解脫諸正定正慧等。】

「而自娛樂。」
【而自以此歡娛快樂。】

「便得無量。」
【應時即得無有數量。】

「安隱快樂。」
【安然隱靜快心之樂。】

「舍利弗若有眾生。」
【如有一類樂善眾生。】

「內有智性。」
【內心具有精一修進。】

「從佛世尊。」
【隨從於佛大覺世尊。】

「聞法信受。」
【聞說法音信心領受。】

「殷勤精進。」
【殷重勤勞精一修進。】

「欲速出三界。」
【樂欲速得出離三界。】

「自求涅槃。」
【但求自度無化他心。】

「是名聲聞乘。」
【是則名為聲聞小乘。】

「如彼諸子。」
【如彼宅中幼稚諸子。】

「為求羊車。」
【為欲求索小小羊車。】

「出於火宅。」
【出於三界生死火宅。】

「若有眾生。」
【若有一類樂善眾生。】

「從佛世尊聞法信受殷勤精進。」
【上三句如前。】

「求自然慧。」
【深求諸法自然之慧。】

「樂獨善寂。」
【常樂獨處善修真寂。】

「深知諸法因緣。」
【深能了知諸法生滅十二因緣。】

「是名辟支佛乘。」
【是則名為緣覺獨覺中根之乘。】

「如彼諸子。」
【如彼宅中幼冲之子。】

「為求鹿車。」
【鹿王行動頻顧後群緣獨之機勤修福
業分能為他故喻於鹿。】

「出於火宅。」
【出於三界怖畏火宅。】

「若有眾生從佛世尊聞法信受勤修精進。」
【如前。】

「求一切智。」
【求於一切空寂之智。】

「佛智。」
【求於成佛清淨慧智。】

「自然智。」
【求自然理無生之智。】

「無師智。」
【不因開示自能解了名無師智。】

「如來知見。」
【如來極果正知正見。】

「力無所畏。」
【十力四無所畏。】

「愍念安樂。」
【慈愍愛念安隱快樂。】

「無量眾生。」
【不可計量在迷眾生。】

「利益天人。」
【利潤饒益諸天世人。】

「度脫一切。」
【收度解脫一切等眾。】

「是名大乘。」
【是則名為水牛之車菩薩大乘。】

「菩薩求此乘故。」
【大心菩薩求此牛車。】

「名為摩訶薩。」
【此云大眾生。】

「如彼諸子。」
【如彼宅中諸幼稚子。】

「為求牛車。」
【為欲求覓大牛之車。】

「出於火宅。」
【出於三界煩惱火宅。】

「舍利弗如彼長者。」
【如彼聚落大富長者。】

「見諸子等。」
【見三十子五百人等。】

「安隱得出火宅。」
【安然隱審得出三界險難火宅。】

「到無畏處。」
【到無火灾怖畏之處。】

「自惟財富無量。」
【自思家富財寶無量。】

「筭以大車。」
【等心皆以大寶之車。】

「而賜諸子。」
【而賜露地三十之子。】

「如來亦復如是。」
【如來之意亦如長者。】

「為一切眾生之父。」
【作諸眾生慈悲之父。】

「若見無量。」
【佛若見彼無有限量。】

「億千眾生。」
【或億或千修道眾生。】

「以佛教門。」
【用佛教中方便之門。】

「出三界苦。」
【出於三界種種諸苦。】

「怖畏險道。」
【怕怖畏懼險惡之道。】

「得涅槃樂。」
【得於出世寂滅之樂。】

「如來爾時。」
【爾諸子等證寂滅時。】

「便作是念。」
【便即思惟作是念言。】

「我有無量無邊智慧。」
【我身本有無有限量無有邊
際無上智慧。】

「力無畏等。」
【如來十力及四無所畏十八不共等。】

「諸佛法藏。」
【三世十方一切諸佛法寶之藏。】

「是諸眾生。」
【是諸三界在迷眾生。】

「皆是我子。」
【等視眾生皆是巳子。】

「等與大乘。」
【平等賜與究竟大乘。】

「不令有人。」
【不使其中別有一人。】

「獨得滅度。」
【自得解脫。】

「皆以如來滅度。」
【皆以如來究竟滅度。】

「而滅度之。」
【而度脫之。】

「是諸眾生。」
【是諸界內三乘眾生。】

「脫三界者。」
【得脫三界諸苦難者。】

「悉與諸佛。」
【皆悉賜與三世諸佛。】

「禪定解脫等。」
【清淨淨禪那伽大定無上解脫諸定
慧等。】

「娛樂之具。」
【法喜禪悅歎娛之具。】

「皆是一相一種。」
【一相即實相一種即種智了一切
相悉皆平等無有彼此愛憎之心名為一相一切即
一無別種類名為一種。】

「聖所稱歎。」
【大覺聖人之所稱讚。】

「能生淨妙。」
【善能出生清淨微妙。】

「第一之樂。」
【諸佛所證寂滅之理更無有上名第一
樂。】

「舍利弗如彼長者。」
【如彼世中大富長者。】

「初以三車。」
【始以三種羊鹿牛車。】

「誘引諸子。」
【誘引宅中諸三十子。】

「然後但與大車。」
【既然之後唯賜白牛大寶之車。】

「寶物莊嚴。」
【以眾寶物而為莊飾。】

「安隱第一。」
【無有傾動最為詳審故云安隱微妙第
一。】

「然彼長者。」
【然彼門外大富長者。】

「無虗妄之咎。」
【許三與一無虗妄過。】

「如來亦復如是。」
【大覺如來意亦如是。】

「無有虗妄。」
【無有一切虗妄過咎。】

「初說三乘。」
【始初演說三方便乘。】

「引導眾生。」
【誘引化導三乘眾生。】

「然後但以大乘。」
【既然設三之後但以一實究竟大
乘。】

「而度脫之。」
【而為救度令得脫之。】

「何以故。」
【如來有何所以之故。】

「如來有無量智慧。」
【如來本有不可限量真實智意。】

「力無所畏。」
【佛十種力及四無畏。】

「諸法之藏。」
【諸真實法秘妙之藏。】

「能與一切眾生。」
【善能賜與學道眾生。】

「大乘之法。」
【無上大乘平等之法。】

「但不盡能受。」
【但以眾生根力微故不能盡受。】

「舍利弗以是因緣。」
【為是眾生因淺緣微。】

「當知諸佛。」
【當知三世一切諸佛。】

「方便力故。」
【以隨順眾生善巧方便智慧之力。】

「於一佛乘。」
【於無二三一佛乘法。】

「分別說三。」
【分別深淺約諦緣度作三乘說。】

「佛欲重宣此義。」
【釋迦欲通於一說三合三即一如
此之義。】

「而說偈言。」
【而以意括作偈言說。】

「譬如長者。」
【引大長者以譬如來。】

「有一大宅。」
【近譬一身遠譬三界。】

「其宅久故。」
【五陰舍宅久則故舊。】

「而復頓弊。」
【故而傾頓兼之弊壞。】

「堂舍高危。」
【堂喻面舍喻身高聳傾危。】

「柱根摧朽。」
【柱喻雙足根喻脚跟。】

「梁棟傾斜。」
【梁木棟桁是喻脊骨老病背傴故曰傾
斜。】

「基陛頺毀。」
【基喻報命陛喻運限報命損減運限衰
殘。】

「墻壁𡉏坼。」
【身之皮膚如屋墻壁皮膚損壞如墻壁
坼。】

「泥塗阤落。」
【身以皮褁屋以泥塗身生瘡毒如壁泥
損。】

「覆苫亂墜。」
【年老之者短髮下垂如屋之損草苫顛
墜。】

「椽梠差脫。」
【椽喻筋骨梠即綿簷以喻助扇背傴身
斜助扇走動。】

「周障屈曲。」
【周圍之內大小二膓盤旋屈曲。】

「雜穢充徧。」
【屎尿雜穢充徧其中。】

「有五百人。」
【五百即喻五道眾生脩羅一道散在五
中。】

「止住其中。」
【一一眾生住五陰宅。】

「鴟梟鵰鷲。」
【鴟食鼠鳥也梟即土梟子食其母不孝
鳥也鵰觜赤色能食麞鹿鷲色蒼黃其目赤色食穢
物鳥。】

「烏鵲鳩鴿。」
【老烏喜鵲鳴鳩及鴿此上八禽食噉麤
穢自謂為得憍慢矜能輕餘羽族此喻世間粗有財
力我慢自高輕率一切八種暴慢憍恣人也。】

「蚖蛇蝮蝎。」
【蚖毒蛇也蝮身廣三寸頭如大梅狀似
蜘蛛其尾有毒。】

「蜈蚣蚰蜒。」
【頸赤色者名為蜈蚣能食蛇腦頸不赤
者名為蚰蜒此土六種當是毒𧉚動輙傷人以喻嗔
恚。】

「守宮百足。」
【守宮虫者即是𧏺蜓居屋墻間百足身
黑長四五寸具足至多。】

「鼬貍鼷鼠。」
【鼬黃赤色身臭尾大能噉鼠俗云黃犱
子狸狀如猫兒鼷鼠甜口鼠也食人不覺疼。】

「諸惡蟲輩。」
【指上五種。】

「交橫馳走。」
【交相橫列卉馳世路。】

「屎尿臭處。」
【喻諸世間穢惡之境。】

「不淨流溢。」
【不清淨相泛溢於時。】

「𧏙蜋諸蟲。」
【𧏙蜋一名蛣蜣身黑有錯即車屎虫也。】

「而集其上。」
【喻世癡人不擇淨穢處處貪著如虫附
臭。】

「狐狼野干。」
【狐性多疑狼性狠戾野干妖怪。】

「咀嚼踐踏。」
【喻世貪人耽著世味名為咀嚼作壞他
人名為踐踏。】

「嚌齧死屍。」
【如彼虫輩口嚌齒齧穢惡死屍。】

「骨肉狼藉。」
【敗事傷肉害理損骨如狼食物徧處散
也。】

「由是群狗。」
【以是之後群隊之狗。】

「競來搏撮。」
【一時鬬來擊搏拏撮。】

「飢羸慞惶。」
【無法自修名之曰飢身心焦枯名曰羸
疲未甞安隱名之曰慞惶。】

「處處求食。」
【是事皆貪如飢乞食以喻貪使。】

「鬪諍摣掣。」
【鬪亂諍競摣拏牽掣。】

「啀喍嘷吠。」
【如狗爭食啀喍其口發聲嘷吠。】

「其舍恐怖。」
【其五陰舍驚恐怖畏。】

「變狀如是。」
【變現不一以喻疑使惡狀如此。】

「處處皆有。」
【境境之上一一皆有。】

「魑魅魍魎。」
【山澤之怪曰魑宅舍之怪曰魅木石之
怪名曰魍魎此等精怪有影無形總喻世人被伶俐
使自惱惱他。】

「夜叉惡鬼。」
【夜叉即勇健鬼喻動蕩心倐忽轉變如
惡鬼也。】

「食噉人肉。」
【執於邊見自是他非如噉人肉。】

「毒蟲之屬。」
【即前文中蛇蚖之類。】

「諸惡禽獸。」
【即前鴟梟及狐狗等。】

「孚乳產生。」
【卵生曰孚胎生曰乳。】

「各自藏護。」
【各執巳見以自藏心常常愛護如彼虫
獸各護胎卵。】

「夜叉競來。」
【有聰利者如彼惡鬼一時競來。】

「爭取食之。」
【以邪害正如鬼吞噉。】

「食之既飽。」
【殘害於他自心飽滿。】

「惡心轉熾。」
【惡毒邪心撥棄因果轉加熾盛。】

「鬬諍之聲。」
【有無相破名為鬪諍發言諍論所以有
聲。】

「甚可怖畏。」
【執有著空二俱有過皆生死本故可怖
畏。】

「鳩槃荼鬼。」
【此云厭魅鬼以喻世中執相修行成戒
取者。】

「蹲踞土埵。」
【其鬼陰物狀如冬瓜行置肩上坐則踞
之專持事戒報在欲天忉利天等在須彌頂名為土
埵。】

「或時離地。」
【或兼事禪能離欲地。】

「一尺二尺。」
【離於欲界生在梵宮名為一尺更離梵
天生無色界名為二尺。】

「往返遊行。」
【福聚生天福謝退轉往迴六道故曰遊
行。】

「縱逸嬉戲。」
【縱放其心著於世善不求無生等同兒
戲。】

「捉狗兩足。」
【狗喻取著戒行之心足喻身口涉境之
相攝諸異念離身口惡如彼喪鬼捉狗兩足。】

「撲令失聲。」
【如其鞭撻無容自在所以不覺失聲嘷
吠。】

「以脚加頸。」
【頸喻戒心攝彼身口住於善行如捉狗
足加狗頸上。】

「怖狗自樂。」
【彼邪崇鬼打撲於狗令其失聲現諸怪
變欲令人怖自以為樂此戒取人禁身口惡住於淨
行常加勤䇿令心怖罪以自為樂。】

「復有諸鬼。」
【此有六句諸鬼神等喻執身見著我之
者。】

「其身長大。」
【無明業身竪窮三際故云長也徧一切
處橫攝五道故云大也。】

「躶形黑瘦。」
【心無愧耻名躶形也見處不明所以黑
也失禪悅食所以瘦也。】

「常住其中。」
【常住三界苦輪之中。】

「發大惡聲。」
【鬼以飢故發聲大呌人以愚故發言求
解。】

「呌呼求食。」
【如鬼呌喚求索飲食。】

「復有諸鬼。」
【此有二句譬見取也。】

「其咽如針。」
【鬼大咽小喻無色界但有四陰咽細命
危非壽計壽非常計常。】

「復有諸鬼首如牛頭。」
【此下八句譬邊見也空有二
邊著相之見如牛二角。】

「或食人肉。」
【壞出世善如食人肉。】

「或復噉狗。」
【作世間業如或噉狗。】

「頭髮髼亂。」
【八萬四千善惡法門喻如頭髮不知通
塞顛倒行事如髮髼亂。】

「殘害兇險。」
【善惡相破摧殘損害兇暴危險。】

「飢渴所逼。」
【無禪悅食名之為飢無理水潤名之為
渴心中枯槁無可資持如飢渴逼。】

「呌喚馳走。」
【發言爭執名為呌喚把捉不定名為馳
走。】

「夜叉餓鬼。」
【此中六句總結欲界煩惱火宅不善之
相。】

「諸惡鳥獸。」
【鳥即鴟等獸即狐等。】

「飢急四向。」
【飢渴窘急四面趣向。】

「窺看牕牖。」
【窺覷窓戶喻尋門路爭欲求出到溫飽
處。】

「如是諸難。」
【如上所舉諸多患難。】

「恐畏無量。」
【驚恐怖畏無有限量。】

「是朽故宅。」
【此中四句明火起因如是哀朽故患之
宅。】

「屬于一人。」
【本屬一人即是長者以喻三界是佛化
境。】

「其人近出。」
【長者他行喻佛性隱佛現涅槃即是出
宅。】

「未久之間。」
【言轉背後未多時間。】

「於後宅舍。」
【此中八句正明火勢長者出後宅中無
主。】

「忽然火起。」
【忽然之間三毒火起。】

「四面一時。」
【四面即喻四種倒見無常計常不淨計
淨無我計我不樂計樂種種情見集在一時。】

「其𦦨俱熾。」
【其火勢𦦨俱時熾盛。】

「棟梁椽柱。」
【喻身四大。】

「爆聲震裂。」
【屋壞爆聲震動破裂身壞呻吟喧動一
切四大分解。】

「摧折墮落。」
【屋壞崩摧木植損折零碎墜落身壞神
逝肢體分離骨殖散亂。】

「墻壁崩倒。」
【謂身敗壞皮膚迸裂。】

「諸鬼神等。」
【此中六句明被燒相即前黑瘦諸惡鬼
等。】

「揚聲大呌。」
【即前發聲呌呼求食。】

「鵰鷲諸鳥。」
【即前喻慢八種飛禽。】

「鳩槃荼等。」
【即前蹲踞厭魅鬼等。】

「周慞惶怖。」
【周回慞狂驚惶怖畏喻臨終時神識荒
亂。】

「不能自出。」
【墮在輪迴自無力量不能出等。】

「惡獸毒蟲。」
【此中十四句次明色界火起惡獸即狐
狼等毒虫即蚖蛇類。】

「藏竄孔穴。」
【虫獸藏穴被火逼出行人攝靜被觸毒
發。】

「毗舍闍鬼。」
【此云噉精鬼喻貪靜者貪心起時如噉
精氣。】

「亦住其中。」
【亦同住此火宅之中。】

「薄福德故。」
【福厚德重無如是事薄福尠德以此之
故。】

「為火所逼。」
【被三毒火之所煎逼。】

「共相殘害。」
【於火宅中互相損害。】

「飲血噉肉。」
【著於靜默如飲血也著於覺觀如噉肉
也。】

「野干之屬。」
【野干之獸喻淺見者。】

「並巳前死。」
【並巳被火諸見悉滅。】

「諸大惡獸。」
【即前群狗喻利使者。】

「競來食噉。」
【耽著世味如噉死物。】

「臭煙蓬㶿。」
【諸物被燒故有臭氣屋舍遭火故有煙
起火勢益熾煙愈鬱㶿心被毒使故發惡氣身為心
擾火色外現鼻息粗大出入如煙。】

「四面充塞。」
【四種倒計充塞其心。】

「蜈蚣蚰蜒。」
【此中十句明無色界火起虫藏孔穴喻
無色天住於空定。】

「毒蛇之類。」
【即前蚖等。】

「為火所燒。」
【被無明火之所燒然。】

「爭走出穴。」
【虫被火逼失於巢穴人被毒使失於空
定。】

「鳩槃荼鬼。」
【如前。】

「隨取而食。」
【靜定既失則墮有中空有相傾故云隨
食。】

「又諸餓鬼。」
【無法自濟常在飢虗名餓鬼也。】

「頭上火然。」
【無色四空居三界頂空中被火故云頭
上火然。】

「飢渴熱惱。」
【一念妄心種種計較故云飢渴常被心
火之所燒然故云熱惱。】

「周障悶走。」
【徧求出要不得其門其心昏馳故云悶
走。】

「其宅如是。」
【此中四句總結三界火起故云其宅如
是。】

「甚可怖畏。」
【險難之甚故可怖畏。】

「毒害火灾。」
【三毒害心業火之灾。】

「眾難非一。」
【如上所列種種患難非止一端。】

「是時宅主。」
【是三界中火起之時宅主長者。】

「在門外立。」
【如來巳離三界火宅故在門外設諸方
便故云立也。】

「聞有人言。」
【如來住於實際理地本不見有火起之
相依方便中說有火起如聞於他故云聞有人言。】

「汝諸子等。」
【三乘之子及五道等。】

「先因遊戲。」
【一切苦樂非因不生先因妄念遊戲諸
根造種種業。】

「來入此宅。」
【從業惑來入此火宅。】

「稚小無知。」
【章稚幼小無所了知喻無智者不知是
苦。】

「歡娛樂著。」
【於欲歡娛心生樂著。】

「長者聞巳。」
【佛以慈眼見是事巳。】

「驚入火宅。」
【見子如是不覺心驚從真起應入火宅
中。】

「方宜救濟。」
【方欲隨宜而設救濟。】

「令無燒害。」
【令無業火燒害之苦。】

「告喻諸子。」
【告示曉諭諸三乘子。】

「說眾患難。」
【如下所列諸苦難相。】

「惡鬼毒虫。」
【惡鬼即鳩槃荼等毒虫即蚖蛇等。】

「灾火蔓筵。」
【灾難之火枝曼筵引。】

「眾苦次第。」
【從惑起業從業惑報苦惑業三相從而
起故云次第。】

「相續不絕。」
【業作煩惱煩惱作業三道輪轉無有休
息。】

「毒蛇蚖蝮及諸夜叉鳩槃荼鬼野干狐狗鵰鷲鴟梟
百足之屬。」
【此上六句蓋是重舉三界火宅毒害之
相。】

「飢渴惱急甚可怖畏。」
【飢窘逼切甚是可怖。】

「此苦難處。」
【如此苦毒患難之處。】

「況復大火。」
【宅苦巳甚況兼火起。】

「諸子無知。」
【此中四句說子智劣聞言不信。】

「雖聞父誨。」
【雖聞慈父深切訓誨。】

「猶故樂著。」
【猶為欲故樂著不捨。】

「嬉戲不巳。」
【遊戲塵境不肯止息。】

「是時長者。」
【此下三十句頌長行中釋子所願是誨
諭子不信受之時。】

「而作是念。」
【見子不信復作念言。】

「諸子如此。」
【諸幼稚子癡騃如此。】

「益我愁惱。」
【增益我心之所愁惱。】

「今此舍宅。」
【今此三界五陰舍宅。】

「無一可樂。」
【其中所有悉皆是苦更無一事可以愛
樂。】

「而諸子等。」
【而我諸子即五道等。】

「耽湎嬉戲。」
【耽著沉湎嬉喜遊戲。】

「不受我教。」
【我雖訓誨而不信受。】

「將為火害。」
【將次被火之所殘害。】

「即便思惟。」
【即時便更巧作思量。】

「設諸方便。」
【設諸三車方便之教。】

「告諸子等。」
【思方便巳乃告諸子。】

「我有種種。」
【即下三種珍玩寶車。】

「珍玩之具。」
【珍奇玩好受用之具。】

「妙寶好車。」
【眾寶所飾上妙之車。】

「羊車鹿車。」
【羊車喻四諦接聲聞子鹿車喻十二因
緣接緣覺子。】

「大牛之車。」
【即水牛車喻以六度萬行擬接大乘權
教菩薩。】

「今在門外。」
【三乘雖異皆是界外寂滅之法故在門
外。】

「汝等出來。」
【以車勸諭出火宅來。】

「吾為汝等。」
【我與汝等。】

「造作此車。」
【三車本無一時權設故云造作。】

「隨意所樂。」
【方便之教隨他根性故云隨汝心之所
樂。】

「可以遊戲。」
【此之三車是真快樂故可遊戲非此宅
中五欲之樂是所不可。】

「諸子聞說。」
【自下六句明釋子願是時諸子聞父所
說。】

「如此諸車。」
【如此三種妙寶之車。】

「即時奔競。」
【即於是時競共爭奔。】

「馳走而出。」
【聞即敬信增上修行名為奔競脫出三
界苦惱之患名為馳走。】

「到於空地。」
【到於涅槃空寂之地。】

「離諸苦難。」
【三乘之人同斷見思離煩惱難不起妄
緣離結業難不生三界離苦報難。】

「長者見子。」
【自下二十句明父心喜佛於眾生以慈
眼觀見。】

「得出火宅。」
【得出三界險難火宅。】

「住於四衢。」
【住於四門入三乘道通達之衢。】

「坐師子座。」
【諸子得出長者心安坐於大寶師子之
座昔時誘小權立三乘所以前云在門外立今引入
實故坐寶座。】

「而自慶言。」
【佛所以出為度眾生得眾生出自慶本
懷。】

「我今快樂。」
【昔見在苦益加愁惱今見得出所以暢
懷。】

「此諸子等。」
【此三乘子。】

「生育甚難。」
【從昔以來方便教育故云甚難。】

「愚小無知。」
【智愚力小無正知見。】

「而入險宅。」
【為業緣故引入三界險難火宅。】

「多諸毒蟲。」
【即上蚖蝎諭諸毒心。】

「魑魅可畏。」
【即上鬼魅喻虗妄心。】

「大火猛燄。」
【煩惱毒火大猛煙燄。】

「四面俱起。」
【四顛倒見俱時發起。】

「而此諸子。」
【而此三乘宅中諸子。】

「貪樂嬉戲。」
【耽著世樂不知是苦。】

「我巳救之。」
【我以方便而救護之。】

「令得脫難。」
【今得脫離火宅之難。】

「是故諸人我今快樂。」
【以是之故告汝諸人我於今
日心得快樂。】

「爾時諸子。」
【自下十二句明子得出從父索車喻三
十子求方便果。】

「知父安坐。」
【子知其父安心在座。】

「皆詣父所。」
【喻到佛前。】

「而白父言。」
【同發善言而白於佛。】

「願賜我等。」
【願欲賜我三十子等。】

「三種寶車。」
【羊鹿牛車三乘之果。】

「如前所許。」
【適為引出許賜三車。】

「諸子出來。」
【述先許意。】

「當以三車。」
【當用三種妙寶之車。】

「隨汝所欲。」
【隨汝諸子心所樂欲。】

「今正是時。」
【今既出宅正是與時。】

「惟垂給與。」
【願垂賜與。】

「長者大富。」
【自下三十句明長者富厚等心賜與大
寶之車。】

「庫藏眾多。」
【諸根如庫眼萬行如伏藏智慧功德喻
如寶物其數無量故曰眾多。】

「金銀琉璃硨磲瑪碯。」
【於七寶中略舉五種並如前
解。】

「以眾寶物。」
【眾寶義具真珠珊瑚。】

「造諸大車。」
【此大車者白牛之車一佛乘也因修獲
證故云造作七寶造車即喻七種功德法財。】

「莊校嚴飾。」
【莊嚴點校。】

「周匝欄楯。」
【功德法體誓戒嚴防如彼大車周圍欄
楯。】

「四面懸鈴。」
【以四辯聲令一切聞如鈴懸也。】

「金繩交絡。」
【以金為繩即繩黑義如戒交絡。】

「真珠羅網。」
【戒珠智珠互相照映猶如羅網。】

「張施其上。」
【舒張施設於車之上喻以眾寶嚴於法
身。】

「金華珠纓。」
【金之色黃以表中道從於正智發真妙
心名曰金華諸珍為纓以嚴車體。】

「處處垂下。」
【諸無作諦俯就群機故曰垂下。】

「眾寶雜飾。」
【眾綵間飾於大寶車如彼萬行共嚴法
身。】

「周匝圍繞。」
【周回徧布圍裹纏繞於車之上。】

「柔軟繒纊。」
【繒帛綿纊其體柔軟。】

「以為茵褥。」
【茵褥者車上敷具以忍辱心修諸聖行
如繒綿軟可以依藉。】

「上妙細氎。」
【氎細布也上等妙好細軟之氎。】

「價直千億。」
【言體貴也。】

「鮮白淨潔。」
【新鮮細白而復潔淨。】

「以覆其上。」
【是大寶車敷以綿茵復以白氎而蓋其
上法身之體以忍辱力修諸萬行而為莊嚴。】

「有大白牛。」
【牛喻道力白喻潔淨大喻恢偉一者體
大二者相大三者用大。】

「肥壯多力。」
【以肥壯故色力具足。】

「形體姝好。」
【身體殊大而復妙好。】

「以駕寶車。」
【以駕寶飾高廣之車。】

「多諸儐從。」
【多諸方便智慧之力如儐相者前後擁
從。】

「而侍衛之。」
【侍奉衛護。】

「以是妙車。」
【以是眾寶妙嚴之車。】

「等賜諸子。」
【等以第一上妙之車賜與諸子。】

「諸子是時。」
【自下六句得車歡喜。】

「歡喜踊躍。」
【心地歡喜身形踊躍。】

「乘是寶車。」
【喻乘一實大寶之車。】

「遊於四方。」
【徧學諸法名之為遊歷住行向地四十
聖位名為四方。】

「嬉戲快樂。」
【遊歷百千三昧法門名為遊戲得於法
喜禪悅之味名為快樂。】

「自在無礙。」
【身得自在心無罣礙。】

「告舍利弗。」
【此下十六句頌合總喻。】

「我亦如是。」
【合長者譬。】

「眾聖中尊。」
【聲聞緣覺菩薩及佛四聖之中佛為最
尊。】

「世間之父。」
【三界世間同師於佛生育法身故名為
父。】

「一切眾生。」
【六道一切有生之類。】

「皆是吾子。」
【等視一切猶如一子。】

「深著世樂。」
【深著世間五欲之樂。】

「無有慧心。」
【無有出世智慧之心。】

「三界無安。」
【三界之中苦樂雖異無非有漏不安隱
處。】

「猶如火宅。」
【猶如大火所爇之宅。】

「眾苦充滿。」
【五苦八苦濁惡充滿合前禽畜毒虫神
鬼。】

「甚可怖畏。」
【甚是不安極可驚畏。】

「常有生老病死憂患。」
【未出輪迴常常有於生老病
死憂愁患難。】

「如是等火。」
【如上所列是等業火。】

「熾然不息。」
【晝夜熾然不曾休息。】

「如來巳離。」
【合前長者在門外立自下十二句頌見
眾生為苦所逼。】

「三界火宅。」
【如來巳出在三界外。】

「寂然閑居。」
【住於寂滅無欲關心不作眾事故曰閑
居。】

「安處林野。」
【安然居於覺支茂林空寂大野。】

「今此三界。」
【今此三界火宅之中。】

「皆是我有。」
【如來因地發願度生三界之中是佛化
境故云我有。】

「其中眾生。」
【其三界中所有眾生。】

「悉是吾子。」
【皆是佛子。】

「而今此處。」
【而今三界此輪迴處。】

「多諸患難。」
【多諸苦惱患難之事。】

「唯我一人。」
【獨佛一人。】

「能為救護。」
【能作救拔護念之師。】

「雖復教詔。」
【自下四句合舍几譬即經云若以几案
從舍出之佛雖復作如是教詔。】

「而不信受。」
【而於一乘力無畏等不能信受即方便
品云若但讚佛乘眾生沒在苦不能信是法。】

「於諸欲染。」
【於諸五欲染汙之境。】

「貪著深故。」
【貪心著欲深奧之故所以不信。】

「以是方便。」
【自下六句合前用車救子得䇿以不信
實方便用權。】

「為說三乘。」
【與說三乘方便之教。】

「令諸眾生。」
【令諸界內在迷眾生。】

「知三界苦。」
【知此三界恣意憍權所受快樂無非是
苦。】

「開示演說。」
【開明教示言詞演說。】

「出世間道。」
【出離世間寂滅之道。】

「是諸子等。」
【自下六句合釋子願是受教法諸弟子
等。】

「若心決定。」
【若三乘子其心斷定。】

「具足三明及六神通。」
【三明者過去宿命明現在漏
盡明未來天眼明六通者一天眼通能見障內外事
二天耳通能聞遠近眾音聲三他心通能知他人心
下事四宿命通能知巳往世中事五神境通亦名如
意通能現起種種神變入地履水皆如其意於一切
境無有障礙六漏盡通三界漏業一時巳盡於真空
理通達無礙發心欲具此通明者即聲聞乘。】

「有得緣覺。」
【其心欲得稟十二緣了生滅法即緣覺
乘。】

「不退菩薩。」
【其心欲得於大乘教得不退轉即菩薩
乘。】

「汝舍利弗。」
【自下二十句合等賜大車。】

「我為眾生。」
【佛為法界一切眾生。】

「以此譬喻。」
【以此種種言詞譬喻。】

「說一佛乘。」
【所以說三意在顯一欲令諸子皆入佛
乘。】

「汝等若能。」
【汝等諸子若或善能。】

「信受是語。」
【信心領受是三即一誠實之語。】

「一切皆當。」
【一切三乘皆悉合當。】

「成得佛道。」
【成就菩提得佛妙道。】

「是乘微妙。」
【是一佛乘微密圓妙。】

「清淨第一。」
【究盡三惑故曰清淨於中最上故云第
一。】

「於諸世間。」
【於三世間諸法之中。】

「為無有上。」
【是最妙法更無有上。】

「佛所悅可。」
【是佛之所悅懌印可。】

「一切眾生。」
【三乘六道九界眾生。】

「所應稱讚。」
【所當稱揚發言贊歎。】

「供養禮拜。」
【設諸供養敬重禮拜。】

「無量億千。」
【此下四句明一佛乘具足諸法合前長
者財富無量。】

「諸力解脫。」
【如來十力諸大三昧清淨解脫。】

「禪定智慧。」
【種種禪定種種智慧一一各有無量億
千。】

「及佛餘法。」
【及佛方便餘真淨法。】

「得如是乘。」
【此下十二句合得車歡喜得於如是一
佛妙乘。】

「令諸子等。」
【令諸三乘求法之子。】

「日夜劫數。」
【近則日夜遠經塵劫。】

「常得遊戲。」
【常得於中遊戲三昧。】

「與諸菩薩及聲聞眾。」
【乘車之機合有緣覺此但說二
語略意合。】

「乘此寶乘。」
【乘此一佛大寶上乘。】

「直至道場。」
【徑直至於無上佛道寂滅之場。】

「以是因緣。」
【以此妙因無上勝緣。】

「十方諦求。」
【於十方界諦審推求。】

「更無餘乘。」
【更無餘法在一乘外。】

「除佛方便。」
【唯除如來假方便說。】

「告舍利弗。」
【自下十四句合前無有虗妄。】

「汝諸人等。」
【汝諸求法三乘人等。】

「皆是吾子。」
【三乘悟實皆成佛子。】

「我則是父。」
【既立為兒佛則是父。】

「汝等累劫。」
【汝等從於累劫巳來。】

「眾苦所燒。」
【被眾苦惱之所燒然。】

「我皆濟技。」
【我以三乘皆悉濟拔。】

「令出三界。」
【令得出離三界火宅。】

「我雖先說。」
【我雖先時方便說云。】

「汝等滅度。」
【汝等巳得有餘涅槃。】

「但盡生死。」
【但只得盡三界之內分段生死。】

「而實不滅。」
【而實不得究竟涅槃。】

「今所應作。」
【今者所當起修之者。】

「唯佛智慧。」
【唯是佛乘無上智慧。】

「若有菩薩。」
【自下八句頌諸方便皆為一乘。】

「於是眾中。」
【於是法會大眾之中。】

「能一心聽。」
【能以一心攝耳諦聽。】

「諸佛實法。」
【一切諸佛如實之法。】

「諸佛世尊。」
【一切諸佛大覺世尊。】

「雖以方便。」
【雖用權宜三乘方便。】

「所化眾生。」
【其所化眾三乘之人。】

「皆是菩薩。」
【其實皆是菩薩之子究竟同歸一佛乘
道。】

「若人小智。」
【此下二十八句頌不獲巳隨機用權說
三乘意若復有人智見狹小。】

「深著愛欲。」
【深心著於恩愛情欲。】

「為此等故。」
【為於此等鈍機之故。】

「說於苦諦。」
【說於三界種種眾苦諦審是實終不虗
也。】

「眾生心喜。」
【鈍根眾生聞說領解心歡喜也。】

「得未曾有。」
【世間文字末常及此蒙佛開示得所未
聞。】

「佛說苦諦。」
【佛說三界苦諦之義。】

「真實無異。」
【信知苦諦真實是苦更無異說。】

「若有眾生。」
【若復更有一類眾生。】

「不知苦本。」
【不知苦果何為因本。】

「深著苦因。」
【深心愛著苦因集業。】

「不能暫捨。」
【不能暫時生厭棄心。】

「為是等故。」
【為是等人迷惑之故。】

「方便說道。」
【依方便門說向他道。】

「諸苦所因。」
【世間諸苦所起因由。】

「貪欲為本。」
【皆以貪欲而為根本即集諦也。】

「若滅貪欲。」
【若能息滅貪欲之心。】

「無所依止。」
【則諸苦果無可依倚而得生也。】

「滅盡諸苦。」
【以正念力息於集業斷於三界生死諸
苦。】

「名第三諦。」
【即滅諦也。】

「為滅諦故。」
【為欲成就寂滅諦故。】

「修行於道。」
【修攝身心不令縱逸奉行如來三學八
正真實之道即道諦也。】

「離諸苦縛。」
【速離諸多生死苦縛。】

「名為解脫。」
【因修道故解縛得脫名為解脫證四果
也。】

「是人於何。」
【是修道人為於何法。】

「而得解脫。」
【而得入道解脫世間。】

「但離虗妄。」
【但是遠離見思二惑虗妄之心出分段
苦。】

「名為解脫。」
【指出三界名解脫也。】

「其實未得。」
【自下十二句明先施方便後說大意其
於大乘實未曾得。】

「一切解脫。」
【一切寂滅究竟解脫。】

「佛說是人。」
【所以佛說如是之人。】

「未實滅度。」
【未曾實得大般涅槃。】

「斯人未得。」
【如此之人以未曾得。】

「無上道故。」
【無上正真實道之故。】

「我意不欲。」
【佛之本意所以不欲。】

「令至滅度。」
【令其至於究竟滅度。】

「我為法王。」
【佛為出世萬法中王。】

「於法自在。」
【於諸眾生隨意說法卷舒自在。】

「安隱眾生。」
【欲令眾生而得安隱。】

「故現於世。」
【以是之故出現於世巳上頌長行畢此
下勸信流通。】

「汝舍利弗。」
【自下六句明佛說法為欲利生能信受
者說之有益若非其人聞不生信非為無益兼之有
害囑令詳審。】

「我此法印。」
【此上妙法實相之印。】

「為欲利益。」
【為欲聞者如說修行成大利益。】

「世間故說。」
【三有世間故所以說。】

「在所遊方。」
【在在所遊一切方土。】

「勿妄宣傳。」
【須得其人然後宣說苟非誠實切勿妄
傳。】

「若有聞者。」
【此去有十六句明可為說若復有人聞
妙法者。】

「隨喜頂受。」
【墮順喜悅頂戴受持。】

「當知是人。」
【當知如此信受之人。】

「阿惟越致。」
【此云不退轉謂於正道不退轉也。】

「若有信受此經法者。」
【信大乘經上妙法者。】

「是人巳曾。」
【是信根人宿世巳曾。】

「見過去佛。」
【得見過去無數諸佛。】

「恭敬供養。」
【於諸佛所深心恭敬修法供養。】

「亦聞是法。」
【亦曾聞說如是之法以果驗因理數若
此。】

「若人有能。」
【若復有人能以淨心。】

「信汝所說。」
【聞汝所說而生正信。】

「則為見我。」
【則名見佛。】

「亦見於汝。」
【亦是見於汝之法身。】

「及比丘僧。」
【及餘比丘僧伽之眾梵語僧伽翻和合
眾若能了知佛法不二名見僧也。】

「并諸菩薩。」
【并諸大乘修行菩薩。】

「斯法華經為深智說。」
【此去有十六句明不可為說
此之妙經與有深信智應者說。】

「淺識聞之。」
【智識淺者乍得聞之。】

「迷惑不解。」
【心迷疑惑不能解了。】

「一切聲聞。」
【小乘聲聞。】

「及辟支佛。」
【及以緣覺。】

「於此經中。」
【於此法華妙經之中。】

「力所不及。」
【力量寡薄不能得及。】

「汝舍利弗。」
【於小乘中智慧第一。】

「尚於此經。」
【尚且於此大乘妙經。】

「以信得入。」
【以信心故而得入法功行未全而非親
證。】

「況餘聲聞。」
【況復餘者鈍根聲聞。】

「其餘聲聞。」
【自餘所有一切聲聞。】

「信佛語故。」
【聞佛說妙從語生信。】

「隨順此經。」
【隨喜順受此之妙經。】

「非巳智分。」
【非他自巳智慧之分。】

「又舍利弗憍慢懈怠。」
【此去有八句明懈怠淺識勿
與之說憍慢之人無有正信懈怠之者不能勤修。】

「計我見者。」
【計著巳見非受道機。】

「莫說此經。」
【勿向愚輩而說此經。】

「凡夫淺識。」
【下劣凡夫識見膚淺。】

「深着五欲。」
【於五欲境深生戀著。】

「聞不能解。」
【縱然聞說不能解了。】

「亦勿為說。」
【亦莫容易與之演說。】

「若人不信。」
【此下有百三十句明謗經得罪分三初
有二十四句因謗經故墮在地獄若復有人聞不生
信。】

「毀謗此經。」
【發言毀謗此之妙經。】

「則斷一切。」
【則是斷却所有一切。】

「世間佛種。」
【世間眾生成佛種子。】

「或復顰蹙。」
【或復聞說眉顰蹙皺。】

「而懷疑惑。」
【自心不喜所以毀眉而懷猶預疑惑不
決。】

「汝當聽說此人罪報。」
【此謗經人所得罪報。】

「若佛在世。」
【若當如來在世之時。】

「若滅度後。」
【若佛世尊滅度之後。】

「其有誹謗。」
【其有眾生發言誹謗。】

「如斯經典。」
【如斯圓妙大乘經典。】

「見有讀誦。」
【見有眾生至心讀誦。】

「書持經者。」
【書寫受持是經典者。】

「輕賤憎嫉。」
【輕薄鄙賤憎惡嫉妬。】

「而懷結恨。」
【而抱冤結心生嗔恨。】

「此人罪報。」
【此謗經人所獲罪報。】

「汝今復聽。」
【汝等今者復聽我說。】

「其人命終。」
【其謗經人命終巳後。】

「入阿鼻獄。」
【阿鼻此云無間常時受苦無有間斷。】

「具足一劫。」
【阿鼻地獄一日一夜人間歲數六十小
劫從此積月積年具滿一劫。】

「劫盡更生。」
【一劫盡後又復更生。】

「如是展轉。」
【展演轉增。】

「至無數劫。」
【苦報長也。】

「從地獄出。」
【此下有四十二句明獄苦畢復墮畜生。】

「當墮畜生。」
【落異類中。】

「若狗野干。」
【若復作狗或作野干。】

「其形領瘦。」
【其形飢羸憔悴瘦。】

「黧黮疥癩。」
【其色黧黮即是􂔤黑皮膚疥癬及病癩
也。】

「人所觸嬈。」
【為人之所觸撥擾撓。】

「又復為人之所惡賤。」
【被人之所憎惡薄賤。】

「常困飢渴。」
【常被飢渴之所困厄。】

「骨肉枯竭。」
【骨枯髓竭肉枯消瘦。】

「生受楚毒。」
【生前受諸楚痛苦毒。】

「死被瓦石。」
【死巳被又埋瓦石中。】

「斷佛種故。」
【因斷世間佛種之故。】

「受斯罪報。」
【受此畜類不善之報。】

「若作馲駝。」
【大身畜也北地有之。】

「或生驢中身常負重。」
【駝驢二畜皆能荷負。】

「加諸杖捶。」
【加之棒杖捶步令行。】

「但念水草。」
【但只念念在於水草。】

「餘無所知。」
【愚癡自任無所知曉。】

「謗斯經故獲罪如是。」
【因必克果如影隨形。】

「有作野干。」
【有時或作野干之身。】

「來入聚落。」
【干本野獸入聚落來。】

「身體疥癩。」
【毀善之報。】

「又無一目。」
【壞他正見所以失目。】

「為諸童子之所打擲。」
【小兒見之或以棒打或以石
擲。】

「受諸苦痛。」
【受打擲痛。】

「或時致死。」
【或復因此而致死亡。】

「於此死巳。」
【於野干死。】

「更受蟒身。」
【更復受生為大蟒蛇。】

「其形長大五百由旬。」
【身極大也。】

「聾騃無足。」
【蛇以身聽耳不聞聲癡騃無知而無脚
足。】

「宛轉腹行。」
【宛宛轉轉以腹而行。】

「為諸小亞之所𠯗食。」
【一一鱗甲則有多虫帀齧肌
肉。】

「晝夜受苦。」
【晝夜之間常受痛苦。】

「無有休息。」
【始終無有休息之時。】

「謗斯經故獲罪如是。」
【彰罪深也。】

「若得為人。」
【此下六十四句明畜生罪畢復生人中
若脫畜類轉生人身。】

「諸根闇鈍。」
【謂六根門不能明了。】

「矬陋𤼣躄。」
【矬矮醜陋𤼣拳跛躄。】

「盲聾背傴。」
【眼盲耳聾脊背傴曲。】

「有所言說。」
【口中若有所言說者。】

「人不信受。」
【人生嫌鄙而不信受。】

「口氣常臭。」
【誦經之者言作蓮香毀謗真乘所以口
臭。】

「鬼魅所著。」
【為無正信邪得侵擾。】

「貧窮下賤。」
【為不修福下劣貧窮。】

「為人所使。」
【被人所役不得自在。】

「多病消瘦。」
【多生病苦肌肉消瘦無法潤故所以枯
槁。】

「無所依怙。」
【不依師友故受飢寒。】

「雖親附人。」
【以無緣故雖則發心親附於人。】

「人不在意。」
【而彼前人不著在意。】

「若有所得。」
【若或於法少有所得。】

「尋復忘失。」
【心昏智迷而多健忘。】

「若修毉道。」
【若學方書修合道理。】

「順方治病。」
【隨順藥方療治他病。】

「更增他疾。」
【不能瘥病復增餘疾。】

「或復致死。」
【或時增重甚致於死皆由謗經無善緣
故。】

「若自有病。」
【若或自巳有諸病患。】

「無人救療。」
【無人與之毉治救療。】

「設服良藥。」
【設或順病服餌好藥。】

「而復增劇。」
【轉增煩劇。】

「若他反逆。」
【若因他人反叛悖逆。】

「抄劫竊盜。」
【抄掠劫奪竊取偷盜。】

「如斯等罪。」
【如斯等事非法之罪。】

「橫羅其殃。」
【橫逆羅織受其殃害。】

「如斯罪人。」
【如此謗經罪逆之人。】

「永不見佛。」
【永不得見十方諸佛。】

「眾聖之王。」
【四聖眾中妙法之王。】

「說法教化。」
【演說諸法教詔訓化。】

「如斯罪人。」
【如是不信障法罪人。】

「常生難處。」
【世世常生苦難之處。】

「狂聾心亂。」
【顛狂聾聵心神昏亂。】

「永不聞法。」
【永劫不得聞佛正法。】

「於無數劫如恒河沙。」
【經歷劫數如恒沙多。】

「生輒聾啞。」
【一生下來輙便聾啞。】

「諸根不具。」
【六種情根多不具足。】

「常處地獄如遊園觀。」
【以業障故常居地獄如遊園
苑宮觀之處。】

「在餘惡道如巳舍宅。」
【在餘餓鬼畜生修羅惡道之
中一如家舍。】

「駝驢猪狗是其行處。」
【業力所使異類中行。】

「謗斯經故獲罪如是。」
【毀訾經法感斯惡報。】

「若得為人。」
【此明惡道報盡復生為人。】

「聾盲瘖瘂。」
【眼耳喉咽皆悉受病。】

「貧窮諸衰。」
【貧乏窮苦種種灾眾。】

「以自莊嚴。」
【以此惡報而自莊嚴。】

「水腫乾痟。」
【水氣腫滿乾枯痟瘦。】

「疥癩癰疽。」
【疥癬白癩癰癤瘡疽。】

「如是等病。」
【如是種種諸惡重病。】

「以為衣服。」
【以作身上莊嚴衣服。】

「身常臭處。」
【其身常處臭氣之中。】

「垢穢不淨。」
【垢膩穢汙不曾清淨。】

「深著我見。」
【深心取著執巳之見。】

「增益嗔恚。」
【瞋心盛也。】

「婬欲熾盛。」
【貪於色欲如火熾盛。】

「不擇禽獸。」
【甚至婬濫狎於禽獸。】

「謗斯經故獲罪如是。」
【因中集業皆正行邪果土苦
報障善墮惡。】

「告舍利弗。」
【此下有八句結示惡報說不可盡收歸
前文勸令詳擇苟非其人不可為說。】

「謗斯經者。」
【謗此法華微妙經者。】

「若說其罪窮劫不盡。」
【若說謗經其所得罪窮歷塵
劫亦不能盡。】

「以是因緣。」
【以是不信業報因緣與之演說有損無
益。】

「我故語汝。」
【我於先時所以告汝。】

「無智人中。」
【於無智慧愚癡人中。】

「莫說此經。」
【即前二偈誡令揀機囑勿為說。】

「若有利根。」
【自下六十八句用大慈門為善人說根
性通利。】

「智慧明了。」
【智見慧性清淨明了。】

「多聞強識。」
【博學多聞強記廣識。】

「求佛道者。」
【發心求成佛之道者。】

「如是之人乃可為說。」
【機教相扣宜應為說。】

「若人曾見億百千佛。」
【宿有善因曾見多佛。】

「植諸善本。」
【供養禮拜種諸善根。】

「深心堅固。」
【發心深遠志願堅固。】

「如是之人乃可為說。」
【為是等說適機合教。】

「若人精進。」
【精一其心進趣佛道。】

「常修慈心。」
【常以慈悲自修其心。】

「不惜身命。」
【輕生重法於身命財無所恡惜。】

「乃可為說。」
【斯等之機方可與說。】

「若人恭敬。」
【恭謙敬謹。】

「無有異心。」
【心無異念一志求佛。】

「離諸凡愚。」
【遠離諸多凡夫愚輩。】

「獨處山澤。」
【獨居山林空澤之內。】

「如是之人乃可為說。」
【厭喧攝靜是道器故令為說
也。】

「又舍利弗若見有人捨惡知識親近善友。」
【知識名
同善惡逈異押習惡者名惡知識見有善人捨離惡
輩。】

「如是之人乃可為說。」
【其心樂善為說有益。】

「若見佛子。」
【佛子即是菩薩之機簡去小乘聲聞子
也。】

「持戒清潔。」
【堅持佛戒清明潔白。】

「如淨明珠。」
【猶如明珠淨無瑕翳。】

「求大乘經。」
【願求佛乘方等經典。】

「如是之人乃可為說。」
【身口清淨心意廣大可為說
也。】

「若人無嗔。」
【其心慈愍無有嗔恨。】

「質直柔軟。」
【質朴正直柔和善軟。】

「常愍一切。」
【常懷慈愍一切眾生。】

「恭敬諸佛。」
【於諸世尊能加恭敬。】

「如是之人乃可為說。」
【慈忍恭敬是可受道故令說
也。】

「復有佛子。」
【如前。】

「於大眾中。」
【於諸人天廣眾之中。】

「以清淨心。」
【為利說法名不淨心遠離諸過名淨心
也。】

「種種因緣。」
【種種善因種種事緣。】

「譬喻言詞。」
【引物比喻善巧言詞。】

「說法無礙。」
【演說正法無有滯礙。】

「如是之人乃可為說。」
【是等心明於餘法中善解義
味為之說妙必能信受故可說也。】

「若有比丘。」
【出家僧也。】

「為一切智。」
【為悟一切空寂之智。】

「四方求法。」
【四出尋求寂滅之法約事則四向方土
表法則是空之與有兩亦雙非名為四方。】

「合掌頂受。」
【合十指掌頂戴奉持。】

「但樂受持。」
【但只樂欲信奉受持。】

「大乘經典。」
【大菩薩乘方等經典。】

「乃至不受餘經一偈。」
【於餘經中下至一偈亦不信
受。】

「如是之人乃可為說。」
【如是信樂大教之人於方便
門不生執著故可說也。】

「如人至心。」
【如或有人發至善心。】

「求佛舍利。」
【大教所詮寂滅之理是佛法身譬如骨
髓名為舍利此云骨身。】

「如是求經。」
【如是至心求佛妙經。】

「得巳頂受。」
【聞說妙時但只歡喜而不深信豈能堅
夕唯得聞巳深心頂戴喜躍受持。】

「其人不復。」
【其人心一更不復有。】

「志求餘經。」
【立志他求餘方便教。】

「亦未曾念。」
【又亦未甞邪心愛念。】

「外道典籍。」
【殺生鬬戰婚娶等文邪見邪戒諸外道
書。】

「如是之人乃可為說。」
【如是正見能受能行不為邪
惑圓頓之機乃可為說。】

「告舍利弗。」
【自下有八句結略顯示對彼善人乃可
得說。】

「我說是相。」
【佛若廣說是受道相。】

「求佛道者。」
【求於無上佛之道者。】

「窮劫不盡。」
【盡塵點劫亦不能窮。】

「如是等人。」
【如上所舉是等之人。】

「則能信解。」
【則於妙經能生信解。】

「汝當為說。」
【汝等當為如法演說。】

「妙法華經。」
【圓妙心法此蓮華經。】

「妙法蓮華經信解品第四」

【前譬喻品方便設三會歸一實是為中根於法說
中未能悟者開通性理四大弟子聞佛所說於一
乘道深生正信妙解發明。】

「爾時慧命須菩提。」
【當譬喻品說竟之時續佛慧命
上首弟子名須菩提此云善現尊者生時現諸善相
從此得名。】

「摩訶迦旃延。」
【此云扇繩。】

「摩訶迦葉。」
【此云飲光。】

「摩訶目犍連。」
【此云採菽氏。】

「從佛所聞。」
【從釋迦處忽然得聞。】

「未曾有法。」
【佛成道來四十餘年未曾括出希有之
法。】

「世尊授舍利弗阿耨多羅三藐三菩提記。」
【法說之
後譬喻品初授舍利弗華光佛記。】

「發希有心。」
【於方便品聞佛法說是聲聞人得授記
莂昔所未有又聞如來火宅喻說心地發明稱希有
也。】

「歡喜踊躍。」
【內心歡喜外相踊躍。】

「即從座起。」
【將欲對佛述巳所明故即舉身從座而
起。】

「整衣服。」
【整肅三衣正外儀也。】

「偏袒右肩。」
【作用之時右手得便袒右肩者示執勞
相弟子事師禮之至也。】

「右膝著地。」
【一心之中包含事理一身之上具左右
足左足住空用顯理虗右膝著地以表事實。】

「一心合掌。」
【齊其一心兩掌相合表不二也。】

「曲躬恭敬。」
【曲身表恭低頭致敬。】

「瞻仰尊顏。」
【瞻視仰慕世尊顏容。】

「而白佛言。」
【此十八句結集之師阿難敘也。】

「我等居僧之首。」
【迦葉白佛目謂我等於眾僧中而
為上首。】

「年並朽邁。」
【年事並皆衰朽老邁。】

「自謂巳得涅槃。」
【自謂巳得小乘寂滅。】

「無所堪任。」
【於大乘行無所堪能。】

「不復進求。」
【不復有志進往上求。】

「阿耨多羅三藐三菩提。」
【無上正等正覺。】

「世尊往昔。」
【佛自往昔方等般若。】

「說法既久。」
【說大乘法既巳長久。】

「我時在座。」
【我於是時在佛座下。】

「身體疲懈。」
【身形疎散疲倦懈怠。】

「但念空無相無作。」
【但只思念小乘人行偏空真如
無我人相無作滅諦三解脫門。】

「於菩薩法。」
【而於大乘菩薩之法。】

「遊戲神通。」
【心遊法性自在神通。】

「淨佛國土。」
【清淨如來常寂之土。】

「成就眾生。」
【清淨佛國即自修也成就眾生即度他
也。】

「心不喜樂。」
【於此大乘無忻愛心。】

「所以者何。」
【所以於大不愛樂者其意云何。】

「世尊令我等。」
【世尊昔日但令我等。】

「出於三界。」
【勤求出於欲色無色有漏三界。】

「得涅槃證。」
【得於偏空涅槃果證。】

「又今我等年巳朽邁。」
【謂年巳老不能向大。】

「於佛教化菩薩。」
【於佛所說教示大乘諸菩薩等。】

「阿耨多羅三藐三菩提。」
【無上正等正覺。】

「不生一念好樂之心。」
【乃至一念樂大之心亦不生
也。】

「我等今於佛前。」
【今法華會於世尊前。】

「聞授聲聞。」
【聞授身子小乘聲聞。】

「阿耨多羅三藐三菩提記。」
【成佛之記。】

「心甚歡喜。」
【心中甚是生大歡喜。】

「得未曾有。」
【今得聞者昔所未有。】

「不謂於今。」
【不謂徼倖於今法會。】

「忽然得聞希有之法。」
【妙法難聞故云希有。】

「深自慶幸。」
【深心喜悅自生慶幸。】

「獲大善利。」
【得獲聞此大善利益。】

「無量珍寶。」
【所謂力無畏等十八不共神通道力名
為珍寶。】

「不求自得。」
【本無心求自然而得。】

「世尊我等今者。」
【我等聲聞今於此者。】

「樂說譬喻。」
【樂欲引事譬喻而說。】

「以明斯義。」
【以明聲聞無心希求得大之義。】

「譬若有人。」
【譬如世間有於一人。】

「年既幼稚。」
【年齒即然尚自幼小。】

「捨父逃逝。」
【捨棄其父逃往他處。】

「久住他國。」
【喻聲聞人棄大慕小住於同居五濁穢
土。】

「或十二十至五十歲。」
【十即諸天二十即人五十即
是五道。】

「年既長大。」
【喻在迷久年長身大。】

「加復窮困。」
【轉復增加貧窮困苦。】

「馳騁四方。」
【喻以世諦四門入道。】

「以求衣食。」
【四門求法以自莊嚴如彼貧人乞衣覆
體乞食資身。】

「漸漸遊行。」
【漸漸入道如貧遊行。】

「遇向本國。」
【迷本佛性如失家鄉反妄歸真如向本
國。】

「其父先來。」
【父喻如來以大擬宣。】

「求子不得。」
【下劣不堪名求不得。】

「中止一城。」
【佛於小教說二涅槃又於大教說大涅
槃住於同居實報兩楹之間如彼長者中止化城。】

「其家大富財寶無量。」
【佛之淨土功德無邊如長者
家財富無量。】

「金銀琉璃珊瑚琥珀頗梨珠等。」
【此七寶也琉璃石
中所出珊瑚海水之中秀氣結成琥珀千年茯苓之
所變化頗梨其色不一亦玉類也珠即摩尼及赤真
珠若表法者喻七法財。】

「其諸倉庫。」
【倉積米麥喻於識藏任持眾善庫積財
帛喻於身中修行六度。】

「悉皆盈溢。」
【喻佛法藏功德充滿。】

「多有僮僕臣佐吏民。」
【童僕之類出入奔走喻第七
識大臣輔佐喻第六識吏掌注記喻分別識民供役
使喻於五根表七方便同宗淨識。】

「象馬車乘。」
【象馬代步車乘運行所向自在喻五通
也。】

「牛羊無數。」
【化三乘人功德進益如牛羊長。】

「出入息利乃徧他國。」
【起心修善惠及一切名為出
財導利前人化功歸巳名為入息橫徧諸土名為他
國。】

「商估賈客亦甚眾多。」
【行者曰商喻運善也坐者曰
賈喻攝靜也其相非一故曰眾多。】

「時貧窮子。」
【喻退大後在凡夫地不起化導無福德
故名為窮子。】

「遊諸聚落。」
【涉五陰身名遊聚落。】

「經歷國邑。」
【國大邑小經十二入歷十八界如人遊
行從邑至國。】

「遂到其父所止之城。」
【宿善因緣感佛應世故云到
父所止大城。】

「父每念子。」
【佛念眾生如父憶子。】

「與子離別五十餘年。」
【自從佛地至于凡夫五道之
身相去隔遠五十餘位。】

「而未曾向人說如此事。」
【從來未曾向眾人說小乘
聲聞即是佛子。】

「但自思惟。」
【但只自意常常思惟。】

「心懷悔恨。」
【心中懷抱追悔怨恨。】

「自念老朽。」
【喻佛應世化事將終。】

「多有財物。」
【富足法財。】

「金銀珍寶。」
【喻佛世尊智慧功德。】

「倉庫盈溢。」
【性具身包倉盈庫積。】

「無有子息。」
【家第雖富而無子息喻佛德豐尚無法
嗣。】

「一旦終沒。」
【一旦之間報命殞沒喻佛化畢一旦歸
真。】

「財物散失無所委付。」
【喻功德財無人接嗣。】

「是以殷勤。」
【以是之故心下殷勤。】

「每憶其子。」
【每每憶念所失之子。】

「復作是念。」
【又復起念。】

「我若得子。」
【我若得於所生之子。】

「委付財物。」
【委囑付與法寶之財。】

「坦然快樂。」
【心中坦夷自然快樂。】

「無復憂慮。」
【無復更有憂愁思慮。】

「世尊爾時窮子。」
【爾父思念所生子時。】

「備賃展轉。」
【窮子與人傭工雇任展布旋轉經歷國
邑喻諸弟子為福修善如僕受雇徧走諸方。】

「遇到父舍。」
【到於如來所居之土。】

「住立門側。」
【小乘之人滯偏空理不見中道如立門
側。】

「遙見其父。」
【佛居實報資住偏空相去甚遠故曰遙
見。】

「踞師子床。」
【實坐曰踞佛為師子坐於寶床。】

「寶几承足。」
【以眾福智而為因本如几承足。】

「諸婆羅門。」
【即是士夫喻於權教諸菩薩也。】

「剎利居士。」
【剎利尊姓即是王種喻大菩薩居士清
淨攝衛自居喻梵行人。】

「皆恭敬圍繞。」
【四眾奉佛如彼眾人恭敬長者。】

「以真珠纓絡。」
【珠結瓔珞喻如福智莊嚴法身。】

「價直千萬。」
【言高貴也。】

「莊嚴其身。」
【以諸功德嚴飾法身。】

「吏民僮僕。」
【方便智慧如彼人吏及以童僕。】

「手執白拂。」
【手執表權白表清淨拂供揮舉。】

「侍立左右。」
【環列侍傍為給使也。】

「覆以寶帳。」
【以寶為帳覆庇其身表慈忍也。】

「垂諸華幡。」
【華艶幡動華即四攝幡即神通。】

「香水灑地。」
【以香喻德以水喻智用德與智涵養性
理。】

「散諸名華。」
【散有名色眾寶之華表萬行也。】

「羅列寶物。」
【法行森布如寶物列。】

「出內取與。」
【起教利生名之為出收功歸巳名之為
納效法於人名之為取推巳及物名之為與。】

「有如是等種種嚴飾。」
【指上所列名如是等種種人
物嚴飾之具。】

「威德特尊。」
【有威可畏有德可敬所以獨尊。】

「窮子見父。」
【喻小乘者見尊特身。】

「有大力勢。」
【德可服人名有大力人皆畏之名有大
勢。】

「即懷恐怖。」
【見巳即懷恐畏之心。】

「悔來至此。」
【自悔不合來此勝處見實報境心不安
也。】

「竊作是念。」
【私自作念。】

「此或是王。」
【疑是國王喻法佛也。】

「或是王等。」
【疑與王等喻報佛也。】

「非我傭力。」
【喻實報土自屬菩薩非我小乘當用功
力。】

「得物之處。」
【小乘之見慕果修因如傭作人先取工
價。】

「不如往至貧里。」
【不如往至貧賤地里喻念小乘偏
空之理。】

「肆力有地。」
【肆恣用力有位可進。】

「衣食易得。」
【慚愧為衣行法為食附相修行故云易
得。】

「若久住此。」
【若久留心住於實報。】

「或見逼迫。」
【頓教大乘不許取著無棲泊處故云逼
迫。】

「強使我作。」
【敦逼令信名強使作。】

「作是念巳。」
【窮子作此竊思念巳。】

「疾走而去。」
【於大乘門望涯而進。】

「時富長者。」
【喻福智尊報身之佛。】

「於師子座。」
【喻實報位。】

「見子便識。」
【一見聲聞知是佛子。】

「心大歡喜。」
【見可度機佛心歡喜。】

「即作是念。」
【佛即作念。】

「我財物庫藏。」
【我之德行財物智庫法藏。】

「今有所付。」
【今見是子有所付托。】

「我常思念此子。」
【佛於覺地常常思念授法之子。】

「無由見之。」
【無有因由而得見之。】

「而忽自來。」
【而忽從小漸入大乘不因追求故曰自
來。】

「甚適我願。」
【甚副於我平昔願心。】

「我雖年朽。」
【喻佛晚年。】

「猶故貪惜。」
【四十餘年猶且待機秘而不談故曰貪
惜。】

「即遣傍人。」
【傍人即喻大菩薩也以大乘化名即遣
也。】

「急追將還。」
【教嚴名急性教名追使令將帶還復大
乘。】

「爾時使者。」
【喻大菩薩為佛所使。】

「疾走往捉。」
【頓超直入名為疾走用是攝化名為往
捉。】

「窮子驚愕。」
【小機聞大驚恐愕然。】

「稱怨大喚。」
【稱是冤家大聲呌喚。】

「我不相犯。」
【謂本無心犯著大化。】

「何為見捉。」
【何由見訝急捉於我。】

「使者執之逾急。」
【喻華嚴中菩薩大教機緩教急。】

「強牽將還。」
【以大化小名曰強牽令復本性名曰將
還。】

「于時窮子。」
【喻華嚴會二乘之機。】

「自念無罪。」
【自念於大不曾犯着。】

「而被囚執。」
【不堪聞大聞之生惱如被囚禁執縛其
身。】

「此必定死。」
【以離相教無用心處不容喘氣故曰疾
死。】

「轉更惶怖。」
【轉更不安驚惶怕怖。】

「悶絕躃地。」
【迷悶氣絕躃倒地上。】

「父遙見之。」
【佛於實報遠望二乘故曰遙見。】

「而語使言。」
【對境轉意如告使者。】

「不須此人勿強將來。」
【見非可化故曰不須將欲寢
大故曰勿強。】

「以冷水灑面令得醒悟。」
【寢大施小導以空定如水
洒面令離生死證涅槃空名為醒悟。】

「莫復與語。」
【莫復以大而與之語。】

「所以者何。」
【所以爾者其意云何。】

「父知其子。」
【佛知聲聞。】

「志意下劣。」
【志在求小意不高上見處卑劣。】

「自知豪貴。」
【佛又自知功德智慧豪富尊貴。】

「為子所難。」
【窮子父富見之驚疑所以成難。】

「審知是子。」
【佛自審知是巳法子。】

「而以方便。」
【為不堪大以方便接。】

「不語他人云是我子。」
【不告餘眾云此聲聞是佛之
子。】

「使者語之。」
【使者即喻佛方便心。】

「我今放汝。」
【息於大化如放捨也。】

「隨意所趣。」
【隨汝之意所趣何地。】

「窮子歡喜。」
【本畏大教見佛寢大所以歡喜。】

「得未曾有。」
【如死得活所未有也。】

「從地而起。」
【昔悶倒地懼實際理今得放捨如從地
起。】

「往至貧里。」
【背實向權遊偏空理。】

「以求衣食。」
【修道證滅似求衣食。】

「爾時長者。」
【爾聲聞子退大之時。】

「將欲誘引其子。」
【佛意將欲以權接小。】

「而設方便。」
【以方便慧設三乘法。】

「密遣二人。」
【密遣菩薩化作二乘。】

「形色憔悴無威德者。」
【現劣應身土面灰頭故曰憔
悴不現相好迹同凡夫故無威德。】

「汝可詣彼徐語窮子。」
【遣使者往以小乘法徐徐語
之異昔急也。】

「此有作處倍與汝直。」
【此聲聞地有可作處倍與汝
價許四果也。】

「窮子若許將來使作。」
【彼若肯許可以將來令其使
作。】

「若言欲何所作。」
【窮子若言今欲倩我何所作為。】

「便可語之顧汝除糞。」
【便可告云今欲雇汝掃除糞
穢許證四果名為雇也令斷見思名除糞也。】

「我等二人亦共汝作。」
【菩薩所現二乘之身亦共同
修小乘之行。】

「時二使人即求窮子。」
【使者受命求所化機。】

「既巳得之具陳上事。」
【使得此機具以披陳雇倩之
事。】

「爾時窮子。」
【爾二使人告諭之時。】

「先取其價。」
【先且取索所有工價以機劣故先求所
得。】

「尋與除糞。」
【既得工價即便傭作喻小乘眾慕果修
因。】

「其父見子愍而怪之。」
【佛見眾生捨大取小心生憐
愍而恠異之。】

「又以他日於窓牖中。」
【謂法身地思惟鹿苑說小之
日方便知見不甚廣大如窓牖也。】

「遙見子身。」
【佛眼見凡相去遠故遙見子也。】

「羸瘦憔悴。」
【無大法味所以羸瘦無有威德所以憔
悴。】

「糞土塵坌。」
【糞土塵者喻苦惑業蒙覆其身名之為
坌。】

「汙穢不淨。」
【汙染臭穢喻障所纏。】

「即脫瓔珞細輭上服嚴飾之具。」
【瓔珞首飾喻佛福
慧上服嚴身喻佛慈忍。】

「更著麤弊垢膩之衣塵土坌身。」
【脫珍著弊現劣應
身。】

「右手執持。」
【右表權智。】

「除糞之器。」
【二乘經律破惑止惡名除糞器。】

「狀有所畏。」
【現老比丘無其莊嚴。】

「語諸作人。」
【告聲聞眾及緣覺乘。】

「汝等勤作勿得懈息。」
【汝於二乘勤加精進。】

「以方便故得近其子。」
【佛以小乘劣應方便得接聲
聞。】

「後復告言。」
【既合機巳復告之言。】

「咄男子。」
【咄即語聲將欲告之先且警悟。】

「汝常此作勿復餘去。」
【此之一字即指小乘勿餘去
者誡勿從邪。】

「當加汝價。」
【喻沙門果次第增進。】

「諸有所須。」
【修行所須。】

「盆器米麵鹽醋之屬。」
【盆器盛貯喻果位也米麵濟
飢喻戒定也鹽醋調和喻智慧也。】

「莫自疑難。」
【喻小教中諸戒定慧解脫知見皆悉具
足勿自生疑及作難也。】

「亦有老弊使人。」
【使人即指內秘外現二乘使也。】

「須者相給。」
【汝有所須吾當給與。】

「好自安意。」
【自當好好以安其心。】

「我如汝父。」
【未親指出汝是我子故曰如父此即權
意。】

「勿復憂慮。」
【昔畏生死故多憂慮今有所依勿復憂
也。】

「所以者何。」
【出無慮意。】

「我年老大。」
【約相則佛有威德故曰老大約理則佛
居極果名老大人。】

「而汝少壯。」
【初心入道機方幼稚故曰少壯。】

「汝常作時。」
【汝於平常作務之時。】

「無有欺怠瞋恨怨言。」
【無有欺罔及以懈怠瞋心悵
恨怨望之言。】

「都不見汝有此諸惡如餘作人。」
【我都不見汝於平
時有此諸惡如餘世間未入道者有諸過惡。】

「自今巳後如所生子。」
【上既讚美令生歡喜故復告
言從今巳後便如我之自所生子。】

「即時長者更與作字名之為兒。」
【命二乘人為聲聞
子名為作字。】

「爾時窮子。」
【爾作字時聲聞窮子。】

「雖忻此遇。」
【雖復忻悅有此際遇。】

「猶故自謂容作賤人。」
【佛雖如是聲聞自謂非菩薩
機猶執小見。】

「由是之故。」
【因此之故未甚相孚。】

「於二十年中常令除糞。」
【或以見道一解脫一無礙
修道九解脫九無礙名為二十或以見思名二十年
令滌此過名為除糞。】

「過是巳後心相體信。」
【斷見思巳名過二十心明相
孚體解信受。】

「入出無難。」
【出聲聞界入菩薩乘以相信及故無難
色。】

「然其所止猶在本處。」
【然聲聞人所依止處心雖喜
大猶住小乘。】

「世尊爾時長者有疾自知將死不久。」
【示現老病故
云有疾報緣將謝故云不久。】

「語窮子言。」
【告二乘言。】

「我今多有金銀珍寶倉庫盈溢。」
【如前巳解。】

「其中多少。」
【即般若中加被二乘為菩薩所八十餘
科。】

「所應取與汝悉知之。」
【其間之所應取應與汝皆知
之。】

「我心如是當體此意。」
【佛言此心本實如是汝當體
悉毋得懷疑。】

「所以者何。」
【何故令汝勿懷疑惑。】

「今我與汝便為不異。」
【今我所有付汝掌收如我無
異。】

「宜加用心無令漏失。」
【宜須加意用心照管勿令滲
漏及以去失。】

「爾時窮子即受教勅。」
【爾大長者作是語時窮乏之
子即受父命。】

「領知眾物。」
【領解知委眾多法財。】

「金銀珍寶及諸庫藏。」
【即喻如來功德智慧。】

「而無希取一飡之意。」
【而無希望下至受取一飡之
念表於大乘無心趣向。】

「然其所止故在本處。」
【然其聲聞之所依止猶在二
乘故云本處。】

「下劣之心亦未能捨。」
【雖聞大教自謂巳小未能捨
權。】

「復經少時。」
【謂般若中聞說妙空淘汰之後。】

「父知子心。」
【佛知弟子。】

「漸以通泰。」
【漸以心開通達安泰。】

「成就大志。」
【宜發大心。】

「自鄙先心。」
【自覺鄙賤先時鹿苑執小之心。】

「臨欲終時。」
【謂般若後將欲示滅說法華時。】

「而命其子。」
【召聲聞子。】

「并會親族。」
【諸菩薩眾內眷屬也。】

「國王大臣。」
【餘土應身名為國王等覺菩薩名為大
臣。】

「剎利居士。」
【剎利大姓佛種族也修法行人名居士
也。】

「皆悉巳集。」
【法華之會普集群機。】

「即自宣言。」
【如方便品佛自告眾。】

「諸君當知。」
【即上大眾名曰諸君當知此意。】

「此是我子。」
【此之聲聞是佛之子。】

「我之所生。」
【謂大通時從佛受化而發大心。】

「於某城中。」
【於實報土。】

「捨吾逃走。」
【捨佛大教逃入小乘。】

「竛竮辛苦。」
【竛竛竮竮枉受窮苦。】

「五十餘年。」
【佛望下凡住五道中相去隔遠五十餘
位。】

「其本字某。」
【本曾發大是菩薩機。】

「我名某甲。」
【現受用身說圓滿教。】

「昔在本城。」
【昔居實報。】

「懷憂推覔。」
【聞大不信所以懷憂推昔本因以方便
接。】

「忽於此間。」
【於方便教漸門之間。】

「遇會得之。」
【子來遇父父得會子。】

「此實我子。」
【此聲聞人實是佛子。】

「我實其父。」
【佛身實是聲聞之父。】

「今我所有。」
【今佛身中之所有者。】

「一切財物。」
【無量智慧功德法藏。】

「皆是子有。」
【皆是聲聞巳之所有。】

「先所出內。」
【般若轉教出納財產。】

「是子所知。」
【是聲聞子之所巳知。】

「世尊是時窮子。」
【是付財時聲聞之子。】

「聞父此言。」
【聞佛此之囑付言音。】

「即大歡喜。」
【即時之間心大歡喜。】

「得未曾有。」
【從昔巳來未曾聞許聲聞得佛。】

「而作是念。」
【而其心中自作念言。】

「我本無心。」
【我於大教本自無心。】

「有所希求。」
【有所希望求成佛果。】

「今此寶藏自然而至。」
【今此妙乘無價寶藏佛自開
顯云自然至。】

「世尊大富長者則是如來。」
【前說譬喻此合法也。】

「我等皆似佛子。」
【大乘菩薩是佛真子小乘聲聞名
為似子。】

「如來常說我等為子。」
【諸大乘說佛視眾生猶如一
子。】

「世尊我等以三苦故。」
【此句正顯退大之因以三苦
者苦身之上受種種苦名為苦苦漸漸衰殘名為壞
苦業運遷流名為行苦。】

「於生死中。」
【而於三界生死海中。】

「受諸熱惱。」
【受諸火宅熱逼苦惱。】

「迷惑無知。」
【以心迷故惑於世相於無上道無所知
曉。】

「樂著小法。」
【樂著聲聞小教之法厭老病死為求涅
槃。】

「今日世尊。」
【今此法會吾佛世尊。】

「令我等思惟。」
【佛於鹿苑說方便乘令於漸教起聞
思修。】

「蠲除諸法戲論之糞。」
【一切世間種種執見皆名戲
論如於糞穢令悉蠲除。】

「我等於中勤加精進。」
【我等於佛小乘教中勤加精
苦進趣梵行。】

「得至涅槃一日之價。」
【慕果修因得至寂滅如傭作
人得一日價。】

「既得此巳。」
【既於小乘得四果巳。】

「心大歡喜自以為足。」
【本期證小滿所願故心中大
喜於小利中自以為足。】

「便自謂言。」
【便自心中作是念言。】

「於佛法中勤精進故所得弘多。」
【於佛小乘方便法
中勤修精進所得大多。】

「然世尊先知我等。」
【然而吾佛先鹿苑時知我等眾。】

「心著弊欲。」
【心著世間麤弊五欲。】

「樂於小法。」
【樂於小乘方便之法。】

「便見縱捨。」
【佛便見機縱令習小捨於大化。】

「不為分別汝等當有。」
【不與我等分別演說汝等聲
聞本自當有。】

「如來知見寶藏之分。」
【佛知佛見無上智慧功德寶
藏妙法之分。】

「世尊以方便力說如來智慧。」
【世尊慈悲為我等故
以諸權門方便之力假名字說諸佛如來甚深智慧。】

「我等從佛得涅槃一日之價以為大得。」
【從佛聞修
得小涅槃如彼作人得於一日傭工之價便自為足。】

「於此大乘無有志求。」
【於此法華圓頓大乘無有志
願欲求進修。】

「我等又因如來智慧。」
【此明般若會上佛以自巳智
慧神力加被空生及舍利弗故云因也。】

「為諸菩薩開示演說。」
【為菩薩眾說大般若此則名
曰寄下訓高意在接下。】

「而自於此無有志願。」
【自謂巳小非菩薩根於此大
乘無志願求。】

「所以者何。」
【所以是者其意云何。】

「佛知我等心樂小法。」
【由佛知我心志劣故樂著小
法。】

「以方便力隨我等說。」
【以方便教智慧之力隨我等
機而為演說。】

「而我等不知真是佛子。」
【我等謂巳是小曾不能知
昔本因中是佛之子。】

「今我等方知世尊。」
【今日我等方始知佛。】

「於佛智慧無所恡惜。」
【於如來所證無上智慧非是
有所慳惜也。】

「所以者何。」
【欲明如來無恡所以為何之故。】

「我等昔來真是佛子。」
【如前。】

「而但樂小法。」
【而為智劣只樂小乘。】

「若我等有樂大之心。」
【若是我等有其愛樂大乘之
心。】

「佛則為我說大乘法。」
【佛則慨然便為我等說大乘
法。】

「於此經中唯說一乘。」
【於此法華妙經之中唯為演
說一乘佛道。】

「而昔於菩薩前毀訾聲聞樂小法者。」
【而於昔日方
等會中當諸菩薩大眾之前毀斥聲聞著小法者名
為焦種。】

「然佛實以大乘教化。」
【然則如來實以大乘但化菩
薩。】

「是故我等說本無心有所希求。」
【以是之故我等自
說本無大心希求佛法。】

「今法王大寶自然而至。」
【今日會中如來法王無上
大寶不求自至。】

「如佛子所應得者皆巳得之。」
【如諸菩薩所當得法
我於今日皆巳得之。】

「爾時摩訶迦葉欲重宣此義而說偈言。」
【長行巳說
今復再頌故曰重宣。】

「我等今日。」
【我等聲聞今日靈山。】

「聞佛音教。」
【聞佛法說方便開顯譬喻言音。】

「歡喜踊躍。」
【心大歡喜身形踊躍。】

「得未曾有。」
【得所未聞。】

「佛說聲聞當得作佛。」
【從來但云聲聞證小今日忽
然許容作佛。】

「無上寶聚不求自得。」
【無上大法寶藏之聚我本無
心有所希求蒙佛慈悲自為開示。】

「譬如童子幼穉無識。」
【譬若小兒年齒幼故無所識
別。】

「捨父逃逝遠到他土。」
【昔師於佛本學大乘為智劣
故退大習小如兒捨父逃往他方大小迴隔故云遠
去。】

「周流諸國五十餘年。」
【循環五道故曰周流。】

「其父憂念四方推求。」
【師念弟子如父憂兒於四生
處方便推尋。】

「求之既疲頓止一城。」
【以大乘求機不受教既巳疲
勞頓便止息中路一城設方便化。】

「造立舍宅五欲自娛。」
【禪定為城道品為宅五分功
勛是善樂故安住其中以自娛樂為機假設故云造
立。】

「其家巨富多諸金銀。」
【喻佛豐富多諸法財。】

「硨磲碼碯真珠琉璃。」
【喻諸智慧無量功德。】

「象馬牛羊輦輿車乘。」
【四種走獸是運車者以喻通
力四種車輿是所乘者以喻法行。】

「田業僮僕人民眾多。」
【田產營運喻於道業僮僕給
使喻於七識人民種植喻於五根。】

「出入息利方徧他國。」
【以法示人如於出財化功歸
巳如於入息徧諸同居方便實報三土之中故云他
國。】

「商估賈人無處不有。」
【行商坐賈即喻定散二種善
因更無一處不有善法。】

「千萬億眾圍繞恭敬。」
【喻四部眾天龍八部咸宗於
佛。】

「常為王者之所愛念。」
【王喻諸佛說中道義名為法
王如是之人常為諸佛之所護念。】

「群臣豪族皆共宗重。」
【群臣即喻諸菩薩等豪族即
喻諸方應化菩薩是等大眾咸尊於佛。】

「以諸緣故往來者眾。」
【以有化事諸因緣故十方諸
佛及大菩薩常相來往其數甚眾。】

「豪富如是有大力勢。」
【雄豪豐富其相如是有大威
力勢壓諸方。】

「而年朽邁益憂念子。」
【喻佛年高將終化事益加憂
念於其法子。】

「夙夜惟念死時將至。」
【早夜思量化事將畢。】

「癡子捨我五十餘年。」
【癡騃幼子自捨我來五十餘
載喻隔佛地五十餘階住於五道。】

「庫藏諸物當如之何。」
【我之所有大乘庫業諸多寶
藏未見其子為當如何。】

「爾時窮子。」
【是大長者作是思時窮露之子。】

「求索衣食。」
【喻徧塵境修諸苦行。】

「從邑至邑從國至國。」
【從太五陰至於六入從十二
處至十八界。】

「或有所得。」
【著有漏善。】

「或無所得。」
【住於斷空。】

「飢餓羸瘦體生瘡癬。」
【聲聞趣空失大法利故云飢
餓以不修福故云羸瘦法體劣弱力用不充故多過
患云生瘡癬。】

「漸次經歷到父住城。」
【漸漸遊行歷陰界入至遇宿
善此處名為到父住城。】

「傭賃展轉遂至父舍。」
【傭作顧賃轉次增進至得人
天可受道處是名到其父舍。】

「爾時長者於其門內。」
【是諸聲聞到應化土長者如
來於其所舍大乘之宅教門之內。】

「施大寶帳處師子座。」
【大寶屏帳喻佛莊嚴處師子
座喻諸法空。】

「眷屬圍繞。」
【法身大士如雲籠月。】

「諸人侍衛。」
【即前臣佐僮僕及人民等。】

「或有計筭金銀寶物。」
【第六心識為能計筭即使人
也智慧功德是所計筭即金銀等。】

「出內財產註記券疏。」
【如前比合出之與納財產物
業出內即喻第七末那傳送識也財即功行產即法
位住法位中修諸梵行如營財也註述記當即分別
識契劵文疏即教典也。】

「窮子見父豪貴尊嚴。」
【小機見佛豪邁高貴尊重威
嚴。】

「謂是國王若國王等。」
【以疑於佛事涉兩途思是國
王法身佛也若與國王位皃相等即喻報身佛也。】

「驚怖自怪何故至此。」
【遂生驚畏如斯之境非我所
到心下自怪何緣到此。】

「覆自念言我若久住。」
【密自作念若更長久住此勝
處。】

「或見逼迫強驅使作。」
【或恐見勑修大乘行乘戒俱
急逼迫於我強力駈之使加增進。】

「思惟是巳馳走而去。」
【時貧窮子作是思巳疾走而
去。】

「借問貧里欲往傭作。」
【借問傍人貧賤地里喻畏大
乘忻求小法期趣偏空名為欲往慕果修因名為傭
作。】

「長者是時在師子座。」
【佛在實報法空之座。】

「遙見其子默而識之。」
【以聖望凡故曰遙見一見便
識知是巳子但不語人故云默識。】

「即勅使者追捉將來。」
【即勑菩薩而為使命追逐捕
捉將帶前來。】

「窮子驚喚迷悶躃地。」
【謂華嚴時法門高峻二乘聞
說心中驚愕不知所措如迷悶人顛躃倒地。】

「是人執我必當見殺。」
【是菩薩人執捉於我不容措
心定當見殺。】

「何用衣食使我至此。」
【何得為用衣食濟給而使我
身至此迫切。】

「長者知子愚癡狹劣。」
【佛知小機愚鈍癡迷見處窄
狹劣弱不勝。】

「不信我言不信是父。」
【不順佛教名不信言不知是
師名不信父。】

「即以方便更遣餘人。」
【即寢實教施方便慧遣二乘
人而為誘掖。】

「眇目矬陋無威德者。」
【見近名眇目劣形名矬矮隱
諸相好名為醜陋示現此相名無威德。】

「汝可語之。」
【汝見小機可以語之。】

「云當相雇除諸糞穢。」
【當得相雇謂與小果除諸糞
穢謂破惑業。】

「倍與汝價。」
【從於初果以至四果隨功證入倍倍增
勝故曰倍還汝價。】

「窮子聞之歡喜隨來。」
【劣機聞小稱悅本心是故歡
喜憣然相從。】

「為除糞穢淨諸房舍。」
【破見思惑名為除穢修諸道
品名淨房舍。】

「長者於牖常見其子。」
【墻間之牕名之曰牖非正門
也以方便慧常見其子。】

「念子愚劣樂為鄙事。」
【探領法身憐念是子愚痴狹
劣欲作賤事。】

「於是長者。」
【於是如來。】

「著弊垢衣執除糞器往到子所。」
【長者麤弊垢膩之
衣現劣應也執除糞器即是執著小乘藏中破惑之
教遂到其子所安立處。】

「方便附近語令勤作。」
【以是方便親附近傍言俯就
也仍語之言汝於法行當勤修作。】

「既益汝價并塗足油。」
【既巳增益汝之工價足有皴
􂔢與油塗之足喻所行四如意足􂔢是病處油喻理
水所以潤之。】

「飲食充足薦席厚煖。」
【飲食喻戒定所需無乏故云
充足薦席喻四念處是可依藉故云厚暖。】

「如是苦言汝當勤作。」
【以如是等苦切之言誡勤修作。】

「又以軟語若如我子。」
【又以軟言而為慰喻謂以聲
聞如於親生菩薩之子故曰若如。】

「長者有智。」
【如來長者多方便智。】

「漸令入出經二十年執作家事。」
【漸漸訓導出麤入
細出住小乘入見尊特又復得聞方等般若名二十
年佛力加被令為菩薩演說般若大乘教法名為執
作佛家之事。】

「示其金珠真珠頗梨。」
【種種庫藏諸法寶也。】

「諸物出入皆使令知。」
【出入無量百千三昧皆令知
之。】

「猶處門外止宿草庵。」
【未入大乘名居門外住小乘
境名宿草庵。】

「自念貧事我無此物。」
【自念貧里小乘之事大教法
財此非我有。】

「父知子意漸以曠大欲與財物。」
【佛知聲聞聞般若
故漸開其心空壙廣大將欲付與智慧法財。】

「即聚親族國王大臣剎利居士。」
【即時欲得眾人作
證聚親屬者即是本所化導諸大菩薩國王即是諸
佛化身大臣即諸等覺菩薩剎利即是諸佛猶子如
四加行居士清閑即攝靜者。】

「於此大眾說是我子。」
【於此法華大眾之中說此小
乘是佛之子。】

「捨我他行經五十歲。」
【捨大入小隔於五道。】

「自見子來巳二十年。」
【自父見子教於小法斷見思
巳雖令轉教猶住草庵名二十年。】

「昔於某城而失是子。」
【昔於實報而失其子。】

「周行求索遂來至此。」
【周行五道而索其子遂來至
此中路化城。】

「凡我所有舍宅人民。」
【凡是我身所有之物住止舍
宅乃至人民。】

「悉巳付之恣其所用。」
【傳家付業繼出續燈所有法
財恣其演布。】

「子念昔貧志意下劣。」
【小乘之人念昔修空志願卑
劣取於四果。】

「今於父所大獲真寶。」
【今於佛所得聞妙法受應身
記如獲大寶。】

「并及舍宅一切財物。」
【舍宅喻理即所依處財物喻
事即所受用。】

「甚大歡喜得未曾有。」
【心中甚是發大歡喜得所未
有受成佛記。】

「佛亦如是。」
【合長者譬。】

「知我樂小未曾說言汝等作佛。」
【知我等心樂於小
法未曾開言汝當作佛。】

「而說我等得諸無漏。」
【而說得於諸無漏智解脫之
法。】

「成就小乘聲聞弟子。」
【成就小教阿羅漢果但名聲
聞方便弟子。】

「佛勑我等說最上道。」
【佛於般若勑聲聞子說無上
法教諸菩薩。】

「修習此者當得成佛。」
【修習此之大乘行者當得成
就究竟佛果。】

「我承佛教為大菩薩。」
【我受佛勑為諸利機大根菩
薩。】

「以諸因緣種種譬喻。」
【以如來教八十一科正因善
緣如夢幻等種種譬喻。】

「若干言詞說無上道。」
【言若干者大約之數說於如
來無上道教。】

「諸佛子等從我聞法。」
【諸大菩薩名為佛子從聲聞
人聞於大法。】

「日夜思惟精勤修習。」
【晝夜不倦如理思修。】

「是時諸佛即授其記。」
【如是時間諸佛同音即與印
證授菩提記。】

「汝於來世當得作佛。」
【汝於未來無量之世具菩薩
道當得成佛。】

「一切諸佛秘藏之法。」
【一切十方諸佛如來秘密之
藏。】

「但為菩薩演其實事。」
【獨為大乘菩薩之機演其微
妙如實之事。】

「而不為我說斯真要。」
【而不與我說此真實至要之
道。】

「如彼窮子得近其父。」
【子喻聲聞父即如來。】

「雖知諸物心不希取。」
【雖知法寶謂非巳物無心希
望。】

「我等雖說佛法寶藏自無志願亦復如是。」
【合上喻
也。】

「我等內滅自謂為足。」
【內心息滅而自謂言所得滿
足。】

「唯了此事更無餘事。」
【但了生死得涅槃事更無餘
外大乘之事。】

「我等若聞。」
【我等志劣若或得聞。】

「淨佛國土教化眾生。」
【除諸惑業名淨佛土自利行
也起諸化導攝受眾生利他行也上求下化是菩薩
業。】

「都無忻樂。」
【怖畏生死急求自度於悲智門都無喜
樂。】

「所以者何。」
【所以樂小不求大利其意如何。】

「一切諸法皆悉空寂。」
【於大乘見世出世間一切法
相性本空寂。】

「無生無滅。」
【法性本寂來無所從故不生也生則有
滅本既無生故不滅也。】

「無大無小。」
【於方便教分大小乘圓頓教中全粗即
妙大外無小點小即大唯一圓融無大無小。】

「無漏無為。」
【以性空故本來清淨無有滲漏無有作
為。】

「如是思惟。」
【如是妙解正念思惟。】

「不生喜樂。」
【初不曾生一念好樂。】

「我等長夜。」
【我等在迷長如夜暗但知樂小畏苦求
空。】

「於佛智慧。」
【於佛世尊無上智慧。】

「無貪無著。」
【愛樂名貪慳心名著而由迷故都無貪
著。】

「無復志願。」
【更無有志願求佛道。】

「而自於法。」
【而自迷心執於小法。】

「謂是究竟。」
【謂證羅漢三界生死皆悉巳盡不受後
身便為畢竟不知界外微細無明全未曾斷非是究
竟無上佛道大般涅槃。】

「我等長夜修習空法。」
【執小迷大暗於圓乘名為長
夜但只修持習於偏空無漏之法。】

「得脫三界苦惱之患。」
【斷見思惑得無漏果脫離三
界生老病死憂悲苦惱如是之患。】

「住最後身有餘涅槃。」
【巳證四果名最後身見思雖
盡尚有身在名為有餘心住空寂名為涅槃。】

「佛所教化得道不虗。」
【此小教中生滅之法是佛所
說依之修行巳得聖道是實不虗。】

「則為巳得報佛之恩。」
【則作巳得隨順佛教報答如
來化育之恩。】

「我等雖為諸佛子等說菩薩法。」
【般若會中蒙佛加
被為諸菩薩說大乘經。】

「以求佛道。」
【令大乘機用以修行求成佛道。】

「而於是法永無願樂。」
【而於大乘是般若法永無一
念好樂之心。】

「導師見捨。」
【如來導師而見棄捨。】

「觀我心故。」
【觀察我等樂著小法心行之故。】

「初不勸進說有實利。」
【都不發言勸勉䇿進說有真
實無上利益。】

「如富長者知子智劣。」
【合如來心知眾生意。】

「以方便力柔伏其心。」
【以方便教智慧之力調柔降
伏其虗妄心。】

「然後乃付一切財物。」
【如彼長者先調子心後付財
物。】

「佛亦如是。」
【佛之方便亦如長者。】

「現希有事。」
【如佛示現方便智力世間所無名罕有
事。】

「知樂小者。」
【知諸世問樂小乘者。】

「以方便力。」
【用功便力。】

「調伏其心。」
【調停制伏其妄心巳。】

「乃教大智。」
【然後乃教佛之大智。】

「我等今日得未曾有。」
【我等聲聞今日法會所得密
意昔所未有。】

「非先所望而今自得。」
【非是本心先有指望而於今
日蒙佛開示自然而得。】

「如彼窮子得無量寶。」
【聲聞之人從佛得法如彼窮
子從父得財。】

「世尊我今得道得果。」
【白佛世尊我等今日聞佛妙
教得於無上趣佛之道必定當得無上佛果。】

「於無漏法。」
【於一佛乘無漏妙法。】

「得清淨眼。」
【得實相慧名清淨眼。】

「我等長夜持佛淨戒。」
【我等昔來無明長夜修持如
來清淨戒行。】

「始於今日得其果報。」
【前說小乘是佛方便始於今
日聞佛音教得其成佛真實果報。】

「法王法中久修梵行。」
【佛為法王於法自在我於法
中久年修持清淨梵行。】

「今得無漏無上大果。」
【小乘無漏離分段生大乘無
漏離變易苦二死俱亡名無上果。】

「我等今日真是聲聞。」
【我等昔來聞聲入道名小聲
聞今者真是大乘聲聞。】

「以佛道聲令一切聞。」
【以成佛道微妙音聲令一切
人聞即成佛。】

「我等今日真阿羅漢。」
【昔證四果是小羅漢今者入
圓是大乘中真阿羅漢。】

「於諸世間天人魔梵。」
【於三界中諸天世人魔王梵
王。】

「普於其中應受供養。」
【普於天人大眾之中以修如
來智慧之故皆應受其恭敬供養。】

「世尊大恩。」
【世尊於我有大恩德。】

「以希有事。」
【以無上法罕有之事。】

「憐愍教化利益我等。」
【矜怜哀愍善巧教化饒益我
等令入妙道。】

「無量億劫誰能報者。」
【經無量劫勤苦修行有誰能
報佛之恩者。】

「手足供給。」
【手足服役供給走使。】

「頭頂禮敬。」
【頭頂至地禮拜恭敬。】

「一切供養。」
【以一切物而為供養。】

「皆不能報。」
【如上多種皆不足報。】

「若以頂戴兩肩荷負。」
【以頂戴佛以肩而擔。】

「於恒沙劫盡心恭敬。」
【縱經劫數如恒沙多盡巳一
心而行恭敬。】

「又以美膳。」
【美好食膳。】

「無量寶衣及諸臥具。」
【以無量種貴價寶衣及諸睡
臥床褥之具。】

「種種湯藥。」
【或以種種上妙湯藥。】

「牛頭栴檀。」
【牛頭山中栴檀妙香。】

「及諸珍寶以起塔廟。」
【若以香木及諸寶物為佛起
造種種塔廟。】

「寶衣布地。」
【即以寶衣而為茵褥。】

「如斯等事以用供養。」
【以如上等而為供養。】

「於恒沙劫亦不能報。」
【經劫雖久未足報稱。】

「諸佛希有。」
【諸佛出世如優曇華時一現耳故云罕
有。】

「無量無邊不可思議大神通力。」
【佛之神通不可限
量無有邊際非是心思及以口議之所能及故云大
也。】

「無漏無為諸法之王。」
【三惑巳盡故無滲漏稱性自
在故無作為於世出世為大法王。】

「能為下劣忍于斯事。」
【以慈悲故能為下小劣弱之
機忍耐調柔說于斯事。】

「取相凡夫隨宜為說。」
【若遇取相凡鄙之夫佛則隨
宜方便為說。】

「諸佛於法得最自在。」
【一切諸佛於法門中或漸或
頓最得自在。】

「知諸眾生種種欲樂及其志力。」
【善知眾生諸根行
業種種情欲及其智見任持之力。】

「隨所堪任。」
【隨其力量之所堪能。】

「以無量喻而為說法。」
【以諸無量種種譬喻而為演
說方便之法。】

「隨諸眾生宿世善根。」
【隨其宿世所有善根。】

「又知成熟未成熟者。」
【知根巳熟及未熟者。】

「種種籌量分別知巳。」
【如是種種籌度思量分別知
其諸根性巳。】

「於一乘道隨宜說三。」
【於一佛乘無上之道方便隨
宜作三乘說。】

妙法蓮華經句解卷第二

妙法蓮華經句解卷第三
錢塘廣照沙門　釋　聞達

「妙法蓮華經藥草喻品第五」

【如來大慈普為法界不令一人獨得滅度皆以如
來滅度而滅度之前信解品大迦葉波但約自類
聲聞之機從漸入圓開解佛意而於大義有所未
周所以世尊復說此品三草二木皆悉滋榮如雨
普潤無不浹洽以彰圓教統被群機。】

「爾時世尊。」
【示信解品說竟之時。】

「告摩訶迦葉。」
【因其信解有所未周故佛告之。】

「及諸大弟子。」
【即須菩提迦旃延大目犍連等。】

「善哉善哉。」
【重歎善哉美其能解。】

「迦葉善說如來真實功德。」
【語契佛意稱為善說如
來功德者簡異三乘方便之道真實者簡非權教假
名之說。】

「誠如所言。」
【實如汝之信解所說。】

「如來復有無量無邊阿僧祇功德。」
【如來功德具足
一切信解所領但為聲聞不及餘眾故云復有。】

「汝等若於無量億劫說不能盡。」
【以二乘智說佛功
德縱經塵劫說不可盡。】

「迦葉當知如來是諸法之王。」
【王者之稱自在為義
如來於法得最自在。】

「若有所說皆不虗也。」
【若於時中有所說法皆是真
實無有虗妄。】

「於一切法。」
【世出世法名為一切。】

「以智方便而演說之。」
【以善巧智而為方便。】

「其所說法。」
【其方便智所說之法。】

「皆悉到於一切智地。」
【一切智者即空智也法相雖
別悉到智位。】

「如來觀知。」
【以如來智觀察了知。】

「一切諸法之所歸趣。」
【一切諸法皆趣空寂。】

「亦知一切眾生深心所行。」
【眾生性欲各有所重其
所行處佛皆知之。】

「通達無礙。」
【佛皆通達無有障礙。】

「又於諸法究盡明了。」
【非但生心亦於法性究竟了
達。】

「示諸眾生一切智慧。」
【以法開示一切眾生令趣智
地入於佛慧。】

「迦葉譬如三千大千世界。」
【大千世界即佛化境一
千小千一千中千合成大千各一世界。】

「山川溪谷。」
【世界喻境量山川溪谷喻境界。】

「土地所生卉木叢林及諸藥草。」
【土地為能生草木
是所生卉即上中下三草木即大小二樹叢生曰林。】

「種類若干。」
【各各有於種子氣類若干之數。】

「名色各異。」
【名字色目各自別異喻於眾生根性各
別。】

「密雲彌布。」
【雲喻佛身密喻妙應身喻三千如雲大
布。】

「徧覆三千大世界。」
【佛身普應知雲徧覆。】

「一時等澍。」
【佛應一切如雨等下。】

「其澤普洽。」
【澤喻法味普皆浹洽。】

「卉木叢林及諸藥草。」
【卉即上中下三草木即大小
二樹叢生曰林。】

「小根小莖小枝小葉。」
【人天二道名小根莖。】

「中根中莖中枝中葉。」
【聲聞緣覺名中藥草。】

「大根大莖大枝大葉。」
【根喻善種莖喻善願枝喻善
門葉喻善行世間之木根莖大者枝葉亦多喻菩薩
人智願大故行解亦深。】

「諸樹大小。」
【就菩薩中又自分二習漸名小習頓名
大。】

「隨上中下各有所受。」
【各隨其量所受不同。】

「一雲所雨。」
【以一大雲喻如來身徧澍甘雨喻如來
教。】

「種其種性。」
【稱其所稟根種習性。】

「而得生長華果敷實。」
【雨潤物生開華結果法潤智
明成因感報。】

「雖一地所生。」
【一地喻性本自平等百物喻心所欲
各異。】

「一雨所潤。」
【一雨喻法普利一切。】

「而諸草木各有差別。」
【眾生根性各各不同如彼草
木所稟各異。】

「迦葉當知如來亦復如是。」
【前約喻說此乃法合。】

「出現於世如大雲起。」
【佛現雲起事義相類。】

「以大音聲。」
【佛音說法如雷之震。】

「普徧世界天人阿修羅。」
【世界所有若天若人及修
羅等皆悉得聞。】

「如彼大雲徧覆三千大千國土。」
【佛身徧應如雲普
覆。】

「於大眾中。」
【即上眾等。】

「而唱是言我是如來應供正徧知明行足善逝世間
解無上士調御丈夫天人師佛世尊。」
【此上十號如
序品解。】

「未度者令度。」
【即眾生無邊誓願度。】

「未解者令解。」
【即煩惱無數誓願斷。】

「未安者令安。」
【即法門無量誓願學。】

「未涅槃者令得涅槃。」
【即佛道無上誓願成。】

「今世後世。」
【今即現世後即未來。】

「如實知之。」
【一一稱實知其因果。】

「我是一切知者。」
【於一切法悉能了知。】

「一切見者。」
【正見明白徹法源底。】

「知道者。」
【善知一切通塞之相。】

「開道者。」
【善能開示佛之道者。】

「說道者。」
【為眾生說無上道者。】

「汝等天人阿脩羅眾。」
【召所化機。】

「皆應到此。」
【令集法會。】

「為聽法故。」
【所以集者為令聽法。】

「爾時無數千萬億種眾生。」
【常途但說十類眾生今
千萬億約根性說。】

「來至佛所而聽法。」
【雲集佛所為欲聽法。】

「如來于時。」
【佛當眾生集會之時。】

「觀是眾生。」
【一一觀察是諸眾生。】

「諸根利鈍。」
【上中下根聰利昏鈍。】

「精進懈怠。」
【精純進道懈慢怠惰。】

「隨其所堪。」
【方便之教隨順物宜。】

「而為說法。」
【隨所應說而為說之。】

「種種無量。」
【機既多種教亦無量。】

「皆令歡喜。」
【皆令得聞心各歡喜。】

「快得善利。」
【精神爽快得大善益。】

「是諸眾生。」
【是來之眾無量眾生。】

「聞是法巳。」
【聞如來說是諸法巳。】

「現世安穩。」
【現在世間如法修進所得安穩。】

「後生善處。」
【捨苦報後托生善處。】

「以道受樂。」
【以今行道後受快樂。】

「亦得聞法。」
【亦得聞佛所說正法。】

「既聞法巳離諸障礙。」
【以宿緣故聞巳思修遠離三
障及諸罣礙。】

「於諸法中。」
【於如來說人天三乘諸法之中。】

「任力所能。」
【任其力量隨其堪能。】

「漸得入道。」
【離四惡處轉生人天從人天身入三乘
道故云漸入。】

「如彼大雲。」
【合如來身。】

「雨於一切。」
【合如來法。】

「卉木叢林及諸藥草。」
【三草二木。】

「如其種性。」
【一一如其種子習性。】

「具足蒙潤。」
【物蒙法潤隨分皆足。】

「各得生長。」
【各遂物性而得生長。】

「如來說法。」
【如雲澍雨。】

「一相一味。」
【等觀眾生故云一相普潤一切故云一
味。】

「所謂解脫相。」
【解三界縛令脫生死。】

「離相。」
【遠離一切塵勞煩惱。】

「滅相。」
【達真空理證寂滅樂。】

「究竟至於一切種智。」
【始用方便暫接初機終歸究
竟一切種智。】

「其有眾生。」
【其有世間諸眾生類。】

「聞如來法。」
【聞於如來所說之法。】

「若持讀誦。」
【若或受持兼以讀誦。】

「如說修行。」
【如佛所說依之修行。】

「所得功德。」
【隨其起修所獲功德。】

「不自覺知。」
【以心迷故自不能知應學何法。】

「所以者何。」
【所以如來現於世者其意云何。】

「唯有如來知此眾生。」
【獨佛一人知此法界種種眾
生。】

「種相體性。」
【種子相貌本體根性。】

「念何事。」
【心中繫念何等之事。】

「思何事。」
【心中思惟何等之事。】

「修何事。」
【其性所了修何等事。】

「云何念。」
【當云何念。】

「云何思。」
【當云何思。】

「云何修。」
【當云何修。】

「以何法念。」
【用何法令繫念。】

「以何法思。」
【用何法令思惟。】

「以何法修。」
【用何法令起修。】

「以何法。」
【以何種法。】

「得何法。」
【可得何法。】

「眾生住於種種之地。」
【性本是一習氣不同隨所依
止名之為住各取自位名種種地。】

「唯有如來知實見之。」
【三乘聖人分見真理唯佛大
聖如實覺知。】

「明了無礙。」
【分明覺了無有障礙。】

「如彼卉木叢林諸藥草等。」
【以諸根性合前草木。】

「而不自知上中下性。」
【草木受潤各取沾足而不自
知力量大小。】

「如來知是一相一味之法。」
【如前。】

「所謂解脫相離相滅相究竟涅槃。」
【前云一切智即
智德也此云涅槃即斷德也。】

「常寂滅相。」
【常住涅槃寂滅之理無相之相名為常
寂。】

「終歸於空。」
【此云空者即上常寂大般涅槃非是斷
空及以偏空非但即空空中具假空假不二名究竟
空。】

「佛知是巳。」
【佛知如是真實義空。】

「觀眾生心欲。」
【以慈眼觀眾生樂欲。】

「而將護之。」
【而乃將理調護曲順機情。】

「是故不即為說一切種智。」
【一切種智者乃佛所證
中道正智以是之故為機未堪不敢即說。】

「汝等迦葉甚為希有。」
【美其信解善達佛意人莫及
之甚為尠有。】

「能知如來隨宜說法。」
【歎希有者以能如是。】

「能信能受。」
【能知故通曉能信故不疑能受故不忘。】

「所以者何。」
【所以歎者其意云何。】

「諸佛世尊隨宜說法。」
【一切諸佛隨順物宜稱機而
說無有定法。】

「難解難知。」
【眾生機雜諸佛意深隱密故難解差別
故難知。】

「爾時世尊欲重宣此義而說偈言。」
【欲以前事重為
證明故說偈言。】

「破有法王出現世間。」
【佛為法王出現於世為破眾
生著有之見。】

「隨眾生欲種種說法。」
【知眾生意隨其所宜以種種
緣而為說法。】

「如來尊重。」
【佛具威德位尊貌重。】

「智慧深遠。」
【佛之智慧深遠無際。】

「久默斯要。」
【此法華經乃是諸佛秘要之事成道巳
來四十餘年未甞拈出故云久默。】

「不務速說。」
【前說不談故云不務速說。】

「有智若聞則能信解。」
【所以未說正為待機欲能信
解然後說之。】

「無智疑悔則為永失。」
【於無智前說此妙經非特不
信兼起謗言則是永失背覺合塵。】

「是故迦葉。」
【告迦葉言以是之故。】

「隨力為說。」
【隨其機力而為說之。】

「以種種緣。」
【或說五乘或說三乘皆方便緣。】

「令得正見。」
【令作方便得於正見。】

「迦葉當知譬如大雲。」
【喻佛應身。】

「起於世間。」
【從真起應如雲之生。】

「徧覆一切。」
【普化群機如雲徧覆。】

「慧雲含潤。」
【智慧身雲含藏利潤。】

「電光晃耀。」
【智如電掣光明晃耀。】

「雷聲遠震。」
【法音圓應如電遠震。】

「令眾悅豫。」
【能令眾心悅懌安豫。】

「日光掩蔽地上清涼。」
【日光炎熾喻諸熱惱慈雲覆
故心地清涼。】

「靉靆垂布。」
【靉靆濃雲之貌慈心濃重俯為含生如
雲低垂徧布一切。】

「如可承攬。」
【頭戴曰承手擥曰攬佛雖尊勝下應群
機以慈悲故易可親近如雲垂下似可戴擥。】

「其雨普等。」
【說法如雨普皆平等。】

「四方俱下。」
【四方即喻住行向地。】

「流澍無量。」
【流澍廣濶不可計量。】

「率土充洽。」
【眾生性地無不沾濡如率土中皆悉充
洽。】

「山川險谷。」
【山喻靜性川喻動性險谷即喻眾生惡
性。】

「幽邃所生。」
【幽隱深邃所產之物。】

「卉木藥草。」
【人天聲聞緣覺上中下根如眾卉木藥
草之類。】

「大小諸樹。」
【頓教菩薩名為大樹漸教菩薩名為小
樹攝機無量故云諸樹。】

「百糓苗稼。」
【百種善念菩提心苗糓能養命善可證
真。】

「甘蔗蒲萄。」
【甘蔗味美喻佛種性蒲萄蔓筵喻諸種
族。】

「雨之所潤。」
【法雨等施物悉均沾。】

「無不豐足。」
【無有一物不豐足者。】

「乾地普洽。」
【入法眾生欲習初乾未與如來法流水
接名為乾地今蒙法潤亦普浹洽。】

「藥木並茂。」
【群機受潤如物等茂。】

「其雲所出。」
【身雲所出。】

「一味之水。」
【如來一味利益眾生更無別念如雲澍
雨水無別味。】

「草木叢林隨分受潤。」
【水味雖一而諸草木受潤不
同法味雖一而諸根器得益不同。】

「一切諸樹。」
【以類攝之但分大小約機眾多故云諸
樹。】

「上中下等。」
【此約三草以喻三乘。】

「稱其大小。」
【此喻漸頓大小菩薩。】

「各得生長。」
【各遂其性生成長育。】

「根莖枝葉。」
【如前。】

「華果光色。」
【華喻善因果喻善報光喻善智色喻善
事。】

「一雨所及皆得鮮澤。」
【蒙一味雨之所潤及一一皆
得鮮明肥澤。】

「如其體相。」
【稱其體質及以相貌。】

「性分大小。」
【種性自分若大若小。】

「所潤是一。」
【法無異味。】

「而各滋茂。」
【受潤不同。】

「佛亦如是。」
【合上喻也。】

「出現於世。」
【從真起應。】

「譬如大雲。」
【以大身雲。】

「普覆一切。」
【徧應群機。】

「既出于世。」
【初降生時如雲之生及轉法輪如雲澍
雨。】

「為諸眾生。」
【受道之機。】

「分別演說。」
【三乘五乘各分別說。】

「諸法之實。」
【雖說方便實為佛乘。】

「大聖世尊。」
【三乘所證名小聖人如來圓極名為大
聖。】

「於諸天人一切眾中。」
【求法之眾。】

「而宣是言。」
【宣布此言。】

「我為如來。」
【我是究竟果德如來。】

「兩足之尊。」
【久修梵行福慧俱足。】

「出于世間。」
【為眾生故不住涅槃。】

「猶如大雲充潤一切。」
【身雲法雨充潤一切。】

「枯槁眾生。」
【無法雨潤名枯槁者。】

「皆令離苦。」
【離惡道苦及二死苦。】

「得安隱樂。」
【得於安隱身心快樂。】

「世間之樂。」
【人天二報五欲樂也。】

「及涅槃樂。」
【三乘一乘寂滅之樂。】

「諸天人眾。」
【諸天及人一切眾等。】

「一心善聽。」
【齊其一心善聽我說。】

「皆應到此。」
【到佛會中。】

「覲無上尊。」
【覲見無上大覺世尊。】

「我為世尊。」
【我是一切世間之尊。】

「無能及者。」
【自餘聖賢無有一人能及我者。】

「安隱眾生故現於世。」
【為令眾生得安隱故出現世
間。】

「為大眾說甘露淨法。」
【如來為眾演說諸法其法清
淨如天甘露無不美者。】

「其法一味解脫涅槃。」
【機情雖異佛意常融一味令
得無上解脫究竟涅槃。】

「以一妙音演暢斯義。」
【據相似異約意名一說權為
實名曰妙音流演通暢斯之妙義。】

「常為大乘而作因緣。」
【所以說小意引入大小智是
因小善是緣。】

「我觀一切普皆平等。」
【佛心無礙等視眾生。】

「無有彼此愛憎之心。」
【眾生則有彼此憎愛佛心平
等一切無也。】

「我無貪著亦無限礙。」
【如來無有貪愛取著慳恡之
心亦無限隔滯礙之相。】

「恒為一切平等說法。」
【常為一切以平等心說無相
法。】

「如為一人眾多亦然。」
【為眾如一一多皆然。】

「常演說法曾無他事。」
【常爾一心為之演法曾無別
事以縈其懷。】

「去來坐立終不疲厭。」
【四威儀中常爾精勤終不見
有疲極厭倦。】

「充足世間如雨普潤。」
【以法潤世悉令充足猶如時
雨普潤一切。】

「貴賤上下。」
【貴族賤類上智下愚。】

「持戒毀戒。」
【持戒之人一向清淨毀戒之人一向染
污。】

「威儀具足。」
【威儀即是諸輕戒也具足受持無有缺
犯。】

「及不具足。」
【謂於諸戒雖則受持不能全淨。】

「正見邪見。」
【知因識果名正見人背理迷真名邪見
者。】

「利根鈍根。」
【諸乘之中第分優劣望前為鈍望後為
利。】

「等雨法雨。」
【平等雨於一味法雨。】

「而無懈倦。」
【為物慈深終無厭倦。】

「一切眾生聞我法者。」
【眾生聞佛所說法者。】

「隨力所受住於諸地。」
【隨其根力住五乘位。】

「或處人天。」
【人及天乘。】

「轉輪聖王。」
【輪王有四謂福所感金銀銅鐵四輪各
異皆人王也。】

「釋梵諸王。」
【釋謂帝釋忉利天主梵即梵王色界天
主及三界中諸餘天王。】

「是小藥草。」
【人天兩乘自跡言之名小藥草就本為
言彼諸天王皆是菩薩遊三摩提所修行處。】

「知無漏法能得涅槃。」
【善知無漏智慧之法能得小
乘偏空涅槃。】

「起六神通。」
【即天眼天耳他心宿命神境漏盡六種
通相由發智故得有神通故云起也。】

「及得三明。」
【天眼宿命漏盡三種通明。】

「獨處山林常行禪定。」
【獨自居處山間林下常行三
昧住於禪寂。】

「得緣覺證。」
【從緣省覺證辟支果。】

「是中藥草。」
【勝於人天故名中草。】

「求世尊處我當作佛。」
【求佛世尊所證之處我當修
行作於佛果。】

「行精進定。」
【修行精進寂滅勝定。】

「是上藥草。」
【此期成佛又勝二乘名上藥草。】

「又諸佛子。」
【言佛子者異於聲聞。】

「專心佛道。」
【專注一心求於佛道。】

「常行慈悲。」
【二乘之人不起大化菩薩根者行大慈
悲。】

「自知作佛決定無疑。」
【心中自知決定成佛無復疑
情。】

「是名小樹。」
【定力轉增心志愈大勝前上草故云少
樹此位菩薩如般若中初發心者。】

「安住神通。」
【安然住於菩薩神通。】

「轉不退輪。」
【能轉諸佛不退法輪。】

「度無量億百千眾生。」
【此即頓教登位不退諸大菩
薩故能廣度無量諸生。】

「如是菩薩名為大樹。」
【力量既大蔭覆益廣故云大
樹。】

「佛平等說如一味雨。」
【佛慈悲心平等而說如時雨
降一味平等。】

「隨眾生性所受不同。」
【法雖平等隨彼眾生所稟根
性得益不同。】

「如彼草木所稟各異。」
【眾生之性如諸草木隨其大
小稟受不同。】

「佛以此喻方便開示。」
【佛以草木喻諸眾生而為方
便開示迷者。】

「種種言辭演說一法。」
【假諸言辭共明一法。】

「於佛智慧如海一滴。」
【佛之性體具足智慧今說一
法如海一渧。】

「我雨法雨。」
【佛下法雨。】

「充滿世間。」
【充滿三界一切世間。】

「一味之法。」
【法味本一。】

「隨力修行。」
【隨其智力修習奉行。】

「如彼叢林藥草諸樹。」
【以法合喻。】

「隨其大小漸增茂好。」
【隨根受道漸漸增茂。】

「諸佛之法常以一味。」
【一切諸佛常用一味平等大
法。】

「令諸世間普得具足。」
【令三世間法味咸足。】

「漸次修行皆得道果。」
【三乘之人漸漸次第修行於
道皆令得果。】

「聲聞緣覺處於山林。」
【二乘樂靜故居山林。】

「住最後身。」
【得羅漢果名最後身永脫三界更不復
生。】

「聞法得果。」
【聞佛說法心能解了得於羅漢及辟支
果。】

「是名藥草各得增長。」
【引喻合法即中藥草。】

「若諸菩薩智慧堅固。」
【菩薩之人智力堅固終不退
墮。】

「了達三界。」
【了了通達三界之中非堅固法。】

「求最上乘。」
【三乘之中菩薩最上。】

「是名小樹而得增長。」
【雖求佛道從漸門入非是頓
證故名小樹。】

「復有住禪得神通力。」
【復有大機住於禪定發得神
通智慧之力。】

「聞諸法空心大歡喜。」
【聞說諸法本性空寂心中明
悟得大歡喜。】

「放無數光度諸眾生。」
【光表智慧用智攝生名為放
光智明不一名為無數。】

「是名大樹而得增長。」
【此喻頓教大菩薩也。】

「如是迦葉。」
【如是二字指上五乘以告迦葉。】

「佛所說法。」
【如來所說方便之法。】

「譬如大雲以一味雨。」
【佛身普應佛法普被如一味
雨無有差別。】

「潤於人華各得成實。」
【潤於五乘善人心華令各增
長結成果實。】

「迦葉當知。」
【由前信解所說未敷今此徧攝故令當
知。】

「以諸因緣。」
【以諸宿世善惡業報因緣之事。】

「種種譬喻。」
【引諸世間種種事物而為譬喻。】

「開示佛道。」
【開示演說成佛之道。】

「是我方便。」
【此等皆是諸佛方便。】

「諸佛亦然。」
【佛之方便亦復如然。】

「今為汝等說最實事。」
【初說三乘破諸魔外名為真
實今復引漸入於一乘名最真實。】

「諸聲聞眾皆非滅度。」
【二乘之人但離虗妄名為滅
度皆非一乘究竟寂滅無上涅槃。】

「汝等所行是菩薩道。」
【汝等二乘所行之道即是大
乘菩薩之道。】

「漸漸修學悉當成佛。」
【從漸入圓唯一佛道無別三
乘。】

「妙法蓮華經授記品第六」

【言授記者修行得到理應如是佛為印成如世爵
命隨其資力大迦葉等聞如來說法譬兩品心得
開悟引窮子喻說所信解但止領得二乘之人從
漸入圓一種法義於如來法如海一渧佛復廣說
山川草木法雨普潤一切皆當得成佛道諸人聞
得法義方周故於此時為四弟子授應身記當來
成佛。】

「爾時世尊說是偈巳。」
【爾藥草品偈竟之時。】

「告諸大眾唱如是言。」
【白在會眾作是說言。】

「我此弟子摩訶迦葉。」
【如前。】

「於未來世當得奉覲。」
【從是巳去未來當得奉敬覲
見。】

「三百萬億諸佛世尊。」
【所見之數。】

「供養恭敬。」
【修法供養身心恭敬。】

「尊重讚歎。」
【尊重於佛發言讚歎。】

「廣宣諸佛無量大法。」
【廣博宣演十方諸佛無有限
量大乘之法。】

「於最後身得成為佛。」
【等覺菩薩名最後身所證妙
覺名為成佛。】

「名曰光明。」
【因以智光照明佛法所以得果號曰光
明。】

「如來應供正徧知明行足善逝世間解無上士調御
丈夫天人師佛世尊。」
【如序品解。】

「國名光德。」
【光明盛德以為國名。】

「劫名大莊嚴。」
【其時清淨以大菩薩而為莊嚴。】

「佛壽十二小劫。」
【應身壽量。】

「正法住世二十小劫。」
【人根勝故如佛在時名為正
法。】

「像法亦住二十小劫。」
【人根漸劣像正法時名為像法。】

「國界嚴飾。」
【依報清淨。】

「無諸穢惡。」
【離諸惡相。】

「瓦礫荊棘。」
【瓦礫坑坎荊榛棘剌。】

「便利不淨。」
【大小便利及諸不淨一切皆無。】

「其土平正無有高下坑坎堆阜。」
【心地平正無高下
相故至感果地亦如是。】

「琉璃為地。」
【因心明了內外映徹所以果上琉璃為地。】

「寶樹行列。」
【因修寶行長菩提樹故至果上寶樹行
列。】

「黃金為繩以界道側。」
【因持正戒遵依繩墨常行中
道故至果上金繩界道。】

「散諸寶華周徧清淨。」
【因地之時徧修梵行故至果
上寶華散地在處嚴潔。】

「其國菩薩無量千億。」
【國中大行其數甚多。】

「諸聲聞眾亦復無數。」
【小乘之人其數亦爾。】

「無有魔事。」
【無有邪見魔障之事。】

「雖有魔及魔民皆護佛法。」
【梵語魔波旬此云殺者
殺害之主名為魔王隨王所作名為魔民若王若民
雖不斷殺而於佛法皆能愛護。】

「爾時世尊欲重宣此義而說偈言告諸比丘。」
【在會
之眾。】

「我以佛眼。」
【以佛天眼。】

「見是迦葉於未來世。」
【見大迦葉於當來世。】

「過無數劫當得作佛。」
【佛眼明見本有時限非是眾
生心力所知名無數劫。】

「而於來世供養奉覲三百萬億諸佛世尊。」
【如前巳
解。】

「為佛智慧。」
【為欲成就佛智慧故。】

「淨修梵行。」
【清淨身心修諸梵行。】

「供養最上二足尊巳。」
【心為能供福慧兩足最上世
尊是所供境。】

「修習一切無上之慧。」
【久在迷故自壞善心今始覺
知復本性體名之為修漸漸增進名之為習一切諸
佛所證之智名無上慧。】

「於最後身得成為佛。」
【等覺後身得成正覺。】

「其土清淨。」
【無穢惡相。】

「琉璃為地。」
【心地明了。】

「多諸寶樹行列道側。」
【表菩提樹成行森列入正道
側。】

「金繩界道。」
【堅固道法名曰金繩分列界則令行正
道。】

「見者歡喜。」
【以境勝故所見歡喜。】

「常出好香。」
【香有三種一者身毛孔中常出牛頭旃
檀無價之香二者口中常出青蓮華香三者寶樹華
果常出種種之香。】

「散眾名華。」
【散於眾多名色之華表行無量正真之
善。】

「種種奇妙以為莊嚴。」
【如上種種奇異莊嚴。】

「其地平正無有丘坑。」
【表心平坦。】

「諸菩薩眾不可稱計。」
【大乘弟子其數眾多。】

「其心調柔。」
【調伏柔順即定心也。】

「逮大神通。」
【聲聞之人名小神通菩薩逮得大乘神
通。】

「奉持諸佛大乘經典。」
【崇奉持誦大乘方等一切經
典是諸佛教。】

「諸聲聞眾無漏後身。」
【小乘聲聞阿羅漢果名最後
身。】

「法王之子亦不可計。」
【佛為法王菩薩為子數亦難
計。】

「乃以天眼不能數知。」
【天眼名同唯除如來餘諸聖
人所得天眼不能知數。】

「其佛當壽十二小劫。」
【器界一增減名為一小劫。】

「正法住世二十小劫像法亦住二十小劫。」
【如上巳
解。】

「光明世尊其事如是。」
【結歸上文。】

「爾時大目揵連須菩提摩訶迦旃延等。」
【義如序品。】

「皆悉悚慄。」
【三人弟子見大迦葉得授道記而身不
預所以未安驚悚戰慄。】

「一心合掌。」
【齊一其心合十指掌。】

「瞻仰尊顏。」
【瞻視敬仰世尊顏容。】

「目不暫捨。」
【正意求佛目睛不瞬。】

「即共同聲而說偈言。」
【即共舉意同聲白佛。】

「大雄猛世尊。」
【英雄猛烈能斷見愛降伏塵勞名大
雄猛。】

「諸釋之法王。」
【諸釋種中佛為最上。】

「哀愍我等故。」
【慈哀怜愍我等之故。】

「而賜佛音聲。」
【願垂賜與佛之音聲。】

「若知我深心。」
【若蒙如來知我深心願求作佛。】

「見為授記者。」
【見我之心與授記者。】

「如以甘露灑除熱得清涼。」
【如天甘露之所沾灑除
去熱惱心得清凉。】

「如從飢國來忽遇大王饍。」
【心願得記如飢思食聞
佛說圓如遇王膳。】

「心猶懷疑懼未敢即便食。」
【雖蒙佛許未聞記莂如
遇設食不蒙降賜心尚懷疑未敢輙取。】

「若復得王教然後乃敢食。」
【須得王旨方敢受食。】

「我等亦如是每惟小乘過。」
【我等弟子如彼飢人每
因思惟習小乘過。】

「不知當云何得佛無上慧。」
【心中不知當云何修能
得無上佛之智慧。】

「雖聞佛音聲言我等作佛。」
【佛音聲者即法譬二品
聞聲聞人皆令作佛。】

「心尚懷憂懼如未敢便食。」
【合上心疑。】

「若蒙佛授記爾乃快安樂。」
【若蒙如來與授記莂爾
乃心快得大安樂。】

「大雄猛世尊常欲安世間。」
【世尊本懷常欲安悉世
間眾生。】

「願賜我等記如飢須教食。」
【此法合也。】

「爾時世尊知諸大弟子心之所念。」
【即前偈云深心
所念。】

「告諸比丘。」
【普告時會。】

「是須菩提於當來世奉覲三百萬億那由他佛供養
恭敬尊重讚歎常修梵行具菩薩道於最後身得成
為佛。」
【那由他者西域大數之名餘如前解。】

「號曰名相。」
【尊者悟空了一切法但有名相號名相
佛。】

「如來應供正徧知明行足善逝世間解無上士調御
丈夫天人師佛世尊。」
【如前巳解。】

「劫名有寶。」
【有空寂法名為有寶。】

「國名寶生。」
【其國清淨有是寶生。】

「其土平正。」
【由平心地則世界地自然平正。】

「頗棃為地。」
【頗棃此云水玉亦表內外映徹。】

「寶樹莊嚴。」
【表菩提樹眾善莊嚴。】

「無諸丘坑。」
【丘陵坑坎表不平心。】

「沙礫荊棘。」
【砂鑠隱脚荊棘剌入表惡毒念殺害於
他。】

「便利之穢。」
【便利穢地惡毒害心其土悉無。】

「寶華覆地周徧清淨。」
【以眾善因莊嚴佛國如諸寶
華徧覆其地。】

「其土人民。」
【國中所有人民之眾。】

「皆處寶臺。」
【所居之處以寶為臺。】

「珍妙樓閣。」
【珍奇妙好種種樓閣臺及樓閣層層級
級即喻道諦三十七品。】

「聲聞弟子無量無邊。」
【小眾多故莫知邊量。】

「算數譬喻所不能知。」
【以數算計以物譬喻皆不能
及。】

「諸菩薩眾無數千萬億那由他。」
【大乘眾多其數若
是。】

「佛壽十二小劫。」
【應身壽量。】

「正法住世二十小劫像法亦住二十小劫。」
【如前巳
解。】

「其佛常處虗空。」
【悟空入道果住法空。】

「為眾說法。」
【以空寂法為眾而說。】

「度脫無量菩薩。」
【大空圓空度諸菩薩。】

「及聲聞眾。」
【徧空真如度聲聞眾。】

「爾時世尊欲重宣此義而說偈言。」
【以前長行重宣
偈頌。】

「諸比丘眾。」
【現前僧眾。】

「今告汝等。」
【誡眾令知。】

「皆當一心。」
【當息雜念皆一其心。】

「聽我所說。」
【攝耳諦聽我之所說。】

「我大弟子。」
【言大弟子簡異餘小眷屬弟子。】

「須菩提者當得作佛號曰名相。」
【如前。】

「當供無數萬億諸佛。」
【所敬境也。】

「隨佛所行漸具大道。」
【隨順諸佛之所修行漸漸具
足大菩薩道。】

「最後身得三十二相。」
【等覺後身成應身佛具諸相
好。】

「端正姝妙猶如寶山。」
【端嚴方正姝大妙好如寶山
王。】

「其佛國土嚴淨第一。」
【比餘佛土此最第一。】

「眾生見者無不愛樂。」
【由依正妙見者樂之。】

「佛於其中度無量眾。」
【於此淨剎度無量人。】

「其佛法中多諸菩薩。」
【法中猶多諸大菩薩。】

「皆悉利根轉不退輪。」
【根皆聦利能轉諸佛不退法
輪。】

「彼國常以菩薩莊嚴。」
【常以菩薩莊嚴其國。】

「諸聲聞眾不可稱數。」
【其數亦多。】

「皆得三明具六神通。」
【聲聞果也。】

「住八解脫。」
【即八背捨背惡向善背麤向細名八解
脫。】

「有大威德。」
【善能降伏內外怨魔有威可畏有德可
敬。】

「其佛說法。」
【其佛世尊說法之時。】

「現於無量神通變化。」
【有信心者但須法說為無信
者現起神通令生敬信後為說法。】

「不可思議。」
【此乃佛之無作妙能豈容心思及以口
議。】

「諸天人民數如恒沙。」
【法眾數多。】

「皆共合掌聽受佛語。」
【眾合掌聽信受佛語。】

「其佛當壽十二小劫。」
【應身壽也。】

「正法住世二十小劫像法亦住二十小劫。」
【如前。】

「爾時世尊復告諸比丘眾我今語汝。」
【告眾通知。】

「是大迦旃延。」
【欲異餘小故標曰大。】

「於當來世以諸供具。」
【能供器也。】

「供養奉事八千億佛。」
【所供境也。】

「恭敬尊重。」
【能供心也上約如來在世之時下明滅
後供養塔廟。】

「諸佛滅後各起塔廟高千由旬。」
【表千如也。】

「縱廣正等五百由旬。」
【竪縱橫廣量正相等五百由
旬表五分法。】

「以金銀琉璃硨磲碼碯真珠玫瑰。」
【如序品解。】

「七寶合成。」
【七支功德名為寶也。】

「眾華瓔珞。」
【以眾寶華及寶瓔珞。】

「塗香。」
【塗身香也。】

「末香。」
【細末香也。】

「燒香。」
【所燒香也。】

「繒蓋幢幡。」
【繒帛為蓋及以幢幡。】

「供養塔廟過是巳後當復供養二萬億佛亦復如是。」

【於佛生前及以滅後所修供養如前無異。】

「供養是諸佛巳具菩薩道。」
【供心是智供事是福具
修諸行是菩薩道。】

「當得作佛號曰閻浮那提金光。」
【閻浮樹名那提此
云洲即是南洲河邊有樹果熟落水染沙成金其色
最上大迦旃延論議第一性如金體不可變壞智如
金光無能過勝故名閻浮金光。】

「如來應供正徧知明行足善逝世間解無上士調御
丈夫天人師佛世尊。」
【如序品解。】

「其土平正。」
【菩薩心地無有不平故所感土悉皆平
正。】

「頗棃為地。」
【體上寶潔也。】

「寶樹莊嚴。」
【菩提願行也。】

「黃金為繩。」
【中正堅剛以為繩墨。】

「以界道側。」
【於道之側界分為八。】

「妙華覆地。」
【德嚴法體如華覆地。】

「周徧清淨。」
【徧斷諸惡徧修淨行無處不周故云徧
淨。】

「見者歡喜。」
【眾生見者無不歡喜。】

「無四惡道地獄餓鬼畜生阿脩羅道。」
【嗔心墮獄貪
以墮鬼癡心墮畜強勝心墮於修羅菩薩因中無此
諸過所以果上無四惡道。】

「多有天人。」
【諸天及人皆是善類。】

「諸聲聞眾及諸菩薩。」
【大小二乘聞法之眾。】

「無量萬億莊嚴其國。」
【以諸無量聲聞菩薩而為莊
嚴。】

「佛壽十二小劫正法住世二十小劫像法亦住二十
小劫。」
【如前。】

「爾時世尊欲重宣此義而說偈言。」
【頌成佛義。】

「諸比丘眾皆一心聽。」
【誡善聽也。】

「如我所說真實無異。」
【佛語真實勸令信受。】

「是迦旃延當以種種妙好供具供養諸佛。」
【當佛在
世修供養也。】

「諸佛滅後起七寶塔亦以華香供養舍利。」
【於佛滅
後修供養也。】

「其最後身。」
【等覺後身。】

「得佛智慧。」
【惑盡解圓。】

「成等正覺。」
【成應身佛。】

「國土清淨。」
【依報勝也。】

「度脫無量萬億眾生。」
【度生多也。】

「皆為十方之所供養。」
【皆得十方一切人天之所供
養。】

「佛之光明無能勝者。」
【光明表智無與等者。】

「其佛號曰閻浮金光。」
【如前。】

「菩薩聲聞斷一切有。」
【大小雖異皆悉破有。】

「無量無數莊嚴其國。」
【其佛國中以諸菩薩及聲聞
眾而為大寶。】

「爾時世尊復告大眾我今語汝。」
【復告大眾語眾令
知。】

「是大目犍連。」
【如序品解。】

「當以種種供具。」
【能供之器。】

「供養八千諸佛。」
【所供境也。】

「恭敬尊重。」
【能供心也上約佛世下明滅後。】

「諸佛滅後各起塔廟高千由旬縱廣正等五百由旬
以金銀琉璃硨磲碼碯真珠玫瑰七寶合成。」
【如前。】

「眾華瓔珞塗香抹香燒香繒蓋幢幡以用供養。」
【所
供事也。】

「過是巳後當復供養二百萬億諸佛亦復如是。」
【生
前滅後所修供事亦如八千等無有異。】

「當得成佛號曰多摩羅䟦旃檀香。」
【多摩羅䟦此云
性無垢賢栴檀即海岸牛頭旃檀神通智慧功德妙
香充滿法界故以為名。】

「如來應供正徧知明行足善逝世間解無上士調御
丈夫天人師佛世尊。」
【如序品解。】

「劫名喜滿。」
【時分好故歡喜充滿。】

「國名意樂。」
【國土清淨見者意樂。】

「其土平正頗棃為地寶樹莊嚴散真珠華周徧清淨
見者歡喜多諸天人菩薩聲聞其數無量。」
【並如前
解。】

「佛壽二十四小劫。」
【前三尊者壽十二劫今二十四
一倍增多。】

「正法住世四十小劫像法亦住四十小劫。」
【正像劫
數亦倍於前。】

「爾時世尊欲重宣此義而說偈言我此弟子大目犍
連。」
【如前。】

「捨是身巳。」
【捨今靈山羅漢後身。】

「得見八千二百萬億諸佛世尊。」
【先供八千後復供
養二百萬億。】

「為佛道故。」
【為求成佛無上道故。】

「供養恭敬。」
【以事供養以心恭敬。】

「於諸佛所常修梵行。」
【修於諸佛所起之行。】

「於無量劫奉持佛法。」
【歷年滋久崇奉受持佛之正
法。】

「諸佛滅後。」
【上明佛前今明佛後。】

「起七寶塔。」
【以七珍寶建舍利塔。】

「長表金剎。」
【表明剎竿欲今迷者之所歸趣以金為
剎莊嚴堂舍。】

「華香伎樂。」
【若香若華伎藝音樂。】

「而以供養諸佛塔廟。」
【舍利寶塔像設廟宇。】

「漸漸具足菩薩道巳。」
【既曰圓宗本無次第何言漸
漸此是圓漸非漸圓也理可頓悟事須漸修以漸修
故始得具足。】

「於意樂國而得作佛。」
【由如意通之所化現故名意
樂。】

「號多摩羅旃檀之香。」
【神通妙香普薰法界故號旃
檀。】

「其佛壽命二十四劫。」
【住壽許時。】

「常為天人演說佛道。」
【為天人說佛之大道。】

「聲聞無量如恒河沙。」
【比丘數多。】

「三明六通有大威德。」
【羅漢所證有如是等大威德
力。】

「菩薩無數志固精進。」
【菩薩眾多志願堅固道業精
勤。】

「於佛智慧皆不退轉。」
【於佛所證甚深智慧皆能進
趣得不退轉。】

「佛滅度後正法當住四十小劫像法亦爾。」
【像法住
世亦四十劫。】

「我諸弟子威德具足。」
【上首弟子具威德者。】

「其數五百皆當授記。」
【即五百羅漢如羅漢名經說。】

「於未來世咸得成佛。」
【五百授記同號普明。】

「我及汝等宿世因緣。」
【即化城品十六王子覆講法
華結緣之事。】

「吾今當說。」
【許為說也。】

「汝等善聽。」
【誡令攝心。】

「妙法蓮華經化城喻品第七」

【上等之機方便品中直是法說身子得記中等之
機譬喻藥草分別而說四大弟子各得授記下等
之機聞而未悟復以化城引緣而說五百弟子一
時授記。】

「佛告諸比丘。」
【五百羅漢等。】

「乃往過去無量無邊不可思議阿僧祇劫。」
【歷劫滋
久心思口議不可得及過去之世。】

「爾時有佛名大通智勝。」
【大通佛名未見所出義約
大通者羅漢神通逆順知八萬劫橫見三千界初地
菩薩能知百佛世界逆順知無量劫自二地巳去所
知所見倍倍增勝佛神通者橫徧十方竪窮三際悉
知悉見無不通徹故曰大通言智勝者二乘之智能
斷見思出於三界菩薩之智雖斷界外無明塵沙至
於等覺尚有一品微細無明唯佛之智究竟覺了三
惑淨盡二死俱亡勝彼三乘故曰智勝。】

「如來應供正徧知明行足善逝世間解無上士調御
丈夫天人師佛世尊。」
【如序品解。】

「其國名好成。」
【佛名大通通由定發所應之國禪定
為城故名好城。】

「劫名大相。」
【大通佛壽五百四十萬億那由他劫佛
壽尚爾其劫又長時相事相佛菩薩相一一廣大故
曰大相。】

「諸比丘。」
【告諸會眾。】

「彼佛滅度巳來甚大久遠。」
【彼大通佛過去巳久。】

「譬如三千大千世界所有地種。」
【積塵成土積土成
地一切微塵是地大種欲譬劫久故舉大千所有地
種。】

「假使有人磨以為墨。」
【設為譬喻故云假使如人磨
地以為墨水。】

「過於東方千國土。」
【從東過去千佛化境千箇三千
大千世界。】

「乃下一點大如微塵。」
【過爾許國方下一點如微塵
大。】

「又過千國土復下一點。」
【一點之墨點千國土。】

「如是展轉盡地種墨。」
【如是次第過一千國又過千
國點盡一化三千世界所磨墨水。】

「於汝等意云何。」
【於汝現前諸比丘等意謂如何。】

「是諸國土。」
【是諸經過所點國土。】

「若算師。」
【計算之師。】

「若筭師弟子。」
【上云筭師止是一人今云弟子其數
眾多。】

「能得邊除。」
【還有能得世界邊除。】

「知其數不。」
【知其所點國土數不。】

「不也世尊。」
【大眾答佛弗可知也。】

「諸比丘。」
【佛語大眾。】

「是人所經國土。」
【是點塵人所經由處。】

「若點不點。」
【若下點處若不點處。】

「盡抹為塵。」
【盡皆細末而為微塵。】

「一塵一劫。」
【以一點塵而為一劫。】

「彼佛滅度巳來。」
【彼大通佛從滅度來。】

「復過是數。」
【又復過是微塵之數。】

「無量無邊百千萬億阿僧祇劫。」
【多如微塵言其劫
數。】

「我以如來知見力故。」
【以佛自證知見力故。】

「觀彼久遠猶若今日。」
【視昔如今佛宿命通。】

「爾時世尊欲重宣此義而說偈言。」
【欲宣遠意故重
說言。】

「我念過去世。」
【佛自思念過去世時。】

「無量無邊劫。」
【經歷多劫。】

「有佛兩足尊。」
【有佛世尊福慧兩足。】

「名大通智勝。」
【如前。】

「如人以力磨三千大千土。」
【如人以力磨三千界。】

「盡此諸地種皆悉以為墨。」
【盡三千界所有地體皆
磨為墨。】

「過於千國土乃下一塵點。」
【過千佛土下一點塵。】

「如是展轉點盡此諸塵墨。」
【從千佛土至千佛土又
下一點如是點盡三千地體所有塵墨。】

「如是諸國土點與不點等。」
【如是經過千千國土若
曾著點及不點者是等無數微塵世界。】

「復盡抹為塵一塵為一劫。」
【復以諸界盡抹為塵以
一微塵而為一劫。】

「此諸微塵數其劫復過是。」
【盡上如是地種種巳其
所經劫復過此數。】

「彼佛滅度來如是無量劫。」
【合上塵數。】

「如來無礙智知彼佛滅度。」
【釋迦如來以無礙智知
彼大通滅度之相。】

「及聲聞菩薩。」
【及見彼佛所化聲聞及菩薩眾。】

「如見今滅度。」
【猶如今日所見無異。】

「諸比丘當知。」
【告諸比丘當知是事。】

「佛智淨微妙無漏無所礙。」
【佛之智慧清淨微妙無
有滲漏亦無滯礙。】

「通達無量劫。」
【善能通達無量劫前所有之事。】

「佛告諸比丘。」
【說偈言巳復告大眾。】

「大通智勝佛。」
【如前。】

「壽五百四十萬億那由他劫。」
【彼佛應身住世之壽
若表法者五百即五道四十即四生佛所以出為欲
度脫五道四生住壽如是緣盡入滅。】

「其佛本坐道場。」
【其佛本時坐於道場。】

「破魔軍巳。」
【諸大魔王受多眷屬其佛大通道果將
成以威德力震動世界魔及魔民悉來戰鬪故用破
魔俟魔退巳後方成道。】

「垂得阿耨多羅三藐三菩提。」
【垂者臨也餘如序品。】

「而諸佛法不現在前。」
【以悟道故見諸佛法現在目
前名為得道今將欲得故未現前。】

「如是一小劫乃至十小劫。」
【破魔之後經如許時。】

「結跏趺坐。」
【兩足相結加趺而坐。】

「身心不動。」
【身不動威儀寂靜也心不動妄念寂滅
也。】

「而諸佛法猶不在前。」
【攝靜雖久猶未得成正徧知
覺故未現前。】

「爾時忉利諸天。」
【爾大通佛將得道時三十三天。】

「先為彼佛。」
【預為先彼大通如來。】

「於菩提樹下。」
【諸佛應身皆在樹下成菩提者蓋由
因中發菩提心修菩提行如樹種子根莖枝葉漸漸
增長所以果上樹下成道。】

「敷師子座高一由旬。」
【佛身大故所設之座亦復廣
大高四十里。】

「佛於此座當得阿耨多羅三藐三菩提。」
【諸天設座
意欲奉佛請於此處當得菩提。】

「適坐此座。」
【適往坐此菩提之座。】

「時諸梵天王。」
【諸梵天上諸梵天王。】

「雨眾天華。」
【下於四色天上之華。】

「面百由旬。」
【一一方面名百由旬。】

「香風時來吹去萎華。」
【復時之間有香風來吹去所
散巳萎之華。】

「更雨新者。」
【更復別雨新鮮之華。】

「如是不絕滿十小劫供養於佛。」
【為佛未現佛坐十
劫諸天常爾散華供養。】

「乃至滅度常雨此華。」
【從成佛去至于滅度經歷多
劫常以華供。】

「四王諸天為供養佛常擊天鼓。」
【四天門王及以諸
天常為供佛擊於天皷。】

「其餘諸天作天伎樂。」
【自餘欲色諸天仙眾各作天
上伎藝歌樂。】

「滿十小劫。」
【擊皷作樂皆滿十劫。】

「至于滅度亦復如是。」
【從初十劫至于滅度五百四
十萬億那由他劫亦是如此。】

「諸比丘大通智勝佛過十小劫。」
【未成之前一坐十
劫。】

「諸佛之法乃現在前。」
【十劫之後道果方成諸佛之
法悉現其前。】

「成阿耨多羅三藐三菩提。」
【即無上等正覺。】

「其佛未出家時。」
【佛初在家未出俗時。】

「有十六子。」
【所生王子有十六人。】

「其第一者名曰智積。」
【第一太子智慧深厚故名智
積。】

「諸子各有種種珍異玩好之具。」
【其諸王子平昔之
間各有受用珍玩之物。】

「聞父得成阿耨多羅三藐三菩提。」
【聞其父王得成
正覺。】

「皆捨所珍。」
【皆悉棄捨常所玩好。】

「往詣佛所。」
【往至父王成佛之所。】

「諸母涕泣而隨送之。」
【是諸王子所生之母見子棄
俗從父出家所以涕泣各隨其子而往送之。】

「其祖轉輪聖王。」
【大通之父因孫名祖轉輪聖王即
是菩薩修行之位。】

「與一百大臣。」
【同輔佐者大臣百官。】

「及餘百千萬億人民。」
【國中所有人民之眾。】

「皆共圍繞隨至道場。」
【諸王子祖及所生母國中大
臣人民之眾皆悉周圍環繞王子隨逐至於大通如
來道場之所。】

「咸欲親近大通智勝如來。」
【大眾皆欲親近於佛。】

「供養恭敬尊重讚歎。」
【陳設供養盡心恭敬倍加尊
重發言稱讚。】

「到巳頭面禮足。」
【到佛所巳以頭至地面禮佛足。】

「繞佛畢巳。」
【繞佛表敬。】

「一心合掌。」
【息諸妄念端謹一心合十指掌。】

「瞻仰世尊以偈頌曰。」
【以目瞻仰以偈讚頌。】

「大威德世尊。」
【有大威德大覺世尊。】

「為度眾生故。」
【為欲度脫諸眾生故。】

「於無量億歲。」
【修行許久。】

「爾乃得成佛。」
【爾乃得成究竟果佛。】

「諸願巳具足。」
【在昔因地願成佛道今得正覺俱滿
諸願。】

「善哉吉無上。」
【讚言善哉吉祥無上。】

「世尊甚希有。」
【世間之尊甚為希有。】

「一坐十小劫身體及手足靜然安不動。」
【歎身定也。】

「其心常憺怕未曾有散亂。」
【其心常常憺怕無為未
曾昏散歎心定也。】

「究竟永寂滅。」
【究竟永斷無明惑根證大寂滅。】

「安住無漏法。」
【安隱住於無漏妙法。】

「今者見世尊安隱成佛道。」
【我等今者得見世尊安
然隱寂成就佛道。】

「我等得善利稱慶大歡喜。」
【我等遇佛聞法信解得
大善益交相稱慶心大歡喜。】

「眾生常苦惱。」
【眾生在迷常懷苦惱。】

「盲瞑無導師。」
【如生盲人瞑然莫親以無緣故不遇
導師。】

「不識苦盡道。」
【不能識別滅盡諸苦究竟之道。】

「不知求解脫。」
【不知求覔出離解脫。】

「長夜增惡趣。」
【長如夜間迷瞑造業增長惡報。】

「減損諸天眾。」
【以業惑果生惡趣多天眾轉減。】

「從冥入於冥。」
【從冥昧心造冥昧業受冥昧苦從於
迷冥入於迷冥。】

「永不聞佛名。」
【永不獲聞佛之名字。】

「今佛得最上安隱無漏道。」
【今佛世尊得成無上安
隱寂滅無漏聖道。】

「我等及天人為得最大利。」
【我等諸人及餘一切天
人之眾是得最上廣大利益。】

「是故咸稽首歸命無上尊。」
【是故咸皆稽首歸命無
上世尊。】

「爾時十六王子偈讚佛巳。」
【說如上偈讚歎佛巳。】

「勸請世尊轉於法輪。」
【佛雖巳成未曾聞法故加勸
請。】

「咸作是言世尊說法多所安隱。」
【佛若說法多有所
益令得安隱。】

「憐愍饒益諸天人民。」
【矜憐哀愍饒潤利益諸天仙
眾及以人民。】

「重說偈言。」
【復述前意勸請世尊。】

「世雄無等倫。」
【世尊大雄無與等倫。】

「百福自莊嚴。」
【以百種福而自莊嚴。】

「得無上智慧。」
【證得無上真實智慧。】

「願為世間說。」
【願與世間諸眾生說。】

「度脫於我等。」
【願賜救脫我等之輩。】

「及諸眾生類。」
【及諸一切眾生之類。】

「為分別顯示。」
【與之分別顯了開示。】

「令得是智慧。」
【令得如是真實智慧。】

「若我等得佛。」
【若或我等得成佛道。】

「眾生亦復然。」
【餘眾生類亦復當然。】

「世尊知眾生。」
【世尊大慈能知眾生。】

「深心之所念。」
【發志求佛名曰深心而此心中之所
思念。】

「亦知所行道。」
【亦知眾生宿世之因所行何道。】

「又知智慧力。」
【又知眾生智慧之力。】

「欲樂及修福。」
【心所欲樂及所修福。】

「宿命所行業。」
【眾生過去所有宿命及其所行善惡
業行。】

「世尊悉知巳。」
【世尊既巳悉知眾生所有之事。】

「當轉無上輪。」
【當為轉於無上法輪。】

「佛告諸比丘大通智勝佛得阿耨多羅三藐三菩提
時。」
【如前。】

「十方各五百萬億諸佛世界六種震動。」
【六種之相
如序品解五百萬億者表佛出世震動一切十方五
道蒙光利益。】

「其國中間幽冥之處。」
【其諸國中幽暗之處。】

「日月威光所不能照而皆大明。」
【尋常之間日月光
明照不到處今佛如來慈悲慧光悉照明了。】

「其中眾生各得相見。」
【其幽冥中雖有眾生各不相
見因佛光明悉見明了。】

「咸作是言。」
【眾生咸作如是念言。】

「此中云何忽生眾生。」
【此幽暗中云何忽然有諸眾
生。】

「又其國界。」
【又大通佛所有國界。】

「諸天宮殿。」
【欲界諸天所居宮殿。】

「乃至梵宮。」
【乃至色界十八梵宮。】

「六種震動。」
【如序品解。】

「大光普照徧滿世界。」
【有大光明普照一切徧滿化
境所有世界。】

「勝諸天光。」
【佛之光明出過一切豈與天光之所等
倫。】

「爾時東方五百萬億諸國土中梵天宮殿。」
【所震動
處梵天之宮。】

「光明照曜倍於常明。」
【佛光所照倍勝餘光。】

「諸梵天王。」
【即上五百。】

「各作是念今者宮殿光明昔所未有。」
【諸宮殿光昔
未曾見。】

「以何因緣而現此相。」
【不知何緣有此瑞相。】

「是時諸梵天王即各相詣共議此事。」
【諸天互相共
論瑞相。】

「時彼眾中有一大梵天王名救一切。」
【大梵王者諸
梵中尊以慈悲故名救一切。】

「為諸梵眾而說偈言我等諸宮殿光明昔未有此是
何因緣宜各共求之。」
【見所希有勸眾同求。】

「為大德天生為佛出世間。」
【為復大德諸天降生為
復是佛出現於世。】

「而此大光明徧照於十方。」
【此後二句言光所照必
有聖仙出生於世。】

「爾時五百萬億國土諸梵天王與宮殿俱。」
【諸天行
處宮殿隨身。】

「各以衣裓。」
【以衣段為盛香之器。】

「盛諸天華。」
【盛貯天上所有妙華。】

「共詣西方推尋是相。」
【佛光東來天從西詣。】

「見大通智勝如來處于道場菩提樹下坐師子座。」

【佛成道處名為於寶樹下得成菩提名菩提樹。】

「諸天龍王乾闥婆緊那羅摩睺羅伽人非人等恭敬
圍繞。」
【如常所解。】

「及見十六王子請佛轉法輪。」
【見請世尊轉於法輪。】

「即時諸梵天王頭面禮佛繞百千帀。」
【表敬儀也。】

「即以天華而散佛上。」
【散華共佛表布善因。】

「其所散華如須彌山。」
【梵語須彌盧此云妙高峯華
積如山言其多也。】

「並以供養佛菩提樹。」
【並以道樹而獻於佛。】

「其菩提樹高十由旬。」
【高四百里。】

「華供養巳各以宮殿奉上彼佛。」
【各以所乘天仙宮
殿奉上大通。】

「而作是言惟見哀愍饒益我等。」
【願佛見怜利益我
等。】

「所獻宮殿願垂納處。」
【如我所獻寶飾宮殿願佛垂
慈為之納受。】

「時諸梵天王即於佛前一心同聲以偈頌曰。」
【專秉
一心異口同音。】

「世尊甚希有難可得值遇。」
【佛智佛德及以相好世
所希有過久遠劫時乃出現難可遭逢。】

「具無量功德。」
【明行足也。】

「能救護一切。」
【善能普度一切眾生。】

「天人之大師哀愍於世間。」
【慈哀怜愍世間眾生。】

「十方諸眾生普皆蒙饒益。」
【十方世界三乘九道皆
蒙利益。】

「我等所從來五百萬億國。」
【所過之土五百萬億其
來遠也。】

「捨深禪定樂為供養佛故。」
【諸梵天王皆住禪定寂
靜之樂因佛光照捨禪定樂自遠而來為供養佛言
意勤也。】

「我等先世福宮殿甚嚴飾。」
【我等之輩以先世時修
禪定福今生梵天所感宮殿甚是嚴好。】

「今以奉世尊唯願哀納受。」
【今以所乘天寶宮殿奉
獻世尊惟願哀愍而納受之。】

「爾時諸梵天王偈讚佛巳。」
【先伸供養表行施也以
偈讚歎表歸敬也。】

「各作是言惟願世尊轉於法輪。」
【勸請世尊願為大
眾轉妙法輪。】

「度說眾生開涅槃道。」
【救度解脫一切眾生開示無
漏涅槃之道。】

「時諸梵天王一心同聲而說偈言。」
【眾皆一心說偈
勸請。】

「世雄兩足尊惟願演說法。」
【世間威雄福慧兩足無
上之尊惟願為眾演說諸法。】

「以大慈悲力度苦惱眾生。」
【用大慈力與一切樂用
大悲力拔一切苦令諸眾生皆得度於煩惱苦海。】

「爾時大通智勝如來默然許之。」
【佛許之相多種不
同或時點頭此身許也或云當為汝說此口許也今
但默然此心許也或云止止此不許也。】

「又諸比丘東南方五百萬億國土諸大梵王各自見
宮殿光明照曜昔所未有歡喜踊躍生希有心即各
相詣共議此事。」
【共議宮殿瑞光之事。】

「時彼眾中有一大梵天王名曰大悲。」
【悲濟一切名
曰大悲。】

「為諸梵眾而說偈言是事何因緣而現如此相。」
【是
妙光明照宮殿事不知何緣而現此相。】

「我等諸宮殿光明昔未有。」
【是宮殿光昔所未有。】

「為大德天生為佛出世間。」
【為是大德天仙降生為
是諸佛出現於世。】

「未曾見此相當共一心求。」
【見所未見勸共推求。】

「過千萬億土尋光共推之。」
【經過遠土隨光共求。】

「多是佛出世度脫苦眾生。」
【多分是佛出現於世度
脫一切苦惱眾生。】

「爾時五百萬億諸梵天王與宮殿俱。」
【與所宮殿俱
時發來。】

「各以衣裓盛諸天華。」
【衣為囊裓用盛寶華。】

「共詣西北方推尋是相。」
【天自東南來西北土為欲
推尋光瑞之相。】

「見大通智勝如來處于道場菩提樹下坐師子座。」

【初見如來坐道樹下。】

「諸天龍王乾闥婆緊那羅摩睺羅伽人非人等恭敬
圍繞。」
【次具八部圍繞於佛。】

「及見十六王子請佛轉法輪。」
【三見王子請佛說法。】

「時諸梵天王頭面禮佛繞百千帀。」
【諸梵見佛致敬
旋繞。】

「即以天華而散佛上。」
【散華供佛表於佛境植眾善
因。】

「所散之華如須彌山。」
【積聚多也。】

「并以供養佛菩提樹。」
【以樹奉佛表覺支林。】

「華供養巳各以宮殿奉上彼佛。」
【捨所乘來天寶宮
殿以奉世尊行大施也。】

「而作是言惟見哀愍饒益我等。」
【願佛見我生慈憫
心以功德利饒益於我。】

「所獻宮殿願垂納受。」
【如我等獻天寶宮殿願佛慈
悲持垂納受。】

「爾時諸梵天王即於佛前一心同聲以偈頌曰聖主
天中天。」
【佛大聖主諸天中王。】

「迦陵頻伽聲。」
【迦陵頻伽此云妙音佛音美妙如頻
伽聲。】

「哀愍眾生者我等今敬禮。」
【哀愍眾生大覺聖者我
等今日恭敬作禮。】

「世尊甚希有久遠乃一現。」
【世尊慈悲甚是罕有經
歷久遠乃一出現。】

「一百八十劫空過無有佛。」
【百八十劫無佛出興表
十八界佛性隱也。】

「三惡道充滿諸天眾減少。」
【不遇佛化作業者多惡
趣充塞以不修善福盡沉淪天眾減少。】

「今佛出於世為眾生作眼。」
【不識是非如無目者佛
出化導如盲得眼。】

「世間所歸趣救護於一切。」
【世間之所歸依趣向救
度覆護一切眾生。】

「為眾生之父哀愍饒益者。」
【世間之父能生色身佛
為法父從法化生清淨法身哀憐饒益世間之者。】

「我等宿福慶今得值世尊。」
【我等宿福今生慶幸得
值世尊。】

「爾時諸梵天王偈讚佛巳各作是言唯願世尊哀愍
一切。」
【願興慈也。】

「轉於法輪度脫眾生。」
【勸說法也。】

「時諸梵天王一心同聲而說偈言大聖轉法輪顯
示諸法相。」
【法運無窮如輪之轉顯示一切善惡之
相。】

「度苦惱眾生令得大歡喜。」
【脫苦與樂令得歡悅。】

「眾生聞此法得道若生天。」
【眾生聞此佛法之故或
得聖道或生天中。】

「諸惡道減少忍善者增益。」
【惡道之眾漸漸減少忍
耐之人修習善者轉得增益。】

「爾時大通智勝如來默然許之。」
【佛聞所請既不辭
却以默表許。】

「又諸比丘南方五百萬億國土諸大梵王各自見宮
殿光明照曜昔所未有歡喜踊躍生希有心。」
【各心
中各生希有想。】

「即各相詣共議此事。」
【會眾口議。】

「以何因緣我等宮殿有此光耀。」
【推思是光何緣而
有。】

「而彼眾中有一大梵天王名曰妙法。」
【善為諸天演
說妙法故立是名。】

「為諸梵眾而說偈言我等諸宮殿光明甚威耀。」
【威
德光耀。】

「此非無因緣是相宜求之。」
【此瑞光相非無因生眾
宜一心皆共求之。】

「過於百千劫未曾見是相。」
【久劫未見甚為希有不
可易也。】

「為大德天生為佛出世間。」
【為是大德天仙降生為
是如來出現於世。】

「爾時五百萬億梵天王與宮殿俱。」
【各乘宮殿從空
而來。】

「各以衣裓盛諸天華共詣北方。」
【自南至北。】

「推尋是相。」
【推求尋覔瑞應之相。】

「見大通智勝如來處于道場菩提樹下坐師子座。」

【得見佛也。】

「諸天龍王乾闥婆緊那羅摩睺羅伽人非人等恭敬
圍繞。」
【見八部眾。】

「及見十六王子請佛轉法輪。」
【見諸王子請轉法輪。】

「時諸梵天王頭面佛繞百千帀。」
【如恭敬也。】

「即以天華而散佛上。」
【獻妙供也。】

「所散之華如須彌山。」
【所積高也。】

「并以供養佛菩提樹。」
【請於樹下轉法輪也。】

「華供養巳各以宮殿奉上彼佛。」
【以巳受用施於佛
也。】

「而作是言惟見哀愍饒益我等。」
【願佛攝受求福報
也。】

「所獻宮殿願垂納受。」
【我等所獻願佛垂納。】

「爾時諸梵天王即於佛前一心同聲以偈頌曰世尊
甚難見。」
【久遠一遇難得見也。】

「破諸煩惱者。」
【是破一切煩惱業者。】

「過百三十劫今乃得一見。」
【前云過百千劫今云百
三十劫所見異也即經云久乃見佛者為說佛難值
又百三十者十二輪迴是眾生境出過十二即見佛
也。】

「諸飢渴眾生以法雨充滿。」
【於無法潤飢渴眾生以
大法雨悉令充足。】

「昔所未曾覩無量智慧者。」
【從昔未見無量甚深大
智慧者。】

「如優曇鉢羅今日乃值遇。」
【佛難得見如瑞應華始
於今日乃得值遇。】

「我等諸宮殿蒙光故嚴飾。」
【覩見希有割捨供養。】

「世尊大慈愍惟願垂納受。」
【求佛納受願生福也。】

「爾時諸梵天王偈讚佛巳各作是言唯願世尊轉於
法輪。」
【先伸供讚次加勸請。】

「令一切世間諸天魔梵。」
【魔王梵王。】

「沙門。」
【出家學者。】

「婆羅門。」
【在家淨行。】

「皆獲安穩而得度脫。」
【未聞法前心不自在聞巳心
安得度生死。】

「時諸梵天王一心同聲以偈頌曰唯願天人尊。」
【願
諸天人所尊敬者。】

「轉無上法輪。」
【流運無窮名之為轉佛之法輪為無
有上。】

「擊于大法鼓。」
【四大交擊發出音聲演說諸法名大
法皷。】

「而吹大法螺。」
【螺聲改號佛無定法隨機改轉名吹
法螺。】

「普雨大法雨。」
【佛之說法如雨普潤。】

「度無量眾生。」
【擊皷吹螺轉輪雨雨總願度脫一切
眾生。】

「我等咸歸請當演深遠音。」
【我等咸共依歸勸請當
為眾演深遠法音。】

「爾時大通智勝如來默然許之西南方乃至下方亦
復如是。」
【方位有十經中但明東方東南方南方上
方餘之西南方西方西北方北方東北方下方存略
故云乃至其諸天王見光共議各隨方來禮佛散華
獻宮勸請一一皆然。】

「爾時上方五百萬億國土諸大梵王皆悉自覩所止
宮殿光明威曜昔所未有歡喜踊躍生希有心。」
【見
奇瑞相所以心喜。】

「即各相詣共議此事以何因緣我等宮殿有斯光明。」

【推所以也。】

「時彼眾中有一大梵天王名曰尸棄。」
【此云火梵天
之王以禪定故化多婬心成智慧火故曰尸棄。】

「為諸梵眾而說偈言今以何因緣我等諸宮殿。」
【今
者不知何因緣故我等所居宮殿之中。】

「威德光明耀嚴飾未曾有。」
【威德光耀種種嚴飾昔
所未有。】

「如是之妙相昔所未聞見。」
【此之妙相昔所未見。】

「為大德天生為佛出世間。」
【為是天仙降生世上為
是果佛出現人間。】

「爾時五百萬億諸梵天王與宮殿俱。」
【各乘宮殿從
空而來。】

「各以衣裓盛諸天華。」
【衣裓盛華擬散佛也。】

「共詣下方推尋是相。」
【自上至下尋奇瑞相。】

「見大通智勝如來處于道場菩提樹下坐師子座。」

【得見佛也。】

「諸天龍王乾闥婆緊那羅摩睺羅伽人非人等恭敬
圍繞。」
【見四眾也。】

「及見十六王子請佛轉法輪。」
【見諸王子請佛說法。】

「時諸梵天王頭面禮佛繞百千帀。」
【表勤重也。】

「即以天華而散佛上。」
【散華供佛表於佛境修淨福
也。】

「所散之華如須彌山。」
【所積之因高而大也。】

「並以供養佛菩提樹。」
【以樹獻佛請佛於此而成正
覺。】

「華供養巳各以宮殿奉上彼佛。」
【獻華奉宮修福分
也。】

「而作是言唯見哀愍饒益我等。」
【願佛見我生哀憫
心受施興福利益我等。】

「所獻宮殿願垂納處。」
【我等所獻隨身宮殿願佛垂
慈為我納受。】

「時諸梵天王即於佛前一心同聲以偈頌曰善哉見
諸佛救世之聖尊。」
【善哉正見諸佛如來救護世間
大聖世尊。】

「能於三界獄勉出諸眾生。」
【能於三界生死獄中勸
勉眾生令得出離。】

「普智天人尊哀愍群萌類。」
【普佛智慧天人中尊哀
愍群生善芽之類。】

「能開甘露門廣度於一切。」
【甘露是諸天不死之藥
佛開法施令脫生死名為甘露平等救護一切眾生
名為廣度。】

「於昔無量劫空過無有佛。」
【於往昔時無量劫數悉
皆空過無有佛出。】

「世尊未出時十方常闇暝。」
【諸佛世尊未出世時十
方國土常如暗昧。】

「三惡道增長阿修羅亦盛。」
【世間無師眾生迷惑增
長惡報及修羅類。】

「諸天眾轉減死多墮惡道。」
【諸天縱欲福盡退墮死
時多生惡道之中。】

「不從佛聞法常行不善事。」
【由不從佛聞於正法常
行世間不善之事。】

「色力及智慧斯等皆減少。」
【顏色氣力及與智慧悉
皆減少。】

「罪業因緣故失樂及樂想。」
【以諸罪業惡因緣故失
於樂報及以樂想。】

「住於邪見法不識善儀則。」
【住於外道邪見法中不
識修善威儀法則。】

「不蒙佛所化常墮於惡道。」
【不蒙如來所化道常常
墮落惡道之中。】

「佛為世間眼久遠時乃出。」
【佛作世間人天眼目經
久遠劫時乃出現。】

「哀愍諸眾生故現於世間。」
【為愍眾生所以出世。】

「超出成正覺。」
【超出一切三乘六道成就無上正等
正覺。】

「我等甚欣慶。」
【我等甚是忻喜慶賀。】

「及餘一切眾喜歎未曾有。」
【及餘四眾天龍八部歡
喜讚歎昔所未有。】

「我等諸宮殿蒙光故嚴飾。」
【我等乘來天宮寶殿蒙
佛光故嚴飾妙好。】

「今以奉世尊唯垂哀納受。」
【今以宮殿奉上世尊惟
願垂哀為我納受。】

「願以此功德。」
【願用此之禮拜恭敬散華奉殿所有
功德。】

「普及於一切。」
【普皆徧及利益一切。】

「我等與眾生。」
【我等及與法界眾生。】

「皆共成佛道。」
【自他共利同成佛道。】

「爾時五百萬億諸梵天王偈讚佛巳各白佛言唯願
世尊轉於法輪。」
【勸請世尊轉大法輪。】

「多所安隱。」
【心所未安令得安隱。】

「多所度脫。」
【身未得度令脫生死。】

「時諸梵天王而說偈言世尊轉法輪。」
【佛轉法輪摧
滅煩惱。】

「擊甘露法鼓。」
【能除焦熱名為甘露䇿警昏迷名擊
法皷。】

「度苦惱眾生。」
【轉輪擊皷皆為度生。】

「開示涅槃道。」
【開示天人寂滅之路。】

「唯願受我請。」
【惟願世尊受我勸請。】

「以大微妙音。」
【以諸廣大微妙之音。】

「哀愍而敷演。」
【哀憐我等而為敷宣。】

「無量劫習法。」
【無量劫來所習之法。】

「爾時大通智勝如來受十方諸梵天王及十六王子
請。」
【佛受眾人群勤勸請。】

「即時三轉十二行法輪。」
【言三轉者一示相轉明四
諦緣是因果法二勸修轉明四諦法是所當學三引
證轉明四諦輪我巳修證三轉四諦故成十二其行
法相周而復始如輪之運故曰法輪。】

「若沙門。」
【出家僧眾。】

「婆羅門。」
【在家淨行。】

「若天魔梵。」
【若諸天若魔王若梵王也。】

「及餘世間。」
【及餘一切世間之人。】

「所不能轉。」
【出世之法唯佛能轉非世所能。】

「謂是苦。」
【言世間法悉皆是苦念念遷謝無時暫安。】

「是苦集。」
【業惑二種集在其身能招苦報。】

「是苦滅。」
【無漏涅槃是滅苦法。】

「是苦滅道。」
【三學八正是滅苦道知苦斷集為滅修
道即世出世間四諦法也苦果集因世間因果也滅
果道因出世間因果也。】

「及廣說十二因緣法無明緣行。」
【以無明緣而生於
行。】

「行緣識。」
【以行為緣而生於識。】

「識緣名色。」
【以識為緣而有名色受想行識四陰是
心但有其名唯色一陰是可觸對即四大也名色合
論名五陰法。】

「名色緣六入。」
【以五陰緣生於六根能入諸塵。】

「六入緣觸。」
【緣六根門觸於六塵。】

「觸緣受。」
【緣相觸故起受領心。】

「受緣愛。」
【緣領納故生愛樂心。】

「愛緣取。」
【緣愛樂故生取索心。】

「取緣有。」
【緣取索故即有業生。】

「有緣生。」
【緣集業故生起報形。】

「生緣老死憂悲苦惱。」
【緣出生故遂有老死憂悲苦
惱常隨其身是中無明行過去因也識名色六入觸
受現在果也愛取有未來因也生老死未來果也又
無明行愛取有此五支屬集諦識名色六入觸受生
老死此七支屬苦諦也。】

「無明滅則行滅。」
【若無無明諸過不生則惡行滅。】

「行滅則識滅。」
【惡行不行則妄識滅。】

「識滅則名色滅。」
【因識投胎遂有名色妄識不生則
名色滅。】

「名色滅則六入滅。」
【從名色上生於六入名色不生
六入則滅。】

「六入滅則觸滅。」
【因有六入觸於外塵六入不生觸
相則滅。】

「觸滅則受滅。」
【觸既不生受相則滅。】

「受滅則愛滅。」
【無受領心愛相則滅。】

「愛滅則取滅。」
【無愛樂心取相則滅。】

「取滅則有滅。」
【無取著心安得有業則有滅也。】

「有滅則生滅。」
【因業招生有業既亡則生相滅。】

「生滅則老死憂悲苦惱滅。」
【因於生故則有老死既
不受生欲誰老死則老死滅無生老死憂悲苦惱一
時滅也前明生法則苦生為緣相因而起今明滅法
則道滅為緣因於道諦滅十二緣證寂滅樂然則四
諦與十二緣開合異耳十二生法即苦集二諦十二
滅法即道滅二諦。】

「佛於天人大眾之中說是法時。」
【其大通佛於大眾
中說此四諦十二緣時。】

「六百萬億那由他人。」
【當機之數。】

「以不受一切法故。」
【一切煩惱因受而生因不受故
物不礙心。】

「而於諸漏心得解脫。」
【而於世間諸有漏境解縛得
脫心中自在。】

「皆得深妙禪定。」
【四禪四空世間凡夫所修事定但
伏煩惱不能斷除名為麤淺果位聖人斷見思惑見
真諦理名為深妙禪寂之樂。】

「三明六通具八解脫。」
【如前序品。】

「第二第三第四說法時。」
【二三四者說法時會。】

「千萬億恒河沙那由他等眾生。」
【聞法之眾。】

「亦以不受一切法故。」
【自第二會至于第四亦如初
會於法不受心中空寂不見所有。】

「而於諸漏心得解脫。」
【而於三界諸有漏法心得自
在解脫生死。】

「從是巳後。」
【從第四會至于末後。】

「諸聲聞眾。」
【諸得道者聲聞之眾。】

「無量無邊不可稱數。」
【言其多也。】

「爾時十六王子。」
【佛未出家有十六子。】

「皆以童子出家。」
【以童真身從父出家。】

「而為沙彌。」
【此云息慈初心出家息滅諸惡勤修慈
善。】

「諸根通利。」
【於六根門通達銳利。】

「智慧明了。」
【有大智慧心地明了。】

「巳曾供養百千萬億諸佛。」
【過去巳曾供多諸佛。】

「淨脩梵行。」
【以清淨修習梵行。】

「求阿耨多羅三藐三菩提。」
【供佛修行深種善根志
求菩提成等正覺。】

「俱白佛言世尊。」
【同聲白佛。】

「是諸無量千萬億大德聲聞。」
【諸有威德大聲聞眾。】

「皆巳成就。」
【即前六百萬億等於法不受得羅漢者
名巳成就。】

「世尊亦當為我等。」
【願佛亦為我等王子。】

「說阿耨多羅三藐三菩提法。」
【無上正等覺修行之
法即是菩薩六度萬行。】

「我等聞巳。」
【我等若得聞此法巳。】

「皆共修學。」
【皆共於中修行習學。】

「世尊我等志願。」
【我等王子立志發願。】

「如來知見。」
【為求如來無上知見。】

「深心所念。」
【志求佛道名為深心所念在佛求不餘
乘。】

「佛自證知。」
【佛神通力自知我心為作證明。】

「爾時轉輪聖王。」
【王子之祖大通之父。】

「所將眾中八萬億人。」
【王詣佛所所將帶眾。】

「見十六王子出家。」
【因見心喜。】

「亦求出家。」
【亦白其王欲求出家。】

「王即聽許。」
【時轉輪王即便容許。】

「爾時彼佛。」
【大通如來。】

「受沙彌請。」
【受十六子沙彌之請。】

「過二萬劫巳。」
【初說三乘後方說妙。】

「乃於四眾之中。」
【佛處眾中師子之座。】

「說是大乘經。」
【言大乘者簡異小教。】

「名妙法蓮華教菩薩法佛所護念。」
【如序品解。】

「說是經巳。」
【說蓮經巳。】

「十六沙彌為阿耨多羅三藐三菩提故。」
【為欲成就
正等覺故。】

「皆共受持。」
【信力故受念力故持。】

「諷誦通利。」
【緩聲曰諷直聲曰誦。】

「說是經時。」
【大通佛說是蓮經時。】

「十六菩薩沙彌。」
【沙彌但受十戒本是小乘今求佛
道修大乘行故曰菩薩沙彌。】

「皆悉信受。」
【皆於法華信心受領。】

「聲聞眾中亦有信解。」
【雖是聲聞遇說法華其中亦
有生信解者。】

「其餘眾生千萬億種。」
【常途但說十種眾生或十二
類今經中云千萬億種乃約眾生差別根性其類不
一。】

「皆生疑惑。」
【是等初機根力淺故聞說深妙不能解
了所以其疑將非魔說惱亂我耶如今靈山退席之
類。】

「佛說是經。」
【是法華經。】

「於八千劫未曾休廢。」
【大通佛世人壽長遠說妙法
華滿八千劫中間未甞有休息時釋迦佛世人壽短
促說於妙法但止八年脩短隨緣法無異味。】

「說此經巳。」
【說法華巳。】

「即入靜室。」
【經明定學勸諸眾生在於閑靜修攝其
心佛出世間為人作則故說經巳即入靜室。】

「住於禪定。」
【梵語禪那此云寂滅方便之定有入住
出上云靜室即入定也今云住於即住定也又下文
云從三昧起即出定也若據如來自受用門那伽大
定本無出入今入住出乃是權智他受用身。】

「八萬四千劫。」
【在定之身經如是劫若表法者為欲
攝靜八萬四千塵勞煩惱。】

「是時十六菩薩沙彌知佛入室。」
【知如來入寂靜之
室。】

「寂然禪定。」
【凝心寂然住於正定。】

「各升法座。」
【各人升於說法之座。】

「亦於八萬四千劫。」
【沙彌升座亦經許久若表法者
如來即性住定不動沙彌即心隨緣應化寂是止義
說是觀義說法亦是為欲照破八萬四千塵勞煩惱。】

「為四部眾。」
【僧尼士女。】

「廣說分別。」
【為大眾故廣分別說。】

「妙法華經。」
【代大通佛覆講法華。】

「一一皆度。」
【一一沙彌皆悉度脫。】

「六百萬億那由他恒河沙等眾生。」
【那由他者大數
之名恒河沙者喻數之多六百萬億表淨六根。】

「示教利喜。」
【開示教誨利益生喜。】

「令發阿耨多羅三藐三菩提心。」
【勸發無上大道之
心。】

「大通智勝佛過八萬四千劫巳從三昧起。」
【前云禪
定今云三昧即禪定也佛久住定今從定起。】

「往詣法座。」
【自靜室出往法座處。】

「安詳而坐。」
【安隱詳審離諸輕動卒暴之過具修威
儀然後乃坐。】

「普告大眾。」
【出大音聲徧告四眾。】

「是十六菩薩沙彌甚為希有。」
【以能說法歎言希有。】

「諸根通利。」
【六根通曉而復銳利。】

「智慧明了。」
【有大智慧心中明了。】

「巳曾供養無量千萬億數諸佛。」
【久供諸佛宿福深
也。】

「於諸佛所。」
【如上佛所。】

「常修梵行。」
【常時修習清淨梵行。】

「受持佛智。」
【經中所明佛之智慧是諸菩薩悉能受
持。】

「開示眾生令入其中。」
【以巳所得開示於他令其得
入佛道之中。】

「汝等皆當數數親近而供養之。」
【數近則親密供養
則生福。】

「所以者何。」
【有何所以勸令近供菩薩沙彌。】

「若聲聞。」
【小乘之人。】

「辟支佛。」
【緣覺之人。】

「及諸菩薩。」
【大乘之人。】

「能信是十六菩薩所說經法。」
【妙法華經。】

「受持不毀者。」
【至心受持不毀謗者。】

「是人皆當得阿耨多羅三藐三菩提如來之慧。」
【是
持經人皆當得佛無上智慧。】

「佛告諸比丘是十六菩薩常樂說是妙法蓮華經。」

【是諸菩薩不說餘法心常樂說妙法華經。】

「一一菩薩所化六百萬億那由他恒河沙等眾生。」

【所化之機有如是數。】

「世世所生與菩薩俱。」
【以宿緣故常相值遇。】

「從其聞法悉皆信解。」
【耳根熟故易得入神。】

「以此因緣得值四萬億諸佛世尊于今不盡。」
【以此
聞法善根因緣中間得值二萬億威音王佛如不輕
品二萬億日月燈明佛如序品中直至于今猶未能
盡於未來世當得度脫。】

「諸比丘我今語汝。」
【語汝王子今皆成佛。】

「彼佛弟子十六沙彌。」
【彼大通佛覆講沙彌。】

「今皆得阿耨多羅三藐三菩提。」
【皆巳成就正等正
覺。】

「於十方國土現在說法。」
【言現在者簡異過去及以
未來言說法者簡異成佛未轉法輪。】

「有無量百千萬億菩薩聲聞以為眷屬。」
【各有無量
三乘之眾。】

「其二沙彌東方作佛。」
【十六數中第一第二。】

「一名阿閦。」
【此云不動尊。】

「在歡喜國。」
【即是東方妙喜世界。】

「二名須彌頂。」
【佛之功德出過一切如須彌盧居眾
山頂。】

「東南方二佛一名師子音。」
【世尊威猛龍鬼欽崇如
師子吼百獸皆畏。】

「二名師子相。」
【進止威儀如師子相。】

「南方二佛一名虗空住。」
【遠離諸有住法性空。】

「二名常滅。」
【不妄流動常居寂滅。】

「西南方二佛一名帝相。」
【威德尊嚴現天帝相。】

「二名梵相。」
【具清淨行現梵天相。】

「西方二佛一名阿彌陀。」
【此云無量壽亦云無量光。】

「二名度一切世間苦惱。」
【以大慈悲能度世間一切
苦厄。】

「西北方二佛一名多摩羅䟦旃檀香神通。」
【多摩羅
䟦此云性無垢賢旃檀香即牛頭旃檀佛之神通功
德妙香充滿法界無能勝者故得是名。】

「二名須彌相。」
【身量恢雄相好具足如須彌山顯于
大海。】

「北方二佛一名雲自在。」
【以大身雲徧布一切於諸
法中得大自在。】

「二名雲自在王。」
【如雲自在去來無礙成最正覺為
法中王。】

「東北方佛名壞一切世間怖畏。」
【世間眾生由愛色
身故多恐怖佛為眾生破壞巢窟令離一切怖畏之
相。】

「第十六我釋迦牟尼佛。」
【釋迦此云能仁以能仁育
化眾生故即應身也牟尼此云寂默即是如來常寂
法身真應泯合名釋迦牟尼佛。】

「於娑婆國土。」
【即佛所化大千之境娑婆此云堪忍
有二義約菩薩說以其堪能忍諸違惱不倦利生名
為堪忍約眾生說以其在迷堪能忍苦不知出離。】

「成阿耨多羅三藐三菩提。」
【謂成無上正徧知覺。】

「諸比丘我等為沙彌時。」
【從本地因。】

「各各教化無量百千萬億恒河沙等眾生。」
【所度之
眾。】

「從我聞法。」
【從佛聞說大乘之法。】

「為阿耨多羅三藐三菩提。」
【為欲成就無上菩提。】

「此諸眾生。」
【昔時所化恒沙之眾。】

「于今有住聲聞地者。」
【至于今生尚有退大住於小
乘聲聞位者。】

「我常教化阿耨多羅三藐三菩提。」
【為機緣故說種
種法然如來意但為佛乘即經云諸有所作常為一
事故曰我常教化。】

「是諸人等。」
【謂諸聲聞。】

「應以是法。」
【聲聞之法。】

「漸入佛道。」
【從漸入頓。】

「所以者何。」
【何故從漸由佛理深難解之故。】

「如來智慧。」
【佛之知見名為智慧。】

「難信難解。」
【一念心明即成佛道功高難信圓頓大
教說佛知見義深難解。】

「爾時所化無量恒河沙等眾生者。」
【爾大通時十六
菩薩沙彌所化河沙眾生。】

「汝等諸比丘。」
【靈山會上諸比丘眾。】

「及我滅度後。」
【正像末法諸比丘眾。】

「未來世中。」
【佛復化身於彼得度。】

「聲聞弟子是也。」
【如是等人聲聞弟子皆昔所化度
未了者。】

「我滅度後。」
【如來此世入滅度後。】

「復有弟子不聞是經。」
【即方便品云除佛滅度後現
前無佛時妙經難解說者甚希聞者亦少。】

「不知不覺菩薩所行。」
【以不信故無由知之以不修
故何緣覺了是以迷於一切菩薩所依所行。】

「自於所得功德。」
【自於小乘聲聞之行所得功德。】

「生滅度想當入涅槃。」
【於方便果生心起想即以羅
漢徧空涅槃名究竟度。】

「我於餘國作佛。」
【餘國即應化土。】

「更有異名。」
【如來應身異名無量。】

「是人雖生滅度之想入於涅槃。」
【是聲聞人雖則生
於入涅槃想。】

「而於彼土求佛智慧得聞是經。」
【不定性人聞說大
義轉小入大定性之人雖於當世不能回心而於餘
國求學佛道得聞如是一乘妙法。】

「唯以佛乘而得滅度更無餘乘。」
【獨以無上一佛乘
法進趣修行而得度脫更無大小及以三乘。】

「除諸如來方便說法。」
【除却諸方應身如來為機宜
故方便說三。】

「諸比丘若如來自知涅槃時到。」
【若佛自知機緣既
盡化緣將畢入滅時至。】

「眾又清淨。」
【又所化眾行業清淨。】

「信解堅固。」
【聞佛說大正信善解其心堅固。】

「了達空法。」
【於第一義空寂之法明了通達。】

「深入禪定。」
【深入大乘禪定之法。】

「便集諸菩薩及聲聞眾為說是經。」
【說是蓮經化諸
菩薩及以聲聞皆入一乘。】

「世間無有二乘而得滅度。」
【世間無有大小二乘得
滅度者。】

「唯一佛乘得滅度耳。」
【但有一乘寂滅之道。】

「比丘當知。」
【恐諸比丘聞佛所說心中生疑既唯一
乘何故復說三乘之法欲顯權意解除疑惑故曰當
知。】

「如來方便。」
【諸佛如來慈悲方便。】

「深入眾生之性。」
【善知一切眾生之性諸根行業深
入無際。】

「知其志樂小法。」
【知其心志樂於小法。】

「深著五欲。」
【深心樂着色聲香味觸五欲之境。】

「為是等故說於涅槃。」
【為於是等小機之故說於中
道方便涅槃。】

「是人若聞則便信受。」
【是淺根人若聞說小即便稱
機而能信受。】

「譬如五百由旬險難惡道。」
【險難即喻三界眾苦惡
道即是五道輪迴五百由旬者一百欲界二百色界
三百無色界五道眾生住於三界羅漢超出三界苦
輪名為行過三百由旬到法性土界外菩薩伏破塵
沙到方便有餘名為四百破無明惑到實報土名為
五百如來三惑一時究盡證大涅槃名為寶所到常
寂光。】

「曠絕無人怖畏之處。」
【人喻於佛眾生在迷去佛隔
遠名為曠絕生死險難是可怖處。】

「若有多眾。」
【喻五道眾欲求法者。】

「欲過此道。」
【喻欲過此生死險道。】

「至珍寶處。」
【如來所有功德智慧名為珍寶從凡入
聖名為至處。】

「有一導師。」
【喻佛各一導引之師。】

「聰慧明達。」
【聰利智慧明了通達。】

「善知險道。」
【善能了知險難苦道。】

「通塞之相。」
【入邪墮苦名為塞相超凡入聖名為通
相。】

「將導眾人。」
【將帶引導在迷之眾。】

「欲過此難。」
【擬欲過此生死險難。】

「所將人眾中路懈退。」
【人眾喻於二乘中路喻小涅
槃雖從佛化怖大樂小名為懈退。】

「白導師言。」
【喻眾白佛。】

「我等疲極而復怖畏。」
【我等小機疲倦困極而復於
大生怖畏心。】

「不能復進。」
【不能起修復進於大。】

「前路猶遠今欲退還。」
【凡愚望佛隔絕五道故云猶
遠力所不及故欲退還。】

「導師多諸方便。」
【喻佛權巧多方便慧。】

「而作是念。」
【愍眾退心所以作念。】

「此等可愍。」
【此諸小機甚可怜愍。】

「云何捨大珍寶而欲退還。」
【為何棄捨佛乘大寶於
中路間而欲退轉。】

「作是念巳。」
【佛作如是心思念巳。】

「以方便力。」
【權以三乘方便之力。】

「於險道中。」
【五險道中。】

「過三百由旬。」
【到於三界外方便聖居土。】

「化作一城。」
【方便假設名為化作一城即是小教涅
槃。】

「告眾人言。」
【告諸小眾作如是言。】

「汝等勿怖莫得退還。」
【汝等小機勿於大教生怖畏
心莫得疲厭中路退還。】

「今此大城。」
【今此空寂涅槃大城。】

「可於中止。」
【可於此中安心止息。】

「隨意所作。」
【隨小機意知苦斷集纂果修因名為所
作。】

「若入是城。」
【若入如是涅槃之城。】

「快得安隱。」
【以得小果快利其心離分段生名為安
隱。】

「若能前至寶所。」
【若能更進前到如來寂光寶所。】

「亦可得去。」
【亦可得有前去之理。】

「是時疲極之眾。」
【是時小機於大乘法疲極之眾。】

「心大歡喜。」
【所聞稱心故大歡喜。】

「歎未曾有。」
【嗟歎快意昔所未有。】

「我等今者免斯惡道。」
【今者免得三界惡道。】

「快得安隱。」
【快得涅槃安隱之處。】

「於是眾人前入化城。」
【從聞起修入於權化涅槃之
城。】

「生巳度想。」
【心下自生巳得度想謂出三界到於涅
槃。】

「生安隱想。」
【心下自生安隱之想謂巳出離險難惡
道。】

「爾時導師。」
【喻法華時佛大導師。】

「知此人眾既得止息。」
【知此小眾既得入於化城止
息。】

「無復疲倦。」
【無復更有未到此時疲倦之心。】

「即滅化城。」
【即廢小教說一佛乘。】

「語眾人言。」
【告小眾言。】

「汝等去來。」
【汝等勿得樂於小法入於佛道大教去
來。】

「寶處在近。」
【五百由旬今巳過半如來寶所方且在
近。】

「向者大城。」
【向者中路涅槃大城。】

「我所化作。」
【我見汝疲方便化作。】

「為止息耳。」
【為汝等故非是究竟暫止息耳。】

「諸比丘如來亦復如是。」
【合前導師顯示佛意。】

「今為汝等。」
【為汝諸人聲聞眾等。】

「作大導師。」
【導出三界名小導師導成佛道名大導
師。】

「知諸生死。」
【知諸眾生三界生死。】

「煩惱惡道。」
【見思無明諸煩惱賊怖畏毒害種種惡
道。】

「險難長遠。」
【㐫險患難曠劫輪迴故云長遠。】

「應去應度。」
【當去煩惱當度生死。】

「若眾生但聞一佛乘者。」
【若彼小根不為說淺但使
得聞一佛妙乘。】

「則不欲見佛。」
【則心不樂見佛世尊。】

「不欲親近。」
【以高峻故不欲親近。】

「便作是念。」
【則其心中即作念言。】

「佛道長遠。」
【歷塵點劫脩修萬行乃成佛道故云長
遠。】

「久受勤苦。」
【如斯之久忍苦疲勞。】

「乃可得成。」
【乃可證悟得成正覺。】

「佛知是心。」
【佛智深知是等之心。】

「怯弱下劣。」
【怯退懦弱見處卑劣。】

「以方便力。」
【佛以慈悲方便之力。】

「而於中道。」
【而於佛道中路之間。】

「為止息故。」
【為令暫時止息之故。】

「說二涅槃。」
【諸小乘人巳斷見思尚有身在名曰有
餘化火焚身身智俱滅同大虗空名曰無餘佛為小
機方便演說有餘無餘名二涅槃。】

「若眾生住於二地。」
【若有眾生住於小教有餘無餘
二種地位。】

「如來爾時。」
【如來見爾住涅槃時。】

「即便為說。」
【即便發言為之演說。】

「汝等所作未辦。」
【汝等所作小乘名辦而於佛乘未
能辦也。】

「汝所住地。」
【汝所住位巳行三百由旬出於三界到
法性土涅槃大城。】

「近於佛慧。」
【小乘羅漢望佛果地位但隔二百由旬
故云近也。】

「當觀察籌量。」
【汝當觀察籌度思量。】

「所得涅槃非真實也。」
【汝所證得偏空寂滅非是真
實大般涅槃。】

「但是如來方便之力。」
【但是如來隨汝等機方便之
力。】

「於一佛乘分別說三。」
【於一佛乘究竟之道權巧分
別作三乘說。】

「如彼導師。」
【即如險道指教之師。】

「為止息故化作大城。」
【為息疲倦權作大城。】

「既知息巳。」
【既知眾等得安息巳。】

「而告之言寶處在近。」
【復䇿前進言寶處近。】

「此城非實我化作耳。」
【此涅槃城一期權設故云非
實無中說有故云化作。】

「爾時世尊欲重宣此義而說偈言。」
【佛欲重宣先權
後實善巧之義而說偈言。】

「大通智勝佛十劫坐道場。」
【先降魔巳坐於道場。】

「佛法不現前不得成佛道。」
【無漏聖法不現在前未
成無上正徧知佛。】

「諸天神龍王。」
【諸天鬼神及諸龍王。】

「阿修羅眾等。」
【阿修羅王八部眾等。】

「常雨於天華以供養彼佛。」
【常散天上眾妙寶華以
供養彼大通如來。】

「諸天擊天鼓並作眾妓樂。」
【諸天擊於天上之皷并
作天上伎藝音歌。】

「香風吹萎華更雨新好者。」
【香風時來吹去萎華更
復別散新好之者。】

「過十小劫巳乃得成佛道。」
【十小劫後佛法現前乃
得成就佛果菩提。】

「諸天及世人心皆懷踊躍。」
【諸天八部及世間人見
佛成道心皆踊躍。】

「彼佛十六子皆與其眷屬。」
【十六王子及諸眷屬。】

「千萬億圍繞俱行至佛所。」
【千萬億眾圍繞王子行
至佛所。】

「頭面禮佛足而請轉法輪。」
【以頭至地面覆足趺作
禮於佛發言勸請轉大法輪。】

「聖師子法雨充我及一切。」
【願聖師子雨大法雨充
潤我等及餘一切。】

「世尊甚難值久遠時一世。」
【世尊覺父甚難值遇過
久遠劫時乃一現。】

「為覺悟群生震動於一切。」
【為欲覺悟一切群生故
先震動十方世界。】

「東方諸世界五百萬億國。」
【東方屬震為動之主故
先照東五百億國。】

「梵宮殿光曜昔所未曾有。」
【梵天宮殿光明照耀昔
未有之。】

「諸梵見此相尋來至佛所。」
【諸梵見此光耀之相故
至佛所。】

「散華以供養并奉上宮殿。」
【先散寶華次奉宮殿。】

「請佛轉法輪以偈而讚歎。」
【請佛轉於不退法輪復
以偈言而共讚歎。】

「佛知時未至受請默然坐。」
【佛知化緣時節未至受
眾人請默然而坐。】

「三方及四維上下亦復爾。」
【西南北方四維上下九
方諸天亦如東方勸請世尊。】

「散華奉宮殿請佛轉法輪。」
【所作供事等無有異。】

「世尊甚難值願以大慈悲。」
【佛難得值願以本來因
地之中大慈悲心。】

「廣開甘露門轉無上法輪。」
【天上甘露是不死藥佛
之法道是甘露門願佛廣開轉大法輪令諸眾生食
甘露味。】

「無量慧世尊受彼眾人請。」
【無量智慧萬德世尊受
眾人請默然許可。】

「為宣種種法四諦十二緣。」
【聲聞四諦緣覺十二因
緣。】

「無明至老死皆從生緣有。」
【始自無明終至老死皆
從緣生而有諸苦。】

「如是眾過患汝等應當知。」
【如是四諦及十二緣眾
多過患汝等應知。】

「宣暢是法時。」
【宣暢如是法門之時。】

「六百萬億姟。」
【十萬為億十億為兆十兆為姟即是
千萬也。】

「得盡諸苦際。」
【得盡世間生死苦際。】

「皆成阿羅漢。」
【如是眾多皆證四果。】

「第二說法時。」
【當第二會說法之時。】

「千萬恒沙眾。」
【有如是眾。】

「於諸法不受。」
【於諸世間五欲之法悉皆不受。】

「亦得阿羅漢。」
【亦如初會得證四果。】

「從是後得道。」
【從第二後餘會得道。】

「其數無有量。」
【而其數自無有限量。】

「萬億劫筭數不能得其邊。」
【縱使經歷萬億劫數亦
不能得知其邊際。】

「時十六王子出家作沙彌。」
【捨俗出家未受大戒尚
作沙彌。】

「皆共請彼佛演說大乘法。」
【皆同發心共請大通說
大乘法。】

「我等及營從皆當成佛道。」
【我等王子及諸侍從皆
願當得成就佛道。】

「願得如世尊慧眼第一淨。」
【願得如佛大智慧眼第
一清淨。】

「佛知童子心宿世之所行。」
【佛知童真諸王子心過
去宿世所作行業。】

「以無量因緣種種諸譬喻。」
【用無量數過去因緣世
間事物種種譬喻。】

「說六波羅蜜及諸神通事。」
【波羅蜜此云到彼岸即
六度也諸神通事即十力四無畏六通等。】

「分別真實法菩薩所行道。」
【分別演說真實妙法一
切菩薩所行之道。】

「說是法華經如恒河沙偈。」
【說是大乘妙法華經如
恒河沙無數偈頌。】

「彼佛說經巳靜室入禪定。」
【彼佛經於八千小劫說
法華巳即入靜室住於禪定。】

「一心一處坐八萬四千劫。」
【齊其一心於一處坐經
於八萬四千小劫。】

「是諸沙彌等知佛禪未出。」
【諸沙彌等知佛坐禪未
曾出定。】

「為無量億眾說佛無上慧。」
【為諸大眾說於如來無
上智慧。】

「各各坐法座說是大乘經。」
【各各坐於方廣之座為
大眾說妙法華經。】

「於佛宴寂後宣揚助法化。」
【於佛入室宴默之後宣
揚助道妙法之化。】

「一一沙彌等所度諸眾生。」
【諸沙彌等分頭行化所
度眾生。】

「有六百萬億恒河沙等眾。」
【以何因緣各各說法所
度之眾不多不少當知眾生即是妄念六百萬億表
淨六根。】

「彼佛滅度後。」
【彼大通佛滅度之後。】

「是諸聞法者。」
【是諸沙彌聞法之者。】

「在在諸佛土常與師俱生。」
【以宿願力在在國土常
與法師共住一處。】

「是十六沙彌具足行佛道。」
【是諸沙彌具足修行諸
佛之道。】

「今現在十方各得成正覺。」
【于今現在十方世界各
各得成無上正覺。】

「爾時聞法者各在諸佛所。」
【爾覆講時聞妙法者各
在其師成佛之處。】

「其有住聲聞漸教以佛道。」
【其有力弱在聲聞者漸
漸開誘教以佛道。】

「我在十六數曾亦為汝說。」
【釋迦亦在十六數中曾
亦為汝說法華經。】

「是故以方便引汝趣佛慧。」
【由汝樂小故以方便引
汝趣於佛之智慧。】

「以是本因緣今說法華經。」
【以是本時因緣之故今
為汝說妙法華經。】

「令汝入佛道慎勿懷驚懼。」
【令汝入於無上佛道謹
勿懷於驚懼之心。】

「譬如險惡道逈絕多毒獸。」
【譬三界中如險惡道孤
逈隔絕多諸毒獸言毒獸者如火宅品。】

「又復無水草人所怖畏處。」
【又無水草喻缺資粮生
死大苦人所怕處。】

「無數千萬眾欲過此險道。」
【無量億人怕怖三界欲
出險道到安隱處。】

「其路甚曠遠經五百由旬。」
【其所由路甚是空曠又
復長遠望於佛地五百由旬。】

「時有一導師強識有智慧。」
【導師喻佛強學愽識有
大智慧。】

「明了心決定。」
【於事明了心中決定無有狐疑。】

「在險濟眾難。」
【喻佛垂應在險惡道濟拔眾人生死
苦難。】

「眾人皆疲倦而白導師言。」
【眾畏道遠生疲倦心俱
發聲言白於導師。】

「我等今頓乏於此欲退還。」
【我等今者困頓疲乏於
此中途欲得退轉。】

「導師作是念此輩甚可愍。」
【導師爾時而作是念此
輩劣機甚可怜愍。】

「如何欲退還而失大珍寶。」
【如何中路而欲退歸失
於如來大價珍寶。】

「尋時思方便當設神通力。」
【即時思惟善巧方便當
為施設神通之力。】

「化作大城郭莊嚴諸舍宅。」
【非本實有方便施為故
云化作禪定為城以戒為郭戒定慧力莊嚴道品名
為舍宅。】

「周帀有園林。」
【園可遊戲林可棲泊喻諸慧學及覺
支林。】

「渠流及浴池。」
【理水通流如於渠道戒名為池群聖
所浴。】

「重門高樓閣。」
【三十七道品名高樓閣次第登進名
曰重門。】

「男女皆充滿。」
【男喻慧性以動為用女喻定性以靜
為用諸道品中定慧具足如樓閣中男女充滿。】

「即作是化巳慰眾言勿懼。」
【即依方便說涅槃巳慰
喻眾人勿得怖懼。】

「汝等入此城各可隨所樂。」
【汝等入此涅槃之城各
可隨汝之所樂欲。】

「諸人既入城心皆大歡喜。」
【諸人既入涅槃之城心
皆大喜。】

「皆生安隱想自謂巳得度。」
【皆於小果便生無怖安
隱之想自謂巳得度於三界煩惱大海。】

「導師知息巳集眾而告言。」
【佛知小機證涅槃樂得
休息巳乃集大眾諸聲聞等而語之曰。】

「汝等當前進此是化城耳。」
【汝等諸人當須前進入
於大乘此小涅槃為息疲倦我化作耳。】

「我見汝疲極中路欲退還。」
【佛見小機於大乘行生
疲極想中途之間而欲退轉。】

「故以方便力權化作此城。」
【以是之故用方便智權
時強立涅槃之城。】

「汝今勤精進當共至寶所。」
【汝既證小今當精進皆
共至於如來寶所。】

「我亦復如是為一切導師。」
【合導師喻佛亦如是為
諸眾生引導之師。】

「見諸求道者中路而懈廢。」
【見諸從佛求道之者中
途懈廢退大學小。】

「不能度生死煩惱諸險道。」
【不能度於生死苦海諸
煩惱賊險難惡道。】

「故以方便力為息說涅槃。」
【故以方便智慧之力為
止息故說二涅槃。】

「言汝等苦滅所作皆巳辦。」
【告言汝等諸苦巳滅所
修道業皆悉了辦。】

「既知到涅槃皆得阿羅漢。」
【既知諸人巳證涅槃一
時皆得阿羅漢果。】

「爾乃集大眾為說真實法。」
【於法華會集諸聲聞為
說一乘真實之道。】

「諸佛方便力分別說三乘。」
【一切諸佛以方便力於
一佛乘分別說三。】

「唯有一佛乘息處故說二。」
【其實唯有一佛妙乘為
息疲勞說有大小。】

「今為汝說實汝所得非滅。」
【佛今為汝說於實道汝
告所得阿羅漢果但是權施非真實滅。】

「為佛一切智當發大精進。」
【為求佛道一切智慧當
發大心修精進行。】

「汝證一切智十方等佛法。」
【汝當證於一切種智十
力無畏不共等法。】

「具三十二相乃是真實滅。」
【諸小乘人厭老病死為
求涅槃不起化導利益眾生缺於福分故無相好佛
之道者福慧雙修先人後巳自利利他究竟滅度具
諸相好名真實滅。】

「諸佛之導師為息說涅槃。」
【一切諸佛為世導師為
暫息故說二涅槃。】

「既知是息巳引入於佛慧。」
【既知證小得安息巳乃
說大乘引入佛慧。】

妙法蓮華經句解卷第三

妙法蓮華經句解卷第四
錢塘廣照沙門　釋　聞達

「妙法蓮華經五百弟子授記品第八」

【方便品云若我弟子自謂阿羅漢辟支佛者不聞
不知諸佛如來但教化菩薩事此非佛弟子以是
之故諸聲聞人願欲授記求成佛道然此品中如
來明云千二百羅漢悉亦當作佛五百羅漢在此
數中又第六品佛語大眾我諸弟子其數五百皆
當授於記未來世咸得成佛巳自分明何故復請
願佛授記當知前品佛普同說是通記也今此品
中請應身記是別記也方便品後身子領悟受華
光記法說周也藥草品後四大弟子領解得記譬
說周也化城品後樓那尊者受法明記陳如尊者
五百羅漢受普明記千二百人次第蒙佛亦與授
記第九品阿中難羅睺羅亦各授記二千聲聞同
名寶相因緣周也法無異味等為眾生由機不同
悟入有異。】

「爾時富樓那彌多羅尼子。」
【如序品解。】

「從佛聞是智慧方便。」
【即指前品所說化城方便智
慧。】

「隨宜說法。」
【隨機宜樂而為說法。】

「又聞授諸大弟子阿耨多羅三藐三菩提記。」
【諸大
弟子即前二周五人得授成佛記莂。】

「復聞宿世因緣之事。」
【即化城品舉昔王子覆講因
緣。】

「復聞諸佛有大自在神通之力。」
【又聞諸佛有大智
慧隨緣自在為佛乘故方便設三神力無礙一切通
達。】

「得未曾有心淨踊躍。」
【得見未有三種勝事一聞諸
佛智慧方便二聞聲聞得受道記三聞諸佛大自在
力心地清淨所以喜躍。】

「即從座起到於佛前。」
【將有所請先且避席到於佛
前。】

「頭面禮足却住一面。」
【頭面致敬接足作禮禮巳却
復住立一面。】

「瞻仰尊顏目不暫捨。」
【瞻視仰慕佛之尊顏眷戀之
深目睛不瞬。】

「而作是念。」
【自心作念。】

「世尊甚奇特。」
【世尊甚是希奇尊特。】

「所為希有。」
【佛之所為最是罕有。】

「隨順世間若干種性。」
【善能隨順世間眾生有若干
等種種之性。】

「以方便知見而為說法。」
【以方便智而為眾生說種
種法。】

「拔出眾生處處貪著。」
【眾生之性無種不貪佛慈悲
故隨病與藥拔出諸處種種毒根。】

「我等於佛功德言不能宣。」
【我等於佛所有功德以
智劣故不能宣揚。】

「唯佛世尊。」
【唯有吾佛大覺世尊。】

「能知我等深心本願。」
【善能知我及以眾等求佛深
心本時大願。】

「爾時佛告諸比丘。」
【佛語在會諸比丘眾。】

「汝等見是富樓那彌多羅尼子不。」
【名如序品即滿
慈子汝等比丘見此人不。】

「我常稱其於說法人中最為第一。」
【十大弟子唯富
樓那說法第一。】

「亦常歎其種種功德。」
【我亦常歎其人所植種種智
慧神通功德。】

「精勤護持助宣我法。」
【精勤不懈善能護持助化宣
揚佛之正法。】

「能於四眾示教利喜。」
【能於天人四眾之中開示教
導利益令喜。】

「具足解釋佛之正法。」
【盡能具足解釋佛法。】

「而大饒益同梵行者。」
【大能饒益同聞佛法修淨行
者。】

「自捨如來無能盡其言論之辨。」
【自從除了大覺如
來餘無有人能窮其辯。】

「汝等勿謂富樓那但能護持助宣我法。」
【汝等莫謂
此滿慈子但只能護助宣釋迦所說之法。】

「亦於過去九十億諸佛所。」
【又於過去久劫佛所。】

「護持助宣佛之正法。」
【愛護奉持贊助宣揚諸佛之
法。】

「於彼說法人中亦最第一。」
【於彼過去諸佛之所說
法人中亦為最上。】

「又於諸佛所說空法。」
【又於諸佛金口所說空寂之
法。】

「明了通達得四無礙智。」
【於諸法性悉皆明達證得
四種無礙之智一者法無礙智二者義無礙智三者
詞無礙智四者樂說無礙智。】

「常能審諦清淨說法無有疑惑。」
【以有智故常能於
法審實諦當離染清淨如法而說無有狐疑惑亂之
心。】

「具足菩薩神通之力。」
【具足大乘菩薩所證一切神
通智慧之力。】

「隨其壽命常修梵行。」
【隨其諸佛所應壽量常於佛
所修諸淨行。】

「彼佛世人咸皆謂之實是聲聞。」
【而富樓那本是菩
薩隱實揚權示聲聞相彼諸佛所世間之人見迹迷
本咸謂尊者實是聲聞。】

「而富樓那以斯方便。」
【以此示迹巧權方便。】

「饒益無量百千眾生。」
【饒潤利益無量機緣。】

「又化無量阿僧祇人令立阿耨多羅三藐三菩提。」

【又復化導無數種人令其立志修等正覺。】

「為淨佛土故。」
【為欲清淨佛土之故。】

「常作佛事教化眾生。」
【隨佛所行名作佛事以巳所
得轉化他人。】

「諸比丘富樓那亦於七佛。」
【於過去世七佛之所。】

「說法人中而得第一。」
【說法最妙皆推第一。】

「今於我所說法人中亦為第一。」
【如昔無異。】

「於賢劫中當來諸佛說法人中亦復第一。」
【釋迦正
當賢劫第四樓那於彼未來佛所說法人中亦為第
一。】

「而皆護持助宣佛法。」
【於佛佛所悉皆如是。】

「亦於未來護持助宣無量無邊諸佛之法。」
【非特賢
劫於未來世無邊佛所亦皆護持助宣正法。】

「教化饒益無量眾生。」
【教訓化誘饒益群生。】

「令立阿耨多羅三藐三菩提。」
【令其立志求於無上
正等正覺。】

「為淨佛土故。」
【為欲清淨成佛國土。】

「常勤精進教化眾生。」
【常常勤苦修精進行化諸群
生。】

「漸漸具足菩薩之道。」
【如是積劫漸漸修行具足菩
薩所行之道。】

「過無量阿僧祇劫。」
【經過無量無數劫波。】

「當於此土得阿耨多羅三藐三菩提。」
【此土即是娑
婆世界得成無上正徧知覺。】

「號曰法明。」
【尊者因地於諸佛法明了通達故至得
果號曰法明從因得也。】

「如來應供正徧知明行足善逝世間解無上士調御
丈夫天人師佛世尊。」
【此上十號如序品解。】

「其佛以恒河沙等三千大千世界為一佛土。」
【言所
化境如是廣大。】

「七寶為地。」
【因作七支善根功德果上報土七寶莊
嚴。】

「地平如掌。」
【佛心平故地面亦平。】

「無有山陵溪㵎溝壑。」
【人心暴慢猶若高山稜層高
峻貪欲熾盛喻如溪㵎吞納眾流陰險如溝虗偽如
壑佛土平正一切無也。】

「七寶臺觀充滿其中。」
【亭臺觀宇所遊之處皆功德
成故云寶也處處皆然故云充滿。】

「諸天宮殿近處虗空。」
【上品戒善生欲界天四無量
心生色界天四種空定生無色天指上功德即是所
居天宮寶殿依空入道故云近處。】

「人天交接兩得相見。」
【約事相說如釋迦尊從忉利
天下閻浮提化現寶階接於地面人天兩處互得相
見約理而說人修上善得生天上諸天降德下生人
間事相顯然兩得相見。】

「無諸惡道亦無女人。」
【同居穢土有四惡道及以女
人今法明佛同居淨土故無惡道及女人也。】

「一切眾生皆以化生無有婬欲。」
【從法化生故無淫
欲修成法身故非苦道。】

「得大神通身出光明飛行自在。」
【以定力故得有神
通身出光明從戒定慧三學而生飛行自在即神境
通。】

「志念堅固精進智慧。」
【建志舉念皆悉堅固常勤精
進有大智慧。】

「普皆金色三十二相而自莊嚴。」
【國中之人身皆金
色金之色黃是中方色因修中道清淨勝行所以感
報身真金色三十二種大人相好以自嚴身。】

「其國眾生常以二食。」
【常以二種而為淨食。】

「一者法喜食。」
【聞法歡喜心地充足名法喜食。】

「二者禪悅食。」
【修習佛定得安隱樂名禪悅食。】

「有無量阿僧祇千萬億那由他諸菩薩眾。」
【大乘菩
薩數甚眾多。】

「得大神通四無礙智。」
【如前巳解。】

「善能教化眾生之類。」
【神通無礙故能善化。】

「其聲聞眾算數校計所不能知。」
【言其多也。】

「皆得具足六通三明及八解脫。」
【如前巳解。】

「其佛國土。」
【其法明佛所應之土。】

「有如是等。」
【即上所明依正二報。】

「無量功得莊嚴成就。」
【以諸功德而以莊嚴。】

「劫名寶明。」
【時多眾寶而復明耀故曰寶明。】

「國名善淨。」
【國多善人而復清淨。】

「其佛壽命無量阿僧祇劫。」
【佛智所知本有數量人
天莫數故云無量乃是有量之無量也。】

「法住甚久。」
【正法像法住世甚久。】

「佛滅度後。」
【彼法明佛入滅之後。】

「起七寶塔徧滿其國。」
【眾多弟子以七珍寶為佛起
塔供養舍利徧滿所化善淨國中。】

「爾時世尊欲重宣此義而說偈言諸比丘諦聽。」
【誡
眾諦心聽佛所說。】

「佛子所行道。」
【佛子樓那所行之道。】

「善學方便故不可得思議。」
【善能習學方便慧故心
思口議所不能及。】

「知眾樂小法而畏於大智。」
【知聲聞眾樂於小法而
復怖畏菩薩大智。】

「是故諸菩薩作聲聞緣覺。」
【菩薩化身現作聲聞及
以緣覺。】

「以無數方便化諸眾生類。」
【以諸無數萬億方便化
誘一切眾生之類。】

「自說是聲聞去佛道甚遠。」
【口自說言體是聲聞去
於佛道甚是隔遠。】

「度脫無量眾皆悉得成就。」
【以是方便度無量眾令
得成就出世之道。】

「雖少欲懈怠漸當令作佛。」
【所化之眾雖則樂小於
一乘道而生懈惓漸以此法而誘掖之當令作佛。】

「內秘菩薩行外現是聲聞。」
【內則秘藏菩薩之行外
則示現聲聞之形。】

「少欲厭生死實自淨佛土。」
【外作聲聞行小欲法厭
離生死內心實自游戲神通淨佛國土。】

「示眾有三毒又現邪見相。」
【示三毒者如身子懷嗔
難陀著欲現邪見者如三迦葉及須菩提先事梵志。】

「我弟子如是方便度眾生。」
【此四攝中同事行也與
之同事示行三毒現邪見相誘彼迷者易得相從。】

「若我具足說種種現化事。」
【若佛一一具說方便示
現之事。】

「眾生聞是者心則懷疑惑。」
【今但略說不敢盡言恐
諸聞者生疑惑故。】

「今此富樓那於昔千億佛。」
【而此樓那久於過去諸
佛之所。】

「勤修所行道。」
【勤修大乘菩薩所行清淨之道。】

「宣護諸佛法。」
【宣揚護持諸佛之法。】

「為求無上慧。」
【為求如來無上智慧。】

「而於諸佛所現居弟子上。」
【於諸佛所說法第一現
居一切弟子之上。】

「多聞有智慧。」
【廣學多聞有大智慧。】

「所說無所畏。」
【其所說法得四無畏。】

「能令眾歡喜。」
【能令聽者生歡喜心。】

「未曾有疲倦。」
【未曾見有疲倦之相。】

「而以助佛事。」
【而以小化助揚佛事。】

「巳度大神通。」
【巳度生死得大神通。】

「具四無礙智。」
【如前。】

「知諸根利鈍。」
【知諸眾生根性利鈍。】

「常說清淨法演暢如是義。」
【常說清淨無上妙法流
通演暢如是之義。】

「教諸千億眾令住大乘法。」
【教諸無數千億之眾令
得住於大乘法中。】

「而自淨佛土。」
【雖現聲聞而心常自清淨佛土。】

「未來亦供養無量無數佛。」
【供養諸佛修福分也。】

「護助宣正法亦自淨佛土。」
【外現劣形助宣正法內
秘真心自淨佛土。】

「常以諸方便說法無所畏。」
【常以諸多善巧方便說
於妙法心無所畏。】

「度不可計眾成就一切智。」
【所度之眾不可計量皆
令成就一切智慧。】

「供養諸如來護持法寶藏。」
【供佛修福說法修慧。】

「其後得成佛號名曰法明。」
【應身名也。】

「其國名善淨七寶所合成。」
【如前。】

「劫名為寶明。」
【如前。】

「菩薩眾甚多其數無量億。」
【所度多也。】

「皆度大神通威德力具足充滿其國土。」
【皆巳度脫
得大神通威德具足徧滿其國。】

「聲聞亦無數。」
【聲聞之眾亦復無數。】

「二明八解脫得四無礙智。」
【如前。】

「以是等為僧。」
【以如是等小教果人無漏功德名之
為僧。】

「其國諸眾生婬欲皆巳斷純一變化生。」
【國無惡道
及以女人斷婬欲相純變化生。】

「具相莊嚴身。」
【身紫金色三十二相以自莊嚴。】

「法喜禪悅食。」
【法喜開慧禪悅安心即以定慧而為
法食。】

「更無餘食想。」
【更無餘外分段食想。】

「無有諸女人。」
【皆變化生。】

「亦無諸惡道。」
【尚無惡名何況有實。】

「富樓那比丘功德悉成滿。」
【一切功德成就滿足。】

「當得斯淨土。」
【當得如此同居淨土。】

「賢聖眾甚多。」
【菩薩聲聞人天之眾不可數知。】

「如是無量事我今但略說。」
【略如上說恐聞生疑不
敢具舉。】

「爾時千二百阿羅漢心自在者。」
【千二百人皆證無
學煩惱巳盡名自在者。】

「作是念。」
【心作是念。】

「我等歡喜得未曾有。」
【我等眾人得聞樓那受記成
佛自亦有分所以歡喜歎未曾有。】

「若世尊各見授記如餘大弟子者不亦快乎。」
【若蒙
世尊各見我等深心本願亦為授記如前上首諸弟
子者豈不快也。】

「佛知此等心之所念。」
【佛他心通知此眾人作此念
言欲求授記。】

「告摩訶迦葉。」
【迦葉尊者前巳授記今佛告者是眾
首故。】

「是千二百阿羅漢。」
【此千二百即三迦葉一千弟子
目連身子所有弟子共二百人。】

「我今當現前次第與授阿耨多羅三藐三菩提記。」

【言現前者現與授記言次第者從節次來阿耨等者
即成無上正等正覺。】

「於此眾中我大弟子憍陳如比丘。」
【即鹿野中初度
五人陳如為首此大知識。】

「當供養六萬二千億佛。」
【六萬二千即是表斷六十
二億無明煩惱隨順佛言淨諸塵或名供養佛。】

「然後得成為佛號曰普明。」
【因中解了達法本際果
上成佛故號普明。】

「如來應供正徧知明行足善逝世間解無上士調御
丈夫天人師佛世尊。」
【如序品解。】

「其五百阿羅漢優樓頻螺迦葉伽耶迦葉那提迦葉。」

【如序品解。】

「迦留陀夷。」
【此云黑光從相為名。】

「優陀夷。」
【此云出現以日出時尊者生故阿難弟子。】

「阿㝹樓䭾離婆多劫賓那薄拘羅。」
【如序品解。】

「周陀莎伽陀等。」
【亦云周利槃陀伽亦云周利特迦
此翻大小路邊母從夫遊將欲還國於差路處而生
尊者故立此名等即五百。】

「皆當得阿耨多羅三藐三菩提。」
【皆當得成無上正
覺。】

「盡同一號名曰普明。」
【五百弟子同一名號。】

「爾時世尊欲重宣此義而說偈言憍陳如比丘當見
無量佛。」
【於當來世見無量佛承事供養。】

「過阿僧祇劫乃成等正覺。」
【過無數劫然後乃成。】

「常放大光明具足諸神通。」
【放光表智神通表定。】

「名聞徧十方一切之所敬。」
【名字聞望徧滿十方為
一切眾之所敬仰。】

「常說無上道故號為普明。」
【說法即是普放慧光照
燭一切故號普明。】

「其國土清淨。」
【依報勝也。】

「菩薩皆勇猛。」
【正報勝也。】

「咸陞妙樓閣。」
【一切道品名為樓閣菩薩進趣名之
為陞。】

「遊諸十方國。」
【十方即是表十界也徧遊法界修諸
功德。】

「以無上供具奉獻於諸佛。」
【具即是器如薩埵捨身
藥王燃臂皆名上供。】

「作是供養巳心懷大歡喜。」
【如是作法修妙供巳心
懷暢悅生大歡喜。】

「須臾還本國有如是神力。」
【徧供十方須臾還國何
其速也蓋以心想神力之故一念既徧一塵亦徧心
徧法徧不離剎那如禮懺時運想香華徧十方界而
身隨心亦皆徧至未逾念須復本道場其理可見。】

「佛壽六萬劫。」
【應身壽量。】

「正法住倍壽。」
【十二萬劫。】

「像法復倍是。」
【二十四萬劫。】

「法滅天人憂。」
【佛法住世為人作眼其法滅時人天
皆憂。】

「其五百比丘次第當作佛。」
【五百尊者轉次授記我
滅之後汝當作佛故云轉次。】

「同號曰普明轉次而授記我滅度之後某甲當作佛。」

【意亦同上。】

「其所化世間亦如我今日。」
【其補處者亦與前佛化
事是同故曰亦如我之一字五百第指今日之言亦
是將來第記之語。】

「國土之嚴淨。」
【即善淨國。】

「及諸神通力。」
【即上種種神通自在變化之力。】

「菩薩聲聞眾正法及像法壽命劫多少皆如上所說。」

【五百尊者次第出世劫國名號所化之眾住世壽
量正法像法皆與最初普明如來等無有異故通指
云皆如上說。】

「迦葉汝巳知五百自在者。」
【佛告迦葉我記五百得
自在者汝巳知之。】

「餘諸聲聞眾亦當復如是。」
【千二百人先記五百餘
諸聲聞亦復如是。】

「其不在此會汝當為宣說。」
【其有今日不預此會而
汝迦葉當為宣說。】

「爾時五百阿羅漢於佛前得受記巳歡喜踊躍。」
【五
百尊者面於佛前得成佛記故喜躍也。】

「即從座起到於佛前。」
【將陳所解故離本坐前詣佛
所。】

「頭面禮足悔過自責。」
【頭面頂禮佛之雙足自悔前
非責巳昏鈍。】

「世尊我等常作是念。」
【說巳所見。】

「自謂巳得究竟滅度。」
【從佛聞法得成四果便自謂
言是究竟道。】

「今乃知之如無智者。」
【羅漢雖悟悟巳還迷而於大
乘不能通達今聞佛說始覺失驚如無智者。】

「所以者何。」
【何以無智。】

「我等應得如來智慧。」
【我等修行合應證得如來所
有功德智慧。】

「而便自以小智為足。」
【而即自以聲聞小智便為滿
足不求大利。】

「世尊譬如有人至親友家醉酒而臥。」
【人喻自身親
友譬佛醉喻昏迷酒喻五欲昔大通時從王子化如
詣親友得入大乘佛性種子如衣繫珠中間疲倦退
大入小貪著小利猶如飲酒長夜不覺猶如醉人。】

「是時親友官事當行。」
【喻諸王子此土化終他方緣
熟理應往化名為官事捨此趣彼名為當行。】

「以無價寶珠繫其衣裏。」
【佛性種子名無價珠今入
其身如繫衣下。】

「與之而去。」
【謂授法巳轉化餘方。】

「其人醉臥都不覺知。」
【根力淺故無宿命通寧知往
事猶如醉人都無所知。】

「起巳游行到於他國。」
【謂捨報巳轉生餘處。】

「為衣食故勤力求索甚大艱難。」
【身無忍力乏慚愧
衣心無法滋缺甘露味厭老病死猶如牢獄辛勤萬
狀求學小乘如寒求衣如飢求食徧處乞索不能自
安。】

「若少有所得便以為足。」
【證得小果方便涅槃自謂
為足更不進身。】

「於後親友會遇見之。」
【喻今靈山師資相遇。】

「而作是言咄哉丈夫。」
【言咄哉者警悟之聲言丈夫
者許是大器。】

「何為衣食乃至如是。」
【何故為於求索衣食乃至枉
受如是艱難。】

「我昔欲令汝得安樂五欲自恣。」
【我往昔世欲令汝
等得安樂故飽足衣食自恣享用。】

「於某年日月以無價寶珠繫汝衣裏今故現在。」
【某
年日月合大通時八萬餘劫無價寶珠喻於佛性王
子說經為下大種如以寶珠繫於衣下今故現在謂
雖不覺善種常存。】

「而汝不知勤苦憂惱以求自活。」
【而汝不知有大乘
種在於身中却學小乘枉受動苦以求自活。】

「甚為癡也。」
【甚為可惜真癡迷也。】

「汝今可以此寶貿易所須。」
【此寶即佛性貿易即變
轉所須即忍辱之衣禪悅之食。】

「常可如意無所乏短。」
【常可富足如汝之意於一切
時無所缺少。】

「佛亦如是。」
【佛亦如彼親友之人。】

「為菩薩時。」
【昔在因地作菩薩時。】

「教化我等令發一切智心。」
【教訓化導於我眾等令
發一切智慧之心。】

「而尋廢忘不知不覺。」
【而即於後廢弛遺忘不能了
知亦不省覺。】

「既得阿羅漢道自謂滅度。」
【及證四果自謂巳得究
竟滅度。】

「資生艱難得少為足。」
【斷惡修善辛勤萬狀資生之
具甚是艱難得證無學便以為足。】

「一切智願猶在不失。」
【昔發大心求一切智此願猶
在至今不失。】

「今者世尊覺悟我等。」
【今者靈山大覺世尊警覺開
悟我等之輩。】

「作如是言。」
【作是告言。】

「諸比丘汝等所得非究竟滅。」
【汝等所證無學之果
乃是小乘非實滅度。】

「我久令汝等種佛善根。」
【我從久劫令汝等種佛之
善根。】

「以方便故示涅槃相。」
【為機怖大以方便力示於小
乘寂滅之相。】

「而汝謂為實得滅度。」
【而汝認作究竟實滅。】

「世尊我今乃知實是菩薩。」
【白言世尊我等今者乃
知自身本是菩薩。】

「得受阿耨多羅三藐三菩提記。」
【得受應身成佛之
記。】

「以是因緣。」
【以是蒙記作佛因緣。】

「甚大歡喜得未曾有。」
【心中甚覺生大歡喜得所未
有。】

「爾時阿若憍陳如等。」
【五百羅漢。】

「欲重宣此義而說偈言我等聞無上安隱授記聲。」

【我等得聞無上菩提令心安隱授佛記聲。】

「歡喜未曾有禮無量智佛。」
【眾心歡喜得所未有頂
禮佛足無量智慧萬德世尊。】

「今於世尊前自悔諸過咎。」
【今於佛前自悔執小迷
昧大乘無量過咎。】

「於無量佛寶得少涅槃分。」
【於佛無量大智慧寶但
得少分偏空涅槃。】

「如無智愚人便自巳為足。」
【如彼無智愚癡之人便
於小法自巳為足。】

「譬如貧窮人往至親友家。」
【貧人喻巳親友喻佛昔
往依佛如去親家。】

「其家甚大富具設諸餚膳。」
【實報國土是佛之家功
德具足名為大富法相畢陳如諸餚膳雜食曰餚美
食曰膳。】

「以無價寶珠繫著內衣裏。」
【無價寶珠即佛種性方
便受法名為繫珠內衣即喻正報色身。】

「默與而捨去時臥不覺知。」
【親友默密繫珠衣下轉
化餘國名為捨去我時迷昧如昏醉人不自覺知。】

「是人既巳起遊行詣他國。」
【死而復生猶如醉醒發
心修行名之為起忘大習小如遊他國。】

「求衣食自濟資生甚艱難。」
【徧處求法莊嚴色心自
求涅槃不起化導如彼貧者乞食自濟資生之具甚
是艱難。】

「得少便為足更不願好者。」
【於少分法便自為足更
不發心求於實道。】

「不覺內衣裏有無價寶珠。」
【不自覺知內報色心有
無價寶藏匿其中。】

「與珠之親友後見此貧人。」
【佛出娑婆復見昔時所
化之者。】

「苦切責之巳示以所繫珠。」
【二十年中常令除糞斷
見思惑方等彈訶般若淘汰名苦切責來至法華開
顯佛性知從衣下指出明珠。】

「貧人見此珠其心大歡喜。」
【諸聲聞人得見佛性如
貧得寶歡喜叵言。】

「富有諸財物五欲而自恣。」
【功德法財無量智慧皆
悉具足故云富有色香味觸無非三昧隨緣應用廣
大自在故云五欲得以自恣。】

「我等亦如是。」
【我等聲聞退大入小回心向大亦復
如彼貧人無異。】

「世尊於長夜常愍見教化。」
【我昔在迷猶如長夜世
尊愍見常起教化。】

「令種無上願。」
【令我等種無上菩提廣大之願。】

「我等無智故不覺亦不知。」
【我等智劣不知往願亦
復不能覺有佛性。】

「得少涅槃分自足不求餘。」
【既得少分偏空涅槃便
謂為足不求大利。】

「今佛覺悟我言非實滅度。」
【今佛世尊覺悟我等言
所得法非究竟滅。】

「得佛無上慧是乃為真滅。」
【得成無上正徧知覺是
乃名為真實滅度。】

「我今從佛聞授記莊嚴事。」
【我等今者親從佛聞授
成佛記國土莊嚴。】

「及轉次授決。」
【及以展轉次第授記。】

「身心徧歡喜。」
【心歡喜故充徧其身。】

「妙法蓮華經授學無學人記品第九」

【五百羅漢千二百人皆巳授記當來成佛大弟子
中阿難多聞羅睺密行眾中上首未蒙記莂應身
成佛又學無學共二千人心中亦願聞授記音如
來應機故說此品。】

「爾時阿難羅睺羅。」
【如序品解。】

「而作是念。」
【二大弟子同作是念。】

「我等每自思惟。」
【我等每自心內思惟。】

「設得授記不亦快乎。」
【設或得佛與之授記豈不快
乎。】

「即從座起到於佛前。」
【將有所請避席進前。】

「頭面禮足俱白佛言。」
【頭面禮敬佛之雙足俱同發
聲而白佛言。】

「世尊我等於此亦應有分。」
【我等於此授記數中亦
當有分成佛菩提。】

「唯有如來我等所歸。」
【唯佛世尊是我等眾之所依
歸。】

「又我等為一切世間天人阿脩羅所見知識。」
【又復
我等是諸世間天人脩羅四眾八部之所具見眾所
知識。】

「阿難常為侍者護持法藏。」
【阿難常為如來侍者護
持一切法寶之藏。】

「羅睺羅是佛之子。」
【羅睺羅者是佛親子。】

「若佛見授阿耨多羅三藐三菩提記者。」
【若佛世尊
見授我等無上菩提成佛記者。】

「我願既滿眾望亦足。」
【我等願心既得圓滿眾人所
望亦皆備足。】

「爾時學無學聲聞弟子二千人。」
【是二千人兼學無
學在千二百無學之外。】

「皆從座起偏袒右肩到於佛前一心合掌瞻仰世尊
如阿難羅睺羅所願住立一面。」
【諸人心念同二尊
者但不發言在一面立。】

「爾時佛告阿難汝於來世當得作佛。」
【於未來世當
成佛道。】

「號山海慧自在通王。」
【阿難智慧山藏海納神通廣
大卷舒自在將來成佛為法中王號山海慧自在通
王。】

「如來應供正徧知明行足善逝世間解無上士調御
丈夫天人師佛世尊。」
【如序品解。】

「當供養六十二億諸佛。」
【隨順佛語名供養供六十
二億即表斷除六十二見。】

「護持法藏。」
【於諸佛所擁護受持一切法藏。】

「然後得阿耨多羅三藐三菩提。」
【具修諸度乃成正
覺。】

「教化二十千萬億恒河沙諸菩薩等令成阿耨多羅
三藐三菩提。」
【所化之機有如是等恒河沙數皆得
菩提。】

「國名常立勝幡。」
【其佛國名常立勝幡者西域風俗
議論高者常持勝幡表智高勝尊者多聞常勝一切
故所居國名立勝幡。】

「其土清淨琉璃為地。」
【因心清淨內外映徹果感佛
土亦復如然。】

「劫名妙音徧滿。」
【時分清平佛微妙音徧滿法界。】

「其佛壽命無量千萬億阿僧祇劫。」
【人壽長故佛壽
亦長。】

「若人於千萬億無量阿僧祇劫中。」
【經如許劫。】

「算數校計不能得知。」
【佛壽長遠非是凡夫心力所
知。】

「正法住世倍於壽命。」
【一倍增多。】

「像法住世復倍正法。」
【又二倍增。】

「阿難是山海慧自在通王佛。」
【彼時之佛。】

「為十方無量千萬億恒河沙等諸佛如來所共讚歎
稱其功德。」
【十方諸佛皆同一音稱讚彼佛廣大功
德。】

「爾時世尊欲重宣此義而說偈言我今僧中說阿難
持法者。」
【佛於眾中說是阿難持法藏者。】

「當供養諸佛然後成正覺。」
【當供無數萬億諸佛然
後得成無上正覺。】

「號曰山海慧自在通王佛。」
【如前。】

「其國土清淨名常立勝幡。」
【如前。】

「教化諸菩薩其數如恒沙。」
【彼佛會中無聲聞眾純
諸菩薩其數無量。】

「佛有大威德名聞滿十方。」
【其佛如來威德廣大名
聲遠布徧滿十方。】

「壽命無有量以愍眾生故。」
【以欲愍念諸眾生故所
以應身壽量長遠不可度量。】

「正法倍壽命像法復倍是。」
【正法像法住世長久倍
於佛壽。】

「如恒河沙等無數諸眾生。」
【正像法中受化之眾。】

「於此佛法中種佛道因緣。」
【於山海慧佛法之中種
植佛道諸善因緣。】

「爾時會中新發意菩薩八千人。」
【初心菩薩見諸聲
聞受記作佛。】

「咸作是念我等尚不聞諸大菩薩得如是記。」
【咸皆
心疑作是念言我等昔來尚且不聞大菩薩眾得受
如是菩提道記。】

「有何因緣而諸聲聞得如是決。」
【疑聲聞人何因得
記。】

「爾時世尊知諸菩薩心之所念。」
【世尊知是初心菩
薩生於疑念。】

「而告之曰。」
【告諸初心。】

「諸善男子我與阿難等。」
【佛與阿難及諸羅漢。】

「於空王佛所。」
【過去久長古世尊所。】

「同時發阿耨多羅三藐三菩提心。」
【同時發於無上
道心。】

「阿難常樂多聞。」
【阿難處性常好多聞。】

「我常勤精進。」
【而我常勤修精進行。】

「是故我巳得成阿耨多羅三藐三菩提。」
【釋迦如來
只一常勤先得成道。】

「而阿難護持我法。」
【釋迦佛法。】

「亦護將來諸佛法藏。」
【於未來世護持諸佛法寶之
藏。】

「教化成就諸菩薩眾。」
【教化無數億種眾生。】

「其本願如是故獲斯記。」
【昔空王時本願廣度今世
亦然如楞嚴云如一眾生未成佛終不於此趣泥洹。】

「阿難面於佛前。」
【面於會中釋迦佛前。】

「自聞授記及國土莊嚴。」
【親自得聞佛為授記及以
報土清淨莊嚴。】

「所願具足心大歡喜。」
【本所願心幸得具足其心豁
然生於歡喜。】

「得未曾有。」
【今之所得昔所未有。】

「即時憶念過去無量千萬億諸佛法藏。」
【憶昔過去
久遠之世於諸佛所聞諸法藏。】

「通達無礙如今所聞。」
【悉皆通達無所滯礙猶如今
日之所得聞。】

「亦識本願。」
【亦識本時所發大願。】

「爾時阿難而說偈言世尊甚希有。」
【世尊特勝甚為
罕有。】

「令我念過去無量諸佛法。」
【令我憶念過去久遠諸
佛之法。】

「如今日所聞。」
【如今日聞等無有異。】

「我今無復疑。」
【我今無復疑惑之心。】

「安住於佛道。」
【安心住於諸佛之道。】

「方便為侍者護持諸佛法。」
【以方便力為佛侍者護
持諸佛法寶之藏。】

「爾時佛告羅睺羅。」
【如前。】

「汝於來世。」
【汝於未來久遠之世。】

「當得作佛號蹈七寶華。」
【因時廣修七善功德果地
高蹈七寶蓮華。】

「如來應供正徧知明行足善逝世間解無上士調御
丈夫天人師佛世尊。」
【如序品解。】

「當供養十世界微塵等數諸佛如來。」
【以十三千應
化國土抹為微塵用喻當供諸佛之數十世界者即
表十方。】

「常為諸佛而作長子。」
【未來諸佛當出於世是羅睺
羅皆為長子。】

「猶如今也。」
【如今佛世無以異也。】

「是蹈七寶華佛國土莊嚴壽命劫數所化弟子正法
像法。」
【國土壽命弟子正像如是等事。】

「亦如山海慧自在通王如來無異。」
【指同阿難。】

「亦為此佛而作長子。」
【為山海慧作佛長子。】

「過是巳復。」
【過此世後。】

「當得阿耨多羅三藐三菩提。」
【當成無上正徧知尊。】

「爾時世尊欲重宣此義而說偈言我為太子時羅睺
為長子。」
【我未出家為太子時是羅睺羅為我長子。】

「我今成佛道受法為法子。」
【受如來法為我法子。】

「於未來世中見無量億佛。」
【於當未來見無量佛。】

「皆為其長子一心求佛道。」
【皆為彼佛而作長子一
心求於無上佛道。】

「羅睺羅密行唯我能知之。」
【而羅睺羅微密之行唯
佛世尊乃能知之。】

「現為我長子以示諸眾生。」
【現今垂迹為我長子以
示一切世間眾生。】

「無量億千萬功德不可數。」
【而其所積密行功德無
量萬億非數可知。】

「安住於佛法以求無上道。」
【安心住於諸佛之法以
求無上真正之道。】

「爾時世尊見學無學二千人其意柔軟寂然清淨。」

【佛授記者印其所證非同世間人情取捨見二千人
其心異常柔和善軟寂然沉靜清淨明了堪可授道。】

「一心觀佛。」
【一心不亂瞻仰於佛。】

「佛告阿難汝見是學無學二千人不。」
【眾在面前十
目所覩云何更問見是人否當知會眾但見其形寧
知心念所以世尊問阿難也。】

「唯然巳見。」
【答云唯然我實巳見。】

「阿難是諸人等。」
【二千聲聞。】

「當供養五十世界微塵數諸佛如來。」
【從今巳去常
復供養五十世界抹為微塵如是塵數諸佛如來。】

「恭敬尊重。」
【恭謙敬謹尊崇厚重。】

「護持法藏。」
【護持諸佛法寶之藏。】

「末後同時於十方國各得成佛。」
【於最後身各成佛
道。】

「皆同一號名曰寶相。」
【是二千人均蒙授記同一名
號曰寶相佛。】

「如來應供正徧知明行足善逝世間解無上士調御
丈夫天人師佛世尊。」
【如序品解。】

「壽命一劫。」
【一小劫也。】

「國土莊嚴。」
【依報之相。】

「聲聞菩薩。」
【正報之相。】

「正法像法。」
【法住之相。】

「皆悉同等。」
【功行相類感報亦等。】

「爾時世尊欲重宣此義而說偈言是二千聲聞今於
我前住。」
【二千之眾今於佛前住立一面。】

「悉皆與授記未來當成佛。」
【我今悉與授菩提記於
未來世當得成佛。】

「所供養諸佛如上說塵數。」
【供佛之數如上所說五
十世界抹為微塵如微塵眾無數諸佛。】

「護持其法藏後當成正覺。」
【護持如上塵數諸佛法
寶之藏後當成就佛果菩提。】

「各於十方國悉同一名號。」
【各於十方成等正覺皆
同一號名寶相佛。】

「俱時座道場以證無上慧皆名為寶相。」
【是二千人
一時成佛同坐道場以證無上甚深智慧名寶相佛。】

「國土及弟子正法與像法悉等無有異。」
【種種化事
國土弟子壽命劫數一一平等以德同故報無差別。】

「咸以諸神通度十方眾生。」
【咸以智慧神通之力度
十方界一切眾生。】

「名聞普周徧漸入於涅槃。」
【名號聞望普徧諸方漸
漸次第入於寂滅。】

「爾時學無學二千人。」
【新得記者。】

「聞佛授記歡喜踊躍而說偈言世尊慧燈明。」
【世尊
智慧明明無盡方燈續明普照一切。】

「我聞授記音。」
【我等得聞授記之音。】

「心歡喜充滿如甘露見灌。」
【其心歡喜充滿正報如
得甘露之所見灌。】

「妙法蓮華經法師品第十」

【前藥草品說時雨譬言此妙經普被一切雖與授
記皆為聲聞今此品中是為大眾及以八部能於
是經受持讀誦解說書寫乃至得聞一句一偈一
時通記皆成佛道。】

「爾時世尊因藥王菩薩告八萬大士。」
【佛因藥王告
諸大眾。】

「藥王汝見是大眾中。」
【現前法會大眾之中。】

「無量諸天龍王夜叉乾闥婆阿脩羅迦樓羅緊那羅
摩睺羅伽人與非人及比丘比丘尼優婆塞優婆夷。」

【如序品解。】

「求聲聞者。」
【求四諦法成阿羅漢。】

「求辟支佛者。」
【求因緣法及觀如幻緣覺獨覺名辟
支佛。】

「求佛道者。」
【求最上乘願成佛道。】

「如是等類。」
【三乘之人。】

「咸於佛前聞妙法華經。」
【在於佛前得聞妙法。】

「一偈一句乃至一念隨喜者。」
【下至但聞一句一偈
乃至聞經一念心中生歡喜者。】

「我皆與授記當得阿耨多羅三藐三菩提。」
【佛記是
等皆當得道。】

「佛告藥王又如來滅度之後。」
【上明佛在下顯滅後。】

「若有人聞妙法華經乃至一偈一句一念隨喜者。」

【聞是妙經一偈一句一念之間起隨喜者。】

「我亦與授阿耨多羅三藐三菩提記。」
【我皆與授成
佛之記。】

「若復有人受持讀誦解說書寫妙法華經乃至一偈。」

【信心受持對文披讀離文暗誦隨義解說紙素書
寫此之妙經下至一偈。】

「於此經卷敬視如佛。」
【敬重經卷視同於佛。】

「種種供養華香瓔珞抹香塗香燒香繒蓋幢幡。」
【繒
綵為蓋及以幢幡。】

「衣服伎樂乃至合掌恭敬。」
【下至但爾合掌致敬。】

「藥王當知是諸人等。」
【是諸敬信供養經人。】

「巳曾供養十萬億佛。」
【宿曾供養諸佛世尊。】

「於諸佛所成就大願。」
【於佛之所巳曾成就廣大志
願。】

「愍眾生故生此人間。」
【蓋欲愍念諸眾生故而生於
此世間人中。】

「藥王若有人問何等眾生於未來世當得作佛。」
【佛
語藥王若復有人如此問時。】

「應示是諸人等於未來世必得作佛。」
【當示他云敬
信持誦書寫供養如是之人於當來世決定成佛。】

「何以故若善男子善女人於法華經乃至一句受持
讀誦解說書寫。」
【上說傳經下明供養。】

「種種供養經卷華香瓔珞抹香塗香燒香繒蓋幢幡
衣服伎樂合掌恭敬。」
【如前。】

「是人一切世間所應瞻奉。」
【如是之人一切世間眾
生之類所當瞻敬。】

「應以如來供養而供養之。」
【以無佛時是人補處代
佛宣揚應以佛供而供養之。】

「當知此人是大菩薩。」
【既於妙經生大信解則知斯
人是大菩薩。】

「成就阿耨多羅三藐三菩提。」
【巳能成就阿耨菩提。】

「哀愍眾生願生此間。」
【愍眾生故生此人間。】

「廣說分別妙法華經。」
【廣大敷演分別解說如是妙
經。】

「何況盡能受持種種供養者。」
【隨分受持所護功德
尚且無量何況全部具足受持及以種種上妙香華
繒蓋幢幡而為供養。】

「藥王當知是人。」
【當知如是持供之人。】

「自捨清淨業報。」
【自當生於清淨佛土捨彼勝報生
於閻浮。】

「於我滅度後。」
【當釋迦佛滅度之後。】

「愍眾生故。」
【愍念一切眾生之故。】

「生於惡世。」
【此娑婆界多不善聚故云惡世。】

「廣演此經。」
【廣為眾生演說此經。】

「若是善男子善女人。」
【是受持經善男善女。】

「我滅度後。」
【當佛滅後。】

「能竊為一人。」
【有能私竊為於一人。】

「說法華經乃至一句。」
【下至極少一句之義。】

「當知是人則如來使。」
【當知如是說經之人則是如
來法華之使。】

「如來所遣。」
【乃是如來之所津遣。】

「行如來事。」
【行於如來化法之事。】

「何況於大眾中廣為人說。」
【竊為一人功德極大於
眾廣說其功莫等。】

「藥王。」
【上明持經功德甚多下顯謗毀罪報極重。】

「若有惡人以不善心。」
【有諸惡人起於毒念。】

「於一劫中。」
【經歷許時。】

「現於佛前。」
【於現在世當佛面前。】

「常毀罵佛其罪尚輕。」
【心惡時長面罵於佛罪固非
輕云尚輕者反顯謗毀持經之人罪報極重。】

「若人以一惡言。」
【下至但出一句惡語。】

「毀訾在家出家。」
【在家之人善男善女出家僧尼及
沙彌等。】

「讀誦法華經者。」
【四眾讀誦法華之者。】

「其罪甚重。」
【由謗人故退他道心教法不行所以罪重。】

「藥王其有讀誦法華經者。」
【其有若人讀是經者。】

「當知是人。」
【當知如是持經之人。】

「以佛莊嚴而自莊嚴。」
【經說妙行名佛莊嚴是人以
此自嚴其身。】

「則為如來肩所荷擔。」
【則是如來傳法之使乃為如
來肩所荷擔持佛正法轉化眾生令得正見則是荷
負諸佛如來大重擔者。】

「其所至方。」
【其持經人所至方土。】

「應隨向禮。」
【應當至心隨方向禮。】

「一心合掌。」
【一心不亂合十指掌。】

「恭敬供養。」
【恭謙敬謹志誠供養。】

「尊重讚歎。」
【尊崇貴重讚詠稱歎。】

「華香瓔珞粖香塗香燒香繒蓋幢幡衣服餚饌作諸
伎樂。」
【如前具解。】

「人中上供而供養之。」
【以諸人間上妙之供而供此
人。】

「應持天寶而以散之。」
【此勤諸天散華献寶。】

「天上寶聚應以奉獻。」
【天上所有寶物積聚應當奉
献是持法者。】

「所以者何。」
【所以如此興供養者其意云何。】

「是人歡喜說法。」
【欲勤是人歡喜說法。】

「須臾聞之即得究竟阿耨多羅三藐三菩提故。」
【每
一晝夜分為三十須臾蓋言聞法少時之間由信心
故精義入神便能究盡佛菩提故。】

「爾時世尊欲重宣此義而說偈言若欲住佛道成就
自然智。」
【若欲住心於佛正道成就無作自然智慧。】

「常當勤供養受持法華者。」
【常當勤供持法華者。】

「其有欲疾得一切種智慧。」
【有人欲得疾成諸佛一
切種智中道正慧。】

「當受持是經並供養持者。」
【當持此經并供持者。】

「若有能受持妙法華經者。」
【若人能持是法華者。】

「當知佛所使愍念諸眾生。」
【當知是人為佛之使愍
及眾生。】

「諸有能受持妙法華經者。」
【諸有能持是經典者。】

「捨於清淨土愍眾故生此。」
【捨巳淨土生濁世中。】

「當知如是人自在所欲生。」
【當知是人非業報生乃
自在意欲生此中。】

「能於此惡世廣說無上法。」
【能於惡世說無上法。】

「應以天華香及天寶衣服天上妙寶聚供養說法者。」

【如前巳解。】

「吾滅後惡世能持是經者。」
【佛滅度後濁惡世中持
此經者。】

「當合掌禮敬如供養世尊。」
【敬持經人如佛無異。】

「上饌眾甘美及種種衣服供養是佛子冀得須臾聞。」

【所以設供意欲須臾得聞是經究竟大事。】

「若能於後世受持是經者。」
【若於滅後能持是經。】

「我遣在人中行於如來事。」
【佛遣生於人道之中代
佛行事。】

「若於一劫中常懷不善心。」
【經於一劫懷不善心。】

「作色而罵佛。」
【作嗔怒色而罵於佛。】

「獲無量重罪。」
【是罵佛人獲罪無量。】

「其有讀誦持是法華經者。」
【有讀誦持是法華者。】

「須臾加惡言其罪復過彼。」
【須臾罵是持經之人罪
復過彼經劫罵佛。】

「有人求佛道而於一劫中。」
【有人為求佛之道故經
於一劫。】

「合掌在我前以無數偈讚。」
【合掌住於如來之前以
無數偈讚歎於佛。】

「由是讚佛故得無量功德。」
【以讚佛故得多福德。】

「歎美持經者其福復過彼。」
【歎持經者功德過於讚
歎果佛。】

「於八十億劫以最妙色聲。」
【八十億劫表於八識妙
色即是香華等物妙音即是種種音樂以諸世間最
妙色聲。】

「及與香味觸。」
【妙香妙味及與觸塵。】

「供養持經者。」
【當以是等供持經人。】

「如是供養巳。」
【作如是等修供養巳。】

「若得須臾聞。」
【若於須臾得聞妙經。】

「則應自忻慶我今獲大利。」
【則當自心生大喜慶我
於今日得獲大利。】

「藥王今告汝。」
【佛召藥王我今語汝。】

「我所說諸經。」
【我成道來所說諸經。】

「而於此經中法華最第一。」
【而於此部法華經中更
無與等最為第一。】

「爾時佛復告藥王菩薩摩訶薩。」
【如序品解。】

「我所說經典無量千萬億。」
【再語藥王我平日間所
說經法無量萬億。】

「巳說今說當說。」
【若巳說竟若今現說若當來說。】

「而於其中此法華經最為難信難解。」
【當念成佛功
高難信說佛知見義深難解。】

「藥王此經是諸佛秘要之藏。」
【此法華經是諸世尊
秘密要妙功德法藏。】

「不可分布妄授與人。」
【不可容易分布世上妄付與
人恐生輕謗翻成損惱當擇其可然後授之。】

「諸佛世尊之所守護。」
【經說諸佛所行之處一切如
來之所守護。】

「從昔巳來未曾顯說。」
【我從昔日成道巳來為機劣
故未曾顯說但以方便密為說之即經云眾生聞是
者心則懷疑惑。】

「而此經者如來現在猶多怨嫉。」
【如來在世人尚不
信多懷怨怒及以憎嫉即譬喻品云將非魔作佛惱
亂我心耶。】

「況滅度後。」
【佛世尚爾況復滅後。】

「藥王當知如來滅後。」
【於釋迦佛入滅之後。】

「其能書持讀誦供養。」
【其有能書持誦供養。】

「為他人說者。」
【為一切人而演說者。】

「如來則為以衣覆之。」
【若非道力豈解弘經能行忍
辱精進不解則披如來忍辱之衣。】

「又為他方現在諸佛之所護念。」
【餘方諸佛咸敬是
經能持是者得佛護念。】

「是人有大信力。」
【是說經人有於廣大信心之力。】

「及志願力。」
【及以立志發願之力。】

「諸善根力。」
【過去久植善根之力。】

「當知是人與如來共宿。」
【一切如來悉皆棲宿究竟
一乘寂滅場地今此行人安住法華功德海藏故云
共宿。】

「則為如來手摩其頭。」
【手表權智頭表實理從如來
說方便之義入於佛乘究竟之道則為巳得手摩其
頭。】

「藥王在在處處若說若讀若誦若書若經卷所住之
處。」
【若人流通有是經處。】

「皆應起七寶塔極令高廣嚴飾。」
【以為供養。】

「不須復安舍利。」
【大凡起塔本為奉安佛之舍利所
以不須安舍利者意見下文。】

「所以者何此中巳有如來全身。」
【經明妙理理性清
淨即是如來清淨法身有是經處便為是塔經文即
是佛之舍利即經云如人志心求佛舍利如是之人
乃可為說。】

「此塔應以一切華香瓔珞繒蓋幢幡伎樂歌頌供養
恭敬尊重讚歎。」
【此之寶塔應以是等而為供養。】

「若有人得見此塔禮拜供養。」
【若人見塔頂禮供養。】

「當知是等皆近阿耨多羅三藐三菩提。」
【是敬信人
去道甚近。】

「藥王多有人在家出家行菩薩道。」
【以見有人若在
家士女出家僧尼行菩薩道者。】

「若不能得見聞讀誦書持供養是法華經者。」
【如上
四部雖則受行菩薩之道而於法華不得見聞受持
讀誦。】

「當知是人未善行菩薩道。」
【當知此輩未是善能行
菩薩道。】

「若有得聞是經典者乃能善行菩薩之道。」
【得其要
道乃曰善行。】

「其有眾生求佛道者。」
【發心欲求佛之道者。】

「若見若聞法華經。」
【眼見耳聞如是妙經。】

「聞巳信解受持者。」
【見聞敬信是入道緣。】

「當知是人得近阿耨多羅三藐三菩提。」
【根種熟故
近於佛慧。】

「藥王譬如有人渴乏須水。」
【如人渴乏欲須涼水。】

「於彼高原穿鑿求之。」
【於佛境上尋求理味如向高
原鑿井求水。】

「猶見乾土知水尚遠。」
【乾土喻於方便漸教乾慧之
地乾有其慧未得理水初心菩薩遊於理外如見乾
土。】

「施功不巳轉見濕土逐漸見泥。」
【加功不巳住內凡
位如見濕土至十回向如見沍泥。】

「其心決定知水必近。」
【修行至此位隣漸教初歡喜
地圓教菩薩登住之位心不狐疑故云決定去聖非
遙故云必近。】

「菩薩亦復如是。」
【合上喻也。】

「若未聞未解未能修習是法華經。」
【如此之人全未
染指。】

「當知是人去阿耨多羅三藐三菩提尚遠。」
【如見乾
土。】

「若得聞解思惟修習。」
【如前喻中加功不巳。】

「必知得近阿耨多羅三藐三菩提。」
【如漸得見濕土
沍泥。】

「所以者何。」
【有何所以須弘法華。】

「一切菩薩阿耨多羅三藐三菩提皆屬此經。」
【一切
菩薩修菩提法皆屬此經之所統攝不聞妙法滯在
權門。】

「此經開方便門示真實相。」
【未說法華三乘隔歷方
便門閉各自修持來至法華開顯佛性點前權乘即
菩薩道認僕為子方便門開會諸漸教同入圓頓示
一切人真實之相。】

「是法華經藏。」
【是法華經一實相理人人本具未蒙
開顯而不得知猶如伏藏。】

「深固幽遠。」
【明佛至理無上菩提故名為深是決定
義不可破壞名堅固法其理微密隱而難見故名為
幽以凡望佛隔於十果故名為遠。】

「無人能到。」
【唯佛與佛乃能知之六道三乘莫能䟦
及是故經曰無人能到。】

「今佛教化。」
【今佛開顯教化一切。】

「成就菩薩。」
【成就一乘大菩薩道。】

「而為開示。」
【而與開發示一乘相。】

「藥王若有菩薩聞是法華經驚疑怖畏。」
【乍聞說圓
其理深妙而心生疑驚恐怕怖。】

「當知是為新發意菩薩。」
【如彼八千初發心者。】

「若聲聞人聞是經驚疑怖畏。」
【聞圓妙教反為魔說。】

「當知是為增上慢者。」
【如彼五千退席之者。】

「藥王若有善男子善女人如來滅後欲為四眾說是
法華經者。」
【此一節經教善男女滅後弘經。】

「云何應說。」
【此問起也答見下文。】

「是善男子善女人。」
【教行四法。】

「入如來室。」
【令起慈悲。】

「著如來衣。」
【令行忍辱。】

「坐如來座。」
【令住法空。】

「爾乃應為四眾廣說斯經。」
【爾信解人入室著衣坐
座說法乃可得也。】

「如來室者一切眾生中大慈悲心是。」
【於諸一切眾
生分上以慈心故除諸憂惱與其快樂以悲心故方
便救濟拔其苦厄如是之心能容一切名慈悲室。】

「如來衣者柔和忍辱心是。」
【以柔和故不惱於人以
忍辱故不思報怨有慚有愧名為著衣。】

「如來座者一切法空是。」
【了一切法悉皆空寂安然
不動名為坐座。】

「安住是中。」
【住於慈忍法空之座。】

「然後以不懈怠心。」
【雖能慈忍了法性空若還懈怠
弘經是難故經云以不懈怠心。】

「為諸菩薩及四眾。」
【所為人也。】

「廣說是法華經。」
【所說法也。】

「藥王我於餘國遣化人為其集聽法眾。」
【謂於餘國
方便土中遣變化人為集聽眾如信解品密遣者是。】

「亦遣化比丘比丘尼優婆塞優婆夷聽其說法。」
【佛
神力故密彼諸人令來聽法。】

「是諸化人聞法信受隨順不逆。」
【諸化人等以佛之
力聞即信受無有違逆。】

「若說法者在空閑處。」
【約事則住空曠閑靜無人之
處約理則是攝心住定樂於空寂無生之地。】

「我時廣遣天龍鬼神乾闥婆阿脩羅等聽其說法。」

【來聽法者八部之眾皆如來力之所遣至。】

「我雖在異國。」
【佛雖應化在餘國土。】

「時時令說法者得見我身。」
【說法之人心中了了解
法義味即見如來清淨法身住常寂光圓滿報身居
實報境千百億身應同居土若晝若夜常在目前。】

「若於此經忘失句逗。」
【若復受持讀誦講說於此妙
經句逗之中有所忘失。】

「我還為說令得具足。」
【即於時中忽然省悟得見佛
理無所遺忘是名如來還為解說令得句義皆悉具
足。】

「爾時世尊欲重宣此義而說偈言欲捨諸懈怠應
當聽此經。」
【若人欲得捨諸懈怠應當至心聽受此
經。】

「是經難得聞信受者亦難。」
【如是之經難得聽聞信
受之者亦是難得。】

「如人渴須水穿鑿於高原。」
【志誠求法如渴須水於
彼高原穿鑿為井。】

「猶見乾燥土知去水尚遠。」
【住乾慧地知去理水尚
且遠在。】

「漸見濕土泥決定知近水。」
【位在內凡鄰於聖位漸
漸見理自知成佛無疑名為近水。】

「藥王汝當知如是諸人等。」
【如是初心諸菩薩等。】

「不聞法華經去佛智甚遠。」
【未曾得聞如是妙經去
佛智慧甚是遙遠。】

「若聞是深經決了聲聞法是諸經之王。」
【若得聞是
深妙經典是諸一切經中之王。】

「聞巳諦思惟。」
【聞是法巳諦心思審。】

「當知此人等近於佛智慧。」
【聞巳能思思巳能修當
知是人近於佛慧。】

「若人說此經。」
【若復有人欲說此經。】

「應入如來室。」
【興大慈悲。】

「著於如來衣。」
【行大忍辱。】

「而座如來坐。」
【住於法空。】

「處眾無所畏。」
【處大眾中無所畏心。】

「廣為分別說。」
【廣為一切分別演說。】

「大慈悲為室柔和忍辱衣諸法空為座處此為說法。」

【入室披衣坐座演說方名如法。】

「若說此經時。」
【若復說此妙經之時。】

「有人惡口罵加刀杖瓦石。」
【有人前來惡口穢罵加
以刀杖瓦石捶打。】

「念佛故應忍。」
【此等違惱境界現前當念佛故忍此
諸惡。】

「我千萬億土現淨堅固身。」
【云何念佛當思如來昔
於無量千萬億土示現清淨能忍諸惡毀贊不動堅
固之身。】

「於無量億劫為眾生說法。」
【如本門中常不輕是。】

「若我滅度後能說此經者。」
【若佛滅後有說經者。】

「我遣化四眾比丘比丘尼及清淨士女。」
【即前四眾。】

「供養於法師。」
【恭敬供養於說法師。】

「引導諸眾生集之令聽法。」
【誘引化導諸眾生等令
集一處聽說妙法然佛所遣諸化人者即前文云是
人自捨清淨業報愍眾生故生此間者。】

「若人欲加惡刀杖及瓦石。」
【人來興惡加諸毒害。】

「則遣變化人為之作衛護。」
【即遣上所辯化善人為
之方便而作衛護。】

「若說法之人獨在空閑處。」
【獨自處於空閑之地。】

「寂莫無人聲讀誦此經典。」
【其處闃靜無人音聲在
彼讀誦是妙經典。】

「我是時為現清淨光明身。」
【寂寞之處無有人聲清
淨身也讀妙經典見佛智慧光明身也清淨即法身
光明即慧身修性泯合隨處現形即應身也因靜讀
誦得見如來三德法身。】

「若忘失章句為說令通利。」
【若於經文有所忘失如
來慈力密被其人自然通利憶持不失。】

「若人具是德。」
【若人具此清淨德行。】

「或為四眾說。」
【或於四眾為說妙法。】

「空處讀誦經。」
【或在空處讀誦是經。】

「皆得見我身。」
【皆得見於如來法體光明妙身。】

「若人在空閑。」
【在於閑處修攝其心靜處之人。】

「我遣天龍王夜叉鬼神等為作聽法眾。」
【八部之眾
誓護佛法今此法師讀誦講說故佛遣之作聽法眾。】

「是人樂說法分別無障礙。」
【是說法師在眾講演善
能分別樂說無礙。】

「諸佛護念故。」
【以得諸佛護念之故。】

「能令大歡喜。」
【能令聽眾生大歡喜。】

「若親近法師速得菩薩道。」
【若能親近說法之師速
得成就菩薩之道。】

「隨順是師學得見恒沙佛。」
【若能隨順從是師學則
於經中得見三世恒沙諸佛不離本心。】

「妙法蓮華經見寶塔品第十一」

【過去久劫多寶世尊臨滅度時告諸大眾有欲供
養我全身者應當發心起一大塔十方世界說法
華處我之寶塔因聽經故踊現其前為作證明今
由此土佛說是經大耳遙聞故從地涌。】

「爾時佛前。」
【爾法師品說竟之時。】

「有七寶塔。」
【以七珍寶而為大塔即是表顯七善法
財。】

「高五百由旬。」
【塔表法身高五百者五分功德之所
修成。】

「縱廣二百五十由旬。」
【縱廣即說塔基之相豎縱橫
廣二百五十約由旬量該一萬里修成法身以戒為
體聲聞之戒二百五十今開小乘同歸作佛戒定慧
三相由而生故說塔基其量如是四威儀中皆具是
數故云縱廣二百五十。】

「從地涌出住在空中。」
【約相易見若表法者從心地
中之所涌出住於究竟大涅槃空。】

「種種寶物而莊校之。」
【萬善功德而為嚴飾。】

「五千欄楯。」
【橫者曰欄竪者曰楯即寶塔上防閑之
具五千即表遮防五道。】

「龕室千萬。」
【塔上所有龕穴寶室其數千萬即表行
人之所住處無量法門。】

「無數幢幡以為嚴飾。」
【幢表鎮靜幡表皷動靜即是
定動即是慧定慧均等名善莊嚴。】

「垂寶瓔珞。」
【以眾寶珠結為瓔珞處處垂下即表智
珠垂諸方便教化眾生。】

「寶鈴萬億而懸其上。」
【以寶為鈴懸於塔上微風吹
動出妙音聲以妙寶音發於報體隨其扣擊接物利
生。】

「四面皆出。」
【塔之方面。】

「多摩羅䟦旃檀之香。」
【多摩羅䟦此云性無垢無垢
旃檀即絕妙香實行內充淨無瑕翳如牛頭山性無
垢香。】

「充偏世界。」
【德行之人香聞十方故云充徧。】

「其諸幡蓋。」
【其諸寶幡及以寶蓋頂上莊嚴表佛功
德。】

「以金銀琉璃硨磲碼碯真珠玫瑰七寶合成。」
【若表
法者金性堅剛表堅固智銀性潔白表清淨行琉璃
映徹表明了智硨磲圓轉表委曲心碼碯雜色表萬
行心真珠圓明表巧慧心玫瑰即玉表溫潤心眾德
莊嚴五分法塔是故名曰七寶合成。】

「高至四天王宮。」
【四天門王居須彌腹寶塔高故齊
於天宮四念護心如天。】

「三十三天。」
【須彌四峯各有八天帝釋居中成三十
三若表法者即喻菩薩五十二位住行向三名為三
十十地聖人名三十一等覺菩薩名三十二如來妙
覺名三十三。】

「雨天曼陀羅華供養寶塔。」
【諸天雨華供養寶塔表
心善行莊嚴法身。】

「餘諸天龍夜叉乾闥婆阿修羅迦樓羅緊那羅摩睺
羅伽人非人等千萬億眾。」
【在事相邊即是八部若
表法者豈外一心天龍二部即是善心餘夜叉等總
是惡心善根勝故攝諸惡念無數億萬化而為善。】

「以一切華香瓔珞幡蓋伎樂供養寶塔。」
【以諸供施
而供寶塔。】

「恭敬尊重讚歎。」
【覩相生善起恭敬心尊重寶塔而
興贊歎。】

「爾時寶塔中。」
【是諸天人設供之時。】

「出大音聲。」
【塔中忽然出大妙音。】

「歎言善哉善哉釋迦牟尼世尊。」
【如是贊歎釋迦世尊。】

「能以平等大慧。」
【能以生佛本性平等佛之知見廣
大智慧。】

「教菩薩法。」
【十方如來教其弟子菩薩根者上妙之
法。】

「佛所護念。」
【此之大慧是一切佛清淨心中常所護
念。】

「妙法華經。」
【生於妙果妙法華經。】

「為大眾說。」
【與諸大眾分別演說。】

「如是如是。」
【謂釋迦尊慈悲方便如是如是為眾生
說。】

「釋迦牟尼世尊如所說者皆是真實。」
【如釋迦尊之
所說者一一皆是真實之語。】

「爾時四眾見大寶塔住在空中。」
【如前。】

「又聞塔中所出音聲。」
【如善哉等。】

「皆得法喜。」
【皆於如來妙法之中得大歡喜。】

「怪未曾有。」
【眾皆驚異謂未曾有。】

「從座而起。」
【將欲請問是塔因緣故從座起。】

「恭敬合掌却住一面。」
【先加恭敬合掌問訊然後退
身立在一面。】

「爾時有菩薩摩訶薩名大樂說。」
【眾中上首大菩薩
也智慧深故善說諸法名大樂說。】

「知一切世間天人阿脩羅等心之所疑。」
【眾見寶塔
不知何謂怪未曾見所以心疑菩薩知巳故為請問。】

「而白佛言世尊以何因緣。」
【因何等緣。】

「有此寶塔從地涌出。」
【欲知自來。】

「又於其中發是音聲。」
【又於塔中發出讚歎大妙之
音。】

「爾時佛告大樂說菩薩。」
【因問故答。】

「此寶塔中有如來全身。」
【諸佛入滅化火焚身分布
舍利為眾結緣多寶入滅不曾化身臨終付囑令眾
起塔供養遺體為欲證經所以佛答塔有全身。】

「乃往過去東方無量千萬億阿僧祇世界。」
【久遠劫
前東方世界。】

「國名寶淨。」
【國中清淨多諸寶物。】

「彼中有佛號曰多寶。」
【彼寶淨國佛號多寶。】

「其佛行菩薩道時作大誓願。」
【因地之時曾發大願。】

「若我成佛滅度之後。」
【若我得成無上佛道入滅之
後。】

「於十方國土有說法華經處。」
【應十方國說是經處。】

「我之塔廟。」
【我之所有七寶塔廟。】

「為聽是經故。」
【為聽如是法華經故。】

「涌現其前。」
【即當涌現其佛之前。】

「為作證明讚言善哉。」
【因心如是。】

「彼佛成道巳。」
【既成佛巳。】

「臨滅度時。」
【化緣巳畢臨欲終時。】

「於天人大眾中告諸比丘。」
【語諸會眾出家弟子。】

「我滅度後欲供養我全身者。」
【有欲供養我之全身。】

「應起一大塔。」
【以藏佛身。】

「其佛以神通願力。」
【以大神通誓願之力任持其身。】

「十方世界在在處處若有法華經者。」
【十方佛土在
處有說法華經者。】

「彼之寶塔皆涌出其前。」
【隨處應現。】

「全身在於塔中讚言善哉善哉。」
【全身出現贊善哉
者酬宿願故。】

「大樂說今多寶如來塔聞說法華經故從地涌出讚
言善哉善哉。」
【說其來意令眾得知。】

「是時大樂說菩薩以如來神力故。」
【以如來神力者
願藉佛慈非自巳力而能得見。】

「白佛言世尊我等願欲見此佛身。」
【願見古佛多寶
之身。】

「佛告大樂說菩薩摩訶薩是多寶佛有深重願。」
【佛
告樂說彼佛宿有深重之願。】

「若我寶塔為聽法華經故出於諸佛前時。」
【塔為聽
法出現之時。】

「其有欲以我身示四眾者。」
【其欲以我塔中全身示
於會上四眾之者。】

「彼佛分身諸佛在於十方世界說法。」
【彼現在世說
經之佛分身在於十方世界廣說諸法度眾生者。】

「盡還集一處。」
【直待分身一時集巳好自一身分千
百億今此所集攝多歸一故云盡還。】

「然後我身乃出現耳。」
【然後我之塔中全身乃出現
也。】

「大樂說我分身諸佛在於十方世界說法者今應當
集。」
【汝欲見此多寶佛身我當應集分身諸佛。】

「大樂說白佛言。」
【樂說聞巳重白佛言。】

「世尊我等亦願欲見世尊分身諸佛禮拜供養。」
【所
以欲見為修供養。】

「爾時佛放白毫一光。」
【如來欲集分身諸佛故放中
道白毫光明。】

「即見東方五百萬億那由他恒河沙等國土諸佛。」

【因光照故眾皆得見五百萬億以表菩薩五位真因
恒沙諸佛即諸淨念。】

「彼諸國土皆以頗梨為地。」
【頗梨地者即善淨心。】

「寶樹寶衣以為莊嚴。」
【寶樹即是菩提樹王寶衣即
是柔和忍辱。】

「無數千萬億菩薩充滿其中。」
【菩薩即是念念之心。】

「徧張寶幔寶網羅上。」
【寶幔即是慈悲所覆寶網即
是戒珠所網。】

「彼國諸佛以大妙音而說諸法。」
【彼一一佛皆出大
音演說諸法。】

「及見無量千萬億菩薩徧滿諸國為眾說法。」
【彼一
一土皆有菩薩充滿其中各為其眾而演說法。】

「南西北方四維上下。」
【方位有十光照東方所見如
是例餘九方光所照處其相亦然。】

「白毫相光所照之處亦復如是。」
【與東方同。】

「爾時十方諸佛。」
【十方分身釋迦文佛。】

「各告眾菩薩言。」
【各語座下諸菩薩言。】

「善男子我今應往娑婆世界釋迦牟尼佛所。」
【光既
照彼知意故來。】

「並供養多寶如來寶塔。」
【并欲供養多寶佛塔。】

「時娑婆世界即變清淨。」
【欲集諸佛故釋迦尊以神
通力先淨其土。】

「琉璃為地寶樹莊嚴黃金為繩以界八道。」
【釋迦世
尊實報之土淨如此為欲化度頑惡眾生故現五濁
同居穢土今欲說實所以現起清淨國土眾寶莊嚴。】

「無諸聚落村營城邑。」
【男女混居名為聚落今實報
土純諸男子無有女人故無聚落及以村坊營塞城
郭郡邑之相一時皆無。】

「大海江河山川林藪。」
【海與江河喻諸乘人淺深之
智山靜川流即喻定慧林藪即喻諸覺枝林今現實
報同歸一實諸相皆無。】

「燒大寶香。」
【修大功德名燒寶香。】

「曼陀羅華徧布其地。」
【表修善因無遺缺處。】

「以寶網幔羅覆其上。」
【菩薩所行慈悲為首故云寶
幔之所徧覆成佛之行非戒不立故云寶網羅覆其
上。】

「懸諸寶鈴。」
【鈴有音聲以表說法。】

「唯留此會眾。」
【獨留此會聽法之眾。】

「移諸天人置於他土。」
【以佛神力移餘一切天人之
眾置他土中。】

「是時諸佛。」
【十方分身釋迦牟尼。】

「各將一大菩薩以為侍者。」
【各佛但帶一大菩薩以
為給侍。】

「至娑婆世界各到寶樹下。」
【此方現土寶樹之下。】

「一一寶樹高五百由旬。」
【即表五分功德法身。】

「枝葉華果次第莊嚴。」
【枝喻事相一一相中復有多
別喻如葉也開華表因成果表智如次進修用嚴法
體。】

「諸寶樹下皆有師子之座高五由旬。」
【樹是願行座
表空寂安詳其理名為坐座高五由旬即五忍位。】

「亦以大寶而校飾之。」
【坐是空法今云寶飾即表不
空如來之坐。】

「爾時諸佛各於此座結加趺坐。」
【既到此巳各坐寶
座。】

「如是展轉徧滿三千大千世界。」
【如是展開轉轉坐
去徧滿一化三千之界。】

「而於釋迦牟尼佛一方所分之身猶故未盡。」
【但坐
東方所分之身徧三千界獨自未盡。】

「時釋迦牟尼佛欲容受所分身諸佛故。」
【為欲安座
容納諸佛。】

「八方各更變二百萬億那由他國皆令清淨。」
【言八
方者此約橫徧但變四方及以四維不涉上下二百
萬億八方皆然總成一千六百萬億三千世界。】

「無有地獄餓鬼畜生及阿修羅。」
【以清淨故無四惡道。】

「又移諸天人置於他土。」
【唯留會眾移餘天人。】

「所化之國。」
【所變化土。】

「亦以琉璃為地寶樹莊嚴樹高五百由旬枚葉華果
次第嚴飾樹下皆有寶師子座高五由旬種種諸寶
以為莊校亦無大海江河。」
【並如上解。】

「及目真隣陀山。」
【此云石山。】

「摩訶目真鄰陀山。」
【此云大石山。】

「鐵圍山。」
【四大洲外有山圍繞名小銕圍。】

「大銕圍山。」
【大千界外有山圍繞名大銕圍。】

「須彌山等諸山王。」
【須彌此云妙高須彌之外有十
大山圍褁須彌名諸山王悉無是等。】

「通為一佛國土。」
【以諸所變恒沙大千通為一國。】

「寶地平正寶交露幔。」
【於露地上以寶為幔。】

「遍覆其上。」
【徧皆遮覆。】

「懸諸幡蓋。」
【義如前解。】

「燒大寶香諸天寶華徧布其地。」
【如前。】

「釋迦牟尼佛為諸佛當來座故。」
【為分身佛。】

「復於八方各更變二百萬億那由他國皆令清淨。」

【如是三變八方淨土初則一大千界次則千六百億
更加今數通計三萬二千億那由他國方能容盡十
方世界分身諸佛。】

「無有地獄餓鬼畜生及阿修羅。」
【無四惡道。】

「又移諸天人置於他土所化之國亦以琉璃為地寶
樹莊嚴樹高五百由旬枝葉華果次第莊嚴樹下皆
有寶師子座高五由旬亦以大寶而校飾之亦無大
海江河及目真隣陀山摩訶目真隣陀山銕圍山大
銕圍山須彌山等諸山王通為一佛國土寶地平正
寶交露幔徧覆其上懸諸幡蓋燒大寶香諸天寶華
徧布其地。」
【並如前解。】

「爾時東方釋迦牟尼所分之身百千萬億那由他恒
河沙等國土中諸佛。」
【東方一面自有如是恒沙國
土分身之佛。】

「各各說法。」
【各於其土而演說法。】

「來集於此。」
【是東方佛來集娑婆。】

「如是次第十方諸佛皆悉來集坐於八方。」
【所變之
土。】

「爾時一一方四百萬億那由他國土諸佛如來徧滿
其中。」
【言分身佛徧滿八方。】

「是時諸佛各在寶樹下坐師子座。」
【一如東方。】

「皆遣侍者問訊釋迦牟尼佛。」
【皆遣所帶一大菩薩
作禮致敬問訊如來。】

「各齎寶華滿掬。」
【滿衣裓也。】

「而告之言。」
【語侍者言。】

「善男子汝往詣耆闍崛山釋迦牟尼佛所。」
【各遣至
於靈山會上。】

「如我辭曰。」
【代佛傳言。】

「少病少惱。」
【少有疾病及以煩惱。】

「氣力安樂。」
【氣力充盛心安樂不。】

「及菩薩聲聞眾悉安穩不。」
【巳禮如來次問大眾。】

「以此寶華散佛供養。」
【先供養訖後方傳旨。】

「而作是言彼某甲佛。」
【雖是釋迦之所分身而一一
佛各有名號故云某甲。】

「與欲開此寶塔。」
【所以來者為欲開塔示此大眾。】

「諸佛遣使亦復如是。」
【一佛既爾諸佛皆然。】

「爾時釋迦牟尼佛見所分身佛悉巳來集各各坐於
師子之座。」
【佛見分身安坐巳畢。】

「皆聞諸佛與欲同開寶塔。」
【聞諸佛語所願皆同。】

「即從座起住虗空中。」
【將欲開塔而塔高妙若非升
空云何可得所以起身住立空中。】

「一切四眾起立合掌一心觀佛。」
【當時在會諸四眾
等見佛離坐故皆起立合掌一心瞻仰於佛。】

「於是釋迦牟尼佛以右指開七寶塔戶。」
【用右指者
表於權智。】

「出大音聲如却關鑰開大城門。」
【佛開塔戶作大音
聲如去關鑰開大城門。】

「即時一切眾會。」
【在會之眾。】

「皆見多寶如來於寶塔中坐師子座全身不散如入
禪定。」
【全身不動如禪定入。】

「又聞其言善哉善哉釋迦牟尼佛快說是法華經。」

【塔初現時巳甞贊歎今塔戶開重復說讚故曰又聞
所以歎佛為快說經。】

「我為聽是經故而來至此。」
【言我此來為聽經故。】

「爾時四眾等見過去無量千萬億劫滅度佛說如是
言歎未曾有。」
【眾見久遠巳滅度佛發如是言昔所
未見故歎希有。】

「以天寶華聚。」
【以諸天上寶華之聚。】

「散多寶佛。」
【因見多寶散華致敬。】

「及釋迦牟尼佛上。」
【因釋迦故得見多寶所以散華
供釋迦佛。】

「爾時多寶佛於寶塔中分半座與釋迦牟尼佛。」
【多
寶分座命釋迦坐。】

「而作是言釋迦牟尼佛可就此座。」
【請釋迦佛就於
寶座。】

「即時釋迦牟尼佛入其塔中坐其半座結加趺坐。」

【因多寶請所以入塔安坐半座。】

「爾時大眾見二如來。」
【釋迦多寶。】

「在七寶塔中師子座上結跏趺坐。」
【遠見二尊坐於
寶塔。】

「各作是念佛坐高遠。」
【以在遠故雖欲親近而不可
得所以作念。】

「惟願如來以神通力令我等輩俱處虗空。」
【眾願佛
力接引住空。】

「即時釋迦牟尼佛以神通力接諸大眾皆在虗空。」

【佛慈悲故如其所願以神力接咸住空中。】

「以大音聲普告四眾。」
【釋迦佛出大妙音聲徧告四
眾。】

「誰能於此娑婆國土廣說妙法華經今正是時。」
【佛
將示滅普告大眾勸募流通正是其時。】

「如來不久當入涅槃。」
【化事將終欲歸元寂。】

「佛欲以此妙法華經付囑有在。」
【所以勸召正欲以
此妙法華經付托得所免致湮況。】

「爾時世尊欲重宣此義而說偈言聖主世尊雖久滅
度。」
【大聖法主萬德世尊雖巳久滅入於涅槃。】

「在寶塔中尚為法來。」
【在於七寶妙塔之中尚為聽
法得得遠來。】

「諸人云何不勤為法。」
【汝等諸人云何之故不能精
進勤求大法。】

「此佛滅度無央數劫。」
【言佛滅久不可計劫。】

「處處聽法以難遇故。」
【處處化往聽說妙法以法高
妙難得遇故。】

「彼佛本願我滅度後。」
【彼多寶佛本發誓願於我此
身滅度之後。】

「在在所往常為聽法。」
【處處所去曾無他事常為聽
法。】

「又我分身無量諸佛。」
【此指十方分身諸佛。】

「如恒沙等來欲聽法。」
【數如恒沙來為聽法。】

「及見滅度多寶如來。」
【及為欲見久滅多寶。】

「各捨妙土及弟子眾。」
【各各諸佛土捨及眾。】

「天人龍神諸供養事。」
【四眾供事一時捨去。】

「令法久住故來至此。」
【為住法故咸集於此。】

「為坐諸佛以神通力。」
【釋迦為欲坐十方佛故現神
通。】

「移無量眾令國清淨。」
【移天人眾置於他土嚴淨其
國。】

「諸佛各各詣寶樹下。」
【諸佛各詣此寶樹下。】

「如清淨池蓮華莊嚴。」
【以池喻國以蓮喻佛。】

「其寶樹下諸師子座。」
【諸寶樹下師子之座。】

「佛坐其上光明嚴飾。」
【諸佛坐於師子寶座光明熾
盛嚴飾妙好。】

「如夜暗中然大炬火。」
【眾生在迷如夜暗中諸佛光
耀如然炬火。】

「身出妙香徧十方國。」
【諸佛身香充徧諸處。】

「眾生蒙熏喜不自勝。」
【眾生蒙佛香氣所熏各各歡
喜不能自勝。】

「譬如大風吹小樹枝。」
【風喻佛香枝喻機見。】

「以是方便令法久住。」
【以如是等善巧方便令得正
法久住於世。】

「告諸大眾我滅度後。」
【告諸會眾如來滅後。】

「誰能護持讀說斯經。」
【誰能發心護持讀誦解說斯
經。】

「今於佛前自說誓言。」
【今日自當於佛之前發深重
願。】

「其多寶佛雖久滅度。」
【其多寶佛雖則久巳入於滅
度。】

「以大誓願而師子吼。」
【以其宿世大願力故於寶塔
中作師子吼。】

「多寶如來及與我身所集化佛當知此意。」
【多寶遠
來我身現在十方分身咸集此土本為何事當知如
是深切之意。】

「諸佛子等誰能護法。」
【召諸大眾誰能為我誰持正
法。】

「當發大願令得久住。」
【事行如彩願力如膠彩色無
膠則不堅固唯膠無彩文相不彰有願無行但是虗
言有行無願則不堅久行願相資方能成事欲護法
者故佛勸令當發大願可使正法久住世間。】

「其有能護此經法者。」
【其有能佛子護此經。】

「則為供養我及多寶。」
【斯經中說佛及多寶所行之
事隨佛所行名供養佛。】

「此多寶佛處於寶塔常遊十方。」
【此佛世尊在寶塔
中常遊十方諸佛國土。】

「為是經故。」
【皆因為此法華經故。】

「亦復供養諸來化佛。」
【亦為奉供諸十方來分身化
佛。】

「莊嚴光飾世界者。」
【即指化佛為嚴飾者佛國之中
以佛菩薩而為莊嚴光飾世界能令見者發歡喜心。】

「若說此經則為見我多寶如來及諸化佛。」
【若有人
能讀說此經深解義趣見佛法身則是得見釋迦多
寶及以分身諸來化佛。】

「諸善男子各諦思惟。」
【告諸會眾善男子等各各諦
聽善自思惟。】

「此為難事宜發大願。」
【此護持經是一難事若非忍
厚勤加精進其孰能之宜當勇猛發大願誓以為基
本。】

「諸餘經典數如恒沙。」
【諸方便教三乘經典其數甚
眾如恒河沙。】

「雖說此等未足為難。」
【雖能說此方便三乘不了義
教未為難也。】

「若接須彌。」
【若以手接須彌盧山。】

「擲置他方無數佛土亦未為難。」
【此舉世中人所難
者皆不為難唯此惡世讀說斯經是則是難。】

「若以足指動大千界遠擲他國亦未為難。」
【如佛按
指大千世界咸悉震動以至擲向他方國土此乃化
現神通邊事不及弘經。】

「若立有頂為眾演說無量餘經亦未為難。」
【無色界
天名為三界有為之頂若人立心於有為頂為諸大
眾演說無量三乘方便不了義經亦未為難。】

「若佛滅後於惡世中能說此經是則為難。」
【佛滅濁
世說此法華是則為難。】

「假使有人手把虗空而以遊行亦未為難。」
【虗空無
相不可把捉縱能手把亦不為難。】

「於我滅後若自書持若使人書是則為難。」
【若佛滅
後人根劣弱能弘此經勝把空者。】

「若以大地置足甲上升於梵天亦未為難。」
【梵天依
空今以大地安足甲上而升於彼亦非難也。】

「佛滅度後於惡世中暫讀此經是則為難。」
【滅後惡
世暫時之間能讀此經勝持地者。】

「假使劫燒檐負乾草入中不燒亦未為難。」
【劫燒起
時負乾草入而不被焚固為難矣而亦非難。】

「我滅度後若持此經為一人說是則為難。」
【末劫持
經下至但為一人而說亦勝負草入劫燒者。】

「若持八萬四千法藏十二部經為人演說。」
【八萬四
千佛法藏者如來說法三百五十會一一會中皆具
六波羅蜜三六十八計千八百又五六三百總成二
十一百一一皆破四大六塵成二萬一千約貪嗔癡
及等分三毒各具二萬一千總成八萬四千十二部
經者一長行二重頌三授記四孤起五無問自說六
因緣七譬喻八本事九本生十方廣十一未曾有十
二論議佛所說法雖則無量圓攝所歸唯十二部經
若持此等為人演說。】

「令諸聽者得六神通。」
【令彼聽眾獲六神通得阿羅
漢。】

「雖能如是亦未為難。」
【說雖高妙而其聽眾但得小
果未為難也。】

「於我滅後聽受此經問其義趣是則為難。」
【若聽斯
經請問義趣如說修行則能成就佛果菩提故為難
也。】

「若人說法令千萬億無量無數恒沙眾生。」
【若說法
人能度如是無數眾生。】

「得阿羅漢具六神通。」
【六通之義如藥草中。】

「雖有是益亦未為難。」
【雖有如是小乘利益亦未為
難。】

「於我滅後若能奉持如斯經典是則為難。」
【若持此
經為諸人說則令其人得無上道是則為難。】

「我為佛道於無量土從始至今廣說諸經。」
【我為眾
生得佛道故分身徧滿十方國土從始成道以至于
今廣說無量諸餘經典。】

「而於其中此經第一。」
【於餘無量諸經典中此法華
經最為第一。】

「若有能持則持佛身。」
【法華經體是佛法身能持是
典則為見佛。】

「諸善男子於我滅後。」
【告諸會眾於佛滅後。】

「誰能受持讀誦此經。」
【問諸眾等有誰勇猛能任此
責。】

「今於佛前自說誓言。」
【當於佛前自發深誓。】

「此經難持若暫持者我則歡喜諸佛亦然。」
【此經最
難若暫持者佛及諸佛悉皆歡喜。】

「如是之人諸佛所歎。」
【如是末世持法華者常為諸
佛之所贊歎。】

「是則勇猛是則精進。」
【能為難事則名勇猛一心不
倦則名精進。】

「是名持戒行頭陀者。」
【持諸戒行即菩薩道行頭陀
行即入佛乘。】

「則為疾得無上佛道。」
【則是速得無上佛道。】

「能於來世讀持此經。」
【能於未來讀誦受持此經典
者。】

「是真佛子住淳善地。」
【則為真是如來之子住於慈
悲淳善之位。】

「佛滅度後能解其義。」
【佛滅度後於此法華善解義
味。】

「是諸天人世間之眼。」
【則是世間人天眼目。】

「於恐畏世能須臾說。」
【於佛滅後恐怖惡世能須臾
間為人演說。】

「一切天人皆應供養。」
【一切世間若天若人皆應恭
敬供養是人。】

妙法蓮華經句解卷第四

妙法蓮華經句解卷第五
錢塘廣照沙門　釋　聞達

「妙法蓮華經提婆達多品第十二」

【提婆達多即調達也此云焦熱斯人生時三十三
天心皆焦熱以其生下欲破佛法故心焦也如此
解者是約小乘迹門中說今約大教發迹顯本乃
足如來昔世之師因是人故得成正覺明此品者
正顯法華於諸經中最為第一若持此經則成佛
道。】

「爾時佛告諸菩薩及天人四眾。」
【當寶塔品說竟之
時告諸菩薩及天人眾。】

「吾於過去無量劫中。」
【昔過去無量世時。】

「求法華經無有懈倦。」
【尋求法華未甞倦怠。】

「於多劫中常作國王。」
【曾於多劫為國王身。】

「發願求於無上菩提心不退轉。」
【發願欲求成佛之
道而心未甞有退墮者。】

「為欲滿足六波羅蜜。」
【為欲修行滿六度故。】

「勤行布施心無吝惜。」
【六度之中布施為首檀波羅
蜜攝一切行故說勤施無所吝惜是教世人立行之
本。】

「象馬七珍國城妻子奴婢僕從。」
【此外財也。】

「頭目髓腦身肉手足不惜軀命。」
【此內財也隨有求
者皆施與之。】

「時世人民壽命無量。」
【彼過去時人民壽長劫數無
量言其難捨。】

「為於法故捐捨國位委政太子。」
【為欲求於妙法之
故即時棄捨國王之位以諸國政委於太子。】

「擊皷宣令四方求法。」
【擊於大皷宣布號令四出訪
求微妙之法。】

「誰能為我說大乘者。」
【誰有能為說大乘法。】

「吾當終身供給走使。」
【言終身者非是暫時言走使
者為供僕從若不謙卑焉得聞法若不忍耐豈能勤
苦此為世人起模𦘕聖賢令求道者法則。】

「時有仙人來白王言。」
【因宣令故所以來也。】

「我有大乘名妙法蓮華經。」
【彼仙人云我有大教名
妙法華。】

「若不違我當為宣說。」
【若能不敢違逆於我當與宣
說。】

「王聞仙言歡喜踊躍。」
【時王聞是仙人之言得遂所
願其心歡喜不覺踊躍。】

「即隨仙人供給所須。」
【即時隨侍此之仙人如其所
須皆為供給。】

「採果汲水拾薪設食。」
【隨時執作道人家風林端採
果㵎下汲泉山上拾柴厨中設食是種皆為。】

「乃至以身而作床座身心無倦。」
【身為座者如肩荷
擔備歷艱苦忍耐疲勞為於法故身心無倦。】

「于時奉事經於千歲。」
【經時浸久終始一如。】

「為於法故精勤給侍令無所乏。」
【為欲從師求法之
故身心精勤給侍走使所須皆辯令不缺乏。】

「爾時世尊欲重宣此義而說偈言我念過去劫為
求大法故。」
【佛念過去久遠劫中為欲求於大乘之
法。】

「雖作世國王不貪五欲樂。」
【雖為世王能離欲樂五
欲者色聲香味觸。】

「椎鍾告四方。」
【前云擊鼓此說椎鍾為法之深鍾皷
皆作。】

「誰有大法者若為我解說身當為奴僕。」
【捨身為法
不見疲勞。】

「時有阿私仙來白於大王。」
【阿私此云長壽仙人因
王求故來白王言。】

「我有微妙法世間所希有。」
【微妙之法是我所持世
間希有。】

「若能修行者吾當為汝說。」
【若能行者當為說之先
擇其人所堪可者。】

「時王聞仙言心生大喜悅。」
【王聞仙言心喜踊躍。】

「即便隨仙人供給於所須。」
【隨侍其人給以所須。】

「採薪及果蓏隨時恭敬與。」
【蓏即瓜菜之屬隨時所
須皆給與之。】

「情存妙法故身心無懈倦。」
【存情為法終不倦怠。】

「普為諸眾生勤求於大法。」
【心在利生不務專巳以
是之故勤求大法。】

「亦不為巳身及以五欲樂。」
【亦非自為及求欲樂。】

「故為大國王勤求獲此法。」
【舊為國王獲得此法。】

「遂致得成佛今故為汝說。」
【因法修行今遂成佛法
如是妙故為汝說。】

「佛告諸比丘。」
【語諸會眾。】

「爾時王者則我身是。」
【時求法王今釋迦是。】

「時仙人者今提婆達多是。」
【彼時仙人即今調達。】

「由提婆達多善知識故。」
【因彼提婆善知妙法識通
塞故。】

「令我具足六波羅蜜。」
【即六度行。】

「慈悲喜捨。」
【即四無量心也。】

「三十二相八十種好。」
【成應化身諸相好也。】

「紫磨金色。」
【身如金色。】

「十力四無所畏。」
【如佛十力及四無畏。】

「四攝法。」
【菩薩四法攝化眾生。】

「十八不共。」
【佛十八法不共三乘。】

「神通道力。」
【佛之妙通及至道力此等法相並在前
文尋之可見。】

「成等正覺廣度眾生。」
【於今成佛廣度一切。】

「皆因提婆達多善知識故。」
【推思有自巳得成佛功
由於師。】

「告諸四眾提婆達多却後過無量劫。」
【從是以去經
無量劫。】

「當得成佛號曰天王。」
【佛德至大天中之天故曰天
王。】

「如來應供正徧知明行足善逝世間解無上士調御
丈夫天人師佛世尊。」
【如序品解。】

「世界名天道。」
【世界清淨修天之道故曰天道。】

「時天王佛住世二十中劫。」
【器界一增減名為一小
劫成住壞空八十小劫名一中劫天王佛壽其量如
是。】

「廣為眾生說於妙法。」
【住世既久說法彌多。】

「恒河沙眾生得阿羅漢果。」
【度如是等聲聞之眾。】

「無量眾生發緣覺心。」
【度如是等辟支佛眾。】

「恒河沙眾生發無上道心得無生忍住不退轉。」
【度
如是等菩薩之眾無生忍者了知諸法本來空寂窮
其端輗不見起處名無生也由得法空心能安忍唯
進不退名不退轉。】

「時天王佛般涅槃後。」
【梵語般涅槃那此云寂滅謂
天王佛入滅之後。】

「正法住世二十中劫。」
【滅後正法住世許久。】

「全身舍利起七寶塔。」
【不同釋迦碎身供養彼天王
佛塔瘞全身。】

「高六十由旬。」
【表六波羅蜜。】

「縱廣四十由旬。」
【表圓教中住行向地四十聖位。】

「諸天人民悉以雜華。」
【天人所修一切善因名為雜
華。】

「抹香燒香塗香。」
【以香表德。】

「衣服瓔珞幢幡寶蓋。」
【表衣忍辱瓔珞表智幢幡表
定慧寶蓋表頂法。】

「妓樂歌頌。」
【妓樂表四攝法歌頌表無生曲。】

「禮拜供養七寶妙塔。」
【禮拜折慢幢供養懺慳業。】

「無量眾生得阿羅漢果。」
【成就聲聞。】

「無數眾生悟辟支佛。」
【成緣覺果。】

「不可思議眾生發菩提心至不退轉。」
【眾生數多心
思口議所不能及皆悉發於無上道心得不退轉。】

「佛告諸比丘未來世中。」
【釋迦滅後未來之世。】

「若有善男子善女人聞妙法華經提婆達多品。」
【若
善男女得聞是經提婆達品。】

「淨心信敬不生疑惑者。」
【能以淨心信敬此法於其
經中不疑惑者。】

「不墮地獄餓鬼畜生。」
【以信經故不墮三惡。】

「生十方佛前。」
【得生十方諸佛之前。】

「所生之處常聞此經。」
【若所生處常得聞是妙法華
經。】

「若生人天中受勝妙樂。」
【若生天上及以人間得受
勝妙五欲之樂。】

「若在佛前蓮華化生。」
【生佛土者不處胎藏生蓮華
中。】

「於時下方多寶世尊所從菩薩名曰智積。」
【從多寶
佛來此娑婆上足菩薩名曰智積。】

「白多寶佛當還本土。」
【昔為證經涌現寶塔今巳聞
經請還本土。】

「釋迦牟尼佛告智積曰。」
【釋迦因見智積欲還故少
留之令與文殊而得相見。】

「善男子且待須臾。」
【且勸少留須臾之頃。】

「此有菩薩名文殊師利。」
【此間有一深地菩薩名曰
文殊。】

「可與相見論說妙法可還本土。」
【汝可與之相見一
面論說如來深妙之法然後可還下方淨土。】

「爾時文殊師利座千葉蓮華大如車輪。」
【所坐華臺
如車輪大。】

「俱來菩薩亦坐寶蓮華。」
【與文殊菩薩俱來之者皆
亦坐於寶蓮華臺。】

「從於大海娑竭羅龍宮自然涌出。」
【娑竭羅此云鹹
海諸菩薩眾從於鹹海龍宮涌出。】

「住虗空中。」
【各以神力於空中住。】

「詣靈鷲山。」
【到靈鷲山釋迦之所。】

「從蓮華下至於佛所。」
【下蓮華臺前至佛前。】

「頭面敬禮二世尊足。」
【釋迦多寶。】

「脩敬巳畢。」
【先禮世尊次見菩薩。】

「往智積所共相慰問却座一面。」
【二大菩薩各從異
處來至此中禮相慰問然後却坐。】

「智積菩薩問文殊師利。」
【智積菩薩見文殊來化現
之事故此致問。】

「仁往龍宮所化眾生其數幾何。」
【仁往大海龍王宮
中所化之眾為有多少。】

「文殊師利言其數無量不可稱計。」
【不可稱量及以
計筭。】

「非口所宣非心所測。」
【口宣心測莫能得知。】

「且待須臾自當證知。」
【待少時間自當親證而得知
也。】

「所言未竟。」
【文殊所言聲尚未竟。】

「無數菩薩坐寶蓮華從海涌出。」
【所化菩薩乘華從
海一時涌出。】

「詣靈鷲山。」
【佛說法處。】

「住在虗空。」
【乘通而來故依空住。】

「此諸菩薩皆是文師殊利之所化度具菩薩行。」
【一
一具足菩薩之行。】

「皆共論說六波羅蜜。」
【皆共議論所修六度波羅蜜
法。】

「本聲聞人在虗空中說聲聞行。」
【元是小機在於下
方虗空之中說聲聞道。】

「今皆修行大乘空義。」
【如上等人從徧空理開漸入
圓今則皆修不思議空。】

「文殊師利謂智積曰。」
【文殊指其所來之眾以告智
積。】

「於海教化其事如是。」
【我於海中所設教化其相若
此。】

「爾時智積菩薩以偈讚曰大智德勇健化度無量眾。」

【文殊大智具諸威德而能勇徤化無量眾。】

「今此諸大會及我皆巳見。」
【今此現前所集大眾我
悉巳見。】

「演暢實相義開闡一乘法。」
【流演通暢如實相義開
示弘闡一乘妙法。】

「廣導諸眾生令速成菩提。」
【廣化一切令其速得成
就菩提。】

「文殊師利言我於海中唯常宣說妙法華經。」
【言常
以此化無量眾。】

「智積問文殊師利言此經甚深微妙諸經中寶世所
希有。」
【此法華經其義甚深語意微密妙無以加一
切世間之所希有。】

「頗有眾生勤加精進脩行此經速得佛不。」
【其有眾
生聞此妙經勤加精進疾成佛不。】

「文殊師利言。」
【答智積問。】

「有娑竭龍王女。」
【鹹海龍王有一女子。】

「年始八歲智慧利根。」
【方年八歲有大智慧根性聰
利。】

「善知眾生諸根行業。」
【善能了知一切眾生種種根
性種種行業。】

「得陀羅尼。」
【獲總持門。】

「諸佛所說甚深秘藏悉能受持。」
【一切諸佛所說秘
密甚深法藏悉能受持。】

「深入禪定了達諸法。」
【善能深入菩薩妙定於一切
法悉能通達。】

「於剎那頃發菩提心。」
【於一剎那至促之頃發於無
上菩提之心。】

「得不退轉辨才無礙。」
【其心證得不退轉地智辯才
能無所滯礙。】

「慈念眾生猶如赤子。」
【慈悲怜念一切眾生猶如赤
子等無有異。】

「功德具足。」
【菩薩功德皆悉具足。】

「心念口演微妙廣大。」
【心之所念口輪演說其義深
微體性廣大。】

「慈悲仁讓志意和雅。」
【慈念悲愍仁厚謙讓志願意
地柔和端雅。】

「能至菩提。」
【以具如上種種之德能令至於阿耨菩
提。】

「智積菩薩言。」
【智積因聞龍女之事謂文殊言。】

「我見釋迦如來。」
【我昔常見釋迦世尊。】

「於無量劫難行苦行。」
【曾於無量僧祇劫中行所難
行無量苦行。】

「積功累德求菩提道未曾止息。」
【積累功德求於無
上菩提之道從是多劫未曾休息。】

「觀三千大千世界。」
【徧觀化境三千世界。】

「乃至無有如芥子許。」
【乃至無有一芥子地。】

「非是菩薩捨身命處。」
【無有隙地不是菩薩捨身之
處。】

「為眾生故。」
【為諸一切眾生之故。】

「然後乃得成菩薩道。」
【如是備修後方成佛。】

「不信此女於須臾頃便成正覺。」
【我實不信此小龍
女於須臾間便成正覺事異常途所以不信。】

「言論未訖。」
【智積文殊言論未畢。】

「時龍王女忽現於前。」
【神通力故欲證是事所以現
前。】

「頭面禮敬却住一面。」
【頭面致敬禮佛足巳却住一
面。】

「以偈讚曰深達罪福相徧照於十方。」
【龍女歎佛深
達一切罪福之相智慧光明徧照。】

「微妙淨法身具相三十二。」
【微妙即報身淨法即法
身三十二即應身一語該括總歎三身。】

「以八十種好用莊嚴法身。」
【若據法身萬德相好以
為莊嚴所謂微塵相海功德妙身今言八十用嚴法
身即於劣應點出妙體本迹不二方契圓宗。】

「天人所戴仰龍神咸恭敬。」
【若天若人咸所推戴一
心慕仰若龍若神咸悉歸敬欽崇佛德。】

「一切眾生類無不宗奉者。」
【一切世間有生之類無
不如敬宗奉之者。】

「又聞成菩提。」
【又聞佛法得成菩提。】

「唯佛當證知。」
【唯佛世尊自當證知。】

「我闡大乘教度脫苦眾生。」
【我闡大乘一實之教度
脫無量苦惱眾生。】

「爾時舍利弗語龍女言。」
【因見文殊告智積曰龍女
八歲慈悲和雅能至菩提所以疑也。】

「汝謂不久得無上道是事難信。」
【即前文云於剎那
頃發菩提心故言不久得無上道此實難信。】

「所以者何。」
【出其所以不信之意。】

「女身垢穢非是法器。」
【方便教中說諸女人有五種
障不得成佛所以執此而為難端。】

「云何能得無上菩提。」
【不信能成。】

「佛道懸曠。」
【佛之道者懸遠曠大。】

「經無量劫勤苦積行具修諸度然後乃成。」
【經歷多
劫精勤勞苦積累功行具足修行六波羅蜜然後乃
成。】

「又女人身猶有五障。」
【如下次列。】

「一者不得作梵天王。」
【大梵天王色界天王彼尚無
女云何為王。】

「二者帝釋。」
【忉利天王亦非女作。】

「三者魔王。」
【魔居欲頂他化天宮亦非女作。】

「四者轉輪聖王。」
【四種輪王皆是男身非女人作。】

「五者佛身。」
【佛身淨妙女身垢穢豈容為佛。】

「云何女身速得成佛。」
【此舍利弗執權難實欲破權
疑願聞實道。】

「爾時龍女有一寶珠。」
【龍之神通全在珠上。】

「價直三千大千世界。」
【至貴寶也。】

「持以上佛。」
【龍女持此以奉世尊表大施也。】

「佛即受之。」
【龍女獻珠為表圓解如來納受印證其
心。】

「龍女謂智積菩薩尊者舍利弗言。」
【既獻珠巳乃問
智積及舍利弗。】

「我獻寶珠世尊納受是事疾不。」
【獻珠之事佛受速
不。】

「答言甚疾。」
【二人答言是事甚疾。】

「女言以汝神力。」
【以汝所有神通之力。】

「觀我成佛復速於此。」
【見我成佛速如獻珠。】

「當時眾會。」
【當時在會諸聽法者。】

「皆見龍女忽然之間變成男子具菩薩行。」
【忽轉男
身具足大行。】

「即往南方無垢世界。」
【所應化國在於南方世界名
字號為無垢。】

「坐寶蓮華成等正覺。」
【即報身也。】

「三十二相八十種好。」
【即麤之妙。】

「普為十方一切眾生演說妙法爾時娑婆世界。」
【此
娑婆界。】

「菩薩聲聞天龍八部人與非人。」
【三乘八部人天大
眾。】

「皆遙見彼龍女成佛。」
【眾見龍女於彼成佛。】

「普為時會人天說法。」
【又見彼佛為眾說法。】

「心大歡喜悉遙敬禮。」
【眾心大喜悉皆遙望恭敬作
禮。】

「無量眾生聞法解悟得不退轉。」
【彼土眾生得聞佛
說心得開悟住不退轉。】

「無量眾生得受道記。」
【復有無量根熟大士得成佛
記。】

「無垢世界六反震動。」
【如序品解。】

「娑婆世界三千眾生住不退地。」
【因於彼土聞法得
益登不退地。】

「三千眾生發菩提心而得受記。」
【眾見彼佛發大道
心遂蒙授記。】

「智積菩薩及舍利弗一切眾會默然信受。」
【昔所未
信所以有語今見其事所以默然眾皆得益無可疑
也。】

「妙法蓮華經勸持品第十三」

【時會聽眾聞佛世尊法師品內歎持經人見寶塔
品下方多寶為欲證經現諸勝事提婆品中開迹
顯本如來由此得最正覺而提婆師後亦成佛於
是藥王及大樂說其眷屬二萬之眾發誓弘。】

「爾時藥王菩薩摩訶薩及大樂說菩薩摩訶薩與二
萬菩薩眷屬俱。」
【二大菩薩與諸眷屬二萬之眾俱
同發心。】

「皆於佛前作是誓言。」
【對佛立誓。】

「惟願世尊不以為慮。」
【願佛世尊不必以謂無能弘
經而為憂慮。】

「我等於佛滅後當奉持讀誦說此經典。」
【我等諸人
當任此責。】

「後惡世眾生善根轉少。」
【去聖時遙善根之人轉轉
希少。】

「多增上慢。」
【間有增上能修行者未得謂得多於侮
慢。】

「貪利供養。」
【貪著事物利養供養。】

「增不善根。」
【因修行中而起惡業反種生死不增善
根。】

「遠離解脫。」
【遠離清淨解脫之法。】

「雖難可教化。」
【是等之則難可說法教化。】

「我等當起大忍力。」
【難化之人當起精進大忍辱力。】

「讀誦此經持說書寫。」
【一讀二誦三持四說五寫名
五種法師。】

「種種供養不惜身命。」
【有弘持者當修種種恭敬供
養為於法故於身命財無所吝惜。】

「爾時眾中五百阿羅漢得受記者。」
【此五百人皆巳
得受成佛記者。】

「白佛言世尊我等亦自誓願。」
【我等亦各自發誓願。】

「於異國土廣說此經。」
【於異國者畏此濁惡難可教
化願於餘土而廣說之。】

「復有學無學八千人得受記者。」
【即第九品得記之
者。】

「從座而起合掌向佛作是誓言。」
【離座合掌表於敬
儀然後立誓。】

「世尊我等亦當於他國土廣說此經。」
【是等力微畏
此難化。】

「所以者何是娑婆國中人多弊惡。」
【病弊處多又且
頑惡。】

「懷增上慢。」
【稍能增上便慢他人。】

「功德淺薄。」
【功能德善皆悉淺薄。】

「瞋濁諂曲。」
【嗔怒昏濁諂佞迂曲。】

「心不實故。」
【為此土人有如是過所以發誓求化他
方。】

「爾時佛姨母摩訶波闍波提比丘尼。」
【義如序品。】

「與學無學比丘尼六千人俱。」
【佛之姨母與尼眾俱。】

「從座而起一心合掌。」
【先具威儀。】

「瞻仰尊顏目不暫捨。」
【將有所請願聞授持所以瞻
敬不能暫捨。】

「於時世尊告憍曇彌。」
【此云眾主以是尼眾主首之
故亦即如來姨母之名出本行集。】

「何故憂色而視如來。」
【佛見姨母頗有憂色所以問
之。】

「汝心將無謂我不說汝名授阿耨多羅三藐三菩提
記耶。」
【汝心將非謂我授記於尼眾中不提名字為
授記莂所以憂耶。】

「憍曇彌。」
【佛告姨母。】

「我先總說一切聲聞皆巳授記。」
【僧尼雖異據所修
行同稱聲聞既云一切皆與授記則諸尼眾巳在其
中。】

「今汝欲知記者。」
【今欲得知別記名者。】

「將來之世。」
【於未來時。】

「當於六萬八千億諸佛法中。」
【六萬即表六根八千
即表八識六根八識一時清淨名見諸佛。】

「為大法師。」
【於大乘中而為法師。】

「及六千學無學比丘尼俱為法師。」
【六千尼眾亦復
如是。】

「汝如是漸漸具菩薩道。」
【汝等如是漸漸修行具足
菩薩所修之道。】

「當得作佛號一切眾生喜見。」
【因中具修慈忍之行
不惱眾生所以果上一切眾生皆喜見之。】

「如來應供正徧知明行足善逝世間解無上士調御
丈夫天人師佛世尊。」
【如序品解。】

「憍曇彌是一切眾生喜見佛及六千菩薩。」
【即六千
尼。】

「轉次授記。」
【展轉次第與授記莂。】

「得阿耨多羅三藐三菩提。」
【得成無上正徧知覺。】

「爾時羅睺羅母耶輸陀羅比丘尼作是念。」
【羅睺母
者是佛之親義當別記未聞佛言所以作念。】

「世尊於授記中獨不說我名。」
【意謂諸尼皆得別記
而獨於我不聞拈出。】

「佛告耶輸陀羅汝於來世百千萬億諸佛法中修菩
薩行。」
【百千萬億諸佛之法不出修行一念之心善
淨心法名曰介爾。】

「為大法師漸具佛道。」
【常為大眾演法之師漸漸具
足成佛之道。】

「於善國中當得作佛。」
【因修善行果應善國。】

「號具足千萬光相。」
【因中供養百千萬億佛具菩薩
道果上具足千萬光相成十力尊。】

「如來應供正徧知明行足善逝世間解無上士調御
丈夫天人師佛世尊。」
【如序品解。】

「佛壽無量阿僧祇劫。」
【住世壽量如是長遠。】

「爾時摩訶波闍波提比丘尼及耶輸陀羅比丘尼並
其眷屬。」
【二比丘尼及六千眾。】

「皆大歡喜得未曾有。」
【俱蒙授記將來成佛故皆歡
喜得未曾有。】

「即於佛前而說偈言世尊導師安隱天人。」
【唯佛世
尊是大導師善能安隱諸天人民。】

「我等聞記心安具足。」
【我等得聞授記之音身心安
寧所願具足。】

「諸比丘尼說是偈巳。」
【諸尼說偈贊歎佛巳。】

「白佛言世尊我等亦能於他方國土廣宣此經。」
【以
力微故畏此濁惡願於餘處而廣說經。】

「爾時世尊視八十萬億那由他諸菩薩摩訶薩。」
【世
尊慈眼徧視會中所化弟子諸大菩薩。】

「是諸菩薩皆是阿惟越致。」
【此云不退轉。】

「轉不退法輪。」
【菩薩自住不退轉地復轉不退無上
法輪。】

「得諸陀羅尼。」
【此云總持是諸菩薩得此三昧總皆
攝持護善遮惡。】

「即從座起至於佛前一心合掌。」
【諸大菩薩八十萬
億見佛一視善解知機故從座起合掌具儀致敬於
佛。】

「而作是念。」
【眾心作念。】

「若世尊告勑我等持說此經者。」
【若蒙世尊勅使我
等受持讀說此經典者。】

「當如佛教廣宣斯法。」
【當依佛教廣說此經。】

「復作是念。」
【又復作意如是念言。】

「佛今默然不見告勅。」
【佛於今者但只默然不見發
言有所告命。】

「我當云何。」
【我等今是當如之何。】

「時諸菩薩敬順佛意。」
【敬順如來前寶塔品付囑之
意。】

「並欲自滿本願。」
【并欲自滿菩薩所修本有行願。】

「便於佛前作師子吼而發誓言。」
【既思惟巳即於佛
前發師子音立深誓願。】

「世尊我等於如來滅後。」
【我等諸人於佛滅後。】

「周施往返十方世界。」
【徧一切處佛之境界。】

「能令眾生。」
【能令末世正信之人。】

「書寫此經受持讀誦解說其義如法修行正憶念。」

【如經中說修行之法正心憶念勤而行之。】

「皆是佛之威力。」
【皆藉世尊廣大威力。】

「唯願世尊在於他方遙見守護。」
【此方化周佛歸圓
寂餘處機熟更應餘方故云遙見希垂守護。】

「即時諸菩薩俱同發聲而說偈言唯願不為慮。」
【惟
願世尊不必為慮。】

「於佛滅度後恐怖惡世中我等當廣說。」
【佛滅之後
甚可恐怖濁惡世中我當廣說。】

「有諸無智人惡口罵詈等。」
【有諸不善無智之人惡
口穢言罵詈等事。】

「及加刀杖者我等皆當忍。」
【及以加之刀劒杖石當
為弘經悉忍諸惡。】

「惡世中比丘邪智心諂曲。」
【惡世之僧無正智慧生
諸異見心地不直諂佞迂曲。】

「未得謂為得。」
【如第四禪無聞比丘本是凡夫妄言
證聖。】

「我慢心充滿。」
【自高我慢邪心充滿。】

「或有阿練若。」
【此云空靜處謂或有人修空靜行。】

「納衣在空閑。」
【冬夏常被一衲之夜在彼閑處修於
空靜。】

「自謂行真道輕賤人間者。」
【自謂所行是真實道輕
賤人間行化之者。】

「貪著利養故與白衣說法。」
【為貪利養與俗說法。】

「為世所恭敬如六通羅漢。」
【得諸世人之所恭敬如
同得果六通羅漢。】

「是人懷惡心常念世俗事。」
【口雖說法心存求利是
人內懷如此惡見常念世間塵俗之事。】

「假名阿練若好出我等過。」
【借練若名行塵俗事好
出我等弘經者過。】

「而作如是言。」
【出彼邪見所謗之言。】

「此諸比丘等是貪利養故說外道論議。」
【反謗人𨞬
慈悲大士名貪利人斥毀所說大乘妙經名外道義。】

「自作此經典誑惑世間人。」
【反謗佛經是私撰造欺
誑迷惑世間之人。】

「為求名聞故分別說是經。」
【為欲求於名聲聞望故
分別說如是之經。】

「常在大眾中欲毀我等故。」
【常在一切大眾之前為
欲毀訾我等之故。】

「向國王大臣婆羅門居士。」
【向於國王及以大臣諸
婆羅門即淨行者居士即是處家之士。】

「及餘比丘眾誹謗說我惡。」
【及在其餘比丘之前生
諸誹謗說我等惡。】

「謂是邪見人說外道論議。」
【以正為邪反生輕謗。】

「我等敬佛故悉忍是諸惡。」
【我等為欲敬順佛故悉
忍是等違惱之惡。】

「為斯所輕言汝等皆是佛。」
【為此邪見輕謗者言汝
等諸人悉皆是佛。】

「如此輕慢言皆當忍受之。」
【如此之類輕慢語言以
為法故皆忍受之。】

「濁劫惡世中多有諸恐怖。」
【謂當來世濁惡之時多
有是等恐怖之事。】

「惡鬼入其身罵詈毀辱我。」
【諸邪惡鬼附入其身常
見罵詈毀辱於我。】

「我等敬信佛當著忍辱鎧。」
【我等諸人欲言如來當
修慈忍大悲之行著忍辱鎧化所難化。】

「為說是經故忍此諸難事。」
【為欲廣說是經之故當
忍此等難忍之事。】

「我不愛身命但惜無上道。」
【我等不敢自愛身命但
當愛惜無上之道。】

「我等於來世護持佛所囑。」
【我等當於未來之世護
持世尊之所付囑。】

「世尊自當知。」
【我心如是佛自當知何待我說。】

「濁世惡比丘不知佛方便隨宜所說法。」
【濁惡世中
諸比丘等不善了知佛慈方便諸三乘法隨宜所說
乃生疑心執權謗實。】

「惡口而顰蹙。」
【顰蹙即是眉頭皺也以薄福故聞是
妙經顰蹙罵詈。】

「數數見擯出。」
【數數反見擯出眾外。】

「遠離於塔寺。」
【遠離僧坊塔寺之處。】

「如是等眾惡。」
【有如是等種種眾惡。】

「念佛告勅故皆當忍是事。」
【思念吾佛告勅之故持
說此經皆當忍受諸如是等違惱之事。】

「諸聚落城邑。」
【村居聚落或城郭中或是縣邑諸眾
生居。】

「其有求法者。」
【其或有人求大法者。】

「我皆到其所說佛所囑法。」
【我等皆當到其所住說
佛所囑無上妙法。】

「我是世尊使處眾無所畏。」
【八十萬億深地聖人神
通自如道力充盛能於濁惡末世之中當為如來說
法之使處眾演說得大無畏非同先來初心菩薩及
羅漢等。】

「我當善說法願佛安隱住。」
【我等當得善說法要願
佛安住不必介懷。】

「我於世尊前。」
【釋迦佛前。】

「諸來十方佛。」
【十方遠來諸分身佛。】

「發如是誓言。」
【勇發如上深重誓言。】

「佛自知我心。」
【佛神力故自知我等廣大堅固誓願
之力。】

「妙法蓮華經卷第五」

【妙法者即是心法心是法體法是心用念頭瞥起
事相隨生一切時中放教平澹但依公理勿徇私
情自然明白無往不通如是清淨不染塵埃如是
公正無有諂邪微妙香潔甚於蓮華我佛證此愍
物迷之故現世間說如是法名之為一大事四緣
諸佛由是得最正覺其法妙故名為妙法居塵不
染名曰蓮華經者法也教諸眾生法茲常理回光
返照入一佛乘。】

「姚秦三藏法師鳩摩羅什奉　詔譯」

【眾生語音在處各異佛出中梵隨彼方言演說諸
法傳至東華語音字義皆不可曉有丘慈國羅什
法師博通三藏善知佛理姚秦國主遣使迎來譯
中梵音成東華語。】

「妙法蓮華經安樂行品第十四」

【前持品中蓋因如來勸募流傳藥王樂說及二萬
眾敬順佛意發誓通經佛又以眼願視大眾八十
萬億大菩薩眾誓於惡世竭力流通於是文殊復
為末世初心菩薩白佛世尊求方便門云何修進。】

「爾時文殊師利法王子。」
【文殊師利此云妙德佛為
法王菩薩傳道名法王子。】

「菩薩摩訶薩。」
【此云大道心成眾生蓋稱文殊有大
道心能成眾生。】

「白佛言世尊。」
【佛有聖德為世所尊。】

「是諸菩薩甚為難有。」
【歎前持品發誓通經諸大菩
薩甚是難有。】

「敬順佛故。」
【敬重隨順如來之故。】

「發大誓願。」
【對於佛前發深重願。】

「於後惡世。」
【於佛滅後濁惡之世。】

「護持讀說是法華經。」
【護惜任持讀誦解說如是妙
經。】

「世尊菩薩摩訶薩。」
【此指末世初發道心諸菩薩也。】

「於後惡世云何能說是經。」
【初心之人根力既淺惡
世之中云何可行。】

「佛告文殊師利。」
【因文殊問如來答之。】

「若菩薩摩訶薩於後惡世欲說是經。」
【若有菩薩於
惡世中欲說是經。】

「當安住四法。」
【一教行處及親近處名身安樂行二
誡口過令善說法名口安樂行三淨心業離貪瞋癡
名意安樂行四起慈悲誓度一切名誓願安樂行。】

「一者安住菩薩行處。」
【於佛法中終日履踐名為行
處。】

「親近處。」
【遠離惡友親友善人名親近處。】

「能為眾生演說是經。」
【行用有法親近得人則能為
他演說是經。】

「文殊師利云何名菩薩摩訶薩行處。」
【牒前章門重
新問起何名菩薩行用之處。】

「若菩薩摩訶薩。」
【能行之人。】

「住忍辱地。」
【安心住於忍辱之地。】

「柔和善順。」
【柔則勿強和則勿諍善則遠惡順則隨
宜。】

「而不卒暴。」
【而不可以倉卒躁暴。】

「心亦不驚。」
【若聞妙法亦勿驚疑。】

「又復於法無所行。」
【又復常於妙法之中敬順佛意
謙卑自牧勿謂於法能有所行。】

「而觀諸法如實相。」
【而當觀察一切諸法本來空寂
如實之相。】

「亦不行不分別。」
【恐人聞說法性本寂使謂如空無
所分別亦勿行此無分別見。】

「是名菩薩摩訶薩行處。」
【如是而行是名菩薩之所
行處。】

「云何名菩薩摩訶薩親近處。」
【前云安住親近之處
故此牒起為之釋通。】

「菩薩摩訶薩不親近。」
【不可縱情親附近傍。】

「國王王子大臣官長。」
【若近貴人恐恃權勢損物害
他。】

「不親近諸外道梵志。」
【不可親近諸外道中出家之
人行梵志者。】

「尼犍子等。」
【諸外道種總有六師各有弟子師資合
論九十六種故云等也心外求法名為外道梵語尼
犍陀此云離繫即外道中出家總名為離人間繫眷
之故。】

「及造世俗文筆讚詠外書。」
【及勿親近製造俗典文
筆之人以至讚嘆詠外書者。】

「及路伽耶陀。」
【此云惡論世俗之中惡不善論。】

「逆路伽耶陀者。」
【此云逆論背逆君父不善之論及
路伽耶陀名師破弟子逆路伽耶陀名弟子破師者
之一字即學論人不可近者恐為所感生諸異見。】

「亦不親近諸有兇戲。」
【又亦勿近兇險戲者。】

「相扠相撲。」
【共相扠搪與夫廝撲。】

「及那羅等。」
【那羅此云力士捔力戲也。】

「種種變現之戲。」
【應是世間粧飾面首變諸異相緣
撞倒擲如路岐人所作之戲若觀戲劇令心捶蕩。】

「又不親近旃陀羅。」
【此云屠儈即殺生者。】

「及畜猪羊鷄狗。」
【畜此等物無非為殺。】

「畋獵漁捕。」
【獵獸捕魚等是惡類狎習惡者損巳道
心。】

「諸惡律儀。」
【應諸不善殺害之法名惡律儀。】

「如是人等。」
【如上種種諸惡人輩。】

「或時來者。」
【或時之間善心來者。】

「則為說法。」
【則可與之說於正法。】

「無所希望。」
【不可有所希望之心。】

「又不親近求聲聞。」
【求小乘果。】

「比丘比丘尼。」
【出家僧尼。】

「優婆塞。」
【善男子。】

「優婆夷。」
【善女人即小乘四眾也。】

「亦不問訊。」
【道既不同不須問訊。】

「若於房中。」
【房院之中。】

「若經行處。」
【行道之處。】

「若在講堂中不共住止。」
【若或在於講堂之中不必
與之同一住止。】

「或時來者。」
【如是人等或時之間以好心故而自來
者。】

「隨宜說法。」
【但可隨宜與之說法。】

「無所希求。」
【切勿有所希求之心。】

「文殊師利又菩薩摩訶薩。」
【又復習大菩薩之人。】

「不應於女人身。」
【不當於女人之身。】

「取能生欲想相。」
【生心取著起情欲相。】

「而為說法。」
【內心腐穢外現威儀而為說法。】

「亦不樂見。」
【亦不欲見女人之身。】

「若入他家。」
【若有緣故入於他家。】

「不與小女處女寡女等共語。」
【小女即年幼者處女
即是在室大童女也寡女即喪其夫守寡之者與之
共語事涉譏嫌況為誘調恐生重過。】

「亦復不近五種不男之人以為親厚。」
【端謹之人因
心正故形體具足諸邪諂者由宿惡業雖得人身諸
根不具言五種者一生謂生下來男根不具二鍵謂
鍵去外腎三妬謂見他行欲心妬色故身分方勇四
變謂或時變轉男女不定五半謂上半月男下半月
女由形不正故號不男斯等之人性多雜染無丈夫
操故誡勿近與之親厚自害道心。】

「不獨入他家。」
【不可獨自入他俗舍。】

「若有因緣。」
【若有急緣事不容巳。】

「須獨入時。」
【須因獨自入他家時。】

「但一心念佛。」
【但當一心想念於佛佛既見前過惡
自弭。】

「若為女人說法。」
【若或有緣為女說法。】

「不露齒笑。」
【笑不露齒欲謹嚴也。】

「不現胷臆。」
【遮覆胷臆令拘檢也。】

「乃至為法猶不親厚。」
【乃至正念實心為法猶不當
得而生親厚。】

「況復餘事。」
【況復為餘不善之事。】

「不樂畜年少弟子。」
【年少之人多諸輕躁。】

「沙彌小兒。」
【沙彌幼小未稟具戒小兒憍懦非受道
器。】

「亦不樂與同師。」
【亦不欲與是等同師。】

「常好坐禪。」
【常須好樂安坐禪寂。】

「在於閑處。」
【在於空曠閑靜之處。】

「修攝其心。」
【心久在迷遂成過病今欲入道須修其
心令復本淨於一切時攝其正念。】

「文殊師利是名初親近處。」
【四安樂行第一先明菩
薩行處親近處就親近中又自分二初從菩薩摩訶
薩不親近國王等即初親近處二從復次菩薩摩訶
薩觀一切法空等即第二親近處初親近中又自分
二初不近國王等此是即遠論近凡非其人皆勿親
近是令遠去又云或時來者則為說法是令近之即
遠論近也又云常好坐禪等令修攝其心乃即近論
近也。】

「復次菩薩摩訶薩觀一切法空如實相。」
【一切法者
謂世出世間諸所有法正心誠意如理詳審名之為
觀了一切法本性空寂求其起處而不可得即知本
空雖則性空不妨現用復是假義空假不二即是中
道非一非三而三而一名如實相又復應知如即空
義相即假義實即中義不一不異不並不別一性圓
具即空假中如實相也。】

「不顛倒。」
【自體本空實無倒正背覺合塵名顛倒相
滅塵合覺即無顛倒。】

「不動。」
【法性本空如如不動。】

「不退。」
【了性平等不生退屈。】

「不轉。」
【如箭離弦無反回勢。】

「如虗空。」
【如大虗空無一切相。】

「無所有性。」
【無其所有種種妄性妄既本空心思處
滅。】

「一切語言道斷。」
【非口可議語路處絕。】

「不生不出不起。」
【性空寂故本自不生葉如幻化本
自不出無始無終本自不起起滅皆幻性自本空三
際來之如夢所見生出起相皆不可得。】

「無名無相。」
【無名者法身之體徧一切處而不可以
名字詮顯如佛菩薩菩提涅槃凡諸名字悉是假立
無相者謂無我人眾生壽者虗妄之相非無如實清
淨之相。】

「實無所有。」
【法身清淨照體獨立實無前境所有之
相。】

「無量無邊。」
【無量者法身之體包徧虗空而不可以
數日度量無邊者體本空寂前後際斷而不可以邊
際推窮。】

「無礙無障。」
【無礙者體性虗通無有質礙如風於空
無所礙故無障者體性無染離一切障無明體相本
自不有無煩惱障自性清淨過惡不生則無業障生
死本空不受後有則無報障。】

「但以因緣有。」
【體雖空寂不礙緣生譬如虗空體非
群相而不拒彼諸相發揮以無明為緣則起六凡法
界貪嗔癡者三惡道起不貪嗔癡三善道起以教行
為緣則起四聖境界修四諦法則起聲聞修十二緣
則起緣覺修六度行則起菩薩無緣大慈不思議用
則起佛乘非心為因非境為緣世出世法無從而生
但以因緣而有法起。】

「從顛倒生故說。」
【楞嚴云眾生無始種種顛倒皆由
不知二種根本錯亂修習云何二種一者無始生死
根本則汝今者與諸眾生用攀緣心為自性者二者
無始菩提涅槃元清淨體則汝今者識精元明能生
諸緣緣所遺者由諸眾生遺此本明雖終日行而不
自覺枉入諸趣當知本明元清淨體即如實相枉受
輪迴入諸趣者即指六凡從顛倒生故說輪轉一念
頓悟了性本空大千沙界水上浮漚一切聖凡猶如
電拂。】

「常樂觀如是法相。」
【常願諦觀如是空寂清淨本然
如實之相。】

「是名菩薩摩訶薩第二親近處。」
【此是即非遠非近
處而論親近。】

「爾時世尊欲重宣此義而說偈言。」
【如來欲顯滅後
惡世初心菩薩行處近處住四安樂第一行門重括
前意以偈敷演欲令速證安樂解脫寂靜妙常。】

「若有菩薩。」
【若有佛子行菩薩道。】

「於後惡世。」
【於佛滅後濁惡世中。】

「無怖畏心。」
【無有怕怖畏懼之心。】

「欲說此經。」
【欲說如是妙法華經。】

「應入行處。」
【即前文中菩薩行處。】

「及親近處。」
【即前文中親近之處。】

「常離國王及國王子大臣官長。」
【王有威力王子儲
君大臣乘權郡縣官長各有權勢恐或親附恃勢惱
他長慢損德。】

「兇險戲者。」
【即世邪術刀杖等戲。】

「及旃陀羅。」
【諸屠儈者是等心惡悉令離之。】

「外道梵志。」
【外道出家行梵志者道不同故不相為
謀。】

「亦不親近增上慢人。」
【增上修行傲慢之人。】

「貪著小乘。」
【於小乘教生貪著心。】

「三藏學者。」
【學經律論小乘藏者雖則習學三藏之
教機劣智微非菩薩友。】

「破戒比丘。」
【雖是比丘破佛禁戒。】

「名字羅漢。」
【非實有德名字號為得道羅漢。】

「及比丘尼好戲笑者。」
【尼女報別近則招譏好多戲
笑尤當遠之。】

「深著五欲。」
【於五塵境深生欲著。】

「求現滅度。」
【求現異相妄稱涅槃。】

「諸優婆夷。」
【女人非是所可親近況復貪欲求現清
淨涅槃相者。】

「皆勿親近。」
【如上諸人皆勿親近。】

「若是人等以好心來。」
【雖非其人用好心來。】

「到菩薩所為聞佛道。」
【到菩薩所為欲聞道。】

「菩薩則以無所畏心。」
【凡昇高座先自安心。】

「不懷希望而為說法。」
【不可懷於希望之意當須安
詳為之說法。】

「寡女處女。」
【寡婦室女。】

「及諸不男。」
【生鍵妬變半五種不男如前巳解。】

「皆勿親近以為親厚。」
【皆莫近傍親愛相厚。】

「亦莫親近屠兒魁膾。」
【殺中之魁名為魁膾。】

「畋獵漁捕。」
【縱火曰畋用犬曰獵漁網張捕。】

「為利殺害。」
【為財利故而行殺害。】

「販肉自活。」
【販賣魚肉以自活命。】

「衒賣女色。」
【即倡妓家以色衒賣。】

「如是之人皆勿親近。」
【近殺增瞋近色生欲皆令勿
近。】

「兇險相撲。」
【即前兇戲及相扠撲。】

「種種嬉戲。」
【應是種種世間嬉戲。】

「諸婬女等。」
【前衒色者為利故賣令諸婬女說貪色
者。】

「盡勿親近。」
【是等諸人皆非善類盡勿近之。】

「莫獨屏處為女說法。」
【夫說法者應於當陽屏處涉
私不可說也。】

「若說法時無得戲笑。」
【說法之時貴於持重戲笑非
法毋得如是。】

「入里乞食將一比丘。」
【入村里時須將一人以為同
伴。】

「若無比丘一心念佛。」
【必若無人可以為侶當須一
心思念於佛勿令散亂。】

「是則名為行處近處。」
【結歸上文行近二處。】

「以此二處能安樂說。」
【用此行近二如法處能得安
樂可以說之若餘非處不可說也。】

「又復不行上中下法。」
【菩薩六度名為上法緣覺所
修名為中法聲聞四諦名為下法皆非佛道復不當
行。】

「有為無為。」
【有為即是世間因果生死苦業人天之
法無為即是空寂涅槃二乘小行方便之法。】

「實不實法。」
【實者即是有宗執一切法悉是實有不
實義者即是空宗空有二見皆非佛乘求佛道者不
當行也。】

「亦不分別是男是女。」
【佛法平等普被一切亦不必
得分別男女。】

「不得諸法不知不見。」
【小乘法中誡令擇機有得不
得如諸律部唯被僧尼未稟具者不許見聞大菩薩
法但有能解法師語者悉得聞之如海納流無所簡
擇。】

「是則名為菩薩行處。」
【如是而行是名菩薩之所行
處。】

「一切諸法空無所有。」
【一切法者謂五陰十二入十
八界世間諸法及出世間四諦十二緣六度萬行乃
至八萬四千陀羅尼門皆悉空寂本無所有。】

「無有常住亦無起滅。」
【小乘三藏說色生滅性是真
常色性兩分一常一滅大乘法者空即是色無有常
住色即是空亦無起滅不同小乘二邊之見空色不
二即是圓常。】

「是名智者所親近處。」
【如是解了不墮愚癡名為智
者所親近處。】

「顛倒分別諸法有無。」
【法性本寂離一切相眾生顛
倒妄起分別說有說無皆名妄見。】

「是實非實。」
【小乘有宗執一切法悉是實有小乘空
宗說一切法悉如幻夢非是實有。】

「是生非生。」
【小乘藏中說色從緣名為生法性是本
有非從緣生名非生法大教一乘全性起色如水起
波了色非生全波即水非特愚夫迷真遂妄名為顛
倒諸三乘人依不了義隨執一門不能圓會皆屬徧
邪顛倒中攝。】

「在於閑處修攝其心。」
【修行之法貴要沉靜若處隤
閙心豈能安佛勸行人在於空閑寂靜之處以攝其
心。】

「安住不動如須彌山。」
【安心住定而不傾動猶如鎮
靜須彌山王。】

「觀一切法皆無所有。」
【以智觀察了法性空。】

「猶如虗空無有堅固。」
【猶如太虗本來空寂無有堅
固室礙之相。】

「不生不出不動不退。」
【本性自爾不從因出不從緣
生不從法起不曾動搖亦無進退。】

「常住一相。」
【前文中云無有常住今此又云常住一
相其旨云何前云無者是破偏見確定死常今此常
住是住無相一實相理。】

「是名近處。」
【是名菩薩所親近處。】

「若有比丘於我滅後入是行處及親近處。」
【若有人
能於佛滅後入於如上行近二處。】

「說斯經時無有怯弱。」
【前云心無所畏今云無有怯
弱此勸行人留心於道先當靜定觀法觀緣精思熟
慮理義入神行必依經言必中理縱然有得億千萬
眾悉在目前舉起口時句句令他心開意解學力既
到智解又明如理而說何怖之有苟不精究詐言得
解欲無畏怯其可得乎。】

「菩薩有時入於靜室。」
【菩薩有緣欲說法時先當入
於寂靜之室。】

「以正憶念隨義觀法。」
【以正定心記憶思念隨經中
義觀察於其所說之法。】

「從禪定起。」
【思得之巳理義精當然後安詳從定而
起。】

「為諸國王王子臣民婆羅門等開化演暢說斯經典。」

【即前文云如是人等或時來者則為說法。】

「其心安隱無有怯弱。」
【如我所說依而行之則得其
心自然安隱無有臨時怖畏大眾怯弱之過。】

「文殊師利是名菩薩安住初法。」
【安心住畏菩薩所
修最初安樂清淨行門。】

「能於後世說法華經。」
【則能於佛滅後惡世為諸四
眾說法華經自此以去一段經文正當第二口安樂
行。】

「又文殊師利如來滅後於末法中欲說是經。」
【於佛
滅後欲說法華。】

「應住安樂行。」
【應當住於安樂行門。】

「若口宣說若讀經時。」
【若說若讀此經之時。】

「不樂說人及經典過。」
【不欲說人及經典過。】

「亦不輕慢諸餘法師。」
【亦不可以輕陵侮慢諸餘經
典說法之師。】

「不說他人好惡長短。」
【不說共他尋常之人身中好
惡長短之事。】

「於聲聞人。」
【小乘之人。】

「亦不稱名說其過惡。」
【亦不指名談其過失。】

「亦不稱名讚歎其美。」
【亦不指名讚其德處云何毀
讚二俱不可以壞真心平等法故毀之生諍互不能
安讚之生愛容引餘人入於小法故雙止也。】

「又亦不生怨嫌之心。」
【此尤不可。】

「善修如是安樂心故。」
【善能攝修如是口業則令其
心得安樂故。】

「諸有聽者不逆其意。」
【法師演說當觀機緣順聽者
意不可逆之。】

「有所難問。」
【前人有所質難請問。】

「不以小乘法答。」
【若問大時答以小義則失機宜。】

「但以大乘而為解說。」
【問小答大引權入實問大答
大正合前機二俱有益。】

「令得一切種智。」
【令諸聽者皆得中道一切種智。】

「爾時世尊欲重宣此義而說偈言菩薩常樂安隱說
法。」
【修行菩薩常欲離過令心安隱如理說法。】

「於清淨地而施床座。」
【當擇清淨無染濁處而施說
法高廣牀座。】

「以油塗身。」
【小乘教中不許愛好香油塗身今令塗
者為除惡氣非貪美也。】

「澡浴塵穢。」
【澡洗塵垢為淨身也。】

「著新淨衣。」
【或著新衣或洗浣淨又所有衣求處非
法亦名不淨。】

「內外俱淨。」
【內心外儀俱當清淨。】

「安處法座。」
【安詳居於說法之座。】

「隨問為說。」
【隨其所問而為解說。】

「若有比丘及比丘尼。」
【出家僧尼。】

「諸優婆塞。」
【清信男子。】

「及優婆夷。」
【清信女人。】

「國王王子。」
【王及王子。】

「群臣士民。」
【在朝群臣士子庶民。】

「以微妙義。」
【如上諸人到菩薩所當以微妙甚深之
義。】

「和顏為說。」
【和悅顏色而為演說。】

「若有難問。」
【若有人來起難問時。】

「隨義而答。」
【隨其所問約義而答。】

「因緣譬喻。」
【或引因緣或舉譬喻。】

「敷演分別。」
【敷布流演分別曉白。】

「以是方便。」
【以此等緣為化方便。】

「皆使發心。」
【皆令聽者發無上心。】

「漸漸增益。」
【理可頓悟事須漸修令得增益。】

「入於佛道。」
【入於一乘無上佛道。】

「除懶墮意。」
【除去懶散惰慢之意。】

「及懈怠想。」
【及以懈倦荒怠之想。】

「離諸憂惱。」
【謹言離過則無憂心。】

「慈心說法。」
【以慈忍心而為說法。】

「晝夜常說。」
【晝夜常常為人演說。】

「無上道教。」
【明無上道一乘之教。】

「以諸因緣。」
【用諸善惡二種因緣惡令止息善勸修
持。】

「無量譬喻。」
【以無量種事相譬喻。】

「開示眾生。」
【開解曉示一切眾生。】

「咸令歡喜。」
【咸令信解生歡喜心。】

「衣服臥具。」
【若於衣服及以臥具。】

「飲食醫藥。」
【二時飲食醫治藥料。】

「而於其中。」
【而心於此四事之中。】

「無所希望。」
【無有規求希望之心。】

「但一心念說法因緣。」
【但只專一端心正念演說妙
法清淨因緣。】

「願成佛道。」
【願得成就無上佛道。】

「令眾亦爾。」
【令諸大眾亦得如是。】

「是則大利安樂供養。」
【是則名為廣大之利施於安
樂清淨供養。】

「我滅度後。」
【佛滅之後。】

「若有比丘。」
【說法之僧。】

「能演說斯妙法華經心無嫉恚諸惱障礙。」
【心中清
淨如湛止水無有一切嫉妬瞋恚亦無相惱障礙之
事。】

「亦無憂愁及罵詈者。」
【亦無一切憂愁思慮及以惡
語罵詈之者。】

「又無怖畏加刀杖等。」
【慈忍之人其心常安既不惱
他人誰惱巳則怖畏刀杖等事。】

「亦無擯出。」
【亦無被人擯出眾外。】

「安住忍故。」
【能住大乘安樂行故。】

「智者如是。」
【諸有智者若能如是。】

「善修其心。」
【善能修攝於其道心。】

「能住安樂。」
【則能住於口安樂行。】

「如我上說。」
【如我上文之所宣說。】

「其人功德。」
【其弘經人所獲功德。】

「千萬億劫。」
【於千萬億無數劫中。】

「筭數譬喻。」
【以數筭計引事譬喻。】

「說不能盡。」
【說其功德終不能盡。
△自此以去一段
經文正當第三意安樂行。】

「又文殊師利菩薩摩訶薩。」
【若有菩薩摩訶薩埵。】

「於後末世法欲滅時。」
【於佛末世法欲滅時。】

「受持讀誦。」
【信受憶持明讀背誦。】

「斯經典者。」
【此法華者。】

「無懷嫉妬。」
【無得輙懷憎嫉妬忌。】

「諂誑之心。」
【諂佞虗誑不善之心。】

「亦勿輕罵學佛道者。」
【亦莫輕觸及以罵詈習學佛
門聖道之者。】

「求其長短。」
【推求伺覔他人長短。】

「若比丘比丘尼優婆塞優婆夷。」
【義如前解。】

「求聲聞者。」
【求學聲聞四諦之者。】

「求辟支佛者。」
【求學緣覺十二緣者。】

「求菩薩道者。」
【求六度行菩薩道者。】

「無得惱之令其疑悔。」
【勿得妄惱令生疑惑掉悔之
心。】

「語其人言汝等去道甚遠。」
【向前人說汝等所行去
於佛道甚是長遠。】

「終不能得一切種智。」
【終竟不能得於如來一切種
智一切者即空智種即道種智空假不二即是圓融
大覺如來中道妙智。】

「所以者何汝是放逸之人於道懈怠故。」
【汝是縱性
放蕩狂逸不善之人不能於道勤精進故此上七句
正是輕惱他人之語。】

「又亦不應戲論諸法有所諍競。」
【又亦不當於一切
法強生戲論紊亂法門有所廢立而興諍競。】

「當於一切眾生起大悲想。」
【當於一切世間眾生哀
怜拔苦起大悲想。】

「於諸如來起慈父想。」
【於諸如來起於愛敬慈父之
想。】

「於諸菩薩起大師想。」
【於諸菩薩起於受法大師之
想。】

「於十方諸大菩薩常應深心恭敬禮拜。」
【於十方界
諸大菩薩不應淺見應當深心恭敬禮拜。】

「於一切眾生平等說法。」
【於諸眾生以平等心而為
說法。】

「以順法故不多不少。」
【以順平等心法之故不敢少
多取中而說。】

「乃至深愛法者亦不為多說。」
【乃至於法深愛樂者
亦不偏心為之多說。】

「文殊師利是菩薩摩訶薩於後末世法欲滅時。」
【於
惡世中當如來法滅盡之時。】

「有成就是第三安樂行者。」
【有能成就此第三種安
樂法門清淨行者。】

「說是法時無能惱亂。」
【說法華時無有他緣而能惱
亂。】

「得好同學共讀誦是經。」
【得善好人與之同學受持
讀誦。】

「亦得大眾而來聽受。」
【亦能感得一切大眾聽信領
受。】

「聽巳能持。」
【耳聽聞巳憶持在心。】

「持巳能誦。」
【既憶持巳然後能誦。】

「誦巳能說。」
【既皆誦巳能為人說。】

「說巳能書。」
【為人說巳又能書寫。】

「若使人書。」
【自雖不能倩人為書。】

「供養經卷。」
【復能志心修法供養。】

「恭敬尊重讚歎。」
【恭敬故不敢侮慢尊重故不敢輕
視讚歎故不敢毀訾。】

「爾時世尊欲重宣此義而說偈言若欲說是經。」
【若
人欲得演說是經。】

「當捨嫉恚慢諂誑邪偽心。」
【當須捨去嫉妬嗔恚傲
慢諂諛邪佞虗偽諸不善心。】

「常修質直行不輕懱於人。」
【常爾修習質樸正直如
法之行不可輕易懱裂於人。】

「亦不戲論法。」
【又亦不可強生知見戲論於法。】

「不令他疑悔云汝不得佛。」
【不令他人生疑悔心云
汝所修不得成佛。】

「是佛子說法。」
【若能如是善用其心此則名為佛子
說法。】

「常柔和能忍。」
【常常柔和善能含忍。】

「慈悲於一切。」
【於諸眾生起慈心故與之快樂起悲
心故拔其苦惱。】

「不生懈怠心。」
【常勤為眾而不可生懈慢怠墮。】

「十方大菩薩愍眾故行道。」
【十方世界諸大菩薩愍
眾生故行慈悲道。】

「應生恭敬心是則我大師。」
【應當生於恭敬之心此
則是我傳法大師。】

「於諸佛世尊生無上父想。」
【於諸如來則起慈悲無
上父想。】

「破於憍慢心說法無障礙。」
【破除一切憍傲慢心善
說法要無障礙緣。】

「第三法如是智者應守護。」
【此第三種意安樂行其
義如是諸有智者應當謹守常懷愛護。】

「一心安樂行。」
【齊一之心安樂妙行。】

「無最眾所敬。」
【常為一切無量大眾之所恭敬。
△自
此以去一段經文正當第四誓願安樂行。】

「又文殊師利菩薩摩訶薩。」
【佛告文殊有大道心成
眾生者。】

「於後末世法欲滅時。」
【如來之法有正像末正像之
世人淳易化唯末法時善根轉少難可化度故指此
時弘經最難。】

「有受持法華經者。」
【有能持是法華經者。】

「於在家出家人中生大慈心。」
【當於在家善男信女
出家僧尼眾人之中生於大慈與樂之心。】

「於非菩薩人中生大悲心。」
【於諸不修菩薩大行邪
見之人應生大悲拔苦之心。】

「應作是念。」
【應當發心作是念言。】

「如是之人則為大失。」
【如斯不信大乘之人是大過
失。】

「如來方便隨宜說法。」
【云何為失良由如來慈悲方
便演說諸法。】

「不聞不知不覺。」
【不能聽聞不能了知不能省覺。】

「不問不信不解。」
【不能請問不能信受不能問解則
是大失。】

「其人雖不問不信不解是經。」
【其人雖則於是妙經
不能請問不能信解。】

「我得阿耨多羅三藐三菩提時。」
【我若悟得無上道
時。】

「隨在何地。」
【隨其所處在何方所。】

「以神通力智慧力。」
【當以神通而行化誘以智慧力
而為開導。】

「引之令得住是法中。」
【從應作是念至住是法中正
是第四誓願度生安樂妙行以善誘之令得入法。】

「文殊師利是菩薩摩訶薩。」
【是修妙行道心眾生。】

「於如來滅後有成就此第四法者。」
【有成就此大慈
悲心大誓願力第四一能安樂行者。】

「說是法時無有過失。」
【演說如是妙法華時無有一
切不善過失。】

「常為比丘比丘尼優婆塞優婆夷國王王子大臣人
民婆羅門居士等。」
【並如前解。】

「供養恭敬尊重讚歎。」
【由如法故願力深重智解又
深所以諸人皆敬仰也。】

「虗空諸天。」
【虗空之中所有諸天。】

「為聽法故亦常隨侍。」
【為欲聽聞法音之故亦常晝
夜隨逐侍衛。】

「若在聚落城邑空閑林中。」
【其說法人若在村聚或
是郡邑空閑靜處山林之中。】

「有人來欲難問者。」
【有人來欲質難請問論法之者。】

「諸天晝夜常為法故而衛護之。」
【諸天面於佛前立
誓護持正法有難說者故天護之。】

「能令聽者皆得歡喜。」
【能令聽聞法要之者皆得深
妙法喜之樂。】

「所以者何。」
【云何持經諸天擁護聞者歎喜得大
法利。】

「此經是一切過去未來現在諸佛神力所護故。」
【典由
經深妙十方三世一切諸佛以神通力之所護故。】

「文殊師利是法華經。」
【如是妙法大乘經。】

「於無量國中乃至名字不可得聞。」
【於餘無量國土
之中乃至欲聞首題名字尚不可得。】

「何況得見受持讀誦。」
【何況親眼欲見是經心內受
持口中讀誦。】

「文殊師利譬如強力轉輪聖王。」
【金輪王者王四天
下有大威力強壓一切經舉輪王以況於佛有大威
德攝化一切種種眾生。】

「欲以威勢降伏諸國。」
【王欲以勢降諸小國如佛現
通降伏魔眾。】

「而諸小王不順其命。」
【小國不順輪王之命如諸異
見不入正法。】

「時轉輪王起種種兵而往討罰。」
【兵之為義象馬步
騎隱伏揚耀名色不同故云種種喻佛善巧或折或
攝神通妙用愈出愈奇而人莫測。】

「王見兵眾戰有功者即大歡喜隨功賞賜。」
【王喜兵
勝歡喜賜賞佛見弟子勤修正行隨其功力與方便
果。】

「或與田宅聚落城邑。」
【田即三昧宅即智慧聚落即
喻初二兩果邑即三果城即四果涅槃之樂。】

「或與衣服嚴身之具。」
【軍功勝者賜以章服紫袍金
帶法戰勝者得服慚愧忍辱之衣得行養身助道之
法。】

「或與種種珍寶金銀琉璃硨磲碼碯珊瑚琥珀。」
【或
復賜與珍玩之具七寶妙物喻佛授彼有德行者七
覺支寶。】

「象馬車乘奴婢人民。」
【軍功賜以鞍馬乘輿法將賜
以象馬車乘即是二乘盡無生智奴婢即是神通功
用人民即是有漏善法。】

「唯髻中明珠不以與之。」
【唯王頂髻一顆明珠不妄
與人喻佛頂上甚深妙法是人乃付。】

「所以者何。」
【有何所以不輕與人。】

「獨王頂上有此一珠。」
【獨王有者言其貴極喻一乘
法唯佛獨知。】

「若以與之。」
【若輕與之。】

「王諸眷屬必大驚怪。」
【即三乘人自謂無分偶然賜
之反生驚恠。】

「文殊師利如來亦復如是。」
【合輪王喻。】

「以禪定智慧力。」
【由禪定智慧二種道力。】

「得法國土。」
【得出世法無生國土。】

「王於三界。」
【統王三千大千世界。】

「而諸魔王不肯順伏。」
【諸魔王者內即心魔五陰煩
惱及以死魔外則天魔居欲界頂行人修進道業將
成震動魔宮故來相擾不肯順正而自調伏。】

「如來賢聖諸將與之共戰。」
【佛諸弟子於生死中與
魔相戰。】

「其有功者。」
【於其中間有功勞者。】

「心亦歡喜。」
【佛心亦復與之助喜。】

「於四眾中為說諸經。」
【於僧尼士女四種眾中與之
演說諸餘經典。】

「令其心悅。」
【令其聞之心生歡悅。】

「賜以禪定解脫。」
【四禪四定及八解脫。】

「無漏根力。」
【無漏智慧五根五力。】

「諸法之財。」
【即指三十七品名為出世解脫之財。】

「又復賜與涅槃之城。」
【得涅槃者能脫生死譬如大
城可以禦敵。】

「言得滅度。」
【示言巳得出世寂滅。】

「引導其心令皆歡喜。」
【以斯方便誘引化導令皆聞
之心得歡喜。】

「而不為說是法華經。」
【而獨不為說是法華。】

「文殊師利如轉輪王。」
【合如來喻。】

「見諸兵眾有大功者心甚歡喜。」
【如兵有功王心甚
喜。】

「以此難信之珠。」
【以此頂上難信之法。】

「久在髻中不妄與人。」
【八萬四千法門名為頭髮此
妙法者法中最勝如髻中珠四十餘年秘而不談名
為久在為機未熟不敢說示。】

「而今與之。」
【而今靈山根器既淳正是其持覿面付
與。】

「如來亦復如是。」
【如來說法隨機受道亦如輪王隨
功賞賜。】

「於三界中為大法王。」
【為大乘教法中之王。】

「以法教化一切眾生。」
【以無漏法教化一切。】

「見賢聖軍。」
【見大小乘賢聖軍之。】

「與五陰魔。」
【色受想行識五者和聚假名為人被身
心惱名曰陰魔。】

「煩惱魔。」
【即指一念無明煩惱或亂正性名之為魔。】

「死魔共戰。」
【人皆有死所不能免名之為魔修善却
惡名共魔戰。】

「有大功勳。」
【戰退諸魔有大功勳。】

「滅三毒出三界破魔網。」
【羅漢之人滅盡三毒得出
三界不為界繫之所羈縻名破魔網。】

「爾時如來亦大歡喜。」
【如來見諸修道之者得出三
界亦大喜悅。】

「此法華經能令眾生至一切智。」
【此之妙經能令修
者至於一切如來智地。】

「一切世間多怨難信。」
【世間之人多所怨惡難得信
受。】

「先所未說。」
【先為難信所以未說。】

「而今說之。」
【今因信及所以說之。】

「文殊師利此法華經是諸如來第一之說。」
【此經微
妙乃是諸佛第一法門。】

「於諸說中最為甚深。」
【於諸所說經典之中此經最
為甚深難解。】

「末後賜與。」
【末後靈山為開三乘同入佛性遂乃賜
之。】

「如彼強力之王。」
【如彼強力轉輪聖王。】

「久護明珠。」
【久護頂髻所有明珠。】

「今乃與之。」
【今因極太不賞之功乃賜與之。】

「文殊師利此法華經諸佛如來秘密之藏。」
【久默斯
要不務速說名秘密藏今乃分明為眾而說即是顯
露。】

「於諸經中最在其上。」
【諸經之中各有果位如諸小
王此法華經統攝一切如轉輪王。】

「長夜守護不妄宣說。」
【於諸眾生無明長夜深心守
護不敢妄說。】

「始於今日乃與汝等而敷演之。」
【始於末後靈山會
上知時舉要與汝等說。】

「爾時世尊欲重宣此義而說偈言。」
【佛欲重宣誓願
安樂甚深之義而作偈說。】

「常行忍辱哀愍一切。」
【常行安忍耐於耻辱哀愍一
切世間眾生。】

「乃能演說佛所讚經。」
【如是之人乃能末世演說佛
讚妙法華經。】

「後末世時持此經者。」
【末世持此法華經者。】

「於家出家及非菩薩。」
【於在家人及出家者乃至非
是學教菩薩。】

「應生慈悲。」
【於是等人當生愍恤。】

「斯等不聞不信是經則為大失。」
【於此妙經不能從
師聞問信解則是大失。】

「我得佛道。」
【我若得明無上佛道。】

「以諸方便為說此法。」
【以諸所應善巧方便為說此
之甚深妙法。】

「令住其中。」
【令彼聞者住於法中。】

「譬如強力轉輪之王兵戰有功賞賜諸物。」
【王見兵
勝稱功而賞。】

「象馬車乘嚴身之具及諸田宅聚落城邑或與衣服
種種珍寶奴婢財物歡喜賜與。」
【一一如前表對釋
說。】

「如有勇健能為難事。」
【如有傑出勇健之人起三界
者。】

「王解髻中明珠賜之。」
【佛開頂上圓融智寶而賜與
之。】

「如來亦爾。」
【如輪王也。】

「為諸法王忍辱大力智慧寶藏。」
【佛為法王有大忍
力具足智慧功德寶藏。】

「以大慈悲如法化世。」
【如諸佛說佛亦隨行誘化一
切故云如法。】

「見一切人受諸苦惱欲求解脫。」
【見世上人受諸一
切愁憂苦惱欲求清淨自在解脫。】

「與諸魔戰。」
【與諸四魔之所鑿戰。】

「為是眾生說種種法。」
【三乘教。】

「以大方便說此諸經。」
【佛以大悲善巧方便為諸眾
等說此諸經。】

「既知眾生得其力巳。」
【巳知眾生於方便法得修行
力。】

「末後乃為說是法華。」
【待機熟巳末後說妙。】

「如王解髻明珠與之。」
【賞極功也。】

「此經為尊眾經中上。」
【於眾經中此經最上。】

「我常守護不妄開示。」
【佛常秘護不輕示人。】

「今正是時為汝等說。」
【今日正是開示之時故為汝
說。】

「我滅度後求佛道者。」
【佛滅末世欲求成就佛之道
者。】

「欲得安隱演說斯經。」
【欲得常時身心安隱演說此
經。】

「應當親近如是四法。」
【即四安樂。】

「讀是經者常無憂惱。」
【心安隱也。】

「又無病痛。」
【身安隱也。】

「顏色鮮白。」
【不醜黑也此因經力除現惡報。】

「不生貧窮卑賤醜陋。」
【未來之世常生勝處不受貧
窮卑陋之事此因經力除來報也。】

「眾生樂見如慕賢聖。」
【一切眾生願欲見之心生敬
慕如見賢聖。】

「天諸童子以為給使。」
【童真天仙而來給侍此之四
句轉貧愛障成富足也。】

「刀杖不加毒不能害。」
【刀杖之屬不臨其身一切諸
毒不能為害。】

「若人惡罵口則閉塞。」
【若人欲加罵詈之時口自閉
塞。】

「遊行無畏如師子王。」
【遊行出間無所畏忌猶如獸
王大威猛者此之六句轉瞋恚障成安樂也。】

「智慧光明如日之照。」
【智慧明了其光普照如日當
空罄無側影此之二句轉愚癡障成智慧也。
△自從
此去直至品末說一大夢是轉煩惱即成菩提。】

「若於夢中但見妙事。」
【善惡之境唯心所現以修善
故心無惡想若感夢時其相亦善但見佛法勝妙之
事其事云何如次下列。
△初夢信位。】

「見諸如來坐師子座諸比丘眾圍繞說法。」
【心存佛
國勝境冥現見佛及眾又聞說法此是心神靈悟所
染暫得如是非為聖證。】

「又見龍神阿脩羅等數如恒沙恭敬合掌。」
【又見眾
集恭敬於巳。】

「自見其身而為說法。」
【見巳為眾而說諸法此是夢
入十信位也。
△二夢十住。】

「又見諸佛身相金色。」
【前雖見佛未甚精明今見佛
相作紫金色身輪應世也。】

「放無量光照於一切。」
【放光表智即意輪鑑機也。】

「以梵音聲演說諸法。」
【以淨妙音說方便教口輪說
法也。】

「佛為四眾說無上法。」
【又見如來為四眾說無上道
者即如實相一佛乘法無上道教。】

「見身處中合掌讚佛。」
【自見其身處大眾中恭敬合
掌說偈讚佛覩相生善也。】

「聞法歡喜而為供養。」
【聞佛為說一切之法心得歡
喜而興供養精義入神也。】

「得陀羅尼證不退智。」
【得總持門證智不退法眼清
淨也。】

「佛知其心深入佛道。」
【佛他心通知巳深入一佛乘
道。】

「即為授記成最正覺。」
【夢佛與授無上道記。】

「汝善男子當於來世得無量智佛之大道。」
【記於來
世得佛智慧成無上道正報勝也。】

「國土嚴淨廣大無比。」
【所應之土廣大淨妙依報勝
也。】

「亦有四眾合掌聽法。」
【化法流行徒眾多也此上八
句即夢佛為授記之辭夢成正覺從又見諸佛至合
掌聽法總二十六句此表夢入十住位也。
△三夢十
行。】

「又見自身在山林中修習善法。」
【法雖本有非修不
證在山林中樂寂淨也修習善法勤正行也此表夢
入十行位也。
△四夢十向。】

「證諸實相。」
【因修獲證悟實相理此表夢入十向位
也。
△五夢十地。】

「深入禪定見十方佛。」
【入於深禪定中見佛此表夢
入十聖位也。】

「諸佛身金色百福相莊嚴。」
【見諸佛身作紫金色百
福相好以為莊嚴。】

「聞法為人說。」
【從佛得聞微妙之法自見其身為他
演說。】

「常有是好夢。」
【若人修此安樂行者常有如是善好
之夢前云若於夢中但見妙事此是標起從見諸如
來至十方佛此釋妙事今此四句結示所夢五十位
事不言等覺者攝十地中或可修即等覺證即妙覺
也此下夢見八相成道。】

「又夢作國王捨宮殿眷屬及上妙五欲。」
【雖為國王
一切棄捨樂出家也。】

「行詣於道場在菩提樹下而處師子座。」
【行至道場
樹下安座修聖道也。】

「求道過七日得諸佛之智。」
【求道七日得佛智慧證
妙果也。】

「成無上道巳起而轉法輪為四眾說法。」
【從定而起
為眾說法轉法輪也。】

「經千萬億劫說無漏妙法。」
【夢經許久常說妙法。】

「度無量眾生。」
【夢度生也。】

「後當入涅槃如煙盡燈滅。」
【度眾事畢後入涅槃如
油煙盡燈光即滅此表夢入般涅槃也。
△後四句彰
功益。】

「若後惡世中說是第一法。」
【若使滅後末世之中能
說如是第一之法。】

「是人得大利如上諸功德。」
【是說法人當得最妙廣
大利益如上所說不可思議甚深功德。】

「妙法蓮華經從地涌出品第十五」

【靈山說妙他方遠聞諸菩薩眾其數眾多過如八
箇恒河沙數聞釋迦說弘經福大願於此土發誓
傳通佛即止云不須汝等此世界中我所化者自
有無數諸菩薩等能護是經作此語時下方舊住
大菩薩眾即時聞得皆從地涌。】

「爾時他方國土諸來菩薩摩訶薩。」
【從他方國來聽
法者。】

「過八恒河沙數。」
【言眾多也。】

「於大眾中起立合掌作禮而白佛言。」
【將欲請委起
身具儀而白佛也。】

「世尊若聽我等。」
【由諸菩薩從餘佛土來至此方故
求聽許。】

「於佛滅後在此娑婆世界。」
【於釋迦佛滅後惡世在
此娑婆界。】

「勤加精進。」
【勤力加功精心進行。】

「護持讀誦書寫供養是經典者。」
【守護受持讀誦書
寫敬心供養法華經者。】

「當於此土而廣說之。」
【我當於此娑婆國土廣為大
眾而演說之。】

「爾時佛告諸菩薩摩訶薩眾。」
【因菩薩請佛故語之。】

「止善男子不須汝等護持此經。」
【令止此事不必煩
汝。】

「所以者何我娑婆世界。」
【何故不勞我此世界。】

「自有六萬恒河沙等菩薩摩訶薩。」
【上首弟子自有
許多。】

「一一菩薩各有六萬恒河沙眷屬。」
【各人所化眷屬
之眾亦各許多。】

「是諸人等能於我滅後護持讀誦廣說此經。」
【言我
此眾能任其責。】

「佛說是時。」
【釋迦如來作是說時。】

「娑婆世界三千大千國土地皆震裂。」
【佛神力故感
動他境振動地裂。】

「而於其中有無量千萬億菩薩摩訶薩同時涌出。」

【下方空中諸菩薩眾聞佛語故從彼發來。】

「是諸菩薩身皆金色三十二相無量光明。」
【身紫金
色相好具足光明無量皆大菩薩。】

「先盡在娑婆世界之下。」
【光明經云如此大地厚十
六萬八千由旬今言此下即空輪也。】

「此界虗空中住。」
【住虗空者不屬彼此表住中道大
涅槃空。】

「是諸菩薩聞釋迦牟尼佛所說音聲從下發來。」
【因
師之命所以來也。】

「一一菩薩皆是大眾唱導之首。」
【言是上首大菩薩
也。】

「各將六萬恒河沙等眷屬。」
【言六萬者即表六度一
一度中有如是等眷屬之行。】

「況將五萬四萬三萬二萬一萬恒河沙等眷屬者。」

【若表法者五即五眼四即四諦三即三學二即定慧
一即一道清淨。】

「況復乃至一恒河沙半恒河沙四分之一乃至千萬
億那由他分之一。」
【從多至少次第減來。】

「況復千萬億那由他眷屬況復億萬眷屬況復千萬
百萬乃至一萬況復一千一百乃至一十況復將五
四三二一弟子者。」
【從前次第減損那由他為億為
萬為千為百為十至於五四三二一次第說眷屬從
多至少。】

「況復單巳樂遠離行。」
【言諸來者所帶眷屬或多或
少或有獨住樂於寂靜不畜眾者。】

「如是等比。」
【以如上等次第相比並。】

「無量無邊。」
【無有數量無有邊際。】

「筭數譬喻所不能知。」
【以數筭計以物譬喻無能知
者。】

「是諸菩薩從地出巳。」
【從下方中地裂出巳。】

「各詣虗空七寶妙塔。」
【多寶佛塔住在空中菩薩遠
來欲見佛故故皆詣空七寶塔所。】

「多寶如來釋迦牟尼佛所。」
【見二世尊。】

「到巳向二世尊頭面禮足。」
【來即詣見見巳作禮。】

「及至諸寶樹下師子座上佛所亦皆作禮。」
【以次巡
禮。】

「右遶三匝合掌恭敬。」
【禮巳遶旋表敬儀也。】

「以諸菩薩種種讚法而以讚歎。」
【用諸菩薩常途種
種讚佛之偈以讚於佛。】

「住在一面。」
【既行禮巳在一面立。】

「忻樂瞻仰於二世尊。」
【忻喜愛樂瞻視仰慕釋迦多
寶。】

「是諸菩薩摩訶薩從初涌出。」
【自從始初地中涌出。】

「以諸菩薩種種讚法而讚於佛。」
【讚二世尊。】

「如是時間經五十小劫。」
【經是許時。】

「是時釋迦牟尼佛默然而坐。」
【世尊默然端坐受讚。】

「及諸四眾亦皆默然五十小劫。」
【時會集眾亦皆默
然。】

「佛神力故。」
【以佛所證神通力故。】

「令諸大眾謂如半日。」
【曉解之者即短而長見半日
事如五十劫不了之者即長而短見五十劫如半日
事。】

「爾時四眾亦以佛神力故。」
【時會四眾亦因佛力。】

「見諸菩薩徧滿無量百千萬億國土虗空。」
【見於所
來諸菩薩眾徧滿他境無量國土虗空之中。】

「是菩薩眾中有四導師。」
【是來菩薩大眾之中有四
上首唱導之師。】

「一名上行。」
【功行殊勝最為上故。】

「二名無邊行。」
【具足無邊清淨妙行。】

「三名淨行。」
【具足修習白淨之行。】

「四名安立行。」
【安住寂滅成立梵行。】

「是四菩薩於其眾中最為上首唱導之師。」
【作唱引
導為眾之師。】

「在大眾前各共合掌觀釋迦牟尼佛而問訊言。」
【出
眾合掌觀佛問訊而作是言。】

「世尊少病少惱安樂行不。」
【稱言世尊少疾病不少
憂惱不於四儀中常得安樂行正道不。】

「所應度者受教易不。」
【所可度眾易受教不。】

「不令世尊生疲勞耶。」
【機易受化師則不勞此約如
來應化之身同於人世故以世情而致問訊若據真
身初無逆順。】

「爾時四大菩薩而說偈言世尊安樂少病少惱。」
【安
樂病惱相持為言安則不病樂則不惱。】

「教化眾生得無疲倦。」
【於世眾生易得行化無有疲
勞。】

「又諸眾生受化易不。」
【又所化眾易受教不。】

「不令世尊生疲勞耶。」
【此乃菩薩遊化十方禮事諸
佛問訊之儀。】

「爾時世尊於諸菩薩大眾中而作是言。」
【此三句是
阿難敘。】

「如是如是。」
【世尊答云一一皆如汝之所問。】

「諸善男子。」
【告諸菩薩。】

「如來安樂少病少惱。」
【身心俱安。】

「諸眾生等易可化度。」
【度生甚易。】

「無有疲勞。」
【亦無疲倦。】

「所以者何。」
【云何易度無有疲勞。】

「是諸眾生世世巳來常受我化。」
【由其眾生易受化
意由此人等久受我化。】

「亦於過去諸佛恭敬尊重種諸善根。」
【又因久於過
去佛所恭敬尊重種善根故。】

「此諸眾生始見我身。」
【諸大根者始於寂場得見世
尊華嚴座席。】

「聞我所說即皆信受入如來慧。」
【如十住十行十向
十地及以等覺四十一位法身大士聞法信解入佛
智慧。】

「除先修習學小乘者。」
【唯除最先不解華嚴習小乘
者。】

「如是之人。」
【如是習小鈍根之人。】

「我今亦令得聞是經入於佛慧。」
【為鈍根故須開方
便為說三乘俟根利巳乃為說圓亦同華嚴令入佛
慧。】

「爾時諸大菩薩而說偈言。」
【時諸菩薩聞佛所說善
巧方便利根鈍根等令入於佛之智慧故以偈讚。】

「善哉善哉。」
【重言善哉美其至德。】

「大雄世尊。」
【有大雄猛萬德世尊。】

「諸眾生等易可化度。」
【上根之人極其易化不俟多
方便中下之根方便度脫後易入圓。】

「能問諸佛甚深智慧。」
【華嚴會上如諸菩薩法華會
上如舍利弗。】

「聞巳信解我等隨喜。」
【聞如來說能信能受能解能
行我等菩薩亦皆隨喜。】

「於時世尊讚嘆上首諸大菩薩。」
【四導師讚。】

「善哉善哉。」
【先如讚美後述其事。】

「善男子汝等能於如來發隨喜心。」
【所讚美者善汝
能於如來法中發心隨喜。】

「爾時彌勒菩薩。」
【補處菩薩。】

「及八千恒河沙諸菩薩眾皆作是念。」
【彌勒及眾見
下方來諸大菩薩昔所未見所以心疑作是念言。】

「我等從昔巳來。」
【自從久遠往昔巳來。】

「不見不聞。」
【眼不曾見耳不曾聞。】

「如是大菩薩摩訶薩眾。」
【如是諸來大菩薩眾。】

「從地涌出住世尊前。」
【從地中涌住世尊前。】

「合掌供養問訊如來。」
【三業恭謹名為供養省問如
來起居安隱。】

「時彌勒菩薩摩訶薩知八千恒河沙諸菩薩等心之
所念。」
【他心通故所知人意。】

「並欲自決所疑。」
【心亦自疑求佛問決。】

「合掌向佛以偈問曰。」
【為眾及巳問所疑事。】

「無量千萬億大眾諸菩薩昔所未曾見。」
【問所來者
無量之眾。】

「願兩足尊說。」
【願福慧足世尊為說。】

「是從何所來以何因緣集。」
【一問來處是何方所二
問所集為何因緣。】

「巨身大神通。」
【巨大之身有大神通從地涌出。】

「智慧叵思議。」
【智慧深遠不可思議。】

「其志念堅固。」
【立志建念堅實牢固。】

「有大忍辱力。」
【能耐一切極重違惱。】

「眾生所樂見。」
【一切眾生之所樂見。】

「為從何所來。」
【為復是從何處所來。】

「一一諸菩薩所將諸眷屬。」
【各各所帶眷屬之眾。】

「其數無有量如恒河沙等。」
【狀其多也。】

「或有大菩薩將六萬恒沙。」
【一菩薩將大恒沙眾。】

「如是諸大眾一心求佛道。」
【眾皆一心為求佛道。】

「是諸大師等六萬恒河沙。」
【上首菩薩六萬恒沙。】

「俱來供養佛及護持是經。」
【所以俱來為欲供佛及
以持經。】

「將五萬恒沙其數過於是。」
【將五萬者又復過前六
萬之眾。】

「四萬及三萬二萬至一萬一千一百等乃至一恒沙
半及三四分億萬分之一千萬那由他萬億諸弟子
乃至於半億其數復過上百萬至一萬一千及一百
五十與一十乃至三二一。」
【次第數來漸漸減少。】

「單巳無眷屬樂於獨處者。」
【樂於獨自在閑靜者。】

「俱來至佛所其數轉過上。」
【眷屬雖少眾數甚多轉
過於上。】

「如是諸大眾。」
【如是所集無央之眾。】

「若人行籌數過於恒沙劫猶不能盡知。」
【若復有人
行籌數之過恒沙劫猶不能知。】

「是諸大威德精進菩薩眾。」
【是諸菩薩有大威德勤
行精進。】

「誰為其說法教化而成就。」
【為師於誰與其說法教
化修行成就道果。】

「從誰初發心稱揚何佛法。」
【平昔稱揚何佛之法。】

「受持行誰經。」
【受持修行誰之經典。】

「修習何佛道。」
【其所修習何佛道行。】

「如是諸菩薩神通大智力。」
【有大神通智慧之力。】

「四方地振裂皆從中涌出。」
【地自裂開眾從地涌。】

「世尊我昔來未曾是是事。」
【白佛世尊自昔未見。】

「願說其所從國土之名號。」
【願說是眾其所來處國
土之名。】

「我常遊諸國未曾見是事。」
【我住等覺常遊十方未
見是眾。】

「我於此眾中乃不識一人。」
【我更不識眾中一人。】

「忽然從地出願說其因緣。」
【忽然之間從地而出願
說所來為何因緣。】

「今此之大會無量百千億。」
【會眾之數。】

「是諸菩薩等皆欲知此事。」
【為眾請問咸願欲知。】

「是諸菩薩眾本末之因緣。」
【是諸菩薩自本至末如
上所問種種因緣。】

「無量德世尊唯願決眾疑。」
【惟願大覺萬德世尊為
諸大眾決此疑情。
△此下明分身諸佛弟子致疑。】

「爾時釋迦牟尼分身諸佛。」
【即寶塔品所集分身。】

「從無量千萬億他方國土來者。」
【十方諸佛。】

「在於八方。」
【四方四維名為八。】

「諸寶樹下師子座上結跏趺坐。」
【在此佛現寶樹下
坐。】

「其佛侍者。」
【其分身佛所帶侍者。】

「各各見是菩薩大眾。」
【各見地涌大菩薩眾。】

「於三千大千世界四方從地涌。」
【自下而升。】

「住於虗空。」
【塔佛在空故住空裏。】

「各白其佛言。」
【各白自巳所師之佛。】

「世尊此諸無量無邊阿僧祇菩薩大眾從何所來。」

【欲知來由。】

「爾時諸佛各告侍者。」
【諸佛各語所帶侍者。】

「諸善男子且待須臾。」
【告言少待。】

「有菩薩摩訶薩名曰彌勒。」
【此方補處慈氏菩薩。】

「釋迦牟尼佛之所授記次後作佛。」
【釋迦授記當來
成佛。】

「巳問斯事。」
【如前彌勒所問世尊。】

「佛今答之。」
【釋迦今者當為說之。】

「汝等自當因是得聞。」
【佛答彌勒汝自得知。】

「爾時釋迦牟尼佛告彌勒菩薩善哉善哉阿逸多。」

【此云無能勝彌勒名也。】

「乃能問佛如是大事。」
【即問所來諸菩薩眾稱揚受
持修習何道。】

「汝等當共一心。」
【佛將答示先誡攝心。】

「被精進鎧。」
【修道破魔貴乎精進譬如入陣而披鎧
甲。】

「發堅固意。」
【意不堅固事不能成故先勸發。】

「如來今欲顯發宣示。」
【欲明大事故誡勸之。】

「諸佛智慧。」
【諸佛所慧無上智慧。】

「諸佛自在神通之力。」
【一切諸佛得大自在神通無
礙以智慧故不住生死以慈悲故不住涅槃或長或
短隨緣應現名為自在神通之力。】

「諸佛師子奮迅之力。」
【師子行時前進後却前表進
善後表却惡佛如是名為師子奮迅之力。】

「諸佛威猛大勢之力。」
【圓教大乘究盡三惑圓顯一
性此佛威猛大勢之力。】

「爾時世尊欲重宣此義而說偈言當精進一心。」
【當
須一心勤行精進。】

「我欲說此事。」
【佛欲明此大事因緣。】

「勿得有疑悔。」
【疑惑退悔不能入道故誡勿得。】

「佛智叵思議。」
【佛之智慧其義深遠心思口議所不
能及。】

「汝今出信力。」
【汝今出自信心之力。】

「住於忍善中。」
【住於忍耐善法之中。】

「昔所未聞法今皆當得聞。」
【昔所未聞圓妙之法今
於此會悉當得聞。】

「我今安慰汝勿得懷疑懼。」
【我今先當安慰於汝聞
妙勿得懷疑憂懼。】

「佛無不實語智慧不可量。」
【佛口所宣一一稱實智
慧深遠不可度量。】

「所得第一法甚深叵分別。」
【佛所證得第一妙法其
義深遠不可分別。】

「如是今當說汝等一心聽。」
【如是深妙今當演說汝
等咸須一心善聽。】

「爾時世尊說是偈巳。」
【說上誡勸如實偈巳。】

「告彌勒菩薩我今於此大眾宣告汝等。」
【今於眾中
明示汝等。】

「阿逸多。」
【如前。】

「是諸大菩薩摩訶薩。」
【地中涌者。】

「無量無數阿僧祇。」
【如是數量。】

「從地涌出汝等昔所未見者。」
【即前云我常徧遊未
見是事。】

「我於是娑婆世界。」
【佛於此界發心修行。】

「得阿耨多羅三藐三菩提巳。」
【得成無上正等覺巳。】

「教化示導是諸菩薩。」
【果上教化是眾菩薩。】

「調伏其心令發道意。」
【以戒定慧調柔制伏其定一
心令發究竟無上道意。】

「此諸菩薩皆於是娑婆世界之下此界虗空中住。」

【在娑婆下不住此也在下空中不異此也不住不異
即表中道菩薩住寂故云空中。】

「於諸經典讀誦通利。」
【雖則住空而不廢有讀誦諸
經皆悉通利。】

「思惟分別正憶念。」
【菩薩證得無分別智一切諸塵
皆不顯現住於真寂清淨湛然不涉思忖憶忘俱無
是不涉有今大菩薩思惟分別即是正觀如淨名云
能善分別諸法相於第一義而不動正憶念者即是
正定即淨名云雖知諸法空而常修淨土能正其心
憶念不謬即正定也。】

「阿逸多是諸善男子等。」
【地涌菩薩。】

「不樂在眾多有所說。」
【在眾多事空言無益所以不
樂。】

「常樂靜處。」
【常只樂於靜默安處。】

「勤行精進未曾休息。」
【勤行聖道晝夜精進無暫停
息。】

「亦不依止人天而住。」
【亦不依附人間天上。】

「常樂深智無有障礙。」
【常樂修於甚深智慧觀法空
寂無有障礙。】

「亦常樂於諸佛之法。」
【諸佛法者揀去三乘唯樂一
乘佛所得法。】

「一心精進求無上慧。」
【常爾一心無諸思念精進求
於無上佛慧。】

「爾時世尊欲重宣此義而說偈言阿逸汝當知。」
【告
阿逸多汝當知此。】

「是諸大菩薩。」
【地涌大眾。】

「從無數劫來修習佛智慧。」
【修行習學佛之智慧。】

「悉是我所化令發大道心。」
【悉是我身之所教化令
發無上大道之心。】

「此等是我子依止是世界。」
【此等皆是我之法子依
此空界異餘菩薩。】

「常行頭陀事志樂於靜處。」
【頭陀是梵語此云抖擻
謂修空寂抖擻一切塵勞煩惱立志樂居空勝之處。】

「捨大眾憒閙不樂多所說。」
【捨去眾事寡於言語。】

「如是諸子等學習我道法。」
【如是大眾諸弟子等學
習我之無上道法。】

「晝夜常精進為求佛道故。」
【曉夜之間未常懈倦為
欲求於佛道之故。】

「在娑婆世界下方空中住。」
【前彌勒問為從何來今
佛答云住下方空。】

「志念力堅固常勤求智慧。」
【立志作念願力堅固常
欲勤修佛之智慧。】

「說種種妙法其心無所畏。」
【善能演說種種妙法其
心安隱無所畏懼。】

「我於伽耶城菩提樹下坐。」
【伽耶此云山城即中印
土摩竭提國城之西南佛成道處菩提樹下。】

「得成最正覺轉無上法輪。」
【圓覺登住便名正覺佛
自證處名最正覺三乘法輪分上中下一乘法輪名
為無上。】

「爾乃教化之令初發道心。」
【爾時我乃常教化之令
其初發無上道心。】

「今皆住不退悉當得成佛。」
【今則皆住不退之地悉
當得成無上佛果。】

「我今說實語汝等一心信。」
【昔云今生伽耶成道是
為劣機方便而說今云久成是說實語汝等皆當一
心信受勿生疑惑。】

「我從久遠來教化是等眾。」
【我從久遠曠大劫來教
化是等大菩薩眾。】

「爾時彌勒菩薩摩訶薩及無數諸菩薩等。」
【彌勒及
眾無數菩薩。】

「心生疑惑恠未曾有。」
【一疑釋迦成道未久二疑菩
薩智慧神通所以驚恠。】

「而作是念。」
【眾心作念。】

「云何世尊於少時間。」
【謂佛成道四十餘年。】

「教化如是無量無邊阿僧祇諸大菩薩。」
【疑地涌眾
非佛所化。】

「令住阿耨多羅三藐三菩提。」
【今得住於無上菩提。】

「即白佛言。」
【因疑白佛。】

「世尊如來為太子時出於釋宮。」
【如來昔在迦夷羅
國太子時不嗣王位出於釋宮。】

「去伽耶城不遠。」
【去於山城未得長遠。】

「坐於道場得成阿耨多羅三藐三菩提。」
【便坐道場
得成佛果。】

「從是巳來始過四十餘年。」
【十九逾城六年苦行五
年遊歷三十成道說法華時七十二歲故云始過四
十餘年。】

「世尊云何於此少時大作佛事。」
【云何於此些少時
間能作如是廣大佛事。】

「以佛勢力以佛功德。」
【轉凡成聖佛勢力也令具福
慧佛功德也。】

「教化如是無量大菩薩眾當成阿耨多羅三藐三菩
提。」
【其事甚大所以疑也。】

「世尊此大菩薩眾假使有人於千萬億劫數不能盡
不得其邊。」
【言眾之多久數不盡。】

「斯等久遠巳來於無量無邊諸佛所。」
【謂是等眾久
事諸佛。】

「植諸善根成就菩薩道常修梵行。」
【靈山會眾不識
地涌諸大菩薩云何得知久植德本成菩薩道常修
淨行由見所來神通智慧以果驗因知是久習。】

「世尊如此之事世所難信。」
【言此一事師少子老一
切世間之所難信。】

「譬如有人色美髮黑年二十五。」
【以少壯者喻佛近
成。】

「指百歲人言是我子。」
【喻佛指眾是我弟子。】

「其百歲人亦指年少言是我父生育我等。」
【喻大菩
薩亦指世尊是我等師教化我者。】

「是事難信。」
【如是之事是所難信。】

「佛亦如是。」
【合少年喻。】

「得道巳來其實未久。」
【四十餘年。】

「而此大眾諸菩薩等。」
【地涌之眾。】

「巳於無量千萬億劫。」
【久劫巳修。】

「為佛道故勤行精進。」
【為欲求於佛道之故晝夜勤
行精進之道。】

「善入出住無量百千萬億三昧。」
【真常大定本無出
入有出入者是示現耳端心正念趣於寂定名為入
也堅固不動如須彌山名為住也稍稍安詳後定而
起名為出也言三昧者即是正定。】

「得大神通久修梵行。」
【神通之力猶定而發因寂定
故了了見性心通無礙故發神通福德莊嚴皆由梵
行。】

「善能次第習諸善法。」
【事行眾多一時難辨善能次
第隨時修習。】

「巧於問答人中之寶。」
【如初至時見佛瞻禮問答之
語其義善巧於人倫中真大寶也。】

「一切世間甚為希有。」
【於諸世間甚為罕有。】

「今日世尊方云得佛道時。」
【云在伽耶得道之時。】

「初令發心教化示導令向阿耨多羅三藐三菩提。」

【初教發心導化令向無上菩提。】

「世尊得佛未久。」
【四十餘年。】

「乃能作此大功德事。」
【教化示導是諸菩薩。】

「我等雖復信佛隨宜所說。」
【我等菩薩雖復信佛如
來方便隨宜而說。】

「佛所出言未曾虗妄。」
【佛金口中所出之言皆是真
實未甞虗妄。】

「佛所知者皆悉通達。」
【佛智無礙所知如實無不通
達。】

「然諸新發意菩薩於佛滅後。」
【彌勒所以難於佛者
唯恐後人不能信故。】

「若聞是語或不信受。」
【為疑惑故不信是法。】

「而起破法罪業因緣。」
【不信則毀毀則招過。】

「唯然世尊願為解說除我等疑。」
【唯然者應諾之辭
惟願為說去我等疑。】

「及未來世諸善男子聞此事巳亦不生疑。」
【由問答
故斷二種疑一斷現在二斷未來。】

「爾時彌勒菩薩欲重宣此義而說偈言佛昔從釋種
出家近伽耶。」
【佛在昔時從釋種中棄俗出家近伽
耶城五六里間。】

「坐於菩提樹爾來尚未久。」
【坐道樹下自從爾來四
十餘年。】

「此諸佛子等其數不可量。」
【言眾多也。】

「久巳行佛道住神通智力。」
【久巳修行住於無礙大
神通力。】

「善學菩薩道不染世間法。」
【善能習學菩薩之道不
敢染著世間之法。】

「如蓮華在水從地而涌出。」
【譬如蓮華在於濁水自
於地中而忽涌出。】

「皆起恭敬心住於世尊前。」
【皆起敬心住在佛前。】

「是事難思議云何而可信。」
【是化現事難可思議人
云何能而即信受。】

「佛得道甚近所成就甚多。」
【得道日淺化眾甚多。】

「願為除眾疑如實分別說。」
【願與眾人除疑惑故以
如實義分別演說。】

「譬如少壯人年始二十五。」
【如有年少方二十五。】

「示人百歲子髮白而面皺。」
【示他年高髮白面皺百
歲之人。】

「是等我所生子亦說是父。」
【少年指老我之所生老
指年少謂是巳父。】

「父少而子老舉世所不信。」
【事異常情人豈得信。】

「世尊如是得道來甚近。」
【如年少者。】

「是諸菩薩等志固無怯弱。」
【志願堅固無有怯弱。】

「從無量劫來而行菩薩道。」
【自從遠劫行菩薩道。】

「巧於難問答其心無所畏。」
【善巧能為疑難問答其
心圓活而無所畏。】

「忍辱心決定端正有威德。」
【而能忍辱心不狐疑形
體端正有大威德。】

「十方佛所讚善能分別說。」
【十方諸佛皆所讚歎善
能分別演說諸法。】

「不樂在人眾常好在禪定。」
【不樂在於眾憒閙中常
好習靜在於禪定。】

「為求佛道故於下空中住。」
【為欲求於成佛之道在
於謙下空寂之中。】

「我等從佛聞於此事無疑。」
【我等從佛聞如是說心
自不疑。】

「願佛為未來演說令開解。」
【願佛慈悲為未來世初
心菩薩說令開解。】

「若有於此經生疑不信者即當墮惡道。」
【言不決疑
大有所損恐生毀謗墮於惡道。】

「願今為解說。」
【願於今日明為解說。】

「是無量菩薩。」
【是諸無量地涌菩薩。】

「云何於少時教化令發心而住不退地。」
【世尊云何
於少時間教化示導令發道心今皆住於不退之地。】

妙法蓮華經句解卷第五

妙法蓮華經句解品第六
錢塘廣照沙門　釋　聞達

「妙法蓮華經壽量品第十六」

【前品之中因文殊請為初心者說安樂法時他方
界諸菩薩眾欲於滅後在此弘經世尊止之不須
汝等言我弟子自當護持下方空中聞悉奔會眾
見此等即生疑心以問於佛為從何來世尊答言
是我所化遂疑世尊成佛在近所化者眾非初心
人故開壽量以決群疑我久遠來實巳成佛今云
成者盖是方便為眾生故現滅不滅實不滅度唱
言滅耳。】

「爾時佛告諸菩薩及一切大眾。」
【當時在會懷疑心
者。】

「諸善男子汝等當信解如來誠諦之語。」
【汝當諦信
如來實語勿執方便以疑於佛。】

「復告大眾汝等當信解如來誠諦之語。」
【再告之者
欲堅其信。】

「又復告諸大眾汝等當信解如來誠諦之語。」
【由法
深妙眾生難解如是至三令深信也。】

「是時菩薩大眾彌勒為首合掌白佛言。」
【彌勒及眾
見佛再三如此勤重所以合掌口發誠言對揚於佛。】

「世尊惟願說之我等當信受佛語。」
【言當信受不敢
疑也。】

「如是三白巳。」
【如是三徧白世尊巳佛猶默然未蒙
肯可。】

「復言惟願說之我等當信受佛語。」
【至于再四誠極
心切。】

「爾時世尊知諸菩薩三請不止。」
【佛知眾生至三不
止而復再四。】

「而告之言汝等諦聽。」
【佛將欲說誠實之言故敕有
眾攝心聽受。】

「如來秘密神通之力。」
【如來慈悲欲度生故秘妙深
密神通之力隱實行權說近成道。】

「一切世間天人及阿修羅。」
【世間所有一切眾生。】

「皆謂今釋迦牟尼佛。」
【靈嶽釋迦說法華者。】

「出釋氏宮。」
【出釋迦氏淨飯王宮。】

「去伽耶城不遠。」
【去處時節。】

「坐於道場得阿耨多羅三藐三菩提。」
【坐道樹下示
成正覺名坐道場。】

「然善男子我實成佛巳來。」
【實是最初成正覺來。】

「無量無邊百千萬億那由他劫。」
【言我成佛其實巳
久。】

「譬如五百千萬億那由他阿僧祇。」
【西土大數。】

「三千大世界。」
【譬將無數大千世界。】

「假使有人抹為微塵。」
【假設譬喻若使有人將諸世
界一時細抹悉為微塵。】

「過於東方五百千萬億那由他阿僧祇國乃下一塵。」

【經過無數僧祇國土方乃下於微塵一點。】

「如是東行盡是微塵。」
【如是東行迤𨓦而去點盡如
上所有微塵。】

「諸善男子於意云何。」
【汝諸子等於汝之意以為云
何。】

「是諸世界可得思惟校計知其數不。」
【如昔所說東
行世界可以思算得其數不。】

「彌勒菩薩等俱白佛言。」
【眾承佛問俱時回答。】

「世尊是諸世界無量無邊非算數所知亦非心力所
及。」
【世界多故算數計校皆不可知。】

「一切聲聞辟支佛。」
【二乘之人。】

「以無漏智。」
【以盡煩惱無漏智慧。】

「不能思惟知其限數。」
【限量數目思惟莫及。】

「我等住阿惟越致地。」
【諸大菩薩皆悉住於不退轉
地。】

「於是事中亦所不達。」
【於是微塵限數事中亦不能
了。】

「世尊如是諸世界無量無邊。」
【言無邊量不可得知。】

「爾時佛告大菩薩眾。」
【彌勒等眾。】

「諸善男子今當分明宣語汝等。」
【在昔秘密未敢說
實今當分明顯露而說。】

「是諸世界若著微塵及不著者。」
【若曾點著及不點
者。】

「盡以為塵一塵一劫。」
【盡將東行所有世界抹為微
塵以一微塵為一劫。】

「我成佛巳來復過於此百千萬億那由他阿僧祇劫。」

【成佛劫數復過塵劫無量僧祇。】

「自從是來我常在此娑婆世界說法教化。」
【言常化
此無休息也。】

「亦於餘處百千萬億那由他阿僧祇國導利眾生。」

【若但化此其功不愽非大慈悲故於餘處亦皆導利
一切眾生。】

「諸善男子於是中間我說然燈佛等。」
【方便大乘說
三僧祇修行成佛故說昔名善慧菩薩遇然燈佛得
授記莂汝於來世當得作佛號釋迦牟尼皆中間事。】

「又復言其入於涅槃。」
【又說然燈入般涅槃。】

「如是皆以方便分別。」
【非實爾也。】

「諸善男子若有眾生來至我所。」
【若復有人至於佛
所。】

「我以佛眼。」
【以佛慈悲清淨天眼。】

「觀其信等諸根利鈍。」
【信進念定慧名五善根觀其
根性利之與鈍隨所應度應以何法而度脫之。】

「處處自說名字不同年紀大小。」
【處處自稱應身名
號各各不同及以年紀大小亦異。】

「亦復現言當入涅槃。」
【佛真法身猶若虗空本無終
始言涅樂者悉是為生方便示現。】

「又以種種方便說微妙法。」
【為令眾生得妙法故假
諸方便而為演說。】

「能令眾生發歡喜心。」
【能令前機聞法解悟發歡喜
心。】

「諸善男子如來見諸眾生。」
【佛眼觀見。】

「樂於小法德薄垢重者。」
【由根鈍故樂小乘法福德
淺薄障垢重者。】

「為是人說我少出家得阿耨多羅三藐三菩提。」
【為
如是等鈍根障重說云少年出家成道。】

「然我實成佛巳來久遠若斯。」
【劫數無量。】

「但以方便教化眾生令入佛道作如是說。」
【但為鈍
根方便設化說壽長短。】

「諸善男子如來所演經典皆為度脫眾生。」
【佛之說
法但欲應機如醫用藥除病為先。】

「或說巳身。」
【說自本身在昔因地。】

「或說他身。」
【說餘人身因地之時。】

「或示巳身或示他身。」
【以自他身過去宿世所受之
報開示於人。】

「或示巳事或示他事。」
【以過去世自他所作種種之
事開示於人。】

「諸所言說皆實不虗。」
【一一稱實無有虗妄。】

「所以者何。」
【為何如此。】

「如來如實知見三界之相。」
【如來智慧稱如實理明
見三界不遷之相。】

「無有生死若退若出。」
【本惟空寂如太虗空實無有
生及以老死若退轉來若出去者。】

「亦無在世及滅度者。」
【本自不生故無在世亦無有
滅故無滅度。】

「非實非虗。」
【非實故不同凡夫執迷取相非虗故不
同小聖滅色取空。】

「非如非異。」
【非一相非異相。】

「不如三界見於三界。」
【不如三界之人見三界有不
如二乘之人見三界空空有不二名如實相。】

「如斯之事。」
【如斯三界真實之事。】

「如來明見無有錯謬。」
【如來智慧明了知見無有一
切錯謬之處。】

「以諸眾生有種種性。」
【根性不同。】

「種種欲。」
【樂欲不同。】

「種種行。」
【履踐不同。】

「種種憶想分別故。」
【種種憶度種種思想種種分別
各不同故。】

「欲令生諸善根。」
【如來欲令發生一切諸善根本。】

「以若干因緣。」
【言若干者不定之辭諸善惡因及善
惡緣。】

「譬喻言辭種種說法。」
【說惡因緣欲令改過說善因
緣令修正行。】

「所作佛事未曾暫廢。」
【諸有所作雖開方便本欲皆
令成得佛道故云佛事從始至今中間未曾暫時廢
弛。】

「如是我成佛巳來甚大久遠。」
【言成佛道其實巳久。】

「壽命無量阿僧祇劫常住不滅。」
【眾生成佛如鑛成
金一純之後不復成雜此說如來自受用門智度大
海報身壽量有生無滅故云常住。】

「諸善男子我本行菩薩道所成壽命。」
【我昔本時修
菩薩行所成就得智慧壽命。】

「今猶未盡復倍上數。」
【因既成果與法身齊云何有
盡非數可知。】

「然今非實滅度。」
【然今靈山亦非實滅。】

「而便唱言當取滅度。」
【方便唱言我當滅度。】

「如來以是方便教化眾生。」
【如來以此示生唱滅而
為方便化導眾生。】

「所以者何。」
【云何如此。】

「若佛久住於世。」
【若使世尊久住世間。】

「薄德之人不種善根。」
【薄德無福鈍根之人不肯修
種菩提善種。】

「貧窮下賤貪著五欲。」
【不修福業名曰貧窮狎習惡
者名為下賤貪著世間五欲之樂。】

「入於憶想妄見網中。」
【入於憶度種種思想虗妄知
覺見愛網中。】

「若見如來常在不滅。」
【斯等之人見佛不滅。】

「便起憍恣而懷厭怠。」
【視以為常生憍縱心而懷輕
易厭倦懈怠。】

「不能生於難遭之想恭敬之心。」
【不能生於難遭遇
想而起恭敬信仰之心。】

「是故如來以方便說。」
【言有生滅。】

「比丘當知諸佛出世難可值遇。」
【久遠一出難可得
見。】

「所以者何。」
【為何之故作如是說。】

「諸薄德人。」
【諸世間中薄德之人。】

「過無量百千萬億劫。」
【經過多劫。】

「或有見佛或不見者。」
【或有得見或全不見。】

「以此事故我作是言。」
【以是之故我方便說。】

「諸比丘如來難可得見。」
【因其不見故此語之。】

「斯眾生等聞如是語。」
【斯不見者聞我此語。】

「必當生於難遭之想。」
【必當生起難遭逢想。】

「心懷戀慕渴仰於佛。」
【其心懷仰欲見於佛。】

「便種善根。」
【便種見佛眾善之根。】

「是故如來雖不實滅而言滅度。」
【為眾生故於無生
滅示生滅耳。】

「又善男子諸佛如來法皆如是。」
【恐疑今佛創立此
門所以示言諸佛皆爾。】

「為度眾生皆實不虗。」
【佛本無心方便度生非同世
間不善虗誑有益無損故云皆實。】

「譬如良醫智慧聰達。」
【佛如醫王智慧明了善知病
源。】

「明練方藥善治眾病。」
【明識諳練方書藥性善能治
療眾生之病。】

「其人多諸子息。」
【喻佛教化五道眾生。】

「若十二十乃至百數。」
【若十即菩薩二十即二乘乃
至百數即十法界。】

「以有事緣遠至餘國。」
【佛先化此結大乘緣餘方機
熟名有事緣捨此趣彼名至餘國。】

「諸子於後飲他毒藥。」
【如來滅後弟子隨邪名飲毒
藥。】

「藥發悶亂宛轉于地。」
【邪毒交攻心神悶亂流浪諸
趣名為宛轉生而復死不離下地。】

「是時其父還來歸家。」
【喻此緣熟佛還出現。】

「諸子飲毒或失本心或不失者。」
【見諸眾生或入邪
毒喪大受輪或有本心而不失者。】

「遙見其父皆大歡喜。」
【以凡望佛名為遙見眾生見
佛如子見父子見父歡父見子喜。】

「拜跪問訊善安隱歸。」
【屈身作禮問訊起居唱滅還
源如離家去入廛垂手名安隱歸。】

「我等愚癡悞服毒藥。」
【自悔過咎悞入邪流。】

「願見救療更賜壽命。」
【願佛見怜方便攝化更復賜
與智慧壽齡。】

「父見子等苦惱如是。」
【佛見眾生於三界中受如是
等種種眾苦。】

「依諸經方求好藥草。」
【佛隨諸佛所行方便名順方
書察其病深如理調伏名求好藥。】

「色香美味皆悉具足。」
【行色道香法音美味藥料盡
足。】

「擣篩和合與子令服。」
【摧服剛暴名為舂擣退惡進
善猶如篩簸定慧均融名為和合付與受持名為服
藥。】

「而作是言此大良藥。」
【良善大藥。】

「色香美味皆悉具足。」
【材料皆全非偽藥也。】

「汝等可服速除苦惱無復眾患。」
【汝可服此疾除一
切身心苦惱無復發生。】

「其諸子中不失心者。」
【不失本有大乘心者。】

「見此良藥色香俱好。」
【聞法信解善知義味。】

「即便服之病盡除愈。」
【如法修行得度生死。】

「餘失心者。」
【喻無正信樂善之心。】

「見其父來。」
【遇佛出興。】

「雖亦歡喜問訊。」
【雖見佛喜來相請問。】

「求索治病。」
【願求脫苦。】

「然與其藥而不肯服。」
【然授以法而不肯修。】

「所以者何。」
【何故來求而不肯服。】

「毒氣深入失本心故。」
【邪毒習氣深入其心壞善根
故。】

「於此好色香藥而謂不美。」
【於正直法不能知味。】

「父作是念此子可愍。」
【見子有疾所以深怜。】

「為毒所中心皆顛倒。」
【被毒所中心無正念而皆顛
倒。】

「雖見我喜求索救療。」
【雖見佛喜求為救護。】

「如是好藥而不肯服。」
【如是正法而不奉行。】

「我今當設方便令服此藥。」
【唱言涅槃而為方便令
思正法。】

「即作是言汝等當知。」
【汝等諸子當知此意。】

「我今衰老死時巳至。」
【謂將入滅。】

「是好良藥。」
【大藏經卷。】

「今留在此。」
【流布世間。】

「汝可取服。」
【汝可取則依法修行。】

「勿憂不差。」
【勿得憂疑苦不能脫。】

「作是教巳復至他國。」
【囑付子巳更應餘方。】

「遣使還告汝父巳死。」
【使即菩薩承佛付囑荷法流
通名為還告示言世尊今巳入滅。】

「是時諸子。」
【若十二十乃至百數。】

「聞父背喪心大憂惱。」
【聞知佛滅其心憂悶。】

「而作是念。」
【作是念言。】

「若父在者慈愍我等能見救護。」
【若佛在世怜念我
等能為方便而作救護。】

「今者捨我遠喪他國。」
【今者棄我於方便土而現寂
滅。】

「自惟孤露無復恃怙。」
【自思孤幼窮露無依慈父既
喪無復恃怙。】

「常懷悲感心遂醒悟。」
【常懷悲慼有以感動遂得本
心復還醒悟。】

「乃知此藥色味香美。」
【乃知佛法理味深長。】

「即取服之毒病皆愈。」
【即取教法依而奉行漏業悉
盡。】

「其父聞子悉巳得差。」
【佛居真寂聞諸機緣妄心巳
覺。】

「尋便來歸咸使見之。」
【即便起應復見世間咸令有
緣而得覩現。】

「諸善男子於意云何。」
【於汝意中以為如何。】

「頗有人能說此良醫虗妄罪不。」
【醫人方便假言巳
死而救其子頗有人能說其不應虗妄過不。】

「不也世尊。」
【此彌勒答父雖不死本是好意無虗妄
也。】

「佛言我亦如是。」
【佛之所為亦如醫者。】

「成佛巳來無量無邊百千萬億那由他阿僧祇劫。」

【成佛實久得無生滅巳經無量阿僧祇劫。】

「為眾生故。」
【如醫為子。】

「以方便力言當滅度。」
【說滅度者是方便智。】

「亦無有能如法說我虗妄過者。」
【亦無有人能如法
說我之所行虗妄罪也。】

「爾時世尊欲重宣此義而說偈言自我得佛來所經
諸劫數。」
【自從我得成道巳來所經劫數。】

「無量百千萬億載阿僧祗。」
【如是長久。】

「常說法教化無數億眾生。」
【說法度生未曾暫廢。】

「令入於佛道。」
【令其得入佛無上道。】

「爾來無量劫。」
【自從爾來經無量劫。】

「為度眾生故方便現涅槃。」
【中間數數示生唱滅。】

「而實不滅度常住此說法。」
【據佛法報實無滅時常
住世間演說諸法。】

「我常住於此。」
【佛既常住世間眾生云何不見。】

「以諸神通力。」
【以諸神通方便之力。】

「令轉倒眾生雖近而不見。」
【人人身中有佛世尊結
加趺坐德相具足只為昏迷生顛倒想雖則至近而
不得見。】

「眾見我滅度廣供養舍利。」
【眾見如來色身入滅廣
興供養遺體舍利。】

「咸皆懷戀慕而生渴仰心。」
【眾皆戀慕生心渴仰。】

「眾生既信伏質直意柔輭。」
【眾生既然深信降伏質
實正直意中柔軟。】

「一心欲見佛不自惜身命。」
【一心樂欲得見如來於
身命財無所恡惜。】

「時我及眾僧俱出靈鷲山。」
【佛及僧眾俱時出現。】

「我時語眾生常在此不滅。」
【我於是時語諸眾生常
住於此不曾有滅。】

「以方便力故現有滅不滅。」
【佛以方便智慧之力為
眾生故現滅不滅。】

「餘國有眾生恭敬信樂者。」
【餘方國土有能敬樂信
佛法者。】

「我復於彼中為說無上法。」
【機興則說無有定處。】

「汝等不聞此但謂我滅度。」
【汝等未聞如是方便但
謂處來實是滅度。】

「我見諸眾生沒在於苦海。」
【佛見眾生沉溺生死。】

「故不為現身令其生渴仰。」
【故即隱去不與現身欲
令其心而生渴仰。】

「因其心戀慕乃出為說法。」
【因其心中生於戀慕乃
即出現與之說法。】

「神通力如是。」
【此乃如來神通之力其事如是。】

「於阿僧祇劫。」
【從成佛來經歷許久。】

「常在靈鷲山。」
【說法華處。】

「及餘諸住處。」
【諸方國土說法之處。】

「眾生見劫盡大火所燒時。」
【眾生眼見劫末之時大
火熾然俱時焚蕩。】

「我此土安隱天人常充滿。」
【正性名佛緣了二性名
為人天當於瞋火熾焰之時一念正覺事用皆如貼
然無礙名土安隱一切善相皆悉現前名為充滿。】

「園林諸堂閣種種寶莊嚴。」
【七覺茂林道品樓閣咸
以眾善珍寶莊嚴。】

「寶樹多華果眾生所遊樂。」
【菩提願王名為寶樹善
業名華善報名果念念善心名為眾生常在其中名
為遊樂。】

「諸天擊天鼓常作眾妓樂。」
【一念淨心名曰諸天四
大交擊從身發聲名擊天皷以和雅音四攝利生名
作伎樂。】

「雨曼陀羅華散佛及大眾。」
【作眾善事名雨寶華莊
嚴佛境及眷屬眾。】

「我淨土不毀而眾見燒盡。」
【佛之淨土具諸快樂業
苦眾生瞋火起處玉石俱焚不可撲滅。】

「憂怖諸苦惱如是悉充滿。」
【憂愁怖畏種種苦惱如
是諸難悉皆充滿。】

「是諸罪眾生以惡業因緣。」
【是諸界內罪苦眾生以
久遠來作諸不善惡因緣故。】

「過阿僧祇劫不聞三寶名。」
【過於無量阿僧祇劫不
得獲聞三寶名字。】

「諸有修功德柔和質直者。」
【有諸眾生修習善行柔
軟和順質樸正直如是之者。】

「則皆見我身在此而說法。」
【則皆見佛常在於此寂
滅之處而與說法。】

「或時為此眾說佛壽無量。」
【或時為眾說佛壽長令
生歡喜敬慕於佛。】

「久乃見佛者為說佛難值。」
【經歷久劫乃見佛者與
說難者令生至重。】

「我智力如是。」
【如來智力說易說難或促或延巧更
如是。】

「慧光照無量。」
【由性發光因光見道慧光無量洞徹
無遺。】

「壽命無數劫。」
【所成智身報得壽命無有限量不可
計劫。】

「久修業所得。」
【如是福德皆由因地久修淨業之所
得成。】

「汝等有智者勿於此生疑。」
【汝等菩薩是有智者當
以理會於此勿疑。】

「當斷令永盡。」
【當斷疑網令永不生。】

「佛語實不虗如醫善方便。」
【佛語真實不誑眾生譬
如良醫善施方便。】

「為治狂子故實在而言死。」
【為治失心狂子之故實
不入滅而唱涅槃。】

「無能說虗妄。」
【據相似虗而心實善無有人能說為
虗妄。】

「我亦為世父救諸苦患者。」
【佛亦為諸世間之父是
救眾生諸苦難者。】

「為凡夫轉倒實在而言滅。」
【為諸凡夫心想顛倒執
非是感是為非佛雖實在而滅度。】

「以常見我故而生憍恣心。」
【以其心愚若常見佛而
生憍慢恣縱之心。】

「放逸著五欲墮於惡道中。」
【放蕩狂逸耽著五欲隨
業隨於三惡道中。】

「我常知眾生行道不行道。」
【佛常了知眾生之心或
復行道及不行道。】

「隨所應可度為說種種法。」
【觀機逗教如醫用藥隨
以何法而得度者即為說之令得歡喜。】

「每自作是念以何令眾生。」
【每自心中作如是念以
何方便令彼眾生。】

「得入無上道速成就佛身。」
【得入如來無上智慧速
得成就圓滿報身。】

「妙法蓮華經分別功德品第十七」

【因前品中聞世尊說本時所成壽長遠利生方便
智慧難量諸菩薩眾咸悉開解量其所入得益不
同如來一一約人分別功德淺深為眾隨而說。】

「爾時大會聞佛說壽命劫數長遠如是。」
【眾聞佛說
報身壽命如是長久。】

「無量無邊阿僧祇眾生得大饒益。」
【聞佛壽長開近
顯遠得久修益。】

「於時世尊告彌勒菩薩摩訶薩。」
【佛見大眾各得饒
益語彌勒知。】

「阿逸多。」
【彌勒名也。】

「我說是如來壽命長遠時。」
【佛於前品說壽永時。】

「六百八十萬億那由他恒河沙眾生得無生法忍。」

【六百者表六根八十者表八識眾生即是念念之心
那由他恒河沙者說其心念數量若是妄念消殞生
法本空徹見自性了了分明一切逆順不能傾動證
此理者法眼清淨是則名為得無生忍。】

「復有千倍菩薩摩訶薩得聞持陀羅尼門。」
【言千倍
者謂菩薩數倍前千倍陀羅尼者此云總持隨所聞
法悉能受持一切諸法由此出故名總持門。】

「復有一世界微塵數菩薩摩訶薩得樂說無礙辨才。」

【以一世界抹為微塵以一點塵為一菩薩得大辨
才樂說諸法無所滯礙。】

「復有一世界微塵數菩薩摩訶薩得百千萬億無量
旋陀羅尼。」
【旋轉曉解諸總持門於一法中出生無
量無邊句義。】

「復有三千大千世界微塵數菩薩摩訶薩能轉不退
法輪。」
【智慧甚深住不退地能為眾生轉不退輪。】

「復有二千中國土微塵數菩薩摩訶薩能轉清淨法
輪。」
【凡一小千名一中千一千中千名一大千今二
中千即是兩箇大千世界悉抹為塵譬菩薩數悟法
性空住清淨地能為眾等轉清淨輪。】

「復有小千國土微塵數菩薩摩訶薩。」
【一千四天下
名為一小千。】

「八生當得阿耨多羅三藐三菩提。」
【言八生者即是
二地數至妙覺名為八生當得無上佛果菩提。】

「復有四四天下微塵數菩薩摩訶薩。」
【四箇四天下
微塵數量。】

「四生當得阿耨多羅三藐三菩提。」
【言四生者即第
八地過四生巳得佛菩提。】

「復有三四天下微塵數菩薩摩訶薩三生當得阿耨
多羅三藐三菩提。」
【即第九地三生成佛。】

「復有二四天下微塵數菩薩摩訶薩二生當得阿耨
多羅三藐三菩提。」
【即第十地二生成佛。】

「復有一四天下。」
【四大部洲名一天下。】

「微塵數菩薩摩訶薩一生當得阿耨多羅三藐三菩
提。」
【即等覺地一生成佛。】

「復有八世界微塵數眾生皆發阿耨多羅三藐三菩
提心。」
【有八世界微塵數眾皆發如來無上道心。】

「佛說是諸菩薩摩訶薩得大法利時。」
【如前所列諸
菩薩眾於佛妙法得大增進利益之時。】

「於虗空中雨曼陀羅華。」
【下小白華。】

「摩訶曼陀羅華。」
【大白華也諸天仙眾聞法歡喜於
空雨華。】

「以散無量百千萬億寶樹下師子座上諸佛。」
【即供
十方坐寶樹下分身諸佛。】

「并散七寶塔中師子座上釋迦牟尼佛。」
【多寶分座
命令坐者此土教主釋迦世尊。】

「及久滅度多寶如來。」
【在寶塔中同證法者。】

「亦散一切諸大菩薩。」
【他方此土會中菩薩。】

「及四部眾。」
【在會聽法僧尼士女。】

「又雨細末旃檀沉水香等。」
【前散寶華表真實行此
陳香供表真實德。】

「於虗空中天皷自鳴妙聲深遠。」
【虗空中者表法性
空天上之皷自然鳴者表無作偈無問自說梵音美
妙其義深遠。】

「又雨千種天衣。」
【天衣散者大約云千表無生理忍
辱之衣。】

「垂諸瓔珞。」
【垂瓔珞者表以智珠而為嚴飾。】

「真珠瓔珞。」
【蚌螺之珠喻小智也。】

「摩尼珠瓔珞。」
【大寶珠也表大智慧。】

「如意珠瓔珞。」
【如意珠王即能出生一切珍寶表於
中道佛之智慧圓妙明心。】

「徧於九方。」
【徧九方者從天散下充滿四方及以四
維并中央也即表六凡及以三聖同嚴佛果。】

「眾寶香爐燒無價香。」
【爐即心寶香即道韻以智修
德名曰燒香。】

「自然周至供養大會。」
【一念既徧一塵亦徧出乎誠
心初非作意故曰自然其心普故無有缺處故云周
至即是十法界心熏惡成善名為供養。】

「一一佛上。」
【一一覺了善性之上。】

「有諸菩薩執持幡蓋。」
【菩薩即是行因之心執法莊
嚴名為幡蓋。】

「次第而上至于梵天。」
【次第升上離欲清淨到無欲
處名為梵天。】

「是諸菩薩以妙音聲。」
【光音天上以光表音智光發
現名為妙音。】

「歌無量頌讚歎諸佛。」
【此妙歌讚供養佛者非耳所
聞唯須眼見。】

「爾時彌勒菩薩從座而起偏袒右肩合掌向佛而說
偈言。」
【彌勒菩薩大眾之首見巳心喜出眾讚佛。】

「佛說希有法昔所未曾聞。」
【此法希有佛成道來未
曾聞說。】

「世尊有大力壽命不可量。」
【世尊有大智慧神力壽
命長遠不可稱量。】

「無數諸佛子。」
【今此會中無數佛子。】

「聞世尊分別說得法利者歡喜充徧身。」
【聞佛世尊
如上分別會眾之人所得法利獲大歡喜充滿其身。】

「或住不退地。」
【登不退地。】

「或得陀羅尼。」
【入總持門。】

「或無礙樂說。」
【獲無礙辯樂說無窮。】

「萬億旋總持。」
【得千萬億旋陀羅尼。】

「或有大千界微塵數菩薩各各皆能轉不退之法輪。」

【如前。】

「復有中千界微塵數菩薩各各皆能轉清淨之法輪。」

【如前。】

「復有小千界微塵數菩薩餘各八生在當得成佛道。」

【如前。】

「復有四三二如此四天下。」
【即前四四天下三四天
下二四天下一四天下。】

「微塵數菩薩隨數生成佛。」
【言隨數者或四生或三
生或二生次第修證然後成佛。】

「或一四天下微塵數菩薩餘有一生在。」
【等覺菩薩
尚有一生。】

「當得一切智。」
【當得成就一切種智。】

「如是等眾生。」
【如上等眾。】

「聞佛壽長遠。」
【聞佛開示壽命長遠。】

「得無量無漏清淨之果報。」
【如上所說分別菩薩各
各所得智慧果報。】

「復有八世界微塵數眾生。」
【八大千界。】

「聞佛說壽命皆發無上心。」
【聞佛開示法壽長遠皆
發道心願得如佛。】

「世尊說無量不可思議法。」
【佛說壽量不思議法。】

「多有所饒益如虗空無邊。」
【利益廣大如空無邊。】

「雨天曼陀羅摩訶曼陀羅。」
【諸天歡喜空中雨華。】

「釋梵如恒沙無數佛土來。」
【帝釋梵王數如恒沙從
無量土來此娑婆。】

「雨旃檀沉水繽紛而亂墜。」
【雨於細末旃檀沉水妙
香繽紛從空飄下。】

「如鳥飛空下供散於諸佛。」
【譬如飛鳥從空而下供
散多寶釋迦諸佛。】

「天皷虗空中自然出妙聲。」
【虗空之中不因人擊天
鼓自響出妙音聲。】

「天衣千萬億旋轉而來下。」
【天上妙衣千萬億種於
虗空中旋轉而下。】

「眾寶妙香爐燒無價之香。」
【寶爐之中爇眾妙香。】

「自然悉周徧供養諸世尊。」
【妙音普熏周徧法界供
諸世尊。】

「其大菩薩眾執七寶幡蓋。」
【眾執七寶幡蓋之者謂
表七善功德莊嚴。】

「高妙萬億種。」
【高勝妙好有萬億種。】

「次第至梵天。」
【自下次第至于梵天。】

「一一諸佛前。」
【徧於一一諸佛之前。】

「寶幢懸勝幡。」
【於寶幢上念勝妙幡。】

「亦以千萬偈歌詠諸如來。」
【菩薩亦以偈讚諸佛。】

「如是種種事昔所未曾有。」
【此眾美事昔所未有。】

「聞佛壽無量一切皆歡喜。」
【聞佛壽長知佛德妙一
切大眾心皆歡喜。】

「佛名聞十方廣饒益眾生。」
【佛之名字傳聞十方廣
大饒益一切眾生。】

「一切具善根以助無上心。」
【令一切眾具足善根悉
以資助無上道心。】

「爾時佛告彌勒菩薩摩訶薩。」
【彌勒菩薩說上偈巳
佛復告之。】

「阿逸多其有眾生聞佛壽命長遠如是。」
【不可計數。】

「乃至能生一念信解。」
【下至一念生信解心。】

「所得功德無有限量。」
【一念信心功德無限何況具
足深心信解。】

「若有善男子善女人為阿耨多羅三藐三菩提故。」

【有善男女為求道故。】

「於八十萬億那由他劫行五波羅蜜。」
【八十萬億即
表八識五波羅蜜除去般若。】

「檀波羅蜜。」
【此云布施。】

「尸羅波羅蜜。」
【此云持戒。】

「羼提波羅蜜。」
【此云忍辱。】

「毗黎耶波羅蜜。」
【此云精進。】

「禪波羅蜜。」
【此云入定。】

「除般若波羅蜜。」
【此云智慧般若真智是諸佛母經
舉功德校量信解故除般若。】

「以是功德。」
【以是五度所獲功德。】

「比前功德。」
【此前一念信解功德。】

「百分千分百千萬億分不及其一。」
【百分之中不及
其一以至千萬亦不及一萬分中一億分中一亦皆
不及。】

「乃至算數譬喻所不能知。」
【乃至算師計算一切譬
喻所不能知。】

「若善男子善女人有如是功德。」
【若有如是信解功
德。】

「於阿耨多羅三藐三菩提退者無有是處。」
【無信心
者易得退道有是信心而於菩提生退轉者無有是
處。】

「爾時世尊欲重宣此義而說偈言若人求佛慧。」
【若
復有人求佛智慧。】

「於八十萬億那由他劫數行五波羅蜜。」
【經歷多劫
修行五度。】

「於是諸劫中布施供養佛及緣覺弟子并諸菩薩眾。」

【多劫供養佛及緣覺并菩薩眾。】

「珍異之飲食。」
【珍奇飲饌。】

「上服與臥具。」
【上服即寶衣臥具即床褥。】

「旃檀立精舍。」
【以旃檀木建立精舍而作僧坊。】

「以園林莊嚴。」
【施以園林莊嚴勝境。】

「如是等布施。」
【飲食衣服房舍臥具即以四事而行
施也。】

「種種皆微妙。」
【其有種種所施之物精意微妙。】

「盡此諸劫數。」
【八十萬億那由他劫。】

「以迴向佛道。」
【回此施福向於佛道。】

「若復持禁戒。」
【持佛淨戒。】

「清淨無缺漏。」
【戒行清淨無有缺失及以滲漏。】

「求於無上道諸佛之所歎。」
【求於正道佛所歎行。】

「若復行忍辱住於調柔地。」
【能行忍辱住調柔位。】

「設眾惡來加其心不傾動。」
【言或眾惡加臨其身其
身安忍終不傾動。】

「諸有得法者懷於增上慢。」
【諸有修行得法趣者內
懷自得增上慢心。】

「為此所輕惱如是亦能忍。」
【被此等人之所輕惱如
是亦能安然忍受。】

「若復勤精進志念常堅固。」
【若復有人勤行精進志
願正念常時堅固。】

「於無量億劫一心不懈息。」
【經歷久劫常爾一心不
懈不怠。】

「又於無數劫住於空閑處。」
【又經多劫在空靜處。】

「若坐若經行。」
【若或坐禪及以經行。】

「除睡常攝心。」
【唯除睡時常攝其心。】

「以是因緣故能生諸禪定。」
【以是空閑攝靜因緣故
能發生諸禪定力。】

「八十億萬劫安住心不亂。」
【住第八識安隱心中。】

「持此一心福願求無上道。」
【持此一心修禪定福願
求如來無上之道。】

「我得一切智盡諸禪定際。」
【自謂我得一切空智盡
諸禪定所有邊際。】

「是人於百千萬億劫數中行此諸功德如上之所說。」

【指上所說五度功德。】

「有善男女等聞我說壽命。」
【聞如來說壽命久長。】

「乃至一念信其福過於彼。」
【一念信解所得功德勝
歷久劫行於五度良由五度是福福是有為慧出生
死以福此念云何能及。】

「若人悉無有一切諸疑悔。」
【若人悉無諸疑悔心。】

「深心須臾信其福為如此。」
【信佛妙乘願求佛道名
為深心若復有人於須臾間起大信心其所得福過
於五度。】

「其有諸菩薩無量劫行道。」
【其有菩薩多劫行道。】

「聞我說壽命是則能信受。」
【上上根器久植善因聞
佛所說壽命長久是智慧人則能信受。】

「如是諸人等頂受此經典。」
【如上所說諸有智人聞
此經典頂戴受持。】

「願我於未來長壽度眾生。」
【願我得於未來之世久
復長壽度脫眾生。】

「如今日世尊諸釋中之王。」
【一如今日釋迦世尊諸
釋種中無上法王。】

「道場師子吼說法無所畏。」
【於道場中作師子吼為
眾說法無所怖畏。】

「我等未來世一切所尊敬。」
【我等未來得證道時為
一切眾之所尊敬。】

「坐於道場時說壽亦如是。」
【坐於道場說壽量時亦
如今日釋迦世尊。】

「若有深心者清淨而質直。」
【若有深心清淨無染而
心質直。】

「多聞能總持隨義解佛語。」
【聞見廣博能總憶持隨
經意義善解佛語。】

「如是諸人等於此無有疑。」
【如是人等則於此經深
心信解無有疑惑。】

「又阿逸多若有聞佛壽命長遠解其言趣。」
【善能解
了語言義趣。】

「是人所得功德無有限量。」
【功益深也。】

「能起如來無上之慧。」
【經所明者佛之知見信解則
發無上智慧。】

「何況廣聞是經。」
【前文但云乃至一念信解功德如
是況復廣聞功益轉勝不言可知。】

「若教人聞。」
【若教訓人令其得聞。】

「若自持。」
【自身受持。】

「若教人持。」
【若或教化令他受持。】

「若自書。」
【親手自書。】

「若教人書。」
【若教他人書寫是經。】

「若以華香瓔珞幢幡繒蓋香油蘇燈供養經卷。」
【華
香表德瓔珞等具用嚴法身然燈續明表智光也不
離事供用顯真常。】

「是人功德無量無邊能生一切種智。」
【因心起行因
行入道能生如來一切種智。】

「阿逸多若善男子善女人聞我說壽命長遠。」
【聞世
尊說佛壽長遠。】

「深心信解。」
【以清淨心深生信解。】

「則為見佛常在耆闍崛山。」
【經者即是如來法身信
解是經則是見佛常在靈山不曾隱沒。】

「共大菩薩諸聲聞眾圍繞說法。」
【此經具載諸大菩
薩及聲聞眾深心信解如從佛口親聞無異則見大
眾一時圍繞。】

「又見此娑婆世界其地瑠璃坦然平正。」
【經談實相
其體瑩潔故如瑠璃心無異念所以坦然絕無艱險
故曰平正。】

「閻浮檀金以界八道。」
【堅固正法名曰金繩閻浮檀
河所產之金其色最上以金為繩分八正道令知齊
限見八正時名見法體。】

「寶樹行列。」
【寶樹即是菩提願王次第分布名為行
列。】

「諸臺樓觀皆悉寶成。」
【臺觀等相即喻道品次第層
級嚴顯可觀皆善所積名曰寶成。】

「其菩薩眾咸處其中。」
【諸大菩薩皆修道品是故大
眾咸處其中。】

「若有能如是觀者。」
【若有人能如是諦觀。】

「當知是為深信解相。」
【此是得見實報莊嚴所以名
為深信解相。】

「又復如來滅後。」
【於佛滅後濁世之時。】

「若聞是經而不毀訾起隨喜心。」
【聞經不毀又能起
於隨喜之心。】

「當知巳為深信解相。」
【此等亦名深信之相。】

「何況讀誦受持之者。」
【何況有能讀誦受持。】

「斯人則為頂戴如來。」
【經顯佛智如來法體頂受是
法名戴如來。】

「阿逸多是善男子善女人不須為我復起塔寺。」
【有
是經處則為是塔所以不須更造塔也。】

「及作僧坊以四事供養眾僧。」
【念念善心不可計算
心與法合其心不二名之為僧深心謹奉是真供養
所以不須更造僧坊及辦四事供養僧也。】

「所以者何是善男子善女人受持讀誦是經典者。」

【若善男女讀持此經。】

「為巳起塔。」
【是巳起造佛之寶塔。】

「造立僧坊供養眾僧。」
【既開顯巳菩薩聲聞同一實
道根無大小皆住其中即是僧坊念念修敬即是供
僧。】

「則為以佛舍利起七寶塔。」
【經是法身名佛舍利依
經起行修七善法是以七寶建舍利塔。】

「高廣漸小至于梵天。」
【竪窮三際名之為高橫徧十
方名之為廣轉廣轉高愈精愈妙名為漸小極本天
真清淨妙理名至梵天。】

「懸諸幡蓋及眾寶鈴。」
【鼓舞名幡覆庇名蓋無情說
法名曰寶鈴。】

「華香瓔珞抹香塗香燒香。」
【華即善心香即善德瓔
珞妙嚴即忍辱衣末香即細行塗香嚴身莊令妙好
燒香熏炙轉惡為善。】

「眾皷伎樂簫笛箜篌。」
【晝夜常作和樂之樂身即樂
器言即樂音令諸聞者悅耳清心。】

「種種戲舞。」
【以四攝法皷舞一切猶如戲處以誘於
人。】

「以妙音聲歌唄讚頌。」
【以佛之心誦佛之言名妙音
聲歌詠梵唄讚佛法身名為頌德。】

「則為巳於無量千萬億劫作是供養巳。」
【過去久遠
塵劫中事悉於此經宣示顯說誦經一徧即是廣遊
諸佛剎土經於無量千萬億劫作供養巳。】

「阿逸多若我滅後聞是經典。」
【滅後得聞是法華經。】

「有能受持若自書若教人書。」
【自作教人其功一等。】

「則為起立僧坊。」
【則是書持便為起寺。】

「以赤栴檀。」
【即赤骨也。】

「作諸殿堂。」
【即身體也。】

「三十有二。」
【即身相也。】

「高八多羅樹。」
【堂堂八尺即身量也若就事相一多
羅樹是長七尺總五丈餘。】

「高廣嚴好。」
【一身之中包含造化竪高橫廣等於虗
空相好莊嚴無不具足。】

「百千比丘於其中止。」
【覺性名佛軌則名法佛法不
二和合名僧百千正念聚在一身名為中止。】

「園林浴池。」
【園林即是七覺支林戒名為池群聖所
浴。】

「經行禪窟。」
【終日履踐名曰經行動而常靜名為禪
窟。】

「衣服飲食。」
【柔和忍辱名為衣服禪悅法喜名為飲
食。】

「床褥湯藥。」
【法空之座名為床褥療治心病名為湯
藥。】

「一切樂具充滿其中。」
【眾寶音樂悅目快心諸餘樂
事悉滿其中。】

「如是僧坊堂閣若干百千萬億其數無量。」
【三十七
品重重森布名為樓閣一念一行是一去處名曰若
干。】

「以此現前供養於我。」
【如經所說依之起行隨順佛
語名供養佛。】

「及比丘僧。」
【三業如法住於善念名為供僧。】

「是故我說如來滅後。」
【所以佛說滅度之後。】

「若有受持讀誦為他人說。」
【持讀經典是自利行為
人解說即利他也。】

「若自書若教人書。」
【自書教人傳寫經典有益見聞
所以功大。】

「供養經卷。」
【華香幡蓋種種供養由敬法故則能見
佛。】

「不須復起塔寺及造僧坊供養眾僧。」
【一心在道率
身行之即法供養不在事緣。】

「況復有人能持是經兼行布施持戒忍辱精進一心
智慧。」
【況能持經兼行六度一心即定慧即般若。】

「其德最勝無量無邊。」
【內修理觀外以事助所獲功
德不可計量。】

「譬如虗空東西南北四維上下無量無邊。」
【虗空廣
大不可度量無有終始莫知邊際。】

「是人功德亦復如是無量無邊。」
【與虗空等。】

「疾至一切種智。」
【修理觀故成一切智修事行故名
道種智理事如如是故速得一切種智。】

「若人讀誦受持是經為他人說若自書若教人書。」

【前但持經今為人說及以書寫。】

「復能起塔及造僧坊。」
【又復善能起塔造寺。】

「供養讚歎聲聞眾僧。」
【供養眾僧讚歎其經。】

「亦以百千萬億讚歎之法讚歎菩薩功德。」
【菩薩即
是大乘僧也等是讚歎要須合法讚所當讚能生功
德苟非其人而輙讚歎尚不免罪何況得福。】

「又為他人種種因緣隨義解說此法華經。」
【以諸因
緣隨其義理為他眾生解說是經布施行也。】

「復能清淨持戒。」
【戒聖行也。】

「與柔和者而共同止忍辱無瞋。」
【忍辱行也。】

「志念堅固常貴坐禪得諸深定。」
【志願堅固常重修
禪得諸菩薩深妙之定禪定行也。】

「精進勇猛攝諸善法。」
【常勤精進勇捍多力以諸善
法修攝其心精進行也。】

「利根智慧善答問難。」
【以利根故智慧高明隨有所
問答今歡喜信伏隨從名曰善答般若行也。】

「阿逸多若我滅後諸善男子善女人受持讀誦是經
典者。」
【若善男女滅後弘經。】

「復有如是諸善功德。」
【謂弘經外又行六度修習如
上諸善功德。】

「當知是人巳趣道場。」
【當知如是弘經修福菩薩行
人巳向道場。】

「近阿耨多羅三藐三菩提。」
【去佛不遠得近菩提。】

「坐道樹下。」
【一切時中心常在道不曾動移名之為
坐菩薩所發大菩提心名為道樹。】

「阿逸多是善男子善女人若坐若立若經行處。」
【是
人平昔遊處之地。】

「此中便應起塔。」
【有是經處即為有佛故應起塔。】

「一切天人皆應供養如佛之塔。」
【敬持說者則是敬
法其敬法者則知有佛以信佛故即脫生死故令敬
人如佛之塔。】

「爾時世尊欲重宣此義而說偈言若我滅度後能奉
持此經。」
【於佛滅後能持是經。】

「斯人福無量如上之所說。」
【巳近道場當坐道樹。】

「是則為具足一切諸供養。」
【供佛法僧一切具足。】

「以舍利起塔七寶而莊嚴。」
【持經即是起舍利塔七
支修善名寶莊嚴。】

「表剎甚高廣漸小至梵天。」
【發心修行如同起塔漸
進漸高背麤向細名為漸小至涅槃樂名為梵天。】

「寶鈴千萬億風動出妙音。」
【以妙音聲演說諸法如
撼寶鈴念起之時名為風動唇舌發響名出妙音。】

「又於無量劫而供養此塔。」
【一念之中敬古佛經名
無量劫供養法塔。】

「華香諸瓔珞天衣眾妓樂。」
【華是善因香是信心瓔
珞即具智慧明珠衣即忍辱伎樂即是法喜之樂。】

「然香油蘇燈周帀常照明。」
【油是智水燈是慧光徧
照無遺名為周匝。】

「惡世末法時能持是經者。」
【滅後惡世末法之時。】

「則為巳如上具足諸供養。」
【能持是經則是如上具
諸供養。】

「若能持此經則如佛現在。」
【此經在世與佛無殊。】

「以牛頭旃檀起僧坊供養。」
【以身荷法攝持正念名
旃檀木起寺供僧。】

「堂有三十二高八多羅樹。」
【現身佛堂具三十二大
人相好高長八尺圓滿端直如多羅樹。】

「上饌妙衣服床臥皆具足。」
【法喜之食名為上饌忍
辱之衣名為妙服法空為座行住坐臥常在其中。】

「百千眾住處。」
【六度萬行是諸菩薩所住之處。】

「園林諸浴池經行及禪窟。」
【坐七覺林澡八德池經
行正道坐寂滅床。】

「種種皆嚴好。」
【種種受用悉皆嚴好。】

「若有信解心受持讀誦書。」
【有信解心讀誦書持。】

「若復教人書及供養經卷。」
【教人書寫及供經卷。】

「散華香抹香。」
【此以色香供養法寶。】

「以須曼薝蔔。」
【須曼那此云稱意其華黃白而香極
美薝蔔此云金色華細而香。】

「阿提目多伽。」
【即胡麻也華赤葉青子可作油。】

「薰油常然之。」
【薰香草也子可作油謂以香油然燈
供養。】

「如是供養者得無量功德。」
【如是供經得福無量。】

「如虗空無邊其福亦如是。」
【如大虗空無有邊際是
供經人福亦如是。】

「況復持此經兼布施持戒忍辱樂禪定。」
【但能持經
福巳無量況復兼修六度之行。】

「不瞋不惡口。」
【心不瞋怒口無惡言。】

「恭敬於塔廟。」
【見塔廟時起恭敬心。】

「謙下諸比丘遠離自高心。」
【見比丘時謙恭下禮遠
離自大高傲之心。】

「常思惟智慧有問難不瞋隨順為解說。」
【心常思惟
甚深智慧有來難問不起瞋心隨順其意而為解說。】

「若能行是行功德不可量。」
【若能行此如法之行福
不可量。】

「若見此法師成就如是德。」
【若見此等弘經之師成
就如上諸善功德。】

「應以天華散天衣覆其身。」
【應以天上寶華散之諸
天寶衣以覆其身。】

「頭面接足禮生心如佛想。」
【頭面接足歸命頂禮生
恭敬心如固佛想。】

「又應作是念不久詣道場。」
【又當心地作是念言此
人不久行詣道場坐寶樹下。】

「得無漏無為廣利諸天人。」
【當得無漏無為之果廣
愽利益一切人天。】

「其所住止處經行若坐臥乃至說一偈。」
【其弘法師
行住坐臥乃至說經一偈之處。】

「是中應起塔莊嚴令妙好種種以供養。」
【是處所中
應當起塔莊嚴光飾極令妙好以種種供而供法塔。】

「佛子住此地則是佛受用。」
【後世佛子住此心地是
人則得佛之受用。】

「常在於其中經行若坐臥。」
【行住坐臥身四威儀不
離道場於中履踐。】

「妙法蓮華經隨喜功德品第十八」

【彌勒菩薩於前品中聞世尊說受持讀誦解說書
寫是法華經功德無量勝於造塔起寺供僧又聞
若能兼行六度及以正修功德尤勝故問如來有
初機人若聞是經但能隨喜是人為復得幾許福。】

「爾時彌勒菩薩摩訶薩白佛言。」
【彌勒既為唱導之
師於所當問故白佛言。】

「世尊若有善男子善女人聞是法華經。」
【有善男女
聞是妙經。】

「隨喜者。」
【於法生信起隨喜心。】

「得幾所福。」
【若得之福為有幾許。】

「而說偈言。」
【先述意巳復以偈問。】

「世尊滅度後。」
【於佛世尊滅度之後。】

「其有聞是經。」
【其有聞是妙法華經。】

「若能隨喜者。」
【若能一念隨喜心者。】

「為得幾所福。」
【是人為得幾許福報。】

「爾時佛告彌勒菩薩摩訶薩。」
【此二句文是阿難敘。】

「阿逸多如來滅後若比丘比丘尼。」
【出家僧尼受大
戒者。】

「優婆塞優婆夷。」
【在家士女受持五戒及八戒者。】

「及餘智者。」
【除四種外餘不受戒有智解者。】

「若長若幼。」
【入道之要悟解為先無論長幼。】

「聞是經隨喜巳。」
【得聞是經起隨喜巳。】

「從法會出。」
【出於法會。】

「至於餘處。」
【到餘處所。】

「若在僧坊。」
【僧寺之中。】

「若空閑地。」
【寂靜之處。】

「若城邑巷陌。」
【若在城邑巷陌之中。】

「聚落田里。」
【人民聚會坐落之處田園地里。】

「如其所聞。」
【如其法會之所得聞。】

「為父母宗親。」
【生身父母宗族親戚。】

「善友知識。」
【樂善之友平時知識。】

「隨力演說。」
【隨巳智力為人演說。】

「是諸人等聞巳隨喜。」
【諸人聞巳亦皆隨喜。】

「復行轉教。」
【又復如聞展轉相教。】

「餘人聞巳亦隨喜轉教。」
【餘聞說者復隨力轉教他
人。】

「如是展轉至第五十。」
【如是展布次第轉教人傳一
人至第五十。】

「阿逸多其第五十善男子善女人隨喜功德。」
【正取
末後第五十人但聞隨喜未能轉教。】

「我今說之汝當善聽。」
【佛欲顯示最末後人隨喜功
德語彌勒知。】

「若四百萬億阿僧祇世界。」
【假設為喻。】

「六趣四生眾生卵生胎生濕生化生。」
【六趣者天人
脩羅地獄餓鬼畜生如此六者隨其所作各趣一路
四生者卵生胎生此二易解因於蒸濕而正性命名
曰濕生如虫蟻等轉蛻飛行名為化生。】

「若有形。」
【六道之中除無色界餘皆有形色也。】

「無形。」
【即無色界但有四陰受想行識。】

「有想。」
【除癡輪迴及無想天餘皆有想。】

「無想。」
【如無想天入定之時心想不行世間癡物顛
倒見故精神化為土木金石名為無想。】

「非有想。」
【世間相罔迴互亂想如􂔥螉等異質相成
螟蛉本無蜾蠃之想名非有想。】

「非無想。」
【如土梟等附塊為兒由殺顛倒附無情物
而為有想子成之日反害父母名非無想。】

「無足。」
【如蛇蚓等全無足者。】

「二足。」
【一切情類有二足者。】

「四足。」
【如諸畜生有四足者。】

「多足。」
【其類不等通收一切足多之者。】

「如是等在眾生數者。」
【在前六道十類眾生數中之
者。】

「有人求福。」
【有人欲得求於福報。】

「隨其所欲娛樂之具皆給與之。」
【隨其所樂悉給與
之。】

「一一眾生與滿閻浮提。」
【即滿此方南贍部洲。】

「金銀瑠璃硨磲碼碯珊瑚琥珀。」
【此七寶義如方便
品。】

「諸妙珍寶。」
【珍玩之具。】

「及象馬車乘。」
【所乘之器。】

「七寶所成宮殿樓閣等。」
【所住之處。】

「是大施主如是布施滿八十年巳。」
【八十年者謂依
有漏八識行施。】

「而作是念我巳施眾生娛樂之具隨意所欲。」
【隨其
心意之所樂欲一一與之。】

「然此眾生皆巳衰老。」
【謂受施者皆巳衰老。】

「年過八十髮白面皺將死不久。」
【衰相現前死時將
至。】

「我當以佛法而訓導之。」
【作念更以佛法訓化。】

「即集此眾生。」
【所施之眾。】

「宣布法化示教利喜。」
【宣演敷布以法教化利益令
喜。】

「一時皆得須陀洹道。」
【此云預流初登道果預流初
登道果預聖人流。】

「斯陀含道。」
【此云一來證二果巳更來欲界一反受
生酬還宿債。】

「阿那含道。」
【此云不來證三果巳住於四禪更不復
來欲界受生。】

「阿羅漢道。」
【此云無學斷見思惑證入四果梵行巳
圓無法可學。】

「盡諸有漏。」
【盡諸世間三界有為一切漏業。】

「於深禪定皆得自在。」
【於無學位諸禪定樂善入無
礙名為自在。】

「具八解脫。」
【即八背捨背麤向細捨惡從善名八解
脫。】

「於汝意云何。」
【於汝之意以為如何。】

「是大施主所得功德寧為多不。」
【不者不定之辭所
得福利為多不多。】

「彌勒白佛言。」
【因世尊問彌勒答之。】

「世尊是人功德甚多無量無邊。」
【言福多也。】

「若是施主但施眾生一切樂具功德無量。」
【出福多
意但施樂具福巳無邊。】

「何況令得阿羅漢果。」
【況以法化令得無學如是功
德不可計量。】

「佛告彌勒我今分明語汝。」
【欲顯露說故曰分明。】

「是人以一切樂具施於四百萬億阿僧祇世界。」
【四
百萬億即喻四生一一眾生各各自有一種世界。】

「六趣眾生。」
【德施此等。】

「又令得阿羅漢果。」
【又令證入四果羅漢。】

「所得功德。」
【如上所行財法二施所得功德。】

「不如是第五十人聞法華經一偈隨喜功德。」
【如是
布施所獲功德。】

「百分千分百千萬億分不及其一。」
【次第減少至於
億分之中亦不及一。】

「乃至算數譬喻所不能知。」
【言隨喜者功德勝也。】

「阿逸多如是第五十人展轉聞法華經。」
【次第傳聞。】

「隨喜功德尚無量無邊阿僧祇。」
【言功德多無限數
也。】

「何況最初於會中聞而隨喜者。」
【最初一人於法會
聞展轉傳至第五十人。】

「其福復勝無量無邊阿僧祇不可得比。」
【舉最後人
所得功德以後望前初人倍增故云復勝不可得比。】

「又阿逸多若人為是經故。」
【為欲聞是法華經故。】

「往詣僧坊若坐若立須臾聽受。」
【至僧寺之或坐或
立須臾之間至心聽受。】

「緣是功德。」
【緣是至誠聽經功德。】

「轉身所生。」
【捨報轉得所生之處。】

「得好上妙象馬車乘珍寶輦輿及乘天宮。」
【象馬妙
車富貴者用珍寶輦輿王者之器諸天行時則有宮
殿以乘其身。】

「若復有人於講法處坐。」
【身預法莚。】

「更有人來勸令坐聽。」
【勸來者同聽法音。】

「若分座令坐。」
【若無坐處分座與之。】

「是人功德。」
【是勸化所獲功德。】

「轉身得帝釋坐處。」
【捨此身巳轉生天上得忉利主
所坐之處。】

「若梵天王坐處。」
【轉身得生色界初禪坐梵王處。】

「若轉輪聖王所坐之處。」
【金銀銅鐵四轉輪王王四
天下所坐之處。】

「阿逸多若復有人語餘人言。」
【若有法師說法之處
語他令知。】

「有經名法華可共往聽。」
【歎同往聽。】

「即受其教乃至須臾間聞。」
【前人聞得受教同往乃
至霎時得聞說法。】

「是人功德。」
【是勸聽人所獲功德。】

「轉身得與陀羅尼菩薩共生一處。」
【陀羅尼菩薩即
獲總持開法大士與是同生彰報勝也。】

「利根智慧。」
【根勝聰利智慧明了。】

「百千萬世終不瘖瘂。」
【為人瘖瘂謗毀人故以善勸
化教示於人世世無有瘖瘂之疾。】

「口氣不臭。」
【由念發氣由氣發聲口氣善故所以不
臭。】

「舌常無病。」
【毀謗他者舌則卷縮今因讚善所以無
病。】

「口亦無病。」
【妄言綺語兩舌惡口是大惡業真實教
人離此四過口則無病。】

「齒不垢黑。」
【出語不善齒則垢黑教人以善齒則潔
白。】

「不黃不疎。」
【好談鄙事齒所以黃非實相也疎因虗
妄實則齊密。】

「亦不缺落。」
【說不正語誑惑於人齒則缺落。】

「不差不曲。」
【語不次第齒則參差語不質直齒則屈
曲今此讚經勸人聰受口無諸過故皆美好。】

「唇不下垂。」
【唇下垂者如吹火狀由善語故不下垂
也。】

「亦不褰縮。」
【唇褰縮者夭亡之相今以經力不褰縮
也。】

「不麤澁。」
【唇麤則語澁唇好則則利。】

「不瘡胗。」
【不生瘡疹是善語報。】

「亦不缺壞。」
【唇吻不善所以缺壞善則無矣。】

「亦不喎邪。」
【語不正者唇則喎斜今正直語唇則端
正。】

「不厚不大。」
【若厚若大不稱其形無過不及則得其
中。】

「亦不黧黑。」
【語脉惡者唇則黧黑以善訓人唇色赤
好。】

「無諸可惡。」
【無有一切可惡見相。】

「鼻不匾𠥶。」
【鼻是氣息出入之門因樂善故準隆鼻
好故不匾𠥶。】

「亦不曲戾。」
【其心不正鼻則邪曲今以善報鼻則圓
直。】

「面色不黑。」
【為善之人面貌潔白故不醜黑。】

「亦不狹長。」
【以刀照面則見狹長心藏劒棘面則如
然今心方正面則端嚴。】

「亦不窊曲。」
【心不平正面則窊曲由心坦夷面亦平
滿。】

「無有一切不可喜相。」
【面貌圓滿無不美者。】

「唇舌牙齒悉皆嚴好鼻修高直面貌圓滿。」
【色色與
前一倍相反鼻欲脩長山振不陷餘義易解。】

「眉高而長。」
【眉低者鈍眉短者促眉高則貴眉長則
俊。】

「額廣平正。」
【額狹者賤額側者偏額廣則貴額平則
安額正則直。】

「人相具足。」
【人倫之相悉皆具足。】

「世世所生。」
【世世受報生之處。】

「見佛聞法信受教誨。」
【由今善因獲未來報故得見
佛及以聞法信聽領受佛之教誨。】

「阿逸多汝且觀是。」
【汝且觀是心不可得樂善之人。】

「勸於一人令往聽法功德如此。」
【但勸一人功德若
此。】

「何況一心聽說讀誦。」
【何況始終一心念道聽法師
說受持讀誦。】

「而於大眾為人分別。」
【於大眾中分別解說是利他
也。】

「如說修行。」
【如經所說以修其心前人如此順教奉
行勸者得益何可校量。】

「爾時世尊欲重宣此義而說偈言若人於法會得聞
是經典。」
【預會聞經。】

「乃至於一偈隨喜為他說。」
【下至解得一句之義心
中隨喜為人解說。】

「如是展轉教至於第五十。」
【始自一人轉至五十。】

「最後人獲福今當分別之。」
【約第五十舉末比初。】

「如有大施主供給無量眾具滿八十歲隨意之所欲。」

【給無量眾其事大也滿八十歲其時長也隨其所
欲皆施之其功多也。】

「見彼衰老相髮白而面皺齒疎形枯竭念其死不久。」

【見彼前人年衰髮白面皺形枯开齒疎脫處世非
久死時將至。】

「我今應當教令得於道果。」
【思以法訓令修得道。】

「即為方便說涅槃真實法。」
【尋即方便為說寂滅出
世實法。】

「世皆不牢固如水沫泡焰。」
【一切世間皆非堅固譬
如聚沫水泡陽𦦨。】

「汝等咸應當疾生厭離心。」
【世相如是應疾遠離。】

「諸人聞是法皆得阿羅漢。」
【諸人聞法如說修行皆
得四果。】

「具足六神通三明八解脫。」
【天眼天耳他心宿命神
境漏盡六皆無擁名之為通天眼知未來宿命知過
去漏盡脫生死故曰三明四禪四定發智斷惑名八
解脫。】

「最後第五十聞一偈隨喜是人福勝彼不可為譬喻。」

【聞經一偈隨喜功德勝教眾多證四果者。】

「如是展轉聞其福尚無量何況於法會初聞隨喜者。」

【舉末後人以比最初隨喜教他功曷勝紀。】

「若有勸一人將引聽法華言此經深妙千萬劫難遇。」

【有勸一人引聽法華為說是經深妙難遇。】

「即受教往聽乃至須臾聞斯人之福報今當分別說。」

【前人受教往得略聞如此福報當分別說。】

「世世無口患齒不疎黃黑唇不厚褰缺無有可惡相。」

【如前巳解。】

「舌不乾黑短鼻高修且直額廣而平正面目悉端嚴。」

【如前巳解。】

「為人所喜見口氣無臭穢。」
【由不可得為人喜見以
口善故無有穢氣。】

「優鉢華之香常從其口出。」
【口中常作青蓮華香。】

「若故詣僧坊欲聽法華經須臾聞歡喜今當說其福。」

【詣寺聽經略聞歡喜今說其福。】

「後生天人中得妙象馬車珍寶之輦輿及乘天宮殿。」

【後生人中得象馬輿若生天上得乘天宮。】

「若於講法處勸人坐聽經是福因緣得釋梵轉輪座。」

【勸人坐聽其福所感帝釋梵王及轉輪王所坐之
處。】

「何況一心聽解說其義趣如說而修行其福不可限。」

【定心靜聽解說義理如經所說依而行之其所得
福不可限量。】

「妙法蓮華經法師功德品第十九」

【法師有五一受持二讀三誦四解說五書寫前隨
喜品略聞是經乃至為他說一偈義功德甚多不
可限量若人受持讀誦解說及以書寫緣既殊勝
所感必多故次當說法師功德。】

「爾時佛告常精進菩薩摩訶薩。」
【功德之成由於精
進故寄斯人以告大眾。】

「若善男子善女人受持是法華經。」
【憶持在心。】

「若讀若誦若解說若書寫。」
【作上五事。】

「是人當得八百眼功德。」
【以眼觀時百事但見對於
四方約三世論三四十二名千二百前方全見則具
三百後方不明缺了三百左右兩邊但得二分之餘
又缺一百正得八百之數可論功德。】

「千二百耳功德。」
【以耳聽時百耳俱聞三世四方無
不了了則具千二百功德。】

「八百鼻功德。」
【以鼻齅時百種俱聞三世四方唯出
入息各具四百共成八百功德以息論之不無出入
所缺四百。】

「千二百舌功德。」
【以舌甞時百事俱別三世四方無
不了了則具千二百功德。】

「八百身功德。」
【以身觸時百事都覺三世四方合則
能有違順二緣各具四百共成八百功德離時不覺
故缺四百。】

「千二百意功德。」
【以意思時百種俱可三世四方悉
能含攝則具千二百功德。】

「以是功德莊嚴六根皆令清淨。」
【凡人之身六根具
者皆有六千功能德用但以善惡而分異耳隨有染
著名為濁穢無善功德令持經者於六塵境悉能遠
離故獲六千清淨功德以為莊嚴。】

「是善男子善女人父母所生清淨肉眼。」
【眼有五種
所謂肉眼慧眼天眼法眼佛眼約眼無異隨用分五
偈云天眼通非礙肉眼礙非通法眼唯觀俗慧眼了
知空佛眼如千日照異體還同經云父母所生則肉
眼也又云清淨則是四大清淨造色勝義根眼非浮
塵根肉團眼也。】

「見於三千大千世界。」
【能見娑婆一化之境。】

「內外所有山林河海。」
【內外即指依正兩報內身如
山毛髮為林血脉如河腹臟為海外相四義不言可
知由持經力眼根清淨故得見之。】

「下至阿鼻地獄上至有頂。」
【阿鼻此云無間獄囚受
苦無間歇故非非想天名為有頂是於三界有漏世
間極頂之故經舉上下徧攝中間無不徹見。】

「亦見其中一切眾生。」
【上云地獄天宮即依報也今
云一切眾生即正報也。】

「及業因緣果報生處。」
【及見善惡二因善惡二緣善
惡果報所生之處。】

「悉見悉知。」
【見是心眼知是心慧由持經故悉能見
知善惡二種業緣果報。】

「爾時世尊欲重宣此義而說偈言若於大眾中以無
所畏心說是法華經汝聽其功德。」
【若復有人於大
眾中以解法智無所畏心為眾演經汝今諦聽說其
功德。】

「是人得八百功德殊勝眼以是莊嚴故其目甚清淨。」

【以是功德莊嚴之故得殊勝眼甚是清淨。】

「父母所生眼悉見三千界。」
【肉眼本是只見目前今
由經力見三千界。】

「內外彌樓山。」
【內外者即是依正彌樓者此云光明
即七金山也。】

「須彌及鐵圍。」
【須彌此云妙高出水八萬四千由旬
銕圍即大千界外銕圍山也。】

「并諸餘山林大海江河水。」
【如經開解總在目前。】

「下至阿鼻獄上至有頂天。」
【下見地獄上見天宮橫
見一切無不明了。】

「其中諸眾生一切皆悉見。」
【大千界內所有眾生由
經力故皆悉得見雖不動身徧遊法界。】

「雖未得天眼肉眼力如是。」
【天眼名同所證各異聲
聞天眼見大千界初地菩薩見百佛界二地巳去倍
倍增多佛之天眼十方虗空微塵剎土無不了了今
持經者雖是凡夫由經之故肉眼之力所見如是。】

「復次常精進若善男子善女人受持此經若讀若誦
若解說若書寫。」
【即五種法師也。】

「得千二百耳功德。」
【義如前解。】

「以是清淨耳。」
【清淨之義亦如前說。】

「聞三千大千世界下至阿鼻地獄上至有頂其中內
外。」
【云其中者指大千界。】

「種種所有語言音聲象聲馬聲牛聲車聲啼哭聲愁
歎聲螺聲皷聲鍾聲鈴聲笑聲語聲男聲女聲童子
聲童女聲法聲非法聲苦聲樂聲凡夫聲聖人聲喜
聲不喜聲天聲龍聲夜叉聲乾闥婆聲阿脩羅聲迦
樓羅聲緊那羅聲摩睺羅伽聲火聲水聲風聲地獄
聲畜生聲餓鬼聲比丘聲比丘尼聲聲聞聲辟支佛
聲菩薩聲佛聲以要言之三千大千世界中一切內
外所有諸聲。」
【如偈所列。】

「雖未得天耳。」
【體是凡夫未得天耳以肉耳聞具清
淨用。】

「以父母所生清淨常耳皆悉聞知。」
【言常耳者指勝
義根非是生滅無常肉質。】

「如是分別種種音聲而不壞耳根。」
【聞而起著則耳
根壞分別無礙不壞耳根。】

「爾時世尊欲重宣此義而說偈言父母所生耳清淨
無濁穢。」
【雖是肉耳清淨明了無所染著。】

「以此常耳聞三千世界聲。」
【此句總標。】

「象馬車牛聲鍾鈴螺皷聲琴瑟箜篌聲簫笛之音聲
清淨好歌聲聽之而不著。」
【象馬牛及好歌聲內報
聲也鐘鈴螺皷箜篌簫笛外報聲也雖聞無著不壞
清耳。】

「無數種人聲聞悉能解了。」
【以智識明善解人意聞
其語音即知其德。】

「又聞諸天聲微妙之歌音。」
【十善五戒得生欲天四
禪四定生色無色解此義者是聞天聲生天上者受
天五欲歌樂等事解此義者是則名為聞天歌樂。】

「及聞男女聲童子童女聲。」
【男女聲者夫婦之聲童
男女者天真之聲。】

「山川險谷中迦陵頻伽聲。」
【山川險谷幽靜處也迦
陵是仙禽美妙聲也靜處聞妙名得是聲。】

「命命等諸鳥悉聞其音聲。」
【命命鳥者亦云共命一
身二頭曰共命鳥若表法者聞經善解事理不二同
一圓常獲此慧命名為聞也。】

「地獄眾苦痛種種楚毒聲。」
【瞋心之故墮地獄中刀
山劒樹銕磨火坑灰河沸屎其數無量痛毒辛酸不
可堪忍因聞如是發菩提心是真聞也。】

「餓鬼飢渴逼求索飲食聲。」
【貪心之故墮餓鬼中一
切時中不聞漿飲飢火燒身哀聲動地聞如是者名
聞鬼聲。】

「諸阿修羅等居在大海邊自共言語時出于大音聲。」

【孚強好勝吞併為心名曰脩羅住於有漏生死海
邊貪瞋勍敵癡愛交煎兩強相遇戰闘之時自共言
語發大音聲。】

「如是說法者安住於此間遙聞是眾聲而不壞耳根。」

【說法之人住於清淨慈忍之地名為此間遠聞四
惡不善之聲益堅正念寧壞耳根。】

「十方世界中禽獸鳴相呼。」
【惡友相親狎習造惡如
惡禽獸共相呼喚善人相愛同修眾善如飛走者美
意相呼。】

「其說法之人於此悉聞之。」
【說法之人即以此驗善
惡音聲如其所聞無不決了。】

「其諸梵天上光音及徧淨乃至有頂天言語之音聲。」

【色界四禪總名梵天光音即二禪徧淨即三禪有
頂即四空在有為頂離欲修禪生於色界十八梵天
修空寂定厭色趣空即生無色四空天處聞此音者
名聞諸天言語音聲。】

「法師住於此悉皆得聞之。」
【說法之師住於此地色
無色義悉得聞之。】

「一切比丘眾及諸比丘尼若讀誦經典若為他人說。」

【出家之眾若讀誦經有持經德若為人說有說法
才見禮知政聞樂知德一見便了不俟再聞。】

「法師住於此悉皆得聞之。」
【說法之師此智明了遐
邇之事無不聞之。】

「復有諸菩薩讀誦於經法若為他人說撰集解其義。」

【言菩薩者不以形分但發大心利益一切四眾皆得
名為菩薩若讀誦經若為人說撰集疏鈔解釋其義。】

「如是諸音聲悉皆得聞之。」
【隨其所作菩薩之行進
修六度如是等聲法師悉得於此聞之。】

「諸佛大聖尊教化眾生者於諸大會中演說微妙法。」

【一切諸佛大聖世尊愍念教化諸眾生者於諸大
會說微妙法示生唱滅權實二門一切智慧悉載此
經。】

「持此法華者悉皆得聞之。」
【但持法華諸佛之事無
不得聞。】

「三千大千界內外諸音聲下至阿鼻獄上至有頂天。」

【大千世界內外兩報善及不善一切音聲下至阿
鼻上窮有頂。】

「皆聞其音聲而不壞耳根。」
【雖聞種種善惡之聲以
無染故不壞耳根。】

「其耳聰利故悉能分別知。」
【由持經故耳根聰利悉
能如上善分別知。】

「持是法華者雖未得天耳。」
【得天耳者方能遙聞今
在九地由持經力。】

「但用所生耳功德巳如是。」
【但用父母所生之體清
淨耳根巳能徧聞功德如是。】

「復次常精進若善男子善女人受持是經若讀若誦
若解說若書寫成就八百鼻功德。」
【並如前解。】

「以是清淨鼻根。」
【即勝義根。】

「聞於三千大千世界上下內外種種諸香。」
【大千世
界上至有頂下極阿鼻諸香即指內外二報內則男
女身香外則草木等香。】

「須曼那華香。」
【此云稱意草色黃白而香極美。】

「闍提華香。」
【此云金錢華。】

「末利華香。」
【此方有者。】

「瞻蔔華香。」
【此云黃華亦云金色。】

「波羅羅華香。」
【此云重生華。】

「赤蓮華香青蓮華香白蓮華香華樹香。」
【華開時香。】

「果樹香。」
【果熟時香。】

「旃檀香。」
【出海此岸牛頭山中。】

「沉水香。」
【香體重故見水則沉。】

「多摩羅䟦香。」
【此云性無垢或云藿香。】

「多伽羅香。」
【此云根香木香樹也。】

「及千萬種和香。」
【以千萬種雜和為香。】

「若抹若丸。」
【細末香及圓子香也。】

「若塗香。」
【塗於身上及塗地香。】

「持是經者於此間住悉能分別。」
【如散一心而為萬
善即末香也如合萬善而嚴一身即丸香也莊嚴內
報即塗身香也莊嚴依報即塗地香也無善不修以
成其德即千萬種和香如是分別無有錯謬名悉能
也。】

「又復別知眾生之香。」
【即身中氣名之為香。】

「象香馬香牛羊等香。」
【知其氣象名為聞香。】

「男香女香童子香童女香。」
【男女即夫婦之氣童男
女即赤子之氣象。】

「及草木叢林香。」
【華有香氣人則愛之人有善德世
則敬之。】

「若近若遠所有諸香悉皆得聞分別不錯。」
【近則世
報六凡之香超出三界又次遠也脫離二死究竟涅
槃名極遠也。】

「持是經者雖住於此。」
【是持經者雖住此地。】

「亦聞天上諸天之香。」
【諸天界中受用之香。】

「波利質多羅。」
【即帝釋園天樹王也香無周徧五十
由旬。】

「拘鞞陀羅樹香。」
【此云大遊戲即樹香也。】

「及曼陀羅華香。」
【小白華香。】

「摩訶曼陀羅華香。」
【大白華香。】

「曼殊沙華香。」
【小赤華香。】

「摩訶曼殊沙華香。」
【大赤華香。】

「旃檀沉水種種末香諸雜華香。」
【諸天所修萬善之
行其類不一名雜華香。】

「如是等天香和合所出之香無不聞知。」
【和合萬善
報得天身名為和合所出之香。】

「又聞諸天身香。」
【各各諸天身分之香。】

「釋提桓因。」
【此云天帝即帝釋也。】

「在勝殿上五欲娛樂嬉戲時香。」
【報為天主處天宮
殿受天五欲娛樂時香即十善報也。】

「若在妙法堂上為忉利諸天說法時香。」
【帝釋天主
於善法堂為諸天眾說妙法即十善法。】

「若於諸園遊戲時香。」
【以五通力分身遊戲諸天宮
殿受諸快樂。】

「及餘天等男女身香。」
【男尚陽剛女好陰靜修男因
者則為天男修女因者則為天女。】

「皆悉遙聞。」
【如上香等悉能聞知此句總結住此聞
彼故曰遙聞。】

「如是展轉乃至梵天。」
【從忉利天展轉上去至于梵
天。】

「上至有頂。」
【又從梵天至無色界。】

「諸天身香亦皆聞之。」
【一切天眾所感身報道德之
香亦皆得聞且無色界既無色身云何有香但無身
色非無空界定果之香。】

「并聞諸天所燒之香。」
【諸天若修次第升上譬如燒
香熏以成德。】

「及聲聞香。」
【四諦道香。】

「辟支佛香。」
【十二緣香。】

「菩薩香。」
【六度萬行功德妙香。】

「諸佛身香。」
【究竟解脫菩提果香。】

「亦皆遙聞知其所在。」
【今在人中望於諸天及四聖
位故曰遙聞達其因果名識所在。】

「雖聞此香然於鼻根不壞不錯。」
【雖聞天香所受之
樂聞而不著是故不壞清淨鼻根悉能別了所知見
相是故不錯。】

「若欲分別為他人說憶念不謬。」
【上是自聞若欲以
此鼻根所得為他說時憶念分明無有錯謬。】

「爾時世尊欲重宣此義而說偈言是人鼻清淨於此
世界中若香若臭物種種悉聞知。」
【以香比善以臭
比惡。】

「須曼那闍提多摩羅旃檀沉水及桂香種種華果香。」

【種種因華種種報果。】

「及知眾生香男子女人香。」
【有情果報身分之香。】

「說法者遠住聞香知所在。」
【說法之人遠離世情住
於正念名為遠住而悉聞知眾生所在。】

「大勢轉轉王。」
【四輪王也。】

「小轉輪及子。」
【粟散小王及諸王子。】

「群臣諸宮人。」
【群臣百官及宮中人。】

「聞香知所在。」
【聞諸香時知其落處修如是因獲如
是果。】

「身所著珍寶及地中寶藏轉輪王寶女聞香知所在。」

【身著寶衣忍辱福也地中寶藏眾生心地如來藏
也輪王寶女即寶媛也輪王七寶中有寶女欲愛心
也是人聞香悉知來處。】

「諸人嚴身具衣服及瓔珞種種所塗香聞則知其身。」

【善惡二相皆名莊嚴從其善者則獲善報衣服禮
也瓔珞智也塗香淨身也聞是香氣知其本身。】

「諸天若行坐遊戲及神變持是法華者聞香悉能知。」

【行即運用坐即沉靜徧歷一切名為遊戲因修事
定獲五神通持經聞香悉知所自。】

「諸樹華果實及蘇油香氣持經者住此悉知其所在。」

【如是等事經中具明持經解義知其所因。】

「諸山深嶮處旃檀樹華敷眾生在中者聞香悉能知。」

【樂道之者窮處深山如旃檀香生於幽谷聞悉能
知。】

「鐵圍山大海地中諸眾生持經者聞香悉知其所在。」

【外則由圍大海下方地中有眾生居內則皮囊褁
身藏諸氣血有於識神依色身住善持經者悉得其
源。】

「阿修羅男女及其諸眷屬鬪諍遊戲時聞香皆能知。」

【脩羅即是強狼之心男女即是動靜二念一念起
處眾念相從本念為主餘名眷屬善名諸天惡名修
羅善惡相敵名為鬪戰以此為樂名為遊戲。】

「曠野嶮隘處師子象虎狼野牛水牛等聞香知所在。」

【生死曠野險難狹隘難度之處師子虎狼殘害心
也野牛水牛但念水草頑鈍心也聞經悉知。】

「若有懷妊者未辨其男女無根及非人聞香悉能知。」

【有人懷意造作諸事未辨好惡動靜之相或無根
性心疑不決及非人者如懷鬼胎持經解義善惡無
謬即能決了。】

「以聞香力故知其初懷妊成就不成就安樂產福子。」

【以聞香力故知其初時所發之念進則成就退則
不成惡則險危善則安樂善念善種則生福子。】

「以聞香力故知男女所念染欲癡恚心亦知修善者。」

【前說有胎此明生巳男女即是動靜二心男陽女
陰陽動陰靜觀其所為即知其念染欲即貪恚癡即
瞋癡有三毒者則非修善無此三毒者是修行人。】

「地中眾伏藏金銀諸珍寶銅器之所盛聞香悉能知。」

【眾生心中具有如來功德藏性迷故不覺名為伏
藏其中所有金銀珍寶即是六度功德智慧無漏淨
心名為銅器由聞法華知此伏藏。】

「種種諸瓔珞無能識其價聞香知貴賤出處及所在。」

【五乘三乘及以一乘種種智慧各各不同如眾寶
珠結為瓔珞無智解者孰能知之是不識價持經解
義一一分別人天十善聲聞四諦緣覺因緣菩薩六
度佛展妙覺拈起便知貴賤差等出處不同得其所
在。】

「天上諸華等曼陀曼殊華波利質多樹聞香悉能知。」

【並如前解。】

「天上諸宮殿上中下差別眾寶華莊嚴聞香悉能知。」

【等是諸天修因不等因有高下果位亦殊寶華即
是因所修行攬因成果故曰莊嚴。】

「天園林勝殿諸觀妙法堂在中而娛樂聞香悉能知。」

【禪支為林身為宮殿面門說法名為法堂依止其
中而自娛樂是人聞香悉能知之。】

「諸天若聽法或受五欲時來往行坐臥聞香悉能知。」

【諸天之眾若聽法音則不退墮名之為行若受五
欲福盡即墜名之為來人間修善得生天上名之為
往靜心住善不進不退名之為坐放心棄善名之為
臥。】

「天女所著衣好華香莊嚴周旋遊戲時聞香悉能知。」

【人中修善得生欲天以著色故而受女身華香及
衣即有漏善受用善報名為遊戲。】

「如是展轉上乃至於梵天入禪出禪者聞香悉能知。」

【自從欲界至於梵世名為轉上攝念向定名之為
入從禪定起名之為出。】

「光音徧淨天乃至于有頂初生及退沒聞香悉能知。」

【二禪光音三禪徧淨跨過四禪及空識處便說有
頂故云乃至初生天上及退墮者聞香悉知。】

「諸比丘眾等於法常精進若坐若經行及讀誦經典。」

【出家眾等於是法中常行精進若靜坐若經行及
讀誦經能如是者皆是宿緣以果驗因知其來處若
現種善根以因驗果知後生處必勝今生。】

「或在林樹下專精而坐禪持經者聞香悉知其所在。」

【或處空閑林樹之下專一其心精進禪定知其所
住樂於空靜寂滅樂也。】

「菩薩志堅固坐禪若讀誦或為人說法聞香悉能知。」

【若菩薩人志願堅固坐禪辦道若讀誦經若於大
眾為人講說聞此香時知是道心大菩薩也。】

「在在方世尊一切所恭敬愍眾而說法聞香悉能知。」

【在在之處諸佛世尊一切眾生之所尊敬愍眾生
故而為說法聞此經中說於三世十方諸佛功德妙
香因持經故悉能知之。】

「眾生在佛前聞經皆歡喜如法而修行聞香悉能知。」

【此經中說十方眾生在於佛前聞法歡喜如法修
行因聞是經知十方事。】

「雖未得菩薩無漏法生鼻而是持經者先得此鼻相。」

【從無漏法生於菩薩清淨鼻者即地上聖人今持
經人體是凡夫藉經力故有此功用。】

「復次常精進若善男子善女人受持是經若讀若誦
若解說若書寫得千二百舌功德。」
【舌能圓談故有
是德。】

「若好若醜若美若不美。」
【鮮好醜惡甘美惡味。】

「及諸苦澀物。」
【味苦與澁不中食者。】

「在其舌根皆變成上味。」
【持經之人一心在道而於
世味無所揀擇苦澁翻成真美味也。】

「如天甘露無不美者。」
【天甘露者乃是諸天不死之
藥入此法門如飲甘露無不美者。】

「若以舌根於大眾中有所演說。」
【舌根於眾演說之
時。】

「出深妙聲能入其心皆令歡喜快樂。」
【所談之理徹
法源底名之為深能令聞者達佛見知名之為妙法
味入神皆歡樂也。】

「又諸天子天女釋梵諸天。」
【前說人喜此明諸天。】

「聞是深妙音聲有所演說言論次第皆悉來聽。」
【演
法之時言語義論說釋條流而有次序故得諸天皆
來聽受。】

「及諸龍龍女夜叉夜叉女乾闥婆乾闥婆女阿脩羅
阿修羅女迦樓羅迦樓羅女緊那羅緊那羅女摩睺
羅伽摩睺羅伽女。」
【即八部眾解釋名義如序品中
是中不言八部男者當位即是。】

「為聽法故皆來親近恭敬供養。」
【由所說法深妙次
第故來近聽起供養心。】

「及比丘比丘尼優婆塞優婆夷。」
【佛會四眾。】

「國王王子群臣眷屬。」
【王與王子百官群臣及王眷
屬。】

「小轉輪王。」
【於諸眾生轉輪界中而為王者名轉輪
王粟散王眾名小轉輪。】

「大轉輪王。」
【鐵輪王者王一天下除東西北銅輪王
者王二天下除却東北銀輪王者王三天下唯除北
洲金輪王者王四天下。】

「七寶千子。」
【七寶者位寶輪寶智寶女寶兵寶象寶
馬寶千子者有子千人也。】

「內外眷屬。」
【內則父母兄弟后妃婇女外則宗族群
臣人民等眾。】

「乘其宮殿俱來聽法。」
【所乘宮殿即是車轝為於法
故皆來聽受。】

「以是菩薩善說法故。」
【以是持經道心菩薩善能解
說深妙法故。】

「婆羅門居士國內人民盡其形壽隨侍供養。」
【婆羅
門者即淨行種由敬法故終身隨侍供養不輟。】

「又諸聲聞辟支佛菩薩諸佛常樂見之。」
【此明四聖
之所樂見。】

「是人所在方面。」
【是持經人所住方所。】

「諸佛皆向其處說法。」
【於佛經典眼視手持口中讀
誦心地解了如同佛口親聞無異何時諸佛不向說
法黃卷即是對聖賢也。】

「悉能受持一切佛法。」
【一切諸佛所有之事皆於此
經宣示顯說持是經者即是受持一切佛法。】

「又能出於深妙法音。」
【由解佛意能依經典出於深
妙清淨法音。】

「爾時世尊欲重宣此義而說偈言是人舌根淨終不
受惡味。」
【以根淨故惡味不入。】

「其有所食噉悉皆成甘露。」
【一切惡味入此人口皆
成甘露。】

「以深淨妙聲於大眾說法。」
【以諸深遠清淨妙音於
大眾中演說諸法。】

「以諸因緣喻引導眾生心。」
【以諸一切善惡因緣譬
喻解說引導所聽眾生之心。】

「聞者皆歡喜設諸上供養。」
【所說深妙聞者入神心
皆歡喜設諸淨供。】

「諸天龍夜叉及阿脩羅等皆以恭敬心而共來聽法。」

【說若不妙誰來聽受由深妙故龍鬼欽崇。】

「是說法之人若欲以妙音徧滿三千界隨意即能至。」

【說法之人雖住於此欲以妙音徧大千者由心徧
故音亦隨徧又復當知三千之境即是五陰國土假
名不離一念介爾之心所以隨意能徧至也。】

「大小轉輪王及千子眷屬合掌恭敬心常來聽受法。」

【王及眷屬亦以法妙而來恭敬合掌聽受。】

「諸天龍夜叉羅剎毗舍闍。」
【羅剎者此云暴惡鬼毗
舍闍者此云噉精氣鬼。】

「亦以歡喜心常樂來供養。」
【即前八部為法心喜樂
興供養。】

「梵天王魔王。」
【梵天王色界主也魔王居欲天頂權
實不同實即天魔真邪見者權即菩薩變化現身欲
試行人令堅道力。】

「自在大自在。」
【自在者即化樂天以力化現而自受
樂名為自在大自在者即他化自在天化由他力名
為他化而於其中得大自在又色究竟亦名大自在
即摩醯首羅也。】

「如是諸天眾常來至其所。」
【如上所現欲色無色三
界諸天常為法故至法師所。】

「諸佛及弟子。」
【諸佛即是妙覺世尊弟子即是三乘
聖眾。】

「聞其說法音常念而守護。」
【聞法音時常來護念。】

「或時為現身。」
【現身有一切現即是見佛色身理現
即是解佛法音名見法身。】

「復次常精進若善男子善女人受持是經若讀若誦
若解說若書寫得八百身功德。」
【八百之數如前巳
解。】

「得清淨身如淨瑠璃眾生喜見。」
【由持經力得勝義
根身清淨猶如瑠璃眾生見者無不愛樂。】

「其身淨故三千大千世界眾生生時死時上下好醜
生善處惡處悉於中現。」
【三千世界通內外報內則
自心一身之中具三千界色陰國土也受想行識眾
生也種種名字如五陰十二入十八界等假名也外
則無情國土有情眾生世間種種一切名字理而為
言念起名生念息名死善名上好惡名下醜善生善
道惡墮三途但就身觀昭然可見就事上說國土眾
生稱呼名字眾生之類誰無生死及以高下好醜等
事善惡之報具載典文目前顯應其事非一所以佛
云悉於中現。】

「及鐵圍山大鐵圍山彌樓山摩訶彌樓山等諸山王。」

【此等名義如前巳說鐵圍等喻亦如前解。】

「及其中眾生悉於中現。」
【及大千界所有眾生亦於
身中而現其相。】

「下至阿鼻地獄。」
【極苦處也。】

「上至有頂。」
【極樂處也。】

「所有及眾生悉於中現。」
【其中所有山河國土苦樂
之境及以六道所有眾生悉於身現。】

「若聲聞辟支佛菩薩諸佛說法。」
【若見空理是聲聞
說若見如幻是支佛說若見妙有是菩薩說若見妙
覺是諸佛說一身之法其義如是一人善聽。】

「皆於身中現其色像。」
【相逐心生身由業感一切色
像豈外一身。】

「爾時世尊欲重宣此義而說偈言若持法華經其
身甚清淨。」
【持經之人心不向惡內無過失甚是清
淨。】

「如彼淨瑠璃眾生皆喜見。」
【猶如瑠璃內外映徹眾
生見者無不善樂。】

「又如淨明鏡悉見諸色像。」
【心見淨故無不明了知
於鏡中現諸色相。】

「菩薩於淨身皆見世所有。」
【持經菩薩身心淨故皆
見世間所有之事。】

「唯獨自明了餘人所不見。」
【唯自具眼見得分明餘
不學者所不能見。】

「三千世界中一切諸群萌。」
【群萌即是三界眾生善
惡念起名曰萌芽。】

「天人阿修羅地獄鬼畜生如是諸色像皆於身中現。」

【六道之眾各有一身非從外來唯心所造作此觀
者悉於身現。】

「諸天等宮殿乃至於有頂。」
【從欲界天至無色界宮
殿樓閣。】

「鐵圍及彌樓摩訶彌樓山諸大海水等皆於身中現。」

【正眼觀之何得不爾。】

「諸佛及聲聞佛子菩薩等若獨若在眾說法悉皆現。」

【佛菩薩等即前四聖若獨處身若在大眾說種種
法悉現身中。】

「雖未得無漏法性之妙身。」
【是持經人雖然未得本
有法性無妙身。】

「以清淨常體一切於中現。」
【以勝義根清淨常體於
一身中如實諦觀若善若惡若聖若凡一切色像無
不悉現。】

「復次常精進若善男子善女人如來滅後受持是經。」

【於佛滅後末世持經。】

「若讀若誦若解說若書寫得千二百意功德。」
【數如
前解。】

「以是清淨意根。」
【簡去浮塵四大肉團正取清淨勝
義根也。】

「乃至聞一偈一句通達無量無邊之義。」
【佛法深妙
一句之中具含多義善解偈句旋轉通達則得無量
無邊之義。】

「解是義巳能演說一句一偈。」
【自既解巳能為他人
演說一句一偈之義。】

「至於一月四月乃至一歲。」
【從於一刻一時一日乃
至一月或有國土一年三時每時四月一歲則是十
二月也。】

「諸所說法隨其義趣。」
【見理之人諸有所說隨其文
義之所趣向。】

「皆與實相不相違背。」
【不見理人舉口成病未甞不
與正理相違其見法者一出正心任運自與脩多羅
合。】

「若說俗間經書。」
【世俗文典。】

「治世語言。」
【治理世間一切言語。】

「資生業等。」
【資助營生一切事業。】

「皆順正法。」
【治世之言無非訓導懲惡勸善資生之
業無非善事禁諸邪惡如是而說與佛正法常相恊
順。】

「三千大世界六趣眾生。」
【即六道也。】

「心之所行。」
【心念所行若善若惡。】

「心所動作。」
【動轉施為。】

「心所戲論。」
【心所虗妄論諸法。】

「皆悉知之。」
【持經菩薩以法格範悉知其心之所運
用。】

「雖未得無漏智慧而其意根清淨如此。」
【雖是凡夫
未得聖人無漏解脫真實智慧意根清淨自能如此
如銳鑑像豈有心哉。】

「是人有所思惟籌量言說。」
【是持經人心有所思籌
度解說。】

「皆是佛法無不真實。」
【由心正故思忖言談句句合
法無不真實。】

「亦是先佛經中所說。」
【其心意語亦是先佛經中所
說真實之語。】

「爾時世尊欲重宣此義而說偈言是人意清淨明
利無濁穢。」
【是持經人意地清淨明了聰利無有穢
濁。】

「以此妙意根知上中下法。」
【由意妙故通達佛理知
三乘教是方便法。】

「乃至聞一偈通達無量義。」
【百致一慮解一千從。】

「次第如法說月四月至歲。」
【隨義次第稱理而說始
自一句一偈至於一月四月及以一歲言有次第理
無窮盡。】

「是世界內外一切諸眾生。」
【世界內外即是自他依
正二報諸眾生有六道三乘四眾八部。】

「若天龍及人夜叉鬼神等。」
【此八部也。】

「其在六趣中所念若干種。」
【然諸眾生在六道中心
之所念有若干種。】

「持法華之報一時皆悉知。」
【持經之人以經印心即
法華經實相之印印諸眾生心地之法一時明了無
不知之。】

「十方無數佛百福莊嚴相為眾生說法悉聞能受持。」

【十方諸佛種種相好百種勝福以為莊嚴皆由功
德及智慧生佛為眾生所說之法隨有所得悉能受
持。】

「思惟無量義。」
【心中思惟無量義趣。】

「說法亦無量。」
【所說之法亦有無量。】

「終始不忘錯。」
【終始記憶無有遺忘及心顛錯。】

「以持法華故悉知諸法相。」
【法華經者諸經之王解
法華義即是解了一切諸法。】

「隨義識次第。」
【隨其文義善識次第。】

「達名字語言。」
【了達法相種種名字如經所說一切
語言。】

「如所知演說。」
【如其所應善能了知而為演說。】

「此人有所說皆是先佛法。」
【此持經人若有所說亦
是先佛經中之法。】

「以演此法故。」
【以演如此知機合理微妙法故。】

「於眾無所畏。」
【於大眾中安詳而說無有所畏。】

「持法華經者意根淨若斯。」
【由持經力意根清淨若
此明了。】

「雖未得無漏。」
【雖然未得無漏淨心。】

「先有如是相。」
【先有如是應驗之相。】

「是人持此經安住希有地。」
【是人心淨能持此經安
住法性希有之地。】

「為一切眾生歡喜而愛敬。」
【得諸眾生見之歡喜心
生愛敬。】

「能以千萬種善巧之語言分別而演說持法華經故。」

【能以千萬善巧語言分別解說如來法藏功由持
此法華經故。】

妙法蓮華經句解卷第六

妙法蓮華經句解卷第七
錢塘廣照沙門　釋　聞達

「妙法蓮華經常不輕菩薩品第二十」

【前品發明五種法師弘經功德不可稱量但聞是
經未見其人今舉不輕巳往世時忍辱不倦力行
斯道得成正覺應驗之事以印前法令生深信於
濁惡世竭力流通。】

「爾時佛告得大勢菩薩摩訶薩。」
【亦名大勢至義如
序品佛所以告大勢至者濁世弘經最為難事自非
得大忍辱至有勢力方能行之故語此菩薩也。】

「汝今當知若比丘比丘尼優婆塞優婆夷持法華經
者。」
【如上四眾持法華者。】

「若有惡口罵詈毀謗。」
【惡口罵詈持經之人。】

「獲大罪報如前所說。」
【即譬喻品說謗經者得諸罪
報。】

「其所得功德如向所說眼耳鼻舌身意清淨。」
【持經
之人所獲功德如前法師功德品說。】

「得大勢乃往古昔過無量無邊不可思議阿僧祇劫。」

【佛告勢至過去久遠無量劫前。】

「有佛名威音王。」
【佛為法王名聲遠布威震十方故
立是號。】

「如來應供正徧知明行足善逝世間解無上士調御
丈夫天人師佛世尊。」
【如序品解。】

「劫名離衰。」
【時世好故離諸哀惱。】

「國名大成。」
【禮樂刑政無所不備故曰大成。】

「其威音王佛於彼世中為天人阿修羅說法。」
【天人
脩羅聽法之機。】

「為求聲聞者說應四諦法。」
【聲聞小機厭苦求樂與
四諦法是所相應故為說也。】

「度生老病死。」
【度脫世間四種苦相。】

「究竟涅槃。」
【究竟成就偏空寂滅。】

「為求辟支佛者說應十二因緣法。」
【緣覺之機觀緣
入道與十二緣生滅法相是所相應故為說也。】

「為諸菩薩因阿耨多羅三藐三菩提。」
【菩薩之機志
求佛道因於無上正等正覺。】

「說應六波羅蜜法究竟佛慧。」
【與六度法是所相應
故說菩薩波羅蜜法令得成就佛之智慧。】

「得大勢是威音王佛壽四十萬億那由他恒河沙劫。」

【彼佛應身壽量如是。】

「正法住世劫數如一閻浮提微塵。」
【以一閻浮抹為
微塵喻於正法住世之數。】

「像法住世劫數如四天下微塵。」
【以四天下抹為微
塵喻於像法住世之數。】

「其佛饒益眾生巳然後滅度。」
【四十萬億恒河沙劫
數住世說法度眾生巳後入涅槃。】

「正法像法滅盡之後。」
【如上一閻浮提四天微塵劫
數法滅之後。】

「於此國土。」
【即大成國。】

「復有佛出亦號威音王。」
【與前初佛名號無異。】

「如來應供正徧知明行足善逝世間解無上士調御
丈夫天人師佛世尊。」
【如序品解。】

「如是次第有二萬億佛皆同一號。」
【名威音王。】

「最初威音王如來既巳滅度。」
【身入滅巳。】

「正法滅後。」
【正法劫數亦巳滅盡。】

「於像法中。」
【味法稍薄機緣漸稀大略相像正法之
時名曰像法。】

「增上慢比丘有大勢力。」
【法久人微實行者少增上
修行未得謂得傲慢人者此時得勢。】

「爾時有一菩薩比丘名常不輕。」
【像法之中為比丘
身行菩薩行名常不輕。】

「得大勢以何因緣名常不輕。」
【徵起名字欲舉往緣。】

「是比丘凡有所見。」
【凡一切時有所遇見。】

「若比丘比丘尼優婆塞優婆夷。」
【像法四眾。】

「皆悉禮拜讚歎。」
【見人設禮發言稱歎。】

「而作是言我深敬汝等不敢輕慢。」
【口作是言我於
汝等深生恭敬不敢輙生輕慢之心。】

「所以者何汝等皆行菩薩道。」
【由汝皆行菩薩之道。】

「當得作佛。」
【道是佛因佛即道果行菩薩道必當作
佛。】

「而是比丘。」
【常不輕者。】

「不專讀誦經典但行禮拜。」
【不專讀經及與禮拜。】

「乃至遠見四眾亦復故往禮拜讚歎。」
【遠有所見四
眾之時亦復故意前往禮拜讚歎其人在遠尚爾近
則可知。】

「而作是言我不敢輕於汝等汝等皆當作佛。」
【遇有
所見即作是言。】

「四眾之中有生瞋恚心不淨者。」
【中有嗔恚心染世
緣不清淨者。】

「惡口罵詈。」
【彼以習俗反罵正人。】

「言是無智比丘從何所來。」
【言是愚人自何而來。】

「自言我不輕汝而與我等授記當得作佛。」
【是述不
輕口中之語。】

「我等不用如是虗妄授記。」
【世人意謂果佛方能與
他記莂此愚比丘云何記人顯是虗言我等不用。】

「如此經歷多年。」
【見人之時常作是言汝當作佛。】

「常被罵詈不生嗔恚。」
【常被眾人之所罵詈未甞生
於嗔恚之心。】

「常作是言汝當作佛。」
【雖遭罵詈不易初心。】

「說是語時眾人或以杖木瓦石而打擲之。」
【眾人惡
見常如是說故以杖木而打擲也。】

「避走遠住猶高聲唱言。」
【遭打遠避猶且高聲。】

「我不敢輕於汝等汝等皆當作佛。」
【臨危不變真丈
夫也。】

「以其常作是語故。」
【以是比丘常作是語。】

「增上慢比丘比丘尼優婆塞優婆夷。」
【彼時上慢四
眾之人。】

「號之為常不輕。」
【號此比丘名常不輕。】

「是比丘臨欲終時。」
【比丘世壽臨終之時。】

「於虗空中具聞威音王佛先所說法華經。」
【由其平
昔觀法性空能行難事故臨終時聞空中聲佛所說
法。】

「二十千萬億偈悉能受持。」
【經文雖多以道力故悉
能持之。】

「即得如上眼根清淨耳鼻舌身意根清淨。」
【由能忍
辱持經之故得如前品六根清淨。】

「得是六根清淨巳。」
【淨六根巳遂乃不死。】

「更增壽命二百萬億那由他歲。」
【重增如上世壽之
數。】

「廣為人說是法華經。」
【復廣為人說是妙經。】

「於時增上慢四眾比丘比丘尼優婆塞優婆夷。」
【即
是威王像法四眾。】

「輕賤是人為作不輕名者。」
【為常不輕作名字者。】

「見其得大神通力。」
【空中聞法悉能受持神通力也。】

「樂說辯力。」
【廣為人說樂說辯也。】

「大善寂力。」
【聞罵不嗔被打不怒大善寂也。】

「聞其所說皆信伏隨從。」
【見殊勝故聞說生信心中
敬伏隨順教化。】

「是菩薩。」
【即常不輕。】

「復化千萬億眾令住阿耨多羅三藐三菩提。」
【復化
眾多令住佛道。】

「命終之後得值二千億佛皆號日月燈明。」
【捨前身
巳生報復值二千億數日月燈明。】

「於其法中。」
【於日月燈佛法之中。】

「說是法華經。」
【常為人說是法華經。】

「以是因緣復值二千億佛同號雲自在燈王。」
【日月
燈後復值如上自在燈王。】

「於此諸佛法中受持讀誦。」
【內淨其心。】

「為諸四眾。」
【外行化導。】

「說此經典故。」
【因說如是法華經故。】

「得是常眼清淨。」
【父母所生清淨。】

「耳鼻舌身意諸根清淨。」
【六根一時悉得清淨。】

「於四眾中說法心無所畏。」
【見處不明心多怖畏六
根既淨達法淵微遇緣即說何畏之有。】

「得大勢是常不輕菩薩摩訶薩供養如是若干諸佛。」

【即二萬億威音王二千億日月燈明二千億雲自
在燈王。】

「恭敬尊重讚歎種諸善根。」
【於諸佛所深心奉事植
眾善根。】

「於後復值千萬億佛。」
【雲自在燈王之後值千萬億
數無量諸佛。】

「亦於諸佛法中說是經典。」
【始終業此妙法華經。】

「功德成就當得作佛。」
【六根功德莊嚴成就後當作
佛。】

「得大勢於意云何爾時常不輕菩薩豈異人乎則我
身是。」
【彼威音王時常不輕菩薩即今我身釋迦佛
是。】

「若我於宿世不受持讀誦此經。」
【宿若不持此法華
經。】

「為他人說者。」
【為眾說者。】

「不能疾得阿耨多羅三藐三菩提。」
【則不能得阿耨
菩提。】

「我於先佛所受持讀誦此經為人說故疾得阿耨多
羅三藐三菩提。」
【由讀誦說所以疾成。】

「得大勢彼時四眾比丘比丘尼優婆塞優婆夷。」
【威
音王時像法四眾。】

「以嗔恚意輕賤我故。」
【惡口罵詈及以打擲是輕賤
相。】

「二百億劫。」
【經如許時。】

「常不值佛不聞法不見僧。」
【以輕僧故而不信法以
慢法故而不敬佛以是業緣二百億劫不遇三寶。】

「千劫於阿鼻地獄受大苦惱。」
【毀打之報。】

「畢是罪巳。」
【地獄罪畢。】

「復遇常不輕菩薩教化阿耨多羅三藐三菩提。」
【以
宿曾聞罪畢復遇。】

「得大勢於汝意云何爾時四眾常輕是菩薩者豈異
人乎。」
【彼時侮慢不輕菩薩增上慢者。】

「今此會中。」
【今此靈山法華會中。】

「䟦陀婆羅等五百菩薩。」
【䟦陀婆羅此云善守五百
菩薩略舉一名。】

「師子月等五百比丘。」
【師子月者義約威如師子智
若月光等五百人。】

「尼思佛等五百優婆塞。」
【尼思佛者是梵語未詳何
義等餘五百。】

「皆於阿耨多羅三藐三菩提不退轉者是。」
【如上菩
薩比丘及優婆塞千五百人皆於菩提得不退轉即
是彼時增上慢者。】

「得大勢當知是法華經大饒益諸菩薩摩訶薩能令
至於阿耨多羅三藐三菩提。」
【不輕弘經今登妙覺
餘從化者皆得菩提至於上慢亦預聖流。】

「是故諸菩薩摩訶薩。」
【是故此會諸大菩薩。】

「於如來滅後。」
【於佛世尊滅度之後。】

「常應受持讀誦解說書寫是經。」
【如前品中五種法
師。】

「爾時世尊欲重宣此義而說偈言過去有佛號威音
王神智無量將導一切。」
【過去世尊威音王佛神通
智慧皆悉無量將帶引導一切眾生。】

「天人龍神所共供養。」
【八部之眾咸共敬仰。】

「是佛滅後法欲盡時。」
【威音滅後像法之時。】

「有一菩薩名常不輕。」
【因多可故被諸四眾呼為不
輕。】

「時諸四眾計著於法。」
【僧尼士女執著法相。】

「不輕菩薩往到其所。」
【到彼四眾著法者所。】

「而語之言我不輕汝汝等行道皆當作佛。」
【然我所
以不輕汝者由汝行道皆當作佛。】

「諸人聞巳輕毀罵詈。」
【諸人不信所以罵之。】

「不輕菩薩能忍受之。」
【不輕悉能安然忍受。】

「其罪畢巳。」
【菩薩本是善心教化為有何罪般若經
云若有讀誦此經為人輕賤者是人先世罪業應墮
惡道以今世人輕賤故先世罪業則為消滅由持經
故即以輕賤便除業報。】

「臨命終時得聞此經六根清淨。」
【臨終之時聞空中
說此法華經得六根淨。】

「神通力故增益壽命。」
【以神通力重增壽命。】

「復為諸人廣說是經。」
【復為眾說是法華經。】

「諸著法眾。」
【執著法相諸四眾等。】

「皆蒙菩薩教化成就令住佛道。」
【皆蒙不輕之所教
化成就智慧住於佛道。】

「不輕命終值無數佛。」
【即日月燈雲自在燈王佛等。】

「說是經故得無量福。」
【由說經故感得多福。】

「漸具功德疾成佛道。」
【漸漸具足菩薩功德疾得成
就無上佛道。】

「彼時不輕則我身是。」
【今釋迦是。】

「時四部眾著法之者。」
【如䟦陀婆羅等。】

「聞不輕言汝當作佛。」
【彼本無心不輕力勉名為強
毒與之結緣下大乘種。】

「以是因緣值無數佛。」
【以是聞法因緣之故得值無
數萬億諸佛。】

「此會菩薩五百之眾并及四部清信士女。」
【即師子
月尼思佛等。】

「今於我前聽法者是。」
【今釋迦前聽法華者。】

「我於前世勸是諸人。」
【即上諸人。】

「聽受斯經第一之法。」
【於諸經中此經最上故云第
一。】

「開示教人令住涅槃。」
【開說顯示教化諸人令得住
於大般涅槃。】

「世世受持如是經典。」
【我當世世持此經典。】

「億億萬劫至不可議時乃得聞是法華經。」
【以億億
萬而為一劫至於思議所不能得直待眾生緣熟之
時乃得聞是微妙之經言難得遇不可輕也。】

「億億萬劫至不可議諸佛世尊時說是經。」
【言佛出
世說是法華亦自難得如今釋迦四十年後方始說
之。】

「是故行者於佛滅後聞如是經勿生疑惑。」
【疑則成
障故勸勿疑。】

「應當一心廣說此經。」
【應當攝念常一其心廣為人
說。】

「世世值佛疾成佛道。」
【則得世世常值諸佛速成無
上佛果菩提。】

「妙法蓮華經如來神力品第二十一」

【微妙等數地涌菩薩聞釋迦佛開顯壽量本地風
光如是久遠又聞分別法師功德不輕弘經今成
正覺是以同聲合掌白佛願於滅後弘傳是經世
尊所以於大眾中現起神通證明護念諸分身佛
亦復如是放光現相為作證明故曰如來神力品
也。】

「爾時千世界微塵等菩薩摩訶薩從地涌出者。」
【即
下方空中諸菩薩。】

「皆於佛前一心合掌瞻仰尊顏而白佛言。」
【眾皆一
心合掌白佛。】

「世尊我等於佛滅後。」
【於此娑婆佛滅度後。】

「世尊分身所在國土滅度之處當廣說此經。」
【應是
釋迦分身之處當於後廣說是經。】

「所以者何我等亦自欲得是真淨大法。」
【所以爾者
不獨為他兼亦為巳欲得明此真常妙經清淨大法。】

「受持讀誦解說書寫而供養之。」
【為法如是。】

「爾時世尊於文殊師利等無量百千萬億。」
【菩薩數
也。】

「舊住娑婆世界菩薩摩訶薩。」
【此諸菩薩皆是此方
娑婆世界釋迦弟子舊住之人。】

「及諸比丘比丘尼優婆塞優婆夷。」
【四眾弟子。】

「天龍夜叉乾闥婆阿脩羅迦樓羅緊那羅摩睺羅伽
人非人等一切眾前。」
【於諸八部大眾之前。】

「現大神力。」
【如下所明大神變力。】

「出廣長舌上至梵世。」
【舌相長廣橫徧三千竪至梵
世妄語之者舌則卷縮出此舌相令眾得見以表真
實發信解心。】

「一切毛孔放於無量無數色光。」
【毛孔放於無數色
光表佛圓證法智慧眼。】

「皆悉徧照十方世界。」
【表佛大慈等照一切。】

「眾寶樹下師子座上諸佛亦復如是。」
【十方世界分
身釋迦坐寶樹下師子座者亦如此現。】

「出廣長舌放無量光。」
【如前世尊咸出舌相俱至梵
天身毛孔中放無數光。】

「釋迦牟尼佛及寶樹下諸佛現神力時滿百千歲。」

【諸佛神力百千劫事不離剎那一時普徧。】

「然後還攝舌相一時謦欬俱共彈指。」
【是諸世尊現
瑞之後收攝舌相還復如初謦欬覺悟彈指讚善一
時俱作無差別者以顯其同佛所以出為說是事而
十方界分身諸佛亦復讚善。】

「是二音聲。」
【是釋迦佛及諸分身謦欬彈指二種音
聲。】

「徧至十方諸佛世界。」
【聲徧十方諸佛國土悉皆震
響。】

「地皆六種震動。」
【十方世界所有大地皆震動者表
破無明轉障成德六動之相如序品中。】

「其中眾生天龍夜叉乾闥婆阿脩羅迦樓羅緊那羅
摩睺羅伽人非人等。」
【八部之名如序品解。】

「以佛神力故。」
【以佛世尊神變之力。】

「皆見此娑婆世界。」
【十方眾生皆見此土。】

「無量無邊百千萬億眾寶樹下師子座上諸佛。」
【因
佛光故所以得見。】

「及見釋迦牟尼佛共多寶如來在寶塔中坐師子座。」

【分身諸佛列在八方所以先見自外之內次見釋
迦及與多寶。】

「又見無量無邊百千萬億菩薩摩訶薩。」
【亦是得見
此會之眾。】

「及諸四眾。」
【僧尼士女。】

「恭敬圍繞釋迦牟尼佛。」
【悉見凡聖恭敬圍繞。】

「既見是巳。」
【見光見相見佛菩薩及四眾巳。】

「皆大歡喜得未曾有。」
【見希有事故大歡喜。】

「即時諸天於虗空中高聲唱言。」
【空中諸天唱告諸
方大眾見者。】

「過此無量無邊百千萬億阿僧祇世界。」
【從遙見處
過爾許剎。】

「有國名娑婆。」
【指此堪忍。】

「是中有佛名釋迦牟尼。」
【指釋迦尊。】

「今為諸菩薩摩訶薩。」
【為此大眾。】

「說大乘經名妙法蓮華教菩薩法佛所護念。」
【妙等
十二字即是法華廣題目也。】

「汝等當深心隨喜。」
【天勸大眾令發深心隨喜妙法。】

「亦當禮拜供養釋迦牟尼佛。」
【又勸加敬釋迦世尊。】

「彼諸眾生聞虗空中聲巳。」
【彼十方界其中眾生聞
虗空中諸天告巳。】

「合掌向娑婆世界作如是言。」
【眾皆合掌向此娑婆
作如是言。】

「南無釋迦牟尼佛南無釋迦牟尼佛。」
【因聞生信稱
持佛名。】

「以種種華香瓔珞幡蓋。」
【設諸供事。】

「及諸嚴身之具珍寶妙物。」
【謂以珍寶莊嚴身者。】

「皆共遙散娑婆世界。」
【因佛光明得遠瞻見故以華
等遙散此方。】

「所散諸物從十方來譬如雲集變成寶帳。」
【物多之
故如雲而聚化作寶帳。】

「徧覆此間諸佛之上。」
【徧釋迦佛及諸分身寶座之
上。】

「于時十方世界通達無礙如一佛土。」
【於事易解若
表法者十法界心同一實性如理通達故云無礙。】

「爾時佛告上行等菩薩大眾。」
【即下方來諸菩薩也。】

「諸佛神力如是。」
【即上所現神變之相。】

「無量無邊不可思議。」
【瑞相無邊思議叵及。】

「若我以是神力。」
【以上所現威神之力。】

「於無量無邊百千萬億阿僧祇劫。」
【經爾許時。】

「為囑累故。」
【為欲付囑如是妙經累於滅後四眾之
故。】

「說此經功德猶不能盡。」
【功德甚深說不可盡。】

「以要言之。」
【以其要者而試言之。】

「如來一切所有之法。」
【所謂漸頓偏圓三乘一乘十
二分教。】

「如來一切自在神力。」
【生滅去來方便示現隨心自
在神通力。】

「如來一切秘要之藏。」
【此法華經是諸如來秘密要
妙諸法之藏四十年後時乃說之爾前未發名為秘
藏。】

「如來一切甚深之事。」
【所謂久近本迹二門塵點劫
事一切眾生無能知者故曰甚深。】

「皆於此經宣示顯說。」
【在昔未談名秘密藏今日乃
為顯然而說即顯露也。】

「是故汝等於如來滅後應當一心受持讀誦解說書
寫。」
【令傳法也。】

「如說修行。」
【令起行也。】

「所在國土若有受持讀誦解說書寫如說修行。」
【謂
若有人讀說修行。】

「若經卷所住之處。」
【隨有是經所在之處。】

「若於園中。」
【園苑之中。】

「若於林中。」
【叢林之下。】

「若於樹下。」
【獨樹之下。】

「若於僧坊。」
【僧所住處名修道坊。】

「若白衣舍。」
【俗士之家。】

「若在殿堂。」
【僧坊殿宇。】

「若山谷曠野。」
【若在山谷及曠野中。】

「是中皆應起塔供養。」
【是諸處中皆應建塔。】

「所以者何。」
【何故勸令起塔供養。】

「當知是處即是道場。」
【當知世間有是經處即為有
佛。】

「諸佛於此得阿耨多羅三藐三菩提。」
【經是如來成
道處也。】

「諸佛於此轉于法輪。」
【此之一字即指當經佛依此
法轉于法輪。】

「諸佛於此而般涅槃。」
【諸佛亦以此經典故證大涅
槃。】

「爾時世尊欲重宣此義而說偈言諸佛救世者住
於大神通。」
【諸佛慈悲乃救世者住於神通大福德
藏。】

「為悅眾生故現無量神力。」
【為令眾生見之歡悅故
現如是無量神力。】

「舌相至梵天身放無數光。」
【現此等相即神通也。】

「為求佛道者現此希有事。」
【為諸求學佛道之者現
此神通希有之事。】

「諸佛謦欬聲及彈指之聲周聞十方國。」
【謦欬彈指
是二音聲十方國土周徧咸聞。】

「地皆六種動。」
【因現通故所以大地六種震動。】

「以佛滅度後能持是經故。」
【因諸菩薩於佛滅後發
誓弘經。】

「諸佛皆歡喜現無量神力。」
【一時謦欬同發善音俱
共彈指明讚其德。】

「囑累是經故讚美受持者。」
【為欲囑累是法華故發
言讚美能受持者。】

「於無量劫中猶故不能盡。」
【縱經塵劫讚不能盡。】

「是人之功德無邊無有窮。」
【是持經人所得功德無
有邊際亦無窮盡。】

「如十方虗空不可得邊際。」
【虗空無邊持經功德亦
復如是。】

「能持是經者則為巳見我。」
【此經所明是佛法性見
佛性者則見佛身。】

「亦見多寶佛及諸分身者。」
【見本性時即見多寶見
差別性即分身佛。】

「又見我今日教化諸菩薩。」
【得見佛性念念進修期
成佛道即眾菩薩。】

「能持是經者令我及分身滅度多寶佛一切皆歡喜。」

【釋迦出世為說是經多寶出現為說是經分身諸
佛為是經故十方雲集見有能持則持佛身故皆歡
喜。】

「十方現在佛。」
【十方現住世之佛。】

「并過去未來。」
【并巳過去入涅槃者及以未來當成
佛者。】

「亦見亦供養。」
【時是經者亦見十方三世諸佛以此
心持亦是供養諸佛世尊。】

「亦令得歡喜。」
【亦令諸佛皆大歡喜。】

「諸佛坐道場所得秘要法。」
【一切諸佛坐於道場所
得秘密要妙之法。】

「能持是經者不久亦當得。」
【能持是經則行佛道行
佛道者不久亦當成得佛道。】

「能持是經者於諸法之義。」
【於一切法所有義理。】

「名字及言辭。」
【名字位號及以言辭。】

「樂說無窮盡。」
【於一名字具無量法於一法中有無
量義言辭辨說豈能窮盡。】

「如風於空中一切無障礙。」
【由見理故善解法義一
切通達絕無狐疑譬如清風遊於太虗風無形質虗
空無相能所俱空故無障礙。】

「於如來滅後知佛所說經。」
【於佛滅後知佛所說妙
法華經。】

「因緣及次第隨義如實說。」
【一切經典因緣為宗大
小偏圓各有次第今經因緣為一大事今經次第三
周開顯融漸即頓點偏即圓先近後遠本迹第論大
外無小窮佛性性能善因緣及以次第隨宜解釋不
紊宗網一一稱理名如實說。】

「如日月光明能除諸幽冥。」
【譬如日月有大光明能
除世間一切暗昧。】

「斯人行世間能滅眾生暗。」
【此明經人行於世間能
除眾生一切暗障。】

「教無量菩薩畢竟住一乘。」
【以此妙經教無量眾究
竟住於一乘佛道。】

「是故有智者聞此功德利。」
【以是之故諸有智者聞
此持經功德大利。】

「於我滅度後應受持斯經。」
【於佛滅後當持此經。】

「是人於佛道決定無有疑。」
【如是智人於佛聖道決
定無有疑惑之心。】

「妙法蓮華經囑累品第二十二」

【下方舊住無數菩薩誓於滅後竭力弘經如是大
事付托得所佛及分身皆大喜悅現相放光謦欬
彈指讚美斯人以堅其志爾時如來於寶塔中從
座而起復現神通舒右手摩諸菩薩頂再三囑付
以廣流傳囑是付托之為累即勞煩之義佛以是
法囑付將來勞諸菩薩力為行之故名囑累品也。】

「爾時釋迦牟尼佛。」
【爾神力品說竟之時。】

「從法座起。」
【從多寶塔法座中起。】

「現大神力以右手摩無量菩薩摩訶薩頂。」
【菩薩無
量非現神力孰能徧摩一切之頂以右手者右表權
智摩其頂者頂表實智。】

「而作是言我於無量百千萬億阿僧祇劫。」
【從初發
心至成正覺經歷爾許阿僧祇劫。】

「修習是難得阿耨多羅三藐三菩提法。」
【修行習學
如是難得菩提之心。】

「今以付囑汝等。」
【今以此法付於汝等。】

「汝等應當一心流布此法廣令增益。」
【心若不一豈
能成事故勸菩薩應當一心流布如此難得之心廣
令法種日漸增益。】

「如是三摩諸菩薩摩訶薩頂。」
【凡三撫摩欲令堅固
而作是言我於無量百千萬億阿僧祇劫修習是難。】

「得阿耨多羅三藐三菩提法。」
【意義同前。】

「令以付囑汝等汝等當受持讀誦廣宣此法。」
【囑令
持誦廣宣流布。】

「令一切眾生普得聞知。」
【欲令眾生聞生信解。】

「所以者何。」
【云何欲廣。】

「如來有大慈悲。」
【能為眾生拔苦與樂。】

「無諸慳吝。」
【無有一切慳吝之心。】

「亦無所畏。」
【亦復無有所怖畏心。】

「能與眾生佛之智慧。」
【三惑俱亡究竟極果妙覺智
慧也。】

「如來智慧。」
【一三相即修性不二如如智慧也。】

「自然智慧。」
【匪由修作本有真淨平等大慧也。】

「如來是一切眾生之大施主。」
【以如如智照如如境
境智不二自住其中亦以此法教化一切名大施主。】

「汝等亦應隨學如來之法勿生慳吝。」
【教諸菩薩亦
當隨順學如是法施與眾生勿懷慳吝。】

「於未來世若有善男子善女人信如來智慧者。」
【有
於如來真實智慧能信受者。】

「當為演說此法華經使得聞知。」
【當與演說此之妙
經使其得聞知解義味。】

「為令其人得佛慧故。」
【欲令聞者得入妙覺佛之智
慧。】

「若有眾生不信受者。」
【或有眾生以緣淺故於此妙
經不能信心如教領受。】

「當於如來餘深法中示教利喜。」
【當於如來餘方便
教深法之中開示教導令得利益生大歡喜。】

「汝等若能如是。」
【若能隨機如是授道。】

「則為巳報諸佛之恩。」
【諸佛本願誓度眾生能順佛
意是報佛恩。】

「時諸菩薩摩訶薩。」
【蒙佛摩頂諸大菩薩。】

「聞佛作是說巳。」
【聞世尊說報恩之語。】

「皆大歡喜徧滿其身。」
【眾皆歡喜充徧其身。】

「益加恭敬曲躬低頭合掌向佛俱發聲言。」
【增加敬
慕曲身低頭俱同發聲。】

「如世尊勅當具奉行。」
【如佛世尊之所教勅當備奉
行。】

「唯然世尊願不有慮。」
【以身任責歡勿慮也。】

「諸菩薩摩訶薩眾如是三反俱發聲言如世尊勅當
具奉行唯然世尊願不有慮。」
【如是至三請不有慮。】

「爾時釋迦牟尼佛令十方來諸分身佛各還本土。」

【為諸菩薩欲見多寶故集分身證經事畢故令各還
本化之國。】

「而作是言諸佛各隨所安多寶佛塔還可如故。」
【分
身諸佛各隨本土之所安住多寶佛塔巳酬素志請
還下方。】

「說是語時十方無量分身諸佛坐寶樹下師子座上
者。」
【即寶塔品八方所變四百萬億那由他國菩提
樹下坐師子座諸分身佛。】

「及多寶佛。」
【即寶塔品下方涌出住於虗空寶塔中
佛。】

「并上行等無邊阿僧祇菩薩大眾。」
【即十五品下方
涌出舊住娑婆上行菩薩等無邊僧祇誓持經者。】

「舍利弗等聲聞四眾。」
【即現住娑婆法華得記諸大
聲聞并四眾等。】

「及一切世間天人阿脩羅等。」
【八部之眾。】

「聞佛所說皆大歡喜。」
【眾聞如來語諸佛言各還本
土聽法既辨心各悟明故皆歡喜。】

「妙法蓮華經藥王菩薩本事品第二十三」

【他經之中聞囑累巳大眾即散今法華會於囑累
後遇宿王華請問藥王何緣遊此願聞苦行唯分
身佛即沒不現多寶尚留眾亦不散前囑累品佛
起塔中多寶之座立空中說今藥王品復在靈山
法座上說。】

「爾時宿王華菩薩白佛言世尊。」
【宿王華者未詳其
義。】

「藥王菩薩云何遊於娑婆世界。」
【藥王者楞嚴云無
始時來為世良醫世尊印我名為藥王宿王華問意
欲世尊發明往事激勵時心。】

「世尊是藥王菩薩有若干百千萬億那由他難行苦
行。」
【言藥王有人所難行眾多苦行。】

「善哉世尊願少解說。」
【不敢具聞願為略說。】

「諸天龍神夜叉乾闥婆阿修羅迦樓羅緊那羅摩睺
羅伽人非人等。」
【八部之眾。】

「又他國土諸來菩薩。」
【他方遠來諸大菩薩。】

「及此聲聞眾。」
【及以此土小乘之眾。】

「聞皆歡喜。」
【言如上眾皆喜願聞。】

「爾時佛告宿王華菩薩乃往過去無量恒河沙劫。」

【往古無量恒沙劫前。】

「有佛號日月淨明德。」
【義約佛智慧明如日月德淨
無垢故得是名。】

「如來應供正徧知明行足善逝世間解無上士調御
丈夫天人師佛世尊。」
【如序品解。】

「其佛有八十億大菩薩摩訶薩。」
【大乘弟子。】

「七十二恒河沙大聲聞眾。」
【二乘弟子。】

「佛壽四萬二千劫。」
【住世之壽。】

「菩薩壽命亦等。」
【壽與佛等。】

「彼國無有女人。」
【離婬欲也。】

「地獄餓鬼畜生阿脩羅等。」
【無四惡也。】

「及以諸難。」
【無八難也。】

「地平如掌。」
【由平心地世地亦平。】

「琉璃所成。」
【心明淨故地亦明淨。】

「寶樹莊嚴。」
【菩提行願以為道樹。】

「寶帳覆上。」
【以佛頂智修佛福德徧覆其上。】

「垂寶華幡。」
【幡像色身取鼓動義。】

「寶瓶香爐。」
【寶瓶惑華守口如瓶不令傾側養眾寶
華寶爐然香爐以表心香以表信。】

「周徧國界七寶為臺。」
【臺即寶座。】

「一樹一臺。」
【一一樹下有一寶臺。】

「其樹去臺盡一箭道。」
【寶樹相去各一箭地一百二
十步也。】

「此諸寶樹皆有菩薩聲聞而坐其下。」
【大願名樹住
法名座。】

「諸寶臺上各有百億諸天。」
【一切善念名為諸天。】

「作天伎樂歌歎於佛。」
【和樂之音名天伎樂歌揚讚
歎佛之功德。】

「以為供養。」
【隨順佛心名供養佛。】

「爾時彼佛為一切眾生喜見菩薩。」
【即是藥王往世
之名以慈悲故為眾生之所喜見。】

「及眾菩薩。」
【大乘之眾。】

「諸聲聞眾。」
【小乘之眾。】

「說法華經。」
【彼佛為眾亦說妙經。】

「是一切眾生喜見菩薩樂習苦行。」
【樂欲習學精苦
之行。】

「於日月淨明德佛法中。」
【依彼佛法安於其中。】

「精進經行。」
【精一修進晝夜行道直來直去如絲經
直名曰經行即常行三昧也。】

「一心求佛。」
【心無異念志求佛道。】

「滿萬二千歲巳。」
【至勤苦卓經歷許時。】

「得現一切色身三昧。」
【以勤苦故即時證得普現色
身。】

「得此三昧巳心大歡喜。」
【以見法故得三昧樂。】

「即作念言我得現一切色身三昧。」
【我得此定。】

「皆是得聞法華經力。」
【云何聞經即得三昧經令運
心普化一切則於一一眾生之前皆有我身以是之
故得普現身由經力也。】

「我今當供養日月淨明德佛及法華經。」
【從佛聞法
從法入道故得道巳思供佛經。】

「即時入是三昧。」
【即普現身。】

「於虗空中。」
【於虗空者表於空寂起方便用。】

「雨曼陀羅華摩訶曼陀羅華。」
【大小二種白色之華
表淨行也。】

「細末堅黑旃檀。」
【香質堅黑細末而下。】

「滿虗空中如雲而下。」
【表細行也。】

「又雨海此岸旃檀之香。」
【閻浮洲比海之此岸出最
妙香名牛頭旃檀。】

「此香六銖價直娑婆世界。」
【二二四銖名為一兩六
銖即是四分之一六銖之價直娑婆國言至貴也。】

「以供養佛。」
【雨華献香即是自供性德佛也。】

「作是供養巳從三昧起。」
【現大神變作廣供巳還從
定出。】

「而念言我雖以神力供養於佛。」
【前所現供皆身外
物。】

「不如以身供養。」
【身是內財方為大施。】

「即服諸香旃檀薰陸。」
【狀如桃膠葉似棠梨。】

「兜樓婆。」
【白茆香。】

「畢力迦。」
【丁香。】

「沉水。」
【沉香。】

「膠香。」
【栢膠香。】

「又飲瞻蔔。」
【黃色華。】

「諸華香油。」
【以諸華香浸油令香。】

「滿千二百歲巳。」
【如是淨身千二百歲。】

「香油塗身。」
【如木犀油等可以塗身者。】

「於日月淨明德佛前以天寶衣而自纏身灌諸香油。」

【先以衣纏次灌以油如燭之狀。】

「以神通力願而自然身。」
【以神通力大願之力而自
燒然百福之身。】

「光明徧照八十億恒河沙世界。」
【以神通力故能光
照恒沙世界八十億者即是照破八識塵勞。】

「其中諸佛同時讚言善哉善哉。」
【光所照處諸佛同
讚。】

「善男子是真精進。」
【若以事供未足為難以然身供
真精進也。】

「是名真法供養如來。」
【捨身命財如法行施若不了
知五陰本空四大非有云何能捨見法空故名為法
施施合真空是故名為真法供養。】

「若以華香瓔珞燒香末香塗香天繒幡盖。」
【色塵供
養。】

「及海此岸旃檀之香。」
【香塵供養。】

「如是等種種諸物供養所不能及。」
【此皆外物不及
身施。】

「假使國城妻子布施亦所不及。」
【國城之施即是外
報妻子等施即是內報亦皆不及捨身布施。】

「善男子是名第一之施於諸施中最尊最上。」
【悉過
諸施。】

「以法供養諸如來故。」
【以此之人見法空故能捨身
命供如來故。】

「作是語巳而各默然。」
【諸佛讚巳然後默然今謂身
是穢物舉體不淨縱灌香油然之亦臭何為諸佛喜
此供養咸稱善哉名真法供當知此義若能空身則
一切物無有不空其見空者則能無礙心無礙故諸
障即空即空亦空空極覺滿是真解脫。】

「其身火然千二百歲。」
【言如此久也。】

「過是巳後其身乃盡。」
【然身事畢。】

「一切眾生喜見菩薩作如是法供養巳。」
【捨身之後。】

「命終之後復生日月淨明德佛國中。」
【重復應世。】

「於淨德王家。」
【托國王家。】

「結加趺坐。」
【以神通力加坐化生。】

「忽然化生即為其父而說偈言。」
【既曰化生云何有
父以托王家稱王為父。】

「大王今當知我經行彼處。」
【即上文云精進經行。】

「即時得一切現諸身三昧。」
【從精進定發得神通故
能普現一切色身。】

「勤行大精進捨所愛之身。」
【總述前身能捨所愛得
道之身。】

「說是偈巳而白父言日月淨明德佛今故現在。」
【菩
薩苦行先取涅槃如來壽高猶現在世。】

「我先供養佛巳得解一切眾生語言陀羅尼。」
【十方
國土所有眾生種種言音悉能解了名解一切眾生
語言三昧。】

「復聞是法華經八百千萬億那由他甄迦羅頻婆羅
阿閦婆等偈。」
【八百千萬者謂八百箇一千萬也西
土大數有五十二種甄迦羅是第十六頻婆羅是十
八阿閦婆是第二十後面更有三十二種故云等也。】

「大王我今當還供養此佛。」
【即復供養淨明德佛。】

「白巳即坐七寶之臺。」
【即寶座也。】

「上升虗空。」
【騰身空中。】

「高七多羅樹。」
【一多羅約以七尺總五丈許。】

「往到佛所頭面禮足。」
【往彼佛所頭面敬禮佛之雙
足。】

「合十指爪以偈讚佛容顏甚奇妙。」
【歎佛福相容顏
甚妙。】

「光明照十方。」
【歎佛慧光照十方界。】

「我適曾供養。」
【謂前身時巳曾供養。】

「今復還親覲。」
【謂再出世復遇世尊。】

「爾時一切眾生喜見菩薩說是偈巳而白佛言。」
【此
經家語阿難所置。】

「世尊世尊猶故在世。」
【菩薩再生又得見佛故作是
說。】

「爾時日月淨明德佛告一切眾生喜見菩薩。」
【因喜
見問佛尚在出所以告之。】

「善男子我涅槃時到。」
【謂化緣畢將事歸真。】

「滅盡時至。」
【謂當入於滅盡涅槃。】

「汝可安施床座。」
【令治床座入滅之處。】

「我於今夜當般涅槃。」
【諸佛降生並在日中表陽明
也諸佛入滅悉於中夜表陰暗也佛出於世間為眾
生作眼世尊入寂滅十方皆暗瞑。】

「又勅一切眾生喜見菩薩善男子我以佛法囑累於
汝。」
【謂以佛之功德法藏付囑住持流通後世。】

「及諸菩薩大弟子。」
【付以弟子囑令教導。】

「并阿耨多羅三藐三菩提法。」
【前云佛法通囑三藏
今菩提法是圓頓教。】

「亦以三千大千七寶世界。」
【實報土也。】

「諸寶樹寶臺。」
【樹即願王臺即法空。】

「及給侍諸天。」
【佛在世時諸天侍衛今佛入滅付傳
法人。】

「悉付於汝。」
【悉囑喜見。】

「我滅度後所有舍利亦付囑汝。」
【舍利乃是佛之骨
身由戒定慧之所熏修甚難可得最上福田故囑喜
見善為護持。】

「當令流布廣設供養。」
【當令眾生流布供養。】

「應起若干千塔。」
【又令起塔奉安舍利。】

「如是日月淨明德佛勅一切眾生喜見菩薩巳。」
【淨
明德佛如上囑巳。】

「於夜後分入於涅槃。」
【中夜之後即入滅也。】

「爾時一切眾生喜見菩薩見佛滅度。」
【目見如來入
於滅度。】

「悲感懊惱戀慕於佛。」
【悲切感動追思佛德懊惱戀
慕。】

「即以海此岸旃檀為𧂐。」
【海此岸栴檀即牛頭栴檀
積聚為𧂐。】

「供養佛身而以燒之。」
【以香為薪焚化於佛。】

「火滅巳後收取舍利。」
【收拾遺身。】

「作八萬四千寶瓶。」
【以寶為瓶盛貯舍利。】

「以起八萬四千塔。」
【每一寶瓶建立一塔。】

「高三世界。」
【表極三際。】

「表剎莊嚴。」
【立剎竿者表佛示剎令諸迷者知其所
趣。】

「垂諸幡盖懸眾寶鈴。」
【各有所表如前委釋。】

「爾時一切眾生喜見菩薩復自念言。」
【建塔之後又
復作念。】

「我雖作是供養心猶未足。」
【未滿所願。】

「我今當更供養舍利。」
【意欲如是。】

「便語諸菩薩大弟子及天龍夜叉等一切大眾。」
【告
大眾知。】

「汝等當一心念。」
【勸令攝靜一心正念。】

「我今供養日月淨明德佛舍利。」
【我今當供佛之舍
利。】

「作是語巳即於八萬四千塔前然百福莊嚴臂。」
【菩
薩之臂因修百福之所莊嚴然以供佛。】

「七萬二千歲而以供養。」
【七萬即表七善功德二千
即表真俗二諦。】

「令無數求聲聞眾。」
【求小乘者教令入大。】

「無量阿僧祇人。」
【初入道者。】

「發阿耨多羅三藐三菩提心。」
【發大道心。】

「皆使得住現一切色身三昧。」
【使眾皆住現色身定。】

「爾時諸菩薩天人阿脩羅等。」
【人天八部。】

「見其無臂憂惱悲哀。」
【見其菩薩無百福眾臂皆愍之。】

「而作是言此一切眾生喜見菩薩是我等師。」
【所依
止者。】

「教化我者。」
【唱導之師。】

「而今燒臂身不具足。」
【因然臂故身相不具。】

「于時一切眾生喜見菩薩於大眾中立此誓言。」
【菩
薩見眾不了色空故立誓言以彰如幻。】

「我捨兩臂必當得佛金色之身。」
【菩薩自謂其理當
然。】

「若實不虗。」
【此事若是真實不虗。】

「令我兩臂還復如故。」
【對於大眾作如是言。】

「作是誓巳自然還復。」
【兩臂如故。】

「由斯菩薩福德智慧淳厚所致。」
【云何燒巳臂復如
初由此菩薩福德務實智慧解空淳淨深厚之所招
致。】

「當爾之時三千大千世界六種震動。」
【神通願力所
感如此。】

「天雨寶華。」
【諸天見喜散華供養。】

「一切人天得未曾有。」
【燒巳還復世所未有。】

「佛告宿王華菩薩於汝意云何。」
【於汝之意以為云
何。】

「一切眾生喜見菩薩豈異人乎今藥王菩薩是也。」

【彼時喜見即今藥王。】

「其所捨身布施如是無量百千萬億那由他數。」
【非
止一度如斯苦行其所從來捨身供養不可勝數。】

「宿王華若有發心欲得阿耨多羅三藐三菩提者。」

【若人發心求菩提者。】

「能然手指乃至足一指供養佛塔。」
【此意無他佛只
要人稍知痛痒。】

「勝以國城妻子。」
【國城是所住妻子是所愛雖如是
施不及捨身。】

「及三千大千國土山林河池。」
【所依之土。】

「諸珍寶物。」
【所可玩好此亦外物寧及捨身。】

「而供養者。」
【財寶供養不及捨身。】

「若復有人以七寶滿三千大千世界供養於佛。」
【若
人以滿三千世界七寶供佛。】

「及大菩薩辟支佛。」
【即緣覺也。】

「阿羅漢。」
【此云無生謂供四果。】

「是人所得功德。」
【是布施人所獲功德。】

「不如受持此法華經乃至一四句偈其福最多。」
【布
施乃是有為之福持經則能獲無漏慧尚且不及持
經四句況復欲比具持經者。】

「宿王華譬如一切川流江河諸水之中海為第一。」

【眾流歸海。】

「此法華經亦復如是。」
【亦如大海。】

「於諸如來所說經中最為深大。」
【極談佛智名之為
深無機不被無法不收名之為大。】

「又如土山黑山小鐵圍山。」
【褁四天下。】

「大鐵圍山。」
【褁大千界。】

「及十寶山。」
【即須彌山外十大山王。】

「眾山之中須彌山為第一。」
【須彌山者生大海中高
出水面八萬四千由旬。】

「此法華經亦復如是。」
【亦如須彌。】

「於諸經中最為其上。」
【諸經之王。】

「又如眾星之中月天子最為第一。」
【星宿中王。】

「此法華經亦復如是。」
【如月天子。】

「於千萬億種諸經法中最為照明。」
【餘方便教光照
三乘此經慧光照究竟覺。】

「又如日天子能除諸暗。」
【日光出時破諸幽暗。】

「此經亦復如是能破一切不善之暗。」
【究盡三惑成
一實道。】

「又如諸小王中轉輪聖王最為第一。」
【餘諸少王各
守一國轉輪聖王統四天下。】

「此經亦復如是於眾經中最為其尊。」
【經王中王統
御一切。】

「又如帝釋三十三天中王。」
【須彌四岸各有八天帝
釋居中共三十三餘三十二皆尊帝釋。】

「此經亦復如是諸經中王。」
【眾經之尊。】

「又如大梵天王一切眾生之父。」
【大梵尊天三界之
主一切眾生視之如父。】

「此經亦復如是一切賢聖學無學。」
【一切賢聖即指
三乘三果巳還名為有學四果羅漢名為無學。】

「及發菩薩心者之父。」
【菩薩屬因經談佛果則是父
也。】

「又如一切凡夫人中須陀洹。」
【此云預流初得聖果
預聖人流。】

「斯陀含。」
【此云一來證二果巳更來欲界一反受生。】

「阿那含。」
【此云不來證三果巳居四禪天不來欲界。】

「阿羅漢。」
【此云無生見思惑盡證無學果不生三界。】

「辟支佛為第一。」
【此云緣覺觀十二緣覺空理故又
云獨覺獨宿孤峯自能覺了果位聲聞但斷正使緣
覺之人更侵習氣居四果上故云第一。】

「此經亦復如是一切如來所說。」
【方便權教。】

「若菩薩所說若聲聞所說諸經法中最為第一。」
【圓
教上乘攝諸權小故云第一。】

「有能受持是經典者亦復如是於一切眾生中亦為
第一。」
【持餘經者位在三乘若持此經則成佛道於
諸人中是最第一。】

「一切聲聞辟支佛中菩薩為第一。」
【三乘之中菩薩
居上。】

「此經亦復如是於一切諸經法中最為第一。」
【於諸
經中此經最上。】

「如佛為諸法王此經亦復如是諸經中王。」
【先比凡
夫次比二乘三比菩薩四比如來次第比勝顯經第
一。】

「宿王華此經能救一切眾生者。」
【此法華經能為眾
生作救護者。】

「此經能令一切眾生離諸苦惱。」
【能離一切生死苦
惱。】

「此經能大饒益一切眾生充滿其願。」
【持此經者則
成佛果所願皆足。】

「如清涼池能滿一切諸渴乏者。」
【渴乏之者得水則
濟眾生得法理水入心離諸枯槁。】

「如寒者得火。」
【寒者得火則免凍苦眾生得法暖氣
漸隣。】

「如躶者得衣。」
【躶者得衣免露形醜眾生入法得忍
辱衣。】

「如商人得主。」
【商販之人投奔主者遊學之人見性
為本。】

「如子得母。」
【子得其母則免孤露眾生得經成就聖
體。】

「如渡得船。」
【渡者得船江河無礙學者得經障礙悉
遣。】

「如病得醫。」
【病者得醫身則安愈學者得經心無憂
畏。】

「如暗得燈。」
【暗處得燈凡事可見眾生得解暗障潛
消。】

「如貧得寶。」
【貧人得寶免於貧乏學者發明智慧具
足。】

「如民得王。」
【民得其王方能存活學者見性方得心
安。】

「如賈客得海。」
【客人得海泛舶津通學人悟性見理
精明。】

「如炬除暗。」
【炬能破暗經能除惑。】

「此法華經亦復如是。」
【即指上文種種譬喻。】

「能令眾生離一切苦。」
【所謂三苦五苦八苦二死等
苦。】

「一切病痛。」
【世間病痛從業報生以慈修身則無病
惱。】

「能解一切生死之縛。」
【不見理者被生死縛若悟理
時則得自在。】

「若人得聞此法華經。」
【或耳得聞有此法華或因講
說而得聽聞。】

「若自書。」
【親手自寫。】

「若使人書。」
【倩人為書。】

「所得功德。」
【是書經人所獲功德。】

「以佛智慧籌量多少不得其邊。」
【以佛慧測尚不能
知況餘聖賢。】

「若書是經卷。」
【為欲供養而書是經。】

「華香瓔珞燒香末香塗香。」
【以此香華而為供養。】

「幡盖衣服。」
【以此為供。】

「種種之燈。」
【此句總標。】

「蘇燈油燈。」
【蘇及清油。】

「諸香油燈。」
【諸香浸油。】

「薝蔔油燈。」
【此云黃華華本無油以華浸耳。】

「須曼那油燈。」
【此云稱意華。】

「波羅羅油燈。」
【此云重生華。】

「婆利師迦油燈。」
【此云憂生華。】

「那婆摩利油燈。」
【那婆此云雜華摩利亦云末利此
方有之。】

「供養。」
【以諸香油燃燈供養。】

「所得功德亦復無量。」
【幡盖衣服香華油燈供養經
卷是人亦獲無量功德。】

「宿王華若有人聞是藥王菩薩本事品者。」
【即前燒
身臂指本時所作苦行之事。】

「亦得無量無邊功德。」
【聞一善言心隨向善故能亦
獲無邊功德。】

「若有女人聞是藥王菩薩本事品。」
【女人得聞是藥
王品。】

「能受持者。」
【因聞敬信堅意受持。】

「盡是女身後不復受。」
【盡此女報後報男身。】

「若如來滅後後五百歲中。」
【即今末世屬後五百。】

「若有女人聞是經典如說修行。」
【女人聞經如經中
說依而行之。】

「於此命終。」
【於此娑婆報命終後。】

「即往安樂世界。」
【西方彌陀安樂國土。】

「阿彌陀佛。」
【此云無量壽佛。】

「大菩薩眾圍繞住處。」
【菩薩大眾圍繞佛處。】

「生蓮華中寶座之上。」
【即指九品土寶蓮臺。】

「不復為貪欲所惱。」
【何故聞是藥王品經即捨女身
生安樂土中貪愛故受女人身今聞藥王捨身之事
悟色性空不生貪著故能脫也。】

「亦復不為瞋恚愚癡所惱。」
【妬色生瞋今知色空息
瞋心也貪瞋不捨不擇尊卑及以種類即癡心也今
因經故瞋癡亦滅。】

「亦復不為憍慢嫉妬諸垢所惱。」
【有憍慢心則輕下
小有嫉妬心則忌婢妾垢汙自心今因經故回心向
善諸病自除則不被惱。】

「得菩薩神通無生法忍。」
【此明悟心生淨土巳得通
證忍因不著故住於空寂定中發得自在神通由能
安忍了生法空得無生忍。】

「得是忍巳眼根清淨。」
【色壞眼故為恩愛奴眼不著
色根則清淨。】

「以是清淨眼根見七百萬二千億那由他恒河沙等
諸佛如來。」
【七百萬者即是表對七支功德二千億
者即是表顯真俗二諦眼根淨故一切七支空有之
境以蘊空智悉見諸相無非是佛。】

「是時諸佛遙共讚言。」
【體本因人望於果位相去尚
遠故云遙讚。】

「善哉善哉善男子汝能於釋迦牟尼佛法中。」
【今藥
王品是佛所說故云能於釋迦法中。】

「受持讀誦思惟是經。」
【即自行也。】

「為他人說。」
【即利他人自利利他名菩薩也。】

「所得福德無量無邊。」
【利益深也。】

「火不能焚。」
【以忍力故一切嗔火所不能燒。】

「水不能漂。」
【以絕愛故一切貪水所不能漂。】

「汝之功德千佛共說不能令盡。」
【縱使千佛一時共
說所得功德亦不能盡。】

「汝今巳能破諸魔賊。」
【魔有四種所謂五蘊魔煩惱
魔死魔天魔前三內魔四是外魔賊有六種六根為
男六塵為女六識為媒自劫家寶了性空寂根塵清
淨外魔不作內障潛消名破魔賊。】

「壞生死軍。」
【有貪瞋癡造身口業則受生死塵既不
緣根無所偶生死軍壞。】

「諸餘怨敵皆悉摧滅。」
【大陣既破餘惑自消譬如日
出霜露咸晞。】

「善男子百千諸佛以神通力共守護汝。」
【一切妄念
悉轉為善是諸善念常護一心名百千佛神通之力
所共守護。】

「於一切世間天人之中無如汝者。」
【得忍菩薩住自
在通云何人天而能比擬。】

「唯除如來。」
【得是除得如來一人。】

「其諸聲聞辟支佛乃至菩薩智慧禪定無有與汝等
者。」
【三乘之中菩薩最勝權教菩薩比今圓人斷不
可及。】

「宿王華此菩薩成就如是功德智慧之力。」
【功德力
故成就福報智慧力故滅諸生死。】

「若有人聞是藥王菩薩本事品能隨喜讚善者。」
【有
聞是經隨順歡喜讚言善哉者。】

「是人現世口中常出青蓮華香。」
【口談善事香從口
出。】

「身毛孔中常出牛頭旃檀之香。」
【其身淨故香從內
發毛孔出香。】

「所得功德如上所說。」
【即指上文。】

「是故宿王華以此藥王菩薩本事品囑累於汝。」
【以
苦行事囑宿王華勸人行也。】

「我滅度後後五百歲中。」
【即末法萬年初五百歲今
日是也。】

「廣宣流布。」
【囑令廣說流布世上。】

「於閻浮提無令斷絕。」
【閻浮從樹為名提即南洲常
令相續勿斷法種。】

「惡魔魔民。」
【魔王即殺害主魔民即隨從者。】

「諸天龍夜叉鳩槃茶等。」
【此皆魔外非是護法諸天
龍也鳩槃茶者即厭魅鬼。】

「得其便也。」
【不令魔外同求其便。】

「宿王華汝當以神通之力守護是經。」
【以巳所證大
神通力常加守護於是經典。】

「所以者何。」
【何故囑付如是之嚴。】

「此經則為閻浮提人病之良藥。」
【色心二病皆可得
治。】

「若人有病得聞是經病即消滅。」
【知經所行自然病
瘥。】

「不老不死。」
【云何持經得不老死如常不輕更增壽
命即其證也。】

「宿王華汝若見有受持是經者。」
【遇持經者。】

「應以青蓮華盛滿末香供散其上。」
【青是東方之色
表於仁慈末香即是表於細行由持經人慈心發行
故以是散。】

「散巳作是念言。」
【散華供巳當作是念。】

「此人不久必當取草坐於道場。」
【應身之佛以草為
座釋迦如來觀三世佛皆悉在於樹下成道見刈草
者遂立其前彼人問云莫欲是否世尊默然其人束
草以施世尊取之為座樹下安坐成無上覺故云不
久必當取草坐於樹下菩提道場。】

「破諸魔軍。」
【示現成道震動魔宮魔故來戰須用破
也。】

「當吹法螺。」
【螺聲發時即是改號諸佛說法轉凡成
聖即改號義名吹螺也。】

「擊大法皷。」
【擊皷之時即是集眾佛演法音眾集諦
聽名擊法皷。】

「度脫一切眾生老病死海。」
【度諸眾生出生死海。】

「是故求佛道者。」
【以是之故凡求道者。】

「見有受持是經典人。」
【見有持此法華經者。】

「應當如是生恭敬心。」
【應當如上生心致敬。】

「說是藥王菩薩本事品時。」
【佛說是時。】

「八萬四千菩薩得解一切眾生語言陀羅尼。」
【了一
切句即是一句一句者何妙法華是得此解者名陀
羅尼。】

「多寶如來於寶塔中。」
【因宿王華多寶未去。】

「讚宿王華菩薩言善哉善哉宿王華。」
【美其善問難
行苦行足勸時心所以讚善。】

「汝成就不可思議功德。」
【汝發此問功德難思。】

「乃能問釋迦牟尼佛如此之事。」
【即是如上苦行之
事。】

「利益無量一切眾生。」
【眾生聞者見賢思齊利益何
窮無有限量。】

「妙法蓮華經妙音菩薩品第二十四」

【以前諸品次第相由各有起盡自囑累後因宿王
華問於藥王說本事品讚揚苦行化他流通此妙
音品因佛放光妙音遠至宿以音樂供雲雷音今
得此號如下廣說。】

「爾時釋迦牟尼佛放大人相肉髻光明。」
【佛頂之上
有一肉團如髻之狀即三十二相中之一從肉髻上
放光明者表最上乘第一之法。】

「及放眉間白毫相光。」
【兩眉中間印堂之處有一白
毫長一丈五尺色如珂雪宛轉眉間外有八稜中空
如筒凡放光明從中間出兩眉表於空有二諦中間
白毫即表中道第一義諦。】

「徧照東方百八萬億那由他恒河沙等諸佛世界。」

【東方震位為動之土百八萬億表十八界。】

「過是數巳有世界名淨光莊嚴。」
【楞嚴云十方諸佛
於十八界一一修習皆得圓通超過十八則是諸佛
淨光莊嚴。】

「其國有佛號淨華宿王智。」
【經云如蓮華在水清淨
而質直故曰淨華如月天子星宿中王智慧成就如
月之明故曰宿王智。】

「如來應供正徧知明行足善逝世間解無上士調御
丈夫天人師佛世尊。」
【如序品解。】

「為無量無邊菩薩大眾恭敬圍繞而為說法。」
【眾敬
圍繞佛為說法。】

「釋迦牟尼佛。」
【釋迦此云能仁牟尼此云寂默。】

「白毫光明徧照其國。」
【釋迦毫光照淨嚴國。】

「爾時一切淨光莊嚴國中有一菩薩名曰妙音久巳
植眾德本。」
【久巳修行種佛善根。】

「供養親近無量百千萬億諸佛。」
【巳曾近事眾多諸
佛。】

「而悉成就甚深智慧。」
【甚深智慧即佛慧也。】

「得妙幢相三昧。」
【三昧此云正定得深妙定安住不
動名妙幢相。】

「法華三昧。」
【心法圓明清淨離染如蓮華王映水開
敷。】

「淨德三昧。」
【離一切相修習諸善名為淨德。】

「宿王戲三昧。」
【心明無礙遊畢竟空如星宿王之所
遊戲。】

「無緣三昧。」
【如來大慈凡有三種一眾生緣慈緣眾
生境起於慈心二法緣慈觀一切法悉皆空寂不見
有礙起大慈心三無緣慈無心緣念一切眾生有感
即應無往不通如淨月輪影含萬水。】

「智印三昧。」
【以真實智印一切法即妄而真。】

「解一切眾生語言三昧。」
【眾生之類所說不同菩薩
定智悉能解了。】

「集一切功德三昧。」
【能於正定聚集一切無邊功德。】

「清淨三昧。」
【了性本空遠塵離垢。】

「神通遊戲三昧。」
【以神通力現種種相徧遊法界化
諸有情。】

「慧炬三昧。」
【得大慧明如炬除暗。】

「莊嚴王三昧。」
【以佛莊嚴而自莊嚴。】

「淨光明三昧。」
【以淨妙光照明一切。】

「淨藏三昧。」
【淨心住於如來密藏。】

「不共三昧。」
【不共三乘佛之三昧。】

「日旋三昧。」
【淨智明了如日旋轉。】

「得如是等。」
【三昧名多故且略指。】

「百千萬億恒河沙等諸大三昧。」
【言此菩薩所證甚
深。】

「釋迦牟尼佛光照其身。」
【佛光遠照彼菩薩身。】

「即白淨華宿王智佛言。」
【因見光照遂往白佛。】

「世尊我當往詣娑婆世界。」
【欲從彼土來至此方。】

「禮拜親近供養釋迦牟尼佛。」
【所來之意為欲親近
禮事釋迦。】

「及見文殊師利法王子菩薩。」
【如序品解。】

「藥王菩薩。」
【如前品解。】

「勇施菩薩。」
【菩薩善能勇猛行施。】

「宿王華菩薩。」
【宿王即月華喻淨心。】

「上行意菩薩。」
【發大道心修無上行。】

「莊嚴王菩薩。」
【以佛功德諸王三昧而自莊嚴。】

「藥上菩薩。」
【以上妙藥施一切人如來印為藥上菩
薩。】

「爾時淨華宿王智佛告妙音菩薩。」
【妙音將行彼佛
囑付。】

「汝莫輕彼國生下劣想。」
【汝今欲往莫於娑婆作下
劣想。】

「善男子彼娑婆世界高下不平。」
【人心不等地亦如
然楞嚴云當平心地則世界地自然平正。】

「土石諸山。」
【以執妄故我人岳立。】

「穢惡充滿。」
【內則四大色身雜穢充徧外則地獄餓
鬼畜生盈滿。】

「佛身卑小。」
【佛隨人量劣應丈六。】

「諸菩薩眾其形亦小。」
【菩薩助化隨佛大小。】

「而汝身四萬二千由旬。」
【四萬二千者表四萬二千
福河常澍如律所明。】

「我身六百八十萬由旬。」
【六百者表六波羅蜜八十
萬者表於八正。】

「汝身第一端正百千萬福。」
【戒定功德。】

「光明殊妙。」
【智慧功德。】

「是故汝往莫輕彼國。」
【結上誡意。】

「若佛菩薩及國土生下劣想。」
【彼佛現淨攝受上流
釋迦現穢折伏下愚依正之相悉不如彼。】

「妙音菩薩白其佛言。」
【因佛告誡菩薩答之。】

「世尊我今詣娑婆世界。」
【我今所往彼堪忍土。】

「皆是如來之力。」
【皆承如來慈善根力。】

「如來神通遊戲。」
【皆以如來神通遊化。】

「如來功德智慧莊嚴。」
【皆以如來所行之處檀等五
度功德莊嚴甚深般若智慧莊嚴我心如是願勿有
慮。】

「於是妙音菩薩不起于座。」
【不起彼中淨光國座。】

「身不動搖而入三昧。」
【欲現神通故先入定。】

「以三昧力於耆闍崛山。」
【此云靈鷲。】

「去法座不遠。」
【去釋迦佛說法之座而不甚遠。】

「化作八萬四千。」
【表破此數塵勞煩惱。】

「眾寶蓮華。」
【轉惑為智成菩提道。】

「閻浮檀金為莖。」
【金為莖梗表中道智。】

「白銀為葉。」
【銀為蓮葉表諸梵行。】

「金剛為鬚。」
【細密中智如蓮華鬚。】

「甄叔迦寶以為其臺。」
【甄叔迦此云赤色華蓮臺赤
色如甄迦。】

「爾時文殊師利法王子見是蓮華而白佛言。」
【見蓮
華現問佛所以。】

「世尊是何因緣先現此瑞。」
【為何因緣先現瑞相。】

「有若干千萬蓮華閻浮檀金為莖白銀為葉金剛為
鬚甄叔迦寶以為其臺。」
【具述眾眼所見之相。】

「爾時釋迦牟尼佛告文殊師利是妙音菩薩摩訶薩。」

【佛告文殊是妙音現。】

「欲從淨華宿王智佛國。」
【言所來處。】

「與八萬四千菩薩圍繞。」
【言同行眾。】

「而來至此娑婆世界。」
【欲來此處。】

「供養親近禮拜於我。」
【意為供佛。】

「亦欲供養聽法華經。」
【兼為供眾及以聽經。】

「文殊師利白佛言。」
【復欲問佛知其所修。】

「世尊是菩薩種何善本。」
【問宿善根。】

「修何功德。」
【問所修德。】

「而能有是大神通力。」
【指所現事。】

「行何三昧。」
【行何正定通因定發故問三昧。】

「願為我等說是三昧名字。」
【求問定名。】

「我等亦欲勤修行之。」
【見賢思齊。】

「行此三昧乃能見是菩薩色相大小威儀進止。」
【得
彼三昧則知其身。】

「惟願世尊以神通力。」
【願承佛力。】

「彼菩薩來令我得見。」
【得見妙音。】

「爾時釋迦牟尼佛告文殊師利。」
【語文殊知。】

「此久滅度多寶如來當為汝等而現其相。」
【委在多
寶。】

「時多寶佛告彼菩薩善男子來。」
【因釋迦委故語妙
音。】

「文殊師利法王子欲見汝身。」
【因為文殊欲見相故。】

「于時妙音菩薩於彼國沒。」
【先是現通今動身至。】

「與八萬四千菩薩俱共發來。」
【一念動時眾念俱轉
如一人動眾悉從之。】

「所經諸國六種震動。」
【菩薩行處地皆震動表破無
明轉十八界。】

「皆悉雨於七寶蓮華。」
【雨七寶華表七善業。】

「百千天樂不鼓自鳴。」
【無心之說名為天樂由不作
意所以謂之不鼓自鳴。】

「是菩薩目如廣大青蓮華葉。」
【廣大慈眼如紺青蓮。】

「正使和合百千萬月。」
【正使聚集百千萬億清淨月
輪。】

「其面貌端正復過於此。」
【亦不足喻面貌端正。】

「身真金色無量百千功德莊嚴。」
【紫金身相皆是積
劫功德莊嚴。】

「威德熾盛。」
【威勢德善三俱熾盛。】

「光明照耀。」
【身之光明照耀無量。】

「諸相具足。」
【百千相好皆悉具足。】

「如那羅延堅固之身。」
【那羅延即金剛力士喻菩薩
身如是堅固。】

「入七寶臺。」
【入蓮華座。】

「上升虗空。」
【乘空而來。】

「去地七多羅樹。」
【與地相去高五丈許。】

「諸菩薩眾恭敬圍繞。」
【眷屬擁從。】

「而來詣此娑婆世界耆闍崛山。」
【詣靈鷲山。】

「到巳下七寶臺。」
【從蓮華下。】

「以價直百千瓔珞。」
【執此瓔珞以為贄見。】

「持至釋迦牟尼佛所。」
【到於佛前。】

「頭面禮足。」
【進見之禮。】

「奉上瓔珞。」
【瓔珞之具寶珠結成猷瓔珞者表以智
珠而相見也。】

「而白佛言。」
【具禮巳畢然後傳信。】

「世尊淨華宿王智佛問訊世尊少病少惱。」
【是問應
身少有病惱。】

「起居輕利。」
【動靜輕快。】

「安樂行不。」
【身心安樂所行易不。】

「四大調和不。」
【四大色身皆調順不。】

「世事可忍不。」
【處世行事可忍耐不。】

「眾生易度不。」
【眾生之類易度脫不。】

「無多貪欲嗔恚愚癡嫉妬慳慢不。」
【貪嗔癡即三毒
嫉妬於他慳悋傲慢則難可教化眾生未免但得無
多足可授道。】

「無不孝父母。」
【父母至親不孝其親如何入道。】

「不敬沙門邪見不。」
【不敬沙門則有邪見此非道器
無是等不。】

「善心不。」
【有念善心為道之本。】

「攝五情不。」
【常途說有六情今別問心次問五情皆
能攝不。】

「世尊眾生能降伏諸魔怨不。」
【內則五陰魔煩惱魔
死魔外則天魔為能降伏令不作不。】

「久滅度多寶如來在七寶塔中來聽法不。」
【多寶宿
願在處聽經故有此問妙音之來因多寶喚善男子
來云何今者更問來不此是妙音傳彼本師淨華智
佛因妙音至問訊釋迦。】

「又問訊多寶如來安隱少惱。」
【多寶巳滅問寂定身。】

「堪忍久住不。」
【堪耐世情在寶塔中能久住不。】

「世尊我今欲見多寶佛身。」
【囑累品前釋迦起身多
寶塔閇今妙音來故欲見之。】

「惟願世尊示我令見。」
【願以佛力顯示令見。】

「爾時釋迦牟尼佛語多寶佛是妙音菩薩欲得相見。」

【為引進也。】

「時多寶佛告妙音言善哉善哉。」
【歎美之辭。】

「汝能為供養釋迦牟尼佛及聽法華經并見文殊師
利等故來至此。」
【妙音此行凡有三意一為供佛二
為聽經三為見諸菩薩所以多寶歎言善哉。】

「爾時華德菩薩。」
【義約如華之妙明德馨香故名華
德。】

「白佛言。」
【前文殊問多寶如來得見其相猶未得聞
善根功德故此再問。】

「世尊是妙音菩薩種何善根修何功德。」
【問彼菩薩
修種兩端。】

「有是神力。」
【神力廣大變現如是所證必深。】

「佛告華德菩薩過去有佛名雲雷音王。」
【應身如雲
覆三千界慈音如雷普震一切為法中王。】

「多陀阿伽度。」
【此云如來。】

「阿羅訶。」
【此云應供。】

「三藐三佛陀。」
【此云正等正覺。】

「國名現一切世間。」
【一切世間所有之事悉於中現。】

「劫名喜見。」
【時世昇平人所喜見。】

「妙音菩薩於萬二千歲以十萬種伎樂。」
【經是許時
以眾伎樂。】

「供養雲雷音王佛。」
【為於佛故修此供養。】

「并奉上八萬四千七寶鉢。」
【八萬四千表法門也七
寶為鉢寶喻七善鉢可盛貯喻眾善願。】

「以是因緣果報。」
【善心是因猷樂奉鉢是其善緣今
得勝報即是善果。】

「今生淨華宿王智佛國有是神力。」
【是答華德修種
之問。】

「華德於汝意云何爾時雲雷音王佛所妙音菩薩伎
樂供養奉上寶器者豈異人乎今此妙音菩薩摩訶
薩是。」
【指今妙音即是昔者。】

「華德是妙音菩薩巳曾供養親近無量諸佛久植德
本。」
【久曾種植德善根本。】

「又值恒河沙等百千萬億那由他佛。」
【積德之深。】

「華德汝但見妙音菩薩其身在此。」
【謂但見此莫知
其他。】

「而是菩薩現種種身。」
【即無邊身。】

「處處為諸眾生說是經典。」
【隨所應度現形說法。】

「或現梵王身。」
【為離欲者現梵天身。】

「或現帝釋身。」
【為十善者現欲天身。】

「或現自在天身。」
【為以福業受自在者即為示現化
樂天身。】

「或現大自在天身。」
【為有福德現成受用得大自在
者現他化自在天身。】

「或現天大將軍身。」
【即諸天王勇猛大將如散脂天
及毗紐等。】

「或現毗沙門天王身。」
【即是北方多聞天王欲護世
者為現此身。】

「或現轉輪聖王身。」
【欲作輪王統國土者為現此身。】

「或現諸小王身。」
【諸小國土人王之身。】

「或現長者身。」
【其人長者九事厚重為現此身。】

「或現居士身。」
【無心汗祿清淨自居為現此身。】

「或現宰官身。」
【欲為宰官剖斷曲直為現此身。】

「或現婆羅門身。」
【於俗流中行淨之者為現此身。】

「或現比丘比丘尼。」
【男欲為僧女欲為尼為現此身。】

「優婆塞優婆夷身。」
【男女欲持五八戒者為現此身。】

「或現長者居士婦女身。」
【欲作長者居士之妻為現
此身。】

「或現宰官婦女身。」
【為宰官婦現婦女身。】

「或現婆羅門婦女身。」
【為化此類又見其身。】

「或現童男童女身。」
【或為男子不壞男根為現童男
或為女子不壞女根為現童女。】

「或現天龍夜叉乾闥婆阿脩羅迦樓羅緊那羅摩睺
羅伽人非人等身。」
【即八部眾如序品解。】

「而說是經。」
【如上所現蓋欲為彼說經之故。】

「諸有地獄餓鬼畜生。」
【諸有即是通指三界遊戲地
獄大悲代苦現作餓鬼出乳濟飢化作畜生教與智
慧。】

「及眾難處。」
【應是一切患難之處。】

「皆能救濟。」
【三塗八難皆能救之。】

「乃至於王後宮變為女身而說是經。」
【應以后妃婦
女之身而得度者即為現之。】

「華德是妙音菩薩能救護娑婆世界諸眾生者。」
【妙
音所以能救此土諸眾生者。】

「是妙音菩薩如是種種變化現身。」
【以能如是隨緣
應現。】

「在此娑婆國土為諸眾生說是經典。」
【如是現相皆
為說經。】

「於神通變化智慧無所損減。」
【神通變化即是定力
智慧即是般若之力以智化化如燈分燈始自一燈
傳至無量本燈不失故無損減。】

「是菩薩以若干智慧明照娑婆世界。」
【為世明燈破
眾生暗。】

「令一切眾生各得所知。」
【各隨根性令得開解。】

「於十方恒河沙世界中亦復如是。」
【非特化此十方
亦然。】

「若應以聲聞形得度者現聲聞形而為說法。」
【如富
樓那本是大權內秘大行外現聲聞。】

「應以辟支佛形得度者現辟支佛形而為說法。」
【即
現緣覺獨覺之身。】

「應以菩薩形得度者現菩薩形而為說法。」
【為大根
者現菩薩相。】

「應以佛形得度者即現佛形而為說法。」
【登住巳去
有神通力能現佛形隨機應化。】

「如是種種隨所應度而為現形。」
【但應現者即皆現
之。】

「乃至應以滅度而得度者示現滅度。」
【唱言入滅令
生敬慕。】

「華德妙音菩薩摩訶薩成就大神通智慧之力其事
如是。」
【結括答意以告華德。】

「爾時華德菩薩白佛言。」
【巳聞化事未知所住神通
三昧名為何等。】

「世尊是妙音菩薩深種善根。」
【如上所說。】

「世尊是菩薩住何三昧。」
【安住何等正定之中。】

「而能如是在所變現度脫眾生。」
【善解如是變現度
生。】

「佛告華德菩薩善男子其三昧名現一切色身。」
【一
切色身悉能應現。】

「妙音菩薩住是三昧中。」
【住此正定。】

「能如是饒益無量眾生。」
【在處現形為說妙法令得
開悟即名饒益。】

「說是妙音菩薩品時與妙音菩薩俱來者八萬四千
人。」
【同行之眾。】

「皆得現一切色身三昧。」
【亦同妙音證此三昧。】

「此娑婆世界無量菩薩亦得是三昧。」
【此界菩薩聞
說妙音所住三昧亦同證入。】

「及陀羅尼。」
【即是善解一切眾生語言三昧。】

「爾時妙音菩薩摩訶薩供養釋迦牟尼佛及多寶佛
塔巳。」
【供佛聽經其事巳畢。】

「還歸本土。」
【復還淨華宿王智佛所。】

「所經諸國六種震動。」
【表對六番破無明惑。】

「雨寶蓮華。」
【表行善因。】

「作百千萬億種種伎樂。」
【表得無量禪悅法喜。】

「既到本國與八萬四千菩薩圍繞至淨華宿王智佛
所白佛言。」
【至佛座下告以歸意。】

「世尊我到娑婆世界饒益眾生。」
【到娑婆者為益眾
生。】

「見釋迦牟尼佛。」
【得見釋迦。】

「及見多寶佛塔。」
【次見寶塔。】

「禮拜供養。」
【禮事奉供二大世尊。】

「又見文殊師利法王子菩薩及見藥王菩薩得勤精
進力菩薩勇施菩薩等。」
【及以得見諸大菩薩。】

「亦令是八萬四千菩薩得現一切色身三昧。」
【述往
還處利益之事以告世尊。】

「說是妙音菩薩來往品時。」
【釋迦佛說妙音來往饒
益事時。】

「四萬二千天子得無生法忍。」
【諸天聞法得入聖位
住無生忍。】

「華德菩薩得法華三昧。」
【華德聞巳即時證得法華
三昧了性本空不染世間法如蓮華在水。】

妙法蓮華經句解卷第七

妙法蓮華經句解卷第八
錢塘廣照沙門　釋　聞達

「妙法蓮華經觀世音菩薩普門品第二十五」

【世尊大慈依如實慧演說上乘圓融妙法清淨質
直如蓮華王以教末世一切菩薩是故名曰妙法
蓮華文詮此義名為經也觀音本是正法明王為
度眾生依方便門隱實揚權現菩薩相無盡意者
非不知之欲顯觀音普門示現大慈大悲不思議
力故為眾生合掌請問。】

「爾時無盡意菩薩。」
【菩薩善能入佛知見通達無盡
深妙之意。】

「即從座起。」
【心欲請法故從座起。】

「徧袒右肩。」
【表事師時便於執作。】

「合掌向佛而作是言。」
【合掌致敬向佛陳情。】

「世尊觀世音菩薩。」
【今此會中觀世音者。】

「以何因緣名觀世音。」
【名不虗得必有所由。】

「佛告無盡意菩薩。」
【因菩薩問故佛答之。】

「善男子若有無量百千萬億眾生受諸苦惱。」
【有諸
眾生受苦惱時。】

「聞是觀世音菩薩一心稱名。」
【聞觀音名一心稱念。】

「觀世音菩薩即時觀其音聲皆得解脫。」
【聲屬耳聞
今云觀者此是心聞菩薩慈悲以心觀聞而拔其苦。】

「若有持是觀世音菩薩名者。」
【若人持此菩薩名號。】

「設入大火火不能燒。」
【嗔火起時焚燒三界一念轉
善火作池涼。】

「由是菩薩威神力故。」
【此由菩薩威神之力。】

「若為大水所漂。」
【貪水漲時沒溺世界一念知足業
海乾枯。】

「稱其名號即得淺處。」
【聞聲察理漸際邊涯。】

「若有百千萬億眾生為求金銀琉璃硨磲碼碯珊瑚
琥珀真珠等寶。」
【琉璃石中之寶出波羅柰國此方
有者以藥燒成像彼寶耳硨磲海中螺貝如車之渠
碼碯生於石中其色紅潤如馬之腦珊瑚生於海中
狀如小樹琥珀千年茯苓之所變作真珠即蚌珠也。】

「入於大海。」
【為財販海。】

「假使黑風吹其船舫飄墮羅剎鬼國。」
【鬼國近於須
彌山下人若入彼即為所害在事易明若表法者為
貪財故入於欲海被無明風吹殻漏般飄墮三毒羅
剎鬼國流而莫返溺苦海中。】

「其中若有乃至一人稱觀世音菩薩名者。」
【船中若
有下至一人能稱觀世音菩薩名號。】

「是諸人等皆得解脫羅剎之難。」
【一人持名眾皆脫
苦所謂一善能消百惡。】

「以是因緣名觀世音。」
【以能聞聲觀時救難故名觀
音。】

「若復有人臨當被害。」
【謂當受戮臨命終時。】

「稱觀世音菩薩名者。」
【為苦所逼稱菩薩名。】

「彼所執刀杖尋段段壞而得解脫。」
【如孫敬德在獄
持名臨刑刀壞事驗尤多若表法者惡念起處臨當
喪身一念回光能行忍辱胸中釰戟無有不壞。】

「若三千大千國土滿中夜叉羅剎欲來惱人。」
【若諸
國土所有惡鬼夜叉羅剎萌於惡意欲來相惱若表
法者三千即是妄念之心惡毒如彼夜叉羅剎毒由
心起反自惱身。】

「聞其稱觀世音菩薩名者是諸惡鬼尚不能以惡眼
視之況復加害。」
【鬼雖獰惡聞菩薩名惡眼即閉不
敢懷嗔況加殺害若表法者毒雖熾盛思菩薩時惡
見即息況復興害。】

「設復有人若有罪若無罪杻械枷鏁檢繫其身。」
【若
果有罪囚於囹圄若或無罪橫羅其殃。】

「稱觀世音菩薩名者。」
【若能稱念菩薩名者。】

「皆悉斷壞即得解脫。」
【杻即木杻械即匣床枷項鑽
足以念菩薩威神之力皆悉脫壞若表法者惡念起
時拘繫其身不得自在思惟菩薩惡念自灰遠離煩
惱如脫杻械。】

「若三千大千國土滿中怨賊。」
【內則六賊外則冤盜。】

「有一商主將諸商人賫持重寶經過險路。」
【商主喻
心王諸商喻心數賫持重寶喻拘佛往經過險路喻
涉生死約事相說謂賊宼處主伴同行賫財度險。】

「其中一人作是唱言。」
【於其眾中一人作唱。】

「諸善男子勿得恐怖。」
【慰眾勿怖有方便門。】

「汝等應當一心稱觀世音菩薩名號。」
【勸眾一心同
稱聖號。】

「是菩薩能以無畏施於眾生。」
【是觀世音能以安樂
自在無畏施與一切。】

「汝等若稱名者。」
【汝等若能稱菩薩號。】

「於此怨賊當得解脫。」
【藉菩薩力可以脫災。】

「眾商人聞俱發聲言南無觀世音菩薩。」
【眾聞是語
悉皆稱念。】

「稱其名故即得解脫。」
【三千界內六賊充滿但得一
善以為主宰牽引餘心皆成善念則可保全如來重
擔諸善法財智慧珍寶。】

「無盡意觀世音菩薩摩訶薩威神之力巍巍如是。」

【却敵曰威感應曰神解苦是力巍巍即是顯赫之狀
上文歷舉能救諸難令得解脫故云如是。】

「若有眾生多於婬欲常念恭敬觀世音菩薩便得離
欲。」
【多欲之時常能思念恭敬觀音修不淨觀是人
則能離於婬欲。】

「若多瞋恚常念恭敬觀世音菩薩便得離瞋。」
【多嗔
之時常行恭敬念觀音名修慈悲觀止於毒害則能
離嗔。】

「若多愚癡常念恭敬觀世音菩薩便得離癡。」
【不識
好惡多愚昧時常念觀音修因緣觀善知通塞則能
離癡。】

「無盡意觀世音菩薩有如是等大威神力多所饒益。」

【能滅三毒獲清淨智名大威神饒益一切。】

「是故眾生常應心念。」
【以有益故眾生常當一心繫
念。】

「若有女人設欲求男。」
【女人或願求生男子。】

「禮拜供養觀世音菩薩。」
【禮拜滅罪供養生福是得
子因。】

「便生福德智慧之男。」
【禮供之故感生福德志誠之
故感生智慧功由母德應在子身。】

「設欲求女便生端正有相之女。」
【由母心正女亦端
正由母心慈女足相好。】

「宿植德本眾人愛敬。」
【感得宿生曾種福業人愛敬
者以為其女。】

「無盡意觀世音菩薩有如是力。」
【隨人意願有求皆
得。】

「若有眾生恭敬禮拜觀世音菩薩福不唐捐。」
【若能
禮敬必得其福無有虗棄。】

「是故眾生皆應受持觀世音菩薩名號。」
【以福多故
皆當受持。】

「無盡意若有人受持六十二億恒河沙菩薩名字。」

【若人持念諸菩薩名。】

「復盡形供養飲食衣服臥具醫藥。」
【復能終身四事
供養。】

「於汝意云何是善男子善女人功德多不。」
【汝意如
何是善男女持名供養眾多菩薩功德多不。】

「無盡意言甚多世尊。」
【答佛所問功德甚多。】

「佛言若復有人受持觀世音菩薩名號乃至一時禮
拜供養。」
【若人受持觀音名號乃至少時禮敬奉供。】

「是二人福正等無異。」
【一人受持六十二億恒沙名
號終身供養一人受持觀音名號一時供養如是二
人所獲福德正好相等更無有異何故如是楞嚴云
世尊我一名號與彼眾多名號無異由我修習得真
圓通。】

「於百千萬億劫不可窮盡。」
【一時之福受用無窮。】

「無盡意受持觀世音菩薩名號得如是無量無邊福
德之利。」
【顯示受持功德無量勸令歸散念觀世音。】

「無盡意菩薩白佛言。」
【前文是問菩薩云何名為觀
音今此乃問緣何遊此云何度生欲顯菩薩普門示
現大自在力故問起也。】

「世尊觀世音菩薩云何遊此娑婆世界。」
【問以何緣
遊娑婆界。】

「云何而為眾生說法。」
【問以何法為眾生說。】

「方便之力其事云何。」
【遊行說法是其方便革凡成
聖名方便力是二種事其相如何。】

「佛告無盡意菩薩善男子若有國土眾生應以佛身
得度者。」
【若國土中有其眾生當以佛形得度脫者。】

「觀世音菩薩即現佛身而為說法。」
【現如來相引之
入道。】

「應以辟支佛身得度者。」
【若有樂修緣覺獨覺。】

「即現辟支佛身而為說法。」
【隨類應現以順前機。】

「應以聲聞身得度者。」
【若有樂修四諦之道。】

「即現聲聞身而為說法。」
【現羅漢相以逗其機。】

「應以梵王身得度者。」
【若有離欲樂清淨者。】

「即現梵王身而為說法。」
【現梵天身說離欲法。】

「應以帝釋身得度者。」
【若有欲生忉利天者。】

「即現帝釋身而為說法。」
【現欲界身說十善法。】

「應以自在天身得度者。」
【欲身自在遊十方者。】

「即現自在天身而為說法。」
【現化樂天身說自在樂
法。】

「應以大自在天身得度者。」
【欲身自在飛行虗空。】

「即現大自在天身而為說法。」
【現色究竟天身說諸
禪三昧法。】

「應以天大將軍身得度者。」
【欲統鬼神護國土者。】

「即現天大將軍身而為說法。」
【現天大猛將身如散
脂大將等為說救護眾生之法。】

「應以毗沙門身得度者。」
【欲統世界護眾生者。】

「即現毗沙門身而為說法。」
【為說治世護生之法。】

「應以小王身得度者。」
【欲為人王治國邑者。】

「即現小王身而為說法。」
【為說安國治民之法。】

「應以長者身得度者。」
【欲為重厚世所尊敬。】

「即現長者身而為說法。」
【為說重厚尊敬之法。】

「應以居士身得度者。」
【愛談名理語清淨自居者。】

「即現居士身而為說法。」
【為說清淨攝修之法。】

「應以宰官身得度者。」
【有愛治民剖判曲直。】

「即現宰官身而為說法。」
【為說公正清明之法。】

「應以婆羅門身得度者。」
【有愛數術攝衛自安。】

「即現婆羅門身而為說法。」
【為說養生息命之法。】

「應以比丘比丘尼優婆塞優婆夷身得度者。」
【有出
家者樂持具戒有在家者樂五八戒。】

「即現比丘比丘尼優婆塞優婆夷身而為說法。」
【為
說具戒五八戒法。】

「應以長者居士宰官婆羅門婦女身得度者。」
【有如
上等四種婦人內政立身以修家國。】

「即現婦女身而為說法。」
【為說內助修身之法。】

「應以童男童女身得度者。」
【若有男子不壞男根若
有女子愛樂處室。】

「即現童男童女身而為說法。」
【為說清淨童真之法。】

「應以天龍夜叉乾闥婆阿脩羅迦樓羅緊那羅摩睺
羅伽人非人等身得度者。」
【天即諸天天王及諸天
子龍即諸大龍王及龍眷屬夜叉此云捷疾鬼乾闥
婆此云樂神阿修羅此云無端正形狀醜故迦樓羅
此云金翅鳥緊那羅此云歌神摩睺羅伽此云大莽
蛇人即世人非人即是諸天修羅地獄餓鬼非同人
類故曰非人是等八部樂脫其倫求入道者。】

「即皆現之而為說法。」
【各隨其類而說諸法。】

「應以執金剛神得度者。」
【即執寶杵以護法者。】

「即現執金剛神而為說法。」
【為說勇銳護持之法。】

「無盡意是觀世音菩薩成就如是功德。」
【如是二字
即指上文成就諸事功能德善。】

「以種種形遊諸國土。」
【即三十二應入國土身。】

「度脫眾生。」
【徧十方界尋聲赴感前文之中無盡意
問觀音菩薩云何遊方為眾說法方便之力其義云
何故以此答。】

「是故汝等應當一心供養觀世音菩薩。」
【由是菩薩
德重慈深故勸一心修法供養。】

「是觀世音菩薩摩訶薩於怖畏急難之中能施無畏。」

【能於眾生怖畏急難施於無畏得大安樂。】

「是故此娑婆世界皆號之為施無畏者。」
【心險惡者
眾生畏之菩薩慈忍見者獲安。】

「無盡意菩薩白佛言。」
【蒙如來勸令修供養故白世
尊。】

「世尊我今當供養觀世音菩薩。」
【白佛知者擬欲行
施。】

「即解頸眾寶珠瓔珞價直百千兩金而以與之。」
【解
頸所嚴瓔珞之具極貴價者以奉觀音。】

「作是言仁者受此法施珍寶瓔珞。」
【事相布施有與
者有受者有所施物內外中間三處皆實執相布施
其福有限是有漏業報在人天法布施者見法空故
無與者無受者無所施物三輪空寂離一切相施一
人時如施一切施一切人與一人等以法供養心無
所擇名為平等清淨法施。】

「時觀世音菩薩不肯受之。」
【觀音力辭不受所施。】

「無盡意復白觀世音菩薩言。」
【由不納故所以重白。】

「仁者愍我等故受此瓔珞。」
【行施之法為表捨心施
而不受則不生福勸愍我等而為受之。】

「爾時佛告觀世音菩薩。」
【佛見施者辭意甚濃觀音
辭讓而不領納所以告之。】

「當愍此無盡意菩薩及四眾。」
【僧尼士女。】

「天龍夜叉乾闥婆阿脩羅迦樓羅緊那羅摩睺羅伽
人非人等故受是瓔珞。」
【佛勸觀音愍眾納受。】

「即時觀世音菩薩愍諸四眾及於天龍人非人等受
其瓔珞。」
【敬順佛意愍念眾生受無盡意所施瓔珞。】

「分作二分一分奉釋迦牟尼佛一分奉多寶佛塔。」

【施而不取表於知足不妄受也受巳轉施奉佛表於
世財無所吝也分二分者表平等施無所偏也施與
佛者表無上施回因向果成佛道也。】

「無盡意觀世音菩薩有如是自在神力。」
【如前所舉
總是菩薩自在無礙神通之力。】

「遊於娑婆世界。」
【前文之中無盡意問觀世音菩薩
云何遊此娑婆世界故此結示以答來機。】

「爾時無盡意菩薩以偈問曰。」
【什師譯本即無重頌
今此偈文是後來人以笈多本經中之偈入此本中
相承傳誦。】

「世尊妙相具我今重問彼。」
【初句歎佛次句重問。】

「佛子何因緣名為觀世音。」
【問觀音名從何而得。】

「具足妙相尊偈答無盡意。」
【因菩薩問佛以偈答。】

「汝聽觀音行善應諸方所。」
【三十二應善化諸方。】

「弘誓深如海歷劫不思議。」
【廣大誓願深如巨海歷
塵點劫莫能思議。】

「侍多千億佛發大清淨願。」
【侍奉無數千萬億佛發
於廣大清淨誓願。】

「我為汝略說。」
【許為無盡說觀音行。】

「聞名及見身。」
【若聞彼名及見身相。】

「心念不空過。」
【一心繫念未甞空過。】

「能滅諸有苦。」
【能滅三有一切苦惱此句總標下文
別顯。】

「假使興害意推落大火坑。」
【假使有人興毒害意卒
然推入大猛火坑。】

「念彼觀音力火坑變成池。」
【化諸熱惱為清涼池。】

「或漂流巨海龍魚諸鬼難。」
【黑風所吹大水所漂毒
龍惡魚夜叉羅剎巨海諸難。】

「念彼觀音力波浪不能沒。」
【菩薩力故臨危得免。】

「或在須彌峯為人所推墮。」
【高峯頂上被人推墮。】

「念彼觀音力如日虗空住。」
【如日處空不致有損。】

「或被惡人逐墮落金剛山。」
【被惡人逐失足墮山。】

「念彼觀音力不能損一毛。」
【以念力故不損一毛。】

「或值怨賊擾各執刀加害。」
【怨家惡賊持刃損害。】

「念彼觀音力咸即起慈心。」
【念菩薩力怨賊興慈免
加殺害。】

「或遭王難苦臨刑欲壽終。」
【犯罪至死。】

「念彼觀音力刀尋段段壞。」
【刀即段段自然損壞。】

「或囚禁枷鏁手足被杻械。」
【囹圄之難。】

「念彼觀音力釋然得解脫。」
【遇赦寬宥而得釋免。】

「呪詛諸毒藥所欲害身者。」
【口舌呪詛毒藥加臨。】

「念彼觀音力還著於本人。」
【譬如有人仰面唾天天
既不受還墮面中。】

「或遇惡羅剎毒龍諸鬼等。」
【遇諸惡類欲害身者。】

「念彼觀音力時悉不敢害。」
【一時回心不敢加害。】

「若惡獸圍繞利牙爪可怖。」
【若虎狼等可怖畏者。】

「念彼觀音力疾走無邊方。」
【念菩薩力疾自走去。】

「蚖蛇及蝮蠍氣毒煙火然。」
【毒虫之氣如煙火然。】

「念彼觀音力尋聲自回去。」
【念觀音力隨聲自去。】

「雲雷皷掣電降雹澍大雨。」
【雲興雷震電光迸掣降
雹澍雨損物之時。】

「念彼觀音力應時得消散。」
【即時晴霽免其灾惱。】

「眾生被困厄無量苦逼身。」
【眾生被於窮困厄難無
量眾苦逼切其身。】

「觀音妙智力能救世間苦。」
【世間厄難非智莫脫唯
智乃能避凶趍吉故云智力能救諸苦。】

「具足神通力廣修智方便。」
【神通智慧皆悉具足廣
修方便利益眾生。】

「十方諸國土無剎不現身。」
【十方剎海無不徧應。】

「種種諸惡趣地獄鬼畜生。」
【諸惡趣者即是三塗。】

「生老病死苦以漸悉令滅。」
【生老病死不能頓除故
云以漸悉令除滅。】

「真觀清淨觀。」
【以真實智照真實理名為真觀了法
空寂如太虗空名清淨觀。】

「廣大智慧觀。」
【以廣大智徧觀一切無不了了名智
慧觀。】

「悲觀及慈觀。」
【以大悲心觀眾生苦拔其患難名曰
悲觀以大慈心與眾生樂隨時制義名曰慈觀。】

「常願常瞻仰。」
【常常發願得獲瞻仰此勸修也。】

「無垢清淨光慧日破諸闇。」
【以無障垢清淨光耀智
慧日輪破諸幽暗。】

「能伏災風火普明照世間。」
【善能降伏癡風嗔火以
普明慧照諸世間。】

「悲體戒雷震。」
【菩薩之戒不殺生初悲則護生戒體
淨故名聲遠聞如雷之震。】

「慈意妙大雲。」
【慈心與樂濟慧眾生妙如大雲徧覆
一切。】

「澍甘露法雨。」
【口輪說法教化眾生如澍甘雨普潤
一切。】

「滅除煩惱𦦨。」
【慈悲法味如雲雷雨滅煩惱燄與清
涼樂。】

「諍訟經官處怖畏軍陣中。」
【有訟經官軍前怖畏。】

「念彼觀音力眾怨悉退散。」
【念觀音力眾怨自然悉
皆退散。】

「妙音觀世音。」
【開悟一切微妙之音觀察世間赴感
之音。】

「梵音海潮音。」
【清淨美妙如梵天音如大海潮普震
之音。】

「勝彼世間音。」
【遠勝一切世間之音。】

「是故須常念。」
【以是之故常當稱念。】

「念念勿生疑。」
【一念疑心能為道障應當深信勿生
疑惑。】

「觀世音淨聖。」
【觀音大士清淨至聖。】

「於苦惱死厄能為作依怙。」
【於諸眾生苦惱死厄能
為救護作大依怙。】

「具一切功德慈眼視眾生。」
【具足神通智慧方便以
慈悲眼等視眾生。】

「福聚海無量是故應頂禮。」
【菩薩之身即是智慧福
德之聚深廣無量猶如大海是故應當恭敬頂禮。】

「爾時持地菩薩。」
【楞嚴云毗舍佛時曾為比丘平地
待佛得蒙印證塵消智圓登無上覺名為持地。】

「即從座起前白佛言。」
【此品請主本無盡意今說經
竟持地起身而白佛者蓋因在會聞說菩薩普門示
現而讚善耳。】

「世尊若有眾生聞是觀世音菩薩品自在之業。」
【三
業運用無往不通名為自在。】

「普門示現神通力者。」
【開方便門普現一切所喜見
身神通妙用廣大力者。】

「當知是人功德不少。」
【若聞此品依而行之則發觀
音普門智慧故云是人功德不少。】

「佛說是普門品時眾中八萬四千眾生。」
【于時在會
聞法之者八萬四千眾生之性。】

「皆發無等等阿耨多羅三藐三菩提心。」
【無等等者
佛之智慧最上最尊超過一切故無與等非不與諸
究竟果佛悉皆平等此乃最妙無等之等故云無等
等即無上道心也。】

「妙法蓮華經陀羅尼品第二十六」

【普門品竟藥王請問若持是經得幾所福佛為發
明藥王歡喜說陀羅尼以護持者勇施及以諸天
天女亦皆說呪願欲護持故曰陀羅尼品然陀羅
尼而有顯密顯即經文如圓覺云有陀羅尼名為
圓覺密即呪語如今當品與說法者陀羅尼呪以
守護之又陀羅尼翻為總持總攝二邊遮惡護善
任持中道佛之正理於一法中具含多義能總能
持名總持也。】

「爾時藥王菩薩即從座起偏袒右肩合掌向佛而白
佛言。」
【避席起身偏袒合掌皎向於佛然後白言。】

「世尊若善男子善女人有能受持法華經者。」
【若善
男女聞法信受憶持之者。】

「若讀誦通利。」
【對本曰讀背念曰誦無有忘失名為
通利。】

「若書寫經卷。」
【若自書寫若教人書。】

「得幾所福。」
【如上之人得多少福。】

「佛告藥王若有善男子善女人供養八百萬億那由
他恒河沙等諸佛。」
【舉供佛福比校持經。】

「於汝意云何其所得福寧為多不。」
【此人供養眾多
諸佛所獲福德是為多不。】

「甚多世尊。」
【藥王答佛功德甚多。】

「佛言若善男子善女人能於是經乃至受持一四句
偈。」
【持經四句言極少者。】

「讀誦解義。」
【讀誦偈句解其義理。】

「如說修行。」
【如偈所說依之修行文雖不多解行功
德勝彼前人供佛之者。】

「功德甚多。」
【供養生福持經發慧以慧比福功德甚
多。】

「爾時藥王菩薩白佛言。」
【聞經福勝所以白佛。】

「世尊我今當與說法者陀羅尼呪以守護之。」
【欲以
妙呪護說法者。】

「即說呪曰。

安爾　曼爾　摩禰　摩摩禰　旨隸
遮棃第　賖咩　賖履多瑋　羶帝　目帝　目多
履　娑履　阿瑋娑履　桑履　娑履　叉裔　阿
叉裔　阿耆膩　羶帝　賖履　陀羅尼　阿盧伽
婆娑簸蔗毗叉膩　禰毗剃　阿便哆邏禰履剃
　阿亶哆波隷輸地　歐究𨽻　牟究隷　阿羅隷
　波羅隷　首迦差　阿三磨三履　佛陀毗吉利袠
帝　達磨波利差帝　僧伽涅瞿沙禰　婆舍婆舍
輸地　曼多邏　曼哆邏叉夜多　郵樓哆　郵樓
哆憍舍略　惡叉邏　惡叉冶多冶　阿婆盧　阿
摩若那多夜」
【呪是諸佛密語密默治惡惡自消散
不可解釋。】

「世尊是陀羅尼神呪六十二億恒河沙等諸佛所說。」

【能持此呪則能轉彼六十二種我人知見成六十
二佛之功德呪從諸佛之所傳來故云佛說。】

「若有侵毀此法師者。」
【若有侵犯毀訾受持法師之
者。】

「則為侵毀是諸佛巳。」
【則是巳損此諸世尊。】

「時釋迦牟尼佛讚藥王菩薩言。」
【因說呪護所以讚
之。】

「善哉善哉。」
【稱美之辭。】

「藥王汝愍念擁護此法師故。」
【此說蓮經法師之故。】

「說是陀羅尼。」
【即上呪語。】

「於諸眾生多所饒益。」
【以呪之故法師安樂善說諸
法導利一切末世眾生饒益多矣。】

「爾時勇施菩薩白佛言。」
【勇說見佛讚美藥王故亦
白佛願護持經。】

「世尊我亦為擁護讀誦受持法華經者說陀羅尼。」

【為護法師說於秘呪。】

「若此法師得是陀羅尼。」
【若持經者得此神呪。】

「若夜叉。」
【此云勇健。】

「若羅剎。」
【此云速疾鬼。】

「若富單那。」
【此云臭餓鬼即主熱病者。】

「若吉蔗。」
【此云所作即起尸鬼。】

「若鳩槃荼。」
【此云甕形即厭魅鬼。】

「若餓鬼等。」
【無飲食者。】

「伺求其短無能得便。」
【鬼崇害人隨短處入稍有所
長不能為害。】

「即於佛前而說呪曰。

座隷　摩訶座隷　郁枳
　目枳　阿隷　阿羅婆第　涅𨽻第　涅隷多婆第
　伊緻抳　韋緻抳　旨緻抳　涅𨽻墀抳　涅梨
墀婆底

世尊是陀羅尼神呪恒河沙等諸佛所說亦皆隨喜。」

【如是神呪恒沙佛說傳之有自說此呪時諸佛亦
皆為之隨喜。】

「若有侵毀此法師者。」
【若有侵害毀損法師。】

「則為侵毀是諸佛巳。」
【則是巳損恒沙諸佛。】

「爾時毗沙門天王護世者白佛言。」
【即是北方多聞
天王。】

「世尊我亦為愍念眾生擁護此法師故。」
【天王護世
愍念眾生若護法師經得流布則眾生類得大饒益。】

「說是陀羅尼。」
【以呪護之。】

「即說呪曰。

阿梨　那梨　㝹那梨　阿那盧　那
履　拘那履

世尊以是神呪擁護法師。」
【說此呪者為護法師。】

「我亦自當擁護持是經者。」
【上以呪護今自身護。】

「令百由旬內無諸衰患。」
【令諸邪魅皆悉遠去百由
旬外離諸衰惱。】

「爾時持國天王在此會中。」
【東方護世持國天王亦
在此會。】

「與千萬億那由他乾闥婆眾。」
【此云樂神。】

「恭敬圍繞前詣佛所合掌白佛言世尊我亦以陀羅
尼神呪擁護持法華經者。」
【天王白佛與所部眾亦
願以呪護於法師。】

「即說呪曰。

阿伽禰　伽禰　瞿利　乾陀利　旃
陀利　摩蹬耆　常求利　浮樓莎抳　頞底

世尊是陀羅尼神呪四十二億諸佛所說。」
【四十即
表住行向地二即等覺及以妙覺。】

「若有侵毀此法師者則為侵毀是諸佛巳。」
【毀持經
者則法不行法不流世誰知有佛若毀法師則巳毀
佛。】

「爾時有羅剎女等一名藍婆二名毗藍婆三名曲齒
四名華齒五名黑齒六名多髮七名無厭足八名持
瓔珞九名臯帝十名奪一切眾生精氣。」
【羅剎者噉
人惡鬼也羅剎女者即是女鬼也十種名義或從相
皃或從所為未見所出不可解也。】

「是十羅剎女與鬼子母。」
【鬼子母神。】

「并其子及眷屬。」
【五百鬼子及鬼屬也。】

「俱詣佛所同聲白佛言。」
【願欲擁護持法華者。】

「世尊我等亦欲擁護讀誦受持法華經者除其衰患。」

【欲以呪護令除衰惱。】

「若有伺求法師短者令不得便。」
【若有欲求法師短
處而加害者令不得便。】

「即於佛前而說呪曰。

伊提履　伊提泯　伊提履
　阿提履　伊提履　泥履　泥履　泥履　泥履
　泥履　樓醯　樓醯　樓醯　樓醯　多醯　多
醯　多醯　兜醯　㝹醯

寧上我頭上莫惱於法師。」
【寧可上於我頭之上不
可惱害說法之師。】

「若夜叉若羅剎若餓鬼若富單那若吉蔗。」
【巳上名
義如前巳解。】

「若毗陀羅。」
【此云赤色鬼。】

「若犍䭾。」
【此云黃色鬼。】

「若烏摩勒伽。」
【此云黑色鬼。】

「若阿䟦摩羅。」
【此云青色鬼。】

「若夜叉吉蔗若人吉蔗。」
【此云起屍鬼人及夜叉皆
此鬼相。】

「若熱病若一日若二日若三日若四日若至七日。」

【謂前諸鬼興灾害人。】

「若常熱病。」
【常興熱病以損於人。】

「若男形。」
【鬼現男形。】

「若女形。」
【鬼現女形。】

「若童男形若童女形。」
【種種變現􂔦惑於人。】

「乃至夢中亦復莫惱。」
【有托夢中惱害人者亦復不許。】

「即於佛前而說偈言若不順我呪惱亂說法者。」
【若
不隨順我之呪禁而輙惱害說法之者。】

「頭破作七分如阿梨樹枝。」
【令其頭破而作七分如
彼七义阿梨樹枝。】

「如殺父母罪。」
【罪過深重與五逆等。】

「亦如壓油殃。」
【外國作油先擣麻碎令其生虫然後
並虫一時壓之務得多油及以肥美以損命故罪業
尤重謗法殃禍亦如彼人。】

「斗秤欺誑人。」
【亦如市肆輕秤小斗欺瞞誑惑他人
之罪。】

「調達破僧罪。」
【調達破僧生身陷入阿鼻地獄此罪
亦爾。】

「犯此法師者當獲如是殃。」
【若有侵犯此法師者當
獲如上深重之殃。】

「諸羅剎女說此偈巳白佛言。」
【前以咒護其次白佛
當身護持。】

「世尊我等亦當身自擁護受持讀誦修行是經者。」

【受持讀誦即是學法如經履鍊名曰修行。】

「令得安穩離諸衰患消眾毒藥。」
【令持經者心得安
隱遠離一切衰惱憂患一切毒藥入此人口皆成甘露。】

「佛告諸羅剎女善哉善哉。」
【鬼女噉人及食精氣今
乃發心擁護大教及持法人大似火中生出蓮華故
佛讚曰善哉善哉。】

「汝等但能擁護受持法華名者福不可量。」
【汝但能
護持經名者所得福德巳不可量。】

「何況擁護具足受持。」
【況能擁護持全部者。】

「供養經卷。」
【及護供養經卷之人。】

「華香瓔珞。」
【若華若香及以瓔珞。】

「抹香塗香燒香。」
【細末之香及塗身香。】

「幡蓋伎樂。」
【或施幡蓋及獻伎樂。】

「燃種種燈。」
【即下所列。】

「蘇燈油燈諸香油燈。」
【以諸香油然燈供養。】

「蘇摩羅華油燈。」
【此云善攝意華。】

「瞻蔔華油燈。」
【此云金色華智論翻黃華樹形高大。】

「婆師迦華油燈。」
【此云夏生華色黃白而香。】

「優鉢羅華油燈。」
【此云青蓮華蓮本無油以蓮薰之。】

「如是等百千種供養者。」
【有如是等供養經者。】

「臯帝汝等及眷屬。」
【汝等即十羅剎女眷屬即鬼子
母等。】

「應當擁護如是法師。」
【有能持經及修供養汝等應
當擁護是人。】

「說此陀羅尼品時。」
【佛說是時。】

「六萬八千人得無生法忍。」
【若表法者六根八識咸
得清淨了知眾生及無情法畢竟本空入無生忍。】

「妙法蓮華經妙莊嚴王本事品第二十七」

【玅莊嚴王本事品者說妙莊嚴往昔世中曾為國
王本所作事此品之來無人請問佛自為說意顯
弘經供養持者二種功德不可思議以勸流通其
王有妻名曰淨德復有二子淨藏淨眼此四人者
宿因本是同修道侶為辦衣食道業難成一人發
心為求供給三人勤修得成聖果其一營事福報
為王此三人者追念其恩意欲誘引令得出離復
相謂言是王著欲而又信邪自非妻子何由感動
遂即托緣隨意化現一人為妻二人為子方便誘
之回邪入正下文會通昔妙莊嚴王今華德是淨
德夫人今莊嚴相是淨藏淨眼即此會中藥王藥
上菩薩是。】

「爾時佛告諸大眾乃往古世過無量無邊不可思議
阿僧祇劫。」
【佛告眾言過去久遠不可思議阿僧祇
劫。】

「有佛名雲雷音宿王華智。」
【義約佛身如雲普覆一
切佛之妙音如雷普震相好具足面貌端嚴如月天
子星宿中王眾善莊嚴如華徧布惑盡解滿智慧無
邊。】

「多陀阿伽度。」
【此云如來即佛法身。】

「阿羅訶。」
【此云應供應受世供。】

「三藐三佛陀。」
【此云正等正覺。】

「國名光明莊嚴。」
【以佛光明而自莊嚴。】

「劫名喜見。」
【時世昇平人所喜見。】

「彼佛法中。」
【宿王華智正法之中。】

「有王名妙莊嚴。」
【以眾妙善而共莊嚴。】

「其王夫人名曰淨德。」
【其德真淨故曰淨德。】

「有二子一名淨藏。」
【能解無邊清潔法藏。】

「二名淨眼。」
【善能徹見大智慧海。】

「是二子有大神力福德智慧。」
【本是菩薩有大神通
福德智慧皆悉具足方便化現示為王子。】

「久修菩薩所行之道。」
【久劫精修菩薩所行清淨之
道。】

「所謂檀波羅蜜。」
【此云布施為破慳貪。】

「尸羅波羅蜜。」
【此云持戒為止諸惡。】

「羼提波羅蜜。」
【此云忍辱為治凶暴。】

「毗離耶波羅蜜。」
【此云精進為除怠墮。】

「禪波羅蜜。」
【此云寂定無攝散亂。】

「般若波羅蜜。」
【此云智慧為斷愚癡。】

「方便波羅蜜。」
【隨機善巧修巳利他名為方便以善
修故得度生死到於彼岸名波羅蜜。】

「慈悲喜捨。」
【即四無量心以慈心故與一切樂以悲
心故拔一切苦以喜心故見人歡喜以捨心故隨求
與之。】

「乃至三十七品助道法。」
【三十七品在小乘中名為
正道在大乘中名為助道良由道性本具匪由造作
修諸道行但是助成所謂四念處四正勤四如意足
五根五力七菩提八正道總三十七名為道品避繁
不解。】

「皆悉明了通達。」
【悉能明了通達無礙。】

「又得菩薩淨三昧。」
【內外無垢淨如琉璃即清淨定。】

「日星宿三昧。」
【大解如日細智如星照了無遺名為
三昧。】

「淨光三昧。」
【清淨慧光寂而常照。】

「淨色三昧。」
【了色性空不住於相。】

「淨照明三昧。」
【淨是定體照明是用。】

「長莊嚴三昧。」
【常修正定以為莊嚴無有間斷。】

「大威德藏三昧。」
【大威服眾大德利生名大寶藏從
禪定生。】

「於此三昧亦悉通達。」
【凡諸正定悉能通達。】

「爾時彼佛欲引導妙莊嚴王。」
【佛愍嚴王信邪之故
欲導以正。】

「及愍念眾生故。」
【又為愍念一切眾生在迷之故。】

「說是法華經。」
【於大眾中演說是經。】

「時淨藏眼二子到其母所。」
【淨德之前。】

「合十指爪掌白言。」
【十指兩掌一時俱合。】

「願母往詣雲雷音宿王華智佛所。」
【勸母見佛。】

「我等亦當侍從親近供養禮拜。」
【我當侍母親近供
養禮拜於佛。】

「所以者何。」
【出勸往意。】

「此佛於一切天人眾中說法華經宜應聽受。」
【以是
之故勸母往也。】

「母告子言汝父信受外道。」
【信受外道邪師之教。】

「深著婆羅門法。」
【於婆羅門所行之法深生樂著。】

「汝等應往白父與去俱去。」
【父既不信云何容去汝
往白父化令同往。】

「淨藏淨眼合十指爪掌白母。」
【母令勸父故再白之。】

「我等是法王子而生此邪見家。」
【我等本是法王之
子不幸而生此邪見家。】

「母告子言汝等當憂念汝父為現神變。」
【母知二子
有大神力令現神變以感動之。】

「若得見者心必清淨。」
【善法難入若見神通乃可受
化。】

「或聽我等往至佛所。」
【或可聽許我與汝等往詣佛
所。】

「於是二子念其父故。」
【母令憂念所以念之。】

「踊在虗空高七多羅樹。」
【一多羅樹高於七尺踊身
虗空高五丈計。】

「現種種神變。」
【示現種種神通變化。】

「於虗空中行住坐臥。」
【現四威儀依空之相。】

「身上出水身下出火。」
【水上火下。】

「身下出水身上出火。」
【水下火上。】

「或現大身滿虗空中而復現小小復現大。」
【菩薩所
證自在神通大包虗空細入無間。】

「於空中滅忽然在地。」
【空中隱去地上現身。】

「入地如水履水如地。」
【入地如水不見有礙履水如
地不見虗浮。】

「現如是等種種神變。」
【即十八變。】

「令其父王心淨信解。」
【所以現相意令父王心得清
淨生正信解。】

「時父見子神力如是心大歡喜得未曾有。」
【有生以
來所未見者。】

「合掌向子言汝等師為是誰誰之弟子。」
【見其神異
知必有師問誰弟子皆欲知之。】

「二子白言大王彼雲雷音宿王華智佛。」
【指所事師。】

「今在七寶菩提樹下法座上坐。」
【指所住處。】

「於一切世間天人眾中。」
【指所有眾。】

「廣說法華經。」
【指所說法。】

「是我等師我是弟子。」
【答父所問。】

「父語子言我今亦欲見汝等師可共俱往。」
【因覩神
異知德尊嚴故欲與子俱往見之。】

「於是二子從空中下。」
【收攝神變還復本形。】

「到其母所合掌白母。」
【化父從巳往白母知。】

「父王今巳信解堪任發阿耨多羅三藐三菩提心。」

【言父巳解堪發道心。】

「我等為父巳作佛事。」
【如上現通名作佛事。】

「願母見聽於彼佛所出家修道。」
【願母見許往彼修
道。】

「爾時二子欲重宣其意以偈白母。」
【再以意白。】

「願母放我等出家作沙門。」
【求母放捨出俗為僧。】

「諸佛甚難值我等隨佛學。」
【諸佛出世值遇甚難我
等願得隨佛學道。】

「如優曇波羅值佛復難是。」
【優曇鉢華此云瑞應般
泥洹經云閻浮提內有大樹王名優曇鉢羅有實無
華優曇鉢樹有金華時世乃有佛言佛難值亦如曇
華。】

「脫諸難亦難願聽我出家。」
【脫離世間一切患難亦
復是難願聽我等出家行道。】

「母即告言聽汝出家。」
【許從汝意。】

「所以者何佛難值故。」
【所以聽許為佛難逢。】

「於是二子白父母言。」
【父母既聽勸同見佛。】

「善哉父母願時往詣雲雷音宿王華智佛所親覲供
養。」
【恭敬親近修法供養。】

「所以者何佛難得值如優曇鉢羅華。」
【言難得見。】

「又如一眼之龜值浮木孔。」
【龜只一目漂大海中欲
值浮木得孔安身甚難可得人懷偏見溺生死海欲
值應身得法解脫此亦甚難。】

「而我等宿福深厚生值佛法。」
【我等福厚幸遇世尊。】

「是故父母當聽我等令得出家。」
【志在於道。】

「所以者何諸佛難值時亦難遇。」
【一為佛難逢二為
時難遇。】

「彼時妙莊嚴王後宮八萬四千人皆悉堪任受持是
法華經。」
【由王著欲八萬四千迷惑之人同在後宮
善心一生無惡不轉故諸宮女皆願持經。】

「淨眼菩薩於法華三昧久巳通達。」
【經云不染世間
法如蓮華在水多聞總持善解佛語此即法華正定。】

「淨藏菩薩巳於無量百千萬億劫通達離諸惡趣三
昧。」
【經云又見佛子心無所著以此妙慧求無上道
此即離諸惡趣正定。】

「欲令一切眾生離諸惡趣故。」
【菩薩之心先人後巳
修此正定欲諸眾生離惡趣故此定成時法界有情
同時解脫。】

「其王夫人得諸佛集三昧。」
【住正定時十方諸佛集
在目前。】

「能知諸佛秘密之藏。」
【性雖本空不妨常用用而常
空而不住相視之不見聽之不聞在動用中而收不
得名為諸佛秘密之藏。】

「二子如是。」
【謂得三昧。】

「以方便力善化其父。」
【現通等事無非方便善能如
是化誘父王。】

「令心信解好樂佛法。」
【令父心信解了佛法而生愛
樂。】

「於是妙莊嚴王與群臣眷屬俱。」
【王及群臣與夫宗
族一切眷屬。】

「淨德夫人與後宮釆女眷屬俱。」
【夫人同諸釆女眷
屬。】

「其王二子與四萬二千人俱。」
【王子從母求欲出家
受持戒行四萬二千福河同注表戒學也。】

「一時共詣佛所。」
【同往見佛。】

「到巳頭面禮足繞佛三匝却住一面。」
【到佛所巳加
敬作禮繞三匝者表心戀慕住一面者欲聞法故。】

「爾時彼佛為王說法。」
【佛為嚴王應機說法。】

「示教利喜。」
【開示教道利益令喜。】

「王大歡悅。」
【王聞法音深心信解生大喜悅。】

「爾時妙莊嚴王及其夫人解頸真珠瓔珞價直百千
以散佛上。」
【敬佛之故捨嚴身具貴價之物而行布
施。】

「於虗空中化成四柱寶臺。」
【達法空故住於空中由
四弘誓化成四柱處法空座名為寶臺。】

「臺中有大寶牀敷百千萬天衣。」
【於空寂理安處法
座名為寶床無邊忍辱慚愧之服以為莊嚴名曰天
衣。】

「其上有佛結加趺坐。」
【座上之佛即正因性加趺坐
者示無動搖。】

「放大光明。」
【慧光發明即了因性現斯瑞相即緣因
性。】

「爾時妙莊嚴王作是念佛身希有端嚴殊特。」
【王見
瑞相作是念言佛身罕有端正殊妙。】

「成就第一微妙之色。」
【如來成就微妙色身最為第
一自餘眾生無與等者。】

「時雲雷音宿王華智佛告四眾言。」
【四眾受法皆佛
弟子所以告之。】

「汝等見是妙莊嚴王於我前合掌立不。」
【佛問四眾
王立我前還知意不。】

「此王於我法中作比丘。」
【言當出家。】

「精勤修習助佛道法。」
【無上大覺名為正道習諸道
品名為助道。】

「當得作佛號娑羅樹王。」
【娑羅樹者其性堅實冬夏
不彫為木中王王心堅固精勤行道是故作佛號娑
羅王。】

「國名大光。」
【從解入道所依之國故名大光。】

「劫名大高王。」
【時節最好比之餘劫皆所不及名大
高王。】

「其娑羅樹王佛有無量菩薩眾及無量聲聞。」
【言所
化眾其數甚多。】

「其國平正功德如是。」
【因心平易正直無私所應化
方坦然平正。】

「其王即時以國付弟。」
【捨人王住。】

「與夫人二子并諸眷屬。」
【所從之眾。】

「於佛法中出家修道。」
【於彼佛會正法之中清淨出
家修菩薩道。】

「王出家巳於八萬四千歲。」
【出家之後終身在道。】

「常勤精進修行妙法華經。」
【謂常修習法華三昧。】

「過是巳後得一切淨功德莊嚴三昧。」
【前與授記是
未來事此證三昧是現世修以淨信心修諸功德故
於定中獲此三昧。】

「即昇虗空高七多羅樹而白佛言。」
【舉身騰空離地
五丈。】

「世尊此我二子巳作佛事。」
【謂二聖子所現佛事。】

「以神通變化轉我邪心。」
【王本信邪見子現通知佛
殊勝即轉邪心。】

「令得安住於佛法中得見世尊。」
【令我得於佛法之
中安住其心得見我佛。】

「此二子者是我善知識。」
【二子實是我善知識。】

「為欲發起宿世善根。」
【如前所舉同修之終。】

「饒益我故來生我家。」
【王勤修進得宿命通知其妻
子是昔善友為欲饒益方便受生。】

「爾時雲雷音宿王華智佛告妙莊嚴王言如是如是
如汝所言。」
【佛告嚴王如汝所言其事實爾。】

「若善男子善女人種善根故。」
【若善男子能種善根
以是之故。】

「世世得善知識。」
【世世得遇諸善知識。】

「其善知識能作佛事。」
【知識善能作諸佛事。】

「示教利喜令入阿耨多羅三藐三菩提。」
【開示教導
令入正覺。】

「大王當知善知識者是大因緣。」
【內有宿因外感善
緣因緣之義通包大小善知識者非小因緣。】

「所謂化導令得見佛發阿耨多羅三藐三菩提心。」

【化令見佛發大道心所以名為大事因緣。】

「大王汝見此二子不。」
【汝還見子宿因緣不。】

「此二子巳曾供養六十五百千萬億那由他恒河沙
諸佛親近恭敬。」
【六十者表六波羅蜜五者表五位
善因一外凡二內凡三見道四修道五無學道百千
萬億者一一行中具無邊行善修其心住於正法名
為親近恭敬供養無量無數百千諸佛。】

「於諸佛所受持法華經。」
【以如實心修如實慧名於
佛所持法華經。】

「愍念邪見眾生令住正見。」
【愍念眾生著於邪見所
以化之令歸正道。】

「妙莊嚴王即從虗空中下而白佛言。」
【收攝神通復
還地上啟白世尊。】

「世尊如來甚希有。」
【言希有者一則難遇時乃一出
二則端嚴相好無比。】

「以功德智慧故。」
【以二種故所以如此一則具修五
度成就福德二則行深般若成就智德。】

「頂上肉髻光明顯照。」
【一歎肉髻無與等倫二歎光
明從肉髻出顯照一切。】

「其眼長廣而紺青色。」
【眼生長廣是智慧相紺琉璃
色是慈悲相。】

「眉間毫相白如珂月。」
【兩眉中間白毫之相色如珂
貝淨如滿月。】

「齒白齊密常有光明。」
【齒不黃黑亦不參差鮮白淨
潔密而齊整常有光明。】

「唇色赤好如頻婆果。」
【此云相思果色丹紅潤可喻
口唇。】

「爾時妙莊嚴王讚歎佛如是等。」
【如上所說希有之
事。】

「無量百千萬億功德巳。」
【所修之功所成之德。】

「於如來前一心合掌復白佛言。」
【先歎佛巳復述其
意。】

「世尊未曾有也。」
【歎所未有。】

「如來之法。」
【如來所證真淨大法。】

「具足成就不可思議微妙功德。」
【無法不具不可思
議微妙功德悉皆成就。】

「教戒所行安穩快善。」
【教導戒約菩薩所行安隱受
樂快得善利。】

「我從今日不復自隨心行。」
【不復隨順自心所行。】

「不生邪見憍慢嗔恚諸惡之心。」
【邪見不生則入正
道憍慢不生則能恭敬嗔恚不生則慈悲起對佛立
誓除諸惡心。】

「說是語巳禮佛而出。」
【聞法得記讚佛發願能事巳
畢禮辭而退。】

「佛告大眾於意云何妙莊嚴王豈異人乎今華德菩
薩是其淨德夫人今佛前光照莊嚴相菩薩是。」
【今
法華會光照莊嚴即是昔世淨德夫人。】

「哀愍妙莊嚴王及諸眷屬故於彼中生。」
【為愍嚴王
及王眷屬示現受生。】

「其二子者。」
【淨藏淨眼。】

「今藥王菩薩藥上菩薩是。」
【即此二子。】

「是藥王藥上菩薩成就如此諸大功德巳。」
【歷劫之
前巳能成就眾多無量諸大功德。】

「於無量百千萬億諸佛所。」
【又於無量百千佛所。】

「植眾德本。」
【大菩提心四弘六度是諸菩薩植德之
本。】

「成就不可思議諸善功德。」
【由植善故成就眾德。】

「若有人識是二菩薩名字者。」
【若人識此二菩薩名
亦於佛門可以趣入。】

「一切世間諸天人民亦應禮拜。」
【能敬持名而行禮
拜則是入道最初方便。】

「佛說是妙莊嚴王本事品時八萬四千人遠塵離垢。」

【八萬四千塵勞煩惱悉得斷除離諸障垢。】

「於諸法中得法眼淨。」
【楞嚴云想相為塵識情為垢
二俱遠離則汝法眼應時精明。】

「妙法蓮華經普賢菩薩勸發品第二十八」

【普賢菩薩本生東方寶威德佛淨妙國土遙聞靈
鷲說法華經與諸大眾俱時至此為欲聽法勸發
道心。】

「爾時普賢菩薩。」
【化被眾生慈臨一切德隣極聖故
曰普賢。】

「以自在神通力。」
【善功發用自在無礙神通之力。】

「威德名聞。」
【以威力故能伏魔怨以德善故普化一
切名聲遠布聞於十方。】

「與大菩薩無量無邊不可稱數。」
【同眾多故無有邊
量稱量莫盡非數可知。】

「從東方來。」
【從彼東土來至此方。】

「所經諸國。」
【所經由處。】

「普皆震動。」
【大地震動表破無明。】

「雨寶蓮華。」
【從真空性起一念善如空雨華。】

「作無量百千萬億種種伎樂。」
【意如伎兒和氣名樂。】

「又與無數諸天龍夜义。」
【此云捷疾鬼。】

「乾闥婆。」
【天帝樂神。】

「阿脩羅。」
【此云無端正即好鬬諍者。】

「迦樓羅。」
【此云金翅鳥。】

「緊那羅。」
【此云歌神天帝作樂即用此部。】

「摩睺羅伽。」
【此云大蟒蛇。】

「人。」
【世間之人。】

「非人等。」
【天脩鬼獄總名非人。】

「大眾圍繞。」
【眾擁普賢。】

「各現威德神通之力。」
【各各自現威神德用。】

「到娑婆世界。」
【娑婆此云堪忍眾生堪能忍眾苦故。】

「耆闍崛山中。」
【此云靈鷲。】

「頭面禮釋迦牟尼佛。」
【頭面接足頂禮世尊。】

「右繞七匝。」
【旋繞表敬。】

「白佛言。」
【先禮次言。】

「世尊我於寶威德上王佛國。」
【言其來處佛性尊貴
名之為寶威德中勝名曰上王。】

「遙聞此娑婆世界說法華經。」
【天耳遠聞。】

「與無量無邊百千萬億諸菩薩眾共來聽受。」
【言所
以來為欲聽法。】

「唯願世尊當為說之。」
【願佛為說。】

「若善男子善女人於如來滅後。」
【佛滅後者普賢之
意正為末法善男信女求聞法要。】

「云何能得是法華經。」
【有何方便能得是經。】

「佛告普賢菩薩若善男子善女人成就四法。」
【四方
便法如下自明。】

「於如來滅後當得是法華經。」
【有方便慧可得是經。】

「一者為諸佛護念。」
【心歸於佛則為諸佛之所護念。】

「二者植眾德本。」
【諸修行人以德為本種諸善根名
植德本。】

「三者入正定聚。」
【正以簡邪聚包諸定心散佛隱入
定佛現。】

「四者發救一切眾生之心。」
【前三種法悉是自利今
此第四正是利他。】

「善男子善女人如是成就四法。」
【如經而修。】

「於如來滅後必得是經。」
【此結答也。】

「爾時普賢菩薩白佛言。」
【普賢白佛願欲守護。】

「世尊於後五百歲。」
【經明五五百歲第一五百解脫
堅固第二五百禪定堅固第三五百持戒堅固第四
五百多聞堅固第五五百鬪諍堅固今景定辛酉於
後五百巳過二百一十一載即斯時也。】

「濁惡世中。」
【即劫濁見濁煩惱濁眾生濁命濁五濁
惡世也。】

「其有受持是經典者。」
【有人如上能持是經。】

「我當守護除其衰患令得安穩。」
【普賢願欲為之守
護除其衰惱令其得獲身心安隱。】

「使無伺求得其便者。」
【鬼常伺候求欲害人菩薩護
故令不得便。】

「若魔。」
【即魔王居欲界頂者。】

「若魔子。」
【魔王之子。】

「若魔女。」
【魔王之女。】

「若魔民。」
【魔所有眾。】

「若為魔所著者。」
【人被魔著復來魅人。】

「若夜叉。」
【此云捷疾鬼也。】

「若羅剎。」
【此云暴尸鬼。】

「若鳩槃茶。」
【此云厭魅鬼。】

「若毗舍闍。」
【此云噉精氣鬼。】

「若吉蔗。」
【此云起尸鬼。】

「若富單那。」
【此云臭餓鬼即行熱病者。】

「若韋陀羅等。」
【此云妙善即厭禱鬼。】

「諸惱人者皆不得便。」
【使一切鬼皆不能害。】

「是人若行若立讀誦此經。」
【隨意讀誦不拘行立。】

「我爾時乘六牙白象王。」
【普賢乘象以表大行牙喻
六根白表純淨。】

「與大菩薩眾俱詣其所。」
【舉眾皆至誦經人所。】

「而自現身供養守護。」
【不求而應名為自現三業加
敬名為供養閑邪存善名為守護。】

「安慰其心。」
【軟語慰喻以安其心。】

「亦為供養法華經故。」
【亦是為供法華之故。】

「是人若坐思惟此經。」
【端坐諦審名曰思惟。】

「爾時我復乘白象王現其人前。」
【前護行立即散心
人今護端坐即定心人。】

「其人若於法華經有所忘失一句一偈。」
【其持經人
若有脫忘。】

「我當教之與共讀誦還令通利。」
【慈力所加令無忘
失。】

「爾時受持讀誦法華經者得見我身。」
【得見菩薩為
現色身。】

「甚大歡喜轉復精進。」
【其心喜故倍加精進。】

「以見我故即得三昧。」
【此云正定。】

「及陀羅尼。」
【此云總持總攝空有遮惡護善。】

「名為旋陀羅尼。」
【周旋解了無所不通。】

「百千萬億旋陀羅尼。」
【從於一法演出無數百千萬
億陀羅尼門。】

「法音方便陀羅尼。」
【於法音中善解方便。】

「得如是等陀羅尼。」
【諸總持門其數無量略舉二種
故云等也。】

「世尊若後世後五百歲濁惡世中。」
【言後世者即佛
滅後後五百者即今之世言濁惡者如前巳解。】

「比丘比丘尼優婆塞優婆夷。」
【僧尼士女四眾弟子。】

「求索者。」
【求覓經者。】

「受持者。」
【以心領受憶持之者。】

「讀誦者。」
【對本明讀及背誦者。】

「書寫者。」
【若自書寫若倩人書。】

「欲修習是法華經。」
【欲依此經修習行法。】

「於三七日中應一心精進。」
【要期三七攝淨一心。】

「滿三七日巳。」
【修期滿日。】

「我當乘六牙白象與無量菩薩而自圍繞。」
【與眾圍
繞至行人所。】

「以一切眾生所憙見身。」
【眾生喜見上妙色身。】

「現其人前而為說法示教利喜。」
【現身開示教訓利
益令生歡喜。】

「亦復與其陀羅尼呪。」
【亦復與說陀羅尼呪以守護
之。】

「得是陀羅尼故無有非人能破壞者。」
【神呪力故魔
不能壞。】

「亦不為女人之所惑亂。」
【身得法持色所不劫。】

「我身亦自常護是人。」
【我亦以身常護其人。】

「唯願世尊聽我說此陀羅尼呪。」
【示不專擅求佛聽
許。】

「即於佛前而說呪曰。

阿檀地(一)檀陀婆地(二)檀陀
婆帝(三)檀陀鳩賖隸(四)檀陀脩陀隸(五)修陀隸(六)脩
陀羅婆底(七)佛駄婆羶禰(八)薩婆陀羅尼阿婆多尼
(九)薩婆婆沙阿婆多尼(十)脩阿婆多尼(十一)僧伽婆履
叉尼(十二)僧伽涅伽陀尼(十三)阿僧祇(十四)僧伽波伽地(十五)
帝隸阿惰僧伽兜略阿羅帝波羅帝(十六)薩婆僧伽地
三摩地伽藍地(十七)薩婆達磨脩波利剎帝(十八)薩婆薩
埵樓䭾憍舍略阿㝹伽地(十九)辛阿毗吉利地帝(二十)」

【一切神呪是佛密語密默治惡自消散不可解說所
以不翻。】

「世尊若有菩薩得聞是陀羅尼者。」
【以呪難聞若有
聞者。】

「當知普賢神通之力。」
【皆菩薩力之所加被。】

「若法華經行閻浮提。」
【閻浮樹名此云勝金樹近河
邊果熟落水染沙成金為紫磨色提字翻洲即是南
方贍部洲也。】

「有受持者應作此念皆是普賢威神之力。」
【令思所
自。】

「若有受持讀誦正憶念。」
【即正思惟。】

「解其義趣。」
【善解經義趣佛之道。】

「如說修行。」
【如經所說修心行之。】

「當知是人行普賢行。」
【是人所行即普賢行。】

「於無量無邊諸佛所深種善根。」
【巳於無邊諸佛之
所深種菩提善根種子。】

「為諸如來手摩其頭。」
【得諸如來權智之手摩於菩
薩實智之頂。】

「若但書寫。」
【但是書寫未能憶持讀誦解義。】

「是人命終當生忉利天上。」
【忉利此云三十三天散
心修善得生欲界。】

「是時八萬四千天女作眾伎樂而來迎之。」
【以書經
福得生天上感諸天子伎樂來迎。】

「其人即著七寶冠於釆女中娛樂快樂。」
【釆女娛樂
暢快其心。】

「何況受持讀誦正憶念解其義趣如說修行若有人
受持讀誦解其義趣。」
【其功尤勝。】

「是人命終為千佛授手。」
【命終得佛授手提携。】

「令不恐怖。」
【使得心安。】

「不墮惡趣。」
【離四惡趣。】

「即往兜率天上。」
【兜率此云知足天。】

「彌勒菩薩所。」
【此云慈氏菩薩。】

「彌勒菩薩有三十二相大菩薩眾所共圍繞。」
【勝友
會同。】

「有百千萬億天女眷屬而於中生。」
【此乃兜率外院
凡夫天也若是內院則無女人。】

「有如是等功德利益。」
【明功益多。】

「是故智者應當一心自書若使人書。」
【倩人為書。】

「受持讀誦正憶念如說修行。」
【書寫受持讀誦解說
是開解也如說修行即起行。】

「世尊我今以神通力故守護是經。」
【願以通力而守
護之。】

「於如來滅後。」
【末法之世。】

「閻浮提內。」
【所流行處。】

「廣令流布使不斷絕。」
【令經廣布解行不絕則得佛
種相續不斷。】

「爾時釋迦牟尼佛讚言。」
【美其願力所以稱讚。】

「善哉善哉普賢汝能護助是經。」
【却除魔惱名之為
護勸進修善名之為助。】

「令多所眾生安樂利益。」
【一人持經不惱一切令多
所眾皆得安樂。】

「汝巳成就不可思議功德。」
【汝久巳成不思議力。】

「深大慈悲。」
【慈能與樂悲能拔苦拔二死苦與三德
樂名為深大。】

「從久遠來發阿耨多羅三耨三菩提意。」
【久巳發起
無上道意。】

「而能作是神通之願守護是經。」
【作神通願護法受
生。】

「我當以神通力守護能受持普賢菩薩名者。」
【我亦
當護有能受持汝之名者。】

「普賢若有受持讀誦正憶念修習書寫是法華經者。」

【能行是者。】

「當知是人則見釋迦牟尼佛。」
【經文即是如來法身
其見法者則是見佛。】

「如從佛口聞此經典。」
【雖生末世信得經文則與親
聞等無有異。】

「當知是人供養釋迦牟尼佛。」
【隨順佛語名供養佛。】

「當知是人佛讚善哉。」
【所行如法為佛稱讚。】

「當知是人為釋迦牟尼佛手摩其頭。」
【得佛權智摩
實智頂如手摩頭。】

「當知是人為釋迦牟尼佛衣之所覆。」
【忍辱名衣力
能忍受遮惡不生名佛衣覆。】

「如是之人。」
【如上行人。】

「不復貪著世樂。」
【以法自娛不貪世味。】

「不好外道經書手筆。」
【心不好樂外道經書亦不好
其製作手筆。】

「亦復不喜親近其人。」
【狎邪長惡故不喜近。】

「及諸惡者。」
【一切為惡不善之者。】

「若屠兒。」
【殺生之者。】

「若畜猪羊雞狗。」
【為利養生初非善類。】

「若獵師。」
【捕生之人。】

「若衒賣女色。」
【以色衒賣非良人也。】

「是人心意質直。」
【是持經人心誠意正質朴端直。】

「有正憶念。」
【恭默思道心無妄念。】

「有福德力。」
【以福力故遠離障惡。】

「是人不為三毒所惱。」
【心常有道三毒不生。】

「亦不為嫉妬。」
【害賢曰嫉忌色曰妬。】

「我慢邪慢。」
【持巳陵他名為我慢著邪侮正名為邪
慢。】

「增上慢所惱。」
【持巳增勝下視他人名增上慢以福
德故如上諸過所不能惱。】

「是人少欲知足。」
【於未得者不生希望名為少欲於
現在者隨分省儉名為知足。】

「能修普賢之行。」
【能忍逆順能離過惡以此修心名
普賢行。】

「普賢若如來滅後後五百歲。」
【如前巳解。】

「若有人見受持讀誦法華經者。」
【見持經人。】

「應作是念此人不久當詣道場。」
【得入佛道名詣道
場。】

「破諸魔眾。」
【破不善境諸魔怨眾。】

「得阿耨多羅三藐三菩提。」
【得成無上正等正覺。】

「轉法輪。」
【以佛之法展轉度化名轉法輪。】

「擊法皷。」
【以大音聲演說諸法名擊法皷。】

「吹法螺。」
【樂中吹螺即是改號隨機改轉名吹法螺。】

「雨法雨。」
【說法利生令成善種如澍甘雨增長芽莖。】

「當坐天人大眾中師子法座上。」
【師子座者以表威
德獸王一吼百獸皆怖法音一震萬類共聞。】

「普賢若於後世受持讀誦是經典者。」
【末世持經行
道之人。】

「是人不復貪著衣服臥具飲食資生之物。」
【前文所
明於外境上不生貪著今此所明於受用上不起貪
心。】

「所願不虗。」
【隨有所願實稱其心。】

「亦於現世得其福報。」
【上明來生此說現報。】

「若有人輕毀之言汝狂人耳。」
【毀持經人名為狂者。】

「空作是行終無所獲。」
【空作無獲謗無因果。】

「如是罪報當世世無眼。」
【輕人毀法壞他正見故感
無目彰罪深也非止一生故云世世。】

「若有供養讚歎之者。」
【若見持經供養讚歎。】

「當於今世得現果報。」
【現世即報感應速也。】

「若復見受持是經者。」
【見有持者。】

「出其過惡。」
【揚其短處。】

「若實若不實。」
【實猶得罪況復謗他。】

「此人現世得白癩病。」
【以惡加人令他遭玷身病白
癩罪是自貽。】

「若有輕笑之者。」
【輕陵取笑持經之者。】

「當世世牙齒疎缺。」
【輕毀牙疎戲笑齒缺。】

「醜脣平鼻。」
【唇如吹火下垂上縮鼻梁不起即匾㔸
也。】

「手脚繚戾。」
【行用非正病見手足。】

「眼目角𣍿。」
【眼生三角或復轉晴。】

「身體臭穢。」
【毒氣傷人感身臭穢。】

「惡瘡膿血。」
【心毒惡瘡語毒膿血。】

「水腹短氣。」
【因時氣怒果時水腹因時短倩果時氣
促。】

「諸惡重病。」
【謗法謗人造諸重過故感如是諸惡病
緣非從天降非從地涌亦非人與業使然也。】

「是故普賢若見受持是經典者。」
【毀既罪深敬則福
厚。】

「當起遠迎。」
【見當起身遠去迎接。】

「當如敬佛。」
【以無佛時此人弘經替佛補處當如敬
佛。】

「說是普賢勸發品時。」
【佛說是時。】

「恒河沙等無量無邊菩薩。」
【恒河之沙其細如麵舉
河沙數喻菩薩者言其多也。】

「得百千萬億旋陀羅尼。」
【此云旋總持由敬信心發
生智慧於一法中解無量義曰旋總持。】

「三千大千世界微塵等諸菩薩。」
【如以三千大千世
界抹為微塵以喻得道菩薩之數。】

「具普賢道。」
【因聞妙法是諸菩薩皆得具足普賢之
道。】

「佛說是經時普賢等諸菩薩。」
【大菩薩眾。】

「舍利弗等諸聲聞。」
【大聲聞眾。】

「及諸天龍人非人等。」
【八部之眾。】

「一切大會皆大歡喜。」
【聞法得益心大喜悅。】

「受持佛語。」
【語即此經信力故受念力故持。】

「作禮而去。」
【聞法既周合掌敬禮却行而退。】

妙法蓮華經句解卷第八(終)