#+TITLE: 觀音經普門品重頌-宋-遵式
#+DATE: 2018-05-12 10:22:49
#+SOURCE: github.com/kanripo/KR6d0056 master 69ddcc1b                
No. 646
釋普門品重頌
宋天竺寺沙門　遵式　述

【△第二重頌是隋煬大業中智者滅後笈多所譯
方入大部故疏闕釋靈感傳天人語南山云什師
八地菩薩譯法華闕觀音重頌既涉冥報信有此
文今扶上二番問答隨文略釋固難盡理講者但
令不失上文大途梗槩何必騁異此頌二十六行
為二初一偈雙問二章次二十五偈雙答二問初
問中一句歎。德三句正問。】

「世尊妙相具。」

【一句之內名體合歎世尊名也所以略舉尊號則
知上九竝為三世中尊歎之要也具相質也相妙
而具妙是歎辭具謂三十二滿足又可妙即是好
以八十種好嚴其相令妙好也復次名實俱歎法
身名是妙名相為妙相上文云具相三十二以八
十種好用莊嚴法身即此意也具此相好者即具
二嚴能答我問故舉而歎也。】

「我今重問彼佛子何因緣名為觀世音。」

【正問中初句兼於二問文云重問即重問上二段
之事孰謂不然次二句別問觀音欲佛先答初章
就近更徵故也亦可三句併問初章自招後答既
有真身冥益豈無應緣顯赴耶故許說中雙許二
番謂聞名及見身是也。

△第二答中作三意初二偈總答二章次十九偈
別答二章三四偈勸持名供養總答中初一偈正
答次一偈依本觀慈悲。】

「具足妙相尊偈答無盡意汝聽觀音行善應諸方所
弘誓深如海歷劫不思議侍多千億佛發大清淨願。」

【汝聽觀音行是總答前章觀音即境智因緣得名
善應諸方所是總答後段普門示現竝用上總意
消之次一偈却尋本觀慈誓顯今智斷十番利益
本依別圓無量無作四諦起於願行由誓境深廣
故弘誓如海弘即廣也歷劫顯時久遠一一劫中
侍多千億顯值復多一一佛所復發別願如四十
八等一一願含法界故復云大也歷劫約豎侍多
約橫一一豎中有橫一一橫中有所歷之時廣說
(云云)將此總中本誓歷下別答一一難及普門後
廣作可知。

△第二別答復二初一偈是雙許說二章。】

「我為汝略說聞名及見身心念不空過能滅諸有苦。」

【聞名是許前章見身是許後章向誡聽今許說言
略說者即別答也總答多含即文略而意廣別答
陳列且約人界果報邊明七難等普門且約三十
三身等即文廣而意略今取意略信是許別答也
聞名聞觀世音境智名也上文約四種聞釋成三
慧義觀兩全可解見身即普門示現顯應三業也
心念不空者明二段應益也心念屬意不云身口
者此從冥顯二機攝二章語便何者初章顯機若
身若口俱須域意故意能總攝也故上釋持名云
口為誦持心為秉持為理不失雖非口持覺觀是
口行通屬口業機攝例如小彌陀執持名號一心
不亂亦不妨口機下文皆云念彼觀音力例同此
釋後段冥機約心為便可解不空者縱使稱名都
無顯驗冥益不虗。

△第二十八偈正答又二初十三偈頌初章次五
偈頌後章初又二初十二偈明口業機應次一行
略頌身意二種機應上文七難表六大種而云假
令多舉諸難亦是表此今偈加推墮二山惡獸蛇
蠍此四皆識種攝毒藥從人及蟲鬼識種攝從塵
體地種攝雨雹水種攝又合羅剎鬼難加六成十
二難初一偈火難。】

「假使興害意推落大火坑念彼觀音力火坑變成池。」

【上文例作三科釋貼文事證觀解於觀中初廣約
十番遭苦稱名成機致感次約別圓二種本住法
門及慈悲誓願顯前十界圓益今但略作貼文一
釋餘可準上不復備敘講者應具示其意使義觀
不壅有益來者言大火坑者上直云大火此加之
以坑大而更深意顯聖力火無淺小皆能成難況
乎大坑設使劫火從地獄至初禪如此大坑滿中
紅焰菩薩亦能或以吹滅或以口噏或復手遮令
其不燒或作涼池。

△次一偈水難。】

「或漂流巨海龍魚諸鬼難念彼觀音力波浪不能沒。」

【上得淺處即能免難若加龍鬼淺亦可畏故值死
緣多重於上文彌彰聖應爾。

△次一偈墮須彌難。】

「或在須彌峰為人所推墮念彼觀音力如日虗空住。」

【如日住空顯聖力難思然但是假設何人能到復
被推等設有此事聖無不為頂生人王能上妙高
因貪帝位還降人間若能稱名必有免理。

△四一偈墮金山難。】

「或被惡人逐墮落金剛山念彼觀音力不能損一毛。」

【△五一偈怨賊難。】

「或值怨賊繞各執刀加害念彼觀音力咸即起慈心。」

【△六一偈王難。】

「或遭王難苦臨刑欲壽終念彼觀音力刀尋段段壞。」

【△七一偈枷鎻難。】

「或囚禁枷鎖手足被杻械念彼觀音力釋然得解脫。」

【△八一偈毒藥難。】

「呪詛諸毒藥所欲害身者念彼觀音力還著於本人。」

【大慈等愛理合均除而還著本人者被害稱名機
成須救能害無機惡心自尅非聖使然又毒藥有
鬼須得著人若不殺他必須自害問若惡心自尅
怨賊何故但令起慈答賊害事顯但令起慈即彰
聖力毒藥陰謀反害方驗然賊亦有自害如東林
老僧為賊所斬賊反以釰自刺心入背出羣黨奔
迸又毒藥未必例皆還著有作折攝二用釋者若
二俱有機則可然若能害者無冥顯二機折亦徒
施。

△九一偈羅剎鬼難。】

「或遇惡羅剎毒龍諸鬼等念彼觀音力時悉不敢害。」

【然兼毒龍前有魚龍及鬼此重言者龍鬼通水陸
前但在水也上文四種龍等(云云)。

△十一偈惡獸難。】

「若惡獸圍繞利牙爪可怖念彼觀音力疾走無邊方。」

【△十一一偈蛇蠍難。】

「蚖蛇及蝮蠍氣毒烟火然念彼觀音力尋聲自迴去。」

【△十二一偈雨雹難。】

「雲雷鼓掣電降雹澍大雨念彼觀音力應時得消散。」

【欲益觀行者應巧約惡業煩惱作蛇虎等法門釋
之使順道理若準請觀音疏作三義明消伏力用
謂約事約行約理對此中果報煩惱及所住法門
會之亦應可解口業機應竟。

△第二一偈總頌身意二種機應。】

「眾生被困厄無量苦逼身觀音妙智力能救世間苦。」

【三毒猛盛心不自在名之困厄四類同棲各說所
苦鴿說婬為最苦蛇說瞋為最苦(云云)女無子苦
如上說或分二句對意對身細作可了若作觀解
十番為三毒所困及約界外作順逆法門應釋應
用上文意消三毒義身業無子無修因男女乃至
無圓頓男女尋上文消之若心念身禮二業成機
斷除三毒根滿足二莊嚴永拔十界三土世間之
苦故云觀音妙智力能救世間苦亦應更明別圓
本觀慈悲(云云)。

△第二五偈別答普門示現此中文狹望上別文
此仍成總又為三初二偈頌普現次二偈頌本觀
三一偈結成聖者三業初又二初一偈直頌普現
二一偈別舉所化三種法界。】

「具足神通力廣修智方便十方諸國土無剎不現身
種種諸惡趣地獄鬼畜生生老病死苦以漸悉令滅。」

【上文列聖身至金剛神闕地獄界此中舉劣況勝
成互出耳一一身說約四句如前又上文約三土
為所應此十方當約三土釋十方(云云)。

△次二偈本觀又二初偈行願次偈觀成普益初
又三二句辨觀一句慈誓一句誡歸向。】

「真觀清淨觀廣大智慧觀悲觀及慈觀常願常瞻仰。」

【真觀了空成一切智清淨觀出假處有無染成道
種智廣大智慧即中道觀徧於諸法名廣勝出二
邊名大中道體即智慧觀此體故名智慧觀問何
以智慧名中體耶答順此經意此經以寂照合法
身為體感應為宗得作此說三智實在一心中得
不可一異悲觀等者誓願通稱為觀緣諦發故如
止觀十法通名為觀。

△次偈辯益又二。】

「無垢清淨光慧日破諸闇能伏災風火普明照世間。」

【上二句明智光次二句慈光破暗照世(云云)。

△三一偈結成聖者三業顯應。】

「悲體戒雷震慈意妙大雲澍甘露法雨滅除煩惱𦦨。」

【戒雷對身業慈雲對意業澍雨對口業戒檢七支
身業為便戒淨能拔三惡之苦故名悲體身輪現
通駭動羣情復如雷震內心愛念名慈普覆一切
如雲無謀而應逗會不差復名為妙意業也口輪
演實相之法為甘露雨三草二木平等蒙潤三惑
熱惱為之清涼廣釋三無緣三不護等如上文一
一應跡一一說法皆須明別圓菩薩所住法門方
有事用釋普門一番竟。

△第三四偈勸持供養又為二初二行一句勸持
二一行三句勸供養初又二初一行重舉前口業
機應以為勸由。】

「諍訟經官處怖畏軍陣中念彼觀音力眾怨悉退散。」

【由前口業居初舉一攝二所以特舉官訟軍陣者
水火難稀鬼虎事寡運衰方值諍訟事眾世之諍
本財色田宅日用有之勸持則要也刀杖幽執有
過方遭軍陣王役事非由巳又捔力相持自刃森
目刀杖案籍賖死之難賊奪有財非如師旅斯亦
勸之要也。

△次一行一句正勸又二初三句約權實格量次
二句結勸。】

「妙音觀世音梵音海潮音勝彼世間音。」

【先舉菩薩實證實益為格量本勝彼九界權乘慈
智故云勝世間音秖音塵一法以實智佛眼觀之
即實諦妙音權智法眼觀之即俗諦世音此實證
也緣中道修慈名為梵音此慈能與機會名海潮
音譬不失度此實益也與夫九界生法二慈作意
應物豈復為類故云勝彼格量明矣。

△二句結勸。】

「是故須常念念念勿生疑。」

【初勸常念有事理二行(云云)若事理行成自見菩
薩色法二身故一句復止疑勸也。

△次一行三句勸供養初一句歎。】

「觀世音淨聖。」

【菩薩清淨三業從正命生故云淨聖言其堪受供
養也正命是聖法人稟此法名人為聖故云觀音
淨聖次別別舉德以為勸由。

△於苦惱下二句頌上施無畏德。】

「於苦惱死厄能為作依怙。」

【苦惱死厄怖畏處也作依怙無畏力也如幼子恃
怙父母更何所畏即指前現權實身說為父母護
三乘子免二死厄。

△具一切下四句舉福田勸。】

「具一切功德慈眼視眾生福聚海無量是故應頂禮。」

【具一切功德舉菩薩報身敬由慈眼視眾生舉應
身恩田福聚海無量總歎二田高出如山之謂聚
深廣無際之謂海亦是二田所依歎法身也頂禮
正勸以三業供養也身儀事顯故特舉之必具三
業上文脫瓔珞望今乃互舉耳又此勸事普一切
皆得供養百金之瓔孰人可辨又能嚴尚貴所嚴
豈復輕耶觀心者身業勤則增長福德供養應身
口業動則說般若供養報身意業勤則會理供養
法身(云云)釋偈竟。】

釋普門品重頌(終)

宋慈雲尊者疏別行重頌附大部入藏而南方教
苑不傳幾二百年矣至元甲午為教門入京於燕
城弘法寺得之東歸猶至實然不敢自祕遂鋟諸
梓以惠來學大德。

壬寅夏五興元住山苾芻性澄
謹題