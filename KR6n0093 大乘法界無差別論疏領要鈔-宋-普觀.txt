#+TITLE: 大乘法界無差別論疏領要鈔-宋-普觀
#+DATE: 2016-06-11 12:29:48
#+SOURCE: github.com/kanripo/KR6n0093 master ae3c8dc8                
No. 787
法界無差別論疏領要鈔卷上
光嚴無際大師　普觀　述

吾祖康居賢首國師在昔有唐垂拱之世躬被徵召
與于闐國三藏法師提雲般若同譯此論筆授功畢
繼而製疏蓋欲啟迪三權顯揚一實俾夫馬鳴堅慧
之道大播於當時永傳于不朽其亦深益於化源也
雖然闡教立言之士代不乏之而茲疏也久秘遼海
蔑聞流行迄我聖宋為之一統高麗王子祐世來朝
以是斯文復歸中國既其詞旨高遠前修未見贊述
其或有鑽仰者手足無所措矣觀不侫握槧含毫彌
縫其闕輒為鈔釋凡二卷因領以要榜其名題庶乎
來者領略一乘要妙之義以資駕說者焉且不以狂
簡而罪我也。

釋疏分二初標題目二述疏文前中二初標立疏題
具有九字存去合離兩重能所初並存中疏為能解
上皆所解即疏論對去其能解就所解中論即能詮
餘皆所詮即詮旨對能解之疏從所解論以彰其名
能詮之論從所詮義以標其稱二皆依主疏者疏通
決擇義也疏決文義使無壅滯其猶決江河之滯塞
使川澤以疏通奧義深文由茲流暢故以為名所解
論題下疏自釋。

二紀旌作者上二字彰國朝之號下四字標疏主之
名沙門梵音此云勤息即釋子之通稱謂勤修戒定
慧息滅惑業苦生善滅惡之名也上法下藏即疏主
名諱生而有名死而諱之此方之禮即華嚴第三祖
茲所謂符彌陀因地之名蓮生當處贊毗盧稱性之
典如日照高山準唐秘監閻公碑銘俗姓康氏累代
相承為康居國相祖自康居來朝父謐皇朝贈左侍
中疏主年甫十六煉一指於阿育王舍利塔前以伸
供養爾後更遊太白雅挹重玄聞雲華寺儼法師講
華嚴經投為上足瀉水置瓶之受納以乳投水之因
緣名播招提譽流震極累奉詔旨與于闐國三藏實
叉難陀提雲般若等備翻諸部經律論藏此論亦疏
主筆授也嘗講華嚴至賢首品感五雲凝空六種震
地賜號賢首國師判教準觀獨得其奧製疏通經風
行天下以為賢首宗教者焉餘如別傳述者顯人作
用唯識疏曰造者製作之義述理名述先來有故創
論製名云作今新起故此乃創製以充法施而云述
者示其謙也。

二述疏二初序論大旨後開章正釋前中文三初標
舉所詮宗體次辨示能詮由致後略釋名題綱要前
中文二初明性緣無礙後顯體量冲漠初文又二初
約性總明亦二初約體絕名言詳夫者入文之始發
語之端詳謂審實夫謂語詞夫人不言言必有中必
先詳審而後言之性海虗凝標指法體謂即此論所
宗法界性即諸法實性名為法性亦名法界或名真
如及實際等以具德故舉海為況法喻合說故言性
海虗謂體非質礙凝即性無變異略顯法體德也名
則詮表諸法自性言即語言謂語音語路語業語表
法本無言名言之所不逮今言逈架則杳絕筌蹄如
周易略例云言生於象故可尋言以觀象象生於意
故可尋象以觀意意以象盡象以言著故得意忘象
得象忘言猶蹄者所以在兔得兔而忘蹄筌者所以
在魚得魚而忘筌也然則言者象之蹄也象者意之
筌也存言者非得象存象者非得意象生於意而存
象焉則所存者乃非其象也言生於象而存言焉則
所存者乃非其言也〔文〕彼曰筌蹄即此名言斯亦可
取而為類也。

二寂門下理該相用上標法體此顯名義亦如起信
論中所明一法二義法即一心義即三大初言寂者
謂即體大論云一者體大謂一切法真如平等不增
減故此則雙具二所入法二能入門言二法者一者
無量無邊諸法差別不增不減摩訶衍二者寂靜無
雜一味平等不增不減摩訶衍今但言寂文句窄故
顯明後一影示初一門即義用謂能入也聖智通游
故稱曰門此有二門所謂如本法名門亦爾故但易
法中摩訶衍字而為門焉無方之應說名圓應由三
大義即三而一即一而三舉一全收故云潛該相用
相即相大論曰二者相大謂如來藏具足無量性功
德故亦則雙具二法二門言二法者一者如來藏功
德摩訶衍二者具足性功德摩訶衍二門亦爾准前
可知用即用大論云三者用大謂能生一切世間出
世間善因果故亦則雙具二法門言二法者一者能
生一切世間因果摩訶衍二者能生一切出世間善
因果摩訶衍此中二門亦類前也。

二故由下約緣別顯二初承前起後二出入下正明
無礙故由二字即承前也不是故則不然由前所明
甚深性海湛然常住不可思議不思議因召為妙因
亦即名為正因佛性雖則湛然常住不變而能隨緣
成諸事法猶如大海而為濤浪之淵府也楞伽經云
譬如巨海浪斯由猛風起洪波皷溟壑無有斷絕時
藏識海常住境界風所動種種諸識浪騰躍而轉生
緣生等者一切諸法悉從緣生能感業因所招識果
皆不實故說言幻果猶如幻師作諸幻事如是一切
種種業幻因果等法皆依涅槃得有起滅故下頌云
如一切世間依虗空起盡諸根亦如是依無為生滅。

二出入下正明無礙二初總標文有二句初句二釋
一謂從真起妄說名為出返妄歸真說名為入如釋
摩訶衍論引楞伽王經爾時世尊告大眾言諸佛子
我念往昔於出時中我來依佗於入時中佗來依我
彼論引成二轉門義於出時中我來依佗者即下轉
門於入時中佗來依我者即上轉門我謂即是真如
本覺如來藏佛來謂受熏之義背自本體依無明佗
出則隨染名為下轉入則還淨名為上轉二出謂出
假化物入謂入解證理然此二義皆悉出則是事入
則是理以依理成事故事與理冥事法即理故與事
會故此說言出入冥會其次句中動亦事也靜亦理
也互融無礙故曰相和。

二理不下別釋二初正明後復釋前中二初以性從
緣理不乖事等者謂不變即隨緣故理不乖事謂由
不變得有隨緣故不轉性而成物也此則成上依理
成事之義也二事不下以緣從性事不乖理等者謂
隨緣即不變故事不乖理謂由緣生必無自性故不
壞物而歸性也此則成上事法即理之義也後是則
下復釋性非自性等即復釋上理不乖事等文以性
從緣之義物非佗物等即復釋上事不乖理等文以
緣從性之義。

二乃知下顯體量冲漠二初指牒中含孕太虗謂大
包乎無外隱秘纖芥謂細入於無間者即牒詞後寔
唯下結屬成上性緣無礙義也。

二將以下辨示能詮由致二初傷迷造論後依詮歎
旨初中三初敘謬乖宗次標人歎德後起論所由前
中二初封情罔測謂由上明性緣無礙真實旨趣幽
微絕勝妙因力而非情智分別之所能及也二如來
下執權失旨謂此一乘甚深教理佛滅度後陵遲隳
癈脫生末學或有保執權宣之教返不聽受稱實之
談是為守權乖實之者擔麻棄金信有之矣二標人
歎德初句標人餘句歎德傑者詩云邦之傑今謂此
菩薩生中天竺當時彼土獨步一人故云傑出下疏
引三藏云西域相傳是地上菩薩故此說言位登證
實德業聲譽播于五天最高上故所謂英傑特立者
也三思欲下起論所由具如下疏第八門也。

二其為下依詮歎旨二初總標示造論大略故云其
為論也謂由此論乃是一乘無諍法輪詮旨理致而
非意言分別之境杜絕紛紜群異之論故超情謂所
執之迹也二以菩提下別歎二初所詮殊勝後能立
功能約修顯性亦二初正明二善苗下復釋菩提心
者能成因也涅槃界者所得果也謂由此論最初顯
示菩提心果故說以為因果之勝地地者通以理智
為體依持生長故名為地唯識論云謂十地中修十
勝行斷十重障證十真如二種轉依由斯證得結云
如是十地總攝有為無為功德以為自性與所修行
為勝依持令得生長故名為地〔文〕今復言勝通諸因
果最極殊勝故言勝地清淨相者謂即此論自性門
中所明離染清淨相也謂即此心自性不染又出客
塵煩惱障得清淨功德山者亦此門中所明白法所
成相也謂如是自性清淨心為一切白法所依即以
一切白淨法而成其性如說須彌山眾寶所依即以
眾寶而合成故依此二相是故說為緣性平轍謂由
自性二種淨相可軌眾生是為平正軌轍也。

二善苗下復釋善苗等者謂即此論作義利門頌云
一切諸善苗因此而生長今云擢葉即生長義白法
開華亦即此章頌云如蓮大開敷此二既乃作其義
利故得返流還源契本造極也。

二會妄即真二初法後喻宜煩惱海即無染門云此
復云何於不淨位中現有無量諸煩惱而不為染謂
即心性在纏與煩惱俱而無染汙論次喻云譬如日
輪為雲所䨱而性常清淨此心亦爾彼雜煩惱但為
客故不思議者染而不染難可了知謂由煩惱染相
即空故言不思議言一味者一性門云涅槃界者名
為一味所謂平等味解脫味也滿眾生界者即分位
門頌云不淨眾生界等釋云復次此菩提心無差別
相故不淨位中名眾生界等豈斷常等者即無差別
門頌云法身眾生中本無差別相無作無初盡乃至
常斷皆悉離釋云此菩提心在於一切眾生身中有
十種無差別相所謂無作以無為故等今云斷常萬
殊即是差別序中豈言即顯無差別也。

二喻明二初虗空在雲喻後摩尼處垢喻皆是自性
門離染清淨相中而有四喻論云譬如火摩尼寶虗
空水等為灰垢雲土所覆翳等今序意云虗空本自
寥廓喻性自解脫義不為雲之所蔽摩尼體自晶明
喻本性功德義豈為垢之所染四喻之中略舉其二
二文略下能立功能三初總明上句文唯六紙故言
略也義極幽微故云玄也下句以可見邊即喻近也
況不可見邊即意遠也。

二開夷下別顯謂由此論開顯一乘一性坦夷至道
以明生佛平等朗然無有變異勇悍猛利勝進之者
則心有契證離諸邪曲其亦直心而為道也又由辨
明一相無相真實妙理雖乃不碍緣起紛然而此性
無為作羸劣遲鈍屈退之者則知其迷謬率皆從化
其亦無思而不服也。

三豈煩下結意文二初揀非豈煩二字遮止之詞眾
異妄見謂如權宗十師異論皆是意言分別踳駮相
乖舛也性本唯一而復形諸異見乃心得不為之重
擾嬈乎二顯益中作者有二一約所依論本大師即
如來也二約能起開闡義師即堅慧也致即由致孔
子弟子顏淵亞聖故曰度幾論語曰回也其庶乎屢
空言回庶幾聖道孔子以聖人之善道教數子之庶
幾唯顏每虗中懷道染遠易繫辭云顏氏之子其殆
庶幾乎有不善未嘗不知知之未嘗復行故今序文
取意用也。

三略釋名題綱要中對揀釋名文有二重初約大小
二約權實指陳餘義在下文也。

二開章正釋二初標章然此十門生起有緒聖人設
教必不徒然將命微言先彰由致故受之以教起所
因此論發興巳知所以二藏三藏當何攝屬故受之
以明藏所攝藏攝既審未悉此論所詮法義分齊云
何故受之以顯教分齊論所詮義巳知至極何等機
宜是所為故受之以教所被機所詮所被良以昭然
其於能詮何為體性故受之以能詮教體教體既知
尋詮會旨其所宗極歸趣於何故受之以所詮宗趣
巳明宗趣將申解釋標立題名要知綱領故受之以
釋論題目雖曉名題然猶未悉論主造論緣起在何
故受之以造論緣起緣起既明復當辨示翻傳至此
在何時代故受之以傳譯由致上之九門懸談大略
次當入論申通文義故受之以隨文解釋。

二隨釋十初中二初牒章總標二通者下隨標別釋
二初通有六因初一後四皆為護法第二利生智悲
可悉又此六因並通二種二別有十因一為助化報
恩二欲令物開解三為導外生信四欲回小入大五
令舍權歸實六為以略攝廣七使知本趣求八為令
信自心九顯一乘究竟十彰因果一味巳上十種初
一上酬佛恩是智次四下濟群品屬悲後五重顯上
酬下化悲智之相六七八是悲之相九與十是智之
相又以後五通對初一別對次四七九對前第四八
則對前二三六十對前第五謂由菩薩凡所修為不
出上酬下化自利利佗悲智行故。

二明藏攝二初牒示藏有三藏二藏等殊三藏約法
二藏約人或約法中說有六藏大小乘中各有三故
或說四藏於三藏中加一雜藏或說八藏大小乘中
各有四故或約人中就上乘內說有因果五十一藏
又或增數從一至十說有十藏今疏且約三藏二藏
以明攝屬餘可思準然此二三通名藏者莊嚴論問
云彼三及二云何名藏答由攝故謂攝一切所應知
義故名為藏。

二先約下隨釋二初三藏二初標列一切教法皆不
離此根本三藏一梵云欲底修多羅或云素怛囕等
此云契經契謂契理契機經即能貫能攝二梵云毗
奈耶或云毗尼等此云調伏調謂調練三業伏謂制
伏過非三梵云阿毗達磨或云阿毗曇等此云對法
阿毗是能對智達磨是所對法則以正智妙盡法源
簡擇法相分明指掌如對面見而此三藏初詮定學
二詮戒學三詮慧學就增勝說二於此下判攝今此
屬論詮慧增勝揀非餘二故對法藏攝。

二二藏亦二如前初標列上明三藏約所詮故教則
為三今約所為教則為二謂根有利鈍法有淺深故
合三藏分為二種莊嚴論云此藏由上下乘差別故
復說為聲聞藏及菩薩藏解云是故為彼聲聞鈍根
下乘依法執分別施設三藏詮示聲聞理行果等名
聲聞藏為彼菩薩利根上乘依三無性二無我智施
設三藏詮示菩薩理行位果名菩薩藏問約人明藏
合有三乘今此何不立緣覺藏答以緣覺人出無佛
世多不藉教或出佛世攝屬聲聞以其所證理果同
故此依莊嚴論及攝大乘論約上下乘但立二藏若
據聲聞緣覺自乘教行有別亦可開之以成三藏普
超三昧經及入大乘論約彼別義亦開為三然開之
與合各隨一意也。

二於此下判攝中初正判次以所下釋成。

三教分齊二初牒示二一敘下隨釋二初敘諸說
戒賢智光即西域那爛陀寺同時有二大德各立三
時教及等此方諸德所立或一或二三四五等此但
略標故指如彼華嚴疏說二述現宗此明諸宗詮旨
分齊則知此論教限淺深文中有四初總標中宗者
尊崇主尚義也如來滅後賢聖弟子隨其宗習所立
不同然有開合今疏從略總合為四華嚴疏等廣開
為十開合義旨會釋準之二別列有四四皆具二初
標宗名後指經論一中隨相宗於事相計法定實故
言法執二中真空即色即空離一切相故言無相三
中唯識遮表為名唯遮外境識表內心以一切法唯
識現故說有百法決擇分明四中依如來藏隨緣成
阿賴耶等。

三解釋三初標舉次列釋四一約乘中智光三教準妙
智經謂佛初鹿苑說小乘心境俱有次說法相大乘
境空心有後為上根說無相大乘心境俱空平等一
味方為了義此三次第與梁論第八中佛說正法善
成立釋曰有三種初立小乘次立三乘後立一乘一
乘最居後故云善成立即此意也二約識中初說八
識唯生滅者以於真理未能融通伹說凝然不作諸
法故就緣起生滅事中建立賴耶從業等種辨體而
生異熟報識為諸法依後說八識等者於此賴耶得
理事融通二分義故而論但云不生不滅與生滅和
合非一非異名阿梨耶識以許真如隨熏和合成此
本識三約法中初牒釋後此四下結示四約人中可
知三餘隨宗下例指謂前四義且是略舉餘可例顯
故云準知。

三此論下攝屬謂由此論約乘則一乘一性約識則
八識通如來藏約法則理事融通約人則馬鳴堅慧
故當第四宗爾此則隨教以辨宗也以此四宗對彼
大小權實言之初一唯小後三皆大前三是權後一
唯實故前標言通大小乘及諸權實。

四被機中二初牒示二隨釋三初小乘宗彼宗總不
說諸眾生有成佛義故非此論所被機也次二宗中
初總標立謂彼三乘就有為無常法中立種姓故即
不能徧一切有情故深密第二第三時教同許定性
二乘無性闡提悉不成佛以彼說有五性差別既其
三無二有故半為半不為二謂五下別釋成五種性
者一聲聞性二辟支佛性三如來性四不定性五無
種性二以各下出所以謂餘三定性由彼各無大乘
因性故非此所為。

後第四宗二初正明後一切下總結前中二初明無
無性三初標舉一切等者此宗即就真如性中立種
性故則徧一切眾生皆悉有性故智論云白石有銀
性黃石有金性水是濕性火是熱性一切眾生有涅
槃性以一切妄識無不可歸自真性故如經說言眾
生亦爾悉皆有心凡有心者定當得成阿耨菩提以
是義故我常宣說一切眾生皆有佛性。

二涅槃下引成有四初涅槃經二佛性論論中既言
一分無性為不了義則顯皆有佛性方為了義三寶
性論彼論第三卷云向說一闡提常不入涅槃無涅
槃性者此義云何為欲示現謗大乘因故此明何義
為欲回轉誹謗大乘心不求大乘心故依無量時故
如是說以彼實有不清淨性故不得說言彼常畢竟
無清淨性四楞伽文顯矣可知。

三如此下指廣如別。

二定性下明無定性二初標舉既要當得發菩提心
是則何有定性二乘二法華下引成三初明入寂二
乘三初引法華彼經第三云我滅度後復有弟子不
聞是經不知不覺菩薩所行自於所得功德生滅度
想當入涅槃我於餘國作佛更有異名是人雖生滅
度之想入於涅槃而於彼土求佛智慧得聞此經唯
以佛乘而得滅度等釋曰言餘國者天台依智論所
立四種土中方便有餘土也故智論第九十三曰問
云阿羅漢先世因緣所受身必應當滅住在何處而
具足佛道答曰得阿羅漢時三界諸漏因盡更不復
生三界有淨佛土出於三界乃無煩惱之名於是國
土佛所聞法華經具足佛道如法華經說有阿羅漢
若不聞法華經自謂得滅度我於餘國為說是事汝
皆當作佛釋曰智論之文昭然與疏符合即知聲聞
雖出三界自有國土於彼決定回心成佛非永寂滅
也次下引論即天親所造矣菩薩授記者即常不輕
菩薩於衢路中普禮四眾語云我不輕汝等汝等皆
行菩薩道皆當作佛是時增上慢比丘比丘尼士女
打罵云我不受此虗妄授記彼論釋曰此諸增上慢
聲聞根未熟故如來不自與記菩薩與授菩提記者
方便令發心故據此即無定性今疏撮略其義引之
又云彼以諸禪等者解云二乘無餘體雖滅定亦通
方便故云諸禪也。

二入楞伽十卷經中第二第四第七皆同說二乘無
實涅槃但是三昧力故後必當得無上菩提既言無
實二乘涅槃即唯同一大乘性矣。

三密嚴頌二初引文二解云下釋義二初正釋頌文
後唯識下引論例顯。

二又勝下明受變易身二初引勝鬘等兩經二論皆
是實教勝鬘經云變易生死者謂阿羅漢及辟支佛
大力菩薩意生身二引智論非但證成實有變易抑
亦明彼二乘之人本無涅槃。

三勝鬘下明無二乘涅槃後引本論明無二涅槃初
引文成立中初引勝鬘後引本論明無二涅槃。

二以此下結示義意。

五教體二初牒章總標二依標別釋五一隨事門二
初句數後揀辨前中二初標舉二一或下列示有四
初唯名句文二初標立名句文三次第行列次第安
布次第連合能詮諸法自性差別二所依故聲是所
依非正教體伹展轉因故謂語起名等名等方能顯
義此三離聲雖無別體而假實異亦不即聲以體從
用故取名等二唯識下引成法無礙解緣假名等詞
無礙解緣實聲等故說境差別非二俱緣實雖二自
性互不相離法對所詮故但取名詞多對機故但說
聲耳聞聲巳意了義故以所對不同故說二有異非
體有異也又此二境及名等三與聲別者蘊處界攝
亦有異故色蘊行蘊聲處法處聲界法界如其次第
攝聲名等二或唯音聲文二如前下並準之音聲謂
佛唱詞評論語音(宮商等)語路(語所行處)語業(語用)語表(令他生解)
是謂佛教其名句文但顯佛教作用非佛教體以聲
是實名等假立離聲無別名等攝假從實故所引論
皆證以聲為佛教體三或具二為性謂由前二說皆
有理教為定量故耳緣聲處意緣法處由此二境方
得聞解故俱舍云牟尼說法薀數有八十千彼體語
或名此色行薀攝即雙存也四或俱非聲名以從緣
無性故二事即空亦由互奪故成雙非句也引成論
文亦可證成俱存具二今取俱無所有顯於即空故
下結云即是不說說也。

二此四下揀辨二初別明小大以小乘宗自有三家
所立各異故云別取後又此下總合融通以無等下
出融通所以。

二徧通門二初標立後引成前中謂徧六塵一切所
知境界總有生解之義悉為教體後中如淨名默住
及以光明而作佛事等楞伽直視不瞬口無言說名
為說法乃至或有佛土動身名說法等此之一門圓
覺大疏合在初一隨相門中。

三歸識門二如前即總收前說並不離識唯識等云
一切所有唯心現故謂說者下此文猶略然有本質
影像相對成四句等具如華嚴疏圓覺大疏引攝論
中十一識等檢而敘之。

四同性門二如前此則攝前心境等相同入一實故
說前門能變識等無不皆真以諸聖教從真流故不
異於真故攝論中名為真如所流十二分教又唯釋
勝流真如謂此真如所流教法於餘教法最為勝等
故諸聖教皆出真如引論中云離言說等即性真如
離三假相滿三實德謂以一切言說無實一切假名
無寔一切心識但隨妄念不可得故。

五無礙門二初躡前以明無礙心境等者心即唯識
境及事者徧通隨事理即同性混融等下即顯前四
本末無礙方是圓了識於教體後以前下結釋無礙
之所由也。

六宗趣二初牒章總標當部所崇曰宗宗之所歸曰
趣若云心之所尚則就人言之若言語之所尚即就
賓主談論言之今約典教所詮故是當部所崇也趣
謂意趣趣向乃心意所歸所向之處也。

二宗中下隨標別釋二初宗中二初總標尋名以下
所詮義旨二別釋二初分門二釋相二初定其義二
初分門二隨釋三初染淨門二初約染差別中初正
明後引證即分位門中明法身隨流作眾生界成差
別義空如來藏者約因隱時說謂一切諸空覆藏如
來故所謂一切染法幻化差別體相無寔作用非真
故名為空而能隱覆法身如來實德真體是故名為
如來之藏從能藏染立其名故今疏說言顯成惑染
差別法界二顯淨無差中初明反流順真故無差別
次引論中善法順真契同一味即下論云所謂平等
味解脫味彼論又說始覺同本無復始本之異故名
無差別也後示宗言正辨此義。

二權實門二初正明又二初約權差別三乘謂即臨
門三車誘引諸子是皆權設故成差別後顯實無差
中二初正明露地白牛無二無三唯是一實故無差
別後此論下示宗二依此下引證亦二初證成二義
後是故下指歸今論。

三理事門二初約事差別二約理無差亦二如文。

二辨開合二初標章二隨釋二初開法界中文二初
標示後法亦下釋成二合無差中文亦有二初標示
次一約下列釋四義之中前二約界約法單論各初
正示義後出所由第三法界合說中初正示義後以
法身下別釋成中先正明果位後例成因位四圓融
中總前法之與界各有二義故成四義合其因位及
與果位成二法界無礙下二句正顯圓融為自在下
即結成宗本。

二趣中信解行證次第相由稱真等下顯其作用無
思大用離諸分別橫竪徧該故無斷絕。

七釋題二初總釋大乘簡別其宗者依涅槃經以小
乘為半字教以大乘為滿字教今論所宗唯大乘也
問此論題目何不直標一乘通揀權小而言大乘豈
不濫彼權教宗耶答此雖通標大乘次云法界等即
顯所宗一實義也故次文言法界辨定其義前宗趣
門所釋法界各有二義通因通果今論正顯一乘一
性是則因果二位法界平等一味無差別故斯乃正
顯其意趣也剖析所詮者析理精微目之為論謂釋
等下結成所立名為大乘法界等也。

二又大下別釋二初釋別目三初大乘三初合釋大
乘大者當體為目者不同權宗揀小名大大外有小
可揀豈成至大今言當體則不因待小故涅槃云不
因小空名為大空涅槃亦爾不因小相名大涅槃謂
此法體無有邊涯絕諸分量言語道斷心行處滅無
以名之強稱曰大然有二義一是常義謂竪窮三際
無始無終無有一法先之唯此先於諸法故名大也
涅槃云所言大者名之為常二者徧義謂橫該十方
十方窮之無有涯畔涅槃云所言大者其性廣博猶
如虗空既此法體竪窮橫徧無所不包無所不徧伹
言包含影顯徧義體若不徧寧曰包含若不包含豈
名為大由是包含是大之義也乘就喻者如世舟車
有運重致遠之功用故名之為乘即喻行人乘此大
法越生死野度煩惱河到菩提鄉登涅槃岸故起信
云一切諸佛本所乘故一切菩薩皆乘此法到如來
地故大即是體乘即是用故云體用合舉也。

二大有下離釋二字二初釋文前直就法體今此就
義故有三也吾宗諸祖解釋華嚴並圓覺等皆依起
信三種大義然則三大之名是同隨宗釋義有異唯
華嚴相大具十玄門屬別教一乘今論乃是宗教一
乘斯亦同別區以別矣又有七義者一上大謂於二
乘為上二故能至大處諸佛最大是乘能至故三大
人所乘諸佛大人乘是乘故四能辦大事能滅眾生
大苦與大利益事故五大士所乘觀音等大菩薩之
所乘故六盡法邊底能盡一切諸法邊底故七攝法
周備如般若中佛說摩訶衍義無量無邊以是因緣
故名為大又如雜集論約行有七義十二門論約人
亦有七義。

二釋乘中三義初約理智分能所乘二約境行三約
人法皆以佛果為乘所至處。

三攝論下準論作釋乘大性故名大乘者真性該周
故名為大即所乘也妙智乘之故說云乘即能乘也
作依主釋亦大亦乘名大乘者真常智體能運轉故
名乘其性廣博故名大此持業釋。

二釋法界二初釋法有三義二釋界二初正明亦三
義中初因義謂依生聖法依謂依持生謂生長攝論
中邊皆說是淨法因故二前二下作釋法之界者作
依主釋法即界者作持業釋三釋無差別亦三義中
初約人分位雖有差別其法界性本無差別次約法
有十即下論第五門無作等也後約行中因果二位
無二性故。

二論者下釋通名起信疏云論者建立決了可軌文
言判說甚深法相道理依決判義名之為論然有華
文攝義之異華文謂華飾經文令生愛樂故攝義謂
蘊集妙義令生勝解故初即釋經次即攝義或二俱
釋經二俱攝義今是攝義亦即釋經故疏說言釋佛
經等是集義論謂論者是假立賓主往復析徵論量
正理故以為名。

八造論緣起二初牒章二梵音下正辨二初標人歎
德二初釋論主名二初釋別名二釋通名二此論下
彰論主德二以巳下明論起由。

九飜譯由致可知矣。

十隨文解釋三初分文示略中先分文後示略凡所
解釋多分三分如彌天高判謂序正流通今此略論
但有二分謂由製作廣略體勢多端固難一準故也。

二就初下依門釋相二初標宗致敬分中文二初總
顯文意中初標示次初中下正釋二初歸敬三寶意
中從狹之寬有三義故後二標宗解釋意舉因標果
為論宗故解釋此心十二種義是故論初即便致敬。

三於中下別釋頌文二初分科二隨釋二初一句總
標致敬中初釋上二字能敬儀也禮法有三一口禮
二屈膝三稽首三品禮中稽首至重若依俗釋稽者
至也首者頭也以頭至地故名稽首相唯身業敬相
未周今但舉身義顯意語二業亦敬若依理釋起殷
淨心䇿殊勝業申誠歸仰敬禮異名通三業也敬相
乃圓故天親攝論歸敬頌云故我至誠身語思頻修
無倒歸命禮論云稽首雖則身業影兼餘二實亦通
三二釋下三字所敬德也文初別釋此有二義一從
境目心釋屬主為名二又釋下菩提即心釋持業標
號後此上下總結二下三句別顯勝能論二初一句
能成勝因中初標示次一能下作釋一依主二持業
後唯此下結成二下二句顯所得果中初正釋後於
中初三等下指配。

二開宗演釋分二初總標二初中下別釋有四一開
數總標二初分章二初中下釋論三初略標舉數以
此十二收彼多門故為要也二結成論體謂菩提心
十二種義是此論中所宗體故三勸物應知諸聰慧
者牒所為機應如所示次第而知。

二依數列名文有十二段。

三生起次第二初標章示意二此中下正釋論文二
初依名列次中初釋標舉即此中二字後何故下釋
列示亦有十二段三中初牒釋次同金下例成准什
師所譯但云一切諸佛及諸佛阿耨菩提法皆從此
經出案大般若能斷金剛分及天親論無著論所釋
經云一切諸佛阿耨菩提法皆從此經出一切諸佛
如來皆從此經生恐今疏中傳錄者差誤矣今亦不
敢擅為改易也後以得下出所由以望心性為出是
了因之所了以望心相為生即生因之所生也餘皆
可知二言應知下結前標後。

四依章解釋二初明分段謂於一菩提心如其次第
有十二義故言分也今所解釋為十二段二就初下
隨文釋中初釋果門二初總示中先指配二果後謂
以下釋出所由以此覺心能為了因故辨初果能為
生因故辨後果二就前下別釋二初平等果二初總
分二初中下別釋論三初顯所得果二初標章論初
標徵前辨次中十二章內最初果門云何者等。

二釋義二初分門二前中下隨釋二初總釋論二初
總舉顯勝又二初所證最寂疏三初揀二乘中三餘
謂即變易報等未亡泯故二又地下揀別菩薩三唯
佛下顯示佛果此中有涅槃義如別說者謂唯識論
第十云涅槃義別略有四種一本來自性清淨涅槃
謂一切法相真如理雖有客染而本性淨具無數量
微妙功德無生無滅湛若虗空一切有情平等共有
與一切法不一不異離一切相一切分別尋思路絕
名言道斷唯真聖者自內所證其性本寂故名涅槃
二有餘依涅槃謂即真如出煩惱障雖有微苦所依
未滅而障永寂故名涅槃三無餘依涅槃謂即真如
出生死苦煩惱既盡餘依亦滅眾苦永寂故名涅槃
四無住處涅槃謂即真如出所知障大悲般若常所
輔翼由斯不住生死涅槃利樂有情窮未來際用而
常寂故名涅槃一切有情皆有初一二乘無學容有
前三唯我世尊可言具四二能證至極既云唯佛故
云標果簡餘因位故云非餘。

二釋所由中二初徵後釋微細煩惱者謂無明住地
最極微細能盡此者方名最寂。

二別釋二初釋通別後又此下約攝障前中論二初
通句二別句有六初無生中初正釋後引成楞伽中
者彼經凡有三譯不同按四卷楞伽第三佛告大慧
有三種意生身云何為三所謂三昧樂正受意生身
覺法自性性意生身種類俱生無作行意生身修行
者了知初地止止增進相得三種身大慧云何三昧
樂正受意生身謂第三第四第五地三昧樂正受故
種種自心寂靜安住心海起浪識相不生知自心現
境界性非性是名三昧樂正受意生身大慧云何覺
法自性性意生身謂第八地觀察覺了如幻等法悉
無所有身心轉變得如幻三昧及餘三昧門無量相
力自在明如妙華莊嚴迅疾如意猶如幻夢水月鏡
像非造非所造如造所造一切色種種支分具足莊
嚴隨入一切佛剎大眾通達自性法故是名覺法自
性性意生身大慧云何種類俱生無作行意生身所
謂覺一切佛法緣自得樂相是名種類俱生無作行
意生身又依唯識述記謂十卷楞伽第五並上所引
四卷第三云大慧有三種意生身一者得三昧樂三
摩䟦提意生身謂第三第四第五地中二者如實覺
知諸法相意生身謂菩薩摩訶薩於八地中三者種
類俱生無作行意生身謂自身內證一切法如實樂
相法相樂故即七地前皆證變易也彼會釋云初二
三四五地皆應名得三昧樂等意生身但以初二地
中未得定自在故略而不說得定自在於此生死有
勝能故故彼經云自心寂靜行種種行大海心波轉
識之相三摩䟦提樂名意識生以見自心境界故如
實知有無相故名初意生身相三四五地中於定自
在皆平等故第六七地亦得如實覺知諸法相意生
身六地無相觀多七地雖得此無相觀然未能無加
行故不如第八地今從勝處語但言第八地是第二
意生身故彼經言謂觀察覺了得諸法無相如幻等
法悉無所有身心轉變得如幻三昧及餘無量三摩
䟦提樂門無量相力自在神通乃至是名第二意生
身種類俱生無作行意生身謂第九十地唯行無相
亦無功用於事及理皆唯內證故彼經云謂自心內
證一切諸法如實樂相法相樂故此中三名雖諸地
巳得然據增勝地語非於餘地分不得此〔文〕疏亦名
意成者唯識論云或名意成身隨意願成故意明但
轉變成非新生故故論又云亦名變化身無漏定力
轉令異本如變化故二無老中文二如初三無死中
或說三種如勝鬘者彼經云如是世尊無明住地其
力最大世尊又如取緣有漏業因而生三有如是無
明住地為緣無漏業因生阿羅漢辟支佛大力菩薩
三種意生身疏言等者即無上依等收矣梁論四種
未及撿之四無病中文亦有二五無苦依中初正釋
義後問此中通妨難六無過失中十八不共者如對
法論謂一無誤失法謂身無失如阿羅漢游行城邑
逢惡象馬齊足越坑如來永無二無卒暴音謂語無
失如阿羅漢游行林野或迷道路揚聲叫喚或由習
氣輙露唇齒而現大笑如來永無三無種種想謂竟
無失離怨等相故四無不定心常在定故五無忘失
念唯正念故六無不擇捨善觀機故七欲無減八念
無減九精進無減十定無減十一慧無減十二解脫
無減謂勝解數此之六法於善境轉勝用無減唯佛
有也十三身業隨智慧行十四語業隨智慧行十五
意業隨智慧行常以智慧為先導故不隨貪等行也
十六知過去世無著無礙十七知未來世無著無礙
十八知現在世無著無礙雲華孔目列次與此有少
不同彼第三念無失四無異想五無不定心六無不
知巳捨七欲無減八精進九念十慧十一解脫十二
解脫知見無減其餘名次皆同此也此之十八唯佛
有故不與因同故名不共。

二結果由因二初分科二初中下正釋論三初為因
不失中初釋最上方便後釋不退失因二得果究竟
三辨定果法二初簡非菩提果二揀非小涅槃六種
轉依者如唯識論云轉依位別略有六種一損力益
能轉謂初二位由習勝解及慚愧故損本識中染種
勢力益本識內淨種功能雖未斷障種實證轉依而
漸伏現行亦名為轉二通達轉謂通達位由見道力
通達真如斷分別生二障麤重證得一分真實轉依
三修習轉謂修習位由數修習十地行故漸斷俱生
二障麤重漸次證得真實轉依攝大乘中說通達轉
在前六地有無相觀通達真俗間雜現前令真非真
現不現故說修習轉在後四地純無相觀長時現前
勇猛修習斷餘麤重多令非真不顯現故四果圓滿
轉謂究竟位由三大劫阿僧企耶修習無邊難行勝
行金剛喻定現在前時永斷本來一切麤重頓證佛
果圓滿轉依窮未來際利樂無盡五下劣轉謂二乘
位專求自利猒苦欣寂唯能通達生空真如斷煩惱
種證真擇滅無勝堪能名下劣轉六廣大轉謂大乘
位為利他故趣大菩提生死涅槃俱無欣猒具能通
達二空真如雙斷所知煩惱障種頓證無上菩提涅
槃有勝堪能名廣大轉〔文〕此中有轉依等亦即彼論
第十說轉依義別略有四種一能轉道此復有二一
能伏道謂伏二障隨眠勢力令不引起二障現行此
通有漏無漏二道加行根本後得三智隨其所應漸
頓伏彼二能斷道謂能永斷二障隨眠此道定非有
漏加行有漏曾習相執所引未泯相故加行趣求所
證所引未成辦故二所轉依此復有二一持種依謂
本識由此能持染淨法種與染淨法俱為所依聖道
轉令捨染得淨餘依他起性雖亦是依而不能持種
故此不說二迷悟依謂真如由此能作迷悟根本諸
染淨法依之得生聖道轉令捨染得淨餘雖亦作迷
悟法依而非根本故此不說三所轉捨此復有二一
所斷捨謂二障種真無間道現在前時障治相違彼
便斷滅永不成就說之為捨彼種斷故不復現行妄
執我法所執我法不對妄情亦說為捨由此名捨徧
計所執二所棄捨謂餘有漏劣無漏種金剛喻定現
在前時引極圓明純淨本識非彼依故皆永棄捨彼
種捨巳現有漏法及劣無漏金則喻畢竟不生既永
不生亦說為捨由此名捨生死劣法(同諸教說解脫道中棄捨四事
生死有漏攝於三事一有漏善二二障習氣三諸無記法并劣無漏共成四事金剛道品亦棄捨故)四
所轉得此復有二一所顯得謂大涅槃此雖本來自
性清淨而由客障覆令不顯真聖道生斷彼障故令
其相顯名得涅槃此依真如離障施設故體即是清
淨法界二所生得謂大菩提此雖本來有能生種而
所知障礙故不生由聖道力斷彼障故令從種起名
得菩提起巳相續窮未來際此即四智相應心品三
致敬彼因中初正釋次如華下指例華嚴經云爾時
彌伽告善財言善男子汝巳發阿耨多羅三藐三菩
提心耶善財言唯我巳先發阿耨多羅三藐三菩提
心彌伽遽即下師子座於善財所五體投地乃至然
後起立稱歎言善哉善哉善男子乃能發阿耨多羅
三藐三菩提心然則彌伽所以禮善財者以菩提心
是佛因故能廣出生諸功德故〔文〕後又勝下引證。

二差別果二初分章二頌中下正釋二初頌後釋三
初能益世間疏二初辨義中初標後列中三義前二
約不退他利益後一約退失自成益前中初約至果
展轉益後約在因常利益後文中下釋文中約宗因
喻令義顯現二生長聖法二初約二乘後又釋下亦
通三乘三親生佛果疏二初正釋後此為下料簡二
初揀緣因後又不下揀了因。

法界無差別論疏領要鈔卷上

法界無差別論疏領要鈔卷下
光嚴無際大師　普觀　述

自下第二因門論三初結前生後初句結前後句生
後徵問能起彼心之因。

二頌中下立頌略標因有四種信智定悲如其次第
一句一義。

三釋中下釋頌具顯二初分章二問云下隨釋論二
初問二答二初喻後法喻中疏二初正釋二今此下
料簡二法中二初釋論文後辨義相前中論四初信
為種子二初正釋中初標示後謂於下釋成二初順
釋後以若下反成。

二深信下引成三初唯識彼論第六曰云何為信於
實德能深忍樂欲心淨為性對治不信樂善為業然
信差別略有三種如疏具列由斯對治不信彼心愛
樂證修世出世善忍謂勝解此即信果樂欲謂欲即
是信果確陳此信心淨為性此性澄清能淨心等以
心勝故立心淨名如水清珠能澄濁水故名為信二
梁攝論三位佛性一自性住佛性即是本性二引出
佛性即修得性三至得果佛性修因滿足又初即本
性二即本性引出三即本性至果初即道前次即道
中後即道後佛性唯一就位分三言佛性者諸佛所
師所謂法也其性平等猶如虗空於諸凡聖無所限
礙名為佛性既無限礙何故偏去佛性佛性據覺時
語所以知者為隨其流處成種種味法身流轉五道
名曰眾生據此因緣不名佛性今對聲聞淳熱人說
有其佛性為聲聞人先向無餘不求作佛今迴聲聞
並堪作佛故說佛性教興如此三起信論四種信心
初信根本中真如之法諸佛所師眾行之原故非直
懸起信心亦乃樂念觀察後信三寶中各有二一標
所信之勝德二即起勝因以願求。

二智慧為母中初正明梵云般羅枳穰(二合)順古訛略
故言般若西方梵字有界有緣界是體義緣是助義
若之一字是界通目智慧般那是緣助之義目智目
慧而不同也以般助若言般若者謂即慧也揀擇之
義以那助若言那若者謂即智也決斷之義若通言
之智處說慧慧處說智隨用皆得今云智慧是約通
說後經云下引成為母之義也。

三定為胎藏梵語三昧此云正受謂在定中心一境
性不受諸受故名正受。

四大悲為乳養二初正釋後佛性下引成中初引佛
性成上二種後又大下明具三緣佛地論第五曰如
經說言弘濟大慈無待大悲平等法性圓滿成故論
釋慈有三種一有情緣二法緣三無緣初發心位諸
菩薩等多分修習有情緣慈多是有漏以世俗有為
境界故修正行位諸菩薩等多分修習法緣之慈亦
多有漏大乘教法為境界故得無生忍諸菩薩等多
分修習無緣之慈雖有所緣緣法界故譬如根等異
熟諸法無有分別不作加行任運轉故說名無緣平
等性智相應大慈或有說者唯緣法界所緣分別永
無有故不緣有情及諸法故名無緣慈復有說者亦
緣諸法如實義者亦緣有情但無分別平等行相了
知一切假立有情性平等故緣生等法性平等故無
我真如性平等故名平等智此智相應就所緣境得
具三慈但無分別平等行故說名無緣聲聞等悲不
能拔濟一切有情唯緣欲界少分行相暫時而轉如
來大悲普能拔濟一切有情通緣三界徧滿行相恒
時而轉言無待者無所觀待恒救不捨謂無所待隨
其所應拔濟三界所苦有情恒轉不捨大慈大悲無
瞋不害無癡善根以為自性與樂拔苦行相有異俱
有三種有情緣等慈是無瞋悲是不害慈緣無樂欲
與其樂悲緣有苦欲拔其苦此大悲無差別轉故名
平等此即法性或緣平等法性為境由此大悲如前
修習圓滿成故平等性智圓滿成就。

二此上下辨義相二初略指義相二佛性下廣辨義
門二初指論標門二論皆是一性宗旨故此用之佛
性論第二中釋佛子有於四義一因二緣三依止四
成就初言因者有二一佛性二信樂此兩法佛性是
無為信樂是有為信樂約性得佛性為了因能顯了正
因性故信樂約加行為生因能生起眾行故二緣者
謂般若波羅蜜能生菩薩身是無為功德家緣故三
依止者破空是等樂有之人執斷無處有樂淨等故
菩薩修破空三昧能除彼執由此定力是故菩薩法
身堅固則不羸弱四成就者菩薩大悲利益佗事無
盡故由真如不盡眾生無數故利益他事亦復無盡
是佛性為應得家因故一因如父身分二緣如母三
依止如胞胎四成就如乳母故諸菩薩由此四義名
為佛子〔文〕寶性論偈信法及般若三昧大悲等與今
疏中四義同也。

二一就下依次列釋八初配位既云多分就增勝說
意顯位行亦互通故。

二行相中佛性論辨相分中明
因品云復次有四種因能除四障得如來性義應知
四因者一信樂大乘二無分別般若三破虗空三昧
四菩薩大悲四障者一憎背大乘二身見計執三怖
畏生死四不樂觀利益佗事初障闡提二障外道三
障聲聞四障獨覺由此四惑能令四人不能得見自
性清淨法身三破障中寶性論第三云初依體因故
說一偈自性常不染如寶空淨水信法及般若三昧
大悲等此初半偈示現何義偈言云云後半偈者示
現何義偈言有四種障礙謗法及著我怖畏世間苦
捨離諸眾生此偈明何義偈言闡提及外道聲聞及
自覺信等四種法清淨因應知此偈明何義略說一
切眾生界中有三種眾生何等為三一者求有二者
遠離求有三者不求彼二求有有二種何等為二一
者謗解脫道無涅槃性常求住世間不求證涅槃二
者於佛法中闡提同位以謗大乘故是故不增不減
經言舍利弗若有比丘比丘尼優婆塞優婆夷若起
一見若起二見諸佛如來非彼世尊如是等人非我
弟子舍利弗是人以起二見因緣從暗入暗從冥入
冥我說是等名一闡提故偈言謗法故闡提故遠離
求有者亦有二種何等為二一者無求道方便二者
有求道方便無求道方便者亦有二種何等為二一
者多種外道種種邪計謂僧法衛世師尼揵陀若提
子等無求道方便二者於佛法中同外道行雖信佛
法而顛倒取彼何者是謂犢子等見身中有我等不
信第一義諦不信真如法空佛說彼人無異外道復
有計空為有以我相憍慢故何以故以如來為說空
解脫門令得覺知而彼人計唯空無實為彼人故寶
積經中佛告迦葉寧見計我如須彌山而不用見憍
慢眾生計空為有迦葉一切邪見解空得離若見空
為有彼不可化令離世間故偈言及著我故及外道
故有方便求道者亦有二種何等為二一者聲聞偈
言怖畏世間苦聲聞故二者辟支佛偈言捨離諸眾
生故及自覺故不求彼二者所謂第一利根眾生諸
菩薩摩訶薩何以故以諸菩薩不求彼有如一闡提
故又亦不同無方便求道種種外道等故又亦不同
有方便求道聲聞辟支佛等故何以故以諸菩薩見
世間涅槃道平等故以不住涅槃心故以世間法不
能染故而修行世間行堅固慈悲涅槃心故以善住
根本清淨法中故又彼求有眾生一闡提人及佛法
中同闡提位名為邪定聚眾生又遠離求有眾生中
墮無方便求道眾生名為不定聚眾生又遠離求有
眾生中求離世間方便求道聲聞辟支佛及不求彼
二平等智菩薩摩訶薩名為正定聚眾生又除求於
無障礙道大乘眾生餘有四種眾生何等為四一者
闡提二者外道三者聲聞四者辟支佛彼四眾生有
四種障故不能證故不能會故不能見如來之性何
等為四一者謗大乘法一闡提障此障對治謂諸菩
薩摩訶薩信大乘法故偈言信法故二者橫計身中
有我諸外道障此障對治謂諸菩薩摩訶薩修行般
若波羅蜜故偈言及般若故三者怖畏世間諸苦聲
聞人障此障對治謂諸菩薩摩訶薩修行虗空藏首
楞嚴等諸三昧故偈言三昧故四者皆捨利益一切
眾生捨大悲心辟支佛障此障對治謂諸菩薩摩訶
薩修行大悲為利益眾生故偈言大悲故是名四種
障障四種眾生為對治彼四種障故諸菩薩摩訶薩
信修行大乘等四種對治法得無上清淨法界到第
一彼岸何以故依此四種清淨法界修習善法此是
諸佛隨順法子於佛家生是故偈言大乘信為子彼
若以為母禪胎大悲乳諸佛如實子偈言信等四種
法清淨因應知故四建立中亦是明其四種不增減
也。

五成因中寶性論曰又依果業故說一偈淨我樂
常等彼岸功德果猒苦求涅槃欲願等諸業此初半
偈示現何義偈言略說四句義四種顛倒法於法身
中倒修行對治法此偈明何義彼信等四法如來法
身因此能清淨彼向說四種法彼次第略說對治四
顛倒如來法身四種功德波羅蜜果應知偈言略說
四句義故此明何義謂於色等無常事中起於常想
於苦法中起於樂想於無我中起於我想於不淨中
起於常想是等名為四種顛倒應知偈言四種顛倒
法故為對治此四種顛倒故有四種非顛倒法應知
何等為四謂於色等無常事中生無常想苦想無我
想不淨想等是名四種不顛倒對治應知偈言修行
對治法故如是四種顛倒對治依如來法身復是顛
倒應知偈言於法身中倒故對治此倒說有四種如
來法身功德波羅蜜果何等為四所謂常波羅蜜樂
波羅蜜我波羅蜜淨波羅蜜應知偈言修行對治法
故是故聖者勝鬘經言世尊凡夫眾生於五陰法起
顛倒想謂無常常想苦有樂想無我我想不淨淨想
世尊一切阿羅漢辟支佛空智者於一切智境界及
如來法身本所不見若有眾生信佛語故於如來法
身起常想樂想我想淨想世尊彼諸眾生非顛倒見
是名正見何以故唯如來法身是常波羅蜜樂波羅
蜜我波羅蜜淨波羅蜜世尊若有眾生於佛法身作
是見者是名正見世尊正見者是真佛子從佛口生
從正法生從法化生得法餘財如是等故又此四種
如來法身功德波羅蜜從因向果次第而說淨我樂
常應知云何次第從因向果謂誹謗大乘一闡提障
實無有淨而心樂著取世間淨此障對治謂諸菩薩
摩訶薩信大乘修行證得第一淨波羅蜜果應知於
五陰中見有神我諸外道障實無神我而樂著取我
此障對治謂諸菩薩摩訶薩修行般若波羅蜜證得
第一我波羅蜜果應知(乃至)諸聲聞人畏世間苦為
對治彼畏世間苦諸菩薩摩訶薩修行一切世間出
世間諸三昧故證得第一樂波羅蜜果應知辟支佛
人棄捨利益一切眾生樂住寂靜為對治彼棄捨眾
生諸菩薩摩訶薩修行大悲住無限齊世間常利益
眾生證得第一常波羅蜜果應知是名諸菩薩摩訶
薩信及般若三昧大悲四種修行如是次第得如來
身淨我樂常四種功德波羅蜜果應知。

六約地上行
成中初配位後此約下顯徧通也。

七得果中寶性論
曰復次以聲聞辟支佛大力菩薩三種意生身中無
淨我樂常波羅蜜彼岸功德身是故聖者勝鬘經言
唯如來法身是常波羅蜜樂波羅蜜我波羅蜜淨波
羅蜜如是等故此明何義以如來法身自性清淨離
一切煩惱障智障習氣故名為淨是故說言唯如來
法身是淨波羅蜜以得寂靜第一自在我故離無我
戲論究竟寂靜故名為我是故說言唯如來法身是
我波羅蜜以得遠離意生陰身因故名為樂是故說
言唯如來法身是樂波羅蜜以世間涅槃平等證故
故名為常是故說言唯如來法身是常波羅蜜八增
起異行中前四義者信智定悲於四之外別加方便
故言增起。

三自性門三論初徵起謂上文中巳辨能起彼心之
因故此徵問所發心性。

二立頌中上半無染自性即同起信真如二義中如
實空義從本巳來一切染法不相應故下半具淨自
性即如實不空義即是真心常恒不變淨法滿足。

三解釋二初分科初中下釋三初標數論牒前文合
應知此菩提心等有二種相即起後也。

二列名中論列二名初離染相二具淨相如是二相
隨一一具不相捨離謂由離染必性具淨由其具淨
必性離染。

三釋義中二初釋離染清淨相二初標示二法中下
釋成三初法中三初總標次以諸下別釋三初明所
滅煩惱次是故下明所依心性後智亦下明能治覺
智又後此中下結示。

二喻中下二初標分總示自性在纏故云同相無垢
出纏故云勝相二前中下依文別釋二初本性淨後
離垢淨前中二初總示二四喻下別釋二初約別義
釋後約通相釋初中二初約德又二初屬今文中初
四義後又釋下四德二又寶下會佗論後言為下約
障。

三合中下二初合本性淨後合離垢淨。

二白法下釋白法所成相二初標分二法中下釋相
二初法後喻法中又二初正釋論文二即此下通前
顯意四初明本有修生無二二前性下顯性離治離
無二三又性下約二相以明因果四又此下總合四
義以顯融攝二喻中須彌山此云妙高以其體備眾
寶故稱為妙論正取此以為喻體。

四異名門三初徵起前中巳明自性故此徵問異名。

二立頌二初標章二前中下釋相二初約果明異
名言十號者法華三云我是如來應供正徧知明行
足善逝世間解無上士調御丈夫天人師佛世尊一
謂如來者乘如實道來成正覺故即倣同先跡號二
應供者堪受人天廣大供養故即堪為福田號三正
徧知者理無偏邪無法不照故即實智窮原號四明
行足者明是證行行是教行二行圓滿故名明行足
即修行滿足號五善逝者善好也逝去也不向餘三
界二乘去唯向大菩提去故即直往菩提號六世間
解者明解世間故即權智圓明號七無上士者士
謂士夫徧於眾聖於眾聖中更無過上故即位超諸
聖號八調御丈夫者調謂調練御謂控御即巧攝有
情號九天人師者謂軌範說五乘教利益眾生故即
導軌眾生號十佛世尊有自覺覺佗覺行圓滿故名
為佛由比天上人間共所尊重故曰世尊即無師自
覺號二後頌約因明異名二初類同法界二下半下
明說異名。

三釋中下釋頌二初標章二前中下論二初釋初頌
有四初牒以前智斷為心自性客障永離即是斷德
勝德成就即是智德二二得下轉至佛果四德圓滿
三三如下引經解釋二初指經所出二寶性下引論
示義四四如下會文歸義二又如下釋後頌法性法
界真如實際體雖是一約其義類故有異名。

五無差別門三初徵起謂前門中雖顯異名而此心
性本無差別故此徵也。

二立頌中有二初總顯謂此頌中上二向總相標顯
無差別義二下十下別顯謂一頌半別顯十種名號
三辨釋中論二初釋總顯此心屬因法身屬果疏中
會通因果雖殊本來一味由此以成無差別義二釋
別顯中二初釋文後配義前中又二初標示二列釋
三初釋前七二釋第八二初正釋二勝鬘下引成二
初引勝鬘云依如來藏故有生死是下轉義依如來
藏有涅槃是上轉義二引寶性二初引文二此是下
揀辨寶性引勝鬘經所釋性即如來藏性依如來藏
故有生死等屬如來藏緣起宗實教義也唯識論釋
無始時來界界是因義即種子識屬唯識法相宗權
教義也是故結言二宗不同也三釋九十文中各有
標舉列釋。

二又此下配義初三約世謂三際者初則現世故成
三也次四約因果二行後三約法初一總者謂一切
法所依止故能持染淨後二別者隨染非常隨淨非
斷以立其義也。

六分位門三初徵前明心性心性本無差別約其分
位有不淨等故此徵焉。

二頌中四句初句眾生唯雜染故名不淨位次句菩
薩染中淨故名染淨位後二句障累永盡故曰如來
名極淨位。

三釋中下論三初牒指前門即由此心無差別相故
有分位不淨等殊。

二就正下正顯其相論三初雜染位真如隨染說名
有垢自性住者即是本性眾生界者界即因義故自
性住佛性與眾生作依因也二染淨位疏有三義釋
其染淨斷修對望引出耶修得性三極淨位習氣最
細亦皆永盡最極清淨說言無垢修因滿足故至得
果三如說下引成二初指經標示二前中下隨標解
釋二初別釋三位論三初不淨位二初按文略釋三
初牒舉二二為下正顯二初為惑業所纏縛二二從
下隨苦報所漂流此兼前科以明眾生三道輪轉三
三名下結名。

二又釋下依義委明二初正釋中初明本際煩惱為
動法身之緣此住地者即是根本無明住地為煩惱
藏勝鬘經云煩惱有二一住地煩惱二所起煩惱次
顯法身隨染作眾生義不染而染即法身流轉五道
故作眾生染而不染即眾生自性本空故眾生即如
也後今就前門下結名前門謂即不染而染故作眾
生也。

二問餘下問答二初餘說不同問餘處說者謂即權
宗與此實教所談有異故申此問二答寶性下引論
歷宗答二初引論標示寶性論中七種義句中有眾
生義句耶當彼論如來藏品二一若下歷宗料揀四
初小乘宗法有我無是其宗計二龍樹提婆即空無
相宗三無著世親即唯識宗四馬鳴堅慧即法性宗
疏三初正明次楞伽下引証後如是下結指密嚴疏
本未嘗一見高麗目錄亦所不載。

二染淨位論三初牒舉二正釋二初分章二前中下
釋相三初斷障論中二句疏約猒捨以分地前地上
二行二成行中於十波羅蜜謂施戒忍進禪般方便
願力智度於十地中約其偏增各明一度故名別行
八萬四千則成通行三結所為為求菩提。

三三說下結名二初約猒求釋名二引勝鬘成立二
初正引文二寶性下結論釋二初正明猒求行二又
云下因辨起行因二初論家正辨三初辨示起因中
二初正辨又二初順明二非離下反顯二若無下例
成二是故下引經成立。

三向說下徵釋決疑。

二解云下疏主重明三初申論意二又起下辨起因
二初引証引立一論二經皆明眾生本有熏習為起
行因二與喻下約宗揀顯三仍此下明業用前引寶
性於不定聚眾生能作二種業等故今指示。

三極淨位亦有三初牒舉二正釋二初標分顯意謂
此四德展轉躡前生起後德故勸應知二初中下隨
章解義四初斷障德中初牒釋後此明下結成二明
証性德下二初約証性釋中初標示後清淨下牒釋
二又釋下約超位釋三殊勝德二初約悲智福釋二
又釋下約恩智福釋四自在德中初正釋後此自下
指陳三三說下結名。

二上來下通結無二二初結指標門二初中下依門
述釋論三初本末相攝門二牒文略釋二密嚴下引
經廣解二初引文二解云下配釋二初以論對經二
於一下開門示義二初標舉二此中下釋成二全體
印定門三簡各定義門二初標分二隨釋三初能持
門申二初正釋後以眾生下分能所真妄釋二能依
門中初正示義後何以爾者下出所由三縱奪門中
初以義從奪釋成後是故下法喻結顯。

七無染門三初徵前明分位眾生在纏云何無染故
此徵焉。

二頌中疏二初配釋頌文二問此下躡跡通妨。

三釋中下二初問二答中疏二初略指法喻二答意
下廣釋文意二初總示。

二又法下別釋二初開義
二今此下釋文。

八常恒門三初徵亦由前所明分位門既說有生滅
何得常恒故此徵諸。

二頌三初標示二常二何故下徵釋二義中初徵次
謂若下釋如其次第釋上二常後是即下結是真如
常者揀非情謂常也三各初下通指法喻。

三釋中下二初標章二前中下隨釋二初釋初頌論
二初問此問從前分位中來二答疏二初總分二答
意下別釋論二初喻後合喻中疏二初正顯意二問
生下徵釋二初二法相例問二答是下示義引證答
二初情謂超情有異答二初示義三勝鬘下引證二
又以下生滅法身不齊答二初示義能依生滅是虗
假故所依法身是真實故言不齊喻中劫火以喻生
滅虗空以喻法身二華嚴下引證二初引華嚴世界
有為故有成敗虗空無為故無增減二引寶性。

二是故下引經釋後頌二初總示二前中下別釋二
初簡妄非真論二初總顯虗妄二別顯妄義中初法
說次如水下喻明後當知下合結。

二顯真非妄論二初明體無妄法亦有法喻二明體
具勝德論二初總顯無為然則性相二宗所說有為
無為名數體性有所不同若法性宗依龍樹釋摩訶
衍論云總攝諸無為名為不生滅不生不滅是無為
法之總相故總攝諸有為故名為生滅生滅是有為
法之總相故如是有為無為二法各有幾數何等各
字頌曰無為雖無量略說有四種謂真如本覺始覺
與虗空有為雖無量略說有五種謂根本無明及與
四相品長行釋曰無為法有四種一者真如二者本
覺三者始覺四者虗空有為法有五種一者根本無
明二者生相三者住相四者異相五者滅相若法相
宗依慈恩大師百法決頌云幾有為幾無為頌曰有
為九十四無為唯六種若非惑業為隨應則不定釋
曰有為九十四無為唯六種者虗空等六是無為法
餘是有為若非惑業為隨應則不定者謂三十一唯
是有為(三十一者根本煩惱有六隨煩惱有二十不定有二謂睡眠惡作不相應有三謂異生性
無想定無想報總有三十一種)六種無為(一虗空二擇滅三非擇滅四不動五想受滅六真如)
所餘六十三(心法有八心所法中徧行有五別境有五善有十一不定中有二邑有十一不
相應〔行〕有二十一)通有為無為性有生滅非惡惑業之所為
故。

二別顯四德疏三初會本經義彼經此論二名小異
故茲會諸二引寶性而釋二初標門二隨釋二初離
過門中具引如前者以恒故不死常故不生清凉故
不病不變故不老二實德明常恒清凉不變則是如
來法身實德三又釋下按今文釋則以今文對于常
樂我淨四德。

九相應門三初徵意云既未至果云何而與淨法相
應故此徵之。

二頌文有二初約喻總顯二後一下約染簡淨二初
示義中空如來藏義準釋摩訶衍論所引契經別說
有十〔廣如彼云〕第六空如來藏謂一切諸空覆藏如來故
勝鬘契經作如是說世尊空如來藏若離若脫若異
一切煩惱藏故此明何義所謂示生滅門一切染法
隱䨱自相本覺無量性功德故以何一切染法總名
為空所謂染法幻化差別體相無實作用非真故名
為宗而能隱䨱法身如來實德真體是為如來之藏
從能藏染立名第七不空如來藏一切不空不被染
故勝鬘經中作如是說世尊不空如來藏過於恒沙
不離不脫不異不思議佛法故此明何義所謂顯生
滅門自相本覺備過恒沙性功德故所謂一切淨法
實有作用遠離虗假故言不空顯出時名法身隱覆
名如來藏從所藏淨立名二又佛下引論會前二如
來藏義可知矣。

三釋中下二初總示意二就答中別釋二初分總別
科二案文述釋二初釋初頌二立理論二初舉喻況
中總為一燈謂光時等同時同處和合無異故別具
三義謂體相用義用別故二以法合下二初標舉二
如寶下引而釋二初援頌文二彼釋下廣引散釋三
初總標二通者下別釋中三初釋通次釋知漏盡智
後釋漏盡三乃至下通結。

二解云下解義二引教證二初標分二就法下釋相
論三初法二初牒文略釋二此中下依義廣明三初
標示二初辨相下列釋五初辨相中初標舉次如起
信下指論後解云下示數然此辨相全依起信三大
義中自相大義圓滿功德門龍樹釋此則有二種一
有名數量功德二無名過量功德有名所謂六種性
義功德何者為六一大智慧光明義本覺般若能除
無明闇故或名廣大圓滿殊勝般若實智光明性義
二徧照法界義本覺般若照達一法界原故或名周
徧通達一法界藏自然性義三真實識知義本覺般
若離虗假解或名離妄想解決定了知實際性義四
自性清淨心義本覺般若無量性功德自然本有非
得佗力而離塵累或名本有明白離邊中性義五常
樂我淨義本始二覺從無始來遠離四障圓滿四德
或名如來正覺自然性德離煩惱幼不修行性義六
清凉不變自在義二種本覺譬如明鏡相具隨違故
或名具足隨順逆違無碍陀羅尼全徧性義是名六
種論曰從本巳來自性滿足(乃至)清凉不變自在義
故又準圓滿經中說此自性功德十七於初二中各
開二種於次二中各開三種於後二中如次開四與
三故或說本數之名有二十五最後一中開十一故
言十七者大智慧義大光明義徧一法界義照一法
界義真實義識義知義自性義清淨義心義常義樂
義我義淨義不義變義自在義言二十五者前數不
功德中開八種故變功德中開二種故一上流轉變
二下流轉變言八不者如中觀論不生不滅不常不
斷不一不異不來不去所言無名本覺體中自性功
德無量無邊離於言量過於心所何止數量作如是
部(部者總也)本有功德雖無有量不出三數故論曰具足
如是過於恒沙如是無量無邊功德各有體相耶唯
一心量無別法體何者心法雖一而有二種陀羅尼
自在用故何為二一自不離彼二彼不離自論曰不
離如是性德從無始來一向妙有自性非佗俱故論
曰不斷如是一切功德唯是一自作一異不能一何
以一法界故論曰不異如是深理一切菩薩二乘凡
夫心不思惟言不論量絕遠而遠論曰不思議故何
等境界唯大覺者自乃軌則論曰佛法如是無量性
德具縛至大覺具足無所闕少何者是諸功德自然
本有非由佗力而立論曰乃至滿足無有所少義故
名為如來藏亦名如來法身(〔余〕詳以偽論文煩芿故今撮略于茲所以不足
隨信也)今疏本數名字以本六德開成十種於中第六
有二德者謂即清凉不變為二蓋準寶性所引不增
不減經中常恒清凉不變四德故此開其第六為二。

二定義中疏二初問難二答實下釋通二初答釋二
會通前中二初標舉二列釋三初約實無中初正明
後若爾下轉釋中初躡上文修德為難云若爾等後
以是下約其離脫不離脫義對揀釋通。

二約實有中三初正明次如來下引証彼經中有九
喻寶性論曰萎華中諸佛眾蜂中美蜜皮𥢶中堅實
糞穢中真金地中真寶藏諸菓子中芽朽故弊壞衣
纏褁真金像貧賤醜陋女懷轉輪聖王燋黑泥模中
有上妙寶像(前六句句各一喻後六句二句各一喻)眾生貪瞋癡妄想
煩惱等塵勞諸垢中皆有如來藏華蜂𥢶糞穢地菓
故弊衣貧賤女泥模煩惱垢相似佛蜜實真金寶芽
金像王上妙寶像等如來藏相似〔廣釋如彼〕論又曰偈言
華蜂等諸喻明眾生身中無始世界來有諸煩惱垢
佛蜜等諸喻明眾生身中無始來具足自性無垢體
(文)佛性論云立九譬者一為顯貪欲煩惱故立蓮華
化佛譬二為瞋煩惱故以蜂為譬三為無明惑故立
糓中粳糧譬四為上心三種煩惱故立金墮不淨譬
五為顯無明住地故立貧女寶藏譬六為顯見諦惑
立庵羅樹子譬七顯思惟惑故立弊帛褁金寶譬八
為顯不淨地惑立貧女懷王子譬九為顯淨地惑故
立模中金像譬〔文〕又依雲華要問答曰如來藏義者
依大方等如來藏經我以佛眼觀一切眾生諸煩惱
中有如來智乃至一舉彼天眼觀未敷華內有如來
身結跏趺坐明如來藏本性具德喻二譬如淳蜜在
巖樹中無數群蜂圍繞守護有人巧智除蜂取蜜明
本德去染成淨喻三譬如粳糧米未離皮𥢶貧愚輕
賤謂為可棄除蕩既精常為御用明藏在染同愚異
淨喻四譬如真金墮不淨處隱沒不現經歷年載真
金不壞明藏在染難壞喻五譬如貧家有珍寶藏寶
不能言我在於此又無語者不能開發明藏在染闕
緣喻六譬如庵羅菓內種不壞種之於地成大樹王
明藏德會緣成菓喻七譬如有人持真金像行諸佗
國經於險路懼遭劫奪褁以弊物令無識者棄指曠
野人謂不淨有天眼者知有真金像即為出之令佗
敬禮明真德除染生信喻八譬如女人貧賤醜陋而
懷貴子經歷多時人謂賤想明轉想會真成智喻九
譬如鑄師鑄真金像既鑄成巳外雖燋黑內像不變
開模出像金色晃曜明反染歸真應體喻(文)今疏引
成實有性功德義華嚴涅槃佛性論大意同諸後此
中下結顯有法喻合。

三約翻對中三初標舉次故彼下引文後解云下示
義然此所引起信亦即自相大義問答決疑門此二
一發起略問難違門二發起廣答解釋門初問難相
何謂舉說文相違前後雜亂審其理故前後相違真
如決擇分中作如是說論曰心真如者即是一法界
大總相法門體所謂心性不生不滅一切諸法唯依
妄念而有差別若離心念則無一切境界之相是故
一切法從本巳來離言說相離名字相離心緣相畢
竟平等無有變異不可破壞唯是一心故名真如自
相大義決擇分中作如是說論曰從本巳來自性滿
足一切功德所謂自體有大智慧光明義故(乃至)亦
名如來法身如是相違故以為難論云問曰上說真
如其體平等離一切相云何復說體有如是種種功
德巳說發起問難門次說廣答解釋門此亦有二一
總二別初亦二一真如總二生滅總如次可見論云。

答曰雖實有此諸功德義而無差別之相等同一味
唯一真如即是真如總謂雖自相大義門中作如是
說具種種德過於恒沙而生滅門界量非真如門此
門無差別相平等一相獨存真如以此義故無相違
過此下明其緣由決斷其疑論曰以無分別離分別
相是故無二真如門中有同無異此下釋生滅總有
二一問二答廣略有異二重問答不同初問論曰復
以何義得說差別即是開合問謂若諸法本來平等
一相無二體者復有何法而非平等以此為依建立
差別則是舉異疑異此下發起答說決斷此疑論曰
以依業識生滅相示則是總答謂真如門中無過恒
沙一切染法以為所治亦無能治過於恒沙一切淨
法以為對量是故真如門中作如是說一切諸法平
等一相無有二體等而生滅門所治染法無量能治
淨法亦爾是故生滅門中作如是說本覺體中具種
種德無量無邊過恒沙等是乃大意次當別說所言
依者則根本無明住地一切染法之所依故言業者
業相也言識者轉等諸識也生滅相者門總稱也言
示者相反顯示也若是三法德起當緣由故巳說略
說分次說廣說分就此有二一問二答此問略而答
廣論曰此云何示即是詰問問其所由此下直答此
問答釋有三一自宗正理二非道邪行三具舉對量
論曰以一切法本來唯心實無於念即是第一自宗
正理謂法性從無始來唯是一心無一一法而非心
故論曰而有妄心不覺起念見諸境界故說無明即
是第二非道耶行謂總舉本上之諸無明住地故此
下直顯具舉對量差別如上所說本覺體中六德各
各待觀何以過患為對謂根本無熏習心海發起種
種諸識隱覆般若實智增長愚迷癡闇即不覺無明
界量為對心性寂滅無起即本覺慧明安立德則建
立顯示論曰心性不起即是大智慧光明義故此下
顯第二德若此妄心起見達境一向唯轉虗妄境不
能通真實境界何則真偽相違不契本故論云若心
起見則有不見之相此下明徧觀義而真心離轉見
故通達諸法無所不至真實知見離於能見論曰心
性離見即是遍照法界義故此下明第三德論所言
若心有動即是無明熏習氣故虗妄而轉為對心性
寂滅無有喧動正直無顛倒解即實智照隨理建立
顯示論云若心有動非真識知此下顯第四德謂妄
法無始來無自體為對自性清淨本有功德建立顯
示論曰無有自性此下顯第五德謂妄法四相所遷
非常三苦俱轉非樂二種自在無故非我一道清淨
無故非常此四以為對量本覺體中四德建立顯示
論曰非常非樂非我非淨此下顯第六德謂妄法燒
真心故名熱以惱亂諸有情故名惱破滅變德令不
作故衰變由此一切眾生不得自在待此為對清涼
不變自在德故以立示論曰熱惱衰變則不自在此
下顯示無邊功德相義謂所治染法無數量故以能
治亦然矣論曰乃至具有過恒沙等妄染之義對此
義故心性無動則有過恒沙等諸淨功德相義示現
此下結圓滿德謂若一心有動轉相更見前境可緣
能所心境二差別故本德則不圓滿而本性德雖過
恒沙唯一心量無有二也是則圓滿自在性德結縛
及解脫位中亦恒具足名為法身名如來藏論曰若
心有起更見前法可念者則有所少如是淨法無量
功德即是一心更無所念是故滿足名為法身如來
之藏(〔斷曰上來偽論義調至猥拙矣雖乃不足取而用焉亦撮略而巳也〕)。

二又上下會通二初通前三說初一成果即至得果
次一本性即自性住後一翻染即引出佛性也二第
三下別辨後一二初尅分齊二初以義指屬焉言第
三者指於前三說中第三翻對妄染而說淨德尅定
分齊則屬真如三大義中相大義攝二是故下引經
証成中初喻明後合說。

二此中下辨相依四初總標義此中所說妄中四義
一依真無體義即起信疏無明二義中無體即空義
二違真覆障義即有用成事義也若對次文真中四
義則成前後準義合云一違真覆障義二依真無體
義以配下文一隨緣義二不變義則各由初義故順
流作眾生各由第二義故自性常清淨義方相當學
者應悉二此真下別釋相中初別屬四義由初義者
即違真覆障義及隨緣義第二義者即依真無體義
及不變義餘二可知次又各下前三後一後又在下
通具四義中初總明次是故下別示後是故下通結
三今此下示今意第三義者妄中反自詮佗真中反
顯由此義故有恒沙德四問答下由問答中有三重
第一重中在纏出障皆無問智見真如不同答第二
重中類例因中計果問就緣說有不同答第三重中
染淨相例問違順有翻不翻答。

三相應下二初示義意二此論下明廣略中初明此
略後起信下明彼廣中初標示次一謂下列釋。

四業用下二初以義指歸二勝鬘下引文成立所引
經論皆是內熏猒求義矣。

五攝果下言此恒沙功德相義就因隱時名性功德
就果顯時則名解脫般若法身言故名佛法者亦即
結歸起信論中佛法二字。

三恒沙下結指。

二喻說下二初別喻二德後通釋下具有三義其後
通意深符論旨以其燈有光明熱色寶珠光色形狀
各互不相離互不相脫故日相應今疏脫一互字應
云以互不相離等。

三法合下二初總釋疏中科名言總釋者釋字恐誤
宜作牒字二次言下別顯文中功德二字若貼本論
宜云故說恒沙如來法也。

二復次下釋後頌二初一謂下釋三初在纏不染二
初正釋二初法說二如迷下喻明二依是下証成二
二以下隨染隱體中初正明後此是下示義三三以
下煩惱即空二初正釋二是故下証成二初引文後
此等下結成。

二釋不空中初標示次一有下列釋三一有自體二
具性德三體相冥和。

後不離下指例。

十不作義利門四初徵起前辨相應具含性德何以
不能作義利耶故茲徵諸。

二立頌中六句前二句法後四句喻略舉三喻釋中
九影顯故。

三解釋二初問後答二初總示二又此下別釋二初
標示通別二一運下列釋別喻有九如文一中五見
謂身邊等五總名惡見八世界下三初正明次寶性
下引証然論意謂以真如通一切法今簡去非情故
約六處眾生數中取彼畢竟真如理以為性種性後
喻伽下揀辨六處珠勝即十二處中第六意處能攝
賴耶表義名言熏習之種故曰珠勝無始傳習謂由
約彼有為性中建立不同是故權實二教有異九空
雲下二初正辨闕修則別喻一義二又釋下兼明總
結則通結前九。

四二重頌下二初示意前標言攝此言重者謂攝前
義重復頌故二初三下釋文後句反此在纏闕用則
顯出纏能為大利。

十一作義利門三初徵前明在纏不作義利出纏則
能作大義利故此徵焉。

二頌中下二初總別科分二前中下依文述釋二初
明出障故能益生二初出障中論二初喻說二次半
下法合二就益下明益生中論二初舉喻顯用二下
半下以法合益以此三事合前三益二明具德故能
益生二初總示二初中下別釋論二初具德三初悲
智相導德中二初釋前二句中三有謂欲有色有無
色有了知緣生無自性故皆空寂也既了空寂何染
之有後若盡下釋後二句中初正釋次以約下結成
維摩經下指會梵言維摩詰此云無若垢彼經所謂
香積諸來菩薩向佛求法復還本土佛言有盡無盡
平等法門汝等當學言盡者有為法言不盡者無為
法當住平等不住二邊今盡不盡皆無所著即無住
處行也二心雲徧空德中初躡前徵起次謂住下釋
成中有法喻合三定持住法德中初述釋後前門下
對前示義二下半下益生中初約世間後法雨下約
出世二種益中舉一兼一以影顯故由滅惑故而生
德既其生德則必滅惑也。

三釋中下論三初總舉反前二明具智斷德三以法
成益二初標分二前中下釋相論二初成自益二初
証法成人益二受用法樂益中初正釋文後又釋下
重配義二初約四德亦又釋下約三德二為一下明
成佗剎。

十二一性門三初徵謂前所明在纏出障義用雖珠
皆同一性故茲徵諸。

二頌中下二初分門二初中下隨釋論三初標異義
一性門中初總指此字二寶性下別釋四義中初引
彼屬此二又寶性下依彼釋此三然此下以義指歸
二標境智一味門二初標示二前中下釋成二初法
說中初依此論釋後又寶性下引論而釋二喻況中
初牒舉此有三義一通喻下正釋中初約通別後此
冷下生喻體後寶性下指同焉。

三標因果一乘門三釋中下二初總別科分二前中
下依門述釋三初釋異義一性門二初釋法身涅槃
無二義論二初牒執總非言戒等者謂等收定慧解
脫知見小乘說為五分法身二引頌釋成中釋此引
頌文初釋初二句次即涅槃下釋第三句後言即下
釋第四句二二復次下具釋四義無差別性文二初
指經標示二初中下依義釋成論四初佛果即涅槃
二初略消文二亦菩提下廣辨義二初敘述諸說中
初總標二一云下別列有五後五釋下指歸今論二
言即下涅槃即法身三言世下法身即如來中初正
釋後故轉下引成四言復下如來即聖諦二初標義
二引釋下二初揀非二顯是下二初總示二前中下
別釋論二初明苦滅顯真中二初六句飜苦二五句
顯真二明離染顯淨下二初離染二顯淨中二初正
顯二結成謂此法身具恒沙德是故名為不空之法
也。

二釋境智一味門二初標門摠示二前中下依義別
釋二初法說論三初明所証法深二明能証智妙二
初標宗二校量中二初二乘淺智所不能知中初正
釋二初約見修釋後又釋下通諸位釋後勝鬘下引
証二唯佛妙知所能證會中初正釋後由此下結成
第三結境智無二中初正釋後楞伽下引成二喻況
中言同前者如前偈中疏文巳釋。

三釋因果一乘門二初標門總示有一乘章如別說
者謂建立一乘義分齊二初中下依義別釋三初因
一果無異論二初顯一道分之為三若法華云於一
佛乘分別說三二釋無差別二初反釋疏三初正釋
二勝鬘下引成三準此下結指二順釋中如來藏法
界名異體同而此法界界即性義二果一因無異論
二初牒計總非二初正明二問三乘下通難二初牒
難二答今下釋通二初正答前難中二初標舉二一
前下列示二前同下通前結意二以正理破中初正
明後是故下結顯三引教成無二二初証無異因論
三初總遮妄取二顯真實証三釋成證相二証一味
果論二初標舉二所謂下釋相中言解脫道證累外
法界者今疏中累字誤作界字今改正之謂解脫道
障累永盡故云累外言法界者義通三處無不徧故
三此是下結略迴向。

法界無差別論疏領要鈔卷下(終)