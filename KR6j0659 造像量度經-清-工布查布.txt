#+TITLE: 造像量度經-清-工布查布
#+DATE: 2018-05-12 10:23:56
#+SOURCE: github.com/kanripo/KR6j0659 master 403ea3a6                
No. 28
佛說造像量度經
大清內閣掌譯番蒙諸文西番學總管儀賓
　工布查布　譯

如是我聞。一時佛在舍衛國。祇樹給孤獨園。與諸菩
薩聲聞弟子。一切人天龍神。無量眷屬大眾俱。正乃
世尊。因為母說法。將升忉利天土時也。爾時賢者舍
利弗。向佛敬禮而作是言。世尊不住斯間。若有善人
不勝懷慕。思覩世尊。願造容像者。則其法如何為之。
佛言。善哉舍利弗。我今暫升天土。未旋斯間。或示無
餘涅槃之後。若有善人。思覩瞻仰。及為自他利益作
福田故。願造容像者。則須遵準量度法為之。如來身
量。縱廣相稱。如尼拘𡀩(二合)陀樹。滿自一尋。今其體肢
大小節分。豎橫制度。起從頂髻。略說於汝。諦聽。善思
念之。於是世尊即說伽陀曰。

以自手指量。百有二十指。肉髻崇四指。髮際亦如此。
面輪豎縱度。帶半十二指。分三為額鼻。及頦俱得一。
下分四指半。頦身只二指。廣向十六足。深分逕四指。
上唇長二指。寬有其半矣。中顯頻婆形。邊角各一指。
口長度四指。賢者須要知。牙齒數四十。堅密白淨齊。
下唇長六足。寬深亦如是。人中凹槽闊。三分指之一。
鼻寬二指量。準高指半矣。鼻孔圓且藏。竅闊有半指。
雙翅勻真圓。鼻柱橫半指。目間曠八足。長分應四指。
白黑睛三分。各分得滿指。黑珠作五分。正中是眸子。
眼寬只一足。其胞有三指。式如蓮花瓣。清瑩金精色。
印堂白毫地。廣帶半一指。眉如初月牙。中高長四指。
耳廣有二指。尖等眉中齊。洞明寬四足。竅孔得半指。
耳朵高四麥。橫分應滿指。耳內上下略。四分指之一。
連槽深分總。二指加半指。耳葉四指半。耳垂長五指。
輪郭髮際邊。可愛盡難比。首圍面三倍。如寶葢適意。
兩耳面相去。十有八布指。復其背後間。相去十四指。
合較週匝度。三十有六指。頸瓶廣八指。圓二十四指。
頸邊至肩甲。平量十二指。手長總四搩。臑長二十指。
臂有十六指。巨週亦如此。肩尖圓且滿。根圍二十四。
從起中指尖。手頭正一搩。掌縱應七指。廣分是五指。
掌肉平飽滿。滋潤光滑赤。顯諸吉祥紋。螺輪華鈎飾。
將指之長分。前面得五指。此指梢節中。食指之尖至。
屈指之長分。比將矮半指。小梅指頭尖。至屈末半節。
四皆具三節。甲葢半節矣。巨指長四指。其週亦如是。
此指只兩節。甲遮如前矣。巨指食指根。相去應三指。
小指根以下。四指半至基。項心臍乳間。帶半十二指。
自乳尖至腋。平量六指矣。兩腋相去度。二十有五指。
胸堂週圍繞。正五十六指。自從雙乳絣。十六指至臍。
臍圓有摺旋。深闊皆一指。此處腰圍繞。四十有八指。
髀樞邊向裏。平量廿四指。從臍至陰藏。滿搩加半指。
陰藏如馬王。密囊有四指。股奘三十二。長二十五指。
近膝圍繞度。二十有八指。連節膝四指。踝骨縱三指。
鹿腨纖圓直。長二十五指。中間週圍繞。二十有一指。
踝圍十四指。其邊寬二指。以下四指踵。凸闊得三指。
足底豎一搩。厚分有二指。四指俱三節。甲遮末半矣。
將指惟二節。圍繞五指是。長度滿三指。食指亦如是。
十六次八分。中屈及小指。大指厚六足。餘漸止滿指。
指根連縵網。趺高如龜背。掌平滿柔輭。滋潤色丹赤。
輪螺吉祥字。諸妙相深微。如是如來相。一切福德備。

佛說此經巳。賢者舍利弗。及諸弟子。一切大眾。聞佛
所說。皆大歡喜。信受奉行。
佛說造像量度經