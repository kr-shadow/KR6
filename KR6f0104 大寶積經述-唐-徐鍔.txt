#+TITLE: 大寶積經述-唐-徐鍔
#+DATE: 2016-06-11 12:28:27
#+SOURCE: github.com/kanripo/KR6f0104 master b68b2a65                
No. 264
大寶積經述
唐朝議郎行河南府告成縣主簿徐鍔撰

夫日月出矣。而輝耀十方。時雨降矣。而澡灑萬物。況
我身常樂。湛虗空之相。妙覺圓明。融心行之本。唯噭
唯昧。不生不滅者哉。是以闢無學之地。聿修迦蘭。啟
息言之津。亶作羅柰。智勝菩薩。起方便之緣。淨居天
人。發成就之力。稱謂所絕者。其第一義乎。自恆星夜
掩。仙虹晝爍。青鉢傳其睟容。寶棺現其金臂。法山摧
仞。拂魔箭於危屏。直水橫流。繫慈航於彼岸。烏虖。妙
藏不可以常祕。戒輪不可以終盭。雖雙林下。砉示於
泥洹。逮一千年。遹被於聲教。龍持貝葉。亟傳摩竭之
城。象負蓮華。遂滿真丹之境。三十七品。慈悲於火宅。
一十二經。引喻於沙界矣。大寶積經者。後漢迦葉摩
騰竺法蘭。及今朝玄奘法師。菩提流志等。咸自西天
竺所致也。如來昔在鷲峯。利建平等。金口注海。酌之
而不竭。寶言如綸。振之而有緒。烱茲瑞憲。久翳鴻都。
原壑屢非。市朝多變。歷代侚齊之主。競興參譯。䟦陁
授記之言。罕能丕就。洎我唐之有天下也。功橫鐵圍。
化緜忉利。苑禦千界。提封萬剎。張四攝之扉。廣納諸
有。騁六道之驥。冥濟羣惑。太上皇以澤深智海。掌耀
禪珠。神皇帝以勛格梵空。胸懸法印。肅敷玄誥。照灑
鴻波。歷選緇徒。明􂌄列𥦓。博考同異。聿興刊緝。勇振
頺綱。嚴持絕紐。爰有沙門大德思忠。東天竺國婆羅
門大首領臣伊舍羅等。譯梵文者。求善住緣。悟無生
忍。博聞強識。精而譯之。復有天竺沙門波若屈多。沙
門達摩。證梵義者。開忍辱場。破煩惱眾。弼諧神侶。明
而辨之。復有沙門大德履方。宗一。普敬慧覺等筆授
者。令聞孔膠。威儀不忒。手握仙札。受而字之。復有沙
門大德深亮。勝莊。塵外。無著。慧迪等證義者。國之大
師。佛之右臂。探諸了義。演而證之。復有大德沙門承
禮。雲觀。神暕。道本等次文者。庇影多林。息肩香窟。勤
修精進。纂而次之。復有潤文官者。銀青光祿大夫邠
王傅上柱國固安縣開國伯盧粲。銀青光祿大夫太
子詹事崇文館學士兼修國史上柱國東海縣開國
公徐堅。朝議大夫守中書舍人崇文館學士上柱國
舒王縣開國男蘇晉。朝議郎給事中內供奉崔璩等。
位列鳳墀。聲流雞圃。分別二諦。潤而色之。復有銀青
光祿大夫守侍中兼太子左庶子兼修國史上柱國
鉅鹿縣開國公魏知古。兵部尚書上柱國郭元振。銀
青光祿大夫檢校中書令上柱國范陽縣開國男張
說。銀青光祿大夫行中書侍郎同中書門下三品監
修國史上柱國興平縣開國侯陸象先等。朝踐瑣闈。
夕游珠域。護持四法。總而閱之。爾乃杖錫之士。端珪
之俊。麻列定筵。林攢樂土。蔭祥雲而演譯。倐換炎涼。
吸甘露而勤求。載淹衡晷。大乘章句。義不唐捐。小品
精微。拯無遺溺。能事畢矣。佛何言哉。今所新翻經。凡
有四十九會七十七品。合一十二帙。以類相從。撰寫
咸畢。以先天二年六月三十日進太上皇。八月二十
一日進皇帝。禁闈曉闢。真教上聞。仙宇克怡。宸襟允
穆。竦鈞陣於白日。親御靈臺。落雲雨於彤霄。荐加殊
尉。賢愚稽首。以為利見仁王。真俗歸心。以為潛登覺
道。次有清信佛弟子。前少府監丞李式顏等。皇朝金
紫光祿大夫兵部尚書贈侍中隴西公逈秀子也。復
有清信佛弟子。前右拾遺徐鐈等。皇朝銀青光祿大
夫太子賓客昭文館學士高平公字也。咸屬彼穹降
禍。私門墜構。陟遙岵而崩心。瞻冥途而獻福。於是胠
篋探笥。檀波羅蜜。廣疊簡牋。首崇書寫。不變槐火。遽
盈苔帙。然後裝之鏤軸。綴以瓊籤。羅綵簟而霓舒。播
珠函而錦縟。方使猛風吹嶽。長存拓路之文。劫火燒
天。不壞多羅之典。