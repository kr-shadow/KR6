#+TITLE: 佛說預修十王生七經-唐-藏川
#+DATE: 2018-05-12 10:23:43
#+SOURCE: github.com/kanripo/KR6i0584 master dd4b2b56                
No. 21
佛說預修十王生七經

謹啟諷閻羅王預修生七往生淨土經。誓勸有緣。以
五會啟經入讚。念阿彌陀佛。
成都府大聖慈寺沙門　藏川　述

佛說閻羅王授記四眾逆修生七往生淨土經　讚
曰。

「　如來臨般涅槃時
　廣召天靈及地祇
　因為琰魔王授記
　乃傳生七預修儀」


如是我聞。一時佛。在鳩尸那城。阿維䟦提河邊。婆羅
雙樹間。臨般涅槃時。舉身放光。普照大眾。及諸菩薩
摩訶薩。天龍神王。天王帝釋。四天大王。大梵天王。阿
脩羅王。諸大國王。閻羅天子。大山府君。司命司錄。五
道大神。地獄官典。悉來集會。敬禮世尊。合掌而立
　讚曰。

「　時佛舒光滿大千
　普臻龍鬼會人天
　釋梵諸天冥密眾
　咸來稽首世尊前」


佛告諸大眾。閻羅天子。於未來世。當得作佛。名曰普
賢王如來。十號具足。國土嚴淨。百寶莊嚴。國名華嚴。
菩薩充滿　讚曰。

「　世尊此日記閻羅
　不久當來證佛陀
　莊嚴寶國常清淨
　菩薩修行眾甚多」


爾時阿難白佛言。世尊。閻羅天子。以何因緣。處斷冥
間。復於此會。便得授於當來果記。佛言。於彼冥途。為
諸王者。有二因緣。一是住不思議解脫不動地菩薩。
為欲攝化極苦眾生。示現作彼琰魔等王。二為多生
習善犯戒故。退落琰魔天中。作大魔王。管攝諸鬼。科
斷閻浮提內。十惡五逆。一切罪人。繫閇牢獄。日夜受
苦。輪轉其中。隨業報身。定生注死。今此琰魔天子。因
緣巳熟。是故我記。來世寶圓。證大菩提。汝等人天。不
應疑惑　讚曰。

「　悲增普化示威靈
　六道輪迴不暫停
　教化厭苦思安樂
　故現閻羅天子形」


若復有人。造此經。受持讀誦。捨命之後。不生三塗。不
入一切諸大地獄　讚曰。

「　若人信法不思議
　書寫經文聽受持
　捨命頓超三惡道
　此身長免入阿鼻」


在生之日。殺父害母。破齊破戒。殺豬牛羊雞狗毒虵。
一切重罪。應入地獄。十劫五劫。若造此經。及諸尊像。
記在業鏡。閻王歡喜。判放其人。生富貴家。免其罪過
　讚曰。

「　破齊毀戒殺雞豬
　業鏡照然報不虗
　若造此經兼𦘕像
　閻王判放罪銷除」


若有善男子善女人。比丘比丘尼。優婆塞優婆夷。預
修生七齊者。每月二時。供養三寶。祈設十王。修名納
狀。奏上六曹。善業童子。奏上天曹地府官等。記在名
案。身到之日。便得配生快樂之處。不住中陰四十九
日。不待男女追救。命過十王。若闕一齊。滯在一王。留
連受苦。不得出生。遲滯一年。是故勸汝。作此要事。祈
往生報　讚曰。

「　四眾修齊及有時
　三旬兩供是常儀
　莫使闕緣功德小
　始交中陰滯冥司」


爾時地藏菩薩。龍樹菩薩。救苦觀世音菩薩。常悲菩
薩。陀羅尼菩薩。金剛藏菩薩。各各還從本道光中。至
如來所。異口同聲。讚歎世尊。哀愍凡夫。說此妙法。拔
死救生。頂禮佛足　讚曰。

「　足膝齎胷口及眉
　六光菩薩運深悲
　各各同聲咸讚歎
　勤勤化物莫生疲」


爾時二十八重。一切獄主。閻羅天子。六道冥官。禮拜
發願。若有四眾。比丘比丘尼。優婆塞優婆夷。若造此
經。讀誦一偈。我當免其一切苦楚。送出地獄。住生天
道。不令稽滯。隔宿受苦　讚曰。

「　冥官注記及閻王
　諸佛弘經禮讚揚
　四眾有能持一偈
　我皆送出往天堂」


爾時閻羅天子。說偈白佛。

南無阿羅訶。眾生苦業多。輪迴無定相。猶如水上波
　讚曰。

「　閻王白佛說伽他
　愍念眾生罪苦多
　六道輪迴無定相
　生滅還同水上波」


願得智慧風。飄墮法輪河。光明照世界。巡歷悉經過。
普救眾生苦。降伏攝諸魔。四王行國界。傳佛修多羅
　讚曰。

「　願佛興揚智慧風
　飄歸法海洗塵朦
　護世四王同發願
　常傳經典廣流通」


凡夫修善小。顛倒信邪多。持經免地獄。書寫免灾痾。
超度三界難。永不見藥叉。生處登高位。富貴壽延遐
　讚曰。

「　惡業凡夫善力微
　信邪倒見入阿鼻
　欲求富樂家長命
　書寫經文聽受持」


至心誦此經。天王恒記錄。欲得無罪咎。莫殺祀神靈。
為此入地獄。念佛禮真經。應當自誡勗。手執金剛刀。
斷除魔種族　讚曰。

「　罪苦三塗業易成
　都緣殺命祭神明
　願執金剛真慧劒
　斬除魔族悟無生」


佛行平等心。眾生不具足。修福似微塵。造罪如山嶽。
欲得命延長。當修造此經。能除地獄苦。往生豪貴家。
善神恒守護　讚曰。

「　罪如山嶽等恒沙
　福小微塵數未多
　猶得善神常守護
　往生豪富信心家」


造經讀誦人。忽爾謝報齡。天王恒引接。菩薩捧花迎。
隨心往淨土。八百億千生。修行滿證入。金剛三昧城
　讚曰。

「　若人奉佛造持經
　菩薩臨終自往迎
　淨國修行圓滿巳
　當來正覺入金城」


爾時佛告阿難。一切龍神八部。及諸大臣。閻羅天子。
大山府君。司命司錄。五道大神。地獄官等。行道天王。
當起慈悲。法勿有慢。可容一切罪人。慈孝男女。修齋
造福。薦拔亡人。報生養之恩。七七修齋造像。以報父
母。令得生天　讚曰。

「　佛告閻羅諸大神
　眾生罪業具難陳
　應為報恩客造福
　教蒙離苦出迷津」


閻羅法王。白佛言。世尊。我等諸王。皆當發使乘黑馬。
把黑幡。著黑衣。撿亡人家。造何功德。准名放牒。抽出
罪人。不違誓願　讚曰。

「　諸王遣使撿亡人
　男女修何功德因
　依名放出三塗獄
　免歷冥間遭苦辛」


第一七日過秦廣王　讚曰。

「　一七亡人中陰身
　驅將隊隊數如塵
　且向初王齊檢點
　由來未渡奈河津」


第二七日過初江王　讚曰。

「　二七亡人渡奈河
　千羣萬隊涉江波
　引路牛頭肩挾棒
　催行鬼卒手擎叉」


第三七日過宋帝王　讚曰。

「　亡人三七轉恓惶
　始覺冥途險路長
　各各點名知所在
　羣羣驅送五官王」


第四七日過五官王　讚曰。

「　五官業秤向空懸
　左右雙童業簿全
　輕重豈由情所願
　低昂自任昔因緣」


第五七日過閻羅王　讚曰。

「　五七閻王息諍聲
　罪人心恨未甘情
　䇿髮仰頭看業鏡
　始知先世事分明」


第六七日過變成王　讚曰。

「　亡人六七滯冥途
　切迫坐人執意愚
　日日只看功德力
　天堂地獄在須臾」


第七七日過大山王　讚曰。

「　七七冥途中陰身
　專求父母會情親
　福業此時仍未定
　更看男女造何因」


第八百日過平等王　讚曰。

「　亡人百日更恓惶
　身遭枷械被鞭傷
　男女努力造功德
　從慈妙善見天堂」


第九一年過都市王　讚曰。

「　一年過此轉苦辛
　男女修齋福業因
　六道輪廻仍未定
　造經造佛出迷津」


第十至三年過五道轉輪王　讚曰。

「　後三所歷是開津
　好惡唯憑福業因
　不善尚憂千日內
　胎生產死夭亡身」


十齋具足。免十惡罪。放其生天　讚曰。

「　一身六道苦茫茫
　十惡三塗不易當
　努力修齋功德具
　恒沙諸罪自銷亡」


我常使四藥叉王。守護此經。不令陷沒　讚曰。

「　閻王奉法願弘揚
　普告人天眾道場
　我使藥叉齋守護
　不令隱沒永流行」


稽首世尊。獄中罪人。多是用三寶財物。喧閙受罪。識
信之人。可自誡慎。勿犯三寶。業報難容。見此經者。應
當修學　讚曰。

「　欲求安樂住人天
　必莫侵凌三寶錢
　一落冥間諸地獄
　喧喧受苦不知年」


爾時琰魔法王。歡喜踊躍。頂禮佛足。退坐一面。佛言。
此經名為閻羅王。授記四眾。預修生七往生淨土經。
汝當流傳國界。依教奉行　讚曰。

「　閻王退坐一心聽
　佛更慇懃囑此經
　名曰預修生七教
　汝兼四眾廣傳行」


佛說閻羅王授記四眾。預修生七往生淨土經。普勸
有緣。預修功德。發心歸佛。願息輪廻　讚二首　第
一首。

「　一身危脆似風燈
　二鼠侵欺嚙井藤
　苦海不修橋筏度
　欲憑何物得超昇」


第二歸佛修心　讚曰。

「　船橋不造此人癡
　遭險恓惶君始知
　若悟百年彈指過
　修齋聽法莫教遲」

佛說預修十王生七經

權衡現迹。誓度群類。應機大聖。鑑衡慈王。誓盡迷
倫。乃證菩提。甚深弘願。天矣盡矣。凡人現棲於幽
冥。則真身定降於苦類。極濟沉倫。拔苦與樂。莫為
及也。道人某廣勸緇素。敬成供養儀典。粧䊣披閱。
願蒙冥祐。現增福壽。歷代幽魂超登樂。奉祝
國祚靈長。民遊富城。何幸如斯。

成化五年六月　日誌