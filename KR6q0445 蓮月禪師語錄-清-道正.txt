#+TITLE: 蓮月禪師語錄-清-道正
#+DATE: 2018-05-12 10:25:18
#+SOURCE: github.com/kanripo/KR6q0445 master 369c24e1                

* 蓮月禪師語錄序

時當春暮綠暗紅稀黃鳥間關午夢初醒忽見西方
古佛放光射我此間因歎破山老人深入天童之室
故其門下宗匠最多而蓮月禪師洵為得髓之子也
蓋今日佛道大盛知識如雲說法如雨行腳者不假
遠涉千山萬水保社叢林所在而有豈非幸事但其
中不無淆訛大須審細所以古德云打頭不遇作家
到底終成骨董此非具擇法眼其不為增上慢人者
幾希試觀蓮師語錄斬釘截鐵絕去廉纖所謂獅子
哮吼百獸腦裂狐狼野干盡皆倒退三千逼真天童
雙桂家法自宜急登剞劂以廣流通則見聞隨喜者
將不憚千山萬水參請真正宗師不至瞎卻眾生眼
余故不揣無知而敬為之序。

康熙庚戌檇李約庵道人施博撰







* 蓮月禪師語錄目錄

  
  * 序文二
  * 第一卷
  
  * 上堂
  * 第二卷
  
  * 上堂
  * 第三卷
  
  * 上堂
  * 小參
  * 第四卷
  
  * (拈古頌古)
  * 機緣
  * 第五卷
  
  * 法語
  * 行實
  * 偈上
  * 第六卷
  
  * 偈下
  * 書問
  * (像讚佛事)
  * 附住玉泉語錄二卷

(目錄終)




















蓮月禪師語錄卷第一
門人性容錄

* 住遵義府九青山東印禪寺

順治戊戌春師在夜郎山懷白堂受請進院三門云
門庭孤峻堂奧幽深且道從那裏入乃以拄杖三擊
云七通八達了也便進。

佛殿云高揖釋迦不拜彌勒此是過量人行履即今
新長老禮拜阿誰喝一喝遂展具拜。

方丈云生鐵楖栗頭正尾正倒弄顛拈衲僧乞命忽
遇其中人來時如何敲骨取髓必行之令。

眾護法請陞座師至座前拈疏云龜畫馬圖龍文鳳
彩一一全彰第一義諦若也見得不勞指注其或未
然卻請維那對眾剖露。

指法座云師子王座師子哮吼驚起燈王現身北斗
大眾見麼喝一喝遂陞拈香云此瓣香蓋天蓋地非
古非今專伸供養
本師釋迦牟尼佛西天東土歷代祖師伏願燈傳萬
億光照三千此瓣香瑞滿六合氣貫紫宸端為祝延
今上皇帝聖躬萬歲萬歲萬萬歲伏願萬國長明舜
日八荒共戴堯天此瓣香根培雨露質傲雪霜奉為
滿朝勳貴本郡尊官縉紳文學伏願才優治亂德並
伊周此瓣香久經祁寒溽暑常露本地風光奉為本
山眾護法素懷善公伏願生生同植祗樹處處共扶
剎竿末拈香云此瓣香穿天下人鼻孔最初得之寶
愛囊藏末後撞著辣手七華八裂此是第一回拈出
供養前住浙江嘉興府東塔後住四川夔州府梁山
縣雙桂禪寺傳臨濟正脈第三十一世破山老和尚
用酬法乳之恩伏願指迷盆劄劍度世室盈籌斂衣
趺坐維那白椎云法筵龍象眾當觀第一義師云機
前第一義覿面不相瞞歷歷明明處當陽須善觀眾
中莫有善觀者麼請出來對眾酬唱僧問師子吼時
如何師云嚇殺人進云露爪牙時如何師云大有人
喪身失命在問昔日懷白今朝東印是同是別師云
別進云如何是別處師云分身兩處看問如何是直
捷一句師便喝僧舞坐具歸位師噓一聲問喝開兩
眼時如何師云自看取進云青山淥水師云莫眼華
問二水交接龍在甚處師豎起拂子進云還有現爪
處麼師云切莫蹉過乃云諸佛應現揭示頂門正眼
列祖出興提持腦後鉗鎚以心印心功不浪施驀拈
拄杖劃一劃云從上宗旨皆在這裏建立若向這裏
見得徹去便見國王也在這裏平治天下大臣宰官
也在這裏奠安社稷盡大地人也在這裏資治勞生
聖也凡也僧也俗也胎卵溼化皆在這裏安身立命
千差坐斷一道齊平正是眾生度盡恆沙佛諸佛何
曾度一人如斯見解雖有衲僧巴鼻猶然未足觀光
若約提綱宗乘舉唱佛法更須知有向上一路格外
風規縱橫無礙卷舒自由正恁麼時不恁麼不恁麼
時卻恁麼所以道我為法王於法自在方今烽煙頓
息花雨飄香山川氣靜萬物已寧且共祝昇平一句
作麼生道一炷清香彌宇宙光天化日動和風(敘謝不錄)。

復舉同光帝問興化云朕治中原獲一至寶只是無
人酬價化云請陛下寶看帝以兩手舒襆頭角化云
君王之寶誰敢酬價師云同光帝久獲此寶當陽拈
出幸遇明眼人善能別價可謂尊貴中尊貴奇特中
奇特山僧今日更資一路要與古人相見喝一喝云
至寶雖然酬價少五湖四海共承恩復喝一喝卓拄
杖下座維那白椎云諦觀法王法法王法如是。

開爐上堂師云爐鞴弘開烈燄大發鍛煉聖凡鉗錘
惡辣眾中有生鐵鑄就渾鋼打成的請出相見僧問
紅爐烈焰鐵牛哮吼時如何師云只須鍛煉百千回
進云震破大地時這牛兒向甚處去師云東觸西觸
問如何是東印境師云帶水屏峰進云如何是境中
人師云銅頭鐵頞進云人境不立時如何師打云莫
作鬼家活計乃云巧匠良工伎倆殊大千沙界入紅
爐鉗錘佛祖無窠臼陶鑄人天立楷模恁麼施設萬
象森羅悉為煤炭風火滿中熾然不息逼得嘉州大
象𨁝跳陜府鐵牛哮吼黧奴白牯放光動地若是特
達之士當下知歸管取彈指收功剎那成聖何待長
期短限晝三夜三徒勞勤苦雖然如是事無一向猛
火無情頑銅自利嚴鎚有力鈍鐵成鋼若要啐地折
嚗地斷須將生死涅槃菩提煩惱世出世間奇言妙
句惡知惡解一一銷鎔殆盡無位真人覿體現前豎
拄杖云棒頭有眼明如日要識真金火裏看喝一喝
卓拄杖下座。

立春雲霓甘居士請上堂僧問如許供養阿誰解酬
師云你作麼生僧喝師云只酬得一半僧豎拳師云
猶欠在問除卻語言棒喝拈拳豎拂還有佛法麼師
卻豎拂子云是什麼進云某甲不恁麼師云你又作
麼生僧喝師云又是恁麼去也問孔仲尼云吾道一
以貫之釋迦老子道惟此一事實是同是別師云同
則總同別則總別進云同別且置如何是一師豎拂
子云者箇是一是二進云非一非二師云畢竟如何
僧擬議師便喝問撾塗毒鼓聲震乾坤第一義在什
麼處師云喪身失命也不知進云青山蒼翠淥水渺
茫是第幾義師云第二第三進云今日和尚如何為
人師便喝僧亦喝師云你這一喝落在什麼處進云
在這裏師云這裏是什麼所在僧鼓掌師云且莫詐
明頭乃云本來心地不屬迷悟現成佛法迥絕疏親
只為不薦迷巳逐物遂被染淨二途聲色諸緣遮卻
本有光明不得現前不見道欲取一乘勿惡六塵六
塵不惡還同正覺此是古人裂破舌頭明明道出正
要人在塵勞中得大解脫耳今日是我雲霓甘居士
侍九旬慈母母善人舉家入山請山僧舉揚上上一
機抑未免與伊曲引旁通去也昔龐居士一日忽云
難難難十石油麻樹上攤龐婆云易易易一下繩床
腳蹋地龐女靈照云也不難也不易百草頭上祖師
意師云說難說易是他各人出身處即今春光遍野
百草向榮且道祖師意在什麼處豎拂云分明香在
梅華上莫向梅華更覓香擲拂子下座。

上堂問盧苑松風談般若祗園澗水奏絃絲未審阿
誰解聽師云黧奴白牯進云無情尚韻無生曲怎奈
當人不薦機師云你還薦麼僧喝師云汝亦未薦在
一僧出眾喝兩喝師亦喝進云學人無剩語一喝當
機去一喝酬信施師云依稀似曲纔堪聽又被風吹
別調中乃云說心說性耳裏著水行棒行喝眼裏撒
沙殊不知溪光山色鵲噪鴉鳴滿眼滿耳非色非聲
如是則塵塵爾剎剎爾火不待日而熱風不待月而
涼松直棘曲鵠白烏玄鶴脛自長鳧脛自短髑髏橫
千世界鼻孔摩觸家風豈不見米胡遣僧問仰山今
時人還假悟也無仰云悟即不無爭奈落第二頭僧
回舉似米胡米胡深肯之大眾悟既落第二如何是
第一頭現修羅相作女人拜得麼打箇圓相虛空裏
下一點得麼拈拳豎指下喝頓足得麼推倒禪床拂
袖便行得麼到者裏直饒機前領旨格外明宗猶是
不唧溜漢在雖然如是不得春風華不開華開須藉
春風力喝一喝下座。

破山和尚誕辰慧月禪人設供請上堂雪穎問佛祖
冤流瞎驢遍界蹋殺天下人時如何師云闍黎好仔
細進云哮吼時虛空出髓利害在什麼處師云頂門
著痛進云殃及兒孫師云卻被你道著乃云抽眼中
屑恩重丘山下腦後槌冤入骨髓大樹堂前距獰獅
之爪牙蒼龍城上鬥瞎驢之唇嘴一期毒害千古禍
胎今朝忽遇老凍膿現大人相四眾仰慕卻要自家
屋裏的人說自家屋裏的事山僧看來無量福德海
不可說無量智慧門不可說無量壽命聚不可說設
使以大海為口須彌為舌展轉說之終不能盡到此
計窮力極處亦不燒香亦不點茶畢竟作麼生慶讚
作麼生供養乃拈拄杖作舞復鼓掌呵呵大笑云男
兒自有衝天志不向他人行處行。

大悲菩薩誕辰上堂體無向背一月普現一切水用
有卷舒一切水月一月攝白浪岸頭不守本分紅塵
堆裏惱亂群生溷俗和光婆心甚切應機接物魔境
轉多驀豎拄杖云看看觀音大士來也今在山僧拄
杖頭上出大梵音說道淨法界身本無出沒大悲願
力示現受生或現千手或現千眼或現國王宰官比
丘居士乃至佛身而為說法大眾大士顯如是神變
作如是佛事如天普蓋似地普擎統三界以為家作
四生之怙恃誠為殊勝希有正眼看來秖是建化門
邊事若是萬緣寢息千聖不攜坐斷報化佛頭向上
一竅有眼覷不到有耳聽不及正與麼時且道大士
又應現在什麼國土中卓拄杖一下云觀音妙智力
能救世間苦復舉僧問歸宗如何是觀音妙智力宗
敲鼎蓋三下云聞麼僧云聞宗云我何不聞僧無語
宗以棒趁下拈云者僧雖然道聞不是知音歸宗用
殺人刀活人劍大似勞而無功以棒趁下即且置只
如一等是聲因甚有聞有不聞還委悉麼若將耳聽
終難會眼底聞聲方始知喝一喝。

修敬郭道婆生日請上堂問進無門退則失鐵壁上
釘釘時如何師云著力釘穿問開口即錯動念即乖
如何是無生之旨師云速退僧云善哉善哉師云多
口作麼乃云乾坤既判後分西分東朕乖未萌時離
名離相名相既離便見赤條條地好不資一毫醜不
資一毫舊面目歷歷分明本來身原無生滅文殊問
菴提遮女生以何為義女云生以不生生為生義殊
云如何是生以不生生為生義女云若能明知四大
未嘗自得有所和合而能隨其所宜是為生義殊云
如何是死以不死死為死義女云若能明知四大未
嘗自得有所離散而能隨其所宜是為死義大眾一
隊老婆禪說許多道理反令人在義路上鑽龜打瓦
無有了期今日山僧不惜手腳以拄杖劃一劃云將
生生死死一時劃斷直教汝等當下解脫若猶未委
聽取一頌生死重關問答明秖將生死話無生驀拈
拄杖當頭截掉臂長安任縱橫拽拄杖下座便行。

上堂僧問把定時威風凜凜逼人寒其中幾箇徹骨
去師云闍黎一箇作麼生進云放行時華雨紛紛露
廣長就裏阿誰共知音師云燈籠露柱進云把定放
行且置怎似學人手提智劍匡王化腳蹋實地恁麼
行便歸位師云腳跟下好與三十問放不下提不起
請師決斷師云是箇什麼進云拈出時諸佛也須腦
裂師云不妨拈出僧喝師云只有這一喝乃云飲龍
潭集鳳池沒殺鼻孔吐月峰聚雲頂剌破眼睛若作
佛法商量頭上安頭不作佛法商量斬頭覓活總不
與麼如何是出身路良久云萬古碧潭空界月再三
撈摝始應知復舉慈明和尚室中置水一盆上劄一
口劍下著一緉草鞋膝上橫拄杖凡見僧入門便指
擬議便棒拈云慈明老賊放去較危收來太速若非
鐵眼銅睛鮮不當頭蹉過東印當時若入門時便咦
一聲他若再指踢倒便行恁麼出身免相鈍置還有
委得者麼格外知歸休擬議魔宮虎穴定權衡。

紹南黃居士至因事請上堂問寶劍露鋒鋩時如何
師云血濺梵天進云魔王腦裂狐狸潛蹤去也師云
不為分外乃云辨魔揀異須是頂門具眼訶佛罵祖
還他腦後見腮若要全提正令佛來魔來總與三十
棒何故這裏放過即不可復舉西天脅尊者與一外
道論議約其負者為弟子外道曰誰當先語尊者曰
吾既年邁又從遠來理應先語外道曰可爾恣汝所
說吾當盡破尊者曰當今天下太平國王長壽語已
即默外道茫然不知所趨即時墮伏度為弟子拈云
尊者立論如生鐵鑄就崑崙山八面受敵不獨一箇
外道開口不得假使百千萬億外道只得飲氣吞聲
者箇外道雖然把髻投衙也是皮下有血的致令一
撥便轉山僧恁麼告報還知他古人立地處麼師子
林中無異獸象王行處絕狐蹤喝一喝。

上堂僧問石女無心行水面木人撫掌詠狂歌解把
虛空顛拈倒弄是什麼消息師云神僊密訣父子不
傳進云請師暗通一著師拈起拂子進云猶如錦上
鋪華師云更須知有向上一路乃云盤山道向上一
路千聖不傳慈明道向上一路千聖不然徑山道向
上一路熱碗鳴聲我天童密雲師翁道向上一路踏
破草鞋大眾一等是箇向上路因甚語意不同且作
麼生判斷乃云益州紙貴一狀領過。

文平安居士設齋請上堂神頭鬼面突出難辨魔口
佛心回看益深直須兩眼雙明不被境緣轉換萬別
千差當陽勘破方受得人天供養復舉維摩居士因
須菩提持缽因緣拈云須菩提大似飄墮羅剎鬼國
不解逆風把舵維摩居士雖是滿盤托出爭奈尊者
一時吞吐不及正是食到口邊被人奪卻東印若作
須菩提但端坐合掌云善哉善哉是名真供養管教
老大維摩直得默然山僧恁麼拈還識他利害處麼
砒霜一飽渾閒事蠱毒之家水莫嘗。

樂溫恆靖禪人請上堂恆靖上座請法而至有則因
緣分明舉似昨夜文殊大士騎獅子峰奮迅勇猛𨁝
跳到須彌頂上哮吼一聲只得大千世界狐狼絕跡
異類潛蹤今日歸來又在巴山之南湘水之北三家
村裏巍巍然距地只是不得動著動著則喪身失命
乃震威喝一喝復舉古德因僧參次便云太襤縷生
僧云雖然如是要且是獅子兒古德云既是獅子兒
因甚被文殊騎僧無對拈云古德就機一拶要見爪
牙爭奈者僧不解哮吼若是獅子兒直下翻身去也
眾中莫有為他代得一語者麼時有僧喝一喝師云
也被文殊騎僧擬再進語師卻喝云獅子咬人韓盧
逐塊。

上堂僧問枯木逢春時如何師云紅的紅白的白進
云大地風光如何理會師云日暖山容麗風高竹韻
長乃豎起拄杖云頭頭獨露屋角幾枝梅蕊吐物物
全彰墻頭數樹杏華香時節至漫郎當鼻孔直須徹
免教蝶夢長大家拾取這春光擲下拄杖復舉昔有
僧看諸法從本來常自寂滅相不解致疑久之忽聞
鶯鳴而悟遂聯云春到百華開黃鶯啼柳上拈云這
僧一向死極不得活卻被樹頭鶯一聲喚醒便乃瞥
地雖然如是也是聲色門中活計若是佛法未夢見
在何故玄沙道底。

上堂僧問一切眾生本來具足因甚有當面不識者
師云只為分明極翻令所得遲問初祖直指明心見
性何處入路師云腳下鬘鬘進云何不直指師云不
曾曲問一口吞盡乾坤時如何師云還須吐卻僧喝
師云未吐在進云水窮山盡向什麼處去師云坐看
雲起時乃云默時說鳥語華香有密訣說時默水流
風動通消息如是則知萬籟雖殊共演西來大意群
象不一全明向上玄機若是超宗異目的未舉先知
倘若情存限量落在見聞乃拈起拂子云見麼復敲
香几云聞麼若見若聞是隨聲逐色漢不見不聞逃
聲避色漢更若見而非見聞而非聞又是戲論相違
漢恁麼也不得不恁麼也不得恁麼不恁麼總不得
且作麼生得相應去復拈起拂子喝一喝云當陽透
出是非外一任橫身宇宙間復舉馬祖因僧問離四
句絕百非話拈云問既有宗答亦攸同雖是半明半
暗畢竟泥裏有剌古今拈提者盡謂者僧受他惑殊
不知他父子家風總被者僧勘破了也還見麼三人
證龜成鱉。

上堂僧問第一即不問未開口時如何師云巳落第
二進云和尚道一半學人道一半師云坐斷舌頭乃
云電光中垂手石火裏翻身雖是逴得便行未免平
地喫交何況瞬目揚眉遲了七刻八刻思量擬議隔
卻千山萬山所以道舉一不得舉二放過一著落在
第二適纔未白槌未開口時早是第二了也即未出
方丈未陞座時亦是第二了也鐘未鳴鼓未響時亦
是第二了也至若問來答去指東劃西總是草裏輥
有甚了期敢問大眾既都盧是第二畢竟如何是第
一還有舉得者麼時有拍几者有下語者師乃拍膝
云罕逢穿耳客多遇刻舟人。

上堂消息暗通尚挂唇齒靈機互換猶犯鋒鋩掀倒
禪床拂袖便行疾入膏肓山僧恁麼告報眾中忽有
箇負血性的出來道老漢因甚一向壓良為賤只對
他道雪後始知松柏操事難方見丈夫心。

上堂一二三四五今朝更莽鹵楊岐三腳驢踏殺玄
沙虎若不顧危亡作麼生救取乃喝一喝云甜瓜徹
蒂甜苦瓜連根苦雖然如是更有一事可疑古者道
大道只在目前要且目前難睹欲識大道真體不離
聲色言語山河大地草木叢林是色犬吠驢鳴水流
風動是聲作麼生是大道真體若謂聲色是指鹿為
馬若謂聲色不是掘地覓天正恁麼時如何轉身以
拂擊禪床云擊碎是非關迥然超佛祖。

浴佛解制上堂指天指地撒沙撒土平地孤堆禍遺
千古引得忤逆兒孫一棒打殺頻添冤苦今我此中
聖制告圓箇箇向前當機轉語忽有箇抱不平的憤
性出來推倒禪床喝散大眾東印門下雖則未敢全
然相許不妨大家應時及節足蹈手舞既然一總吝
慈正上座只得自行此令去也乃拽杖一齊打散復
召大眾眾回首師云逢人切莫錯舉。

* 住重慶府巴縣白巖山寶輪禪寺

順治庚子十月初一師在塗山覺林禪寺受請入院
佛殿喝一喝云好一殿功德禮拜則見相發心不禮
拜則當面蹉過且道禮拜是不禮拜是乃展具云是
非都蓋卻自我整威儀便拜。

方丈云立賓立主廓徹頂門正眼即照即用痛下腦
後鉗鎚且道佛來魔來如何揀辨喝一喝云金剛與
泥神揩背。

總督李大護法文宇牛公請於當寺開堂拈帖示眾
云圓相一點白紙三張雖無言說文彩已彰會麼請
維那對眾重為敷揚。

指法座云這箇華王座原來諸法空是人行是令壁
立顯真風遂陞拈香云此瓣香海嶽鍾其靈日月光
其德恭為祝嚴。

今上皇帝聖躬萬歲萬歲萬萬歲伏願威聲大揚閫
外千邦鎮靜德化遐被寰中萬里謳歌此瓣香應運
應期為祥為瑞奉為本郡在位尊官縉紳文學伏願
吐哺握髮崇尚賢之典撥亂反治竭持世之才此瓣
香不從外覓唯向內薰奉為期主文宇牛公舊住雲
竹覺公現前眾居士伏願不昧本來心地不離自性
福田此瓣香荊棘叢中久秘干戈隊裏得來一露鋒
鋩天下無敵此是第二回拈出供養萬竹山雙桂禪
寺破山老和尚用酬法乳之恩伏願雨花飛處烽煙
息棒喝轟時佛祖驚乃就座維那白槌云法筵龍象
眾當觀第一義師云問得孤高答得深如蟲禦木偶
成文可中若具超宗眼一語當機便出群有麼有麼。

僧問王化大行時如何師云海宴河清進云佛法大
興時如何師云風行草偃進云今日爐鞴大開無角
鐵牛如何鍛煉師云一鎚粉碎僧喝師云莫亂𨁝跳
問如何是寶輪境師云江平回納水樹茂亂生雲進
云如何是境中人師云出頭威拒佛覿面勢如王進
云人境不立時如何師打云痛領者一棒問世尊為
一大事因緣故出現於世和尚今日以何為人師云
山僧也恁麼進云某甲不恁麼師云你又作麼生進
云一朝權在手便把令來行師云你試行看僧喝師
打云莫道不恁麼好乃云無紋心印絕識絕情出匣
劍鋒離名離相水到渠成遇緣即宗法隨法行法幢
隨處建立法幢既立法令當行明大機顯大用敲出
鳳凰五色髓擊碎驪龍明月珠黃頭碧眼飲氣吞聲
臨濟德山望風斂衽至於拈拳豎指瞠眉努目種種
伎倆到這裏一點也用不著為甚如此聖凡情量迥
超出獨脫無依威更尊復舉三聖道我逢人則不出
出則便為人興化道我逢人則出出則不為人拈云
二尊宿恁麼說話大似揚聲止響山僧雖是他家兒
孫出處卻不同說甚為人不為人只是相逢便棒何
故塵中雖有隱身術爭似全身入帝鄉。

結冬上堂春巖問昔日南泉斬貓是否師云是進云
和尚在甚麼處見得師云兩眼對兩眼進云快還性
命來師打一棒巖作貓聲出師笑云殺人刀活人劍
問這箇漢伸手摸著舉足踏著為甚羅籠不著師云
盡闍黎伎倆不奈他何進云三際坐斷時何處安身
師云前不搆村後不抵店問五家宗旨是同是別師
云別進云諸佛本同如何有別師云惟有山僧一箇
不同乃云把斷要津不通凡聖放一線道遂分主賓
有問有答有照有用有權有實或行棒行喝𡎺拳轟
掌面壁輥毬擎叉打鼓提持向上機權展演現成作
用怪石蒼松盡露未生前面目野雲荒塢全彰本地
上風光所以道達磨不來東土二祖不往西天人人
壁立萬仞箇箇常光現前雖然如是為甚三世諸佛
不知有黧奴白牯卻知有以拄杖打圓相云箇中莫
道全無事剔起眉毛仔細看。

金剛會眾居士請上堂僧問世尊拈華迦葉微笑笑
箇甚麼師云笑你鼻孔向下垂進云雖是當陽賣俏
爭奈傍觀者親師云一任檢點進云今日四眾瞻仰
和尚作麼顯示師云拄杖子為伊竭力進云家醜不
可外揚師云好事不瞞人一居士問三賢膽顫十地
塊驚驚箇甚麼師云金剛手裏八稜棒進云在甚麼
處師便打乃云覿體拈來全無向背當頭點出迥絕
羅籠過量事須是過量人激發出格句還他出格人
提持所以道欲明恁麼事須是恁麼人若是恁麼人
方知恁麼事且恁麼事作麼生舉唱莫是即心即佛
是麼料掉沒交涉莫是非心非佛是麼料掉沒交涉
不是心不是佛不是物是麼料掉沒交涉入門便喝
是麼料掉沒交涉入門便棒是麼料掉沒交涉打箇
圓相作女人拜是麼料掉沒交涉推倒禪床拂袖便
行是麼料掉沒交涉既都盧沒交涉到此計窮力極
處畢竟如何得徹頭去驀豎拄杖召眾云透脫是非
與得失金剛王眼放光明復舉金牛行食次問龐居
士云生心受食淨名所訶去此二途居士還甘否士
云當時善現豈不作家牛云豈干他事士云食到口
邊被人奪卻牛便行食士云不消一句子師拈云電
卷風馳珠回玉轉彼此作家不妨奇特只如龐公道
不消一句子且道是那一句時有僧喝一喝師云你
恁麼道只恐龐居士不是恁麼莫有代龐居士端的
者麼如無聽取一頌兩箇老漢因齋慶讚雙放雙收
千古定案咦虎驟龍驤步步高不消一句從頭看看
看口吐明珠光燦爛喝一喝卓拄杖下座。

佛成道日上堂靈光獨耀雪山明刺破臊胡老眼睛
重嘆奇哉把不住六年肝膽一時傾大眾昨夜釋迦
老子在雪山中出廣長舌相遍覆三千大千世界說
誠實言總要大地人放身捨命還知釋迦老子落處
麼顧視左右云一點明星光宇宙揭開腦蓋兩眉橫。

歲旦上堂僧問元正啟祚天清地寧玉化一統時如
何師云和風動地來進云衲僧境界華笑鳥啼決定
一致時如何師云兩重公案進云王道佛道日月交
輝去也師云照破汝肝膽問如何是新年頭一句端
的道將來師云黃道初開進云雪嶺梅梢綻溪邊柳
欲青師云只得七成進云門外三山笑座上一輪燈
師云重說偈言乃云當頭道一句大好是新年風軟
柳增媚雪深梅更妍三臺吹木笛八表慶堯天乃橫
拄杖作吹勢云唱出陽春韻調高四海傳。

上堂僧問老婆禪只是饒舌斬釘截鐵請師速道師
便喝一喝進云如來禪割肉剜瘡卻成禍殃請師別
道師云山僧從來不分外進云祖師禪敲骨取髓冤
沉海底請師更道師云一馬生三寅僧喝一喝師驀
頭一棒進云還有麼師云疑則別參乃云今日雙溪
胡居士堅請山僧舉揚佛法若是佛法正不在頻頻
舉揚諸佛不出世四十九󵊮說祖師不西來少林有
妙訣寶輪者裏孤村流水峻壑閒雲諸佛說不到祖
師行不到且道還有佛法也無若言其有節外生枝
若言其無抱贓叫屈不滯有無迥然獨露一句作麼
生道喝一喝云兩岸金沙平湧出水天別是一乾坤
解冬上堂僧問選佛場解脫門一切人如何出不得
師云腳下無力進云腳下得力時如何師云東西無
滯礙南北得自由乃云大地山河盡起舞共歡佳節
臨三五豎拂子云然燈古佛放光明拂子頭邊急薦
取若薦取得便見結時非結解時非解華發水流遍
界光彩復以拂子打圓相云且箇中出身一句作麼
生道塗山雲共縉雲起巴字水隨濮水流。
蓮月禪師語錄卷第一

蓮月禪師語錄卷第二
門人發海錄

* 住順慶府南充縣鶴鳴山保壽禪寺

康熙甲辰四月初一師在凌雲山度達寺受請拈帖
示眾云靈山會上四十九年說不盡底都在裏許當
陽覷破總是現成公案若尚留觀聽請重宣過。

指法座云須彌燈王巍巍堂堂當陽勘破越格超方
還見麼以拄杖擊一下便陞拈香云此瓣香天地同
根萬物一體恭為祝嚴。

今上皇帝聖躬萬歲萬歲萬萬歲伏願耕雲鋤雨民
生遂社舞村歌造化均此瓣香氣質長桑梓英華老
雪霜奉為本府在位尊官縉紳文學伏願才邁皋夔
俗成鄒魯此瓣香非從海岸上來即在本地所產奉
為諸山耆舊闔郡護法居士奇學胡公伏願不忘利
己利人之願力常悟即心即佛之宗乘此瓣香露諸
佛眼睛展衲僧巴鼻得來艱險用時峻峭自從親遭
毒手一任顛拈倒弄此是第三回拈出供養萬竹山
雙桂禪寺破山老和尚用酬法乳之恩伏願祖風大
振西川濟北波騰浪涌遂斂衣趺坐維那白槌云法
筵龍象眾當觀第一義師豎拄杖云一回拈起處意
氣一回殊不顧危亡者當頭捋虎鬚還有不惜性命
的衲僧麼請出相見僧問行藏語默獨露全機重陞
猊座作麼拈提師云莫被人換卻眼睛進云大似家
賊自首其贓師云一場敗闕進云拗折拄杖截斷舌
頭作麼生抵對師云何不自道一句看僧便喝師便
打云賊首頭犯乃云世尊不說說弄巧成拙迦葉不
聞聞放憨賣俏馬祖即心即佛板齒生毛臨濟三玄
三要舌頭無骨趙州勘破婆子隨邪逐惡既然如此
畢竟如何是為人處卓拄杖云魚行水濁鳥飛毛落
入院至方丈云超宗異目的明窗下安排若是進前
退後向人討區分便與三十棒何故木上座性直貴
圖稱本懷。

結夏上堂以拄杖打圓相云者箇圓覺伽藍從上老
古錐天下老和尚欲人剋期取證畫地為牢保壽今
日雖是同循舊轍要且別立新條說甚護生白足直
須剔起眉毛一般意氣英銳更欲者回最豪昏散二
魔敵退始稱汗馬功高九旬行滿言薦三十烏藤賞
勞今與諸人重為頌出圓覺伽藍無舊新安居箇箇
絕疏親通身手眼通身露豈待相將驗蠟人。

浴佛上堂僧問未離兜率已降皇宮兩處機關請師
道破師云伸手原在縮手裏進云因甚未出母胎度
人已畢師云現成公案進云那老漢被學人覷破了
也師云你在甚處著眼進云知他法身遍剎塵師云
天地懸隔進云善哉善哉師云是何言歟乃舉世尊
初生因緣畢復云此則因緣判斷者多謂世尊莫大
伎倆卻被雲門折倒殊不知世尊將赤土畫簸箕雲
門跳在裏許至今出不得二俱是弄巧成拙雖然如
是敢問大眾畢竟世尊有何罪過而雲門要打殺且
道利害在什麼處若檢點得出便見他劈腹剜心橫
身為物堪作佛祖兒孫堪報不報之恩若猶未委山
僧不惜手腳重重話會去也驀豎拄杖云穿過髑髏
血滴滴落華流水一谿紅。

平陽陳居士請上堂一居士問杲日當空照見龐公
師云即今龐公何在士喝一喝師云不是士云是甚
麼師云是伊指鹿為馬乃云生鐵鑄成的志堅更不
移忽然漆桶快方是徹頭時如我平陽居士學道有
年自遠來山志在擬古山僧只得起模畫樣貴與古
人相見唐貞觀時龐居士初參石頭頭以手掩其口
士有省後參馬祖亦如前問祖云待汝一口吸盡西
江水即向汝道士於此悟入拈云馬祖石頭覿體提
持龐居士橫身擔荷雖則妙契一時獨唱千古爭奈
猶喫許多力在山僧恁麼判斷意在於何豎拂子云
大地山河無彼此分明獨露本來身。

蓮華庵宗風鴻公送新成衣至請上堂僧問鍼劄不
入時作麼生趣向師云我這裏七縱八橫進云還有
轉身處也無師云高高山頂立深深海底行進云誰
家沒者箇消息師云海神知有不知貴乃云教外別
傳不立文字山色谿光全彰大義從上乃佛乃祖直
要人體取衣線下一段大事且衣線下事作麼生體
取震威喝一喝云識取摩尼無價珍當來受用無窮
極復舉僧問趙州萬法歸一一歸何處州云我在青
州做一領布衫重七斤拈云趙州格外提持不落窠
臼若非頂門具眼未免不錯認定盤星且道青州布
衫與一歸何處有交涉無交涉若無交涉趙州古佛
一問一答不可徒然若有交涉畢竟是箇什麼意眾
皆下語師不契乃豎拂云鐵裏泥團綿包特石。

初夏上堂欲識佛性義當觀時節因緣時節若至其
理自彰即今鶯嬌柳媚蠶婦採桑水流華發農夫插
秧會得原是天真受用不會未免業識茫茫復舉僧
問雲門如何是諸佛出身處門云東山水上行又有。

僧問圓悟如何是諸佛出身處悟云熏風自南來殿
角生微涼師云二大老雖則不負來機要且只見錐
頭利不見鑿頭方今日如有問保壽如何是諸佛出
身處但向伊道遍界不曾藏。

天中節上堂恆靖問杲日麗天如何是端陽境師云
萬象森羅盡起舞進云人境俱寂蒲劍橫空未審利
害在甚麼處師云遍地血淋淋乃云今朝五月五蒲
劍當陽舞門上釘桃符堂中撾毒鼓不惟大家應箇
時節且免得他閒神野鬼向百草頭撒沙拋土雖然
如是事不獲已據令而行一句當機超佛越祖且道
是那一句橫按拄杖喝一喝云㗭哩㗭哩蘇嚕蘇嚕
刺史無欲熊居士至上堂舉陳操尚書到資福資福
見來便畫一圓相尚書云某恁麼來早是不著便更
畫圓相作麼資福便掩卻門拈云資福雖是赤心片
片大似無事生事致令尚書檢點今日熊護法到山
相訪山僧家風略與古人不同亦不畫圓相亦不掩
門不立一機不吐一詞方丈門八字打開且道還有
相見處也無動容揚古路不墮悄然機。

上堂今朝偶然六月初一雲靜天高雨散風疾寒暑
迭遷如水奔逸品彙相催各不踰秩乃拈拄杖卓一
卓云惟有這箇木上座解還本質不屬陰陽稱性過
日有時橫肩有時橫膝狹路逢人著著論實只如即
今與他唱酬如何委悉復卓拄杖喝一喝云萬仞峰
頭一聲觱篥。

解夏上堂僧問鐘板停懸向何處行履師云秦地不
收漢地不管進云鐵牯牛過窗欞頭角四蹄俱過因
甚尾巴過不得師云麤處易過細處難僧以坐具搭
肩便出師云切莫亂走乃云從前一期釘樁搖櫓逼
到今日解纜放船雖然如是順水張帆的也防遭點
額逆風把舵的方是弄潮人為甚要如此巨浪慣經
巴峽險五湖四海任遨遊復舉洞山秋初夏末眾兄
弟東去西去直須向萬里無寸草處去師云踏破草
鞋石霜云出門便是草又有老宿云直得不出門亦
是草漫漫地師云藤蛇繞足復云者一隊老漢為人
竭力雖然各有出身處要且路頭不別未免遞相鈍
置只如有佛處不得住無佛處急走過又向甚麼處
棲泊若道得一語相應保壽拄杖子兩手分付脫或
未然奮起不群精進志還從者裏立乾坤。

雙桂秉拂上堂僧問問話的是不問話的是師云問
與不問都盧不是進云畢竟如何纔是師喝云不是
不是僧連喝而退師云興化道底乃云師子窟中獅
子兒爪牙自利象王林下象王種鼻孔尤長咬殺天
下人蹋殺天下人老凍儂出隊斫頞相望看他牓僧
堂語云汝諸人凡有疑處悟處總聽蓮月上座指揮
不知諸人疑悟親切麼疑者別時商量悟即對眾道
來秉拂上座拄杖與伊相見如無且看古人道一喝
不作一喝用畢竟作甚麼用喝一喝下座。

荊州府龍山寺為破山老和尚舉哀上堂云時代變
遷法門隆替佛祖命脈存乎其人我師破山老和尚
道行惡世機越箭鋒於兩軍相對處賣弄慈悲在百
戰不休場拈提搥拂不顧危亡秖圖撥轉人心同見
太平世界胡為一旦踢倒乾坤收攝威音那畔人天
感慕彌深大眾欲知我師行藏卻請同到真前爇一
片返魂香當於無相中現相無言處顯言從頭說出
常寂光中生死去來神通遊戲迥出常情一番境界
真前插香云望隆兩浙道重三巴和光溷俗玉石金
沙逢場作戲做笑面虎遇人中毒弄鱉鼻蛇能事既
畢返白牛車歸根雙桂瑞鍾靈芽抽枝發幹香遍天
涯道脈遞衍愈盛愈遐無在不在面目無差以手搥
胸云猿向綠啼巫峽樹鶴從紅唳楚天霞。

住荊州江陵柏子山青雲禪寺。

康熙丁未三月初一師在龍山受請入院至三門云
佛語心為宗無門為法門既然無門作麼生出入卓
拄杖云路頭在這裏便入。

佛殿云新叢社新佛相新長老言句亦必要新的乃
展具云倒身不為從仁義正眼直教露頂門遂拜。

伽藍殿云法道隆替秉心護持拈香咄云與麼供養
威力弘施。

方丈云學士解玉衲僧拔楔如何若何斬釘截鐵非
但此時令行摩竭且道這裏或遇船來陸來作麼施
設一棒一條痕一掌一握血。

玉泉張山主諸山耆宿洎闔城居士請上堂拈香祝
聖畢僧問柏子堂開人天普集臨濟宗風請師舉唱
師震威喝一喝進云便恁麼承當去時如何師云腳
跟下猶有重關在問復古名剎開選佛場功勳若何
師云種豆不生麻進云及第歸時如何師云錦上鋪
華乃豎拂云法不孤起仗境方生復以拂打圓相云
正覺無名相隨緣即道場從上佛祖皆在此箇道場
中各建門庭互陳作略拈華面壁舞笏輥毬提持不
一山僧今日亦不向外打之遶直捷行箇條令務要
諸人當下見箇落處只是不得承虛接響擲下拂子
喝一喝云千般伎倆皆春澤一喝如雷起蟄龍復舉
世尊因地布髮掩泥獻華於然燈佛然燈見布髮處
以手指云此一方地宜建一梵剎時賢于長者持標
插指處云建梵剎竟拈云然燈古佛心不負人路頭
不肯蹉過長者見機而作彈指收功遂成不朽道場
今日山主玉泉張大護法營此精藍請山僧於中舉
揚宗乘流通正法眼藏施設雖然不同道場要且無
別聽取一偈掀翻瓦礫布黃金今古人同這片心野
曠池平龍象集從教蹴蹋振叢林下座。

浴佛岷源禪人圓戒上堂岷源問禪與律是一是二
師云一有多種二無兩般岷喝師云今日釋迦老子
降誕用喝作麼岷便拜師云且禮拜著僧問今日釋
迦老子降誕和尚如何慶讚師云七棒對十三進云
雲門大師猶在師云棒下無生忍臨機不見師乃云
諸方今日浴佛蓋景仰二千餘年遺風貴圖家聲不
墜自古迄今拈提甚多如藥山遵布衲浴佛次藥山
云這箇從汝浴還浴得那箇麼遵云把將那箇來藥
山休去後有同安禪師舉云此則公案人多向意識
邊卜度謂這箇是銅鐵可以浴得那箇是法身全無
形段怎生浴得如此情解都道藥山是遵布衲靠倒
不知二古人一出一入未有贏輸三十年後不得錯
舉後又有幻寄道人舉云正如逢場作戲何高何低
三十年後錯舉者便是幻寄師云而今不免一狀領
過從頭頌出作者不爭語句長徒勞彼此漫商量今
朝柏子舉仍錯洗出全身又放光恁麼見得無戒不
持無行不備儻涉躊躇重重下箇註腳去也說戒畢
復云持犯束身身且空不持不犯絕羅籠現成公案
渾無事清淨本然與佛同下座。

觀音大士開光玉泉張護法請上堂僧問大士相未
成時本自圓明既成之後光從何發師云頂門三千
腦後八百問四眾瞻仰大光明藏請師直下打開師
拈拂子劃一劃云看取這一道進云人人從此開正
眼去也師云且照顧汝一箇問鷲苑拈華即不問庭
前柏子意如何師云覿面相呈進云只這是別更有
在師便喝僧亦喝師云我喝自有意你喝是甚麼意
進云龍吟霧起虎嘯風生師云莫錯註腳乃豎拄杖
云法身無相現形來瞻仰渠儂腦後腮八萬四千毛
孔裏光明無數一時開以拄杖擊禪床云觀音大士
今在山僧拄杖頭上放光動地說普門示現法是汝
諸人還見也麼復以拄杖打圓相云六根清淨無遮
隔一道常光晝夜明下座。

雙桂破山老和尚忌日拈香畢喝一喝云當年恩怨
兩無端立定家門不改觀一喝至今酬一喝對人拈
出更心酸。

提督軍門胡大護法山主張玉泉闔郡居士請開爐
師拈疏云百千法門無量妙義盡在裏許未舉知歸
文不加點若猶擬議卻請維那對眾宣過。

指法座云這箇獅子王座山僧在西川時幾回踢倒
今到荊南一旦扶起且道畢竟是何作用卓拄杖云
還憑木上座撥轉上頭關遂陞拈香云此瓣香寰中
獨貴海外同尊端為祝嚴。

今上皇帝聖躬萬歲萬歲萬萬歲伏願四海波平共
樂無為化日六龍光盛同披何有仁風此瓣香應運
而有懷德以興奉為滿朝文武諸道勳貴本郡在位
尊官縉紳文學伏願五百餘年名世出千重間氣哲
才生此瓣香僊苑盤根祗林錯節奉為請主提臺胡
護法山主張玉泉現前眾居士伏願靈山付囑無忘
末世金湯永固此瓣香毒蛇頭上探取猛虎口中奪
來無煙火氣無刀斧痕此是第四回拈出供養雙桂
堂上破山先師用酬法乳之恩伏願棒頭痛徹兒孫
骨桂子香清佛祖風乃斂衣趺坐維那白椎云法筵
龍象眾當觀第一義師云一等銅頭與鐵額紅爐鍛
煉分標格眾中若有恁麼人普請出來試火色有麼
有麼一僧纔出師便打一棒僧云大機全彰即不問
獨坐大雄峰時如何師云看取上頭註腳問爐鞴大
開鍛凡成聖如何是凡師云我這裏聖也著不得進
云如何是聖師云何不領前話問人天聚會佛祖心
印請師提唱師便喝僧擬進語師便打僧云除卻棒
喝又作麼生師又打一棒云這箇是棒不是棒僧喝
師又打僧問向上宗乘如何拈提師喝云山僧一向
恁麼僧亦喝師云我也喝你也喝那箇的是僧云有
賓有主師云如何是賓如何是主僧又喝師亦喝乃
云爐鞴初開日鉗鎚意氣豪幸多頑鈍鐵總欲煉吹
毛所以長期短限畫地為牢問來答去正打旁敲如
將軍戰三略六韜沙場決勝不讓絲毫雖然如是善
用心者不是徒勞火星迸出著眼須高乃拈拄杖作
撥火勢復擲下拄杖作怕勢云燎卻面門了也大眾
恁麼時節難遮掩無位真人何處逃復舉臨濟大師
上堂云赤肉團上有一無位真人常在汝等面門出
入未證據者看看拈云見煙是火見角是牛恁麼看
取更莫別求聽取一頌柏子開爐任自由當陽撥火
勢難收忽然燎卻面門也無位真人走出頭喝一喝
維那白槌云諦觀法王法法王法如是下座。

明淵夏公濟之王公洪疇符公闔城眾居士請上堂
今朝初一陞座舉揚第一義諦迥然超出思惟擬議
豈可尚涉𦆆纖又假語言文字於今事不獲已引則
古人因緣助發諸公高致齊峰和尚因龐居士相訪
士問曰此去峰頂有幾里峰云什麼處去來士云可
畏峻硬不得問著峰云是幾多士云一二三峰云四
五六士云何不道七峰云纔道七便有八士云得也
得也峰云一任添取士咄之而去峰亦隨後咄之拈
云這則公案問來答去雖然靈機互換怎奈隨邪逐
惡腳跟猶未點地柏子則不然如問峰頂幾里即將
拄杖向伊面前一劃當時截斷路頭免得騰蛇繞足
遞相鈍置山僧恁麼批判還有為他二古人出氣者
麼良久眾無出師咄云洎合停囚長智便下座。

冬至上堂僧問柏子林中獅子吼萬山眾獸盡奔趨
今朝冬至方陞座還有驚人句也無師云尋常不敢
舉似人進云畢竟作麼生師云寒霜滿面十分威進
云裂破骨髓師云凍殺闍黎進云秋去冬來飛白雪
萬法還歸一線中師云莫被一線縛僧喝師云一切
坐斷問杲日麗天如何是一陽來復師噓一聲進云
恁麼則萬象森羅盡鼓舞去也師云莫便是你分上
事麼僧舞坐具師便打乃云日遷月運四時轉逐風
勵霜嚴一陽來復天地從此位萬物從此育生生不
已中九九共六六乃拈拄杖作吹笛勢云大眾聞麼
韻出循環化母機非同鄒律吹寒谷復舉僧問古德
一陽來復日長一線未審佛法長多少德云長一線
又古德云一線長師云較長論短顛拈倒弄二古德
秖通得這一線佛法據柏子看來猶隔一線在大眾
且道如何是他隔處若委悉得對眾拈出若也未能
問取當年在先師處喫痛棒的法姪竹公穎木。

阿彌陀佛誕日金陵眾居士至請上堂舉六祖大師
示眾云汝等念佛求往西方我今移西方來東土汝
等各願見否眾云若此土得見何須更往彼國祖云
精進即是釋迦平直即是彌陀喜捨名為勢至慈悲
即是觀音只因貪瞋癡無明煩惱八萬四千塵勞毒
龍巨海遂有東西之隔師云大小祖師恁麼說話雖
是直捷提持要見西方猶隔十萬八千不見道無邊
剎海自他不隔於毫端十世古今始終不離於當念
與麼看來一目平等何東何西何淨何穢何彼何此
何取何捨今日眾居士設齋慶讚且道阿彌陀佛還
來現身說法也無豎起拂子喝一喝云臨濟窟中獅
子吼豐干騎虎出松門下座。

提督中軍懋西郭護法生日請上堂僧問麟閣勳成
瑤池果熟未審春秋幾何師云甲乙丙丁進云只道
得一半師云你試道看進云齊天花甲子一任數春
秋師云還要老僧道過遂打一棒云戊已庚辛一居
士問大護法懸弧之日特請和尚陞座如何慶讚師
云高逾山長逾水士云某甲不然師云你又作麼生
士云自入桃源後華開劫外春師云莫教滿地狼藉
乃云定閫外乾坤橫吞巨海荷寰中日月倒跨須彌
煙雲一掃萬里謳歌風恬浪靜大地平沉如是氣宇
如是威光歷古今而不變處寒暑而不遷現宰官身
弘佛祖教能行恁麼事須是恁麼人今日是我郭護
法初度之辰請山僧說無生法忍山僧於是入清淨
光明定中策起眉毛洞觀此護法摩尼寶藏裏本有
法財種種無盡行願無盡智慧無盡福德無盡壽命
無盡既都盧無盡且不落數量一句作麼生道喝一
喝云超越人間花甲子虛空恰好與齊年下座。

承天寺僧綱司澄若公闔山耆宿德慧公請上堂師
云端人天模範立佛祖典型振龍象風規布國王恩
澤赤心片片紀綱叢林謙光導物扶豎宗乘行不犯
之令贊無為之化正當恁麼時共祝皇猷一句作麼
生道一炷清香頻繞座光明佛日仰堯天。

上堂昨日纔陞座今朝又上堂同中還有別幸得舌
頭長雖然如是惑亂人未有了期眾中若有不受惑
者拄杖子且教靠壁倚牆或猶未能朝打三千暮打
八百只教他奮迅哮吼一箇箇如獅子王喝一喝。

本城諸山勤舊美之譚公伯樓熊公洎眾居士請上
堂若論此事不落階級百萬人中單刀直入電卷風
馳不暇顧揖鐵眼銅睛覷他不及有時深深海底行
有時高高山頂立森羅萬象沒遮攔笑殺西江一口
吸只如今朝日冷風寒冰清露溼野色湖光煙雲掩
襲豎拂云因甚文殊普賢又向拂子頭上一時共集
擲拂云從教放去復收來二五分明是一十。

上堂僧問如何是柏子境師云一任往來人共看進
云如何是境中人師云自己也須著隻眼進云如何
是奪人不奪境師云轉自己歸山河大地進云如何
是奪境不奪人師云轉山河大地歸自己進云如何
是人境俱奪師云一塵不立進云如何是人境俱不
奪師云萬彙齊彰進云把住的是放行的是師云臨
機縱橫僧禮拜乃云心外無法清風明月法外無心
煙水雲林大地山河皆為諸佛鼻孔萬象森羅盡是
衲僧眼睛信手拈來信口道出無處不顯本地風光
無事不露向上機要昔有僧問趙州如何是西來大
意州云庭前柏樹子僧云和尚莫將境示人州云我
不將境示人僧云如何是西來大意州云庭前柏樹
子拈云者僧如蛺蝶穿華只求深入不知身在華裏
趙州古佛平生肝膽被者僧一拶一時傾盡雖是為
人心切只有者一著子且道當時趙州因甚不轉機
答話還委悉麼季布無二諾侯贏重一言。

佛成道日藎臣翟居士請上堂僧問如何是世尊不
說說師云舌頭不出口進云如何是迦葉不聞聞師
云耳朵兩片皮進云意旨如何師云明明歷歷乃舉
世尊悟道因緣畢復云六年默坐冷如灰一點明星
豆爆來露出眼光天地別揚聲不覺嘆奇哉如是則
知釋迦老子悟道成佛皆是照徹者一點明星坐菩
提樹降伏魔軍皆是彰顯者一點明星四十九年轉
大法輪皆是露布者一點明星臨末梢頭拈華顧眾
皆是會歸者一點明星覿面當機破顏微笑皆是領
略者一點明星後代兒孫行棒行喝皆是提持者一
點明星現前大眾禮拜問答皆是舉揚者一點明星
今日翟公設齋慶讚皆是會悟者一點明星老僧恁
麼重重拈出皆是證據者一點明星今之古之歷歷
明明在汝諸人眉際眼底晝夜顯現以拄杖指云當
日風光今日是儼然同在雪山中。

玉泉張山主請上堂撥轉天關還他特達英傑掀翻
地軸須是不群丈夫夷平海嶽搖蕩乾坤收放日月
馳驟風雲大人之根大人之器大人之機大人之作
如我玉泉山主一生豪俠富貴功名治亂興廢一一
看如幻夢偶向山間杖藜散步蹋著一片常住閒田
地遂建精舍於中去來石頭瓦礫𡎺著磕著深知痛
痒欲於雙桂林下獅子群中記莂一箇與數名字山
僧只得打開寶藏將從上家私盡情拋出大家受用
乃拈拄杖連擊禪床連喝數喝云若於這裏領略分
明便見得煩惱即是菩提無明即是佛性幻身即是
佛身世壽即是慧命貪瞋癡皆是戒定慧乃至八萬
四千塵勞皆是八萬四千功德如截瓊枝而寸寸是
玉如析旃檀而片片皆香謂之清涼池謂之平等智
謂之根塵同源謂之縛脫無二謂之現成公案謂之
海印三昧謂之立地成佛尚多箇成字且不落諸緣
超然出格一句作麼生道復卓拄杖云這邊那畔休
分別金粟如來長者身。

歲旦張山主雲萬子英聞遠芳聲令聞中允請上堂。

僧問新年佛法和尚拈來說向誰師云陜府鐵牛進
云誰是得者師云嘉州大象進云也知遍界不曾藏
師云不曾藏的是甚麼僧便喝師云再喝看進云再
喝則禍生師打云從你生起乃云元正初一東皇司
令日暖風高乾坤安靜萬物咸新漁樵歌詠露柱燈
籠踊躍多幸正與麼時拄杖出來鞠躬修敬高聲唱
言恭賀本山護法方丈和尚大眾禪師佛法新年無
偏無正選佛選官同時納慶喝一喝云山僧一喝拄
杖子拱立座傍低聲復云今日話頭太煞孤硬山僧
笑云年年得爾互相撐持抑且令我濟上兒孫赫奕
威光彌遠彌盛喝一喝卓拄杖下座。

解制上堂為人竭力九旬把定重關導物應機今日
放開一路眼底風雲千重百匝腳下煙水七縱八橫
適當聖制告圓大護法胡公得得為眾設解制齋卻
將從前𦆆纖知解恍惚識情以拂子劃云恁麼一刀
截斷直令諸人全身放下無拘無束眼空四海氣吞
諸方去也且出門慶賞一句作麼生道大笑一聲真
痛快摘楊華又摘楊華。

開爐闔城眾居士請上堂僧問爐鞴弘開未審握鉗
鎚者誰師云大開金剛眼進云還假鍛煉也無師打
一棒云只是鉗鎚惡辣乃云大鞴紅爐中陶鑄隨才
藝佛祖喫鉗鎚人天資磨礪此是釋迦老子二千年
前靈山聖制柏子今朝有條攀條無條攀例直教叢
社免致冷落抑令古風相承不替以拄杖打圓相云
將者箇作爐子大有可成小有可就出礦頑鈍都盧
置在裏許同增鍛煉力勢煤炭雖多工夫欲細只要
做到沒下手處方與從上老古錐悄然默契恁麼領
略可謂格外明宗得意忘言言句無滯或再沉吟重
說一偈精金百煉愈生輝頑鐵一鎚偏自銳用到無
功卻現成秦時𨍏轢轉關捩復舉龐居士道十方同
聚會箇箇學無為此是選佛場心空及第歸者箇居
士恁麼說話當體提持令人激切踊躍真古今牓樣
今日眾居士為諸兄弟設結制齋亦是龐公習氣大
家在者裏眉毛廝結亦是箇箇學無為亦可心空及
第歸須將聖解凡情一齊颺下如紅爐上一點雪相
似不留朕跡如是看取何人不心空何人不及第柏
子恁麼舉恁麼拈還知他古人落處麼金屑眼中解
自抽丹霄獨步何拘繫下座。

阿彌陀佛誕辰說戒上堂承天石波耆舊送松月覲
聞二禪人來此山中求受諸佛戒即稱諸佛子從佛
口生從法化生即與阿彌陀佛同一日生雖然如是
也要先知自已安身立命處然後知佛祖安身立命
處且道彼此安身立命畢竟在甚麼處豎拂子云千
峰勢到嶽邊止萬派聲歸海上消。

燕臺唐公元體陳公眾居士請上堂品彙榮枯漫自
持就中剩有傲霜枝者般種艸雖同茂火裏蓮華分
外奇如我今日唐陳何諸公久歷風塵常在此事上
著腳昔年寓湖南曾參德山神鼎諸師今在荊南復
來同參柏子老僧看來只是舊時人不改舊時行履
處不見龐居士訪則川和尚因緣真是幻人逢幻士
老僧逐句下箇註腳以酬諸公所請之意川云還記
得初見石頭時道理否師云將謂忘卻士云猶幸阿
師重舉在師云一回拈出一回新川云情知久參事
慢師云不可以已方人士云阿師老耄不啻龐公師
云兩不是雙川云二彼同時又爭幾許師云單不成
隻士云龐公鮮健且勝阿師師云對面瞞頇川云不
是勝我秖欠你一箇襆頭師云當頭蓋覆士云恰與
師相似師云著什麼死急川笑而已師云莫道無事
好師復云老僧恁麼批判也是相罵饒你接嘴相唾
饒你潑水只如道欠一箇襆頭因甚卻道相似聻豎
拂云頂門各具摩醯眼明暗抑揚互換高。

臘月八日上堂昨夜雪山明星出現釋迦老子不覺
打失眼睛一時忍俊不禁自嘆曰奇哉奇哉一切眾
生皆有如來智慧德相但以忘想執著不能證得大
小世尊恁麼說話眼華不少殊不知撥塵見佛佛亦
是塵豈有妄想智慧種種差別奈何有明心禪人欲
於者箇時節效他威儀學他起倒只得將他舊日家
風展演一上乃拈拄杖作此○云奇哉釋迦老子適
纔在山僧拄杖頭上打箇翻筋斗把他睹明星消息
盡情說破了也是汝諸人還見麼若也見得是名成
佛道是名報佛恩眾中還有知恩報恩者麼出來呈
箇伎倆大家應箇時節如無老僧重重下箇註腳去
也復以拄杖卓一卓云當陽指出獨露堂堂光輝溢
目更不覆藏聽取一頌一點明星事大彰奇哉三嘆
貴承當從茲揭示頂門眼千古兒孫照八荒。

歲旦上堂八閩中軍王公偶至便問冬期即不問當
春事如何師云風高旌旆動拄杖頓生光進云臨濟
賓主即今作麼分師便喝一喝進云如何是賓中賓
師云東魯西秦進云如何是賓中主師云西秦東魯
進云如何是主中賓師云多喜少瞋進云如何是主
中主師云訶佛罵祖王禮謝云作家作家師云莫謗
山僧好問四眾瞻仰同慶春王如何是新年佛法師
云皇風吹宇宙進云遍地是梅華師云剌破眼睛問
化龍池古生金粟翔鳳山高產臘蓮解凍東風今日
至請師一句祝堯天師云爐煙乍起慶雲生進云覆
幬無私民生有賴去也師云知恩須報恩乃云天得
一以清地得一以寧君王得一治國安民宰官得一
賢勞忠貞且道衲僧得一又作麼生雨點棒下雷震
喝聲為甚如此艸阜湖村霑聖化同舒意氣慶昇平
復舉僧問鏡清新年頭還有佛法也無清云有僧云
如何是新年頭佛法清云元正啟祚萬物咸新僧云
謝師答話清云鏡清今日失利僧問明教新年頭還
有佛法也無教云無僧云年年是好年為甚麼卻無
教云張公喫酒李公醉僧云老老大大龍頭蛇尾教
云明教今日失利拈云一隊老古錐恁麼答話也是
借婆衫子拜婆年雖然稱好手卻令人在有無中分
析未免彼此失利如有問柏子新年頭還有佛法也
無但向他道佛法有無且置焚香同祝天子萬年直
令他全身奉重不暇且道與古人相去多少還會麼
今日須行今日事此心正在此時傾喝一喝下座。

解制上堂一向心言路絕水冷雲寒忽然天地春回
日暖風高從時節上看來應知結制從自心結解制
從自心解當此事未明之先覿面如銀山鐵壁晝三
夜三不容一毫走作謂之結制一朝磕破腦門觸碎
鼻孔胸中礙膺之物瓦解冰消謂之解制今日張山
主為諸兄弟設解制齋眾中若有自解者擺手出荊
門若猶擬議木上座為眾竭力去也乃豎拄杖云有
抬有搦擲下云有放有收復拈起卓一卓云水流華
發乾坤大七縱八橫任自由。

　(渚宮江陵事
佛弟子張名顯張名俊張名偉張名譽張名實
　捐貲同刻第一第二卷
　康熙九年四月八日　玉泉道人張國賢識)
蓮月禪師語錄卷第二

蓮月禪師語錄卷第三
門人明鐸錄

* 住江陵福昌山龍興禪寺

康熙己酉春師在柏子受請拈疏示眾云此是江陵
邑侯唐護法縉紳靜庵高護法幻幻居士黃護法先
從文字中早露出世尊不說說迦葉不聞聞拈華微
笑之旨若不承言不滯句卻請維那宣過。

陞座拈香祝聖畢乃云柏子初住持福昌請結夏彼
間與此間何取復何捨不隔一毫端豈拘兩保社誰
同動止機敕點飛龍馬且出格家風作麼生互展隨
身箇蒺藜東打又西打下座。

入院三門云這箇門庭風雲曾聚會龍象曾奔騰時
代雖久標格猶存山僧今日重開闢不惟光前啟後
且貴諸人得入以拄杖畫一畫云千聖同歸一路行
佛殿木佛不度火金佛不度爐泥佛不度水即今禮
那箇佛以坐具摵一摵云無為真佛實在我身。

伽藍殿似婉似狠露頭露面佛法流通威力顯現插
香云今朝供養別無多鼻孔中燒香一片。

祖師殿先聖後聖提挈綱宗千古萬古景仰真風喝
一喝云當年面目分明在烜赫威光宇宙中。

方丈卓拄杖云據如是室行如是令任他伎倆千般
都盧痛與一頓莫道老僧太煞孤峻。

指法座云須彌燈王如來已為諸人現身說法了也
還見麼行藏雖已露著眼更須高遂陞拈香云此瓣
香天生奇種品類莫齊恭為祝嚴。

今上皇帝萬歲萬歲萬萬歲伏願草木禽魚共樂高
天化日閭閻樵牧同歌甘雨和風此瓣香根在山林
之深材中廊廟之選奉為滿朝勳貴本郡尊官縉紳
文學伏願鹽梅鼎鼐和羹重詩禮桑麻勸俗淳此瓣
香染淨不二廢興不磨奉為現前居士東巖宗公伏
願祖燈仍遞燄佛日更高懸此瓣香始從地頭撥草
瞻風東覷捕西覷捕一朝勘破兩手分付得來久矣
收在破布袋中欲隱彌露此是第五回拈出供養雙
桂堂上破山先師用酬法乳之恩伏願萬竹出林枝
枝堅高節遍地發幹葉葉引清風乃斂衣趺坐維那
白椎云法筵龍象眾當觀第一義師云舉揚宗旨振
叢林佛祖風規貫古今今日楗椎重一擊還從鬧市
覓知音眾中莫有知音者麼請出相見僧問古福昌
與今福昌鼻孔是同是別師震威一喝進云古今一
家風也師又喝一喝進云今日賓主歷然分師云龍
蛇易辨衲子難瞞進云謝師答話師云切莫承虛接
響僧問祖剎重興時如何師云秖要兒孫箇箇超群
出類進云一任獅子兒哮吼去也師云也要爪牙備
始得僧禮拜師乃拈起拄杖云五葉開敷風雨晦明
不變喝一喝云一音演唱山林城市同聞聲響游揚
通微塵剎以無間芳華掩映歷百千年而轉新今日
本郡縉紳眾護法請山僧於此久弛叢社力振古風
且祖令重行一句作麼生道乃橫按拄杖喝一喝云
大地山河皆起舞石頭瓦礫盡生光復舉本山第一
代善禪師上堂云盡乾坤大地微塵諸佛總在福昌
者裏以拄杖畫一畫云說佛說法拈云善老當年施
設門庭高大固是作家檢點將來大似倚墻靠壁退
己讓人今日不然若有諸佛到來各與三十棒只教
寒毛卓豎列在一邊立地聽法豈有開口分臨濟德
山也應結舌亡鋒自餘盡是望風斂衽且道新福昌
別有什麼長處良久云莫道從前多意氣他家曾蹋
上頭關拍禪床下座。

提督本省軍門李大護法護國守緣和尚同入山請
上堂僧問李和文遇石門一超直入張無盡參兜率
末後威光福昌今日旌旆臨筵未審和尚如何拈提
師云截斷兩頭超今越古進云一句迥然開祖胄雲
龍風虎定乾坤師云兵隨印轉將逐符行進云森羅
萬象咸稽首露柱燈籠共證盟師云也要頂門上具
眼乃云播揚佛祖宗乘應逢作者標顯人天牓樣須
待其人擔荷還憑有力進趨卻速成功如大英雄安
邦定國奮發勇猛禍亂立平威震一時名蓋天下今
此福昌舊院自唐時高平王延惟善禪師高豎法幢
詢信義端三師繼席四海趨風千餘年後世異事殊
漸成寥落豈知境界更新原有因緣時節印正乍來
住此行淺福薄豈可再振前賢大觀幸提臺李護法
指揮三楚帷幄荊南燕臺慈雲守緣和尚同時行道
斯郡大家共出隻手定祖席重開之局起古人未墜
之風且主賓互換彼此為人眼目畢竟在什麼處乃
豎拂子云寰中天子敕元貴閫外將軍令更嚴喝一
喝下座。

佛誕結制君之姚公發仁樊公闔郡居士請上堂僧
問如何是福昌境師云東鄰酒帘西舍華架進云如
何是境中人師云逢佛訶佛遇祖罵祖進云人境已
蒙師指示應時及節事如何師拈起棒云雲門大師
來也進云龍得水時添意氣虎逢山勢長威獰師打
云新月有圓夜人心無滿時乃云葡萄行嫋蔓楊柳
拂新枝瓢笠水雲客護生禁足時今乃浴佛之日眾
居士為大眾設結制齋大家在福昌這裏與釋迦老
子眉毛廝結行住坐臥一動一靜不離這裏若向這
裏著隻眼便見世尊當年也在這裏示現受生在這
裏周行七步在這裏指天指地在這裏稱惟吾獨尊
後雲門大師一棒打殺也是在這裏貴圖天下太平
正是古德道護生須是殺殺盡始安居大眾且道護
生的是殺生的是若殺的是不應言禁足安居若護
的是不應言殺盡始安居若定當得一任七縱八橫
全身超物外若定當不得直饒蠟人六月如冰大似
眼裏著一點塵福昌如此告報且道是什麼心行以
拄杖畫此○云若箇金剛圈最小蠟人跳出始為奇
說戒上堂奮志軌身棄俗兒君王父母必先辭戒為
根本勿輕易立定諸人成佛基是恁麼人聞恁麼說
發恁麼心受恁麼戒請出眾來時諸子向前作禮胡
跪合掌師撫尺云是事如是持便下座。

上堂舉福昌重善禪師因僧問如何是正法眼善云
夜觀乾象僧云意旨如何善云日裏看山師云正法
眼無處不照燭只因為物所遮未免對境麻眯善老
重重點出便見七通八達頌曰夜觀乾象日觀山一
段光明天地間剔起眉毛常獨露廓然照徹透重關
五日上堂今朝五月五景物隨風土競渡走槐龍跨
門騎艾虎絲桐騷客吟村社小兒舞堪笑衲僧家就
機打口鼓且道說甚麼普。

上堂當時重善禪師住此福昌破楹數間殘僧數輩
晨香夕燈至於說法如臨千眾闡化多年名喧宇宙
古今仰慕正上座住他者箇保社家風宛然不異惟
說法不能似他老婆心切但飯來與眾同喫飯茶來
與眾同喫茶乃至行住坐臥悉同起倒不曾與人說
箇甚麼且道有為人處無為人處乃以手摑口云彼
自無瘡勿傷之也。

解夏上堂圓覺為伽藍青山不曾買於中坐與行行
坐自端楷無禪道可參無識情可擺從前原未結今
日何須解結解兩無庸通身任瀟灑且道恁麼人畢
竟向甚麼處行履四海五湖中高聲唱欸乃。

住江陵鶴穴廣嗣禪院。

康熙八年八月十五日師在福昌受請入院至三門
云此門高廣龍象總收或入或出誰能不由為甚如
此以拄杖畫一畫云惟有這些子不可蹉過。

佛殿云把定時佛眼覷不見放開時且貴大家知乃
敷坐具云將此身心奉塵剎是則名為報佛恩。

據室手親眼親頓空四大誰為座船來陸來總與一
時生按過卓拄杖云朝打三千暮打八百一下下都
盧不錯。

正菴沈護法請開堂拈帖示眾云諸佛宗乘祖師心
印盡從箇裏流出眾護法文章錦繡亦從箇裏拈來
言中有響句裏呈機人天眾前豈可囊藏被蓋卻請
維那對眾宣讀。

指法座云大而無外高而無尚百千法門一音演唱
喝一喝遂陞拈香云此一瓣香追唐虞而修德越聲
色以化民端為祝嚴。

今上皇帝聖躬萬歲萬歲萬萬歲伏願鼓腹謳歌擊
壤之風再見垂衣端拱如天之頌重聞此瓣香煙霞
充其性文物發其光奉為滿朝勳貴本郡尊官縉紳
沈護法伏願化行俗美郊關靖雨足風清社稷安此
瓣香飽霜飽雪非木非煙此是第六回拈出供養雙
桂堂上破山先師用酬法乳之恩伏願指衣裏珠生
生痛棒如雨揭頂門眼世世熱喝如雷乃就座維那
白椎云法筵龍象眾當觀第一義師云萬頃茫茫接
五湖日高風細放舟徐絲綸百尺拋香餌欲釣驚人
浪裏魚以拂子作釣勢云若向這裏吞吐得一任擎
頭戴角一任攫霧拏雲有麼有麼僧問透網金鱗不
吞鉤線如何釣得師云還遭點頞也無進云風雲同
際會不怕龍門高師橫按拄杖云試𨁝跳看僧喝一
喝舞坐具便出師云龍門雖未過𨁝跳勢頗強問法
幢高豎宗風大振還有佛法相傳也無師云高聲問
來進云椎鐘擊鼓遍告四方豈為虛設師打一棒云
正要闍黎據實傳問達磨西來直指人心見性成佛
和尚今日將何示人師驀頭打云山僧又是恁麼進
云鶴穴從今闢荊南第一基師卓拄杖云直須步步
踏著問金雞一唱磚鏡分明今可重拈出也無師便
以拄杖畫一圓相進云驪龍頷下珠光輝滿大地師
云照破闍黎面門問選佛場開即不問海印發光意
若何師云大地分明絕纖塵進云恩大難酬師打一
棒僧喝一喝歸位師亦喝一喝乃云格外明宗風吼
山川益壯境中會意霜寒天地彌清攪長河為酥酪
過量恢張變大地作黃金破塵展拓有時將丈六金
身作一莖艸用有時拈一莖艸作丈六金身用雖然
如是建立門庭不無有此施設廣嗣者裏曲水平沙
波光蕩漾孤村鬧市樹影扶疏雖是一一現成要且
不得作境會既不作境會畢竟作麼生會乃豎拄杖
喝一喝云萬象森羅非外物當陽印定渾無殊復舉
寶壽開堂三聖推出一僧壽便打三聖云與麼為人
不惟瞎卻者僧眼瞎卻鎮州一城人眼去在壽便歸
方丈拈云三聖埋兵挑鬥驅得此僧赤身挨白刃寶
壽鎗旗已展不可復收只得露些鋒鋩雖然各有謀
略惜乎令行一半若是廣嗣棒折也不放伊在何故
有意氣時添意氣不風流處也風流乃連卓拄杖連
喝數喝維那白椎云諦觀法王法法王法如是下座。

鄧信之王晉錫二居士成普賢大士相開光請上堂
驀呈拄杖云見麼普賢大士與文殊觀音即今同在
山僧拄杖頭上放大光明出廣長舌為鄧王二居士
說種種智慧種種解脫種種莊嚴種種行願中有一
句會歸不二法門且道是那一句卓拄杖云是法住
法位世間相常住喝一喝下座。

朗之張居士請上堂一切水月一月所攝財法二施
等無差別今日張公同眾居士來菴中飯眾請山僧
為眾說法有則因緣未免因齋慶讚箇箇令得飽參
舉靈山女子入定話畢云此則公案若是擔板漢未
窺大全之旨處處滲漏卒討頭不著必須明眼宗匠
方能透頂透底我天童密雲師翁上堂舉此示眾云
有利無利不離行市放過一著落在第二師云據這
老漢說話秖要會得女子定便會得世尊說話便會
得罔明文殊二大士用處不肖兒孫向矢上加尖堆
裏添土去也文殊是七佛之師為甚出不得女子定
遇賤則貴罔明初地菩薩為甚出得女子定遇貴則
賤還會麼行市雖同隨時改變拍禪床下座。

佛成道日文美楊居士請上堂僧問未離兜率已降
皇宮未出母胎度人已畢是已成佛耶是未成佛耶
師云兩處看分明進云因甚在雪山又睹明星悟道
師云正要你檢點進云也要和尚相委師便打僧便
喝師又打僧云真金若不重重鍛焉得光華徹底鮮
師云閒言語進云大眾證盟師云倚墻靠壁漢問當
日明星現雪山即今落在什麼處師打一棒云在什
麼處進云謝師答話師云速領取僧喝一喝師又打
僧禮拜乃云年年臘月八講讚嘆奇哉秖為明星現
瞎驢長禍胎大眾還知麼昨夜釋迦老子覷破天上
一點明星天上明星照破釋迦老子面孔今日供佛
飯僧楊居士已在睹明星時同成佛了也現前大眾
盡大地人總在睹明星時同成佛了也當年釋迦老
子恁麼見得透走出雪山即以這一點明星照定世
間人面目觀法先後次第建立無邊行門談經三百
餘會說法四十九年成一代時教正眼看來大似一
翳在眼空花亂墜山僧恁麼批判還有為釋迦老子
出氣者麼如有卻與他同一鼻孔如無徒讓廣嗣舌
頭咄且道諸人眼睛在什麼處以拄杖指云明星一
點今猶在照破面門待幾時拍膝下座。

省我馬居士請上堂僧問當門按劍魔佛齊揮頂𩕳
具眼群機洞照抹過上頭關人來和尚作麼生管帶
師云還我劍來僧震威一喝師打一棒進云舉頭天
外無知已今日相逢始作家師云也是雪上加霜問
若人識得心大地無寸土三世諸佛歷代祖師即今
在甚麼處安身師云在山僧拄杖頭上七縱八橫進
云雲門扇子𨁝跳上三十三天築著帝釋鼻孔今日
知他落處師云識取你的鼻孔進云處處綠楊堪繫
馬家家有路透長安師打一棒云穿卻了也乃云馬
居士數年念佛志欲見佛是伊未見若一見佛滿面
羞慚昔有城東老母與佛同生一處一生不欲見佛
或時遇佛即以兩手掩面十指皆佛無處回避此居
士生不與佛同時亦不與佛同處遍欲見佛無處瞻
仰不欲見佛的固是丈夫意氣急欲見佛的亦非流
俗心情卻有一處可容著眼豎拂子云楊廣駱駝無
覓處夜來足跡在松陰擲拂子下座。

歲旦值雪鳳宇張居士請上堂問佛祖宗乘即不問
今朝覿面事如何師云滿眼滿耳進云盡是本地風
光師云卻道得一半僧便喝師亦喝一喝乃云梅花
雪裏初開次風物可人多韻致明教對機曾有言張
公喫酒李公醉敢問大眾既是張公喫酒因甚李公
卻醉眾中若有會得古人格外說話為張檀越傍通
此事共知今日楚水巴山處處呈瑞風日煙雲同一
天地慶無不宜時節已至滿眼春光皆諳所自眾既
吝慈山僧與伊打箇鄉談一賀新年一酬請意乃以
拄杖畫此○○○操蜀音云一箇一箇又一箇復云
會麼元日相逢故里人杖頭新寫三巴字下座。

解冬上堂以拄杖畫圓相云九十日來大家在者裏
跳金剛圈吞栗棘蓬雖然伎倆多般總是一場敗闕
其中羅籠不住呼喚不回的拂袖不顧若是聽人處
分廣嗣為伊出隻手去也復以拄杖劃破圓相喝一
喝云獅子窟中獅子兒當陽放出任哮吼。

* 小參

小參僧問佛未出世祖未西來者箇消息在什麼處
師云逼塞滿虛空進云作麼生搆取師云築著磕著
乃云拈華微笑剌腦入膠盆斷臂安心泥裏洗土塊
更若棒喝交馳主賓互換言論往來閒門破戶總是
無計較中成計較無途轍中成途轍不見道三世諸
佛法界眾生盡是摩訶般若光光未發時尚無佛無
眾生消息正當恁麼時如何委悉乃以拄杖畫此⊕
云一把綠絲收不得和風搭在玉欄干。

法顯趙居士生辰請小參師云父母非所親誰是最
親者喝一喝云穿過髑髏時全身已露也大眾還識
此人麼此人寒暑不能遷生死不能移能促一劫為
一日能延一日為一劫改禾莖為粟柄易短壽作長
年不是神通妙用亦非法爾如然且道他憑箇什麼
有如是作用若猶未委更聽一則爛葛藤昔龐居士
道有男不婚有女不嫁大家團圞頭共說無生話今
日法顯居士初度之辰入山飯僧舉家學道雖不能
如古人行徑亦欲彷彿其家風也要說幾句無生話
奈乎舌頭猶未拖地特借山僧拄杖子出口氣且道
與他說箇什麼方是無生話驀拈拄杖打圓相云萬
點青山常不動一谿淥水古今流。

小參師坐次僧作禮云請師親切便道師云階前怪
石點頭笑進云只道得一半師云汝道得麼進云雪
上加霜師云有甚麼交涉乃云大方手眼不涉𦆆纖
格外徽猷本無窠臼舉一明三當下知歸眨上眉毛
早已蹉過豈不見僧問香林如何是衲衣下事林云
臘月火燒山拈云壁立萬仞不落情解橫身為物超
邁古今若於此中領略得出可以攪長河為酥酪變
大地作黃金若未徹頭瞬目白雲千萬里漫將機境
話疏親。

湘水呂將軍為圓彩薙髮請小參披甲整戈口吞佛
祖拘弓折箭眼蓋乾坤拈卻炙脂帽子脫卻鶻臭布
衫直下休歇將去可作一員無事道人今日是呂護
法設齋披剃者僧欲山僧舉揚第一義諦發明生死
關頭山僧亦不如何若何只得與伊一刀兩段乃高
聲喝云出群須是英靈漢敵勝還他獅子兒。

為發真禪人披剃小參金刀薙髮若為論截斷世間
生死根從此古今成榜樣心燈慧命續兒孫從上老
古錐向塵勞中開解脫門正欲人直下出三界之家
坐斷乾坤頓入無為之地還會得麼乃拈起袈裟云
且向衣線下薦取喝一喝。

小參入此門來莫存知解知解若存漆桶不快一朝
打破大好境界且道是什麼境界以拂子擊禪床云
大地平沉虛空粉碎復舉安禪師破句讀楞嚴經因
緣師云者漢撈蜆摸蝦忽然撞過龍門是汝諸人還
曾恁麼一回也無若未恁麼莫將閒學解埋沒祖師
心喝一喝。

師過牂牁郡桃源山房眾請小參師云滿城旗鼓畫
角刁斗犬吠驢鳴馬嘶象吼七縱八橫佛法大有何
待山僧更揚家醜雖然如是十字街頭鬧浩浩孤峰
頂上峭巍巍總不涉二途清淨法身在什麼處卓拄
杖云雨打梨華蛺蝶飛風吹柳絮毛毬走。

起七小參玄沙不度嶺保福不度河豈有一七二七
之工趙州八十載長慶七蒲團又豈止一七二七之
工看者一隊老古錐一等是神通妙用一等是田地
穩密而今者裏不循舊轍特地建長期長期立短限
猛力追尋拶到羅紋結角處萬緣寢息六窗幽閒根
塵不偶疑悟相通且道猢猻伎倆盡時還有轉身處
也無喝一喝云傲寒骨力勝霜雪贏得梅華獨早開
浴佛小參舉世尊初生因緣拈云釋迦老子開闢封
疆雲門大師戡定乾坤雖然彼此汗馬功高爭奈至
今干戈不息檢點將來總是一隊郎當漢敗闕不少
山僧與麼告報眾中還有為他雪屈者麼如無山僧
只得自澆一杓惡水去也震威喝一喝下座。

遵義兵憲薛護法火葬萬骨請小參瘴雲淨盡日月
重輝華雨飛颺乾坤生色大人境界大人作用今日
薛大護法就宦海中高建法幢請山僧激揚箇事為
迷途津梁驀拈拄杖卓一卓云山僧適纔相席打令
驚起依草附木精靈跳在拄杖頭上打箇筋斗共說
兩句無生話去也試問諸人且道是那兩句聻喝一
喝云百骸俱潰散一物鎮長靈復舉世尊因耆婆善
別音響至一塚間乃敲一髑髏問曰此生何處耆婆
曰此生人道又敲一髑髏問曰此生何處曰此生天
道又敲一髑髏問曰此生何處耆婆罔知生處拈曰
世尊旁敲正打言中有響耆婆隨邪逐惡不是知音
未免當頭蹉過爭似者裏一坑埋卻不惟出他古人
一頭地抑不使承虛接響之流鑽龜打瓦雖然如是
髑髏今日如山嶽畢竟生何處乃以拄杖打圓相云
烈火燄中同鍛煉紅塵堆裏白蓮開。

* 晚參

結制晚參明日結制有五則事雖是杜撰也要預先
議定第一則二時粥飯各人飽餐不可徒自忍饑第
二則經行處須看腳下不可平地喫交第三則禪床
上坐直須惺惺不可開眼寱語第四則鐘板鳴時宜
將眼聽不可被聲塵牽引第五則卒然不能說因數
日安眾困倦今夜雖不說亦不待制期滿稍暇即與
諸兄弟一齊說破珍重珍重。

除夕晚參北禪分歲皮招官府勾追東村燒錢酒醉
鬼神迷亂雖然赤心為人不知翻成分外何似柏子
者裏隨分隨時隨家豐儉燒幾片香喫幾杯茶與眾
兄弟東話西話拈古頌古乃至稱性談笑亦復不知
何者為定何者為亂何者為靜何者為鬧舉足下足
皆是解脫道場一出一入總成遊戲三昧所以道欲
識佛性義當觀時節因緣時節若至其理自彰今夜
年窮歲盡時節且道如何是自彰的理聻良久云挑
燈坐久無寒氣知有春風入夜來。

晚參師云結制半月矣汝等做工夫不可因循急須
覓箇出身之路老僧數次落堂勉勵諄諄只要汝等
在一機一境上發大疑情討箇分曉若只念死話頭
有何益也上古原無看話頭之說皆是隨緣理會遇
境生疑在宋時大慧禪師教人看觸背關頭省悟者
甚多近來影響之流不求真悟不起真疑一動一靜
尚被聲色所牽不能自作主宰殊不知必要大死一
回行不知行坐不知坐見盡情忘自有轉變處古人
云不怕活不得只怕死不得果然絕後再甦佛也不
奈汝何阿誰欺得汝若只聽人說黃檗禪師有云多
與兒酥餅消與不消都不管他濟得甚麼事聽取一
偈一句話頭可力參經行坐臥渾如憨忽然豆爆冷
灰裏不用從頭說再三。

晚參大凡學道人見諦不圓只為識情未透皆是六
根六塵牽引之過患所以業識茫茫無本可據諸兄
弟同在此處一七二七剋期取證晝夜精勤不是徒
為勞苦正要做到身心疲困如癡如憨眼不欲視耳
不欲聽口不欲言意不欲思六根不行六塵不對如
有氣的死人只是胸中一點疑情不散忽然打失眼
睛則本有光明自然現前便不受他人舌頭瞞也如
中邑獼猴六窗俱喚俱應譬喻分明未是極則不得
仰山一拶何有中邑也而今道流不得到古人田地
只為獼猴不曾睡著耳諸兄弟且道獼猴睡著了又
作麼生相見速道速道。

除夕晚參僧問一年挨到今日請和尚說歲除佛法
師云爆竹一聲驚兩耳進云寸步不移如何得到新
年去師云今夜亦非是舊年進云某甲不然師云你
作麼生進云鳥啼新歲景華發舊年春師云莫道有
新舊好乃云古人學道行住坐臥將生死二字貼在
頞頭上晝三夜三如喪考妣不敢一時暫生放逸常
恐臘月三十日到來手忙腳亂務在預前打折明白
然後放下此先賢操履誠切如斯近來諸方都在此
日放假恣意談笑猜枚舉令羯鼓催華歌詠辭曲種
種喧譁靡所不至此箇風景在我蜀中本所未見聞
者亦稀山僧今夜未免隨鄉入俗與諸兄弟作箇放
假的起倒乃拈起拂子左右亂揮踴身作舞高聲喝
云縱橫𨁝跳弄獅子者箇漫同戲具看。

夜話學道人須立大志既以參禪為事當以徹悟為
主不可同流俗阿師隨緣混過或在人口角邊或在
冊子上拾得一句兩句套頭語自瞞瞞人正是依他
作解塞自悟門尋常也一般到明眼人前卻去不得
得非自誤一生耶不如乘色力強健猛著精彩踏實
做一場未有入路者急須尋箇入路既有入路者急
須求箇進步你莫道無入路十字任縱橫你莫道無
進步一層深一層要先從一頭打徹不可兩頭三面
七不成八不就反說佛法不靈亦不論參學早遲亦
不分根器利鈍只要各人用心實落立志久長自有
一番境界自有一段作用如香巖擊竹靈雲見桃華
布毛酒樓之類皆是平日用力真切方纔一旦觸發
諸兄弟亦當如古人恁麼一回就要看女子出定話
亦何難哉只不可在出得出不得上用意識卜度要
看世尊是何心行女子是何境界文殊是何神力罔
明是何手眼一一看明白方知他一夥用處老僧舉
此亦是驗諸兄弟工夫所得何如一處有疑處處有
疑一處不疑處處不疑儻真到不疑之地自然羅籠
不肯住呼喚不回頭雖然如是萬里無片雲青天猶
好喫棒時寒勿勞久立。

夜話師云夜坐喫茶因事說話乃考諸人見諦何如
進步何如非虛設也山僧一向展轉多說縱說到驢
年有何交涉必要諸人自已著力一番將古人未透
關頭一一勘破方識得人好惡昔有座主就華嚴講
請翠巖齋巖云我有一問座主若道得即喫齋乃拈
胡餅問云還具法身否座主云具法身巖云喫餅是
喫法身也座主不能對今請大眾代古人轉一語看
若轉得一語相應便合受人天供養若轉不得終是
受欺謾何故當機無力能吞吐一餅長教礙殺人。

考工晚參師云欲明大事須是鐵漢不顧危亡方能
成辦汝等工夫做不上者無他蓋為自已看得輕劣
視從上先聖太高遠不敢望其項背便生怯弱志向
未決口雖說為生死其實不曾把作一件事做甘自
因循隨群逐隊空過日子坐香時胡思亂想一上不
坐香時遂被境緣牽去說張說李論是論非較長較
短及至問著時轉不得身吐不得氣不肯自疑卻要
人說破可憐生如此見解參到驢年也沒交涉胡不
看南嶽參六祖祖問何處來曰嵩嶽來祖曰什麼物
恁麼來曰說似一物即不中祖曰只此不染汙諸佛
之所護念又臨濟在黃檗三年睦州首座教令問話
三度被打後到大愚處點破遂有當仁不讓之作如
今者裏也不管你問得話問不得話轉得語轉不得
語久參初學都不可坐在無事甲裏只要將一箇過
不得的關頭橫於胸中自恨自逼勿論遲速以徹為
期生死二字急切工夫自然得力昏散二魔無由而
侵誠能恁麼做去一朝打失眼睛佛也不奈你何又
有阿誰瞞得你時寒勿勞久立。

晚參三八普說老婆心切五日一參看孔著楔重重
拈提種種施設無非發明各人己躬下事頭頭上徹
然而此事不是在你意識邊卜度得的不是向人口
角上推尋得的所以道昭昭於心目之問而相不可
睹晃晃於色塵之內而理不可分者些不倒斷處直
須在日用尋常四威儀中著隻眼勘得破始有相應
分近來有等義學阿師說心說性說理說事只在古
人言句上倚陰博陽露布許多錦繡文章將謂是他
過人處東印不敢教壞人家男女凡有來者一味痛
與棒熱與喝直下令人無回避處何故如此任大也
須從地起更高爭奈有天何。

晚參學道先須有悟由猶如爭鬥快龍舟雖然舊閣
閒田地一度贏來方始休邇來學道人甚多不得一
度贏者不信有悟由故也後保壽在前保壽作街坊
令看父母未生前本來面目久不省一日街頭遇有
二人廝打傍有一人急勸云你得恁麼無面目壽遂
大悟歸白前保壽遂為印可茶陵郁山主遇廬山化
士說箇噁字疑之既久後騎驢過橋喫攧噁一聲便
曰我有明珠一顆久被諸塵封鎖今朝塵淨光生照
見山河萬朵如酒樓聞艷詞靈雲見桃華香巖擊竹
皆是日嘗用心到激切處忽然觸發此古人悟入之
由也汝等晝三夜三一期將畢室中每每勘驗罕有
愜其意者究其根源只為此事無形段無理路雖看
古人言句真疑不起於是恍恍惚惚左不得右不得
進不得退不得未幾便打退鼓自誤一生殊不知正
是好時節往往蹉過了若不換步移身念茲在茲不
怕甕中走卻鱉。

除夜晚參師云年窮歲盡時佛法天然有海底金烏
飛雲間玉兔走風光舊與新夜夜雞鳴丑公案既現
成道時唯信口且信口一句作麼生道以手畫一畫
云大盡三十日小盡二十九。

示眾
雙桂破山老和尚送法衣至師上堂拈起示眾云賣
破沙盆已十年每將家醜露人前鏡中照影通身現
錦上鋪華滿座妍龍布雲時旋得水驥追風裏忽加
鞭遙從庚嶺拈來授痛為兒孫啟正傳。

　　　(門人性容發海真祐同刊第三卷
　　　　　　　　玉泉道人張國賢識)

蓮月禪師語錄卷第三

蓮月禪師語錄卷第四
侍者道束錄

* 拈古

「舉世尊陞座文殊白椎世尊便下座。」
【
拈云人多向白
椎處討巴鼻殊不知世尊陞座早已話墮了也文殊
秖是據款結案還見麼機前領旨格外明宗方不失
衲僧眼目。】

「舉外道問佛不問有言不問無言世尊良久外道禮
拜讚嘆云世尊大慈大悲開我迷雲令我得入外道
去後阿難問佛外道有何所證而言得入世尊云如
世良馬見鞭影而行。」
【
拈云世尊深辨來風外道善知
去路雖是啐啄之機大似當面瞞人因甚阿難卻瞞
不得復有一番起倒也是傍觀者親。】

「舉世尊於一處安居至自恣日文殊倏來迦葉問文
殊何處安居文殊云今夏三處安居迦葉於是集眾
白槌欲擯文殊即見無量世界一一界中有一一佛
一一文殊一一迦葉白槌欲擯文殊世尊謂迦葉云
汝今欲擯那箇文殊迦葉茫然。」
【
拈云前三三後三三
換卻迦葉眼睛殊不知一有多種二無兩般當時迦
葉若解據令而行一一世尊一一文殊性命總在他
手裏。】

「舉趙州問婆子什麼處去婆云偷趙州筍去州云忽
遇趙州時如何婆便掌州便休。」
【
拈云趙州本欲驗贓
捉賊不料者箇艸賊果然大敗當時收下且道休去
是甚麼心行狗銜赦書諸侯避道。】

「舉本生以拄杖示眾云我若拈起你便向未拈起時
作道理我若未拈你便向拈起時作主宰且道老僧
為人在什麼處時有僧出云不敢妄生節目生云也
是闍黎不分外僧云低低處平之有餘高高處觀之
不足生云節目上更生節目僧無語生云掩鼻偷香
空招罪過。」
【
拈云好條拄杖本生早已自生許多節目
者僧猶道不敢妄生節目不知彼此皆是節目上生
節目卒不能扶起者條拄杖若要扶起者條拄杖直
須不分外始得。】

「舉興化一日上堂有一同參來纔上法堂化便喝僧
亦喝僧纔行三兩步化又喝僧亦喝僧擬進前化拈
棒僧又喝化云你看者瞎漢猶作主宰在僧擬議化
便直打下法堂卻歸方丈侍者便問適來僧有甚語
句觸忤和尚化云他適來也有照也有用也有權也
有實我將手向伊面前畫兩遭便去不得似者般漢
不打更待何時。」
【
拈云將成九仞之山止欠一簣之土
若是者僧主宰在自己手中任他興化設無窮伎倆
也不奈他何爭奈興化眼似流星機如掣電者僧進
前退後一場懡㦬還知者僧去不得處麼崎嶇劍閣
未為險一縷藕絲絆殺人。】

「舉臨濟與普化一日同往施主家齋濟問毛吞巨海
芥納須彌為復是神通妙用為復是法爾如然化踢
倒飯床濟云太麤生化云者裏是什麼所在說麤說
細濟休去來日又同一施主家齋濟復問今日供養
何似昨日化又踢倒飯床濟云太麤生化云瞎漢佛
法說甚麤細濟吐舌。」
【
拈云佛法不是艸艸湊泊得的
直須頂門具眼是非休咎明如杲日臨機時自然箭
鋒相拄鍼芥相投臨濟只要辨驗普化眼目豈知普
化勘破臨濟舌頭彼此氣宇如王一毫屈折不得還
見臨濟普化麼見義不為非勇士臨危不變始驚群。】

「舉睦州因僧問一言道盡時如何州云老僧在你缽
囊裏。」
【
拈云家風孤硬無如睦州恁麼答話卻令者僧
向缽囊裏作活計若是柏子待他問時和聲便打不
惟不負來機且令彼此各有出身之路。】

「舉定山夾山同行定山云生死中無佛則無生死夾
山云生死中有佛則不迷生死二人各謂己語親切
往大梅舉而質之梅云一親一疏二人下去次日夾
山往問阿那箇親梅云親者不問問者不親夾山住
院後舉此謂眾云我當時失卻一隻眼。」
【
拈云定山夾
山各見一邊大梅賞鑑雖然緇素分明未免彼此鈍
置看者一夥漢總只有一隻眼若是福昌待他舉問
時各與二十棒管教箇箇兩眼大開福昌恁麼定奪
且道與古人相去多少具眼者試辨看。】

「舉雲門問洞山近離甚處山云查渡門云夏在甚處
山云湖南報慈門云幾時離彼中山云今年八月門
云放汝三頓棒次日洞山往問昨蒙和尚放某三頓
棒未審過在什麼處門云飯袋子江西湖南便恁麼
去洞山大悟。」
【
拈云洞山大悟也是言中取則句裏承
當雲門雖赤心相為卻是龍頭蛇尾待他問未審過
在甚麼處正好再與一頓彼此既不相屈辱又見棒
頭撐天拄地。】

「舉道吾漸源至一家弔慰源撫棺木云生耶死耶吾
云生也不道死也不道源云為什麼不道吾云不道
不道行至中路源云請和尚為某甲道若不道則打
和尚去也吾云打即任打道即不道。」
【
拈云道吾一言
已出駟馬難追即在中途被人打也無計可施漸源
抵死要人道大似渴鹿逐陽燄若是自己具得隻眼
的待道吾云生也不道死也不道便鼓掌呵呵大笑
云和尚道了也道了也豈不丈夫哉。】

「舉僧問鏡清新年頭還有佛法也無清云有僧云如
何是新年頭佛法清云元正啟祚僧云謝師答話清
云鏡清今日失利又僧問明教新年頭還有佛法也
無教云無僧云年年是好年為什麼卻無教云張翁
喫酒李翁醉僧云老老大大龍頭蛇尾教云明教今
日失利。」
【
拈云道有道無也是因行掉臂豈知被人著
力一拶只得掀翻地軸撥轉天關要且各各不相孤
負因甚一總道失利擊碎驪龍明月珠敲出鳳凰五
色髓。】

「舉麻谷持錫見章敬遶繩床三匝振錫一下卓然而
立敬云如是如是後到南泉亦遶繩床三匝振錫一
下卓然而立泉云不是不是谷云章敬道是和尚為
什麼卻道不是泉云章敬則是是汝不是此是風力
所轉終歸敗壞。」
【
拈云宗師威權殺活自在若無本據
莫辨是非且麻谷一等是恁麼因甚章敬道是南泉
道不是曹谿波浪如相似無限平人被陸沉。】

* 頌古

「世尊初生雲門一棒打殺。」

【一場禍事起干戈重定干戈舞太阿秖欲收功成至
化那知戰血染山河。】

「世尊陞座。」

【一番起倒一番別善說終歸不說說珍重乘虛接響
流從來妙唱非干舌。】

「夜睹明星。」

【六年冷坐自欺謾一點明星省舊顏從此出頭天外
看人人鼻直兩眉彎。】

「女子出定。」

【亂峰深處撥雲根幾片橫斜隔遠村珍重行人仔細
看莫將隻眼定乾坤。】

「外道問佛。」

【問既有宗答亦同出群良驥疾如風揚眉瞬目三千
里蹋破重關不露蹤。】

「百丈野狐。」

【修行一隊野狐禪五百生來一語圓精識精兮分落
昧千妖百怪弄人前。】

「婆子燒庵。」

【巧繡鴛鴦善把鍼暗通一線扣知音與麼不解與麼
去惱殺阿家恨轉深。】

「趙州訪二庵主。」

【一等同坑無異土許多分析水中乳豈知變態足人
情翻手雲兮覆手雨。】

「南泉斬貓。」

【提起貓兒已太危一刀兩段不容遲草鞋雖未早相
救殺活齊行說向誰。】

「德山托缽。」

【巖頭密啟意何如來日上堂便合渠只得三年果不
謬誰言末後句還虛。】

「靈雲見桃華玄沙未徹。」

【滿眼風光一旦新縱經搖落不勝春若從枝上較長
短翻致桃華笑殺人。】

「百千諸佛。」

【黃鶴樓成諸佛土須看諸佛出身處眼前景致忽拈
來盡是詩家絕妙句。】

「臨濟入黃檗室中三度問話三度被打。」

【惡辣室中虎穴魔宮鉗鎚佛祖激發英雄大機大用
大力大功惟行正令不假旁通黃檗老太艸匆棒頭
血濺梵天紅兒孫萬古振家風。】

「興化打克賓維那。」

【建功立業意氣軒昂為尋敵手大展旗鎗戰不勝令
重張趁出院威莫揚當時肯奮姜維膽兩陣衝鋒誰
不強。】

「福昌重善禪師僧問如何是正法眼藏善云夜
觀乾象僧云意旨如何善云日裏看山。」

【夜觀乾象日裏看山重重指出深憫機頑明暗兩忘
兮一光獨露根塵不偶兮萬境虛閒明明歷歷無遮
覆莫向管中窺豹斑。】

「二鼠侵藤。」

【知隱身處難將眼覷饒他鼠侵於我何與寒暑推遷
晝夜忙儂家別是一行藏。】

「鼓山折箭。」

【鋒鋩箇聖箭堪出沙場戰兵馬城中圍挺然當一面
中途折卻徒逞韜略暗用機謀少人摸索有後語分
明舉有鄉情未相許卸甲定功勳擬圖勝負分誰知
不豎賞大樹下將軍。】

「百丈再參馬祖。」

【即此離此以指喻指共展家風是父是子驀地一聲
迅雷從前伎倆都灰明彰莫大機用暗伏兒孫禍胎
遞代相傳為牓樣門庭萬仞仰崔嵬。】

「大顛擯首座。」

【晝夜一百八文公不自察兩番扣齒同顛老機還滑
擯首座重關破有力人堪負荷出岫白雲不敢坐從
前窠臼許誰墮電光石火急翻身直似大蟲看水磨。】

「九峰不肯首座。」

【一色邊事非先師意見諦不同裝香來試縱然去得
親依舊隔關津機峭迥殊絕眼高難比倫未夢見真
鐵面肯隨盲瞎許神變。】

「三聖瞎驢。」

【正法眼藏具頂門上付囑流通喝聲勇壯心不負人
兮非虛非妄面無慚色兮千了百當特地反遭訶瞎
驢還將底事勘親疏臨機殺活威權重透過牢關始
放渠。】

「透網金鱗。」

【開口露行藏一言見底蘊箇中若自知豈復懷疑問
振鬣欲躍清波力弱尚縈網羅未得通身活鱍龍門
孰許相過話頭不識住持事繁縱橫合轍左右逢源
雪峰老不之遶答語平常人莫曉。】

* 機緣

僧問自遠趨風請師一接師驀豎一拳僧云恁麼拈
出未足為奇師云你的奇處作麼生僧擬開口師攔
腮便打。

僧問路逢達道人不將語默對將甚麼對師驀頭一
棒僧禮謝師云你見甚麼道理僧佇思師以棒趁出。

僧問臨濟宗有照有用如何是照如何是用師便喝
一喝進云到者裏祖佛也須退身千里師云闍黎也
要退身在僧喝師直棒打出。

僧問不在言上顯不在默處會如何相見師豎拳云
大開兩眼進云又在言上師云莫被語默轉好。

僧問臨濟正法眼藏向瞎驢邊滅卻果然滅卻也未
師云果然進云只恐關頭暗渡津師喝一喝。

僧問泥牛久困請和尚拽轉頭來師便打一棒進云
正要覓些水草師云我者裏山大谿深復連棒打出
僧來參以坐具擲地云者裏是海師云淹殺汝進云
水漲船高師云風浪太緊進云截流度岸師云怕風
浪在。

玉田趙居士問天命之性人人本有因甚不見師豎
拂云還見麼士云四大分時此性還在否師云不可
看作兩箇人士云元是一箇那師云一箇也是多的。

僧問如何是恰好句師云風清江水碧露冷野華香
進云恁麼也不得不恁麼也不得畢竟作麼生師云
蹋斷兩頭僧呈坐具云還著得者箇麼師云堪作什
麼僧喝師云恁麼也不得。

僧問如何是獅子出身處師云聽取哮吼聲僧便喝
師云喝箇甚麼僧禮拜師卻喝云莫逐塊。

僧問如何是父母未生前本來面目師云好不資一
毫醜不資一毫僧云向甚麼處看取師云鼻孔下頭
大僧擬議師喝之。

僧問一似黑漆桶時如何師打云老僧與汝打破僧
云分外光明師云那裏是你光明處僧云照破三千
大千師云將你的光呈出來看僧佇思師云還未曾
打得破在又打一棒。

僧問毒龍出海波撼須彌和尚向什麼處安身師云
我者裏水不能漂僧喝一喝師云胡喝亂喝僧禮拜
師云出海毒龍降在老僧缽裏。

僧問無孔鐵鎚開口時如何師云說箇甚麼僧喝云
諸佛疑著在師云卻是你疑著在進云請和尚說破
師卻喝一喝進云不是者箇意師云大好疑著。

僧問與人解黏去縛直須放開一線師云你莫受人
羅籠進云學人不受人羅籠師云因甚要放開一線
僧喝師云無繩自縛。

僧問山河大地盡喚作本分事如何師云頭上安頭
進云覿面相呈師云呈箇什麼僧喝師便打。

僧問逼塞虛空時如何師云無你下腳處進云踏穿
諸佛眼睛時作麼生回互師云要回互作麼。

發仁樊居士問如何是父母未生前面目師劈面一
掌士喝一喝師云你者一喝是甚麼意士又喝一喝
師連打兩掌。

子鏡問掣電之機為甚鈍置殺人師喝曰掣電之機
為甚鈍置殺人鏡便高聲喝一喝師云你者一喝落
在甚麼處鏡曰以冤報冤以讎報讎師便打一棒鏡
禮拜師曰上座昔年在五臺禮文殊還見獅子兒否
鏡踢倒禪床便出師曰者箇畜生恁麼亂𨁝跳。

僧問臨濟大師道一人在途中不離家舍一人離家
舍不在途中那箇合受人天供養今請和尚代一語
師云受得總受得受不得總受不得進云畢竟那箇
受得師云鵝王擇乳素非鴨類。

靜虛作禮云學人答話師云是箇甚麼進云滿口道
不出師云我而今要你道出僧豎拳云會麼師拈起
茶杯云我喚作茶杯你喚作甚麼進云都是家裏物
師云向道不是物你何得又恁麼。

郎居士問打破疑團參箇什麼師云如何是你打破
的消息士便喝師云者一喝從什麼處來士擬議師
云來日要答我者話。

方居士一夜到室中侍立次師豎拳云是箇什麼士
云今夜打和尚了師云老僧有何過士云死中得活
了師云如何是你活處時堂中鳴板士云某甲不答
話要歸堂去師云倒令我疑著者漢在少頃士復來
師云來作什麼士吹燭師云你又亂做士擬測師云
原來原來。

僧問年未盡時如何師云二十九進云年已盡時如
何師云三十日進云盡與未盡時如何師云光陰莫
虛度。

玉泉僧號大可來參師問平常習何業可云常看萬
法歸一師云一歸何處可便喝師云趙州道一領布
衫重七斤又是甚麼意可云請和尚道師云今日不
向汝道拂袖歸方丈。

養懷胡居士送鐵如意至作禮云將者箇供養和尚
師即拈如意劈脊打云我也將者箇謝你士云承和
尚慈悲師云打你還是慈悲士復禮拜師云向後更
有慈悲處在。

一居士與圍爐次士云世間江河許多水流向何處
去師指火云流在者裏士云更然師云是火然是水
然士佇思師云又不然了。

繼美上座問俊鷹快鷂不入羅網如何收得師以拂
子畫一圓相云飛向什麼處去美云大地沒遮攔師
云大地在裏許美云一任縱橫飛拂袖歸位師云也
須處處有毛落。

僧問死了燒了何處安身立命師云遍界不曾藏僧
云鼻孔撩天師云你鼻孔在甚麼處僧云逼塞虛空
師云虛空粉碎時如何僧便喝師云者一喝落在什
麼處僧又喝師云三喝四喝後作麼生僧云不隨和
尚轉師云即今答誰話僧云和尚決疑師云掠虛漢。

僧問清淨本然云何忽生山河大地師云待汝到清
淨本然時向汝道僧云定中境界如何師云清淨本
然僧云冰霜皎潔時如何師云青天猶好喫棒僧禮
拜師劈脊便打。

師豎起竹篦子問靜鑑侍僧你喚作什麼鑑便喝師
云再喝一喝看鑑云從來不隨人轉師云適纔者一
喝是什麼意鑑又喝師打一竹篦子鑑云草賊大敗
便歸位師云杜撰禪和。

師入堂問眾云玄沙道未徹那裏是他未徹處一僧
云只知有已不知有人師云當日靈雲何不恁麼道
進云權柄在他手裏師云各人有箇權柄在僧禮拜
師云你不可辜負玄沙進云為人心切師云因甚道
不知有人。

師入堂示眾畢明淵夏居士問昔日張無盡參兜率
悅悅大笑是何意思師云我而今也要歸方丈閉卻
門去士云某甲知他只是觸翻溺器了也師云你將
他觸翻處道一句看士便喝師云只道得一半士云
請和尚道那一半看師云來日向汝道。

師入堂舉天寒人寒話又舉龐居士參馬祖因緣時
爾公王居士云和尚莫瞞人師云無兩箇爾公師下
禪床經行次復喚爾公士應諾師云已後莫受人瞞
復示一偈天寒寒處復人寒者裏如何有兩般吸盡
西江誰共侶分明呼諾不相謾。

玉泉張護法送柑至師拈起一粒問大眾云此是檀
越送來散眾的老僧借華獻佛若道得一句即許喫
時爾公王居士云不可見相師與一粒云且道賞你
罰你眾皆默然師對眾復拋一粒云大眾同謝供養。

師問靜虛知事常住事煩有勞於汝靜云平貼貼地
師云不曾理常住事耶靜云不曾放過師云未免兩
頭三面的靜云一樣相看翌日師復問常住事如何
靜豎拳師云本分事如何靜喝一喝師云又是兩樣
了靜云無二無別師云道箇無二早是二也。

僧號清修患風寒師考工次問你的事如何修云氣
齁齁飽齁齁師云你為甚麼有者病修進語不契師
云氣齁齁則可飽齁齁未在。

師問僧百尺枯井不假繩索汝作麼生出僧便頓足
師云出不得進云出了也師云汝既出即今在甚麼
處進云毘盧頂上師云毘盧頂與你有甚麼交涉僧
擬議師打云照顧自已腳下。

師考工問竹篦子話眾下語師皆打退乃問超慧胡
居士你喚作什麼慧云竹篦子師云不是慧云是不
是也知和尚善用師云略較些子翌日復問你昨日
道我善用我今日要你善說慧云度迷寶筏師云我
者裏悟也無迷也無度箇甚麼慧進數語師云說許
多道理作麼便打。

師一日問眾云古人道一喝不作一喝用作什麼用
一僧云某甲正要用師云你作麼生用僧便喝師云
不作喝用你又喝作麼僧擬議師卻喝之。

師問一僧古鏡未磨時如何僧云照天照地師云磨
後如何進云黑漆漆師云你為什麼顛倒進云不假
修持師云古人云此去漢陽不遠黃鶴樓前鸚鵡洲
又是何意進云兩彩一賽師云你者一語還合得古
人意麼僧擬測師云莫龍頭蛇尾。

延安良公郭居士參師問平常作何事士云誦金剛
經師云凡所有相皆是虛妄乃豎拂子云者箇是什
麼士佇思師打一拂子少頃士復云總是空的師云
見如來者是誰士仍不能對師又打一拂云參。

師問僧舉一不得舉二放過一著落在第二且一作
麼生舉僧便喝師云第二了也僧又喝師云第三第
四了也僧向前以拳打師師以棒趁出云亂做。

師問僧那裏是趙州勘破婆子處僧鼓掌云鴛鴦繡
出從君看不把金鍼度與人道了便出翌日師仍喚
僧至室中問云你昨日答的語卻令我疑著今日不
要你別作伎倆只說那裏是他勘破處僧云剔起眉
毛向上看師云金鍼未到闍黎手依舊鴛鴦繡不成
師舉玄沙未徹話令眾下語不契一僧到室中呈云
某甲轉得一語師云試道看僧云橫開不在春枝上
別有風流一段奇師云者是靈雲的不是玄沙的僧
云一串穿卻師云他的鼻孔不同僧云是賊識賊師
云你識麼僧云識師云因甚道未徹僧云是賊識賊
師云囫圇吞棗。

師問僧離卻四大五蘊清淨法身在甚麼處僧喝師
云者是色身邊事僧擬議師便打僧豎拳師復打云
又在四大五蘊裏僧頓足師云兔子何曾離舊窠。

師問僧狗子佛性有的是無的是僧云有無俱不立
師云在甚麼處見趙州僧便喝一喝師云惡發作麼
僧又繞一匝師云水闊山遙僧出師云轉來我與汝
道僧便回師卻喝一喝僧禮拜師劈脊一棒僧云者
箇是有是無師復打云痛痒也不識還說有說無在
師過黔中思南司理江公入旅次相訪坐次江問禪
師尋常教人看那句話頭師便喝一喝江曰末後句
纔敵得生死是否師曰是江曰虛空粉碎是末後句
否師曰待虛空粉碎時自知端的江曰話頭莫是撥
轉初機的事麼師曰買帽相頭江曰某嘗看諸儒性
理得麼師曰噇酒糟漢何不打開自己寶藏江曰宦
海中眾魔紛擾怎生作得師云識得不為冤江曰王
陽明在軍中做格物工夫忽見身心如琉璃瓶此意
何如師云他猶眼華在江曰是他得力處師曰金屑
雖貴落眼成翳江曰臨濟大師道有一無位真人嘗
在面門出入是甚麼意師以手摸面云紫羅帳裏撒
珍珠江公曜然謝別。

師入堂謂眾曰正庵沈護法送有宣栗來老僧欲散
眾只是不可囫圇吞乃拈起一粒云試道看時侍僧
大義對曰久已百雜碎了也師云作麼生得百雜碎
義便喝師云也是囫圇吞穎隱對曰和盤托出師云
要見下口處穎曰一任飽餐師云也是囫圇吞師復
云還有道得者麼眾無對師云東坡一碗羹沈護法
一盤栗勘盡天下禪和子。

師入堂謂眾曰汝等既同看本來面目有見得端的
者即呈似老僧如無誰箇出來老僧與他說破時一
僧出禮拜起師劈面一掌云者箇是甚麼僧云和尚
親下手了也師云會得者箇麼即起身走過一邊云
怕大眾怕箇什麼怕他答我話便出歸方丈。

師問希聲上座遍參諸方有什麼言句希曰曾問一
老宿汪洋浪裏乘舟因甚怕水老宿未答又問須彌
頂上翹足因甚遭跌老宿亦未答但曰喫茶師云何
不問老僧希舉前語師云弄潮須是弄潮人希進後
語師云平地無端也喫交希云謝師答話便禮拜師
云歸堂去。

師問石靈你適才喝箇甚麼石云喝本來面目師云
本來面目即今何在石云在眉毛上師云喚甚麼作
眉毛石又喝一喝師云你只有者箇伎倆。

師問僧那裏來僧云南方來師云南方諸師與你說
箇甚麼僧云一言道不盡師打一棒云有甚麼道不
盡的僧一喝便出師云何不早恁麼隨後復打。

遵義鎮臺闇然吳護法延茶乃奉一餅云請者一片
白雲師云謝供養少頃吳張弓作射勢師云石鞏大
師猶在時水子劉居士云看箭乾明禪師云不要你
償命看箇甚麼師云一箭射雙鵰吳擲下云仙與佛
是同是別師云一鏃破三關分明箭後路。


　　　(門人發英明鐸圓玉同刻第四卷
　　　　　　　　玉泉道人張國賢識)

蓮月禪師語錄卷第四

蓮月禪師語錄卷第五
侍者發悟錄

* 法語

** 示覺非禪人

欲究行腳中事先將從前習氣憎愛境緣屏除殆盡
只打理一箇空空蕩蕩身心入於稠人廣眾之中卓
然自立或遭人罵或遭人打逆順甘苦皆欲備嘗一
朝踢翻漆桶庶幾堪與龍象蹴蹋也。

** 示貴筑悟禪人

若論此事不向外求只因境緣牽引迷失無位真人
不見本來面目遂為生死流轉忽然回光返照急欲
推尋如失了極重物畢竟要親見親得然後放下直
逼拶到水窮山盡處驀地相逢咄元來在者裏。

** 示月谿禪人

八萬四千功德中唯般若力最勝最堅最利能割裂
世間愛網能截斷生死根株但恐不入紅爐遂成頑
鈍若向辣手邊久經鍛煉滑石上重加磨礱露出鋒
鋩豈肯稍涉一毫之𦆆纖耶。

** 示字浪禪人

派遠流長佛法原無古今世異事殊人心亦有隆替
所賴苦志衲子辨箇鐵石身心不隨人起倒或行腳
或住山全身擔荷此事必要做到出頭處去縱處荊
棘劍鋒亦不惜性命也勉之。

** 示松巖禪人

松巖禪人出俗年幼浪跡夜郎夙因奇遘甘苦眾中
進前退後先聖宗乘未曾專究空過青春徒消白晝
寒暑迭遷齒缺面皺臥病巴山莫能自救感慨欷歔
罪向誰首今日重逢眼目如舊何似回光追尋反覆
將者關頭猛然看透散澹無拘放身宇宙佛可與伊
罔欲人授抑且不孤在吾左右信筆書來一場漏逗
讀之再三全非虛謬閒打葛藤聊成一幅。

** 示雲在禪人

學道之人不可依稀混過日子卒無濟於己事直須
平貼一片心地好惡長短是非毀譽都盧拋向汪洋
大海動靜忙閒常在此中著腳無上妙道自然開發
遇境逢緣皆是佛祖出身處也勉旃。

** 示五雲彭居士

佛法無他只貴鼻孔端正然不可求之高遠奇妙唯
在日用尋常間善用其心耳古人云此是選佛場心
空及第歸若空得去佛也不欲做菩提煩惱如紅爐
上一點雪豈有欣厭取捨交攻於中哉。

** 示長輔費居士

不二法門非語言可入亦非空寂可攀務要識得趨
向路頭始不逡巡於外然而路頭不在別處即於腳
下荊棘石頭邊不可蹉過一朝蹋破草鞋盡大地是
箇毘耶城也。

** 示健翁張居士

健翁張護法晚年事佛修柏子堂已成保社乃延山
僧居焉一日入影堂禮雙桂老和尚像有感有悟予
云若見自己本來面目即見者老和尚面目即見從
上佛祖而目便是他家兒孫也即於此日取法名曰
印直以直心是道場故別號健翁護持法門振大勢
力精勤學道魔外不侵早成佛道皆佛祖健兒也復
贈一偈靈山有約到今來一遇同儕兩眼開滿地兒
孫生佛口直教佛口又懷胎。

** 示大徹禪人

出家學道不是隨人起倒今日三明日四耽閣一生
直須奮大志看從上佛祖標格畢竟要知他眉毛長
短鼻孔淺深頂門眼開自己又欠少箇甚麼手疾眼
快時就要奪猛虎口中食驪龍頷下珠亦不為分外
也勉之。

** 示明旨禪人

既作佛祖兒孫須行佛祖事業能行佛祖事業方稱
佛祖兒孫持戒聽教參禪總為明自己一件大事大
事既明百千法門一一皆明行住坐臥無非清淨道
場更不見有生死可疑只是痛快一生勉之。

** 示其任禪人

乳虎有食牛之氣太鵬有吞海之勢此據本來根性
有如是猛利有如是軒昂若待爪牙備羽翼齊自然
驚群動眾威勢如王豈尋常種類所敢望其項背者
哉勉之勉之。

** 示臥雲禪人

學道不可性急即勉強求悟要人許可言句自以為
諦當恐終無濟於事又不可性緩今年也如是明年
也如是央庠度日全無血性恐驢年也未夢見在須
向有疑處著力不可移換亦不問我此生悟不悟只
看我每日疑不疑如此用心便是步步蹋實地一出
頭來自是與人不同所謂會徹源頭一點清者是也。

** 示希有禪人

佛法本現成不會時不曾少會時亦不曾多若能善
用心必不學禪客樣必不說套頭語恐不能瞞人只
瞞得自己臨濟三年不知問話一日出身是何作用
雖然如是平素斷不可坐在無事甲裏畢竟有一莫
大的事蘊在胸中不肯輕輕放過直須勘破佛祖舌
頭透頂透底略無疑滯方是汝放下時也勉之。

** 示允則禪人

做出格人行出格事要負一段英銳意氣孜孜切切
以悟為期大凡不倒斷處即一番好下手處任是銀
山鐵壁盡力拶將去一旦冰消瓦解自然不疑生不
疑死不疑佛不疑祖是時可稱慶快平生。

** 示無我禪人

法門趨向沒殊途腳下騰騰勿少迂遲速同歸非巧
拙直教萬里一條鐵籌躕顧盻路頭岐岐路忘羊咎
阿誰祝指玄沙不度嶺髑髏磕破剎那頃毋徒杓卜
聽虛聲我說寧如卿自行撞到深山師子窟成群作
隊爪牙發忽然哮吼勢稱尊特地驚聞異類奔若是
丈夫皮有血何妨景仰繼前哲舊來題目亦多般覷
捕真人赤肉團今日恁麼相委悉他時應笑太無端。

** 示大操禪人

鷲嶺拈華勘悟迷明明歷歷痛提撕尚餘種草遺東
震根器漸分略未齊大樹一株千古盛縱臨秋晚骨
猶勁撐天拄地傲風霜枝葉欣榮長掩映去聖既遙
慧命微男兒幾箇解當機魔宮虎穴皆親入豈向傍
人問是非若著手心頭便判莫教疑與信相半進前
退後步遲遲畢竟何時得倒斷驀直行來路更便到
家博飯故鄉田吾今激切無他意不負己靈爾勉旃。

** 示當臺禪人

結佛祖冤家須立大志起大疑志若勇銳愈退愈進
疑既堅凝轉入轉深胸次中隱隱躍躍自有不容己
之勢從此切之又切猛上加猛逼到情窮理極時忽
然漆桶子快眼光爍破四天下正好喫東印痛棒也。

** 示心一禪人

靜悄悄處得力鬧浩浩處亦可橫身若是厭喧求寂
久則墮於無事之鄉古德喚作急流水又喚作黑暗
深坑良可畏也且如何得恰好去功德天黑暗女有
智主人二俱不取山僧病筆露布如是異日若守此
見一棒打折驢腰莫言不道。

** 示瑩白座主

將有別才詩有別長教有別傳然而別傳之事亦不
從人得須向各人已躬下默默體取將從前淆訛言
句無義路鐵塊子看教七穿八穴又要逢人決擇活
其機大其用然後向山間林下保養聖胎只待霜露
果熟方堪與佛祖出氣也。

** 示涵輝禪人

脫卻世間網作大丈夫事要辦鐵石肝腸方學得古
人行履如腰石舂米立雪斷臂坐破蒲團典卻布單
投火聚之中混兵隊之內皆是生死二字看得甚切
以致誠重勞輕故不知有身命耳然而初地時立定
一箇巴鼻猛力做去自不覺冷灰裏有粒豆燦也。

** 示璞隱禪人

住山一事蓋謂生死不明見諦不徹務要工夫得力
冠樺衣麻澗飲木食皆隨緣分唯握柄钁頭東掘西
掘只須覓取大休大歇之處然後放身捨命璞隱禪
人鳩友縛茅亦欲效古乞余數言勵志異日相逢但
問山中事何如道得道不得都盧痛與三十。

** 示蓬贏楊居士

山野素志深栖巖穴佛法兩字未曾啟口因居士客
歲過訪微微露箇消息豈知不解蓋覆引得一夥人
做計做較箇箇欲學白拈賊秖要偷過生死關頭今
復歸來也有些子伎倆去去來來亦在窺算只未敢
大膽嘻切莫偷我破沙盆誠恐一時和贓捉敗。

** 示雲所曾居士

佛有一代時教祖有千百則公案皆在荊棘林中下
腳忽然走出頭來正好就路還家如金剛般若所明
應無所住而生其心當時有箇賣柴漢聞此一句豁
然契悟居士終日持誦安可草草放過須把者著子
向未開卷前勘得破始不被語言文字瞞且道無所
住處如何生心聻鯨吞海水盡露出珊瑚枝。

** 示祥宇田居士

在家學道根器較大只不可於染淨諸緣上自生分
別六祖大師云淤泥定主生紅蓮豈不昭著古今恁
麼信得及搆得上自見本體有一段大威光大受用
但不可自輕自忽閒時忙時逢緣理會遇境生疑一
朝露出頂門正眼自不覺築著磕著皆是佛法也。

** 示覺源柯居士

念佛參禪以了生死為極則殊途一致也蓋念佛即
看念的是什麼佛參禪即看參的是什麼人看來看
去眼光露出自不向外更覓別佛始信古人道日用
事無別唯吾自偶諧試問居士作麼生是無別的道
理若道得一句分明許伊與龐公同一鼻孔出氣。

** 示本源禪人

木有本水有源是以發生流行變化無窮永嘉大師
云直截根源佛所印摘葉尋枝我不能當知拈匙放
筋擇火焚香一動一靜皆要推其本溯其源也且極
則處如何理會畢竟水須朝海去到頭雲定覓山歸。

** 示弘旨何居士

心外無法法外無心水鳥樹林盡解說法牆壁瓦礫
悉皆放光只要當陽勘破方得者般境界現前亦不
是別有一法可加於我無非從此心流出一一現成
然而此心不在內不在外不在中間當在何處若撥
得轉者箇關頭便知維摩老漢一默中消息。

** 示古心禪人

諸佛眾生皆同此心只爭迷與悟而已若要究明此
心當於行住坐臥處穿衣喫飯時一一體認畢竟要
見箇落處恁麼逼拶將去只教不疑自疑日久月深
工夫自然成片一朝打失眼睛方見得我與諸佛同
一面孔同一受用是時求迷悟生死了不可得。

** 示春巖禪人

此事的要過量人方能操到徹頭處去然而日常用
心只不可坐在無疑之地但有一毫礙塞畢竟不肯
放過自然日益日損透頂透底諦觀先聖是何標格
斷不可淺淺自待凡是閒門破戶必須一一踐履直
入從上老古錐深深閫奧方是放身命處也勉之。

** 示雨谷水頭

六度萬行非徒事勤苦將以助發般若之力也儻能
善用其心只在古人言句上奮然疑將去閒時忙時
總是一箇疑情不可一念暫生起滅忽然桶底脫時
方知從前無可奈何處是我得力處高峰大師云泥
多佛大水漲船高旨哉言乎。

** 示秀峰禪人

祖燈秋晚慧命如絲叢林紀綱罕能大振縱有來學
不遇本色鉗鎚卒未有成良器者若是不群之士先
具箇行腳眼識人好惡拈下笠子解卻腰包決定要
見性命落處楊岐栗棘蓬金剛圈或可吞跳也。

** 示雲嵩禪人

學佛法人如一箇鐵橛子相似直是搖撼不動逆順
毀譽不二其心得失是非不變其志縱處於千萬人
中不見一人唯有一點疑情念茲在茲忽然勘破佛
祖肝膽可以頓超凡聖貫徹古今是時正好蹋破草
鞋歸家穩坐。

** 示普濟禪人

立雪斷臂腰石負舂歷盡艱辛方堪誘接後昆紹隆
先聖豈輕忽所可致哉況今保社零落必抱遠大之
志久為操履深得一番痛快逼到那羅籠不肯住呼
喚不回頭時若遇一機一境卓卓有箇出身之路方
是不受惑的人也勉旃勉旃。

** 示永嵩禪人

治世語言資生業等皆與實相不相違背如此看來
則佛法世法豈有兩般風柯月渚深談不二法門鵲
噪鴉鳴皆露拈華妙義滿眼滿耳總是一箇大光明
藏任運騰騰騰騰任運便是大解脫人也。

** 示明生禪人

此事不論根器利鈍只以勇猛為先不顧危亡單刀
直入彈指收功豈可於影響邊進前退後較量悟與
不悟哉。

** 示占拙禪人

食麻麥栖巖穴萬年一念一念萬年決不被物轉不
隨境移若身若心晝三夜三亦復不容片刻偷安方
能了辦大事趙州云老僧除粥飯二時二十年不雜
用心夫豈徒然哉。

** 示大用禪人

柏子老漢住在地肺之上許多人蹉過不知地肺何
在卻向外邊掘取覓取不知轉掘轉深轉覓轉遠老
漢今日露箇肺腑之言但肯回頭看透自已肺肝便
見天之肺肝地之肺肝佛之肺肝祖之肺肝天下古
今人之肺肝與自已之肺肝無一絲毫隔越只是洞
徹明了更不疑問別人也為甚如此天地與我同根
萬物與我一體。

** 示修學典座

修學典座在廣嗣供眾一期志願勤苦不下古人但
未盡識古人行徑如雪峰在德山溈山在百丈皆有
超群之作若識得二古人機用豈止同一行門即同
一鼻孔也。

** 示慈慧典座

謀一身之計不足成功守一己之愚不能發悟若於
廣眾中辦箇心力日用裏著隻眼睛既任叢林之勞
復提性命之事始不孤負一生昔文喜在廚中精誠
供眾一日文殊於粥鍋中現身文喜打曰文殊自文
殊文喜自文喜且道他是什麼心行若猶不會看取
上頭註腳。

* 行實

康熙癸卯溢天恆靖松巖等同詣室中請說行實師
曰余之醜態昔年有人借問以不足為後昆法未敢
舉似人且忘失亦多只好略述大既余蜀北果州岳
池人也父姜氏母楊氏因母早背哀哀無聊請僧轉
經用資冥福側聽三界無安猶如火宅不覺悚然乃
自讀全經遂有出塵之念後聞六祖惟圖作佛之語
益增勇銳一日白父父不之許自以刀斷髮遍訪本
郡諸山老衲卒無契合者迺出渝州遇淨宇法師講
楞嚴諸經復上赤城青蓮高原大師處聽講唯識等
論亦覺種種道理引發夙因及至遇萬峰禪客尋常
出言莫能酬對乃奮志學禪欲上萬峰先遇象崖和
尚遂請益崖曰你且看萬法歸一一歸何處余問曰
且道一是何物崖劈面一掌余曰不須更看歸何處
崖曰且去一日崖問離卻四大五蘊清淨法身在甚
麼處余豎一拳崖曰者是色身予曰眼華作麼崖乃
提起念珠云我喚作數珠你喚作什麼予喝一喝便
出因上堂予出問世尊未出母胎如何度人已畢崖
便打一棒予擬再問崖又打予曰不容擬議處是否
崖曰不是予曰如何即是崖又打予一喝歸位又值
上堂予問把住時鍼答不入放行時七縱八橫去此
二途還有施設也無崖乃拈起藕華予便喝崖云你
者一喝是賓是主予復喝云再分明聽取崖亦喝翌
日予問如何是一喝不作一喝用崖便喝予曰只饒
棒頭領略喝下承當猶是鈍漢只如大闡提人到來
作麼生抵待崖云一刀兩段後因東川呂相國有西
粵之行乃邀同上七星巖中止于黔之思南閱傳燈
諸錄二載餘時象和尚已圓寂矣每自念曰本省善
知識未參何必他往遂鳩友出涪陵復過忠路大樹
堂參本師破山老和尚入門見法堂前有獅子哮吼
百獸腦裂之語進方丈問獅子哮吼百獸腦裂若是
獅子兒聞得又作麼生師曰同類是其同類予喝一
喝師曰切莫逐塊予便出至夜室中延茶師問一向
高隱何處予曰黔南思唐師曰到老僧者裏可謂甚
遠予曰溪山元不隔師以手指云者一桌果子有幾
種是蜀中的有幾種是楚中的看你喫那幾種予曰
喫則總喫師曰且喜不是一邊漢師受南浦請途中
予喫跌師欲重買馬不可得乃謂予曰你若行不得
不妨騎老僧馬予曰某甲行得師曰你既行得又用
拄杖子作麼予日某甲得力處正是者條拄杖子師
曰只要你行得去到南浦住太白巖未幾開縣本明
法兄謀諸檀越復延過龍城紫雲寺結夏予問護生
須是殺殺盡始安居未審殺箇甚麼師曰狗走抖擻
口猴愁摟搜頭予曰殺卻者箇天下太平去也師卻
曰殺箇什麼予豎拳師曰你不會我說話在予曰不
會不會便出一日師落堂示眾云做工夫只要善用
心永嘉大師云恰恰用心時恰恰無心用無心恰恰
用常用恰恰無舉三此不覺從前礙膺處當下冰消
瓦解便得活潑潑地予患腹瀉師曰智者能調五臟
和予曰雞肚不知鴨肚事師曰只要你知者般事予
驟步云又要入廁去後值師上堂予問如何是臨濟
下事師便喝一喝予亦喝一喝師曰我也喝你也喝
是甚麼意旨予曰得人一牛還人一馬師笑曰你得
恁麼饒舌翌日進方丈云昨日臨濟大師到法堂上
來是某甲一頓痛棒打出三門外去也師曰你昨日
喝的是誰予又喝一喝師直棒打出予即於制內同
眾圓戒畢到七月初七天童密雲師翁忌日師乃書
從上源流一紙出堂付予乃告眾曰無以報先師恩
接箇香爐腳予乃受之後隨師住鴉山栖鳳寺師命
首眾一期將畢師受梁山金城寺之請本明法兄作
偈送別一眾皆和予亦和云萍蹤莫定若遊雲收取
同歸一路行擔荷直須齊著力大家受用破沙盆師
見頷之到金城建期補西堂位師落堂告眾云向後
問話者不可頻頻到方丈起倒但問取西堂便是予
曰某甲何人敢當恁麼行事師曰老僧執事不是虛
設要替老僧代勞的予日日與眾同事勉力激勸師
欲留予相伴久住予以病軀強辭上夜郎山懷白堂
晏坐六載時素懷上座與眾檀越請於九青山東印
開法厥後遂有衲子相邀出湖南予以雙桂老和尚
年尊別來已久乃出巴山過高梁特伸省覲時雙桂
議補監寺有指月師白云蓮月師當為代勞師曰他
正是為老僧代勞復顧眾曰老僧者數日目他語錄
出語亦清卻是老僧一箇放心的人次日扇頭書偈
云十年缽袋阿誰補深喜而今成禍胎時有李制臺
眾護法歸渝請予住塗山之覺林師耑使送法衣來
不及一載師欲下浙江掃密雲師翁塔又慮雙桂開
創辛勤要人繼住乃走三書喚予速歸令得早上天
童盡多年未展之孝思從前皆予自起倒如近來動
靜皆是你諸人所共見共聞者又不待予之瑣瑣也
各請歸堂去。

* 偈上

** 示問生禪人

「　問取生從何處來根身器界任疑猜有時露柱驀相撞磕破頂門眼自開」


** 送劍眉禪人之曹溪

「　雪笠雲瓢過嶺南風幡有語向誰參老盧莫信來無口常在溪頭日日談」


** 寄藥山塔主懷壁禪人

「　笑聲猶在聽來麤笑得何人不丈夫謾道塔前空自守化龍元是躍淵魚」


** 送瞿也禪人之江南

「　閒隨雲水走江南先遇故鄉人共談此去諸方從散澹心空那更覓禪參」


** 送靜虛禪人南遊

「　蜀西買棹到荊南略把庭前柏子談順水張帆吳越去歸來依舊打同參」


** 和黃檗象崖和尚山居關字韻

「　松食荷衣愛住山白雲堆裏一生閒水流華發乾坤靜人世浮名渾不關」


「　萬箇青山傍一山竹床高臥有餘閒夜來邀月供清賞分付山童莫掩關」


「　幾來水幾尋山坐笑蒲團讓我閒簾外送君何所贈數聲啼鳥過柴關」


「　住山年久並忘山物我無情一體閒猿鹿為鄰栖石室白雲幾片護松關」


** 和月平禪友詠雪

「　劈破崑崙玉屑飛斜斜重上綠荷衣莫教出嶺風吹落留與山翁乘興歸」


「　冉逐輕風似蝶飛深山樵子易盈衣為肩榾柮供爐火佩得通身白玉歸」


「　遊人縱目興如飛華雨翩翩舞毳衣因過孤山重賞翫早梅摘得一枝歸」


「　如珠如玉亂紛飛點綴釣蓑成畫衣銀樹巖前煙火起一聲款乃趁風歸」


「　扶桑殘夜金烏飛影映山河覆白衣曙色早開知有意欲來相送玉人歸」


** 贈來蘇心空禪師

「　雲水相邀上翠微幽巖處處雨華飛探奇欲覽東坡跡時撥煙霞待落暉」


** 與凌雲松柏禪師

「　山房清梵幾株松山口白雲幾片封道者愛涼時散步月明靜夜澹秋容」


** 與濟川楊文學夜坐

「　溷俗和光陋巷居聖賢晤對樂琴書夜來簾外彈山月細柳上階弄影疏」


** 初夏同沛兩王公並二三子野望

「　山華帶露鳥啼晴幾片煙雲隴上生始信無言化育巧一天時雨澤群英」


** 柏子山與友人夜坐聽雨

「　窗外幽閒忽有聲灑然靈籟和風清聽來彷彿欲成調半似瑤琴弄月明」


** 來蘇峰重晤折蘆道舊

「　別來不覺十年餘瓢笠水雲無定居今日伊余鄉夢熟還將舊面晤來蘇」


「　昨夜吟詩興有餘每將奇勝話幽居文峰最是堪行樂先我來遊憶大蘇」


** 送聖可法弟還蜀

「　八年撥轉杖頭雲一旦歸來志不群行道報恩深有望難兄難弟獨稱君」


** 示香城上座

「　靈山佛法囑王臣持論也須是箇人言說縱然無實義當機卻喜句來親」


** 寄翠如上座

「　相贈卒然句欲新黃牛峽裏莫藏身若從此處出頭去大地山河盡比鄰」


** 贈子英張居士

「　竭力同開選佛場裴休無盡共行藏道名如是標千古獅子類從獅子王」


** 送天木禪人歸岳州省親

「　方外數年尋活佛而今一旦省慈親洞庭秋色盈天
地雲水重重不隔津」


** 訪天皇誨長老

「　持來復去餅窺人勘破行藏眼自親今日和盤重托出應教千古話頭新」


** 送別枕石法姪

「　雙桂穿人鼻孔深人天百萬共相尋對機必也頻拈出記取當年囑展襟」


** 寄九青慧月監寺

「　夜郎共住任高低荊楚較來略不齊雖有虛名傳七澤家風還憶舊山溪」


「　聚頭非是論高低行徑常思古德齊四海波濤風力轉誰將一滴接曹溪」


** 贈燕石法姪

「　久侍吾師復慎終塔銘千里問王公遙追大慧前途轍才子齊稱楚蜀雄」


** 元日偶成

「　張公喫酒李公醉佛法新年接上機今日春風初鼓動惟飄白拂對人揮」


** 寄中邑枕石法姪

「　拄杖重撐古道場唯公才力勝諸方仰山中邑今猶在一喚猩猩面目彰」


** 送溢天上座北遊

「　自喫我儂痛棒來相將正眼頂門開而今別去春風蚤應有拈華古法臺」


「　勘破淆訛意氣增從前疑滯火消冰咬人獅子咬人急烜赫濟宗可力興」


** 示文璞庫頭

「　醋鹽茶米得來難不負於心眾自懽出內無私真供養楊岐標格可重觀」


** 贈香煙一如禪師

「　明珠獨露大如山晝夜放光白滸間照破關頭天下照人人返照出塵寰」


「　延祐相傳數百秋而今三五度重修煙生白滸香無盡遞代兒孫接上流」


** 寄大慧禪師

「　湖北湖南意滿腔今年秋色更無雙白雲影裏蘆華岸一片清風不隔江」


** 與文字牛居士夜坐

「　藤笠飄然下楚河豈知裘馬又相過爐邊午夜語聲大秖為別來心緒多」


** 示發成崔居士

「　選官正欲選英才格外提持選佛來但得心空便及第臥龍一起鼓風雷」


** 送我石新戒還蜀

「　款乃一聲客思飛片帆遙逐水雲歸逢人共話春山月漫道明珠在故衣」


** 送靜虛禪人歸蜀之中巖

「　記得能師出蜀關曾騎白象上溈山爪牙露在轉身處雄距中巖孰敢攀」


** 送無礙禪師還蜀

「　里句拈來為送行自知未必有鄉情蜀東蜀北逢人語只要機前識得聲」


** 送三如禪師還蜀之濮巖

「　春風有力正張帆養道直須歸濮巖石鏡分明重照面不居聖位不居凡」


** 蘄水舟中喜晴

「　風定雲開浪不生滿船人和棹歌聲青山撥轉重重出江面愈寬卻愈平」


** 九龍山破寺

「　雨痕三佛不同顏艸樹侵階巳漸刪兩度到來憐此
境石屏淡墨點陳斑」


** 閱景德傳燈錄

「　馬字驢名列玉篇九逵接踵蹋人天但從行處辨蹤跡鼻孔淺深盡著穿」


** 聯芳偈

*** 付雪穎發通禪人

「　摘葉尋枝總不然惟施白棒在機前頂門著眼無他意痛痒識來千古傳」


*** 付春巖性融禪人

「　置餌垂綸立雪磯惟圖釣得金鱗歸離鉤三寸能吞吐一任風雲變化飛」


*** 付溢天發海禪人

「　踢倒淨缾露法身重重關捩驗疏親悄然拂袖出方丈莫道逢人不為人」


*** 付恆靖真祐禪人

「　祖師心印鐵牛機直捷當陽為指揮撥轉關頭活鱍鱍雲龍風虎自生威」


*** 付子鏡性住禪人

「　喝聲互換不容遲喝出窟中獅子兒踢倒禪床更奮迅翻身大有爪牙施」


*** 付繼美發英禪人

「　俊鷹快鷂勢翀霄不罣網羅眼更高振翮摶風天地大騰騰到處有飛毛」


*** 付聖傑圓玉禪人

「　當陽提挈破沙盆正法眼開屬上根家具從今擔荷也相將遞代付兒孫」


*** 付貫如道束禪人

「　有時放去有時收七縱八橫拄杖頭佛祖安身何處是活人機下與人酬」


*** 付巨著發義禪人

「　一條白棒痛提持不放過人上上磯法令當行漫指劃頂門具眼自知歸」


*** 付同野性同禪人

「　欲成良器入爐來惡辣鉗鎚經幾回利鈍與麼頻鍛煉龍泉出匣吼風雷」


*** 付允南寂圓禪人

「　分身意在出身中全主全賓氣宇雄把定乾坤行正令雷轟電激展家風」


*** 付瞿諳寂弘禪人

「　象被雷驚犀玩月牙生華也角生紋打風何似成龍杖掌上奔騰六合雲」


*** 付東巖發宗禪人

「　夜觀乾象晝觀山兩眼大開即透關無位真人藏不住逢人直指面門間」


*** 付紫橋發渡禪人

「　痛棒無情力用全縱橫施設驗愚賢收功只在當機處據令提持佛祖權」


*** 付松野發璞禪人

「　佛祖從前一口吞而今兩眼蓋乾坤清操自有因緣至顯出滹沱法道尊」


*** 付紫岫發香禪人

「　山水鍾靈長紫芝千󵊮瑞氣應今時雷聲喝出遞相震天下同聞吼怒猊」


*** 付據一通聞禪人

「　臨濟當󵊮捋虎鬚還從棒下立規模玉泉今日遞相付遞代傳持續祖圖」


*** 付雪幢發慧禪人

「　角虎堆藍山裏吼山川震動吼聲長逢人露出爪牙利八面生風威自張」


*** 付健若道乾禪人

「　突然拈出即非他手疾眼親作用多覿面提持全體現喝雷棒雨起滹沱」


*** 付次調克誨禪人

「　諸方參遍玉泉來舊面相呈兩眼開棒上成龍機掣電打風打雨迅如雷」


*** 付悅可道嚴禪人

「　是法住於法位中世間出世法皆同大開佛祖人天眼靈鷲拈華正脈通」

蓮月禪師語錄卷第五

蓮月禪師語錄卷第六
侍者性同錄

* 偈下

** 示東巖監寺

「　祖風特地振叢林出格施行越古今諸佛到來猶喫棒福昌遞代可傳心」


** 送隱石禪人遊峨眉

「　懷香遠上大峨巔借問為山為普賢一一都盧在腳下何須更費艸鞋錢」


** 示大義禪人

「　桃華夾岸鼓春濤奮翅金鱗意氣豪雷震龍扉誠有力躍然獨步自風高」


** 示雲野禪人

「　先賢標格擬何如巖穴雲堂擇所居日用應酬須著眼莫教底事一時疏」


「　有山有水即清幽但得身安可暫休莫老煙霞為適意瓶盂何處不風流」


** 復東川呂相國

「　經地照程出外江金甌姓字世無雙杖頭雖撥天涯路千里同風化萬邦」


** 寄法空禪舊

「　昔年同在夜郎居別後無由寄一書今日湖南更進步較前得力處何如」


** 送岫石禪人歸鼎州華嚴

「　廿年岐路若為尋一旦相逢話此心只我家風猶未改痛施棒喝喜知音」


** 示子鏡禪人

「　機如掣電喝聲高透脫何曾滯一毫七縱八橫全體露冤酬佛祖不相饒」


** 春日送博達法姪歸青林開法

「　烏藤雪裏撥春歸觸發深山大澤輝養就嚙人獅子子同看他日出林威」


** 贈青林西堂秋水姪孫

「　法幢重建勿辭勞表帥人天賴爾曹鼓笛頻頻還共打青林一曲和來高」


** 贈青林監院幻影姪孫

「　擔荷叢林一段才還如風動百華開蛟龍變化承斯力吐霧吞雲響巨雷」


** 示潤宇相居士

「　空山野水綠蘿深散暑乘風偶一臨若也更忘喧與寂復何煩熱礙幽襟」


** 號大用禪人

「　大機大用大威光吐氣翻身貴自強畢竟當仁師不讓從教虎驟與龍驤」


** 示岐岡嚴居士

「　應無所住而生心此意愈研愈覺深試就當機聊舉似前江虛映月高臨」


** 示天瑩禪人

「　或時川北或川南到處風光何二三但得回頭看腳下一輪明月映秋潭」


** 寄附麟牛文學

「　文章山水蜀乾坤無數字隨三峽奔只喜金鱗桃浪暖雲雷相送過龍門」


** 示凌雲大德禮萬佛名

「　萬億如來心印心同名異號礦銷金一稱一禮常精進只要自他契悟深」


** 示九龍松巖監寺

「　種田博飯足家常為已忙乎為眾忙大小住持皆一體莫言辛苦枉承當」


** 示潤吾張居士

「　金剛般若與壇經故紙多年卻最靈兩卷較來何所似白鵝恰好換黃庭」


** 示清寰楊居士

「　有士唐時姓著龐悟從一口吸西江楊公勘破此中意可作塵勞箇法幢」


** 示惺甦禪人

「　底事分明腳下通古人祝指路頭同上堂諸佛問何處答在闍黎鼻孔中」


** 示雲竹監院

「　選佛場開萬木霜根深葉茂占春光高風一轉東皇令華果成時遍界香」


** 示恆愚禪人

「　得不得兮問恁麼恁麼的事轉淆訛腳跟直截與三十蹋破關山唱哩囉」


** 訪本源上座

「　春初策杖翠微巔古木深幽盡帶煙高隱故人無俗客唯餘華鳥共談禪」


** 夏日與友人坐話

「　盡日茗爐坐福昌每從南北話行藏大都荊楚荷華勝引得清風宇宙香」


** 示修源水頭

「　三年秘行佩師旨汲取曹源一滴水桶底脫時眼大開通身踴躍笑而已」


** 號雪林禪人

「　策杖歸來山較深卻隨雲水復相尋示人端的不將境如玉如珠雪一林」


** 示徵明監寺

「　此選佛場龍象繁凜然大坐正當軒心空方許同登第誰作今科佛狀元」


** 示貫如侍者

「　喚既有三應亦三負吾負汝復何談就中識取國師舌有路可行更指南」


** 雪夜同眾圍爐

「　火爐頭憶普通年立雪齊腰續正傳傳到廣嗣薪不盡烈烈轟轟卻勝先」


** 寄印月禪人

「　故人瓢笠上荊南憶舊音書客裏探家舍途中隔幾許寄來公案可同參」


** 寄炳然禪人

「　山中相別三年餘法愛何曾一日疏那得殷勤師弟誼未歸索偈與君書」


** 寄堅一禪人

「　水雲一缽客心孤行者自行居者居彼此相看仍舊面無煩特地問何如」


** 示堅密碓頭

「　庚嶺趁來氣不平不思善惡眼方明終輸蹋碓人多力衣缽拈提石上輕」


** 寄敬白上座

「　溪山三載幸相鄰清苦家風已大振省覲吾師曾有語闍黎舉似我般人」


** 示綦江董居士

「　偶然策杖過街頭笑得維摩話去留顧我漫勞打口鼓江聲千古詠悠悠」


** 重逢熊文學

「　煙水溪邊一晤來溪聲猶帶雨聲催而今暫引木樨話露冷風清華正開」


** 示養白余居士

「　一句話頭日用中凝然不復辨西東千般伎倆渾閒事唯有真疑契已躬」


** 遊臥龍山天池

「　何年闢此最高峰留得天池養臥龍洗缽老僧彈一指興雲吐霧出深宮」


** 號大可禪人

「　飛出林中箇鳳皇風高雲靜喜當陽直須奮起沖霄力大可鳴時聲自長」


** 初夏坐鍾應山房

「　殿角微涼古木深熏風拂拂欲披襟坐中若遇知音客且聽黃鸝轉綠陰」


** 看楞伽峰玉柱

「　玲瓏怪石山之巔霜雪堆頭器骨堅想是劫灰重鍛煉撐天拄地到驢年」


** 蓋山除夕示眾

「　分歲曾烹露地牛山僧今日不同謀破沙盆底無餘物唯有鎮州蘿蔔頭」


** 示前溪羅居士

「　喝聲不絕似雷奔喝得當機威始尊覿面喝開正法眼明明歷歷破沙盆」


** 示弘祚張居士

「　覷破浮漚事事空回頭急看主人公有時露出渠儂面華發溪山緣與紅」


** 贈東巖宗公重修福昌

「　福昌名勝溯諸唐宗伯劉碑紀甚詳今幸東巖公整理祖燈從此又重光」


** 示發仁樊居士

「　佛說直心是道場臨機直處許誰藏未曾開口攔腮掌打得本來面放光」


** 送現禪人還蜀

「　船陸往還不憚勞從教青嶂插天高腳跟下痛與三十蹋上塗峰興轉豪」


** 示元體陳居士

「　生與不生生義符分明一義沒殊途當生勘破不生處心眼大開照五湖」


** 示發肖何居士

「　從來佛法沒人情特地震威喝一聲生死路頭都喝斷與君直捷說無生」


** 福昌懷古二首

「　福昌祖席四傳燈名著當年海內稱斷碣文章猶未泯山靈有意待重興」


「　善師說法不周遮本色為人推作家據座如臨千眾勢高風萬古播天涯」


** 示雲池岷源上座

「　一江水繞一池雲江與池從沙岸分養就金鱗堪變化風雷大震入龍群」


** 復徵覺二禪人

「　本來面目既同參莫把疑情更二三此話果然端的透無多言說向人談」


** 問生禪人乞衣索偈

「　多年行腳一朽材尋山半是臥莓苔荷衣擬欲連雲補信手誰拈幾片來」


** 示徵明禪人

「　尋常舊水變蛟龍頭角崢嶸上九重一滴誠能澍大雨不施心力有雲從」


** 寄友人居山

「　松風水月足良朋心與山忘也未曾到處青山皆有趣亦將消息寄山僧」


** 示渚宮眾居士

「　只在尋常日用間低頭疑慮隔千山但能直入自平貼信步行超生死關」


「　心纔舉即起塵勞聲色何如更欲逃覿面不為物所轉空王佛便是同曹」


** 暮春與毒鼓禪師坐來蘇峰

「　大蘇勝蹟寄巖前留得虛名千古傳欲覽遺文尋石窟池臺長詠雨華天」


「　東坡何事縱閒遊一片高風拂古丘錦繡文章雲五色卷舒不定自悠悠」


「　煙雲絕頂暮春寒幾度同行倚石欄只恐雨華飛盡後東坡夫子舊碑殘」


「　偶然雲水兩相逢到處安居立上風煙雨層巒剛半日尋常談笑達磨宗」


** 虎丘禮隆祖塔

「　瞌睡虎高坐虎丘威獰赫奕萬年留兒孫出穴爪牙露秖為生來氣食牛」


** 雙桂室中留別有感為眾同參述此

「　剪燭焚香話夙根吾師隱顯孰同尊忽然舉到感傷處不覺離顏帶淚痕」


** 哭親

「　故宅不迷長樹根悽愴木本未曾敦歸來豈為空追遠欲效那吒乃報恩」


「　高堂小閣盡塵埃血骨未藏火未灰今日安身非別處滿園華卉是蓮臺」


** 過東白道人石影亭

「　綠蘿洞口一泓澄亭挂巖邊最上層水石玲瓏山欲動虛舟試問幾來登」


** 示松雲禪人

「　問君近日住何山到處雲生竹石間對境無心忘彼此林泉城市自幽閒」


** 宿杏雨齋

「　欹枕高眠杏雨齋滿床風月動詩懷卷簾便得無心句竹影翩翩掃玉階」


** 春日訪友夜坐

「　桃華谿徑入雲窩煮茗敲詩興轉多無限客心話欲盡一床明月臥煙蘿」


** 冠山寄渝州端甫苟居士

「　巴江暫寫九回腸惱殺水雲杖底忙三宿他山閒夢斷只多風雨憶連床」


** 過虛上人房和涪陵梁太守韻

「　短榻疏窗近水天江風一枕任高眠莓苔復照初晴月華竹還留雨後煙」


「　水滿前江月滿天懸嵒石佛對僧眠惺來何處牽幽興洗墨池生一樹煙」


** 示雨溪周居士二首

「　父母未生前本來何面目三春放碧桃九月開黃菊」


「　父母未生前本來何面目雲山幾點青煙水一溪淥」


** 示心所游居士二首

「　自遠來求字其如一字無有無都勘破東壁挂葫蘆」


「　未根棒喝旨筆墨秖貪多文字能相委拈華笑甚麼」


** 果州青居山重晤無虞友人二首

「　一別七年也重逢何幸焉悲懽無限意松韻自悠然」


「　瓢笠風塵隔今方話此山莫愁歸去晚暫學白雲閒」


** 凌雲夜雨二首

「　小閣孤松下夜來疏雨灑秋聲共我吟客思對誰寫」


「　小閣孤松下松枝帶露灑旅愁日益濃即景如何寫」


** 懷白堂初夏

「　時序臨炎帝尋詩過艸亭芭蕉依案綠楊柳臥窗青機活嬌鶯舌身輕乳燕翎目前景物煥拈出令人惺晝長餘獨坐萬籟靜中聽蜂韻集疏蕊蛙聲鬥細萍雨蒸梅欲熟風扇芰微馨擔怕忘人世悠然對石屏」


** 中秋送別內翰孟章龔居士

「　辭朝入洞天夜話故鄉田共聽松聲細笑看桂影圓邸中知已矣林下有人焉不負雙峰約何時書再傳」


** 南浦都歷山留別西衢法弟

「　共憶別來久今纔話舊遊盛山騰鐵鳳峽水飽金牛他日望猶重當年志已酬江南雖我去何似此清幽」


** 送岑壁法姪歸大峨

「　我自三峽出君從兩浙歸南溟珠滿缽西嶺瑞生衣灩澦濤初靜峨眉月正輝荊南送別去大震象王威」


** 示沖斗羅居士

「　長者來相訪回光尚未遲俊哉撥便轉白也涅何緇皓月清池現蓮華濁水宜坐忘時看取善惡兩無思」


** 冬日與罕拙老宿坐話

「　幾度辨雲日閒探前哲蹤芭蕉拄杖少灃浦剎竿重市近既無竹臺荒舊有松雪深遲歲晚瓢笠約春風」


** 示引月禪人

「　頂門開正眼皎月自孤圓已識影多幻漫隨第二遷松邀出嶺上華引到池邊萬里長空靜清輝滿一天」


** 贈明覺禪人

「　少年圖作佛此志貴乎堅乳虎威偏猛蟄龍力易全如斯勤自策畢竟越人前縱祖燈秋晚紹隆爾勉旃良晤以言贈英才量必過志高心澹遠養厚氣巍峨曙色嶺頭啟秋聲竹裏多不隨前境轉著眼意如何」


** 果城東村凌雲山房初夏

「　青山縱目遠赤帝震威初樹影籠巖岫雲光動石渠間松虛閣小近竹舊窗疏荒圃乍耘種筍芹香滿廚時節悠然換溪山別一村燭天輪已赫蒸物氣猶溫放浪野人志淒清古帝魂綠陰客不到掃石枕松根去國頻寒暑今餘此地歸石泉涵座冷煙火隔村稀澗曲流青黛巖深映赤暉幾枝梅子熟帶露折來肥風自南來也時哉眾鳥呼陰晴雲日變雨露物華殊鼓浪麥初熟鬱香榴已敷眼前一種趣忍不詠詩乎品物催新暑閒吟意若何已知長日暇尚惜晚春過
燕語穿朱檻鶯聲挂綠蘿炎涼雖變態旦夕覺風和避暑來東里瀟然遠四鄰猶從當日俗唯少舊居人艸澤虫聲亂溪橋月色新荷風涼夜永益友坐談親山前舒野望風日動吟情過嶺啼鳩捷汎波乳鴨輕光搖新芰嫋韻瀉古苔清帝力抑何有老農復漸耕就題聯句苦對景入詩魔拂跡龜分藻振鬚魚弄荷晴光開雨笠野色上雲蓑幾欲忘情思其如有興何故人不可問借問亦云無古寺遺唐宋斷橋勒史胡暑來華影瘦春去鳥聲麤松竹多涼蔭水雲恰與符少年就外傳韓氏尚書家人物全非舊鄉談半是差巢秧鳴水鳥喧野詠榴華散步幽林下風高襟袖斜」


** 登來蘇峰

「　煙霄天地別風土廣蓬均竹韻華間軟山容雨後新書藏石穴秘劍劈玉池津碑古還重讀東坡跡更真」


** 塗山禹廟

「　張公蒞是邑大禹首稱尊不病波濤險深懷疏鑿恩塗山昭母姓字水篆龍門廟貌遵卑室清風萬古存」


** 遵義俞邑候春日過訪賦贈

「　忙閒渾不問覽勝到巖阿水白宦情冷華紅詩興多林栖支遁鶴池舞右軍鵝就石從高枕風光見永和春山稍寓目愁慮頓銷磨日正華容麗風清鳥語和詩吟綠竹案酒醉白雲窩莫是陶彭澤又從蓮社過」


** 送靈隱法弟歸楚

「　高梁重送別萬里百華敷水脈分三峽風光動五湖開帆群鶴舞擲餌眾龍趨把臂復何處杖藜策越吳」


** 寄昌言許居士

「　重晤復重別別來年復三祀親歸蜀北罵佛出荊南經史懽翁博水雲笑我貪蒲團如可放清苦擬同甘」


** 過巖峰山房贈恆一主人

「　偶到雨華齊雨華積滿階有人拈熟稻無樹折生柴
恬憺偏高致疏慵卻稱懷喜君知我意不事強安排」


** 雨後訪興福三同上座

「　山聲何處來木葉頻頻打竹密怒驚濤檐高飛急瀉濃雲滿榻生寒玉半窗灑今日客愁消幸逢知己者」


** 贈不語禪人

「　煙村香閣上野望自留人雨急江聲亂雲開樹色新小橋攀二柳巨浪躍雙鱗卓錫依形勝幽栖龍虎馴」


** 巴山雪夜

「　寒風何處起清夜度渝江折竹聲來枕壓松色上窗推敲詩有興唱和曲無雙啟戶山童報天華散法幢」


** 贈本然禪師復保壽

「　重開名勝蹟蜀北更無雙艸闢縱橫徑燈明新舊窗倦來驚暮鼓興至俯秋江莫道規模大還應建法幢黃金重布地祗樹影雙雙霞過紅生幔月臨白上窗涼風清梵閣靈籟瀉前江一國稱高行清名勒石幢」


** 登雲臺贈松雲素水二禪人

「　昔年歸故國無著與天親共復古名勝樓臺一旦新風高同市井念靜別囂塵莫厭境喧寂超然自在身天南辭艸榻蜀北掃雲臺丞相標明謚使君賦越才抱巖山色曲繞座水聲回歸去語人曰登臨亦壯哉」


** 住野春山石屏寺

「　亂峰曲徑入祇林長者年來重布金池滿共看邀月早臺高自許臥雲深野華暗剌時人眼幽鳥細談古佛心怪石當機從𨁝跳點頭箇箇盡知音」


** 示白雲雪穎禪人

「　避秦偶到白雲間又進雲深山外山數樹雨風搖客思一天晴日破愁顏烽煙戍火從他鬧峻壑幽巖任我閒差別路頭俱坐斷無人過得摩訶關」


** 示瑞峰新戒

「　三千八萬漫分科持犯繇來不較多幾縷垢衣書七
佛半肩壞色攝群魔酒臺醒眼醉神廟獵網藏身飽肉鍋沒量大人行徑別返常合道益淆訛」


** 贈健翁張護法雪中修法堂

「　香剎增修心志足規模大闢遺芳躅買園依地布黃金砌石滿臺鋪白玉誠重惟懽供佛新勞輕不厭鳩工促高敷猊座吼人天觸著爪牙皆中毒」


** 與本源禪人山行賞雪

「　匪從人力匪天工寒入梅華瑞氣濃古木枝枝銀作榦青山箇箇玉為容易侵頭上眉兼髮莫辨巖邊竹與松大地遙看皆一色翻然踏破露真蹤」


** 寓金鳳山和己禪人韻

「　金鳳山中金鳳巢棲巢金鳳養金毛翼齊初翥雲生彩風疾旋搏竹怒濤慣飲天池品自貴直翀霄漢氣何豪乾坤鍾有文明運靈瑞相將出聖朝」


** 懷破山老和尚

「　撥艸瞻風入楚西行藏未定復追隨馬駒並轡力重買獅子同聲威大施鐘擊轅門三峽動血流棧道數書馳爐邊何日團圞話稍慰關山寤寐思」


** 位旃林護法過訪次韻

「　巖居散誕絕安危飲客茶鐺就石支容易淵明於我友等閑慧遠卻誰師泉聲迭出松間緩日影斜穿竹裏遲盡興徘徊忘去住何殊三笑度溪時」


「　浪跡疏狂物外人巖亭寥廓任安身石幢濺玉非關雨苔徑鋪華不是塵雲出洞前拖一片月依嶺外起孤輪江千留別行還止兩岸清風動綠蘋」


** 江陵旅中除夕警眾

「　風野寒溫一歲除年光新舊意何如梅經雪逼華先放柳怯霜嚴葉未舒道業可成奚待緩人情不熟且教疏了明三十日來事慶快兒童嬉笑餘」


** 冬日雪晴訪友

「　雪榻霜龕覓火頻紅輪初照已如春冰開綠沼懽魚性風暖青霄稱鶴身柳線斜垂疏亦媚梅華獨露澹偏新一聯得意客愁解欲過長堤訪故人」


** 南浦撥霞洞遣夏三首

「　碧巖千尺瀉飛泉一徑盤回上洞天白足高低踏怪石烏藤旦夕撥孤煙松青溪上聯三友玉灑風中奏七絃楓灶蘿龕人世遠瓊華敷座任安禪」


「　水晶宮殿鎖瓊扉浩劫空壇古木肥繞榻香清蘭霧起濺衣雨細瀑華飛苔深文繡石枰老谷冷聲傳玉磬微犬吠白雲鶴唳月蓬萊僊子可知歸」


「　石穴泠泠細液流僊人華下問源頭煙霞五色襯瑤艸風雨二聲戰玉樓錫振巖阿驚虎嘯缽懸洞口待龍遊琴臺夜坐天光澹簾卷溪山月挂鉤」


** 復無欲熊居士來韻

「　艸閣新開碧岫前層層岫色接青天撫松度澗多琴韻攀竹過巖兩袖煙紫闕歸來慵獻賦白雲高臥喜逃禪幽懷既有藤蘿約一洗乾坤石上泉」


** 復燦錦程居士來韻

「　行行偶到薜蘿庵十里溪橋湘水南豈止優婆塞四眾人非人等許同參石藏華圃和雲買泉給茶鐺帶月擔何日與君重一晤焚香揮麈話煙嵐」


** 與公井高孝廉山行坐桃華洞

「　幽鳥啼華語未闌莓苔曲徑接天關石門深鎖藤蘿內玉液斜流詩字間行撥彩霞不問止坐邀明月卻忘還相逢未肯遲車馬唯有先生伴我閒」


** 復福昌護法幻幻黃居士來韻

「　獅床豎拂現威儀詢信端同繼善師昔煜五燈無盡燄今垂雙桂不凋枝帝王勝蹟凌諸剎龍象高蹤聚九逵重詠先生先作賦才情不讓母潛詩」


** 初春過雲浦老宿別業

「　蘿龕東近仲宣樓一圃攤書色相幽怪石竅中冰尚在奇華枝上葉新抽竹光晴雨老僧識墨跡澹濃太史留几席煙霞饒野趣媿無佳句共君酬」


** 與溢天上座遊灩澦

「　水際未知幾許深狀如象馬不浮沉色隨雲日奪人目影漾風濤豁我襟為砥眾流橫峽口欲超群峭湧江心奇觀莫漫徒相負聊擬當年杜甫吟」


** 巫峽與眾禪人夜汎

「　水光月色杳冥時汎汎輕舟任所之一出深雲兩岸闢重回急浪數峰移灘吞泉石響多亂巖挂星辰影互隨夜半不知何處宿蛟龍共起復嫌遲」


** 九青山房遣懷

「　佯狂笑傲孰稱豪莫大青山縱我曹拈韻五溪鳴石籟寫懷萬壑舞松濤雲鋪藥嶺牛眠暖月過華村犬吠高獨有庭前行樂處鋤煙種竹自勤勞」


「　屋角煙雲接樹梢芹泥飛燕挂新巢紅華亂落堪為褥青蔓斜牽勝葺茅松韻狂時四壁起桂輪明處六窗交深山萬籟皆吟詠古調現成不用敲」


** 夜郎山寄素懷禪友

「　破衲枯藤住薜蘿風回萬彙氣初和猿聲出嶺顛狂甚鳥語喧窗賣弄多瘦竹風前吟細葉老梅雪裏放新柯寒喧幾度年華改泉石身心只恁麼」


** 巴渝白巖寄君維余護法

「　偶來此處便為家自笑逃禪學聚沙圃小還宜疏種竹臺高尚欲早移華撥雲鳥共尋嵒路弄月鹿同到水涯瀟灑不知塵世事綠蘿白石枕紅霞」


** 雪峨張護法邀遊黃鶴樓

「　覽勝共憑黃鶴樓樓空鶴去跡還留杖尋芳艸六年撥笛奏落梅二月遊老樹參天標異棗古城夾岸蕩虛舟煙嵐尚與人間接身世直疑在斗牛」


* 書

** 上雙桂破山老和尚

自省覲後欲依字水偷閒於初春時已入塗山守拙
豈知慈訓遙頒召歸繼席焚香捧讀喜懼兼生若論
雙桂代勞猶思退後樗櫟朽材難勝法門巨任惟上
天童掃塔正欲向前淵源嫡派各懷達孝深思禹廟
嵒邊拂袖欲等風馳龍門灝裏張帆思同電激但諸
護法相延尚待辭謝攜幾禪和共往秖爭勇行滿擬
夏末即趨座前耑候江南動止消息本院住持體裁
皆盡心力恪遵典型肅此先復仰希鑒原。

** 達聖瑞姚護法

先師道行蜀中惟高梁緣最熟知有夙因但他人在
治世護持猶覺稍易大護法在亂世護持更覺為難
況建大叢林豎大法幢名標不朽伊誰之力歟迄今
圓寂凡事所係尤重晏石禪師來敘大護法委屈眾
中秖勸安和如此心行可格佛祖龍天緬惟先師前
後語錄原欲下江南刻成全集此生前諄諄之遺命
祈大護法注意與眾執事酌議力為主持蚤圓者則
公案豈一人感荷即先師神明中深為之感荷天下
萬世人共為之感荷也臨穎翹企不勝待命之至。

* 像讚

** 出山相

肩褊袒腰繫裙半帶雪半帶雲鬚髮蒼古氣象不群
走到人間難晦跡郎當號作釋迦文。

** 布袋

街頭遊戲滿腔樂趣慣引兒童雜譁迥超佛祖常度
等箇人人不遇布袋打開誰解顧微微冷笑笑中刀
覿面鋒鋩太煞露。

** 白衣大士

本無形段素以為絢塵剎分身彈指皆遍跏趺怪石
巖前遊戲碧波水面繞座繞幢淡雲幾片無字無文
殘經半卷如有問動靜兩忘向什麼處與伊相見只
對他道亦不思惡亦不思善。

** 達磨

一葦渡江九年面壁人覓安心卻令自覓覓之不得
求端的無孔鐵鎚便痛擊骨髓當頭拶出來至今授
受傳為嫡。

** 破山老和尚

或動或止或瞋或喜明辨龍蛇暗擒虎兕杲日中天
不倚迅雷驀地轟起抑揚大有全威縱奪初無定旨
無定旨難比擬火官頭上風車子。

又

檇李開華蠶叢結果四海英豪咸承印可咦相逢痛
棒無情機下電光石火。

** 淨明耆宿

年臘俱尊心神並王面上恬愉胸中快暢鐵佛道場
復之如刱兒孫相承請讚供養呵呵非徒空事形儀
欲效逼真志向。

* 佛事

挂板師云有聲非動無聲非靜動靜不生拍拍是令
乃擊一下云諦聽諦聽。

** 上天童掃密雲師翁塔

憶昔提持濟北宗全身獨露劍揮空兒孫大振當年
範龍象常瞻在世風松籟入雲重唱和巖光射日最
玲瓏層巒曲水甲天下源遠流長道脈隆。

** 為湛泉禪人下火

師舉起火炬云來是恁麼來去亦恁麼去攛下云來
去既無殊同歸大火聚咄若向者裏開隻眼盡大地
乾坤總是汝放身命處。

** 為若夢侍僧下火

擔囊負缽勤參苦學打不歇手罵不歇口十載追隨
一朝別離臨行主張渾不著忙去來與麼鼓掌呵呵
以火炬攛下云老僧特地助一把火燒得汝赤灑灑
淨裸裸東土西天無可不可。

南浦首四譚護法遷巴渝卒於渝之康村師至靈前
輓曰濟北宗風末世彰千鈞才力屬金湯讀經依案
諸根靜請佛拈華一語香太白巖前聞道久古巴城
外轉身忙法門此後何人護感慨忍禁淚兩行。

達吾宋居士葬父於凌雲山側請師說法師至柩前
垂語云昔時未面今卻相送秋色淒清悲風遠動布
德有年頌德彌眾生死二途來去如夢棒頭指歸直
下知痛乃以拄杖畫一圓相喝一喝復卓拄杖云堆
頭添土證據宋公者裏安身多種受用。

** 為獻珩耆宿下火

渝州與荊州兩地莫能留身世回頭看儼然一海漚
以火炬攛下喝一喝云優游物外乾坤廓無位真人
六不收。

　(原藉山西今寓蜀東重慶府巴縣事
佛弟子牛秉儒男牛附麒牛附麟捐貲刻第五
　第六卷　　　　　　玉泉道人張國賢識)
蓮月禪師語錄卷第六終　　　　(嘉興府楞嚴寺藏經坊存板)