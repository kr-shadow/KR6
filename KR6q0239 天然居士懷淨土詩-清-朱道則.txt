#+TITLE: 天然居士懷淨土詩-清-朱道則
#+DATE: 2018-05-12 10:25:02
#+SOURCE: github.com/kanripo/KR6q0239 master 81c5f69f                

** 天然居士淨土詩敘

夫淨土之作難言也古云禪外
不曾談淨土須知淨土外無禪
非箇中人無以談禪非箇中人
無以言淨土非箇中人無以了
淨土非箇中人無以為淨土之
詩若非禪淨兩融事理雙泯不
知何者為禪何者為淨土今吾
法姪天然居士之作淨土詩豈
非法語也哉欲老僧之為敘是
亦益其法語也因索為敘正如
洪鐘在架隨扣擊以無虧所云
禪外不曾談淨土須知淨土外
無禪者深有味於斯言也公之
諸方欲人人具正法眼不得以
詩而目之也然老僧亦不敢妄
通消息偶拈是以當一噱爾。

傳臨濟正宗三十二世松
江佘山墨浪文老人書






** 淨土詩敘

天然居士夙秉靈骨身處塵勞志超
諸有予昔相識於江上敔山國師先
老人放生社中後契機于璜塘古院
自予登天目以來不會晤者二十寒
暑甲子端陽前復見訪於金輪第一
峰出其所著懷淨土詩凡一百四十
九首字字醒迷言言鐸世令人閱之
轉讀轉快覺楊無為周續之諸公不
能獨擅美于前矣居士以予言為何
如。

武康金車山報恩禪寺骨巖峰老
僧書












** 淨土詩敘

懷淨土者不知淨土之懷何義空懷
淨土也示說禪者不知說禪之示何
理空示說禪也故諺曰禪淨兩俱通
如日麗虛空旨哉言乎今吾同鄉法
兄天然居士不戀朱紫有流水風手
眼別出勘驗諸方若非乘最上願人
焉能神力有此斯所以愈見其火中
金蓮花也居士于禪課暇不欲坐無
事甲裏借文字三昧顯儒釋一貫之
旨示海內具大眼目者以見禪外無
淨土淨土外無禪也首以警策四眾
為冠終以禪淨兼修為趾共一百四
十玖首首四句句七言計四千一百
七十二字有能于此豁開心地頓斷
愛河世出世間為菩提種則不辜負
居士之苦心也設或未然聽我偈曰
行樹重重七寶莊天成樓閣越尋常
蓮開四色香侵裓法示三乘別講堂
念佛眾生歸極樂通仙靈鳥自飛翔
惟心淨土如能委剎剎塵塵是樂邦。

金華慧日禪寺法弟冶堂超傑書



** 懷淨土詩序

昔維摩移置妙喜以為神通然維摩
吾法中人則妙喜亦吾法中物今所
謂淨土者與妙喜等而天然居士既
入法中復懷淨土豈亦從淨土來者
也乃吟詠成詩請為敘敘云何以天
然為維摩以淨土為妙喜是吾法中
人是吾法中物。

餘杭徑山興聖禪寺法弟五嶽玹
題



** 淨土詩序

余覽宋王龍舒先生修淨土文首勸
人信心雖然凡眼人不見淨土忽於
空中指有一極樂世界起信甚難不
知世人見名利求名利以為實也而
反虛淨土不可到而學者貫想回向
終有到日是以為虛也而反實蓋天
地四方不過太虛結成故人意中有
一西方自有一西方報唯慧心人可
以語此昔李龍眠畫馬秀大師讓曰
公業習此日夕思其情狀求為神駿
繫念不忘一日眼光落地必入馬胎
無疑龍眠大驚不覺身去坐榻曰當
何以洗此過師曰但當畫觀音大士
龍眠遂畫大士像由是言之人心不
可妄動妄動即留影響在心不化顛
倒正見墮入惡道吾人果能一心結
想淨土自然一塵不染邪魔遠離尤
必藉持誦之力迸斷雜念真體忽現
故遠公蓮社一時名宿俱在其內解
脫者不止一二人流傳後來為古今
開此門徑則知念佛一事誠禪淨雙
修之捷境也吾友天然朱子由談元
而皈依淨土由淨土而皈依誦佛一
日夜誦至十萬遍豁然頓悟及參諸
善知識契合水乳巳二十餘年慈悲
度世普勸誦佛為詩一百四十餘首
名曰懷淨土詩言言痛切提唱宗風
直捷了當骨巖墨浪冶堂五嶽和尚
俱有引一日示余敬述數行以贈并
呼起天下不知念佛者而使之念佛
焉。

新安鮑訓拜書




* 天然居士懷淨土詩目錄

  
  * 敘文五篇
  * 懷淨土詩
  * 十六觀門
  * 九品往生
  * 儒釋一貫
  * 禪淨兼修
  * 後󵒅三篇
  * 淨土題詞
  * 天然小傳
天然居士懷淨土詩
天台山曇華亭比丘明康錄

「　三教雖云共一心名儒格物悟天真玄門妙道飛仙少萬法歸原我佛親」


「　金剛臺上大金仙遙盼眾生不計年欲脫娑婆生死苦早尋歸路莫遲延」


「　擎天堪羡棟梁材鼎鼎調和眾所推名姓巳書麟閣上還須樂土一登臺」


「　位列公卿且謾誇鰲頭獨占眼前花真經六字無心念大限來時何處家」


「　伶俐書生蓋世才文章莫向草中埋未知身後歸何處快念彌陀猶晚哉」


「　仗佛光明剃了頭剃頭離俗貴真修真修若不明宗旨勤念彌陀歸去休」


「　方袍圓頂世人欽不念彌陀枉作僧業識忙忙根本散鐵床銅柱請超昇」


「　既入空門休縱飲沾唇即是孟婆湯迷魂亂性真狂藥欲免烊銅快放光」


「　決志參方恐陰魔無如把穩念彌陀橫超三界西方易直上九天岐路多」


「　選佛場中人萬千形同諸佛頂皆圓坐教人法雙忘後本性彌陀自現前」


「　無誠那得金剛座有污如何望寶蓮禪淨歸原同學佛毘盧極樂破蒲團」


「　玄門功就上蓬萊羽化能空三大災白日全家騎鶴去也須念佛出輪迴」


「　五漏形骸是夙因緣何不念本來人本來念念常相憶轉女成男越愛津」


「　彌陀謾說住西天只在人人方寸間多謂妄情難見佛此心清淨即慈顏」


「　青蓮葉上嬰兒耍紅藕絲中共命飛逆順若還親薦得誰家屋裏沒阿彌」


「　綠水青山閒歲月紅塵白浪鬧邯鄲一生幻景無多少十念彌陀有若干」


「　高一聲來低一聲聲聲願結樂邦盟樂邦謾說程途遠處處頻伽遶樹鳴」


「　懸崖撒手念彌陀一葉蓮舟出愛河七日若還心不亂誰分極樂與娑婆」


「　五濁塵中修白業七珍池上坐金臺人人曉得西方好何不彌陀歸去來」


「　安養壽長須早到閻浮苦大莫遲留世人欲覓還鄉道快念觀音渡海舟」


「　周易未分無一畫中庸末後似乎禪立身須仗尼山理念佛終歸極樂天」


「　裙釵遶座非為慶脂粉髑髏如白刃不念觀音早轉頭問伊怎脫妖狐陣」


「　老而不死頭如雪食肉衣皮心似鐵不念空王碌碌過眼光落地如何說」


「　返本還源最直程彌陀十萬晝連更口無剩語心無念七寶池中定有名」


「　聽得牟尼說也麼執持名號莫蹉跎純真一念全無間不歷僧袛獲佛陀」


「　玉帝安居善法堂凌霄寶殿紫霞床百仙諸子如雲遶同念西天老願王」


「　閻王供佛森羅殿侍立牛頭并馬面未舉幽冥悽慘刑先開黑白分明卷」


「　日光指示甚分明纔出東來就西行堪嘆愚痴無淨念甘投利欲大深坑」


「　金烏常駕法王舲晝夜遊行無少停惟恐有情常在夢朝朝喚起示歸程」


「　照破虛空大日輪光明顯出紫金身無分高下皆摩頂導引西歸不暫停」


「　金仙趺坐紫金臺大士聲聞處處該遍歷娑婆喚歸去凡夫幾個肯頭回」


「　富貴場中多少人晝餐殺戮夜交勤可憐甘受波吒苦不肯回光自照心」


「　舊業新殃俱解釋一心秪念波羅蜜萬法歸一一歸西西方極樂無倫匹」


「　昇沉三界不停時日落之方有故居普勸諄諄期早到莫教狼藉自羈遲」


「　慾海波濤日沸騰勸君駕筏渡迷津迷津汩沒多豪傑欲脫迷津須認真」


「　萬類有情同佛性多因妄想異形軀互為相噉不休息甘受輪迴生死拘」


「　顛倒夢想貪愛婬欲心不動夢想清夢想俱清離貪愛即見彌陀清淨身」


「　火裏蓮花煆煉開光明遍照不沾埃人人自有天真佛何須辛苦待當來」


「　暴雪自投狂火路善良穩駕順風舟陰陽鑒察形隨影枉使深心夜半謀」


「　黑夜醺醺合了眸情癡眷戀粉骷髏英年不識清涼境活火燒殘嫩骨頭」


「　蓋世英雄逞巳知阿彌陀佛不勤持色身妄認為真體真體真空空裏虛」


「　荷葉卷舒團坐具芙蕖零落散袈裟隨波逐浪無休歇一上蓮舟穩到家」


「　武林雖則風光好不若耶溪流水清更有西方開九品青黃朵朵盡標名」


「　石蓮木患與菩提日夜揩磨念著誰捏斷線頭珠滿地拈來處處是阿彌」


「　白飯黃虀度幾秋得休休處便休休勸君蚤赴宗雷社莫與兒孫作馬牛」


「　法體人人心本具蓮邦只在想中成閻浮世上人雖惡念佛功多定往生」


「　饒君修到非非想還在輪迴三界中快悟迦文真實旨西尋極樂下勤工」


「　池內金蓮蓮內人個中消息甚分明凡夫不肯將心洗日夜熬煎近火坑」


「　道不遠人還自悟心即是佛莫他求豁開正見無餘念萬別千差一旦休」


「　地獄天堂總莫居可歸極樂玩芙蕖辛酸地獄無時了狂放天堂有盡時」


「　娑婆胎育苦千千極樂蓮生香滿天有功且住濁惡世無願難撐彼岸舡」


「　百億須彌華藏剖兆千日月空中走凡心寂寂聖心休金沼蓮胎箇箇有」


「　水鳥樹林皆念佛為人何不試觀心觀到醍醐親灌頂大千世界盡黃金」


「　九十六門邪教說百千萬劫轉輪迴勸君快念彌陀佛就我西方徑路歸」


「　敔山念得一聲佛𠻳口澄江五六年看破形骸非我相真空宛出本來顏」

(江陰敔山念佛放生國師玉林老和尚棲雲和尚六解和尚全
菴和尚骨巖和尚僧健和尚等尚書張靜涵進士戚价人張孟及翰林曹仲嘉鄧玉書春元薛爾錫
徐在音縣令何爾彬於潛人新安孫格飛先生程公達居士蘭谿何惺初朱道則等)。

「　幼失詩書不擅耕從來憂道不憂貧人間甲子無多日願作煙霞野外民」


「　未入名山尋勝蹟偏依流水種青蓮而今學就龍舒法暮暮朝朝佛百千」


「　閻浮狼藉幾多年非道非僧不是顛五濁池頭頻濯足蓮花踢出水中天」


「　落月長庚對我家門前九品好蓮花蓮花大似娑婆屋更有金幢覆寶霞」


「　樂極時參南海容婆娑日念西天語有朝脫體坐金臺諸上善人同一處」


「　無心戀著閻浮事有念思歸極樂邦三業清清塵夢覺吹來陣陣藕花香」


「　鄉村四月盡栽田獨有山人愛種蓮因果分明無滴漏心空及第藕如船」


「　不效雙林弘大法偏依三有覓蓮花往生極樂低低品勝過娑婆富貴家」


「　朝朝禮拜拜空王夜夜焚香念樂邦有日娑婆功行滿優曇上品放毫光」


「　念念念歸安養國心心心想往生因我今勘破廬山遠總是蓮花會裏人」


「　生死輪迴不暫停釋迦立教勸修真弘施棒喝僧無數篤信西方有幾人」


「　人人有分甚奇哉本性彌陀不用猜話到盡頭難束口妄無起處即如來」


「　萬行不為惟白業一心秖願離娑婆非予執定西歸法猶恐當來又路多」


「　佛言成佛無難事我悟西來微笑顏苦海浮生遮障重升沉六道自循環」


「　無花不識春消息有月方知夜若何佛在心頭須蚤悟若還未悟有淆訛」


「　日月兩輪天地眼虛空一片聖賢心日月有形忙不了虛空無相性常清」


「　西遊十萬恒沙國即是吾師大道場無量光明花燦爛巍巍趺坐鼓音王」


「　一聲佛號悟金仙因地光明大果圓萬行歸元同證道西方堪翫有池蓮」


「　寂寂普觀無量壽珠網交羅化日時寶蓋幢幡分五色幾回親夢浴蓮池」


「　彌陀西住祖西來念佛參禪共體裁超霞拈出請君看菡萏何曾兩樣開」


「　人心如月在中天月在中天幾夜圓圓得浮雲多覆閉無雲圓月始天然」


「　六天不著無名漢願往西方作佛奴寄語市朝賢達者人間富貴只須臾」


「　百年過失三途近六字修持萬行圓榮辱臺前無道則放生社裏有高賢」


「　諸方浩浩盡宗禪幾箇高超彌勒前淨土杳無問津者惟予翹望巳多年」


「　我有衣藏無價珠光明無欠亦無餘箇中遍照元無物獨露真空滿太虛」


「　晦菴後裔拙天然自幼生來好問禪鞭醒鐵牛連夜吼耕翻八識寸金田。」


「　雙谿重整宗雷社普勸同修極樂緣十八高賢知我意浴池應放寶花添」

(餘杭雙溪念佛放生社友五嶽和尚西堂白禪師佛眉和尚
書記一度師岸光和尚弟子道樹禪師岸眉和尚法嗣半巖禪師大安寺蘊玨師麂角山社友道
容師新安程仲珍程義仙明黃瑞之雙溪姚勝甫俞叔昭孫五雲丁以千孫閱成周子遐丁月友
費粲侯朱道則等)。

「　頻向諸方弄爪牙親承福勝授袈裟袈裟零落難縫補露出西來五葉花」


「　鬚髮髼鬆續祖燈塵居無欲更無能兼修淨業兼行道不似儒翁不似僧」


「　道冠儒履佛袈裟徹骨風流處士家頻向床頭尋極樂火坑開出勝蓮花」


「　山居久傍苧翁泉泉傍幽棲每炤顏顏貌年來不如昔此心無異水中天」


「　學證無生非偶然昆虫草木總周全千祗聞得醫王
法屢世修成淨土緣」


「　問子何事寄苕川為禮吾師雙徑前西雨東晴參透了仍歸淨社樂無邊」


「　阿彌陀佛念千千念到山邊與水邊來往世人休笑我殷勤念佛勝神仙」


「　火裏蓮花非是草光明如日離蓬島謾云仙佛盡居山大隱依廛人莫曉」


「　紅蓮相映白蓮開獨有青蓮結勝胎花擬樓高摽姓字藕如船大長金臺」


「　丈六金身是法身法身向上報雙親雙親仗佛超三界方顯男兒大孝真」


「　父母非親誰至親至親極樂老能仁無窮歲月常相憶相憶娑婆念佛人」


「　彌陀一卷佛家書七寶樓臺我舊居不是道人貪極樂觀盡娑婆總不如」


「　蓮邦卻在自心頭只是無人著意修更有願王垂念切惟予常望碧雲樓」


「　不跨珠頂遊蓬島慣想金容依市廛清淨心中無別念知音莫更問吾禪」


「　朝臣待漏翻千卷我持六字不成行少年曾學神仙術半老思歸極樂鄉」


「　消磨歲月功夫到煆鍊身心智慧長具足六根無欠缺凡夫何異法中王」


「　自性圓明無染污本來清淨不飄淪娑婆極樂兩無間心沼蓮花瓣瓣金」


「　諸賢莫笑我歸遲上品金蓮花未舒不是某家誇大口此心能有幾人知」


「　不駕五湖名利舟不修三界人天福饑時瓔珞粥兩餐倦則維摩床二宿」


「　歷遍天涯寓徑山苕川分得水雲灣不聞南國風波
險常憶西方歲月閒」


「　圍遶千山與萬山一椽偶寄兩谿間西來大意人無問碌碌長街我獨閒」


「　非予欲捨娑婆苦無奈紅輪如轉鼓百歲光陰倏忽間無常老病真悽楚」


「　非予取彼西方樂步步金蓮常襯腳行樹樓臺眾寶成天餚甘露隨心酌」


「　法王原在自心中何必重宣極樂宮安養大師親面目全身無量等虛空」


「　超霞不是歸何晚為勸娑婆念佛緣直待因緣時節至如蟬解蛻法王前」


「　吾詩雖則不成章頑石聞知放寶光普勸往生行佛事贈君苦海作舟航」


* 十六觀門

** 日觀

「　西方歸處一輪紅赫赫光明絕影蹤上下四維無不照通天徹地紫金容」


** 水觀

「　滿腔澄澈碧琉璃本性彌陀滌垢衣法體圓融無色相海天空擬月光輝」


** 地觀

「　十方一坦布金沙七寶玲瓏散曉霞無數浴池花燦爛百千樓閣法王家」


** 樹觀

「　亭亭寶樹景偏多玉葉金枝異鳥歌二六時中聲不斷飛鳴宿食遶娑羅」


** 池觀

「　八功德水浸金沙四色光明映寶花念佛人歸蓮始綻法身沐浴淨無瑕」


** 總觀

「　毘盧樓閣插清天人壽無疆不記年七種靈禽常念佛十方賢聖共談玄」


** 花座觀

「　玉骨金鬚透水濱團團千葉不沾塵箇中二十莊嚴海極樂娑婆是比鄰」


** 像觀

「　巍巍千丈紫金身百寶莊嚴絕比倫眉際白毫光不夜胸前卍字禮天人」


** 真身觀

「　涵蓋乾坤無量體紫磨金色太虛同遙伸玉臂摩人頂指點眾生悟本空」


** 觀音觀

「　肉髻圓明大慈父寶冠瓔珞化如來千輪輻足隨流轉九界尋聲引眾回」


** 勢至觀

「　五百天花冠燦爛一聲佛號證圓通自從親入三摩地常侍彌陀演苦空」


** 普觀

「　黃金細末舖池底綠玉新枝透樹尖空裏散花空裏樂玲瓏梵剎遶諸天」


** 雜觀

「　金銀佈地玉為田四聖六凡坐寶蓮鸚鵡伽陵歌又舞喚歸男女萬千千」


** 上品觀

「　七重行樹景敷揚八面金臺放寶光說法慈尊咸護念百千菩薩立成行」


** 中品觀

「　琉璃地上黃金屋白玉階前瓔珞幢寶蓋懸空垂佛頂蓮花隨足襯雙雙」


** 下品觀

「　行樹金臺調御家諸天時供有名花頻伽共命咸稱佛演舞階前景自嘉」


* 九品往生

** 上品上生

「　無邊剎海導迷情萬行圓明本現成寶殿瓊樓空色相金剛臺上說無生」


** 上品中生

「　紫金臺座證無生本性如來自在行解透目前諸大部彌陀垂手接殷勤」


** 上品下生

「　金蓮臺上放光明密行惟持六字名百寶欄楯光萬道觀音化佛遠相迎」


** 中品上生

「　戒珠無污體圓明施捨時時利有情萬葉金蓮花接引親隨勢至往西行」


** 中品中生

「　六時稱念南無佛不動塵勞憎愛心華蓋幢幡臨命後寶蓮敷足眾相迎」


** 中品下生

「　塵居念佛悟無生忠孝門墻公與卿坐臥經行聲不斷蓮花相接過疑城」


** 下品上生

「　從來不信彌陀佛半老皈依越萬程金臂遙伸歸念切相隨海眾樂邦生」


** 下品中生

「　熟徑難忘輕五欲不持淨戒不修行腥羶未斷時時佛童女天花指路明」


** 下品下生

「　業重三途頻入夢偶然結箇往生因臨終十念彌陀佛遙見蓮花來接迎」


* 儒釋一貫

** 漢朝明帝

「　牟尼西越演真空千有餘年大漢通靈異夢中人主覺朝朝傳奉念無窮」


** 晉十八公

「　一代名流事遠公匡廬開刱寶蓮峰虎谿三笑留真蹟白社從教萬古宗」


** 梁傅大士

「　彌勒親來我婺州化身善慧示因由君王尊信迎歸闕築室雙林七佛遊」


** 唐白居易

「　社結香山老太傅古希之外愈心堅送迎不敘寒溫話念念神遊極樂天」


** 宋蘇子瞻

「　眉山學士號東坡出入常懷接引圖龍井山中開勝會臨終直趣法王都」


** 元吳子章

「　妙藥埽空千世妄靈丹點破一腔愁箇中念念彌陀佛救濟貧兒遍虎丘」


** 明唐體如

「　幾翻應試梵村過親叩雲棲念佛陀清獻西遊濲水路先生乘楫離娑婆(清獻公宰相趙文懿公之祖體如公狀元唐汝楫公後蘭谿人)」


** 清超霞等

「　國師面聖轉江陰吳越群儒佛社臨十萬洪音忘晝夜優曇華發敔山岑」


* 禪淨兼修

** 長蘆禪師夢普慧

「　五蘊皆空猶有夢書生夢裏請摽名名摽普慧普賢至兄弟同修極樂盟」


** 法照禪師遇文殊

「　佛說臺山原是金故移蓮社訪知音乘獅道者親來往五色祥雲遶竹林」


** 少康禪師耍兒錢

「　青蚨十百杖頭懸赤子從教種寶蓮幸得庫頭錢鈔廣誘歸男女萬千千」


** 永明禪師用官糧

「　私取王糧立大功放生感動十閻翁密修細行人難學海外能令法眼通」


** 中峰禪師懷淨土

「　東西如隔映窗紙點破分明一樣天幻住蓮花成寶座隨機說法淨塵緣」


** 楚石禪師修淨土

「　醮樓聽得一聲鼓喚醒書經夢裏人擬就西齋誠實語知音切莫自因循」


** 蓮池大師發願文

「　雲棲宛出渡人船十萬餘程晝夜旋更有一般難信法要將東土易西天」


** 大覺老人放生社

「　重開佛會大江頭多少名儒碩德修鱗甲羽毛同解脫遨遊極樂永無憂」












** 淨土詩󵒅

天然先生系出紫陽寄居雙徑予髫
年讀書于先生之外父家遂訂莫逆
交見其言論風旨矯矯出群非凡俗
者流予時心竊仰止焉後予負笈從
師或遊武林或渡山陰幾于吳山越
水間暌隔十餘載先生亦由錢塘溯
長江抵濲水故廬定省尊慈有年復
往江南名勝遍訪法門敔山放生社
中證道璜塘契機直超最上一乘非
其夙秉慧根焉能胸懷智珠若是嗣
後先生復來徑麓寄隱一廛飲上池
以濟世持百八了餘生看破本來親
承福勝圓菩薩戒龐老家風不是過
矣甲子仲夏偶出其懷淨土詩示予
言言覺世不啻晨鐘數杵發人無限
深醒捧誦之餘如受接引以見當年
訂交自有一段因緣耳。

天都社弟孫潤頓首書。






** 淨土詩跋

溶自都門返浙游覽之餘穆然想見
宣聖威儀世尊遺教未嘗不掩卷嘆
曰東魯儒宗西方釋典何其名異而
實同也即儒之正心通於釋之明心
儒與釋有同揆之理即釋之見性合
於儒之率性釋與儒無異見之端吾
觀世人終其身津迷而不悟者良足
悲夫若吾天然先生借懷淨土之詩
以顯道使先生而富不過膏梁之豐
盈巳耳使先生而貴不過軒冕之崇
隆巳耳焉能舉世皆濁我獨清舉世
皆寐我獨醒處世能悟出世之因儒
翁人親佛門之法無如我先生者哉
易曰不事王侯高尚其志先生之節
以之詩曰高山仰止景行行止先生
之行以之故謂淨土詩為末世之津
梁也可謂淨土詩為暗室之寶珠也
亦無不可。

雙谿放生社晚生丁之溶敬書。





** 淨土詩󵒅

夫真機獨露若皓月朗於太虛法性
圓明似驪珠耀於滄海所以心明而
達理謂之禪塵氛無染以謂之淨土
今我法兄天然居士親從福勝法叔
公衡老和尚機下打破祖師關捩深
達法性脫盡塵氛頓見禪外無淨土
淨土外無禪也每自禪課之暇吟詠
於兩溪雙徑悉以鳥啼花笑暢演宗
風葉落蛩吟而明妙諦積之歲月彙
而成帙名曰懷淨土詩將付剞劂以
廣其傳適余造其丈室出是集示余
誦之句句濁世之津梁行行迷途之
寶筏片言隻字皆從本性中流出吐
盡諸佛肝腸竭盡歷祖心髓實為儒
門之道眼釋氏之法幢者矣有能體
而行之非惟識自巳心源佛祖慧命
斷可望於自利利人之階梯耳。

康熙甲子冬日苕川大祿禪寺法弟
超機敬識。





* 懷淨土詩題詞

天然法兄居士自雙溪結蓮社共四眾人修
持年年每月朔旦社期必捐資放生定會
會躬為領首非遠師之再來亦彌陀之弘
願耶欲人人到淨域拉個個入樂邦矣法
兄今以懷淨土詩集剞劂附我大藏刻場
承為相示作此酬之。

「　流水婆心世所奇雙溪繇建虎溪期一番舊案君拈起三笑新欣誰更疑前進先生由念早後來居士莫言遲遠公誓願慈航普四眾同登次第支」


徑山寂照藏院法弟古梅穎頓首具稿。

* 天然居士小傳

居士朱姓諱道則字天然蘭谿斗南公之長子母童
氏居士年幼即不凡隨父習業江陰日從張青陽高
梁谿諸大老遊當時敔山放生社中有百八名儒同
念佛之舉二十外來餘杭雙谿贅故人童養初先生
女偕余偃息陸羽泉頭以愛長松修竹興到則攜笻
洞霄天目又或逃禪福勝報恩余怪其好交緇衲者
流雖往來二十年不能知其實際後乃知為聖人嫡
派文公十九代孫焉其著作有旅泊澄江十六年親
歸濲水事周全庭前丹桂香初動沼內金蓮華更妍
騎竹兒童俱長大奪魁英俊半雲天今霄重上南樓
宿擂鼓山高月正圓之句若乃與善知識問荅其機
鋒超過龐公者流又數年語余曰三十年前予望金
衢當復亂故托跡雙徑間止菴先生見其遊天台天
目諸詩并藥師彌陀經敘肅柬致幣命彼僕夫為之
載之德州太守海門孫公贈以歌曰爾何人字天然
系出鵝湖鹿洞之高賢金華近無桃源地乃攜竹爐
茶臼來尋棲真玉柱古洞天兼訪蓮華雙徑石陸羽
泉頭寄一椽飽經史腹便便興酣筆落飛雲煙可云
天然圖畫矣又數年親病歸省歌曰為道雲游願巳
全歸來原是舊山川桑榆景暮兒當孝萬行無過報
本先遂豫修雙親壽藏以身寢金井數夜及藏成勒
石俯伏供中以真氣接親長生之氣賀者數百人余
聞而惻然心淚又曰我擂鼓山洪畈朱為紫陽正傳
以譜帙蔓延致新安考亭渺若河山復肆筆作敘起
伏轉折照應閤闢之法絕類韓蘇文而本支百世一
線穿出如指上螺紋如暗中觀火然則天然非徒往
來緇衲抑亦淹洽儒典蓋與孝相終始真聖人之徒
吾道之光也居士婦恭順慈孝一子天資長厚年十
二居士即授以太上感應經功過格曰當此見識未
開宜令思無邪又示兒曰積無功是功累得云
善是一善積功累善與天齊課佛救生第一件在昔
陸象山鵝湖之會深詆朱子支離及後祭呂恭甫有
曰追惟曩昔心氣麤浮徒致參商嗟乎始余與天然
言論不合豈獨象山哉君子謂此可作天然居士傳。

揚州逋客王頤之拜書