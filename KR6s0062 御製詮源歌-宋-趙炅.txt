#+TITLE: 御製詮源歌-宋-趙炅
#+DATE: 2018-05-12 10:25:43
#+SOURCE: github.com/kanripo/KR6s0062 master 2ef0c7d8                
御製詮源歌　　　　宗

「詮源歌。」
【(詮者顯示真際通達佛乘評議玄微度量聖性也源者萬彙之根本
何謂源也萬靈蠢蠢皆有其本萬物芸芸各歸其根未有無根本而有枝末者也况三才
之中人之㝡靈而無本源乎是以我佛示真實相開方便門究自心源本來是佛良由一
念違如之後三界妄現於前何以得知故華嚴經云佛子無一眾生而不具有如來智慧
但以妄想執著而不證得若離妄想一切智自然智無礙智即得現前又經云尒時如來
普觀法界一切眾生而作是言奇哉奇哉此諸眾生云何具有如來智慧迷惑不見我當
教以聖道令其永離妄想於自身中得見如來廣大智慧與佛無異又經云自性清淨心
亦名無師智此乃顯示一切人天本𡨋自心故云源也歌者度聞真諦喜歎金言曉悟本
心讚揚佛智者矣法華經云歌唄頌佛德皆巳成佛道)。】
「
昔有佛者。」
【(昔者
往古之義佛者釋迦世尊梵語佛陁今略云佛有慧之主此云覺者佛地論說佛具十義
一具一切智二一切種智三離煩惱障四離所知障五達一切法六一切種相七能自聞
覺八亦能開一切有情九如睡夢覺十如蓮花開永曜昬衢目之為佛說法三百六十會
俯就機冝住世七十有九年示歸圓寂故云昔有佛者)。】
「
於五百世前
持忍辱緣。」
【(我佛本因地於五百世中修持忍辱之緣廣蘊慈悲之行金剛
般若論云是極苦忍極續忍極苦忍者謂割截身分也相續忍者謂經五百世也)。】
「
妙
覺如來本大仙。」
【(妙覺者三祇刧滿萬德周圓於色究信天上大
寶花王座中十方諸佛放光灌頂授佛軄位方稱妙覺也如來者本覺真理名如能證始
覺之智名來本始不二名曰如來華嚴經云十方諸如來同共一法身本大仙者佛本因
地為忍辱仙人也)。】
「
苦行慧超昬衢暗。」
【(苦行者天親論云能
忍於苦行以苦行有善彼福不可量如是㝡勝義所以我佛頓辝輪王之位高把宮殿之
榮春夜踰城栖身雪嶺六年六時之修道玄意專精一麻一麦以充齊身心勤恪遂乃
無分別惠起廣度人心了達一真法界之源永超二障昬衢之暗)。】
「
三昧因中
人不見。」
【(三昧者首楞嚴之妙定也聲聞緣覺之士莫知其名因中菩薩之人不見
其體故楞嚴經䟽云不見之地二分雙指顯此真心密令親悟二分者是見分相分也)。】

「救度眾生蘊慈悲。」
【(救度三界六趣之眾生皆霑甘露蘊慈悲
喜捨之妙行授以醍醐法華經云諸佛出世為一大事因緣開示一切眾生佛之知見故)。】

「無量刧來多發願。」
【(無量者數廣難陳刧者時分為義多發願
者諸佛之願願乃無邊略迹四種大願一者無邊煩惱誓願断二者無邊法門誓願學三
者無上菩提誓願成四者無邊眾生誓願度故行願經云無邊願海不可窮盡虛空界盡
眾生界盡我願無盡也)。】
「
方便門開智慧觀。」
【(方便者莅真入
俗曰方自他俱利名便然真如之中具恒沙佛法以智為門以識為門皆攝一切觀行之
宗瑜珈論云此法善巧成是故名方便)。】
「
萬法從頭皆一貫。」
【(貫通
萬法本是一真若能悟之了然安適故法句經云森羅及萬像一法之所印)。】
「
道
行清高何障礙。」
【(道乃千聖同轍行則萬行齊修清高而釋梵歸
依波句而何能障礙瑜伽論云佛具四無畏不見有若天若人魔王梵王能於佛前作障
礙者)。】
「
五濁惡世堪修鍊。」
【(法華經云諸佛出於五濁惡世若飢饉疾
疲刀兵起時名刧濁若諍訟闘乱諂曲妄語名煩惱濁若不識父母不識沙門不怖不畏
今世後世惡業果報名眾生濁若法壞法沒邪法轉生名見濁地持論云謂今世人多皆
短壽極長百嵗名命濁堪修鋪者淨名經云此土菩薩於諸眾生大悲堅固然其一世饒
益眾生多於妙喜世界百千刧行故云堪修鍊也)。】
「
堪修鍊。」
【(再舉上文印可
依信)。】
「
歸至理。」
【(水流萬𣲖盡惣歸於天地妙理千差皆同會於性海故唯識論
頌云此諸法勝義亦即是真如)。】
「
無邊國土恒沙水。」
【(無邊國土者十
方世界一切淨邦花藏蓮臺香水海國恒沙水者西國傳云阿𨚗婆荅多池此云無熱惱
池在香山之南大雪山之北周八百里金銀琉璃頗𦙁餙其岸也以池東面銀牛口流出
恒河沙細如麵與水混流一沙一國土故曰無邊也)。】
「
圓滿化身知不
知。」
【(圓滿者報身佛也此有二種一自受用報身佛二他受用報身佛化身者大化身小
化身隨類化身知不知者楞嚴經云知見立知即無明本知見無見斯即涅槃肇論云妙
智存乎物外故不知以知之)。】
「
七寶湏彌納芥子。」
【(七寶者三十三
天七寶宮殿也湏彌者此云妙高山也智度論云高三百三十六萬里若依俱舍論高八
萬由旬入水亦尓四寶所成東面黃金南面琉璃西面白銀北面頗璃在大海中亦深三
百三十六萬里據金輪之上亦名妙高山王也納芥子者淨名經云以湏彌之高廣內荅
子中無所增减湏彌山王本相如故而四天王忉利諸天不覺不知巳之所入此乃表證
真實示現神通)。】
「
芥子細。」
【(世間廣大莫若湏彌物中纖微無過芥子是故經中
引此大小相對曉喻人天也)。】
「
人行麤。」
【(庸常之士不達幽玄鄙俗之人行多
麤率故淨名經云此土眾生剛強難化故以一切苦切之言乃可入律)。】
「
雪山
清淨是真如。」
【(雪山者世尊修道之所何以居山金光明經云山中
空寂神仙所讚我佛䪺捐五欲鍊行六年悟真如於自心達清淨於意地也)。】
「
真
如果證信心重。」
【(真如者真謂真實顯非虛妄如謂如常表無變
易故起信論云心真如者即是一法界大惣相法門體所謂心性不生不滅乃至畢終無
有變壞唯是一心故名真如故發智断惑證果起化用也)。】
「
降下山河皆
搖動。」
【(降下者我佛於迦葉佛時正念生於兜率至周昭王二十三年七月十五
日承日輪白𤉢託陰摩耶夫人故云降下山河皆搖動者准大般若經有六時動一入胎
二出胎三出家四成道五轉法輪六入涅槃此乃入胎時動也十山動搖四河騰湧也)。】

「舉步蓮花崛山中。」
【(舉步蓮花者我佛於周昭王二十四
年甲寅之嵗四月八日降神摩耶遊園而攀樹佛乃右脇而誕生莫不震動𠃵坤傾搖海
岳四方各行七步金蓮棒足以旋生九龍共􂝻一身玉毫舒光而照曜故云舉步蓮華也
崛山中者法華經云耆闍崛山此云鷙峯按北山之陽孤摽特起我佛四十年後多居此
山廣宣妙法大演微言會三乘而入一乘通五性而歸一性教法沙界化被十方者也)。】

「帝釋梵王相迎送。」
【(帝釋者婆沙論云湏彌山頂縱廣四萬由
旬其中有喜見城面有千門三十三天於中止住謂四方各有八天帝釋居中住善法堂
治化天眾每迎佛而供養常送佛於下方持摩賀般若之言免修羅怨隟之難梵王者大
梵天王是三千世界之至也於賢刧中每有如來成道梵王為勸請之人或逄法會宣揚
帝釋備送迎之禮今古之常式也)。】
「
般若智。」
【(肇論云諸法實相謂之般若能
不證形漚和功也漚和者梵語此云方便智也適化眾生謂之漚和不染塵累般若力也)。】

「破煩惱。」
【(煩者擾也惱者乱也擾乱眾生恒居三界然此煩惱百法論云有六
種根本煩惱一貪二嗔三癡四𢢔五疑六惡見以般若之智大焚煩惱之稠林自然成解
脫之人任運為出纏之士)。】
「
根性自然菩提道。」
【(本有大乘之根性正
因薰而發菩提心了達惑障之塵勞功行滿而成無上道菩提何義梵語菩提此翻云覺
據百法論別境中惠為菩提體也准圓覺經大䟽釋菩提云現萬像印群機該動寂通因
果因圓果滿無不由之業用無邊不可具載故云菩提道也)。】
「
清淨色空
座逍遙。」
【(淨名經云四禪為床座了幻色以逍遙一心達本源證真空而清淨)。】

「彌勒緣寂無顛倒。」
【(彌勒梵語此云慈氏習唯識之觀行曩刧
修持證妙定於楞嚴一生圓滿故云緣寂也無顛倒者心識狂乱為顛背覺合塵為倒楞
嚴經云我彌勒尊乃得無上妙圓識心三昧諦觀十方唯識識心圓明次補釋迦當成正
覺故無顛倒者也)。】
「
比丘僧。」
【(比丘者智度論云具有五義一怖魔謂披剃之
時魔宮振動二乞士上從諸佛乞法以資神下從檀越乞食以資身三淨命清淨存活離
邪命故四淨戒三業清柔戒品圓滿五破惡十不善業皆破壞故具此五德可稱僧實者
也)。】
「
比丘尼。」
【(比丘解釋如上尼者女也)。】
「
來聽法。」
【(十地經頌云如
渴思冷水如飢思羙食如病思良醫如果蜂依蜜我等亦如是願聞甘露法)。】
「
唯願
慈悲分解說。」
【(大慈悲至隨機而分別萬端若遇奇人解說而咸歸一致
故淨名經云佛以一音演說法眾生隨類各得解)。】
「
故非眇小是修
行。」
【(我佛發廣大心行廣大行修廣大法證大菩提不同二乘眇小修行也故法華經以
眇目之人喻小乘也)。】
「
經戒相違有罪業。」
【(經者至聖之玄言不依而
無由證理戒者律藏之䡄則違紀而有污心田葉招惡果罪乃治罰故楞嚴經云宣說修
行三决定義所謂攝心為戒律也因戒生定經也因定發惠論也是則名為三無漏學也)。】

「善男子。」
【(智度論云善男子者有十一種德一謂慈悲二三業無失三親近善
友四不顯巳德五隨順眾人六不說他過七不求名利八但樂道德九自業清淨十心歸
實相十一輕賤世法具此十一種德方云善男子)。】
「
善女人。」
【(賢善秉志淋德
貞廉斆婆湏蜜之高風廣興法化學無畏德之令範深達佛乘華嚴經云婆湏蜜女是大
善知識善財叅問也勝軍王女名無畏德能呵責聲聞樂於小法也)。】
「
愛河不
渡䧟迷津。」
【(貪愛如瀑河漂有情於天上人間迷妄若泥津䧟眾生於三塗
惡道涅槃經云因愛生憂因愛生怖若離於愛何憂何怖)。】
「
波羅蜜相真
堪信。」
【(金剛經頌云波羅稱彼岸於中十種名一巳惠人名施波羅蜜一防非
止惡為戒波羅蜜三堪受諸法未能忘懷為忍波羅蜜四鍊心於法為精精心務達忍進名
精進波羅蜜五心慮寂靜為禪波羅蜜六捨求揀擇為惠波羅蜜七方法便冝名方便波
羅蜜八希求樂欲為願波羅蜜九不可屬伏名力波羅蜜十如實决断為智波羅蜜故云
波羅蜜相也真堪信者萬德萬行皆依十種波羅蜜方始成就真可依信也)。】
「
遠離
六情果從因。」
【(六情者即六識也遠離六塵之境內亦六安然方為入
聖之因乃證超凡之果此釋從因至果或可位登無上淨土不居隱報身而示現化身從
果位而却來因位故云果從因也華嚴經云性因性果因果交徹之義)。】
「
果從
因。」
【(華嚴經䟽云因該果海果徹因源初心既是菩提果後猶稱菩薩善財初後俱託文
殊智身地位始終同會普光明殿皆斯義矣)。】
「
豈願足。」
【(我佛四種大願三願
巳滿一願未足是無邊眾生誓願度所以從法界根本智起後得智從後得智起大悲心
從大悲心起化身救度一切眾生也)。】
「
深淺隨機皆是欲。」
【(深者般若
二空應大機而方演淺者阿含四有隨小乘而乃宣各隨樂欲之心如來方便之化故法
華經云於一乘道隨冝說三)。】
「
達磨之心終不曲。」
【(達磨者寶林傳
云西天二十八祖是南天笁國王苐三子也乃觀音之俯跡捨寶位而從師辯海與智巘
高深覺樹共悲花欝翠傳般若多羅之密印作範五天洞大迦葉波之心源檀風四域而
乃心思西土化終東國緣熟將傳無盡之燈以釋有情之執當梁普通八年得届金陵武
帝不通玄理達磨潛渡子江當後魏太和十年達救洛陽止少林寺禪觀資神未嘗輙語
得逢惠可方付心珠示現遷神塔興熊耳遺隻履於棺中化全身而西邁宋筠表奏方驗
至真所說之法直指心源䪺開真性故云達磨之心終不曲也)。】
「
品度俱為
䪺漸久。」
【(善財一發菩提心萬行功德圓滿此乃頓悟頓修之義故華嚴經云
初發心時即得菩提聲聞經刧修行大乘之門未入此乃漸悟漸修也盖為品類之根性
千差化度之儀方萬種故肇論云眾生有種種心識如來有無量教門也)。】
「
戶牖
開張相擊觸。」
【(禪𨚗理行集序云以承稟為戶牖各自開張此是禪門南
北西東各生𢩁執也以經論為干戈㸦相擊觸此即一性五性㸦為諍論而不知南宋北
祖俱傳達磨之心一性五乘盡是如來之說若能通會祖意教文自然息諸諍論也)。】
「
大
攪長河為酥酪。」
【(登地菩薩有大神通作用攪長河為酥酪以濟
飢渴之人變大地為黃金用益貧窮之者)。】
「
覺悟賢眀迷自縛。」
【(覺悟
自賢明之達士迷惑前境愚暗二庸流故金剛經頌云智人心自覺愚者外求聲)。】
「
舉
體全歸三界空。」
【(舉體者一切眾生心性之體也全歸者了自凡心通
聖性也三界空者迷時三界有悟乃十方空楞嚴經云見聞如幻翳三界若空花)。】
「
病
藥施投㸦更作。」
【(病者一切眾生八萬四千煩惱之病藥者我佛
如來八萬四千應病法門之藥施設方便善巧投機㸦各不同佛心無異淨名經云八萬
四千諸塵勞門而諸眾生為之疲勞諸佛即以此法而作佛事也)。】
「
振綱領
而無強弱。」
【(舉綱提綱眾自皆張舉表振領眾毛皆整此是喻也法上言之
佛法大綱本無強弱生生體一佛佛道同故肇論云道遠乎哉觸事而真聖遠乎哉體之
財神也)。】
「
邪妄若來皆銷爍。」
【(外道邪見之疑惠日臨而銷
爍天魔与念之障礙智劒揮以皆除故大般若經云不出魔界便入佛界)。】
「
一切隨
緣有是非。」
【(一切者普該萬有隨機緣則有是有非達本心乃無為無事故
肇論云無是而物無不是乃所以為真是也)。】
「
世尊利益心安樂。」

【(世尊者世間獨尊号也利益者三千大千之世界俱霑潤益之恩有性無性之眾生盡求
利安之澤圓覺經云有性無性齊成佛道心安樂者𨚗伽常在定佛無散乱心既具三身
仍安四德四德者一常古今不易二樂妙定安神三我無我法中有真實我四淨真苦無
遺纖致必去肇論云智周萬物而不勞其神形充入極而無其患也故云心安樂矣)。】

御製詮源歌