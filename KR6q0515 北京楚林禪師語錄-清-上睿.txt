#+TITLE: 北京楚林禪師語錄-清-上睿
#+DATE: 2018-05-12 10:25:21
#+SOURCE: github.com/kanripo/KR6q0515 master 7129deed                

* 楚林睿禪師語錄序

雪峰問德山曰從上宗乘中事學人還有分也無德
山打一棒曰道甚麼雪峰當時如桶底子脫巖頭卻
道從門人者不是家珍若欲播揚大教直須一一從
自巳胸襟流出方始蓋天蓋地今時人類多不能效
古真實悟明真實履踐參學日以深知解日以廣撞
著本分衲僧等閒痛與一劄則依然漆桶還盛漆尚
未到桶底子脫又安望其逢緣不借觸處皆通夜明
簾外擲影翻身荊棘林中闊行大步乎哉諸方三百
五百說禪浩浩闢倖門鑿徑竇詎止咒飼羽養插翅
灌瓜至有朝踵室庭暮傳衣缽沿街隊隊走更僕不
能悉數咸稱祖師門下客視七破蒲團三遭痛棒者
何遲速利鈍相懸之若是耶藉使黃面老子而在定
當脫珍著敝別轉機輪執除糞器語令勤作且將從
前糞穢狼籍淨盡打疊待渠自鄙先心成就大志方
可與語從上家業不然是栴檀與楔棘同焚珍寶其
泥沙等賤識者當頓足扼腕而深惜之矣法昌當日
要覓箇不會禪底做國師直至如今無人應選是不
屑趨承是人根下劣予嘗謂學黨曰一太藏教千七
百則佛祖的的為人只消得箇轉字能達此義即是
解人若膠柱調弦希𢋫古曲按圖索駿異拔良林大
非忘言得意者也楚林睿公予法門猶子也氣骨崚
𡾓胸襟倜儻剖樊籠于中歲頓捨世榮領記別于洪
山遂稱禪將刀途血海之中飲人以甘露金戈鐵馬
之內示人以康莊故得王公大人傾誠歸命接足承
顏迎之上都置之高座俾慈雲等覆令慧日重光公
固有以致之也門人裒集其自湖南興化至金臺翊
教前後五會語錄總若干卷檀越復共捐資鋟板以
廣流通問序于予予得卒讀見其不牽時習不蹈陳
言隨分拈提自然恰好一一展拓胸襟不借他人氣
力弗求合於古而適與古會弗事絕於今而特與今
殊嘯堂兄可謂有子矣或曰清淨眼中安用著屑予
應之曰盡大地是沙門一隻眼復何嫌此數紙譬如
眼光曉了前境其光圓滿得無愛憎若必欲拈卻山
河大地以放眼光闊綽則是執空花為有蒂而竭力
掃除異復蕩蕩之晴空子之愚愚踰愚公恐非計之
得也苟或勞青未亡即用此以為金鎞一刮未始不
可或者語塞遂書此以界之。

時
大清康熙二十五年歲次丙寅新秋下浣華山樵隱

* 楚林禪師語錄目錄

  
  * 卷首
  
  * 序文
  * 目錄
  * 一卷
  
  * 住潭州南雲興化禪林語錄
  * 住梅城放光山毘盧禪寺語錄
  * 二卷
  
  * 住郢州桐泉山法興禪寺語錄
  * 三卷
  
  * 住郢州桐泉山法興禪寺語錄
  * 四卷
  
  * 住北京慈明寺語錄
  * 住北京翊教寺語錄
  * 五卷
  
  * 頌古
  * 六卷
  
  * 頌古



目錄終
楚林上睿禪師住潭州南雲興化禪林語錄卷之一
小師照琮等記錄

師於壬子二月十三日潭州眾護法檀越請住南雲
興化禪林。

開鑪上堂師至法座以拂子指座云寶華王座巍巍
堂堂不煩作禮要上便上喝一喝遂陞拈香云此一
瓣香光騰八極普蔭萬方爇向爐中供養
始祖迦文歷代諸祖祝延今上
皇帝聖躬萬歲萬萬歲伏願統百億香水海為一福
海滔滔不竭聚百億須彌山為一壽山仰止無窮武
略文經智仁明辯末上拈香云此一瓣香不自西域
將來不從東土拈出立處孤危用處險絕覷著眼枯
嗅著腦裂爇向爐中供養現住東巖同真堂上沒意
味的嘯堂大和尚用酬法乳就座維那白槌云法筵
龍象眾當觀第一義師喝云早巳落七落八了也有
不落二三者出眾相見一僧出便喝師云好箇臨濟
兒孫僧又喝師作和南勢僧擬議師便打問師唱誰
家曲師云無人和得齊進云畢竟是何曲調師便喝
進云依稀似曲纔堪聽又被風吹別調中師云將謂
知音原來不是乃云瞿曇老子為一大事因緣故出
現於世欲令眾生等入佛之知見大眾且道那箇眾
生是無知見底若一切眾生既有知見因甚須待如
來出現然後得入且又作麼生說箇得入的道理驀
拈拄杖云於此通得一線方見白浪山頭起紅塵海
底生大用繁興自在無礙可以鉗槌佛祖號令人天
其或未然便擲下拄杖云坐斷十方猶點額密移一
步看飛龍上首結槌云諦觀法王法法王法如是。

大士像成開光眾會首請上堂圓通大啟萬善咸歸
百匝千重維新永固聞其聲則功超諸聖禮其像則
福等河沙入不思議解脫境界作不思議廣大佛事
度不思議根熟眾生成不思議勝妙功德揮拂子云
觀世音菩薩來也在拂子頭上轉大法輪頭頭無礙
法法圓融或以眼處作耳處佛事或以耳處作眼處
佛事或以鼻處作舌處佛事或以舌處作鼻處佛事
乃至風動林搖泉鳴谷應猿啼鳥語漁唱樵歌盡是
無作妙力助發觀音普門現前大眾各各從此獲本
妙心得大自在滅諸有苦善應無疲驀豎拂子云還
見觀音麼復喝一喝舉石頭問長髭云什處來髭云
嶺南來頭云大庾嶺頭一舖功德成就也未髭云成
就久矣只欠點眼頭云莫要點眼麼髭云便請頭垂
一足髭便禮拜頭云子見箇什麼道理便禮拜髭云
如紅爐上一片雪師云石頭雖善點眼未免費盡腕
頭氣力興化一堂功德成就久矣亦只欠點眼若云
便請山僧只向他道處處彌陀佛家家觀世音且道
與古人相去多少。

小參笠下清風胸次無塵始見杖頭明月頂門具眼
方窺汝等各各眼光爍破四天下還見興化老做處
麼眾無對師云一似瞎復舉盤山云向上一路千聖
不傳慈明云向上一路千聖不然大慧云向上一路
熱碗鳴聲師云三大老總只發明得向下一路若是
向上一路直是三生六十劫興化見處也要諸人共
知向上一路滑。

南雲眾居士入山設齋請上堂舉甘贄行者入南泉
設齋時黃檗為首座贄請施財檗曰財法二施等無
差別贄曰恁麼道爭消得某甲親便舁錢出去須臾
復入曰請施財檗曰財法二施等無差別贄乃行親
退翁師祖道首座固是熟處難忘未免執一不變行
者可謂予奪臨時太煞希功冀傚怎似梁谿五居士
設齋不矜不伐秪要諸人飽便休師云興化者裏又
且不然南雲眾居士入山設齋行親彼此俱無系毫
施受之心饅頭䭔子一任諸人橫咬豎咬飽了更須
吐卻始得。

清一璽子對靈小參諸法不自生亦不從他生不共
不無因是故說無生敢問大眾既是不自生又不從
他生不共不無因喚什麼作無生於斯薦得清一璽
子二十年前生本不曾生二十年後滅亦未嘗滅三
千里外把手共行正當恁麼時如何相見高聲云看
腳下。

小參興化不會禪道佛法只是穿衣喫飯閒坐倦眠
是則固是忽然枕子𨁝跳上三十三天觸著帝釋鼻
孔東海鯉魚打一棒雨似盆傾又作麼生以拂子打
圓相云業識茫茫無本可據達磨大師急著眼覷。

上堂拈拄杖卓一下云於此須辨緇素良久云諸禪
德緇素作麼生辨杳杳冥冥恍恍忽忽達磨眼睛廣
州漆具縱饒辨得分明也是途中露布。

證果寺去六大師八旬誕辰請上堂坐一走六處處
花攢錦簇撥六用一著著風規壁立南嶽山青洞庭
水碧丹葉傳書天降來芙蕖捧香地湧出合山慶快
喜添籌趙州寶掌居其側興化慣自錦上鋪花更添
一分別處土宜祗是不堪出手親從威音王巳前收
下箇物名不得狀不得無與等最越格妙手畫難工
海口讚莫及佛眼覷不見祖師道不識囊之以錦繡
蘊之以玉帛秘而不傳直至今日壽法壽人方敢將
出喝一喝云是什麼攤向證果堂前問取南雲古佛。

晚參師問世尊不說說迦葉不聞聞巳前事如何眾
著語不契請師代語師曰八十翁翁輥繡毬眾曰請
師頌出師朗聲曰八十翁翁輥繡毬腰纏跨鶴上楊
州四五百條花柳巷二三千處管絃樓。

解三小參三日前三日後仔細看來全漏逗十字街
頭石敢當始終不解藏家醜報道達磨無心釋迦有
口說了四十九年狼藉八斛四斗賺得神光立雪深
一箇渾身盡分剖山僧無法施行總付糞箕苕帚。

胡桂生居士六十初度請上堂問答畢乃曰麋游巨
壑鶴立喬松古砌鳴玉管之蟬長空走冰盤之兔桂
樹香浮蓮房子實末釐惲露法身高下了無剩欠滿
眼滿耳全放全收拈拄杖顧左右曰且道無量壽如
來即今居何國土卓一下曰十成好曲無生調唱作
千秋白石歌拋杖下座。

晚參舉僧問智門如何是般若體門云蚌含明月如
何是般若用門云兔子懷胎師云古今盡謂奇特殊
不知雲門會裏閃爍生光臨濟家風更須別展如何
是般若體猿啼岳麓如何是般若用漁唱瀟湘眾中
設有隨他舌頭轉底撿點道老老大大話頭也不炤
顧我也知你是箇漆桶。

晚參僧問十方同聚會箇箇學無為此是選佛場心
空及第歸如何是心空及第歸底旨趣師默然僧曰
自從舞得三臺後拍拍原來總是歌師亦默然僧曰
而今不必重拈出大家齊唱太平歌師亦默然問一
言道盡時如何師曰死水不藏龍僧曰如何是活水
龍師便打。

結夏小參古者道一百日緊結布袋頭斷斷不容走
作仔細看來大似癩馬繫枯椿進退不得自由有甚
快活處興化者裏盡大地是箇禪堂一任諸人橫出
豎沒左之右之但不得作佛法商量亦不得作住禪
堂會離此二途速道速道。

上堂舉德山托缽公案畢師云者則公案古今批判
者甚多錯會者不少興化真實相告雪峰善用截流
之刃德山慣輸陷虎之機嵒頭知而故犯罪案彌天
唱教門中固不無德山父子若是末後句莫說三年
後示寂即使活到今日亦未許渠在。

小參良久顧左右云山僧有副屎腸一一為汝抖擻
臨濟莽鹵劈頭便喝德山粗暴落脊便摟趙州破家
只喚吃茶曹山孝滿一味顛酒象骨攔路輥三箇毬
紫湖當門縱一隻狗盡道誇勝爭強不知出乘露醜
引得嘉州石佛笑呵呵賺卻陜府鐵牛沿路走忽云
山僧今日說四眾過罪犯彌天將入拔舌地獄去也
大兄小弟還有相救者麼良久喝一喝云寧可永劫
受沉淪不從諸聖求解脫便下座。

解制上堂天無門地無戶亂走衲僧向什處去饒汝
道箇不是西天便歸東土也被興化拄杖子穿卻鼻
孔攛拄杖下座。

早參古人云佛者心清淨是法者心光明是道者處
處無礙淨光是喝一喝云三段不同可恕走殺無位
真人。

霖垓闍黎斷七小參今朝八月一七七事巳畢一幅
靈床化火中百草頭邊從出沒豎拂子云還拘繫得
麼便拋下云不可不快活也。

學士徐公總戎謝公等立法名請上堂喝一喝云此
箇門中排身而入純其忠達其孝廣其智漙其德君
以斯而致民以斯而澤一切智智清淨無二無二分
無別無斷故奉持此道真言更有何法不備復一喝
舉裴相國一日捧一尊佛像于黃檗前跪曰請師安
名檗喚裴休休應諾檗云與汝安名竟休云謝師安
名師云裴公跪請不是好心今日學士徐公等請山
僧陞座安名因名之曰照曇號之曰機宜各各為之
安名立字竟且道與黃檗安名是同是別驀揮拂子
云一寸筆頭三尺劍安邦定國是斯人。

上堂舉臨濟三度喫棒因緣畢乃曰有者道得黃檗
力有者道得大愚力有者道非但騎虎頭亦解收虎
尾有者道未出黃檗綱子在有者道金烹大冶玉出
藍田且喜總沒交涉驀拈拄杖卓一卓云會麼三汲
浪高魚化龍癡人猶戽夜塘水。

彌勒佛成開光兵部達護法同眾將軍請上堂久雨
不晴彌勒布袋未及曬㫰今承諸大護法不昧靈山
咐囑隨處建立道場捧佛日於中天慈容儼降廕祥
雲於八極金碧騰輝顯奇特中之奇特展壯觀中之
壯觀三湘水面碧鄰皴七十二峰青突屼不須彈指
樓閣門開不用思惟全身直入於此明得彌勒真彌
勒分身千百億於此不明時時示時人時人自不識
遂喝云還會麼媱房酒肆無拘束柳巷花街自在游
兵部達公誕辰請上堂佛法至要非口所宣以是法
非思量分別之所能解故然則官不容鍼私通車馬
也要赴箇時節卓拄杖一下云二千年前釋迦老子
一手指天一手指地周行七步目顧四方云天上天
下惟吾獨尊於四月八日降生淨飯王家也不出者
箇時節又卓一下云四十六年前達公司馬於三月
七日誕生也不出者箇時節復卓一下云四生十類
情與無情一齊成等正覺也不出者箇時節正當恁
麼時釋迦老子達公司馬情與無情那箇在前那箇
在後喝一喝云且將補袞調羹手扶起如來正法輪
下座。

小參舉臨濟見僧來舉起拂子僧禮拜濟便打又僧
來濟舉起拂子僧不顧濟亦打又僧來濟舉起拂子
僧曰謝和尚指示濟亦打師曰一棒超佛越祖一棒
合水和泥一棒全無巴鼻若人辨得天下橫行。

沙彌戒期悅吾王護法偕男全斌設齋請上堂問答
畢乃云欲行千里一步為初踏得著穩坐家堂踏不
著伶俜辛苦拈拄杖云著與不著不離這箇卓一卓
云這一箇那一箇更一箇且放過不放過增話墮錯
錯牛解耕田驢便拽磨一味平常將人賺誤入作無
門拈拄杖卓一卓云且就這路顧左右云會麼豈不
見金翅鳥王當宇宙一絲纔掛便超倫復舉藥山謂
雲嵒曰與我喚沙彌來嵒云和尚喚他作甚麼山云
我有箇折腳鐺子要他提上挈下嵒云恁麼則與和
尚出隻手也師云師資會遇如水投水藥山雲嵒要
且無禮。















* 楚林上睿禪師住南雲光山毘盧禪寺語錄
侍者照瑛記錄

師於丙辰年七月廿六日入山誅茆初闢放光山鼎
建毘盧禪寺至八月十六日後閣升梁上堂舉世尊
因地布髮揜泥以待然燈燈見乃約眾退以手指地
曰此地宜建一梵剎時賢于長者遂拈莖草插地曰
建梵剎巳竟諸天雨華讚嘆云庶子有大智矣師云
長者全身擔荷諸天滿口讚揚總是口頭人事乎似
毘盧者裏現前檀越四海高流共出隻手同勷法社
為梁底為梁為棟底為棟甚生標格十成壯觀於此
見得全無蓋覆其或未然更聽一偈一莖標豎遍山
河玉殿瓊樓不較多金碧騰輝千古意萬年福廕祝
檀那。

入院上堂入門一句萬古徽猷四海吾廬孰分來去
住興化時則有興化境界門連城郭送往迎來旌旗
處處填眸金鼓時時入耳戎馬為儔推因話果住毘
盧時則有毘盧家風土而灰頭和泥合水樹樹松聲
似樂頭頭鳥語如簧鹿豕為群挐雲嘯月且道住城
郭是住深山是良久云有水皆含月無山不帶雲。

初樹毘盧佛像上堂久雨不晴惟恐爛卻法身雲收
日杲特為拈出曬眼有者道溪聲便是廣長舌山色
豈非清淨身正是迷巳逐物癡狂外走有者道口吞
佛祖眼蓋乾坤儱侗瞞頇無語話分有者道毘盧有
師法身有主頭上安頭嘴上加嘴有者道佛身充滿
於法界普現一切群生前浮逼逼地座主見解拈拄
杖卓一下云者四種人一齊按過了也畢竟如何是
清淨法身遂合掌云南無清淨法身如來應供正遍
知此是賓臺楊居士夫婦發心造的汝等諦觀仰瞻
切莫妄想。

學士徐公席珍入山相訪陞座桃花浪暖柳絮風和
魚龍變頭角之時鸞鳳換毛羽之日光山這裏溪深
路僻土曠人稀笑談罕遇高僧傾倒難逢隹客今者
仰荷學士臨筵輝騰蓬蓽不論選官選佛何分世出
世間大哉過量人能行過量事山僧自揣涼德無可
將呈搜盡枯腸了無半字只得捩轉達磨鼻頭且向
孔門出氣喜恕哀樂之未發謂之中敢問大眾喜恕
哀樂之未發巳前且道自巳在甚麼處遂顧左右云
以我為隱乎驀拋拂子云吾無隱乎爾便下座。

出隊歸上堂出隊兩箇月談玄口生澀打失主人公
走卻甕中鱉驀地入山來烏俱饒舌休饒舌山自
高兮水自闊。

解夏上堂布袋頭開了無拘束一任諸人橫肩拄杖
腰掛缽盂長者天然長短者天然短不用續鳧截鶴
任他各赴時宜管甚萬里無寸草出門便是草但恁
麼去正是業識忙忙無本可拘縱使心如皎月意似
寒潭直饒觸目光華未免墮在毒海去此二途如何
行履芍藥花開菩薩面棕櫚葉散夜叉頭。

結冬上堂機緣不錄乃云諸佛未出世祖師未西來
眾生各自開堂列聖何曾說法及乎諸佛出世祖師
西來隨緣有卷有舒把定無高無下若向諸佛未出
世巳前為人墮在劫外若向祖師西來後為人落在
今時若向總不恁麼處為人坐在淨潔地上以拂子
擊香案云會麼夾路桃花風雨後馬蹄無處避殘紅。

臘八日上堂釋迦老子二千年前臘月八日於正覺
山前夜睹明星忽然悟道便大驚小怪云奇哉一切
眾生皆有如來智慧德相蓋因妄想執著不能證得
光山要問黃面瞿曇喚什麼作智慧德相喚什麼作
妄想執著驀豎起拂子云者箇是妄想執著那箇是
智慧德相隨放下云者箇是智慧德相那箇是妄想
執著良久四顧云幸自可憐生汝等來者裏討什麼
碗以拄杖旋風打散。

知縣徐機宜州同吳天覺親師座下躬為春爨一日
索偈師衝口曰知縣春碓州同燒火大丈夫兒無可
不可又曰燒火春碓現前三昧文殊普賢成群作隊
兩序邈師像小參師云併卻咽喉唇吻道將一句來
僧云千尺寒潭清徹底師云浸煞你一僧云分明不
用道師云分明底事作麼生僧便喝師便打一僧云
清淨無瑕師云生也如如劉居士手舞足蹈云到這
裏自歌自舞去也師云盤山會裏不是你乃曰千尺
寒潭清徹底真箇清淨無瑕分明不用道聞名見而
一般題自歌自舞去也自起還自倒併卻咽喉唇吻
畢竟如何道打侍者一下云要道有甚難。

解制小參五蘊山頭一段空千紅萬紫艷芳叢鴉鳴
雀噪渾無定沙界乾坤芥粒中衲僧家動若行雲止
猶谷神行無行蹤住無住相東湧西沒南湧北沒中
湧邊沒淨裸裸赤洒洒沒可把逢場作戲隨緣即宗
水到渠成風行草偃且道承誰恩力良久云寧可截
舌不犯國諱。

姑蘇掃退翁祖塔歸兩序請上堂去去實不去吳門
至此三千里來來實不來歸到洪山笑眼開今朝再
集毘盧寺大地山河讚善哉良久曰好大眾且道讚
箇甚麼不是等閒切須薦取只如山僧往還七千里
離群十箇月是有去有來耶無去無來耶若道有去
有來眼中著楔若道無來無去腦後添釘畢竟如何
理會卓拄杖一下云萬古長空風月在一回相見一
回新。

臘八日上堂凡夫實謂之有聲聞析謂之無緣覺謂
之幻有菩薩當體即空且道世尊悟得箇甚麼一僧
云正是時師云是甚麼時進云謾和尚不得師打云
豈止差了一度一僧云有甚奇特師打云莫道不驚
華又一僧云時節若至其理自彰師云如何是自彰
底理僧擬議師打云花須連夜發莫待曉風催乃云
一九與二九相逢不出手三九與四九騎馬冰上走
正當今日又且如何釋迦老子一場沒興何故半夜
三更不點燈拈得鼻孔打失口。

仰山順弗和尚率兩序入山設齋請上堂僧問如何
是奪人不奪境師云雪下少人行如何是奪境不奪
人師云孤舟獨自橫如何是人境兩俱奪師打云識
得木上座也未如何是人境俱不奪師云賓主相逢
闔院忻乃云光山一路曲磴千尋溪深水急壑聳雲
凝風雷有時動蕩日月交互升沉燒榾柮火煮野菜
根終朝飽食噇眠齒牙縫裏不曾咬著佛法兩字這
等無慚愧漢只好向無人煙處緊靠枯藤不意法兄
和尚降重荒山直得林泉起舞蓬蓽生輝正所謂大
人境界遇達者以恢揚格外機關待知音而顯露不
見谷泉訪慈明于福嚴云片雲橫谷口道人何處來
泉云夜來何處火燒出古人墳明云未在更道泉作
虎聲明打一坐具泉推明就坐明亦作虎聲泉云我
見七十餘員善知識惟師繼得臨濟宗風大眾二大
老恁麼相見雖則進以禮退以禮共扶臨濟綱宗仔
細看來未免忉怛某與仰山和尚相見握手一笑而
巳且道與古人相去多少驀拈拄杖卓一卓云主賓
坐立無回互格外知音更有誰。

除夕示眾曰三百六十日年光忍浪擲新舊作何顏
請君為指出僧便問如何是不落新舊底面目師云
春來岩谷花千朵冬至乾坤玉一團乃曰一生參學
只看今日參要真參悟要實悟徒尚口頭終無利益
今時學者說不至此爾等切宜深慮及此正當今日
如何委悉嶺外聲聲鑼鼓鬧家家門首夜燒錢。

元旦陞座僧問昨日舊年尾今朝新年頭新舊即不
問頭尾是如何師打云拄杖子今日開封進云恁麼
則萬象回春也師又打云龍得水當添意氣虎逢山
合長威獰乃曰新年頭佛法有釋迦老子徒開口新
年頭佛法無維摩何必口盧都驀拈拄杖云惟有者
上座不屬新不屬舊不屬有不屬無不帶枝柯天然
條直雖存節目豈借名言只因新年頭人事冗煩於
半睡半醒之間人間天上東土西乾挈挈波波周行
一匝忽地撞著安樂山神伸手把住云汝與佛祖為
師要作人天標榜無端亂走圖箇甚麼是為佛法而
來耶是為世法而來耶若為佛法來一切諸法由汝
建立何必沿路之遶若為世法來是法住法位世間
相常住曷用又來至此拄杖子被這一問直得無言
可對無禮可伸滿而慚惶通身愧竦依然回到山僧
手裏穩貼貼地不敢則聲山僧今日朁他出氣遂卓
拄杖云宇宙撐來須汝力門庭扶起藉誰功拽拄杖
下座。

仰山頗弗和尚六旬誕辰請上堂僧擬出師以拂子
截住云住住既是家裏人那肯說客話縱饒問似普
慧雲興答如普賢瓶瀉亦未當諸人本分事在曹溪
路上二株嫩桂婆娑承其蔭者雖有多士天山門下
兩座靈峰峭拔造其巔者能得幾人血脈綿長兒孫
烜赫若論不才奚當是選蓋因客聽主裁遂致轉身
就位既到今日說箇甚麼即得菩提涅槃真如佛性
祖意教意是我從上諸祖颺在磕𢶍堆頭底糞穢主
賓棒喝玄要綱宗是我祝聖和尚尋常煎過的藥渣
忽起身顧左右云大眾還會麼光山有箇倒數花甲
底句子奉祝長兄和尚良久卓拄杖一下云一歸不
須歸其法故不立便下座。

山主劉瑞甫居士轉般若藏經請上堂一信斯門證
入深無邊罪業悉水清頭頭法法皆營善火裏蓮花
色更新瑞翁居士與予素昧壬子仲春予自江南至
此一見便能信人至誠不息無善弗為至丙辰秋樂
施此山建立十方道場用嚴滿門福慧漸次營繕將
成寶坊仍就本山延請禪流轉般若經以作將來菩
提智種為千生不昧正因不聞經中云若有人聞此
章句能生信心以此為實當知是人不於一佛二佛
三四五佛而種善根巳於無量千萬佛所種諸善根
又云一切諸佛及諸佛阿耨多羅三藐三菩提法皆
從此經出遂擊案召眾云畢竟如何是此經釋迦老
子說到者裏瑞甫居士信到者裏山僧舉到者裏諸
人誦到者裏因甚只是不會其或根器未醇一時難
於領略卻請大眾從頭念過。

大殿上梁上堂這一片地其來久矣無高無下無黨
無偏三世諸佛於此出身歷代祖師于中建立大眾
切須薦取莫待蓋覆將來其或不然別架層空樓閣
去也驀拈拄杖卓一卓云為棟為梁為柱石當軒大
座喜抬眸法幢高豎毘盧頂自有千峰拜下頭。

師於丙辰春王六日居興化山房閉關高臥杜絕塵
緣時因風鶴眾皆驚散師若不聞僧俗不忍棄去至
七月十八日悅吾王居士子正劉居士子良謝居士
新景李居士暨合縣眾等排闥而入堅請出關且曰
佛祖大任靖退小節古人有語師豈忘之耶師不獲
巳從其所請二十日瑞甫劉居士偕男起仲平山季
璇全施古菴基一支荒田數畝永為香火之貲用嚴
滿門福慧師欣然受之於本月廿六日入山誅茅在
南雲之東南隅去城三十里曰西水之煙竹隴群巒
疊翠景物無涯勢若毘盧特起列如千佛臨筵氣鍾
舜帝之九嶷脈續神農之舊地砂明水秀虎踞龍蟠
萬有承趺重重無盡師命名曰放光山毘盧寺并以
偈誌用垂不朽偈曰地脈來由鍾帝里天城環拱獻
優曇柴乾水便堪客錫徑僻人頑且放憨勢拔千峰
攀莫及昭回萬象僅同參綿綿化母承趺座法地清
寧眾物安。






楚林禪師語錄卷之一(終)

楚林上睿禪師住郢州潼泉山法興禪寺語錄卷之
二
侍者等記錄

庚申歲五月廿日師於武昌東嚴受景陵護法吳延
皋居士同胡勉齋徐穆峰二居士暨雲杜紳衿諸山
碩德木寺耆宿請住郢州潼泉山法興禪寺六月望
日入院。

三門入門句子一踏齊開機關活潑驗盡方來。

佛殿靈山一會猶在今古成群作隊玉毫光燭萬八
上金色雲敷三千界。

伽藍一回付囑千載威靈惟嚴惟護乃聖乃神。

祖師九年面壁鈍置兒孫一花五葉天下欣欣。

影堂拈香云有一瓣香不肯妄自燒卻何以冤有頭
債有主便爇。

據室撗掗拄杖云用獅子爪牙的那容翻躑縱象王
威猛的正好鉤錐天下衲僧一一須從者裏按過始
得卓一卓云有意氣時添意氣不風流處也風流。

上堂拈香云盤根錯節聲價難酬爇向爐中供養
始祖釋迦文佛祝延
今上皇帝聖躬萬歲伏願八方歌有道四海樂無為
次拈香云遇賤則價重須彌遇貴則分文不值信手
拈來供養飲光以下乃至開山繼席遞代重興諸祖
悲願洪深咸資恩力此一瓣香千枝競秀奕葉傳芳
爇向爐中奉為當期請主諸大護法各山耆宿諸大
導師常為濟世津梁永作扶宗柱石末後拈香云根
如木石一任東拋西擲葉似雲霞隨處呈祥布彩本
自現成那堪造作爇向爐中供養九座道場十回說
法前住此山上俞下昭先老和尚用酬法乳歛衣就
座則文大師白槌云法筵龍象眾當觀第一義師云
百雜碎了也莫有向未舉槌巳前承當者麼請出相
見則文大師問雷音乍聽法雨先霑勗初一機請為
宣示師云祖禰不了殃及兒孫則云先師汙血慶獲
重光師云時危全賴弟兄賢則云恭惟和尚起居萬
福師隨聲喝云爭敢囊藏獨善僧問人天普集乞師
垂示師云兩眼對兩眼進云悟則事同一家不悟則
萬別千差是否師云你立地在甚處進云千江有水
千江月萬里無雲萬里天師云鏡裏看形覓總無水
中捉月怎拈得僧問提臨濟綱宗秉天山正令擊節
當陽請師舉唱師云日輪正卓午乃云潼泉水遠鐵
壁峰高面迎紫氣層層背負青山朵朵法隨法行法
幢隨處建立象王回顧處花落重岩師子返躑時草
迷古路提持向上宗乘展演衲僧巴鼻從前既有榜
樣向後別展規模此山自孤標初建諸祖重興歲月
遷訛門庭冷落然而仲舒橋一隊來一隊去度驢度
馬趙州柏一枝東一枝西打雨打風人法境交加聖
凡情透露主賓玄要理事正偏獨脫無依的自然透
頂透底情存向背的安能絕毫絕釐拈拄杖云若要
此話大行須還者箇上座卓一卓云動地聲光千古
在潑天門戶一時開復結槌云諦觀法王法法王法
如是。

次日武昌洪山潤堂和尚請上堂法興打鼓四大部
州同參洪山設齋潼泉寺裏陞座袈裟蓋覆乾坤缽
盂囊藏日月諸仁各各有灶門樣張口要且無啟處
有板門樣雙腳要且無行處若向者裏開得口行得
步少間隨例餐䭔子若開不得行不得也終少他一
分不得何故不見道是法平等無有高下復喝一喝
乃舉法燈和尚云山僧本欲深棲巖竇隱遁過時只
緣先師有未了公案出來為他了卻睿也愚拙祗合
深棲業緣逼拶將來到處把茅隨分不敢露布胸襟
今承京景鄂渚緇白高賢命住此山展轉湖湘滇蜀
別無他意亦因先師有則未了公案也索為他了卻
且道先師公案作麼生了卓拄杖云斷金義在須同
調齒鏃機存賴後賢下座。

立兩序上堂潼泉深邃地原高四海群賢伴寂寥痛
念祖庭秋晚日剎竿扶起在今朝所以云光揚法會
要是其人建立化門必資作者楊岐兩箇燈盞昭著
千古保壽一片生薑辛辣萬年展兩手云三世諸佛
無不於此用心歷代祖師無不於斯竭力始終不易
可以攪長河為酥酪表裏一如可以變大地作黃金
起身拱手云伏望眾慈咸相贊化。

誕先監寺復一勵行二副寺請上堂即心即佛頭上
安頭非心非佛離波求水不是心不是佛不是物無
繩自縛深慨近世禪流總不識些子好惡守著箇定
相門頭以為極則腳跟下終朝煙雨濛濛直饒當門
按口寶劍與伊斬斷命根一一教伊向父母未生前
相見若總不聽教詔大有地頭安頓此人在惟有雪
珠床上申頭縮項的與賣生薑漢子聚首商量也甚
奇怪解道近日湖南鹽貴米賤到處叢林杓大碗小
拄杖子不在苕帚柄聊與三十何故且放此話大行
竟陵廣德聶善人五旬誕後請上堂一舉四十九先
行不到五十以學易末後太過無量壽王隨處安樂
二六時中莫亂斟酌聞聲不是耳與觀音同一耳聞
見色不是眼與文殊同一眼見分別不關心與普賢
同一心知處處超情越格頭頭接物利生說箇五百
一千大似持螺添海棒土培山只如應時慶讚一句
作麼生道夏未桃方熟秋初日正長。

為懷亮院主除靈小參青山矗矗綠水濯濯郭公郭
公姑惡姑惡天恁高地恁博何處可存元字腳四方
八面絕遮欄誰肯無繩自纏縛只如獨脫一句又作
麼生桑田滄海渾閒事六月山房冷似冰。

晚參師問世尊不說說迦葉不聞聞巳前事如何眾
著語不契請代語師曰十八女子不穿裙眾亦不會
遂頌曰十八女子不穿裙深宮靜夜少人行玉容寂
寞欄干倚無限相思話不成。

小參舉臨濟上堂曰赤肉團上有一無位真人語畢
師曰臨濟雖善作竊收放自如檢點將來也是驢前
馬後。

晚參舉臨濟如今更思一頓誰為下手因緣師曰人
人盡道臨濟乃握閫外威權者僧未具透關眼目殊
不知只消者僧道箇某甲下手臨濟便膽戰心驚手
忙腳亂。

小參結冬來半月了半月前不問你半月後道將一
句來一僧云待某甲禮拜和尚師便打一僧曰山門
前佛殿後師云前後一齊收僧便喝師便打乃曰山
門前佛殿後向上向下全提半提正法眼藏涅槃妙
心德山棒臨濟喝是什破草鞋總拈置一壁畢竟如
何歸堂吃茶。

開爐曰星沙南雲毘盧監寺毓秀同兩序率南雲眾
檀護辦齋請上堂拈香祝
聖畢復拈香云此一瓣香慣自寒灰發燄常從暗裏
抽條能與佛祖為儀型能與人天作津梁第三回拈
出爇向爐中供養報國堂上不識冷暖的嘯堂老和
尚用酬法乳維那白槌竟問祖席蕭條慶幸重開生
面選佛場中幾人得力師云大家出隻手進云萬象
森羅明明歷歷如何是沙門眼師云瞎進云好手手
中呈好手師云沒這閒工夫乃云爐韝宏開鉗鎚惡
辣鋾鑄聖凡揀選材器主賓相見須辯端倪驀劄翻
身誠非細事不見道大凡舉唱宗乘一句中具三玄
門一玄中具三要有權有實有照有用時當像季人
多乾慧那能入得這般門戶潼泉這裏祗用一箇筋
暴暴骨稜稜生鐵鑄就的拳頭放開則和泥合水從
汝點頭捏聚則大地無門佛祖乞命不捏不放通袖
過時於此明得正是塗中露布於此不明未具參學
眼在越格高流如何話會卓拄杖一下云臥龍纔奮
迅丹鳳便翱翔。

小參舉黃檗普請鋤地因緣畢師曰維那扶起有主
有賓臨濟道諸方火葬我者裏活埋倚勢欺人黃檗
便掌也是不奈船何打破戽斗。

晚參舉臨濟上堂曰有一人論劫在途中不離家舍
有一人離家舍不在途中阿那箇合受人天供養師
曰途中家舍家舍途中臨濟小廝兒只具一隻眼若
人緇素得出合受人天供養如其不然滴水難消。

晚參舉臨濟上堂赤肉團上有一無位真人語畢乃
曰臨濟大似阿修羅王托動三有大城藏入藕絲孔
中者僧膽大心麤也能衝鋒直入惜乎將成九仞之
山不進一簣之上待臨濟纔恁麼道即便呵呵大笑
臨濟縱有長處也須滿面慚惶。

上堂舉世尊初生一手指天一手指地周行七步目
顧四方云天上天下惟吾獨尊雲門云我當時若見
一棒打殺與狗子吃貴圖天下太平師云有者道知
恩方解報恩有者道只有定亂之謀而無出身之路
者一隊漢正眼看來大似掉棒打月雲門棒雖行還
知自巳過麼。

新開鐘板示眾云新鉗鎚舊爐韝火星迸處眼疾手
快於第一槌下荐得渾剛打就於第二搥下荐得生
鐵鑄成於第三槌下荐得迥無背面於中要選一員
為首座若人檢點得出不妨兩手分付。

當晚示眾垂問潼泉一派浪急源深瓔珞撩天珍珠
撒地魚龍莫喻鶯鷂難窺作何方便得與法興相見
久無眾出師云萬古碧潭空界月再三撈摝始應知
起精進七小參拈拄杖卓一卓喝一喝曰德山入門
便棒立地要你搆去臨濟入門便喝鏟地要你會去
見汝諸人不會卻入露柱去也汝更擬議思量帶累
山僧在汝腳底又喝一喝。

上堂問正值嚴寒又逢冬至如何是應時及節的句
師云今日上堂進云昨日雨今日晴明甚麼邊事師
云忙煞闍黎僧便喝師云閒煞闍黎問五葉芬芳即
不問潼泉一派事如何師云不到滄溟勢不休進云
大開爐韝鍛煉聖凡祗如不受煆煉的衲僧如何接
待師云千鈞之弩不為鼷鼠而發進云百匝千重如
何施設師提拄杖云一一在臨時進云恁麼則腳跟
點地去也師便喝問如何是隨波逐浪句師云你問
我答進云如何是函蓋乾坤句師云無你出頭處進
云如何是斬新條令句師云禮拜了退進云早是晴
梅香撲鼻一天春色滿皇都師云大好一聯詩乃云
恁麼恁麼金勒馬嘶芳草地不恁麼不恁麼玉樓人
醉杏花天不恁麼中卻恁麼芳草地嘶金勒馬恁麼
中不恁麼杏花天醉玉樓人於此明得落霞孤鶩齊
飛於此不明秋水長天一色喝一喝云千溪萬派源
頭活不到滄溟勢不休復舉洛浦見夾山不禮拜叉
手而立山云雞栖鳳巢非其同類出去浦云自遠趨
風請師一接山云此間無老僧目前無闍黎浦便喝
山云住住切莫草草忽忽雲月是同溪山各異坐斷
天下人舌頭則不無闍黎怎教無舌人解語浦佇思
山便打師云洛浦只解慎初不能護末他既雲月是
同我便溪山各異愁甚無舌人不解語才見夾山恁
麼道便與掀翻禪床豈不光前裕後潼泉恁麼道你
道還肯諸方麼。

小參滴水冰生三世諸佛無出頭分惟有普賢菩薩
略較些子汝等諸人向什處摸索一僧出云日出後
看師打云一場懡㦬一僧云竹密不妨流水過山高
豈礙白雲飛師云普賢菩薩在甚麼處僧擬對師打
云眼見如盲僧便喝師又打云口說如啞乃云眼見
如盲口說似啞擬問如何劈頭便打白日青天之乎
者也。

上堂舉臨濟道有時一喝如金剛王寶劍有時一喝
如踞地獅子有時一喝如探竿引草有時一喝不作
一喝用師喝一喝云且道者一喝是金剛王寶劍是
踞地獅子是探竿引草是一喝不作一喝用師召眾
云還有道得者麼如無山僧自道去也便喝。

小參􂸨􂸨鳥􂸨􂸨鳥終朝兀兀栖煙島腳下魚行總
不知耽耽只視池塘草守到天昏地黑時空腹高心
飛去了知他何處是歸林前路茫茫添懊惱知是魚
形是蚌形傷哉惜哉如何好好好好爭免山禽舌噭
噭。

早參僧問如何是空如來藏師云道什麼如何是不
空如來藏師云念千念萬如何是空不空如來藏師
豎起竹篦云你喚這箇作甚麼舉祖師云第一句薦
得堪與佛祖為師第二句薦得堪與人天為師第三
句薦得自救不了師云恁般說話皆為慈悲之故有
落草之談山僧且不然第一句薦得好肉剜瘡第二
句薦得捏目生花第三句薦得簸土揚塵舉起也天
回地轉放下也海晏河清不舉不放畢竟如何一眾
默然師曰蝦蟆窟裏打坐。

早參今朝三月一光陰真可惜春山遠若眉春雨濃
如汁春日不曾晴春色從何覓卓拄杖一下云潦倒
靈雲見不全桃花幾陣空狼籍。

因雪上堂千峰捏聚萬派凝流烏獸戰兢兢飛走迷
路魚龍活潑潑騰躍無門釋迦老子飲氣吞聲文殊
普賢藏身露影觀世音菩薩大慈悲菩薩雖有熱肚
腸嘴也沒處插拈拄杖云惟有這上座略較些子且
道這上座有什長處卓一下云日出後看。

竟陵晞翁吳護法遣使為先和尚送塔金入山上堂
問我手何似佛手師云終日拈香運帚我腳何似驢
腳師云高低步步踏著人人有箇生緣如何是某甲
生緣師云我知你是齊昌人僧禮拜師云三段不同
今當第一乃云江月照松風吹永夜清霄何所為釋
迦示寂露雙趺于擴外到底婆心未歇臨濟垂死滅
正眼于驢邊至今毒氣猶存丈夫氣概合如斯吾師
但唱雪花飛渾身骨肉冷如銕不遇知音不解頤以
兩手呈書顧眾云祗這箇便是知音一切成現不用
周由者也孰效代宗索樣國師胡亂指呈帶累後代
兒孫湘南潭北描畫難成至令琉璃殿上果無知識
汝等要見無縫塔麼良久云佛祖於中藏不得天人
萬古共瞻依。

師在塔頭同野潛居寧運機三大師圍爐行者以手
過茶遂戲之曰箇是一夥不上臺盤的漢因而為題
各各衝口說法師云阿哥不上臺盤諸弟何由見客
大丈夫豈肯畏刀避箭一齊推向堂前播弄一場家
醜舉盞云箇盃茶幾人吞吐得下若非咽喉龍侗舌
覆梵天的漢子鮮能知味遂撲碎盞子。

比丘戒期竟陵圓智一念二道人設齋請上堂問寶
座當軒即且置今朝說戒事如何師云一超直入如
來地進云高沙彌不登壇便云具足憑何道理師云
是伊不借他人力進云必定得何三昧師云東廊上
上西廊下下進云現前新戒與高沙彌還有優劣也
無師云優則總優劣則總劣進云不優不劣又作麼
生師便打云與汝羯磨竟乃云滴水冰生風高月冷
黑漆拄杖未嘗騰踏諸方碧眼胡僧終日圍爐瞌睡
那來佛法二字涴人胸臆今因圓智一念二道人揮
金辦供請陞此座擊拂子云他既家珍托出我當寶
藏洞開名香萬品先抱旃檀大寶千般必求如意得
之者戒不持而自潔行不修而自圓以之報君親則
祚壽彌昌以之廕子孫則福德綿遠為無為益無益
梯航九有津濟四生皆出乎當人固有初非假於他
術也山僧恁麼道巳是花鋪錦上拄杖子更要多處
添些隨卓一下云香國持來飯一團馨香百味力充
然大乘即此為前導海口難將福德宣。

葛八菩薩戒期安陸府三閒穎石二闍黎同合郡諸
山並卓居士設齋請上堂師云內不放出的固守珍
奇外不放入的耽著嬉戲從來不隔絲毫特地關山
萬里依他門戶傍他牆不曾踏著逕截路不見釋迦
老子於今日夜睹明星忽然大悟便云奇哉一切眾
生皆有如來智慧德相蓋因妄想執著不能證得汝
等還曾恁麼一回也未如或不曾山僧為汝指出第
一不得情存聖解第二不得語滯凡情第三不得奇
特商量第四莫行半懷常實第五不得總不恁麼第
六不得夾帶將來第七不得錯過目前第八不得認
著自巳出得如許閒門破戶自然踏著通天大路便
與三世諸佛歷代祖師把手同行一花一國土一葉
一釋迦主伴重重十方普會遂高聲喝曰更有殊途
異轍者吾弗信也。

立春小參蟄戶未開龍隱深潭護彩韶華初轉鳳回
大地舒光一句了然千途頓徹萬卉芬芳時化母何
嘗用力眾流截斷處環中豈是停機花生峻嶺香散
幽嵒處處和風拂面人人常光現前覿體無私那容
避諱莫守閒田荒草自然應節及時正當今日又作
麼生驀豎拂子云春色滿園關不住一枝紅杏出牆
來。
楚林禪師語錄卷之二(終)

楚林上睿禪師住郢州潼泉山法興禪寺語錄卷之
三
小師等記錄

示眾至道無難惟憑息見祗此息見二字是斷生死
根株底刀子何以你若不作生死見何處得有生死
來有般底認著未開口巳前是主開口後是賓既認
著未開口時是主豈不是死見認著開口後是賓豈
不是生見未開口巳前無問無答無見無聞豈不是
屬無巳開口後有問有答有主有賓豈不是屬有若
恁麼分別有無俱在生死全張正落在斷常坑裏如
何叫做了生脫死我且問你未開口巳前賓在甚麼
處既開口後主在甚麼處正恁麼時莫是賓主歷然
麼若你何者是你自巳莫見恁麼道便云二邊俱不
著中道不須安逢人便喝逢人便打謂之洒落不認
物又將古人卻物為上逐物為下之句為証若恁麼
二邊中道總成心外之法汝所認者即是法外之心
轉見不堪不見退翁師祖道要去佛見莫以靜處為
是要去眾生見莫以鬧處為非所以我去歲在毘盧
除夕曾作偈示蘊書記曰日日日是三十日時時時
是未生時今日大年三十日來朝元旦拜年時還會
麼如不會只須自著精彩別人替你不得莫只認名
認相認言語古人只叫你體會大道不曾叫你認著
一切轉加生死須知師家一言半句借路逕過他不
作箇解會他不將實法繫縛人潼泉恁麼道巳是惡
口罪過不少言多則去道遠矣待汝打破蔡州城殺
卻吳元濟時再來與汝商量久立珍重。

除夜兩序請上堂舉北禪賢禪師小參云年窮歲盡
無可與諸人分歲老僧烹一頭露地白牛炊黍米飯
煮野菜根燒骨柮火大家喫了唱村田樂何故免見
倚他門戶傍他牆剛被時人喚作郎便下座歸方丈
至夜深維那入方丈云縣中有公人勾和尚禪曰作
什麼那云道和尚宰牛不納皮角禪遂捋下頭帽擲
在地上那便拾去禪跳下禪床攔胸擒住叫云賊賊
那將帽覆禪頂曰天寒且還和尚禪呵呵大笑那便
出去時法昌為侍者禪顧昌云這公案作麼生昌云
潭州紙貴一狀領過師云北禪私宰耕牛惹人聒噪
雖然膽潑未是好手若無一箇頭帽不知將底完事
潼泉這裏年窮歲盡亦無可與諸人分歲只是煮瓔
珞粥烹野菜根大家喫得飽鼻鼻地彼彼山中人共
說山中話雖然有頭水牯牛從不曾將眼覷著任他
山頭山尾溪東溪西有時耕雲犁雨帶水拖泥有時
高臥煙霞藏頭歛尾不須照顧那假鞭繩擊拂子高
聲召眾曰還見麼頭角崢嶸芳草地皮毛交互月明
中便下座。

安陸府三閒闍黎元旦設齋請上堂拈香祝　聖畢
就座舉香嚴閒禪師曰去年貧未是貧今年貧始是
貧去年貧猶有卓錐之地今年貧錐也無洞山文和
尚曰去年富不是富今年富始是富去年富祗有一
領黑黲布褊衫今年富添得一件百衲山水袈裟歲
朝抖擻呈禪客實謂風流出當家師云二大老一人
誇富一人張貧彼此異趨互分途轍潼泉也不富也
不貧天高地厚日月齊明祗餘一頂袈裟在遞代相
傳無舊新信手拈來撩亂搭忍辱柔和似不曾法王
寶座親登陟為祝　皇王億萬春拈拄杖卓一下曰
此是祖花孫重父業子承且道還有欣誇也無喝一
喝曰四海浪平龍穩睡九天雲盡鳳高騰。

辛酉人日毘盧瑛監寺設齋請小參舉雲門道直得
盡乾坤無纖毫過患猶是轉句不見一色始是半提
更須知有向上全提時節作麼生是全提的句一僧
云不得春風力怎見百花香師云猶是轉句一僧云
掀翻海嶽求知巳撥轉乾坤見太平師豎起拂子云
試向這裏撥看僧一喝師云何曾撥得一僧出禮拜
歸位師云大似真乃曰瑛監寺去歲發心欲於元旦
辦齋山僧不許初二初三亦不許那至人日昨夜知
客來報明日要請上堂山僧曰我這裏正徹困上甚
麼堂再乞不巳許他小參一夜思量無啟口處至早
粥後供過童子謂曰巳掛小參牌了也我曾問副寺
師如何是小參寺曰吃粥如何是大參寺曰吃飯山
僧道只恐不是玉是玉也大奇乃問童子汝作麼生
會童曰是真底山僧便劈面一掌童忙然山僧叱曰
去童便珍重去且道淆訛在甚麼處於此明得全提
半提自知下落乃至德山棒臨濟喝柏樹子麻三斤
乾矢橛俱胝指石鞏弓一一如觀掌果於此不明咫
尺之間何啻千里萬里復舉本仁禪師上堂曰老僧
尋常不欲向聲前色後鼓弄人家男女何故且聲不
是聲色不是色僧問如何是聲不是聲仁曰喚作色
得麼如何是色不是色仁曰汝喚作聲得麼僧作禮
仁曰且道為汝說答汝話若向者裏會得有箇入處
師拈拄杖卓一下云機輪轉處誰堪委縱是張良恐
損神又卓一卓下座。

如城托缽小參舉阿難入廛托缽世尊曰當依七佛
儀式阿難問曰如何是七佛儀式世尊喚阿難阿難
應諾尊曰托缽去師舉畢乃大咳一聲眾罔措復曰
若更問如何是七佛儀式待歸來時為汝說破。

普度寺西印闍黎領周新宇唐玉卿嚴美吾袁玉林
居士設齋請上堂師曰有情之本依智海以為源含
識之流總法身而為體識得此體聖凡一體識得此
源河海一源其或不然未免為蛇添足去也拈拄杖
卓一下曰男兒自有衝天志不向如來行處行。

解制上堂問東風拂盡凍雲天春在枝頭眾鳥喧百
匝千重即不問衝關奪角請師宣師云一任輕帆過
洞庭進云教中道若謂如來有所說法即為謗佛和
尚即今是有說耶無說耶師豎起拂子進云恁麼則
嘗憶江南三月裏鷓鴣啼處百花香師云且緩緩乃
云今朝正月半打鼓普請看一日三上堂分明呈舊
面露柱掛燈籠山門穿佛殿嶺梅造次開池水斟酌
泮萬別與千差吾道一以貫拈拄杖卓一卓云放出
南山白額驚散狐狼野干拈拄杖下座。

慧明大德為師亮如五旬誕辰請陞座喝一喝曰於
此明得其壽也廣其德也隆其福也厚其孝也至三
世諸佛無不於此度生歷代祖師無不於此說法天
下老和尚無不於此建立宗旨乃至接引後昆老幼
貴賤男女僧俗無不於此立命安身受用自在一切
智智清淨無二無二分無別無斷故釋迦老子說到
這裏巳是隨波逐浪山僧不妨多處添些擊拂子曰
雲外巳來硃頂鶴庭前久立翠髯松。

竟陵廣德聶善人請陞座觀自在菩薩行深般若波
羅密多時照見五蘊皆空五蘊空處用無盡用無盡
處力有餘力有餘處生死滅生死滅處眼中楔眼中
既不容楔則無戲論之法亦無驚異之談湛寂虛凝
了無依倚雖居塵勞火宅恒修般若正因雖處窮谷
深山不捨度生之念一毫頭上分身萬象叢中獨露
一為無量無量為一大中現小小中現大上合十方
諸佛同一慈力下合一切眾生同一悲仰雖然如是
要且不是衲僧行履處且如何是衲僧行履處以拄
杖架肩云楖栗橫擔不顧人直入千峰萬峰去便下
座。

辛酉仲春十三日為先老和尚小祥陞座拈香曰此
一瓣香以萬丈廬山為其始高厚莫及以千仞黃鵠
為其終寬廣有餘爇向爐中供養孤危不立道出常
情嘯堂大和尚歛衣就座曰去年今日實不去捻指
光陰三百日今年今日實不來相將攜手上花臺殷
勤報與諸禪客現成面目莫疑猜作麼生是現成面
目良久曰萬古長空風月在一回相見一傷神。

竟陵紫芝菴又唯襄仁二當家同非隱法師設齋請
上堂乃云窮玄究妙徒費精神向上提持望空啟告
二途不涉誰是知音棒喝交馳難為作者直饒迦文
始祖四十九年橫說豎說廣說略說頓漸偏圓秘密
不定皆為逗機之談未是真實之說遂拈起拄杖曰
看看偏也圓也頓也漸也是秘密是不定隨卓一卓
三段不同收歸上科。

上堂拈拄杖卓一下云恁麼會得正是眼中撒沙耳
裏注水不恁麼會亦如敲冰索火緣木求魚潼泉恁
麼道何異身外尋身夢中說夢誰知道無迷悟發證
由師運萬行之因華嚴一身之極果或尋師於窮谷
或禮友於市廛循途覺尊漸進知尊直須燒卻青龍
鈔始解呵佛罵祖不惜桶底脫自然蓋地函天乃大
喝一喝云還會麼出群本是英靈漢敵勝還他獅子
兒。

晚參六祖云非風動非幡動仁者心動曾覺云非心
動師曰既非風幡心動畢竟作麼生動一僧云現成
行貨不欠分文師展手云布施一文來僧禮拜師打
云元來將不出良久乃曰非風動非幡動等閒藉沒
空王俸是風動是幡動蛇死從來須活弄曹溪路上
覓疏親勸君莫作辰朝夢喝一喝曰前路艱危伏惟
珍重。

丙午仲夏雲南沅江府駐鎮總戎王公起龍太守潘
公士秀請師就本郡萬德禪寺為四眾說三檀大戒
畢仍請陞座問答竟師乃豎起拄杖招眾曰看看自
從威音王那畔更那畔無有威音王名字卓有這箇
頭頭無礙法法全該不用思量十分成現及至拈花
微笑畫樣起模斷臂安心分枝布葉今日落在萬德
手裏了無顧惜卓一卓曰恁麼放去如天普蓋又卓
一卓曰恁麼收來似地普擎連卓兩卓曰不收不放
地厚天高全放全收天迴地轉離此四句且作麼生
承當良久乃大喝一喝云你若肩背有力盡情擔取
去復舉僧問乾峰十方婆伽梵一路涅槃門未審路
頭在什處峰以拄杖畫一畫曰在這裏師云可惜一
路涅槃門被乾峰一時畫斷不但這僧踏腳不上至
令十方婆伽梵進退無由若問萬德路頭在什處但
向他道看腳下若是眼清腳健底敢保得路便行後
來這僧舉似雲門門曰扇子𨁝跳上三十三天觸著
帝釋鼻孔東海鯉魚打一棒雨似盆傾雲門慈悲特
殺八字打開叵耐這僧依然不能入作召眾云還知
麼二大老總被這擔板漢一齊看破了也且道畢竟
路頭在什麼處咄平地上抬腳不起底有甚麼限便
下座。

晚參未跨門限早與三十巳入門來合喫多少僧才
出師便打僧一喝師又打一僧曰早巳喫棒了也師
曰把髻投衙僧一喝師曰蝦跳何曾出得斗。

上堂佛法二字匙挑不上筋攪不開風吹不入雨洒
不濕孤迥迥活潑潑取之無能捨之不得有時遍天
涯而無朕跡有時無朕跡而遍天涯不是神通妙用
亦非法爾如然脫下貼肉布衫頭頭赤體全提不坐
百尺竿頭著著渾彰大用向赫日裏崩雷晴空中走
電斷大小乘於井索錢貫塞有無漏於笊籬木杓透
聲色於聲色超死生於死生水到渠成風行草偃正
恁麼時如何受用喝一喝曰打麵還他州土麥唱歌
須是帝鄉人。

為新戒晚參拈起拄杖曰看看過去諸如來斯門巳
成就左邊卓一卓曰且向這邊立未來修學人當依
如是學右邊卓一卓曰且向這邊立現在諸菩薩今
各入圓明中間卓一卓曰且向正中立豎起拄杖曰
更有一人居何位次識得此人不但一生參學事畢
抑令戒體當處圓成便能截生死流登無為岸梯航
九有津濟四生隨擲下拄杖云佛子住此地則是佛
受用。

晚參拈拄杖扣空云敲空作響誰是知音復擊禪床
云擊木無聲徒勞側耳嚇得無位真人七顛八倒扶
也扶不起把也把不定試問諸人如何與伊作主妃
無山僧今日失利。

上堂一九與二九相逢不出手三九與四九騎馬冰
上走撞著跨虎豐干笑我衣穿露肘滿面慚惶忍不
禁急喚春光早回首柳漸舒眉桃漸開口萬卉敷榮
眾竅哮吼文殊普賢齊奔競走咄咄休奔走此身巳
在長安莫問咸陽到否。

法華寺法印闍黎五旬初度設齋請上堂乃曰初二
日巳前囫圇無縫罅初二日巳後洞達沒遮欄正當
初二日八面靈瓏十方通暢進一步日照寒光澹退
一步山遙翠色新折旋契其祖意俯仰順於時宜大
好恁麼時節何妨多處添些潼泉本色住山毫無蓄
積豎劈洞山貼秤底橫織段錦文義交加細披雲門
奉持底高飣滿盛滋味具足三世諸佛歷代祖師一
總吞吐不下山僧親從神通大光明藏來有箇方便
使天下衲僧領文義於光彩門頭識滋味於舌根之
下這般說話也是慶讚因齊祗如不落數量一句作
麼生道驀豎拂子曰清光恒遍炤天命又重新揮拂
子下座。

佛成道日說菩薩大戒景陵圓智道人設齋請上堂
黃面老人昨夜三更失卻火天明起來失卻井上大
人全無依倚丘乙巳沒處躲根爾小生孟孟浪浪何
曾知覺行者起來敲鐘伐鼓截路攔街山僧大步連
忙趕上一手和贓捉敗喝一喝云聲聞緣覺諸佛菩
薩民非水火不生活日用現行一一皆從這裏去贓
物既在你敢大膽既到公堂且作麼生判斷復喝一
喝云可知禮也。

師到德山訪山學和尚當日率武陵眾居士請上堂
問大振宗風即不問威音那畔事如何師云且過這
邊著進云水向石邊流出冷風從花裏過來香師云
那裏得者消息來僧禮拜師棒云切忌錯承當乃云
衲僧行履若片雲舒卷無心道者家風似野鶴飛騰
絕跡掀翻海岳未遇賞音掇轉乾坤欣逢知巳制毒
龍調正象有我法兄和尚提正眼振頹綱直接德山
老人某暫到來命陞此座辭既不獲只得客聽主裁
若論佛法豈肯唐突大眾乃拈拄杖卓一卓云還委
悉麼只有天在上更無山與齊。

景陵胡夫人五旬誕辰請上堂漠漠水田白鷺類之
弗齊陰陰夏木黃鸝混即知處法身無相南山翠聳
千尋法眼無瑕東海碧澄萬丈塵塵華藏莊嚴剎剎
寶王國土於斯明得自他不隔毫端於斯未明始終
不離當念祗如慶祝一句畢竟作麼生道九皋鳴鶴
聲聞遠雙桂齊榮日月長。

晚參佛之心天高地厚祖之髓源遠流長良久曰還
見佛祖心髓麼擊拂子一下自從春色來嵩少五葉
芬芳香到今。

元旦上堂拈香祝　聖畢以拂子點空曰元旦舉筆
萬事俱吉一毫端上文彩全彰百億山河花攢錦簇
湖南北龍吟霧起淛東西虎嘯風生明良歌有道喜
起贊無為雨暘時若物阜民豐使天下強項禪流人
人唱箇過頭大諾展胸懷拓機用朝宗萬派電卷千
機總在今日發其端濟其美乃喝一喝曰但願春風
齊著力一時吹入我門來。

解制玉卿蕭居士設齋請上堂諸方或有禁冬而放
夏或有禁夏而放冬雖然各取時宜未免榮枯有異
潼泉從來以乾坤為爐韝以山林作炭擊以三光為
火星以四時為鎚煆以佛祖為軌範以凡聖為淬礪
直須鎔盡規模方堪人作結時何曾雙手拽得入解
時何嘗盡力推得出縱饒恁麼擔荷得去正是搖櫓
釘樁未具參學眼在設有伶俐衲僧別資一路撩起
便行三千里外也被潼泉拄杖子穿卻鼻孔卓杖下
座。








楚林禪師語錄卷之三(終)

楚林上睿禪師住北京慈明寺一門語錄卷之四
小師悟旭等記錄

康熙二上一年壬戌五月十日師在郢州潼泉山受
島國公兵部達護法等請至癸亥四月四日同鄰城
眾護法檀越諸山耆宿迎請入院指。

山門云廣大慈門十方洞廓且喜到來步步踏著。

佛殿六載槁木死灰五時奔雷掣電雖然名貫古今
怎似一回覿面便爇香。

伽藍我無汝不立爾無我不靈驀地相逢著撫掌笑
欣欣。

祖師危坐堆堆分疏不下家裏人來何須客話。

據室諸佛出身處東山水上行薰風自南來微涼生
殿角一人如龍得水一人似虎靠山若到慈明這裏
直教一時按下何以不見道齊之以禮。

當日兵部達公護法證中設齋請上堂拈香云此一
瓣香不假栽培天然尊貴爇向爐中供養
本師釋迦牟尼文佛飲光以下諸大祖師端為祝延
今上皇帝聖躬萬歲萬萬歲滿朝文武闔國官僚祝
一人同乾坤之高厚願百辟齊日月之光輝次拈香
云錯節根盤大地傲霜枝蔭人天奉為當期請主諸
大檀護諸山和尚耆德高賢常為濟世津梁永作法
門柱石末上拈香云此一瓣香名無能名狀何可狀
有主有賓絕偏絕黨箇是第四回拈出供養黃鵠峰
前寶通堂上獻堂先老和尚歛衣敷座普明和尚臼
槌云法筵龍象眾當觀第一義師云清滴滴白寥寥
筋攪不開匙挑不土出格高流願觀勝作問答畢迺
曰道無南北遇緣即宗事少安排隨時合度坐微塵
而不窄行沙界以非寬有時獅子嚬呻春日照開芳
草綠有時象王回顧香風吹盡落花紅本絕功勳寧
存軌則驀拈拄杖曰你道因甚得到恁麼田地隨卓
一下云豈不聞我為法王於法自在復舉臨濟和尚
初住河北謂普化克符二上座曰我欲於此建立黃
檗宗旨汝二人可成禠我二人珍重下去三日後普
化卻上來問和尚三日前說甚麼濟便打三日後克
符上來問和尚三日前打普化作甚麼濟亦打師云
臨濟正令雖行未免放過一著若於珍重便行處更
與劈脊一頓免致後代兒孫向三日前後躲根新慈
明亦欲於此建立寶通宗旨料諸上座向未開口巳
前一一領得決弗以前後成禠下去上來更費山僧
氣力隨喝一喝曰但願東風齊著力一時吹入此門
來普明和尚結槌云諦觀法王法法王法如是下座。

兵部達護法證中誕辰請上堂僧問昔日南方行正
令今朝北地又重宣不居南北底請師舉示師云一
著高一著進云憑將日月為天眼托出須彌作壽山
師云一步闊一步進云恁麼則碁逢敵手方云妙琴
遇知音始見高師云誰是知音者僧作禮師便打良
久大喝一喝曰天不能蓋地不能載無量門開如意
自在柳眼細而仰窺煦日青連瑞靄桃煩嫩而常笑
春風紅映韶華龜巢蓮禁以遐齡鳳集桐花而振羽
雲飛錦段泉溢瓊膏四方仰德趨仁一出光前裕後
正當今日如何分付連喝兩喝曰好將整頓乾坤手
扶起如來正法輪。

達護法奉。

命湖廣敕封祐聖真君并酬佛德請上堂欲行千里
一步為初初步若正千里萬里一總不曾踏在岐路
無邊剎海自他不隔毫端十世古今始終不離當念
腳跟卜頓超階級心地上長放光明其中有箇漢不
居家舍不戀途中不尚名聞利養惟期濟拔含靈一
向信口道言言中節一向信步行步步通途上與十
方諸佛同一慈力下與六道眾生同一悲仰置之廟
堂則元首明而化日舒長處之帷幄則股肱良而仁
風溥遍君臣道合萬國咸寧賓主和融十方同聚有
時為如來使則定慧兼資有時秉閫外權則殺活並
運鶻眼龍睛莫能窺其作略星馳電捲詎堪擬其指
揮驀豎拂子召眾曰還會麼要識千古英雄請看現
前標格拋拂子下座。

示眾拈拄杖曰黑漆杖子不資餘力孟孟浪浪穿過
三世諸佛鼻孔既在山僧手裏你也沒量罪過我也
沒量罪過有向釋迦老子出氣不得處道得箇轉身
句此人當日日燒楓香供養伊良久曰白雲盡處是
青山行人更在青山外。

內院顧太夫人對靈小參良久召眾曰還會麼箇是
太夫人葉落歸根回身安養的時節於茲會得蓮邦
佛國驗在目前不須他覓其或未然重添註腳去也
驀豎拂子云看看曠大劫來威光赫奕覿體全真透
頂透底絕毫絕釐在境則安富尊榮在巳則謙恭慎
淑茲是太夫人之本有靡假於飾辭所以臨岐上路
撒手便行其來也如雲出岫其去也似水歸溟處生
死流驪珠獨耀於滄海踞涅槃岸桂輪孤朗於碧天
在在無情有應隨隨普現色身復召眾曰且道是什
麼人得恁翛然受用不見道無依道人是諸佛之母
便拋拂下座。

小參舉讓祖打牛打車語畢拈竹篦召眾曰畢竟打
牛即是打車即是眾著語不契請師指示師良久問
眾曰會麼眾曰不會乃云打牛也穿卻鼻孔打車也
穿卻鼻孔總不恁麼也穿卻鼻孔眾擬議師以竹篦
一齊打散。

師五旬誕辰證中護法夫人趙氏法名德正率眾檀
護請上堂拈香祝
聖畢迺曰釋迦牟尼世尊纔生下來用手指天地周
行目顧曰天上天下惟我獨尊咄七佛巳前一段人
事暴露盡矣縱有盡力維持者還蓋覆得麼雖然事
無一向隨拈起拄杖云凡夫實謂之有則被有礙聲
聞析謂之無則被無障緣覺謂之幻有則被幻惑菩
薩當體即空則被空瞞且道衲僧分上喚作甚麼隨
卓一下云扶過斷橋水伴歸明月村便下座。

維新洪公護法受職請上堂機緣不錄迺云未達境
惟心起種種分別達境惟心巳分別即不生拈拄杖
曰者箇是境作麼生分別分別與心境是一耶是異
耶到這裏正如一團猛燄觸著則燎卻面門那容你
說一說異來果能提起便知把得便用則無欠無餘
全尊全貴建法幢立宗旨父作子述綱舉目張可以
展佛祖襟懷可以挈人天命脈更有甚麼承當不盡
底要別人贊助且如何是本分一句一副肝腸懸魏
闕十分光彩耀寰區。

佛像開光啟建華嚴祝　國祐民道場兵部達護法
率眾設齋請上堂達磨不來東土二祖不往西天人
人常光現前箇箇壁立萬仞釋迦老子因甚倩人點
眼若向這裏道得一轉許汝眼光爍破四天下便可
同遊華藏世界共坐菩提道場主伴重重極十方而
齊唱圓音落落該塵剎以頓周有世界以莊嚴而為
佛事有世界以香飯而為佛事有世界以音聲而為
佛事有世界以寂默為佛事有世界以苦行為佛事
有世界以平等為佛事乃至嬉笑怒罵寂默忘言無
不皆是海印發光般若流寓以此真機以此妙用祝
延
聖壽利益檀那同沾錫土之恩共沐垂裳之化三草
二木咸遂敷榮九有四恩悉能酬報此皆一人有慶
是以兆民賴之且如何是太平無象底句喝一喝曰
四海浪平龍睡穩九天雲靜鶴飛高。

上元華嚴道場圓滿刑部唐護法設齋請上堂今朝
正月十五在處槌鑼擊鼓剔起一碗蓮燈照徹虛空
肺腑突出鬼面神頭大地村歌社舞頭頭華藏莊嚴
不用行尋墨數便恁麼去有耳共聞卻恁麼來有目
咸睹既然聞見分明那許別資一路喝一喝云沿路
惟思我看人炊飯那知燈是火遂呵呵大笑復舉王
常侍一日訪臨濟同到僧堂內常侍曰這一堂僧還
看經否臨濟曰不看經常侍曰學禪否濟曰不學禪
常侍曰經又不看禪又不學畢竟作甚麼臨濟曰總
教伊成佛作祖去常侍曰金屑雖貴落眼成翳臨濟
曰我將謂你是箇俗漢師云古今盡謂臨濟被常侍
一問直得瓦解冰消殊不知臨濟恁麼道如虎網相
似縱有爪牙管取無施展處若是山僧則又不然今
日唐護法入寺辦供如問者一堂師僧還坐禪否對
曰坐禪還看教否對曰看教如云禪非坐臥教豈名
言坐看何為山僧向他道吾今為汝保任此事終不
虛也。




* 楚林上睿禪師住北京翊教寺語錄
小師悟旭等記錄

康熙二十三年五月二十一日受達護法祖護法同
眾護法暨舊住不昧偕諸山耆宿等請入院。

山門廣大門風威德俱備門外逡巡安知尊貴。

佛殿巍巍堂堂三界獨步不有兒孫幾成話墮。

伽藍側布黃金長留白玉賣富裝貧各具眼目。

祖師總是你這隊漢佛法豈到今日不是你這隊漢
佛法豈到今日。

據室三世諸佛湧現身雲歷代祖師頻翻舌浪吐珠
玉之詞無人過價用殺活之劍誰敢當鋒新長老今
日到來那有龍韜豹略乃拈拄杖云喜得狼煙息弓
弰壁上懸。

當日眾護法設齋請上堂拈香祝
聖畢末上拈香云黃鵠峰前得來翊教堂中爇卻箇
是第五回拈出供養洪山大報國寶通堂上嘯堂先
老和尚非徒報德酬恩併要諸人知些氣息歛衣就
座藏雲和尚白槌云法筵龍象眾當觀第一義師云
第一義諦未出慈明時早巳兩手分付來到者裏早
見落七落八不可教諸人便恁散去有不厭煩瑣底
出來道看問答畢乃曰法不孤起仗境方生道不虛
行遇緣即應既無心於彼此奚有象於去來頭頭表
裏一如法法洪纖一致建法幢立宗旨緣無定屬垂
教化接方來豈用安排惟此翊教古剎是為京國名
藍上溜下穿四通八達清風朗月聽其往來土面灰
頭任彼去住戶外蒼山繞郭巳知壁立風規庭前翠
柏凌霄最好從上標格奈何呈身者眾著眼者希今
承諸大檀護敦請山僧主持斯剎重整規模且道坐
斷要津永無滲漏一句作麼生道撫掌一下云濟川
調鼎人人是握土成金事事全藏雲和尚結槌云諦
觀法王法法王法如是。

師誕後五日達翁證中護法設齋請上堂月生一上
下四維無等匹月生三千手大悲難指注月生三海
底蝦麻解指南垂釣新月無香餌分付魚龍莫放憨
封后先生忍俊不禁將六十花甲一時抖擻曰一是
一二是二三是三四是四數目甚分明從頭數不及
數不及依位次依位次有何事既是數目分明又依
位次因什數不及拈拄杖曰萬古常如白練飛一條
界破青山色便下座。

達護法證中率男洪公於七月十日請住西山圓靜
寺入院請陞座放眼泬寥棲心澄湛氣吞群象勝壓
諸方背懸鐵甕之山懷抱冰壺之水龍樓現彩鳳嶺
飛霞芙蕖涵映日之花香聞十里楊柳蕩隨風之線
翠列千株寶帶堤環魚遊兢裏仙音鳥唱樂奏林中
喬松躋躋鏘鏘怪石稜稜峭峭扶笻踏畫裏乾坤揮
麈談夢中風月逢迎絕少知愛方深歲月優遊人境
超邁且道具何三昧得此靈區驀召眾曰汝等要知
這漢真是受用麼揮拂子曰飯罷經行摩瘦腹禪餘
儔石將疏髯擲拂子下座。

護衛胡護法為太夫人禳眼災請上堂問答畢乃拈
拄杖曰盡大地是當人隻眼更有何物與汝為冤為
對卓一下云三世諸佛以此垂手歷代祖師以此安
心十地菩薩以此濟物利生千古聖賢以此齊家治
國山僧明見此事無有錯謬若更說菩提涅槃真如
解脫是將金屑著向眼裏若起貪慾嗔恚煩惱惡覺
是將瓦屑著向眼裏貴賤雖殊患害則等山僧恁麼
道也好痛與二十何故清淨眼中不合分貴分賤著
瓦著金有人見到一塵不立許你雙眼圓明擲拄杖
下座。

為既閒吳老先生設奠小參旋顧一眾曰汝等知之
乎箇是景陵晞齋吳老先生示末後全提底時節先
生才高名大德厚仁寬乃儒門之領袖亦法苑之金
湯也折節靈岩門下嘯傲楚水江頭憶自戊申秋杪
始識先生於黃鵠峰便見至誠無偽舉止有方自云
會得臨濟無多子底佛法不向棒頭取證不於喝下
承當即就一毫端上流出無礙淨光言言玉轉珠回
字字龍蟠鳳翥四海群賢想望風彩白雲乍可來青
嶂明月難教下碧天一朝能事既畢旋身安養故鄉
無生而生誓取金臺瞻佛曰無滅而滅惟留玉骨葬
人寰山僧聞而感傷設茲瓜果聊表廿年道誼特輸
一點真誠復顧兩行曰且道先生還來受奠也無豎
起拂子云三碗茗凍禪榻畔一爐香爇帝城中。

參領方護法為男保安請上堂問答畢乃曰東王布
令萬卉萌芽勃發生機誰敢欄遏遂撫掌一下云若
向這裏一眼覷定不被五形管攝那隨四序遷流三
百六十骨節八萬四千毛竅皮病髓病一時去盡放
曠於紅塵堆裏優遊於錦繡叢中為無所為益無所
益梯航九有津濟四生捷若轉丸易如反掌雖然此
猶是功勳邊事若到父子至親更不資於餘力良久
云白雲千古抱青山為雨為霖終不竭。

佛誕日彌勒巴護法德寬兵部達護法證中度僧本
街眾檀護率眾善姓請上堂乃云舉一不得舉二放
過一著落在第二周昭王二十四年甲寅四月八日
護明大士於兜率宮中降生淨飯王家才出母胎一
手指天一手指地周行七步目顧四方云天上天下
惟吾獨尊正當恁麼時早是弄一解險知他落在第
幾策素馬以騰空詣青山而斷髮夜睹明星廓然大
悟曰一切眾生各各具如來智慧德相但因妄想執
著而不證得捏合將來又誰知他是放過是不放過
及至四十九年說青道黃教壞了人家多少男女身
上出水身下出火燒煩惱薪殺無明賊又誰知他是
黑業是白業二千年後猶有人焉不忘付囑舊案翻
新買子為僧續佛慧命若不是多生智種深培一向
靈根夙植安能於此世界中幹此不急之務耶山僧
得得上來證明斯事一等是箇時節難免這杓惡水
提起拄杖云眾中莫有迴避得及者麼卓一卓曰將
此深心奉塵剎是則名為報佛恩。

付東旦旭西堂上堂師震威一喝復顧左右曰的的
沒量大人方堪荷擔此事若於一切機境上有系毫
佛法現前便不無驚異下劣之見勞他長者脫珍著
弊何堪何堪不見百丈再參馬祖始到三日耳聾黃
檗聞而吐舌臨濟中路起疑末後喫棒方解燒卻翁
翁禪板乃至棒下無生忍臨機不見師道出常情泥
塗設拜從古至今一隊老宿等是這箇時節就中卻
有奇特各具如斯眼目方能開鑿人天光大師門統
持祖道所以云承當恁麼事還須恁麼人若是恁麼
人何愁恁麼事乃拈拄杖卓一卓云盡情多漏泄分
付旭西堂。

參領色護法法名照埋請為令弟阿達哈番噶而薩
法名德珪對靈小參古德道虛空有體須親證淨業
無門莫妄修師咄云且置一壁莫要礙塞殺人一拳
拳倒黃鶴樓一踢踢翻鸚鵡洲有意氣時添意氣不
風流處也風流自然水到渠成風行草偃出沒死生
轉換凡聖說甚麼虛空體證與不證淨上門修與不
修德珪護法自見山僧之後尋常留神於喜恕哀樂
未發以前啟手足時翛然自在損館之後巳經四七
敦請山僧舉揚此事隨驀揮拂子云會麼鐵輪天子
寰中敕帝釋宮中放赦書拋拂子下座。

達門趙氏夫人法名德正五旬初度請上堂拈起拄
杖云天高地厚卓一下云海闊山遙苟非具足神通
者不能於中飛騰自在見色則被色礙聞聲則被聲
沉百匝千重左兜右搭直須高提寶杵擊碎塵籠緊
握霜鋒割裂愛網方能如鳳翥丹霄鶴沖銀漢所向
空闊乃得安閒山僧今日因達門檀越趙氏夫人五
十誕辰飯僧請法現前一眾禪悅法喜既巳充滿身
心翊教山僧鼓舌搖唇將底酬償檀施乃合掌云端
坐受供養施主常安樂。

常護法同母趙氏法名照中請為夫人對靈小參藏
身處沒蹤跡幾回花落幽窗沒蹤跡處莫藏身瞥見
雲橫古路卓拄杖曰從今點出金剛眼佛國蓮邦自
在行。

純一道人請小參乃曰達磨大師在西天時將謂有
多少奇物即便胸滿意足把捉不定特特三週寒暑
獨泛重溟來到這裏及至梁王殿上盡力祗拈得出
箇廓然無聖纔見價直不當連忙找箇不識依然還
成滯貨卻往少林拔本一味固守行情不露光芒但
於通衢路口空掛招牌賺得神光立雪斷臂喪卻全
心只望討盡便宜殊不知得人一牛償人一馬所以
臨岐上路連一雙破皮履尚且不能完全一隻東一
隻西點地只是隻腳至今進退無由驀拈拄杖召眾
曰莫有為祖師著力者麼試出道看二僧兢出師曰
與老僧攜取鞋來便起身歸方丈。

參領色護法偕弟依思哈馬法名德誠請為令先君
正議大夫并令弟等遷塋奠位小參師云虛靈廓爾
澹泊無為措意置辭惟仁善聽天恁高地恁闊無位
真人閒不徹虎嘯龍吟啟壯圖馬鬣牛眠示真穴拈
拄杖卓一卓云此處從來最吉祥虛空有口殊難說
丕振家聲在爾曹奕蘗雲礽無間歇。

工部党護法為夫人保安請上堂問答畢乃曰滴水
冰生徹骨寒乾坤露布盡掀翻箇中誰是知音者直
出虛空背上看大眾且道虛空背上畢竟是甚麼人
居住卓拄杖云龍生金鳳子衝破碧琉璃。

為景陵死心覺道人設供小參驀豎拂子曰大死底
人卻活時如何擊案一下曰不許夜行投明須到此
是道人平居所參心領神會的句子不煩山僧牽支
引蔓重添注腳也蓋欲現前一眾共聞更與後五百
歲新發意菩薩結般若緣使佛法慧命攸長相續不
斷耳若道人聞法之後便安居於東湖別業額其宅
曰圓智樓抑取諸善財入樓閣之義也自茲乾乾履
踐玉潔冰清游戲於華藏究心於祖域忘身為道切
意尊師雖處富貴叢中常行知足之行乃至供養知
識持護精藍事無巨細惟善是益一朝智圓行滿回
身極樂之邦山僧於三千里外聞之慨然特設茶筵
聊呈漆器用申方外之誠詎敢云酬萬一旋顧大眾
曰只如道人捐館以往即今居何報地隨願示生無
位次獨耀靈光得自由擲拂子下座。

鍾英照琮監寺盡七上堂拈起拄杖云這廝行履惟
我能知一片鐵石肝腸萬煉千磨俞見精彩一副冰
霜氣骨平高就下轉露風稜二十年輔弼叢林惟道
是與三千里周旋師友不黨其同更無一縷縫皮襪
安得三文買草鞋是以臨岐上路撒手便行要覓汝
箇骨董箱子了不可得在今日盡大地覓此箇清白
衲子實不易得滿望汝他日於煙巒深處拄戶撐門
誰知熟處難忘即便抽身半路三喚不回頭至今無
處所老僧在你背後打筭真誠確爾真誠穩密果然
穩密琮監寺莫只但恁麼去須還知有轉身一路不
可坐定那邊致使望穿老眼隨卓拄杖云他日須來
呈舊面當陽提起話重圓卓拄杖下座。

小參瞞瞞頇頇問訊燈籠眼睛在甚麼處𢤱𢤱恫恫
禮拜露拄腳跟下錯過不知空王殿上打得箇背翻
筋斗百草頭邊許你同坐同行。

南行小參春山青春水綠南北東西路路活咸謂到
江吳地盡誰知隔岸越山多提起拄杖曰還知者漢
住頭處麼真龍不藉風雷力為雨為霖自充足拽杖
便行。

(一門者乃京師兩會之略耳蓋證中達護滲為人心切請法設嚴灘諸眾檀者公引導者多故迷茲以嘉
其志亦取深入一門之義云)。


楚林禪師語錄卷之四(終)

楚林上睿禪師語錄卷之五
侍者寂勝等記錄

* 頌古

「釋迦牟尼世尊初降生一手指天一手指地周
行七步目顧四方云天上天下唯吾獨尊雲門
云我當時若見一棒打殺與狗子喫貴圖天下
太平。」

【惡辣纔生便自誇指天指地撒塵沙縱饒行說兼能
到也落閻浮第二家。】

「世尊未離兜率巳降王宮未出母胎度人巳畢。」

【兜率與王宮不動步而到一路坦然平望空休啟告
度盡眾生未出頭摩耶腹裏空廝炒。】

「世尊因外道問云不問有言不問無言世尊據
坐外道讚曰世尊大慈大悲開我迷雲令我得
入作禮而去後阿難問佛外道有何所證而言
得入世尊曰如世良馬見鞭影而行。」

【牢關兩處空相向捷出當陽絕點痕柳綠桃紅春水
碧千山雪盡馬蹄輕。】

「世尊因調達謗佛生身陷地獄佛敕阿難傳問
云汝在地獄中安否云我雖在地獄如三禪天
樂佛又令阿難傳問你還求出不云我待世尊
來便出阿難云佛是三界大師豈有入地獄分
云佛既無入地獄分我豈有出地獄分。」

【漁翁把釣坐瀟湘樵子操柯陟險崗彼此生涯隨處
足從他人自說行藏。】

「世尊因波斯匿王問勝義諦中有世俗諦否若
言無智不應一若言有智不應二一二之義云
何世尊曰大王汝於過去龍光佛法中曾問此
義我今無說汝今無聽無說無聽是名一義二
義。」

【水盡山窮處由來路路通若無人踏到長被白雲封。】

「文殊師利在靈山會上諸佛集處見一女子近
佛坐入於三昧文殊白佛云何此女得近佛坐
佛云汝但覺此女令從三昧起汝自問之文殊
繞女子三匝鳴指一下乃至托上梵天盡其神
力而不能出佛云假使百千文殊亦出此女定
不得下方過四十二恒沙國土有网明菩薩能
出此女定須臾网明至佛所佛敕出此女定网
明即於女子前鳴指一下女子於是從定而出。」

【大定無門戶三人漫主張出得出不得切忌錯商量。】

「殃崛摩羅既出家為沙門因持缽入城至一長
者家值其婦產難子母未分長者云瞿曇弟子
汝為至聖當有何法能免產難殃崛曰我乍入
道未知此法當去問佛卻來相報遽返白佛具
陳上事佛告曰汝速去說我自從賢聖法來未
曾殺生殃崛往告其婦人聞之當時分娩。」

【賢聖法來不殺生弗遲弗疾恰分身傳言送語成何
事報盡人間兩不平。】

「那吒太子析肉還母析骨還父然後現本身運
大神力為父母說法。」

【本身原不號那吒骨肉須還父母家白鷺下田千點
雪黃鸝上樹一枝花。】

「七賢聖女姊妹同遊屍陀林一姊指屍曰屍在
此人在甚處諸姊諦觀皆悉悟道乃感帝釋雨
花讚曰我是帝釋見諸姊悟道故來供養但諸
姊有何所須我能給施女曰我家四事七珍悉
皆具足唯要三般物一要無根樹一株二要無
陰陽地一片三要叫不應谷一所帝釋曰一切
所須我悉有之若此三物我實無女曰汝若無
此爭解濟人遂同往白佛佛言我諸弟子不解
此義唯有諸大菩薩乃解此義。」

【寒林發問悟來由惹得天花動地浮更賣風流行活
路三般需索轉添愁空咄咄且休休不如收拾歸家
去莫待天明白了頭。】

「昔城東老姥與佛同生而不欲見佛每見佛來
即便迴避雖然如此回顧東西總皆是佛遂以
手掩面於十指掌中亦總是佛。」

【獨尊惟我孰為儔掩面遮藏病未瘳知避稍難還就
錯不風流處卻風流。】

「傅大士頌云夜夜抱佛眠朝朝還共起起坐鎮
相隨如形影相似欲識佛去處祗者語聲是。」

【聞鐘忙起身噇齋便掌缽夜夜與朝朝隨方皆合轍
報與龍華樹下人水中不是天邊月。】

「傅大士一日披衲衣頂冠靸履朝見武帝帝問
是僧邪士指冠帝云是道邪士指靸履帝云是
俗邪士指衲衣。」

【通身差異事紛紜敢向朝堂誑至尊若使盡情多剝
了作何面孔出都門。】

「布袋和尚常在通衢或問在此何為師云等箇
人來曰來也曰汝不是這箇人或解布袋百物
俱有撇下曰看看又一一收起問人曰這箇喚
作甚麼或袋內探果子與僧僧擬接師乃縮手
曰汝不是這箇人或見僧行過乃拊背一下僧
回首師曰把一錢子來有時倚袋終日憨睡或
起行市肆間小兒譁逐之或拄杖或數珠與兒
戲有僧問如何是祖師西來意遂放下布袋叉
手而立僧曰祗此更別有在師拈起布袋肩負
而去。」

【兜率宮中不肯住花街柳巷頻來去倚袋長齁一覺
眠日炙風吹渾不顧衣衫穿手腳露知他有底閑腸
肚喚作當來慈氏尊土塊石頭俱話墮。】

「跋陀尊者因生法師論眾微聚曰色眾微無自
性曰空者云只明得因中色空未明得果上色
空法師問如何是果上色空者云一微空故眾
微空眾微空故一微空一微空中無眾微眾微
空中無一微。」

【色空空色兩相纏體妙何妨涉眾緣毒蛇頭上楷得
癢大虫口裏打鞦韆。】

「維摩居士示疾毗耶離城自念寢疾于床世尊
大慈寧不垂愍佛知其意告文殊師利言汝行
詣維摩詰問疾文殊白言世尊彼上人者難為
酬對深達實相善說法要辯才無滯智慧無礙
一切菩薩法式悉知諸佛秘藏無不得入降伏
眾魔遊戲神通其慧方便皆巳得度雖然當承
佛聖旨詣彼問疾。」

【眾手紛紜射一鵰秋空漸覺影迢遙由基忽發撩天
鏃萬里雲霄失羽毛。】

「善財歷百十城參五十三位善知識後到毘盧
樓閣前曰是解空無相無作之所住處云云見
樓閣門閉善財暫時歛念曰大慈大悲願樓閣
門開令我得入尋時彌勒領諸眷屬至善財前
彈指一下樓閣門開善財得入入巳還閉見百
千萬億樓閣一一樓閣有一彌勒領諸眷屬并
有一善財在前彌勒復彈指云善男子起法性
如是。」

【樓閣門前竟日閑善財到處被人謾通身泥水通身
漏看你伶俜到甚年。】

「楞嚴經七處徵心。」

【七處徵心眼裏抽釘放出金毛獅子普天匝地翻騰。】

「楞嚴經八還顯見。」

【八還顯見打成兩畔月到天心風來水面見不見倒
騎牛兮入佛殿。】

「經題八字。」

【經題箇字報君知塞壑填溝說向誰苔篆羅紋描不
得逐風隨雨自東西。】

「不二法門。」

【岐路紛紜宿霧埋老翁一默語如雷斯門今古非通
塞把手牽人不入來。】

「金剛經過去心不可得現在心不可得未來心
不可得　德山行腳時到潭州詣胡餅店覓點
心喫店婆出問過現未來心不可得上座點那
一心德山無語。」

【過去心不可得孤舟獨釣寒江雪現在心不可得珊
瑚枝枝撐著月未來心不可得鸑鷟何曾離丹穴萬
古長空一色沉三段不同原自別原自別惟證乃知
難可說屈屈甕裏無端走卻鱉。】

「華嚴經我今普見一切眾生具有如來智慧德
相但以妄想執著不能證得。」

【智慧執著天台南嶽失卻半年休爭一杓借路經過
那論苦樂一踏鴻門兩扇開空裏磨盤生八角。】

「金剛經若以色見我以音聲求我是人行邪道
不能見如來。」

【獨坐虛堂體自然平湖水滿月當天一聲黃鳥啼高
樹幾片閒雲落檻前。】

「世尊不說說迦葉不聞聞。」

【打麵還他洲土麥唱歌須是帝鄉人水流黃葉來何
處牛帶寒鴉過遠村。】

「迦葉因阿難問世尊傳金縷外別傳何物迦葉
召阿難難應諾葉曰倒卻門前剎竿著。」

【倒卻門前剎竿著心肝五臟盡情傾兒孫殃及無休
歇此土西天恨轉深。】

「九祖伏馱密多尊者問八祖佛馱難提父母非
我親誰是最親者諸佛非我道誰是最道者八
祖以偈答汝言與心親父母非可比汝行與道
合諸佛心即是外求有相佛與汝不相似欲識
汝本心非合亦非離。」

【父母非親誰是親從來孝子諱爺名逢人但說三分
話未可全拋一片心。】

「二十七祖般若多羅東印土國王請師齋次王
問諸人盡轉經唯師為甚不轉師云貧道出息
不涉世緣人息不居蘊界常轉如是經百千萬
億卷非但一卷兩卷。」

【秋清月色沉寒水風轉孤蓬過別灘釣得金鱗仍舊
放不知何日整歸帆。】

「六祖於法性寺暮夜風颺剎旛聞二僧對論一
云旛動一云風動往復未契祖曰風旛非動動
自心耳於是一眾竦然。」

【不是風兮不是旛撩天俊鶻透重關分明只在青雲
際剔起眉毛仔細看。】

「六祖謂門人曰吾欲歸新州汝等速治舟楫門
人曰師從此去早晚卻回祖曰落葉歸根來時
無口。」

【葉落歸根喪盡平生來時無口出乘露醜從此曹溪
路不通白雲不動青山走。

葉落歸根塞戶填門來時無口免致亂嘔曹溪一派
古今流萬象森羅齊點首。】

「劉鐵磨見溈山山曰老牸牛汝來耶磨曰明日
臺山大會有齋和尚還去否山作倒勢磨便出
去。」

【老牛偏解藏頭角卻向臺山會裏游且喜溈山水草
足大家齊唱太平謳。】

「巖頭值沙汰於鄂渚河邊作渡子遇一婆子抱
一孩兒乃曰呈橈舞棹即不問且問婆手中兒
甚處得來曰婆生七子六箇不遇知音只這箇
也不消得拋向水中。」

【江邊婆子賣風流卻把花枝帶滿頭剛被傍觀輕借
問一聲款乃過滄洲。】

「杭州徑山國一道欽禪師因馬祖遣人送書到
書中作一圓相師發緘見遂於圓相中著一點
卻封回忠國師聞得乃曰欽師猶被馬師惑。」

【一人搖頭一人擺尾惹得傍觀來說道理。】

「西京光宅寺慧忠國師一日喚侍者者應諾如
是三喚皆應諾師曰將謂吾孤負汝卻是汝孤
負吾。」

【三呼三應巳堪嗟玉本無瑕卻有瑕負汝負吾人不
會至今天下事如麻。】

「讓祖因馬師聞化江西未聞說法之息
去云待伊上堂但問作麼生伊道底語記將來
僧如師旨回謂師曰馬師云自從胡亂後三十
年不少鹽醬喫師然之。」

【問道作麼生不曾少鹽醬雖然爾作家敢保未的當。】

「吉州青源行思禪師參六祖問當何所務即不
落階級祖曰汝曾作什麼師曰聖諦亦不為祖
曰落何階級師曰聖諦尚不為何階級之有。」

【五色雲攢萬乘君簾垂黃閣絕功勳琉璃殿上無人
到此日方知天子尊。】

「江西馬祖道一禪師示眾曰汝等諸人各信自
心是佛此心即是佛心達磨南天竺國來至中
華傳上乘一心之法令汝等開悟有僧問云和
尚為什麼說即心即佛祖曰為止小兒啼僧曰
啼止後如何祖曰非心非佛僧曰除此一種人
來如何指示祖曰向伊道不是物曰忽遇其中
人來如何祖曰且教伊體會大道。」

【即心是佛更何求心佛無差當下休睡起碧天三丈
日詩成青樹一聲鳩。】

「馬祖不安院主問和尚近日尊候如何祖曰日
面佛月面佛。」

【日面月面一切成現車不橫推理無曲斷。】

「百丈每上堂有一老人隨眾聽法眾退唯老人
不退師曰汝何人曰吾非人也於過去迦葉佛
時住此山因學人問大修行人還落因果也無
某對曰不落因果遂墮五百生野狐身今請和
尚代一轉語貴脫狐身師曰汝問乃問大修行
人還落因果也無師曰不昧因果老人於言下
大悟作禮曰某巳脫狐身住在山後敢乞依僧
火化師令維那白椎告眾食後送亡僧食後師
領眾至山後以杖挑出一死狐乃依法火葬師
至晚上堂舉前因緣黃檗便問古人錯祗對一
轉語五百生墮野狐身轉轉不錯合作箇什麼
師曰近前來與汝道檗近前與師一掌師拍手
笑曰將謂胡鬚赤更有赤鬚胡。」

【不落不昧春蘭夏蕙左之右之何嘗避諱報諸人會
不會擬欲分疏野狐成隊。】

「南泉普願禪師有時曰文殊普賢昨夜三更相
打每人與二十棒趁出院也趙州曰和尚棒教
誰喫曰且道王老師過在什麼處趙州禮拜而
出。」

【佛法兩相爭還他正令行誰知侵早起更有夜行人。】

「南泉曰江西馬大師說即心即佛王老師不恁
麼道不是心不是佛不是物恁麼道還有過麼
趙州禮拜而出僧隨問諗上座禮拜意作麼生
曰汝問取和尚僧問師曰適諗上座意作麼生
師曰他卻領得老僧意旨。」

【好箇去核宣州棗送在口邊誰解咬忽然咬斷廣長
舌三世如來都笑倒。】

「南泉曰三世諸佛不知有狸奴白牯卻知有。」

【寰中天子敕塞外將軍令擬議問如何喪卻窮性命。】

「南泉示眾曰王老師自小養一頭水牯牛擬向
溪東牧不免食他國王水草向溪西牧亦未免
食他國王水草如今不免隨分納些些總不見
得。」

【通身水草自優游鼻孔撩天任放收幾度歸來明月
下角尖撐破洞庭秋。】

「杭州鹽官齊安國師一日喚侍者曰將犀牛扇
子來者曰破也師曰扇既破還我犀牛兒來者
無對。」

【紛紛眾手畫犀牛豈是當初那一頭侍者若能回首
看全牛卻在掌中收。】

「鹽官一日謂眾曰虛空為鼓須彌為椎甚麼人
打得眾無對。」

【須彌椎打虛空鼓萬象森羅齊起舞無舌童兒和一
場大虫咬殺南山虎。】

「盤山示眾曰心月孤圓光吞萬象光非照境境
亦非存光境俱忘復是何物　洞山曰光境未
忘復是何物。」

【光境俱忘復是痕光非照境境非存楊花不為春風
落吹遍前村與後村。】

「胡南東寺如會禪師嘗患門徒以即心即佛之
談誦憶不巳且謂佛如何住而曰即心心如畫
師而曰即佛遂示眾曰心不是佛智不是道劍
去久矣汝方刻舟。」

【心不是佛智不是道月白風清落花啼鳥釣盡瀟湘
無處尋可憐只向鉤頭討。】

「唐州紫玉山道通禪師因于公問如何是黑風
吹其船舫漂墮羅剎鬼國師曰于頔客作漢問
恁麼事作麼于失色師指曰這箇便是黑風吹
其漂墮羅剎鬼國于作禮而謝。」

【黑風吹到羅剎國就地還家路不多一吸波濤乾徹
底青霄平步響環珂。】

「五臺山隱峰禪師因南泉把淨瓶與師曰淨瓶
是境你不得動著境與我將水來師將淨瓶傾
水於泉面前泉休去。」

【指瓶傾水以此易彼佛法商量繩蛇杌鬼。】

「鎮州金牛和尚每日自作飯供眾至齋時昇飯
桶到僧堂前作舞呵呵笑曰菩薩子喫飯來。」

【鐘鼓聲聲喚不回金牛作舞口重開禪流若也知端
的拈取缽盂喫飯來。】


楚林禪師語錄卷之五(終)

楚林上睿禪師語錄卷之六
小師照毅等記錄

* 頌古

「龐居士一日曰難難十石油麻樹上攤婆應聲
曰易易百草頭邊祖師意靈昭曰也不難也不
易饑來喫飯困來睡。」

【終日喃喃口不休卻將難易互相酬他家活計難分
辨不是冤家不聚頭。】

「鄧州丹霞天然禪師於慧林寺遇天寒取木佛
燒火向院主訶曰何得燒我木佛師以杖子撥
灰曰吾燒取舍利曰木佛何有舍利師曰既無
舍利更取兩尊燒主自後眉鬚墮落。」

【寒天木佛火中燒禍福無門祗自招盡道鬚眉累院
主誰知買鐵得金饒。】

「潭州長髭曠禪師初往曹溪禮祖塔回參石頭
頭問甚處來師曰嶺南曰嶺頭一尊功德成就
不師曰成就久矣祗欠點眼在曰莫要點眼麼
師曰便請頭乃翹一足師便拜頭曰汝見箇甚
麼道理便禮拜師曰某見如紅爐上一片雪。」

【為人點眼手不如腳雪點紅爐何處摸索休摸索兔
角杖頭挑龜毛繩子縛。】

「洪州黃檗希運禪師云汝等盡是噇酒糟漢還
知大唐國裏無禪師麼時有僧問諸方聚眾為
甚麼卻道無禪師師曰不道無禪祗是無師。」

【東風陣陣從何起鷓鴣啼在深花裏可憐無限路行
人紛紛祗逐流鶯子。】

「湖南長沙景岑禪師一日遊山歸首座問和尚
甚處來師曰遊山來座曰到甚麼處師曰始從
芳草去又逐落花回座曰大似春意師曰也勝
秋露滴芙渠。」

【春色渾如畫谿雲聚復開僧從寺裏出龍向洞中回
薄霧籠青嶂輕煙鎖綠苔相逢不相識終日去還來。】

「長沙因秀才張拙看千佛名經問師曰百千諸
佛但見其名未審居何國土還化物也無師曰
黃鶴樓崔公題後秀才還曾題也未曰未曰得
問題取一篇。」

【百千諸佛問來由水滿長江月滿樓無事倚欄憑顧
望鄉關不見使人愁。】

「終南山雲際禪師初參南泉問云摩尼珠人不
識如來藏裏親收得如何是藏泉云王老師與
汝往來者是藏師曰直得不往來時如何泉云
亦是藏師又問如何是珠泉召師師應諾泉云
你不會我話師信人。」

【牟尼珠從人覓雙手奉君君不識十丈珊瑚血滴鮮
枝枝撐著天邊月。】

「法身頌(師日因徐機宜居士求法身頌即書前偈與之七云弟了不會更請慈悲師
遂高聲說後偈語未卒士便欣然禪拜大笑而參師云年看仔細)。」

【東君織就迴紋錦化母裁成玉繡羅拈作伽黎隨分
搭半肩常袒奈如何。

蚤虱多因衣被破不閑兩手常摸索兵荒馬亂未停
流苦苦逼人作什麼。】

「南泉斬貓。」

【兩堂總似涅槃僧有口何曾解作聲若是仙陀能接
拍趙州那到拾零星。】

「首山竹篦。」

【師家舉起竹篦學者連忙抵對更作佛法商量問取
驢鳴犬吠。】

「香巖上樹。」

【枝枝葉葉突靈符嚇得山神計也無滿把清風撩亂
擲白蘋紅蓼遍江湖。】

「趙州因僧遊五臺問一婆曰臺山路向甚麼處
去婆曰驀直去僧便去婆曰好箇師僧又恁麼
去後有僧舉似師師曰待我為汝去勘破明日
師去問臺山路向甚麼處去婆曰驀直去師便
行婆曰好箇師僧又恁麼去師歸院謂僧曰臺
山婆子我為汝勘破了也。」

【臺山指路老婆婆多少禪流不奈何剛被趙州來勘
破至今天下有淆訛。】

「趙州因僧問牛頭未見四祖時如何師曰飽柴
飽水曰見後如何師曰飽柴飽水。」

【一榻翛然傍翠微片雲送雨未曾歸廚中不積來蠅
糝那有閒門到鳥飛。】

「趙州因僧問如何是祖師西來意師曰庭前柏
樹子曰和尚莫將境示人師曰我不將境示人
曰如何是祖師西來意師曰庭前柏樹子。」

【趙老庭前柏重新為指出多遇刻舟人罕逢穿耳客。】

「趙州曰我行腳南方火爐頭有箇無賓主話直
至如今無人舉著。」

【行腳南方不識羞人前更舉當風流寒灰謾道無新
焰近火先焦自點頭。】

「趙州因僧問狗子還有佛性也無師曰無。」

【出匣吹毛冷寒光射斗牛當風如不薦白骨遍山丘。】

「臨濟出世後唯以一喝示徒眾凡見僧來入門
便喝。」

【晴空飛霹靂黑夜閃金蛇何處堪迴避分明巳喪家
臨濟一喝操刀便割擬犯鋒鋩命不全活。】

「睦州常示眾曰忽然忽然　大覺璉禪師拈云
不然不然。」

【忽然不然地厚天寬潭中捉月嶺上爭煙。】

「睦州問僧近離甚處僧便喝師曰老僧被你一
喝僧又喝師曰三喝四喝後作麼生僧無語師
便打曰這掠虛漢。」

【三喝四喝後惟應作者知不是金牙客如何射尉遲。】

「福州烏石靈觀禪師曹山行腳時問如何是毘
盧師法身主師曰我向你道即別有也曹山舉
似洞山山曰好箇話頭祗欠進語何不更去問
為甚麼不道曹山卻來進前語師曰若言我不
道即啞卻我口若言我道即寒卻我舌曹山復
舉似洞山山深肯之。」

【毘盧師法身主是甚貓兒與狗子烏石牙關不放開
遙看日向扶桑起。】

「德山示眾曰今夜不答話問話者三十棒時有
僧出禮拜師便打曰某甲話也未問和尚因甚
麼打某甲師曰汝是甚處人曰新羅人師曰未
跨船舷好與三十棒。」

【屠龍手段孰能支不犯鋒鋩任所施塞北安南齊跨
下望風無不豎降旗。】

「德山一日飯遲托缽下堂時雪峰作飯頭見便
云這老漢鐘未鳴鼓未響托缽向甚處去師便
歸方丈峰舉似巖頭頭曰大小德山未會末後
後句師聞令侍者喚來問汝不肯老僧那頭密
啟其意師乃休去至明日陞堂果與尋常不同
頭至僧堂前撫掌大笑曰且喜老漢會末後句
雖然如是只得三年師果三年而沒。」

【鐘鼓未鳴何處去低頭未會末後句三年活話幾人
疑箇是吾門大火聚。】

「洞山示眾曰秋初夏末兄弟或東去西去直須
向萬里無寸草處去又云只如萬里無寸草處
且作麼生去後僧舉似石霜霜云出門便是草
僧回舉似師師曰大唐國裏能有幾人。」

【萬里無寸草茫茫宇宙行人少出門便是草落花流
水聞啼鳥皇道無私顯至尊鼓腹謳歌人巳老。】

「洞山因僧問亡僧遷化向甚麼處去師曰火後
一莖毛。」

【善赴來機是洞山莖毛火後倩誰看抽條石筍穿苔
破發燄冰河射日殷(殷字讀作煙)。】

「洞山有一僧在延壽堂不安要見師師至僧問
和尚何不救取人家男女師曰是甚麼人家男
女曰某是大闡提人家男女師良久僧曰四山
相逼時如何師曰老僧亦從人家屋簷下過曰
回互不回互師曰不回互曰教某甲向甚麼處
去師曰粟畬裏去僧噓一聲曰珍重便脫去師
以拄杖扣頭三下曰只解與麼去不解與麼來。」

【只解與麼去陜府牛兒生銕鑄不解與麼來嘉州石
佛笑咍咍松花若也沾春力根在幽巖也著開。】

「潭州神山僧密禪師與洞山行次忽見白兔走
過師曰俊哉洞曰作麼生師曰大似白衣拜相
洞曰老老大大作這箇說話師曰你作麼生洞
曰積代簪纓暫時落魄。」

【錦衣落魄涉離微脫體風光見者稀洞口桃花留不
住半隨流水半雲飛。】

「潭州漸源仲興禪師一日隨道吾到檀越吊慰
拊棺曰生邪死邪吾曰生也不道死也不道師
曰為甚麼不道吾曰不道不道歸至中途師曰
和尚今日不為某甲道打和尚去也吾曰打即
任打道即不道及歸師辭去隱居三年聞童子
誦觀音經至應以比丘身得度者即現比丘身
忽然大悟遂焚香遙禮曰信知先師言無虛發
自是我不會卻怨先師先師既沒石霜是其嫡
嗣乃造焉霜見便問前來打先師因緣會麼師
進曰卻請和尚道一轉語霜曰不見道生也不
道死也不道師遂禮謝懺悔他日持鍬復到石
霜於法堂上從東過西從西過東霜曰作麼師
曰覓先師靈骨霜曰洪波浩浩白浪滔天覓甚
先師靈骨師曰正好著力霜曰這裏針劄不入
著甚麼力師持鍬肩上便出。」

【海底泥牛吼雲中木馬嘶死生俱不道賺殺打爺兒。】

「澧州夾山善會禪師在溈山作典座溈問今日
大眾吃甚麼菜師曰二年同一春溈曰好好修
事著師曰龍宿鳳巢。」

【好好修事二年一春堯天舜日共樂昇平。】

「杼州投子山大同禪師趙州問大死底人卻活
時如何師曰不許夜行投明雖到州曰我早猴
白伊更猴黑。」

【誰家產得石麒麟瑞應中天紫氣橫野老愛他頭角
俊夜深牽向玉階行。】

「投子因僧問如何是十身調御師下禪床立又
問凡聖相去幾何師亦下禪立。」

【投子下禪床通身無背向可憐後代人葫盧畫依樣。】

「襄州王敬初常侍參睦州一日師問入院何遲
公曰看馬打毬故遲州曰人打毬馬打毬公曰
人打毬州曰人困麼曰困州曰馬困麼曰困州
曰露柱困麼公茫然歸至私第中夜有省明日
詣州曰某會得昨日事州曰露柱困麼公曰困
州肯之。」

【人困馬困露柱困夜深擊碎軒轅鏡青山滿目絕塵
埃此道今人誰肯信。】

「興化因僧問四方八面來時如何師曰打中間
底僧便拜師曰昨日赴箇村齋中途遇一陣卒
風暴雨卻向古廟裏躲避得過。」

【塞北千人帳江南萬斛舟隨宜得受用官路滑如油
會真禪師因僧問如何是佛師曰洞庭無蓋。

洞庭無蓋打失法身雲山水月真可憐生。】

「臨安徑山大慧宗杲禪師室中舉竹篦子問學
者喚作竹篦則觸不喚作竹篦則背不得下語
不得無語從之得法者十三人。」

【舉起竹篦石裏汁出才沾一滴電捲雲飛。

舉起竹篦玉轉珠迴眨得眼來喪卻全軀。】

「九峰道虔禪師因石霜遷化眾請首座住持師
時為侍者白眾曰先師道休去歇去冷啾啾去
一條白練去古廟香爐去一念萬年去明甚麼
邊事會得即住持會不得不可首座對曰明一
色邊事師曰與麼則不會先師意在座曰但裝
香來香煙斷處若去得即會先師意去不得即
不會先師意師遂焚香香將盡座脫去師拊座
背曰坐脫立亡即不無先師意旨猶未夢見在。」

【枯木巖前行路易百花叢裏轉身難先師意旨如何
會漢國勳臣獨讓韓。】

「雪峰示眾曰大地撮來如粟米粒大拋向面前
漆桶不會打鼓普請看長慶問雲門雪峰與麼
道還有出頭不得處麼門曰有曰作麼生門曰
不可作野狐精見解又曰狼籍不少。」

【龍蛇易辨衲子難瞞隨邪逐惡地厚天寬春至百花
開滿地江南江北任君看。】

「曹山因僧問學人通身是病請師醫師曰不醫
曰為甚不醫師曰教伊求生不得生求死不得
死。」

【生死通身不可求分明藥病一齊瘳從茲鎖卻空王
殿顛倒相逢百草頭。】

「撫州疏山匡仁禪師聞福州大溈安和尚示眾
曰有句無句如藤倚樹師特入嶺到彼值溈泥
壁便問承聞和尚道有句無句如藤倚樹是不
曰是師曰忽然樹倒藤枯句歸何處溈放下泥
盤呵呵大笑歸方丈(云云)。」

【樹倒藤枯問老樵呵呵大笑暗藏刀披枝切忌和根
伐留與春風弄影高。】

「雲門示眾十五巳前不問汝十五日巳後道將
一句來代云日日是好日。」

【日日是好日種田博飯喫社舞村歌原無固必白酒
黃雞醉便休那知春色成狼籍。】

「雲門因僧問曰如何是透法身句師曰北斗裏
藏身。」

【少年公子下楊州柳巷花街任意遊詩滿奚囊錢滿
篋更嫌何處不風流。】

「雲門因僧問如何是正法眼師曰普。」

【雲門道普頭吳尾楚皇天無親惟德是輔。】

「雲門因僧問如何是啐啄之機師曰響。」

【雲門答響切莫妄想樹動風生船高水長。】

「汝州首山省念禪師因僧問如何是佛師曰新
婦騎驢阿家牽。」

【新婦騎驢阿家牽銀鐙金鞍碧玉鞭忘卻尊卑人不
識好花瞥見自開顏。】

「昇州清涼院法眼文益禪師因僧惠超問如何
是佛師曰汝是惠超僧即悟入。」

【岸上蹄踏蹄水中嘴對嘴就地自還家千花生碓嘴。】

「端州大愚山守芝禪師因僧問如何是佛師曰
鋸解秤鎚。」

【鋸解秤鎚生鐵鑄就特與安名他亦不受四海禪流
知未知到老翻成不唧溜。】

「大愚上堂大家相聚喫莖虀若喚作一莖虀入
地獄如箭。」

【相聚喫莖虀諸人休奔魯甜瓜徹底甜苦瓠連根苦。】

「舒州法華全舉禪師到瑯琊覺處琊問近離甚
處曰兩浙琊曰船來陸來師曰船來曰船在甚
處師曰步下曰不涉程途一句作麼生道師以
坐具摵一摵曰杜撰長老如麻似粟拂袖而出
琊問侍者曰此是甚麼人曰舉上座瑯琊遂親
下口過堂問莫是舉上座麼莫怪適來相觸忤
舉便喝復問長老何時到汾陽曰某時到舉曰
我在浙中早聞你名元來見解只如此何得名
播寰宇瑯琊遂作禮曰慧覺罪過。」

【是非海中出沒荊棘叢裏縱橫未審便宜誰得須信
語忌十成咄咄牙如劍樹眼如鈴喪盡從前太古心。】

「隆興府黃龍慧南禪師室中三關語。」

【我手何似佛手終日燒香運帚忽然觸發死灰燒著
南辰北斗。

我腳何似驢腳莫負邯鄲善學終朝逐電追風究竟
摸他不著。

人人有箇生緣絕非東土西天說得十分端的也隔
十萬八千。】

「楊岐問僧栗棘蓬你作麼生吞金剛圈你作麼
生跳。」

【金剛圈栗棘蓬吞跳須知枉費工從上家私多破盡
楊岐別自有家風。】

「東京天寧道楷禪師僧問夜半正明天曉不露
如何是不露底事師曰滿船空載月漁父宿蘆
花。」

【簾垂帳合月三更無影枝頭鳥不驚斗轉星移山骨
露天明失卻玉麒麟。】
楚林禪師語錄卷之六(終)

　　　(大清康熙二十五年歲次丙寅
　　　中秋月弟子眾等發心敬梓
　　　本師和尚五會語錄二本板存
　　　　　嘉興府楞嚴寺隨藏永遠
　　　流通惟冀早明般若正因速證
　　　菩提玅果復見聞隨喜咸悟
　　　真乘法界有情同登彼岸)