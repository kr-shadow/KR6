#+TITLE: 法華經玄籤備撿-宋-有嚴
#+DATE: 2016-06-11 12:27:55
#+SOURCE: github.com/kanripo/KR6d0009 master 526fd88b                

* No. 588-A
 玄籤備撿序
丹丘沙門　有嚴　述

昔我祖以輔教為重任如來所遣行如來事斯之謂
乎所著釋籤十卷其詞典其理詣適足為敏於學者
因茲以了玄文因玄以洞經目因目以達心要而入
甘露之門以此其或後學習讀未久尚患玄籤之文
其言隱而難援引影而略雖遲回於簡編之間何暇
尋究他文以博聞見(愚)甞於元豐年中幸藉講貫次
更銳意撿討遂輙加註釋以易其難以廣其略文中
有傳寫筆誤者又刊正之豈獨自防違繆亦以少毗
晚秀修學之美析為四卷以備撿閱因命曰備撿或
達者讀之無謂加水於乳投石糅金以參合衒惑為
誚。

時　　第七寶葉
新天子即位改元元祐丙寅夏五月哉生魄再治始
於樝庵序
No. 588
玄籤備撿卷第一

* 緣起序

君山

今岳州博物誌云洞庭君山帝之二女居之曰湘
夫人又荊州圖語曰湘君所遊故曰君山。

除饉男

分別功德論云世人飢饉色欲比丘除此愛饉之
想故云除饉。

普門子

普門乃名也下文只書普之一字人或云云今疑
是脫却門字也據陽羨蔣防為普門作文集序云
普門姓何氏魏吏部尚書晏之後其胃世孫常州
儀興縣尉玠之子公甞戰文于場後抽簪朝廷謝
去塵俗居岳州南嶽寺方丈之中唯儒書佛經銅
缾錫杖麻衣葛屨而巳貞元八年季冬六日示滅
于君山僧舘春秋八十有四僧臘四十五有門人
曇環得公遺文二百餘篇勒成十卷云。

屬辭

屬音祝禮記經解云屬辭比事春秋教也。

成列

謂羅列。

開合之旨

諸法章段皆有開合亦無出于四教也今且明五
章十妙開合之相五章開合如玄文第一三種開
合謂五種十種譬喻等若十妙開合者如心佛眾
生三法名合各具十妙名開又十妙名合一百二
十重妙名開又境妙名合七科諦境名開智妙名
合二十番智名開乃至利益妙名合十番利益名
開餘妙準知又迹門十妙開因合果本門十妙開
果合因。

十子既往

灌頂多聞法慎發持寂照順真智韜定發智操履
俗智晞習靜道勢慧開普明攝眾淨辯強記慧普
現像。

幽贊

周易說卦云昔者聖人之作易也幽贊神明而生
蓍幽贊者韓康伯云幽深也贊明也謂伏犧作易
深明性命之理也普門以荊溪深明於智者之道
與聖人作易同。

方絕

唯聖人述作方絕人之疑。

三轉遂周

昔於波羅奈轉四諦法輪。

一乘載導

今復轉無上最大法輪也。

蒙求

周易蒙卦云匪我求童蒙童蒙來求我謂兒童不
知所從而多蒙蔽故來求我擊去蒙昧之情故曰
初六發蒙。

不遠而復

章安多聞十子既往聖人之道不遠而再復者有
荊溪師在焉復卦云初九不遠復無祇悔。

志學

禮云有志於學。

振於

振舉也謂舉起於先達者之上。

無適

適音的親也論語云無適也無莫也君子無親踈。

以虗受人

易咸卦曰君子以虗受人說者謂夫欲感人之心
者必須空虗其心受納於物無所棄遺何妥云虗
心受人不間不拒物皆歸巳君子之志也荊溪禪
師慈心接物若是。

嶋夷作難

作難者安祿山也祿山本胡人自范陽舉兵犯闕
玄宗避難幸蜀祿山僣稱大燕王據洛為安慶緒
所殺後廣平王率兵一十五萬討賊斬首六十萬
級退至代宗又西蕃侵京萬姓勞苦天下喪亂也。

侚

辭潤切以身從物曰侚。

僶俛

上音泯下音免謂俯仰也。

暴露

暴音僕謂無屋以庇風雨孟子云秋陽以暴之又
薄報切。

思逸功倍

神思逸豫而功業多矣禮云師逸而功倍。

洋洋乎

深廣貌。

肯綮未甞

綮苦挺切莊子云庖丁謂文惠君曰臣之所好者
道也始臣解牛之時所見無非全牛三年之後未
甞見全牛臣以神遇不以目視技經肯綮之未甞
郭象注云技之妙也常遊刃於空未甞經槩於微
礙也釋音云肯者著骨之肉也綮者牛之骨肉交
結處也此引莊子一句以比登門之徒有利根也。

耻躬不逮

逮及也論語孔子云古者言之不出耻躬之不逮
註云古人之言不妄出口為身行之不及也此比
登門之徒望涯退者有鈍根也。

大科不舉

玄中大科之意先德往往有失提綱。

觀象得意

周易畫卦皆以象言如乾龍坤馬之類是也易曰
象生於意故可尋象以觀意乃至得意在忘象得
象在忘言佛教亦爾。

擊其大節

古人作詠歌皆擊竹而和之文選云漢女擊節今
普門法師作序擊揚發揮釋籤之大義如擊節而
和。

天王

孔子修春秋得正統者書天王謂天子法天行道
故號天王今謂玄宗也。

陜郛

陜謂西蜀也郛郭也玄宗避祿山之禍幸蜀年則
癸卯歲也次年丙辰。

月貞于相

爾雅六月為且七月為相八月為牡貞正也謂正
當七月也。

* 釋籤卷第一

句逗

逗亦句義圓其語耳解在箋難舊引古詩二月輕
霜春逗遛以釋句逗非矣逗遛本稽留之義耳如
云逗遛不進逗遛蠻落是也。

迦竺

一姓迦攝名摩騰一姓竺名法蘭也。

台衡

天台智者衡陽南嶽。

縱有第一

如蒲州泰法師不曾聽學自解經論時人語云蒲
州不聽泰。

推眾不受

推吐回切大師謝遣門徒曰初瓦官四十人共坐
二十人得法次年百餘人共坐二十人得法次年
二百人共坐減十人得法徒眾轉多得法轉少妨
我自行化道可知群賢各隨所安吾欲從吾志也。

王制

禮記篇名也漢文帝博士所集井田方里為井者
孟子云方里而井井九百畝是也十井為乘等者
包以古之大國不過百里以百里賦千乘計之每
十井為一乘是方一里者十為一乘方一里者百
為十乘開方之法方百里者一為十里者百每方
十里者一為方一里者百其賦十乘方十里者百
則賦千乘地與數適相當故曰適千乘也此乃夏
之公侯殷之國也。

托胎靈瑞

母氏夢香煙五彩輕若霧縈回在懷欲拂去之聞
人語曰宿世因緣寄托王道福德自至何以去之
又夢吞白鼠等也。

誕育徵祥

誕生之夜神光滿室兼輝隣里。

髫齓

髫音條始生髮也齓音嚫毀齒也禮云男子八月
而生齒八歲而毀齒也。

精誠

甞於長沙像前發願誓作沙門荷負正法為巳重
任精誠感通夢佛像授金色臂摩其頂焉。

從師訪道

始依慧曠律師兼通方等後尋南嶽之時屬陳齊
邊境兵刃所衡輕生重法涉險而去也。

臨終示相

見觀音來迎言他方華整相望甚久緣畢應時吾
等相送又自言吾位居五品。

滅後應驗

或見放光或聞彈指或跛者拜起足乃自伸。

嘆恨不聞

止觀十境見境畢後分弗宣次第禪門開為十章
一大章二釋名三明門四詮次五心法六方便七
修證八果報九起教十歸趣果報等三亦不復說
釋淨名經只至佛道品而巳後諸品亦不復秉筆。

宮墻

論語子貢曰譬之宮墻賜之墻也及肩窺見室家
之好夫子之墻數仞不得其門而入不見宗廟之
美也。

鑽之彌覺其堅高

論語顏淵愛孔子之道喟然歎曰仰之彌高鑽之
彌堅瞻之在前忽然在後彌益也謂孔子之道高
堅不可窮盡恍惚不可形像仰而求之則益高鑽
研求之則益堅瞻之似若在前忽然又復在後耳。

如飲大河

大品云如渴者飲河不過自足又莊子云偃鼠飲
河但知飽腹。

【玄】或引經論誠言符此深妙

如標體大師引一經二論畢章安又引身子同入
法性名同及大經聲聞但見於空等誠言以符深
妙之旨。

【玄】或標諸師異解驗彼非圓

如下文釋宗中有師用權智為宗權應明三三是
今經所棄云何取所棄為宗又有師萬善中取無
漏為宗斥云此太局又濫小涅槃並非圓義之例。

中間迭廢唯廢無開

如華嚴廢二鹿苑廢三之類。

具如下說

文在位妙廢位中明。

留逗後緣

下玄文云四阿含經成前人事善逗後人事善釋
籤云結集巳留被末代。

如後如前

如蓮華前後也今廢迹立本乃是約機華前而蓮
後耳。

若辨同異

第七云通論本迹只是權實別論高下宜用本迹
橫論真偽宜用權實本迹約身約位權實約智約
教等。

開廢會三

玄云開三顯一正就約理傍論約教廢三顯一此
正廢教若不廢教樹想還生會三顯一正就於行
人法俱會耳。

三根互轉得利鈍名

疏云先世值佛聞法自有轉下中為上俱於法說
得悟自有轉下為中聞譬喻得解下者不轉三周
乃了。

【玄】發眾聖之權巧

記主合引涌出菩薩以釋之如下方諸菩薩各帶
無數眷屬說種種法心無所畏此權巧也又云我
從久遠來教化是等眾此名為發却不用此而指
迹門富樓那等拂迹中弟子之迹謂之顯本者寄
昔迹而顯今本耳更詳。

𧂐聚

𧂐應作積。

不論麤妙及以廣狹

不以迹中麤狹本中妙廣以判二用。

接近廢偏

近遠約喻偏圓約法二義同。

大師序意一往似局

通於六塵局於音聲。

章安一往似通

局在音聲稱之為經。

諸法諸經等體

諸法體者下文云毗盧遮那遍一切處不出四諦
悉用實相為體淨名云從無住本立一切法諸經
異名或真善妙色或畢竟空或如來藏或中道等
諸行體者有信行法行及十乘體。

別序具五

集眾現瑞疑念發問答問。

六瑞

說法入定雨華地動眾喜放光。

四種阿難

歡喜賢典藏海。

以小準大亦應可知

小者大論云道品開三脫三脫開涅槃涅槃是無
漏又云聲聞緣空修三脫菩薩緣諸法實相修三
脫城有三門若入此即發真無漏伏道名三三昧
斷道名三解脫大者伏道空三昧即空觀無相即
假觀無願即中觀斷道三解脫即是三德耳。

以圓斥三

如彌勒為兜率天王等說不退轉行乃至為淨名
訶云無以此法誘諸天子又云當令此諸天子捨
於分別菩提之見疏云方便菩提無人有教若執
不捨障入一實故大經云自此巳前皆名邪見是
故須捨等。

以圓斥藏

如舍利弗於林中宴坐淨名訶云夫宴坐者不於
三界現身意是為宴坐疏云身子不以趣佛慧入
上諸禪必靜處端身歛念方得入定身如木石心
如死灰等真宴坐者以趣佛慧於九大禪及三乘
定隨意即入是名不於三界現身意也經又云不
起滅定現諸威儀是為宴坐疏云不思議定有體
有用故能不起滅定現十界威儀如阿脩羅琴隨
人吐韻。

以三教斥藏

如目連為居士說法淨名訶云不當如仁者所說
疏云是用衍門三教別破目連三不當一者外如
法相說內如法相解是用通教即空斥不即空破
說法不當道理二者外當了根緣內善知見得無
罣礙是用別教破不當根緣不得四無礙也三者
外慈念眾生內念報佛恩是用圓教破不當佛心
能用三教說法即是如法說也。

若歷七重及以四教

七重乃二諦也有通者是泛示諦耳隨情者情性
不同說隨情異如順盲情種種示乳隨情智者情
謂二諦二皆是俗若悟諦理乃可為真真則唯一
世人所見名世諦聖人所見名真諦隨智者聖人
悟理非但見真亦乃了俗有別者以隨情等三歷
四教成七二諦合二十一諦具如二諦境中所用。

禮記第七

孔子曰大道之行也與三代英丘未之逮也而有
志焉(大道五帝時也英俊選之光者逮及也)大道之行也天下為公選
賢與能講信修睦(公共也禪聖授聖〔不〕家之睦親也)故人不獨親
其親不獨子其子(慈孝之道廣也)使老有所終壯有所用
幼有所長矜寡孤獨皆有所養(無匱乏也)今大道既隱
(隱猶去也)天下為家(傳位於子傳文專反)各親其親各子其子貨
力為巳(俗狹嗇為于偽反嗇音色)大人世及以為禮城郭溝池
以為固(亂賦繁多為此以服人也大人諸侯也)禮義以為紀以正君
臣以篤父子以睦兄弟以和夫婦以設制度以立
田里而兵由此起(以其違大道敦朴之本教令之稠其弊則然老子曰法令滋章
盜賊多有)。

【玄】甚微智

經云自體本來空有不二不盡又云離念及心道
智起佛境界論云自體本來空智自空故此自體
空有不二不盡如是取句顯離三種空攝一離謗
攝二離異攝三離盡滅謗攝又甚微義者經云自
性常寂滅不滅亦不生論云常寂滅者自性離煩
惱故非先有染後時離故不滅者非一往滅為不
捨利益眾生故不生者出世間故如是此智不住
涅槃世間中故如是觀行甚微依止甚微清淨甚
微功德甚微。

通簡迹中一切因果橫竪等

因謂六度萬行等之因果謂燃燈佛與記等果橫
謂十方分身等竪謂華臺受職等。

【玄】自行二智

如疏中云一切種智名實智道種智名權智又自
行之權道前方便約諸法門是權智無若干者是
實智。

擲象

經云太子與弟難陀調達出園捔力巳調達前行
見一大象以手搏之而斃次難陀出見象當途拽
之道旁後太子出見象用左手提起右手托而擲
之象墮林外地為之作坑也。

見淨如梵天

淨名經云螺髻梵王語舍利弗我見釋迦牟尼佛
土清淨如自在天宮舍利弗言我見此土丘陵坈
坎荊棘砂礫土石諸山穢惡充滿。

巨身

經云彼時佛與無量百千之眾生恭敬圍達而為
說法譬如須彌山顯于大海等。

細身

偈云始在佛樹力降魔得甘露滅覺道成也。

【玄】恐畏歡喜厭離斷疑

經云佛以一音演說法或有恐畏或歡喜或生厭
離或斷疑斯則神力不共法疏云畏苦喜滅厭集
斷道又畏苦世界歡喜厭離為人對治斷疑第一
義也。

二處引楞伽經

第三云經云無位唯此一文上下諸文盡明位次
然多辨通別少明藏圓若論智行通其四教驗知
方等明矣又云楞伽人云此經開權若爾何故此
斥二乘。

土圭

周公居攝四年欲求地中而營王城於是建都用
圭長尺有五寸夏至日中半立八尺之表北得影
尺有五寸影與土圭等此為地中鄭司農云凡日
影於地千里而差一寸。

見土復穢得法眼淨

經中佛以足指按地即時大千世界珍寶嚴飾等
舍利弗言本所不見本所不聞今佛國土嚴淨悉
現後攝神足於是世界還復如故求聲聞乘三萬
二千人得法眼淨。

及俗眾室外為說無常

經云以方便故現身有疾以其疾故國王大臣長
者居士王子宰官等無數千人皆往問疾居士因
以身疾廣為說法云諸仁者是身無常無強無力
無賢速朽之法不可信也為苦為惱眾病所集智
者所不怙也。

【玄】三道四果

三道三乘也四果三乘加佛如下文釋。

【玄】寂場

靈裕法師寺誥云祇園有蓮華藏世界以七寶莊
嚴謂之寂滅道場盧舍那佛說華嚴經於此。

此與方等恐畏等

向引經及疏巳註。

不定者即指勝鬘等

古師謂別有經非漸頓攝而明佛性常住者勝鬘
金光明是也此名偏方不定教玄文斥云殃掘之
經六年所說列次第眾委悉餘經彈斥明常分明
餘教應同入次第今判作偏方不定淨名亦彈斥
那得引同次第。

舉一以例

前但云於此是顯於彼是密若是後文一多為例
亦可前文中云於一是密於多是顯或於多是密
於一是顯。

問者加說名字咸同

般若時十方問者悉名憍尸迦說者皆號須菩提。

大遒

疾由切誤也字應作猷猷者美也尚書云以闡大
猷。

時世念

過現未世初中後時前次後念再言之者謂多時
多念。

即指法身地

籤下文云法身地者自本地真因初住巳來遠鑑
今日乃至未來大小眾機故云我本行菩薩道時
又文句記云法身本意者若望十方無時不應今
準此方未設化前乃至久遠未結緣來並名法身
地。

直述所解

經云善說如來真實功德誠如所言等。

領所不及

經又云如來復有無量無邊功德汝等若於無量
億劫說不能盡。

故互說之

本時既有長久短近迹時亦有長久短近但迹中
久近與本時有異耳玄文近近近須兼遠此迹中
近遠也又云遠遠遠須兼近此本中遠近也故云
互說。

自是一邊

或作途。

彌勒初以伏疑潛難

疏云難因請生請云佛子文殊願決眾疑文殊難
云若疑應問眾既不疑我何所答彌勒釋云四眾
欣仰瞻仁及我今云彌勒難文殊釋知是寫誤也
本是文殊難耳。

文殊釋云我見等

疏云文殊廣引先佛曾說法華彌勒疑云諸佛赴
緣人時各異古佛雖名法華今佛何必如此文殊
斷云我見燈明佛乃至欲說法華經此文乃是彌
勒疑文殊釋。

正證

多正。

十山

雪山香山軻梨羅山乃至蘇迷盧山。

【玄】開示悟入【玄】亦約行次第

與前釋不同者以開等四攝諸義故。

只由宗用

名體教相大略是同唯宗與用於五雙中一一各
別。

新舊醫如餘文說

舊醫外道新醫釋迦文出涅槃具如箋難中具引。

父去留藥是施權其父還來是顯實

此二句舊籤元無越本中增加也況父之來去本
喻聖人垂應生滅且非留藥藥必偏圓並留來須
勝劣俱應又何甞留藥唯權還來顯實若喻權實
者如疏云過未各有形聲權實二益形二益者經
云自說名字不同年紀大小大即勝應小即劣應
聲二益者經云種種方便說微妙法方便權也微
妙實也若要句類當云形聲劣小是施權形聲勝
妙是顯實。

如前所用

前文云既不會正體攝屬何法乃至云並他經所
說非今經體。

十界三道以下文分別約十界故

玄引正法念云𦘕人分別五彩圖一切形端正醜
陋不可稱計原其根本從𦘕手出六道差別非自
在等作悉從一念無明心出無明與上品惡行業
合即起地獄因緣如𦘕出黑色乃至無明與上品
善行合即起天因緣如𦘕出白白色等。

* 釋籤卷第二

【玄】墨印

墨謂文墨用結集故如佛弟子從佛聞法亦旋書
于貝葉故分別功德論云迦旃延撰集眾經最妙
要慧呈佛印可是也又十住婆沙云佛欲滅度告
阿難云汝從今後依契經莫依人或有比丘言我
現從佛聞等應撿經律印之如國家墨詔墨勅墨
旨同。

【玄】一切行苦一切行無常一切法無我

般若經云有諸天人多貪著樂為破彼故說一切
行苦沙門婆羅門等乃長壽天多起常見為破彼
執說行無常外道邪見執身有我為破彼故說身
無我耳。

教行兩文不同

玄云無二者謂有無皆楷定故。

更立苦為四印

淨名疏云三法印印聲聞經何者若苦無常空合
無我及以寂滅空無我即空解脫門寂滅涅槃即
無相解脫門無常苦即無願解脫門又俱舍疏云
聲聞經理弱故須三印治破愛觀無常治破見觀
無我若入苦忍真明俱得寂滅又無常等三是能
趣行寂滅涅槃是趣果。

【玄】擇精進喜治之

善別真偽為擇不繆行無益之行為進得真法喜
為喜。

【玄】除捨定治之

善斷煩惱之境為除不憶虗偽之境名捨於禪不
起見愛名定。

【玄】隨依一覺

輔行云定慧各三隨用一得益使止無假徧修。

【玄】若十因緣

語出大經謂十二因緣中除未來老死二也過去
善種在無明等中可受道故。

【玄】記鴿

祇桓寺有鷹逐鴿佛謂舍利弗言此鴿於恒沙大
劫中常作鴿罪訖得出輪迴後得人身經五百世
乃得利根乃至三阿僧祇劫行六度行十地具足
作佛度眾生。

仰覆世界

華嚴經中說世界多種有淨世界垢世界仰世界
覆世界等天親十地論釋云倒住者不造舍宅住
故正住者造舍宅住故耳。

孔子四德

論語云子以四教文行忠信正義曰文謂先王之
遺文行謂德行在心為德施之為行中心無隱謂
之忠人言不欺謂之信此四者有形質可舉以教
天下故孔子必先之。

【玄】賞延于世刑故無小

二句並尚書大禹謨第三文也延世者謂人謫罸
不可延及後世之子孫唯賞功可及耳刑無小者
天子法天行道凡刑戮不可以輙小。

更有不同之相

若云八萬四千法藏即苦諦八萬四千塵勞即集
諦八萬對治門即道諦八萬六波羅蜜即滅諦。

通教六地與羅漢齊

止觀云但六地名離垢只可與阿含齊不得與羅
漢齊第七方便般若出假化他用此名目為便若
取七地齊羅漢約諸地對果向七地正與第四果
齊對果向者下玄文云鐵輪位於通是乾慧地三
十心是性地八人見地是歡喜地薄地向果向即
離垢果即明地離欲向果向即𦦨地果即難勝地
巳辦地向果即現前地果即遠行地。

從別以明別

上一別字恐誤應云從通以明別以法寶即通驗
之知是通爾。

小乘

疏云語諸作人即示念處能破四倒勤斷二惡生
二善咄男子是警覺勤作紛動令捨散入靜修如
意足入頂位也當加汝價煖法觀中不能發真如
意觀中能發無漏也好自安意得五根安固難壞
入忍位也所以者何我老汝少佛具智斷名老汝
居道始名少入世第一也更與作字即八正入見
道中雖欣此遇者思惟未盡猶居學位未得無難
故二十年中常令除糞。

能得神通

能字恐是如字耳以疏云能履深水如神通。

有本無第三句

謂無於諸世間一句。

【玄】教那忽是第四時

光宅謂涅槃是第五時法華是第四時若言是者
法華與般若同味。

大品習應品二乘如螢火蟲

經云菩薩能作是念我當行六波羅蜜乃至十八
不共法成阿耨菩提度脫眾生令得菩提譬如螢
火蟲不能作是念我力能閻浮提普令大明聲聞
支佛亦爾不作是念我行六度等。

驗知音破

破應作有。

【玄】法不住法

禪波羅蜜中解觀心無心法不住法中云知心數
為法心王為心受想行三陰為法識陰為心所緣
為法能緣為心能生為法所生為心所觀之境為
法能觀之智為心。

彼佛法界亦兼於果

彼止觀約心明佛十如故今籤云寄果明理性彼
云緣因為相了因為性正因為體四弘為力六度
萬行為作智慧莊嚴為因福德莊嚴為緣三菩提
為果大涅槃為報並寄果耳。

諸佛尚亦不說

佛尚三止豈可自輙云十界各具權實今以九界
為權且依顯耳。

廣釋十如

廣恐應作通字。

彼敘外人而執定計

計因中有果也經云有諸外道作如是言因緣和
合則有果生若眾緣中本無生性而能生者虗空
不生亦應生果虗空不生非是因故以眾緣中本
有果性是故合集而得生果所以者何如隄婆達
欲造墻壁則取泥土不取彩色欲造𦘕像則集彩
色不取草木作衣取縷不取泥木作舍取泥不取
縷線以人取故當知是中各能生果以能生果故
當知因中必先有性。

譬中譬合

多譬合二字。

盡智無生智

輔行第十引毗曇云盡智者謂我知苦乃至知道
無生智者謂我知苦巳不復更知乃至修道巳不
復更修真位究竟名為解脫證真之後能為他說
名為知見。

中含二十七

二十七人者學人有十八謂四向三果信行法行
信解見得家家一無間五那含為中生行不行上
流無學九人謂退分護分思分住分達分不動分
不退分慧解脫俱解脫共二十七人。

三果下疑

疑上脫釋字。

若生實報則不取小乘無漏為因如餘文

下玄第二云斷別惑生變易者如初地初住斷惑
是也以順道法愛為因無明為緣生變易土又云
地地皆有萬行福德為因無明為緣。

因緣如止觀第五文

彼云因緣有逆順順生死者有漏業為因愛取等
為緣逆生死者以無漏正慧為因行行為緣俱損
生破惑順界外生死亦以無漏慧為因無明等為
緣若逆生死即以中道慧為因萬行為緣俱變損
易生死故。

不心輕畜生

不慢心。

以下後文

多一下。

因緣生死

因緣生死即初地巳上有後生死即第十地無後
生死即金剛心。

慧眼菩薩

問云如來相好為有報也為無報耶文殊言如來
色身有報法身無報復問云去貪欲內心淨獲大
果六度之法非無報相如何得成法身耶文殊言
如來法身有耶無耶慧眼曰色身是有法身是無
如我觀察如來身者非報非無報。

【玄】借三種為譬

上觀第五不思議境末具有三譬謂如意珠雨寶
三毒惑心及眠中夢事。

寰中

法界為城法王所都法王無偏理性無外。

此中多意不復委釋

阿含中佛告比丘有四馬一見鞭影即便驚悚二
者觸毛乃驚三者觸肉乃驚四者徹骨方覺經中
初合聞他聚落無常即驚次合聞巳聚落無常生
厭三者合聞巳親無常生厭四者合巳病苦方厭
大經亦以四馬喻生老病死故知二經並喻三藏
中意今借喻四教快馬喻圓如貪欲即是道等巳
上並輔之。

* 釋籤卷第三(玄二餘)

或存或沒

存則境妙中二謂諦緣也洎感應說法眷屬利益
等也沒則智行三法神通等也。

三仙

一迦毗羅明二十五諦談因中有果一者從其冥
初生覺過八萬劫前冥然不知但見最初中陰初
起也亦云世性謂世間眾生由冥初而有即世間
本性也餘二十四諦具如彼二優樓僧伽三勒沙
婆。

二天

一毗紐天外人計梵天生四姓口生婆羅門臂生
剎帝利摩醯首羅天此云大自在能傾覆世界如
是仙天外人俱事之。

從無明至老死有十一番但十箇中間一一皆生十
二支故十中間有一百二十

彼經過行比丘白佛如我所學十二因緣甚深之
法我今當說無明緣行便生十二行緣識便生十
二識緣名色便生十二名色緣更樂生十二更樂
緣六入便生十二六入緣愛便生十二愛緣受便
生十二受緣有便生十二有緣生老病死憂悲苦
惱便生十二皆是撿印本官經因緣品中作如是
說也常途云名色緣六入而彼文云更樂恐更樂
只是名色耳又合云受生愛而彼云從愛生受又
闕觸取況只說八支十二耳若銷今文從無明至
老死須云十二番若十箇中間應云無明生行十
二行生識十二識生名色十二名色生六入十二
六入生觸十二觸生受十二受生愛十二愛生取
十二取生有十二有生生十二則有十中間一百
二十支也聖意難量或經本中誤學者更詳。

正是今文第二解

第二是亦有差別因是緣起故。

三者不生苦愛

似多一者字。

連縛等四

婆沙委論具有四種十二因緣一者剎那二者連
縛三者分位四者遠續後三只是三世十二因緣
以約能順生後等受名也言一念者非謂極促一
剎那時謂善惡業成名為一念也。

色界無色界無名色

若欲界中名者即初托胎時之妄念也色者初認
父母二滴以為巳有也上二界無此故耳。

還生色者入無餘界

上流般。

欲有三法隨逐

淫眠食。

餘二句可見

無色續無色色續色。

亦可喻圓門本有

有應作無。

【玄】破此如止觀中說

只是不思議境中非縱橫並別及橫竪八句推撿
情計以顯無耳。

前二指前竟

似多前二兩字。

三種意生身

楞嚴經中意生三種一入三昧樂意成身則三四
五地心寂不動故也二覺法自性意成身即八地
中普入佛剎故以法為自性三種類俱生無作意
成身謂了佛證法成之與生並從果說此約通教
及以別接竪判次位初文雖云五地亦兼七地即
入空位也八地即當入假位也種類俱生云了佛
證法即是入中屬佛種類未必自證若接入別七
地巳前入別十住八地巳去接入十行知佛證法
是入回向並非證道故名意生仍本為名兼不接
者共結此位故並云地輔行中釋此更開五七九
種之相。

向是生死背是涅槃

若據來者向義則不癡是來義也應須云向是涅
槃也又云去是背義者則癡是去義也應須云背
是生死今此二句向背可疑若據二乘則以背生
死向涅槃為義菩薩則以背涅槃向生死為義今
非辨二乘菩薩向背且以背涅槃向生死是俗背
生死向涅槃是真以明中道耳甞略撿寶篋經未
見其文請後賢更委撿之。

故成無三智

多一無字。

【玄】從三生二從二生七等

釋云煩惱生業煩惱有三謂無明愛取以生行有
此乃三生二也行生名色五并生老死等此乃二
生七也七生三可見。

【玄】盆器米麵

疏釋云禪體含支林如盆器生空麤如米法空細
如麵。

十住菩薩但見其終不見其始

此大經二十五文也淨名疏八釋云當知無明無
本故十住見終不見其始諸佛如來見終見始記
釋云十住見終者但以最後得名為終由斷一分
見一分終故云見終其實無明不可云終佛斷最
後後相如初故云見始其實無明不可云始若定
終始何名無住若計無明有始終者是謂法性有
始終也以全法性定無明故亦全無明體是法性
問若爾過在大經答曰不然有事有理若從事說
若見法性始即見無明終佛見法性終名見無明
始無始之始名無明始無終之終名法性終若從
理說應知二法俱始並終況此二法自無二法俱
無始終若從事理相待以說從理故即從事故離
始終亦爾約非事理而論事理於無始終而云始
終大經之文帶別論圓從事相待故作此說。

八相雖異

涅槃云八相名苦所謂生老病死乃至五陰盛生
如是八苦法者是名集無八法處名滅十力四無
畏等名道。

摶等四食

段食入腹則消觸食對前根境識三和合為相思
食希可意境時有資盛義此通三界識食者由前
三食勢力盛故勢方增長。

譬喻者(毘曇師名)阿毗曇中正量部異師為譬喻者毗婆
闍婆提說八苦

今未暇撿毗曇且依婆沙出之論云分別論者作
如是說若有八苦相是苦是苦諦餘有漏法是苦
非苦諦招後有愛是集是集諦餘愛及餘有漏因
是集非集諦招後愛盡是滅諦餘愛盡及餘有漏
因盡是滅非滅諦學八支道是道是道諦餘學法
及一切無學法是道非道諦若作是說諸阿羅漢
但成就苦滅二諦不成就集道二諦所以者何招
後有愛諸阿羅漢巳斷盡故學八支道得阿羅漢
果時皆巳捨故然論中不釋餘有漏法非苦諦等
今誠消之既云阿羅漢恐是對自他言之阿羅漢
諦若必諦真若他有漏法是他之苦非我諦苦及
乃至道諦皆以自他相對而辯學。

眼智明覺

文句釋云若法忍為眼法智為智比忍為明比智
為覺餘三諦亦爾故成十六心三根人各得十六
成四十八行。

知諸入為門至餘如苦諦等

經云知諸入為門亦名為苦是名中智分別諸入
有無量相悉是諸苦非諸聲聞緣覺所知是名上
智乃至知識分別相是名中智分別是識有無量
相非諸聲聞緣覺所知是名上智如是等義我於
彼經亦不說之(中間知界知色受想行皆結是名中智分別諸界有無量相等是名
上智等語例前後可知)又知愛因緣能生五陰是名中智一
人起受無量無邊聲聞緣覺所不能知能知一切
眾生所起如是等愛是名上智如是等義我於彼
經亦不說之故今注餘如苦諦是滅諦中不可稱
計與道諦中亦無量無邊兩句之下皆云非諸聲
聞緣覺所知是名上智如是等義我於彼經亦不
說之其義與苦諦是同故但注云如苦諦。

世諦即第一義諦

世諦即苦集第一義諦即道滅第十二云五陰和
合稱言某甲凡夫眾生隨其所稱是名世諦解陰
無有某甲名字離陰亦無某甲名字出世之人如
其性相而能知之是名第一義諦(云云)文殊白佛
若以真實為實諦者真實之法即是如來虗空佛
性若如是者如來虗空及與佛性無有差別佛言
文殊有苦有諦有實乃至有道有諦有實善男子
如來非苦非諦是實虗空非苦非諦是實佛性非
苦非諦是實(云云)非苦非諦是實者下智妙中用
對四種四諦。

廣釋釋世諦

多一釋字。

圓破通等

通應作別。

經文不次

空假中次也彼云一切法趣假色尚不可得空趣
不趣中。

諸文用義以初證藏

因緣所生法之一句。

下文自有兩品屬藏

十二因緣品破邪見品。

實語是虗語

下文云起語見故生死浩然籤釋云教本是實凡
情執之成見見即煩惱為因故苦果浩然不息又
云實諦雖妙執故成麤如執中異邊執空異有。

前是廢權觀

籤中先以次第三觀竪對四四諦竟次以一心三
觀總對四四諦則前之廢觀為麤次之開觀為妙
開廢同時諦觀體一也。

【玄】妙勝定經

佛言我昔共文殊師利共諍二諦死墮三途經無
量劫吞鐵丸從地獄出值迦葉佛為我解說有無
二諦迦葉佛言一切諸法皆無定性汝言有無是
義不然一切諸法皆悉空寂此二諦者亦有亦無
汝但知文不解其義。

【玄】二生菩薩

今玄文判二生屬三藏菩薩若輔行中明大乘二
生者引大經佛說觀因緣智四種不同得菩提異
說是語時十千菩薩得一生實相五千菩薩得二
生法界章安釋云三乘同觀第一義諦智解不同
一生二生乃是破無明一品二品實相是別理法
界是圓理即是利根接入別圓破無明巳八相作
佛是佛果出外義也但觀諸經會末得道即識所
說共別之意小大二生學者辨之。

齊初僧祇初皆名爾前故容有墮

常途論初阿僧祇即離五障在外凡位第二阿僧
祇在煖位第三阿僧祇在頂位初祇在外凡尚容
有墮況復爾前乎。

何必第三阿僧祇末始惡道出

記主意云第三僧祇之始巳離五障何必至末耶
離障之義三說不同小四教中云是初祇今此籤
文云三祇始若俱舍中百劫修相業時方離五障
故論云從修業菩薩得定名生善趣貴家具男念
堅固也。

觀於惡友及惡知識

友字誤經云觀於惡象。

惡知識者壞無量身

經中云壞無量善身。

臭身淨身等

惡象能壞不淨身惡知識能壞淨身惡象能壞肉
身惡知識能壞法身。

【玄】旻據佛果出二諦外

輔行云莊嚴云出開善云不出由三乘共學菩薩
有但不但古人不曉利鈍兩根但諍佛果出與不
出終未見今開合之意故知二家各得今文利鈍
一邊仍不知出外別照中道之境用中道智進破
無明故也若不能知鈍根依教與二乘人同證真
諦當知二師各得片意若得今意出與不出義皆
悉成。

【玄】進不成三退不成二

通利根人受別圓接若只云二諦外無別理可照
者是進非通別圓之三也設照別理又退非藏通
果佛之二法進退之失也。

【玄】約四假明二諦

大論但論三假言四者有人云法假未見所出若
二十三家者即光宅敬脫慧超并諸王侯各咨二
諦於昭明而昭明悉答之。

根欲

十力中有根力欲力根力者佛知他眾生諸根上
下相如實遍知欲力者佛知他眾生種種欲如實
遍知無能壞無能勝也。

如世第一隣近於真尚有多品

如身子上目連中餘皆下。

【玄】小雲發障大雲發障

雲能翳月譬惑能障真雲開見月障滅智淨發者
開也。

始自迦羅

外道名也為初教所破者皆見惑陰入也故曰長
阿含破外道。

世情多種

疏第九作多想經在聖行品中。

名世句世縛世等

經云云何名世男女瓶衣車乘屋舍等云何句世
四句一偈等云何縛世捲合繫結束縛合掌等云
何法世如鳴椎集僧嚴鼓戒兵吹角知時云何執
著世如望遠人有染衣者生想執著言是沙門非
婆羅門見有結繩橫佩身上者便生念言是婆羅
門非沙門也。

五種世法名與前異

與人我眾生兔角等異。

【玄】如緣滅生使

四諦中滅本非使因緣諦遂生於七使。

西方經何量

彼疏云外國經多度者少何量者記主易其語耳。

業即金等

經云我今多有金銀等疏云金即別教理銀即通
教理大品所談真諦不出此二。

如三周中各有異名

疏云初周名法說通則具三如優曇鉢羅華時一
現耳即譬說若我遇眾生盡教以佛道即因緣說
中周別名譬喻通亦具三我先不言皆為化菩薩
即法說也於二萬佛所常教化汝即因緣說也下
周通亦具三眾又清淨令入佛慧是法說有一導
師是譬喻說而作三周者從多從正欲令名字不
濫各據一意耳。

【玄】自是一邊

有本作一途。

止觀中判三假文

以三藏判為隨事三假衍門三教為隨理三假。

彭城寺嵩法師

徐州彭城寺嵩云佛不應常住臨終時其舌先爛。

畜八不淨

經云誡畜不過八種皆名不淨一田宅園林二種
植三貯積穀帛四畜養人僕五繫養禽獸六錢寶
貴物七氈褥釜鑊八象金飾牀耳。

攝大乘明十種勝相分為十品

一依止勝相淨不淨法即依止阿梨耶識二應知
勝相謂應知自性惑三應知入勝相謂知三性能
成入及所入即唯識也四入因果勝相謂入唯識
因是六度在通達位中入果即是通達位中轉成
果也五入因果修差別勝相即六度四德在歡喜
等十地中地地差別六於修差別依戒勝相謂十
地中一切戒諸惡不作七依止心學勝相謂依止
修習妙定八依慧學勝相謂以慧為依止即無分
別知九學果寂滅勝相謂滅差別智即是無住涅
槃十智差別勝相即是如來智離一切隨眠障等
(云云)本論三卷無著菩薩造論中將十勝相分作
十品一一解釋又世親菩薩作論釋之為十二卷
又義疏八卷共二十三卷並是明十勝相之義前
言三性者一依他起自性二遍計所執自性三圓
成實自性依他性者謂依他起自性實唯有識似
義顯現之所依止云何依他起何因緣名依他起
從自熏種子所生依他緣起故名依他起生剎那
後無有功能自然住故名依他起也二徧計性謂
執諸行相生顛倒緣何境界取何相貌由何緣成
實二者清淨圓成實巳上並論中文。

【玄】不思議四句破執

前云無明之心不自不他不共不無因四句皆不
思議若有四悉檀因緣亦可得說。

一三三一

彼云以止緣於諦則一諦而三諦以諦繫於止則
一止而三止譬如三相在一念心雖一念心而有
三相止諦亦如是所止之法雖一而三能止之心
雖三而一以觀觀於境則一境而三境以境發於
觀則一觀而三觀。

即是如來虗空佛性

佛告文殊言實諦者名曰真法又名無有虗妄又
名大乘又名一道清淨無有二也有常樂我淨名
為實諦文殊難言若以真實為真諦真實之法即
是如來虗空佛性若如是者如來虗空及與佛性
無有差別佛云有苦有諦有實有集有諦有實有
滅有諦有實有道有諦有實善男子如來非苦非
諦是實虗空非苦非諦是實佛性非苦非諦是實
文殊言所言苦者為無常相是可斷相是為實諦
如來之性非苦非無常非可斷相是故為實虗空
佛性非復如是。

婆沙中尊者波奢說四諦

世諦第一義諦亦難明了今依婆沙出之七十七
云脇尊者曰一諦者謂四聖諦各唯有一唯一苦
諦無第二苦乃至道唯一道無第二道故說一諦
不違說四復次言一諦者謂一滅諦為欲遮遣餘
解脫故以諸外道說四解脫即四空處也復次言
一諦者謂一道諦為欲遮遣餘道諦故以諸外道
說多道諦謂自餓為道臥灰為道飲風飲水食果
食菜露形臥棘或執不臥或著弊衣或服藥或斷
食等為道如是非道若佛說真道者謂正見等八
支聖道也復次言一諦者謂一滅諦永捨一切生
死苦故又一諦者謂一道諦能斷一切生死因故
餘契經中說有二諦一世俗諦二勝義諦其義云
何有作是說於四諦中前二是世俗諦男女行住
及瓶衣等是世俗事入苦集二諦中後二諦是勝
義諦諸出間真實功德皆入道滅二諦中復有說
前三諦是世俗諦苦集中有世俗事故佛說滅諦
如城如宮如彼岸諸如是等世俗施設滅諦中有
是故滅諦亦名世俗唯一道諦是勝義世俗施設
此中無故評者曰四諦皆有世俗勝義苦集中有
世俗者義如前說苦中有勝義者謂苦空無常無
我理集中有勝義者謂集因緣生理滅中有世俗
者佛說滅諦如園如林如彼岸等滅中有勝義者
謂滅靜妙離道有世俗者佛說道諦如船如筏如
石如山如梯如凳如臺如觀如華如水道中有勝
義者謂道如行出乃至云尊者世友作如是說能
顯名是世俗所顯法是勝義復作是說隨順世間
所說名是世俗隨順聖賢所說名是勝義又大德
說曰宣說有情瓶衣等事不虗妄心所起言說是
世俗諦宣說緣性緣起等理不虗妄心所起言說
是勝義諦(巳上正文)論文甚廣諸尊者說四諦各各不
同今亦略節耳本為不識滅如園林道如船筏及
撿論文而論中不釋今曲釋云城宮園林可以棲
止如涅槃可住船筏可以度人如道諦可以出生
死。

三界利鈍一十九使

見利有十謂身見等思鈍有九謂上上等且約一
九見思共論十九。

居在界外莫不皆有十二支如止觀攝法中

止觀云若迷權理則有界內相應獨頭等無明(云
云)若迷實理則有界外相應獨頭等無明故寶性
論云二乘之人雖有無常苦空無我對治於佛法
身猶是顛倒即是無明獨頭無漏智業為行三種
意生身亦是五種意生身意即是識身即名色六
入觸受無明細惑戲論未究竟滅即是愛取煩惱
染業染生染未究竟即是有三種意因移即是生
其果變易即是老死輔行第五文末銷釋。

故云空不空邊則分對兩處道滅

故云者指下文五三諦中也空對界內道滅不空
對界外道滅。

苦集例此

但俗是界內苦集中俗是界外苦集。

【玄】圓俗意通

言云云者具六凡二乘菩薩十如之異。

* 釋籤卷第四(玄三六紙)

至非想者語其所依乃至初禪

此定不緣識處故名非想不緣不用處故名非非
想三界頂禪世為極妙外道計之以為涅槃四禪
各有支林喜樂等外人亦計之為涅槃今略四三
二禪故云乃至耳。

【玄】六藝

禮樂射御書數具如箋難中解。

【玄】毗尼生信愛

論云若於正法毗奈耶中有少信愛即信名愛故
名信愛於正法中有信愛者說緣道諦信於毗奈
耶中有信愛者說緣滅諦信問此煖善根具十六
行緣四聖諦何故此中但緣道滅諦非苦集耶答
依勝說故謂四諦中道滅勝故出生死苦。

【玄】正法是三諦毗尼是滅

論云有說於正法中有信愛者說緣三諦信於毗
尼中有信愛者說緣滅諦信。

【玄】如佛為滿宿

論中滿宿本二人也謂馬師滿宿文云如佛為馬
師并宿二比丘說此二愚人離我正法及毗奈耶
譬如大地去虗空遠佛告馬師井宿言吾當為汝
說四句法汝欲知不(云云)此中何者是四句法有
說四聖諦是所以者何彼不見諦造惡行故有說
四念處是所以者何彼由顛倒造惡行故有說四
正勤是所以者何彼懈怠造惡行故乃至四沙門
果四靜慮等此二人於正法毗尼中無少分煖毗
尼多種謂時毗尼方毗尼種性毗尼家毗尼明毗
尼罸毗尼犯毗尼聖毗尼貪毗尼嗔毗尼癡毗尼
中何毗尼耶答有說是罸罪毗尼有說是犯毗尼
有說是貪嗔癡毗尼(巳上正文)毗尼律中亦翻為滅若
說是貪嗔癡毗尼者乃是三毒滅矣大經亦云馬
師滿宿無有煖法何以故於三寶所無信心論作
井宿井滿二音少殊。

【玄】是其意趣

論中問云煖有何意趣答先所修習一切善根謂
從布施乃至七處善皆以回向解脫是其意趣問
煖依何而起答依自地起問煖依何為因答前生
自地同類善根問誰為所緣答四聖諦問以何為
果答頂以煖為近功用果問誰為等流答後生自
地同類善根問誰為異熟答色界五蘊問有何勝
利答能與涅槃作決定因有說得煖定問不斷善
有幾行相答十六行相問為緣名為緣義答名義
俱緣問為聞所成為思所成為修所成答唯修所
成為欲界繫為色界繫答唯色界繫為有尋有伺
為無尋有伺為無尋無伺答具三種(籤云有覺有觀等三名別
義同)為樂根相應為善根相應為捨根相應答三根
相應(玄加隨所說)為一心為多心答多心為可退為不
可退答可退。

并一具縛人合七十三人

具縛者先時未以世道斷修惑此名具縛人也更
有斷修惑一品至五品者此五人兼前具縛為六
人也至見道中名初果向頌云斷次三向二者第
二向也謂於凡位斷第六品或七八品名斷次三
此有三人至見道中名第二向趣一來果也又云
離八地向三者第三向也謂先凡位斷欲修惑第
九品盡或斷初禪乃至無所有處惑盡者名離八
地此有六十四人謂斷欲九品為一斷上地各九
為九人七九六十三兼前一人成六十四人此六
十四人至見道中第三向趣不還果也是則六十
四人并前斷五品五人又斷六七八為三人并具
縛一人共七十二人俱舍婆沙說同。

【玄】三三昧

籤云有覺有觀等但是名耳若其義者修證中云
有覺有觀三昧謂根本禪乃至特勝通明背捨勝
處各有相應心數及諸功德等名有覺有觀三昧
無覺有觀三昧者謂諸禪中間乃至特勝通明背
捨勝處各有中間與觀相應心數及諸功德名無
覺有觀三昧無覺無觀三昧者謂從根本二禪乃
至有頂及滅受想定相應諸功德名無覺無觀三
昧此三三昧更無別法但是總諸禪以為三分耳。

例前九品亦越次故

前煖三頂三次師以煖之下上越入頂位以頂之
中上越入忍位根性不同故記主云耳。

言離界地自下升上

捨義者如下引俱舍釋聖由失地捨。

此等只是判四善根

論云四種皆色繫云何差別答四善根雖同色界
而有可動不可動有有留難有無留難有可斷有
不可斷有可慮有不可慮有可退有不可退諸可
動有留難可斷可慮可退中下者名煖上者名為
頂諸不可動無留難無斷無慮不可退中下者名
忍上者名世第一(云云)以玄文只略說頂法籤中
既云判四善根故更出論文以廣其義。

不動等是後二善根準此可知

謂不為外塵所動久住忍位并世第一中無難不
斷善根不退為五逆。

【玄】生下小信此法不久停故言下小

論第六問云何名頂答於佛法僧生小量信又問
何故名頂答如山頂謂如山人不久住若無諸難
便過此山更至餘山若無諸難便進至忍若有諸
難便退住煖問何故此信名為小量尊者妙音作
如是說欲界名小以下劣故此在欲界故名小量
又此頂位於佛法僧生小量信者說緣道諦信於
法生小量信有緣滅諦信問緣道滅諦可爾是可
信事是生信處故不說緣苦集者煩惱惡行及所
得果猶如糞穢深可厭患不應於中而生信樂也。

但不信三寶

論云世尊為波羅衍拏摩納婆說偈云若於佛法
僧生起微小信儒童應知彼名巳得頂法問此頂
善根十六行相觀四聖諦何故世尊為摩納婆說
信三寶答彼於三寶愚惑不信然三寶希有難可
值遇欲令信解故為說之有說彼摩納婆為苦所
逼欲求出要來詣佛所說是頌言為苦所逼諸眾
生不知出要來詣佛所唯願為說除眾患如熱所
逼入涼池出苦之要無過三寶故佛為說於三寶
信有說欲令所化於佛法中深生信重故佛為說
於佛法僧生微小信若佛為說四聖諦者所化有
情便作是念我等何用信重如是煩惱惡行顛倒
見趣及所得果苦集諦為若佛為說佛法僧寶彼
便踊躍深生信重(巳上正文)言不信者豈有煖位不信
三寶若不信三寶何以稟教而位至煖耶此或是
語未稟教前若以深生信重之言驗之或多一不
字以凡愚時不信重苦集但言三寶耳摩納婆梵
音此云少年淨行亦云儒童儒者仁也。

【玄】若世尊說苦集是可信敬即受化者

此一句下文略依論加便作是念一句則使義易
解論云若佛為說苦集便作是念我無始來為此
鄙劣煩惱惡行及所得果擾亂逼迫寧可信樂若
說道滅便深信樂不欲捨離故於此中偏論道滅
也。

【玄】盡信四諦

論云信有二種一信可二者信樂於道滅諦具二
種信於苦集諦雖無信樂而有信可故苦集諦亦
生於信故脇尊者言為厭患苦集故稱讚道滅謂
此道滅寂靜美妙止息對治下劣鄙穢苦集法故。

【玄】於此三時多諸留難

論云於三時中諸業煩惱極與行者而作留難一
從頂忍入時能感惡趣諸業煩惱極為留難義言
行者若入忍位不復受諸惡趣生我於誰身受異
熟果二聖者離欲染時能感欲界諸業煩惱極為
留難義言行者若離欲染於欲界生定不復受我
於誰身受異熟果三得阿羅漢果時能感後有諸
業煩惱極為留難義言行者若得阿羅漢果定不
復受一切生死我於誰身受異熟果等耳。

亦不得起

疏云亦不起得修。

以觀苦故起能得得修彼苦下等

疏云以觀苦故故能起得修彼苦下四行相也今
文多一得字。

皆慧為體

論云皆慧五除得者出體也此煖等四念住性皆
慧為體若并助伴皆五蘊性(彼疏云有定共戒為色蘊餘四可知)此
煖等四有能得得助伴體中得非煖等四善根體
故言除得等餘同籤文耳。

從苦諦起一忍一智

觀於欲界苦諦境有無漏生斷苦下十使名苦法
忍第一心也次起一剎那名苦法智擇滅無為第
二心也次觀上界苦類忍名第三心斷上二界煩
惱證擇滅理名苦類智第四心也次觀欲界集名
集法忍名第五心得集法智名第六心次觀上界
集類忍名第七心得集類智第八心次觀欲界滅
法忍名第九心得滅法智名第十心次觀上界滅
名滅類忍第十一心也得滅類智名十二心次觀
欲界道名道法忍名第十三心得道法智名第十
四心次觀上界道類忍名第十五心次起一剎那
名道類智名第十六心。

【玄】除滅一切道

總滅之也上下二道緣行俱除。

【玄】見諦眷屬不相離

從不勝見諦巳下至何況有漏並說見道功德謂
世第一不能勝也見諦眷屬者論云現觀邊所修
世俗智是見道眷屬隨屬見道慧力殊勝此法不
爾(此法指世第一下同)又豈能勝雜修靜慮然彼等至(彼指見道)
及所感生不共異生此法不爾又豈能勝初盡智
時所修善根然彼修時離一切障所依清淨此法
不爾又豈能勝空空無願無願無相無相三摩地
然彼尚能厭惡聖道況於有漏此法不爾。

熏禪

第四禪先修得巳更以多念無漏相續現起從此
引生多念有漏從此復生多念無漏如是漸漸減
少乃至最後二念無漏次後引生二念有漏無間
復生二念無漏夾熏加行成就相次唯一念無漏
次復唯有一念有漏無間復生一念無漏名根本
成俱舍云成由一念雜(云云)夾熏者謂前後無漏
中間有漏使多念等漏俱成一念無漏故言夾熏
生五含者由熏禪有階差謂下中上上勝上極等。

前諸位義

多一位字。

【玄】不淨安般

數息觀也經云安之言生般之言滅根本諸禪從
數息起。

【玄】依未至為最依初禪為勝中間為長

未到定者欲界定後泯然一轉不見欲界定中身
首衣服牀鋪猶如虗空身是事障障去身空未來
得發名未到定也依禪門中二三禪後皆有中間
今此文中初禪之後二禪之前有禪定者名中間也。

妙音師說或七加欲界依欲界身

疏云妙音師說煖頂通依七地於前六地者未生
中間及四靜慮更加欲界依欲界身九者(休論文)謂
煖等四依欲界人天身起除北俱盧人趣三洲及
六欲天也九處身起唯依欲者能厭苦故前三善
根三洲初起後生六天亦續現前第四善根天亦
初起謂四善根唯一念故故人天趣皆得初起三
界女得二者(牒論)此四善根唯依男女非扇搋等(扇搋
者黃門也)前三善根男女得二且男得二者謂男得男
善根及得女善根女得二者謂女得女善根及得
男善根故名得二以煖等三男轉形為女女轉形
為男故煖等三女男得二第四女亦爾者(牒論)第四
善根女得二種同前煖等謂女得女善根及得男
善根以女形轉為男若第四善根男唯得一謂男
唯得男善根而不得女也巳得女身非決擇故耳。

聖由失地捨異生由命終

明捨義也聖捨煖等四善根者由失地捨謂此地
善根若遷上地此便有失失此地時善根方捨若
此地死還生此地不失地故故煖等不捨若異生
捨異生無見道資故命終捨(巳上俱舍疏中正文)今更引婆
沙論釋之論云若得忍巳便違惡趣彼扇搋等身
形鄙陋是人中惡趣若得忍等殊勝善根必更不
受彼類身故問得忍異生於命終位既捨眾同分
亦捨忍否設爾何失若捨者應墮惡趣故乃言不
墮惡趣又若捨者何故異生命終時捨聖者不然
若不捨者何故業蘊及六種蘊俱不說耶如說異
生住胎藏等俱成就身業答此應言捨(云云)異生
命終定捨於忍善根劣故異生依此地起此類善
根若有命終還生此地捨同分故上決定捨況此
善根是色界法經欲界生而當不捨。

煖必至涅

脫一槃字。

第一入離生

疏云離生者見道名也。

【玄】欲委知向彼尋

初對諸善根亦有差別對聞所成名最對思所成
名勝對不淨觀持息名長對煖名尊對頂名上對
忍名妙次對與今玄文同又論云此至邊頂名最
上品攝故故名勝作吉祥故名長體此進故名尊
性堅牢故名上滿所願故名妙又能作苦法忍無
間緣名最超過一切異生善根名勝映奪一切世
俗善根名長能逮勝德名尊無二分故名上似無
漏故名妙又異生最後心故名最能開聖道門故
名勝根猛利故名長以於一切順決擇分此最上
故名尊折伏一切煩惱怨故名上引愛果故名妙。
玄籤備撿卷第一

玄籤備撿卷第二
丹丘沙門　有嚴　注

釋籤卷第四(六紙玄三十九)

亦須徧集

集應作習。

具如止觀記料簡同異

記引大論云下地諸惑因地未斷至樹下時以九
無礙九解脫合為十八八忍八智合為十六為三
十四心是俱舍頓斷之意也婆沙云下八地惑初
修禪時巳斷唯非想地九品全在(云云)俱舍龍樹
俱不應誤俱舍取修禪時巳斷惑竟不復更斷智
論依餘部雖有漏斷未名為斷至樹下時俱斷非
想八地俱得名為無漏也。

如止觀第五記

只是化他境中四悉檀各破四性之文耳如世界
中破性者彼云或說心具一切法如云三界無別
法唯是一心作或說緣生一切法如云善知識者
是大因緣所謂化導或說因緣共生一切法如云
水銀和真金能塗諸色像或言離生一切法者如
云十二因緣非佛所作等其性自爾餘三悉檀各
破亦爾。

但緣六道中可愛十如等

六道中且如三塗以表苦為相惡報為性摧折色
心為體登刀入鑊為力此皆苦耳又可名愛耶今
言可愛者只是貪愛五塵能招三途之果果中說
因故云可愛也言可憎者嫌惡五塵起嗔恚心亦
招惡果此亦果中語因耳。

故斥通無

偏教無諦是權故無。

超越三昧

能超諸地自在入出一超入三昧離諸欲惡入初
禪從初禪超入非非想從非有想非無想處起入
滅受想從滅受想起還入初禪入二三四禪亦如
是二超出三昧次第亦爾。

初二文者

多二字。

若不轉麤成妙

多不字。

化他之權意亦如是

雖云我亦如然化他之權終非自行之權。

震地逸敷

雷聲震地而不聞錦繡逸敷而不見。

【玄】通經之論豈得為妙

下文指中論兼別含通故為麤。

權實俱立

既云施權故立則　化他之權及化他之實二俱
立也俱破者化他權實並為所廢故。

若開若會

約理則權實俱開約行則權實俱會。

煩惱障及智障具如止觀第六

彼云空假二觀當彼破惑名之為智今望中道智
還成惑此惑是中智家障故名智障又中智不廢
故名智障耳。

六界十如結攝一切異名

如是相攝十二因緣中行有如是性攝無明愛取
如是體攝名色乃至老死如是力攝無明愛取能
生業力如是作行有能為苦作業乃至如是報攝
行有招名色報攝四諦者相性攝集體攝苦作力
因緣又攝果報及苦攝二諦者六道十如攝四教
之俗等具如下文諸境開合。

【玄】圓權則通

照不思議十二因緣生是俗照不思議十二因緣
滅是真真俗不二生滅同時耳。

於一一大開為四句

若謂地是有有即實實是堅義若謂地是無是亦
有亦無是非有非無皆是堅義今明畢竟不可得
亡是堅性也水性不住謂水為有有即是住乃至
謂水是非有非無亦即是住今不住有四句亦不
住無四句風性無礙謂有四句是礙火大不實火
不從自生乃至不無因生本無自性賴緣而有故
言不實觀色既爾受想行識一一入於如實之際。

遇善知識受如法教

二句下各有一難字。

無盡轉解脫火

轉字誤應作輪彼經云婆羅門告善財言善男子
我唯得此菩薩無盡輪解脫如諸菩薩摩訶薩大
功德𦦨能燒一切眾生見惑令無有餘必不退轉
而我云何能知能說又云修學書算即事法即得
悟入一切功巧神通智法門(云云)印等法下經中
無門字。

一百落叉

十千為萬十萬為一落叉。

內外顆粒

經作其內顆粒。

知眾生數至如來名數

經云能知眾生數能知諸法品類數能知諸法差
別數能知一切三世數能知一切眾生名數能知
諸法名數能知一切諸如來名數等經之法名數
下多一法字。

黶

於琰反面上黑子也。

為取十乘觀法

增數至十與十乘數齊未必從增三巳去全同發
心破徧等也意謂修二法又入增修三法修三不
入增修四法等自少至多故云始終無謂十數與
止觀十乘名別義同臆說令齊況復四至八只是
道品耳。

餘行是當門得益而為始終

如三法中聞思修有三謂三慧體三慧行三慧果
三慧用等餘行例說可知。

初一行中若始終論亦須具十

始不思議境終離法愛。

釋繫緣義

文云繫緣是止一念是觀。

初四念處

初字誤應云因四念處。

結成雙非

淨名疏云諸法畢竟不生不滅是無常義者三藏
明麤細生滅無常是無常非無常義若了諸法非
生非滅橫計生滅故以四句撿生叵得即無有滅
是則不生不滅即無常義五受陰洞達空無所起
是苦義者三藏明麤細五陰此是苦非苦義衍門
體達本無麤細之苦妄見故有體有即空不見苦
相名無所起即是苦義諸法究竟無所有是空義
者三藏所明生法二空此只是空非空義行中體
此諸法即真如實相真空本來無有我與無我妄
計有故說於無我若不得我亦無無我我與無我
本來無二無二者即無性無性之性即真無我義
也法本不生今則無滅是寂滅者三藏所明以有
還無名寂滅涅槃此只是寂滅非寂滅義衍門明
諸法從本來常自寂滅相即大涅槃不可復滅即
真滅義也乃至云通途釋衍中五義亦得即是圓
五義。

陰等十境唯在三教

人見斯文便謂圓教不立陰境意云理淨無染有
何陰乎遂為之臆說多矣今詳斯文是開權之義
耳指前三教不即之陰是圓性陰同在一念念體
即是而為圓人初心觀境今試引文述義而質之
云且如瓔珞經中所談自有佛土純說圓教無三
教名若純說圓圓初心人既無陰境如何發軫而
觀心耶又涅槃經中說法性五陰云色是佛性者
三十二相如來常身常不改故是故說色名為佛
性受是佛性者如來真實之樂謂畢竟受第一義
受是如來常受想是佛性者如來真實之想名無
想想無想想者非眾生男女想是如來常想行是
佛性者行名壽命行因緣故獲得如來常住壽命
識為佛性者乃是如來平等之心又云因滅是色
獲得常色受想行識亦復如是五陰常住諸大乘
經無不備載又今玄文示三諦境中初俗諦引大
品云眾生色受想行識又云無等等色受想行識
記主云五陰即是俗諦陰既至佛當知俗諦亦通
至佛若曰無陰圓但真中欠俗諦也又云前之三
教初心滅陰圓教初心一陰一切陰謂百界五陰
咸空假中之謂也又文句記亦云二教初心皆滅
陰入別教初心亦且破陰唯圓即觀一念三千三
諦具足是則一心一切心一身一切身一土一切
土既云身心何嘗無陰又既云三千三諦具足若
不立陰只合談二千耳仁王經云法性色受想行
識此實智真身亦有五陰應化因緣亦有五陰眾
生性德之理亦有五陰又智論云菩薩不應作是
念我以真智慧令色等諸法清淨而住其中何以
故法無住處如地住水水住於風風住空空無所
住本無住等前際是生死後際是涅槃俱不可得
是無陰也俗諦是事若大品云一切法趣色是趣
不過色是法界大都者則有陰三諦本一有無體
同名為性陰不可思議以由眾生迷此性陰而起
事陰故止觀中令觀事陰顯乎性陰破穢污陰巳
住實相陰中故曰如來妙色身等予不肖敢當反
說何者藏通真理如雲外月是不說有陰也別教
談中理不具陰而理在陰外待破九界陰巳方得
顯中若爾是前三教不立陰圓教立陰明矣今寄
語晚秀孰為思之無謂圓教無陰而為教旨。

前四中圓

約四教判淺深中文。

故重別辨

應云辨別。

根本先壞

標四夷也。

大妄居首

釋根本妄也謂我得上人法我巳入聖智聖法等
四分十誦從不淨觀巳上至四果來若云我得皆
犯重又自說有信戒施聞智辨無漏信生法二空
智天龍鬼神來供我四禪四空定等皆犯今之世
無教眼瞑昧之徒皆稱悟者誠大妄也。

三寶交互

盜戒也盜錢滿五犯重盜境甚多且語三寶言交
互者有二種一三寶互二當分互交者謂知事取
僧糧食器具及以牛馬為佛像並得正重將佛法
物僧用亦爾若佛塔有物乃至一錢以施主重心
故捨諸天及人於此物中應生佛想塔想乃至風
吹雨爛不得􂈴寶供養以如來塔物無人作價故
又律云佛殿塔上翎毛落地亦不得用以諸天皆
作佛想故當體互者謂本造釋迦改作彌陀本作
大品改作涅槃本作僧房改充車乘皆望前境理
義可通但違施主心得互用罪今之主教者多有
強索常住飲食米麵有取殿堂香油錢燭輙自私
用雖資身於一朝當陷苦於千劫使有識者見之
得不為寒心哉。

未善媒

媒人戒也持男意語女持女意語男成婦私通皆
殘罪律文要三時具者方結殘一謂受語二往陳
說三還報知若具二結蘭具一者結吉僧祇勸歸
婦早還者犯蘭又云為他求好馬種和合故亦犯
蘭。

房

房戒有二一者無主僧不處分過量房戒二者有
主僧不處分房戒無主房戒者具有五一須人經
營妨修道業二多論云長巳貪結壞少欲知足故
三處處乞覔惱亂人非人　趣不生信敬壞滅正
法令不久住故四專任自由不乞處分容障僧事
多惱亂故五戒自損行違其慈道壞梵行故六緣
成犯一無主二為巳三自乞求四過量不處分五
過量不處分想六房成結犯殘罪言重者四分云
長佛十二搩手廣七搩手準五分佛搩手長二尺
若爾是廣二丈四尺長一丈四尺難處者中有虎
狼蟻子處也又四衢道中多人聚戲婬女市肆放
牧惡獸等皆難處也妨處者律云乃至不容草車
迴轉又是人田園并官地居士外道比丘尼地並
是妨處也有主房戒者律云此房屬巳身若死遠
去不還隨意分處若與三寶親友白衣自賣取錢
隨心自在唯不得賣地記云來善今注者欲人善
之。

安疑衣

三衣一鉢入道之標幟也衣須應量染作青黑木
蘭色量是色是然後加法護明相等不然一生無
衣若受人信施則為施所墮。

鉢

須鐵瓦作之應量熏巳加法受持等五分云畜木
鉢者犯偷蘭僧祇云畜木鉢者是外道標故義須
毀之南山云學大乘語者媒房非法尚自不知又
豈知衣鉢。

受食

資身之物受須有益不思方法食則得罪律制多
法一制受意為斷竊盜二能受人為具戒比丘清
淨持戒無毀故三所對境比丘不得自取食若無
淨人處自燒器安水淨人下米自煑若熟從他受
乃至受食法有六僧祇中只加三受舉要言之凡
食􂆌餅羮果一切可食物並須從淨人邊受縱雪
雹無淨人處聽自取食有者應受不爾者犯盜世
多禪徒益食謂之營福而不知自犯惡觸又使受
食者死墮餓鬼中及諸惡報蓋不曾聽學迷教故
也。

受藥

藥有四種一者時藥謂􂆌飯乾飯華果細末磨食
藕蘿蔔米汁乳酪等從旦至中聖教聽服二者非
時藥謂酥油蜜石蜜生果汁要以水淨聽飲三者
七日藥謂糖漿生酥熟酥五種脂受者聽以水淨
得飲四者盡形藥謂胡椒畢𦭞訶梨勒此藥不任
為食名盡形藥體聽久服方能除患形有三種一
盡藥形二盡病形三盡報形巳上等藥並須從淨
人邊受巳對首加法方可服用唯除時藥不須加
法受法如律中。

屏坐

屏處與女人坐戒謂可作婬處也多論閉戶無人
犯墮戶外有人吉若與姉妹若淨人睡眠癡狂嬰
兒雖有是人亦則名犯。

露坐

與女人露坐戒十誦與女人露地坐隨起隨坐隨
爾數墮若坐時相去一尋墮一尋半吉二尋無犯。

說法豈求男子

與女說法過限戒也律云若不請者聽齊五六語
若請說者若問義隨多少五分律由五六語便得
解便制戒四分云五語者色受想行識無我也六
語者眼耳鼻舌身意無常也為女說法須男子者
有智男子解人情語可作證明乃俗男子也不求
別女人證明者女人情欲同。

宿

與女人同室宿戒也比丘與女同宿或女後至或
比丘後至二人俱至若亞臥隨脇轉側一一犯提
與大母畜生若人黃門二根人宿若比丘日晝臥
女人立者亦犯。

載

與比丘尼同船戒也俗女共船亦犯律中除直度
并船師失濟上下水者不犯。

【玄】偷蘭遮

此翻大障謂犯之者能障善道此乃犯戒之方便
也明了論云是重罪方便律中或次僧殘後者由
是戒分所收罪名重也如初二篇遠近方便及獨
頭正罪破僧盜四錢之類或提舍尼下者則威儀
所收名輕律中多義蘭名不一謂因果輕重獨頭
等其相如何如欲趣婬境初起心時結吉羅若身
心進趣時則結輕蘭至彼摩觸則結重蘭餘三夷
前方便皆爾成事則結夷罪也後起慶快心亦結
吉下篇唯二方便謂輕吉重吉果蘭亦名獨頭謂
用人皮石鉢灌下部若因蘭者謂婬前方便若輕
蘭者謂瞋心裂破三衣若重蘭者謂破僧等今云
前眷屬者語內蘭耳果蘭更分三品上品者如破
轉法輪僧盜四錢盜僧食其謂十方常住物及十
方現前亡五眾物但無滿五之義并婬非道及盜
非人等並上品攝也中品者如破羯磨僧盜三錢
作僧殘境僧殘境者為他出不淨并觸二形人及
黃門人髮爪相觸等並中品攝也下品者惡心罵
僧盜一錢用人髮食生肉剃三處毛三處者謂腋
下及大小便道也又以酥蜜灌下分向謂下部也。

又畜石鉢及裸形露身行著外道衣鳥毛衣皮
衣餐風服氣並外道法如此者並下品攝也據目
連問罪報經一犯蘭罪墮泥犂中經人問歲數五
十億六十年。

捨墮巳下及諸經所制皆名為餘

梵語尼薩耆波逸提此云捨墮玄從十三僧殘巳
下名後眷屬非律出者名餘籤從捨墮巳下并諸
經所出者名餘玄籤二說進否不同玄從僧殘巳
下名後眷屬籤從捨墮巳下名後眷屬一不同也
又玄以二十四戒名餘籤以捨墮巳下名餘者或
恐記主謂捨墮是根本僧殘之餘或文誤學者詳
之。

【玄】方等二十四戒

經中云若有菩薩見飢餓眾生來求飲食不與者
犯第一戒婬欲無度不擇禽獸者犯第二戒見比
丘畜妻子說其過者犯第三戒見人憂愁不樂更
增他嗔者犯第四戒於曠路值財輙取者犯第五
戒餘戒(云云)。

從受得邊

得正法戒本是發得今云受者恐因受而發或恐
誤。

非諸惡覺

涅槃疏云離八惡覺一欲二恚三惱四親里五國
土六不死七輕慢八族姓。

利衰等八

得利便悅衰惱便憂毀辱即嗔稱譽即喜稱贊情
悅譏剌便恨逢苦懷感遇樂生逸。

屠兒伽吒緣

阿闍世王害父命巳而登王位屠兒伽吒來謂王
言善惡諸業悉無果報何以知之我憶七世生人
天上惡若招報何以生人天耶因疑此事乃往問
佛佛言汝因過去施辟支佛食發於邪願我常殺
牛羊為業故七生人中七生天上。

<img:>

【玄】不動不退等

經云不為色聲所動不墮三惡不退為二乘不為
異見邪風所動。

【玄】是名善解

淨名經云一切法不生不住乃至一念不住如夢
如𦦨其知此者是名奉律是名善解。

【玄】應別有菩薩眾

若開權巳同圓梵網無別藏通佛及三乘之人四
分別脫戒也。

小吉與僧殘共篇

小吉者在五篇之末故名也梵語突吉羅此云惡
作律分為二在身名惡作在口名惡說吉相如何
乃諸篇之方便也仍有故誤且如婬戒發心欲起
而未動方便若發不善心欲動身口並入故作攝
也若心不正念戲笑妄語乃至衣鉢飲食服藥大
小便利坐臥語默常爾一心若違者誤作也若懺
悔者罪有輕重重則對首輕則責心言僧殘者即
十三僧伽婆尸沙犯此戒者毗尼母云如人為他
所斫殘有咽喉在故名也若懺悔者有四種法一
治覆藏情過二治覆藏罪三治殘情過即六夜摩
那埵也四治殘罪即二十僧出罪此並律中殘吉
懺法名別之相也今言一槩對首何以知然四分
往來媒嫁即梵網交會婬色也又四分假根謗即
梵網無事謗他良善人也又四分受壞僧法即梵
網破羯磨轉法輪僧也經云若犯四十八輕者對
首懺悔罪便得滅當知僧殘在大乘中並輕垢攝。

六夷

沽酒說人過自讚毀他慳謗三寶。

式叉

此云學法女居大尼之下在沙彌尼之上受六法
練心巳方受尼戒六法者謂染心相觸盜人四錢
斷畜生命小妄語非時食飲酒四分云十八童女
應二歲學戒又云小年曾嫁年十歲者與六法十
誦云二年者練身六法者練心。

【玄】地地生愛味

大論云初得禪定一心愛著是名為味問曰一切
煩惱皆能深著何以但名愛為味答愛與禪相似
何以故禪先攝心堅住愛亦專著難捨耳。

次文言禪

次應作初。

具在修證中

禪波羅蜜有十大章第七修證章中具辨根本至
無漏各有修證相。

【玄】麤細住

若身端心攝氣息調和覺此心路泯然澄靜怗怗
安穩躡躡而入其心在緣而不馳散者此名麤住
從此心後怗怗勝前名為細住。

【玄】持身法起

麤細住時自然身體正直不疲不痛如似有物扶
持身力。

【玄】欲界定

麤細住後或一兩日或一兩月稍覺深細豁爾心
地作一分開明身如雲如影定法持心而不動亂
雖復空淨而猶見有身心之相未有支林功德此
名欲界定。

【玄】八觸

謂動癢輕重冷煖澁滑八觸是四大動輕是風癢
煖是火冷滑是水重澁是地。

【玄】六行觀

因果合論共十二行初欲界果明苦麤障者行人
厭欲界底下色心飢渴寒熱刀杖所逼名苦此身
三十六物屎尿臭穢名麤此身質礙為山川石壁
所隔名障次色界果者攀上淨妙出色界樂上故
名勝身如鏡像故名妙獲五神通山壁無礙名出
名為六果更有六因具如禪門中。

【玄】八聖種

疾病等四及無常四前四對治方法是事觀後四
緣是緣諦觀行修行此觀法有總有別總者謂以
八觀觀彼四陰和合不實別者前之四除治四陰
事受如病想如廱行如瘡識如剌以無常等治於
四陰無常觀識苦觀於受空觀於想無我觀行以
有此八易生厭離修習無漏今玄文中以不列名
故出之。

即以四句撿之名為析破

第三既云觀析應云心動亂者四句撿之為因二
法故動為不因二法故動為共為無因等如止觀
中於世禪中一一四句推撿謂內婬法塵與意根
合自他共等若不推撿隨禪受生修有漏禪者禪
門中問云菩薩道應說諸法實相甚深空定何故
說於凡夫四禪世間有漏生死虗誑之法答不然
菩薩知五欲五蓋從因緣生無有自性空無所有
捨之甚易眾生顛倒著此欲事貪少弊樂而離禪
中深妙定樂菩薩為度是眾生故起慈悲心修行
禪定離五欲五蓋入初禪次第入二三四禪故以
禪法教化眾生不令損失法身慧命。

【玄】捨念及方便

禪門第五云觀修六行者於初禪第六默然心中
厭離覺觀初禪為下若知二法動亂逼惱定心故
為苦從覺觀生喜樂定為麤此覺觀法障二禪內
淨名障攀上勝者二禪內淨安穩名勝喜因內淨
而發名妙若得二禪即心得出離今欲遠離二禪
依三種方便一不受不著故得離二訶責故得離
三觀㭊故得離廣如禪門。

【玄】分別邪正

止觀第九云若心緣眾生決定得樂想心甚分明
而所緣處不見眾生得樂是內不隱沒而外隱沒
或有內心明淨外見眾生得樂是內外俱不隱沒
隱沒者邪不隱沒者正又四無量禪依根本發是
有漏依不淨等發是無漏有漏者邪無漏者正。

【玄】訶下攀上皆有方便

今立引禪門第六空處一方便為例訶下者行人
欲修空處定深思色法過罪所謂若有色身則內
有飢渴疾病大小便利等苦外受寒熱刀杖刑罸
等苦又一切色法繫縛於心不得自在即心之牢
獄令人受惱此略說色過之相攀上者讚歎虗空
無色則無此過此處寂靜無眾惱患所以明訶責
者即是習六行觀之相耳。

【玄】若作對治則復別途

六妙特勝通明慧性多少等禪門云此是隨機之
說若隨對治則與此相違具如前五門中意五門
意者禪定對治四分煩惱出生八萬四千塵勞又
復五門次第淺深不同初息門即是世間凡夫禪
次不淨門即是出世間禪諸聲聞人所行也次慈
心門即是凡聖二人為大福德修慈入四無量心
次因緣門即是辟支佛人所行次念佛門即是大
菩薩之所行也。

大小偏圓皆習此定

且如六妙門大小等者禪門云菩薩從假入空觀
名為觀從空入假觀名為還空假一心觀名為淨
若能如是修者當知六妙門即是摩訶衍三世諸
佛入道之初門小則是藏通入道方便耳通明特
勝準知。

但方便各別期心不同

六妙門特勝通明皆先修二十五方便此三種禪
通世出世期心不同者若求生天得有漏報若求
涅槃證解脫果。

次第亦別

禪門第七云十六特勝有定有觀能發無漏不隨
二邊故名特勝問若爾應在觀禪後說淨禪行法
既勝亦應在後答今明禪定力用淺深之相非是
對緣利物之時所以者何背捨勝處悉是得解之
觀力用既大斷結義強今此特勝唯是實觀能見
身內三十六物其用劣弱不能斷結故前說。

【玄】佛言遊止三四出生十二

遊止二句出瑞應經今銷遊止者以心詣息止於
散亂故也言三四者六妙門云因數息故出生四
禪四無量四無色定十二者有二不同一者修四
禪等因隨禪受生十二處為果二者今文云修證
合論乃修六證六也修數者調和氣息從一至十
攝心在數證數者覺心任運從一至十不加功力
修隨者捨前數法一心依隨知息出入無分故意
證隨者心既微細安靜不亂覺息長短徧身出入
修止者息諸緣慮不念數隨疑寂其心證止者身
心泯然入定不見內外相貌修觀者於定心中以
慧分別出入息相如空中風身受心法皆無自性
證觀心眼開明徹見三十六物及諸尸蟲破四顛
倒修還者反觀觀心從何而生為從觀心生為非
觀心生證還者心眼開發反本還源修淨者知五
陰淨無妄分別證淨者三昧正受心無依倚巳上
並禪門文。

婆沙中至六事不同

論云此持息念由六因故應知其相一數二隨三
止乃至六淨。

數有五

撿論校之而見同異。

一滿數從一至十

與論全同。

二減數從三至一

與論半異論云於二等為一等今云三非也。

三增數從一至三

亦半異論云於一等為二等今云為三非。

四聚數出入各六

此全異也論云亂數謂數過十有餘師說於入謂
出於出謂入名為亂數復有說者數無次第(巳上正文)。

釋籤文云聚各六未知記主據何處文亦未可以
為全非。

五淨數出入各五

論云於五入息數為五入於五出息數為五出。

先數入息

南山云老人氣虗宜先數出息後數入息此亦隨
便宜。

心皆隨至

論作隨逐至逐義同。

亦觀四大差別之相

論云觀息風巳復作是念此風聚中有四大種此
四大種生諸造色此所造色是心心所依止處故
也。

都觀五陰五相

下一五字恐是之字耳論云行者觀息為先展轉
徧能觀五取蘊。

起念處觀乃至世第一

論云轉此入出息觀起身念住乃至法念住。

淨者苦法忍去

論云淨者從煖乃至無學有說四種順決擇分亦
是轉攝淨者謂從苦法智忍乃至無學有說從四
念住乃至金剛喻定皆是轉攝有煩惱故未名為
淨盡智起後方名為淨也。

屬慧性

論問云此持息念自性是何答慧為自性然此聚
中念力增故說名為念如四念住本性生念慧為
自性。

依欲界身通三禪

論云有出入息有入出息地入出息地者謂欲界
及下三靜慮無出入息地者謂第四靜慮(云云)論
文甚廣舉要言之行者觀欲界身入出息初禪入
出息乃至第三禪入出息皆苦空無常無我如病
如癰如箭等。

三未至

禪門云初禪前有未到今二禪何故復說未到地
答舍利弗毗曇說有四未到四中間禪今由此義
故更說有未到及中間也二禪中間者行者既能
深心訶責初禪覺觀覺觀既滅五枝及默然悉謝
巳離初禪二禪未至於其中間亦有定法亦得名
禪但不牢固無支林等扶助之法其心篾篾屑屑
此是二禪未到之相餘三四禪未至之相準說可
見。

隨止可見

舊人云文誤應云隨淨今謂非誤也以數隨止三
乃是止法餘三屬觀玄文但釋數不釋隨止故曰
可見轉淨屬觀故云略無。

【玄】知息長短對欲界定

息觀調心心既靜細則能照了麤住細住及欲界
定。

【玄】知息徧身對未到定

從欲界定入未到地定知覺定身及定法悉皆虗
假息之出入徧身微微如有如無照了分明染著
心薄。

【玄】除諸身行對初禪

從未到地定入初禪時身心明朗修禪之身後當
壞滅故名除諸身。

【玄】對四念處

止觀云見息出入巳次見身中三十六物若對道
品是身念處心受喜受樂受諸心行是受念處心
作喜心作解脫是心念處從觀無常至棄捨是法
念處。

聲非報法

俱舍云聲非報疏釋聲云何不從果報生隨欲生
故若爾於假名論中云何說由永離惡口修不惡
口戒故得大人梵音相生餘師說聲從第三傳從
業生聲霜佉四大從霜佉四大生聲餘師說第五
轉從業生聲果報四大生聲增長四大從長四大
生聲等流四大從等流四大生聲。

【玄】兩勝處位在初禪

一內有色相外觀色少二內有色相外觀色多初
禪尚淺故有色。

【玄】三四勝處位在二禪

三內無色相外觀色少四內無色相外觀色多二
禪漸深故說無色。

【玄】後四勝處位在四禪

大論以青黃赤白為四勝處。

【玄】十一切處以八色兩心更相淡入

淡去聲呼如𦘕師淡色也八色者青黃赤白地水
火風也兩心者空識也淡色者取少青色使一切
處皆青等淡心者一心緣無邊虗空而入此定依
陰界入苦空無常心生厭離又一心緣識處準說。

【玄】間穬

間去聲呼穬古猛切稻芒也恐非此義應作礦礦
金璞也不淳一之義謂間且雜耳。

勝處但在第三背捨

一內有色相外觀色少二內有色相外觀色多三
內無色相外觀色少四內無色相外觀色多并青
黃赤白並在第三淨背中練八色光明受三禪徧
身之樂也。

一切處但在第三四五背捨

以未能滅受想故攝屬第三四五也所以者何三
淨背捨中練八色故四虗空背捨中滅根本四禪
及滅三背捨并四勝處八一切處中色故五識處
背捨捨虗空緣識故故知一切處無出此三四五
也。

唯背捨禪過非想處至滅受想

第八名受想背捨以修此禪者能滅受想諸心數
法故所以者何以佛弟子厭患散亂之心欲入定
休息而以涅槃法安著身中故云身證而受想滅。

滅受想

止觀云滅非想非非想三種受想而身證滅受之
法以成解脫記釋云滅非想三種受想者若法行
比丘作是思惟若有識想觸想及虗空想若修無
想永滅此想想雖有三並是所滅又滅大地通心
所中受想心所是故通名滅受想也婆沙云是定
亦滅餘心所法何故但云滅受想耶答有云唯滅
此二有云此二勝故有云亦滅餘心所且從勝說
(云云)又問此定為是有心為是無心答尊者陀提
婆說云有心若無心者云何說從彼定起名死耶
如有比丘於日初分欲乞食去時天大雨恐損衣
色立誓入滅定乃雨止雨經兩月乃止比丘定起
即死色界不須段食入則經久問滅定何別答滅
是一剎那定是久相續問心不動名定此定無心
云何不動答雖無心不動有四大相續耳。

【玄】色是無教法

成論云教無教新名表無表即無表色也。

【玄】大經云無色界色非諸聲聞所知

聲聞得天眼何以不知無色界色有人云是如來
藏色故不知今難如來藏色豈局無色耶須知聲
聞隨所修禪報得天眼有下不知上之義也涅槃
云二乘所得清淨天眼若依欲界四大眼根不見
初禪若依初禪不見上地等今為引經以明例義
迦葉品問云涅槃之義為色非色如來例云如非
非想天亦色非色若非色者云何得住去來進止
如是之義諸佛境界非二乘所知今釋其義經中
如來既以無色天色例於涅槃以答迦葉當知二
乘涅槃解脫者真空無相也是故非色如來涅槃
解脫者顯法性陰也是故亦色非非想天亦色非
色如涅槃亦色非色非聲聞所知者語勢指佛境
界對。

【玄】位為言念處無後品

對位道品四念處在外凡若有修念處得入位者
是無正勤等後諸品也。

彼文六度一一皆九名字並同如云自性施

論云自性施者謂菩薩思願與無貪俱不於身起
身口業於法財施正律儀處二一切施者謂捨身
名內施捨樂具名外施凡一切物未有不捨者三
難施者謂菩薩有少財物自忍貧苦施與他人四
一切門施者謂自物若勸他得物若自集布施若
父母妻子若善友大臣親屬悉皆施與五善人施
者謂信心布施恭敬布施自手施時不侵他施六
一功行施者謂無依施廣施歡喜常施器施無非
施七除惱施者謂須貪乘施乘乃至所須皆悉施
與八此世他世施者謂施財施法無畏令諸眾生
今世後世安樂九清淨施者謂不留難不異見乃
至不背而不求恩不求報論文甚廣。

* 釋籤卷第五(一紙玄四七)

變為無緣一切法想

前三教六度皆成無作前三慈悲皆無緣慈悲具
道品諸波羅蜜離五怖畏具二十五三昧。

【玄】三品十惡

大經明殺有三若殺蟻子并畜生名下殺若殺凡
夫至阿那含名中殺若殺父母阿羅漢者名上殺
餘惡可例之若準未曾有經以十善分三品謂下
品十善是一念頃中品十善是一食頃上品十善
是從旦至午反此者是三品十惡也據此亦可義
分一日一月一年等三也大經約境未曾經是約
時。

【玄】行類相貌

大論釋云行是菩薩三乘異於他人以行表知也
類者分別諸菩薩是退是不退相貌者以行類種
種因緣得知不退菩薩相也。

遮流約智用亡照約智體

若順玄文中道雙遮雙亡為體雙流雙照為用雖
無心亡二照二亦任運寂知中道此與常途中道
以雙遮為體雙照為用其義大同若據此義應亡
遮亡約智體流照約智用也今記云以即等而流
為用即亡而照為體見體用平遮或寫誤學者詳
之。

【玄】徧捨十法界名檀

皆如幻不可取。

心無所下

不自高而下於人。

六及十八

六謂動起涌震吼覺又一一各三謂動徧動等徧
動直動為動四天下動為徧動大千動為等徧動
餘五亦爾為十八。

覺力者善不善

第二十六云成就四力離五怖畏五者謂不活惡
名眾中死惡趣是為五怖畏何等為覺力於善不
善法如實知有罪無罪習近不習近卑法勝法黑
法白法有分別法無分別法緣起法非緣起法如
實知是名覺力何等為精進力謂四正勤何等為
無罪謂無身口意之罪何等為攝力為四攝事惠
施愛語利行同事不習近者謂不善法不應親近
勝法者四攝中惠施則法施最勝愛語中應時說
法利行中令不信者生信同事中阿羅漢乃至須
陀洹各以果授淨戒者以戒授皆同事中最勝白
法者十善法餘諸經中不釋今謂道品分別三無
為無分別果向是緣起真諦非緣起餘有罪黑法
等反顯可知也。

寬狹巧拙長短曲直

大至變易故寬小出分段故狹大化他故巧小自
調故拙斷無明故長斷通惑故短析色故曲即中
故直一一以小大釋四雙之相仍須分別兩經四
力有異。

廣發諸願

經云此歡喜地發大誓願願受一切佛法輪願一
切佛菩提願護一切諸佛教願持一切諸佛法廣
大如法界究竟如虗空又發願云願一切世界佛
興于世從兜率天沒入胎等(云云)廣大如法界究
竟如虗空又願云願一切菩薩理行願廣大無量
又願三界六趣一切生處我皆教化又願一切世
界如帝網差別種種不同知皆明了現前知見巳
上諸願皆結句云廣大如法界究竟如虗空。

國土身

經云國土身小相大相無量相垢相淨相廣相亂
住相倒住相平正相方網差別相天親十地論釋
云國土身者千等世界差別應知淨不淨世界差
別廣等世界差別皆善分別之。

智身

經云是菩薩善知智身善思量相善知實觀相果
行所攝相世間出世間差別相三乘差別共不共
相乘不乘相學無學相論云聞思修差別果行智
世間出世間差別皆如實知。

法身

經云是菩薩知法身平等相知不壞相知轉時假
名差別相眾生非眾生相法差別相知佛法僧法
差別相論云知法身平等相者無量法門平等一
法身故如聞取故隨所化眾生根性相應時說差
別故有根無相差別相故知一相差別皆悉應知。

虗空身

經云知虗空身無量相周徧相無形相不異相無
邊相知顯色身別異相論云知虗空相者知無盡
相徧相不可見相無障礙相無為相能通受色相
因色分別皆悉能知此四身者人或迷之往往臆
說今節經論以示之其餘六身稍似可識故置而
不節。

因緣三有

攝大乘談七種生死一分段謂三界果報二流來
謂迷真之初三反出謂背妄之始四方便謂入滅
二乘五因緣謂初地巳上六後有謂第十地七無
後謂金剛心耳。

既三諦常破於三常

識處定謂識相續不斷為常此乃見思常塵沙常
無明常三諦破者玄文云非三無為常化用常常
樂常。

即最後文是

彼文五嬰兒最後者是圓嬰兒也。

疏釋意同

疏云徧行嬰兒文為五一大字嬰兒二無智嬰兒
三不作嬰兒四黃葉嬰兒以此五嬰兒對釋今文
藏通等五。

又嬰兒者厭生死苦等

欣厭嬰兒經中有廣略二釋初略釋者知生死過
是識苦集見涅槃樂是識道滅次廣釋者有斷不
斷此約集諦正使有斷習氣不斷習氣有真不真
此約苦諦生死中無涅槃則不真離生死有涅槃
此則有真有修不修此約道諦四倒惑等是不修
四念處等是修有得不得此約滅諦利使鈍使名
不得見道修道名寫得巳上斷真修得並是經文
章安節釋耳。

後文無譬

玄中所引經文前文有譬後文無譬其文如何能
說大字不見晝夜不造作大小事楊樹黃葉此四
是有譬也又云非道為道以能生道微因緣故即
同二乘嬰兒此是無譬又經中譬後復云若有眾
生厭生死時如來則為說於二乘此又是經中後
文無譬也。

【玄】非道為道

經云若有眾生於非道中作真道想如來亦說非
道為道非道之中實無有道以能生道微因緣故
說非道為道疏釋金譬妄淨木牛譬妄樂非道譬
妄常木男女譬妄我。

【玄】不能起住來去語言如經

經云如來亦爾不能起者如來終不起諸法相不
能住者如來不著一切諸法不能來者如來身行
無有動搖不能去者如來巳到大般涅槃不能語
者如來雖為一切眾生演說諸法實無所說疏釋
云不起譬常不起邊中諸法之相不住譬淨不著
生死涅槃不來譬我不從淺至深動搖彼此不語
譬樂寂滅涅槃不可言說。

彼文具釋三障

經云煩惱障者貪欲愚癡瞋恚等業障者五無間
罪重惡之病報障者地獄畜生餓鬼誹謗正法及
一闡提如是三障名為大病。

巳上是象

從凡野二四牙巳下是象若大小等乃牛耳經云
如十小牛不如一大牛十大牛不如一青牛等。

鉢揵提

此云堅固。

那羅延

此云金剛亦云鈎鏁力士。

聖兒行同

聖應作嬰。

【玄】寒風索衣

甞一日洌寒爆竹如來索三衣覆體大論九惱。

興起行經七惱

具如箋難中備引。

戒聖行文末證初不動地

十一云菩薩修治如是清淨戒時即得住於初不
動地云何名為不動是不動地中不為色聲香味
所動不墮地獄餓鬼畜生不退聲聞辟支佛地乃
至云不為四魔所動。

定聖行文末證堪忍地

十一云菩薩觀身有三十六物四大虗假作是觀
巳得四念處得念處巳則得住於堪忍地中菩薩
住於地中則能堪忍貪欲恚癡寒熱飢渴蚊䖟蚤
虱乃至罵詈楚撻一切苦惱。

慧聖行文末證無所畏地

十三云菩薩得是行巳則得住於無所畏地菩薩
住是地則不復畏貪恚愚癡生老病死亦復不畏
三惡道苦乃至亦復不畏受二十五有生菩薩住
是地中不復畏墮如是惡中亦復不畏沙門婆羅
門等。

慈悲喜文末一子地

經云菩薩修慈悲喜巳得住極愛一子之地譬如
父母見守安穩心大歡喜菩薩亦爾視諸眾生同
於一子見修善者生大歡喜又如父母見子遇患
心生苦惱菩薩亦爾見眾生為煩惱病之所纏切
心生愁惱憂念如子身諸毛孔血皆流出。

捨文末證空平等地

經云菩薩修捨心時得住空平等地空平等者不
見父母兄弟怨等云何名空所謂內空(真諦空)外空
(俗諦空)內外空(二俱空)有為空(生死)無為空(涅槃)無始空(三諦
相即不見無始)性空(三諦體性)第一義空(真中體即)空空(一切空)大空
(三諦相即)菩薩得如是空門則得住於空平等地也。

前三是事

疏云今亦一往別圓兩判別判者即理而事慈悲
喜與愛相扶故制一果捨心扶空故獨一果若圓
判者上明一慈即悲喜捨慈即徧攝一切諸法無
法不收果豈隔別特是文略亦是互現耳。

未若初地與無畏同結

即指玄文登地時不為二邊所動乃至云俱得自
在名無畏地之文也。

狙公

司馬彪云典狙官。

【玄】大品云從初發心行生修

大論八十三卷中解釋籤引經云色是寂滅故色
是虗誑故色不實故此乃是經中釋行之一義也
若生修者經云云何生般若波羅蜜如虗空故應
生云何修般若波羅蜜諸法破壞故應修(巳上並是經文)。

論釋云色是寂滅者佛答五眾是一切世間心所
行結縛處涅槃是寂滅相菩薩以般若利智慧力
能破五眾通達令空即是涅槃寂滅相出住六情
中還念寂滅相知世間諸法皆是虗誑不實是名
行般若無定相不可得說言語道斷如虗空故言
生又虗空中無有法生虗空亦不能有所生故名
生菩薩得般若巳入深禪定觀諸禪定及禪定緣
皆破壞何以故般若波羅蜜捨一切法不著相故
是名修又云一彈頃六十念念念生滅云何一心
常念薩婆若不令餘念得入答心有二種一者念
念生滅心二者相續次第生總名一心是時不令
貪恚等心久住以能障般若故念少則不能為害
此為初心菩薩故說大菩薩則行餘善法皆與般
若和合餘心不可入等籤引釋云行在乾慧地等
是論中引古人釋耳今具引論文使學者識行生
修之相。

說極惡

涅槃病行中現極惡身如聾如瘂說極惡法如狂
如癡籤又云嬰兒行後無病行自古諸師指前第
十現病品為病行品撿此品中不見極惡等言。

【玄】木牛楊葉

疏云楊樹喻妄常黃葉喻妄淨木牛木馬喻妄樂
木男木女喻妄我。

應釋出所以

文句記云三番皆自行初以雙非為入雙照為出
次番出入相對本相即故出入之名亦更互得此
兩番約三諦說次無量去約二諦說。

【玄】慈七善

只是十真之理善耳慈心能與修七真者之樂故
也。

三摩䟦提

或云三摩提此翻正心行處。

得法華意初後俱頓

成圓五行也初以圓心修聖行等自行化他一切
皆頓終不一向尚理尚事故云於涅槃不用此次
第意耳。

行宗智用

若智前行後文義俱便前文云智是三德之解行
是三德之觀又云智是般若行是解脫又云智即
名字行即觀行相似等若據此文須云智宗行用
若欲曲銷亦有義也但不與常途三德及前文相
符學者自詳。

以祭四海

禮記十四祭法曰燔(音煩)柴於泰壇祭天也瘞(於滯反)
埋於泰折(之設反)祭地也用騂(私官反)犢埋少牢於泰
昭祭時也相(如羊反)近(巨依反)於炊壇祭寒暑也又祭
日月星等尚書云望于山川徧于群神注云九州
大川五岳四瀆之屬一一望祭之羣神謂丘陵墳
衍古之聖賢皆祭也。

神寶自應

寶有七謂輪象馬珠女并藏臣兵臣。

【玄】髮

備音。

愛見皆屬於見

八十八使中十使下五利五鈍鈍者屬愛三界合
論有五十二使屬思此見惑上之思耳。

【玄】定邪聚

謂邪定聚。

應不至堋

音朋射埒也即垛。

七戒

身三口四。

【玄】性念處

毗曇中有人釋云觀無生淺名為相深觀無生見
細法皆生死苦諦名性念處有人專用慧數緣無
生空理破邪因緣無因緣顛倒執性一切智外道
也。

共念處

以禪定助道正助合修亦名事理共觀經云亦當
念空法修心觀不淨毗曇云觀生空名為空法修
心不淨從不壞內外色以不淨心觀之名初背捨
又以不淨心觀外色乃至超越三昧以禪定破身
淨受樂心常法我之顛倒以事助道名共念處。

緣念處

緣佛三藏十二部經文言及一切世間名字又大
論釋四境云一切色法名身十入及一入少分是
色色屬身六入為受六識為心想行名法通一切
境界皆名緣念處有人言十二因緣境慈悲皆名
緣念處等。

皆屬於見

十使下五利見五鈍愛雖八十八使中有五十思
並屬於見非九地障事思也。

四觀通觀四境

謂觀身不淨受心法皆不淨皆苦皆無常皆無我
等。

境別觀總<img:>境總觀別<img:>

若此圓照之境別觀總應云一一觀總觀四境境
總觀別應云一一境四觀觀之更詳。

二三類知

二者二二合觀有十二謂身受合身心合身法合
又受身合受心合受法合又法心合法受合法身
合又心法合心受合心身合三者三三合觀有八
謂身受心合身受法合受身心合受身法合心身
受合心受法合法身受合法受心合。

【玄】三結

謂身見戒取疑身見生六十二見戒取則生一切
苦行疑則於過去一切處生猶預。

掉慢無明色染無色染

俱舍頌曰色無色二貪掉舉慢無明釋云一色貪
二無色貪三上二界掉舉四二界慢五二界無明
由此五種能令有情不起上界名順上結分以貪
過重故兩界別論掉舉說高舉也是貪家等流果。

由二不超欲由三復三復還下

疏釋云由貪嗔二不超欲界設有能上至有頂由
身見等三還生欲界故說貪嗔如守獄卒身見等
三如防羅人故名順下分有餘師說下謂有情界
生也及取下界謂欲界也問預流果云何說斷三
結答頌曰攝根門故三言攝門者謂身見即苦門
戒禁取即苦道二門疑通四門謂四諦也攝根者
邊見依身見轉取身依戒禁取轉邪見依疑轉。

【玄】一種子

斷欲惑第七品至第八品名阿含向超斷至第八
品名一種子九品盡名果。

四雙八輩

論謂四向四果。

乏道

十大經釋云沙門名乏那名道如是道者斷一切
乏修一切道以是義故名八正道為沙門那從是
道中獲得果故名沙門果。

利鈍菩薩所見不同

利根受接者見佛常住鈍及二乘見佛滅度分舍
利等。

【玄】須陀洹若智若斷皆是菩薩無生法忍

止觀第六問云三乘智斷既齊何故二乘名智斷
菩薩名法忍答忍因智果故十五心名忍十六心
名智又二乘取證宜智斷為名菩薩一分思盡一
分自在生故品品死品品生能忍生死勞苦不入
涅槃名忍耳。

當知如佛地

智論云菩薩坐七寶菩提樹下入第十地名為法
雲十方諸佛唱言某方某國某甲菩薩坐道場成
佛是名十地當知如佛。

此中問意與止觀稍似有殊

止觀問云三乘共斷其義巳顯用何為據更獨開
菩薩地答大論三處判焦炷三處菩薩斷惑乾慧
是伏惑尚得為初焰今取八人真諦為初焰有何
不可輔行六云大論七十五燈炷品云十地有二
一菩薩初地為初焰二聲聞見地為初𦦨若獨菩
薩地即歡喜地為初焰論文既以菩薩初地而為
初𦦨故今取之以為況釋於共伏道尚得以為菩
薩初𦦨今但退取共斷位者為獨菩薩初𦦨有何
不可故知此文別判通教菩薩位也。

焦炷

大品有燈炷品論釋燈喻菩薩道炷喻無明等煩
惱炎如初地相應智慧乃至云金剛三昧相應智
慧焦無明等煩惱炷。

【玄】五行十功德

十功德文在高貴德王菩薩品中涉經文五卷解
釋甚廣今錄示十德之名云。
○一者有五一不聞
者聞二聞巳能為利益三能斷疑惑心四慧心正
直無曲五能知如來密藏。
○二者修大涅槃昔不
得而今得昔不見而今見昔不聞而今聞昔不知
而今知。
○三者捨慈得慈得無緣慈。
○四者根深
難拔自身生決定想不觀福田及非福田修淨佛
土滅除諸有斷除業緣修清淨身了知諸緣離諸
怨敵斷除二邊是名十事第四者唯修九事不修
淨土。
○五者諸根完具不生邊地諸天愛念常為
天魔沙門剎利等守護得宿命智。
○六者得金剛
三昧悉能破壞一切諸法。
○七者有四法為涅槃
近因謂親善友專心聽法繫念思惟如法修行。
○
八者斷除五事所謂五陰成就六事所謂六念心
善解脫慧善解脫。
○九者初發五事謂信及直心
并戒親近善友洎多聞。
○十者修習三十七道品
入大涅槃常樂我淨為諸眾生分別演說大涅槃
經顯示佛性等輔行云五行文末雖再釋初地功
德之相以十功德對於十地文相宛然。

六住

地持云從初發心住至十地束為六住一性種住
二解行住三淨心住四行道跡住五決定住六究
竟住解行住是初地方便淨心住是入初地乃至
究竟住是第十地止觀釋種性住云若人無有種
性雖生善道數退數進不得在菩薩六人數中若
種性處成就無有退失數數增進得是一人也淨
心入初地者得出世間心離凡夫我障故行道跡
住從二地至七地住修道也決定住者八地九地
報行不退也究竟住十地者學行窮滿。

【玄】地持九種戒定慧

只是六度皆九中義也九戒者謂一自性戒二一
切戒三難戒四一切門戒五善人戒六一切行戒
七除惱戒八此世他世戒九清淨戒九定者一自
性禪二一切禪三難禪四一切門禪五善人禪六
一切行禪七除惱禪八此世他世禪九清淨禪九
慧者名亦同耳。

與大論中因中總別果上總別

論釋四智云或言因中權實故言道慧道種慧入
空為實慧入假為權慧或言果上權實故言一切
智一切種智直緣中道名多一切智雙照二諦名
一切種智或言因中總別果上總別直言道慧一
切智名總各加種者故名別也。

玄籤備撿卷第二

玄籤備撿卷第三
丹丘沙門　有嚴　注

釋籤卷第五之餘

孟浪

語出莊子彼注云猶率略也又音漫爛無取舍之
謂也又云不精要也。

其法仍存

留化後緣。

在彼中三

應云三中。

【玄】寶性論云二乘於無漏界生三種意陰釋籤云二
乘在彼三中之一

論中三種意陰即是聲聞辟支佛大力菩薩也若
云三中之一二乘巳是於二也之一之言為指何
耶論中無文今恐記主取楞伽三種意生身來銷
論中之三若經中三種者一入三昧樂意成身即
二乘入空也二覺法自性意成身即八地入假也
三種類俱生無作意成身即入中也以二乘之人
未具假中但三昧樂故云一耳。

言意陰者

論中仿髴有此語耳由意生陰論云意生陰身作
意生陰論云無明住地與行作緣意即是陰論云
因無漏業生於意陰耳。

同於悲境

經云維摩謂須菩提言汝與眾魔及諸塵勞等無
有異謗佛毀法不入眾數不得滅度汝若如是乃
可取食。

止觀第三末借下成高

文在第七彼問云瓔珞第三觀初地現前今云河
或在八地或在初住答借義相成或借高成下故
云八地或借下成高故云初住記釋云借別八地
成通教下借別初住成圓教高。

安樂行五種法師

廣釋文在法師品疏。

論有三施謂資生無畏法

攝論中無性師釋云以無染心如實宣說契經名
法施以無染心施資生具名財施無畏施者謂救
損害濟驚怖又引瑜伽論云財法無畏各有三一
清淨如法物二調伏慳悋三調伏積垢此財三也
一拔師子虎狼等畏二王賊畏三水火等畏此無
畏三也一無倒說法二稱理說三勸修學此法施
三也。

【玄】私謂五品是圓家方便乃至云如三藏之五停心

章安私對若前之四品與止觀中引四念處配對
稍別今更引之欲見其別相。

隨喜是圓家慈停心

彼文云圓家以信理除疑惑今文以隨喜除嫉妬。

讀誦明利是圓家數息停心

彼文云讀誦除於穢染。

說法是圓家因緣停心

彼文云圓以慈故有說說無秘吝今文說法治多
癡。

兼行六度是圓家不淨停心

彼文云圓以六度度於六蔽今文兼行治多貪然
五品弟子品品三觀觀力尚治一切細惑又何獨
五耶今二師所對各且一往從強而論。

亦有人云六根清淨名為頓義

古人云據何得知漸圓之教四住先落答如引仁
王長別苦輪既云別苦知是漸頓如引法華六根
清淨云肉眼等知是頓頓義例喻云此一家義前
後皆引仁王以證法華法華無漏意根仁王長別
三界兩經皆是四住先落無漏與長別當知二處
文義全同。

應須觀察如是三法

離十惱亂戒修攝其心定一十八空慧。

耆婆為闍王總說六喻

今撮經文為之頌曰譬如月開優鉢羅眾生心善
亦開敷亦令行路人生喜修習涅槃亦如是一至
十五光增長善根增長亦復爾十六減至於三十
喻如煩惱漸消減如盛熱時得月光能使眾生貪
毒除月光一切皆愛樂甘露法味亦如是經十八
卷疏十一卷。

以智替忍

涅槃云智斷仁王云忍忍智是同故以智名而替
忍名。

十四忍

伏信順無生各開上中下共成十二忍寂滅忍開
二十地為下忍等覺為上忍。

十方說十住者

華嚴經說十住時十方各過一萬佛剎微塵數世
界有十佛剎微塵數菩薩來詣於此曰我等同名
法慧所從來國同名法雲皆名妙法彼佛所說十
住文句義理亦復如是。

初歡喜地等

經中不列歡喜十地等名品末既云菩薩住是十
地中行六波羅蜜乃至十八不共法過乾慧地乃
至過菩薩地住於佛地是菩薩十地記主謂歡喜
等地。

修治地業

初地有十一深心堅固二於一切眾生中等心三
布施與人乃至十實語第九地具十二法知八部
語而為說法并處胎成就乃至降生出家莊嚴佛
樹一切功德成滿具足等。

佛言無人乘

須菩提問是乘從何處出到何處住佛言是乘從
三界中出至薩婆若中住以不二法故無相法不
可出色空相不出三界亦不住薩婆若受想行識
亦如是乃至云須菩提是乘無所住以不住法故
汝問誰當乘是乘出者無有人乘是乘出者何以
故是一切法皆無所有初地非得非不得乃至十
地非得非不得以一切法不可得故乘是摩訶衍
出三界住薩婆若。

輪扁

符殄反司馬彪云輪扁斵輪人名。

而上

時掌反。

徐則甘而不固

甘緩也。

疾則苦而不入

苦急也。

有數存焉

數謂術也。

【玄】徧體無邪曲

似多徧字。

* 釋籤卷第六

說有調魔

經云汝等聲聞不應畏魔若魔作佛來汝當精勤
堅固其心魔自當去等。

通一切法準此可知

今引一文以例一切經云聲聞緣覺於結業於果
報而生怖畏學大乘者無畏。

七住巳上

生法師云未免形累故託土自居八地巳上永絕
色累照體獨立神無力所土復何為生公意七住
巳前既有形色須居國土八住巳上且無色身但
神智而巳不須依土實報土何為耶別住圓住皆
無此義。

【玄】應約十住明三依

巳十地例。

【玄】後身菩薩乃至亦先斷思

三藏菩薩也名伏為斷俱舍婆沙云下八地惑初
修禪時先巳斷竟唯無想九品全在輔行云修禪
時巳斷惑竟雖有漏斷未名為斷以彼驗此知是
名伏耳。

證道八相具如華嚴

八相經論出沒不同若華嚴中八者五十八云或
見菩薩住兜率天或見入胎或初生或出家或成
道或降魔或轉法輪或入滅今籤中不出降魔大
乘亦說降魔者五十九云菩薩有十義亦現降魔
謂為濁世眾生樂於鬪戰欲顯菩薩威神力故為
教化調伏諸魔軍故為顯示菩薩所有威力世無
能敵等故具有十義如彼。

【玄】設開十地為三十

仁王於十地中地地各開始生生生終生此三十
生悉皆是空。

【玄】圓家不開十住合取三十心

合者只十品耳合圓家三十心與別相等與而為
論地向齊。

大論第十問諸佛功德

龍樹釋經逐段問答。

【玄】不共菩薩則不廢義

此約中實故不廢若向云佛智尚廢乃至通教廢
者權智教耳。

迭興至小

如云佛成道初欲說圓觀無圓機又欲說別說通
皆無機是故說三藏也。

【玄】元稟通教

今論迭廢是廢藏入通不同元稟通人論廢。

【玄】三理善

能施人所施物受施者三皆空。

或廢位權入權入實

恐多入實二字以下句自有入實。

此句全闕

前廢中第二四句四教菩薩並闕之今廢中四句
若就別菩薩自辨者闕第三句故云闕二乘邊以
無住果菩薩故也。

方名為絕具如前說

前文云滅絕絕滅。

不同不定

若不定教論發者是約昔教今經開四教初心顯
妙入位故云稍似不定。

【玄】行伍

行音杭伍者周禮云五人為伍謂參伍也。

【玄】卓出

應作卓。

隨聞遠近多少

久遠劫聞近前世聞一經一品則多一句一偈則
少。

生熟行之淺深

行淺生行熟深。

二乘的無

無顯露入妙決麤入妙。

廣引分別功德品文

五品弟守文出此經前文釋五品義廣。

【玄】因緣三界

前引攝大乘注巳。

九念處

輔行云三藏三乘各三通三乘共一別方便中三
登地一及圓一。

九人生方便

藏二通三別三圓信一。

多唅

胡紺反謂吐哺也經中單作無。

嬰兒譬信

文在大經疏五釋四相品。

一心十戒

篇聚者因緣所生法也定共道共即空也智所讚
自在即假也一切具足即中也有約理性有約修
德。

廣以因果自他類例等釋

文中苦破梨耶辨權乘畢遂示圓中三法有性有
修行人所乘因乘有三也過荼無說果乘亦三也
自行運畢運他亦三也又下文以十種三法類同
亦無出因果自他也。

別顯一科

圓三法為一。

三對六句

初四一對二三二對。

第三對不殊初對

體即用故實相是空與初對體即空故高是同也
實相是如來藏與初對體即用故如藏為廣是同
也若爾何故再說只由第二非高非廣故第三云
是高是廣。

如來藏具如占察

經云心者則無一切境界差別之相寂靜一味名
為真如第一義諦自性清淨心湛然圓滿復次彼
心名如來藏所謂具足無量無邊不可思議無漏
清淨之業以諸佛法身從無始本際來無障無礙
自在不滅乃至云一佛身即一切佛身一切佛身
即一佛身諸佛法身徧一切處圓滿不動。

真修望緣修亦有二義

若執真修定能破計更有緣修可破何開相耶。

具如初文釋眾生法中

文云四趣如是相者即惡相表墮不如意處如是
性者黑自分性乃至果報一一有法有喻耳。

凡位一始終聖位一始終

似位始終真位始終。

若離若合

離為十三合為一三。

且立遠近

第九識遠第六識近光明玄義云識名覺了是智
慧異名菴摩羅識是第九不動識即是佛識阿梨
耶隨眠煩惱與無明合是菩薩識阿陀那惡生死
欣涅槃是二乘識波浪識是凡夫第六識。

大圓鏡智

佛地論云如依圓鏡眾像影現如是依止如來智
鏡諸處境識眾像影現。

平等性智

證得一切領受緣起平等法性圓滿成故。

妙觀察智

住持一切陀羅尼門三摩地門無礙辯才說諸妙
法。

成所作智

示現種種引諸眾生令入聖教。

此中不取第九

此恐應作彼今是取第九。

【玄】駕乘闐門而出

以圓教門出生死苦。

黃衣滿路

人或議之衣何故黃今詳地獄黑色餓鬼青色畜
生赤色修羅黃色以講者多慢自恃陵人成修羅
業。

三大乘

光明玄云運荷名乘理性虗通任運荷諸法名理
乘智隨於境如蓋隨函名隨乘得果得機名得乘。

翻名解義

彼云摩訶袒持陀羅尼翻為大秘要方等者或言
廣平今言方者法也種種方法四門入涼池。

應云八千即持品

舊經誤作八十人故章安云八千今錄彼疏以校
今籤疏云八十者一云應言八千如持品中八千
得記者是也出經者誤為八十二云外國有八十
人受記此文不來故無三云此非人數乃是指於
諸老聲聞年巳朽邁於法華中得信解八十年者
謂年八十也。

如前釋眾生法及止觀十如亦皆破者

眾生法中引經云為令眾生開佛知見眾生若無
佛知見何所論開又廣解十如中云唯佛究盡豈
非佛性止觀中云世間人可笑以涅槃明佛知眾
生有佛性判為極常法華明佛知一切法如是性
判為無常豈可以少知為常多知為無常。

經合譬意譬無我等

疏云嬰孩者著邪常故言得病是女愁惱下譬說
無我之藥有三一者佛智觀機二者得機設化三
者斷邪我初文者權智起悲故言愁惱覔無我機
故言求醫次良醫既至即得機施化設三種藥譬
無常三修三因告女人下斷邪我此中乳譬真我
非時故言莫與苦味塗乳者譬以無我覆於真我
如苦與甜其性相違其兒渴乏下譬邪我病息次
明藥銷真我緣起故言渴乏我無我相違故言毒
氣無我治邪邪消藥息故言藥消洗乳者譬真我
教與如來藏我是佛性者一切眾生悉有真常我
性。

言無子者有四義

曾撿本論論只云稽首智度無等佛若今籤文引
無子四義甞撿印本官經并諸處藏中寫本經音
論音並不見今藏中經論釋音是行陷出更別有
智昇法師撰開元錄二十卷圓照法師撰正元錄
三十卷又有人撰龍龕手鑑若今藏中釋音不見
此四義者或在昇照二公錄并手鑑中明不定。

體悟無生理名為無子

若更有種子何謂無生。

佛最居長

六人猶有煩惱種子。

無明蔽中無有智慧種子

若釋眾生則可云無有智慧種子今讚佛智只應
云智慧中無無明蔽種子未詳。

等覺照寂

順自行照寂順化他寂照亦一往耳。

此則具如生起中意

生起中云實相之境本自有之故最居初解理生
智智為行本智行及境三法為乘登於諸地乃至
眷屬行行開佛知見得大利益。

具如行妙初說

文云此之妙行與前境智一而論三三而論一前
境說如法相相亦具三名秘密藏前智是如法相
解解亦具三如面上三目今行是所行所行如所
說行亦具三如伊字三點。

【玄】但以世間名字四悉檀中而論感應能所

前四籤巳引止觀化他境中四性破計。

五百群賊

鈔劫為害波斯匿王捕獲巳各挑兩目賊稱佛名
遂有涼風吹香山中種種藥氣遂得眼見如來。

三假四句破竟

破因成假四句者為因感故應不因感故應為共
為無因故應又為因應故感不因應故感為共為
無因故感上來以四句推因成假雖假不可得現
見感佛之心念念不斷執而起著更於相續假中
舊經云為當前念滅後念生為前念不滅後念生
為共為無因若相續假中推撿不破者轉入相待
假中推之何者推相續假雖不可得猶計有心待
於無心更須推云為待無心生心為待有心生心
為共為無因等。

【玄】如上中下根莖枝葉

疏云信根戒莖定枝慧葉小根人天中根二乘大
根菩薩。

鬼中有一

須論感佛也或有宿善聞法待捨鬼報死地獄中
機方可發。

發有遠近

若上有下機佛機至菩薩界發者近至地獄界發
者遠若下有上機地獄有佛機至鬼界發者近至
菩薩界發者遠。

下果求於上果

地獄果重鬼等果輕乃至佛果殊妙故上求。

下因發於上因

三惡因中回求戒善發人天因觀空假中發三乘
因乃至人天三乘次第迭論發於上因。

若約化他

菩薩化他亦成自感故等覺十地巳還皆以善惡
相帶為機。

二十五三昧中四意

一諸有過患二本法功德三結行成四慈悲破有
今文有本法功德文云修無垢三昧是也又有慈
悲破有文云拔地獄黑業苦若據玄文有黑業惡
見思惡則非無過患也故籤云略無耳。

與變易苦

五人沉空為樂。

判不同相對二門

一苦樂與三昧慈悲相對二機關等相對約機判
麤妙者九界機麤佛界機妙約應判麤妙者三佛
應麤圓佛應妙此之二門亦無出十界機應麤妙。

餘之二門

謂三十六句相對并別圓相對二門也三十六句
中宜顯有人天三教機則麤佛界機妙又別麤圓
妙玄中不判。

不言接別

止觀中為成觀故但以界內理接界外理。

【玄】四微

色香味觸。

諸法般若三十六句

彼云諸法生般若生諸法不生般若不生諸法亦
生亦不生般若亦生亦不生諸法非生非不生般
若亦非生非不生初句更開為四者謂諸法生般
若生諸法生般若不生諸法生般若亦生亦不生
諸法生般若非生非不生二三四句各四亦爾是
十六句次說般若生諸法生般若生諸法不生般
若生諸法亦生不生般若生諸法非不生又般若
不生般若亦生不生般若非生非不生各開四句。

* 釋籤卷第七

樹不作念若取枝葉及皮身等

經中合法只云是大涅槃微妙經典亦復如是能
除一切眾生惡業四波羅夷五無間罪等若枝葉
等經中不合疏云舊云根譬法說葉譬譬說取身
譬理味取皮譬文言。

後二寄名數中辨

二謂次第虗實。

【玄】鼻最委悉取其互用

鼻聞香知好惡覩天宮則鼻有眼用讀經說法聞
香能知則鼻有耳用諸樹華果實及蘇油香氣聞
香能知則鼻有舌用乃至染欲癡恚聞香能知則
鼻有意用。

十種六根

且如眼根五眼之外更加智眼光明眼出生死眼
無礙眼一切智眼是為十餘根亦爾。

無記化化

大論問云釋迦化作無量千億諸佛云何一時能
說法耶答如來變化無量三昧不思議力故無量
百千一時語默聲聞之人化不作化是故滅後不
留化事如來滅後能留化事如佛無異故云化復
作化。

餓鬼狀出大論

第十六云餓鬼中飢渴故兩眼陷毛髮長東西馳
走欲趣水時護水神以鐵杖逆打設無守神水自
然竭或時天雨雨化為炭或有餓鬼常被火燒如
劫火時諸山火出或有餓鬼羸瘦狂走毛髮蓬亂
以覆其身或有常食屎尿涕唾嘔吐或至廁邊伺
求不淨或形如燒樹咽如針孔或有自破其頭取
腦而䑛或形如黑山鐵鏁鏁頭等以先世惡口好
出麤言加被於人人皆憎惡見之者如讎以此罪
故墮餓鬼中彼文又連示地獄狀也奉請撿讀一
者可以畏慎二者可以起慈悲心。

三品戒

毗拔律云若發心我今求道當救一切眾生眾生
皆借壽命以此事受是下品輭心雖得佛戒猶非
上勝云何中品若言我今正心向道解眾生疑我
為一切作津梁亦能自利復能利他受持正戒云
何上品若言我今發心受戒為成三聚趣三解脫
門正求泥洹果又以此法導利眾生令至涅槃令
法久住。

各各對之為上中下

第三云持事戒有三品上品天報中品人報下品
修羅報又中品有上中下即四天下人又上品有
三謂諸天各有品秩又持理戒空假中三各有三
品空三者下聲聞中緣覺上通菩薩假三者下三
藏菩薩中通出假菩薩上別菩薩中三者下別菩
薩中圓菩薩上唯佛具淨戒。

應言上上品乃至下下品乘

圓上上別上通下藏下下四品對二乘者通緣覺
上上通聲聞上藏緣覺下藏聲聞下下。

無孤起事重頌事

二頌之中非全無事今尅取二頌中所不頌者如
伽陀第四義謂隨事剋分別是。

櫰

息羊反。

次頌意下釋釋

多一釋字。

【玄】一切諸佛還本國時

大論三十三釋目多伽云淨飯王令五百釋出家
將至舍婆提城令身子度後將還本國等諸佛二
字恐非。

爴

論音云古麥反謂以爪護持而取肉也。

􂈴

莫候反易財也。

【玄】作赤目魚施諸病者

大論云過去世時人民多病黃白痿熟菩薩爾時
身為赤目魚自以其身肉施諸病人以救其疾。

救於泫溺

大論云昔菩薩作一鳥身在林中住見有一人入
於深水為水神所衒水神衒法著不可解鳥知解
法至香山中取一藥草著其衒上繩即爛壞人得
脫去今玄文作泫是胡犬反論中作衒論音云應
作罥古犬反取獸繩也論云爛壞知是繩。

本起因緣等

論云本起因緣經雲經法雲經大雲經各十萬偈。

及喻疑中辨

彼云若漸開出四如開拳為指唯指無拳合四為
漸如合指為拳唯拳無指存漸則教唯有四沒漸
則教唯有七俱存必一邊無體立八則體狹名寬。

微塵數品

品應作偈華嚴論序云經有三部上一部有三千
大千世界微塵數偈一四天下微塵數品中一部
有四十九萬八千八百偈一千二百品下一部有
十萬偈四十八品龍樹尊者因遊海藏觀前二部
非世所傳乃誦後部歸于五天。

若初詮法性恐增邪倒

本計自然若最初談法性自天然而增其自然計。

二處菩薩

和融二處文也初云正詮思議之俗此俗與二乘
合論次云若為三藏菩薩思議俗是離辨二文雖
少異俱俗正真傍故特言之。

餘例初句思之可知

淨名疏釋云三藏明麤細五陰此是苦非苦義衍
門體達本無麤細之苦妄見故有體有即空不見
苦相名無所起即是苦義三藏明生法二空此只
是空非空義衍門體達即真如實相不須破折是
真空義三藏明人無我只是無我非無我義衍門
實相真空本來無有我與無我本來無二無二者
即無性無性之性即真無我義也三藏所明以有
還無名寂滅涅槃此是寂滅非寂滅義衍門明諸
法從本來常自寂滅相即大涅槃即真寂滅義也
本來無有生死亦無涅槃生滅真空不二之理即
是真寂滅義。

何故結句皆歸四枯言是無常等

此並疏中文意也彼答云若破真入中結真成枯
中自成榮如涅槃明二鳥雙遊常無常俱真無常
義不得離常。

漸如旃延

淨名以通教五義訶旃延故云漸。

頓如空生

經云若須菩提不斷癡愛亦不與俱不壞於身而
隨一相不滅癡愛起於明脫以五逆相而得解脫
乃可取食此是以圓訶故名頓。

二鳥雙遊

如下第十籤注引。

一俗隨三真轉

幻有為俗幻有即空為真此俗隨通真轉又幻有
為俗幻有即空不空共為真此俗隨別真轉又幻
有為俗幻有即空不空一切法趣即空不空為真
此俗隨圓真轉。

真只有二

空真中真。

觀心十二部經

或有人聞而未見今略節之於此彼云觀心即空
假中便是直說名修多羅重復觀心即空假中便
是祇夜觀心即空發一切智即假發道種智即中
發一心三智幻是和伽陀受記觀心即空假中亦
空觀心即假空中亦假觀心即中空假亦中名不
重頌觀心即空假中三無差別非前思後覺名無
問自說觀一念心必托緣生即空假中名因緣生
住滅三相在一心中即空假中亦復如是名譬喻
觀心即空假中性德之理亦即空假中修德始末
亦即空假中名本事觀心即空假中地獄巳上乃
至諸佛即空假中名本生觀心即空假中橫周法
界竪徹菩提名方廣觀心即空假中復是未曾有
觀心即空從緣生故眾緣無生是故即空何故即
假名之為空空但有字字是假設故空即是假假
之與空不出法性法性即中即空故不當即假故
不斷即是中道如是研覈名為論議。

能謂眷屬

謂應作為。

願為馬載

過去劫中佛為國王太子在山修道時天帝釋化
為獼猴謂太子曰善哉若太子得佛之時吾乞為
馬載。

亦如大挐太子

佛昔為大挐太子好喜布施被父王擯出置檀特
山中有一道人名阿周陀年五百歲太子禮之陀
乃問曰欲何所求太子答曰求摩訶衍周陀曰太
子若得無上道時我作第一神通弟子即目連也
挐女猪反。

【玄】調達是賓伽羅

文在大乘論。

阿闍世是不動

普超經說闍世從文殊懺得柔順忍命終入賓叱
羅地獄即入即出生于上方得無生忍彌勒出時
復來此界名不動菩薩。

薩遮尼乾是大方便

薩遮尼乾經云我佛國土有諸外道尼乾子等皆
是如來力故為欲示現不可思議方便境界故諸
外道皆是住不思議解脫門。

波旬

翻為惡者。

【玄】蹴

子六反。

【玄】普現菩薩

經中普現色身菩薩。

道品不同各開三脫

止觀云三十七道品到無漏城城有三門藏三門
者苦下無我空是空門滅下四行是無相門集道
下八行苦下二行是無作門通三門者苦集如幻
化即空門知空無空相即無相門空相雖無猶計
觀智既無能所誰作空觀名無作門別三門者從
假入空名空三昧知空非空出假化物無復空相
名無相門進修中道不求中邊名無作門圓三門
者一空一切空不見四門分別之相非真非緣無
誰所作。

亦如止觀記兼引楞伽經

彼云若就觀行明五逆者五法逆世故云五逆楞
伽云殺無明父害貪愛母斷睡眠怨壞陰和合斷
七識身若有作者現證實法。

業願通應莫不觀心

業生觀者三觀之業資顯法身願生觀者心數即
空假中與中道合神通觀者三一難思應生觀者
諦智相冥一一即空假中是業等托事觀。

對事立稱觀道不專

約法門觀心者如方便父智度母正是約心但以
所問父母妻子乃至車乘等事境既多觀不專一
若專一者於一事中專空假中。

橫竪不及

迦葉領解只領二乘況十法界同成佛道餘八法
界都不涉言是橫所不及又七方便從淺至深皆
入實智餘五方便都不在言是為竪所不及。

阿鼻想

有云何鼻旨梵音楚夏耳華言無間又無遮又無
救。

黑繩

先以黑繩拼量支體後方斬鋸又謂彼有情業感
鐵鏁狀如黑繩鋸解又彼有情筋脉皆化作黑繩
鋸解。

眾合

彼之有情眾多苦具俱來逼身又彼有情將受苦
時周匝有山一時合逼故名也。

八增皆十六

八捺落迦四面門外各有四所謂煻煨等四。

一煻煨

謂熱灰也煻煨沒膝有情入彼纔下足時皮肉與
血並皆焦爛舉足之時又平復如故。

二屎糞

此獄屎糞滿中有蟲觜利如針穿骨食髓。

三鋒刃

此獄仰布刀劒以為大道有情下足時皮肉碎斷
又有劒葉林風吹劒葉著於身骨肉零落有劒剌
林林有鐵剌彼諸有情逼上樹時其剌向下逼下
樹時其剌向上其剌銛利纔刺支體心肝分列諸
鐵觜蟲奔爭食之。

四烈河

此獄滿中熱醎水有情入中浮沒蒸煑骨肉靡爛
如大鑊中滿盛灰汁煑豆米等猛火下燃豆米在
鑊回轉不停。

增

釋四獄增也謂增滿熱醎水故煻煨增謂增滿煻
煨沒膝故屎糞增謂增滿屎糞泥故鋒刃增謂刀
劒林鐵剌林劍葉林增故也。

哳咤

哳音哲咤陟加反又陟嫁反以寒甚口不能開但
作哳咤聲臛臛亦爾。

八聖種

前巳箋。

若成就地獄

如有機在地獄中方可發者聖人亦令謗法墮地
獄如勝意之緣。

及壞非想

非想有漏修無漏王三昧方壞耳。

前三具如正法念

不殺戒生四天處不殺不盜生三十三天處加不
淫生𦦨摩天處。

得繩

準有部立以得得漸以後得得於前得故使往業
能至未來身死得謝未來報起如一業成以一大
得得於業法相續不斷故名繩也。

【玄】饕餮

上他刀反貪財也下他結反貪食也。

三趣因

內具煩惱外加惡友又不隨喜一善又無慚愧。

【玄】兩片無漏夾熏

前巳箋。

仍不明五聖

準玄文中云九次第定熏修有漏成無漏是那含
業非不明也故云略。

如救頭然

大經云如救頭火然又佛本行集云巳具大怖懼
如救頭上火。

【玄】兼除四思

欲界四品除乃家家義又云四惡趣四思又可云
十使中貪嗔癡慢四。

十三昧

四洲六欲。

如前廣釋

智妙中節節釋之如云十信信果頭真如為求此
理起十信心十住正習空等又云中道乃是果頭
能顯初心學者仰信此理如藕絲懸須彌山等。

如前第二記

前引大論云般若出過無量無邊故云無等又佛
於一切眾生中無等故般若無等。

境妙中明二諦意

文云寂場巳來為法華弄引又燈明佛來大通佛
來又本成佛來又本行時道而為眾生作華臺方便。

如為華臺

如應作而。

自是一邊即是其事

引法華論證故云即是彼論云蓮華出水義不可
盡離二乘濁泥水故入大眾中坐如菩薩坐蓮華
上非坐草華也乃是菩薩聞一圓道證一圓果處
華王界同舍那佛坐蓮華臺自華嚴巳來并大通
及本成巳來皆為眾生作華臺方便乃至云若本
初入華臺者自是一邊其未入者如上方便不息。

三辨依教

科語誤只是第二結耳。

【玄】不入二乘人手

華嚴經語手也能執物喻信能受道彼經云菩薩
手時時發願云願未來世得於信手。

七益者等

多一等。

為見像

見應作現。

義立七益之名為今經七益

下文約凡師弘經以論七益既非入位進發故是
義立耳。

一一文義皆云差即無差

疏釋種相體性中云諸種差別如來能知一切種
只是一種差別即無差別無差別即差別相體性
約十界十如若論差別即十界相若論無差別即
佛界相差別無差別無差別差別等體性例爾。

【玄】知法非法

法者禪波羅蜜中云名心所法或五陰法知或無
名即我等者初心修觀知生空與佛等知法無涅
槃等者知法空與佛等。

* 釋籤卷第八

肇公雖有本迹言

彼云以多寶之本垂釋迦之迹。

三引本文

是我方便諸佛亦然藥草喻品文也諸佛法久後
要當說真實方便品文也此二迹中文耳大師之
意下文既拂迹巳通得引用以顯本意記主謂本
誤矣。

中間相望互為本迹

若論久遠應如下文云本證巳後方便化他開三
顯一發迹顯本者還指最初為本中間示現發迹
顯本亦指最初為本今日發迹顯本亦指最初為
本未來發迹顯本亦指最初為本今互為之言或
指體用耳。

既於法華唱滅

日月淨明德佛說法華經畢告一切眾生喜見菩
薩汝可安施牀座我於今夜涅槃。

【玄】同居方便二土

以教對土通教方便也同居方便通人同見佛入
滅。

本因四義

本文智行位三義耳。

先受寶海記寶海次授彌陀記

經中有王名無諍念有一千人眷屬寶海佛俱為
授記佛告無諍念王西方去此百千億國有世界
名安樂汝於是國作佛名無量壽(云云)經說寶海
有三億弟子皆初發心寶藏悉記今云寶海次受
彌陀記是多寫却寶海二字也又寶藏授觀音記
言善男子汝於一切眾中生大悲心今當號為一
切光明功德山王如來今籤云字汝為觀世音者
恐誤觀世音乃因名耳。

綩綖

綩繡裳也綖席也正作莚。

天衣不同

釋論云四天王衣重二兩忉利一兩夜摩十八銖
兜率十二銖化樂六銖他化自在三銖欲界天衣
從樹邊生形如薄氷皆有光明。

【玄】無十方佛

釋論云若佛於聲聞法中言有十方無量佛眾生
當言佛易可遇不勤求脫不值此佛當遇彼佛如
是懈怠不勤求度若聞唯有一佛甚可難遇便勤
行精進小乘無他佛是此義也。

􂆞

與力反亦麥也。

特牛

牡牛也牡莫厚反雄曰牡雌曰牝。

【玄】此中大有義

大經云凡夫如乳須陀洹如酪斯陀含如生酥阿
那含如熟酥阿羅漢支佛如醍醐此三藏五味也
又云須陀洹斯陀含如真乳阿那含如酪阿羅漢
如生酥支佛十地菩薩如熟酥佛如醍醐此通五
味也又云眾生如牛新生血乳未別聲聞緣覺如
酪菩薩之人如生熟酥諸佛如醍醐此別五味也。

別佛起道場說次第五味

信住行向地對五味。

巳今本迹猶是一往

具足應須辨事理乃至權實四句其義方足應云
理本事迹理迹事本俱本俱迹其餘例爾。

巳迹今本如前分別

中間被拂。

巳實今權

最初為巳實迹門為今權。

俱權俱實

本成巳後為遠權迹門巳前為近權名俱權最初
為巳實本門為今實名俱實。

事理四句

巳理今事巳事今理俱事俱理最初為巳理迹門
為今事中間為巳事本門為今理本成後為遠事
迹門前為近事最初為巳理本門為今理體用等
例說。

例知有三

一寂光之後有所證者二所證淺深三被拂。

經中釋迦

大悲經凡四譯一智通二僧迦達磨三金剛智四
不空四經中不見釋迦於證法明如來所學習道
法或在他經。

【玄】故約此指彼

今因法指智行位三妙迹因法指迹佛行因本果
法指久證三軌迹果法指四佛近所證法及二十
四心。

【玄】或可將本人示迹人

生四弟子而示迹佛則有異前文以佛顯佛。

【玄】或將迹法顯本法

本弟子所證證迹佛之證。

四恒離車

離車梵音也此翻邊主其國多義讓五百長者迭
為王。

乃至視毒能殺人者

經云諸佛世界諸大菩薩悉來集會及閻浮提一
切大眾亦悉來集唯除迦葉阿難二眾阿闍世王
及其眷屬乃至毒蛇視能殺人蛣𧏙蝮蝎蝮方六
反亦蛇也蠆丑邁反毒蟲也螫施隻反蟲行毒也
蝗子毒蟲名爾雅云蝝蝮蜪注云蝗子未有翅。

十六惡律儀

一為利養羔羊肥巳轉賣二為利屠殺三養猪䐗
肥巳轉賣四為利買已屠殺五養牛犢肥已轉賣
六為利買已屠殺七養雞令肥肥巳轉賣八為利
買已屠殺九鈎魚十獵師十一劫奪十二魁膾十
三網捕飛鳥十四兩舌十五獄卒十六呪龍。

周那

玄云純陀梵音楚夏耳純陀此翻妙義。

白長者

經中是白佛耳非白長者以次佛答勿作是言知
是文誤。

於其舍涅槃

舍下脫一食字今撿文證之第三云阿難白佛周
那設供無有福利何以故如來最後於其舍食便
取涅槃佛告阿難勿作是言周那為獲大利乃至
生天等若涅槃經本雙林示滅章安云若見佛自
行乞食到純陀舍食檀茸羮中夜入滅輿向雙林
此是小機所見也。

作寄金譬但寄年少不寄老人

經云諸比丘白佛譬如老人年百二十歲餘命無
幾有一富人緣事欲行以百斤金寄是老人而作
是言以是寶物而用寄汝我他日還還時歸我是
老人命終所寄之物悉皆散失(云云)乃至云世尊
若以法寶付屬阿難等者不得久住蓋諸聲聞悉
皆無常故如彼老人應以佛法付屬諸菩薩得久
住故如彼壯人受他寄物百金者章安云喻百句
解脫。

廣明護法

如云護持正法者不受五戒及諸律儀帶持刀劒
弓箭護持清淨持戒比丘。

【玄】彼經雖一兩處說

佛答迦葉云我初坐道場亦有菩薩來問此義乃
是元初圓滿始坐非方便道場也又云久於無量
劫來成佛此亦如法華成佛久遠。

【玄】今經正明發迹乃至云雖一兩處少說

壽量品云常住不滅又云世間相常住。

【玄】所破之麤例更是妙

迹中十妙既麤以此之麤破三教境智行等之十
麤此三教麤例更妙不答中以智例惑所破四住
麤既是妙能破惑智豈不妙耶。

亦得是法

法既巳定事理之法不應云在本則事理俱理在
迹則事理俱事又在本則教行俱教在迹則教行
俱行須事理教行一一各別蓋約定偏定圓定事
定理定教定行等若約論權實者在迹則事理俱
權乃至在本教行俱實在迹則教行俱權。

本地五重為本

昔經巳說事理乃至權實皆是迹今經所說久遠
事理乃至權實皆是本也。

初依境開巳是約理

如開十二因緣境中云豈有思議之麤異不思議
妙只體思議即不思議乃至無諦境後結云諸諦
境可說為麤不可說為妙不可說亦不可說是妙
亦妙也。

雖開身事

相身者如云或說巳身或說他身開事者如云或
示巳事或示他事。

須甄於果

例位上下則知淺深。

餘未破無明

生身菩薩有至一生得三菩提者其餘眷屬隨惑
判釋位次淺深。

【玄】損生增道

性云云者例生身菩薩五益四益可知。

無生忍化

化應作位。

從發心處即是六根

經云有八世界微塵數眾生皆發阿耨菩提心。

以待後佛

指彌勒也分身諸佛各帶一侍者見是地涌菩薩
皆不識一人又從何來是諸佛各告曰有彌勒菩
薩次後作佛巳問此事佛將答之。

如下疏

即指玄文。

頴首造數

周禮保民教國子六藝一五禮二六樂三五射四
五馭五六書六九數言九數者一方田二粟米三
差分四少廣五商功六均輸七方程八羸不足九
旁要但要略知數耳。

臯陶

下音遙。

略破列

多列。

從緣通攝

緣謂緣助福緣資智。

但是戒聖行初

謂不缺不破不穿不雜但制身口未修定慧。

亦在戒聖行中

不缺等四漸至定共。

亦是戒聖行前之理體

大經云菩薩聞大涅槃聞已生信信戒定慧性中
元具等。

如第三境妙中巳略解竟

玄第二末七種二諦開麤顯妙中引法華論云蓮
華出水義今但引文者義巳前解。

喻有八種謂順喻

順喻者經云如天降雨溝瀆皆滿以至小坑大坑
乃至小河大河大海滿如來法雨亦復如是眾生
戒滿以至三昧滿涅槃滿。

逆喻

大海有本所謂大河大河有本所謂小河乃至大
坑小坑溝瀆以雨為本涅樂有本所謂解脫解脫
有本所謂訶責訶責有本所謂持戒持戒有本所
謂法雨。

現喻

眾生心性猶如獼猴取一捨一眾生取著六塵無
暫住時。

非喻

如我昔告匿王有人從四方來各作是言有四大
山從四方來欲害人民無逃避處四山者即是眾
生生老病死。

先喻

譬如有人貪著妙華採取之時為水所漂眾生亦
爾貪著五欲為生老病死之所漂溺。

後喻

如法句經說莫輕少罪以為無殃水滴雖微漸盈
大器。

先後喻

譬如芭蕉生果則死愚人得養亦復如是如騾懷
姙命不久全。

徧喻

經中以三十三天上波利質多樹為喻如今取蓮
華喻。

體宗用三料簡之相

文云體若是二體即非體體若不二體即非宗宗
若不二宗即非宗宗若是二宗即非體乃至云宗
非顯體之宗。

【玄】亦用譬譬之

從圓因緣施三因緣廢三因緣立一因緣開三因
緣顯一因緣亦以此譬譬之乃至智行利益例皆
譬之。

三種示現脩平脊

喻云師子脩脊合喻云三示現修脊修者長也記
主增種平兩字三示現論無文。

皰

疋効反。

􂆒

經中作􂆝子累反口也。

如前釋法中

前總解十如畢次別為四番釋之一四趣二人天
三二乘四菩薩佛。

【玄】大經言是味真正停留在山

如來性品云譬如雪山有一味藥名曰藥味其味
極甜在深叢下人無能見有人聞香即知其地當
有是藥過去世中有轉輪王造作木筩以接其藥
其味真正王既沒巳其後是藥或酸或醎或苦或
淡等是藥停留在山凡人薄福加工掘鑿而不能
得復有聖人出現於世以福因緣即得是藥善男
子如來秘藏其味亦爾為諸煩惱叢林所覆無明
眾生不能得見一味者譬如佛性以煩惱故出種
種味所謂地獄畜生餓鬼天人男女非男非女。

𣫘

應作㲉口木反又分管反卵殻也。

【玄】道滅可知

石蓮內華譬界內道華鬚譬界內滅石蓮內華臺
譬界外道蓮譬界外滅更詳之。

【玄】莖即慈悲等

菩薩欲拔苦集而起大悲欲與道滅而起大慈五
行以慈悲為首故如莖也亦可別譬戒聖行業即
智慧者諸行須慧亦可別譬慧聖行鬚即三昧者
行須定成別譬定聖行開敷即解脫者如聖行證
三地梵行證兩地乃至極果。

【玄】倚荷

倚應作猗伎謂立也。

棠

應作塘謂觸也。

【玄】噞喁

上驗下顒魚口向上而動也。

【玄】華田

田應作填謂填滿也。

道時眾生等

三十一云云何無量義說無量名如佛名如來亦
名阿羅訶亦名三藐三佛陀亦名船師亦名導師
亦名正覺復有一義說無量名所謂五陰亦名顛
倒亦名四念處亦名四食亦名四識住(疏云除色巳餘四陰
即四識住)亦名為有亦名為無亦名為道(謂能通也)亦名為
時(因於實法有假名時)亦名眾生亦名為世亦名第一義亦
名三修謂身戒心慧籤脫戒字亦名因果亦名煩
惱亦名解脫亦名十二因緣亦名聲聞乃至人天
過去現在未來。

【玄】出生例此

教出生行出生義出生結成三慧。

【玄】僉然

音籤尚書云僉曰於鯀哉注僉皆也。

譯經有五失

一者胡言盡倒而使從泰是一失本也二者胡經
尚贊秦人好文傳可眾心非文不合是二失本也
三者胡經委悉至於歡詠叮嚀反覆或三或四不
嫌文煩而今裁斥是三失本也四者胡有義說正
似亂辭尋向其說文無以異或一千或五百刈而
不存是四失本也五者事以合成將更傍及反騰
前辭巳乃後說而悉除此是五失本也若大宋譯
場中明五失者二正倒失二文質失三取捨失四
刪前單後失謂譯家不善經意佛作廣說以厭繁
故而刪其前單其後使文不相貫五廣略失此與
安師說失同。

三不易

智逕三達之心覆面所陳聖必因時時俗有異而
刪雅古以達今時是一不易也愚智天隔聖凡叵
階乃欲以千載之上微言使合百王之下末俗是
二不易也阿難出經去佛未久大迦葉令五百羅
漢迭察迭書令離千年而以近意裁彼結集之文
羅漢兢兢若此末代之凡夫平平若是豈將不知
法者猛乎是三不易也若宋譯場中明三易者一
凡聖有異一不易也時代不同二不易也愚智懸
隔三不易。

嚼食與人

什公云天竺國甚重文藻但改梵為秦雖得大意
殊隔文體有似嚼食與人非徒失味乃令人嘔噦
噦乙劣反逆氣也。

今古共以法為經

以字以脫一法字以玄云舊用三種籤牒玄云雖
別立三若爾須云以三法為經或是文略。

【玄】於食等者於法亦等

疏云若知聖法事中於食等者事法亦等化他慈
悲平等不應捨貧從富以食不等故慈悲觀行皆
悉不等。

【玄】左迴詮惡右迴詮善

如六書轉注左轉為考右轉為老是也左逆右順
如律說左遶麥藉為神所訶夫左右者若自南自
西自北自東者名左如考字也自南自東自北自
西名右如老字也以考老為左右亦可識逆順。

如梵書十一點加於本音成十二字

特就譯場中請問彼云天竺字源有十七字及三
十四字如此方制字六書中有轉注會意之類也
梵字始從一字增添點劃至十一字并本初一字
共成十二字亦可直將梵字并書字有十一劃成
本字并加本字成十二字。

如此勸學

以一墨字徧攝諸法使學者曉悟此是大師勸喻
意也勸或是勤字。

與夫

夫語辭也或恐只是人字耳。

三藏至血鯹氣

三藏即菩提流支也春秋書記周時二百餘年事
其間殺君三十六亡國五十二兵戈日尋並非義
戰書有血鯹以此。

無窄隘

經云又解脫者無有迮隘譬陜路不受二人並行
解脫不爾如是解脫即是如來空色相即名並行。

非住果德

制御眾生亦應用權。

並是具度

具如幰蓋是發菩提心與無作四諦相應丹枕中
車內枕是安心車外枕是識通塞皆與般若相應。

乃至廣破

且如理六度中圓般若波羅蜜是顯理之要去果
最近三十七道品通乎四教若前之三教去果彌
遠況圓道品與圓度是同何得強分而為遠近
耶。

【玄】十二門論

論是龍樹菩薩造謂因緣門觀有果無果門觀緣
門觀相門觀有相無相門觀一異門觀有無門觀
性門觀因果門觀作門觀三時門觀生門。

諸佛大人所乘

論云諸佛最大是乘能至故名為大又能滅眾生
大苦與大利事故名為大又觀音得大勢至文殊
彌勒菩薩等大士所乘故名為大次私斥中大人
佛不行故名乘豈應以不行證因果乘者論中不
釋古人意云觀音菩薩等未至極果須行大行佛
巳至果不須更一切法不是事不是證不是體名
為證體也亦名證體。

【玄】是軒

軒應臚。

次唯識

應作釋。

廣說四種略說一種

二十二云三印者一者一切有為法念念生滅皆
無常二者一切法無我三者寂滅涅槃行者知三
界皆是有為生滅作法先有今無今有後無念念
生滅相續相似生故可得知見如流水燈焰相似
相續故人以為一眾生於無常法中常顛倒故謂
去者是常住是名一切作法無常印一切法無我
諸法內無主無作者無知無見無生者無造業者
一切法皆屬因緣屬因緣故不自在不自在故無
我相不可得是名無我印問何故但作無常一切
法無我答不作法無因無緣故不生不滅不生不
滅故不名為無常復次不作法中不生著心顛倒
以是故不說是無常可說言無我有人說神是常
徧知相以是故說一切法中無我寂滅者是涅槃
三毒火滅故名寂滅印問寂滅印中何以但一法
不說多答初印中說五陰二印中說一切法皆無
我第三印中說二印果是名寂滅印一切作法無
常則破我所外五欲等若說無我破內我法我我
所破故是名寂滅涅槃行者觀作法無常便生厭
世苦既知厭苦存著觀主謂能是觀以是故有第
二法印知一切法無我於五陰十二入十八界十
二因緣中內外分別推求觀主不可得是一切法
無我作如是知巳不作戲論無所依止但歸於滅
以是故說寂滅涅槃印問摩訶衍中說諸法不滅
一相所謂無相此中云何說一切有為作法無常
名為法印二法云何不相違答觀無常是觀空因
緣如觀色念念無常即知為空過去色滅壞不可
見故無色相未來色不生無作無用不可見故無
色相現在色亦不住不可見不可分別知故無色
相無色相即是空空即無生無滅無生無滅其實
是一說有廣略問過去未來色不可見故無色相
現在色住時可見云何言無色相答現在色亦無
住時若法後見壞相當知初生時壞相常相隨逐
以微細故不識(云云)問佛說聲聞法有四種實摩
訶衍中有一實今何以說三實答佛說三種實法
印廣說則有四種略說則一種無常即苦諦集諦
道諦說無我則一切法說寂滅涅槃即是盡諦既
云廣說四種故今緣出。

公侯伯子男

五侯古之治民主也秦始皇廢之分天下為三十
六郡立大守治之知州始也。

【玄】詃

音罥誘也。

各可所尊

大自在天略羅仙等。

宗計

謂從毗紐天生從世性生等。

齊桓公正而不譎

譎古穴反詐也句出論語正者按左傳僖王四年
春齊侯侵蔡蔡潰伐楚楚子使與師言曰君處北
海寡人處南海風馬牛不相及也不虞君之涉吾
地何故管仲對曰昔召康公命我先君太公曰五
侯九伯汝實征之以夾輔周室賜我先君履東于
海西至于河南至穆陵北至無棣爾貢包茅不入
王祭不共無以縮寡酒人是徵昭王南征不復寡
人是問是正而不譎之事也杜預云包束也茅青
茅也束而灌之以酒昭王成王之孫南巡守涉漢
船壞而溺周人諱而不赴諸侯不知其故故問之
(云云)齊桓公周僖王時五覇之長管仲相齊。

周公制禮

文王之子名旦周禮儀禮皆其制也若禮記者孔
子弟子各有增益洎漢文帝時戴德戴勝等述王
制。

五經

禮記經解曰溫柔敦厚詩教也疏通知遠書教也
潔靜精微易教也恭儉莊敬禮教也屬辭比事春
秋教也。

七經

詩書禮樂易春秋論語秦焚書樂經亡矣。

九經

易詩書又春秋開三傳謂公羊穀梁左氏又禮開
為三謂周禮儀禮禮記。

三墳

墳大也三謂伏犧神農皇帝之書以談大道。

五帝之書

堯舜談仁義之道。

六韜

周書名六謂文武虎豹龍犬或語秘讖。

三禮

周禮儀禮禮記或夏殷周之三。

天文

日月星辰以成文。

地理

山川原隰以條理。

系

易中有上繫下繫辭繫者以下續上之義也。

象

序中巳解。

彖

彖斷也六十四卦皆有彖辭謂斷卦中之吉凶易
略例曰夫彖者何也統論一卦之體明其所由之
主也約以存博簡以濟眾其唯彖乎義可見矣。

社謂后土

禮記曰共工氏之子后土為社鄭康成注云共工
氏之子后土能平九州故祀之以為社。

稷謂后稷

厲山氏之子孫柱及周棄為稷鄭注云厲山氏其
子孫柱能植百穀夏之衰也周棄繼之祭為稷神。

獺二月祭

禮記月令曰獺取魚以祭天故二月中氣獺祭天
以魚。

犲八月祭

犲祭獸謂捕獸以祭天也本是九月耳犲獺皆所
以祭者見天子以謹宗廟也。

去奢去泰

老子道德經曰聖人去甚去奢去泰河上公注曰
甚謂貪婬聲色奢謂服飾飲食泰謂宮室臺榭此
三者處中和無為則天下自化。

三面之羅

史記云湯出見野張網四面祝曰自天下四方皆
入吾網湯曰嘻盡之矣乃去其三面祝曰欲左左
欲右右不用命乃入吾網諸侯聞之曰湯至德矣
及禽獸。

張陵為大蟒所吞乃至云得仙者

高道傳云天師道陵了輔漢漢留侯六代孫建武
十年正月生於吳天目山桓帝永壽二年九月太
山迎於雲臺峯白日上升今籤云大吞蟒者蜀記
云張陵後漢順帝時人客學於蜀乃入鵠鳴山中
山在益州晉原縣西自稱天師侮慢人鬼即身受
報嘉平末年為蟒所噏子衡奔出尋無所得畏負
清議之譏誡乃假設權方以表靈化之跡生縻鵠
足置石崖頂謀事辨畢尅期發之至建安元年遣
使告曰正月七日天師升玄都東民山獠蟻集關
外靈臺治民等稽首再拜言伏聞聖駕玄都臣等
長辭陰接尸塵方享九幽方夜衡入久之乃出而
詭稱云五旋駕辰華爾各還所治淨心持行存師
念道衡密抽遊罥鵠直衡虗空民獠愚戇僉言登
仙陵造道書以惑百姓從陵受道者出米五斗世
號之為米賊其欺罔天地罪人矣何升天之有乎
此與玄光法師辨惑論其說同鵠胡沃反鶴之類
仙人所乘鳥也今信州龍虎山授籙者亦張天師
乃是其遠族耳。

嵆康為鍾會所譖

晉書云嵆康字叔夜有奇才美詞氣而土木形骸
不自藻飾康家貧甞與向秀共鍛於大樹下以自
贍給頴川鍾會貴公子也故往造焉康不為之禮
而鍛不輟良久會去康謂之曰何所聞而來何所
見而去會曰聞所聞而來見所見而去會因此憾
之遂言之於文帝曰嵆康言論放盪非毀典謨帝
王者所不容宜因釁除之以淳風俗帝既眤聽遂
害之康將刑東市大學三千人請以為師弗許時
年四十海內之士莫不痛之帝尋悟而恨。

若次下

次應作此。

【玄】無為無欲

老子曰道常無為又曰上德無為言無欲者又曰
常無欲以觀其妙謂要妙也。

息諸誇企

誇應作跨企應作跂老子曰跂者不立跨者不進
王注云物尚進則安安故曰跂者不立謂不可久
立矣跨者不行注云自以為貴而跨於人眾共蔽
之使不得行御曰跂者舉踵而望也跨以跨夾物
也以喻自謂見求明明終不得何異夫跂求久立
跨求行履乎。

絕聖棄智

河上公注云絕聖制作反初守元五帝畫象倉頡
作書不如三皇結繩無文御注云絕聖言教之迹
則化無為棄凡夫智詐之用則人淳樸淳樸則巧
偽不作無為則矜徇不行。

虗無其道

老子曰見素抱樸謂抱素守真不尚文飾。

大雇其寶

論云毗耶離梵志名曰論力諸利昌等大雇其寶
物令與佛論取其雇巳即於其夜撰五百難明旦
與諸利昌至佛所等今籤云明難寫倒也本難字
在明字上。

而若自愛著

論中若字作各。

玄籤備撿卷第三

玄籤備撿卷第四
丹丘沙門　有嚴　注

如意摩尼

摩尼或云只是如意珠記主云若據法華經中摩
尼珠瓔珞如意珠瓔珞此似有異今玄云頗梨籤
云摩尼學者詳之。

估客金匠準此說之

與而言之曰得奪而言之則無。

恐體濫故

三軌成乘即離體一體一則濫剋取真性。

若據顯體亦秪應是法身德

取性三合為法身是所顯體。

意亦如前

如前文云為此義故簡出正體。

【玄】呌喚求食

火宅喻品偈云又諸餓鬼裸形黑瘦發大惡聲呌
呼求食疏釋云外人宣說有我望得道果故云呌
喚求食。

亦是橫計四門差別

彼云或約有門明三諦如盲聞貝或約空門明三
諦如盲聞粖或約空有門明三諦如盲聞雪或約
雙非明三諦如盲聞鶴輔行釋云貝聲雖空貝體
是實喻有門米粖柔軟可喻空門雪有非有可喻
雙亦鶴飛在空而不住空可喻雙非四譬本譬外
道執邪常樂終不見佛道真常樂淨乳之真色。

一指二指

大經如來性品云云何佛性難見難入佛言如百
盲人為治眼故詣良醫所即以金錍決其眼瘼以
一指示之問言見不答言不見復以二指三指示
之問言見不答言少見章安釋云即以三諦為三
指初指喻真諦不見中性二指喻真俗二諦亦不
見性三指喻一諦即三諦故云少見即十住也。

初句但聞

多但聞字。

如名異

義異耳。

歷軄備位如用異

似多寫此七字況用異文了。

張儀

籤文少誤今取史記正之張儀列傳云(籤作世家)儀甞
從楚相飲而楚相亡璧門下意張儀曰貧無行必
此盜相君之璧共執儀掠鞭數百不服醳於是謁
見蘇秦困數讓之曰以子之材能乃自困辱至此
吾寧不能言而富貴子子不足收也謝去之遂入
秦蘇秦巳而言其舍人曰張儀天下賢士向者召
辱之以激其志耳(餘陰奉車馬文與籤文同)儀既相秦為文檄
告楚相曰始吾從若飲我不盜璧而笞我善守汝
國史記惠王籤作慧又背秦籤作背蹤。

范蠡

史記勾踐世家云勾踐覇越范蠡稱上將軍以為
大名之下難以久居為書辭勾踐曰臣聞主憂臣
辱主辱臣死昔者君王辱於會稽所以不死者為
此也今既雪耻臣請從會稽之誅勾踐曰孤將與
子分國而有之不然將加誅于子范蠡曰君行令
臣行意乃裝其珠玉與其徒屬乘舟浮海以行終
不反於是勾踐表會稽山以為范蠡俸邑蠡浮海
出齊變姓名自謂鴟夷子耕于海畔苦身勠力父
子治產居其無何致產千萬齊人聞其賢等又自
謂陶朱公復要約父子耕畜廢居候時逐什一之
利居無何則致貲巨萬言居無何者謂無幾也言
其非久耳。

【玄】熊渠

熊應作雄。

【玄】學數則捨大

毗曇數論學此者則捨成實以誠實分通大故或
捨衍門之大善地論則彈斥中論。

【玄】世性

謂世間眾生由冥初面有即世間本性僧佉外道
計之。

【玄】微塵

邪計此身從微塵生四大五陰身。

次釋中二列章

二下應云初列章。

【玄】如喜見城

須彌山頂帝釋有城名為喜見文在大論。

【玄】在第五不可說藏中

犢子者附佛法外道因讀舍利弗毗曇自製別義
言我在第五不可說藏中云何外道計色是我離
色有我色中有我我中有色犢子道人又自作義
云不生不滅如幻如化龍樹斥云是邪人法。

【玄】觀空即氎

如論云如坐禪人觀放端氎作地水火風青黃赤
白等想或復都空是故端氎但有名字從一極微
色香味觸以為實相假名毛分毛分者毛中小分
名為毛分故極微等皆名毛分毛合聚故故名為
毳論釋甚廣。

【玄】毗紐天生

俱舍云第三禪頂天也大論云徧淨天者四臂捉
貝持輪騎金翅鳥劫初一人生海水上臍中生蓮
華梵王生於蓮華下作是念言何故空無眾生作
是念時他方有八天子化生八天是眾生父母毗
紐天是梵王父母外道計梵天生四人口生婆羅
門臂生剎利脇生毗舍足生首陀。

從緣故有無生故無

大經云不可定言乳中有酪乳中無酪若言定有
者云何而得體味有異若言定無者何不生兔角
(云云)是乳滅巳因緣成酪何等因緣若酢若煖是
故得名從因緣有(云云)明與無明亦如是若與煩
惱者名為無明若與一切善法俱者名之為明。

細對佛性由緣修顯

乳中有酪者有門乳中無酪者空門亦非對二門。

【玄】見他得樂

七周行慈想他得下中上樂。

破見觀之如中論下兩品所明

有中論二十七品廣談中理如偈云不生亦不滅
不常亦不斷不一亦不異不來亦不去能說是因
緣善滅諸戲論等至第二十六十二因緣品云眾
生癡所覆為後起三行以起是行故隨行入六趣
三行者身口意也第二十七破邪見品破五陰假
名六十二見等。

【玄】若得前意

前云數存隣虗論破隣虗隣虗有無未免二見。

【玄】六群

多論云二人善解算數陰陽說法論議而多欲難
途䟦羅是也又二人深通射道善解毗曇而多癡
迦留陀夷闡陀是也又二人善音樂戲笑說法論
議而多瞋馬師滿宿是也。

不違佛所制

六群比丘作制戒緣起佛制二巳是六群更不再
犯故云聖人不重犯。

【玄】若下二行

苦無常行是無作門。

【玄】緣中不自在當教勝處

八背捨中內有色相外觀色又內無色相外觀色
而於緣未自在若修八勝處內有色相外觀色少
內有色相外觀色多雖然轉變自在而未廣普是
故更觀青黃赤白皆一切處。

【玄】或總一

以身總受。

總二

以身總受心。

功德黑闇

功德天女黑闇女姉妹不相捨大經喻生必有死。

常樂觀察諸對治門

維摩詰此翻淨無垢稱居士以三德立號所謂苦
樂常無常淨不淨我無我實不實歸依非歸依眾
生非眾生恒非恒安非安為無為斷不斷涅槃非
涅槃增長非增長增上非增上章安釋云味俗為
苦沉真為樂沉真為苦分別為樂常我淨等亦復
如是又沉真為苦大涅槃為樂沉真為樂大涅槃
為苦乃至增上非增上亦復如是問恒與常何異
答不從因緣為常始終不異為恒此等皆是二邊
之病互為藥病名之為門。

即不即即

多下一即。

【玄】尼犍性實

計罪福苦樂盡由前世要必當償今雖行道亦不
能斷。

【玄】周璞鄭璞

鄭重玉璞若有得者與其厚賜周人聞之規期其
厚賜周人風俗名死鼠為玉璞乃將詣鄭鄭人笑
之曰此死鼠耳。

【玄】偷安莊老

彼云惡魔比丘退戒還俗以佛法義偷安邪典壓
八萬十二之高就五千二篇之下。

涇濁渭清

本涇清渭濁。

【玄】別門就圓智

先明次第智此說地前後明圓智此說向後或先
明圓智此說向後次明次第智此說地前。

【玄】圓門證別智

或先明圓智此說信後後明次第智此說住前或
先明次第智此說住前後明圓智此說住後圓次
第智義不同別。

別門說果不縱

或先明果縱此說地前後明果不縱此說向後或
先明果不縱此說向後後明果縱此說地前。

【玄】圓門說果縱

或先明果不縱此說信後後明果縱此說住前或
先明果縱此說住前後明果不縱此說信後然圓
德因果俱從性起並非縱橫今為分別類別縱橫
耳。

【玄】涅槃即生死顯四枯

本是顯四榮言四枯者指生死體全是涅槃故言
枯耳或寫誤。

皆有門前序中門相

九段之文皆有三義言門前者指正說之前也皆
先別次圓若正說中如融不融門先寄破會明圓
融不融次約經明融不融即不即亦先別次圓是
也序中門前正說之相者即徧不徧并約經文判
前後下去皆爾。

止觀記具注解

今引彼文注之使講習免撿。

譬如長者(佛也)多有諸牛(教也)色雖種種(隨機)同共一群(理一)
付放牧人(弘教)令逐水草(被機)唯為醍醐(常住)不求乳酪(人天
二乘)時放牧人𤛓巳自食(弘教者自益)長者命終(佛滅)所有諸
牛悉為群賊之所抄掠(盜佛教法)賊得牛巳無有婦女(無慈)
𤛓巳自食(利養)群賊相謂長者畜牛唯為醍醐不求乳
酪設何方便而得之耶(欽慕)我等無器(非根)雖復得乳無
安置處(設復持戒非常住本)復共相謂唯有皮囊可以盛之(人天
陰果)雖有盛處不知鑽搖漿猶難得況復酪酥(無定慧方便名
不知鑽搖似道尚無况復真常)爾時群賊為醍醐故加之以水(起見)以
水多故一切皆失(起見墮惡失人天果)

巳上並輔行注文也南山律師云古者講華嚴經
唯一卷疏於後法師作三卷疏今時講者十地一
品出十卷疏各逞功能競顯華詞文字浩博寄心
無所今時愚人競求於名不求於法法尚不可著
何況著文字故大集經云經文是一講者異說各
恃巳見壞亂正法天神瞋故三災俱起以是因緣
佛法淡薄如一斛水解一升酪看似酪色食則無
味諦思講論人情測佛佛智境界豈人能測巳上
並南山律師垂訓也且大經大集誡人穿鑿太甚
願熟讀之。

皆須先明橫竪次明不二

如修德境中云心起必託緣為心具為緣具為共
具為離具當知四句求心不可得三千亦不可得
此四橫句也又云既橫得應一念滅生三千耶亦
滅亦不滅非滅非不滅生三千俱不可得此竪也
非縱非橫亦不可得此不二也又輔行云不思議
境窮實相底名竪包十法界名橫發心上求名竪
下化名橫又上求下化名竪依境發誓名橫安心
實理名竪六十四番名橫乃至無著入位名竪離
似三法名橫又總論一一十自相望名橫一一至
極名竪一一實相非橫非竪一切橫竪俱破即不
二也。

至後二品方可入理

二品如前注十二因緣品破邪見品。

先敘昔門

三周七喻皆先敘昔如譬喻品以三車敘昔大車
次開信解品以窮子敘昔付財次開藥草喻品以
三草二木敘昔一地生一雨潤次開餘品例之。

【玄】桷

音角謂椽也說文云秦謂之椽周謂榱齊魯謂之
桷。

綜

子宋反持絲之交也或可作總作孔反謂聚東也。

次二句句

多一句字。

次開章解初釋

應云開章解釋初簡字體中。

三修

三修有三謂邪劣勝劣者世間顛倒見相續謂常
適意可悅謂樂轉動運為謂我愚癡所覆唐無毫
益劣者依半字教破於邪執無常破常無樂破樂
無我破我三界皆無常諸有悉非樂一切空無我
勝者依佛勝教破於劣修謂常樂我法身常恒無
有變易遊諸覺藏歡娛受樂具八自在無能遏絕
如是修者入秘密藏名勝三修。

指向不異惑染

八識真同一。

不與染俱

九識。

【玄】通判三入

入應作人。

後曇無竭為說即法身也

論問云曇無竭菩薩為生身為法身有人云是法
身若生身者云何能令十方佛讚復令薩陀波崙
得六萬三昧今言巳斷無明必出分段等。

妙覺對住前為二句

住前賢賢妙覺聖聖。

四教之文本分四句

四教義中雖各具四覈名定實只是四耳今更引
彼文示之使此文易見彼云三藏者教說無常即
是三乘同稟入道即是通別為菩薩說弘誓六度
即是別說一切種智令入佛果即是圓通教者說
戒定慧豈非三藏教道種智豈非別教說一切種
智豈非圓教別教者亦說戒定慧亦說無生理亦
說中道一切種智也圓教者亦說戒定慧亦有真
空之理亦有歷別階級法門也是則四教四名雖
復互通研其理實當教立名不可混濫。

恐文誤故故間書之

或消云若作漸圓圓漸者中間二圓恐人作圓圓
讀之故一漸以間二圓或消云恐玄誤故籤為間
之作漸圓圓漸更詳。

黃絹幼婦外孫齎臼

乃絕妙好辭四字耳籤文少誤後漢書列女傳云
曹娥者會稽上虞人也父盱能絃歌為巫祝漢安
二年五月五日於縣泝濤迎婆娑神溺水死不得
屍娥年十四乃㳂江啼哭晝夜不絕旬有七日遂
投江而死至元嘉元年縣長度尚改葬於江南道
傍為立碑焉注云娥投衣於水祝曰父屍所在衣
當沉衣乃隨流至一處而沉娥遂與衣俱沒會稽
典錄云上虞長度尚弟子邯鄲淳字子禮時甫弱
冠而有異才度先使魏朗作曹娥碑文成未出會
朗見尚與之飲宴而子禮方至尚問朗碑文成未
朗辭不才因使子禮為之操筆而成無所點定朗
嗟歎不及自毀其草即後漢桓帝時也傳中作第
籤云有息本桓帝今云順帝讀籤不妨知之耳。

值佛多少

四依品云若有眾生於一恒河沙諸如來所發菩
提心然後於惡世中不謗是經而不能為人分別
演說二恒正解信樂亦不能演說三恒受持書寫
雖為他說不解深義四恒廣說十六分中解一分
義。

後跳即未來益相

疏釋云師子奮迅者或云將前之狀此表未來益
相。

【玄】今題來證義

題應作提。

前來開合之義

如迹門開因合果本門開果合因。

文悞之圖

<img:>

如前明體即指十妙之中中道實性

前文云正顯體者即一實相印也七二諦中取中
道為體次云智妙中簡乃至十妙一一簡出正體。

* 釋籤卷第十

【玄】袖衿

衿衣領耳應作襟謂心襟也。

阡陌

路也東西曰阡南北曰陌。

聿

循也謂循述。

普賢三若

若應作昧。

第五會二品

二應作三。

三十七品

經有四十八品數今則有三十九品盖舊譯。

不明行位之意

住中圓融是圓住行後歷別是圓接別。

如觀眾生品即是歎大

經云譬如幻師見所幻人菩薩觀眾生為若此也
譬如智者見水中月如鏡中見面像如熱時𦦨如
呼聲響乃至云菩薩觀眾生為若此也疏今通云
云譬即通圓二教之意。

稱歎文殊及淨名等即是褒圓

經云文殊白佛言彼上人者難為酬對深達實相
善說法要辯才無滯智慧無礙此乃圓褒淨名也
洎至文殊入室巳維摩言善來文殊師利不來相
而來不見相而見文殊言居士若來巳更不來若
去巳更不去所以者何來者無所從來去者無所
至所可見者更不可見此乃圓褒文殊也疏釋若
以來相而來則非善來今文殊以不來相而來故
歎言善來何者若諸凡夫皆有愛見此取相而來
若諸聲聞破假入真而來此乃曲徑取偏真相而
來三藏菩薩伏結而來取相未斷通教菩薩從體
假見真入見地乃至入菩薩位而來此二諦相而
來若別教初心歷別三諦入初地而來此依三諦
相而來此等皆非不來相而來若圓教知四不可
說即不見相而能觀中道無緣大慈化法界眾生
同來寂光是為不來相而來也問來與見何殊答
來是三智見是五眼一心三智將果望因心心寂
滅自然流入妙覺大海故言不來相而來五眼轉
明至果位時圓見法界故云不見相而見。

用三教如訶目連是歎大

前云是三教斥藏今云歎大經云目連為居士說
法維摩訶云不當如仁者所說夫說法者無說無
示其聽法者無聞無得譬如幻士為幻人說法此
乃用通教訶也又云當了眾生根有利鈍善於知
見無所罣礙此乃用別教訶也又云以大悲心讚
于大乘念報佛恩不斷三寶然後說法此乃用圓
教訶也。

如訶身子是褒圓

前云斥藏今云褒圓前巳注。

慈悲願行如問疾品

文殊問居士是疾何所因起其生久如當云何滅
維摩答言從癡有愛則我病生以一切眾生病是
故我病若一切眾生得不病者則我病滅乃至云
以巳之疾愍於彼疾當識宿世無數劫苦當念饒
益一切眾生當作醫王療治眾疾等。

佛道品

文殊問維摩詰言菩薩云何通達佛道答言若菩
薩行五無間而無惱恚至于地獄無諸罪垢至于
畜生無有無明至于餓鬼而具足功德行色無色
界道不以為勝示行貪欲離諸染著示行瞋恚於
諸眾生無有恚礙示行愚癡而以智慧調伏其心
乃至云示入於邪濟而以正濟度諸眾生現入諸
道而斷其因緣疏云十二因緣有三種道謂煩惱
業苦一切非道不出此三何者十界攝一切道九
皆非道唯佛法界名為佛道六道是有為十二因
緣三乘是無為十二因緣不能體達是解脫皆非
佛道若知一念十二因緣具十界三道之理即三
如來種三種佛性是不思議智理即是非道通達
佛道又云觀此五逆因緣所生之心即空假中是
無垢三昧五逆之因即是煩惱道業道之非道三
途之果是苦道之非道最惡因果尚通達佛道其
餘理然而無惱恚者即是通達本無逆惡而行逆
者即是以無所受而受諸受教無數人得出地獄
乃至通達畜生無有無明等過即是不退三昧等。

事理殊絕如不思議品

疏云不思議有二一明三德不思議二明本迹依
土不思議初有三種一真性二實慧三方便經云
諸佛菩薩有解脫名不思議若菩薩住是解脫者
能以須彌內芥子中有解脫者即是真性住此者
即是實慧能以須彌內芥子中即是方便三德解
脫即理絕也本迹依土不思議者經云維摩詰以
神通力往東方度三十六恒沙國土須彌燈王佛
所借三萬二千師子之座座高八萬四千由旬並
入室中無所妨礙乃至斷取大千世界如陶家輪
著右掌中擲過恒沙世界之外等疏云前品空室
表土但明寂光畢竟空寂此但是法身本上不可
思議未明迹居不思議相今用神力致座明迹居
淨穢土現不思議事須彌大海地水火風集在一
國示一切人如是等事於依報中現不思議莫測
之相。

香積品是事殊絕

經中維摩詰以神通力示諸大眾上方界分四十
二河沙佛土有國名眾香佛號香積其國香氣比
於十方諸佛世界人天之香最為第一時維摩詰
化作菩薩往香積取飯彼國有九百萬菩薩至維
摩詰舍時維摩詰化作九百萬師子之座嚴好如
前是諸菩薩皆坐其上。

入不二法門是理外絕

經中三十二菩薩各說不二法門訖文殊師利問
維摩詰言我等各說巳仁者當說何等是菩薩入
不二法門時維摩詰默然無言文殊師利歎曰善
哉善哉乃至云無有文字語言是真入不二法門
疏云三十二菩薩各說入不二法門此約情悟以
釋也淨名杜口是真入不二法門者此就理釋也
若就照中名不二者即是照而雙寂亦名為入雙
照二諦名之為二即是寂而雙照亦名為出是則
二而不二入之與出皆就悟論法者所照二不二
之法也門者還是照二不二法通達無滯名之為
門。

又於經初巳開常宗

經初指純陀品疏云經明佛性是其正宗初若不
開後何所躡良以初請一體之佛作主親師一體
之親施其常命色力一體之主施其常安一體之
師施其常辯令其身內一體三寶佛性顯自他內
外等無差別上根利智巳同純陀為未解者至哀
歎中開秘密藏安置諸子悉入其中長壽金剛次
第相攝迦葉師子等廣顯佛性若初開宗不明佛
性者為開何義何義為宗。

十仙

闍提首陀仙尼迦葉須䟦陀羅等。

十功德

文對十地。

法身地

前文又云法身本意若望十方無時不然今準此
方未施化前乃久遠未結緣者並名法身地。

文殊承旨

佛告文殊師利汝行詣維摩詰問疾文殊言彼上
人者難為酬對乃至云當承佛聖旨詣彼問疾。

廣論因疾調伏慰喻

疏云以三教慰喻即為信行人用三觀調伏為法
行人文殊問維摩詰慰喻調伏意在請出三教三
觀若將成上室外經者即用通教慰喻從假入空
觀調伏成上國王長者說法彈訶若別教慰喻從
空入假觀調伏成上訶十弟子若圓教慰喻從空
假一心三觀調伏成上彈訶菩薩若將成下文者
通教空觀為觀眾生品作本若別教假觀為佛道
品作本圓教中觀為入不二門香積二品作本不
取三藏者此摩訶行義也未入室明四教者為折
伏彈訶凡夫著樂故然經中慰喻在前彈訶在後
經中文殊問言菩薩應云何慰喻有疾菩薩維摩
詰言說身無常不說厭離於身說身有苦不說樂
於涅槃說身無我而說教導眾生說身空寂不說
畢竟寂滅疏云此用通教慰喻又經云以巳之疾
愍於彼疾疏云是用別教慰喻又經云當作醫王
療治眾病疏云是用圓教慰喻也調伏者文殊師
利言居士有疾菩薩云何調伏其心居士言有疾
菩薩應作是念今我此病皆從前世妄想顛倒諸
煩惱生誰受病者一切皆空唯有空病空病亦空
疏云是用空觀調伏又經云是有疾菩薩以無所
受而受諸受我既調伏亦當調伏一切眾生疏云
是用假觀調伏也又經云彼有疾菩薩應作是念
如我此疾非真非有眾生病亦非真非有疏云是
用中觀調伏也疏文甚廣。

法界融通

今取清涼法師文注之彼云法界者統唯一真總
該萬有即是一心心融萬有便成四種法界一事
法界界是分義一一差別有分齊故二理法界界
是性義無盡事法同一性故三事理無礙法界具
性分義性分無礙四事事無礙法界一切分齊事
法一一如性融通重重無盡華嚴經云法性遍在
一切處一切眾生及國土三世悉在無有餘亦無
形相而可得是故理即事故圓融不礙行布事即
理故行布不礙圓融一一塵剎一切剎一一塵身
一切身廣狹勝劣難思議淨穢方所無窮盡此並
華嚴法界之大略耳。

普賢徧入

善財童子觀普賢菩薩身相支節一一毛孔皆有
不可說不可說佛剎海一一剎海皆有諸佛出興
于世大菩薩眾所共圍繞又復見彼一切剎海種
種建立種種形狀種種莊嚴等又云普賢菩薩於
一一世界海中出一切佛剎微塵數佛化身雲周
徧十方一切世界教化眾生又普賢一毛孔中一
念所入諸佛剎海過前不可說佛剎微塵數如一
毛孔一切毛孔悉亦如是善財童子於普賢菩薩
毛孔剎中行一步過不可說不可說微塵數世界
如是而行盡未來劫猶不能知一毛孔中剎海次
第剎海藏剎海差別剎海普入剎海成剎海壞剎
海莊嚴乃至云入眾生界知眾生根教化調伏諸
眾生智所住甚深大慈悲等皆不可思議。

文殊

爾時世尊放無數光徧照東方十佛國土南西北
方四維上下亦復如是彼一世界中皆有百億閻浮
提乃至百億色究竟天一一世界中各有百億如
來彼十方各有一大菩薩一一各與十佛剎微塵
數諸菩薩俱來佛所其大菩薩所從來國謂金色
世界本所事佛謂不動智又東方百世界亦如是
有大菩薩名文殊師利又東方千世界又東方百
千世界又東方百萬世界又東方一億世界千億
世界百千億世界那由他世界乃至不可說盡虗
空世界一一世界中各有文殊師利各有十佛剎
微塵數諸菩薩俱來詣佛所從來國謂金色世界
本所事佛謂不動智一切處文殊師利各說偈讚
佛。

彌勒

善財童子白言唯願大聖開樓閣門彌勒彈指其
門即開善財入巳見其樓閣廣博無量同於虗空
阿僧祇寶以為其地阿僧祇宮殿門闥窻牖階陛
幡幢纓絡繒帶皆阿僧祇善財童子目見其身徧
在一切諸樓閣中具見種種不思議自在境界所
彌勒初發菩提心時如是名字如是種族如是開
悟如是善根住如是壽在如是劫值如是佛乃至
剎土行願等悉皆明見或見彌勒最初證得慈心
三昧從是巳來號為慈氏或見彌勒修諸妙行成
滿一切諸波羅蜜或見得忍或見住地或見為轉
輪王或為護世或為釋天及為魔王梵王或見處
地獄界在餓鬼處或畜生道放光濟度調伏眾生
或見降神母胎誕生八相成道乃至無量無數一
切境界於樓閣中悉皆覩見巳彌勒菩薩即攝神
力彈指作聲告善財言善男子法性如是所現之
相如是自性如幻如夢如影如像又曰有解脫門
名入三世一切境界不忘念智莊嚴藏等。

廣以十義

一始見今見二開合不開合等。

高麗

音梨漢書云高勾麗天竺呼此國為矩矩叱醫說
羅華言雞貴以彼國重鷄故以名也勾音溝。

三論

中百十二門論。

食檀羮

前巳箋。

迦留陀夷

文在下引。

意仍少別

大經云一切眾生皆具首楞嚴定首楞嚴定亦名
般若亦名金剛三昧亦名師子吼亦名佛性今所
引者以通兼別故也何者經釋眾生具首楞嚴定
故云有五種名若通論者師子吼乃至般若各具
五名於理無失雖皆無失然五名中佛性是通通
定慧故般若師子吼從慧為名金剛首楞嚴從定
立號皆從強也以彼止觀中義兼三德故云少別。

於餘名生因

前巳箋。

不墮諸數

陰界。

乳􂊁

丑容反此非也字應作潼經音作多貢反又朱用
反乳汁也。

注訶辭問答空聲

經中問云唯阿難何為晨朝持鉢住此答世尊身
小有疾當用牛乳維摩詰云止止莫作是說如來
身者金剛之體諸惡巳斷眾善普會當有何疾勿
謗如來莫使異人聞此麤言於是阿難自慙得無
近佛而謬聽耶即聞空中聲曰阿難如居士言但
為出五濁惡世現行斯法度脫眾生行矣阿難取
乳勿慙又云仍廣於經者問答訶辭廣於乳光。

阿難言

天帝位尊何能近此腥穢牛耶。

與汝作乳種

種字經偈只作乳􂊁。

蜎蝡

上淵下輭。

更有五偈

偈云我作人巳來飲乳甚大久及在六畜中亦爾
不可數世間愚癡者亦甚大眾多不知作布施後
因悔無益我乃前世時慳悋坐牴突復隨惡知識
不信佛經戒使我作牛馬于今十六劫今乃值有
佛如病得醫藥持我所飲乳盡與滿鉢去令我後
智慧得道願如佛。

上下二十劫

上生天下生人。

故淨名安慰阿難

本空聲慰耳。

引經題

維摩詰經亦名不思議解脫經。

【玄】七百涅槃

七百下脫是無常三字。

華嚴其深

其應作甚。

難漸中五時

時下脫竟字。

【玄】列次第眾

應云列眾次第。

所謂名與色斯是聲聞宗

經中次云名及色異種聲聞緣覺乘解脫唯有名
不說有形色一切諸如來解脫有妙色籤文不云
三者從略也若欲知者經云云何名為主所謂三
種受是則聲聞乘斯非摩訶衍如來第一常聞無
常生受若聞法僧減是二俱受生是名摩訶衍所
說三受義。

無垢施女經八聲聞乃至佛記

得無垢女經云八聲聞者謂舍利弗目犍連迦葉
須菩提富樓那離婆多阿㝹樓䭾阿難八菩薩者
謂文殊師利除惡菩薩寶幢不迷見障一切罪觀
自在辨聚不迷此八菩薩并八聲聞入城乞食舍
利弗曰我等心住如色三昧一切人民得聞聖諦
目犍連曰我心安住如色三昧一切人民有魔業
等(餘六聲聞各有所說)文殊師利曰我心安住觀察如色如
是若入城中城門戶窻壁器莊嚴除惡菩薩曰我
心觀察如色如是(餘六菩薩亦各有說)時波斯匿王女得無
垢見之問舍利弗言佛說大德智慧第一彼智慧
者為常無常二俱不可(云云)又問文殊師利曰仁
者善解如來甚深解脫云何甚深文殊言實際甚
深女曰以彼實際非實際故如是彼智者則非是
智文殊曰無有言語得實際者女曰若無所得則
無言語出過言語故無所得(云云)女與聲聞菩薩
說巳詣佛所佛記是女過阿僧祇劫作佛號無垢
笑憶念幢王如來世界名無量淨妙功德莊嚴無
二乘眾等。

【玄】巳如前難

前云各有第二法輪轉。

巳如前難

破云般若時諸大弟子皆轉教說法應知褒貶不
應在般若後。

提謂說五戒等

提謂經有真偽二本隋翻經學士費長房三寶錄
云宋孝武世元魏沙門曇靖於北臺撰其文云東
方泰山漢言岱岳陰陽交代故云岱岳於魏世出
應云魏言乃曰漢言不辨時代一妄也泰山即此
方語乃以岱岳譯之兩語相翻不識梵魏二妄也
不可具述藏中舊錄別有提謂經一卷謂諸經語
同但曇靖加之足五方五行用石糅金致成疑耳
今大師所引者非曇靖本。

六衰

有云即六根為六塵所敗衰故云六衰。

不起法忍

不者無也起者生也即無生法忍也淨名疏云當
知不起法忍秖是無生記又云不起只無生異名。

爾時未有僧寶

佛至波羅奈國為五人轉四諦法輪巳方有法僧
差別名若提謂長者經在奈國巳前說故無僧也。

六因

記云所作因者不礙於他相應因者心心數法同
相同緣共相應故如親友知識和合成事共因者
一切有為法更相佐助互相成濟自種因者過去
善法與現在善法為因現在善法與未來善法為
因惡無記法亦復如是徧因者苦集諦下十一徧
使報因者行善惡因得善惡報是名六因也。

四緣

如上五因名為因緣心心數法次第無間相續而
起名次第緣心心數法託緣生故名為緣緣諸法
生時不生障礙名增上緣又心心數法從四緣生
無想滅定從三緣生除於緣緣諸餘心數不相應
行及色從二緣生除次第緣及緣緣餘有為法劣
故無有從於一緣生者心心數法從五因生除於
徧因無漏心心數法從二緣生謂相應共及無障
礙。

俱舍五因成性

論云能作及俱有同類與相應徧行并異熟許因
唯五種言成性者是緣種類於六因中除能作因
所餘五因是因緣性。

五三彼引楞伽

文多五之一字。

十喻

如幻如焰水中月虗空如響如乾城如夢如影如
鏡像如化。

方廣

西域附佛法外道名也自以聰明讀佛十喻自作
義云不生不滅如幻如化龍樹斥云是邪人法。

【玄】巳如前說

前云我與無我其性不二不二之性即是佛性如
此遙指明文炳然。

八術

喻也謂吐下塗身灌鼻熏洗丸散經合常無常具
如箋難引。

故知仍存小教中開

楞伽又云我若聽許聲聞食肉我則不名住慈心
者我不許弟子食肉凡是肉者於出家人悉是不
淨今云仍存小教中開者恐不指楞伽云開乃指
律文也以律中開有病者食五種脂及乳酪魚肉
若無病者一切不得僧祇云不得從屠家乞肉汁。

【玄】無所間然

論語孔子曰禹吾無間然注云孔子推禹功德之
盛美言巳不能復間廁其門今借語勢謂若不依
二諦更有何法可廁其間。

【玄】導師云何得生

經云權智以為父實智以為母一切諸導師從此
二法生。

二鳥俱遊

籤文寫誤今錄彼文令此文易了經中佛告迦葉
鳥有二種一名迦隣提二名鴛鴦遊止共俱不相
捨離是苦無常等法亦復如是不得相離迦葉白
佛云何是苦無常無我如彼二鳥佛言異法是苦
異法是樂異法是常異法無常異法是我異法無
我等(云云)善男子雖修一切契經諸定未聞如是
大涅槃時咸皆一切悉是無常聞是經巳雖有煩
惱如無煩惱即能利益一切人天曉了自身有佛
性故是名為常乃至無我亦復如是(云云)疏云此
品答前云何共聖行婆羅迦隣提此還舉鳥以況
於行以為答問能喻是婆羅迦隣提所喻是雙流
共行舊解不同或言婆羅是雙迦隣是鳥然婆羅
翻為堅固何得言雙或言娑羅是一隻鄰提是一
隻此乃兩類不得是雙或言娑羅一雙隣提一隻
(籤附)引下文云鳥有二種一名鴛鴦二名隣提此乃
兩類為兩雙或言娑羅翻為鴛鴦(籤多引證云三字)問中
問娑羅答中言鴛鴦類異義同乃以鴛鴦替於娑
羅或言隣提(籤誤娑羅)無翻或翻為天鶴引第六云(加泥
洹)鴈鶴舍利然漢不善梵音只增諍競意在況喻
取其雌雄共俱飛息不離以況一中無量無量中
一而無量呼為雙流乃名共行問為凡與聖共行
聖與聖共行凡與聖共行(籤作聖與凡共)他解云觀生死
無常不識涅槃常觀涅槃常不識生死無常二解
不明如但識金不識鍮但識鍮不識金精識二物
乃是雙觀苦樂我無我亦如是聖如是行凡亦如
是故言共行此不應爾與譬相違譬明二鳥俱遊
如汝所釋一鳥極下之生死一鳥極高之涅槃昇
沉碩乖雙遊不顯假令二鳥俱雙遊下不遊高游
高不遊下雙遊不成又一家引半滿約一法雙遊
約二法若取生死無常佛果是常共為滿者兩物
各異棃㮈體別安得是滿夫雙游者觀生死中有
常無常觀佛果中亦常無常取生死涅槃兩常為
一雙滿取生死涅槃兩無常為一雙半即是兩法
共起乃曰雙遊今明義皆不爾兩常俱起乃是二
雄俱飛兩無常起乃是二雌並飛與譬相背雙遊
不成今言雙遊者生死具常無常涅槃亦爾在下
在高雙游雙息即事而理即理而事二諦即中中
即二諦非二中而二中則雙遊義成雌雄亦成事
理雙遊皆成橫竪具足無有缺減此中備有凡與
凡共行凡與聖共行約人法分別俱成故言鳥喻
(巳上正文)將疏對籤文可見矣。

如前三句

凡與凡共等三句。

【玄】𡂡

應作嗽音朔謂以口噏。

龍宮三本

前巳箋。

微塵數品

品應作偈籤引品數亦寫誤世界成就而經中無
說法品為於明法品耳無盡品是無盡藏耳。

中間之漸

始中終。

且置藏等

不約教論漸。

或對等

分別淺深曰對一音普被曰並斥奪偏小為破融
通諸法為會教足為盈教缺為縮更任意消釋。

更須約教

頓漸不定三大綱中雖有對並等義須約化法四
教教教各有頓漸等三如下文玄中今當教各判
五味文是。

為畢定為不畢定

大論九十三云須菩提聞法華經中說於佛所作
少功德乃至戲笑一稱南無佛漸漸必當作佛又
聞跋致品中(大品無此品)有退不退又聞聲聞人皆當
作佛若爾不有應退如法華經中說畢定餘經說
有退不退是故今問為畢定為不畢定佛答菩薩
是畢定須菩提心以入涅槃為畢定是故問佛為
何道中畢定佛答不畢定二乘但於大乘中畢定
求佛道者有上中下是故問為初發意為阿鞞䟦
致為後身佛答三種菩薩皆畢定畢定者必當作
佛。

逝多林會

感通傳天神云華嚴經入法界品云逝多林園即
祇園中耳。

帝釋以事曰

句絕。

【玄】三百比丘

般若經佛記云從是巳後六十一劫當得作佛皆
號大相論云施時以手舉物顯示為相故因為名。

舍利弗於法華中記

聞應作問彼經下文又云下引文繁略今撿經正
之經云世尊不虗所言真實故能第二第三授我
等聲聞大弟子記我等必當如釋迦牟尼如來決
定不虗無有疑也文殊師利於汝意云何我等當
得阿耨菩提否文殊語舍利弗於汝意云何猶如
枯樹更生枝不。

猶如野馬

莊子曰野馬塵埃也郭象注云遊氣也又崔氏音
義云天地間氣如野馬馳也塵埃者崔云天地間
氣蓊鬱似塵埃揚譯人用莊子語喻授記事其體
不實如野馬。

【玄】地土砂

脫一石字。

但有五味

但應作俱。

【玄】及一乘

一應作二。

聲聞為下善

云云者緣覺為中善菩薩為上善若圓三善者以
佛道聲令一切聞有上中下又從圓三開別三者
如云菩薩聲聞菩薩緣覺菩薩菩薩從別三開通
三通三開藏三若論合者準上例說其合。

烈經文竟

烈應作列。

【玄】第百卷云法華是秘密

論云般若波羅蜜法而法華等經說阿羅漢受決
作佛如大藥師用毒為藥。

於密復

復下脫深。

【玄】時節節有異

多一節字。

故云相通

或謂四藏或謂四教四義皆通。

前三如文

秘密不定頓三。

然教定體

然應作妍。

諸四皆爾

諸行語不語不可思議訶責語不可思議煩惱語
不可思議清淨語不可思議諸行音聲乃至清淨
音聲不可思議乃至諸行多聞清淨多聞不可思
議等。

佛為世尊

續云過於三界。

地持第七

七應作九。

十二住攝一切位

十二住者一性種住謂自性賢善一切佛法種子
在身中離麤煩惱故二解行住謂菩薩初發心來
得清淨心地所有諸行名解行住三歡喜住謂種
諸善根出生菩提離五怖畏名歡喜住此三住攝
第一歡喜地四增上戒住謂具足性戒惡戒不行
廣大哀愍善根清淨此攝第二離垢地五增上意
住謂於大菩提熾然精進聞正法故不惜身命此
攝第三明地六增上慧住謂世俗淨智真實三昧
菩提分法如實觀察此攝第四𦦨地七諦相應住
謂因菩提分法觀察真諦功德增長無餘思惟此
攝第五難勝地八緣起生滅相應住謂善能觀察
有因緣苦生有因緣苦滅無障礙智顯現在前此
攝第六現前地九有行有開發無相住謂因上六
七八三種慧故開發修慧於念念中具足十波羅
蜜及一切菩提分法非如餘住此第九住中復有
八住一歡喜住二住離惡戒垢三住願增長四住
入道五住入世間所作六住入甚深法門此第七
住起一切佛法滿足助菩提法次第入第八住一
向清淨此攝第七遠行地十無行無開發無相住
此攝不動地十一菩薩無礙住此善慧地十二最
上住此攝法雲地。

第七住菩薩即當第七遠行地

若依向對第七本對第五難勝地言對遠行者是
第九有行有開發住中第七住耳論文一卷釋十
一住文相甚廣撮略以住攝位耳。

【玄】四家釋

地論不見四家之言。

先結生

應云結先生後。

滿於傍正

滿應作簡。

述稟師作意

多一作字。

【玄】最後聞常者涅槃經

者下脫一說字。

玄籤備撿卷第四(終)