#+TITLE: 金剛上味陀羅尼經-元魏-佛陀扇多
#+DATE: 2016-06-11 12:29:06
#+SOURCE: github.com/kanripo/KR6j0574 master a703f42a                


No. 1344 [No. 1345]
金剛上味陀羅尼經

元魏天竺三藏佛陀扇多譯

如是我聞。一時婆伽婆。依小雪山左莊嚴聚
落金窟中住。與大比丘眾萬二千人俱。

爾時婆伽婆。乞食食已。於金窟中結加趺
坐。入一切法現起三昧。入三昧已。諸比丘眾
不見世尊。迭相謂言。今者世尊為何所在。
今者善逝為何所在。爾時如來以威神力。令
四十二淨居天來至佛所。爾時釋提桓因三
十三天大梵天王。承佛神力下閻浮提。至世
尊所。時淨居天釋提桓因三十三天大梵天
王。不見世尊。皆作是念。今者世尊為何所在。
作是念已。即見世尊在金窟中入寂滅定。時
淨居天釋提桓因三十三天梵天王等。在如
來前默然而住。

爾時世尊從三昧起現神通力。令此三千大
千世界所有一切諸菩薩等。乃至最初始發
心者不退轉者。乃至得受一生記者。皆悉來
到莊嚴聚落。集金窟中至如來所。以佛神
力住虛空中。去地一多羅樹。爾時文殊師利
童子知諸眾生各心念已。即時入悅一切眾
生諸心三昧。於是文殊師利童子入三昧時。
彼諸眾生得未曾有快樂之心。爾時彌勒菩
薩入一切法寂滅三昧。入三昧已。彼諸大眾
諸根寂靜。爾時寶光菩薩。六十二億菩薩圍
遶。向莊嚴聚落至金窟中。既到彼已。自見
其身在虛空中。爾時觀世自在菩薩。九萬二
千菩薩圍遶。向莊嚴聚落至金窟中。既至彼
已不能下地。唯在虛空。并諸菩薩坐蓮華
中。坐蓮華已。得滅一切諸煩惱障清淨一切
眾生三昧。即時能滅一切眾生貪瞋癡等。爾
時寶篋菩薩入大莊嚴三昧。入三昧已。於虛
空中即有優鉢羅花鉢頭摩花拘物頭華分陀
利華蓋自然蓋之。不藉日月自有光明。

爾時世尊。於是向上在虛空中。自然而住正
念不動。爾時文殊師利童子。在虛空中整服
右肩合掌向佛。白言世尊。何因何緣。而今世
尊在虛空中正念不動。爾時世尊告文殊師
利童子言。文殊師利。我欲於此虛空界中為
諸菩薩說金剛上味陀羅尼法門。文殊師利
白佛言。世尊唯願世尊。為諸菩薩說金剛上
味陀羅尼法門。

佛言。文殊師利。金剛上味陀羅尼中。無菩提
無諸佛法。此諸菩薩欲成正覺。而金剛上味
陀羅尼中。無菩提無菩提覺者分別。此諸菩
薩怖畏世間欲入涅槃。而金剛上味陀羅尼
中。無世間涅槃分別。此諸菩薩求覓善法。而
金剛上味陀羅尼中。無善不善分別。此諸菩
薩欲度彼岸。而金剛上味陀羅尼中。無此岸
彼岸及到彼岸者分別。此諸菩薩欲淨世界。
而金剛上味陀羅尼中。無淨世界分別。此諸
菩薩欲降伏魔怨。而金剛上味陀羅尼中。無
魔無魔怨能障分別。此諸菩薩欲滅陰魔煩
惱魔死魔。而金剛上味陀羅尼中。無陰界入
名字分別。此諸菩薩欲過聲聞緣覺境界。而
金剛上味陀羅尼中。無聲聞緣覺分別。此諸
菩薩欲度一切眾生。而金剛上味陀羅尼中。
無眾生無眾生分別。此諸菩薩欲除貪瞋癡
等煩惱。而金剛上味陀羅尼中。無貪瞋等煩
惱分別。此諸菩薩欲滅除闇。而金剛上味陀
羅尼中。無明無闇分別。此諸菩薩欲學上上
智。而金剛上味陀羅尼中。無上不上智分別。
此諸菩薩欲除煩惱。而金剛上味陀羅尼中。
無煩惱垢亦無有淨。無調不調無此無彼。無
慈無悲無喜無捨。無施無慳。亦無持戒亦無
破戒。無忍無瞋。無進無怠。無定無亂。無慧無
癡。無犯不犯亦無聲聞。亦無緣覺。亦無如來
無法非法。若淺若深。無智非智種種差別。
乃至亦無證智差別。亦無世間亦無涅槃。乃
至亦無菩提分法。無諸根力。無四念處。無四
正勤。無四如意足。

文殊師利。菩薩若欲學此金剛上味陀羅尼
者。彼菩薩不應捨凡夫法。不應證不應捨不
應過不念起。不修不捨不求樂而往無護。
不應於凡夫法生於染相。不起施相。能離佛
法更無有見諸凡夫法。文殊師利。金剛上味
陀羅尼中。於凡夫法而有佛法及證佛法。而
金剛上味陀羅尼中。無證不證。此金剛上味
陀羅尼。復不在佛法中。此金剛上味陀羅尼。
不捨凡夫不護凡夫法。不動諸佛世界。不起
諸願復不捨諸願。何以故。文殊師利。此金
剛上味陀羅尼法門。順向貪欲瞋恚愚癡。順
向諸女順諸丈夫。順向諸天。順向諸龍。順諸
夜叉羅剎。順諸乾闥婆。順諸阿修羅。順諸
伽樓羅。順諸緊那羅。順諸摩睺羅伽。順向
諸佛。順向諸法。順向諸僧。順諸聲聞緣覺。
順諸地獄餓鬼畜生。順水順風順火順地順
眼順耳順鼻順舌順身順意。文殊師利。此金
剛上味陀羅尼中。順一切諸法。文殊師利。所
有東方虛空界分。南西北方上下所有虛空
界分。彼悉隨順入虛空界。文殊師利。此金剛
上味陀羅尼句順一切法。

爾時文殊師利童子。白佛言。世尊。云何貪是
陀羅尼句。佛言。文殊師利。言貪欲者。彼貪
不從東方而來而染眾生。非南西北上下方
來而染眾生。不從內生而染眾生。不從外來
而染眾生。文殊師利。貪欲瞋癡皆是內心分
別故生而見有染淨。若有除染淨者。則無有
彼證不證法。文殊師利。若法不生。從本以
來不在內外。以是義故。我言貪是陀羅尼句。
文殊師利。瞋是內心忿怒而生。而彼忿瞋非
是過去現在未來。文殊師利。若過去法而可
生者。不能令淨陀羅尼句。文殊師利。癡心亦
非陀羅尼句。

文殊師利白佛言。世尊。何者陀羅尼。何者陀
羅尼句。佛言。文殊師利。癡是無明。從無明
生一切諸法。不從地界。不著地界。不著水界。
不著火界。不著風界。不著空界。不著識界。
而非不著。然此諸法無染無淨。文殊師利。若
法有染者虛空亦應有染。何以故。以虛空界
亦無諸法而與作障。文殊師利。所謂無明雜
諸法者。復令過者彼無滅相。以空與作無障
閡故。復不可見不可捉持。以非色故不可覩
見。無縛無解無染無著。以得無量諸神通故。
空無所有無一切物。文殊師利。在於世間而
行世間諸煩惱事。

文殊師利白佛言。世尊。無明無滅無不滅耶。
佛言。文殊師利。無明是明。而佛如來說為無
明。於本際中無有無明。以是故。言無明句也。
於中際中亦無無明。於後際中亦無無明。文
殊師利。若諸法中無無明者。云何言見。不著
不染亦復不忘。然一切法而有淨染復作障
相。文殊師利白佛言。無有。如是世尊。無有。
如是善逝。世尊。云何彼中無明而說令染。佛
言。文殊師利。譬如鑽火有燧鑽草。人手功
力眾緣具故。先有煙出然後火生。而火不在
燧中鑽中。非草手中。眾緣和合而生於火。文
殊師利。無彼愚癡。而諸眾生。生於我想貪瞋
癡火。然貪等火。亦不在內亦不在外不在中
間。然文殊師利。所說癡者。以何義故。名之為
癡。一切諸法畢竟解脫。故說為癡。文殊師利。
若一切法畢竟解脫。是則名為金剛上味陀
羅尼句。

爾時文殊師利童子白佛言。世尊。頗有法門。
而此法門成就菩薩。令得一切順向三昧。佛
言。文殊師利。有一法門。菩薩成就彼法門故。
則能通達一切諸事。喻如一字詮百千字。而
於彼字不可盡也。隨彼法門而說諸法。如是
如是現諸法門。雖現如是無量法門。而不能
盡無礙辯才。以得無盡樂說辯才。是故能現
無盡辯才。於一法門句中。令入一切諸法門
句。一切法門句中。令入一法門句。

文殊師利白佛言。世尊。此法何色。佛言。文殊
師利。一切法是天門。此是陀羅尼句。文殊師
利言。世尊。云何此陀羅尼句是天門。佛言。文
殊師利。一切法住寂滅定。此是菩薩入天相
法門陀羅尼句。

文殊師利。一切法是龍門。此是陀羅尼句。文
殊師利言。世尊。云何此陀羅尼句是龍門。佛
言。文殊師利。一切法以一字門故。從字所聞
故。無字而說於字。此是菩薩入龍相法門陀
羅尼句。文殊師利。一切法是夜叉門。此是陀
羅尼句。文殊師利言。世尊。云何此陀羅尼句
是夜叉門。佛言。文殊師利。一切法入夜叉相。
畢竟不生故。此是菩薩入夜叉相法門陀羅
尼句。

文殊師利。一切法是乾闥婆門。此是陀羅尼
句。文殊師利言。世尊。云何此陀羅尼句是乾
闥婆門。佛言。文殊師利。一切法過諸算數。以
無量無邊過於虛空。此是菩薩入乾闥婆相
法門陀羅尼句。

文殊師利。一切法是阿修羅門。此是陀羅尼
句。文殊師利言。世尊。云何此陀羅尼句是阿
修羅門。佛言。文殊師利。一切法順遍一切門。
不以名可到。非色可到。非聲可到。非香可到。
非味可到。非觸可到。非法可到。非佛可到。非
法可到。非僧可到。非聲聞可到。非緣覺可到。
非凡夫可到。文殊師利。一切法過諸到不到。
以不起故。此是菩薩入阿修羅相法門陀羅
尼句。

文殊師利。一切法是迦樓羅門。此是陀羅尼
句。文殊師利言。世尊。云何此陀羅尼句是迦
樓羅門。佛言。文殊師利。一切法畢竟不行。亦
非不行。不去不來不生不滅不住不著無縛
無解無住無往。文殊師利。一切法不住。住
虛空界平等故。此是菩薩入迦樓羅相法門
陀羅尼句。

文殊師利。一切法是緊那羅門。此是陀羅尼
句。文殊師利言。世尊。云何此陀羅尼句是緊
那羅門。佛言。文殊師利。一切法離作者故無
作者無求者。無求而見者。此是菩薩入緊那
羅相法門陀羅尼句。

文殊師利。一切法是摩睺羅伽門。此是陀羅
尼句。文殊師利言。世尊。云何此陀羅尼句是
摩睺羅伽門。佛言。文殊師利。一切法。離一切
法垢永得光明。一切眾生不能染不能淨。以
淨陀羅尼門故。何以故。文殊師利。一切法畢
竟寂滅性不生故。此是菩薩入摩睺羅伽相
法門陀羅尼句。

文殊師利。一切法是婦女門。此是陀羅尼句。
文殊師利言。世尊。云何此陀羅尼句是婦女
門。佛言。文殊師利。一切法皆虛妄。是男門是
女門。以離女門故。謂非事故。此是菩薩入婦
女相法門陀羅尼句。

文殊師利。一切法是丈夫門。此是陀羅尼句。
文殊師利言。世尊。云何此陀羅尼句是丈夫
門。佛言。文殊師利。一切法。若於前際中際
後際不見丈夫。文殊師利。離於三界不著三
界。然於彼處無女無男。假立名字。然彼假
名彼處寂靜。而彼說染。然彼色依四大。依四
大故不見生滅。一切諸法畢竟永滅。此是菩
薩入丈夫相法門陀羅尼句。文殊師利。一切
法是地獄門。此是陀羅尼句。文殊師利言。世
尊。云何此陀羅尼句是地獄門。佛言。文殊師
利。地獄以何順相。文殊師利言。世尊。一切法
虛空等相。佛言。文殊師利。於意云何。彼地獄
從何所起。文殊師利言。世尊。一切法是自念
起相。自妄念故。一切凡夫而自繫縛。以繫縛
故則是地獄。雖非是有。而令受者受彼苦故。
文殊師利言。世尊。譬如有人於睡夢中而見
自身墮於地獄。墮地獄已。而見百千萬火所
燒。見捉其身擲鑊湯中。彼人見身大受苦惱。
見有大火之所燒逼而生怖怕。而口出言。極
苦極苦。彼人諸親來問其言。汝何所痛。彼人
答言。我受地獄極大苦惱。大火燒我。復擲我
身著鑊湯中。彼如是語。瞋諸親言。我受地獄
受大苦惱。云何諸人而問我言。有何苦耶。
諸親語言。汝今勿怖汝以睡眠。汝今實不從
此至彼。亦不從彼而至於此。彼人聞已。方自
生念。我是睡夢。此是虛妄非是真實。虛假如
幻。如是知見身心得安。世尊。如彼非有而說
言有。而自說言我墮地獄。世尊。如是一切諸
凡夫人。顛倒虛妄實不繫縛而生女想。生女
想已。見身共行。作如是言。我是丈夫彼是婦
女。彼是我婦我是彼夫。彼人以起貪瞋癡等
諸煩惱故。自心生於有所作想。以此因故。有
鬪諍等諸非法事。彼人如是起鬪諍已。生大
嫌恨。彼以如是顛倒想故。命終之後墮地獄
中。於無量劫受諸苦惱。世尊。又如彼人。諸親
來言。是汝睡眠不去不來。世尊。一切凡夫
亦復如是。有四顛倒妄見而說。而實於中無
有丈夫亦無女人。無有眾生及無命等。一切
諸法皆是不實虛妄故。見一切法空本性不
生而不可見。不可分別亦不可著。一切諸法
如夢如幻如水中月。世尊。一切法中無有可
染無不可染。世尊。一切諸法皆是虛妄。虛妄
生故。是故如來說一切法離我我所。遠離一
切地獄門故。爾時世尊讚文殊師利童子言。
善哉善哉。文殊師利。一切地獄應如是見。如
汝所見如是分別。文殊師利。若如是見。無有
地獄無地獄門。彼人則得無生法忍。說此地
獄法門之時。九萬二千諸菩薩等。一切皆得
無生法忍。得是忍已。一時同聲作如是言。善
哉善哉。此是諸佛如來境界。而於一切無我
法中。忽然而得一切佛法。爾時文殊師利童
子白佛言。世尊。唯願世尊。說諸菩薩入不
二法門。菩薩得入不二法門故。則得一切諸
法不二。而不執著。爾時佛告文殊師利童子
言。文殊師利。是入一切諸法平等隨順法門
菩薩得此正法門已。而於一切諸煩惱中見
諸佛法。及得辯才善能說法。文殊師利白佛
言。世尊。彼法門以何相。佛言。文殊師利。善
思念之我為汝說。是法門名離一切煩惱。故
我說此陀羅尼門。文殊師利言。善哉世尊。願
為我說。我頂戴受。佛言。文殊師利。無明是菩
提。此是陀羅尼句門。文殊師利言。世尊。云何
無明是菩提。佛言。文殊師利。以無無明故
說無明。若無無明則亦無生。若無生者彼則
無染。文殊師利。菩提無染。以性清淨體鮮潔
故。文殊師利。我見此事故說無明。是以不二
說故。文殊師利。我不得無明是故我說無明。
文殊師利。此是菩薩入無明相法門陀羅尼
句。

文殊師利。行是菩提。此是陀羅尼門。何以故。
文殊師利。以一切法離一切算數相。無量無
邊不見邊際。順善不善。令入地獄餓鬼畜生。
而不從此而至於彼。亦不從彼而至於此。而
生彼此。文殊師利。一切法不過不來。無所至
無所到。文殊師利。此是菩薩入行相法門陀
羅尼句。

文殊師利。識是菩提。此是陀羅尼門。何以故。
文殊師利。如來說識而是虛妄。虛妄所作虛
妄現故。文殊師利。如是一切虛妄法中若求
諸法。說言我證佛法得成正覺度諸眾生。我
於世間最上勝者。彼人乃於虛妄法中妄念
菩提。而起慢心欺陵於他。文殊師利。我坐
道場時無有法可證。此是聲聞法此是緣覺
法此是凡夫法。文殊師利。此是菩薩入識相
法門陀羅尼句。文殊師利。名色是菩提。此
是陀羅尼門。何以故。文殊師利。名色非事故。
而以聲說。而無所說。色無作者故。若無作者。
是即無前無中無後。文殊師利。如來說我是
菩提。而彼於十方不可見故。文殊師利。此
是菩薩入名色相法門陀羅尼句。

文殊師利。六入是菩提。此是陀羅尼門。何以
故。文殊師利。此諸入等。皆是入相。皆是空相
是寂靜相。非諸眾生眼見色已。而言我見。如
是耳鼻舌身意等亦復如是。不作是念。我能
分別一切諸法。非以眼識知耳境界。非以耳
識知眼境界。如是意知諸法境界。一切諸法
非意境界。迭相違故。文殊師利。一切法無
覺離諸心相。迭互相故一切法空。若一切法
畢竟空者。是菩提相。文殊師利。此是菩薩入
六入相法門陀羅尼句。

文殊師利。觸是菩提。此是陀羅尼門。何以故。
文殊師利。所言觸者。是色聲香味觸法相。文
殊師利。若法有觸彼緣故生。若以緣故生。
若以緣成者。彼名緣成。若以緣成者彼是虛
妄。若虛妄者彼畢竟無。若畢竟無彼則不生
不滅。文殊師利。一切法無生滅相是菩提。
文殊師利。此是菩薩入觸相法門陀羅尼句。

文殊師利。受是菩提。此是陀羅尼門。何以故。
文殊師利。受者是三受。謂苦受樂受不苦不
樂受。文殊師利。受不在內亦不在外不在中
間。文殊師利。彼受若不在內若不在外不在
中間者。彼中有眾生生苦受樂受想。文殊師
利言。世尊。一切凡夫顛倒繫縛。而於不實法
中生樂受苦受。世尊。一切法如幻。一切受性
不生不滅。佛言。文殊師利。是故我說受是菩
提。文殊師利。此是菩薩入受相法門陀羅尼
句。

文殊師利。愛是菩提。此是陀羅尼門。何以故。
文殊師利。愛是能生煩惱因故。文殊師利。於
意云何。譬如有人實未得子作生子想。然彼
人子為內生耶為外生耶。彼人有不。文殊師
利言。世尊。彼人本無子。云何起子想。佛言。
文殊師利。於後彼人成大丈夫。而和合故方
生於子。文殊師利。愛從何生。為從前際中際
後際。為內生耶為外生耶。和合生耶。文殊
師利言。世尊。愛不在內亦不在外。乃至無有
諸方差別。佛言。文殊師利。此法誰說為方所
覺。文殊師利。又復是愛誰造誰作。文殊師利
言。世尊。愛離所作而無作者。文殊師利言。世
尊。以四顛倒繫縛。一切凡夫眾生即起虛妄。
佛言。文殊師利。於意云何。若法有者為有為
無。文殊師利言。世尊。若是諸法畢竟無者。彼
法云何有染有淨。文殊師利言。不也世尊。佛
言。文殊師利。諸法若有。諸方性相而不可見。
亦不從內亦不從外。不染不淨。文殊師利。此
是菩提。文殊師利。此是菩薩入愛相法門陀
羅尼句。

文殊師利。取是菩提。此是陀羅尼門。文殊師
利言。世尊。常說一切諸法無縛無解。是諸凡
夫何所取耶。佛言。文殊師利。一切眾生繫著
色聲香味觸等。及取五欲。文殊師利。於汝意
云何。色能生聲不。文殊師利言。不也世尊。佛
言。文殊師利。於意云何。頗有一法能令與法
能令法住能作障耶。文殊師利言。不也世尊。
佛言。文殊師利。一切諸法畢竟不生無有障
閡。彼法不作迭互相生迭互相語而無
有業。而有彼說。以彼諸法畢竟癡故。文殊師
利。以是義故。我說此取是菩提相陀羅尼門。
文殊師利。此是菩薩入取相法門陀羅尼句。

文殊師利。有是菩提。此是陀羅尼門。文殊師
利言。世尊。如來本為滅諸有故說聲聞法。佛
言。文殊師利。有是有法。我所說者是力士相。
是故我說是有法門。文殊師利。若見一切諸
法非事如虛空相。則不復念一切佛法。文殊
師利。是故我說有是菩提陀羅尼句。文殊師
利。此是菩薩入有相法門陀羅尼句。

文殊師利。生是菩提。此是陀羅尼門。文殊師
利言。世尊。如來本以為過生故而說諸法。佛
言。文殊師利。所言生者。菩薩摩訶薩求此生
法而不可得。以其不生亦不轉故。文殊師利。
是故我說生是菩提陀羅尼句。文殊師利。此
是菩薩入生相法門陀羅尼句。說菩提故。令
諸菩薩速得辯才利疾辯才無障辯才。

爾時文殊師利童子白佛言。世尊。世尊為住
何地菩薩而說此法。佛言。文殊師利。若諸菩
薩不求菩提不喜菩提。不發菩提心。不證佛
法。不清淨佛世界。不動貪瞋癡。若心不欲過
於世間。亦不起心度諸眾生。不降伏魔。不欲
說法。而於彼法不作二相者。文殊師利。我今
唯為住如是地諸菩薩等說此法門。

文殊師利白佛言。世尊。若有菩薩能受持此
金剛上味陀羅尼法門。若讀若誦廣為他說。
如是之人得幾許福。佛言。文殊師利。若諸菩
薩於此金剛上味陀羅尼法門。若受若持若
讀若誦為他說者。如是之人如一切佛。以一
切佛常以捨故。一切天龍夜叉乾闥婆等。常
以供養而供養之。文殊師利。此金剛上味陀
羅尼法門。具足成就無量功德。文殊師利。此
金剛上味陀羅尼法門。不可窮盡。

說此法門時。十千菩薩得此金剛上味陀羅
尼法門。三萬二千初發心菩薩得無生法忍。
文殊師利童子及彼菩薩。天龍夜叉乾闥婆
人非人等。聞佛所說皆大歡喜作禮而去。
金剛上味陀羅尼經