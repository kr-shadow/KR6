#+TITLE: 介菴進禪師語錄-清-悟進
#+DATE: 2016-06-11 12:30:27
#+SOURCE: github.com/kanripo/KR6q0443 master 4a84d44a                

** 序

佛祖密室中有一段因緣從來
無人覷著何故覷著則瞎秪如
臨濟興化父子授受源流有據
諸方但以化得三聖大覺力而
拈臨濟香更有謂臨濟不傳興
化而化在三聖大覺處悟得先
師喫棒底道理後拈香臨濟蓋
僣嗣也若此妄鑿古人何異矮
子觀場今諸子云從上佛祖皆
見有付法偈既巳刊出燈錄何
至馬祖下不刊亦復不見法偈
為是無付為復珍惜不彰咄黃
河三千年一度清汝等冬瓜茄
子見箇什麼雖然憫子誠懇不
得巳即將佛佛授手祖祖相傳
源流法偈機語隨錄頌出輒成
一帙敢曰公諸天下萬世明眼
報佛深恩知佛祖授受之有的
據益俾德勝無焚衣之悔耳還
見正法眼藏麼一隻破艸鞋無
底亦無對。

秀州金明寺嗣祖沙門悟進
書

** 介庵禪師語錄序

臨濟之道今所行於世者惟
斷橋雪巖二枝雪巖之後代
不乏人至昔天童密雲大師
而盛斷橋之後亦代不乏人
至今金明介庵禪師而顯余
觀禪師住金明二十餘年一
衲數椽蕭然自適體和而恭
情約而素履務實而志嚴不
為譽喜不為毀怒不為身親
不為物疏視末俗之夸耀紛
爭不啻倍蓰余嘗得一再見
私心儀之謂有古人之風茲
而牧公項子及諸同學皆久
事參訪深明法要於師服勤
不替特切皈依雲集輻湊之
侶咸能普師之化遍於諸方
諸方因師之化追斷橋之烈
永臨濟之傳於不孤師之功
不可誣也維師抱德而彰故
逃名而追其住金明與先住
徑山等處上堂入室拈頌諸
篇大慧覺範舉無以加嗣法
門人為刻十卷公之當世余
岐而二之乎余曾聆師之教而欣
服之因敢以管蠡道其萬一或者
以儱侗罪我其文奚辭。

後學施博拜題



* 諸鄉紳請啟

伏以高懸法印拈花啟不立文字之傳直指真宗折
葦唱與汝安心之旨一隊老古錐弄死蛇而解活千
年陳骨董觸臭氣以如新以至化被人天良縣道窮
思議雖禪學於今為盛然孤高傑出者誰恭惟
介菴大禪師座下派衍滹沱脈承鴛水上振斷橋倫
祖之家風數百載而洪力肩敬畏趣翁之公案咫尺
間而近林下水邊久潛道用湖濱范里大鍜聖凡全
機施設英靈漢匍匐歸降赤體提持門外人皈依乞
命唱出無生雷音普聞於海內備揚家醜道眼卓絕
乎諸方斯真末世之津梁法門之柱石也默等向沾
法味素飫玄譚固宜金明作略遐邇皆知猶恐威德
韜藏趨蹌或後伏願慈悲一切毋論巳到未到盡與
肺腑清涼徹底為人不問明頭暗頭咸令腦門迸裂
使野干盡吐狐涎湧出當空杲日獅王不行兔徑果
然世躋平康臨楮曷勝翹企懇切之至。

法末譚貞默曹　溶張晉徵吳　鑄莊　鏻朱茂時
錢　江戴長治汪　挺李丹衷沈閎劭何元英
許宗渾朱　介曾王孫嚴　勳姚原溈徐李熊
吳源起項　謙金大起黃士傑　　仝頓首拜

* 介菴禪師語錄目次

  
  * 序
  * 啟
  * 卷一
  
  * 上堂
  * 卷二
  
  * 上堂
  * 卷三
  
  * 示眾
  * 卷四
  
  * 小參
  * 卷五
  
  * 拈古
  * 頌古
  * 行實
  * 卷六
  
  * 機緣
  * 問答
  * 垂問
  * 卷七
  
  * 像贊
  * 法語
  * 書問
  * 卷八
  
  * 偈頌
  * 卷九
  
  * 詩偈
  * 卷十
  
  * 疏引
  * 序跋
  * 箴銘
  * 佛事
  * 附源流頌一冊
















介菴進禪師語錄卷一
住武康柏山資壽寺嗣法門人真理等編

* 上堂

順治戊子歲師受嘉禾諸紳衿護法闔山耆舊啟請
住金明禪寺五月初十日入院陞座拈香畢問答不
錄師乃云清波匝匝浸爛衲僧鼻孔榴火炎炎燎卻
佛祖面門若是道頭知尾底錦鱗便乃翻身於范蠡
湖興濤作浪苟非眼聽耳明底個漢安能跨步於陶
朱里轉鐵成金所以道得之於心伊蘭作栴檀之樹
失之於旨甘露乃蒺藜之園遂拈起拄杖云喚作拄
杖子則觸不喚作拄杖子則背且道畢竟如何即得
卓拄杖一下云大家出隻手扶起破沙盆便下座。

師值五旬眾請結制師接帖云時節若至庭前黃菊
鋪金其理自彰大似冷灰荳爆這是靈鷲付囑辱承
瑤翰特頒愧某宿債難逃將此深心順受且道應緣
一句作麼生十月望日啟期大眾各各努力珍重。

至座前云寂然不動感而遂通欲明向上一著須在
這裏薦取遂陞座召大眾僧問拍板未舉法令先行
如何是法令先行一句師云好個消息僧云若恁麼
龍行雲擁虎到風生師云你且禮拜著僧喝師云站
過那邊僧禮拜歸眾師乃云大眾娑婆世界以音聲
為佛事香積世界以香飯為佛事金明則不然以破
院為佛事還見麼破禪堂灰頭土面破佛殿馬額驢
腮破山門擎拳持杵破佛閣重整規模破鐘樓知音
者少令一隊破衲僧居此以破破不破破破不破不
破不破底運用無盡直得四面無遮七通八達牆塹
不牢一任放牛趁馬檐椽墜地何妨待月眠雲所貴
黃金失色豈圖瓦礫爭光到這裏天神送供無門百
鳥獻花無路若是個超宗異目底到來必不向那邊
尋討輕輕向這裏拶入拍拍相應呼之以牛自能拖
犁拽耙喚之以馬便乃啣鐵負鞍山僧只得另眼相
看以破破底相待彼有旋天之作此有入地之資直
使盡大地人到此破院不獨轉凡成聖得個大安樂
處且著著有出身之路所以富者不驕貴者不陵貧
者不諂窮者不乏貪妄者念息狠暴者慈憐癡迷者
醒悟慳吝者解脫總使知這破院別有一段奇特風
光山僧住此十有餘歲與大眾唱無聲曲操沒絃琴
於破蒲團上得不快乎由是累我知事人力撐底撐
拄底拄撐撐拄拄到如今亦不孤負也若作今時望
風有分今日又被闔郡諸大護法覷見要將不斷傳
持事換我一生林下閒奈何奈何眾中還有斫不開
劈不破底麼將來作個中流砥柱如無山僧自道去
也良久云閒檇楖栗當軒坐鐵額銅頭一併敲卓拄
杖喝一喝下座。

十月望日闔郡護法司業譚埽菴司農曹秋嶽郡伯
朱葵石諸鄉紳暨文學居士等敦請結制上堂師至
座前拈帖示眾云佛祖心髓人天肝膽總在裏許更
欲分明卻請維那宣過師指法座云這寶華王座從
上老古錐盡向這裏弄巧成拙山僧今日忍俊不禁
不免據款結案喝一喝云又是一重便陞座拈香云
此一瓣香二千六百年前靈鷲巳曾拈出二千六百
年後金明更復重拈爇向爐中供養
本祖釋迦牟尼佛萬德至尊弘慈普蔭拈香云此一
瓣香巍巍然開天地之正氣蕩蕩然起萬類之光華
爇向爐中端為祝延
今上皇帝聖壽無疆伏願干戈偃息四海安寧仁政
普施萬民樂業次拈香云此一瓣香道德之源忠孝
之本奉為滿朝勳貴文武官僚暨本郡當道宰官大
護法紳衿居士惟願世世為法苑金湯生生作王家
柱石次拈香云此一瓣香不得搶奪行市有縱有奪
有殺有活這是無幻老人父子刀斧劈不開底今日
拈來大似拙婦見姑翁奉為徑山無幻師祖南明師
翁同伸供養復拈香云此一瓣香不可說不可說說
著則口啞嗅著則腦裂始於白苧村曲識得根源末
上至八閩山中普明寺裏被沒意智老和尚一槌了
當從此二十年來欲隱彌露爇向爐中供養福建建
寧府普明堂上傳臨濟正宗三十世鴛湖先師老和
尚以酬法乳之恩歛衣就座東巖首座自槌云法筵
龍象眾當觀第一義師云若論第一義山僧未出方
丈法堂前早巳舉似大眾了也若向槌下薦取何啻
落七落八還有遞相證據者麼出來與拄杖子相見
問堯天舜日野老謳歌護法臨筵忻聞法要向上宗
乘即不問福慧同圓事若何師云天長地久僧云秪
如今日結制開爐烹佛煉祖正恁麼時設有個沒面
孔漢到來卻又作麼生接待師云上座也須回互僧
云一句語中含日月片言千古振家風師云你甚麼
處見得僧云大眾看這老漢拗曲作直師便喝問新
開爐鞴陶育賢才千聖頂𩕳一機到此如何垂示師
云范蠡湖頭光燦爛僧云拈香祝聖端拱無為萬民
瞻仰一句又作麼生師云大家在這裏僧云太平有
象野老謳歌去也師云賴子證明問昔日法燈和尚。

上堂秪為未了公案今和尚出世端為何事師打云
殃及兒孫僧云秪如大開爐鞴鍛鳳烹龍一句又作
麼生師云你也在裏許僧云與麼則個個承恩去也
師云知即得問爐鞴弘開鍛煉十方凡聖法幢高豎
光揚濟北風規從上宗乘則不問當機覿面事如何
師云冷灰裏荳爆僧便喝師云果然僧禮拜云可謂
一氣不言含有象萬靈何處謝無私師云且放過你
問臨濟大師云大凡演唱宗乘一句中須具三玄一
玄中須具三要請問和尚如何是第一玄師云一箭
過西天僧云如何是第二玄師云穿過髑髏前僧云
如何是第三玄師云兩眼不能全僧云如何是第一
要師云千聖莫能到僧云如何是第二要師云石火
電光耀僧云如何是第三要師云頭頭齊合道僧云
玄要巳蒙師指示斬新條令如何施設師便打僧喝
師復打云再喝看僧云虛空合掌大地和南師云許
你半個問正當今日結卻布袋頭請問和尚意旨如
何師拈拄杖云識得這個也未僧云打開八字縱橫
去更不重看水牯牛師云你莫膽大僧作禮云更嫌
何處不風流師云禮拜了退乃云祝聖拈香了也問
答了也向這裏休去皇恩佛恩一時酬足倘或未然
山僧向第二義門通個消息舉拂拂云三世諸佛一
大藏教詮註不到歷代祖師拈提不起天下老和尚
讚歎莫及所以天封老祖以此高豎法幢示蜂闡化
山僧以此掀翻斷碣繼踵芳猷王臣居士以此永作
金湯弗忘記別現前大眾以此環座聽法達本明心
於是塵塵爾剎剎爾莫不由此建立無不依之發生
恁麼茶飯不中飽餐若論祖師門下舉揚向上一路
無你開口處無你措足處南贍部洲上堂東弗于逮
打鼓西瞿耶尼喫飯北鬱單越床眠且止秪如今日
祝聖開堂一句作麼生八表謳歌風雨順堯天舜日
萬年歡復舉三聖開堂云逢人即出出則不為人興
化云逢人即不出出則便為人師云這二大老主張
臨濟宗旨檢點將來未免各見一邊金明則不然今
巳逢人為是出不出為人不為人若道出則不為人
埋沒他三聖若道出則便為人又孤負興化若道總
不恁麼又被金明拄杖子穿卻畢竟如何緇素得去
不然更聽一頌白鷺下田千點雪黃鸝上樹一枝花
叢林浩浩何知巳自古風流出當家喝一喝首座結
槌云諦觀法王法法王法如是下座。

師誕前一日值大士殿落成兩序預祝請上堂問撾
鼓陞堂即不問預祝一句請師宣師云紅日當天竹
翠新僧云恁麼則祥雲扶曉日瑞氣擁千山師側耳
云你道什麼僧云慶讚巳畢師便打僧云三十四十
即不問如何是五十而知天命師云這是儒家底你
底聻僧云輕輕跳過龍門去引得清風動地來師云
卻被居士笑你問潑天門戶開張千聖仰攀不及四
眾臨筵一句請師舉揚師云天空海闊僧云恁麼仰
之彌高鑽之彌堅師云你在甚麼處著腳僧云敵勝
人中出須憑獅子兒師云領取話頭乃云法本無生
滅人間有故新秪因不了義特示蠡湖濱遂以拄杖
作􂳶云山僧出世佛殿落成萬彙呈祥八方慶賀
若道是一仰面不見天若道是二低頭不見地當知
為棟為梁盡出公輸之手乃能成其大廈今令大眾
總入此圓通不妨撥火焚香披緇應供成就種種佛
事雖然且道還有向上事也無良久喝一喝云一喝
分賓主照用一時行下座。

師誕日眾護法請上堂問寶座高登象龍濟濟慶祝
一句請師舉揚師云霜天日露僧云秪如王母蟠桃
三千年一熟蒙莊大椿八千歲為秋未審還有優劣
也無師云這裏總用不著僧云與麼則禾城增瑞色
蠡水自汪洋師云不妨讚歎僧云金明從此開生面
濟北宗風調轉新師云也要子知恩問從上葛藤即
不問喝一喝云且道這一喝壽量有多少師亦喝云
你道是多少僧顧眾云記取老漢這一轉語師云三
十年後云賣憨作麼師云放過則可乃云欲明奇特
事須還奇特人若是奇特人當知奇特事金明這裏
有一段奇特因緣我本無所希求法王大寶自然而
至五百年前有個天封佛慈老漢於此建立法幢闡
揚宗旨發所未發聞所未聞以來叢林興替賢拙迭
更沒匿宗風深埋斷碣直至山僧承乏此寺偶爾移
梅一鋤掀出落在山僧手裏始知天封重復出興恢
弘祖道良有以也餘語且止即舉蜂子一段家私盡
大地人莫能測識且道這蜂子有甚長處召大眾云
見麼山僧不惜眉毛略通一線令這蜂子打開潑天
門戶放出本有風光應時及節慶無不宜把住也密
不通風放行也針鋒遍界直得攪亂虛空君臣道合
賓主交參不期自貴更有百十三昧無量妙義有如
是種種神通種種變現與其世出世間無不具足世
問蜂子且置秪如出世間蜂子作麼生自開闢以來
不獨臨濟宗在這裏出曹洞宗亦在這裏出雲門宗
亦在這裏出溈仰宗亦在這裏出法眼宗亦在這裏
出復召大眾云要知臨濟家蜂子麼四料揀四賓主
三玄三要者是要知曹洞家蜂子麼五位君臣三種
墮者是要知雲門家蜂子麼三句一字關者是要知
溈仰家蜂子麼圓相義海默論暗機意語者是要知
法眼家蜂子麼六相義者是大眾若會得五家宗旨
便識得蜂子底落處識得蜂子落處便會得五家宗
旨乃至佛未生前也著巳生後也著正當恁麼時也
著總不恁麼時也著小中現大大中現小有如是廣
大神通如是廣大妙用縱使遍虛空法界針錐無能
越此閫奧豈不一大法幢殊勝事哉大眾且道這蜂
子有如是威光為甚又要山僧拈出良久云若無春
信力爭得百花開於是天封老漢得山僧光揚末劫
山僧得天封老漢狗尾續貂若謂天封即是山僧易
分雪裏粉若謂山僧即是天封難辨墨中煤到這裏
直得分疏不下今日承眾護法居士誠請陞座不免
拈此支應一上若謂山僧五十初度莫道今時當初
釋迦老子未離兜率早巳為我漏逗那堪降跡重宣
便下座。

冬至上堂問群陰剝盡化日舒長一陽復生靈禽解
語正恁麼時不涉動靜一句請師垂示師云冰河發
燄僧云古人道能為萬象主不逐四時凋秪如霜風
匝地葉落歸根又作麼生師云枯木又生花僧作禮
云全承渠力去也師云三十棒也須領取問朔風凜
凜零露瀼瀼復佇思後語師云忘卻了也云學人今
日敗醜師便打僧便喝師云果然敗醜云涅槃心易
曉差別智難明如何是賓中主師云盡力跳不出僧
云如何是主中賓師云垂手入鬧市僧云如何是賓
中賓師云兩腳不曾停僧云如何是主中主師云拋
出令人驚云秪如賓主相逢又作麼生師亦打羅居
士問萬象回春即不問如何是一陽來復底消息師
云露柱也懷胎士云秪如古人道有物先天地無形
本寂寥傅大士在什麼處安身立命師卓拄杖一下
士云弟子又不然師云你道看士云無陰陽地起寶
剎不萌枝上燦鶯花師云不是知音爭得知乃云冬
至月頭賣被買牛冬至月尾賣牛買被京師出大黃
洞山退果桌節序暗推移個個呈頭角大眾會麼一
輪紅日耀中天幾樹寒梅香撲鼻復卓杖下座。

羅子後居士為女全珠過限領眾設齋請上堂僧問
高掛缽囊安家樂業即不問如何是金明境師云范
蠡湖頭風瑟瑟僧云如何是境中人師打云你且喫
棒僧云如何是奪人不奪境師云山深樵徑杳僧云
如何是奪境不奪人師云闍黎試道看僧云如何是
人境俱奪師云擬議隔千里僧云如何是人境俱不
奪師云謳歌遍地歡問十五日以後預借一問得麼
師云何不高聲問將來僧云九九八十一冬盡復還
春事如何師云風生虎驟僧云正當十五日如何話
會師云雲起龍驤士問昔日靈山龍女獻珠今日和
尚上堂童女全珠奉上寶珠是同是別師云一彩兩
賽士云秪如世尊拈隨色摩尼珠諸天競說青黃赤
白世尊藏珠諸天罔措世尊道真珠示汝總不知得
又作麼生師云塞卻眼睛士云夜光休向龍潭覓定
慧堂前不覆藏師云居士自知即得士云且喜日輪
正當午森羅瑞氣滿庭中便禮退師顧眾云還知居
士落處麼風生虎驟雲起龍驤此是家裏人方知家
裏話不然更為舉似今日羅居士為女三歲過限據
山僧看來纔舉此念早巳過限了也何故自從閨閣
中打開金鎖運出家珍令見者聞者莫不稱歎致使
張婆婆李媽媽手忙腳亂直得前街頭後街尾倒廩
傾箱今日到此設齋請上堂供養大眾一個個飽齁
齁地同聲合掌願言如新初月漸漸光圓運轉虛空
無諸雲障雖然秪如全珠設供何異龍女獻珠良久
云南方無垢處成佛有餘時下座。

嘉興二尹王古脩秀水二尹王玉鉉(號惠道人)守府田久
聲盛京劉玉山別駕項牧公眾居士同設齋請上堂
問按倚天長劍佛祖心寒奮踞地獅威人天膽喪今
日檀護臨筵請師一接師便喝僧云這猶是方便門
頭句如何是正令全提句師云你要喫棒那僧云恁
麼大眾瞻仰有分師云你又作麼生僧云莫怪從前
多意氣他家曾蹋上頭關師云如何是上頭關僧云
何勞再勘師便打問向上宗乘即不問眉間掛劍事
如何師云遍界髑髏僧云范蠡湖浪涌千層是何祥
瑞師云佛殿階前狗尿天僧云釋迦彌勒聞風喝采
明什麼邊事師便打問德山老漢既為佛祖兒孫為
甚佛來也棒祖來也棒師云闍黎不妨識好惡僧云
臨濟大師既為佛祖苗裔為甚佛來也喝祖來也喝
師云疑殺天下人僧云秪如和尚為人天慈父為甚
觸著便打開口便喝師云秪為不唧溜僧云德山臨
濟棒喝與和尚棒喝相去幾何師便打僧云學人有
一棒一喝與和尚棒喝敢分優劣也無師云切莫亂
做僧云恁麼截空開口截海吐舌龍兮蛇兮呈坐具
云以此取則師云大眾笑汝項居士問范蠡湖中有
一龍無頭無尾無背無面赤條條淨裸裸無翼而飛
九霄之上無足而至恒沙國土能屈能伸即不問全
機獨脫請師宣師云也甚奇怪遍界腥風士云某甲
知恩報恩去也師云如何是知恩底事士便喝師云
好一喝士云蒙師一滴車溪水普潤三千及大千便
禮拜師云許你伶俐乃云古殿洪脩蘭田馨郁牧爾
溪山惠彼來福漢家不是姓劉人六六元來三十六
這片田地人人本具分明只在目前要且目前難睹
卓拄杖云見麼這是宋天封佛慈禪師道場於此闡
揚臨濟宗旨所以立處孤危取向迥異卓出諸山百
城環互後有淨惠大師鼎建寶閣巍峨要津坐斷金
鎖玄關不通凡聖若謂金明朝北只可門外觀瞻猶
未知我門內種種致趣倘有入得門來更須知范蠡
湖煙波縹緲直示個中原委檇李亭暗香浮動全彰
劫外根由龍潭水活作大旱之甘霖獅窟林深啟末
秋之法社突出禿帚於一擊軒前揭揚無毒於天封
室內於是頭頭顯現法法明了猶未知我堂奧中事
要知我堂奧中事何啻朝三千暮八百栗棘蓬也須
吞金剛圈也須透直饒吞透得向上一著直是未在
何故不見道驚群須是英靈漢敵勝還他獅子兒喝
一喝復卓拄杖下座。

解制上堂問春回臘盡聖制告圓正當與麼時一句
請師舉出師云今日立春僧云向來凡聖交參魚龍
混雜畢竟有幾個知恩師云巢知風僧云秪如有一
人招之不來麾之不去和尚又作麼生師云穴知雨
僧云恁麼則春風動地萬彙承恩去也師云另道一
句看僧便喝師云秪這一喝僧云將謂別有那師云
更須珍重乃云綱宗舉起眾目齊彰放去收來四楞
榻地有權有實有照有用若也委悉便知我為法王
於法自在然而廚庫空疏別無長物秪有一件陳年
腐爛底東西今日拈來卻好斬新條令驀豎拄杖云
見麼一枝梅破臘萬象悉回春下座。

元旦上堂祝　聖畢僧問元正啟祚無物不新請問
如何是新年頭佛法師云康熙立極僧云恁麼則春
風吹綻千林玉依舊庭花笑檻前師云山僧拄杖子
未開封在僧云且喜今年樂太平師云闍黎作麼生
僧便喝師云今日且放過士問月正元日萬物維新
如何是和尚為人一句師云今日好風起東北士云
昔時無趣元旦云群靈咸在此光中皆得如來三昧
力還會如來力麼以兩手作掇石勢云遏拙來意旨
如何師云居士委悉即得士云時有僧問重多少趣
云飯袋子輕重也不知又作麼生師云大有人疑著
士云恁麼則祖孫嫡骨親承紹一度拈來一度新師
拈拄杖云這個不屬新舊你作麼生士云風和鳥語
媚沙界盡沾恩遂作舞歸位師大笑乃云古今天地
古今日月張公喫酒李公醉東村王老夜燒錢若非
爆地一聲焉知有這個境界且道是何境界聻元正
啟祚萬物咸亨便下座。

驚蟄圓期上堂問風和日煖花笑鳥啼祖意明明千
差一貫正當恁麼時如何是上元消息師云金香爐
下鐵崑崙僧云目前四眾佇聽雷音見聞未兆之先
且道是何境界師云你道個什麼僧云秪如今日解
制應時及節一句又如何師云知恩者少僧云范蠡
湖頭可謂光輝溢目師云再道一句看僧云不必重
宣師云一任𨁝跳問結制時把斷要津解制時放開
一路如何是一路底事師卓拄杖云你道是解是結
僧云春風來戶牖拄杖撥煙雲師云鐘樓無耳朵闍
黎試道看僧呈坐具勢師云傍觀者哂僧云大眾沾
恩學人禮謝去也師云看仔細問有問有答且止無
問無答作麼生師便打乃云即心即佛按驢頭喫草
非心非佛嚼飯喂嬰兒不是心不是佛不是物僧從
天台來卻往匡廬去恁麼也一頓不恁麼也一頓則
且置秪如圓期一句作麼生霹靂一聲開蟄戶蝦蟆
蚯蚓盡翻身遂攛下拄杖下座。

普明鴛老和尚靈骨入塔至興善寺師拈香云此一
瓣香觸不得背不得爇向爐中供養三十年前當山
本師鴛湖大和尚今日入此清淨光明幢中得大安
隱惟願四海臻從八方穩密亙古亙今為祥為瑞且
道我先師歸根一句又作麼生崇雲遶飛閣喬木蔭
清溪遂燒香。

二月十九日鹽官仲璘徐居士設齋請陞座僧問闡
佛法於光天扇慧風於化日秪如整理頹綱一句作
麼生道師云你且喫棒僧云智與師齊減師半德智
過於師方堪傳授如何是智過於師底句師云且道
老僧在甚麼處僧便喝師便打僧云棒喝權衡施妙
用詞鋒縱奪續風規師打云這一棒賞你罰你僧云
某甲分疏不下師云納敗僧禮歸位師以兩手策眉
云圓通門打開了也汝等諸人還見大士麼如或未
然山僧為汝註破今日有個鹽官徐居士不忘靈山
記別至我寂寥之門恭請山僧舉揚個事遂舉拂子
云處處是彌勒家家觀世音擲拂子下座。

子瑜汪朝奉薦孫請陞座問昔日藥山久不陞座意
旨如何師云雞寒上樹僧云及至陞座一言不吐便
下座又作麼生師云鴨寒下水僧云今日和尚被汪
居士逼勒陞座如何利生一句師便打乃云心生則
種種法生心滅則種種法滅這是先聖慈悲隨機方
便若是宿有靈骨底便能全身擔荷即知一大藏教
是個註腳如或不然未免被言句所轉聲色所籠鳥
能得大解脫乎今日子瑜汪居士恭請金明舉揚般
若為拔亡孫翼升證此不生滅地免墮沉淪且道作
麼生薦拔遂拽杖云空山積雪都融盡滿目春光到
處新下座。

慧峰請陞座師驀拈拄杖云觀音大士在山僧拄杖
頭上降生了也大眾見麼若也見得大悲願力示現
受生或現一切種種身說一切種種法度脫一切種
種眾生情與無情不可思議功德眾中還有知恩者
麼如或未然更聽一偈炎炎酷暑正斯時懶鼓娘生
兩片皮欲識普門真面目黃鶯啼在綠楊枝復舉僧
問圜悟如何是諸佛出身處答云薰風自南來殿閣
生微涼金明不然如何是諸佛出身處清晨喫白粥
而今又覺飢卓拄杖下座。

佛成道日陞座問智慧德相人人具足曠劫未嘗迷
今朝奚有悟不涉迷悟一句請師舉揚師云透頂透
底僧云與麼則龍吟霧起虎嘯風生師云更須著力
乃舉拂云這一著子自塵劫以來無纖毫隱蔽只因
迷悟之殊致有聖凡之別所以荒城破寺洪揚古佛
綱宗斷碣遺文突出祖師巴鼻頭頭顯現物物全彰
且道山門與佛殿又商量個甚麼欲窮千里目更上
一層樓昔日世尊睹明星大悟乃歎云奇哉一切眾
生皆具如來智慧德相秪因妄想執著而不證得師
復舉拂召眾云若道這個是拂子又是妄想若道這
個非拂子又是執著且道作麼生是智慧德相還見
麼其或未然更聽一偈明星燦爛古猶今無奈群生
眼自昏此夜雪山成道後煒煌原是舊乾坤擊拂子
下座。

圓期卜右文羅子先嚴銘之卜逸仙文學陶爾彬居
士等設齋請陞座乃云舊閣閒田本現成多年頹敗
勉支撐幸然不昧靈峰記要逼生蠶作繭呈驀卓拄
杖云魯祖見人面壁漏逗不少藥山陞座一言不措
太煞葛藤金明又且不然修千佛閣始作禮千佛期
巳圓直使盡大地人有眼者見見是佛色有耳者聞
聞是佛聲乃至行住坐臥於此閣中成就一切種種
殊勝佛事成就一切種種殊勝妙緣所以經云佛子
住此地即是佛受用信不誣矣秪如麻三觔乾屎橛
扇子𨁝跳上三十三天𡎺著帝釋鼻孔東海鯉魚打
一棒雨似盆傾又作麼生喝一喝云有麝自然香何
必當風立下座。

上堂衲僧行處有權有實有照有用有時拈一莖草
作丈六金身有時將丈六金身作一莖草用譬如善
舞太阿終不傷鋒犯手秪如楊岐道三腳驢子弄蹄
行汝等作麼生會其或未然問取新長老去復云老
僧主持金明多年雖則稍挽頹風實賴弘護之力邇
來身疲神倦無補法門合宜退隱且道轉功就位一
句又作麼生還家盡是兒孫事祖父從來不出門拽
杖歸東堂。

鴛湖老和尚二十週忌設供拈香值永正和尚在右
師顧云你看這老漢二十年來面目儼然相見則可
道破即不堪召大眾云還見麼遂插香云珊瑚枝上
意行淚為誰思喝一喝云大眾禮拜老和尚。

項別駕薦嚴慈二十五周忌請陞座師舉拂子云身
從無相中受生猶如幻出諸形像幻人心識本來無
罪福皆空無所住這是古佛大慈悲故于無所住處
種種示現入滅受生以生死為遊戲之場而不被生
死之所窒礙今日孝子項謙恭請金明舉揚箇事用
薦伊先考錦衣衛大堂中府左都督賜蟒玉特進榮
祿大夫蘭齋項公先妣誥封一品沈氏夫人于無所
住處同明般若正因共證菩提道果且道金明作麼
生舉揚遂揮拂云淨法界內任逍遙于無所住常安
樂下座。

嘉興總鎮請上堂師拈拄杖卓一下云生生本不生
滅滅何曾滅即此無滅生示現于生滅昔有張拙問
長沙和尚云弟子嘗聞千佛名經未審千佛居何國
土沙云黃鶴樓崔顥題後秀才可曾題否拙云不曾
沙云得閒題取一篇好師云長沙老漢雖則婆心格
外全提未免誤人失拈脫韻若問山僧千佛居何國
土劈脊便棒苟知落處便知今日督府特建千佛道
場敦請山僧舉揚般若為薦少師元樸李公早登淨
妙國土速證無上菩提且道少師即今在甚麼處其
或未然更聽我偈百千諸佛無回互黃鶴樓前絕覆
藏識得大虫元是虎蓮開臘月更馨香復卓拄杖下
座。

介菴進禪師語錄卷二
嗣法門人真倪本則真鑒真啟編

司農曹秋嶽居士設齋邀諸紳士放生請師陞座僧
問護生須是殺殺盡始安居因甚金明又放生師云
只因原是釣來魚僧云猶是人天不了句畢竟如何
得大安樂去師云直須退後僧云學人則不然師云
你作麼生僧云一句截流萬機寢削師便打僧云這
一棒不當喫師云伶俐衲僧僧云被和尚看破便禮
拜師復打云不可放過乃云薰風自南來殿閣生微
涼溪深蔭喬木蟬噪芰荷香昔有龐居士云護生須
是殺殺盡始安居會得個中意鐵船水上浮龐公與
麼道雖則權衡在手據令而行檢點將來大似有違
句義欲與盡大地眾生解粘去縛直是未得在何故
太賒生今日曹秋嶽居士設齋邀諸紳士廣贖放生
使其頓破網羅脫活自在豈不暢快也哉且道與古
人是同是別若道同有屈龐公若道別又孤秋嶽居
士畢竟作麼生拈拄杖云看看飛潛縱林壑正是報
恩時復卓一卓下座。

開爐梵勝二知浴請上堂首座問當陽突出覿面相
逢舊案重拈即不問迥出威音句若何師云萬里江
山一團鐵僧云今日爐鞴弘開陶鑄聖凡正令全提
千差坐斷又作麼生師云義出豐年僧云若然則頂
門眼正肘後符靈作家宗師天然有在師云儉生不
孝僧云看這老漢一條鐵脊梁總被法上座折倒了
也師云不信道僧云人天眾前捋虎鬚等閒不是小
兒戲師云切須珍重僧禮拜歸位尼問世尊廣演三
乘十二部又言無法可說滅度無量眾生又道無眾
生可度和尚今日陞座未審是有是無師云且道我
今日說法不說法尼云恁麼則截斷兩頭騰身物外
師拈拄杖云你還識這個麼尼舉拳云耀古騰今去
也師云不識不識尼喝師云再喝看尼擬議師喝退
乃云金明今日開爐炭墼渾無一個且喜露柱燈籠
個個圍爐打坐縱有伎倆神通到此俱成話墮直使
見聞掃除根塵脫落冷灰裏爆地一聲定然露出本
來面目顧左右云秪如僧問趙州萬法歸一一歸何
處州云我在青州做一領布衫重七觔汝等作麼生
會良久云不經霜雪苦爭得歲寒心拽拄杖下座。

俗弟張翰芳張承芳請師為母賀氏孺人十週忌辰
上堂問香飄巖桂即且止體露金風事若何師云抖
擻不下僧云那吒太子析骨還父析肉還母然後現
本身說法且道本身作麼生現師云瞎僧云師今高
陞猊座為母說法未審先靈在甚處安身立命師云
放汝一頓僧云秪如一子出家九族升天因甚目連
母墮地獄師云確問金風透體全彰本地風光丹桂
飄香觸破當人鼻孔正恁麼時不涉證脩一句請師
垂示師云拄杖長七尺僧云秪如昔日世尊為母說
法諸天咸證無生今日和尚為母追脩四眾得何利
益師云知恩者少僧云與麼則忉利宮中陳舊案金
明堂上又增新師云闍黎作麼生僧禮拜云一句無
私語大地盡沾恩師卓拄杖一下乃云昨秋桂逐金
風去今得金風桂又開此事明明人不薦自攜竹杖
點蒼苔遂顧眾云我老母來也在山僧拄杖頭上大
眾見麼蒼天蒼天容顏甚奇妙有眼莫能見惟我出
家子慈悲通一線昔有那吒太子析骨還父析肉還
母然後現本身為父母說法當時太子全施大用不
無報本酬恩若是析骨析肉未免傷毀至體金明則
不然今日不動一纖毫直現本身為父母說法且道
他說個甚麼聻良久云眼裏無筋一世貧下座。

師誕日曹府倪全壽送法被請上堂問威音那畔早
落今時朕兆未分巳前請師慶誕師云露僧云秪如
古人道金蓮從地湧寶蓋自天垂明什麼邊事師卓
拄杖一下僧云上來法要巳沐垂慈濟上宗乘還許
別通消息也無師云徹骨徹髓僧云鋒鋩不展六國
昇平如何是一喝如金剛王寶劍師云利害也不知
僧云牙爪纔施羣靈失色如何是一喝如踞地獅子
師云野干潛蹤僧云龍文出匣照盡妍媸如何是一
喝如探竿影草師云看破了也僧一喝云如何是一
喝不作一喝用師亦喝便打僧顧眾云大眾看看臨
濟老人放光動地也師云你瞎那僧云大眾證明師
云恰是士問如何是父母未生前面目師揮拂云見
麼士云現今和尚登座龍天慶祝與父母未生前相
去多少師豎拂云且道是多少士一喝師云你這一
喝落在甚麼處士云日暖小春添瑞氣法筵燦爛慶
華封師復揮拂一下尼問請問和尚如何是壽師側
耳云問什麼尼復問師云過去了也尼云如何是壽
用師便打乃云霜天舊日古院新興八字打開風調
雨順山河大地盡作琴聲草木叢林悉為獅吼發最
上機成無漏智即此一片法被多少人到這裏補綴
不來惟有曹府倪全壽乃能善巧成就併祝山僧初
度作大勝事今日挂向寶華王座一任人天瞻仰取
足以此祈福則福崇以此祈壽則壽永乃至一切以
此祈求無不遂意秪如山僧未陞此座為什麼亦要
伊預為施設召大眾云且道他有甚長處良久云高
著眼便下座。

眾居士請上堂僧出纔禮拜師云今朝不答話便打
僧喝師復打僧云禮拜和尚有分師云好棒可惜許
士問三藏十二部教一期方便世尊說不到處請和
尚說師云紙灰裏煙雲士云千七百則公案總屬葛
藤祖師舉不到處請和尚舉師云又一點也士云秪
如孔子道吾道一以貫之如何是一貫師云截斷葛
藤士云曾子又說夫子之道忠恕而巳矣喚什麼作
忠恕師云問取居士士云恁麼則三教同歸去也師
云喚甚麼作三教士云一句了然超物外千聖從教
立下風師云更須努力乃云一生二二生三三生萬
物是則是秪是順水張帆且無逆風把舵金明要問
一從何生良久云力口希咄咄咄貓有插血之功虎
有起屍之德復舉龐公云難難十石油麻樹上攤龐
婆云易易百草頭邊祖師意靈照云也不難也不易
飢來喫飯困來睡這公案古今拈提不少秪是未具
透關眼在金明有八十拄杖這三個漢不合將官路
分疆立界說難說易好各與二十拄杖還有二十拄
杖聻有功者賞喝一喝下座。

臘八日陞座師云跨深山擒猛虎獵夫之勇也入渤
海斬蛟龍漁父之勇也捨萬乘之軀睹明星而悟道
瞿曇之勇也水稜上走馬劍刃上翻身衲僧之勇也
且道金明拄杖子勇又作麼生良久云自出洞來無
敵手得饒人處且饒人拽拄杖下座。

大雪慧峰設齋請上堂師云撲落非他物縱橫不是
塵山河及大地全露法王身古德與麼語大似話作
兩橛金明與麼揀點還有過也無驀豎拄杖云於此
會得便能掀開無底藏運出自家珍信手拈來無非
是供管取延齡益算集福彌增秪如今日慧峰設齋
山僧上堂且道還有優劣也無卓拄杖云年年送供
非無事只為靈山受記來下座。

解制梵知浴請上堂僧問香風滿座即不問上元消
息事如何師云天晴日頭出僧云好個話端師便打
問盡大地是劫火舉坐具云這個可壞麼師云正好
參取僧云為甚麼火不能燒水不能漂師云那裏見
得僧云禮拜和尚去也師云㗭哩㗭哩蘇嚕蘇嚕乃
云執之失度必入邪路放之自然體無去住祖師三
百六十骨節八萬四千毫竅一時打開了也汝等諸
人作麼生有一般漢聞之便恁麼去必入邪路不恁
麼去執之失度且道畢竟如何得放之自然體無去
住聻良久云雪後始知松柏操事難方見丈夫心復
舉僧問智門如何是般若體門云蚌含明月如何是
般若用門云兔子懷胎死心和尚拈云如何是般若
體云一堆屎如何是般若用云屎堆裏蟲應菴老祖
拈云如何是般若體云相見便無禮如何是般若用
云從來愛打鬨師云這三個老漢直是好笑一人頭
匾如扇一人鼻孔撩天一人舌頭拖地若人揀點得
出許伊具一隻眼或問金明又且不然如何是般若
體但對他道佛眼覷不破如何是般若用閃爍無親
以拄杖卓一卓喝一喝下座。

浴佛日覺上座初度請師上堂纔出娘胎血未乾帶
來毒氣逼人寒當時若遇英靈漢兩手教伊何處安
遂喝一喝云昔有遵布衲浴佛次藥山和尚云汝但
浴得這個要且浴那個不得遵云把將那個來藥山
休去師云你看他兩個一個有頭無尾一個有尾無
頭揀點將來二俱不了若是個漢待他道要且浴那
個不得便好與一杓不惟頭正尾正管取愈添光彩
藥山休去腦後見腮今日覺上座初度直是小出大
遇何故聻不因漁父引爭得見波濤下座。

臘八空有知浴請上堂僧問鼓寂鐘沉集聖凡前三
三與後三三個中自有真消息兩不成雙一不單如
何是人中境師云門前一湖水堂後千竿竹僧云如
何是境中人師云你總見渠不得僧云如何是人境
俱奪師云喫棒喫棒僧云如何是人境俱不奪師云
不知痛癢在僧禮拜云放去蠡湖千尺浪收來梅嶺
一枝春師云閒言語僧問抬頭雙眼瞎徹骨歎奇哉
雪嶺梅花放香風動地來如何是未睹明星事師云
眉毛在眼上僧云睹後又如何師云鼻孔大頭垂僧
云世尊悟道此事確否師云正好疑著僧云本具如
來智慧為甚又假明星而悟師云不是苦心人不知
僧喝師便打乃云過去諸如來斯門巳成就以杖左
卓一下云向那邊著現在諸菩薩今各入圓明以杖
右卓一下云向這邊著未來脩學人當依如是法以
杖中卓一下云大眾見麼若道這是法如何又喚作
拄杖子若道是拄杖子且道法在甚麼處以杖橫按
云向這裏得個入處管取參學事畢何故等閒拋出
活人丹自有清風動天地復卓一卓下座。

元旦上堂師拈杖云三百八十四日之元四千六百
八時之首靈光獨耀萬物咸亨新婦騎驢阿家牽借
婆裙子拜婆年則且止只如不涉新舊一句作麼生
良久云昨夜睡來床薦煖天明又覺曉霜寒拽杖下
座。

佛成道日慧峰請陞座師云今朝臘月八事事都寥
廓小乘是錢貫大乘是井索鐵人心膽傾石女寒毛
卓拾得火柴頭剛拈破木杓驀卓拄杖一下云釋迦
老子以此大驚小怪三世諸佛以此出生入死歷代
祖師以此聯輝續燄天下老和尚以此接物利生且
道金明以此又作麼生遂喝一喝云尋常一樣窗前
月纔有梅花便不同拽拄杖下座。

師誕日卜右文施約菴羅子先暨眾文學等請師陞
座僧問法筵大啟四眾雲臻師今誕辰願聞斯要師
云天上天下僧云恁麼則萬人瞻仰處紅日耀中天
師便喝僧云全承恩力去也師云你甚處見得僧喝
師便打僧云也是過後張弓師又打乃云靈光獨耀
迥脫根塵正眼洞明十虛無間如是則掀翻是非窠
臼截斷生死根株山林城市全彰少室風規海月湖
天揭示拈花要旨佛祖不傳之妙心直使人人知有
父母未生前面目管教個個知歸所以釋迦老子云
於一毫端現寶王剎坐微塵裏轉大法輪雖然猶是
化門未是衲僧本分且道如何是衲僧本分設有個
傍不甘底出來掀倒禪床喝散大眾踏倒爛槌一頓
堪報不報之恩共助無為之化有麼如無今日進上
座不敢囊藏被蓋去也遂卓拄杖云天上有星皆拱
北人間無水不朝東喝一喝下座。

師至海鹽福業寺鄉紳徐伯玄禪德濟公暨眾護法
設齋請陞座問正值清和朔四眾請上堂敢問如何
是曹溪金彈子飛向武原臺師云普天匝地僧云如
何是鴛湖千尺浪三竺萬重波師云沒頭浸殺僧云
如何是正法明如來今日登獅座師云一任觀瞻僧
云滿堂朱紫客盡是讀書郎三教原無二一貫發金
光師云惟汝漆桶問向上宗乘即不問入廛垂手事
如何師云福業堂前看取僧云千峰勢到嶽邊止萬
派聲歸海上消師便打乃云堂堂正體亙古亙今公
案現成十方坐斷所以天地以此覆載日月以此照
臨君王以此坐享太平驀拈起拄杖云且道木上座
以此又作麼生遂卓拄杖云觀世音菩薩將錢買餬
餅為什麼放下手來卻是饅頭鐵蛇橫古路一馬生
三寅下座。

法上座設齋請陞座云魯祖面壁土曠人稀秘魔擎
叉相逢者少咄哉這漢子全身入荒草入荒草誰可
曉卓拄杖一下云有意氣時添意氣不風流處也風
流喝一喝下座。

結制主峰首座設齋請陞座僧問展開臨濟舊旌旗
迅發普明新號令橫按莫邪即不問法戰當陽事若
何師云風高日朗僧云恁麼一句語中含日月片言
千古振宗風師云海晏河清僧云秪如結制開爐煆
煉聖凡正令當行千差坐斷正恁麼時設有不受煆
煉者和尚又作麼生師云有甚長處試舉似看僧云
今日不但人天讚仰古佛到來也須作禮三拜師云
三十年後有人笑汝在乃云結在解處無繩自縛解
在結處將錯就錯去此二途眉鬚墮落這是叢林古
例金明今日隨例顛倒與諸人結卻去也且道汝等
向甚麼處出氣遂以拄杖卓一卓云不是一番寒徹
骨爭得梅花噴鼻香下座。

臘八日宦陳上座設齋請陞座僧問今朝打失娘生
鼻帶累兒孫拖水泥即不問未離兜率事如何師云
大雪滿長安僧云恁麼橫身宇宙到處稱尊師云泥
豬癩狗僧喝師云亂喝作麼僧云切莫壓良為賤師
云被汝看破僧禮拜師便打乃云朔風凜冽瑞雪飄
颻盡大地變作一個雪山了也眾兄弟汝在此中行
住坐臥還見頭頭瓊樓玉殿麼還見處處琪樹瑤華
麼直得普賢失其境界文殊無處藏身還見麼苟或
瞥地便見黃面瞿曇在雪山睹明星悟底如龍得水
似虎靠山不然莫怪他道奇哉一切眾生皆具如來
智慧德相秪因妄想執著而不證得良久云這老漢
拾得鼻孔失卻眼睛大似無人證明幸有金明拄杖
子與他證據且道拄杖子阿誰證據遂噴嚏一下下
座。

內院陳太夫人吳氏仝羅門胡氏子上騆居士等設
齋請陞座師拈杖云即心即佛非心非佛不是心不
是佛不是物且道畢竟是甚麼遂卓一下云今茲眾
檀信皆夙植德本不昧初因齎送淨資設齋恭請舉
揚個事山僧亦未免作個普門品隨類應化去也或
現佛身或現菩薩身乃至或現長者居士宰官婦女
童男童女人非人等身應以得度即皆現之而為說
法令其解脫眾中莫有知恩報恩者麼若信得永
劫不忘苟或未然孟春猶寒伏惟珍重下座。

解制益菴設齋請陞座當陽一著絕是絕非纔涉思
惟白雲萬里所以有時把住水洩不通有時放行風
行草偃有時放行中把住處處綠楊堪繫馬有時把
住中放行家家有路透長安金明與麼語話猶是黃
葉止啼秪如總不恁麼時汝等諸人向什麼處趨向
良久云莫將閒學解埋沒祖師心喝一喝下座。

丙申護法眾紳士迎師回院設齋請上堂師拈香畢
舉拂拂云春光遍野足生涯頭角崢嶸絕覆遮業債
九年償未了今朝又扯上犁耙召大眾云還有共相
證明者麼眾無語師云金明今日失利乃云大道無
形離名絕相雖有世間一切成住壞空之相而實無
有驀豎拂云且道這個又是甚麼於此薦得便能於
成住壞空處頭頭顯現法法全彰終不被成住壞空
之所轉換且能於成住壞空之中作大殊勝佛事建
立宗旨扶豎法幢洪揚古道重整頹綱不妨掀翻如
來寶藏運出自巳家珍莊嚴法界供養十方直使盡
大地群生解粘去縛拔楔抽釘豈不暢哉苟能如是
亦不枉在閻浮提打一番之遶其或不然未免迷真
逐妄自暴自棄且道金明還有為人處也無喝一喝
云漏逗不少復舉雪峰禪師行腳回院示眾云光陰
倏忽暫須曳浮世那能得久居出嶺年方三十二入
閩早是四旬餘他非不用頻頻舉巳過還須漸漸除
傳語滿朝朱紫貴閻王不怕佩金魚師云金明今日
回院不免效顰舉似大眾幻生漚泡命須臾百歲時
光亦暫居一日雲居猶分定九年蠡水又成餘人情
冷淡閒消得名利空花早巳除自笑江頭蓑笠老垂
絲千尺為鯨魚以拂連擊下座。

上堂舉凌行婆問浮杯盡力道不得句分付阿誰師
云賊是小人杯云浮杯無剩語師云俗氣也不除婆
云未到浮杯不妨疑著師云識甚好惡杯云更有長
處不妨拈出師云劍去久矣婆斂手哭云蒼天中更
添怨苦師云勘破了也杯無語師云放過則不可婆
云語不知偏正理不知倒邪為人即禍生師云時衰
鬼弄人有僧舉似南泉泉云苦哉浮杯被這老婆摧
折一上師云人平不語婆聞得笑云王老師猶少機
關在師云掩耳偷鈴時有幽州澄一禪客詣婆乃問
南泉為甚少機關師云水平不流婆哭云可悲可痛
師云直不藏曲澄罔措師云看即得婆云會麼師云
乞兒伎倆澄合掌而立師云擬即失婆云跂死禪和
如麻似粟師云欺敵者亡澄一舉似趙州師云傳語
漢有甚了期州云我若見這臭婆問教伊口啞師云
太勞生澄云未審和尚作麼生問伊師云失錢招罪
州便打師云果然澄云為甚卻打某甲師云不知痛
癢州云似這般跂死禪和不打更待何時師云可賞
可罰婆聞卻云趙州合喫婆手中棒師云病患膏肓
州聞得哭云可悲可痛師云慣得其便婆聞乃歎云
趙州眼光爍破四天下師云捉敗了也州聞得令人
去問婆云如何是趙州眼師云瞎婆乃豎起拳師云
將謂將謂僧回舉似州州乃有頌與婆云當機覿面
提覿面當機疾報爾凌行婆哭聲何得失師云放去
又收來婆有頌答云哭聲師巳曉巳曉復誰知當時
磨竭令幾喪目前機師云且許一半復云這隊老婆
禪漢今被山僧一箇箇勦絕了也眾中還有傍不甘
者麼遂喝一喝云殺人刀活人劍下座。

上堂金明度夏出尋常喬木陰森野鳥狂破屋無門
雲自掩行深更有草花香大眾還見麼堂前草堂後
草出門便是草不出門亦是草老僧與大眾總在草
裏輥正恁麼時還有出草者麼一僧云喚什麼作草
一云某甲總不會一云和尚是何心行一云正是某
甲放身命處師云有甚麼交涉便起。

上堂鶯啼溽暑風送花香嫩綠含煙於池畔新篁吐
霧於庭旁一等共坐喫杯茶須是家裏人方知趣味
試看大通智勝佛十劫坐道場為甚佛法不現前既
不現前十劫將甚麼受用若向這裏道得一句不妨
安茶適飯遣興過時其或不然草鞋錢教誰還我頌
云十劫堂堂盡打開髑髏見鬼莫疑猜只知事逐眼
前過不覺老從頭上來。

上堂舉五祖演上堂云釋迦彌勒猶是他奴且道他
是阿誰祖便下座師云金明當時若見他下座好與
一摑何故見義不為非勇也遂以拄杖一時打散歸
方丈。

上堂舉石屋上堂云我有一句子欲與諸人說破又
恐諸人罵我不與諸人說破又恐諸人疑我且如今
說即是不說即是撫膝云知我罪我吾何辭焉師云
石屋老人牙如利劍口似血盆到這裏藏身露影未
免使人向句子下卜度金明則不然遂拈拄杖卓一
下云我有一句子早與諸人說破了也一任諸人罵
我也可疑我也可何故心不負人面無慚色復卓一
卓下座。

上堂舉道吾云高不在絕頂富不在福嚴樂不在天
堂苦不在地獄相識滿天下知心能幾人大慧云高
在絕頂富在福嚴樂在天堂苦在地獄誰知席帽下
元是昔愁人師云道吾徑山各見一邊金明則不然
處絕頂而未嘗高住福嚴而未嘗富居天堂而未嘗
樂在地獄而未嘗苦舉頭天外看誰是我般人。

元旦上堂舉僧問鏡清新年頭還有佛法也無清云
有僧云如何是新年頭佛法清云元正啟祚萬物咸
新僧云謝師答話清云鏡清今日失利又僧問明教
新年頭還有佛法也無教云無僧云年年是好年因
甚卻無教云張公喫酒李公醉僧云老老大大龍頭
蛇尾教云明教今日失利師云二尊宿提特個事不
合道有道無鼓弄人家男女或問進上座新年頭還
有佛法也無但向他道金明今日失利便下座。

端陽上堂舉大慧上堂今朝又是五月五大鬼拍手
小鬼舞驀然撞著桃符神雙手搥胸叫冤苦笑岩云
大慧恁麼道大似少個禁方何為向青天白日裏見
神見鬼笑岩則不然今朝正是五月五雲從龍風從
虎山僧要與十方現前諸大聖凡賭個賭信手拈來
百草頭甜者甜兮苦者苦師云笑岩和尚太煞提持
未免隨邪逐惡口忙手亂金明又且不然今朝正值
五月五不用雄黃并艾虎理能伏豹澤藏山雲散青
天日當午卓拄杖一下。

上堂舉僧問忠國師青青翠竹盡是法身鬱鬱黃花
無非般若有人不許云是邪說亦有信者云不思議
不知若為國師云此是普賢文殊境界非諸凡小而
能信受皆與大乘了義經意合故華嚴經云佛身充
滿於法界普現一切群生前隨緣赴感靡不周而常
處此菩提座翠竹既不出於法界豈非法身乎又般
若經云色無邊故般若亦無邊黃花既不越於色豈
非般若乎深遠之言不省者難為措意又華嚴座主
問大珠和尚云禪師何故不許青青翠竹盡是法身
鬱鬱黃花無非般若珠云法身無象應翠竹以成形
般若無知對黃花而顯相非彼黃花翠竹而有般若
法身故經云佛真法身猶如虛空應物現形如水中
月黃花若是般若般若即同無情翠竹若是法身翠
竹還能應用會麼座主云不會珠云若是見性人道
是亦得道不是亦得隨用而說不滯是非不見性人
說翠竹著翠竹說黃花著黃花說法身滯法身說般
若不識般若所以皆成諍論妙喜云國師主張青青
翠竹盡是法身主張到底大珠破除青青翠竹不是
法身直破到底老漢將一個主張底一個破底收作
一處更無拈提不敢動著他一絲毫要你學者具眼
透國師底金剛圈又吞大珠底栗棘蓬具眼者辨得
出不具眼者未必不笑師舉起拂子云若道拂子是
法身落他國師圈圚裏若道拂子不是法身落他大
珠圈圚裏若道不得道是不得道不是又落他妙喜
圈圚裡且道如何得不落他圈圚聻遂擲拂云要出
三大老圈圓則易要出金明圈圚則難便下座。

上堂舉宋天封佛慈禪師云禪家須貴大機大用要
大休大歇安樂之地矣其或單明自巳漢埋在化城
不肯前進寶所便謂法眼言德山小參決定話作兩
橛雲峰言雪竇示眾真實入地獄良由未至大機大
用休歇大受用處妄以識情卜度爾祖照師顏有志
於道當於古人未到處著眼師卓杖云佛慈老漢立
宗旨建法幢於范蠡湖上可謂嘔心吐膽救時救弊
雖然卻被顏侍者看破秪如道古人未到處著眼汝
等作麼生良久云鯨吞海水盡露出珊瑚枝且道金
明是化城是寶所若向這裏得個撇脫要至大機用
大休歇大受用處也不難說甚麼德山小參雪竇示
眾大眾還見佛慈老漢落處麼顧左右云看看拽杖
歸方丈。

上堂舉無趣和尚問無幻師翁云徑山頌三玄三要
徹骨徹髓道一句三玄三要絕遮護此二句中我欲
取一句為法汝道取那一句好師云賊身巳露幻云
和尚適來道那一句師云看孔著楔趣瞋目叱云汝
得恁麼無記性師云試玉須經火幻云秪為和尚徹
骨徹髓師云可謂父嚴子孝趣笑云不然為子一人
即得爭奈大眾何師云就窠打劫幻云取即不辭恐
孤負先代喪我後人師云披肝露膽趣云如是如是
師云草賊大敗顧左右云會麼不然更聽我頌玄要
分明意轉深就中一句實難禁可憐無數癡男女往
往隨言逐句尋喝一喝下座。

介菴進禪師語錄卷三
住蘄州三角禪寺嗣法門人真文等編

* 示眾

崇禎癸未冬師受徑山觀音殿朗玄監院請結制示
眾欲識佛性義當觀時節因緣時節若至其理自彰
秪如今日結制諸方必有上堂小參攢花簇錦巧妙
尖新布縵天網羅龍打鳳撿點將來盡落時弊徑山
則不然且道如何施設顧視大眾云白日青天切莫
瞌睡好拍膝一下便起僧問如何是徑山境師云百
萬松杉雙徑杳三千樓閣五峰寒僧云如何是境中
人師云九九八十一僧云人境巳蒙師指示向上宗
乘事若何師便打問徑山祖窟八十七代祖師未審
在何處師云眉毛在睫上僧云不會師云佛殿前看
取。

因雪示眾百萬松杉被雪埋簷前鴉鵲遶生臺尋思
秪為飢無食遠遠飛從殿角來召大眾云既是百萬
松杉被雪埋為甚麼殿角不被覆卻眾下語不契師
代云無他棲泊處。

師為雪轎大師上堂白槌云法筵龍象眾當觀第一
義便一椎嶠乃震威一喝有僧請益師示偈云一惟
一喝震天嘶就裡明機孰可知獨許凌霄委此事石
人撫掌笑嘻嘻。

解制示眾豁開戶牖當軒者誰若也見得不妨腰包
頂笠竿木隨身一任南天台北五臺其或未然各須
照顧腳下好。

師住餘杭廣福寺示眾舉先廣福惟尚禪師述偈呈
覺印印豎拳云正當恁麼時作麼生尚掀倒禪床印
遂喝尚云賊過後張弓便出師云覺印恁麼接人固
是勾賊破家惟尚雖則當仁不讓早巳墮坑落塹且
道新廣福又作麼生客來無管待蒿湯備禮儀。

師住鍾溪太平菴示眾四月村莊菜麥黃啣泥紫燕
語聲狂太平境色誰人委獨坐溪頭看水忙。

示眾僧問師燒木佛意旨如何師云圖取舍利僧云
為甚某甲不見師云瞎乃云大凡燒神化佛須具這
些眼目始得不然各各照顧眉毛好只如趙州道金
佛不度爐木佛不度火泥佛不度水真佛內裏坐又
作麼生驀召眾云還見真佛麼眾無語師呼行者點
燈來便歸方丈。

師住武康天池寺示眾舉玉芝禪師問碧峰如何得
不落人圈繢峰打一掌云是落也是不落也師云玉
芝父子與麼問答大似二俱不了或問新天池但向
他道未有這個消息道將一句來他若擬議劈脊便
棒。

師置一斫刀日隨眾務遂舉起刀示眾云亦能伐材
亦能養材復偈曰剛刀銛利出紅爐斫盡雲根不用
磨衲子腰間曾佩得何愁栗棘葛藤窠。

示眾舉玉芝禪師因陸五臺問東土一千七百善知
識即今向什麼處去了芝指庭樹鳴蟬云這裏也有
一個臺云只這聲響便是麼芝云喚作聲響即錯過
去也師云玉芝與麼為人不惟被此老看破要作他
臨濟兒孫未得在且道天池又作麼生誰知遠煙浪
別有好商量。

因僧說夢師舉仰山夢入彌勒院見堂中諸位皆足
惟第二位空仰山遂坐有一尊者白椎云今當第二
位說法仰山云摩訶衍法離四句絕百非諦聽諦聽
及覺舉似溈山山云子巳入聖位仰山便禮拜師云
溈仰父子夢中說夢致累後昆瞌睡不醒隨語生解
召大眾云還有不夢者麼良久云更深猶自可午後
更愁人便起。

除夕示眾收拾閒家具燒除爛葛藤山房分歲靜深
夜獨挑燈。

上元示眾千燈萬燈從這一燈起且道這一燈從何
處起苟知落處交光相羅燈燈無礙秪如十方俱擊
鼓十處一齊聞東家點燈西家暗坐又作麼生良久
云一種是聲無限意有堪聽處不堪聽。

示眾細雨落花香冷淡晚風敲竹響晴空西來祖意
我不會午夜推窗月上東。

示眾舉雪菴示眾云乍住城隍寺無東又缺西汝纔
抬眼起我便放頭低鬚髮白如雪身心爛似泥本來
無佛法何處是全提逆川和尚拈云雪菴和尚固是
尋常說話其奈家醜外揚雅山則不然水自悠悠雲
自閒紫廛原不異青山缺長欠短尋常事只恐葫蘆
醋不酸師云二老各逞家風別調固是雪曲陽春其
奈高和者稀金明又且不然城市山居絕異同頹然
蒲坐沒西東身心佛法俱潦倒見色聞聲不用聾。

示眾大士神通無剎不現總皆知之及乎妙相莊嚴
於十字街頭無人識得金明為伊慶誕且道作麼生
慶翻轉地皮苔尺厚剷去堂前草丈深還見觀音大
士麼維那云昨夜三更月到窗師大笑歸方丈。

示眾舉僧問雪峰古澗寒泉時如何峰云瞪目不見
底飲者如何峰云不從口入趙州聞舉呵呵大笑云
不可從鼻孔入僧卻問古澗寒泉時如何州云苦飲
者如何州云死雪峰得聞乃云趙州古佛遂遙作禮
從此不答話大慧云雪峰不答話疑殺多少人趙州
道苦面赤不如語直若是妙喜即不然古澗寒泉時
如何到江扶艣棹出嶽濟民田飲者如何清涼肺腑
此語有兩負門若有辨得許你具參學眼師拈云一
人理上有餘事上不足一人事理兼帶一人事上有
餘理上不足唯有這僧置此一問卻較些子若是金
明又且不然古澗寒泉時如何快與老僧持竹篦子
來飲者如何劈頭便打且道答這僧不答這僧速道
速道。

端陽示眾靈符一道示端陽萬法本閒人自忙療病
不須尋百草安心奚用覓諸方鳥啼花笑山猶靜雲
散風清日更長笑看小兒乘艾虎卻將虛勢喪真常
因僧請益示眾舉趙州問僧發足甚處師云賊身巳
露僧云雪峰師云面赤不如語直州云雪峰有何言
句示人師云一不做二不休僧云尋常道盡十方世
界是沙門一隻眼汝等諸人向甚處屙師云勾賊播
梯州云闍黎若回寄個鍬子去師云賊過張弓保福
展云南有雪峰北有趙州師云就窠打劫雪竇云這
僧既不從雪峰來可惜趙州鍬子師云把髻投衙琅
邪覺云眾中有云寄鍬子去埋卻雪峰若道寄缽盂
去便道盛粥飯用狂解夢見作麼商量不是僧縣手
謾說學丹青師云自賊識賊乃云這一隊老賊今日
被山僧據款結案縛做一團擲向諸人面前了也還
有與伊出氣者麼遂拍膝一下云一狀領過。

示眾舉古大慈示眾云山僧不解答話只是識病時
有僧出便歸方丈雪竇拈云大凡扶豎宗乘須是辨
個得失且大慈識病不答話時有僧出便歸方丈雪
竇識病不答話或有僧出劈脊便棒諸方識病不答
話或有僧出必然別有長處敢有一個動著大唐天
子只三人師云大慈雪竇可謂好手手中呈好手殊
不知得便宜處失便宜新大慈這裏又且不然總不
管他答話識病只是飢時喫飯倦來打眠如或未然
老僧不惜眉毛更為汝等頌出風規傑出沒多般一
點靈犀照膽寒蝦跳不出斗憑君作話端大唐天子
只三人千古萬古𨍏轢鑽。

中秋即事示眾靈山指月家醜外揚曹溪話月外揚
家醜隱川風味要且不然楖栗杖開花木患子白醭
黑豆未生芽明月當軒掛致令精空甏徹底掀翻破
家私盡情托出雖然不掛絕糧牌亦未免驚起廬山
子魏鬍子背地裏商量便將二斗黃米連宵供養拈
起餅云大眾只如這個作麼生消受良久云數盞釅
茶茆屋下一聲長嘯碧天秋便起。

芟草示眾久雨初晴庭前草深為汝剷卻自快胸襟
且道作麼生剷稊稗直教無影跡只留梅竹引清風。

示眾東熱鬧兮西熱鬧忙忙業識不知老城市山林
盡炙慌獨我陶朱靜悄悄三伏之中別有秋竹風滿
院誰云掃任他烈燄熾炎炎爍石流鉛日杲杲夏蟲
若解識寒水鐵牛決定被蚊咬被蚊咬驚起楊岐三
腳驢百億須彌都撞倒。

曇維那請示眾舉王荊公入寺設齋看經師云利動
君子公問佛未出世時看甚麼經師云瞎端師云相
公周孔未出世時讀甚麼書師云瞎公云伶俐衲僧
師云是何言歟復云荊公秪解險崖奪足不知平地
喫跤端師雖則就險翻身大似順朱填墨金明則不
然待他問時但向道請相公高著眼他若定動不妨
道又是一卷不惟不負來機亦且經義有據秪如節
文又在何處良久云離婁明未徹師曠聽非聰喝一
喝。

示眾舉西余端禪師示眾云當山僧堂漏損寮舍崩
摧經年無施主燒香累歲少檀那羞供恐有十方禪
侶雲水高人暫入荒山難為駐錫可以溪山為樂松
柏充飢名利不干懷飲食不為念罷參知識懶訪禪
林聞說教似春風聽談禪如說夢共居巖畔同受寂
寥師云進朽這裏與端師不別雖然更有一般奇特
處自來千聖莫能知便起。

隱川大慈菴開田示眾若論這片田地從無始來人
人本具號段四至毫不差誤只為當人情生智隔逐
妄迷真以至惰農失業田地荒蕪甚而狡兔狐狼窟
宅焉不惟輸官乏稅亦且無立身之地矣若是克家
兒一見便識得自巳這片田地號段四至分明決不
犯他人苗稼定然起勇猛志發精進力操智慧刀刈
除稗種握堅固钁剷絕稊根趁時培植而靈苗自秀
及節耕耘而異草不生花開果實秋收冬藏如是則
不獨輸官有稅亦且安家樂業受用無窮豈不慶快
也哉秪如酬恩報國又作麼生良久云皇風化蠻貊
盡唱太平歌。

端陽示眾師書五毒拈起召眾云是甚麼眾無語師
即扯破便歸方丈。

示眾舉盤山云似地擎山不知山之孤峻如石含玉
不知玉之無瑕若能如是是真出家育王杲云若能
如是捏目生花師云若能如是踏破草鞋。

示眾舉古德云佛祖門風將委地師云苦說著令人
心膽碎師云吾嘗於此切扶持全賴我兒孫師云有
麼有麼不料兒孫先作弊師云填溝塞壑古德救時
救弊不無顯揚家醜雖然還有知恩報恩者麼良久
云涅槃心易曉差別智難明。

久雨示眾云久雨不晴衲僧無處晒朗皮草且置秪
如虛空爛卻汝等諸人作麼生會復云收。

示眾舉洞山請泰首座茶次乃云有一物上拄天下
拄地黑似漆常在動用中動用中收不得汝道過在
甚麼。

云洞山大似將蝦釣鱉爭奈無大人相首座食到口
邊被伊奪卻當時洞山若問金明但向他道孟春猶
寒伏惟珍重管取洞山別眼相看亦且話行天下若
作洞山待首座云過在動用中便與一枚果子且道
賞伊罰伊。

示眾風柔日暖鳥語花香祖意教意盡在當陽山僧
拄杖子適纔園中散步耳畔鬧哄哄地將謂鬧市裏
有甚奇聞仔細一看元來是蜂拄杖子不覺一笑便
歸且道笑個甚麼百花叢裏過一葉不沾身。

示眾舉無趣老人與無幻和尚經行次聞風撼槎槤
樹聲趣云此樹風來獅子吼風寂便涅槃幻云樹倒
風息時獅子在甚麼處吼趣良久幻云大好吼即不
是獅子趣便掌幻禮拜師云樹倒風息時獅子大哮
吼擬向樹上聞金毛變作狗。

示眾舉慈受深云秪是舊時行履處等閒舉著便淆
訛夜來一陣狂風起吹落桃花知幾多師云山僧尋
常說汝等飯也不解喫且道淆訛在甚麼處苟知落
處要見他慈受也不難。

示眾舉白雲端和尚云若端的得一回汗出便向一
莖草上現瓊樓玉殿若未端的得一回汗出縱有瓊
樓玉殿被一莖草蓋卻師云大眾還見白雲和尚落
處麼甜瓜甜兮苦瓠苦。

示眾舉僧問雲峰如何是心地法門峰云不從人得
僧云不從人得時如何峰云此去衡陽不遠大慧云
雲門即不然如何是心地法門不從人得不從人得
時如何但云看腳下師云二老恁麼答話心地法門
何曾夢見金明則不然如何是心地法門不從人得
不從人得時如何劈脊便棒。

示眾舉僧問投子一大藏教還有奇特事也無投子
云演出一大藏教又一老宿云演入一大藏教徑山
杲云演出演入則不無二老若是奇特事三生六十
劫也未夢見在師舉起拂子召眾云還見麼毫釐有
差天地懸隔。

示眾舉世尊見文殊在門外立乃云文殊文殊何不
入門來殊云我不見一法在門外何以教我入門來
圓覺云門內語門外語師云門內門外且置大眾還
見世尊麼良久云莫道無事好。

示眾師以拄杖按膝良久喝一喝遂歸方丈。

因僧請益傳燈正宗摘謬中有趙州別雪峰答古澗
寒泉語峰聞云趙州古佛遙望作禮自此不答話摘
云此亦傳燈所無者又云按趙州歸寂於唐咸寧四
年雪峰歸寂在梁開平四年去趙州之寂巳十三年
矣設使趙州雪峰果是同日而有此語則應於遙望
作禮曰自此不答話卻別有旨如無日字則又不止
一十三年師時方旺化雪峰徒眾一千五百乃謂此
十餘年中並不答話甚無著落者師云凡集佛祖宗
統者須要具大知見大手眼宗匠乃能至公無遺始
可矢心秉筆不然焉知有若隱若顯佛祖垂手不同
及種種淆訛差別處以定千古不磨之案作後世破
暗之燈乎當時雪峰趙州如風吹水偶爾成文為天
下萬世則安得執死板子謂無後語可發一笑且云
雪峰徒眾一千五百乃謂十餘年中並不答話甚無
著落如此見解妄判古人其謬更甚又將年月文字
泥為實據而集宗統大有乖於要旨則又遠之遠矣
然則古今明眼宗師如大慧等拈提此案亦不少卻
被塗糊俱為瞎漢可不痛惜哉今有禪德相逼不巳
山僧只得據款拈出也汝等大眾還知雪峰不答話
底落處麼三十年後自有人在拽杖歸方丈。

彌勒殿上梁師以杖拊梁云久藏深谷養育良材自
出山來便成梁棟今者光輝林澤蔭翊山崇眾材端
拱惟尊爾躬遂顧左右云且道上梁後又作麼生香
風吹四野闔國盡興隆遂曳杖云起。

啟七示眾一七七一銀山鐵壁一鎚粉碎大事了畢
且道從甚麼處下手遂拍膝一下素弘維那出云和
尚一場敗闕師瞠目視之那便喝師云巳遲八刻那
禮拜師打云也不得放過。

示眾舉無趣祖心與身語云我有為爾有爾無我本
無有無端在爾生死干涉我有爾有生死爾無生死
無不是我多爾累我處也多金明閱此直是好笑看
這老漢葛藤不了今日不肖兒孫縛作一團拋向人
前一任揀責偈曰心身本無殊體用自分別有無俱
夢幻生死如湯雪動靜不相干迷悟一輪月爾我實
同途聖凡皆共轍或有旁不甘出來道金明與麼語
葛藤轉不了但對他道情知你向鬼窟裏作活計。

示眾舉石雨和尚示眾舉鴛湖老人頌瑞岩喚主人
公案云白日青天作夢夢中頻喚主人直饒惺惺喏
喏也是無主孤魂乃云瑞岩是了手底人為甚他道
是無主孤魂不知瑞岩過在什麼處眾下語不契復
云莫道無人激發好師云惜乎我當時若在見他道
瑞岩過在什麼處但云和尚又恁麼去也又云莫道
無人激發好不妨云若非和尚幾乎孤負普明金明
與麼道汝等作麼生還知他落處麼不然莫道無人
激發好。

示眾舉石雨和尚參南明師翁於龍居問一念緣起
無生超彼三乘權學等見阿誰緣起有生耶翁與一
喝石茫然始知有做工夫事後石和尚作翁語錄序
中出此語真見其所得終不自欺也頌云震聲一喝
絕離微徹底婆心接上機觸著頓忘三際斷炎炎六
月雪花飛。

翫月示眾舉普明老人同雪嶠大師上弦夜看月次
雪指月問云這半個在那裏去了老人良久云會麼
雪云也只得半個老人云這半個在那裡去了雪亦
良久老人云也只得半個雪大笑師云大眾看他二
大老舉揚個事如善舞太阿終不傷鋒犯手雖然金
明當時若在忍俊不禁便好拂袖而出何故聻此夜
一輪滿清光何處無。

因雪示眾舉南明廣和尚看雪次因侍僧云滿山都
是雪尚云隨聲逐色漢僧云乞師離聲色道一句尚
云滿山都是雪金明既為他兒孫不敢囊藏被蓋今
日舉示大眾也要各個知其落處且道當時吾師翁
答這僧語為復壓良為賤為復以楔出楔試道看若
下得這一語許伊具一隻眼。

落堂示眾結制以來又七日燈籠露柱絕消息後園
竹子數百竿橫者自橫直者直咄。

上元示眾今夜上元節無法可與說常住兼淡薄無
物可與悅只有一盞無盡真燈明如杲日寬若太虛
汝等一期辛苦不妨拈出應個時節遂以如意打圓
相云大眾見麼三世諸佛在此燈光裏轉大法輪歷
代祖師在此燈光裏聯輝續燄天下老和尚在此燈
光裏建立門戶且道金明在此燈光裏又作麼生施
設試道看良久遂起身云大眾謝茶便歸方丈。

示眾舉楊岐會和尚示眾楊岐乍住屋壁疏滿床盡
撒雪珍珠縮卻項暗嗟吁翻憶古人樹下居山僧亦
有一偈舉似大眾十載金明敗屋居從教風雨懶嗟
吁高枕臥勝山廬等閒唱個樂餘餘。

祖師進堂示眾九年面壁水出高原隻履西歸苗從
地起且道祖師到金明作麼生師顧左右云攜瓶拽
杖著。

病中示眾病乃眾生之良藥所以佛病眾生病眾生
病佛病咄喚什麼作病若會得此病根源不獨覓他
起處不得亦非攢簇不得底說甚三百六十骨節八
萬四千毛竅通身是遍身是直得絕後再甦出一身
白汗始得自在方可津濟四生梯航九有所以入眾
生身即為眾生之良藥豈不快哉且道還有不病者
麼嗄德山道底。

築牆開示山僧以大圓覺為我伽藍身心安居平等
性智所以主賓互用與奪臨時不葺牆塹而自固不
立知事而普堅縱有賊來窺伺無門要且覓其賊影
了不可得設若迷雲障天慧日不露便見牆塹不牢
道根不固未免引賊入宅以劫家寶大眾還知麼即
汝六根門頭放光動地底是汝等主宰一點瞞他不
得為牆為塹扶佐法門為甚不知汝既不知賊得其
便即此不知底則被意賊劫汝珍寶了也乃至色聲
香味觸又被眼耳鼻舌身等賊劫汝珍寶了也豈特
身外賊而巳哉即今汝等主宰在什麼處苟得落處
無論身內身外纔見賊影便好一刀兩段何故當斷
不斷反遭其亂雖然汝等還見賊麼拍膝一下云或
有人出來云和尚與麼道也是賊過後張弓即向他
道我亦識得你。

端陽示眾今朝五月五划龍船打鼓道人真個貧懶
向諸方賭獨存窮相手拈起越今古收拾百草頭那
管甜及苦燒取一鍋湯弗論凡與祖澡浴病根除黃
金賤如土阿呵呵數莫數臨崖看滸眼夫子不生魯。

示眾舉南明和尚住徑山時雪庭大師呈偈曰從來
無物可同儕自向山中自活埋五十年來踐履事娘
生一隻臭皮鞋明答偈云既云無物可同儕誰向山
中誰受埋五十年前娘未養喚他甚麼作皮鞋師云
山僧亦有一偈舉似大眾遂拍膝云不是物兮不是
儕重巒卓出絕煙埋自來忘卻年和月剛晒階頭破
草鞋。

示眾今朝六月六貓狗盡洗浴人家裹餛飩金明攪
麩粥非是矯世孤天然不同俗掀翻三藏經不將口
來讀好摘火中蓮勁栽石上竹清徹絕比倫別有頂
𩕳目忽思田舍翁如油爊炙肉報告出家兒毋虛度
此伏。

佛誕日示眾摩耶腹內善哮吼一出頭來便見醜人
無下賤賤自生至累兒孫不唧溜漏逗鎮州普化翻
筋斗。

佛誕日示眾眾作禮師云今日釋迦老子露頭面時
節好與一杓惡水喝一喝云賊過張弓維那一喝師
便打歸方丈那隨入師云你喝老僧喝世尊那云寧
可截舌不犯國諱師亦打。

分餅示眾舉無趣老人分餅次云道得即與老人與
麼垂慈大似量小金明則不然道得與一枚道不得
與一枚且道作麼生一僧云某甲慚愧師云與汝一
枚。

僧請益師示眾云須是恁麼人始知恁麼事大凡禪
家語錄一出如隨色牟尼珠使仁者見之謂仁智者
見之謂智讚嘆及毀罵皆歸第一義近觀一等不知
皂白便乃胡言亂道真不識羞耳昨某孫鹵莽書至
老僧一看中說老僧有失撿點處恐防後患不測所
云順治問木和尚一則機緣傳訛之甚不覺絕倒老
僧與士大夫應對機語具在錄中辛丑冬一日偶與
曹司農閱弘覺北遊集上問參禪悟後人還有喜怒
哀樂也無弘覺云逆之則怒順之則歡老僧見此暢
快之甚因曹云和尚如何老僧云不是喜怒哀樂所
以古今拈提俱向得意處別出手眼無非顯揚箇事
若道不合應答恐防後患只如雲門為佛兒孫拈佛
初生云我當時若見一棒打殺與狗子喫貴圖天下
太平亦不合下此語耶汝等作這般見解錯會古今
入地獄如箭射莫言不道。

介菴進禪師語錄卷四
住蘇州青蓮禪寺嗣法門人真炯編

* 小參

冬至小參僧問仲冬嚴寒即不問一陽來復事如何
師云七花八裂僧云秪如撥轉天關掀翻地軸是什
麼人境界師便打僧云恁麼則獨步大方去也師云
看你出醜乃云群陰剝盡一陽復生范蠡湖寒冰發
燄陶朱里枯木花開直得燈籠起舞露柱懷胎若是
目機銖兩底一點瞞他不得脫或未然未免寒暑推
遷隨流節序驀拈拄杖云只這個能為萬象主不逐
四時凋且道作麼生是不凋底意良久云我愛日長
添一線大家撫掌樂昇平卓拄杖一下。

佛成道日小參僧問雪擁巖扉直得寒灰荳爆雲開
戶牖洞明古佛家風未審威音王巳前還有這個消
息也無師云塞卻汝眼僧云靈山一會儼然未散師
云你鼻孔在甚麼處僧云萬古碧潭空界月再三撈
摝始應知師便打僧云大眾證明師云證明你這漆
桶乃舉華頂無見睹和尚讚云六年苦行一麻一麥
餓得面皮黃凍得眼睛白夜半睹明星無端揚醜惡
累及後代兒孫個個無繩自縛髼頭跣足出山來一
任天下人貶剝卓拄杖云大眾還見釋迦老子麼若
也見得便見無見老祖設或未然更聽一偈棄王宮
投雪嶺一睹明星成正覺皮穿骨露歎眾生贏得年
年呷薄粥呵呵呵也大奇一輪杲日麗中天六六元
來三十六復卓下座。

除夕小參窮時窮日窮月窮年北禪烹牯王老燒錢
金明這裏無可與諸人分歲剛剛只得一雙空手不
妨應個時節遂擲拂子云撥燒榾柮火隨例接新年
甲申東塔請師秉拂小參僧問擬伸一問師還答否
師云不答僧云為甚麼不答師云咭嘹舌頭三千里
僧禮拜師打云且道是賞是罰僧云棒頭有眼通消
息句下無私越聖凡師云負恩者多問如何是話頭
師云殘碑橫古寺僧云不會師云月落響前溪一僧
遽出云達磨來也師云也須喫棒和聲便打乃云若
論此一著子多寶佛塔從朝至暮竭盡為大眾說了
也何用進上座搖唇鼓舌作麼今日既承方丈和尚
命為小參不免略通一線良久云無情說法響如雷
徹底教人當下歸聞者自聞聵者聵故來土上又添
堆且道聞又聞個甚麼豎起拂子云若向這裏透得
去不妨省力聞也得不聞也得聞與不聞總得設或
未然聞也不得不聞也不得聞與不聞總不得何故
若將耳聽終難會眼處聞聲方得知喝一喝下座。

小參師云無去無來全體現不生不滅絕行蹤只因
迷妄見差別直指人人徹舊容拈起拄杖云見麼見
則非色卓拄杖云聞麼聞則非聲所以云只此見聞
非見聞無餘聲色可呈君個中若了全無事體用何
妨分不分若也會得生也是這個死也是這個分也
是這個不分也是這個這個且止秪如今日孝子趙
永聲追薦先考敬萱先妣李氏即今在甚麼處安身
立命還委悉麼頭頭盡是光明藏遍界無非極樂邦
復卓拄杖下座。

佛誕日笑堂請小參今朝正值四月八摩耶夫人生
悉達九龍吐水徹金軀六種震動雙眸豁手指天地
逞本懷周行七步遍塵剎口裏喃喃稱獨尊賺他男
女多驚赫惹起韶陽老古錐鐵棒橫拈要打殺打不
殺伊流至今一年一度惡水潑山僧乞食過鹽官檀
信殷勤請說法陞於此座說甚麼無孔鐵鎚當面擲
驀豎拂子召眾云還見釋迦老子麼遂擲下一僧拈
起云原來在這裏師便打一僧顧傍僧云多口阿師
師亦打。

薦慈小參師以拂子擊三下云秋風生夜涼破壁吟
寒螿若人信得及處處沒遮藏昔有殃崛摩羅尊者
因持缽至一長者門其家婦人正值產難長者問曰
瞿曇弟子汝為至聖當為何法令免產難尊者曰我
乍入門未知此法待問世尊卻來相報及返具事白
佛佛云汝速去告言我從賢聖法來未曾殺生尊者
奉佛疾往告之其婦得聞當時分娩師云好與三十
棒不意二千年後有羅氏淑人欲翻舊案且無尊者
至門及居士發問便乃撇然長往亦好與三十棒今
值五七之辰孝童周櫮周樑懇請山僧舉揚此事用
薦先慈驀召大眾云還知山僧兩處棒頭落處麼苟
知落處方可自由隨處解脫不為富貴之所籠罩苦
樂之所纏縛直得生死一如古今一致脫或不然未
免情生智隔想變體殊業識茫茫無本可據便有四
生六道三塗八難之苦且道今日山僧作麼生薦拔
良久云見麼血河化作白蓮池濁世頓成清淨界喝
一喝擊拂子下座。

冬至羅居士薦親請小參問群陰盡一陽生正當與
麼時薦拔一句請師舉揚師便打僧云恁麼則湘琳
老居士全承恩力去也師云更須進步僧呈具云大
眾見麼師云你見個什麼僧云不妨疑著師呵呵大
笑乃云一切法不生一切法不滅若能如是解諸佛
常現前喝一喝云冷灰裏荳爆了也汝等作麼生若
是宿有靈根底漢管取一撥便轉便知自巳安身立
命處時時頂𩕳上一陽來復日日腳跟下萬彙發生
如盤走珠轉轆轆地眾生秪為昧此不生不滅之體
隨境生情隨情造業隨業緣故三界升沉受報好醜
今日孝子羅開驎同弟子騆以此不生不滅之誠恭
請山僧舉揚不生不滅之法用薦嚴慈衡陽令湘琳
公沈氏孺人證此不生不滅之體直與三世諸佛同
一道場同一受用出沒卷舒縱橫自在秪如超然獨
脫一句又作麼生天高雲象正瑞氣滿庭中喝一喝
下座。

聖節以拄杖橫按云世尊不說說迦葉不聞聞蜘蛛
非烏梅蜻蜓非銹釘紫雲峰下折腳鐺復卓一卓云
金明以此祝聖君。

小參師云法不孤起仗境方生悟進自住金明以來
杜門六載抱病過時不料於今有執事人等相逼病
僧結制況且柴無一根米無一粒菜無一莖直得空
牢牢地致使諸方衲子到來聞見笑破脣皮有分今
晚事不獲巳舉個舊案昔日睦州唆臨濟問話不是
好心楊岐請慈明晚參不是好心今晚執事逼我病
僧結制且道是好心不是好心試定當看苟或不然
未免唐喪光陰虛消信施一朝打到閻老子面前喫
鐵棒莫道病僧不為汝等說破。

除夕弟子全真設齋請小參師云年去年來沒有盡
期致得北禪分歲一味豐饒石屋除年十分賣俏金
明這裏總不與他鬥富且道又作麼生過歲顧左右
云明晨大殿裏拈香復舉僧問無幻祖翁云臘月三
十日到來時如何翁云家無索債人金明則不然設
有人問臘月三十日到來時如何但向他道爆竹響
如雷且道與古人是同是別試分析看。

除夕小參問古德云晚參不答話今夜和尚晚參還
容問話者麼師便打僧云分明一句無私語舉出諸
人側耳聽師云禮拜了喫茶去僧云金風吹玉笛幾
個是知音師云獨你不知乃云歲盡月盡日盡時盡
無明煩惱一齊盡所以經云無無明亦無無明盡向
這裏得個入處始知金明度歲家風迥別無牛可烹
無道可說踏著稱錘原是鐵不則更燒一爐榾柮烈
燄亙天使大家煖烘烘地一場快活雖然各須照顧
眉毛明朝與汝等宣妙訣下座。

師為峽石汪子瑜對靈小參云疇昔金明坐七期幾
番錐劄為君癡而今既得知歸也劈面霜風正此時
昔道吾弔慰侍者拊棺云生耶死耶吾云生也不道
死也不道侍云為甚麼不道吾云不道不道這老漢
只解把住不解放行金明則不然若有問生耶死耶
但云道道更問道個甚麼劈脊便棒苟知落處便解
活人路上死人無數死人身上有活人出身處其或
未然更聽一偈踢翻生死海打破涅槃城從來十九
路迷悟幾多人。

護法眾紳士請修建豎竿小參師橫按拄杖云世尊
建梵剎拖泥帶水長者插莖草見義勇為二千七百
年前巳曾倒卻雞足峰頭貧如徹骨二千七百年後
今朝豎起范蠡湖上特地光輝直得掀天揭地換斗
移星管取福國祐民時清道泰召大眾云金明復整
規模且道承誰恩力驀豎拄杖云將此深心奉塵剎
是則名為報佛恩下座。

除夕小參去年貧徹骨今年徹骨貧直貧貧徹底始
見徹貧貧驀卓拄杖云擊碎虛空煨榾柮拍雙赤手
接豐年復卓一下。

項別駕請師點主對靈小參師云無常生死法漚露
若夢幻惟善能奉持當處即解脫所以古佛云假借
四大以為身心本無生因境有前境若無心亦無罪
福如幻起亦滅驀豎拂子云這個是心耶境耶既不
是心又不是境且道是個甚麼擊拂云君子可卜今
日牧公居士為先伯思華公五七之辰敦請山僧舉
揚個事用薦先靈且道思華公四大歸空五蘊非有
主人公在什麼處乃舉筆召眾云還見麼如或未然
山僧為伊指出去也點一點云金剛三昧力在處是
祇園遂擲下。

對靈小參師云諸行無常是生滅法生滅滅巳寂滅
為樂咄古佛僥舌放過一著金明無法可說且喜公
案現成蟾桂暗飄香日輪正當午遍界絕遮藏一一
無回互秪為當人迷巳逐物故被輪轉而不證得還
有不受輪轉者麼遂以拂拂云今日孝子沈梧陽恭
請山僧舉揚般若為薦先嚴常德少府鏡湄沈公資
生淨土隨處解脫不被諸緣纏縛任運逍遙何妨本
地風光且道少府公即今在什麼處以拂指云見麼
要且不是死放下拂云還聞麼要且不是生既不是
生又不是死畢竟作麼生良久云道吾道底昔有盤
山聞昇喪歌云紅輪必定沉西去未審亡靈往那方
幙下哭哀哀盤山聞之大悟師召眾云還會麼孝子
哀哀也大奇盤山剛悟鱉成龜秋風滿地無人顧赤
燄丙丁不屬離擊拂子下座。

施約菴薦室請小參師揮拂云西來祖意絕言詮角
里街頭說熾然寂滅現前無罣礙謝三端坐釣魚船
所以經云惟為此一大事因緣故出現於世如優曇
華時一現耳驀拈拄杖云見麼若也見得便知今日
居士施博同男鑒蘧鑒夔恭請山僧遽陞此座為薦
徐氏孺人早登蓮界其或未能更為拈出昔有菴提
遮女問文殊菩薩云明知生是不生之理為甚麼卻
被生死之所流轉文殊答云其力未充師云大智老
漢慈悲之故有落草之談揀點將來只解把死雀兒
就地彈不解脫粘除縛令伊撲地高飛或問金明又
且不然但向伊道今日斷七召大眾云還知徐氏孺
人落處麼良久云東籬黃菊綻木馬嘯清風卓杖下
座。

朱孝廉薦室請小參師云妙性圓明離諸名相皆因
妄想執著故受輪轉所以有生有死有天堂有地獄
有苦有樂被諸纏縛不得自由驀卓拄杖云若向這
裏會得生死不是生死天堂地獄苦樂不是天堂地
獄苦樂一切籠檻隨處解脫今日孝廉朱之佐同男
蝥弧恭請山僧舉揚般若用薦王氏孺人悟無生忍
且道如何指示良久云逍遙步步蓮華國蟾桂娑婆
暗度香復卓一下。

小參師云正值村庄菜麥秋山悠悠處水悠悠扁舟
渡此分明示縱使迷流也徹頭卓拄杖云若向這裏
會得如子得母如貧得寶壒𡒁堆頭輝杲日全彰智
體谷庄溪畔鼓蛙鳴悉是真機脫或不然未免如蠶
作繭自纏自縛又如苦鴉鳥晝夜啼不輟胡能得自
由耶今日機圓為母金氏四七之辰懇請老僧舉揚
般若令其解脫速得往生且道作麼生拯濟以杖擊
几云彌陀恒不昧何處不西方拽杖便起。

小參僧問朔風侵骨髓兩眼失西東寒梅纔撲鼻不
與聖凡同不與聖凡同者卻與阿誰同出氣師云腦
後見腮莫與往來僧云世尊睹明星未審悟個甚麼
師便打乃云世尊睹明星大眾喫饘粥個事知不知
寒鴉鳴古木今日行堅薦母記得古德云婆婆送我
一百光要薦丈夫往西方此去西方十萬里百錢只
好到餘杭果生餘杭端師說法雖然靈驗檢點將來
大似埠頭舟子只在塗路上較短論長致令不得到
家金明則不然但有誠心何論光直指其母往西方
識得西方路無別纔生一念到蓮邦遂召僧僧出作
禮師便下座。

即事晚參舉南泉住菴時一僧到泉乃云某甲上山
作務請齋時作飯自喫了卻送一分來其僧齋辦自
喫了卻將家事一時打破仍就床臥泉伺久不來遂
歸見僧臥泉亦一邊臥僧便起去泉後住院云我住
菴時有個伶俐道者來直至如今不見師云南泉老
漢大似勾賊破家重重納敗這僧雖則呈露本有風
光只是胡行亂做不意金明亦有個俗來卻把常住
家事打破如蟲禦木偶爾成文未免累他衛護費力
整理設齋復請山僧回院陞座山僧今日只得將錯
就錯圓此一段公案了也驀召大眾云且道南泉住
菴底是金明住院底是眾中若有緇素得出許伊具
一隻眼其或不然頂笠腰包齊放下大家重整舊家
風遂拽杖歸方丈。

結制晚參末法叢林澆漓日甚去實取華忘源失旨
乃至業識茫茫無本可據逐妄隨情深可憐愍山僧
本欲埋頭遣過生綠爭奈普明老人有不了底公案
今日出來鈍置幸有諸昆仲相聚克究此事當知參
須實參悟須實悟莫效他依依俙俙魍魍魎魎及莽
鹵承當者只如初學晚進固宜廢寢忘餐摩裙擦褲
總使宿學久參也須更宜進步切忌坐在無事甲裏
更有不能脫下貼肉汙衫者如是禪病各各仔細切
不可空過復舉僧問乾峰十方薄伽梵一路涅槃門
且道路頭在甚麼處乾以杖劃一劃云在這裏雲門
云扇子𨁝跳上三十三天𡎺著帝釋鼻孔東海鯉魚
打一棒雨似盆傾師云一人高高山頂立讓之有餘
一人深深海底行爭之不足金明即不然或有人問
劈脊便棒還有知棒頭落處麼卓拄杖便起。

寧南候二十周忌小參師拈拄杖顧左右云會得這
一著便解發大機顯大用按河海而不波鎮華嶽而
不動權衡在握縱奪自由雖然須是恁麼人始得今
日孝婿項謙特請山僧陞于此座為薦伊先外考世
鎮湖廣等處寧南候崑山左公先外妣誥封一品彭
氏夫人同登極樂悟無生忍且道即今在什麼處安
身立命還委悉麼遂卓拄杖云幽州江口石人蹲下
座。

項居士薦室小參師云霜樹萬山花明明祖師意去
來人不知卻把路頭棄今茲項真本存心於孝義特
請老比丘說法薦其室左氏二十周直示元無忌一
念頓回光超彼三乘地。

介菴進禪師語錄卷五
嗣法門人真璨真智仁旭真照編

* 拈古

「舉迦葉初祖一日踏泥次有一沙彌見乃問尊者何
得自為祖云我若不為誰為我為法眼益云我當時
若見拽來踏泥五祖戒云迦葉與沙彌說得道理好
洞山价云莫要茶喫麼保寧勇云雖然如是傍觀者
哂。」
【師云這一隊漢總被老頭陀拖在泥裏輥何故
將頭不猛帶累三軍。】

「舉六祖謂門人云我卻歸新州汝等速治舟楫門人
云師從此去早晚卻回祖云葉落歸根來時無日五
祖演云祖師恁麼道猶欠悟在。」
【師云五祖與麼道
淆訛在什麼處。】

「舉安國挺禪師因僧問五祖真性緣起其義云何祖
默然挺侍次乃謂大德正興一念問時是真性中緣
起其僧言下大悟徑山杲云未興一念問時不可無
緣起也時有僧云未興一念問時喚什麼作緣起杲
云我只要你與麼道。」
【師云正興未興則且置只如
五祖默然還答真性緣起也無若道無負他五祖若
道有為甚其僧向挺侍者而得開悟試道看。】

「舉歸宗常禪師因普請乃問維那作什麼那云拽磨
宗云不得動著中心樹子那無對保福展代云比來
拽磨如今卻不成法眼益云恁麼則不拽也師云。」

【拽磨巳竟。】

「舉斷橋和尚室中示萬法歸一一歸何處凡下語不
契即趁出高峰於此打失眼睛。」
【師云斷橋老漢固
是婆心大似教壞人家男女高峰大師雖然於此打
失眼睛恩大難酬金明要問大眾且道如何是萬法
歸一一歸何處月似彎弓少雨多風便下座。】

「舉僧問長慶眾手淘金誰是得者慶云有伎倆者得
僧云學人還得也無慶云大遠在高峰云或問高峰
只向他道阿誰無分僧云學人還得也無但云猶嫌
少在。」
【師云金明則不然或問眾手淘金誰是得者
但云妄想不得僧云學人還得也無答云莫向我覓。】

「舉僧問佛曰弼禪師如何是毘盧印弼云草鞋踏雪
僧云學人不會弼云步步成跡高峰云忽有人問但
言文不加點云學人不會但云要會作麼。」
【師云高
提祖印還他二老爭奈錯下名言金明或問毘盧印
向他道你問我答云學人不會但云狼藉不少。】

「舉雪竇示眾云客從遠方來遺我徑寸璧中有四個
字字字無人識佛鑑云中有四個字不必重拈出高
峰云中有四個字字字無平仄。」
【師云三老拈提四
字轉見糊塗未免烏焉成馬金明不惜眉毛特為諸
人正訛去也遂展手云中有四個字逢人莫錯舉。】

「舉應菴和尚舉世尊初生及雲門語乃云雲門此話
雖行未免落他陷阱黃面老子末後賣俏正是依草
附木二俱不了以左手拍禪床云過這邊著汝諸人
還知明果落處麼珊瑚枕上兩行淚半是思君半恨
君。」
【師云舉此話端實是好笑三老漢用盡許多氣力
直至而今抬他不起且道他是阿誰遂拍膝一下云
祖禰不了殃及兒孫便下座。】

「舉僧問茱萸如何是沙門行茱云行即不無有覺即
乖其僧後到洞山舉似問山如何是沙門行山云頭
長三尺頸長二寸。」
【師云或問金明如何是沙門行
即與踏倒。】

「舉百靈和尚一日路次見龐居士乃問昔日南嶽得
力句曾舉向人麼士云曾舉來靈云舉向甚人士以
手自指云龐公靈云直是妙德空生也讚之不及士
卻問靈得力句是誰得知靈便戴笠子而去士云善
為道路靈更不回首徑山杲云這個話端若不是龐
公幾乎錯舉似人雖然百靈輸他龐老一著何故當
時若不得個破笠頭遮卻髑髏有甚面目見他龐公
師云等閒看來彼此暗藏春色仔細揀點大似橘皮
作火魚目當珠驀拈杖顧眾云要知得力句太遠在
舉羅漢桂琛禪師與長慶保福入州見牡丹華幛子
福云好一朵牡丹華慶云莫眼花琛云可惜一朵華。」

【師云三尊宿撥草瞻風則不無若是看華直似不
解何故只為說黃道白金明當時若在拽杖便行。】

「舉古德赴一俗士齋次德問參禪念佛是同是別士
云識得是同不識是別。」
【師別云和尚今日不著便古
德大笑不齋而去師別云山僧今日失利乃拈云當
時此老大似不解作客勞煩主人俗士將成九仞之
山猶欠一簣之土卻被此老一坐直至如今起身不
得簡點將來二俱不了且道全主全賓一句作麼生
兩段不同收歸上科。】

* 代古

「達磨大師因梁武帝問如何是聖諦第一義磨云廓
然無聖帝云對朕者誰磨云不識帝不領悟。」
【代帝
云遠臨不易。】

「趙州因殿上過乃喚侍者者應諾州云好一殿功德
者無對。」
【代云和尚合禮三拜。】

「趙州上東司召文遠遠應諾州云東司上不可與汝
說佛法。」
【代遠便好度一籌子。】

「趙州問座主所習何業云講維摩經州云那個是維
摩祖父座云某甲是州云為甚麼卻為兒孫傅語主
無對。」
【代云家醜不可外揚。】

「趙州見婆子攜籃過州云那裏去婆云偷趙州筍去
州云忽遇趙州時如何婆近前打州一掌。」
【師云
敗也。】
「
雪竇云好掌更下兩掌也無勘處。」
【師云
雪竇只解助強不解扶弱。】

「趙州問僧什麼處來僧云江西來州云趙州著在什
麼處僧無對。」
【代云久嚮和尚。】

「南泉一日牽牛入僧堂內巡堂而轉首座乃向牛背
上三拍泉便休去趙州後將一束草安首座面前座
無對。」
【代云賊過後張弓。】

「趙州與文遠論義云不得占勝占勝者輸餬餅州云
我是一頭驢遠云我是驢胃州云我是驢糞遠云我
是糞中蟲州(云云)。」
【師別遠云某甲輸與和尚看這
老漢通身手眼不得動著餬餅。】

「僧問趙州如何是不錯路州云識心見性是不錯路。」

【師云且道心作麼識性作麼見。】

「雲居送褲與僧僧云自有娘生褲居令人問娘未生
時著個甚麼僧無語。」
【代云卻被和尚看破。】


















* 頌古

「經題􂫩。」

【不是以字不是八無毛大蟲戴雙角鐵眼銅睛失卻
威鎮州普化搖鈴鐸。】

「世尊拈花。」

【末梢拈出禍生芽一笑頭陀自著枷將謂密傳正法
眼靈山若個不知花。】

「黃龍三關。」

【我手何似佛手當下自分妍醜縱饒伎倆十分蝦跳
何嘗出斗。

我腳何似驢腳擬議便遭一踏當人直下知歸趙州
橋是略彴。

人人有個生緣壺中別是一天漁父慣會打鱉農夫
偏解種田。】

「三不是。」

【不是心佛不是物抖搜不下為人徹一陣金風赤骨
涼攜笻卓破莓苔石。】

「興化打克賓。」

【虎解起屍貓能插血正法眼藏瞎驢邊滅。】

「僧問無幻和尚如何是提婆宗幻云一字不著
劃僧云某甲不問這個幻云圓相不著圈。」

【一不著劃圓不圈鐵獅吼過海門前奼女巳歸霄漢
去癡人猶戽夜塘泉。】

「無幻和尚燒火次僧問如何是自性天真佛幻
云與我搬取一束柴僧搬柴了又問幻云這奴
子好惡也不知便打。」

【大富須還長者家天然到處有生涯可憐瞎漢不知
寶錯過栴檀作野柴。】

「牛過窗櫺。」

【邪法靈驗正法難扶牛過窗櫺笑倒子湖。】

「百丈野狐。」

【甜瓜徹蒂甜苦瓠連根苦百丈野狐精泥牛趁石虎。】

「中邑獼猴。」

【佛性垂慈也不妨獼猴內外太郎當若非寂子超方
便開眼明明入鑊湯。】

「古德喫油餈。」

【正賊喫油餈邏贓甘受屈賴有個莊主將謂別奇特。】

「僧問金明如何是虛空髓師便打。」

【突出難辨的拈來信不欺掀翻四大海擊碎五須彌。】

「女子出定。」

【是定非定因邪打正女子瞿曇急急如令。】

「僧問汾陽如何是祖師西來意。」

【青絹扇子足風涼祖意明明絕覆藏覿面全提如不
薦通身難免汗澆湯。】

「趙州過殿。」

【白日閒行殿上過趙州父子轉模糊堂堂一殿好功
德叵耐無端臭氣污。】

「瑞巖喚主人公。」

【獨逞家風老瑞巖自呼自應恣盤桓惺惺將謂無相
識莫被人瞞轉不堪。】

「僧問竹篦話師以水滴桌上云道得鐵丸自易
化道不得滴水也難消僧擬答師云不是不是。」

【背觸俱非驗作家鐵丸滴水又添沙明州城裏憨布
袋卻笑佳人弄木蛇。】

「馬祖三十年不少鹽醬。」

【綱宗一振闢尋常倒握龍泉魔膽喪鹽醬從來不曾
少鷓鴣啼處百花香。】

「德山托缽。」

【托缽回庵話不堪巖頭密啟更無端末後句會還難
拋出當陽仔細看。】

「乾矢橛。」

【稽首雲門。乾矢撅。虛空逼塞幾人知。擬將淨穢分臧
否。赫赫皇天定有私。】

「臨濟再參黃檗。」

【黃檗付禪板。臨濟將火燒。國清才子貴。家富小兒嬌。】

「僧至曹溪問守衣缽侍者。此是大庾嶺頭。提不
起底麼。者云。是。僧云。為甚在上座手裏。者無對。
師代云。逢人切莫錯舉。」

【畫堂雲靜日遲遲。簾動風微山影移。識得曹溪路無
別。逢人切莫亂針錐。】











* 行實

主峰上座設普茶。同頭首執事等。請師行實。師因病。
不允眾。復致懇。師乃云。夫。出家者當正因出家正因
行腳。如是庶不負父母生我身。師友成我志耳。余乃
嘉興人姓張。父號舜甫。母賀氏好善放生。夢睹日輪
乃妊。余生於萬曆壬子十月初九日辰時也。自幼不
樂兒嬉。唯喜近佛僧。外祖賀銘菴公無嗣繼。余六歲
習學至十七。訓詁為業。常持大悲咒。志慕出家。一日
過街坊。聞婦人語。脩行出俗事。余即感歎。我為丈夫
漢反不若女流之志耶。遂書偈辭親棄室。遍訪諸善。
知識。看個父母未生前本來面目。話二十三歲。參本
師鴛湖老人於桐月庵。即蒙垂誨。余不覺汗下。復求
開示。即欲追隨老人入閩。因事乃止住。吳門禪院讀
楞嚴半載。無有入處。一日聞室人病故。則欣然曰。我
事成矣。尋回桐月。遂禮老人之系。萬如和尚剃染。命
掌庫事理務。之暇刻究本參。略有少怠即自責云。出
家所圖何事耶。便廢寢食。危坐數炷香亦不覺。尚見
云。常住事不顧。如深山裏土地作麼。便打。如是提挈。
轉增疑悶。自恨福薄障深。痛發苦志。嘗私立七日限
討個下落處。斷不肯向故紙上卜度。拾人涕唾及莽
鹵。承當日夕。唯是一個話頭默默提撕。常被動靜二
境打做兩橛。戊寅歲禮密雲大師。奮志請益。重蒙賜
棒未決疑情。後因庵中脩造勞極。足患水毒。三月不
起。彼時盡把從前識見一齊放下。如未斷氣死人一
般。一日侵晨。忽聞匠斧斫大木聲。有省直似網羅中
跳出。乃述偈云。父母未生前佛祖也難宣。木馬追風
急。泥牛吸海乾。呈尚。尚頷之。一夕。侍次尚問。如何是
你庫頭事。余云。絲毫不錯。尚云。你問我。余云。如何是
庫頭事。尚云。件件分明。余遂頌云。絲毫不錯。件件分
明。兩個八兩元是一觔。一日。余看雪次寒劇問眾云。
寒則普天寒。為甚面目不懼冷。眾下語無愜者。余自
代云。秪是蓋覆他不得。尚聞之。即命侍者請入方丈
云。你何不問我。余即理問。尚云。我只要他出氣。余亦
頌云。蓋覆他不得。只要他出氣鵓鳩樹上啼。意在麻
畬裏。辛巳開堂。余掌書記期畢。隨至建寧。尚入普明
設齋請老人陞座。旋至曹山料理院事。聞老人過福
州天寧。余即謝事奔候叩問起居。老人云。不須更問
山中事。觀著容顏便得知。余便禮拜老人。命坐理人
事留歇足。旬日忽得黃海道書。復回曹山時值酷暑。
患痢幾絕得祖山福生二禪師湯藥。幸存殘喘。未幾
即辭尚。擬歸禾省親。結茆養病時。一初法弟同過建
寧。入普明禮別老人。復蒙留住一日。命余入室纔跨
門。老人云。是甚麼。余擬答。老人震威一喝。余即契悟。
遂掩耳而出。一日老人欠安。命余衡石一初三弟兄
茶次。老人云。汝字覺先喚甚麼作先。余云。且喜今日
得自在。老人云。如何是覺後。余云。請和尚尊重。老人
云。你還分得先後麼。余良久老人便喝。余云。某甲只
管喫茶。老人云。如何是喫茶底事。余云。柿棗腐乾都
在這裏。老人云。你作麼生。余云。卻被某甲一口食盡。
老人云。滋味如何。余云。甜者是甜。鹹者是鹹。老人云。
未在更道。余云。某甲謝茶。便禮拜老人。深喜一日。老
人索余二人末梢頌。余云。絕後再甦事。縱橫殺活時。
聖凡俱罔錯。獨許老胡知。呈老人閱畢。二人擬出。老
人云。兩個瞎驢向甚麼處去。余彈指一下便出。又一
日。老人集眾乃舉拂子云。世尊拈一枝花。老僧舉一
枝拂。且道是同是別。余出禮三拜歸位。老人云。這瞎
驢遂擲下。即將從上源流衣拂并書法偈云。沿流一
段事。竟無頭與尾。付與獅子兒。哮吼滿大地。授余。余
見老人為法諄諄種種囑付。義不可辭。再拜而受。年
三十一歲也。一初法弟一時隨付。時雲峰法兄主寺。
不幸老人逾月謝世。理後事至癸未春抵武林。謁。石
雨和尚於寶壽具人事。石作佯狂勢。余即近前呈書
云。師兄有書請和尚鑒。石云。是誰。余云。某甲。石云。面
目如何。余與一掌。石舉書云。個是甚麼。余拂具便出。
少頃。石復請茶。余入作禮。石云。元來是鴛湖和尚法
嗣。余云。適來曾相觸。石乃大笑揖坐。余敘事請老人
語錄序。遂歸嘉興。尋老人受業地。於興善寺承馥。師
堅留度夏。復得白生法屬。慇懃款於靜室。是秋舊疾
復作。奈有徑山觀音殿朗玄主人等。致書恭請為眾
結制。余不能卻。負病強赴入山。掃無幻祖塔。一日過。
雪嶠大師千指庵坐次。余云。大師庵前好山水。嶠云。
老僧終日看。余云。東坡池上石崚崚。嶠乃命茶敘先
老人同住。話又一日。嶠他出還山。有僧問。嶠云。獅子
出窟即不問到家一句。是如何。嶠便罵打出。其僧復
問余。余云。打水與老僧洗腳。僧禮謝。余亦打出。明春
解制遂赴餘杭之廣福寺住。靜一載是冬。馥師主東
塔院事。請余首眾期畢。掩關堂左編次普明語錄。乙
酉春。聞國變。即啟關復至興善靜室。避居至冬。應鍾
溪太平庵請。及祇園寺共住兩載。丁亥秋至禾城掃
無趣祖塔於敬畏庵。日明耆舊并諸法屬。延憩數月。
乃受武康天池山請住。未久山寇復起。遂辭歸禾。受
諸護法紳衿闔山耆舊請住。金明是戊子仲夏也。復
承諸檀信竭力護持。致得城市山林之況。不覺住此
廿有年矣。院雖淡薄。喜有衲子相聚。以不負先老人
所囑為幸。前歲有禪者索余說。行腳數次矣。余自念
無補法門。不欲露布醜拙。今值病中。汝等三復致請。
余不得辭。略述始末。以塞眾望。伏唯珍重。眾禮謝。

介菴進禪師語錄卷六
住秀州三塔景德禪寺嗣法門人圓法編

* 機緣

師舉臨濟大師云。有一無位真人常在汝等面門出
入。未證據者。看看眾無對。師顧遠。門禪師云。如何是
無位真人。遠一喝。師云。畢竟是何面目。遠以袖掩師
口。師云。別道。遠云。鼻孔依然向下垂。師云。三世諸佛
為甚麼不知有。遠云。相逢盡道休官去。師云。狸奴白
牯為甚麼卻知有。遠云。林下何曾見一人。師對傍僧
云。汝何不看他下語。

僧問大事未明乞師指示。師云。與我過竹篦來。僧便
呈。師接得便打。僧云。為甚打某甲。師云。汝這般逐塊
漢。不打更待何時。又打。

素弘參師云。汝還識我麼。弘云。識即不無。爭奈落二
落三了也。師便打。弘禮拜。

一晚師指琉璃問素弘。經云。如淨琉璃內外明徹。為
甚有時明。有時暗。弘云。一任和尚分別。師云。分別且
置。畢竟作麼生。弘云。打破琉璃來向和尚道。師云。破
時又如何。弘頓足三下。師云。正好喫棒。便歸方丈。

牧山參纔禮拜。師便打。山便喝。師云。更喝喝看。山云。
好個話端。師云。且坐喫茶。

師與牧山茶次。有兩居士在坐。師顧士云咬咬菱角。
士罔措。師將菱拗作兩橛分士。山云。作家宗師。師云。
難瞞衲子。山云。兩重公案。師便打。山擲下菱角。師云。
山僧罪過。山便出。

師一日問眾。我身體不安。汝等還安也。未素穎答云。
老老大大作這個語話。師頷之。

僧參作虎聲。師作怕勢。僧擬議。師云。這掠虛漢直打
出。

茶次。師問天真茶味如何。真無對。師問天巖云。你作。
麼生。巖遂潑茶。師云。未在。巖遂出。

師問。古璧你一向在諸方。參得底與我拋卻東洋大
海裏去。舉拂子云。向這裏道將一句來。古云。某甲禮
拜和尚。師打一拂云。更道。古便禮拜。師亦打。

羅子先居士參。不是物話。師問。今日事如何。士云。十
方三世秪是這個喚作一物便落窠臼。師云。如何是
你不落窠臼底。士佇思。師云。纔涉思惟。千里萬里。便
打一如意。

師問。如何是探竿影草。一僧云。情知和尚出某甲手
腳不得。師謂僧云。是你答底。那僧云。是。師云。卻是你
出我手腳不得。

師一晚論一喝不作一喝用。僧云。和尚曾有語麼。師
云。有。僧遂問。師便打。僧擬答。師云。當時有人與麼問。
直打折一條拄杖子。僧云。說甚麼當時語未了。師又
打。

元旦東巖問。堯風蕩蕩。舜日熙熙。新年頭佛法。請師
祝聖。師舉如意云。萬歲萬歲。巖云。恁麼則一人有慶。
兆民賴之。師云。亙古亙今。巖云。還許學人讚歎也無。
師云。試亂統看。巖便禮拜。師云。今日且放過。

既白參。師以杖畫地云。向這裏道一句看。白拂坐具。
云。道個甚麼。師便打。白喝。師云。胡喝亂喝。白云。還喚
作喝得麼。師亦打。白禮拜。

履坦參師云。道得也一棒。道不得也一棒。意作麼生。
坦云。自遠趨風。合施三拜。師便打。坦云。今日始遇作
家。師又打。坦云。和尚得與麼老婆心切。師云。你那裏
見得。坦喝。師亦打。

師舉趙州勘婆話問。疏我那裏是他勘破處。我云。瞞
和尚不得。師云。勘破了也。我擬議。師便打。

師問祖印。清風拂翠竹。白日印青天。且道是何意旨。
印云。秋來分外涼。師哂之。

一日既白呈頌次。師云。那一則頌也未。白云。早巳頌
過了也。師云。何不呈似老僧看。白展兩手師便打。

天蔭參師云。那裏來。蔭云。吳江。師云。這樣大水爭得
到這裏。蔭云。無毛鷂子潑天飛。師云。昨日雨。今日晴
又作麼生。蔭云。和尚不得分身兩處看。師便打。蔭便
喝。師又打。

師為亡僧舉火回。僧問。亡僧遷化向甚麼處去。師云。
貓。僧擬議。師劈面掌出。

僧參師云。那裏住。僧云。普賢寺。師云。曾見普賢麼。僧
無對。復問。洞山麻三觔意旨如何。師云。我適上山來。
走得氣急。歇歇向汝道。僧茫然。師云。去。

一僧求開示進堂。師云。你做什麼來。僧云。巡山。師云。
昨夜賊來偷竹子去。你還知麼。僧罔措。師云。你且去
巡山。

僧問。如何是學人親切處。師云。一棒兩條痕。

僧問。如何是祖師西來意。師云。金風吹秀水。桐葉落
莓苔。

居士問。盡大地是刀鎗。不動干戈如何得勝。師云。山
僧從來不眼花。

陸君重文學問。經云受持四句偈等。不知那四句是。
師提起數珠云。向這裏會取。士禮謝。師示偈云。瞿曇
宣妙偈。不屬前後句。當機覿面提。我無隱乎爾。

高峰僧參師云。你是高峰那。僧云。是。師云。既是高峰。
為甚在我腳下。僧無語。師便打。

主峰參師問。那裏來。峰云。江北。師卓拄杖云。還識得
這個麼。峰云。瞞某甲不得。師便打。峰禮拜。師云。納敗
不少。

主峰入室。師豎起拂子。峰便喝。師云。從上佛祖盡向
這裏流出。你還見麼。峰云。這夥老古錐又恁麼去也。
師云。你甚處見得。峰又喝。便禮拜。師云。三十棒。一棒。
也少不得。遂擲下。

師與曹司農看山翁錄中　　上問。參禪悟後人。還
有喜怒哀樂也無。山云。逆之則怒。順之則歡。師云。金
明則不然。曹云。和尚如何。師云。但對道不是喜怒哀
樂。曹大悅。

禹公參師云。那裏來。禹云。棲雲。師便打。禹禮拜。師亦
打。茶次。語及參禪。師云。我這裏無禪與你參。禹云。恁
麼則孤負學人來也。師云。原來是個禪客。禹云。和尚
(不得)壓良為賤。師云。識甚好惡。

僧問承聞和尚。有四破如何是破破。師云。卸甲倒戈
全體現。如何是不破破。師云。阿旁獄卒悉皈降。如何
是破不破。師云。王令巳行天下遍。如何是不破不破。
師云。將軍塞外絕煙塵。僧禮謝師便打。

師問眾云。昔年我在興善時。聞殿上賊偷靈聖去。曾
有一問。既是靈聖。因甚被賊偷卻。眾無下語。今日汝
等著語看。主峰云。也是抱贓叫屈。師頷之。

居士問。供養百千諸佛。不如供養一個無心道人。既
是無心。為甚受人供養。師展兩手示之。

又問。猝風暴雨中路相逢。如何躲避。師云。看腳下。

陸元度居士參師云。南老人錄請得來麼。士云。在。師。
云。在那裏。士展兩手云。請和尚看。師云。且待來日。

僧問。昔有一鬼障佛光明。失其兩眼。只如打破琉璃
又作麼生。師云。遍十八。

僧問。經云。毀謗三寶應墮惡道。即如打僧還有罪過
否。師云。不罪過。僧云。為甚麼不罪過。師云。得人一牛
還人一馬。有甚麼罪過。

師同蔡子穀居士。閱雪嶠和尚初參龍池幻老人機
緣幻豎一指云。會麼。雪云。這個喚作甚麼。幻微笑。次
年又參。穿草鞋直上方丈。幻云。你草鞋猶未脫也。雪
云。何處見草鞋來。幻又微笑。師對居士云。你看他兩
處微笑是何意旨。士看畢。復問云。還是肯他不肯他。
師云。但看即得。士云。一點水墨兩處成龍。師亦微笑。

師問田道耕居士云。田中事作麼生。士云。荒蕪久矣。
師云。將何納稅。士云。也要和尚出隻手。師云。何苦殃
及。士便禮拜。師示偈云。良田本得不多爭。道眼分明
豈斷耕。且喜秋成家業穩。法門零落賴扶撐。

師經行。次立住問眾云。龐公倒身。靈照相救。趙州抱
柱。南泉出手。金明也不倒身。也不抱柱。汝等作麼生
相救。眾下語不契。師云。蒼天。便歸方丈。

侍僧云。當時無趣無幻二老人。常在范蠡湖頭。步月。
有機語載在錄中。師云。我未住金明時。石雨和尚在
敬畏庵上堂。僧問。如何是無趣塔中事。石云。金明寺
前看取後。石遷化。我住金明這段因緣。為是神通法
爾。為復別有奇緣。侍僧無對。令眾下語。一云。難逃業
債。一云。月沉湖底靜。千古逼人寒。一云。溪深杓柄長。
一云。龍騰雲起。虎嘯風生。師云。有甚交涉。眾請師代
語云。不因同道者。埋沒老天封。

師揀藥次。一僧呈偈。師接搓作團問云。且道是病。是
藥。僧云。是病。師便打。復喚一僧云。你道是病。是藥。僧
云。是藥。師亦打。汪居士云。藥病總不是。師亦打。

師與王言遠方伯茶次。談及法門事。乃云。近見得道
者易莫非菩薩否。師云。居士你豈不是菩薩。只恐不
自信耳。士點首。

僧問。如何能由境滅。師云。闍黎。進云。如何境逐能沉。
師云。還見老僧麼。進云。如何境由能境。師云。此間無
老僧。目前無闍黎。進云。如何能由境能。師云。目前無
闍黎。此間無老僧。

師垂語云。數珠顆顆圓活。為甚被一線穿卻。勇云。知
恩報恩。師云。那裏是知恩處。勇云。船外風聲。師云。沒
交涉。真化云。全承渠力。師便打。

僧問。諸方要出頭。和尚為甚不肯。師云。任他浩浩地。
我觀大清國裏沒有個出頭底。僧云。如何是出頭底。
師云。石敢當。

僧舉古德月落後相見話。師云。月落後作麼相見。眾
下語不恰。自代云。三十年後。要舉此話也難得。

一日行者著境師以杖擊之。者聞鬼神相喚云。和尚
來也。我們去。行者方脫。師垂語云。若道無鬼神。為甚
他與麼道。若道有鬼神。他為甚懼老僧。眾下語師代
云。金明今日失利。

師問。何花為尊貴。眾無對。師示偈云。不屬陰陽造化
功。劫前開出少人逢。若知問處真消息。一朵優曇火
裏紅。別傳答云。天然尊貴絕施功。睫上分明處處逢。
若可拈將來舉似。依然瞽者睹青紅。呈師。師云。如子
所見。以何為證別。即禮拜。師便打。別云。請和尚歸方
丈。師乃休。

師問別傳如何是出頭一句。別云。天上天下。師云。猶
未出頭在。別便喝。師云。好一喝。別默然。師云。你問我。
別如前問。師云。去取水與老僧。別禮謝。

曹秋嶽居士看師法語次。師云。連日被眾居士相逼。
今日又塞責一上。士云。正是和尚老婆心切。師云。又
被你居士看破。

曇維那入室。師舉臨濟大師。橫也打。豎也打如何意
旨。曇云。徹骨徹髓。師云。子如何免得。曇云。某甲知恩
有分。師云。如何是你知恩處。曇便掌。師云。你亦捋虎
鬚那。曇便禮拜。師云。只如人問你。獅子窟中事你作
麼生。曇便喝。師云。還別有麼。曇云。有請和尚問。師云。
老僧問過了。曇云。某甲亦答過和尚了也。便出。

僧請問工夫。師云。你會喫飯否。僧云。飯會喫。師云。將
甚麼喫。僧云。將口喫。師云。口不自動如何會喫。僧云。
將心喫。師云。心無形相作麼生喫。僧無對。

懶若參纔入門。師云。看檻若呈坐具。師便喝。若亦喝。
師云。更下一喝看。若云。又要某甲再道那。師打云。也
少這棒不得。若禮拜云。謝和尚證明。師亦打。

曇維那舉女子出定公案。師云。文殊。罔明。出得出不
得。且止你喚什麼作定。那云。今日不說。師云。為甚麼。
那云。明日向和尚道。師云。子見如是巳。喫我三十棒
了也。那便禮拜。

項別駕參問。涅槃心易曉。差別智難明。請問和尚如
何差別智。師云。差別且置。涅槃心在什麼處。士云。弟
子只是說不出。師云。這便是差別了也。

性侍者參禮。師與一掌。性云。和尚可聞雷麼。師又掌。
性禮拜。師云。可惜兩掌。性一喝。師云。好一喝。性擬答。
師與一喝。性禮拜。師便打。

僧問四大分離法。性在何處。師云。水漲船高。

三僧參禮。師便打。一僧喝。師云。不是那一個。看打左
僧。左云。這老漢漏逗不少。師又打右。僧云。放過則不
可。右僧云。今日只得口啞。師云。且參堂去。

頂居士參三不是話。一日呈解。師盡情掃闢乃云。此
事不從人得。士問云。師從何得。師舉茶杯。士佇思。師
云。你作麼生。士舉拳。師正色云。死了。燒了在甚麼處。
士無對。師震威一喝。士驀然。禮拜。師以如意打云。見
何道理。便禮拜。士云。道過了也。師云。今好留心。

除夕。徐敬可。朱晉臣二居士參師。敬可問。年三十夜
到來時如何。師云。窮。士云。新年佛法作麼生。師云。明
日向你道。士云。除卻新舊。正當恁麼時如何。師喚小
童云。打茶與居士喫。

黃道婆避大兵歸。參師云。你避在何處。婆云。避在和
尚處。師云。因甚我不見。婆云。若見依前眼裏又添沙。
師云。若見則不避在和尚處。

師一夕與隱崧孫樹下經行次問。馬祖三十年不少。
鹽醬意旨如何。隱云。問他作麼。師云。也須知始得。隱
云。老和尚又如何。師云。古木交加。一天風月。

師與祖巖論及宗門中事。巖云。若論平實。一路猶可
商量。陟險一機。人難措置。師云。正好下語。巖云。須是
和尚始得。師云。杜撰禪和。巖云。且放過和尚。師云。亂
統。巖禮拜云。真豐罪過。師云。卻是我放過你。

師問田頭云。你在家種田。出家種田。若道同原是俗
人。若道別。為甚在家六科。出家亦六科。田頭罔然。

師翫月云。汝等看。月在樹裏。樹在月裏。一僧云。秪在
目前。師云。你參學多年俗氣也不除。

師遊何山前有獅象。兩山即垂語云。獅子迴旋。象王
奮迅。此名何山。復是何物。古首座云。瞞和尚不得。素
維那云。綠陰深處囀黃鸝。別書記云。行人更在青山
外。師問斐公云。你聻。斐云。兩眼對兩眼。師云。何不道
獨坐大雄峰。斐云。有和尚在這裏。師云。墮也墮也。斐
云。讓老漢一頭地。師擊禪床三下。斐云。又上一層霜。
師云。大好山水。

師問一士云。既是宜興貨。為甚麼在你店裏。士無對。
師代云。和尚莫搶奪行市。

曹方伯赴任廣東過。別師送至門。伯云。乞和尚行道。
法師驟步云。至此以代遠送耳。遂歸方丈。

師問。哂菴興化受臨濟付後。復向三聖大覺。為復顯
揚家醜。為復別有商量。菴云。和尚是何心行。師云。正
要你疑著。菴云。疑著則錯。師云。如何是不錯底。菴轉
身便禮拜。師打一拂子。

師問。竹菴殃崛產難因緣。你作麼生。菴作呱呱聲。師
云。是男是女。菴珍重作禮。師便打。

師問。竹菴女子出定。文殊乃七佛之師。因甚出不得。
罔明初地菩薩因甚卻出得。菴云。文殊用盡腕力。錯
用牛刀。罔明因風吹火。迥出乾坤。總是一狀領過。師
云。秪如老僧常在定。子作麼生。出菴遂高聲云。和尚。
師良久云。汝道老僧出不出。菴便捧壺作斟茶勢。師
大笑。

桐邑陸大勝居士舉世祖問。木陳和尚云。如何是孔
顏樂處。答云。一個閒人天地間。又問。玉林和尚答云。
憂心悄悄。此二語和尚以為何如。師云。金明又不然。
陸云。乞為垂示。師云。我與居士且喫茶。陸大悅。

師問。佛音。螞蟻負一座須彌山。遶四大部洲轉。汝還
信得及否。音云。信。師云。作麼生。音便扣桌一下。師云。
亂道。

可度參師。舉如意云。道道看。度云。道什麼。師云。當知
受用不盡。度云。知恩報恩。師云。作麼生。度抽具便出。
師到三塔方丈問主峰長老云。這是什麼像。主云。送
子觀音。祈求必應。師云。與人祈。何不自求一個。主云。
求底不是子。師云。恁麼更須著力。

師一日看花問。潤生。花紅耶。眼紅耶。心紅耶。生微笑
便歸堂。師示以偈曰。花不自紅。心眼非憐兒。擲下釣
鼇磯。雖然微笑歸堂去。也是如蟲禦木機。更下語看。
生云。再犯不容。師云。亂道。

衡山參纔展具。師便打。山喝。師云。是何意旨。山擬答。
師又打。山又喝。師復打云。且道是賞。是罰。山禮拜。師
亦打。

山鐸在維那一日入室次。師曰。不是心。不是佛。不是
物。是個甚麼。在云。露。師曰。昨日有人恁麼道。三十棒
趁出了也。在云。要打便打。說甚昨日。隨聲便掌。師約
住曰。者瞎驢亂作那。在云。賺吾來也。師曰。且莫亂統。
今日事作麼生。在震威一喝。師拈拄杖。在便出。

在維那次早復入方丈作禮。師曰。昨日公案未圓。子
試圓看。在打露柱一掌云。癡樁樁地作麼。師曰。怎奈
目前何。在云。者一掌合是某甲喫。師便喝。在亦喝。師。
曰。三喝四喝後又作麼生。在連喝兩喝。師曰。識此一
喝。恩大難酬。在珍重禮三拜。師遂出源流法偈付之。
辛亥秋。逾祖覺公參人事畢。師曰。諸方參得底。拈向
一邊。道得也打。道不得也打。覺便喝。師云。除卻者喝
更道看。覺云。特來親近和尚。師以拂打云。是賞。是罰。
覺便禮拜。師又打。覺豁然大悟云。將此身心奉塵剎。
師度拂子與覺。覺隨接打傍僧一下云。是則名為報
佛恩。師云。子當珍重。

師與銓部文鐙岩居士茶次云。及東岩山鐸二子在
廬山話。師云。昔有貴鄉黃海岸。令嗣來貧道病中失
晤。士云。黃老師無嗣。師云。今日幸晤。士云。斷橋老人
在何處。師便揮扇一下。士乃俛首。師云。請茶。

南庵主看臺幃。師云。你被紅綠換了眼睛。主云。換他
不得。師云。如何換他不得。主豎拳。師云。你問來。主問。
和尚如何。師云。紅紅綠綠。主點首。師云。紅紅綠綠你
如何會。主云。臺子四隻腳。師乃休。

許無聲文學請師開示。師云。曾看語錄否。士云。曾看
臨濟在黃檗喫棒公案。弟子領會得。師云。你作麼生
會。士云。待和尚棒便會。師云。與麼則落七落八鈍置
了也。士佇思。師云。我有三十棒。你未入門早巳喫我。
也還知麼。士罔然。師云。你但參取這棒去。少頃。士禮
拜云。真馨不待和尚棒。師云。你喚什麼作棒。便打。士
踴躍而退。








* 問答

** 僧持興福牧雲和尚十問(乞師代語)

問。雪子落紛紛。因甚變成雨。師云。漏逗不少。

問。河路既通楓橋。船因甚不到。師云。利動君子。

問。久旱逢甘雨。物情皆喜。為甚麼石敢當。只是不點
頭。師云。作家。作家。

問。昨日雨。今日晴。覆盆之隙尚可容光。庭前竹子心
裏日月。如何炤臨。師云。一莖。兩莖。斜三莖。四莖曲。

問。路逢劍客須呈劍。不是詩人莫獻詩。且道函人與
矢人相見要得投分。呈個甚麼即得。師云。用呈作。
麼。

問。相看兩不厭。只有敬亭山。且道敬亭山具甚麼眼。
師云。清風匝地。

問。一錢為本。萬錢為利。早晚時價不同。因甚滯貨不
脫。師云。阿誰識得伊。

問。炙背可以獻天子。大好笑事因甚載留典籍。師
云。今古罕聞。

問。色斯舉矣。翔而後集。因甚山梁雉鳥撞入網中。
師云。達者方知。

問。既是村僧理合隨緣。因甚只想山中。師云。今日
失利。

** 答鐵輪法孫監院大慈庵八問

問。歇心堂七穿八穴。為甚卻向桃花塢裏卓錫。師
云。不是苦心人不知。

問。慈行樹拄地撐天。因甚含元殿蓋覆不得。師云。
汝不枉為我孫。

問。百步溪魚行水濁。鳥飛毛落未審亮。座主即今甚
處安居。師云。切忌妄通消息。

問。掛笠軒目視雲霄。毘廬師。法身主拋向爛草堆頭。
阿誰著眼。師云。待虛空撲地卻向汝道。

問。示耕室個個披蓑頂笠。露地牛全無巴鼻。為是溈
山舊例。百丈繩規。師云。三十年後有人悟去在。

問。大慈院釣風弄月。打水魚驚。還是為人句別有道
理。師云。莫謗老僧。

問。勝山居竹影。穿窗蘆花透室。畢竟為祥為瑞。師
云。汝廬山到此一千八百里。腳下猶帶泥水在。

問。廿泉池世所罕。逢大慈近日朝烹暮煮。為甚無人
飲著。師云。老僧許伊具眼。

** 答僧問十智同真

僧問。如何是汾陽十智同真。師彈指一下云。會麼。僧
云。不會。師云。逐一問來。

問。如何是一同一質。師云。軟如綿。硬似鐵。

問二。同大事。師云。飢時飯。倦則眠。

問三。總同參。師云。魚龍蝦蜆。

問四。同真智。師云。貓兒偏解捕鼠。

問五。同遍普。師云。總跳不出。

問六。同具足。師云。阿誰欠少。

問七。同得失。師云。衣破露出肘。

問八。同生殺。師云。倚天長劍逼人寒。

問九。同音吼。師云。驢鳴犬吠。

問十。同得入。師云。看腳下。

問。甚麼人同得入。師云。突出難辯。

問。與誰同音吼。師云。一掌一握血。

問。作麼生同生殺。師云。賞罰分明。

問。甚麼物同得失。師云。拋出大家看。

問。阿那個同具足。師云。眼裏無筋一世貧。

問。是甚麼同遍普。師云。空裏念摩訶。

問。何人同真智。師云。無孔鐵鎚。

問。孰與總同參。師云。清風拂白月。

問。那個同大事。師云。啣鐵負鞍。

問。何物同一質。師云。漆桶不快。

** 答龍岩問六刮

問。如何是就毛刮塵。師云。你問我答。

問。如何是就皮刮毛。師云。忠言逆耳。

問。如何是就肉刮皮。師云。賴知痛癢。

問。如何是就骨刮肉。師云。直教他死不得活不得。

問。如何是就髓刮骨。師云。墮也墮也。

問。秪如髓又如何刮。師云。待剎竿倒卻。即向汝道
全豁。問。臨濟大師云。第一句薦得可與佛祖為師。如
何是第一句。師云。千聖莫測。云。第二句薦得可與人。
天為師。如何是第二句。師云。突出難辨。云。第三句薦
得自救不了。如何是第三句。師云。有問有答。云。三句
巳蒙師指示。最上宗乘事若何。師云。徹骨徹髓。云。即
今。堂奧中事又作麼生。師云。終不向你道。云。臨行一
句有何分付。師便打。全一喝。師云。再喝喝看。全禮拜。
師云。禮拜始得。

師云。落葉知秋晚。逢煙見火遲。歸鴉鳴古木。幾度好
風吹。有應時底。不妨道將一句來。梵為云不道。不道。
師云。為甚不道。梵云。只為公案現成。師云。現成在何
處。梵便喝。師便打。

* 垂問

** 即事十二問

秀州古寺莫不南面。且道金明為甚獨背卻。

人皆曰。富若陶朱。及乎到此。為甚赤骨𩪸地。

檇李亭覿面相呈。為甚往來寺前不見。

一擊忘所知。更不假脩持。且道他香嚴悟個甚麼。

盡法界是個阿字圖。為甚有入與不入。

天封室。貴在藏鋒密用。為甚相逢便劈面一錐。使人
無迴避處。

古云。范蠡湖有龍出現。今此潭深水清。為是浪得其。
名。為復風雷乘便。

獅子窟中應無異獸。因甚有此狗子。

范蠡大夫越國臣子。為甚卻居吳地。

遍地葛藤如許得。何神通不被絆倒。

百城環繞。川流不息。千佛閣坐斷要津。且道各逞神
通。為復別有道理。

一條白鍊掛在山門。見與不見總被穿卻。如何免得
此過。

** 祈雨垂問

各處人人妄想。為甚祈不得雨。自代云。正好疑著。
一處不妄想。為甚卻自得雨。自代云。秪是少他不
得。

天道至公無私。為甚有得。有不得。自代云。蒼天蒼
天。

師垂問老僧。要塑一尊祖師像。且道祖師法身高多
少。自代云。請和尚度取。又云。恰好。

即事垂語。雪月爭明。梅花大笑。為甚麼卻被露柱不
肯。自代云。不經一事。不長一智。

垂語。好肉生瘡不為分外。因甚要割而治之。自代云。
貴圖天下太平。

師喜隨眾務。一日侍僧勸止。師即垂語云。百丈一日
不作。一日不食。為復無人代作。為復為人榜樣。眾下
語不恰。乞師代語。師云。慚愧。

師垂語。人人有個鼻孔。為甚不知香臭。一僧出。禮拜。
師便打。

臘八日。陳渭如居士送善財來。師問天。隨云。今日善
財入門。你作麼生。隨云。正是好消息。師云。好在什麼
處。隨云。在這裡。師云。親切道一句看。隨云。穿衣喫飯。
便禮拜。師打。

介菴進禪師語錄卷七
門人永修真凈真琦性嚴等編

* 佛祖贊

** 釋迦文佛

萬德洪名不必論。普天匝地盡埋根。老漢意孰知恩。
蠱毒之家水莫吞。

** 彌勒菩薩

灰頭土面笑咍咍。布袋橫拖要打開。衣破襤殘渾不
顧。獃獃只等個人來。

** 觀音菩薩

古釋迦不前。新彌勒不後。惟有這老婆。卻是較些子。
湧渤海波濤於桑隴之中。坐洛伽山巖於隱川之上。
垂頭接引。側耳思惟。無字經置之高閣。破沙瓶且得
施為。只是不合賺他。善男子傾心合掌。善女人露膽
獻珠。驚起紅嘴白鸚哥。或翔。或集。無有定期。咄。好與
三十拄杖。時有傍僧云。忽有人出道。這個老和尚。予
即向他道只一杯茶。少你不得。併書以供養。

又(若愚法孫請)

放下蒲團。兀地打坐。賣盡風流。淨瓶插竹。這些心事
許誰知。幾片白雲又飛過。

又(身雲法孫請)

輪珠蒲坐淨瓶楊柳。示拯沉溺方木圓竇。且道是天
竺觀音。為是普陀大士。咄。蝦跳不出斗。

又(陸元度請)

亂艸堆頭揭開肝膽。清泉盞上橫放楊枝。試問元度
居士。是何意旨。道道。

** 關中觀音

老漢之慈悲非心所測。非口所宣。予又烏能贊之哉。
但不違我願。成就我志。恩莫能酬。且道伊在關中作
甚麼。一張木几一爐香。獨坐蒲團竟日閒。

** 出海觀音(復禪人請)

聞性既滅。音性亦空。能所雙泯。唯顯其中。隨類應機。
罔不圓通。咦。洪濤說法。何人委。又使鶯啼到綠叢。

** 飛來大士(周摩雲請)

大士慈悲。豈唯巖竇。童子鶯篁。卻成漏逗。笑殺傍觀
門外走。

** 初祖達摩

見貴則價重。娑婆遇賤。即分文不值。驀頭撞到范蠡
湖。聲聲唱出無平仄。有平仄。剛對君王道不識。咄。

又

九年面壁。弄巧成拙。當時不遇神光。看他坐到驢年
也。轉身不得。若是忤逆兒孫。一拳打倒這老賊。

又

隻履西歸。忒煞之遶。叵耐宋雲。漏逗不了。蔥嶺風高
月皎皎。

** 天封佛慈禪師

橫拈楖栗。繼起圜悟綱宗。倒用鉗錘。直接祖照弘範。
開創嘉禾。范蠡湖上放蜂採蜜。大坐華頂。天封寺裏
打鳳羅龍。及乎五百載。深藏忽爾。一旦時揭露。冤無
頭。面目既彰。債有主。遺蹤莫睹。咄。道是佛慈。老漢之
風規。卻成千古鈍置之漏逗。

** 無趣老人

三笑耳聾。雞鳴眼突。頭長如泰山之頂。迥乎莫攬鬚
眉。若凍嚴之雪凜乎。難窺范蠡湖。打草驚蛇。敬畏庵
開門放賊。且道阿誰無趣古佛。

又

鼓翅雞鳴起。野翁於福城院中。驚蛇打草。接車溪於
范蠡湖上。斷佛祖之命根。以吹毛瞎人天之眼目作
榜樣。而今。高揭金明寺裏。一任腳下兒孫拾乾屎。當
栴檀為供養。

** 題祖幀圖(三塔主峰長老請)

梅雨初收。晴川歷歷。一片清風。迥絕塵跡。主峰。主峰。
何得無事生事。特特請我祖孫父子作麼。今既到此。
你且燒香供養我。為問候。趣祖默然。幻祖云。我今日
事煩。南祖云。我今日勞倦。鴛師翁云。今日不著便。我
乃大笑云。一個頭若玉巖。作大獅吼。眾獸腦裂。外揚
家醜。一個眉清目秀。與賊布梯。破家蕩產。冷煖自知。
一個面如滿月。慣賣死貓。昨日賺錢。今朝失利。一個
骨瘦如柴。拈隻折箸撐天拄地。更有一個無面目漢。
敲骨打髓。討甚麼碗。汝住龍淵巳數年也。行難行事。
將此破家私。乾屎撅。麻三觔。一時漏洩。不獨令人瞻
仰。取足輝映于四方矣。設若有個忤逆兒孫到來。又
作麼生。切切。








** 無幻和尚

擊碎驪龍珠。翻轉祖翁田地。跳出猛虎穴。收得原本
契書。裂破面皮。煆佛祖於雙徑。橫拖泥水。定棋局於
車溪。這個老和尚從來不識伊。顧左右云。還有識得
者麼。道道。

又

雙徑峰頭拾得契書。鴛鴦湖畔翻轉田地。打開棋局
滿盤不容。搶行奪市。爭奈一著落在金明手裏。咄。只
許老漢。

又

搶奪行市。半盤棋局打開。撥草衝關。秪為難逢敵手。
碎佛祖窠窟。祛眾生械杻。振起斷橋。作大獅吼。謂是
徑山和尚。又是車溪老叟。

** 南明和尚

秦溪掩室。幻翁跌足於關前。雙徑指揮。雪嶠呈鞋於
座下。明頭合暗頭。合佛祖罔措。殺人刀。活人劍。孰敢
當鋒。自非久炙巾瓶。而烏能蹈其高風耶。

又

這個老禿中。車溪毒不肯懸羊頭。且要賣狗肉。慣作
死馬醫。將佛慧命續。致令後昆贊毀莫及。夫。是之。謂
人天眼目。

又

面如月。心似鐵。直指人口。無舌黑竹篦。驀頭楔陳。葛
藤和根截。個是阿誰。車溪嫡血。

** 鴛湖先師

豎法幢兮。建溪山頂。理頹綱兮。鴛水湖傍。滅正法眼
藏兮。雙徑剪邪見。稠林兮。獅岡橫拈楖栗。端坐匡床。
繼懸絲之慧命。啟末劫之津梁。且道是誰。傳臨濟正
宗三十世。普明老和尚。

又

這老和尚在徑山檢故紙獲得些子。便向異類中行。
披毛戴角。顛三倒四。換卻天下眼睛。金明忍俊不禁。
揭示當軒。喚侍者快燒柏子。薰伊鼻孔。何故。雪屈。雪
屈。

又(主峰上座請)

這個老漢。平生別無所幹。隱遁山林數十年。家風零
落從天判。禪者參尋白棒當頭按。臨濟綱宗斷。橋公
案。撞著忤逆兒拈來俱坐斷。分付主峰揭起令人看。

* 自贊

** 湖州柏山素弘理長老請

一莖草上現丈六金身。是甚麼乾屎橛。更打圓相作
女人拜。呈拳進前。拂袖退後。要相見。也大難。直饒喝
上梵天。撲下來。亦未向紫羅帳裏撒真珠。在是何面
目。問取蘭若理。

** 夢堂倪請

通身沒形影。遍界絕遮藏。覿面無回互。薰風徹骨涼。
夢堂。夢堂。又安可以累兒孫。半滿偏圓乘獅象。家醜
外揚。弗弗。

** 徽州璨首座請

這漢絕無打算。隨緣應度。或慈。或喜。或瞋。或怒。把爛
井索穿卻佛祖鼻孔。將折木橛擉瞎人天眼目。作大
闡提入無間獄。為甚如此。問取東巖首座。

** 揚州既白旭上座請

個阿獃甚古怪。質拙性粗。心直口快。偏不入錦簪花。
且向寒爐著炭。了人天宿債。幾坐道場。累破上牢漆
桶。推倒我慢高山。扶起天封石塊。接斷橋之源。出車
溪之派。橫身不顧泥水之拖帶。魔窟虎穴之利害。直
饒胡漢。齊來管取一時捉敗。旭首座。汝既知。不須家
醜外揚。自有清風下載。

** 炯西堂請

咄哉。癡老年登半百。猶不知命喫瓔珞粥。全提正令。
賺他千指龍象蹴踏。范蠡湖頭。力挽澆漓之病。這般
面目。那堪為末劫之大柄。炯西堂。切勿效伊如此之
道行。

** 主峰法請

倒用橫拈。全提正令。就裏一機。不通凡聖。獨坐當軒。
更為誰。峰高聳出天涯淨。

** 高峰淨名雪子上座請

耳側腮邊。眉橫睫上。不善韜藏。露出模樣。有時高高
峰頂擊響敲空。有時深深海底無風起浪。及乎金明
冷坐一十二載。惡聲遍布。幸自可憐生。豈堪更與天
下人瞻仰。莫莫。

** 性侍者請

咄哉。老漢通身是病。袖裏金錘斷人性命。倒用橫拈。
維持正令。巍巍堂堂。佛也難近。為甚更有這個􂓎。我
住天池。及蠡水提瓶挈杖。曾親證。阿呵呵。休錯認。斷
橋水長。少室風峻。

** 江西源書記請

一雙冷眼青白相半。踞坐匡床。觸事而斷。剖萬劫之
訛。定千古之案。豈容末世魔魅之胡亂。是以直指迷
途。寒光烜煥。何似秦時𨍏轢。鑽呵呵。今既落丹青之
手。一任瞻之仰之。呼驢喚馬。於松岫峰頂之畔。

** 琳維那請

胸中沒個字。佛手驢腳。棒頭有隻眼。醍醐毒藥。是非
不到處。千聖也難摸。琳維那。逢人切莫舉錯。

** 清湛二上座請

這漢初無隱匿。全沒準的。不論親疏貴賤。相見一味
粗率。有時十字街頭。嘯月眠雲。有時孤峰頂上。喝驢
趁馬。有時搭黃衣提陳爛之綱。有時拈白棒整荒殘
之席。招佛祖怨。結人天賊。如此為人。笑破諸方。唇吻。
安可起模畫樣。作後昆之標格。清監院。湛知客。快把
付於水火之中。免得大家殃及。

** 真禪人請

臨濟一隻箭。斷橋一口劍。袖手不善藏。端坐露方便。
露方便。白日青天轟閃電。八萬四千摩尼珠。撒向閻
浮見不見。

** 慧侍司請遊山

千年松下有茯苓。堆蘚石邊有毒貨。老僧既到此。不
妨與說破。將謂目視雲霄。翹足而墮。殊不知。澗水響
潺湲。兩腿酸如醋。咄。一片白雲又飛過。快拿拄杖子
來。莫要坐此。賺他描摸青天箬帽大。

** 圓監院請

看你這個臉嘴。宜乎貶於隱川之上。負钁披蓑。栽田
博飯。示耕室得一種生機。掛笠軒。有無窮趣向。咄。但
肯歇心。同話會不堪賞處也堪賞。

** 項牧公居士請(康熙甲辰元旦)

眉罅突雙睛。鼻端垂兩孔。剛拈楖栗杖。聖凡俱罔措。
謂是介菴鏡裏求形。謂非介菴水中撈月。唯牧道人
乃知源核。無限春風吹八極。一輪新日上孤峰。咄。

** 廬山中峰湧蓮鐵輪法孫請

描不成。畫不就。更說甚麼頂門眼。正肘後。符靈若是
跨灶。兒孫定不外揚家醜。呵呵。秋月隱川曾命事。春
風又欲上匡廬。

** 楚黃石丈法孫請

文殊三處度夏。老僧三處過冬。道同迦葉。擬擯道別。
石孫請訣。面目甚分明。當陽難掩拙。為汝遠來隨侍。
安可與之饒舌。咄。棒頭滴滴是鮮血。

** 溫州靈峰法孫請

心潔勝月。骨硬過鐵。這個阿獃佛祖。罔測年來。老大
不善藏。又累兒孫揚醜拙。且道是何面目。咄咄。

** 金明監院請

世尊說法四十九。不曾說一字。矢上加尖。金明出世
四十九。唯袖手兀坐。加尖矢上。若以語默動靜。邈摸
其行。儀何啻天壤哉。汝不我欺。皆當作佛。

** 隱川監院請

這老禿奴。終日哆哆啝啝。胸中一字也無。不特他人。
不識自巳。不知者乎。钁頭邊相逢。鈍置不論。是佛。是
魔。更使問法。問道。安可與之。如何。若何。居常雖無侍
者眷屬。匝地寧有親疏針劄。不入匙。挑不上。卻向無
措足處。婆娑與麼不與麼。且道是。毒藥醍醐若也道。
得。猶在半途。其或未然。破沙盆也要人扶。隱川一陣
清風起。黃葉飄飄不較多。速禮三拜。呵呵。

** 覺禪人請

驅耕夫。牛揚良馬鞭。便恁麼去。且見一邊不恁麼去。
猶隔三千。畢竟如何乞我一文錢。

** 如侍者請

這個滯貨。賺斷主顧。不落聖凡。端坐冷舖。笑倒諸方。
欲隱彌露。倘遇其人。定然勿肯放過。咄。

** 明心戒庵主請

咄哉。這老漢。肘後懸符。眉間掛劍。是聖是凡。一刀兩
段。卻來鴛水之旁。示大悲心。隨類化現。還有知恩者
麼。鶉衣披起。坐木榻。白拂橫拈為阿誰。看看。

** 三塔主峰長老請

癸巳寫我形。丙午重乞贊。屈指十四年。看來都不像。
自巳尚不識。云何為人樣。呵呵。今且坐三塔起廢席。
于兵燹場中整頹綱。于馬糞堆裏。不論是佛。是魔。殺
人不眨眼。將軍也須倒退萬里。何故。自從胡亂後。三
十載不少鹽醬。

** 先福別傳長老請

老白拈人叵測。面目甚分明。睹伊沒影跡隱顯。以時。
喜怒不一。駕斷橋而橫亙宇宙。摠教度驢度馬。灑鴛
水而瀰潤乾坤。畢竟成苗成實。惟別書記。具那隻眼。
知我之律。請題供養。乃示之云。何必。








** 易贊

大哉。古羲初無言說。肇開混蒙。惟此一截。畫破太虛。
七花八裂。消息既露。是誰甄別文王。周公。孔子。三人
證龜成鱉。

** 題陸欽華居士行樂(法名真和)

探玄探妙。猶非究竟。入佛入魔。亦非分外。擬欲徹法
源底。更須向萬仞崖頭。撒手一回。通身白汗。始得慶
快。切莫坐在山窮水盡處。賺他攜籃負钁。採得靈芝。
自為足矣。咄。個是阿誰。

** 題項別駕小像

裴休請黃檗安名。長髭求石頭點眼。今日牧公乞金
明題像。這三個漢。不論是緇是素。好與三十拄杖。何
故􂓎松下。石邊橋流水響。

** 題錢子無居士小像

身披衣。頭頂笠。手攜笻。腳踏屐。昔人行處不能藏。卻
把春波漫陶澤。相看更問。擬何之四事。分明為君擲。
咄。

** 題淵若師小像(獨炤堂請)

神清眼活髮冰霜。齒密耳聰貌古蒼。持木患坐石床。
此是九九翁之行藏。吾欲贊之言辭荒願師溫飽獨
炤堂。還將散步於篔簹。

** 題張道生居士像

從來不相識。纔見便禮拜。視之信有餘。聽之情未解。
白白一臉鬍黑黑。雙睛帶遽。坐擬思誰。張公喫酒。李
公醉。咄。試問。道生居士李公是何面目。與人緣而無
礙。

** 柏山素弘理長老像(寶如法孫請)

這風顛漢。慣捋虎鬚。誰知我正法眼。向這瞎驢邊滅
卻。柏山峰頂。呵佛罵祖。坐斷天下人舌頭。山東寶孫。
請歸法源供養。不是好心。將刀斧斫不開底面目揭。
示大眾還見麼。切莫覷著。覷著則瞎。咄。

又(身雲法孫請)

一莖種草親為記。莂蘭若芬香。柏山結果。將父子不
傳之妙。死貓頭扶起破沙盆。能縱能奪。能殺能活。夫
是之謂行解相應。名之曰。祖今身孫慇懃請贊。其師
朽不知。伊何劫中結此冤家。又殃及祖禰也。呵呵。





* 法語

** 授素弘理上座

達摩西來。不立文字。惟以直指人心見性成佛。可大
師斷臂安心。盧行者黃梅踏碓。以至臨濟喫三頓痛。
棒棒下兒孫焉用文字耶。巳丑春。有舊識理上座。參
予金明刻究此事。眉毛撕結巳數載矣。今辭去。乞予
數語。正所謂。不是冤家不聚頭耳。偈曰。直指本無說。
無說說直指。今付直指時。直指直指旨。

** 與祐上座(今名真倪)

欲識佛性義。當觀時節因緣。今病僧出山。住個破院。
秪為普明先師有未了底公案。所以與他了卻。不意
有個祐上座。撞入金明。覷見轉轉不能了也。且道作
麼生了。偈曰。妙道本無傳。無傳真妙道。無傳今亦傳。
無道道亦道。

** 示啟上座

達磨西來。唯直指教外別傳。不立文字。以度眾生。若
假異方便接人祖道。安有今日哉。嗟夫。近世有稱宗
屬者。衒耀見聞。鮮務正行。斯皆由識見不超宗眼。不
正致令。識者笑徒自欺耳。故佛鑑云。若有一物所好。
則被外物賊矣。蓋吾禪家。貴乎眼目正當。唯露些子。
如石火電光。如金剛王寶劍。如踞地獅子。令人湊泊
不得。除非知有。莫能知之。若能如是。綿密操履。無絲
毫透漏。方可拈頭作尾。拈尾作頭。不妨孤峰絕頂。十
字街頭。十字街頭。孤峰絕頂。驅耕夫之牛。奪饑人之
食矣。如皋啟上座。參諸方有年茲。中夏參山僧於金
明丈室。咨決大事及禪。暇尚有餘。習未盡終。累大德。
山僧。常呵斥之。一日翻然覺。躍然起。再拜余前乞示
名字。遂名之曰。真啟字。之曰。天巖意望。其卓出情量。
迥脫蓋纏。則不孤負一生行腳也。切囑。切囑。

** 示文上座

自古迄今這一著子。明如杲日。寬若太虛。無絲毫隱
蔽。纔涉思惟。則白雲萬里。所以二祖得之。不往西天。
玄沙得之。不出嶺。德山得之。見僧便棒。臨濟得之。見
僧便喝。吾普明老人得之。孤峻二三十年。顛三倒四。
而時人莫測。山僧親遭毒手。得來今十載矣。然無一
日不挂肝嘗膽也。且道。山僧為甚麼事。思之。思之。

** 示敏上座

欲明恁麼事。須是恁麼人。若是恁麼人。何愁恁麼事。
昔臨濟大師。建立四料。揀四賓。主四照用。三玄三要
等。令人一一明了。一一透脫。方能得自由分。可以自
利利他。隨處作主。遇緣即宗。如獅子遊行不求伴侶。
壯士展臂不借他力。淮安敏上座。不遠千里參侍山
僧巳半載矣。今辭去。且要山僧鼓粥飯。氣山僧。有時
恁麼。有時不恁麼。有時不恁麼中卻恁麼。有時恁麼
中卻不恁麼。汝可知之。更有一句。他日為汝說破。

** 示智上座

諸佛出世。祖師西來。為渡迷津。直指人人本有。不從
外得。亦無一法可傳授於人。若謂有法可傳授。是外
道法。非正法也。所以古德云。若以實法繫綴人。土亦
消不得。山僧這裏與先聖不別。亦無實法與人。亦無。
迷津可渡。且道佛祖既無法與人。將甚麼為直指渡
迷津耶。咄。癡子面前切莫說夢。

** 示豐上座

末法垂秋。古風掃地。余嘗思老趙州之遺蹤。自住金
明十載。孤冷時流驗盡茲。祖巖上座。維揚人也有志
於道。前歲八月至。雖參諸方有年。尚未肯休歇。余時
扣叱之。忽一日。呈行腳稿。余目之曰。你到處有許多
絡索。因甚到這裏一點也無。答云。不須錦上鋪花。余
云。漏逗。漏逗。渠即禮拜。余喜其老成。遂書偈曰。獅子
叢中驗克家。生擒活捉絕周遮。末梢一句無多喝。慧
命懸懸露爪牙。

** 徽州汪朝奉子瑜乞示

甲午秋。山僧過峽石田。道耕齋頭古上座。率子瑜汪
居士參請。堅志苦心備。呈所解乞示法語。山僧迫不
得巳。為汝葛藤一上。夫參禪要訣貴在猛捷。大丈夫
若於此事信得及。認得真。一刀兩斷。千了百當。那有
許多禪道佛法商量。今日三。明日四。依依稀稀。若信
若不信。總為戲論。何能得自由分。先聖一切語言。皆
藥病相治。豈有實法與人耶。如云。即心即佛。非心非
佛。不是心。不是佛。不是物。又云。有時教伊揚眉瞬目。
有時不教伊揚眉瞬目。有時揚眉瞬目者是有時揚
眉瞬目者。不是。且道。他意在於何。無過為人。抽釘楔
解粘縛也。子瑜居士留心此道二三十年不為。於般
若無緣。但當時被邪魔中毒。深遠一時。卒未能撇得
閨閣中物耳。卻把種種纏縛二境所牽。打作兩橛。不
能了斷。較之鹵莽。承當實雲泥矣。然亦不得死。執影
子絡索。自苦山僧。要居士將從前所有之物。盡情撇
下。冷地裏看看。是個什麼意旨。若了得去。那怕甕中
走鱉。果得自由田地。山僧為汝助喜。何如。

** 與施約菴居士

余與居士機契。夙昔因緣而患祖道之微。力挽真風
一十四載。此實乘願再來。非同小遇。時義不容隱。特
授以老人杖子。為末法宗眼。偈曰。傑出古人風。昂然
勢莫窮。本無言語道。縱奪為流通。

** 師見元卓日持經咒拈示

看經須透旨。持咒要明心。咒心不明故。日持總無益。
經旨不透故。縱看亦枉然。經旨果能透。牛皮也須穿。
咒心豁爾明。雲山別一天。不見道海底。泥牛啣月走。
品前石虎抱兒眠。鐵蛇鑽入金剛眼。崑崙騎象鷺鷥
牽。若也會得其中句。能縱能奪。能殺能活。好喫老僧。
一日三頓拳。不然逗到臘月三十日。閻羅老子與汝
打算飯錢。莫道不言。

** 示禪人

一度相看一度了。法法頭頭勿草草。弔月吟松我不
能。拋綸擲釣何可曉。自知沒用日閒閒。那管諸方
浩浩。禪人若肯伴寂寥。佛法身心俱靠倒。俱靠倒。珊
瑚枝上目杲杲。




* 書問

** 與葵石朱郡伯

昨承過晤。惓惓為道。貧衲不勝欣躍。向曹秋嶽居士。
屢頌老居士大有根器。要貧衲與居士。眉毛撕結。究
明箇事。為法門之柱石。貧衲素蓄於懷。昨得詢及工
夫。承備述留心。乃云。無門可入。貧衲云。喚什麼作門。
居士於此悟得。便是入門處。更無異路。又聞日課經
咒。及諸務作障。若以貧衲觀。老居士根器不凡。固當
直捷提持。猶如金剛王寶劍。一切斬斷。自能隨處解
脫。何有一物為障哉。且喜近聞有人與居士盤桓。甚
善。但不宜泥於文字。增益解路。閉塞悟門。必須屏絕
塵緣。看即今自巳安身立命處。念茲在茲。久久純熟。
忽然㘞地一聲。得大自由。得大安樂。為近世士大夫
之光明幢。是貧衲之所願耳。

** 與福建普明思達監院

禪流沿習。時風不古。老朽痛念於斯。因病體。深愧不
能還山。然無一日不在紫雲峰頂也。每懷吾姪。苦守
多年。真見歲寒松柏。設若獅蟲魔種。不顧先聖遺範。
竟將常住物為巳有。早變了也去。冬得吾素穎上座。
歸細述顛。未益見。吾姪堅操苦行。自不被邪魅所惑。
耳老朽。本欲還山與諸姪相商個事。奈有常住脩造。
卒未遂願。特命素上座主之萬祈。吾姪痛念祖父。道
場更為輔弼。成就法窟。永護主持法門。忠孝盡始盡
終。而吾姪斷斷乎不可離此山也。切囑切囑。外祖衣
一頂。汝師所遺。前歲。秀雲送至金明。老朽意俟。一人
杳絕影響。今與素上座帶歸普明供養。不致匪人竊
負矣。其藏經。語錄板。時當揀點。不令散失。山門幸甚。
餘不盡言。

** 與一和尚

巳亥十月廿一日。妙峰到金明。知吾先師道場。實賴
思達姪苦守以俟。吾弟兄入山之切。近來想。其歲久
情疲。乃有傍觀之隙。又得吾妙峰。聞之頓起悲痛之
思。不辭數千里險崖之峻。又至陡門。遭擄罄劫。雖則
赤體歸家。喜其恬然。絕無難色。可謂法門忠孝。良有
以也。然某極欲過嶺。奈諸病絆身。不克遂願。惟望吾
師弟不吝慈悲。為法道故。非惟與先師法席重光。亦
俾妙峰一番苦心。及閩中諸姪有賴矣。某稽首。江干
臨風。把臂為贐耳。

** 與項牧公別駕(法名真本)

昨談。有公案未透。過在胸次有物。快將萬緣放下。與
朽盤桓。嚼鐵丸。飲洋銅過日子。其鐵酸餡。金剛圈。栗
棘蓬。無不百雜碎矣。何更許他囫圇吞個棗耶。但辦
肯心。必不相賺。無慮無慮。

又

佛祖之道。誠非細事。真大丈夫方能擔荷也。觀居士
為道殷勤。不棄寂寥。常至蠡湖。刻究此事。可謂智過
諸方矣。前日因緣。你居士近日何如病朽。昨遣侍者
來看。為甚你居士不在家中。速道速道。

** 復田道耕居士病中

維摩居士以疾而臥。五祖以瘧喻示人。不意居士又
落此圈󱢁也。適讀來翰。以知足。力未佳。望當更宜珍
惜。為法自愛。病中十詠。閱之頗佳。亦可消遣耳。承惠。
謝謝。

** 復周蓮齋(法名真潔)

節讀來教。巳知為道殷殷。所和蜜蜂頌頗佳。中有不
到處。過在錯用心耳。如教有云。昨蒙和尚以本分事
錐劄。奈某雖究心有年。日在影響裏。未能㘞地一聲。
所以極力欲道。道不著之語深見。居士虛心請益。然
貧衲不欲與改正者。正要居士用一番真實苦心。參
究那個蜂子。忽得一劄。冷汗通身。自知痛癢。徹頭徹
尾。豈不慶快平生也哉。

介菴進禪師語錄卷八
住嘉興先福寺嗣法門人真化等編

* 偈頌

** 五言律

*** 贈張恒所醫士

「　曾受醫王囑。深棲桃杏林。千般枯草料。一片活人心。指下定生死。機先按古今。丹爐煮明月。赤土變黃金。」


*** 哭鴛湖先師

「　法門何不幸。大廈忽然催。落月誰能挽。遺風莫可追。憶恩深痛切。睹蹟轉傷悲。令予失依怙。翻思沒一詞。」


*** 和無趣老人參禪偈三首

「　參禪覓玄要。終不明妙道。拋卻自家珍。更向外邊討。頭頭意地行。物物胸襟擾。何日歇狂心。當下一時了。」


「　參禪莫執坐。隨事忙閒做。處處盡生機。法法皆顯露。使得十二時。盤旋八角磨。日用不留心。驢年也弗悟。」


「　參禪真妙訣。只要話頭徹。莫謂佛祖疑。貴在生死切。等閒一覷破。稱錘元是鐵。撒手上高山。踏破澄潭月。」


*** 壬寅夏送主峰都寺歸淮

「　立事須當早。為人貴老成。謙光深有益。養德重無爭。揭起頂門蓋。露出鬼眼睛。此日炎炎地。途中仔細行。」


*** 端午

「　日日是佳節。頭頭現本光。不知榴火熱。便覺艾心涼。煮石堪為供。烹泉聊作漿。山中無監曆。勝世有端陽。」


*** 癸卯八月示羅子先居士五袟(法名真性)

「　真性起天命。心靈蚤巳知。謙光無以尚。隱德莫能施。蟾桂愈聞遠。幽蘭益見奇。淨居香滿座。頑石展雙眉。」


*** 訪黃坡蔡子穀居士

「　清秋動野思。撥棹訪君廬。路僻驚鷗問。山遙破浪舒。盡溪觀古致。就燭讀新書。令我幽齋榻。烹珍帶月茹。」


*** 春日即事簡埽菴譚司業

「　春晴鳥語碎。雲淡露天涯。盤礡松門古。茆茨竹逕賒。山寒苔裹石。林暖蝶穿花。不覺思樵路。經行日易斜。」










** 五言絕句

*** 金明古蹟六詠

*** 檇李亭

「　檇李傳誰氏。溪頭更立亭。自堪香味別。千載憶枯櫺。」


*** 范蠡湖

「　泓水何清澈。名賢尚隱蹤。傾心時鼓棹。栩栩越仁風。」


*** 天封室

「　腐楹重整立。闢土露針錐。碑砌茆簷下。真風未易窺。」


*** 一擊軒

「　竹密餘蒼翠。乘軒事可追。帚邊聞一擊。不失兩行眉。」


*** 獅窟

「　蝸涎成古篆。空谷賴殘顏。叢樹參天碧。曾無毛異還。」


*** 龍潭

「　珠吐危樓畔。波騰雉堞陰。臨淵情未巳。風冷動幽吟。」


*** 示徒

「　學道本無難。知羞心自安。莫將輕放過。徒取面紅看。」


又

「　識得知非處。偷心何所安。頭頭皆是道。玉石不相瞞。」


*** 夏日口占

「　赤日炙耕牛。田衣挂樹頭。蓬門常不掩。竹室冷如秋。」


*** 示乞食

「　敲出虛空骨。結取世外緣。缽盂開口笑。個個要周全。」


*** 天巖

「　天生巖自高。峻嶒莫可上。我獨杖其頂。群峰悉相向。」


*** 東巖

「　東巖尤且孤。突兀依山戶。常被老僧嫌。推窗日輪午。」


*** 警策

「　佛法本無多。因循便錯過。六根俱顯現。觸處別無他。」


又

「　急急莫蹉跎。光陰焂忽過。憶時小兒戲。今又白頭何。」


*** 心空及第

「　虛空撲落盡。渠儂總不知。豁開頂門眼。露出珊瑚枝。」


*** 本地風光

「　笑傲日悠悠。從來絕外求。經行及坐臥。何處不風流。」


*** 現成受用

「　耳朵兩片皮。牙齒一具骨。熟睡到天明。洗面摸著鼻。」


*** 漁

「　釣盡寒江月。披蓑煙雨深。錦鱗纔入手。不是等閒吟。」


*** 樵

「　慣入虎狼穴。梯雲樵轉幽。只知泉石伴。那識有王侯。」


*** 耕

「　翻轉劫前田。生涯到處全。倦來無別事。放倒钁頭眠。」


*** 牧

「　放下鞭繩了。牛兒方始淳。一腔短笛後。驟過綠楊濱。」


*** 湖上步月

「　皎皎無倫匹。湖頭深夜行。橘皮猶未製。白水咽香清。」


*** 口占

「　瘦竹庭前勁。幽蘭石畔舒。明明西祖意。不會更何如。」


*** 聞人自欺拈偈策之

「　明珠產老蚌。白藕出淤泥。清淺一湖水。遊魚何自迷。」


*** 除夕

「　兀坐卓然真。人間作故新。春雷連夜發。全露法王身。」


*** 移竹

「　喜爾操有節。亦且得虛心。自予親手植。慎初成茂林。」


*** 廛居即事

「　徑幽苔地滑。門靜竹風寒。車馬曾無跡。惟聞鳥語歡。」


*** 與世高上座

「　獅子窟中事。善哮吼者得。今得本無得。無得得亦得。」




** 七言律

*** 金明即事

「　范蠡湖頭影草枯。百城連落入清波。斷碑橫岸堆蒼蘚。截壁分煙挂紫蘿。盤曲杏松巢鶴瘦。凌空樓閣老僧多。扶笻笑看忘珠者。擬索池中五色螺。」


*** 壽石雨和尚

「　擬師之壽不尋常。何物堪能為比量。雲縱丹山看消長。風翻碧海探溫涼。虛凝浩蕩乾坤永。塵淨經綸日月長。演盡無生咸妙協。森羅齊拱法中王。」


*** 重陽送一初法弟住院次來韻

「　九日霜華特遞來。行行令我脫襟埃。多年室掩秦溪默。一旦光搖濮地開。麈尾乍揮黃落木。錐頭纔卓綠凝苔。喜君不棄連枝惡。永正淳風過狹垓。」


*** 答汪玉水居士還家韻

「　荒郊若個肯還家。舊業從先不屬賒。韻起墨花(閣名)驚昔夢。句生東雅(堂名)動人嗟。城煙斷處維摩默。巷月輝時顏子誇。豈似未歸流浪客。相攜林下草深遮。」


*** 廛居

「　偶爾從緣得敝廬。何期城市有山居。六窗扃碧塵煙淨。一戶常開車馬稀。接巷絃歌咸妙道。隔鄰雞犬總
玄機。廛居莫謂無幽趣。黃獨深煨香又肥。」


*** 題雪牛

「　懶擎頭角隱林泉。徹骨冰姿絕影鞭。吼斷青山眠夜月。吸枯滄海臥晨煙。無心香草從他異。有意藍田疑自偏。漫道牧童收不得。一陂寒色倩人憐。」


*** 酬姚自先居士次來韻

「　廛居弘蔭勝青山。曲徑苔封野衲閒。折拄杖拋蠡水畔。破芒鞋挂雉城間。愛培疏竹影蕭寺。喜對喬松日啟關。兀坐蒲兮忘歲月。何期垂念道風還。」


*** 蠡湖放生

「　何緣舌味起貪饕。作盡傷心殺活燒。蠢蠢不知循業至。靈靈爭昧本因招。慈開死結三祗釋。悲放生冤萬劫消。快看飛潛縱林壑。自承恩處總逍遙。」


*** 答天游駱居士來韻(士之祖復齋公為車溪法門昆季)

「　祖業荒殘尚有墉。七穿八穴顯真宗。野翁曾示青緇讖。趣老剛遺車復蹤。澗底水狂猿弄月。嶺頭雲淨鶴鳴松。蠡湖獨坐無聊賴。何幸知音一擊鐘。」


*** 示法燈祖印祝髮

「　一入緇門喚作僧。形骸拼捨好拳膺。離塵須要離生滅。斷髮還當斷愛憎。微細威儀宜謹慎。幽玄妙道莫粗矜。從今刻志超前轍。擉破皮燈即法燈。」


「　割愛辭親到我林。勤行行業要純諶。偷心死盡方堪指。惡習全除始可箴。印破虛空為祖印。心融塵垢是真心。一朝僧相非輕易。猶入紅爐百煉金。」


*** 壬辰春與埽菴譚司業話舊拈贈

「　先師底事灼然彰。舊案拈來意更長。著作堂前輝化日。普明寺畔雨秋香。一溪煙水人難測。滿苑光風劍不藏。愧我匪才成懶癖。幸逢佛法有金湯。」


*** 壽文節法師并賀重建真如寶塔

「　行藏六十絕偏圓。獨步高風鴛水邊。慈影巳彰忻草
木。法音恒震利人天。香飄薝蔔千秋業。花擁真如百世緣。一段春光鋪地錦。長年此日更鮮妍。」


*** 壬辰夏贈海鹽覲周徐居士用費隱和尚韻

「　先聖儀容固可涼。潛行密用賺諸方。見超今古人難測。道絕形名不易量。生滅未忘情自異。盛衰才論實堪傷。可憐滿地滔滔者。帶累毘耶愁斷腸。」


*** 次韻酬仲璘徐居士

「　慧華香噴出林前。透石穿雲非小緣。海上揭開春暮月。齋頭全露夏初天。珠回玉轉忘情用。武緯文經不昧傳。轟地一聲雙眼碧。驅邪還幸握金鞭。」


*** 天池退院酬澹菴潘居士韻

「　春雲冉冉揭巖扉。卉木樅然隔世非。新月帶梅扶嶽出。晚霞和鶩泛湖歸。明堂文質來清韻。古殿幽閒照紫微。幾度光臨愧何似。素風搖竹步依稀。」


*** 壬辰冬同右文摩雲子先新在眾文學居士過
隱川插草即事

「　病骨扶橈度隱川。風霜凜冽亦堪憐。短蓑纔褂桑枝上。破笠剛懸鋤影邊。一個瓦鐺烹隴月。半間茆舍拾蘆煙。自來只為荒田地。博飯謳歌答眾賢。」


*** 示舒中上人入閩用韻

「　子為何事入禾西。幾度擔囊扣我扉。棒下知歸猶是鈍。言中領會未堪齊。若能爆地一聲斷。始可乘風千里棲。莫謂山居便無作。也須相喚食莖虀。」


*** 癸巳春子先昆季請觀梅拈贈

「　每對清姿便解愁。秪因春色有根由。雙雙共氣情真異。朵朵連枝意自幽。碧榦光搖擎麗日。玉葩韻競醒昏眸。芬芳庭際誰知巳。疏影橫斜香噴樓。」


*** 答吳秀才來韻

「　兩度霜風撲面傾。殘林若處脫然清。危樓破格披煙露。老幹扶疏帶月擎。就局門舒人氣爽。通津路滑浪
波平。滿庭黃葉天成現。一鑒高明非色聲。」


*** 回院自慨

「　揭開古蹟示初因。力挽頹風巳九春。自喜陳綱彰有目。卻悲荒院繼無人。少林面壁尋知巳。船子拋綸為錦鱗。肝膽一時俱裂破。陶朱公里石頭蹲。」


*** 秋日口占

「　城市山林幽且靜。蓬門永晝掩芳菲。喬松未許閒禽宿。勺水頻添赤鯉飛。石塌蟲吟蘭萼秀。竹窗風淡荳蔬肥。草堂獨坐日當午。自剪煙霞補毳衣。」


*** 甲午春喜遠門禪師見謁拈贈

「　憶昔福城宛不同。誠如私意出群雄。吸乾滄海燈燈燄。踏斷煙霞脈脈通。洞濟激揚光化日。主賓互換振家風。欲言嬾癖衷腸事。盡在相看一笑中。」


*** 示卜右文居士五十

「　疇昔經綸翰史功。今朝更不與前同。陶然半百知天命。呱地全彰繼祖風。無影樹頭雲挂彩。不萌枝上日初紅。湖邊滿座輝珠玉。笑看丹青入畫中。」


*** 自述

「　自知髭白起腮邊。惹得空花笑大千。懶向滄浪探珠玉。老來廛市守山川。家風孤冷渾忘歲。祖席重輝亦待年。人事不關搔首處。滿林松竹鎖寒煙。」


*** 詠梅

「　素心冷澹越精神。逸世孤風不異真。瘦骨櫺櫺扶皓月。清臞落落出紅塵。香飄斷碣驚殘夢。韻起空山惱亂人。自笑煙霞千嶂外。一枝獨占上林春(梅下有蜂頌碑)。」


*** 贈蔡子穀居士用來韻

「　潦倒弘深護法王。高林絕巘莫遮藏。赤心布地雲門子。瘦骨擎天金粟香。拼命驅邪驚閃電。橫身扶正凜冰霜。誰知具有無欺眼。共助金明破院涼。」


*** 金明佛閣雪月燈次古韻三首

「　若處林亭一夜無。寒光燦燦是銀壺。纔思古德盆成句。又睹楊岐床滿珠。勢壓萬煙排玉嶂。平鋪千澗遶冰湖。樓頭興起誰能共。六出翻飛擊野鳧。」


「　一燈懸起黑雲無。四壁輝煌映寶壺。光徹昏衢彰斷喝。影垂暗室露真珠。鰲山人佛陶朱里。火樹天仙范蠡湖。此夜一期千古勝。光明炤曜宿蘆鳧。」


「　夜閣塵囂闃寂無。嬋娟窈窕出晶壺。楹簷繞砌連城壁。林卉均嵌耀乘珠。遍布靈山標月指。潛光繡水浸天湖。憑欄自喜披衾翫。長嘯一聲驚起鳧。」


*** 丁酉春朱欽臣居士請看梅即事

「　裴西古苑展丰神。物物陳前致趣真。巖畔步來無俗客。溪邊訪得總幽人。寒香縹緲渾鋪雪。疏影徘徊絕點塵。竟日書齋談道話。更聞枝上鳥爭春。」


*** 贈徐完愚居士五十(法名真果)

「　樅然佳景好徜徉。更有奇觀不我藏。鴛水渡頭輝寶日。鶴洲林外駛仙檣。漁歌時聽臨崖草。埜色遙看隔岸芳。莫道懶傭無物贈。卻將閒事作商量。」


*** 羅子先居士請看梅即事

「　丰標挺勁轉精神。一度相看一度真。兩樹交加藏達士。半庭俛仰可畸人。美哉見色非千色。羡爾居塵不是塵。排榻坐來時供茗。暗香浮動石頭春。」


*** 答三宜和尚(時講法華經)

「　法苑凋零賴有人。寒巖煦日展陽春。雲門堂奧恢猶古。長水波濤翻更新。歛鍔吹毛全殺活。高懸毒鼓絕疏親。何當陋室飄香至。一朵青蓮映水濱。」


*** 施約菴居士五十

「　二月風光特地新。知非蚤巳卓然真。浮華力挽行藏古。樸素堪垂節操淳。法苑金湯聲歷歷。儒林砥柱色璘璘。更持一脈維摩旨。桃實分香海嶽春。」


*** 戊戍夏住敬畏菴步周居士韻

「　百城環座一殘林。古佛家風不用尋。糲食充腸聊展缽。惡衣遮體恰無心。未聞瓜熟論甜苦。那探渠成別淺深。自喜春山秋水處。殊非知有莫知音。」


*** 戊戍臘日回院見庭梅被殘示眾

「　久植空庭望蔚然。何期運歉病堪憐。枝殘還有新條發。榦老寧無瘦玉鮮。澹泊韻敲情更惜。蕭疏風冷骨猶堅。斷碑埜叟時同晤。不覺仰噓月到椽。」


*** 即事示徒

「　寂寞山中事可嘉。肯將真實博虛華。蜃樓易得人情悅。蝸屋難逢智士家。廿載寒暄親試隱。千年風月若為嗟。如松之操誠然別。得到湖頭且喫茶。」


*** 巳亥秋壽譚司業七袟

「　纔聞芳桂擬何知。剛憶東君初度時。香韻不踰方自樂。風清所欲恰神怡。毫端瀉出碧天氣。研底挨開明月池。鄙野總無羊犬贈。聊呈隻手笑鴟夷。」


*** 元旦雞聲二首(陸元度文學請)

「　獨占元聲莫可爭。轟然由此發機生。詎因德感驚人夢。猶且靈鳴醒物情。宿草啣恩酬未足。臨風披意語初呈。朱翁絕唱聞堪頌。音韻還應仔細評。」


「　且喜年朝鼓翅鳴。信乎德備起群英。自聞臘至承君放。始覺春回賀聖明。慈轉殺機因莫重。仁離庖慘得非輕。最初一句誰能和。試聽窗禽答太平。」


*** 慨時

「　嗟見秋林鮮老成。不求妙悟不求精。金剛衣底何曾煉。寶鏡塵中孰為明。著意閒花違法式。無心炤燭逐風情。最憐一等飄零者。鐵棒臨頭作麼生。」


*** 癸卯春送主峰首座重整三塔寺

「　慨古悲今必自強。行難行事始相當。奮回法社風塵地。力整僧堂戎馬場。一語維持山鎮永。八荒傾動日遍長。龍淵幸爾重拈起。糞火堆中道更香。」


*** 禱雨戒殺

「　禱之久矣復何詞。慘酷聲號誰反思。樂意觸神招大旱。縱心殘物誤非時。燒枯業海慈龍現。炙倒情山悲雨施。願得世間存少愧。莫愁無雨不生粢。」


*** 廛居

「　一等山居出市廛。豈圖大隱作生緣。種瓜得荳引溪上。刈草成蔬傍屋邊。飯後欲茶閒掃葉。課前排榻謾垂簾。更看明月來窗白。鈍钁高懸取用便。」


*** 示耕即事

丙申仲夏。予解蠡湖院事。抵隱川示耕尋月。
挂笠枕流。頗有村居之興。旦暮朧間。翛然獨
步。不覺咿唔。偶成十二章。非為騷人。捧腹特
以。舉似耕耨。不孤道行云爾。

「　村居莫道少相資。物物分明不我欺。百合香芬桑底玉。日葵花放隴頭姿。螻鳴壒𡒁開心眼。蛙鼓池塘醒夢岐。自得個中真境趣。何勞數墨透牛皮。」


「　盤曲桑蹊儘可資。黃花翠竹總無欺。插鍬處露祖師意。剷草時揚古佛姿。牧笛風吹賡別調。樹標月影接多岐。茫茫未解村居事。徒使人開兩片皮。」


「　落落生涯為我資。色空明暗詎相欺。三間茆舍超塵境。數畝荒丘產玉姿。栗棘蓬中無鱉鼻。平原地上有驚岐。但拈鈍钁耕雲石。莫管叢林分髓皮。」


「　籬編木槿本無資。成現拈提絕自欺。處處犁風牛顯跡。村村梅雨地生姿。窗前林鳥偷園果。檻外行舟問水岐。博飯栽田真受用。爛泥剌破腳頭皮。」


「　半衲襤襂滿缽資。繩床土凳有何欺。泥垣蜂砌玲瓏壁。甕牖花穿瑪瑙姿。百艸頭邊宣妙偈。一竿影上指訛岐。誰知王老無情思。挈挈東村鐵面皮。」


「　蝸廬活計不多資。鈍钁橫拈驀地欺。秕稗直教畬斷種。荊蓁那許岸萌姿。恒翁曾示慚知義。沮溺嘗芸羞
問岐。緇素一般歸耨處。幾能著眼脫毛皮。」


「　大幻人間非幻資。獨憐於愛憎猶欺。桃谿日照翻紅雨。荻浦風清捲綠姿。地臼舂梁留故客。荳掤排榻展新岐。相忘抑有不如意。水浸黃麻爛骨皮。」


「　埜僻荒陬莫解資。滿川風月若為欺。良苗莂去爭先翠。異卉栽來越外姿。塍小接溪橋過柳。村深連市駕無岐。攜詩車水憑欄詠。更打癡蠅鐵嘴皮。」


「　道從本立盡生資。纔見安閒便有欺。時雨失栽禾欠美。晴空怠刈荳無姿。屋邊蛛網重重布。場畔蚯泥岌岌岐。一自入鄉行化後。山清水綠快人皮。」


「　挂笠軒前頗有資。何須他處覓緣欺。破砂盆貯隱川水。無底籃盛美石姿。爛煮瓜蔬懷抱甕。香吹芽茗點疑岐。更看遶燕喃喃語。一種生機非地皮。」


「　道業森森何所資。及時幹辦始無欺。蟬啼落日犁輕病。鵲噪歸林耙瘦姿。遍地蚊雷尋血漢。一溪螢火照昏岐。休云白飯難充口。愧殺通身換肉皮。」


「　連宵雨足啟晴資。造化生靈信弗欺。一片嫩禾青倍色。半灣新月碧添姿。舟移岸上萍填洫。魚躍田中水沒岐。且喜桑陰堪晚眺。落霞飛處影皮皮。」


*** 新霽

「　喜逢新霽起村隈。茅舍家私盡打開。折拄杖挑川上草。破蒲團晒隴邊梅。窗掀素練飄玄路。衣洗清風颺綠苔。更看佳禽惜毛羽。樹頭飛去又飛來。」



















** 古體

*** 和南明師翁十究竟

「　究竟身。四大繇來非假真。萬象之中剛獨露。堅密維持正法門。」


「　究竟心。泥團打破絕纖塵。仔細看來無所用。普天匝地是何人。」


「　究竟事。日暖月涼皆分處。鳥啼花笑各呈奇。物物頭頭只這是。」


「　究竟理。穿山透石何堪舉。等閒踏斷那鄉關。東土西天通故里。」


「　究竟生。萬般緣起不無根。庭前花景非同夢。白髮嬰兒即古今。」


「　究竟老。磨盡春秋豈曰小。時攜竹杖坐當軒。驀示兒孫問家寶。」


「　究竟病。覓他起處渾無分。假饒攢簇不得底。爭似苕溪行正令。」


「　究竟死。藤枯樹倒原何始。當知觸目是菩提。富貴貧窮幾如此。」


「　究竟苦。幸然灶裏有煙火。端的不在黃連枝。如喪考妣曹山墮。」


「　究竟樂。赤腳波斯戴雙角。相逢好笑又驚人。萬應千酬惟一錯。」


*** 和達觀大師夜行偈

「　晝夜經行時。自能步步起。前步不及地。後步又摧起。後步若不動。前步如何起。前後不相及。騰騰起不巳。以此諦觀之。足何嘗履地。足既不履地。空水乃可履。空水既可履。說甚神通具。」


*** 破衲歌

「　蠡水家私無別物。剛剛只剩破直裰。通身細碎費成文。受用無窮何可說。這皮袋。沒遮蓋。破補襴殘無內外。零零落落好風流。一顆圓明終不壞。領尚無寧有帶繩。牽線結。驢駝載。穿來那論重七觔。披向人前真可怪。此毛衣。何堪賣。這般滯貨有人愛。皮穿骨露許誰知。東擲西拋始是快。風又吹。日又晒。佳賓懶顧誠瀟灑。等閒為褥更為氈。糞掃堆頭償夙債。識因果。知利害。針線不牢若有代。任他笑我太癡憨。隨地飄搖無罣礙。寒暑來。實是賴。出入山林光體泰。常將篾束住巖隈。衲衣下事恒不昧。仔細看。絕無對。錦繡伽黎豈同類。襤襤褸褸總堪憐。非聖非凡觀自在。阿呵呵。眇眇乾坤雲靄靄。」


*** 苦雨歌

「　春風春雨竟忘日。隤落椽檐滿地濕。可憐敗屋轉離披。東拄西撐誰為葺。足踏地。頭頂笠。舉意欲行還復入。倦來忽聽數聲鳩。瞠眼煙雲忙習習。無限春光風雨過。贏得溪濤洶湧急。掩柴門。幸無客。這般蟲豸為標格。綠樹陰依折腳床。筍芽穿破梅苔石。偶拈禿筆胡亂揮。分明個字難書擲。難書擲。笑倒虛空暗裏藏。擬欲參詳霄壤隔。」


*** 知足歌和子蕃朱居士韻

「　物我無殊真自足。隨之順逆非同碌。翛然個裏一壺
天。舉世幾能獲此福。等閒事事賣肝腸。猛虎何曾食子肉。歲月消磨沒短長。山中卻有松花祿。體上煙霞雲霧衣。豁開獨露頂𩕳目。石女垂垂髮似絲。圖畫虛空偶成幅。逍遙世外非人間。豕鹿同行復同宿。這段風光本自然。從緣恰寓破落屋。破落屋。風雨承渠覆。几案絕香塵。剛懸一祖軸。日常無別者。置卷懶翻讀。相逢相喚喫杯茶。那管浮沉榮與辱。」


*** 手卷

「　卷舒皆自在。橫放總悠然。佛祖從渠轉。流芳萬古傳。」


*** 芒鞋

「　鼻孔遼天。耳門卓朔。踏斷塵寰。高挂壁落。」


*** 斗笠

「　超然一道具。無物可同儔。每每蔽風雨。常常掩日頭。」


*** 竹杖

「　天姿挺特。節操迥出。扶傾輔危。機用莫測。」


*** 縛帚

「　客來訪懶叟。面垢三五斗。住院巳經年。無錢置苕帚。樹葉風卷堆。塵沙時疾走。家親但覺貧。那解當處有。籬傍足生緣。拈起便哮吼。誰謂般若體。未免墮窠臼。堪笑老趙州。憐兒不覺醜。」


*** 過嚴灘弔子陵

「　釣臺巇嶮兮。千峰擁座。巖灘浪滾兮。一派清溪。迥絕功勳兮。名超列士。晦跡潛光兮。聲振古今。」


*** 數珠頌示人

「　顆顆圓活。眼眼通神。會得。途中受用。不會。且自規繩。」


*** 聞舉子先居士德行

「　至德不德。大行何行。偉哉。偉哉。因邪打正。」


*** 次韻酬高五采文學

「　曾聞諸法從緣起。玉趾何期過蠡水。僧俗之交巳有秋。羡君佳景無憂矣。攜笻話舊髮成斑。兒孫滿座真
且喜。稱意逍遙秉燭遊。清池脩竹豈徒爾。楓葉霜華得幾時。人生百祀猶彈指。捧讀瑤篇自赬顏。恐負喬松蔭這裏。」


介菴進禪師語錄卷九
嗣法門人真範寂曇行璸真源編

** 七言絕句

*** 示當湖陸永侯文學(法名真修)

「　覿面提持四句偈。明明歷歷不曾藏。閒忙著眼看端的。山谷木樨香又香。」


*** 示鍾溪晉侯葉文學

「　一句時中密密參。從緣逆順自相便。驀然觸著寒毛豎。始信真宗別有傳。」


*** 喜願菴禪師過訪

「　苔封小徑絕塵囂。賺我同人破寂寥。話到水窮山盡處。舌尖端不動纖毫。」


*** 示折蠟梅

「　玉蕊霜花傍壁披。一枝橫亞最新奇。清香打動鄰家鼻。引得遊蜂不識時。」


*** 示子先羅居士

「　七日枅窮非等閒。羡君聊識面門斑。更須會取祖師意。莫向人前道易難。」


*** 懷餘杭余棲雲居士(曾參南明師翁於雙徑)

「　雙徑因緣羡未忘。尋源徐步冷山房。不嫌懶僻時相候。又入雲深插草揚。」


*** 寄朱清遠居士

「　幾度荒居意不堪。松山頓闢擬茆庵。雖然未遂君嘉志。亦可將題作指南。」


*** 慰約菴施居士病中

「　好肉生瘡少有胎。通身痛癢出頭來。血膿膿地親殃及。莫怪當年流毒材。」


*** 偶成

「　幽勝不離當處有。市廛古寺即山居。成群松鼠偷瓜荳。拍手不回加兩噓。」


*** 示瞽者舂米

「　慣舂老米足堪誇。椎下分明是當家。糙白不將雙眼驗。唯憑赤手作生涯。」


*** 出閩題江郎石

「　江郎三片絕囊藏。何代安名亙古揚。插入太虛星斗落。清暘雲霧總風光。」


*** 和陽明先生良知韻

「　剔起殘燈午夜時。巖阿冷暖自家知。自知不向他人說。知與無知是阿誰。」


「　知與無知是阿誰。天池月色幾人知。莫將光影認為是。只管區區向外為。」


*** 酬右文卜居士(法名真仁)

「　情塵覷破密參玄。奕世金湯蠡水邊。慚愧僧家無可報。披毛帶角被人牽。」


*** 酬欽臣朱居士

「　阿誰多口遞裴西。且喜知音不我欺。雪裏桂香須委悉。幾翻覿面巳全提。」


*** 摩雲周居士乞和放生偈(𨍏轢居士韻)

「　溝渠爭識江湖闊。慚愧古人徒折攝。飛潛乞命略拈提。各各試看是何物。」


「　末劫眾生恣迂闊。貪饕殺味無拘攝。佛祖洪開解脫門。急須跳出釜中物。」


*** 酬中瓚施居士募醬

「　那事明明不露文。一湖鴛水一湖雲。三年鹽醬承君力。沾著唇皮箇箇欣。」


*** 拽磨

「　磨輪轉處洩天機。手眼通身吼似雷。玉石總教成作粉。中心端不動纖微。」


*** 懷祖山福生二禪德

「　古今密行有人作。彼此皆施無緣慈。翻憶曹山危病
處。煎湯送藥五更時。」


*** 示繡雪巨石

「　石頭巨細分明了。驢腳精麤見也麼。趁此早年強壯力。汝師公案莫蹉跎。」


*** 癸巳曹太僕鑒躬居士過院。值余病中。勸飲陳
皮湯。拈偈奉酬

「　抱病荒廬誰起憂。幾經風雨涕寒流。高車何幸垂殘榻。一盞橘皮徹體休。」


*** 箏

「　放去收來一鷂箏。撩天撲地為誰生。雖然不食腥羶食。也使林間鳥鵲驚。」


*** 示獅吼孫

「　愚鈍也知忠烈後。破鐺須信舊家聲。忽然突出頂門眼。獅子吼時野干驚。」


*** 留宦維那

「　麤食敝衣堪禁足。危床土凳可安居。金明不是老興化。留擯分明意莫躇。」


*** 答徐敬可居士次放生偈韻

「　仁能大施放生湖。業債從前不較多。未釋箇中關捩子。明明開眼入湯鑊。」


「　破寺傍通一蠡湖。古今賢達放生多。雖然池小堪容活。但願慈興出沸鑊。」


*** 丙申觀音誕日出山即事

「　飄然拽杖入深村。疊疊春光一個僧。自笑蠡湖成底事。驢腮馬額得人憎。」


*** 鷹

「　俊哉不打籬邊鵲。劈海擒麟霄漢飛。啗啄一聲狐兔盡。新羅又過鐵牛機。」


*** 因士持紙求示

「　白紙從來沒一字。云何要我更塗煤。病僧無力難拈
筆。卻負當人捲玉回。」


*** 示磨粉炊糕

「　急急揩磨潔白心。鑊湯爐炭上親蒸。名模脫盡香甘美。好奉公婆也未曾。」


*** 掃鴛湖先師塔

「　昔日普明遭熱喝。今朝興善禮慈容。塔前松柏青青候。匝地光揚少室風。」


「　笑不成兮哭不成。綠陰黯黯鳥嚶嚶。兒孫濟濟咸瞻仰。肯負單提折腳鐺。」


*** 示眾

「　飽腹經行非分外。虛心請問是工夫。夜來八萬四千偈。不會依然在半途。」


*** 示羅子先四十

「　一聲㘞地出胎時。兩手划划更有誰。不惑年來報恩處。因行驚起睡貓兒。」


*** 禮虎丘隆祖塔

「　咄哉睡虎擬何酬。賺殺兒孫笑不休。三拜更添遶一匝。山悠悠處水悠悠。」


*** 風鈴頌

「　一出紅爐便有聲。高懸樓閣轉光明。因風直示簷前事。未審何人聽得清。」


*** 讀易

「　形名未具孰為庖。一畫纔彰便落爻。底事明明人不薦。咬蓍嚼字夢中敲。」


*** 啟華嚴會齋單(雲壑禪人請)

「　重重嚴飾雜華林。童子來參意更深。托出滿盤咸妙供。好將阿字細沉吟。」


*** 火炮頌

「　錐劄曾經毒手來。靈機一竅頂門開。等閒觸著無明火。裂破虛空震九垓。」


*** 偶成

「　萬物盡從時節換。不知時節任誰行。空齋極目閒消遣。長嘯一聲天地清。」


*** 夏日面水

「　一杓清泉堪自足。通身受用無窮福。枕簞蓆椅俱抹過。尚餘惡水好灌菊。」


*** 慨古

「　笊篱撈盡千秋月。糞火煨空萬古雲。近看大都皆滯貨。奚嫌黃葉亂紛紜。」


*** 翫月

「　芒鞋踏破千山月。拄杖伶丁唱妙訣。木人撫掌笑呵呵。石虎咆哮跳出穴。」


*** 示徒息諍二首

「　理深何必形聲色。見淺徒勞論是非。謾道老僧無料理。一條白棒活人機。」


「　但得境閒渾是道。莫愁濁世有邪魔。消歸自巳皆堪用。不必尋求過與他。」


*** 即事

「　栽梅滌竹野人風。掃盡繁華眼界空。更有一般堪羨處。數聲幽鳥綠陰中。」


*** 示病中

「　痛痒於身便謂災。那知罪福不無胎。快將毒藥還醫毒。膿血盡時好肉來。」


*** 贈斷愚姪掩關

「　吾孤汝負不須陳。三應三呼定有因。總是老婆心甚切。管教槌破鐵崑崙。」


*** 示雪宗悅眾

「　莫將命蹇便自屈。妍醜皆從密行修。若具趙州清白眼。騰蛇改格未為憂。」


*** 贈金居士送子出家

「　裴君送子有多偈。公送云何無一言。夜宿隱川看新月。層層花影到窗前。」


「　決當行此勿因循。報佛祖恩一句陳。千古英名留後望。莫教錯過太平春。」


*** 酬文節法師過訪

「　象駕何期過隱川。重重鋪錦菜花天。慚余蓬室無相接。一盞蒿湯桑隴邊。」


*** 周摩雲居士求偈

「　隱川室裏留君宿。敬畏堂中示再參。舉手低頭頻顧語。莫云無法為人嫌。」


*** 無禪帳即事

「　水國蚊雷觜如鐵。赤肉團邊咂鮮血。誰能於此契生緣。歷劫無明當下徹。」


*** 喜劍安法姪禪師即事

「　本色住山非染造。為憐塵世覺心寒。和煙入水超方便。明月蘆花孰解看。」


*** 示東巖上座

「　九上三登未是親。一言契入始為真。從今收拾瓢囊也。他日分明舉示人。」


*** 立冬即事

「　敝衣重補足遮寒。日臥閒雲敗屋寬。黃菊數枝喬木下。飄飄落葉許誰看。」


*** 勸斷愚法姪啟關

「　凋林欲挽正斯時。何必拘拘俟滿期。放出從前真面目。移風易俗好施為。」


*** 冬至

「　曉雞纔報一陽生。凜凜霜天梅蕊擎。舊案日新輝宇宙。焚香撥火不虛行。」


*** 示項牧公別駕(法名真本)

「　維摩之疾好承當。痛處何妨炙艾瘡。眼正心光扶祖
道。任教烏兔起滄桑。」


*** 示古巖知客

「　金明寺裏鉗錘處。范蠡湖邊赤骨肩。但辦肯心追古哲。不須巖外更栽蓮。」


*** 除夕

「　一爐猛火度殘庚。豈與諸方鬥富行。茶罷各歸寮舍煖。現成公案到新正。」


*** 入新方丈酬曹秋嶽司農

「　無知老衲累秋翁。明暗相參兩眼紅。居易昔年遺十笏。又承新整定西東。」


*** 示範維那

「　鼻孔撩天意可投。叢林踏遍巳知休。從斯放下身心後。蠡水風清款款酬。」


*** 自娛

「　幻住不須頻計較。隨緣放曠得安然。任他為佛為官去。我只破廬枕石眠。」


*** 答曹秋嶽司農

「　五百年前未了因。深埋塵土得無親。曾思坡老完經事。此案重圓須舊人。」


*** 寄禪人

「　三頓因緣不用猜。當機只貴眼睛開。金明不是閒饒舌。鈍斧重拈期再來。」


*** 示陸緣度居士(法名真慧)

「　靈鷲峰頭一點因。自來蠡水日相親。而今既得本來面。萬紫千紅不是春。」


*** 示淨名雪子上座

「　末法垂秋正此宜。莫嫌窮谷少人知。脊梁硬豎半撐拄。自有香風撲鼻時。」


*** 贈羅又先文學

「　武略文經非偶然。家聲祖父又爭先。筆花滿案咸珠
玉。且喜高標不浪傳。」


*** 上元和無際祖師走馬燈(原韻附)

團團遊了又來遊。只為無人指路頭。歇卻心中三
昧火。刀鎗人馬一時休。

「　一點無明遍界遊。只緣不識這毫頭。誰知盡力跳不出。息卻心中火便休(示淨道新戒)。」


「　人馬團團奮迅遊。英雄豪傑孰回頭。若能覷破影中事。好示傍觀歸去休(示牧愚新戒)。」


*** 師垂語云。時當酷暑。大地火燃。語默動靜。莫能
逃其燎。卻汝等如何免得。羅子先答云。更嫌何
處不風流。師頷之。遂示以頌

「　更嫌何處不風流。猶較炎威過一籌。未得個中三昧力。行人卻與路為讎。」


*** 壬寅春仲即事(有引)

禪林澹泊。素讓金明。此亦自甘。外緣不務。況
值歲歉。信施尤難。然喜眾皆孜孜為道第。愧
無法供養。秪得豐儉隨家。寧獨篾束三條而
巳乎。

「　為法忘軀信不誣。充腸藜藿把屍扶。驀頭撞著庭前柏。肯放靈山老禿奴。」


*** 貧頌

「　參禪學道學先貧。徹底貧來道自親。果是赤貧渾是道。試看誰是赤貧人。」


*** 瓔珞粥

「　幾顆玉粒綴青薺。滿缽橫挑香更肥。翻憶荷衣松食輩。只憂無法不憂飢。」


*** 佛音尼在羅子先家作鞋。次。忽聞樓板聲。有省。
居士即開空室勘驗。機緣呈師。師以古德接尼
悟道。頌韻示之

「　大似吳山老禿奴。權開空室接師姑。果能不負孃生
面。自出群中一丈夫。」


*** 示夢菴書記

「　離鉤三寸子須道。相逢慎勿妄盤桓。頭頭公案雖成現。漠漠煙霞仔細看。」


*** 示空有知浴

「　頓空諸有撈明月。誰灶無煙沒夜光。收得海中龍藏寶。翻身索價有人償。」


*** 過楞嚴弔紫柏大師

「　阿師半偈理更殘。始得叢林復壯觀。此日往來發長歎。抬眸又覺苦心寒。」


*** 示身雲法孫

「　柏山惡辣誰能近。汝獨相依事有年。言行無違成就汝。更加戮力絕狐涎。」


*** 示朗上人

「　最喜山禽不亂鳴。一時叫出一時聲。聲聲相喚誰能醒。面面青山面面青。」


*** 庚子八月朔旦為范大夫受戒偈引

大夫為金明伽藍。今受五戒巳。竟此不忘靈
山授記。誠非夢事。正如徑山之龍神。鶴林之
米老。然大夫之為伽藍。又傑出矣。偈曰。

「　霸業垂成即泛舟。豈圖血肉念無休。從今受戒登壇後。永佐金明第一籌。」


*** 瓦

「　做得工夫成一片。方堪大冶煉身堅。莫嫌此是路傍土。偏向毘盧頂上眠。」


*** 樹燈偈示慧峰八十壽

「　一樹燈明亙古今。森森枝葉佛皆欽。當陽直示無偏黨。鑑地輝天意轉深。」


*** 示衍法華維那

「　試看誰能轉法華。念翁撩起事堪誇。何期子擬追蹤
者。撇下湖邊也克家。」


*** 示佛心

「　火鑊鐵丸居常飯。刀山劍樹自家園。可能於此同棲止。始信壺中別有天。」


*** 示靈虛

「　虛而靈寂而照。動靜施為有玄要。觸著金風徹骨涼。捧爐神卻翻茶銚。」


*** 示眾

「　桑陰盤曲路無石。雨後往來看腳下。擬議之時跌一交。莫道隱川苔地滑。」


*** 雨中向日葵示梵為

「　越出群芳不二天。狂風妒雨一心懸。任從日處重雲內。自向東西義莫遷。」


*** 種田

「　退步由來是上前。低頭覷破水中天。忽然插到退不去。撒手翻身跳上巔。」


*** 隱川即事

「　本自無心於富貴。清香滿院掃難開。白雲澹泞天空碧。燈盞無油明月來。」


「　道人到此且開懷。今日無糧又有齋。鄰過筍籩穿曲徑。鳥啣紅柿落霜階。」


*** 示照先

「　兩度追隨入蠡湖。不離家舍在中途。於今直示還鄉去。繡雪香芬莫負孤。」


*** 示舜日杲法孫

「　舊案新翻喜有源。急須戮力報師恩。老僧親勘無憂矣。眉目分明嫡骨孫。」


*** 示寶如玉法孫

「　末季陵風孰仔肩。瓦瓢盛雪煮青天。春來又見兒孫事。一樹寒梅映水邊。」


*** 住敬畏庵示眾

「　慧命懸絲入隱川。那期舊話又新圓。兒孫殃及重拈出。夜半優曇火裏鮮。」


*** 曉窗即事書為羅子後又先叔姪

「　依依嫩綠雨初晴。兀坐曉窗鳥語清。且喜蘭馨真實境。道人風味不虛聲。」


*** 示周蓮齋居士遠過隱川(法名真潔)

「　溈山泥壁我打牆。此事如何作較量。相見別無閒話會。拋槌歸院點蒿湯。」


*** 示羅居士捨地重脩建祖塔二首

「　祖塔穢污深可悲。者回不用問鑽龜。個中血脈無多子。嫡骨兒孫更有誰。」


「　買地葬人非分外。孫承祖業豈胡猜。道人有地不須買。掘個深坑便好埋。」


*** 留文允言居士度夏(丁未)

「　毒暑飛蒸孰可逃。惟君與竹卻相饒。廬山舊面分明現。來向凄凄破寂寥。」


*** 示休巖壁法孫

「　沿流不斷要分明。卓出重函貴眼清。欲報汝師恩怨處。急須努力振家聲。」


*** 示耕十頌(并引)

余嘗示耕。此題立來巳久。尚未拈出。恐多事耳。
今有某某。從侍殷勤。特以祖業為問。余但微笑。
某乃至。再因。出頌示之。彼且不嫌荒鄙。隨即賡
和。洵知時節因緣。良有待也。舉似大方。獅子吼。
野干鳴。請試簡看。

**** 未耕

「　寥寥祖業不多爭。纔見田園蓁莽生。契券幸然明號段。惟人努力起家聲。」


**** 開荒

「　鈍钁橫拈入草叢。那論朝夕苦施工。荒丘若處都翻轉。一曲高歌日巳紅。」


**** 下種

「　種子攜來絕妄傳。好平因地下機先。但能不失農時候。自有靈苗透水田。」


**** 灌水

「　一莂根苗慎勿枯。時將惡水長榮株。縱教垂實還須潤。未審農人會也無。」


**** 耘草

「　異卉靈苗一處陳。拈來須要別疏親。更加耘到無耘處。野色青青滿眼新。」


**** 刈實

「　試看良田稻正香。及時收拾好秋光。鐮刀拈起從頭刈。風捲煙霞墜地黃。」


**** 登場

「　風清月白滿肩挑。大擔收來路不遙。一總上堆隨日選。好留佳種接豐饒。」


**** 篩颺

「　曾將敲落積山中。淨穀還須入磨礱。無數糠秕傾颺盡。重篩白米奉姑翁。」


**** 上倉

「　驗盡精梁收上倉。顆顆圓淨此中藏。老儂印記重叮囑。珍重吾家克肖郎。」


**** 賑濟

「　忽憐飢餒苦何求。豈吝家私不我憂。一自打開無底藏。人人飽足我方休。」


*** 和普明牧牛頌

**** 未牧

「　昂然頭角日咆哮。逐色隨聲路轉遙。無限春光渾不覺。何論觸處犯佳苗。」


**** 初調

「　狹路相逢驀鼻穿，繩頭緊把猛加鞭，一回入草一回拽，那許從前野性牽。」


**** 受制

「　一經苦制息橫馳，且把鞭繩款款隨，縱使綠楊溪上臥，眼瞠瞠地豈能疲？」


**** 回首

「　忽然識得便回頭，鞭影無加性自柔，漫道牧童為易事，手中繩子放還留。」


**** 馴伏

「　隨順從教這那邊，逢源左右得安然，試看步步春風裏，不費纖毫腕力牽。」


**** 無礙

「　人牛坐臥總如如，芳草坡中轉不拘，綠樹陰濃新雨後，數聲短笛樂餘餘。」


**** 任運

「　鞭繩撇下白雲中，踏斷山丘草正茸，幾度煙巒情未巳，夕陽歸罷興還濃。」


**** 相忘

「　調餘無事沒偏中，那更有心分異同，誰道潘郎多快便，倒騎驢背過橋東。」


**** 獨炤

「　牛兒巳喪赤身閒，懶說枯椿天地間，嘯月吟風雖足快，還須更透一層關。」


**** 雙泯

「　合水和泥絕影蹤，孤城山寺日當空，應知個裏真端的，幽鳥一聲花滿叢。」


*** 和宋天封佛慈禪師蜜蜂頌(有序)

予庚寅春移梅次掘深土，得斷碑半截，洗閱蝌
額，有天封佛慈禪師法語八字，下勒示語一篇，
并蜜蜂頌五首款，識紹興巳未長，至日華頂支
離叟書遺祖照顏侍者，予乃恍然曰：此地五百
年前事彌露矣。即置之法堂，及稽燈傳佛慈為
圜悟嗣，又考真歇了塔銘，了曾祖照會中首眾，
洵知二老出世開法金明非小緣也，適子穀蔡
居士覷見，力請表揚，因述緣起，并勉賡和順治
乙未春悟進識。

附原頌

千花蕊上刺香時，百草頭邊得意歸，一竅透穿通
活路，遊絲無礙去來飛。

風光占盡作生涯，鬧合門前趁晚衙，君看不期而
自信，兒孫整整世其家。

桶底遭君打脫時，從前活計頓拋離，超然不戀舊
窠窟，空有層層釀蜜脾。

平生底事付風光，日暖花開個個忙，𡎺著等閑遭
一劄，痛連心髓要承當。

老○○○閉刳桐，向上仝參一竅通，禪者不須窺
戶牖，針鋒劄著面皮紅。

「　類墮風光妙密機，紛紛鬧裏帶香歸，百千慧命同心接，不令而行翼翼飛。」


「　同門出入各天涯，縱在途中不離衙，滿徑芳菲皆活計，翩然落草問君家。」


「　驚天動地出窠時，義斷恩忘永別離，從此門庭雖各立，同風千里蜜生脾。」


「　朝朝鼓翅弄晴光，拭露穿雲花底忙，劈面相逢無避處，一錐腦後痛心當。」


「　從緣入得這空桐，透過窗櫺處處通，豐儉隨家同受用，江南三月落花紅。」


再和

「　豁開戶牖蚤春時，覓得些些悄地歸，試看當軒人跡
斷，高吟一曲百花飛。」


「　沒生涯處忽生涯，出內翻飛聲震衙，就裏分明賓主定，何勞更問我王家。」


「　綿密針鋒點點時，恣探花落影離離，從教鐵面銅睛漢，觸著渾驚毒入脾。」


「　春來若處逞風光，豈似花間蝶戀忙，奕世兒孫承大蔭，酬恩須要自擔當。」


「　個裏藏鋒妙古桐，和光出入絕相通，盡知釀蜜成家業，不覺芳菲滿逕紅。」


三和

「　百萬英靈簇擁時，獨拈花髓幾知歸，頭陀不禁輕遭劄，惱亂叢林千古飛。」


「　光生漆桶足生涯，日暖花香大放衙，挨羽去來成底事，孰知福國裕民家。」


「　正值移梅春仲時，钁頭邊遇老支離，盤桓徹底針鋒露，句句希聲暢蜜脾。」


「　兩股花呈種種光，回途不是等閒忙，密移一步傾籌室，未許傍觀胡亂當。」


「　纔揚眉目倩疏桐，不壞色香竅自通，萬丈華峰留不住，卻來檇李剌新紅。」


介菴進禪師語錄卷十
嗣法門人真在真覺真性真本編

* 疏引

** 募脩金明寺緣起

金明乃宋佛慈禪師道場，繼有賜紫淨惠大師鼎建
千佛寶閣，開禧賜額，至明成化間，得祖昭大師重新，
迄今又二百餘年矣。余於戊子仲夏赴諸檀護之請，
卓錫此地，亦不免理廢席於榛莽，整頹綱於荒陋。時
有僧擬充脩造事，余但以古德住院偈止之，巳經十
三載，惟清冷逼人，禪侶往來鮮能措足，比見山門愈
圮，堂閣愈危，得無坐視之責乎？今蒙諸大護法矢心
以脩葺見示，余不得不拈出以告眾善信，伏祈協力
共襄福。有攸歸偈曰：海月湖天境自寬，危堂破閣逼
人寒，要新此個舊公案，信手揮來直下看。

** 乞脩造偈引

隱川大慈庵乃金明寺之故地。去濮溪二里許，有勝
山居之況，新篁環翠，細柳垂陰。近構堂宇數椽，其奈
臥房未備，有失往來禪侶之接。今岩輪二上座，遠從
匡廬至此，掛笠數月，且不嫌荒僻，堅請歷事，觀其志，
可謂為法忘形也。余不能固辭，特以舉似檀那，惟欣
然捉筆，揮出家珍，作不朽之勝因，則福果烏可涯量
哉？更述一偈：

廿年不打這鼓笛，今朝特地一翻新，知音自肯傾心
和，韻腳分明十一真。

** 大乘庵募重裝佛像偈引(慧上人請)

刻雕成眾相，聚沙為佛塔，無為真佛實在我身，由是
觀之，老瞿曇慈悲之故，葛藤太煞。余又如何引蔓牽
枝耶？偈曰：小乘錢貫大乘井，索要須聖相重輝，必請
高檀註腳。

** 普明脩造引(妙峰素穎長老請)

建寧普明山寺，乃我先老人養育賢才陶鑄聖凡之
所，其層巒擁翠，萬脈歸宗，南北往來，鮮有不至者。予
自癸未春出山屈指於今一十七白矣屢欲慰安眾
望無奈蠡湖破院，兼病體羸尪未遑跋涉溪山，因循
歲久，以致妙峰素公深憂古道，垂秋叢林凋落，特與
普明知事相商不辭數千里杖笠來迎過嶺共整陳
綱繼起祖席，亦足知其為法門師弟之誼至矣。然病
朽愧不能入山，又烏忍安坐付傾倒於弗聞耶？凡我
同志力挽頹風，普明有賴，其中更有一段光彩劫外
風流，試問取妙峰，定為道破。順治巳亥孟冬下澣七
日。檇李金明介菴進朽題。

** 齋單

陶朱富而有餘金，明貧之不足，說甚雲門餅趙州茶，
一味五味管取無下口處，而今不妨更拈草料細切，
清風一任橫吞豎咬，忽得嚼著些些，定見千佛閣頓
生光彩，檇李亭重整規模，人人慶贊皇圖，處處莊嚴
佛土，大眾莫道空疏，伏唯珍重。

** 敬畏庵緣起

嘉禾范蠡湖西有敬畏庵，乃我祖無趣老人隱居道
場也。創自明之嘉靖間，其來百餘年矣，緣老人俗姓
施，里中多稱施庵，云庭旁有大槎槤樹，老人嘗與徑
山無幻祖說法其下，有陸五臺諸公訪道參扣。老人
寂後即塔本庵。庵中疏竹清池佛室數楹，後有見如
徹師啟建樓宇，崇禎戊辰歲，徹孫日明輪公繼擴中
樓，徹師係老人外孫老人外孫五徹師行四長為沈
鶴齋公，即護法羅仲吳居士外翁也。居士於構中樓
時，曾助輪公緣就，自鼎革以來，頓覺頹圯，余住金明，
去庵不數，武常過禮塔，目擊心憂，茲日明公擬完夙
願，同余弟子羅子先持冊乞數語引導眾信，蓋子先
乃仲吳居士之子，輪公不忘舊護故，偕之來余，合掌
加額，遂述緣起以告檀那，共襄勝舉，俾古佛道場復
見一新，其福德又烏可涯量哉？凡樂助者點筆於後，
勒石以垂不朽焉。

** 化齋米疏(無能乞)

釜甑生塵，法從緣起，缽盂啟口，道在人弘。展布袋於
十字街頭，露肝膽於三家村裏，固廩打開，管取人人
具足，堅囊頓破，直教個個周旋。化亦真，施亦真，籬根
香擁菊花新。食輪轉，法輪轉，風吹落葉兩三片。時當
九日，捉筆欣然，大力檀那，快心樂助。

** 化燈油引

紙撚無油，通人委悉，空谷有神達者，方知若向無油
處著眼，管取騰今耀古，能於有神中展手，直教赫地
輝天，搕𢶍頭顯發無始威光，漆桶裏露出本來面目，
舉似高檀，快然傾倒。







* 序跋

** 源流頌序

佛祖密室中，有一段因緣，從來無人覷著。何故？覷著
則瞎。秪如臨濟興化，父子授受，源流有據，諸方但以
化得三聖大覺力而拈臨濟香，更有謂臨濟不傳興
化，而化在三聖大覺處，悟得先師喫棒底道理後，拈
香臨濟，蓋僭嗣也。若此妄鑿古人，何異矮子觀場？今
諸子云：從上佛祖皆見有付法偈，既巳刊出燈錄，何
至馬祖下不刊，亦復不見法偈，為是無付，為復珍惜
不彰。咄！黃河三千年一度清，汝等冬瓜茄子見個什
麼？雖然憫子誠懇，不得巳即將佛佛授手祖祖相傳
源流法偈機語隨錄頌出，輒成一帙，敢以公諸天下
萬世明眼，報佛深恩，知佛祖授受之有的據，益俾德
勝無焚衣之悔耳。還見正法眼藏麼？一隻破草鞋，無
底亦無對。

** 鴛湖和尚頌古序

從上慧命，源源如線而出，車溪尤甚。一絲懸於九鼎，
幸我老人一肩擔荷，密用潛行於水邊林下二十餘
年，隱顯以時罕逢識者。崇禎乙亥春，有嚴𨍏轢居士
參師，慇慇不下，便乃復白苧普明廢址，懇請以居，及
郡紳士咸迫。師以病堅辭，不得巳勉赴插草開荒，率
眾住靜。不期丙子秋因事挈杖入閩。後之住院開法
亦號普明，正如杲日麗天，無有所不燭也，嘗謂余曰：
老僧和牧牛并諸頌，古子看何如？答曰：情知老人向
異類中行。師曰：如何異類中行事？余便兩手拓地再
拜而出。今復閱普明遺稿，牧牛諸頌大有不同處。如
何是我老人不同處聻？謹輯此刻，以俟賢者。

** 跋無趣和尚真蹟

丁亥秋抄，余過敬畏庵禮吾無趣祖塔，次有孫喻微
忽出殘紙一幅相似，余捧讀之，是趣祖親書示龍湖
先生法語，不覺忻喜，乃云：祖師真蹟，若優曇花，實為
希有，今既見者，宜珍藏之。喻微云：見此一篇，即見祖
師面目矣。咄哉癡子，祖師面目安在紙上耶？既不在
紙上，且道祖師面目又在何處？吁：袈裟零落難縫補，
收捲雲霞自剪裁。

** 隱川集自敘

壬辰秋，余同卜右文居士抵濮溪，道經村落，訝其遍
地荒蕪，狐兔陵食，星散農家俱困緩惰，至於禽無巢
卵，樹乏斧柯，縱使神農之化亦難矣。士乃指片地云：
此金明贅疣也。余目之曰：噫，此地只少一椽耳。是冬，
卜右文、羅子先二居士同眾信捐貲購地，別創一廬
於川上，余名曰大慈庵，蓋取濟度此方之義。示耕數
載，頗與彼生息迥別，農人皆異之。雖大義茫然，乃有
稚子傍桑陰學種瓜之意。但覺狐兔潛藏，桑苗蔥鬱，
悠悠乎風清月霽，於三間茆下，落落乎鳥啼花笑，於
千頃畬頭。余時啜白湯烹野藿，吟詠其間，庶不孤村
居之幽況矣。爰述數語，以揭初因，并志諸護之竭心
焉。

** 跋子蕃朱居士寶夢記

未到這裏直須疑著，既到這裏切忌住卻，若恁麼會
與寶夢記轉，不恁麼會亦與寶夢記轉，舉似明眼，請
下一語看。

** 跋南明和尚語錄

法門陵替甚矣。按萬曆間宗師家，頗尚孤峻，遞相隱
謝，此一變也。逮天啟時，方有人出法門，似覺可觀。至
鼎革來十餘載，泛濫彌漫，此又一變也。蓋翁于泰昌
改元遷化，其操履卓倫，非今時可擬。閱是錄者，當具
別眼，法門有望焉。



* 箴銘

** 即事偶箴

「　無上妙道。不落言詮。真妄雙泯。直指單傳。或棒或喝。非教非禪。了達知見。勿談要玄。和光同塵。有實有權。無罣無礙。任運翛然。獨超物外。迥出劫前。巍巍堂堂。闊步大千。風清月白。別是一天。大慈佛法。博飯栽田。葛藤剷斷。弗扯章篇。初調犢子。驀鼻繩穿。或犯苗稼。時猛加鞭。純乎哮吼。放浪林泉。紹隆佛祖。惟在志堅。千鈞重擔。努力一肩。主持門戶。赤手空拳。無量妙義。一一重宣。中道不立。那有偏圓。一金鎔出。釵釧缾鈿。
橫拈倒用。信手自便。懶殘風味。石枕高眠。日上月下。何故周旋。體性圓明。電拂聖賢。迷真逐妄。誠可悲憐。貧窮學道。淤泥出蓮。生死呼吸。何論少年。耽著五慾。業覆情牽。渠無能所。寧有蓋纏。須知端的。山邊水邊。誅茆伐竹。聊構數椽。或問如何。誰曰隱川。不局命運。豈逐世緣。騰蛇改格。枯淡自全。若為知巳。芳草芊芊。」


** 牙銘

「　我年剛五十。牙生四十五。爾以我固堅。我以爾利腑。嚼斷玉石根。喫盡鹹酸苦。無爾不相和。無我不吞吐。齊密且關風。深隱自回互。今者脫然離。我何忍其土。哀哉銘爾衾。日輪正當午。」


** 眼鏡銘

「　昏之以明。明之以昏。惟爾其精。莫知其神。」


** 獅子玉章銘

「　獅子牙爪。琢出崑岡。踞地哮吼。驚走狐狼。雖無一字。文彩難藏。印住印破。隱川之章。誰能任重。惟爾用光。」


** 玉魚銘

「　美質無瑕。深藏峙屺。誰琢誰磨。徹頭徹尾。平地波濤。潑天風雨。慎勿輕躍。善為珍體。」


** 佛牙櫃銘(廣若姚居士請)

「　無上慈尊。從地湧出。微塵界中。放光現瑞。直示群迷。廣宣妙義。世所希有。凡聖叵測。若能見聞。殊勝福利。擁護是幢。賴斯名器。」









* 佛事

** 為徑山曇周師火

師以火炬指龕，召眾云：還見曇周師落處麼？脫或未
然，今日進上座，為伊點出去也。良久云：叢林輔弼巳
經年，一旦相傾五老前，山岌岌水潺潺，昨夜三更月
正圓。擲炬云：優曇花發火中鮮。

** 為敬畏庵蓮禪人掩龕

師以拄杖擊龕一下，云：生耶？不道雲斷，寒猿啼古路。
又擊一下，云：死耶？不道林殘，羸鶴唳空巢。喻微蓮公
於斯會，得白日傳心靜，青蓮喻法微，其或未然，金明
為汝說破。遂掩上，云：樹頭黃葉落，且向此中看。復擊
一下。

** 又火

舉火炬云：生死關頭絕要津，西風切切送歸人，急須
火裏翻身去，一朵青蓮劫外春。遂投火炬。

** 為萬福庵法林上座火

師云：圓公圓公，汝當時在我室中有一則公案，有權
有實，有照有用，爭奈末後未圓，汝還記得麼？金明今
日為汝當眾拈出。良久云：明明不覆藏，明明絕回互，
生死與去來，杲杲日輪午，若也圓得，定然不向別處
流轉，脫或未然，我今為汝圓，卻且道作麼生圓？百草
頭邊光燦爛，更嫌何處不風流。遂擲火炬云：燒。

** 為母賀氏孺人掩棺

師至棺前，作女人拜，顧視左右，云：還見我老母麼？若
謂此便是，此乃父母精血所成，終歸敗壞，且道我老
母在什麼處？復高聲召云：老母老母，放下著！即以手
掩上。

** 起棺

師以拄杖擊棺三下，云：來時不增，去時不減，此土西
方，不隔一線，若然凝滯，體亦難見，惟我老母，信行自
便。且如何得自便聻？遂以杖引之而出。

** 掩土

師撮土召云：老母，離塵合覺，離覺合塵，今日離合，且
置秪如歸根，得旨一句，作麼生？剷開荒草地，遍界藕
花香。以土掩之。

** 為張恒所居士掩龕

師云：生也恁麼，死也恁麼，生死去來了無干涉，脫或
不然，金明為汝下手去也。遂掩上，云：坐斷千差路，從
教五眼窺。喝一喝。

** 為柏山素弘理長老起龕

師以杖擊龕云：橫身異類于西子湖頭赤骨婆心，于
柏山寺裏，三十年來忠孝，驗在目前，百千載去恩怨，
且看腳下，將謂你完我，誰知我完你，且止，更有一著，
汝等還見麼？卓一卓，云：步步著力！便起。

** 舉火

師舉炬云：起廢席整頹綱，素位而行建法幢，立宗旨
恢弘祖道，只如事理圓融，徹骨徹髓一句又作麼生，
迸出通身三昧火，為人不顧兩莖毛。遂攛下。

** 入塔

師至塔前，以杖指骨云：大眾！這是你本山堂頭和尚
一生受用不盡底，今日入此殊勝光明幢中，輝天鑒
地，無黨無偏，且道全身奉重又如何？豎起拄杖，云：巍
然一塔黃金骨，直矗青霄萬壑垂。喝一喝，便放下。

** 為太倉宦陳修長老封龕

師至龕前，卓拄杖云：古塘插草運大悲，手於未萌繡
雪開，山努摩醯眼於末季，今雖能事巳畢，尚有公案
未了，以致老僧不惜眉毛，要問汝大眾，還知伊不了
處麼？良久云：問取我孫澄首座便封。

** 為敬畏庵日明耆舊火(平野監院請)

師舉炬云：林泉落莫正斯時，黃葉紛紜滿路岐，聚散
不知情自戚，槎槤歲歲露霜枝。這是吾祖無趣老人
受用不盡處，幸我日明耆宿，固守一生，適來遽爾長
往，金明無可薦揚，惟贈一星猛火。便攛下。

** 為得中知客火

師舉炬云：會麼？赤日炎炎，萬里無雲，薰風煜煜，青天
有過。去此二途，中道不立，且道別資一路，又作麼生？
山僧為汝下個註腳。遂攛下，云：燒。

** 為本智上人火

師舉炬云：全愚不愚，本智非智，或喜或瞋，如幻如寄，
邏齋供眾十二年，終日街坊耍兒戲，一朝拾得草鞋
錢，撒手呵呵便歸去。大眾！且道他歸何處？遂擲炬，云：
急著眼覷。

** 曹繼宗請為郁氏全玉掩棺

師以杖擊棺云：全玉，二十年前取名，二十年後入殮，
汝心念佛巳切，佛令汝心巳清，忽得前後際斷，撒手
歸家，心佛一如，無非極樂，雖然，更須知藏身處沒蹤
跡，沒蹤跡處莫藏身，還會麼？臘雪未融千澗水，春風
又發萬山花。復擊三下。

** 為張居士火

師以杖擊棺云：寒雲楚楚，生也。一棒。寒色凄凄，死也。
一棒。惜乎爾兄，可悲可痛，五十二年一場春夢，今日
到此還醒也未？若也醒得，紅塵堆裏一任逍遙，荒草
溪邊無非極樂，新殃不作，舊孽自除。如或不然，看看
火來也！遂下火。

** 為香祖蘭公掩棺

廿年深隱冷棲遲，孤影追蹤足孝思，不意去春歸此
日，何期此日又歸西。蘭公，蘭公，嘯月眠雲於黃葉庵
中，生本不生，攢眉跨灶於老堂裏，滅何曾滅，潛心
幽韻未透玄關，細嚼寒冰方伸雅志。雖然蘭植中塗，
猶未免無經時之歎，且道：即今還有去來之相也無？
以杖擊香几云：全身放下渾閒事，劫外臞梅瓣瓣香。

** 為報忠德安公火

師云：春風澹蕩，去來情自澀，春雨初消，泥水滑如油。
秪這個時節，若也會得，不惟雲開日露，便得就路還
家，如或未然，總是生死岸頭事。今日汝徒傳慧，特請
山僧為汝薦往一句作麼生。遂舉炬云：桃萼爛紅鳥
語碎，綠楊垂處棹方歸。乃攛下。

** 為倪全壽起棺

師以杖擊棺，云：一切眾生，性清淨，從本無生亦無滅，
既無生滅，安有去來。倪全壽還會麼？放身命處，超于
彼鐵壁銀山，絕蓋纏。拽杖便起。

** 舉火

師舉炬云：七十餘年卻似風，此回鍛過總成空。昔時
曾示于今日，無限春風入普同。遂攛下。

** 為無塵上座火

師舉炬云：出家脩道貴真實，毫釐有差天地隔。五十
六年虛自持，平生甘苦俱狼藉不狼藉。遂打一圓相，
擲下云：竹邊猛火燒，來春好筍出。咄！

** 為秋澗禪人火

師舉炬云：學道之人不得真，秪為從前認識神，無量
劫來生死本，癡人喚作本來人。所以老僧日前為汝
鍛煉幾番，其奈汝夙障纏固，不得脫洒自由，今日又
承汝父潛愚、汝叔完愚兩居士，始終請老僧了汝一
生之事，可謂恩大難酬，老僧不免放出火光三昧，更
為汝鍛煉一回，徹骨徹髓去也！遂攛下。

** 為心融境師火

師舉炬云：心由境滅，境逐心沉，心境一如，山高水深。
今日孝孫眉公虔請本山方丈，為伊師祖心融境公
送往生。本不生法臘七旬，滅本不滅，匋山戒律不惟
報本酬恩，可謂一心而融萬境矣。且道即今心在什
麼處？不則更為下個註腳。良久云：臘月火燒冰。遂攛
下。



門人　施博　真潔　真慧
　真仁　真和　真馨　閱

古吳門人　真衍　等敬梓
























** 金明介菴和尚源流頌世序

  
  * 西天
  
  * 本祖釋迦世尊
  * 始祖摩訶迦葉尊者
  * 二祖阿難尊者
  * 三祖商那和修尊者
  * 四祖優波鞠多尊者
  * 五祖提多迦尊者
  * 六祖彌遮迦尊者
  * 七祖婆須密尊者
  * 八祖佛陀難提尊者
  * 九祖伏馱密多尊者
  * 十祖脅尊者
  * 十一祖富那夜奢尊者
  * 十二祖馬鳴尊者
  * 十三祖迦毘摩羅尊者
  * 十四祖龍樹尊者
  * 十五祖迦那提婆尊者
  * 十六祖羅睺羅多尊者
  * 十七祖僧伽難提尊者
  * 十八祖伽耶舍多尊者
  * 十九祖鳩摩羅多尊者
  * 二十祖闍夜多尊者
  * 二十一祖婆修盤頭尊者
  * 二十二祖摩拏羅尊者
  * 二十三祖鶴勒那尊者
  * 二十四祖師子尊者
  * 二十五祖婆舍斯多尊者
  * 二十六祖不如密多尊者
  * 二十七祖般若多羅尊者
  * 震旦
  
  * 初祖菩提達磨大師
  * 二祖慧可大師
  * 三祖僧璨大師
  * 四祖道信大師
  * 五祖弘忍大師
  * 六祖曹溪慧能大師
  * 曹溪第二世南嶽懷讓禪師
  * 曹溪第三世江西馬祖道一禪師
  * 曹溪第四世洪州百丈山懷海禪師
  * 曹溪第五世洪州黃檗山希運禪師
  * 曹溪第六世鎮州臨濟義玄禪師
  * 臨濟第二世魏府興化存獎禪師
  * 臨濟第三世汝州南院慧顒禪師
  * 臨濟第四世汝州風穴延沼禪師
  * 臨濟第五世汝州首山省念禪師
  * 臨濟第六世汾州太子院善昭禪師
  * 臨濟第七世潭州石霜慈明楚圓禪師
  * 臨濟第八世袁州楊岐方會禪師
  * 臨濟第九世舒州白雲守端禪師
  * 臨濟第十世蘄州五祖法演禪師
  * 臨濟第十一世成都府佛果圓悟克勤禪師
  * 臨濟第十二世平江府虎丘紹隆禪師
  * 臨濟第十三世明州天童山應菴曇華禪師
  * 臨濟第十四世明州天童山密菴成傑禪師
  * 臨濟第十五世夔州府臥龍破菴祖先禪師
  * 臨濟第十六世杭州徑山佛鑑無準師範禪師
  * 臨濟第十七世杭州淨慈斷橋玅偷禪師
  * 臨濟第十八世天台山瑞巖方山寶禪師
  * 臨濟第十九世天台山華頂善興寺玅明真覺無
見先睹禪師
  * 臨濟第二十世處州福林院白雲智度禪師
  * 臨濟第二十一世太平府繁昌八峰山古拙俊禪師
  * 臨濟第二十二世四川東普州道林無際悟禪師
  * 臨濟第二十三世南京太崗月溪澄禪師
  * 臨濟第二十四世太崗夷峰寧禪師
  * 臨濟第二十五世天目山寶芳進禪師
  * 臨濟第二十六世嘉興東塔野翁曉禪師
  * 臨濟第二十七世秀州敬畏菴無趣如空禪師
  * 臨濟第二十八世杭州徑山無幻性沖禪師
  * 臨濟第二十九世秦溪興善寺南明慧廣禪師
  * 臨濟第三十世建寧府紫雲山普明寺鴛湖玄微妙用禪師

















** 介菴和尚源流頌

門人　真理　真本　等錄
同山居士　曹溶　閱

*** 西天

**** 本祖釋迦世尊

在靈山會上拈花示眾，是時人天百
萬眾皆默然，唯迦葉尊者破顏微笑。世尊曰：吾有正
法眼藏，涅槃妙心實相，無相微玅法門，不立文字，教
外別傳，付囑摩訶迦葉，并敕阿難副貳傳化，無令斷
絕。付法偈曰：法本法無法，無法法亦法，今付無法時，
法法何曾法。

頌曰：
「　霜天欲暮朔風寒
　黃葉飄飄孰耐看
　忽地晚鐘鳴古寺
　一輪皎月出重巒」


**** 始祖摩訶迦葉尊者

阿難一日問師兄：世尊傳金襴
袈裟外，別傳箇什麼？祖召阿難。阿難應諾。祖曰：倒卻
門前剎竿著。後祖欲入定雞足山，乃召阿難言：我今
不久世間，正法付囑于汝，汝善守護。付法偈曰：法法
本來法，無法無非法，何于一法中，有法有不法。

「　金襴裟外別無傳
　弟應兄呼夢不全
　一段真風亙今昔
　優曇朵朵火中鮮」


**** 二祖阿難尊者

于恒河中流將入寂滅，念先所度脫
五百弟子悉皆來集中。有弟子一名商那和修，二名
末田底迦，祖告之曰：昔如來以正法眼付大迦葉，迦
葉入定而付於我，我今將滅，用傳于汝。付法偈曰：本
來付有法，付了言無法，各各須自悟，悟了無無法。說
偈巳，復以正法眼囑累商那和修，而謂末田底迦曰：
昔佛有記汝，當于罽賓國敷宣大法。

「　法湧恒河逝不休
　一般心事動人愁
　如來法眼親殃及
　試看分支兩道流」


**** 三祖商那和修尊者

化緣既久，思付正法于吒利國
得弟子優波鞠多以為給侍。祖因問曰：汝年幾耶？荅
曰：我年十七。祖曰：汝身十七耶，性十七耶？答曰：師髮
巳白，為髮白耶？心白耶？祖曰：我但髮白，非心白耳。鞠
多曰：我身十七，非性十七也。祖知是法器，經三載，以
法眼付囑之。付法偈曰：非法亦非心，無心亦無法，說
是心法時，是法非心法。

「　問南酬北露英才
　口款相隨欠一鎚
　三載巾瓶無別囑
　與師把手上高臺」


**** 四祖優波鞠多尊者

在世化導，證果最多。最後有一
長者子，名曰香眾，禮祖求出家。祖問曰：汝心出家身
出家？荅曰：我來出家非為身心。尊者曰：不為身心，復
誰出家？荅曰：夫出家者，無我我故，無我我故，即心不
生滅，心不生滅，即是常道，諸佛亦常心非形相，其體
亦然。祖曰：汝當大悟，心自通達，宜依佛法僧，紹隆聖
種。因為剃度，授具名提多迦，且告之曰：昔如來以正
法眼藏次第傳授以至于我，今復付汝。付法偈曰：心
自本來心，本心非有法，有法有本心，非心非本法。

「　獅子全威便出群
　吼聲未許等閒聞
　堂堂聖種真堪紹
　次第傳流非世勳」


**** 五祖提多迦尊者

行化中印度。彼有仙名彌遮迦，昔
與祖同生梵天，遮迦遇阿私陀仙授之仙法，祖則修
習禪那，報分巳經六劫，以夙緣故，捨邪歸正，率眾求
解脫。祖即度之，其眾亦一時發心。祖以法眼付彌遮
迦，而說偈曰：通達本法心，無法無非法，悟了同未悟，
無心亦無法。

「　一念纔分萬劫殊
　剎那回步便同途
　雖能逐日追風疾
　狼藉春光不較多」


**** 六祖彌遮迦尊者

遊化至北天竺國，於闤闠間遇一
人，手持酒器，逆祖問曰：師何方來？欲往何所？祖曰：從
自心來，欲往無處。曰：識我手中物否？祖曰：此是觸器
而負淨者。曰：師識我否？祖曰：我即不識，識即非我。彼
即置器禮祖，自稱名婆須密，願加度脫。祖與剃度。付
法偈曰：無心無可得，說得不名法，若了心非心，始解
心心法。

「　趁性顛狂笑傲頻
　茫茫誰識甕頭春
　攔街撞著剛知巳
　共醉桃源好避秦」


**** 七祖婆須密尊者

常服淨衣，執酒器，遊行里閈，或吟
或嘯，人謂之狂。遇六祖彌遮迦受法，行化至迦摩羅
國，有智者佛陀難提索祖論義，祖曰：仁者論即不義，
義即不論，若擬論義，終非義論。難提知祖義勝心，即
欽服祖。說付法偈曰：心同虛空界，示等虛空法，證得
虛空時，無是無非法。

「　額有圓珠長七尺
　特來呈伎徹光輝
　當機直示虛空法
　拶入虛空絕是非」


**** 八祖佛陀難提尊者

適提伽國毘舍羅長者家，長者
作禮問：何所須？祖曰：我求侍者。長者曰：我有一子，名
伏馱密多，年巳五十，口未曾言，足未曾履。祖曰：如汝
所說，真吾弟子。伏馱聞之，遽起禮拜，而說偈曰：父母
非我親，誰是最親者？諸佛非我道，誰是最道者？祖以
偈荅曰：汝言與心親，父母非可比，汝行與道合，諸佛
心即是。外求有相佛，與汝不相似，欲識汝本心，非合
亦非離。伏馱聞偈，便行七步，隨祖出家。付法偈曰：虛
空無內外，心法亦如此，若了虛空故，是達真如理。

「　五十年來口不開
　鵝王擇乳亦奇哉
　剛行七步揚家醜
　引得兒孫入禍胎」


**** 九祖伏馱密多尊者

受八祖付囑，至中印度。有長者
香蓋攜一子，名難生，禮祖曰：曾有一仙，謂此兒骨相
非常，當為法器，今命出家。祖與剃髮，付戒羯磨之際，
祥光燭座，舍利現前，自此精進忘疲。未幾，祖付法焉。
偈曰：真理本無名，因名顯真理，受得真實法，非真亦
非偽。

「　纔舉金刀頂相圓
　祥光遍布耀人天
　分明舍利人難睹
　一領袈裟搭半肩」


**** 十祖脅尊者

本名難生，投九祖執侍左右，脅不至席，
因號脅尊者。至華氏國，憩一樹下，有長者子名富那
夜奢，合掌前立。祖問曰：汝從何來？答曰：我心非往。祖
曰：汝何處住？荅曰：我心非止。祖曰：汝不定耶？曰：諸佛
亦然。祖曰：汝非諸佛。曰：諸佛亦非。祖乃付法。說偈曰：
真體自然真，因真說有理，領得真真法，無行亦非止。

「　夙債來償自古衣
　不投機處卻投機
　其中一語誰相諳
　夜半金烏撲地飛」


**** 十一祖富那夜奢尊者

得法脅尊者，尋詣波羅奈國。
彼有馬鳴大士，作禮問曰：我欲識佛，何者即是？祖曰：
汝欲識佛，不識者是。曰：佛既不識，焉知是乎？祖曰：既
不識佛，焉知不是？曰：此是鋸義。祖曰：彼是木義。祖問：
鋸義者何？曰：與師平出。馬鳴卻問：木義者何？祖曰：汝
被我解。馬鳴豁然省悟。付法偈曰：迷悟如隱顯，明暗
不相離，今付隱顯法，非一亦非二。

「　拖來拽去絕遮藏
　木義解開汗似湯
　突出本來非二一
　薰風拂拂透身涼」


**** 十二祖馬鳴尊者

于華氏國宣化，俄有魔來與祖較
力，祖震伏之。魔遂現形懺悔。祖問：汝名誰耶？眷屬多
少？曰：我名迦毘摩羅眷屬。三千祖曰：盡汝神力變化
若何？曰：我化巨海極為小事。祖曰：汝化性海得否？曰：
何為性海？我未嘗知。祖曰：山河大地皆依建立，三昧
六通由茲發現。迦毘聞巳，遂發信心。付法偈曰：隱顯
即本法，明暗元不二，今付悟了法，非取亦非離。

「　三千業力逞神奇
　性海揚波總不知
　無量法門由此立
　盲龜值木幾人思」


**** 十三祖迦毘摩羅尊者

入西印度北山之中，山有大
樹蔭覆五百大龍，其樹王名龍樹，常為龍眾說法。祖
訪之，龍樹出迎，曰：深山孤寂，龍蟒所居，大德至尊，何
枉神足？祖曰：吾非至尊，來訪賢者。龍樹默念曰：此師
得決定性明道眼否？是大聖繼真乘否？祖曰：汝雖心
語，我巳意知，但辦出家，何慮吾之不聖？龍樹聞巳，悔
謝祖度。付法偈曰：非隱非顯法，說是真實際，悟此隱
顯法，非愚亦非智。

「　意知心語顯真乘
　滄溟由來鯤化鵬
　但辦肯心承聖業
　法中何慮冷如冰」


**** 十四祖龍樹尊者

至南印度導化時，有迦那提婆來
謁，將及門，祖先遣侍者以滿缽水置于座前。提婆見
之，即以一鉞投之而進。祖後造智度等論，垂世，以法
眼付提婆。付法偈曰：為明隱顯法，方說解脫理，於法
心不證，無瞋亦無喜。

「　陷虎之機不易親
　當陽拈出便通津
　針投水乳風前禍
　爛熳山花別問春」


**** 十五祖迦那提婆尊者

從龍樹祖得法後，至迦毘羅
國。彼有長者梵摩淨德，以其子羅睺羅多，隨祖出家。
祖曰：昔如來有記，第二五百年，此子當為大教主，即
與剃髮。至巴連弗城，聞諸外道欲障佛法，祖乃執長
幡入彼眾中。彼問祖曰：汝何不前？祖曰：汝何不後？彼
曰：汝似賤人。祖曰：汝似良人。彼曰：汝解何法？祖曰：汝
百不解。彼曰：我欲得佛。祖曰：我灼然得。彼曰：汝不合
得。祖曰：元道我得，汝實不得。彼曰：汝既不得，云何言
得？祖曰：汝有我故，所以不得。我無我我，故自當得。彼
辭既屈，乃問祖曰：汝名何等？祖曰：我名迦那提婆。彼
眾夙聞祖名，咸悔過歸伏。祖隨告羅睺羅多，而付法
眼。偈曰：本對傳法人，為說解脫理，於法實無證，無終
亦無始。

「　因邪打正逞襟懷
　入水求人似有乖
　二五百年傳佛記
　好攜瓢杖踏煙霾」


**** 十六祖羅睺羅多尊者

行化至室羅筏城，有河名金
水，寶莊嚴王之子號僧伽難提者，居河之源，安坐入
定，祖與學眾溯流而上，伺之三七日，難提從定起，祖
問曰：汝心定耶？身定耶？提曰：身心俱定。祖曰：身心俱
定，何有出入？提曰：雖有出入，不失定相，如金在井，金
體常寂。祖曰：若金在井，若金出井，金無動靜，何物出
入？提曰：言金動靜，何物出入，言金出入，金非動靜。祖
曰：若金在井，出者何金？若金出井，在者何物？提曰：金
若出井，在者非金，金若在井，出者非物。祖曰：此義不
然。提曰：彼義非著。祖曰：此義當墮。提曰：彼義不成。祖
曰：彼義不成，我義成矣。提曰：我義雖成，法非我故。祖
曰：我義巳成，我無我故。提曰：我無我故，復成何義？祖
曰：我無我故，故成汝義。提曰：仁者師誰得是，無我祖
曰：我師迦那提婆證是無我。難提以偈贊曰：稽首提
婆師，而出于仁者，仁者無我故，我欲師仁者。祖以偈
荅曰：我巳無我故，汝須見我我，汝若師我故，知我非
我我。難提心意豁然，即求度脫。祖曰：汝心自在，非我
所繫。語巳，即以大法囑付。祖說偈曰：於法實無證，不
取亦不離，法非有無相，內外云何起？難提聞命，說偈
贊曰：善哉大聖者，心明逾日月，一光照世界，暗魔無
不拔。

「　大象遊行兔徑希
　義持金井涉離微
　豁然心意無我我
　千聖同途把手歸」


**** 十七祖僧伽難提尊者

行化摩提國，歷山谷間，至一
峰下，時山舍有童子持圓鑑直造祖前。祖問：汝幾歲
耶？曰：百歲。祖曰：汝年尚幼，何言百歲？童曰：我不會理
正百歲耳。祖曰：汝善機耶？童曰：佛言若人生百歲不
會諸佛機，不如生一日而得決了之。祖曰：汝手中者，
當何所表？童曰：諸佛大圓鑑，內外無瑕翳。兩人同得
見，心眼皆相似。其父命隨祖出家。祖為名伽耶舍多。
後復因風吹殿鈴聲，祖問曰：鈴鳴耶？風鳴耶？舍多曰：
非風鈴鳴，我心鳴耳。祖曰：心復誰乎？舍多曰：俱寂靜
故。祖曰：善哉善哉，繼吾道者非子而誰？即付法眼。偈
曰：心地本無生，因地從緣起，緣種不相妨，華果亦復
爾。

「　圓鑑風鈴徹底清
　童兒百歲語人驚
　現成公案親分付
　花果圓來又發萌」


**** 十八祖伽耶舍多尊者

經大月氏國婆羅門鳩摩羅
多之舍，祖將入，羅多問曰：是何徒眾？祖曰：是佛弟子。
羅多一聞佛號，心神悚然，即時閉戶。祖良久扣其門。
羅多曰：此舍無人。祖曰：荅無者誰？羅多聞巳，遂發宿
智。付法偈曰：有種有心地，因緣能發萌，于緣不相礙，
當生生不生。

「　佛號纔聞即悚神
　開門元是閉門人
　為憐擊破牢關鍵
　一樹寒梅劫外春」


**** 十九祖鳩摩羅多尊者

適中天竺國，有大士名闍夜
多，問仁夭暴壽逆吉義凶之故，祖荅以善惡有三時
報。夜多頓釋所疑。祖曰：汝雖巳信三業，而未明業從
惑生，惑依識有，識依不覺，不覺依心，心本清淨，無生
滅無造作，無報應無勝負，寂寂然，靈靈然，汝若入此
法門，可與諸佛同矣。一切善惡，有為無為，皆如夢幻。
夜多領旨，即發宿慧。祖告曰：吾今寂滅時，至汝當紹
行化跡。付法偈曰：性上本無生，為對求人說，於法既
無得，何懷決不決？

「　亡羊泣路事如麻
　夢幻空花總被遮
　宿慧頓明諸佛義
　何煩門外駕三車」


**** 二十祖闍夜多尊者

至羅閱城，敷揚頓教，彼有學眾，
惟尚辨論，首者名婆修盤頭(此云遍行)，常一食不臥，六時
禮佛，清淨無欲，為眾所歸。祖欲度之，問彼眾曰：此遍
行頭陀能修梵行，可得佛道乎？眾曰：我師精進，何故
不得？祖曰：汝師與道遠矣！設苦行歷於塵劫，皆虛妄
之本。眾曰：尊者蘊何德行而譏我師？祖曰：我不求道
亦不顛倒，我不禮佛亦不輕慢，我不長坐亦不懈怠，
我不一食亦不雜食，我不知足亦不貪慾，心無所希，
名之曰道。時遍行聞巳，發無漏智。付法偈曰：言下合
無生，同於法界性，若能如是解，通達事理竟。

「　苦行勤修路轉增
　懸崖撒手事何曾
　隔牆見角知牛在
　一種平常繼祖燈」


**** 二十一祖婆修盤頭尊者

羅閱城人，行化至那提國，
王常自在問曰：羅閱土風與此何異？祖曰：彼土曾三
佛出世，今王國有二師化導。王曰：二師者誰？祖曰：即
王之次子摩拏羅，乃其一也，吾雖德薄，敢當其一。時
王方同祖語，忽使者報：有象巨萬逼城。祖曰：拏羅出，
患解矣。王遂命之。拏羅出城，向象大喝，城為震動，象
皆顛仆馳散。于是，王大敬信，命拏羅依祖出家。祖授
付法偈曰：泡幻同無礙，如何不了悟，達法在其中，非
今亦非古。

「　賓主相看風土揚
　鄉談諺語灼然彰
　眾流截斷知端的
　海底泥牛趁夜光」


**** 二十二祖摩拏羅尊者

行化西印度，知月氏國有鶴
勒那比丘，堪為法器，乃躬往化之。時鶴勒那以昔緣
故，感鶴眾相隨，見祖遂問：有何方便，令彼解脫？祖曰：
我有無上法寶，汝當聽受，化未來際。即說偈曰：心隨
萬境轉，轉處實能幽，隨流認得性，無喜亦無憂。時鶴
眾聞偈，咸飛鳴而去。

「　眾鶴追隨業自殊
　一機掣斷始無疑
　飛鳴濯濯啣恩去
　物外超然識得伊」


**** 二十三祖鶴勒那尊者

中印度師子比丘問：我欲求
道，當何用心？祖曰：汝欲求道，無所用心。曰：既無用心，
誰作佛事？祖曰：若有用心，即非功德。汝若無作，即是
佛事。經云：我所作功德而無我所故。師子聞巳，即入
佛慧。祖告曰：我滅後五十年，北天竺國當有難起嬰
在汝身，今以法眼付囑于汝，善自護持。乃說付法偈
曰：認得心性時，可說不思議，了了無可得，得時不說
知。

「　縵天網子頗相宜
　打鳳羅龍驀面欺
　一句了然超百億
　三賢十聖那能知」


**** 二十四祖師子尊者

求法嗣于罽賓國，遇一長者引
一子問祖曰：此子名斯多，當生便拳左手，今二十年
終未能舒。祖即以手接曰：可還我珠。童子遽開手奉
珠。眾皆驚異。長者令之出家，以前緣故，復名婆舍斯
多。祖即告之曰：吾師密有懸記，罹難非久，如來正法
眼藏，今囑付汝，汝應保護，普潤來際。偈曰：正說知見
時，知見俱是心，當心即知見，知見即于今。祖說偈巳，
復以僧伽黎密付斯多，俾之他國。斯多受教，乃抵南
天。

「　捏緊拳頭二十年
　纔逢識者便開拳
　目前多少淆訛事
　只許渠儂到處圓」


**** 二十五祖婆舍斯多尊者

受師子祖囑，獨邁南天，潛
隱山谷，天德王、迎供王有二子，長曰德勝，次曰不如
密多。密多和柔，德勝凶暴。及即位，惑外道說，欲抑祖，
密多諫德勝囚之，乃詰祖曰：師子尊者巳遇罽賓國
王難，何緣付法？祖出尊者先所付僧伽黎示勝，勝命
焚之，衣出五色光，薪盡如故，勝乃追悔禮祖，立出密
多。密多遂求祖出家。祖問曰：汝欲出家，當為何事？密
多曰：我若出家，不為其事。祖曰：不為何事？密多曰：不
為俗事。祖曰：當為何事？密多曰：當為佛事。祖曰：王子
智慧天至。即度出家，侍祖六年，乃付法偈曰：聖人說
知見，當境無是非，我今悟真性，無道亦無理。密多受
偈，問：衣可傳乎？祖曰：此衣為難故，假以證汝身，無難
何假傳衣？密多作禮。

「　罽賓揮劍一臂墮
　德勝焚衣滿面慚
　迥絕是非親嫡骨
　繩繩不斷語喃喃」


**** 二十六祖不如密多尊者

得法，至東印度，王堅固敬
信于祖。祖曰：王國有聖，當繼我法。時國中有婆羅門
子，年二十，幼失父母，不知名氏，或自稱瓔珞，人遂呼
為瓔珞童子，丐行間里。有問：汝行何急？即曰：汝行何
緩？問：何姓？即曰：與汝同姓。人莫測之。一日，祖與王同
車而出，瓔珞稽首自陳往因，祖乃名為般若多羅，付
法偈曰：真性心地藏，無頭亦無尾，應緣而化物，方便
呼為智。

「　無頭無尾不曾藏
　逼塞虛空孰敢量
　瑟瑟金風輕洩漏
　枝枝丹桂自芬芳」


**** 二十七祖般若多羅尊者

因南印度，香至王供以寶
珠，祖即取試三王子曰：此珠圓明，有能及否？二王子
皆曰：此珠七寶中尊，固無踰也。第三王子菩提多羅
曰：此是世寶，未足為上，於諸寶中，法寶為上。此是世
光，未足為上，於諸光中，智光為上。此是世明，未足為
上，於諸明中，心明為上。此珠光明，不能自炤，要假智
光，光辨於此。既辨此巳，即知是珠。既知是珠，即明其
寶。若明其寶，寶不自寶。若辨其珠，珠不自珠。珠不自
珠，要假智珠，而辨世珠。寶不自寶，要假智寶，以明法
寶。然則師有其道，其寶即現，眾生有道，心寶亦然。祖
歎其辯慧，乃復問曰：於諸物中，何物無相？曰：於諸物
中，不起無相。又問：於諸物中何物最高？曰：於諸物中
人我最高。又問：於諸物中，何物最大？曰：於諸物中，法
性最大。祖時知是法器，默而混之。香至厭世，遂依祖
出家。祖以其通達大法，乃名菩提達磨，而告之曰：如
來以正法眼付大迦葉，如是展轉，乃至於我，我今囑
汝聽吾偈曰：心地生諸種，因事復生理，果滿菩提圓，
花開世界起。

「　心明世寶別端倪
　迥出人間東與西
　一夜好風吹不輟
　曉來黃葉與階齊」


*** 震旦

**** 初祖菩提達磨大師

受西天二十七祖般若多羅囑
識，於梁普通七年來震旦，初至金陵，與武帝機不契，
寓止嵩山少林，面壁而坐，人莫之測。二祖慧可躬詣
求法，立雪斷臂，向祖問：諸佛法印，可得聞乎？祖曰：諸
佛法印，匪從人得。可曰：我心未安，乞師與安。祖曰：將
心來，與汝安。可良久曰：覓心了不可得。祖曰：與汝安
心竟。可悟入。越九年，祖命門人曰：時將至矣，汝等合
言所得。有道副對曰：如我所見，不執文字，不離文字，
而為道用。祖曰：汝得吾皮。尼總持曰：我今所解，如慶
喜見阿閦佛國，一見更不再見。祖曰：汝得吾肉。道育
曰：四大本空，五陰非有，而我見處，無一法可得。祖曰：
汝得吾骨。慧可出，禮三拜，依位而立。祖曰：汝得吾髓。
乃顧可曰：昔如來以正法眼付迦葉尊者，展轉囑累
而至於我，我今付汝，汝當護持，并授袈裟以為法信。
付法偈曰：吾本來茲土，傳法救迷情，一花開五葉，結
果自然成。

頌曰：
「　長空雲淡沒間關
　月照松梢山影慳
　一片清光輝宇宙
　夜深兀坐聽潺湲
　面壁嵩山成話墮
　安心得髓恨添多
　西天法印分明極
　惱亂春風撼薜蘿」


**** 二祖慧可大師

從初祖得法，博求法嗣，時三祖為居
士，年踰四十，不言名氏，禮祖問曰：弟子身纏風恙，請
和尚懺罪。祖曰：將罪來，與汝懺。士良久曰：覓罪了不
可得。祖曰：與汝懺罪竟，宜依佛法僧住。士曰：今見和
尚，巳知是僧，未審何名佛法？祖曰：是心是佛，是心是
法。法佛無二，僧寶亦然。士曰：今日始知罪性不在內，
不在外，不在中間，如其心然，佛法無二也。祖深器之，
為之剃髮，名曰僧璨。付法偈曰：本來緣有地，因地種
花生，本來無有種，花亦不曾生。

「　毒流四海廣無邊
　風恙纏身乞懺愆
　罪性頓空三寶住
　夜寒月映渡頭船」


**** 三祖僧璨大師

自二祖授法，深自韜晦，居無常處，積
十餘載，人無知者。四祖道信時為沙彌，年始十四，禮
祖問曰：願和尚慈悲，乞與解脫法門。祖曰：誰縛汝？曰：
無人縛。祖曰：何更求解脫乎：信于言下大悟，服勞九
載。付法偈曰：花種雖因地，從地種花生，若無人下種，
花地盡無生。

「　受恩深處本無多
　一語相投便上科
　解脫法門誰縛汝
　信知脫下自淆訛」


**** 四祖道信大師

嗣法三祖，住蘄春破頭山，學侶雲臻。
一日往黃梅縣，路逢一小兒，骨相奇秀，異乎常童，祖
問曰：子何姓？荅曰：姓即有不是常姓。祖曰：是何姓？荅
曰：是佛性。祖曰：汝無姓耶？荅曰：性空故無。祖默，識是
法器，即遣侍者，從其母乞出家，後付法。偈曰：花種有
生性，因地花生生，大緣與性合，當生生不生。

「　破頭山上播真風
　喜得黃梅驀地逢
　性有性無全體露
　小兒原是老栽松」


**** 五祖弘忍大師

前身為破頭山中栽松道者，轉遇四
祖得法嗣，化六祖。時為居士，姓盧名慧能，聞讀金剛
經有省，自新州來參祖，祖令隨眾作務。祖一日令眾
述偈，意符則授衣。法會下七百餘僧，上座神秀者于
廊壁書偈曰：身似菩提樹，心如明鏡臺，時時勤拂拭，
莫使惹塵埃。祖見，知秀所作，乃讚歎曰：後人依此修
行，亦得勝果。各令念誦。盧在碓坊聞之，至夜倩人于
秀偈側亦書一偈曰：菩提本無樹，明鏡亦非臺，本來
無一物，何處惹塵埃。祖見曰：此是誰作？亦未見性。眾
聞祖語，遂不之顧。逮夜，祖潛詣碓坊，問曰：米白也未？
盧曰：白也，未有篩。祖以杖擊碓三下而去。盧即三鼓
入室，祖密付衣法，囑善保護，無令斷絕。付法偈曰：有
情來下種，因地果還生，無情既無種，無性亦無生。

「　本來無物頂𩕳開
　米白倩篩滿面灰
　三鼓密傳衣缽去
　刻舟爭見化龍才」


**** 六祖慧能大師

黃梅得法後，住曹溪。南嶽讓祖來參。
祖問：甚麼處來？讓曰：嵩山來。祖曰：什麼物恁麼來？讓
無語。經八載，忽然有省，乃白祖曰：某甲有個會處。祖
曰：作麼生？師曰：說似一物即不中。祖曰：還假修證否？
讓曰：修證則不無，染污即不得。祖曰：祗此不污染，諸
佛之所護念。汝既如是，吾亦如是。祖為說法，偈曰：心
地含諸種，普雨悉皆生，頓悟花情巳，菩提果自成。

「　當陽一拶遠趨風
　八載投機亦不中
　修證不無染不得
　山叢叢處水濛濛」


**** 曹溪第二世南嶽懷讓禪師

見馬祖常習坐，禪師問
曰：大德，坐禪圖甚麼？祖曰：圖作佛。師乃取一磚，於彼
菴前石上磨。祖曰：磨作甚麼？師曰：磨作鏡。祖曰：磨磚
豈得成鏡耶？師曰：磨磚既不成鏡，坐禪豈得作佛？祖
曰：如何即是？師曰：如牛駕車，車若不行，打車即是？打
牛即是？祖無對。師又曰：汝學坐禪，為學坐佛？若學坐
禪，禪非坐臥，若學坐佛，佛非定相，於無住法不應取
捨。汝若坐佛，即是殺佛，若執坐相，非達其理。祖聞示
誨，如飲醍醐，禮拜問曰：如何用心，即合無相三昧？師
曰：汝學心地法門，如下種子，我說法要，譬彼天澤，汝
緣合故，當見其道。又問：道非色相，云何能見？師曰：心
地法眼，能見乎道，無相三昧，亦復然矣。祖曰：有成壞
否？師曰：若以成壞聚散而見道者，非見道也。乃說偈
曰：心地含諸種，遇澤悉皆萌，三昧花無相，何壞復何
成。祖遂開悟，心意超然，侍奉九秋，日益玄奧。

「　輕輕閫外展機籌
　引玉拋磚格異眸
　打疊車牛三昧起
　木童騎鶴上楊州」


**** 曹溪第三世江西馬祖道一禪師

百丈為侍者。一日
侍祖行次，見一群野鴨飛過。祖曰：是甚麼？丈曰：野鴨
子。祖曰：甚處去也？丈曰：飛過去也。祖遂把丈鼻扭，負
痛失聲。祖曰：又道飛過去也。丈於言下有省。又後侍
立次，祖目視繩床角拂子。丈曰：即此用，離此用。祖曰：
汝向後開兩片皮，將何為人？丈取拂子豎起。祖曰：即
此用，離此用。丈挂拂子於舊處。祖振威一喝。丈直得
三日耳聾。祖付法偈曰：心外本無法，有付非心法，既
知非法心，如是付心法。

「　鼻痛始知燈是火
　耳聾難掩掣風顛
　大千沙界文同軌
　天自高兮海自淵」


**** 曹溪第四世洪州百丈山懷海禪師

一日謂眾曰：佛
法不是小事，老僧昔被馬大師一喝，直得三日耳聾。
時黃檗聞舉，不覺吐舌。師曰：子巳後莫承嗣馬祖去
麼？檗曰：不然，今日因和尚舉，得見馬祖大機大用，然
且不識馬祖，若嗣馬祖，巳後喪我兒孫。師曰：如是如
是，見與師齊，減師半德。見過于師，方堪傳授。子甚有
超師之見。檗便禮拜。師付法偈曰：本無言語囑，強以
心法傳，汝既受持去，心法更何言。

「　陳年蠱毒水難當
　觸著通身皮骨喪
　識得根源為活計
　一般酥酪是砒礵」


**** 曹溪第五世洪州黃檗山希運禪師

臨濟在師會下，
行業純一。首座睦州嘆曰：雖是後生，與眾有異。遂問：
上座在此多少時？濟云：三年。座云：曾參問也無？濟云：
不曾參問。不知問個什麼。座云：汝何不去問堂頭和
尚，如何是佛法的的大意？濟便問。聲未絕，師便打。濟
下來。座云：問話作麼生？濟云：某甲問聲未絕，和尚便
打，某甲不會。座云：但更去問。濟又問，師又打。濟如是
三度問，師三度打。濟白首座云：幸蒙慈悲，令某甲問
訊和尚，三度發問，三度被打，自恨障緣，不領深旨，今
且辭去。座云：汝若去時，須辭和尚去。濟禮拜退。座先
到師白云：問話底後生甚是如法。若來辭時，方便接
他，向後成一株大樹，與天下人作陰涼去在。濟辭師，
師囑云：不得往別處去，汝向高安灘頭大愚處去，必
為汝說。濟到大愚。愚問：甚處來。濟云：黃檗來。愚曰：黃
檗有何言句？濟曰：某甲三度問佛法的的大意，三度
被打，不知某甲有過無過？愚曰：黃檗與麼老婆心切，
為汝得徹困，更來者裡問有過無過。濟于言下大悟，
云：元來黃檗佛法無多子。愚搊住曰：者尿床鬼子適
來道有過無過，如今卻道黃檗佛法無多子。你見個
甚麼道理？速道速道！濟遂築大愚脅下三拳。愚拓開
曰：汝師黃檗，非干我事。濟便回師，見便問：者漢來來
去去，有甚了期？濟云：秪為老婆心切人事了。侍立。師
又問：什麼處去來？濟云：昨奉慈旨，令參大愚去來。師
云：大愚有何言句。濟遂舉前話。師云：作麼生得者漢
來，待痛與一頓。濟云：說甚麼待來，即今便喫。隨後便
掌，師云：者風顛漢卻來者裡捋虎鬚。濟便喝。師云：侍
者引者風顛漢參堂去。後付偈曰：病時心法在，不病
心法無，吾所付心法，不在心法途。

「　三回痛棒骨生痕
　一築高安便荅恩
　更把虎鬚頻倒捋
　乾坤攪動斗星昏」


**** 曹溪第六世鎮州臨濟義玄禪師

興化為侍者，機緣
默契，師以法偈印之。偈曰：至道無揀擇，本心無向背，
便如此承當，春風增瞌睡。化後充三聖首座，次任大
覺院主(云云)。開堂日此一炷香，本為三聖師兄，三聖
於我太孤，本為大覺師兄，大覺於我太賒，不如供養
臨濟先師。

「　家富兒嬌無揀擇
　機籌互換始承當
　春風瞌睡流千古
　有眼如盲日正央
　頂𩕳豎亞摩醯眼
　肘後橫懸奪命符
　毒氣迸開無限意
　賺他驢糞較賒孤」


**** 臨濟第二世魏府興化存獎禪師

南院久依座下。師
以法偈付曰：大道全自心，亦非在心求，付汝自心道，
無喜亦無憂。

「　自心大道沒遮藏
　花笑鳥啼山更長
　月白不從門外得
　踢翻尿器露風光」


**** 臨濟第三世汝州南院慧顒禪師

風穴在會作園頭，
師一日入園問云：南方一棒作麼生商量？穴云：作奇
特商量。穴卻問：和尚此間一棒作麼商量？師拈棒云：
棒下無生忍，臨機不見師。穴於言下大徹。依止六年。
師付法偈曰：我今無法說，所說皆非法，今付無法法，
不可住于法。

「　棒下無生絕較量
　臨機不見太郎當
　顒翁若遇風顛漢
　劈面攔腮沒處藏」


**** 臨濟第四世汝州風穴延沼禪師

首山充知客時，常
密誦法華。一日侍立次，師乃垂涕告曰：不幸臨濟之
道，至吾將墜于地。山曰：觀此一眾，豈無人耶？師曰：聰
明者多，見性者少。山曰：如某者如何？師曰：吾雖望子
之久，猶恐耽著此經，不能放下。山曰：此亦可事，願聞
其要。師於是上堂，舉世尊以青蓮目顧視大眾，迦葉
正當與麼時，且道說個什麼？若道不說而說，又是埋
沒先聖，且道說個什麼？山拂袖而退。師擲下拄杖，歸
方丈。次日，山與真園頭，同上問訊。師問真曰：作麼生
是世尊不說說？真曰：鵓鳩樹頭鳴。師曰：你作許多癡
福作麼？何不體究言句？又問山曰：你作麼生？山曰：動
容揚古路，不墮悄然機。師謂真曰：你何不看念法華
下語？付首山偈曰：無說是真法，其說原無說，我今說
付時，說說何曾說。

「　日憂祖道淚潸潸
　鐵石心肝也痛酸
　拂袖一肩擔荷後
　令人聞見膽毛寒」


**** 臨濟第五世汝州首山省念禪師

一日上堂，汾陽出
問：百丈捲席意旨如何？師云：龍袖拂開全體現。陽云：
未審師意如何？師云：象王行處絕狐蹤。陽於言下大
悟，遂提起坐具，顧視大眾云：萬古碧潭空界月，再三
撈漉始應知。禮拜歸眾。時葉縣省和尚作首座，纔退
便問：昭兄，你適來見個什麼道理，便與麼道？陽云：正
是我放身捨命處，省便休。師付汾陽法，偈曰：自古付
無說，我今亦無說，只此無說心，諸佛所共說。

「　皓魄當空絕點埃
　一枝丹桂月中開
　香飄撲著人間鼻
　放捨身心寔俊哉」


**** 臨濟第六世汾州太子院善昭禪師

慈明，參師，師揣
其志，經二年未許入室。明每詣方丈，師見必詬罵，或
毀詆諸方，及有所訓，皆流俗鄙事。明一夕訴曰：自至
法席巳再夏，不蒙指示，但增世俗塵勞，念歲月飄忽，
巳事未明，有失出家之利。語未卒，師熟視罵曰：是惡
知識敢裨販我？怒舉杖逐之。明擬伸救。師驀掩其口。
明忽大悟，曰：是知臨濟道出常情。服役七年，辭去。付
偈曰：虛空無形象，形象非虛空，我所付心法，空空空
不空。

「　煆凡煉聖妙爐殷
　格外鉗錘非易聞
　一點始知脣在口
　等閒出語便驚群」


**** 臨濟第七世潭州石霜慈明楚圓禪師

自南源徙道
吾，石霜皆楊岐總院事岐，依師雖久，未有省發，每咨
參，師曰：庫司事繁，且去。他日又問，師曰：監寺異日兒
孫遍天下，在何用忙為？一日，師適出，雨忽作。岐偵師
小徑，既見，遂搊住曰：這老漢今日須與我說，不說打
你去！師曰：監寺知者般事便休。語未卒，岐大悟，即拜
於泥塗問曰：狹路相逢時如何？師曰：你且躲避，我要
去那裡去。岐歸來日，具威儀，詣方丈，禮謝。師呵曰：未
在一日。師上堂，岐出問：幽鳥語喃喃，辭雲入亂峰時
如何？師曰：我行荒草裡，汝又入深村。岐曰：官不容鍼，
更借一問。師便喝。岐曰：好喝。師又喝。岐亦喝。師連喝
兩喝。岐禮拜。師曰：此事是個人方能擔荷。岐拂袖便
行。師付法偈曰：虛空無面目，心相亦如然，即此虛空
心，可稱天中天。

「　這般家業要承當
　毒藥甘漿著甚忙
　幽鳥一聲相借問
　春風吹綻百花香」


**** 臨濟第八世袁州楊岐方會禪師

白雲端參。師一日
忽問：上人落髮師為誰？端曰：茶陵郁和尚。師曰：吾聞
伊過橋遭攧有省，作偈甚奇，能記否？端即誦曰：我有
明珠一顆，久被塵勞關鎖，今朝塵盡光生，照破山河
萬朵。師笑而趨起。端愕然，通夕不寐，黎明咨詢。師適
歲莫，師曰：汝見昨日打敺儺者麼？曰：見。師曰：汝一籌
不及渠。端復駭曰：意旨如何？師曰：渠愛人笑，汝怕人
笑。端因大悟于言下。師付法偈曰：心體如虛空，法亦
遍虛空，證得心空理，非法非心空。

「　巧將黑豆換明珠
　鬼臉神頭見自殊
　直下頓忘渠愛怕
　卓然垂手御龍駒」


**** 臨濟第九世舒州白雲守端禪師

浮山遠聞師頌臨
濟三頓棒，有過人處，指五祖演見師。祖請益南泉摩
尼珠話。師叱之。祖領悟，獻投機偈曰：山前一片閒田
地，叉手叮嚀問祖翁，幾度賣來還自買，為憐松竹引
清風。師印可，令掌磨事。一日，師謂祖曰：有數禪客自
廬山來，皆有悟入處，教伊說，亦說得，有來由，舉因緣
問伊，亦明得，教伊下語，亦下得，秪是未在。祖於是大
疑，私自計曰：既悟了，說亦說得，明亦明得，如何卻未
在？遂參究累日，忽然省悟，從前寶惜一時放下，走見
師。師為手舞足蹈。祖亦一笑而巳。祖後曰：吾因茲出
一身白汗，便明得下載清風。師付法偈曰：道我元無
我，道心元無心，惟此無我法，相契無我心。

「　隔溪共語有來因
　吹落黃花始得真
　下載清風剛付汝
　海門迸出一紅輪」


**** 臨濟第十世蘄州五祖法演禪師

圓悟出蜀，遍參諸
宿，最後見祖，盡其機用，祖皆不諾，乃謂：祖強移換人！
出不遜語，忿然而去。祖曰：待你著一頓熱病打時，方
思量我在悟。到金山，染傷寒，困極，以平日見處試之，
無得力者，追繹祖言，乃自誓曰：我病稍間，即歸五祖。
病痊，尋歸。祖一見而喜，令即參堂充侍者，方半月會
部使者解印還蜀，詣祖問道。祖曰：提刑少年曾讀小
艷詩否？有兩句頗相近：頻呼小玉元無事，秪要檀郎
認得聲。提刑應諾諾。祖曰：且仔細悟。適歸，侍立次，問
曰：聞和尚舉小艷詩，提刑會否？祖曰：他秪認得聲悟。
曰：秪要檀郎認得聲，他既認得聲，為甚麼卻不是？祖
曰：如何是祖師西來意？庭前柏樹子。聻悟忽有省。遽
出，見雞飛上闌干，鼓翅而鳴，復自謂曰：此豈不是聲？
遂袖香入室，通所得呈偈曰：金鴨香銷錦繡幃，笙歌
叢裡醉扶歸，少年一段風流事，秪許佳人獨自知。祖
曰：佛祖大事，非小根劣器所能造詣。吾助汝喜。後悟
與佛眼、佛鑑。侍祖於一亭上，夜話及歸，燈巳滅，祖於
暗中曰：各人下一轉語。佛鑑曰：彩鳳舞丹霄。佛眼曰：
鐵蛇橫古路。悟曰：看腳下。祖曰：滅吾宗者，乃克勤耳。
祖付法偈曰：真我本無心，真心亦無我，契此真真心，
我我何曾我。

「　聲前色後謾勞追
　一段風流出大奇
　燈滅暗中呈好手
　扳麟奪角上雲逵」


**** 臨濟第十一世成都府昭覺寺佛果克勤圓悟禪師

虎丘隆入室。師問曰：見見之時見非是，見見猶離見
見不能及。遂舉手曰：還見麼？隆曰：見。師曰：頭上安頭。
隆聞脫然契證。師叱曰：見個甚麼？隆曰：竹密不妨流
水過。師肯之，俾掌藏。有問隆：藏主柔易若此，何能為
哉？師曰：瞌睡虎耳。付偈曰：得道心自在，不得道憂惱，
付汝自心道，無喜亦無惱。

「　見不能及草芊芊
　頭上安頭更可憐
　一句峭然雲影斷
　猙獰牙爪露山巔」


**** 臨濟第十二世平江府虎丘紹隆禪師

住宣州彰教
時，圓悟歸蜀，指應菴華見師。師移虎丘，華侍行，未半
載，頓明大事。師付法偈曰：天晴雲在天，雨落濕在地，
秘密付汝心，心法只這是。華後住饒之報恩，師忌辰，
拈香云：平生沒興撞著這無意智老和尚，做盡伎倆，
湊泊不得，從此卸卻干戈，隨分著衣喫飯，二十年來
坐曲彔木，懸羊頭賣狗肉，知他有甚憑據。雖然，一年
一度燒香日，千古令人恨轉深。

「　咄哉睡虎徹生緣
　雨濕天晴花更鮮
　血戰沙場人盡曉
　懸羊賣狗把香然」


**** 臨濟第十三世明州天童山應菴曇華禪師

密菴傑
初參師于衢之明果，師屢呵斥。一日問傑：如何是正
法眼。傑遽答曰：破沙盆。師頷之。付偈曰：佛用眼睹星，
我用耳聽聲，我用與佛用，我明汝亦明。

「　掇不去兮拈不來
　風吹日炙賺人猜
　當陽觸瞎娘生眼
　獨露堂堂遍九垓」


**** 臨濟第十四世明州天童山密菴成傑禪師

住烏巨。
破菴先參師，命典客。一日，師偶對僧舉：不是風動不
是幡動。先聞豁然大悟。次日，師遇先眾寮前，問：你總
不得作伎倆，試露個消息看。先應聲曰：方丈裡有客。
師呵呵大笑。先侍師凡五載，盡得旨要，後辭歸蜀，師
以偈送之曰：萬里南來川藞苴，奔流度刃扣玄關，頂
門戳瞎金剛眼，去住還同珠走盤。付法偈曰：佛與眾
生見，元本不隔線，付法付自心，非見非不見。

「　不是風兮不是幡
　平生底蘊盡掀翻
　要津把住通消息
　度刃奔流始徹源」


**** 臨濟第十五世夔州府臥龍破菴祖先禪師

住蘇之
西華秀峰，有僧入室，師打逐至法堂時，無準範解曰：
禪和家爭禪亦常事耳。師曰：豈不聞道我肚饑，聞板
聲要喫飯去聻。準聞，不覺汗流浹背。師居靈隱，準復
從。一日侍游石筍菴，菴有道者請益，曰：胡孫子捉不
住乞師方便。師曰：用捉他作麼？如風吹水，自然成，紋。
準在旁大徹。付偈曰：我若不見時，汝應不見見，見見
非自心，自心常顯現。

「　江南三月趁春風
　兩岸桃花映水紅
　欲識渠儂真面目
　鷓鴣啼在綠陰中」


**** 臨濟第十六世徑山無準師範禪師

賜號佛鑑，斷橋
倫祖在會下，準以狗子因何有業識令祖下語，凡三
十轉不契。祖云：可無方便乎？準舉真淨頌曰：言有業
識在，誰云意不深，海枯終見底，人死不知心。祖竦然
良久。忽聞板聲，通身汗下，於是脫然。準以從上源流，
并付法偈曰：真理直如絃何默更何言，我今善付囑，
表心本無得。祖出世祗園，遷天台瑞岩國清。準于淳
祐巳酉三月十五示疾，集眾遺囑，其徒眾請偈，準乃
執筆書偈云：來時空索索，去也赤條條，更要問端的，
天台有石橋。

「　養子之緣意自深
　海枯人死要知心
　板聲一擊通身脫
　迥出天台亙古今」


**** 臨濟第十七世杭州淨慈斷橋妙倫禪師

台州徐氏
子，室中嘗舉萬法歸一示徒，日隨眾務。方山寶侍次，
師以莧菜根示之，寶悟入。師付法偈曰：本無迷悟人，
迷悟自家討，記得少壯時，而今不覺老。即繼師席。

「　莧根拈起骨毛寒
　好肉無端索灸瘢
　悟得單傳真祕訣
　風前總是活人丹」


**** 臨濟第十八世天台瑞岩方山寶禪師

初住西庵，無
見參師，雖有所契，未臻其極，遂築室華頂，精苦自勵。
一日作務次，渙然有省，平生凝滯當下冰釋，遂走瑞
岩呈所解。方以偈證曰：道人得得出山來，盡把襟懷
對我開，坦坦平平如鏡面，澄澄湛湛絕纖埃。忽然得
個轉身句，衲卷寒雲便歸去，萬八千丈華頂峰，一笑
裂開鐵面具，家山到後絕思惟。拗折烏藤拄竹扉糞
火堆中消息好，芋香便是道香時，并付法偈曰：此心
極廣大，虛空比不得，此道只如是，受持休外覓。

「　一鑑當天照影寒
　瀑飛深處展眉端
　虛空絕巘情難比
　分付清風直下看」


**** 臨濟第十九世天台無見先睹禪師

一坐華頂四十
餘年，足未嘗輒越戶，至正賜號妙明真覺。白雲度深
習禪定，後一策南遊，遍叩禪林，無有可其意者，聞師
說法天台，欣然就謁。師見器之，充侍者。度問：西來密
意，未審如何？師云：侍娑羅峰點頭，即向汝道。度以手
搖曳擬荅。師便喝。度云：娑羅峰頂，白浪滔天，花開芒
種後，葉落立秋前。師云：我家無殘羹剩飯也。度云：此
非殘羹剩飯而何？師頷之。付法偈曰：至大是此心，至
聖是此法，燈燈光不差，了此心者達。

「　虎嘯龍驤山勢險
　西來密意灼然酬
　殘羹剩飯都掀卻
　百億須彌笑點頭」


**** 臨濟第二十世處州福林白雲智度禪師

初住普慈
諸剎，洪武巳酉應召，尋隱福林。平昔機語，不容人錄，
古拙俊侍師室中，了明大事，深契牧牛之作，乃付法。
偈曰：心中有自心，法中有至法，我今可付囑，心法無
心法。

「　幃幄坐籌聲價重
　不容裨販出常情
　其中有個真消息
　戴角披毛異類行」


**** 臨濟第二十一世太平府繁昌八峰山古拙俊禪師

無際參，師問：還我照用來。際云：若有照用，即成障礙。
師云：這廝著空，佛也救不得。際云：有無俱寂滅，空佛
悉皆非。後示以偈云：憶昔繁昌一別時，此心能有幾
人知，無絃曲子真堪續，慧命懸懸付阿誰？付法偈曰：
一道不心光，三際十方明，何于明白中，有明有不明。

「　年老婆心徹底祜
　翻雲覆雨驗淆訛
　繁昌嫡脈今猶在
　空佛俱非唱哩囉」


**** 臨濟第二十二世川東普州道林無際悟禪師

別號
蠶骨蜀中人也，年二十，出纏縛，竹為菴，研勵無懈，四
指大書帖亦不顧，只是拍盲做鈍工夫，後得大徹大
悟，即呈本師偈云：寂照無上下，光明處處通，本來無
皂白，無處不含容。正統九年，應召說法，上大悅。
師嘗以無字公案示徒，月溪澄久依座下，深得奧旨，
特書月溪二字，法語示之，并付法偈云：我無法可付，
汝無心可受，無付無受心，何人不成就。

「　慣將無字立關樞
　殺活縱橫似太呵
　一段寒輝親入手
　等閒拈出斬痴魔」


**** 臨濟第二十三世南京大崗月溪澄禪師

景泰三年
敕賜回大崗，號慈善。一日室中出祖衣示徒，乃云：此
衣是唐朝宮主所置，今八百餘年矣，祖祖相傳，至東
普先師，普付與老僧，若是克家種子，方堪紹荷，狐假
虎威，焉敢希冀？又云：如百丈侍馬祖，祖侍南嶽，嶽侍
曹溪六祖，皆久久親炙，磨光剉銳，乃能豁徹重關，羈
鎖掃盡，微見窠臼，深得大機大用，可為人天眼目耳。
師居，嘗凡見僧請益，乃云：佛法不是鮮魚怕爛卻，那
即趁出？夷峰寧侍傍，忽悟入。師付衣法，偈云：心即能
知心，法即可知法，今所付法心，非心亦非法。

「　授受僧伽古至今
　克家方許示叢林
　幸然不是鮮魚物
　留得宗風不墜鍼」


**** 臨濟第二十四世大崗夷峰寧禪師

寶芳住天目往
參。師器之，乃付法，偈云：祖祖無法付，人人本自有，汝
受無付法，急著傳於後。

「　大地山河驀入官
　松風水月不相瞞
　滔滔只要源頭活
　何慮人間滄海乾」


**** 臨濟第二十五世天目寶芳進禪師

示眾云：拈花微
笑，節外生枝，面壁安心，畫蛇添足，山僧這裡無禪可
參，無道可學，直教一個個成佛作祖去。汝等還信得
及麼？良久，拍膝云：劍號巨闕，玉出崑崗。付野翁曉法。
偈云：真性本無性，真法本無法，了知無法性，何處不
通達。

「　好兒終不使爺錢
　便把家私徹底掀
　無限風光遮不住
　東西南北有知恩」


**** 臨濟第二十六世嘉興東塔野翁曉禪師

無趣參，每
呈見解，師盡與掃闢昔日所負，直使索然。一日，師謂
趣云：我有一言，要與爾說。趣便問師，但笑而不語。趣
又問，師又笑。趣不諳旨，遂禮拜懇求。師不得巳，乃云：
達磨西來，直指人心，見性成佛，唯在直下體取。子若
信得及，可放下萬緣，參個萬法歸一。趣領旨後，聞雞
鳴有省，即薙染。師乃付法。偈云：非法非非法，非性非
非性，非心非非心，付汝心法竟。

「　舌頭無骨覓知音
　笑裡藏刀意更深
　直使萬緣俱放下
　雞鳴方契祖師心」


**** 臨濟第二十七世嘉興敬畏無趣如空禪師

無幻參。
師誨以教外別傳之旨，朝夕參究，有所契入，遂薙染，
結庵徑山，集無趣語錄，往見趣。趣問：子向在甚麼處？
幻曰：徑山。趣曰：做得甚麼事？幻曰：某甲買得一段田，
收得原本契書，請和尚僉抑。即將集本呈上。趣接得
展看，曰：者個是我的？汝的聻？幻曰：和尚莫搶奪行市。
趣便擲下集本。幻便出，復呈偈。趣曰：非語言文字也，
是汝作底麼？幻曰：某甲鼓粥飯氣，若謂有所得，辜負
和尚不少。趣乃點首，即付法。偈云：師傳拈花宗，示我
微笑法，親手展付汝，持奉遍塵剎。

「　重重勘問別親疏
　號段分明總不孤
　點首契書收拾起
　不愁田地致荒蕪」


**** 臨濟第二十八世徑山無幻性沖禪師

初住車溪，後
開法徑山，示眾云：老漢本擬深藏鄉僻，遣過生緣，爭
奈無趣老人有不了底公案，山僧出來與他了卻。僧
問：如何是無趣老人不了底公案？師便打。僧云：某甲
有甚過？師云：殃及兒孫。南明掩關興善，師至關前勘
問，南將前工夫舉似，師跌足云：悔我來遲，向後總欲
到此，不易得也。南即啟關，往謁于車溪徑山，服勤八
載。一日於地上拾片紙，有觀，方知彼去去者不至。方
之，句有省，呈無幻，幻乃印可，即命充首座。付法偈曰：
得本無所得，傳亦無可傳，今付無傳法，東西共一天。
塔于徑山。

「　扣關跌足不無胎
　刻骨銘心去復來
　八載途中親薦得
　寒梅偏向雪中開」


**** 臨濟第二十九世興善南明慧廣禪師

徑山示眾云：
五峰頭卓朔，雙徑尾顛先，喝石嵒一任𨁝跳，明月池
覆地傾天。此四句中，有一句有殺人刀無活人劍，有
一句有活人劍無殺人刀，有一句殺人刀活人劍俱
有，有一句殺人刀活人劍俱無。伶俐衲僧檢點得倜
儻分明，許你一生參學事畢。普明鴛湖初謁無幻于
車溪，開示禪要後，侍南明于徑山。一日閱思益梵天
經有省，即呈無生偈曰：鐵壁銀山誰敢摧，賊身驀地
拶將來，相看元是舊相識，當下慚惶笑臉開。又曰：歷
劫多年窮苦事，風光流得到今朝，笙歌車馬門如市，
內院依然鎖寂寥。南閱之，痛加呵斥，更不作偈頌。南
後掩關皋亭諸處，不離左右一十三載。值南病篤，一
日舉香嚴獨腳頌問明。明纔開口，南便喝。明復擬開
口，南又喝。明方點首。南即付法。偈云：無傳無受法，無
傳無受心，付與無手者，掣斷虛空觔。

「　啐啄同時血也枯
　命根不斷奈伊何
　特然啄破琉璃殼
　別有超宗異目多」


**** 臨濟第三十世建寧普明玄微妙用禪師

別號鴛湖。
初住嘉興白苧普明寺及桐月庵。介菴進往參，師即
垂誨，便有師資之契。菴因臥疾，忽聞匠斧斫大木聲，
有省，即呈萬如和尚。萬頷之後，聞師住建寧普明，及
侍萬入山，請師陞座扣問。師云：不須更問山中事，觀
見容顏便得知。菴便禮拜。未幾，辭往曹山再參。師於
普明即命入室，菴方跨門，師云：是甚麼？菴擬荅，師震
威便喝。菴豁然契悟，即掩耳而出。一日，師欠安，菴侍
次，師命茶，問：云：汝字覺先，喚甚麼作先？菴云：且喜今
日得自在。師云：如何是覺後？菴云：請和尚尊重。師云：
你還分得先後麼？菴良久。師便喝。菴云：某甲只管喫
茶。師云：如何是喫茶底事？菴云：柿棗腐乾都在這裡。
師云：你作麼生？菴云：卻被某甲一口食盡。師云：滋味
如何。菴云：甜者自甜，鹹者自鹹。師云：未在，更道！菴云：
某甲謝茶。便禮拜。師深喜之。又一日，師集眾，乃舉拂
子云：世尊拈一枝花，老僧舉一枝拂，且道是同是別？
菴出，禮三拜歸位。師云：這瞎驢。遂擲下。即出從上源
流衣拂，并書法偈付。云：沿流一段事，竟無頭與尾，付
與師子兒，哮吼滿大地。師于崇禎壬午十月十一日
說偈而化。嗣法者三人。菴出世嘉興金明寺。

頌曰：
「　舊債思酬驀擲竿
　電光石火逼人寒
　死骷髏上開活眼
　拋出當陽一任看
　冷灰豆爆忽抬眸
　薄暮晴空月一鉤
　長嘯一聲天地動
　不風流處也風流」

介菴禪師源流頌(畢)