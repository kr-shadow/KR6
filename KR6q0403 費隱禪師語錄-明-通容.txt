#+TITLE: 費隱禪師語錄-明-通容
#+DATE: 2016-06-11 12:30:25
#+SOURCE: github.com/kanripo/KR6q0403 master a727163b                

* 金粟費大師語錄序

佛祖之道待其人而後行將以光先覺啟後昆建正
摧邪扶衰拯溺此不唯其言而巳也二十年來濟宗
大盛踞曲盝床唱無生曲者列剎相望而溯厥亨衢
實自天童老人闢之老人以堅剛之骨荷擔斯道重
以德業純備故龍象闐駢得人為最出其門者縱橫
展演各不相襲各自建立法幢而金粟費大師尤為
烜赫大師說法利生十有餘年每垂片語皆足為人
解粘釋縛今學者彙之成集冀遍覆大千俾來際不
泯余受而讀之大都刊華就實覿面全提機關秪在
臨時運用毫無擬議是以孤光絕響久而益新衣被
禪林振耀寰寓自非頂門眼正何繇肘後符靈倘僅
求諸語言文字中是舍魚兔而問筌蹄也且大師昔
年遍歷諸方博通教理今觀其提唱未嘗輒援契經
隻字況於外典蓋純拈向上流自胸襟決不肯以一
滴惡水塗污學人即有時鉗鎚所被如奔流度刃電
激雷訇凜乎可畏而其會下朝參暮聚倍加親附依
法而住不忍遠離以故英靈輩出激揚酬唱崛起未
艾所謂師窟無異獸旃林無雜樹俄頃之化其陶鑄
神也嗚呼天童往矣得大師而益著人能弘道詎不
信夫學者而無意滹沱之傳則巳如其有意讀斯錄
者幸毋交臂而失之也。

崇禎癸未春仲烏程唐世濟頓首譔








* 費隱禪師語錄目次

  
  * 卷一
  
  * 上堂
  * 卷二
  
  * 上堂
  * 卷三
  
  * 上堂
  * 卷四
  
  * 上堂
  * 卷五
  
  * 上堂
  * 卷六
  
  * 上堂
  * 卷七
  
  * 上堂
  * 卷八
  
  * 上堂
  * 卷九
  
  * 上堂
  * 卷十
  
  * 小參
  * 入室
  * 卷十一
  
  * 法語
  * 偈
  * 書問
  * 卷十二
  
  * 問答機緣
  * 拈古
  * 卷十三
  
  * 頌古
  * 判古
  * 贊
  * 卷十四
  
  * 雜著
  * 小佛事
  * 卷十五
  
  * 紀年錄






















費隱禪師語錄卷第一
嗣法門人隆琦等編

* 上堂一

崇禎六年四月初七日紳衿林朝龍薛秉鉉林正立
夏春暉龔士龍請師住福建福州府福清縣黃檗山
萬福禪寺於十月初五日入院至山門云盡大地是
個解脫門且道從何處入良久云從腳跟下入便進
佛殿云過去巳過去未來猶未來現在作麼生坐斷
主人公向何處出氣容上座到者裏即得大展三拜
伽藍堂拈香云叢林藩籬佛法金湯自受靈山付囑
直至而今不忘且道以何為驗看燒者一瓣香。

祖師堂云西天四七東土二三盡在者裏日午打三
更乃舉香云今日不肖兒孫到來一時捉敗便燒。

方丈云釋迦在者裏掩室維摩在者裏默然古今天
下老和尚在者裏橫說豎說容上座在者裏作麼生
施設一棒一條痕一掌一握血遂據坐。

當日眾請上堂師至座前拈山門疏云披歷佛祖肝
膽提掇衲僧性命盡在個裏山僧不敢囊藏被蓋特
向人前拈出仰煩維那對眾宣讀維那宣疏畢師指
法座云寶華王座為眾兄弟顯本分事了也既若眼
見耳聞便可休機罷釣設或未然容上座錦上鋪華
去也遂陞拈香云者一瓣香如天普蓋似地普擎爇
向爐中端為祝延
今上皇帝聖壽萬歲萬歲萬萬歲恭願皇圖綿鞏固
之休峻命衍綦隆之運者一瓣香包羅今古統御人
寰爇向爐中奉為滿朝文武天下官僚井及福清縣
主諸位高官恭願福祿同滄海壽筭等喬松者一瓣
香最初到處尋覓不得到手一旦到手便乃當陽披
露不可指目末後遇著個沒眼睛老和尚伸手一捏
直得脫白無光爇向爐中專為現住浙江寧波府鄞
縣天童禪寺傳曹溪正脈三十四世本師密雲悟老
和尚用酬法乳之恩遂歛衣就坐僧問昔從黃檗去
今向黃檗來作麼生道個無來去底事師便喝進云
砂盆雖破家風猶在師云與闍黎無干問未離馬峰
遍界風光騰瑞彩纔跨猊座眉間劍氣爍鋒鋩黃檗
門庭即不問祝聖報恩事若何師云天長地久進云
恁麼則一句了然超百億便禮拜師噓一噓問一線
陽春曲繇來和者稀如何是陽春曲師云眉毛八尺
長僧禮拜師云何不再進後語僧歸位問黃檗祖庭
久寂寥蹉跎虛度幾春秋今日蒙師呈此令臨濟家
風事若何師便打進云恁麼則昔日臨濟今朝和尚
師云汝增我不得乃云全機展演一道提持蓋古覆
今超聲越色突出報化佛頭拽脫娘生鼻孔向此辨
的得去便可施大機發大用與銅頭鐵額敲枷打鎖
超宗異目碎骨取髓天上人間解粘去縛佛祖場中
抽釘拔楔所以道縱橫無礙殺活自繇我為法王於
法自在正當恁麼時安家定業一句作麼生道拈拄
杖按膝云橫按莫邪全正令太平寰宇斬癡頑復舉
世尊初生一手指天一手指地目顧四方周行七步
云天上天下唯我獨尊後來雲門文偃禪師云我當
時若見一棒打殺與狗子喫卻貴圖天下太平師云
世尊衍鐵牛機雲門明格外句雖則各露風規要且
未合本據且道如何是本據底意天上有星皆拱北
人間無水不朝東以拄杖卓一卓上首復白槌云諦
觀法王法法王法如是下座(謝詞不錄)。

開爐結制上堂云紅爐猛燄當前不可湊泊鉗鎚運
動貴乎直下翻身透出威音那畔嘗在鬧市門前間
著劈頭便棒徹底更無廉纖因甚致得金烹大冶玉
出藍田復云九十日中間結住布袋口日用卓卓然
從新自抖擻拶透頂門關能為獅子吼大地悉平沉
百獸都奔走堪入臨濟門白棒劈脊摟如何是獅子
吼乃喝一喝云薦取攙先一著子發機不落諸人後
下座。

上堂十五日巳前回首俱陳跡十五日巳後未來望
莫及正當十五日頭頭呈露物物披真衲僧門下一
一現成九年面壁未解作活六載雪山徒受苦辛爭
似明州憨布袋逢人無事笑吟吟拈拄杖下座。

上堂僧問高步毘盧頂截斷威音喉婢視釋迦奴呼
彌勒此人面目如何師云半邊鼻孔進云若然即今
來也請和尚答話師便打進云忽若道個須彌山又
作麼生師云推倒了也問如何是奪人不奪境師云
打教髑髏穿如何是奪境不奪人師云掀翻坐具地
如何是人境兩俱奪師云一并收下如何是人境俱
不奪師云任汝𨁝跳乃云聲前薦取斬釘截鐵未免
猶有者個在周遮不省多諸饒舌不知何劫出頭時
若是靈根夙種底漢那邊不管者頭不拘高高地立
不與諸緣作對不與萬法為侶然亦者邊人未明向
上事若明向上事不慕諸聖不重已靈百億部洲走
馬三十三天著跌此又無窠臼立窠臼無得失成得
失驀拈拄杖云不若向者裏承當信得及見得徹得
失一時打破窠臼頓爾鏟除堂堂用無岸畔歷歷迥
絕階梯三世諸佛直得退步歷代祖師未免藏鋒明
眼衲僧轉身無路現前大眾便合休機且道正當恁
麼時超宗越格一句作麼生道千峰勢到嶽邊止萬
派聲歸海上消以拄杖卓一卓下座。

上堂僧問不要尋思作解秪要單刀直入不顧危亡
得失正恁麼時又作麼生師云腳下七華八裂問如
何是賓中主師云腰有數文錢如何是主中賓師云
得錢隨手使如何是賓中賓師云長年走路程如何
是主中主師云終日不出戶進云賓主巳蒙師指示
賓忘主不忘事若何師便打進云截斷兩頭去也師
云腳下還有葛藤在問法座未登乾坤坐斷輪槌影
落殺活全彰去此二途請道一句師云眉毛插天進
云水歸巨海波濤靜雲到蒼梧氣象閒師云闍黎分
上什麼交涉問打著昔年舊痛處于今猶恨棒頭輕
請師末後一頓師打云舊瘡瘢上著艾進云恁麼則
徹骨徹髓去也師云如何是徹底意僧一喝師云喝
後聻進云時清休唱太平歌師云秪引一半乃云物
中作主高超物表機下開眼照在機先然後發一機
而千機萬機通透乘一境而千境萬境齊彰有炤有
用有權有實有賓有主有放有收如天普蓋似地普
擎萬象該羅千差一貫四方自在八面受敵直得盡
閻浮提所有草木一一草木具無量舌相一一舌相
興無量辨難不能挫其當鋒遍虛空界所有勝身具
無量神通一一神通顯無量妙用亦不能動其元本
所以塵說剎說熾然說神用妙用恒沙用都來在衲
僧分上皆用不著且道衲僧有什麼長處莫怪從前
多意氣他家曾謁聖明君下座。

居士夏春暉龔士龍等請上堂僧問身居學海意出
雲霄花無戀影之心境不留人之跡正恁麼時是何
境界師云獨步大方進云如何是黃檗境師云十二
峰高如何是境中人師云頂天立地如何是人中意
師云自家薦取進云人境巳蒙師指示人亡境寂事
如何師云頂門霹靂乃云眉橫錦繡披一念於古今
目機銖兩融古今於一念非彼非此非遠非近即廛
離廛居世出世遊歷宗家舉揚佛事道骨參天仁風
洽爾人天贊之有分緇白誦固無窮然而更要信得
當人自巳分上有一段描不成畫不就底奇特事佛
祖窮之不到人天贊猶莫及坐斷要津不通階級所
以發明奇特事須是恁麼人要是恁麼人方明奇特
事既若發明得去則與山僧拄杖子同條合命且拄
杖子初無多少奇特秪是風標獨立斬釘截鐵喚作
山僧拄杖子卻是現前眾居士喚作現前眾居士卻
是山僧拄杖子無二無二分無別無斷故正恁麼時
歸根復本一句作麼生道萬物盡資和氣力靈苗豈
藉四時推以拄杖卓一卓下座。

上堂驀拈拄杖云覿面提持個一著當人要在親領
略轉身移步若能行荊棘林中活卓卓遂舉臺山婆
子話畢師云據者婆子一手用錐一手用鉤雖則光
利一時究竟勞而無功者僧不著草鞋赤腳行路固
自快便不識泥中有剌趙州因水和麵背地揉個鬼
面致人生疑難免明眼者笑後來又有玄覺徵云前
來僧也恁麼道趙州去也恁麼道什麼處是勘破婆
子處師云不妨是賊識賊據者四個不唧瀏漢若到
山僧門下都與三十棒何以如此要見賞罰分明便
下座。

聖節上堂拈香云者一瓣香最尊無比最高無上爇
向爐中端為奉祝
今上皇帝今日御誕萬福駢臻伏願
聖壽與天地同久聖明共日月齊光問香爇金爐誠
一瓣祝聖一句作麼生師云嘗將日月為天眼進云
山河大地同秋月法性凝然湛海清師云好把須彌
作壽山進云人人行化日個個闡宗風師云好個消
息進云卻被和尚道著師云卻不恁麼僧一喝歸位
師乃云大哉。

聖君今日降宸多方休慶萬海康寧步步優曇生面
面祥雲應演無為之化行不言之令若貴若賤均蒙
陶鑄或隱或顯咸叨福蔭佛法賴以綱持人心得以
歸正所謂雲從龍風從虎聖人作而萬物睹覆載之
恩不易酬炤臨之德忠難盡僧眾丹心報我
皇壽嶽穹窿千萬仞下座。

上堂問今日居士請陞堂畢竟說什超方底句師云
拋出栗棘蓬進云說底既蒙師指示龍吟霧起事如
何師云今日念七乃云祖師門下不形露布據令行
持惟敲毒鼓若是伶俐衲僧三千里外聞恁麼道便
乃騰躍而去不妨慶快倘乎進前要人鼓兩片皮掉
三寸舌者也周繇分明斷送窮命然而如何得活放
曠嘗如癡兀人他家自有通人愛便下座。

上堂冬至一陽生君子道長小人道消衲僧分上須
向無陰陽地上拶一句將來蓋天蓋地蓋陰蓋陽蓋
寒蓋暑蓋人蓋物覿面全提不露龜紋略開爪縫便
道天是天地是地陰是陰陽是陽寒是寒暑是暑人
是人物是物秪要人回光返炤究本尋源眼不自見
耳不自聞鼻不自嗅舌不自嘗身不自觸意不自覺
便知天不是天地不是地陰不是陰陽不是陽寒不
是寒暑不是暑人不是人物不是物全體豁然獨露
見聞闃爾無寄然後拈一莖草作丈六金身以丈六
金身作一莖草擲大千於方外納須彌於芥子不是
神通妙用亦非法爾如然要且不從別處傳來秪在
當人無陰陽地上流出且無陰陽地上一句作麼生
道拋拄杖云撲落非他物縱橫不是塵復舉僧問古
德云如何是冬來意古德云京中出大黃山僧有一
偈略為表揚有問冬來意京中出大黃頭頭渾坐斷
獨露句超方今日忽有人問山僧如何是冬來意山
僧便答道朔風凜凜且道與古人相去多少便下座。

上堂兩僧並出擬問師云一得一失僧罔措師便打
問雪嶺六年埋沒本來眼悟星子夜鈍置天下人釋
迦老子捉敗了也和尚如何出氣師云想汝也跳不
出僧一喝師便打乃云臘八午夜一天星剌破瞿曇
眼裏睛透漏頂門關上竅方知滿目是真人故云奇
哉大地眾生皆具有如來智慧德相良繇妄想執著
而不證得卻又拗直作曲未免話作兩橛致人真與
妄相持執與證相背生情取捨依舊輪迴今日曇域
上座設齋山僧因齋慶讚不唯拗曲作直亦是據款
結案驀拈拄杖云人人萬仞壁立個個眼橫鼻直都
教如此承當參學無事不畢卓拄杖下座。

元旦上堂拈香祝
聖畢問答不錄師云天得一以清地得一以寧君王
得一以治天下平今日正是君王得一天下平底時
節故無論域中海外四方八表莫不朝拱無為草木
叢林山川溪谷悉皆擁抱瑞氣遍界含靈共沐恩光
野外衲僧均蒙至化直是堯風永扇舜日高明到處
村歌社舞隨方禮樂文明戶戶納慶迎祥人人歡顏
悅色固無敢昧赤忠咸皆知恩有地秪如報恩祝
聖一句作麼道瑞瓣檀燒金鼎上仰祝皇躬億萬年
下座。

春日上堂僧問物有榮枯歲有新舊如何是不變遷
境界師云八八六十四問等閒識得東風面萬紫千
紅總是春如何是春師云百草頭上見端倪乃云溪
河解凍草木初醒四野燒痕漸綠滿園麥色逐青路
上佳人作舞林間好鳥弄音拂拂和風襲面融融旭
日鋪金會則途中受用不會世諦傳新如何是途中
受用底意驀豎拳云不知是什麼便下座。

解制居士葉進晟進昱請上堂問滿堂香煙馥郁四
海衲子奇逢今日法筵之中如何是解制之譚師云
山門八字開進云不解不結一句又作麼生師云鼻
孔仍舊乃云有解有結特地乖張非結非解無繩自
縛有既不拘無亦不管亦是墮坑落塹直須離四句
絕百非撥得一線路去始知當陽一著個個圓成向
上全機人人具足便可卸其枷杻罷卻干戈天下橫
行大方獨步處處為祥為瑞在在顯奇顯特永使正
宗流傳堪報佛祖恩德秪如今日功圓行滿一句作
麼生道有水皆含月無山不帶雲卓拄杖下座。

上堂一種平懷還他無事禪客多般施設須是通方
作者把住時水泄不通放行也八面玲瓏且道從上
曾有恁麼人麼試舉看遂舉女子出定話畢師判云
世尊敲鎖鑰女子動關捩文殊與罔明遭他岐路使
人多不會所以說道理者多明端的者少聊為頌出
牢關把住擊難開略放繩頭任你來堪笑婆娘關捩
子等閒做處惹人猜。

上堂問融日昭明獨曜人天正眼和風淡蕩直扇佛
祖肝腸正當恁麼時幾個知音者師云捲簾當白晝
進云四海浪平龍睡穩九天雲靜鶴飛高師云移榻
對青山乃云衲僧分上無字可吐驀露一機見聞莫
睹雪峰輥毬玄沙看虎睦州擔板禾山打鼓魯祖面
壁雲門道普看來一隊老古錐五五分明二十五若
道是向上未免如糞土若道屬露布咬嚼辭難吐畢
竟意旨如何試玉須經火求珠不離泥卓拄杖下座。

四月八日上堂最初一句明揭正眼現在一機直示
根繇黃金殿上作主紅塵堆裏出頭要人覿面領略
更莫向外別求所以指天指地人天標格唯我獨尊
全體自由如是則個個丰姿瀟灑人人徹底風流取
新羅國與占波鬥額拽南贍部作北俱盧洲固是當
人之常分更不假借于他籌雲門小廝兒謾云打殺
諸方老凍儂徒用錐鉤者個風頭極是孤硬一隊蠅
子何處鑽偷遂喝一喝卓拄杖下座。

上堂良久云聲前一句子欲要大家知便下座。

生日製法衣送請上堂僧問大廋嶺頭提不起和尚
如何得此衣師云信受奉持進云昔日靈山付囑今
朝黃檗重拈未審分付阿誰師云闍黎證明乃云靈
山會上迦葉親承少室峰前神光面稟所以師師授
受祖祖相傳以至天下老和尚莫不以此為個表信
且信又作麼生表提袈裟角示云若向者裏信得及
去點紅綴紫顯成格外風光鋪花織錦正是太平春
象若聖若凡都在者領袈裟地上信手拈來千丈盧
舍那身披之不短丈六老比丘僧搭亦非長雖然長
短無殊要且離言思想山僧如此舉揚一任人天瞻
仰復提袈裟角示云還會麼薦取當人元本物至真
壽量自延長下座。

上堂萬安城裏善女人黃檗山中請陞座不說分明
違所請說則特地成話墮爭似自家達本源亙古歷
今秪者個秪者個透本來宗師姑原是女人做復舉
昔有僧智通在歸宗會下忽一夜連叫曰我大悟也
眾駭之明日宗上堂曰昨夜大悟底僧出來智通出
曰某甲宗曰汝見甚麼道理便言大悟試說看通曰
師姑原是女人做宗異之師云者僧悟得自巳不從
他覓黜生死流裂愛見網不妨氣概驚群風光凜冽
山僧恁麼批判汝諸人分上還甘麼若也甘去三條
椽下七尺單前一任無事若也不甘畢竟意旨如何
試道看一僧拍掌又一僧云道過了也師皆不諾下
座。

秋日上堂一僧拂坐具云一葉落也天下秋如何是
今日為人句師云蟋蟀鳴幽砌進云覿面歷然今古
煥師云悠然見遠山乃云秋風起秋雲飛他鄉客思
故歸思到故家田地穩面門獨耀示全機既爾則此
界他生無越初念得失去來不隔條線所以道一塵
起大地收一葉落天下秋契入者個行戶始信古人
謂若論佛法自有時節因緣時節若至如忘忽憶如
迷忽悟覿體絕承當當陽無背向歷落栗棘蓬拋拾
金剛圈直得須彌岌崿大海波騰露柱攢眉燈籠起
舞喝一喝云若不喝住幾乎打葛藤無有了時也且
忽憶忽悟一句作麼生道眼空宇宙渾無物大座當
軒孰敢窺下座。

迎薰薛居士請上堂僧問如何是道不盡底句師云
面前大案山僧喝師云腳跟未點地乃云現成三昧
書案頭十分顯露本有風光枕蓆邊百匝千重及乎
越戶庭出福州入黃檗分明彼此心眼相炤各證據
而巳更命山僧登于此座說個什麼即得未免借古
人鼻孔為薛居士出氣釋迦老子云未離兜率巳降
王宮未出母胎度人巳畢釋迦大似布袋盛錐固自
藏鋒不得又雪峰祖師云望州亭與汝相見了也烏
石嶺與汝相見了也僧堂前與汝相見了也然三處
既皆相見秪如雪峰未出世時又作麼生體悉若向
者裏透脫得去則知山僧與薛居士空劫之前早巳
眉毛廝結威音那畔亦曾握手共行且道有何憑準
良久云識得舊時真面貌相逢相見總無偏卓拄杖
下座。

中秋上堂中秋時節不寒不熱透體清涼遍界朗徹
清風明月古猶今流水高山無間歇人人合知有不
用多饒舌復舉盤山云心月孤圓光吞萬象光非炤
境境亦非存光境俱忘復是何物盤山大似喫官酒
臥官街當地死當地埋洞山云光境未忘復是何物
也是風頭撥剌夢裏惺惺大慧云白鷺下田千點雪
黃鸝樹上一枝花縱救得來未免平地上死人無數
又我本師密雲老人云孟八郎漢又恁麼去也點掇
即不堪還有不涉古人前輩舊轍底麼遂舉拳作鵓
鳩鳴云谷谷孤便下座。

上堂言先定奪機不脫灑句下精通多成管見慈悲
林裏駐腳事涉殊途純如界內安身理非究竟佛祖
禪道故是生冤家玄妙知解值甚破草鞋到者裏從
前無可寶惜直下脫體風流且離功就位一句作麼
生道騰身一擲太虛外鼻孔依然搭上唇卓拄杖下
座。

上堂僧問鐵牛之機即不問如何是祖師心印師云
螺螄吞大象進云恁麼則坐斷千差去也師便打僧
轉身云四顧無人師云顢頇作麼乃云十五日巳前
千手挽不來十五日巳後千眼望莫及正當十五日
有心沒處覓所以恁麼也不得不恁麼也不得恁麼
不恁麼總不得以拄杖卓一卓云向者裏轉一機通
一路則知十五日巳前也如是十五日巳後也如是
正當十五日亦復如如是所以恁麼也得不恁麼也
得恁麼與不恁麼總得且道意旨如何一擘華山分
兩路萬年流水不知春復舉臨濟栽松次黃檗云深
山裏栽許多松作麼濟云一與山門作境致二與後
人作標榜以钁頭築地三下檗云雖然如是子巳喫
吾三十棒了也濟又築地三下噓兩聲檗云吾宗到
汝大興於世師云山僧偶有一頌說似大眾拶著當
頭便舉伊分明覿面展全機饒伊據令如雷急更撥
些兒獨步歸下座。

重陽上堂今朝九月初九衲僧要脫窠臼眼開不用
登高平步大觀宇宙秪如五臺山上雲蒸飯佛殿階
前狗尿天是什麼香臭者裏剖析得出彈指圓成八
萬門門門不必頻根究還會麼山河大地明暗色空
一一仍舊喝一喝云又是從頭灸下座。

上堂向上一著千差坐斷信手拈來當陽顯煥遂舉
拂子云還見麼又擊香几云還聞麼既見則孤明歷
歷既聞則聲聲不亂歷復歷亂不亂大道縱橫通一
貫僧俗根源固本如當人莫作差異看且作麼生說
個不差異底意丈夫立地自堂堂覿面全真沒涯岸
喝一喝卓拄杖下座。

上堂僧舉坐具云覿面離披無過者意當陽殺活不
外此機和尚還見麼師云放下著問舉一不得舉二
今朝是一便請和尚舉師拈拄杖云會麼進云慣得
其便師便打乃云今朝初一好個消息若還不會又
是明日所以道舉一不得舉二放過一著落在第二
山僧舉一了也是汝諸人如何委悉便下座。

開爐僧玄生請上堂拈拄杖卓一卓云者裏是個爐
鞴還有當爐不避火者麼出來與山僧相見問靈山
拈起一枝花趙州指出庭前柏從上傳來的的旨大
地山河俱漏泄正恁麼時連年結制作什麼師云要
汝舌頭自斷乃云就地開大爐鞴信手用惡鉗鎚任
是超佛越祖頂門更與一錐所以若聖若凡若智若
愚都向者個爐鎚上煆煉淨盡無復遺餘試問匠首
者個爐鎚從什麼處得來遂舉拳云還會麼復云虛
玄大道無生即生騰騰任運任運騰騰伸腳踏倒當
年聖僧釋迦沒處出氣達磨又往西天喝一喝云猛
火著油煎下座。

上堂問一句迥然開祖胄三玄戈甲振叢林埋兵掉
鬥即不問單刀直入是如何師便打進云狼煙掃盡
乾坤靜壯士長征奏凱歸師云未是猛漢乃云今朝
十月十五日輪正是當午孤明爍破太虛更無絲雲
點污頂門普歷光輝從本不涉迷悟喝一喝下座。

上堂當頭便棒全行正令一語酬機旁通消息賓主
和會處流傳的旨殺活齊彰時佛祖不容去住風標
獨立收放不拖泥水且流傳的旨一句作麼生道一
條拄杖黑如漆是聖是凡劈脊摟復舉臨濟祖師將
終示眾云吾滅後不得滅卻吾正法眼藏事因叮囑
起三聖出云爭敢滅卻和尚正法眼藏攔頭把柁臨
濟云巳後有人問汝作麼對他鉤到不疑之地三聖
便喝盡大地人亡鋒結舌臨濟云誰知吾正法眼藏
向者瞎驢邊滅卻蛇口佛心臨濟尋常如鐵牛踞地
無敢摩其鋒角末後被個不孝之子直推向萬丈深
坑至今翻身不得還有相扶者麼舉拂云芍藥花開
菩薩面棕櫚葉散夜叉頭喝一喝下座。

臘八上堂今朝正是釋迦老子眼睛突出底時節然
眼睛既突出也則眼不自見亦不他見既無自他之
見則無差別之殊亦無男女相現如是則個個常光
獨露人人脫塵離念秪如眼端上一句作麼生道三
要印開朱點窄未容擬議主賓分復舉楞嚴經云見
見之時見非是見見猶離見見不能及師云黃面瞿
曇說到者裏似乎極頭但猶欠個轉身未免致人失
措且作麼生說個轉身底意是處是慈氏無門無善
財下座。

歲旦上堂拈香祝
聖畢按拄杖云斬新條行新令衲僧不許拶前近直
須如眼處聞聲耳中見色方與他覿體相稱張公喫
酒李公顛繁興永處那伽定卓拄杖下座。

天晴上堂僧問細草抽芽萬物發生當人笑顏不開
和尚作麼生道師云旭日發生鋪地錦進云某甲未
夢見在師便打云嬰兒垂髮白如絲乃云廓然天地
清如洗散盡陰雲見古臺物物頭頭全體露衲僧正
眼自應開下座。

解制上堂豁開戶牖當軒者誰獨超萬象歷落諸物
恁麼會得則無制可結亦無制可解九十日前全體
如是來九十日中全體如是住九十日後全體如是
去直得淨裸裸赤灑灑沒可把稱提十分光彩隨用
千差截斷且正當恁麼時超方獨步一句作麼生道
出群須是英靈漢敵勝還他獅子兒下座。

久雨上堂淫雨不晴大地黯黑衲僧無處搏量且學
維摩一默直待天官正驗來遍界明明是者賊咄便
下座。

結冬開爐請上堂僧問自從鏟斷葛藤窠曾向三爐
親煆過今日純剛為一塊請師重振舊規模師云弄
泥團漢問如何是結制本分事師云點過冷地坐僧
云恁麼答話未在師云汝又作麼生僧擬開口師便
打乃云黃檗今日結制不依修證舊例顯發莫大威
光免得諸人鈍置所以道以大圓覺為我伽藍身心
安居平等性智放去則八面玲瓏收來則四稜蹋地
若也不收不放直下如紅爐火聚將欲如何若何早
巳喪身失命還會麼圓覺伽藍渾我體虛空爐鞴自
鎔中下座。

上堂西堂亙信問寶座纔登百匝千圍未出方丈還
有為人也無師云截斷汝舌頭進云恁麼則兩重公
案師云斬釘又截鐵進云風行草偃一句作麼生道
師云闍黎自領去信喝一喝歸位師乃云問話且置
直饒問如雲興答似瓶瀉於當人巳躬事殊覺轉遠
所以言無展事語不投機承言者喪滯句者迷若要
不承言不滯句秪要當人略迴光相著眼自看且正
當恁麼時契證一句作麼生道從來千聖不相識造
次凡流豈可明卓拄杖下座。

冬至上堂僧問一句不涉陰陽請師道師云石頭生
煖氣進云謝師指示師云大地冷湫湫乃云今年此
日是冬至衲子須當明祖意柏樹庭前翠又青歷盡
陰陽無變異以拂子畫十此相下座。

上堂師驀豎拂子云三世諸佛總在者裏歷代祖師
亦在者裏天下老和尚也在者裏乃至四生九有十
二髏生都在者裏既都在者裏則者裏喚作三世諸
佛不得喚作歷代祖師不得喚作天下老和尚不得
既都喚他不得則者裏堂皇闊略不是邊隅籠罩聲
色迥絕見知眼見則瞎耳聽則聾鼻嗅則爛舌嘗則
縮身觸則背意覺則迷從教三世諸佛歷代祖師天
下老和尚乃至四生九有十二類生都無影響毘盧
頂上坐臥須彌腳下翻身十字縱橫不可攔攩若是
出格底漢聞恁麼道便與山僧一槌粉碎不妨痛快
若向言中取則句裏尋思又是墮坑落塹不能超群
越隊正當恁麼時還有出格底漢麼時西堂亙信遂
走出堂師云未是俊俏又云還有麼時一眾俱喝師
云山僧失利下座。

上堂年年此日臘月八盡說釋迦悟奇特黃檗乘時
驗眾人星前底意瞥不瞥苟瞥也一度拈來一度新
若不瞥一回飲水一回噎秪如不依倚一句作麼生
道風光本有非差別遍界明明是者賊喝一喝下座。

上堂個事人人自現成無勞肯綮動修因波吒路上
多差互覿體承當是本人卓拄杖下座。

解制上堂打開門戶全體顯露突出聲色迥無遮護
問著當頭即打伊正令全提超佛祖若將鼻孔被人
穿莫怨山僧不分付便下座。

上堂個事本來人人具足秪緣不悟向外馳逐驀念
返本還元凡情聖解頓絕一亙孤光逼太阿千手大
悲難指目所以當初青原行思禪師往參六祖問曰
當何所務即不落階級祖云汝曾作什麼來原云聖
諦亦不為祖云落何階級原云聖諦尚不為何階級
之有祖深器之故學道人要在二六時中迴光返炤
至于真妄不立聖凡無寄脫體了然不被物轉便與
他古人把臂共行頓繇自在且正當恁麼時橫身宇
宙一句作麼生道龍袖拂開全體現象王行處絕狐
蹤卓拄杖下座。

上堂大道之體迥然獨露萬象平吞千機頓赴譬喻
雪覆千山孤峰不異春回四野草木匪虧完全固無
沁漏透脫八面玲瓏從教倒騎牛兮入佛殿驅露柱
也出山門火燄裏安身不妨清涼徹骨虛空中走馬
卻在平實地上為復是本來如然為復是功夫造就
驀拈拄杖云棒頭點出一毫端脫體超方不覆藏復
舉昔日兩僧參法眼禪師師云烏龜撞壁法眼以手
指簾起模畫樣兩僧遂去捲簾逐塊不少法眼云一
得一失鉤頭有餌再為一頌撥動當前那一機蝶飛
蜂噪亂香枝涼風忽陣飄殘露撲面寒生杳不知下
座。

上堂問一腔風雨落花天喬木聲聲喚杜鵑說法堂
中龍象擁請師一句利人天師云清風敲翠竹進云
不是官商曲調亦非教外別傳再請師和師云明月
挂蒼松進云恁麼則獅子窟中產俊猊鸑鷟迸出丹
山穴師云正好朝打三千暮打八百僧隨喝云這老
漢瞞人不少在師云且莫杓卜聽虛聲乃云佛法多
時口懶開從他日炙與風吹今朝施主相催逼又向
人前舉一回且作麼生舉遂驀豎拂子云者個若是
則頭上安頭者個不是則斬頭覓活捨此二途又作
麼委悉復以拂子打十字相云太湖三萬六千頃月
在波心說向誰下座。

辭眾上堂大道絕中邊不分前後際至真非內外誰
論去來蹤覓去來蹤不得總十方是個坐具地求前
後際無有藏大千於一粒粟中全此全彼全內全外
來也循途合轍去猶據本歸宗所以道去去實不去
途中好善為來來實不來路上莫虧危既知者個端
的時節到來自合開交且臨行一句作麼生道以拄
杖架肩云楖栗橫擔不顧人直入千峰萬峰去下座
便行。


費隱禪師語錄卷第一終

費隱禪師語錄卷第二
嗣法門人隆琦等編

* 上堂二

崇禎九年眾護法請師住建寧府建安縣蓮峰院當
日請上堂拈香云者一瓣香橫該萬有豎透金輪爇
向爐中端為祝延
今上皇帝聖躬萬歲萬歲萬萬歲者一瓣香自從親
遭毒手至今鋸解不開次第二回拈出爇向爐中專
為現住天童禪寺傳曹溪正脈三十四世本師密雲
悟老和尚用酬法乳之恩遂歛衣就座上首白椎竟
師云隨處作主遇緣即宗法隨法行法幢隨處建立
提持向上巴鼻直指當人本分若能直下翻身便見
自家境界現成覿體不受囊藏施機發用八面威光
所以道若論戰也各各力在轉處雖然如是秪如今
日開堂祝聖一句作麼生道邊邦寧靜歸王化萬姓
謳歌樂太平下座。

開爐上堂淨裸裸赤灑灑沒可把長連床上消閒過
日猛火爐頭話無主賓撫沒絃琴唱無腔曲笑他釋
迦老子捏怪多事達磨祖師勉強出頭三藏玄文拭
瘡疣紙千七百則破爛草鞋真是貽子害孫鈍置殺
人忽有人問蓮峰今日出來作甚麼即得退身有分
復舉趙州謂眾云我向行腳到南方火爐頭有個無
賓主話直至如今無人舉著師云大小趙州舊習不
忘賣弄巳醜今日恰遇此個時節不妨與他頌出無
賓主話若何論覿露當陽世界吞越色超聲常顯煥
綿延終古逾彌存下座。

臘八上堂三界釋迦尊極是無面目一朝禍入身百
世遭罵咄道個不曾悟焉能得成佛漢語胡言誑惑
人罪犯彌天不可述朝打三千暮打八百有甚麼屈
辱忽有人抱不平出來道且謾喃喃費隱老禿古今
公案難逃眾目山僧便與一棒云太平本是將軍致
不許將軍見太平卓拄杖下座。

上堂祖師門下水洩不通風吹不入恁麼見得極是
直截其或不然放一線道山門前佛殿後翠竹動清
風錦河翻白浪明明般若門一一菩提路會得也自
古至今會不得也從今至古何以物物般般本不遷
湛然嘗住曷能數便下座。

祈壽請上堂山青水綠李白桃紅輕舟泛小浦幽鳥
語長空頭頭彰寶所物物顯全機離此別有則向外
馳求即此便是則世諦流布于中豁開一隻眼便見
當人盧舍那身時時現前金剛妙體無處不周如是
于一身中復現多身于一一身各現廣長舌相以說
其法且道說什麼法遂以拄杖架肩云長年滯貨無
人識挑向街頭付與誰便下座。

上堂今朝四月初六釋迦尚未降跡若能瞥爾知歸
一生參學事畢苟自知歸也如鳳沖霄漢不墮金網
魚躍龍門那遭點額逍遙碧空以為家鄉浩然滄海
是其活計纔見得未離兜率巳降皇宮未出母胎度
人巳畢還信得及麼自是不歸歸便得五湖煙景有
誰爭下座。

上堂僧問語默涉離微向上還有路且道淨名杜口
意作麼生師云點進云吹毛威不動神光射斗牛師
云喪身了也問世尊初生一手指天一手指地意旨
如何師便打云會麼進云既然如是為甚又道雪山
六年睹明星悟道師云不妨疑著僧以手指天云恁
麼則世尊也師云未夢見在僧喝一喝師云再喝看
僧無語乃云削髮為僧相善根宿世培若還不了道
依舊入凡胎且道又作麼生了向此豁開正法眼紅
塵堆裏見如來遂喝一喝下座。

上堂僧問途中事作麼生師云草鞋拄杖乃云展沒
巴鼻句莫不罔措撥向上關悉皆躊躕咬嚼不破十
分滋味卜度不行全身揭露不是謾指蹤繇亦非無
端特地高超物表一句作麼生道萬丈峰頭獨足立
十方世界示全身下座。

師誕日請上堂若道今日是生日前湛無水之波若
道今日無生劫外糝枯木之花若道無生即生生是
無生也是秤錘裏呷汁更說離四句絕百非是他端
的處亦是靈龜曳尾自取喪身之兆既爾畢竟如何
燈籠露柱呵呵笑驚得鐵牛遍體麻下座。

上堂向上無門撥不開折旋俯仰幾多回等閒踏倒
珊瑚樹格外風光特地來如是則轉短壽為長年改
粟柄為禾莖不是曩劫培成亦非今時造就且道端
的在什麼處千紅萬紫從君看那把春風度與人下
座。

請上堂問弟子請師陞座將什麼超拔先親師云一
毫頭上可翻身進云畢竟向何處安身立命師云遍
界明明不覆藏乃云父死多年未及報憂愁無限結
眉端若非般若多靈驗那得三途絕往還驀豎拂云
此是摩訶般若光光非炤境境亦非存光境俱忘復
是何物巳故順齋居士若向者裏薦得則生著冬時
襖死脫夏天衫超然了生死前三與後三遂以拂子
擊一擊下座。

開爐請上堂問十方同聚會個個學無為如何是無
為一句師云廓落無邊際進云無邊外又作麼生師
云汝又要立邊岸僧乃笑師云見人空解笑弄物不
知名僧以手畫圓相師一喝乃云破盆猛焰亙古彌
新金圈栗棘煆出眼睛便爾輝騰今古不是無位真
人當此之際虛空倒卓大海揚塵更說起期結制誰
知蚊咬鐵釘其或應時休去巳是夾背汗淋到者裏
不得動著動著則打斷驢筋遂以拄杖擊香几下座。

上堂僧問前半月巳過去後半月猶未來即今十五
是如何師云眉毛卓豎乃云一機獨脫立地超卓拈
三放兩妖精伎倆流布差殊作話端到處逢人便喫
棒爭似全機截眾流人間天上更無兩明指破休魍
魎拶著不知劈面掌。

元旦上堂僧問新年頭有佛法正是雪上加霜新年
頭無佛法又成當面蹉過不涉二途請和尚別接來
機師云元正啟祚萬物咸新進云恁麼則直下有無
俱不立迥然獨露句超方師云闍黎自道取僧云禮
拜和尚去也師云不干山僧事乃云一年三百六十
日今日分明是初一會得一兮萬事周世間出世從
茲立卓拄杖下座。

上堂僧問大通智勝佛十劫坐道場佛法不現前不
能成佛道如今成佛否師云百草頭上無邊春僧云
謝師指示師云草尖剌汝眼問如何是陽春境師云
滿面是落花進云如何是境中人師云披襟獨自得
進云恁麼則春風吹處百花新師云闍黎何處著腳
乃舉靈雲禪師悟道偈云三十年來尋劍客幾回落
葉又抽枝自從一見桃花後直至如今更不疑師云
慚愧古人二三十年起倒存忘至於智窮力極向桃
花邊打失眼睛直至如今不見天日又有玄沙傍不
肯云諦當甚諦當敢保老兄未徹在且道什麼處是
靈雲未徹處莫是見色明心附物顯理為未徹處麼
且喜沒交涉莫是道無向背說疑說悟為未徹處麼
且喜沒交涉莫是把斷要津不通凡聖為未徹處麼
且喜沒交涉既都不如是畢竟意旨如何一擘華山
分兩路萬年流水不知春下座。

解制上堂僧問大制從來無解結當人不薦自羅籠
百匝千重即不問東擲西拋事若何師云汝自蹉過
乃云問著劈脊便拳始稱衲僧意氣放出面門老大
光佛祖橫吞千萬里者裏還有汝諸人立地處麼以
拄杖一時打散。

蓮峰辭眾云衲僧行止沒多般大似閒雲繞翠巒來
既無心去無住不妨隨處現瀰漫。

崇禎十年丁丑浙江溫州府永嘉縣檀越張養睿李
光春邵建策周宗壁陳立政等請師就法通寺開堂
於八月十五入院。

當日眾請上堂拈香云者一瓣香上拄天下拄地爇
向爐中端為祝延
今上皇帝聖躬萬歲萬歲萬萬歲恭願皇圖與乾坤
並固國祚同日月長明者一瓣香描固不成畫亦不
就信手拈來次第三回爇向爐中端為現住天童禪
寺傳曹溪正脈三十四世本師密雲悟老和尚用酬
法乳之恩乃云全身擔荷赤體提持要是夙有器骨
英靈漢子於尋常日用活卓卓地不將奇特言句貼
於額頭玄妙理致蘊於底裏專用格外鉗鎚獨距宗
門牙爪生擒猛虎活捉獰龍縱有言超佛祖行過舍
那入此閫域未免橫身拶出其餘之輩觀心作念著
意思惟塵寂光生而有神穎妙慧自作去就畢竟搆
他語脈不上要有者等丁卓始可別行教外單傳直
指主持棒喝全行正令而與從上瞎驢蹄角相肖且
正當恁麼時回機就位一句作麼生道本來不借修
因得那說心明與法通卓拄杖下座復白椎云諦觀
法王法法王法如是。

瑞安可受林居士請上堂僧問棒頭點出超方眼便
解翻身捋虎鬚正法瞎驢邊滅卻師今何以接賢愚
師便打云只將者個進云不逢別者不開拳一遇知
音便分付師云自羞也不識乃云珠沉滄海秀媚淵
波劍埋荒墟光射牛斗人人具頂門向上一著個個
蘊超佛越祖之宗耀古騰今離見絕聞如地擎山不
知山之孤峻似石含玉不知玉之無瑕向此開得一
隻眼便見具足凡夫法凡夫不知具足聖人法聖人
不會聖人若會即同凡夫凡夫若知即同聖人即同
凡夫故喚釋迦老子作具縛眾生即同聖人故指具
縛眾生為釋迦老子不是壓良為賤亦非呼賤作貴
本來一體浩然大均且正當恁麼時各歸本位一句
作麼生道雲在嶺頭閒不徹水流澗下太忙生下座。

上堂問破衲條條全體現白牛露地事如何師云點
進云出群不帶角不與類相同師云好打進云踏破
虛空掀翻大地師以杖擉退問世尊拈花迦葉親承
請問和尚即今華在什麼處師云萬年山上一枝松
乃云風不待月而涼火不待日而熱若論祖意西來
三人證龜成鱉今日試問諸人日用還瞥不瞥若也
巳瞥朝打三千暮打八百若也未瞥鼻孔舌頭一時
頓裂不是山僧強言秤錘原硬如鐵驀豎拂子云釋
迦老子來也在山僧拂子頭上說道騎佛殿出山門
驅山門入露柱驚得四天門王𨁝跳上三十三天帝
釋打一棒東海龍王發怒一時海天變色油然作雲
沛然下雨直得大千界內擎拳底擎拳合掌底合掌
且道恁麼提持如何話會脫體頓超知見外方名越
格自繇人喝一喝下座。

上堂驀豎拂子云者一段事亙古亙今人人本具個
個圓成會也草披春色不會月瀉秋清弗用求真息
見那許管帶忘形五湖四海同風日社舞村歌樂太
平下座。

開爐上堂問千聖不傳之法還許諸人悟入也無師
云山僧亦不知進云恁麼則善財來到無門路俱在
渠儂彈指中師云闍黎太分曉僧便喝師云你者一
喝落在什麼處乃云者裏東西十萬南北八千是個
火爐在汝諸人如何迴避若也迴避不得以大圓覺
為我伽藍身心安居平等性智性智既平等則內不
見有五蘊六入十二處十八界圓覺為伽藍則外不
見有山河大地明暗色空內外一如身心寂滅虛而
靈寂而妙者猶未是衲僧透脫邊事蓋衲僧分上如
透網金鱗不吞鉤餌吹雲鼓浪志在丹霄舉鬣揚腮
全彰意氣不與佛祖同躔那共人天合伴當頭發問
攔腮便劈如此跳躍掀騰始稱宗門中客更說什麼
東西十萬南北八千猛燄火爐又道是甚三月護生
九旬結制朿縛形軀既爾則今日出來做者去就作
什麼舉頭天外看憶是個中人復舉龐居士云日用
事無別惟吾自偶諧頭頭非取捨處處沒張乖朱紫
誰為號丘山絕點埃神通並妙用運水及搬柴師云
大小龐居士將常住片地作為自巳田園今古推他
得處朴實不知人人悉皆如是然而更望超群出類
吞佛噉祖底漢將他龐公三百六十骨節八萬四千
毛孔一一分析碎為微塵撒向他方世界自巳風高
千仞萬古垂芳甚生奇特且道還有恁麼漢麼上大
人丘乙巳化三千七十士爾小生八九子佳作仁可
知禮也誠能如是不妨示現全身力同轉繇來正法
輪下座。

上堂僧問如何是賓中主師云闍黎問得自然親如
何是主中賓師云山僧答處出常情如何是賓中賓
師云到處逢人拾涕唾如何是主中主師便打云還
會麼乃云本來個事自尋常日用堂堂絕覆藏更欲
別求消息子一條白棒一條痕拍香几下座。

上堂世尊拈花迦葉微笑雖則覿面提持未知向上
一竅欲知向上一竅須是衲僧自透且作麼生透一
莖草上解安身百億須彌翻筋斗便下座。

上堂今日陽和忽地升石頭土塊盡翻身生機一路
繇來別纔動些兒海嶽驚總差別於群芳野水破眾
疑於寒灰冷焰都教出頭露面終不晦跡韜光且應
時及節一句作麼生道欲知天地無私力看取梅花
破雪開下座。

上堂僧問臨濟家風則且置曹洞宗旨是如何師云
牽連斷貫索進云如何是正中偏師云白雲覆青山
如何是偏中正師云青山鎖白雲如何是正中來師
云獨坐古皇臺如何是兼中至師云寒山逢拾得如
何是兼中到師云大家在者裏乃云今朝正是十五
個事本來獨露普請諸人自觀管取頓超佛祖卓拄
杖下座。

上堂教中道若心取相則著我人眾生壽者若取法
相則著我人眾生壽者若取非法相亦著我人眾生
壽者是故不應取法不應取非法法尚應捨何況非
法世尊生平神通無量手眼千般到者裏大似智窮
力極轉身不得遂以拂子擊香几云山僧與他打開
寶藏湧出摩尼以一分奉亡過覺靈得無生忍以一
分奉今日齋主壽筭彌衍不惟功超等級亦且價重
娑婆但能從緣薦取管教永無退失且道意旨如何
驀豎拂云碓嘴開花後虛空笑點頭下座。

臘八上堂最是無端老釋迦纔生下地便周遮忽觀
星斗猶言悟雪上加霜眼轉花恁麼道來未審諸人
還甘不甘若也不甘為他出氣多分說倘乎甘去莫
怪兒孫卻罵爺。

解制上堂舉祖師心印狀似鐵牛之機去即印住住
即印破秪如不去不住還是印即是不印即是師云
能于不去不住端倪上具得個眼不妨坐斷佛祖蹤
繇任運鐵牛之機利益天上人間都教徹骨徹髓安
期百餘日內壁立萬仞而解制百餘日外萬仞壁立
直下脫灑自如更不麻纏紙褁且如今日稱勞賞功
一句作麼生道個個都與三十棒為甚如此功不浪
施去也遂以拄杖一時打退。

尼請上堂問諸佛未出世祖師未西來舉坐具云還
有者個麼師云闍黎試道看僧以坐具拂一拂師云
打之遶作麼乃云本有非男女常光燭古今顯揚何
爾狀非色亦非聲既非色兮又非聲直指無過個現
成瞥念知歸塵累脫縱橫無礙是全真復舉古時有
個灌溪和尚問末山尼了然禪師云如何是末山尼
云不露頂溪云如何是末山主尼云非男女相灌溪
乃喝云何不變去尼云不是神不是鬼變個什麼灌
溪于是服膺作園頭三載師云據者尼僧達本還元
作女中英標隨機答問不妨驚聽百世之下合有知
音且作麼生知但向言前諳落處與他較量不多爭
下座。

四月八日上堂今日是釋迦降生之辰淨頭希賢禪
人化施主為法通結夏設齋請山僧上堂然亦無可
別說即釋迦老子纔降生時便乃一手指天一手指
地目顧四方周行七步云天上天下唯我獨尊者是
黃面瞿曇最初為人竭力顯露本來面目無論聖凡
迷悟人天異類莫不皆然然則法通今日一會而與
盡虛空遍法界人及非人普同結夏大伽藍中經行
坐臥穿衣喫飯騰騰任運任運騰騰更無可為緣為
對為障為礙不妨與我如來把臂共行天下宗師一
鼻出氣於一毫端現寶王剎坐微塵裏轉大法輪剪
覺花於無影樹頭刮龜毛於鐵牛背上力用完全不
假于外但向腦後自看管取真宗顯著雖然如是畢
竟結夏一句作麼生道不憐鵝護雪那許蠟人冰卓
拄杖下座。

上堂今朝四月十有五不用揚塵井播土驀拈拄杖
作射勢云當陽一箭中紅心發機須是千鈞弩等閒
射著個中人便解翻身向上路還有麼有僧便喝亦
有走出位者師遂以拄杖擊香几云謾向人前呈莽
鹵便下座。

上堂今朝正是端午節魍魎妖精盡消滅佛祖傳來
正法眼此際不知滅不滅有人道得句超方朝打三
千暮打八百且道秉什麼威權乃拈拄杖喝一喝云
急急如律令敕。

上堂春風襲襲春日融融春鳥唧唧春草叢叢都在
春光同受用更須悟取主人公且主人公又作麼生
悟豈不見當時雪巖欽禪師問高峰遠祖云日間浩
浩時作得主麼答云作得主夢中作得主麼答云作
得主秪如睡著無夢無想無見無聞主人公在什麼
處高峰無言可對無理可伸遂存心六載一夕因枕
子墮地作聲始乃大悟雖然如是法無一向直指繇
人道無方所悟之在巳不論年月遠近若是個漢聞
恁麼道便乃脫去則大地山河翻觔斗門邊苕帚化
為龍更說什麼春風襲襲春日融融春鳥唧唧春草
叢叢從上葛藤俱透盡赤拳隨處任張空便下座。

居士屠民開薦親請上堂即心是佛水外無波即佛
是心波外無水於斯見得在聖不增處凡不減不增
不減則慧光渾圓彌滿法界以大千土作一粒粟將
一粒粟作大千土此於倡道門中不妨好個入路若
在衲僧分上正好朝打三千暮打八百更須曉他向
上一竅始得三世諸佛不知有狸奴白牯卻知有知
有底擎頭戴角不知有底灰頭土面不特斷盡凡情
亦乃蕩卻聖解到這裏若說向上向下正是頭上安
頭更云最初末後亦是泥裏洗土直得是非杳忘聖
凡不立山僧今日說此無上大法最勝善利追薦屠
居士亡過兩尊人不辭塵勞當體解脫捨生受身隨
處逍遙雖然如是更須返常合本纔見其妙正當恁
麼時一句作麼生自去自來梁上燕相親相近水中
鷗復云三世諸佛不知有從空放下狸奴白牯卻知
有平地昇高雖然曲直不分要且兩不相著你道古
人意旨如何八角磨盤空裏走遂喝一喝下座。

解夏辭眾上堂今朝恰是立秋日法通結夏期事畢
驀豎拂云瞥然薦得者些兒日日元來是好日既爾
則施主設齋眾僧受供掬水月在手摘花香滿衣放
行把住渾成事不間從前兩道眉復云等閒鼻孔被
穿繩帶累諸人去不能拽脫鼻頭咸慶快通霄有路
各須登便下座。

崇禎戊寅三月嘉興府海鹽縣邑侯朱諱應熊紳衿
黃承昊曹谷鍾鴻穎徐昌治蔡聯璧等請師住金粟
山廣慧禪寺於七月念九日入院。

即日孝廉覲周徐居士同眾請上堂師至座前以拄
杖指法座云若論據本明宗直是須彌燈佛也須立
在下風遂陞拈香云者一瓣香巍巍乎蕩蕩乎無得
而稱爇向爐中端為祝延
今上皇帝聖躬萬歲萬歲萬萬歲恭願皇風永扇帝
日長明八方歌有道之君四海樂無虞之化者一瓣
香信手拈來根源有據次第四回拈出爇向爐中端
為現住天童禪寺傳曹溪正脈三十四世本師密雲
悟老和尚用酬法乳之恩遂歛衣就座上首白椎云
法筵龍象眾當觀第一義師云須知第一義諦最初
一槌打就若有鋸解不開底衲僧試出來敲磕看僧
問敲磕當陽即不問全提向上請師裁師舉拂子云
會麼進云恁麼則棒頭敲出玉麒麟撥轉紅爐金鳳
子師云難得者一句進云昔日密雲今朝和尚也師
云不勞讚嘆進云管教洞徹法源底地覆天翻我不
聞師打云是賞你是罰你問臨濟問黃檗如何是佛
法的的大意三遭發問被他三頓痛棒還是佛法有
吝還是和盤托出師便打云你試定當看進云恁麼
則黃檗門中無個消息大愚言下徹底掀翻師云道
不著進云忽有人問和尚如何是西來的的大意又
作麼生師復打云你會麼進云西來的旨蒙師指更
有一句是如何師云我不聽得乃云高提祖印千差
無異舉唱宗乘萬別同元隨方任我行持展演全無
彼此更無別法流傳直指當頭便是面皮直下翻轉
即用向上全機掀騰毒鼓音聲劈破摩醯眼目任是
佛祖當前不敢正眼覷著人天在側亦須尋路迴避
惟許異目超宗格外瞻風自契秪如今日據方就位
一句作麼生道鐵牛未踏欄邊草木馬泥牛任喫驚
卓拄杖下座。

立頭首眾執事上堂衲僧造行事事勿怕經持勞苦
如牛拽耙雖則通身泥水要且十分瀟灑一莖草上
安身遍立無量生涯叢林賴以贊成世風轉歸法化
乃驀拈拄杖云誰知者一隊訝郎當漢卻被個沒眼
睛長老一匙挑上永不放手一句作麼生道沙盆共
掇從人看萬古人間作典論遂下座。

師過報國院請上堂個事本來曾無背面顯發當陽
人須自薦苟自薦也則見天寧地泰海晏河清天下
太平萬民樂業國王水土之恩報盡佛祖之意抑亦
契畢了煩惱即菩提就生死是解脫以一莖草作百
千萬億身用從教越聖超凡臨機縱奪隨方自在且
正當恁麼時報國一句作麼生道常將日月為天眼
指出須彌作壽山卓拄杖下座。

開爐居士吳稚仙董爾潛等請上堂問紅爐點鐵大
冶烹金猶是第二儔侶事未審格外人來如何接引
師云門外立進云恁麼則法鼓一聲轟宇宙金鱗衝
破釣鰲磯師云瞞老僧耳聾乃云金粟今朝結制無
端畫地為牢就裏翻身跳出便見佛法無多透過毘
盧頂上踼殺魍魎妖魔如是則從前入一叢林出一
保社長期短限修禪習定佛祖邊覓碗玄妙上註腳
乃至東覷西捕零星所得紅爐片雪銷鎔淨盡無復
遺餘即此紅爐便是當人個事現前曾無蓋覆豈容
向背自古及今熾然不息所謂般若如大火聚四門
皆不可入從教今日齋主不歷門戶親證火光三昧
與他勝熱婆羅門把手共行自繇自在苟不如是則
眼睛著知見剌底裏中雜毒深直到驢年無繇擺脫
且正當恁麼時翻身跳出一句作麼生道新出紅爐
金彈子簉破闍黎鐵面皮卓拄杖下座。

上堂問鐵饅頭入口便消且道無米飯阿誰攝受師
云無面目人進云滿盤親托出慶讚句如何師云大
家飽膨脝進云恁麼則端坐受供養施主常安樂師
云不勞讚歎進云當堂顯出真消息錦帳重重露古
風師云葛藤滿地乃云覿面消息孤明歷歷迥脫根
塵披露真實所以道應如是知如是見如是信解不
生法相且作麼生說個法相驀豎拂云喚作拂子則
是法相不喚作拂子亦是法相畢竟如何撩起便行
超佛祖聖凡名字何從立下座。

上堂逐年十二月初八盡道釋迦悟時節不識渠儂
禍入身忽添腦後三斤鐵山僧恁麼舉揚掀翻迷悟
兩途顯發向上一路任是釋迦老子復現三十二相
八十種好變無量神通到來也須喫棒是汝諸人更
在者裏覓什麼碗遂以拄杖打出法堂。

解制上堂劈破面門掀開腦蓋突出無位人縱橫得
自在且超方獨步一句作麼生道銀山鐵壁萬重高
腳下無私都踏碎下座。

追薦請上堂僧問生也如寸雲遮日死也似尺霧障
天一旦雲飛霧捲時如何師云突出難辨進云不會
師云瞎乃云節屆端陽五月五烈燄光中鬥石虎帝
釋人間奪錦標波斯天上擊鼉鼓燈籠突出眼睛聽
露柱撒開兩手舞不是世間出世法能令亡者脫幽
苦安身只在一毫端遍界無非是出路且作麼生是
出路底意不曾動著腳跟頭朝到西天暮東土喝一
喝下座。

開爐上堂僧問金粟山中結制十方龍象同參我師
高登猊座有何佛法指南師云平吞萬象進云覿面
純彰無異旨十方世界現全身師云擺手出山門進
云三條椽下七尺單前一句又作麼生師打云曲枕
橫眠僧禮拜云恁麼則知恩有地師噓一噓乃云盡
道今日開爐誰知柴炭俱無骨髓都教凍裂更討甚
麼分疏直得吒吒沙沙歷歷落落佛見法見無從起
覓殘言剩語不挂嘴頭卓卓丁丁行大步眼空四海
若為儔喝一喝卓拄杖下座。

送法衣請上堂問錦上添衣即不問赤條條地是如
何師云著了七八重來進云休下羅籠網師打云剌
腦入膠盆乃云不是聖賢了事凡夫且事作麼生了
遂提起衣角云喚作法衣則不能了不喚作法衣亦
不能了且道喚作什麼又以衣角提一提云生佛通
同一片地遍覆三千及大千復舉當時應菴華和尚
問密菴傑禪師云如何是正法眼師云現成拶將來
傑禪師答云破沙盆師云特地生荊棘更為頌出暴
露街邊絕覆藏風敲雨打任郎當羽流攜去超方用
煮石烹雲歲月長下座。

上堂僧問世尊拈花則不問迦葉微笑意如何師云
覷破伊面孔僧云恁麼則學人倒卻剎竿去也師云
汝向何處安身立命僧喝師云汝者一喝未有端的
在僧又擬進語師直打退乃云句要分明意須不錯
分明不錯洒洒落落隨處騰雲降雨不比禿帚墮在
門角所以垂鉤四海只釣獰龍格外玄機為尋知巳
獰龍既釣也則蝦蟆蚯蚓不在所言知巳若遇也則
門外漢子徒勞捉摸且道金粟會裏以何為知巳滴
水能興萬丈波到來猶欠那一杓復舉當時五祖演
禪師云譬如水牯牛過窗櫺頭角四蹄俱過了只是
尾巴過不得山僧道不妨下載清風因與一頌昂藏
頭角足堪誇一種風流出當家跳躍綠叢應有據春
光踏爛莫嫌賒。

祈嗣請上堂問堂前露柱久懷胎生下嬰兒頗俊哉
為復是從天降下為復是從地湧出師云當陽指出
進云未解語言先作賦一操直取狀元來為復是公
侯有種為復是獨占鰲頭師云現成道將來進云恁
麼則雲裏撥開金鳳鎖棒頭點出玉麒麟師云不妨
據款結案乃云我本無心有所希求今此寶藏自然
而至遂以拄杖擊香几云寶藏打開也有眼者見有
耳者聞聞見分明隨機證取如父得子如貧得寶如
病得醫如饑得食任其根性悉得充足所謂清淨本
然週遍法界隨眾生心應所知量正當恁麼時點即
便到一句作麼生道栽得階前數竿竹從教飛鳳好
來棲下座。

上堂問如何是法身師云問取露柱如何是法眼師
云腦後看進云恁麼則頭頭顯露師云百匝又千重
請問和尚未薦巳前一句作麼生師云觸著磕著進
云薦後一句又作麼生師云又落第二頭進云恁麼
則亡靈得度也師云又要重說偈言乃云雪月風花
解脫機不加點綴自離披機先豈是拖聲色從本何
曾涉水泥所以生本不生死本不死不生不死東湧
西沒南湧北沒雖則出沒無方要且腦後圓光不曾
打濕且伊孺人即今在什麼處白藕池中為雨露黃
金地上起風雷下座。

解制上堂問下釣垂鉤事若何師以拄杖作垂釣勢
云急著眼覷進云恁麼則驚群須是英靈漢敵勝還
他獅子兒師云誰是其人僧一喝師便打乃云天寒
地寒大家在者裏風和陽和彼此行物外有佛處不
得住沒孔鐵鎚恐虫蛀無佛處急走過枯木巖前蹉
路多恁麼不去也驀地翻身尋本據摘楊花摘楊花
誰憶趙州老作家然則金粟今朝解制還是去的是
不去的是把住兩頭咸踢脫等閒舉步廓周沙下座。

廣東僧悅西請上堂師云千鄉萬里來單為個一著
須要自回光不用多行腳江北江南共天日海東海
西同風月青山綠水古猶今翠竹黃花明且灼回頭
便是故家鄉當體無羈本寥廓以拄杖卓一卓云還
會麼便下座。

開爐上堂問有一人呼喚不回頭點即不到有一人
長年不出戶到即不點未審恁麼人如何師云七縱
八橫進云恁麼則解拈一粒粟供養于此人去也師
云清風生腋下進云龍得水時添意氣虎逢山色長
威獰師打云雲雷相送乃云逐歲開爐枉費工夫長
年結制分明鈍置若是過量底人聞恁麼道便乃掀
倒禪床喝散大眾把山僧爛椎一頓堪報不報之恩
共助無為之化其或未然不免向第二門頭放一線
道烹佛烹祖大爐鞴煆生煆死惡鉗鎚四海英靈奇
衲子到來都與痛加錐不惟覿面提持抑顯格外風
規泥牛入海人皆會金佛度爐若個知驀拈拄杖云
拄杖子吞卻乾坤了也是汝諸人更向何處出氣若
云火燄為三世諸佛說法正是熟睡饒寱語三世諸
佛立地聽也是杓卜聽虛聲到者裏若存纖毫異見
即墮鐵圍那邊正恁麼時金佛度爐一句作麼生道
毛吞巨海尋常事芥納須彌匹似閑下座。

上堂舉楞嚴經佛告阿難云吾不見時何不見吾不
見之處若見不見自然非彼不見之相若不見吾不
見之地自然非物云何非汝師云大小世尊為阿難
牽來拽去到末梢頭直得鉤繩自斷令他覿體全彰
脫灑自繇不假風帆孤舟到岸所以當時遠祖白雲
端禪師作頌發明其意云堂前露柱久懷胎生下孩
兒頗俊哉未解語言先作賦一操直取狀元來蓋遠
祖之意正古人所謂若欲播揚大教須從自巳胸󵊦
中流出將來與我蓋天蓋地一期語句不妨奇怪山
僧今日因求嗣上堂亦有一頌不惟幾百年後與遠
祖鬥富亦令現前一切人天凡有所願悉皆如意頌
曰天曉園林盡放花十分春色最交加人多賞翫渾
如醉得意忘歸到月斜卓拄杖下座。

伯載吳居士將逝遺囑請上堂僧問即今亡者向什
麼處安身立命師云揭露當前進云恁麼則不涉途
程即生蓮界了也師云覓之即不見進云承師直指
西來路亡者聽法得無生師云作恁麼解會乃云大
道坦然更無罣礙就死如生面目儼在且道伯載居
士即今面目在什麼處以拂子打圓相云還見麼又
以拂子擊香几云還聞麼若向者裏聞又聞矣見又
見得則知居士二十六年前寂寥非內二十六年後
寬廓非外正當二十六縱橫得自繇於前後中際求
其三毒水泡了不可得五蘊浮雲亦無所有更說生
死涅槃輪迴苦趣亦是缽盂安柄仁者自生分別殊
不知當人本體圓同太虛無欠無餘不容修治那許
向背所謂居一切時不起妄念於諸妄心亦不息滅
住妄想境不加了知於無了知不辨真實真實既不
辨也則描固不成畫亦不就又說什麼三藏十二部
一切修多羅三千七百則祖師葛藤窠是玄是妙撥
過一邊說心說性拋向他方直得淨裸裸赤灑灑清
風翻白羽野老笑相親殿角風搖樹行人盡解衣通
身手眼竿木隨行遍界是渠逢場作戲分明與十方
諸佛歷代祖師天下老和尚真契實證同條共命一
道提持劈不開撲不碎自古至今點胸點肋於了了
之地且正當恁麼時不偶萬緣一句作麼生道不起
纖毫修學心無相光中常自在遂下座。






費隱禪師語錄卷第二終

費隱禪師語錄卷第三
嗣法門人隆琦等編

* 上堂三

海鹽天寧寺眾僧請上堂問楚石昔年垂手處吾師
特地又如何師云紅塵堆裏現進云隨緣赴感四眾
臨筵不涉化門一句請師為人直指師云葉落見秋
空進云恁麼則一輪明月家家炤覿體清光個個寒
師云霜飛知骨冷進云有意氣時添意氣不風流處
也風流師云重說偈言乃云一即一切半粒粟中藏
世界一切即一大千剎土掌中觀山僧今日信手拈
來撒向海鹽城裏一任在座人天普同契會驀呈拄
杖云還見麼復卓拄杖云還聞麼既見又聞且道是
個什麼若道是教外別傳正是節外生枝更云是世
諦流布亦是眼中著屑到者裏正眼觀來好不資一
毫醜不資一毫分明是個平等平等廣大法門世出
世間攝無不盡舉處則彼此全彰不舉則各不相到
舒卷立方外乾坤縱橫挂寰中日月且共樂昇平一
句作麼生道天寧地泰歸皇化萬姓謳歌樂太平卓
拄杖下座。

榜眼彥升陳居士同弟孝廉次升請上堂問露地白
牛還要加牧否師云一棒打殺進云行人更在青山
外如何是青山外底境界師云墮也進云末後一著
還有商量也無師云腦後見腮莫與往來問昔日鹽
官扇子匝地清涼今朝太史懷香請師拈出師云普
天匝地進云秪如犀牛兒又作麼生師云頭角崢嶸
進云一機超出潮音外徹體風流那畔春師云又恁
麼去也乃云大道洪荒包博無遺城市山林不異去
來動靜一般所謂頭頭顯露物物全彰秪要回機自
得便見左右逢原如寶珠網彼此互融明鏡高懸千
差普炤故獲人天交接兩得相見官貴臨筵四眾普
集上蒙。

聖化莫大之恩又遇萬姓崇善之德處處闡無上道
在在弘正法眼浩蕩乾坤樂逢化日且普同受用一
句作麼生道離垢文明真勝地慶雲覆遍萬人家卓
拄杖下座。

上堂據祖師門下末後一句始到牢關把斷要津不
通凡聖今日眾居士命山僧登于此座更說個什麼
即得莫是說明心見性得麼莫是說成佛作祖得麼
殊不知但有言說皆是塗汙既有所說皆是塗汙則
現前一會個個顯發本有風光人人居住平等性智
所以祖師云十方智者皆入此宗宗非促延一念萬
年無在不在十方目前極小同大忘絕境界極大同
小不見邊表大小祖師也是相體裁衣量水打碓千
百年來無敢移易絲毫然而尋常見有彼此差殊境
緣好醜皆是迷背不了今日山僧因行掉臂不妨覿
面提持諸君就路還家正好直下承當所謂一念回
機便同本得且正當恁麼時瞥然一句作麼生道不
因夜來鴈爭見海門秋卓拄杖下座。

孝廉君謨周居士文學爾發潘居士等請上堂問如
何是一塵入正受諸塵三昧起師云頭頭不昧進云
如何是諸塵入正受一塵三昧起師云物物現前進
云只如不入不起一句作麼生道師打一棒云七縱
八橫乃云都謂今朝是釋迦老子睹明星悟道之日
殊不知自巳早巳墮坑落塹而黃面瞿曇亦遭塗污
誰知伊本不曾生本不曾滅本不曾迷本不曾悟亙
古彌今不變不易若是英靈漢子勇猛丈夫纔見山
僧作恁麼道便乃爛椎一頓不妨許他頂𩕳上具隻
眼亦有超佛越祖之見堪與普天下有心人解粘去
縛抽釘拔楔其或不然未免依門摸壁抱橋柱澡洗
究竟不能自繇自在且不涉迷悟一句作麼生道拈
拄杖云不打林中鳥恐驚天上雲卓一卓下座。

解制上堂從前赤土畫簸箕今日分明跳出時鶻臭
布衫俱脫下千山萬水了無疑雖然如是也須炤顧
腳下始得便下座。

琪園唐居士請上堂問空劫巳前本無名相如何是
金剛正眼師云直下覷進云生緣巳後萬物齊彰如
何是真如大道師云遍界不曾藏進云名相俱寂杳
無形影如何是本來面目師云又恁麼來也乃云不
是心不是佛不是物當陽突出虛空骨(居士參此三不是話因語
及師驀豎拳云者個喚作甚麼士擬議師便掌士遂禮拜)丈夫猛利便擔當踢碎
從前閒窠窟窠窟既踢碎也則無途路波吒亦無修
證名目更說有工夫可做話頭可參正是無端枉受
屈覿面提與孝廉公者回也須親努目卓拄杖下座。

青雷查居士請上堂道本無方隨處舉揚秪者便是
更不覆藏是以竿木隨身逢場作戲指點向上巴鼻
開發人天正眼炤破從前漆桶都教黑夜生光人人
灑灑落落個個任運騰騰百億部洲走馬三十三天
著跌不干佛祖機籌豈是教途理致所以懷州牛喫
禾益州馬腹脹天下覓醫人灸豬左膞上且到此門
來一句作麼生道彈指不勞頻歛念重重樓閣應時
開卓拄杖下座。

師五袟誕辰居士吳稚仙等同眾請上堂僧問薰風
意旨即不問仰祝南山事若何師云缽囉娘進云恁
麼則福越于滄海壽超於須彌師云喚鐘作甕乃云
窮和尚慶壽日裸形國裏贈服飾諸君太煞不知情
帶累山僧面門赤何以蓋者老漢五十年來赤條條
地更無福利人天亦無玄妙巴鼻四眾雖然橫逆來
終不拖泥帶水濕便下座。

本師密雲和尚訃音至遂掛真舉哀乃對真云佛祖
源流曹溪正脈綿遠相傳至我老和尚三十四世六
興巨剎海眾同居以一條白棒撐天拄地直指當人
本元命脈契其旨者既多會其元者亦盛三十年來
道滿天下一代化儀周全完備本懷既罄遽爾歸真
誰謂法眼滅法河乾法梁折直得超古越今光前裕
後眼目爍破四天下百世無能逾之者既爾今日又
要一場特地作什麼拘尸城畔聊通信要與人天普
共知便舉哀。

曹夫人請上堂問十方婆伽梵一路涅槃門未審路
頭在什麼處師卓拄杖云向者裏會僧云謝師指示
師云蹉過了也僧云龍蛇易辨衲子難瞞師云好惡
也不識問千年祖燄今日重新向上全提請師指示
師便棒進云今古應無墜分明在目前師云大家證
明進云脫體無依全卓落不風流處且風流去也師
乃呵呵遂云覿面提持只是者個以拄杖卓一卓當
機透脫更非別物又以拄杖卓一卓若向者裏見得
則人人心空及第個個越見超方不向瞿曇尋落處
隨機應用自堂堂復卓拄杖下座。

送靈骨入塔請上堂瞥爾收光住安樂地生涯一任
笑春風綠水青山不變易若道此時無面目綿包特
石是何意汝諸人試道道看眾僧競喝師云不是恁
麼消息山僧自道去也龜毛既繫虛空骨塞斷人天
來性路下座。

臘八上堂凍餓雪山腰欲斷明星忽現便成妖當時
我若同斯會劈脊攔腮定不饒何以家有白澤之圖
必無如是妖怪雖然如是還有為釋迦老漢出氣者
麼有則不負今日施主信心供養其或不然莫怪山
僧揩死蛇頭好遂以拄杖一時打散。

歲旦上堂舉昔日有僧問鏡清禪師云新年頭還有
佛法也無清云有僧云如何是新年頭佛法清云元
正啟祚萬物咸新僧云謝師答話清云山僧今日失
利後又有僧問明教禪師云新年頭還有佛法也無
明教云無僧云年年是好年日日是好日為什麼新
年頭無佛法教云張公喫酒李公醉僧云老老大大
龍頭蛇尾教云山僧今日失利據二大老一人說有
一人說無大似徐六擔板各見一邊今日如有人問
金粟新年頭還有佛法也無但向他道數縷彩霞環
寶座森羅萬象盡光輝遂下座。

解制上堂金烏急玉兔速明暗相催任往復牛頭沒
馬面回多方出沒聽徘徊若識那些關捩子不妨南
嶽與天台殺活何曾非手眼縱橫無不是鉗鎚擊木
敲空行格外抽釘拔楔許誰猜呵風罵雨興波浪喝
月棒雲降禍災倘無如是超方作莫道親從金粟來
雖然如是老僧也須喫三十棒始得便下座。

老和尚忌日師拈香云今朝是老和尚示無為身說
寂滅法諸人不得以眼見并耳聞只要知其時識其
節且道是什麼時節一年一度燒香日遍界明明不
覆藏。

誕日請上堂師登座云混混沌沌樸樸憨憨壽宜太
古那同等閑佛法禪道了不思參翻身拶入婆伽室
須嚼當空玉一團也不混也不沌也不樸也不憨四
月芳郊煙景好華堂飛彩燕喃喃下座。

解制上堂虛空昨夜翻身吼驚得須彌藏北斗天大
將軍用力撐堅牢地神笑破口衲僧更欲蹈芳規板
齒生毛行不到狸奴合喫百兩砒礵不應將從上家
風一時漏逗喝一喝下座。

蓮如上座出關請上堂僧問鯉化桃花浪龍門跳躍
飛等閒頭角露師云第四句又作麼生僧擬議師云
暴腮龍門客僧云白雲堆裏過寸步不曾離師云死
活也不知僧云粉骨碎身難報答當陽一句即時酬
師云閒言語乃云千日關中事如何舉似人卻來請
我說特地一場新何以未進關時格外春風正在裏
許壺中日月及出關後鶴唳長空恁麼去就則長年
喫飯未嘗咬著一粒米終日披衣何曾穿他一縷絲
騰騰任運任運騰騰雖在房屋之中卻似雲行鳥飛
山青水綠絕慮忘緣無罣無礙其或不然畫地為牢
釘椿搖櫓直到驢年未有休息雖然如是秪如今日
特地一場新又作麼生不因柳毅傳消息爭得音書
到洞庭下座。

請上堂假饒頂戴經塵劫身為床座遍十方若非說
法度眾生畢竟無能報恩者且法又作麼生說莫是
說三藏十二部一切修多羅麼且喜沒交涉莫是說
大小乘教頓漸偏圓權實半滿麼且喜沒交涉莫是
說五十五位等妙二覺麼且喜沒交涉殊不知法離
見聞法離語言法離文字法離動靜直是離四句絕
百非古人謂之離心意識參絕凡聖路學遂以拂子
擊香几云若向者裏透脫得去則無恩不報無生不
度先帝十七年中平治天下莫大之恩報無不盡更
有父母養育之恩師友教誨之德亦一時酬畢至于
一切情與無情以及蜎飛蠕動悉令解脫蓋般若功
勝非同等閒回三毒為三聚淨戒回八識為四種妙
智轉煩惱為菩提轉無明為佛性一決一切決一了
一切了亦可謂了了見無一物亦無人亦無佛大千
沙界海中漚一切聖賢如電拂雖然如是若到者個
田地更須曉得向上一路始得何以分明月在梅稍
上看到梅稍早巳遲便下座。

𨍏轢嚴居士請上堂師陞座云今日諸人莫撒沙聊
聽山僧一指述嘉禾有個老鼠子偷喫上天一粒粟
慣到諸方弄爪牙動得清風多拂拂獨是山僧不近
情白棒掀天與打出翻身見得沒師禪好向人前罵
老禿遂喚嚴居士云翻身一句作麼生道居士便出
法堂師云恁麼去也即下座。

佛誕孝廉覲周徐居士請上堂以拄杖拍香几云若
向者裏見得則超聲越色離見絕聞格外安身大方
獨步不妨婢視釋迦奴呼彌勒滿虛空是個毛孔遍
法界一隻眼睛豈不見道天上天下唯我獨尊其或
不然年年四月八定是釋迦生與諸人分上有什麼
交涉復舉當時臨濟祖師與王常侍入僧堂王問云
這堂僧還看經麼臨濟云不看經王云還習禪麼臨
濟云不習禪王云既不看經又不習禪教他做個什
麼臨濟云教他個個成佛作祖去王云金屑雖貴落
眼成翳臨濟云我將謂你是個俗漢師云臨濟與王
常侍一時賓主相逢激揚個事透脫超方彼此作家
為千古眼目今日覲翁居士為山僧法門之內外護
累次設齋請登此座讚揚法化四海騰聞忽若問山
僧云這堂僧還看經麼山僧但答云遍身是若云還
習禪麼山僧復答云通身是居士若云金屑雖貴落
眼成翳山僧卻答云卻是居士具眼據山僧如此舉
揚與古人提持相去多少更有末後一句大眾聽取
不是靈山親記莂肯來撥動上頭關卓拄杖下座。

結夏上堂問如何是殺人刀師云與汝一頓如何是
活人劍師云要你𨁝跳進云脫體全彰去也師云卻
成兩個乃云兔角三千尺龜毛百丈餘縛他奇衲子
特地倒騎驢三七日中嚼無米飯飲不濕羹九十日
內行無陰陽地坐折腳繩床搏大千界藏缽盂裏擲
百億身向他方外身心自寥廓念念更幽閑佛祖無
處摸索人天迥絕躋攀直教布袋解開日放出群猊
入鬧藍雖然如是秪如今日施主設齋功歸何所實
相門行無相施福如大海壽如山下座。

送先和尚法衣進塔上堂僧問歷代祖師安身立命
即不問老和尚入塔後還有出頭日也無師豎拂子
云還見麼進云和尚莫要瞞人好師云蹉過了也不
知爾潛董居士問天童全身金粟法衣全身法衣即
不問如何是今朝入塔一句師云大眾證明進云恁
麼則光前耀後去也師云親言出親口進云謝和尚
師喝一喝乃云釋迦文佛法衣留在雞足山中密雲
老人法衣藏于金粟塔裏且道是同是別若道是同
則自古至今事有千差若道是別從前及後理唯一
致若向一致千差分曉得來便見一有多種二無兩
般而與十方檀那叢林僧眾永遠祥瑞正當恁麼時
應時及節一句作麼生道一把柳絲收不得和煙搭
在玉闌干便下座。

師到東明寺禮東明旵海舟慈寶峰瑄三位遠祖塔
安溪眾居士請上堂遂陞座云遠祖東明剎今朝輒
一登面目儼然在時人識未曾且道遠祖面目即今
在什麼處遂以拄杖指云南山雲北山雨自古至今
常在此湛然不動于其間凜凜宗風播寰宇雖然如
是不肖兒孫應喫三十拄杖不合向祖師頭上撒沙
便下座。

拈花舍請上堂云微笑拈花事分明在目前等閑能
薦得任運復騰騰既任運又騰騰則無世緣依倚那
討佛法廉纖撒手懸崖隨步樂橫拈白棒打青天遂
卓拄杖下座。

舉前堂隱元首座秉拂上堂問玉趾麒麟朱點額金
毛獅子劍張牙程途底事俱放過根源一句問歸家
師云問得最親切進云堂堂獨露乾坤塞剎剎明宗
宇宙新師云又不相當乃云搶旗奪鼓折角衝鋒須
是宿將登壇纔能捉敗從上古錐世尊拈花迦葉微
笑馬祖一喝百丈耳聾黃檗三頓棒臨濟無多子皆
遭按下等閒施一機透過千差尋常發一語胸襟流
出皆因踏著佛祖上頭關與教外別傳單提直指深
相符契故能掀天關翻地軸開發西來命脈展托衲
僧巴鼻掌握從上綱宗維持叢林統紀誠為人天眼
目炤明于世凡我會中英靈衲子俊俏禪和多負沖
天意氣常佩肘後玄符正好吹拍相隨同緣唱和直
令教外別傳臨濟正宗永遠垂芳纔是報佛報祖之
恩亦為成巳成人之德秪如今日人天交接一句作
麼生道獅子窟中獅子吼旃檀林裏現旃檀下座。

禮大悲懺請上堂云聞性空時妙無比思修頓入三
摩地無緣慈力赴群機如月影臨千澗水譬喻圓光
寶鏡胡來胡現漢來漢現雖然如是各位先靈更須
返觀自巳千手千眼全體大悲圓通自在橫拈豎放
無非是神通妙用逆來順去不離大圓覺海且正當
恁麼時如何是觀音之面目日炙風吹千手眼填溝
塞壑大悲身下座。

上堂佛祖之道恢廓無方在天而天在人而人一任
施大機發大用掀天關翻地軸從教佛祖禪道賤如
破草鞋玄妙知解值甚乾矢橛擒縱出奇施奪可觀
要有者等風標纔是宗門種草秪如會元歸一意旨
又作麼生苕溪綠水年年綠郭外青山歲歲青卓拄
杖下座。

上堂大道只在目前要且目前難睹欲知大道真體
不離聲色言語以拄杖拍香几云者個是聲又呈拄
杖云者個是色問來荅去是言語作麼生是大道復
拍香几云若向者裏見得則毛吞巨海芥納須彌不
是神通妙用亦非法爾如然其或不爾秪知事逐眼
前過不覺老從頭上來卓拄杖下座。

解夏上座涼風撲面炎熱頓除法門大啟出入無拘
騎象底騎象乘獅底乘獅一任逍遙雲水外豈學臨
濟問大愚秪如達磨忽在面前又作麼生以拂子擊
一擊下座。

孝子吳繁昌追薦令尊殉難奉常公磊齋老居士請
上堂問本來真父母歷劫不曾離未生巳前父母在
什麼處師云此問最親切進云即今父母又在什麼
處師云瞠眼看進云覿面相逢為什麼不識師云兩
個問如何是先雷後雨師云七縱八橫如何是先雨
後雷師云八橫七縱如何是雷雨一齊師云與汝一
頓如何是雷雨不一齊師云我亦不知進云恁麼則
獅子遊行不求伴侶師云你又作麼生僧一喝師云
杜撰禪和乃云靈山受囑作菩薩之宰官毘耶分燄
為皇家之柱石出仕二十餘年高遷三五六任執政
公同日月操巳潔若冰霜至于臨大節而不可奪見
國危便乃授命朝野仰宗頒白誦德履歷布于青史
千載不能磨滅如此造端真為希有然而靈山闡法
無住為宗毘耶門開不二明旨且作麼生是不二之
旨以拂子打圓相云就在者裏透脫則生與死不二
來與去不二存與亡不二逆與順不二古與今不二
此不二之法離是非絕對待既絕對待又離是非又
拂一拂云恁麼則雖做官不曾做官雖殉難不曾殉
難圓同太虛無欠無餘光明赫奕炤耀兒孫且正當
恁麼時向何處見其面目山蒼蒼兮水泱泱先生之
風天地長遂卓拄杖下座。

上堂吳江敬萱包居士五旬初度請山僧上堂為他
祝壽且道以何為壽若以虛空為壽則虛空有消殞
之時若以大海為壽則大海有枯竭之日若以松柏
為壽則松柏有憔悴之年若以龜鶴為壽則龜鶴有
終盡時節此于世間最長最久既不可為壽則惟據
當人本來壽量為居士提持遂以拄杖卓一卓云過
去無始未來無終現在不滅三際既然平等則十方
自合一體亙古今而不磨歷萬劫以常在回觀虛空
大海松柏龜鶴只是剎那剎那心心不住念念生滅
不能久遠嘗住於世然而離生滅求不生滅了不可
得舍不生滅覓其生滅亦不可得如是則壽如虛空
也壽如大海也壽如松柏也壽如龜鶴也比龜鶴則
壽靈比松柏則壽蒼比大海則壽深比虛空則壽久
既久且深又蒼又靈則浩然于世永遠常住逍遙自
在正好擔當如來第一大事祗如應時納祐一句作
麼生道劫外靈芝多帶秀長年在土不霑泥卓拄杖
下座。

上堂問如何是賓中賓師云波波門外走如何是主
中主師云千峰頂上立如何是賓中主師云布袋盛
豬頭如何是主中賓師云打開叉口賣𨍏轢嚴居士
問古云百尺竿頭須進步百尺竿即不問如何是進
步處師打云向者裏轉身進云此猶是百尺竿未是
進步在師又打云不知進退漢居士便作跳勢云山
貓原是腳短底師云且謾捏怪居士遂作虎聲而出
師云轉見賣醜乃云當陽指點秪要作家相見左右
敲磕須是知音唱和若得知音唱和又有作家相見
則開爐結制正是錦上鋪花長期短限亦是空中畫
彩正脈于是流通道緣于是廣播不惟門裏有人亦
賴人天共荷十方世界咸知佛祖法門高明如天傳
厚似地深藏若海孤峻猶山任他鶤鵬獅象蛟龍麟
鳳各適其性自在逍遙人人抱沖天意氣個個佩無
上大道自古至今人傑代興盡未來際亦復如然宗
風永振佛日長明秪如超宗異目一句又作麼生道
一拳拳倒黃鶴樓一踢踢翻鸚鵡洲喝一喝卓拄杖
下座。

臘八上堂僧問瞿曇六載殷勤忽睹明星悟道為復
是從天降下為復是從地湧出師云火裏拾螺螄進
云然則噴鼻梅香自雪嶺一段真風宇宙春師云未
是你境界進云及乎末後拈花迦葉親承印可還是
逗漏家風還是流通正脈師云雪上加霜進云橫身
獨步千峰頂閒看白雲自往來師云傍觀者笑乃云
一畝之田三蛇九鼠呼遣莫能是甚鼻嘴天上明星
當晝現瞿曇日午打三更以致從上瞎驢互相鈍置
累及山僧喚鐘作甕海昌居士向此地上撒尿潑天
種麻得豆更有受戒阿師空中釘橛都來合喫三十
拄杖還有不甘者麼禹力不到處水聲流向西下座。

元旦上堂師陞座云金粟堂中爐煙藹藹仰祝
當今天子聖壽萬安天下太平萬民樂業然天下既
太平也則人人享無為之化處處奏絃管之聲龍樓
凝瑞四海安寧鳳闕騰輝八方鎮靖是智是賢鳴鑾
佩玉若草若木和氣春風所謂一人有慶兆民賴之
林下修持無別念願君年樂太平年便下座。

上堂問如何是一貫通底意旨師云好春光進云等
閒獨步千峰頂隨方何處不風流師云埋沒了也乃
云周吳二居士設齋請上堂山僧信口道二月好春
光山鳥山花明祖意春園春浦洩宗綱現前披露如
相委始信西來一脈長且道達磨祖師即今在什麼
處試道道看一僧拂坐具喝一喝出堂師云若向者
裏見得入地獄如箭射便下座。

上堂僧問師登寶華王座拈提向上綱宗臨濟之道
不妨奇特請問和尚如何是一喝如金剛王寶劍師
云分身兩段如何是一喝如踞地獅子師云八面威
風如何是一喝如探竿影草師云知你是龍是蛇如
何是一喝不作一喝用聲未絕師便喝僧擬議師遂
打僧禮拜云若不同床睡焉知被底穿師云阿誰信
你乃云若據正眼觀來佛法莫可饒舌人人覿體現
前亙古彌今不滅若能自肯承當從前狂心頓歇恢
廓風光超格外是男是女都教徹還會麼喝一喝下
座。

結夏上堂僧問個個現成活潑潑因何特地又為牢
師云是你跳入網中來進云某甲不恁麼師云悔不
慎初進云恁麼則杜口單前默師云更須護末始得
問寒則普天匝地寒熱則普天匝地熱請問和尚是
什麼物師云天上天下進云恁麼則上同孤危下徹
賢聖師云喚之則觸僧拂坐具云恁麼去也師云不
喚則背進云恁麼則如何指示師云速退乃云金粟
今朝結夏更不周繇者也都教撮摩虛空笑殺嵩山
道者何以說禪說道孤負佛祖論心論性埋沒巳靈
默坐用工鈍置人天指東話西見責明眼誰知如鐵
鑄胸襟極難情況惟許長手臂底向此撥得一線路
開則清風生腋下光彩發眉端灑灑落落活活脫脫
如何是佛破草鞋如何是法臭皮襪如何是僧百不
能信手拈信口道不惟機出眾流亦是增人意氣今
日會中還有長手底麼眾不對師云山僧今日失利
便下座。

舉後堂百癡首座秉拂上堂問劈破泰山雷未猛炤
開滄海月非光如何是炤用同時底句師便打如何
是炤用不同時底句師云闍黎且歸位如何是先炤
後用底句師云閃電霹靂如何先用後炤底句師云
霹靂閃電僧云炤用巳蒙師指示不落炤用一句請
師道師云眉毛在眼上乃云攢花簇錦喜有其人敲
骨取髓還他作手二者相須不將違背皆從正法眼
藏透脫出來炤天炤地炤古炤今佛祖瞞他不得龍
天欲昧無繇四海高人十方龍象要明從上綱宗自
來正脈正好運虛舟迎風聽舉揚莫道山僧強按牛
頭何以瞎驢若不拽來使爭見法門有白眉下座。

解夏上堂僧問布袋打開從抖擻笑看雪嶺碧層層
師云少賣弄進云蝸牛角上三千界木馬蹄邊劫外
春是阿誰受用師云面皮厚多少進云動地春風歸
掌握滔天石浪出松門去底是住底是師打云者裏
未是你安身處乃云一夏以來不曾與諸人說青道
黃指東畫西為什麼今日又要一場特地只因九十
日內累及諸人種田底種田車水底車水搬磚底搬
磚運土底運土磨麥底磨麥春米底春米乃至執勞
負重不勝其煩以致各人一領汗衫臭如鶻突今日
乘涼風之便不妨解卻好東去西去南來北往自繇
自在雖然如是秪如前途忽有猛虎當路坐時又作
麼生折合試道道看眾擬議師以拄杖一時打散。

賓我王居士為薦慈十週請上堂僧問有物先天地
無形本寂寥能為萬象主不逐四時凋如何是萬象
主師云莫將眼見乃云冷雲忽爾歸無際枯骨連宵
凍欲遷就向髑髏開隻眼去來遠近自超然轉身一
路如能到石虎平空抱子眠卓拄杖下座。

為釋迦彌勒兩佛開光上堂僧問釋迦不前彌勒不
後正當恁麼時是如何師云杷柄在山僧進云只如
雲門一棒打殺又作麼生師云今古咸知進云恁麼
則未解語言先作佛也師云傍觀者笑乃云一對老
古錐自來多頑賴一個獨稱尊一個攜布袋相逢驀
面欺入門見笑怪分明滯貨不堪聞攤向街頭作貴
賣阿修羅王與一文百劫千生成冤害山僧今日特
地與他雪屈遂以拂子向空點云面門點出摩醯眼
無限清光上下載雖然如是也須喫三十拄杖不合
壓良為賤復舉當時有僧問雲門禪師云如何是佛
雲門答云乾矢橛師云大小跛腳阿師拋泥撒沙塗
污古今人眼目山僧今日忽有人問如何是佛但答
云有讀書人在這裏不特打草且要蛇驚還信得及
麼師姑元是女人做便下座。

薦中丞石袍老居士請上堂僧問下雨添流淚轟雷
起慟悲未審亡靈是何面孔師云謝汝助哀進云不
涉陰陽底人和尚作麼生薦揚師云汝即今在什麼
處僧便喝師云陰陽僧無語乃云悟迷非向背佛法
了無多圓通門大啟許接老維摩上是香積世界下
是毘耶離城中是獅子寶座行住但憑行住坐臥一
任坐臥文殊休來對談默然風光更好拋卻榮華富
貴那論生死病老宗門消息如能契格外乾坤日杲
杲復舉唐朝有龐蘊居士於臨終時太守于頔公特
往問候龐居士云但願空諸所有切勿實諸所無遂
奄然而化師云龐居士雖則末後提持爭奈如靈龜
曳尾掃跡跡生即如中丞吳居士既一旦逝世且道
還屬于有還歸于無若說是有即今在什麼處若說
歸無又要追薦作什麼向者裏透脫得來則眼空宇
宙渾無物大座當軒孰敢窺喝一喝下座。

休夏上堂僧問虛空廓落無依倚特地何勞起禍端
師云又是剌腦入膠盆乃云九十九峰頭環遶金粟
寺四海五湖僧九旬長共聚桑青麥又黃田疇足風
雨村童驅玄犢野老親白羽物物顯靈機頭頭合天
趣執法便乖張盲修迷本據隨分現家風不用立規
矩以拂子擊香几云還他男子漢高飛而遠舉復舉
當時世尊因自恣日文殊三處度夏迦葉擬白椎擯
出纔拈椎乃見百千萬億文殊世尊云汝擬擯那個
文殊迦葉無對師云文殊天上月正圓迦葉人間道
月半欲得兩相應分身兩處看雖然如是只如世尊
分上又作麼生昨夜春風忽地來屋角梅花偷眼覷
便下座。

老和尚三週忌日拈香云一二三三二一鐵馬嘶空
沒蹤跡憶得當年騰踏時一回飲水一回噎雖然如
是心不負人面無慚色。

琪園唐居士披剃上堂僧問鬚髮不礙菩提路今朝
披剃事如何師云獨露本來面進云如是則超凡越
聖去也師云不要塗污他問換骨洗腸重整頓通身
是眼更須參參即且止出塵離俗一句作麼生道師
云腳下步騰騰進云沖開盡是通霄路透出無非解
脫門師云未是你境界僧云不得瞞昧師云可惜許
乃云既到出家田地須具烹金琢玉敲骨取髓之作
略萬丈懸崖撒手佛祖頂𩕳特坐更謂裂愛網出塵
勞正是閭閻之談更云取菩提證涅槃亦是膚淺之
見從上玄關悉皆透過一切淆訛都教了了吞卻栗
棘蓬跳盡金剛圈不妨做個三腳驢子無毛鷂兒天
上人間杳絕蹤跡故曰羅籠不肯住呼喚不回頭古
聖不安排至今無處所臻到那個時節纔不辜負國
王水土之恩亦不昧今日發志之始且恁麼去就一
句作麼生雪後始知松柏操事難方見丈夫心復舉
當時崔趙公問徑山國一欽禪師云弟子求出家還
得麼國一欽答云出家乃大丈夫之事非將相之所
能為崔趙公于是有省據國一欽垂鉤四海秪釣巨
鰲其餘凡下似皆無分唐居士喫素受戒巳十餘年
操守真修遍參諸方到處護法今日一旦發心鬚髮
自落且道還契得國一欽禪師也無雖然如是欲窮
千里目更上一層樓即下座。

林野和尚至上堂僧問寰中能作主化外自來賓除
卻寰中化外賓主句請師直指師云唱拍相隨進云
三千禮樂輝天地百萬威儀亙古今恁麼時合談何
事師云任汝採聽進云二難濟濟兩班雍雍師云喜
得闍黎證明僧禮拜云坦步法堂去也師云更少一
句在乃云山中無個事終日視雲霄不意通玄客到
來訪寂寥天邊瑞靄覆此叢林衣下明珠映我山門
大眾喜溢眉端是人通身踊躍建法幢立宗旨原有
賓主交互震法雷擊法鼓豈無風雲相會指點差別
因緣提持無上大法今日幸遇通玄和尚光臨此土
正是人天交接水乳相逢山僧與大眾當往錫前請
登寶座敬聞舉揚當生難遭之想休教當面蹉過秪
如今日賓主交接一句作麼生道等閒攜手栴林過
一任香風四海聞卓拄杖下座。

薦嚴請上堂僧問有問有答賓主歷然無問無答又
作麼生師云討棒喫僧便禮拜師云不知痛癢漢進
云一句無私語且喜賀太平師云是甚語話乃云山
僧今日擬舉向上一著則恐佛祖笑怪若不舉似又
慮孤負當機吐之不得忍之莫能既不得巳略引兩
個古人以塞來意只如趙州禪師到一菴主處問云
有麼有麼菴主便豎起拳趙州云水淺不是泊舟處
便去又到一菴主處亦如前問云有麼有麼主亦豎
起拳趙州云能縱能奪能殺能活便禮拜據前後兩
個菴主一般豎拳趙州一褒一貶天淵各別且道淆
訛在甚麼處若向者裏辨別得出則佛祖禪機一時
覷破當人生死亦自明了若去若來活活潑潑又有
一婆子將淨財請趙州老漢代轉藏經趙州得財乃
下禪床走一匝回報云轉藏經巳竟婆子聞得便云
適來請轉全藏為甚只轉半藏看他兩人一賓一主
激揚個事如擊石火似閃電光一著高一著一步勝
一步顯揚無盡寶藏透脫本有家風不惟上契佛祖
本源亦復下合眾生心地山僧將此最上善利追薦
覺靈驀豎拂云還信得及麼剔起眉毛便領取瞎驢
一任笑春風喝一喝便下座。





費隱禪師語錄卷第三終

費隱禪師語錄卷第四
嗣法門人隆琦等編

* 上堂四

上堂僧問佛祖家風全提正令正恁麼時一句作麼
道師云闍黎腦門裂進云兵隨印轉將逐符行師云
死活也不知僧喝一喝師云亂統禪和問昔日龐婆
進鹿門設齋賣盡風流今朝清太請師登座還有優
劣也無師云試分析看進云恁麼則前龐後馮兩彩
一賽師云阿師自道進云是事且止只如溈山見劉
鐵磨來便曰老牸牛來也意作麼生師云點進云磨
曰來日臺山大會齋和尚還去麼又且如何師云放
過即不可進云山乃放身作臥勢磨便出去為復各
顯神通為復別有道理師云還他老漢始得進云可
謂昔日溈山今朝和尚師云不勞潑泥水乃云衲僧
家隨緣放曠任性逍遙火爐邊帽席下透脫超方眼
三條椽七尺單活潑通霄路更說什麼九旬禁足三
月安居踞菩薩乘修寂滅行正是刻冰求火蒸沙作
飯殊不知東山水上行西河火裏坐南山起雲北山
下雨敲空作嚮擊木無聲佛祖場中慣作白拈人天
會裏難可安排要有者等囊藏纔是百味酸餡只如
今日應齋普利一句作麼生道端坐單前受供養都
教施主常安樂下座。

舉本堂首座秉拂上堂黃檗與臨濟三頓棒如金翅
劈海直取龍吞臨濟向大愚言下翻身似猛虎插翼
多增意氣自此父不讓子子不讓父父子機強遺害
後昆遍滿江湖皆機裏轉機用處發用牙上生牙角
上生角飢鷹爪下奪肉猛虎口裏橫身毒氣衝天流
芳千古都發明教外別傳單提直指後學初心若要
透漏從上宗門爪牙不妨問取堂中新座元便下座。

上堂衣冠一旦入黃泉四十年來湛妙圓今日忽然
祈薦拔卻如明鏡又重昏殊不知當人本體湛若太
虛明如寶鏡非去非來無垢無染于聖賢不為解在
凡夫亦非縛妙圓覺海無欠無餘但能常寂光通自
然神明百世為甚如此豎拂子云荷葉團團團似鏡
菱角尖尖尖似錐喝一喝下座。

上堂覿面弘揚西祖意要人直下契全機全機契得
開真眼死後生前兩不虧遂以拂子打○此相云就
向者裏透去則世出世法斯為根本故曰過去諸如
來斯門巳成就未來諸菩薩當依如是住現在參學
人今各入圓明其或不然只知事逐眼前過不覺老
從頭上來撫掌呵呵下座。

上堂野老負薪歸少婦連宵織看他家事忙且道承
誰力只此四句偈乃成佛作祖之基本了生脫死之
根由即向個中瞠眼開免教流落兩行淚復舉當時
殃崛摩羅尊者因持缽至長者家其家婦人正值產
難子母未分長者曰瞿曇弟子汝為至聖當有何法
能免產難殃崛曰我乍入道未知此法待問世尊卻
來相報佛告殃崛汝速去報言我自從聖賢法來未
曾殺生殃崛奉佛語疾往告之其婦得聞當時分娩
山僧作一頌以薦產亡信女殘冬白雪冷侵衣苦瘦
梅花動笑眉狼籍枝頭人共曉春光一線許誰知下
座。

齋千僧請上堂齋僧無漏福淺信莫能知掬水月在
手摘花香滿衣山僧恁麼告報大似水中鹽味色裏
膠青決定是有不見其形只要深信得及管教求福
福生懺罪罪滅若也執相分別生心取捨則如捕風
捉影徒勞心力故曰住相布施生天福猶如仰箭射
虛空勢力盡箭還墜招得來生不如意爭似無為實
相門一超直入如來地且無為實相又作麼生以拂
子向空點云東西南北門相似無限輪鎚擊不開喝
一喝便下座。

上堂天何高地何極上下四維無等匹僧是僧俗是
俗六六元來三十六所以世尊云未離兜率巳降皇
宮未出母胎度人巳畢實際地上據本還他鶴長鳧
短松直棘曲各居方位任適自性故曰是法住法位
世間相常住更請山僧登于此座鼓兩片皮掉三寸
舌大似無風起浪好肉剜瘡笑殺當年達磨面壁雖
然如是若作恁麼見解則平白地上死人真個無數
灼然出得荊棘林纔是好手只如臨濟大師云有時
一喝如金剛王寶劍有時一喝如踞地獅子有時一
喝如探竿影草有時一喝不作一喝用據臨濟四喝
各有功用總不徒然山僧也有一喝遂喝云且道是
那一種若簡點得出不妨具眼若也不能鈍鳥棲蘆
忽有僧震聲一喝師云不要亂統便下座。

上堂僧問古人不出方丈門庄上喫油餈意旨如何
師云被山僧勘破僧云爭奈學人何師云汝是漆桶
僧擬議師便喝僧亦喝師云救得來巳遲了僧又喝
師云又要撒沙那乃云鹽城諸施主何事入山來欲
聽山僧法談禪口不開恁麼見得則山僧接物利生
閒言剩語盡被居士一時看破不妨休機息念歸家
穩坐纔知治世語言資生業等皆與實相不相違背
還曉得實相不相違背處麼畢竟水須朝海去到頭
雲自覓山歸卓拄杖下座。

上堂僧問未陞座時學人有一問請和尚不答師云
昨日向你道了也進云未在更道師便喝僧云蒼天
蒼天師云還不知羞僧出眾跳一跳云獅子遨遊往
來自在師云野狐精魅僧喝一喝師云捉敗了也乃
云鵓鳩樹上啼意在深麻裏山僧未出方丈門未登
法座上便能薦得略較些子若也擊動法鼓擂起洪
鐘鼓兩片皮掉三寸舌展演詞鋒馳騁言句大似鄭
州出曹門直到驢年亦不能搆風襲襲草叢叢如何
看不見猶隔兩三重所以古人道望州亭與汝相見
了也烏石嶺與汝相見了也法堂前與汝相見了也
既相見且道是甚意旨白雲影裏怪石露只可惺惺
不可名遂以手摑口云多嘴作麼便下座。

上堂森森夏木蔭山堂無位真人脫體彰不涉玄沙
三種病掀騰自有好風光從吾磊磊落落還他偉偉
皇皇不踏荊棘路休登寂滅床清風扇大野明月照
滄浪九十日中活潑潑碧空原是鶴家鄉更說修禪
入定誰喫殘羹餿飯驅昏敵散分明隔靴搔痒到者
裏還有玄妙道理也無以拄杖擊香几云百雜碎復
舉當時肇法師云乾坤之內宇宙之間中有一寶秘
在形山後來雪竇云乾坤之內宇宙之間中有一寶
挂在壁上據二大老一人說近一人說遠依稀越國
彷彿揚州山僧者裏則不然乾坤之內宇宙之間中
有一寶遂喝一喝下座。

上堂秋樹黃春山綠自古至今任往復枯而又榮年
逐年誰識先天元本物恁麼會得則頭頂天腳踏地
穿衣喫飯西來意其或不然只見陰陽侵鬧藍潑空
雲雨何時止秪如不涉眾緣一句又作麼生跳出牢
關脫蓋纏這回應有沖天志便下座。

佛誕日上堂問法本無生即不問今則無滅意如何
師云正是清和四月天僧云天長地久無餘事萬國
長明祝聖君師云念閒語作麼問世尊降生意旨如
何師云眼空宇宙渾無物進云薰風自南來殿閣生
微涼師云大座當軒孰敢窺僧喝一喝師云亂統禪
和乃云今朝四月八皇宮生悉達將謂打殺人卻被
人打殺山僧今日要與瞿曇老漢出氣將那跛腳阿
師函蓋乾坤句截斷眾流句隨波逐浪句北斗裏藏
身東山水上行一一深錐更加痛劄不圖剪斷葛藤
要見話流今古使人共知釋迦老子面目現在遂舉
拂子云還信得及麼啼得血流無用處不如緘口過
殘春卓拄杖下座。

上堂僧出眾云學人從偏位中來請和尚向正位中
接師云汝還見麼僧便喝師云回互也不知僧又喝
師云且過一邊遂以拂子左右擊一擊云八字打開
君須自薦直下翻身頓超方便方便既超也諸佛拽
不向前列祖捺不退後燈籠起舞露柱攢眉𨁝跳三
十三天卻在藕絲孔裏忽若翻轉面皮云恁麼說話
豈不帶累人眼花山僧卻呵呵云鯨吞海水盡露出
珊瑚枝卓拄杖下座。

結夏上堂問滿堂結夏是如何師云風不待月而涼
進云雲散碧天金鳳舞日生滄海玉龍吟師云火不
待日而熱進云玲瓏八面起清風師云殘葉又飛來
乃云封起拄杖頭結卻缽囊口放下馳求心眉鬚好
抖擻無量西祖意單前與單後吒沙復吒沙拙醜更
拙醜木女倒騎牛石虎平空吼露柱上天台燈籠水
面走鐵樹夜開花突出子午酉不肯掛靈衣豈飲曹
山酒一旦孝滿來虛空開大口且道說甚語話萬象
競攢眉森羅咸稽首只如堂中聖僧又做什麼遂擊
香几云參即下座。

求嗣請上堂秋江清淺時白鷺和煙島良哉觀世音
全身入荒草恁麼則縱目所觀縱手所指無非是圓
通法門只要志誠禱告切勿疑慮廉纖磕破虛空頭
角露管教寶樹長庭前下座。

平湖德藏寺請上堂宗門一事自世尊在涅槃會上
拈花示眾迦葉尊者微笑契機世尊便云吾有正法
眼藏涅槃妙心實相無相微妙法門不立文字教外
別傳付囑摩訶迦葉自此遞相傳授奕葉相承代不
乏人逗到山僧手裏一十五年外揚家醜今日既登
此座不免亦要露布一回要明世尊拈花麼突出難
辨欲知迦葉微笑麼當機覷破向此兩轉語透脫得
去一千七百則更無餘蘊三藏十二部總是閒言一
任毘盧頂上行卻來化佛舌頭坐照用同時縱橫不
礙以海印三昧印諸群生以諸群生入于海印一多
相攝古今一際如當湖萬頃水光接天森羅萬象一
時頓入大者大現小者小應然則人人披大圓鏡智
個個懸肘後靈符只要從緣薦得便見完全慶快還
信得及麼復舉世尊一日舉五色摩尼珠問五方天
王曰此珠而作何色時五方天王各互說異色世尊
復藏珠入袖卻抬手云此珠作何色天王曰佛手中
無珠云何有色世尊嘆曰何迷倒之甚我將世珠示
之便強說有青黃赤白色我將真珠示之便總不知
時五方天王悉皆悟道然據瞿曇老漢探竿在手辨
驗龍蛇當機若契千古作家山僧今日與他花擘一
上若道抬手決是真珠則遍界髑髏若道抬手不是
真珠則墮空落偏于此兩途俱不涉摩尼光耀照河
沙喝一喝便下座。

解制上堂金粟今朝解制十方龍象放參東西南北
去住佛法不用指南贏得一身窮徹骨清風明月杖
頭擔慶快還他是今日不嫌拾得笑寒山遍界任從
獅子吼碧潭不許臥龍蟠喝一喝便下座。

赴天童請上堂正法書記問古人道長安甚鬧我國
晏然如何是晏然一句師云八面起清風進云恁麼
則大地眾生皆承恩力師云蒲團伴明月乃云十年
萍寄在金粟四海英靈競聚頭鎮日更無相為處單
拈楖栗結冤仇敲空取髓撥火覓漚鶻臭布衫重重
脫盡臭爛葛藤一一摟搜邪魔近歛衽謬解遠當羞
風光既成一片法化豈不周流正值太平無事日又
被風吹到上頭便下座。

順治三年。歲次丙戌八月十一日。師在金粟。受寧波
府太守韋諱克振等請。住天童景德禪寺。十月十一
日入院。至。

山門。潑天門戶。名灌娑婆。飛騰快便。麟鳳何多。山僧
今日到此。一網都要收羅。且道是甚意旨。同唱陽春
曲。厭聽是巴歌。

佛殿誰知三世佛。我卻不是你。雖然施禮拜。自動還
自止。乃展坐具云。十方俱通透。八面祥雲起。遂作丈
夫拜。

伽藍堂。禪非有說。法無可尚。壯麗叢林。賴君保障。還
會得麼。如有侵毀者。等閑勿輕放。

祖師室。拈香云。柏樹子。乾矢橛。燒向爐中專伸供養。
不圖報德酬恩。要見西來榜樣。遂喝一喝云。舉似諸
人。切莫亂想。

先覺堂。拈香云。許多老古錐。咸在者裏。把住要關。不
通凡聖。蒲團坐破。壁立萬仞。從教天下衲僧都來于
此乞命。獨某今日相見不然。一炷清香一盞茶。相逢
原是舊仇家。

方丈。先師十二年在此。鉗鎚凡聖。煆煉人天。山僧到
來繼席。雖然庶事不才。只曾收得先師在生用底金
剛圈。栗棘蓬。未免向大眾面前。拋三放兩。都教一切
瞎驢。擎頭戴角。騰踏諸方。只如今日繼席。一句作麼
生道。簷前不斷前朝雨。電影還連後夜雷。以拂子作
金剛圈勢云。若能向此下得一轉語相當。許與山僧
相見。試道道看。眾纔擬。師便喝。眾亦喝。師云。莫要亂
統。遂據座。

當日。眾請上堂。師至座前拈請啟云。言言錦繡。句句
珠璣。維持祖印。擁護法幢。須是郡侯縣公及眾鄉紳
始得。仰煩維那對眾敷宣。宣疏畢。指法座云。巍巍乎
若須彌處於大海。蕩蕩乎猶釋利居於梵天。截斷眾
流。突出難辨。大家高著眼始得。遂陞座拈香云。者一
瓣香。千祥並集。萬瑞咸臻。爇向爐中。端為祝延
今上皇帝萬歲萬萬歲。者一瓣香。膺一人簡在副。四
海具瞻。爇向爐中。奉為滿朝勳貴。天下官僚。并及寧
波道臺。府縣各位高官。者一瓣香。次第五回拈出。爇
向爐中。耑為傳曹溪正脈三十四世。中興此寺本師
密雲悟老和尚。用酬法乳之恩。遂歛衣就座。上首白。
椎云。法筵龍象。眾當觀第一義。師云。賓主相逢。當機
施設。有權有實。有照有用。殺活異於他宗。擒縱不比
尋常。若有如此作家。不妨出眾相見。僧問。佛日光天
開正化。法輪常轉事如何。師云。今日好個消息。進云。
堂堂獨坐千華上。卓卓分明萬國春。師云。卻不恁麼。
進云。恁麼則昔日密雲。今朝和尚也。師云。山僧不受
塗污。僧禮拜云。伏惟珍重。師便喝。問。欲識曹溪旨。雲
飛太白峰。宗乘向上事。請師為舉揚。師云。有眼無耳
朵。六月火邊坐。進云。目擊知歸為分外。未言先契涉
途程。師云。話頭也不領。僧一喝。師云。又要強支撐。問。
高踏毘盧頂。全露法王機。正恁麼時。轉功就位則不
問。開堂祝聖一句。作麼生道。師云。萬仞峰高作壽山。
進云。學人則不然。師云。汝又作麼生。僧云。常將日月
光天德。正是山河壯帝居。師云。古人道過了也。僧云。
一番提起一番新。師云。干汝甚麼事。僧云。禮拜去也。
師云。止得如此。僧喝一喝。師云。何得亂統。僧云。大家
收起話頭始得。師乃撫掌呵呵。乃云。入大寶剎。登大
法壇。吹大法螺。擊大法鼓。演大法義。顯揚臨濟宗猷。
提持向上一路。指縱則萬別千差。透脫固一字也無。
到者裏。先師面目現在。太白風規猶古。摧邪挽正。據
真鋤偽。直得四海沸騰。五嶽起舞。佛祖於是歡呼。龍
象自此奔馳。人天交接。兩得相見。都教個個機契單
傳。人人悟同本得。然則。即此大寶剎。大法壇。鐘鼓喧
天。法雷震地。靈山勝會宛然見。深沐。

皇恩不等閒。上首又白。椎云。諦觀法王法。法王法如
是。便下座。(謝詞不錄)。

立兩序。上堂。僧問。昔日靈山普示眾。師翁拈得第幾
枝。師舉拄杖云。你試定當看。進云。者裏下一語更不
難。恐末後兒孫畫蛇添足。還許學人明頭暗合否。師
云。自取人笑。僧翻觔斗而出。師云。賣醜。問。獅王出窟。
狐干潛蹤。作麼生是斬新條令。師打云。看取令行時。
進云。如此則獨尊無侶。師云。闍黎在那裏安身。進云。
半邊廝結半邊解。一隻掀翻一隻抬。師云。汝自漏逗。
進云。昔日慈航樸禪師道。觀音嚴玲玲瓏瓏。太白峰
丁丁東東。即今主山與案山交眉。是何意旨。師云。燈
籠與露柱證明。進云。識得當陽現成句。時人盡唱太
平歌。師云。山僧卻不聽得。僧禮拜起。掩耳云。果然果
然。師云。重新又提起。乃云。獅子哮吼。象王嚬呻。虎驟
龍驤。各適其宜。左之右之。前之後之。統率內外。綱維
上下。顧鑒臨時。深藏不漏。變生為熟。歷歲不謬。乃至
接待方來。隨處作主。三藏鏡於心目。兩序明無不盡。
要而言之。火就燥。水就濕。雲從龍。風從虎。各歸本位
去。天是天。地是地。山是山。水是水。移星換斗時。則東
西不辨。南北不分。爾我無差。那論高下。裁奪貴乎臨
時。收放不可亂統。於此歷然明白。則為文殊智深。普
賢眼正。纔可弘揚無上妙道。流通正法眼藏。使教外
別傳單持直指之宗。光明赫奕流布將來。不致寂莫。
此是我等今日當為之事。故曰。烹金琢玉。須資作者
鉗鎚。荷教扶宗。必仗本分兄弟。交為肘臂。互作主賓。
誠能如是。則法法成就。事事易為。叢林可卜。法席恒
輝。即先師在常寂光中。亦歡喜點首。秪如今日。推新
換舊一句。作麼生道。坐斷千差魚止濼。密移一步看
鵬飛。喝一喝。拍香几云。忍俊不禁。便下座。

師過長安。緇素請就覺王寺。上堂居士問。如何是長
安一句。師云。大家同受用。進云。恁麼則我國晏然。覺
王稱尊去也。師云。又要重說偈言。乃云。一切法門是
解脫深坑。三世諸佛為無事閒人。都來須讓現前博
地凡夫。高一頭位。故曰。長安風月貫今昔。那個男兒
摸壁行。既不依墻摸壁。風月又自遍普。則髑髏常干
世界。鼻孔摩觸家風。若能恁麼透脫。雖在塵勞之中。
不妨作個沒量之人。其或不然。遂以拄杖架肩云。楖
栗橫擔不顧人。直入千峰萬峰去。即下座。

開爐上堂。僧問。掀翻禪床時如何。師便打云。不可放
過汝。進云。恁麼則道泰不傳天子令。時清休唱太平
歌。師云。不是者個時節。進云。龍蛇易辨。衲子難瞞。師
便喝。僧亦喝。師云。野狐精魅。僧拂袖而出。問。摩竭掩
室。毘耶杜口則不問。即今天童結制一句。請師舉唱。
師云。眉毛廝結。進云。如是則當臺古鏡明如日。萬里
晴空絕是非。師云。吐氣轉身太早生。進云。可謂坐斷
太白峰時。人皆拱手。師云。不勞塗污他。進云。不風流
處也風流。師云。隨波逐浪去。僧一喝。師云。遲了八刻。
問。霜風今日來何處。吹轉曇花朵朵開。師云。七花八
裂也。進云。恁麼則笑倒老翁頭髮白。師云。自家話頭
也不識。進云。兩歲孩兒知音早。賣炭樵郎自此休。師
云。闍黎又撈攘。乃云。爐鞴重開。鉗鎚再握。格外推敲。
超方烹琢。活捉鐵額銅頭。生擒超宗異目。當機難可
吐氣。退後如何摸索。任他深如滄海亦要掀翻。更有
高似青天也須打落。還有諸人進退處麼。所以道。若
也舉唱宗門下事。真得三乘膽戰。十地魂驚。直饒等
覺地菩薩。見性如同羅月。只如釋迦老子即今在甚
麼處。喚來者裏扇爐添炭。喝一喝云。為什麼點卻不
到。卓拄杖便下座。

舉古淵首座秉拂上堂。僧問。龍象交參即不問。有個
大闡提來。和尚作麼生抵接。師云。汝非其人。僧云。忽
遇其人又作麼生。師云。且莫錯承當。僧遂作舞便走。
師云。手腳亂如麻。乃云。法門綱領叢林雅。觀砂盆破
須掇寶。惜任掀翻。指點人天眼目。提持佛祖機關。臨
濟宗枝瞎驢起。崢嶸頭角好追攀。復舉當時臨濟祖
師將示寂時。示眾云。我過後不得滅卻吾正法眼藏。
三聖出眾云。誰敢滅卻和尚正法眼藏。臨濟云。忽有
人問汝。又作麼生對他。三聖便喝。臨濟云。誰知吾正
法眼藏。向者睚驢邊滅卻。師云。正法眼藏既被當時
瞎驢滅卻。過後許多老古錐。將何眼目與人敲磚打
瓦。是汝諸人。若要明其端的。不妨問取堂中成首座。
舉天水首座雲浪西堂秉拂上堂。僧問。紅爐點雪時
如何。師便喝。進云。恁麼則徹骨徹髓去也。師云。是汝
承當不起。僧云。謝和尚。師云。果然問獨坐孤峰則且
置。懸崖撒手是如何。師云。照顧你性命。僧一喝。師云。
還不知死活。進云。雙拳擎出乾坤外。兩腳踏開不二
門。師云。棺材裏瞠眼。進云。太白堂前親授記。大千沙
界絕羅籠。師云。又要人笑。乃云。放出一對瞎驢。踏殺
三腳蝦蟆。不符今時微笑。定契昔日拈花。滴水興波
勢拍天。片雲鼓浪透滄涯。教外別傳正法眼。不妨今
日又添沙。大海蛟鯤多變化。任從振鬣競紛拏。莫謂
憐兒不覺。醜風雲際會看龍蛇。復舉當時寶壽和尚
開堂。三聖在旁推出一僧寶。壽便打。三聖云。恁麼為
人瞎卻鎮州一城人眼去在。寶壽便歸方丈。師云。據
寶壽與三聖。一人孤峰翻白浪。一人平地起波瀾。一
主一賓。各不相讓。若要定奪其勝負。且看秉拂二上
座如何點出。遂卓拄杖下座。

上堂僧問。佛在心頭即不問。一毫端現請師宣。師豎
拂云。還見麼。進云。現世慈雲垂鶴。樹當來法雨潤龍
華。師云。今日是甚麼時節。進云。恁麼則萬機休罷。千
聖不攜。師云。未到汝分上。進云。一句迥超今古格。冰
壺發焰幾人知。師云。可惜許。乃云。法門大啟。普集人
天。志圖選佛。以了塵緣。且佛又作麼生選。人人頭腦
相似。個個鼻孔一般。若道只這便是。則為缽盂安柄。
更云向外別求。亦是節外生枝。執之不得。捨之莫由。
于此了悟得去。則寂寥非內。寬廓非外。上契諸佛本
源。下合眾生心地。雖生末世。參學事畢。故曰十方同
聚會。個個學無為。此是選佛場。心空及第歸。心空既
及第也。則心身一如。身外無餘。顯大機用。救度眾生。
示宰官身。導利群品。世出世法。圓明了知。遂舉拂子
云。還信得及麼。選佛若無如是眼。假饒千載亦奚為。
復舉當時丹霞天然禪師。在家本習儒業。一日因往
長安應試。偶一禪者遇見云。仁者何往。丹霞云選官
去。禪者云。選官何如選佛。丹霞云。選佛當往何處。禪
者云。江西馬大師出世。是選佛之場。仁者可往。丹霞
竟造江西見馬大師。以手托襆頭額。馬祖顧視良久
云。南嶽石頭是汝師也。丹霞遽抵石頭。還以前意投
之。石頭云。著槽廠去。丹霞遂禮謝。入行者房。師云。據
丹霞宿生是個伶俐衲僧。故偶于路次一撥便轉。見
馬祖石頭以手托襆頭額。豈非覿面相呈不通蓋覆。
馬祖云南嶽石頭是汝師也。石頭云著槽廠去。可謂
前箭猶輕後前深。丹霞不知不覺受其處分。若是山
僧當時作丹霞見馬祖石頭。纔恁麼道便乃拂袖而
去。管教兒孫遍界不致寂莫。秪如今日王鎮臺。送人
天選佛場匾。懸挂此法堂中。忽有人出眾。以手托襆
頭額。山僧但道腰纏十萬貫。騎鶴上揚州。雖然如是。
山僧亦須喫三十拄杖。且道節文落在什麼處。便下
座。

臘八上堂。一僧出眾作禮便歸位。師云。恁麼去也。僧
云。不勞再看。師云。勘破汝了也。僧問。和尚今日上堂
特為何事。師云。汝試分辨看。僧便喝。師云。亂統禪和。
僧云。果然。師云。難得汝一狀領過。僧云。大眾笑。師云。
笑到幾時休。僧無語。乃云。雪山六載夢偏賒。忽睹明
星眼又花。若謂彼時成道巳。誰知天下事如麻。見色
明心隨色誤。聞聲悟道逐聲邪。不干聲色能開眼。許
見當年老釋迦。若有恁麼人請出來。山僧要問他個
落處。遂仰視云。虛空開口笑。夜半日輪斜。乃喝一喝
便下座。

歲旦上堂。僧問。節遇歲朝如何舉唱。師云。無盡香花
祝聖君。進云。一句無私話。四海見太平。師云。好日多
同。進云。恁麼則一人有慶。兆民樂業。師云。不勞多註
腳。乃云。香水海無盡。華藏界無盡。日月燈無盡。香花
雲無盡。佛剎土無盡。玄妙門無盡。功德聚無盡。般若
智無盡。菩提心無盡。以如上種種無盡之法。仰祝：
今上皇帝聖壽無盡。聖福無盡。聖德無盡。乃至聖量
聖明悉皆無盡。十方誦有道之君。萬邦樂無為之化。
遍虛空騰瑞彩。盡大地起祥雲。王法即佛法。天垂寶
蓋覆如來。佛法即王法。地涌優曇繞帝座。永擊玉樓
鐘。長輝金殿燭。受用萬年歡。自然無量福。然則化外
衲僧。又如何贊助。歲首舉揚清淨法。願君歡喜悟禪
宗。下座。

解制上堂問。獅子沖然而來。象王昂然不接。正當互
換還有賓主也無。師打云。且道是賓是主。進云。一點
水墨。兩處成龍。師云。且莫錯解。進云。牙爪未長昂卓
立。萬獸之中我獨尊。師云。畜生畜生。進云。恁麼則捩
轉天關掀翻地軸。師云。還不知羞。乃云。俊鷂不打籬
邊兔。猛虎豈食伏屍肉。衲僧氣概合如斯。纔見擎頭
又帶角。推倒須彌山。踢翻蒼龍窟。無意氣時增意氣。
沒面目處真面目。重重關鎖應時開。世界無邊任往
復。只如去來自在一句。又作麼生道。一千年鶴遠天
歸。十萬里鵬從海出。豎拂子云。雖然如是。更須照顧
縵天網子始得。還有飛得出者麼。眾纔擬。即以拄杖
打散。

佛誕日上堂。世尊降生。碓嘴生花。雲門打殺。烏龜向
火。今日請山僧上堂。鋸解稱鎚此三轉語。有一轉能
縱能奪。能殺能活。若人簡點得出。許向毘盧頂上行。
卻來化佛舌頭坐。其或不然。五十年來老古錐。時中
惜取風光好。便下座。

上堂。太白西堂問。祖道重光即不問。格外權衡一句
如何道。師云。掬水月在手。進云。擊開無縫罅。親見本
來人。師云。摘花香滿衣。進云。鉗鎚惡辣處。料得少人
知。師云。再與汝一頓。進云。賞罰分明。人天瞻仰。師云。
自家讚嘆。進云。法王動蕩無私化。大眾歌謠共唱酬。
師云。隨流去也。乃云。山空無字印。水響不傳心。透脫
超方外。安身絕比鄰。故曰有佛處不得住。無佛處急
走過。不涉二途。竿頭上坐。觔斗打翻無盡界。三千剎
海夜沉沉。喝一喝便下座。

上堂僧問。太白峰高妙唱祖師巴鼻。玲瓏巖秀發明
向上宗乘。末後一句又且如何。師云。腳下喫一頓。進
云。一句迥超千聖格。大家齊唱太平歌。師云。阿誰信
你。進云。七十三八十四又作麼生。師便喝。僧云。禮拜
去也。師云。墮也。乃云。如何是禪。萬工池邊。如何是法。
玲瓏巖畔。如何是道。清關橋上。者三轉語會得也。分
明世諦流布。會不得也。爭奈現成公案。會得與不會。
甜者甜兮苦者苦。五五分明二十五。鹽城信女發大
心。一念頓超諸佛祖。還信得及麼。法門潑天開。阿誰
不得度。雖然如是。囌嚕囌嚕。便下座。

金陵達然禪德。託居士請上堂。僧問。薰風自南來。殿
閣生微涼。意旨如何。師云。寒毛卓豎。乃云。今朝五月
十五。日輪巳屬當午。光明普照十方。物物了無迷悟。
天空海闊。山高地厚。雲騰鳥飛。花紅柳綠。鵠白烏玄。
松直棘曲。長者長法身。短者短法身。方者方法身。圓
者圓法身。以拄杖拍香几云。若作恁麼見解。則門栽
荊棘。更離那些消息。則又大地平沉。且道端的在甚
麼處。相識滿天下。知心能幾人。喝一喝下座。

老和尚忌日。拈香云。先師在生。無法與人。山僧今日
亦無可供養。單拈一瓣香。薰老和尚鼻孔。不圖報德。
只明表信。且信又作麼生表。棒頭點出超方眼。無限
瞎驢腳下行。

太守韋居士誕辰。請上堂云。還有海屋添籌者麼。出
來與老僧相見。僧問。光明透脫時如何。師云。八面玲
瓏。進云。舉頭天外。看誰是者般人。師云。且莫詐明頭。
問。擊碎蟠桃核。塞卻獅子口。請師道。師云。突出難辨。
僧喝一喝。師云。亂統作麼。乃云。天空海闊。山高水長。
明顯本來壽。歷彰福德容。自今至古。不遷不易。從本
以來。無欠無餘。隨緣不變。不變隨緣。只要瞥悟無生。
便見完全受用。以正法眼照耀人間。用勝妙手轉大
法輪。翻十惡為十善。轉八識成四智。了無明即佛性。
知煩惱即菩提。只在一念。功莫大焉。於是化風遍界
清涼。德雲滿空現瑞。人天瞻仰有路。佛祖讚歎莫窮。
法門廣大賴以流通。出世因緣從茲顯發。分明靈山
一會。至今儼然未散。正當恁麼時。頌祝一句作麼生
道。壽山高聳插霄漢。福海洪深不可量。拍香几云。還
信得及麼。遂喝一喝。卓拄杖下座。

二十周年請上堂。二十年來一剎那。靈光獨耀不消
磨。追思自是妻兒事。感應道交兩不差。流水高山逍
遙不盡。清風明月受用何多。不問禪道佛法。休說世
網塵勞。面目本來恒自在。寂光三昧任呵呵。秪如向
上一句又作麼生。不妨疑著。便下座。

上堂。佛祖示無緣慈。竹密不妨流水過。眾生慕最勝
因。山高豈礙白雲飛。惟有物外。狸奴剌腦不入膠盆。
故曰末後一句始到牢關。把斷要津不通凡聖。只如
今日。施主設齋請陞座。又如何與他相見。瞎驢草料
輕拈出。秋日秋風囉哩嗹。是即是。卻被諸人看破了
也。拍一拍便下座。

開爐上堂。師云。還有爐邊添炭者麼。出來相見。西堂
千峰問。昔日師翁道。大地分明一個爐。看來渾是火
柴頭。老僧信手輕挑撥。便解翻身動地流。動地流則
且止。只如大地是個爐子。和尚向什麼處迴避。師云。
是汝也跳不出。進云。忽有當爐不避底來。又如何抵
對。師云。闍黎性命也不顧。進云。者老漢話墮也。師云。
親言出親口。峰便喝。師云。學來底一般。峰又喝。乃云。
乾柴火爆。靈焰飛空。無明地上。左穿右穴。菩提場內。
七達八通。直得觀音巖玲玲瓏瓏。太白石丁丁東東。
十方響應。遐邇洞聞。大象舉頭看星斗。小兔側眼笑
清風。不動纖毫行殺活。等閒捉敗老獰龍。俱在爐邊
明手眼。作家相見莫從容。硬如爛泥軟似鐵。照用齊
施是大蟲。只如丙丁童子來求火。又作麼生。誰憶釣
魚江上客。玄沙原是謝三翁。遂顧左右云。還諦當得
麼。喝一喝便下座。

定海鎮臺製正法眼藏匾。懸挂法堂。延僧誦金剛經
一藏。請上堂問。正法眼藏休提起。臨濟宗乘是如何。
師云。一棒一條痕。進云。棒頭多孝子。蓋覆天下人。師
云。誰是其人。僧不對。師乃呵呵。乃云。格外提持。只明
者個。直下承當。亦非他見。向者裏分曉得去。則輝天
鑒地。耀古騰今。超法塵。脫世網。金剛體性迥然獨露。
般若妙門時時現前。堪入聖流以紹傳燈。一任普門
示現。隨類化生作宰官身。啟發未悟。摧邪顯正。扶豎
宗綱。上同佛祖化儀。下合眾生悲仰。自覺覺他。覺行
圓滿顯。見教外別傳。正法眼藏終古不磨。其或未然。
分別名相不知休。入海筭沙徒自困。復舉當時臨濟
祖師臨終示眾云。我去後不得滅卻吾正法眼藏。時
三聖禪師在會。出眾云。誰敢滅卻和尚正法眼藏。臨
濟云。忽有人問汝又如何對他。三聖便喝。臨濟云。誰
知吾正法眼藏。向者瞎驢邊滅卻。據三聖何似生遼
天鶻萬重雲。只一突以致臨濟忍俊不禁言。遮意許
千百年後令人吞吐不下。今日敢問現前大眾。如何
是正法眼藏。試道道看。眾競喝。師云。何得依模畫樣。
眾又喝。師云。亂潑作麼。復云。黃金自有黃金價。終不
和沙賣與人。卓拄杖下座。

上堂。僧出禮拜擬問。師云。今日不答話。問話者三十
棒。僧云。恁麼則信受奉行去也。師云。且道說個甚麼。
僧以坐具拂一拂。師云。少賣弄。乃云。啟期巳半月底
事如何說。鼻孔若拈得眼睛又失卻。大地黑漫漫路
頭豈不錯。金剛手裏八稜棒。敲折須彌一額角。問諸
人。覺不覺萬里長天飛一鶚。阿誰知噁。便下座。

上堂云。還有無端特地者麼。如無山僧獨自拈弄去
也。乃云。今朝十一月十五。達磨不曾來東土。衲僧鼻
孔自遼天。何用搥胸叫冤苦。機如掣電語如雷。棒喝
交馳空佛祖。欲識其中意若何。木羊吞卻石老虎。喝
一喝便下座。

上堂。造漸入微。守株待兔。風流子弟。不穿破褲。須彌
頂上翻身。大地了無寸土。開口笑青天。人心何不古。
求佛并問道。頓塞風前路。突出那吒雙眼睛。一任懸
空敲毒鼓。死卻多少人。莫怪太莽鹵。還委得麼。便下
座。



費隱禪師語錄卷第四終

費隱禪師語錄卷第五
嗣法門人隆琦等編

* 上堂五

元旦上堂。拈香祝聖畢云。天開地辟。日朗月明。彌今
亙古。孰舊孰新。衲僧行履覿體全真。臨時應用手眼
現成。拈一莖草為瓊樓玉殿。指丈六身作淨地金塵。
豎拂拈槌於無事之世。拏雲擭霧于格外之天。搔首
笑春風。春風何太忙。舉步踏白雲。白雲又浮逼。爭似
衲僧家。襟懷多自得。灑灑落落。何榮何辱。且道造踐
在甚麼處。莫怪從前多意氣。他家曾踏上頭關。便下
座。

上堂。佛法至要。如何指蹤。電光弗及。石火罔通。莫將
眼見。休把耳聞。薦取當陽第一著。居塵不染越樊籠。
復舉當時龐居士頌云。有男不婚。有女不嫁。大家團
圞頭。共說無生話。後來又有楊無為居士云。男大須
婚。女大須嫁。討甚閒工夫。更說無生話。據古時二居
士識見。大似徐六擔板。各見一邊。殊不知透脫無生。
處處瀟灑。不論婚未婚。豈關嫁不嫁。磨盤八角走虛
空。泥牛哮吼石人怕。還有一句聻。遂喝一喝便下座。

解制上堂。真風遍普大地。何曾沁漏玄機。纔動四海
便見知音。綴春花於無影樹頭。織古錦成不文之象。
縱橫交錯鐵牛吼。少室之風左按右提。驪龍喫德山
之棒。臨濟三玄三要。誰謂錦上添花。曹洞五位君臣。
亦是銀山鼓浪。雖則任運絕緣。誰識清虛含炤。所以
宏智覺云。一段真風會也麼。綿綿化母理機梭。織成
古錦含春象。無奈東君漏洩何。山僧今日。為汝諸人
解制去也。莫怪不惜眉毛好。喝一喝下座。

上堂僧問。陽和天氣物咸新。鐵樹花開劫外春。末後
最初俱不問。即今一句若為親。師云。橫三豎四。進云。
恁麼則寒松一色千年別。野老拈花萬國春。師云。坐
七走八。進云。雲面揭開紅日眼。山眉愁斷白花香。師
云。咬他矢橛作麼。僧擬議。師便喝。僧亦喝。師云。敗闕
不少。乃云。山中何所有。嶺上多白雲。只可自怡悅。不
堪持贈君。古人大似慳吝。不肯供眾爭。似悅生上座。
從松江親持三四片雲。得得來到天童寺裏。薄切活
烹。與數百衲僧橫咬豎嚼。都教飽齁齁地。不教成佛
作祖。祗要龍象歡喜。所以山僧今日。更不牽扯從上
葛藤。亦不拈弄今時草木。還他日用應緣。騰騰任運。
灑灑落落。不敢拗直作曲。蓋他在先師會裏住過。是
汝諸人。也須說個多謝始得。雖然如是。祗如一片白
雲橫谷口。幾多歸鳥自迷巢。又作麼生。乃展手云。收。
便下座。

雪竇石和尚至。上堂僧問。乾矢橛柏樹子拈向一邊。
化外來賓如何相見。師云。箭鋒相拄。進云。古人道打
鼓弄琵琶。風流出當家。祗如沒絃琴無腔曲。作麼彈
唱。師拍手云。還聽得麼。進云。虛空著彩草木增妍。為
復神通妙用。為復法爾如然。師云。照顧腳下。進云。雖
然缽盂峰和盤托出。爭奈不堪供養。師云。更捩轉鼻
孔始得。進云。播揚家醜某甲之過。師便喝。僧禮拜退。
乃云。諸方誰我憶。雪竇甚堪誇。昨日忽然到。松關現
彩霞。忙掃六月雪。呼童快煮茶。共喫三五碗。醉得眼
迷麻。將謂是同門兄弟。元來係宿世冤家。海會禪人
欲出氣。須向獰龍頭上抓。是即是。卻被拄杖子覷破。
且道覷破個什麼。人情相看切莫眼花。呵呵。便下座。

上堂居士問。世尊拈花示眾。今朝和尚陞堂。未審是
同是別。師打一棒云。且道是同是別聻。進云。千燈入
室光無二。萬派歸源水不分。師云。轉身一句又作麼
生。士便禮拜。師云。山僧亦不受。乃云。山雲常冉冉。溪
水自潺潺。大法熾然說。利益到人間。驀豎拂云。拂子
出廣長舌相。遍覆三千大千世界。令諸有情。見者聞
者念者思者。皆得無盡解脫法門於彈指頃。不斷煩
惱即證菩提。未離生死便登涅槃。頓同佛體不由蹊
徑。洞達根源豈歷階梯。與教外別傳單提直指一隊
老古錐。把臂共行於荊棘林中。橫拈豎放灑脫自在。
作此一周佛事巳竟。遂喝一喝云。卻被山僧一喝。跳
上三十三天去也。還信得及麼。又喝一喝下座。

大士誕辰。磊齋姚居士。兩函董居士到山。上堂云。看
來觀音大士多般捏怪。今朝是耳聾眼瞎之日。又能
興雲布雨彌滿世間。令一切人。撐眉的撐眉。努目的
努目。騰空者騰空。躄地者躄。地長街短巷。花紅柳綠。
荒草堆頭。綠水溪畔。皆是他出沒之處。大似春眠不
覺曉。處處聞啼鳥。夜來風雨聲。花落知多少。山僧好
與三十拄杖。不特賞罰分明。要見令不虛行。何故如
此。丈夫自有沖天志。不向如來行處行。秪如二鄉紳。
探勝山中。又如何相待。可知禮也上大人。莫道抑聖
揚凡。且喜獨步上方。正當恁麼時一句。又作麼生。乘
時拽杖看流水。便好和雲畫作圖。下座。

上堂問。涅槃心易曉。差別智難明。如何是易曉底涅
槃心。師云。日輪當空照。進云。相識滿天下。知音能幾
人。師云。闍黎自道了也。進云。如何是難明差別智。師
云。七差八錯。進云。山花開似錦。澗水湛如藍。師云。是
個甚麼聻。進云。不是弄潮客。焉知有淺深。師云。與汝
三十棒。僧禮拜。師乃云。興化千餘里。如何到此間。一
航不涉水。頃刻詣松關。時人多不會此意許。誰諳通
方之士。一舉便知。固執之人未免躊躕。山僧不妨更
添個註腳。遍虛空是條拄杖。盡太地只一毛端。橫來
豎去呵呵笑。喝月棒風匹等閒。忽有個漢發嗔出來。
道天童老漢。何得為蛇添足。者裏卻正色對云。爭怪
得老僧。便下座。

上堂僧問。菴提遮云。明知生是不生。死是不死。因甚
麼卻被生死之所流轉。師云。鞏縣茶瓶接嘴時。進云。
何故文殊道個其力未充。師云。雲居羅漢披襟處。乃
云。雲澹澹樹青青。牧童遙指處。春色滿林新。無盡意
菩薩。于百草頭上化度有情。亡者同出沒。生底共徘
徊。一去無消息。再三喚不回。且道現在何處。無生國
裏。惺惺一任惺惺。瞌睡不妨瞌睡。劫火莫能侵。自受
用三昧。正當此際。阿誰證明。山花野鳥多含笑。明月
清風潑地來。喝一喝下座。

佛誕日。上堂僧問。三通鼓罷。四眾臨筵。學人上來。請
師說法。師云。無耳人能聞。進云。恁麼則棒頭迸出獅
子眼。香象奔騰失卻威。師云。怪你不得。乃云。誰知四
月八。當人降誕時。休云黃面老。成佛獨是伊。所以不
可高推聖境。甘處下分。個個具固有風光。人人有向
上一路。只要透脫悟機。便能超方無礙。攝大千界於
微塵。縱微塵為一大千。隨流得妙。動合淵源。如一滴
水含大海性。似一金毛見全獅子。奮迅時天上天下
唯我獨尊。哮吼也狐狼野干消聲絕跡。有如是氣概。
具莫大威力。還信得及麼。以手撫掌云。一曲兩曲無
人會。雨過夜塘春水深。下座。

請上堂僧問。達磨西來直指人心見性成佛。如何是
直指。師云。鷓鴣啼處百花新。進云。如何是見性。師云。
狼籍枝頭多少春。遂以拂子左右擊一擊云。從上諸
佛從此出。一切祖師從此出。天下老古錐從此出。今
日齋主王氏亦從此出。故曰。一切諸佛及諸佛阿耨
多羅三藐三菩提法。皆從此經出。若識得此經。則壽
筭彌衍。福德難窮。自古至今。山高水重。仙母獻桃無
盡樂。還他受用主人公。復舉當時六祖大師。聞金剛
經應無所住而生其心忽然得悟。且道意旨如何。海
闊從魚躍。天高任鳥飛。此兩轉語。大似相體裁衣。量
水打碓。領得十成分明不會。何故如此。豈不見道應
無所住而生其心。乃呵呵。便下座。

上堂。僧問。昔日劉鐵磨到溈山為復是不守本分。為
復是鼻孔遼天。師云。不妨被汝道著。進云。溈山云。老
牸牛汝來也。還是探竿影草還是深辨來機。師云。是
他不謹慎。進云。鐵磨云明日臺山大會齋和尚。還去
麼。還是借路經過。還是妄通消息。師云。好與一頓。進
云。溈山放身作臥。還是遭他毒手。還是放過一著。師
云。一任放夜。進云。鐵磨便行是見機而作。是各守封
疆。師云。不妨掉臂。進云。今日忽有個過量人來。和尚
又作麼生相見。師便喝。進云。恁麼則針線相投去也。
師云。且喜沒交涉。乃云。水流風動是西祖意。鵲噪鴉
鳴為般若門。入得此門透得祖意。更說甚麼生未生。
又論何等壽不壽。直得毛吞巨海。芥納須彌。念念不
生。全體顯現。故曰。萬象之中獨露身。惟人自肯乃方
親。昔年謬向途中覓。今日看來火裏冰。菴主還曾恁
麼一回也未。若也恁麼一回。則與從上佛祖眉毛廝
結。亦與天下老古錐同鼻出氣。其或未然。悟取父母
未生前是則名為做生日。復云。險。卓拄杖下座。

上堂。僧問。青山綠水事如何。師云。風不來樹不搖。進
云。水中望見人又作麼生。師云。田雞不跳草不動。僧
擬議。師云。活變也沒有。乃云。父母生育我將何得報
恩。回頭腦後看。凡聖一毛吞。所以諸佛非我道誰是
最道者。父母非我親。誰是最親者。向這裏分曉得去
則橫身三界。獨步十方。百億部州打鼓。三十三天上
堂。三十三天打鼓。百億部州上堂說其自他不隔。父
母只在眼前。更云。物我非殊。我今即是父母。雖即不
得捨之莫能拈一莖草。笑無邊春風。咳一聲嗽。攝難
盡法門。半把柳絲。收不得和煙搭在玉闌干。且灑落
一句又作麼生道南來一線薰風起。殿閣廓開透體
涼。喝一喝下座。

定海張鎮臺請上堂問。滿空慈雲靄靄。連日法雨淋
淋天童殿上拈拄杖。寶華王座登何極。師云。天高群
象正。進云。了知春色無高下。自是花枝有短長。師云。
海闊百川朝。乃云。震法雷擊法鼓。布慈雲兮灑甘露。
龍象蹴踏潤無邊。三乘五性皆惺悟。遂舉拂子云。慈
雲布也。又以拂子左右拂一拂云。甘露灑也。在會大
眾自能眼。開心悟。然後起同體之悲。提拔三有。興無
緣之慈。覆陰一切或現威權攝伏魔軍。或示婆心垂
憐赤子。直得海晏河清。風高日朗。萬物皆資和。氣力
英雄豈藉四時推。遂召大眾云。還委悉麼。乃喝一喝
下座。

居士羅夢章請上堂。僧問。道場今古即不問。茲日重
新事若何。師云。山色長年秀。進云。恁麼則龍得水時
添意氣。虎逢山色長威獰。師云。溪聲徹夜聞。僧拈布
毛吹一吹。師云。少賣弄。僧一喝。師云。好與一頓。遂乃
震聲一喝云。十方無壁落。四面亦無門。會得其中意。
差殊一指吞。以拂子左右擊一擊云。若向者裏轉得
身去又吐得氣來。則知法海波瀾闊。魚龍變化多。縱
橫非有礙。不學老維摩。且道是什麼境界。不道諸人
不得。只是不肯承當。又喝一喝。復舉教中道三界惟
心。萬法惟識。惟識惟心。眼聲耳色者個說話大似眼
裏著釘腦門中楔。好喫三十拄杖。且道教外別傳又
如何設施。拗折泥龍角，打殺赤斑蛇。透脫超方外。施
機更不差。乃以拄杖作射勢云。看箭。復喝一喝下座。

開爐上堂。僧問。百丈撥寒灰直得溈山燒鼻孔。丹霞
焚木佛。累他院主墮鬚眉。有個羅籠不肯住。呼喚不
回頭。和尚作麼生。師云。且居門外。進云。切莫壓良為
賤。師云。爭怪得老僧僧一喝。師云。好與一棒。乃云。東
單者東坐西單者西坐。大家團圞頭圍爐共向火。火
焰為三世諸佛說法。水底金烏天上日。三世諸佛立
地聽。眼中瞳子面前人笑領德山痛棒不嗔。臨濟熱
喝。五宗差別如風吹水自然成紋。三藏玄微似鏡炤
象。了無妍醜。然後橫拈豎放。左按右提。指火爐為大
千沙界。縱橫無礙。喚諸佛作博地凡夫。與奪自由不
是壓良為賤。亦非抑人揚巳。何以大似蓮花不著水。
清香透白令人思。下座。

上堂。僧問。一切公案即不問。天童佛法是如何。師云。
雲起面前。山問。文殊是七佛之師。為什麼出不得女
子之定。師云。機關在他手裏。進云。罔明是下方菩薩。
為甚麼卻出得女子之定。師云。機關亦在他手裏。乃
云。庭桂巳放籬菊將黃。西來祖意遍界芬芳。會得則
頭頭是道。不會則業識茫茫。何以依草附木分明不
能了手當陽薦取。還他脫體超方。所以道是即龍女
頓成佛。非即善星生陷墜。是非不到處當喫三十棒。
下座。

上堂問。昔日僧問雲門。如何是雲門一曲。門云。臘月
二十五。今朝是臘月初五。如何是天童一曲。師云。點。
僧云。恁麼答話。是何曲調。師云。是汝不解聽。乃云。彤
雲凍欲死。梅玉破雪開。時節既然至。春風潑地來。信
手拈來無不是。社舞村歌。任偶諧。咄咄。下座。

上堂。積念天童巳有年。此番特到了前緣。本來一著
完全具男女無分。個個圓佛祖機關。更透得回頭任
你笑青天。復舉當時趙州禪師。路逢一婆子問云。到
那裏去。婆云。偷趙州筍去。州云。忽遇趙州。又作麼生。
婆便打。州遂休去。師云。婆子靈珠在握。照用同時。致
許大趙州只得暗地裏去。若是山僧當時做趙州遇
婆子問云。到那裏去。婆子云偷趙州筍去。山僧便云。
惜取眉毛好。他若擬議便與一推云。白拈賊捉敗了
也。且道與古人相去多少。只如得意一句又作麼生
道徐行踏斷水流聲。縱觀寫出飛禽跡。下座。

雲臺蔡居士請上堂。問第一義諦如何。師云。說甚麼。
僧云。某甲不識。師云。善問者不答。進云。某甲不曉。師
云。善答者不問。僧一喝。師云。元來元來。乃云。佛法新
年頭許誰道有無。民安堯舜日。四海樂無虞。如何是
佛。連書幾個空中。咄。如何是法。惡水好將驀頭潑。野
鳥鳴如絃。山花秀似錦。祖意百草頭。何人發深省。踏
著秤鎚是鐵。彩霞遍界飛騰。忽地相逢老作家勘來。
猶恐悟胡曾。且道畢竟如何寄語雲臺蔡居士。好來
此會了無生。復云。逢人切莫錯舉。卓拄杖下座。

上堂。春風多解凍春雨灑枯荄。衲子寒侵極。今朝笑
眼開。積劫疑雲頓破。三冬徒撥冷灰。自此打翻玄窟
宅。超然何處得愁來。雖然如是。切莫恁麼去。咄。咄。便
下座。

上堂。僧問天童天下巨名。藍海眾雲臻。乞指南拈卻
趙州柏樹子。楊岐栗棘若為參。師云。令汝吞吐不下。
進云。恁麼則一句無私旨。千古共弘揚。師云。又恁麼
去也。進云。楊岐宗旨蒙師指。今日陞堂又若何。師云。
大眾笑你。僧禮拜起一喝。師云。上座腳下浮逼逼地。
乃云白。雲冉冉流水潺潺風草纖纖。動幽鳥語喃喃。
了無分外法。許透祖師關。如何是祖師關。以拂子打
乂。此相云是甚麼。遂舉當時楊岐禪師問慈明和尚
云。幽鳥語喃喃。辭雲入亂峰時如何。慈明云。我行荒
草裏。汝又入深村。楊岐云。官不容鍼。更借一問。慈明
便喝。楊岐云。好喝。慈明又喝。楊岐亦喝。慈明連喝兩
喝。楊岐禮拜。慈明云。此事是個人方能擔荷。楊岐拂
衲便行。師云。據楊岐用栗棘蓬慈明使金剛圈一拋
一擲。有照有用。有放有收。千百世後令人吞吐不下。
還會麼。一條拄杖兩人扶。打雨敲風勢不孤。還有恁
麼人麼。請出來與老僧相見。一僧不出位喝師云。不
是宮商調。徒勞側耳聽。下座。

四月八日請上堂。僧問。時值清和景鶯鳴嫩綠陰瞿
曇真面目。漏洩滿山林。正當恁麼時。請師慶讚。看師
云眉目八字分。進云。忽逢雲門大師到來又作麼生。
師云。不妨痛快。進云。恁麼則人天肅爾。承恩力今古
如然令轉新。師云。一任流通隨問。眾云。都道今日是
釋迦老子降誕之辰。且道釋迦即今在什麼處。現前
大眾試道一句看。眾俱喝。師云。不是者個消息。乃云。
釋迦老子承夙願力示金輪王種。纔出頭來便露些
兒以一手指天一手指地。週行七步。目顧四方云。天
上天下惟我獨尊。不特能覿體承當抑且能轉身吐
氣。遂拍香几云。就向個中透脫得去則天上人間自
由自在。更說甚麼涅槃生死。又論什麼塵勞煩惱。當
恁麼時意旨如何。千里塵氛俱掃盡金剛寶劍逼人
寒。復舉當時臨濟大師示眾云。我有時一喝如金剛
王寶劍。有時一喝如踞地獅子。有時一喝如探竿影
草。有時一喝不作一喝用。據臨濟老人格外提持。開
人眼目。不比他宗別派說心說性。帶水拖泥。山僧今
日向錦裏鋪花。矢上加尖去也。一喝如金剛王寶劍
爍迦羅眼難親薦。一喝如踞地獅子千妖百怪都驚
戰。一喝如探竿影草龍蛇陣上須勘驗。一喝不作一
喝用。早巳突頭露面了也。山僧註巳註了。說巳說破。
而今亦施一喝。乃震聲一喝云。且道是金剛王寶劍
耶。是踞地獅子耶。是探竿影草耶。是一喝不作一喝
用耶。是汝諸人若向者裏檢點得出則與臨濟大師
把臂共行。其或未然。依稀似曲纔堪聽又被風吹別
調中。復喝一喝。下座。

請上堂。春城煙水。諸善士擊鼓敲鐘請上堂。爭奈老
僧無法說。還當薦取好風光。玲瓏巖畔猿啼樹太白
峰頭雲覆篁遠見近聞豁惺眼圓通門啟悟多方南
天台北五臺拽來與老僧拄杖子相見。且道是第幾
機。一僧便喝。師云。未在。僧云。落二落三。師云。自道了
也。便下座。

請上堂。僧問。夏臨春盡日初晴。無限樵歌應和聲。忽
遇不涉陰陽者。法王正令若何行。師便喝。進云。臨濟
儼然宗風在。德山威德若何存。師云。當面又蹉過。僧
一喝。師云。學我來。僧又喝。兩喝。師云。真個是。乃云。三
春巳盡孟夏初臨。祖庭的意如何指陳。山峨峨。水盈
盈。綠影浸虛碧。薰風醉殺人。不識更問慈溪水。千古
無心動太清。正當恁麼時。受用一句作麼生道。從今
步得松關月笑眼常開。衣帶新。喝一喝下座。

寧波府正堂韋諱克振誕日請師就衙內上堂。僧問。
桂從風裏香偏遠。月到秋中色倍明。當道堂堂二千
石。請師說法最殷勤。某甲法即不問。只如慶祝遐齡
一句作麼生道。師云。公庭多瑞氣。進云。恁麼則不騫
不崩。閒歲月允文允武貫乾坤。師云。言親意更切。進
云。丹桂延齡師巳指黃梅祖意又如何。師云。又要錦
上再鋪花。問獅王出窟踞堂皇風虎雲龍駢驟驤。惟
有鐵牛無動定。一時千載永垂芳。師云。點僧擬議。師
云。動也。進云。世出世間灼然有緇有素。佛法王法端
的是同是別。師云。一任分身兩處看。進云。然則昔日
牧主與今朝黃堂共成一貫。師云。須是他自道始得。
進云。今朝和尚當年遠祖不隔毫釐。師云。不勞註腳。
進云。當臺一鏡明如日。千古晴空絕是非。師云。大眾
證明問金爐。瑞靄玉燭輝煌。慈雲普覆於庭階。法雨
繽紛於大野今日韋太守請師高陞此座。且道因齋
慶讚一句作麼生師云落霞孤鶩齊飛進云可謂選
佛場中曾喝采。今日當陽奪錦標。師云。秋水長天一
色。進云。恁麼則一人有慶萬民賴之。師云。分明記取。
乃云。從上佛祖以妙明心印。囑託國王。大臣。宰官。居
士隆重護持故。三千大千世界國土州府無處不是
宗奉三寶者所以佛法流傳我土數千餘年不損秋
毫。良有以焉。今日屬太尊壽誕良辰。特請山僧就此
衙內上堂。亦以妙明心印略指一上。且道如何是妙
明心印。遂以拄杖卓一卓云。靈靈不昧了了常知。非
生因之所生。乃了因之所了。日用應緣如圓寶鏡。君
王得此無為致治天下太平。官員得此為國愛民布
德垂恩。庶民得此孝順父母。教訓子孫各守本分不
作非為衲僧得此行解相應續佛慧命。直指人心見
性成佛。諸佛得此慈悲喜捨。廣度群品。菩薩得此願
行六度不休不息。緣覺得此修證還滅十二因緣。聲
聞得此知苦斷集慕滅修道。故曰。過去諸如來斯門
巳成就。未來諸菩薩當依如是住現在修學人今各
入圓明三世既然平等。聖凡必也不異。蓋凡夫與聖
人名字雖然有殊。其實本體毫忽無間如官長印信。
一印印定前後無差。二六時中見聞覺知神契於此
則虛而靈。寂而妙。不求福德而福德自臻。不祈壽筭
而壽筭遐齡。但得本莫愁末。如淨琉璃含寶月。然則
盡虛空遍法界無一法不是真機。無一物不為妙用。
拈來無不是用處。莫生疑。縱橫無礙與奪。臨時收放
機用更不由他。如是則益信國王大臣宰官居士利
用無窮皆是妙明心印中之所流出。曠劫至今不曾
捨離。正當恁麼時。據本歸宗一句作麼生道。復舉當
時李翱太守嚮藥山玄化。屢請不赴。一日躬謁因藥
山看經執卷不顧。侍者云。太守在此守。褊性急云。見
面不如聞名。拂袖而出。藥山曰。太守何得貴耳賤目。
守回拱謝問曰。如何是道。藥山以手指上下曰。會麼。
守曰。不會。藥山曰。雲在青天水在瓶。守欣愜作禮而
述偈曰。鍊得身形似鶴形。千株松下兩函經我來問
道無餘說雲在青天水在瓶。據李翱問得甚妙。藥山
答得更奇。一主一賓激揚個事。千百年後猶令人啟
發悟。由可謂法門一時盛事。秪如今日太尊忽若問
山僧如何是道。即答云。日坐公堂應萬機。分明都是
自家底。且道與古人答處親疏相去多少。試分析看。
遂喝一喝。卓拄杖下座。

順治六年九月初八日。松江府紳衿王元瑞。曹勳。莊
元禎。張安茂。單恂。周茂源。陳麟等請住超果寺。開堂
於十月二十七日入院至。

山門云。玄文玉作笥真境妙為門。老僧從此入衣裓
盛天香。正當入門。為人一句作麼生道彈指不勞頻
歛念。重重樓閣應時開。喝一喝便入。

佛殿云。釋迦巳過去。彌勒猶未來。現在法柄在阿誰
手裏。三泖水沿門九峰霞照寺頻唱無生曲。是人增
意氣。如何是無生曲。以坐具作拈笛勢。遂禮拜。

伽藍堂云。降魔杵摧邪劍。憑君拈弄演法脈闡宗風。
還我主持。海眾雲集。慧命在斯仰賴神護。望勿差池。
祖師堂云。西歸一隻履。大地人挂齒。始祖大宗師。去
得不乾淨。帶累二三。單傳五宗。並峙今日。敬燒一把
清香。平空要與出氣。

方丈云。辨龍蛇句明縱奪機。坐此室行此令。正是其
時。凡是英靈衲子頂門都與一錐。遂喝一喝。據坐。

當日眾請上堂。師至座前拈請啟云。弘揚正法眼藏
贊弼教外別傳。須是諸鄉紳大護法始得。恐大眾欲
聞仰煩書記對眾宣讀宣疏畢。師指法座云。毘盧高
座。人人有志上頭行。山僧今日又向人天眾前潑水
撒沙去也。遂陞拈香云。者一瓣香洪蒙未判之先。陰
陽未動之際爇向爐中端為祝延
今上皇帝萬歲萬歲萬萬歲者一瓣香齊兩儀合四
象爇向爐中奉為滿朝文武天下官僚普同供養者
一瓣香積。代簪纓奕世金玉爇向爐中奉為合府鄉
紳。本山護法。伏願屏翰禪林多意氣。匡扶祖道永聯
芳。者一瓣香恩深無語。懷抱分明。次第六回拈出爇
向爐中。專為傳曹溪正脈三十四世中興天童本師。
密雲悟老和尚用酬法乳之恩。遂歛衣就座。上首白
槌云法筵龍象眾當觀第一義。師云。還有恁麼人麼。
請出來與老凍儂相見。僧問。本欲藏身萬仞山。乘風
吹逼到雲間。擒麟打鳳尋常事。一句當陽試道看。師
便喝。進云。恁麼則分明揭露無私句。朝野熙怡樂太
平。師云。卻也相當。進云。等閑當宇宙萬古仰為宗師
云。切莫隨他去。進云。古今眼目天然在條令新行孰
敢當。師便喝。問。雲間獅子吼。龍象總來迎如何是接
物利生一句。師舉拂子。進云。如是則天童宗旨曾拈
弄超果門庭又一新。師云。汝分上又作麼生。僧云。大
眾共知。師云。知汝敗闕。僧一喝。師云。大似學來。進云。
八字打開全剖露。分明遍界雨花香。師云。落二三頭。
乃云。靈源不昧萬古徽猷入此門來。莫存知解。知解
既不存也則泛瓊波游玉浪。不妨作個透網金麟。佛
祖當前掉臂不顧人天在座。鼓鬣相看笑指格外春
光。默提向上巴鼻。拋栗棘蓬。擲膠盆子一句當天八
萬門開。直得三乘五性。八教四儀都教旋本還元。休
機息見。不特迴狂瀾起。既倒亦且建法幢立宗旨。靈
山一胍儼然未散。少室九年宛爾在目。追回船子家
風。笑看雨花瑞彩。到者裏分明不涉階梯。直下頓超
覺地。正當恁麼時。轉身利生一句作麼生道。釣竿斫
盡重栽竹。不計工程得便休。復舉當時船子和尚問
夾山云。垂絲千尺意在深潭。離鉤三寸子何不道。夾
山纔擬議被。船子打落水中夾山纔上船。船子云道
道。夾山擬開口。船子又打。夾山豁然大悟。乃點頭三
下。船子云。竿頭絲線從君弄。不犯清波意自殊。師云。
據船子和尚深錐痛劄。用格外提持。夾山全身拶入。
誠不顧性命。所以眼睛突於腦後虛空。於是點頭。師
資道契實非偶然。聊為頌出。離鉤三寸如何道。擬議
驀施三兩橈脫殼烏龜飛碧漢相逢不用更嘮忉。遂
喝一喝。上首復白椎云。諦觀法王法。法王法。如是下
座。

立兩序上堂。僧問。動絃別曲本分龜鑑舉一明三衲
僧手眼忽有個過量人來。和尚又作麼生。師云。誰信
你。進云。自從踏著曹溪路。拍拍原來總是歌。師云。瞞
大眾即得。僧擬議。師便喝。僧亦喝。師云。隨我來問達
磨西來別傳教外。師臨雲間當示何法。師云。山僧不
識字。進云。恁麼則太平無事日。塞外絕風塵。師云。糊
塗作麼。僧禮拜。師乃云。行行藥樹濟濟慈舟接人天。
到彼岸點苦聚了生死須是深依叢林抱道宿衲。纔
能勝任其職。所以首座首其人天眼目。西堂主其識
見學業監院監其禪林大小維那持其法席。紀綱書
記書其玉牒玄文。庫司掌其錢穀出入知藏。知其用
心博究。典座司其上方妙供。知客待其方來賓朋。直
歲直其一切庶務。知浴浴其無位真人。侍者侍其主
法左右。總而言之大小必盡規矩。高低都得方圓。如
衣之有領。網之有綱。提綱挈領衣網齊備。禪林頭首
亦復如是。然而更要盡其心用其力。不可有頭無尾。
有始無終。弛隳規繩致不雅觀。但看貓有歃血之功。
虎有起屍之德。本色道流為法即是為人。為人即是
為巳人法雙美聲名震矣。禪林可興。豈不見道妙舞
應須誇遍拍三臺。宜更大家推。卓拄杖下座。

開爐結制雲臺蔡居士請上堂。僧問。太白峰前呵佛
祖。雲間超果棒人天。大開爐鞴即不問。轉凡成聖請
師宣。師云。八八六十四。進云。恁麼則恒為選佛場中
主。個個心空及第歸。師云。且緩緩。進云。好觀鷲嶺千
峰秀。湧出曹溪一派清。師云。鼻孔謾遼天。僧云。謝和
尚答話。師便喝。問。機前負荷廉纖絕離見離聞出蓋
纏。九旬禁足猶且止。向上一著請師道。師云。拂子𨁝
跳上三十三天。進云。恁麼則石牛常吼真空外。木馬
嘶時月隱山。師云。露柱證明。進云。即今大眾共見去
也。師云。腳跟下一句作麼生道。僧擬議。師便喝。僧亦
喝。師云。鼓粥飯氣作麼。問。峨嵋山頂忽澄泉何處清
風作浪顛。九曲長溪無關礙。永教寒月挂眉尖。師云。
面皮厚多少。進云。釋迦與學人同也不同。師云。不要
妄承當。進云。喚應十方無蹤跡。放他十指見親顏。師
便喝。僧隨喝。師云。亂統。問。炎炎赤日雪花飛。萬象森
羅具大機不是天中行。倒令分明做出令人疑。忽有
個不擬不議底漢子。來還許他有佛法也無。師云。猶
在山門外。進云。者老漢未會末後句在。師與一棒。僧
云。呵呵。大笑去也。師不理。乃云。教外別傳直指之道
上自　國王大臣宰官居士。下及庶民百姓一切眾
生無一不該無一不攝。譬喻廣大虛空包含森羅萬
象。森羅萬象不背廣大虛空曠劫至今不變不易。盡
未來際不易不變。是則一念萬年。萬年一念。毫端剎
境。剎境毫端。完全統備一大陀羅尼門。所以為大道
所以為公案。所以為如來藏。所以為真如性。所以為
妙明心。所以為本分事。無得無失不二。不二平等。平
等日用恒常。契機自得則與三世諸佛把手共行。歷
代祖師一鼻出氣。腳下踢出無邊栗棘蓬。手中彈出
許多玄妙曲。隨緣赴感靡不周遍。其有根器不等機
思。遲鈍者就向三條椽下七尺單前晝夜六時眉毛
撕結。通身遍身將山河。大地明暗。色空輥作一個話
頭。窮究參看是個什麼意旨參之又參看之又看看
到無可看參到無可參。逼拶到結角羅紋處。忽然突
出眼睛來㘞。元來教外別傳直指之道得。恁麼近本
分事得。恁麼現成妙明心得。恁麼靈通真如性得。恁
麼不變如來藏得。恁麼含藏公案得。恁麼無私大道
得。恁麼廣大事事歸宗頭頭合轍。如何是佛乾矢橛。
如何是道透長安。如何是佛法的的大意。便與三頓
棒。大用現前不存軌則。豈不為最上圓頓之法門者
乎。正當恁麼時。推功就位一句作麼生道。畢竟水須
朝海去。到頭雲定覓山歸。喝一喝。卓拄杖下座。

立座。元秉拂上堂。師遂舉世尊拈花萬古長如白練
飛。迦葉微笑一條界。破青山色。阿難問迦葉云。世尊
付金襴袈裟外別傳個甚麼。貧兒思舊債。迦葉答云。
倒卻門前剎竿著富者捏空拳。神光立雪覓心海枯
終見底人死不知心。達磨云。與汝安心竟一箭中紅
心大地無寸土。六祖云。什麼物。恁麼來半含半吐令
人猜。南嶽云。說似一物即不中。信手拈來呈舊面。馬
祖震威一喝雷轟霹靂電光飛百丈三日耳聾。推倒
須彌海水乾。黃檗痛施三頓棒。焦磚打著連底凍。臨
濟云。元來黃檗佛法無多子。嚼碎通紅火一團。興化
云。悟得先師在黃檗處喫棒的道理。珊瑚枕上兩行
淚。半是思君半恨君。南院云赤肉團上壁立千仞未
證據者看看火蛇燒面令人驚。風穴云。佛祖心印狀
似鐵牛之機。去即印住。住即印。破大蟲裏紙帽驚人
又好笑。風穴云。正恁麼時。是說不說。拋出金圈看。變
動首山拂衲便出堂。百尺竿頭撒手歸。汾陽云。萬古
碧潭空界月再三撈摝始應知不是。苦心人不知。慈
明云悟得臨濟道出常情臘月扇子過新羅。楊岐云。
知是般事便休自是不歸。歸便得五湖煙景有誰爭
白雲端云。渠愛人笑汝怕人笑。斑鳩樹上啼。意在深
麻裏。五祖演云從茲出得一身白汗得明下載清風
夜靜水寒魚不食滿船空。載月明歸。圓悟云。少年一
段風流事。只許佳人獨自知。描不成兮畫不就。虎丘
隆云。竹密不妨流水過。山高豈礙白雲飛明瞞猶自
可。暗箭更難當。應菴華云。懸羊頭賣狗肉。相識滿天。
下知心能幾人。密菴傑云。如何是正法眼。答云。破沙
盆餧驢餧馬傳千古。正眼觀來不值錢。更有二十代
祖不及備舉。然從上師資道合機語投契如函合蓋
似箭拄鋒。謂之曹溪源流單傳的派。今日被山僧用
斷貫索一串將來逐個花擘一上將謂是克家兒孫。
元來是敗產子弟在會。有明眼衲僧自然不甘。何妨
問取秉拂座元。便下座。


費隱禪師語錄卷第五終

費隱禪師語錄卷第六
嗣法門人隆琦等編

* 上堂六

鄉紳請上堂。僧問。昔日普門大士三度華亭。今朝天
童和尚一番特地且道是同是別。師與驀頭一棒云。
試分辨看。進云。恁麼則人人奴驅彌勒。個個高揖釋
迦。師云。莫太尊生。進云。獅兒吼破千江月。俊鷂衝開
萬里雲。師以拄杖卓一卓。乃舉蘇東坡悟道偈云。溪
聲便是廣長舌。山色無非清淨身。夜來八萬四千偈。
他日如何舉似人。後來護國此菴禪師別前話云。東
坡居士太饒舌。聲色之中欲轉身。溪若是聲山是色。
無山無水好愁人。據東坡與此菴一人向東南坐。一
人向西北行。大似徐六擔板各見一邊。爭似山僧者
裏今日鄉紳請上堂。更不說廣長舌清淨身。亦不說
是色非色。是聲非聲。乃至佛法禪道玄妙理性總不
提個元字腳。以知列位性天黃金自黃。白玉自白。水
不洗水，金不博金。鵠白烏玄松直棘曲。且道與德山
棒臨濟喝是同是別。若向者裏撥得一線路開。則居
士與山僧眼眼相覷各證據而巳。纔好說路逢達道
人不將語默對。然則捨位就功之事又作麼生。不是
一番寒徹骨。爭得梅花撲鼻香。復舉玉泉皓禪師問
東坡居士云。官人尊姓。坡云。姓秤。皓云。為什麼姓秤。
坡云。是稱天下衲僧底。皓乃震威一喝云。且道重多
少。東坡即時無語。然東坡雖然無語。其聲如雷。只是
不解轉身。玉泉固是一時善應來機未免亦少賣弄
檢點將來。各與草鞋一緉。何故聻不是與人頻理論。
大都緇素要分明。喝一喝。下座。

上堂僧問龍象交參。凡聖共集。正恁麼時如何是賓
中主。師云。闍黎問得頗相似。如何是主中賓。師云。山
僧答處亦隨人。如何是賓中賓。師云。瞎漢撞著露柱
底。如何是主中主。師云。貓兒偏解捉老鼠。進云。恁麼
一句又作麼生道。師云。點問事存函蓋合理應箭鋒
拄。箭鋒相拄即不問。如何是單刀直入。師云。速退速
退。進云。出群須是英靈漢。敵勝還他獅子兒。師云。血
淋淋地僧喝一喝。師云。死也不知。乃云。盡大地是沙
門一隻眼。見聞覺知在裏許。盡大地一個坐具地。行
住坐臥亦在裏許。既都在裏許。則是之不得非亦不
得是也。南山起雲非也。北山下雨是非不到處則木
馬嘶風。石人耳語格外風規畫不成。頻拈白棒為人
舉。遂喝一喝。復舉當時僧問趙州禪師。如何是祖師
西來意。趙州云。庭前柏樹子。僧云。某甲問祖師西來
意。和尚何得將境示人。趙州云。我不將境示人。僧又
問。如何是祖師西來意。趙州復答云。庭前柏樹子據
趙州見道。真擇法明信手拈來。用得恰好者。僧用揀
擇心隨波逐浪。當陽不薦覿面蹉過。山僧今日忽有
問如何是祖師西來意。但答云。雨花堂上看繽紛。且
道與古人相去多少。卓拄杖下座。

上堂。僧問。向上機格外句拈置一邊。五家宗端的意
請師舉似。師云。逐一問來。僧云。喫棒還拳未為英俊。
生擒活捉固是作家。如何是臨濟宗。師云。一棒一條
痕。進云。電光影裏穿針手顧鑒。咦！中陷虎機。如何是
雲門宗。師云。一字關頭透將來。進云。正偏回互當陽
妙展拓無私猶滯功。如何是曹洞宗。師云。明暗相參
底時節。進云。聲前托出驗來機。師唱資酬盤走珠鶖
子滿慈難眨眼。呵呵笑倒赤鬚胡。如何是溈仰宗。師
云。圓相暗機任人透。進云。萬象森羅豁開正眼。青山
滿目。獨露家風。如何是法眼宗。師云。人間無水不朝
東。進云。宗旨巳蒙師指示。覿面全提事若何。師云。金
剛手裏八稜棒。進云。恁麼則信步行山嶽。贏得雨花
新。師云。且顧腳跟。乃云。如何是道鬧浩浩。如何是道
靜悄悄靜悄悄底是為什麼。猶有鬧浩浩鬧浩浩底
是為什麼。猶有靜悄悄到者裏。若要一動靜泯參差。
須是悟始得悟得也。纖塵不立萬象森羅。萬象森羅
不立纖塵。綠水深底深。淺底淺。青山高底高低底低。
透得那些端的意。白雲流水空悠哉。復舉靈訓禪師
問歸宗。如何是佛。歸宗云。即汝便是。靈訓云。如何保
任。歸宗云。一翳在目。空花亂墜。據歸宗如是放去較
危。收來太速。纔恁麼便不恁麼。惜乎靈訓不見轉身
吐氣以顯衲僧巴鼻。若是山僧做。靈訓見歸宗纔恁
麼答。便云。和尚得恁麼老婆心切。敢保歸宗自有超
方作略。只如歸宗所答之意又作麼生竹影掃階塵
不動。月穿潭底水無痕。喝一喝。卓拄杖下座。

上堂。居士問。者個本來面從古無人筭。今日親拈出
請師指示。看師以拂子點一點云。舉似了也。士云。和
尚幾時涅槃。師云。且道山僧何時生。士不對。士又云。
死後又向何處安身立命。師云。未知生。焉知死。乃云。
一即一切。天高群象正。一切即一。海闊百川朝。是火
皆燥是水皆濕。人人天性佛。個個本來真。遂以拄杖
卓云。山僧今日覿面提持當陽直指放去也。瓦礫生
光收來也。黃金失色更若十字縱橫佛祖口門亦窄。
畢竟如何。又卓拄杖云。了得直超三祇劫。不會當來
問彌勒。遂卓拄杖下座。

上堂居士問。露柱生花滿院香。師云。莫妄想。進云。堂
皇淨妙無涯岸。到處風流不露蹤。師便打云。未可喫
棒在。士拂袖而出。師乃云。動轉施為只是者個不識
者個當面蹉過。今日檢點將來猶是貼肉破襖。縱饒
迴光返照轉入轉深深而為妙。妙而為玄。玄而為要。
玄路金鎖關何日得脫了。所以船子和尚問夾山禪
師云。大德住甚寺。夾山云。寺即不住。住即不似。船子
云。不似似個甚麼。夾山云。不是目前法。船子云。何處
學得來。夾山云。非耳目之所到。船子云。一句合頭語。
萬劫繫驢橛。據非耳目之所到便是萬劫繫驢橛。且
道如何得透脫去。遂拍香几喝一喝下座。

臘八上堂。僧問。盡力道不出底句即不問。如何是無
舌人之語。師云。蘇嚕蘇嚕。僧云。摩訶摩訶。師云。暗裏
畫符誰信你。僧便喝。師云。且道是甚意旨。僧擬議。師
亦喝。乃云。釋迦老子初降生時便一手指天一手指
地。目顧四方周行七步云。天上天下惟我獨尊。及乎
捨王宮入雪山苦行六年。於臘月八夜忽睹明星又
大悟云。奇哉。大地眾生皆具有如來智慧德相。良由
妄想執著不能證得。然則初降生時，以顯自巳天上
天下唯我獨尊。於此睹明星亦知大地眾生亦皆天
上天下唯我獨尊。可見佛與眾生不別。眾生與佛無
差。既不別又無差。驀豎拂子云。喚作拂子又是釋迦。
喚作釋迦又是拂子無二無別。新羅國內打鼓。大清
國中上堂。三十三天轉身。百億部洲吐氣。放之不開。
捏之不聚。不知是個什麼。元來只是一乾矢橛。若喚
作乾矢橛則入地獄如箭射。又云。始覺合於本覺本
始不二方名曰佛。此係應化門中指個標的。若論釋
迦老子縱不可思議。塵點劫前成佛巳竟。如聖教所
明。不能備舉。且只一釋迦老子為甚有許多殊名異
致。聊引一頌發明其意。彩雲影裏仙人現。手把紅羅
扇遮面急須著眼看。仙人莫看仙人手中扇。如何是
仙人面。急著眼覷巳落第二。復舉趙州禪師示眾云。
金佛不度爐。烈焰爐中看飛鳳。泥佛不度水。大洋海
底波濤起。木佛不度火。火光爍破四天下。真佛內裏
坐。不落有無誰敢和。據趙州大似金翅鳥王鼓翼劈
海直取其龍。要人深契固有風光。親見本來面目。後
人不善其旨便認昭昭靈靈。以為心相。妄認四大以
為身相。棄其大海卻認浮漚。豈不謂之錯認。何曾解
方便乎。古人所云。江國春風吹不起鷓鴣啼在深花
裏。三級浪高魚化龍。癡人猶戽夜塘水。呵呵。下座。

上堂。即心是佛。蚌含明月非心非佛。兔子懷胎衣裏
神珠常顯煥下載清風若個知大圓鏡智燭。千古上
方寶劍逼人寒。菩提岸上覺花發。實際堂前玉樹新。
居廛出廛似地擎山。不知山之孤峻在世離世如石
含玉。不知玉之無瑕不用他方求作佛。風光無限廓
周沙。當是時也。彌勒起舞。釋迦呵呵。觀音合掌。勢至
動眉元與聖賢同會。不是濁世凡流。但能隨緣得妙
便見故鄉田地。還信得及麼。三泖水連苕上水。九峰
雲起萬山雲。下座。

上堂。僧問。六花未動寒圍繞。紅爐出焰事如何。師云。
金彈子出爐。進云。一帶冷風吹破臘。數枝梅艷映堂
中。師云。十分景色令人看。進云。腳下草鞋無多重。踏
破乾坤四壁空。師云。草鞋錢阿誰還。乃云。高提祖印
了無千差。直指玄宗其惟一致。百川眾流盡歸乎海。
河沙性德不離乎心。此心也根塵不偶。依正靡他。不
住色聲香味觸法。不住虛無寂滅偏空。還會麼。盧公
面目端然在衣缽。誰云在嶺南。復舉當時僧問香林
遠禪師。如何是衲依下事。香林答云。臘月火燒山。據
香林所答。不妨應時及節。若論衲衣下事。三世六十
劫未夢見在。如何是衲衣下事。抖擻任人看。再與一
頌。臘月火燒山。打鼓普請看。帝釋燋鼻孔。波斯海水
乾。頂門開隻眼。不用口喃喃。喝一喝。下座。

元旦上堂。師拈香祝　聖畢。乃云。格外乾坤大壺中
日月光。山河原不易。世界更悠長。所以謂古今無二
道。聖人沒兩心。既沒兩心。又無二道。則說新說舊眾
生執情道去道來人之妄想。殊不知昨日不去。今日
不來。今日非新。昨日非舊。昔物自在昔不以今至昔
今物自在今。不以昔至今物各住於一際。何有相可
去來旋嵐偃嶽而常靜。江河競注而不流。野馬飄鼓
而不動。日月歷天而不周然則天如是高。地如是厚。
山如是蒼。水如是深。亙古恒常不遷不變。還信得及
麼。正當恁麼時。體用全該一句又作麼生道金剛際
下翻身轉。信手拈椎擊梵鐘。喝一喝下座。

上堂僧問。穀雨初施萌芽發動。拈椎豎拂即不問。如
何是斬新條令一句。師云。春色無高下。進云。恁麼則
鐵蛇橫古路。石馬笑春風去也。師云。花枝有短長。僧
歸位。師云。著賊了也不知。僧便喝。師云。三十棒放你
不得。僧云。和尚也須喫一半。師不理。乃云。凍雲乍散
春意初回社舞村歌樂自諧。禪機無盡頭頭露。不是
西天帶得來。須領略莫疑猜疑猜。依舊受塵埋。記得
靈雲於昔日。桃花一見笑顏開。猶有玄沙旁不肯未
徹之言遍九垓。眼目清明不容翳。無疑灑落古今推。
復舉當時僧問趙州禪師云。狗子還有佛性也無。趙
州答云。有。僧云。既有佛性為什麼撞入者皮袋。趙州
云。因他知而故犯。又有僧問趙州。狗子還有佛性也
無。趙州答云。無。僧云。蠢動含靈皆有佛性。為什麼狗
子卻無佛性。趙州云。是他有業識在。據趙州年老成
精手段不同。答有則無處抽釘。答無向有處拔楔。大
似水底金烏天上日。眼中瞳子面前人後來人不知
其意。往往錯解未免墮坑落塹。不知其數。可惜。許喝
一喝。下座。

上海縣邑侯高諱維乾薦嗣法諱超瑞。請上堂。僧問。
高公子既作沙彌又復遷化。特請和尚陞於寶座。未
審個事如何舉揚。師云。梅放五陵春。進云。恁麼則千
門萬戶瞳瞳日。直把新桃換舊符去也。師云。且喜汝
證明。乃云。般若妙門充塞太虛彌今亙古。非欠非餘。
或示貴人身而導群品。或現公子相以行解脫。或應
長年或現短壽。出沒無方。風光遍普。遂拍香几云。近
亡超瑞相公就向者裏薦取。便與三世諸佛同體。亦
與一切眾生共源。百川眾流同歸乎海無量法門。不
離佛性佛性。現前法海受用。又說什麼生死去來又
論什麼長年短壽。正當恁麼時。超生脫死一句又如
何道。瑞氣逢嘉運。靈苗觸處春。又拍香几喝一喝。下
座。

解制上堂。僧問。拈花微笑一麟巳足專美二派五宗
後來愈出愈奇。未審和尚缽袋子分付阿誰。師云。闍
黎且緩緩。進云。恁麼則金枝玉葉奕繼無窮。師云。念
言語漢問春風滿座。春鳥嚶鳴。鐵鞋倒卓隨處橫行。
如何是獨步一句。師云。且還鞋錢來。進云。途中忽有
人問超果和尚有何言句示人。師便喝。問。一期杜口
絕商量。誰道壺中日月長。解制在今即不問。前途底
意懇宣揚。師云。出門休踏草。進云。打開布袋般般具。
踏破草鞋路路通。師云。須顧腳跟。僧云。過在阿誰。師
云。自知始得。乃云。九十日內敲冰取火。緣木求魚。嚼
碎鐵釘飯。吐卻木查羹。若謂有修有證。添枷著杻。更
云無事無為，亦是淨地迷人。頭不涉。直下無干正
是今日如龍出水。似鳥飛空扶搖萬里奔騰自在。返
觀從前。入一叢林出一保社。把纜放舟。抱橋柱澡洗
分明虛空釘橛子。只如今日應時及節一句。又作麼
生道放浪梅花二月裏。杖黎亦任潑天遊。喝一喝。便
下座。

素本上座請師過小崑山。上堂。心空無盡界眼豁一
壺天。信步超塵外。機閒契覺仙。到者裏分明是諸人
自受用底三昧。還委悉麼。若也委悉。則山花披錦繡。
澗水瀉空清。其或未然。不能直下超玄鎖。難免山河
礙眼睛。復舉當時長慶稜禪師。悟時作偈云。萬象之
中獨露身。惟人自肯乃方親。昔年謬向途中覓。今日
看來火裏冰。據長慶雖則信口道出。未免外揚家醜。
山僧試問萬象之中獨露身。還撥萬象不撥萬象。若
撥。則千頭萬緒。不撥。又儱侗莫辨。向者裏窺得一線
路去。則與古人把臂共行。正當此際。還有恁麼人麼。
遂以拄杖架肩云。楖栗橫擔不顧人。直入煙城萬水
去。卓拄杖下座。

玄津菴請上堂。僧問。來則即住。住則即去。不去不來。
和尚又作麼生。師云。不妨好個時節。進云。三泖九峰
一腳踢翻向甚麼處去。師云。處處綠楊堪繫馬。乃云。
大道無方所。顯發在當人。左右逢源妙當機指點新。
所以達磨西來不立文字。直指人心。見性成佛。遂拍
香几云。且性又作麼生見。見聞覺知不涉緣應乃稱
性現量從緣悟入。不是家珍覿體承當蓋天蓋地。向
者裏分曉得去。直下無依活潑潑。正眼觀來個個圓。
便下座。

慈門寺請上堂。居士問。虛空籠不住。大地載不起。正
當恁麼時。和尚作麼生。師云。點。進云。橫挑三泖水。獨
步九峰頭。師云。還覺氣力麼。進云。自從一頓天童棒。
無限風流直到今。師云。今日更喫一頓始得。問。慧日
中天及九霄。慈門肩架五環橋。水流明映空王殿。男
兒叩問不相饒。如何是明映空王殿。師云。腦後圓光
千萬丈。進云。學人如是問。和尚如是答。惹得露柱燈
籠放光動地。師云。不可眼花。進云。昨日兜率陀天過
分明親見一番來。師云。瞞自巳始得。僧擬議。師震威
一喝。乃云。第一義諦人天莫測。幽顯難通。虛空逼塞
個個若聾。縱佛祖到此亦須口挂壁上。然而猶恐幽
顯大眾望崖而退。未免向第二義門略通一線。蓋體
道之士以慈悲為本。方便為門。慈也與樂悲能拔苦
悲喜兩盡。則方便巳在其中。遂以拄杖卓一卓云。從
前受難眾位覺靈就向此慈悲林中翻轉身來共聞
正法以了無生。鳥啼花笑是般若智。水流風動系古
佛心契其心明其智。則與三世諸佛共坐無為床。亦
與歷代祖師共披忍辱衣。休心體。合解脫無疑以知
佛祖接物利生以導群品隨機開示令人悟入。還信
得及麼。復舉當時肇法師臨國難說偈云四大原非
有五蘊本來空。將頭臨白刃。猶似斬春風。據肇法師
了得身心一如心外無餘。所以觀生死如泡影。臨國
難若遊戲。真得無生解脫之旨。且道他受用在甚麼
處。潮生潮落還歸海月。去月來只在天。喝一喝。卓拄
杖下座。

師往姑蘇掃虎丘隆遠祖塔。道經婁東紳衿孫逢吉
王時敏吳偉業同監院隱山等請。就海寧寺上堂。師
陞座云。陳爛葛藤拋過一邊。巧言異語不勞拈出。別
通一路出來相見。還有麼。居士問世尊陞座。文殊白
椎古德頌云。張郎沉醉一杯酒。扶醉李郎醉更深。不
顧腳下水三尺。只貪步步上高岑。今日和尚陞座。上
首白椎與黃面老子是同是別。師云。汝試辨驗看。進
云。恁麼驗人猶不知非。師云。不是知音莫與談。士便
喝。師云。不怕旁觀。士云。忽有個漢推倒禪床。喝散大
眾也與和尚一頓作麼生。師云。拈一放一不是好手。
士又喝。師與一棒。士云。什麼所在出頭來。師云。性命
也不顧。乃云。若論佛法。只在迷悟之間。悟得也則行
住坐臥折旋俯仰。頭頭爾法法爾。塵塵爾。剎剎爾。無
非是第一義諦。所謂治世語言。資生業等。皆與實相
不相違背。人人佩毘盧印。個個披解脫服。然後向作
家爐鞴烹金琢玉敲骨取髓。丁一卓二橫三豎四炤
用分明。收放自在。語帶玄而無路。舌頭談而不談。從
苗辨地拈椎豎拂。見端倪。因語識人。瞬目揚眉。通消
息。雖在紅塵隊裏。不妨超宗異目。若無如是造詣。亂
草堆頭多是觸途成滯。還有出格底道流麼。白雲盡
處見青山。行人更在青山外。喝一喝。復舉當時梁武
帝問達磨祖師如何是聖諦第一義。祖云廓然無聖。
帝進云。對朕者誰。祖云。不識帝。不契祖。遂渡江過魏。
據達磨祖師極則提持使人脫聖情凡解。透脫當機。
翻身格外。奈武帝執筌滯蹄。覿面蹉過。可謂遇而不
遇。逢而不逢。且道達磨祖師即今在甚麼處。杖頭風
月輝千古。驀路相逢若個知。下座。

上堂。僧出。師云。昨日答汝了也。僧云。人人具足個個
不無是如何。師云。無山不帶雲。進云。撥草瞻風只圖
見性。即今性在甚處。師云。又是從頭起。乃云。向上一
著。子今日又重舉。舉得十分明。猶未敢相許。何也。即
世尊住世四十九年。說法三百餘會。法門無量義海
莫窮。若較之向上一著子。大似逆風揚塵。把捉不得。
就五宗並峙。巧言異唱臨濟三玄三要四主四賓。雲
門三句旨一字關。曹洞五位君臣三種滲漏。溈仰圓
相暗機父慈子孝。法眼三界惟心萬法惟識。若較之
向上一著子。亦似癩馬繫枯樁令人無自由分。除非
夙有靈骨過量底漢。向父母未生巳前一覷覷破。始
信古人謂釋迦不降生。達磨未西來。佛法遍天下。談
玄口不開。二六時中灑灑落落。活活潑潑。一任面西
行向東。北斗正離宮。道去何曾去。騎牛臥牧童。百億
部州喫飯。三十三天打睡。三十三天喫飯。百億部州
打睡。據此猶是超方作略邊事。若論向上事猶未是
在且如何是向上事。遂拍香几云。劈面來也急著眼
覷。復舉「僧問趙州云。萬法歸一一歸何處。州答云。我
在青州做一領布衫重七斤。」據趙州一領布衫千補
百衲。漫稱七斤。一任拈來遮頭遮面。若論萬法歸一
一歸何處。猶隔天壤。且道意旨如何。喝一喝。下座。

師到虎丘。掃隆遠祖塔。焚香禮拜畢乃云。曹溪正脈
臨濟真宗得我遠祖隆大祖師全身擔荷。崛起中原。
當是時也。虎驟龍驤星馳電激四海之內莫不知有
睡虎之名。以致法脈聯芳燈輝轉焰。緣至今日數百
年餘猶道行天下兒孫滿眼後裔雲仍即遠孫通容
固散質樗材尚然。主盟斯道巳二十多年。每於人天
眾前獅子座上思念及之不敢忘其所。自蓋源遠流
長。宗高派別。故親從雲間超果不遠數百里特特而
來。敬設香齋羅列塔前。翹勤九頓。以報冥德。望我遠
祖隆大祖師於常寂光中慈悲攝受。正當恁麼時伏
惟尚饗一句。又作麼生道柏樹庭前開笑眼虛空騎
象點頭歸又禮拜。

順治巳丑九月師寓武林皋亭山直指菴受崇德縣。
眾紳衿吳履之吳之屏唐彥襄曹序曹廣等請住福
嚴禪寺。今於庚寅二月到雲間超果寺再請。遂於四
月廿二日進寺。暫視修造又於八月二十日赴雲間。
眾鄉紳延至小崑山修續五燈嚴統畢擇十月初二
日入寺至。

山門云。雙池明月懸空鏡。一片青林照碧天。既到門
來又如何。相見早巳八字打開了也。便進。

佛殿基云。諸法空為座。柔和忍辱衣莊嚴佛淨土。不
識是阿誰。若遇布金真長者。多年古剎轉光輝。只如
釋迦老子面目即今在什麼處。以拄杖點空云。只這
便是。

方丈云。從上善知識在者裏或橫說豎說或寂然不
動。感得人天交接兩得相見。獅子窟中獅子哮吼。栴
檀林裏栴檀圍繞。秪如山僧今日到者裏又如何施
設。等閒棒喝如雲雨。契旨還須大丈夫。

當日眾檀越設齋請上堂。師至座前拈請啟云。此是
語溪諸檀越向筆尖頭上放光動地照耀禪林共轉
法輪。山僧不免亦向錦上鋪花仰煩書記對眾宣讀。
宣畢遂指法座云。歷代佛祖多向此個位上巍巍堂
堂。未解轉身。山僧今日向高頂上轉身去也。便陞拈
香云者。一瓣香識不可窮。智莫能測。爇向爐中端。為
祝延
今上皇帝萬歲萬歲萬萬歲。伏願皇圖同劫石。寶祚
等金剛者。一瓣香次第七回拈出。爇向爐中專為傳
曹溪正胍。三十四世中興天童。本師密雲悟老和尚。
用酬法乳之恩。即歛衣就座。上首白椎云。法筵龍象
眾當觀第一義。師云。若論第一義諦。佛眼莫覷天耳
難聞。爭如腦後迴光。便見透脫。分曉作是觀者。名為
正觀。若他觀者名為邪觀。邪正未分。有疑請問。僧問。
滹沱豎旨克普褫成福嚴建宗。阿誰作證。師云。早巳
流布了也。進云。恁麼則太白峰頭鼻孔語。溪灘畔出
氣。師云。闍黎不可換卻眼睛。進云。非惟昔日高懸慧
日。亦見今朝別扇玄風。師云。莫教填溝塞壑。進云。敲
枷打鎖殺活齊行。是和尚尋常作略。忽遇吞得栗棘
蓬。透得金剛圈底衲僧到來。和尚以何相接。師云。朝
打三千暮打八百。進云。某甲赤體承當一任和尚全
身把住。師云。未是你賣弄處。僧拂坐具云。有意氣時
添意氣。不風流處也風流。師云。又恁麼去。乃云。主持
一方弘揚大法須具五種緣纔能成就。如福嚴廢寺
坐在荒落之鄉。佛殿未興。寮舍不備。欲建法幢立宗
旨甚是不易。所幸有本色衲僧。信心居士。常在於此。
共提栗棘蓬。同挈金剛圈。流通正脈宗枝。有人雖住
在七通八達無關鎖地上。大似龍騰滄海鳳舞丹霄。
意氣沖天。潑空自在。只如隨緣作主一句。又作麼生
道插草為標成梵剎。宗風流布古今聞。喝一喝。上首
復白椎云。諦觀法王法。法王法如是。下座。

立兩序上堂。師陞座云。大根大莖。大枝大葉。中根中
莖。中枝中葉。小根小莖。小枝小葉。一雨普滋。三草二
水。叢林於是茂盛。法門於是大振。多賴汝兩序大眾
高低普應。左右交參。尊卑一體。大小相融。各盡自心。
無事不辦。挑開海底明燈。揣出虛空骨髓。楊岐燈盞
明。千古保壽生薑辣萬年。都肯如是操手。管教佛祖
歡顏。只如依教奉行一句。又作麼生。共提無相毘盧
印。好與人天作範模。下座。

開爐上堂僧問上拄天下拄地歷歷明明有本據為
什麼又道萬古碧潭空界月再三撈摝始應知師云
咬人矢橛不是好狗進云黃金自有黃金價終不和
沙賣與人師云話作兩橛問高提祖印即不問如何
是福嚴境師云庭前柏樹青今古進云如何是境中
人師云你不可忘卻進云人境蒙師指示如何是中
興一句師舉拂子云會麼僧提坐具云分明千古意
問乾坤未立世界未形且道者一著子落在甚麼處
師云山僧入方丈進云少年一段風流事只許佳人
獨自知師云一任拈出進云謝師答話師微笑問忽
遇個吞卻乾坤底來和尚如何施設師云正好打進
云高步毘盧頂上行師云不知進退僧一喝師云不
堪不堪乃云爐鞴初開弘祖席鉗鎚幾度若何為忽
然滅卻摩醯眼好笑諸方老古錐摩醯眼若得滅卻
也則山僧有真實受用諸人不會諸人有格外風光
山僧不知不會不知孰悟孰迷關南鼓德山歌從人
采聽南斗七北斗八任我拈施爐鞴鉗鎚不必問剎
竿倒卻許提持鋪花錦上無邊好光彩重重天下知
應時及節又作麼生有眼無耳朵六月火邊坐喝一
喝卓拄杖下座。

師在小崑山居士王道元陳應麟請上堂僧問吾師
正法傳千古飛錫崑山續祖燈三泖豁開天地眼九
峰百鳥意騰騰和尚雖然兒孫滿天下畢竟正法眼
藏屬於何人師云瞎驢邊滅卻進云獅子窟中無異
獸師云是汝錯承當進云松柏後凋榮晚節枝枝葉
葉耐霜寒師云臘月後看進云一句迥超千聖外三
玄戈甲振叢林師云重陽九日菊花新進云丹桂風
飄香露冷看看黃菊正芳菲師云又是重說進云長
嘯一聲天地靜師喝住乃云寂然不動感而遂通豎
拂子云拂子𨁝跳過不可說不可說香水海世界從
威音王佛鼻孔裏穿來卻向金剛際下打一棒驚得
東勝神洲露地白牛忽然發惱此猶機通格外人天
絕望更與大眾打一之遶喝一喝下座。

請上堂師陞座舉拂子云凡心即佛擲須彌於方外
佛是凡心取上方於掌中收來放去顯見靈光獨耀
左敲右擊益知心華發明盡大地是一粒粟非內非
外遍三千為沙門眼何得何失趙州東壁打西壁何
如海底泥牛啣月走雲門東山水上行爭似崑崙騎
象鷺鷥牽格外提持一任風前灑落覿面全機還他
活潑受用且道承什麼力得如是自在九峰倚水圖
千樣三泖連天玉一團復舉當時僧問古德云如何
是道古德答云明眼人落井師云據古德如是答話
大似栗棘蓬令人吞吐不得若恁麼去臨崖看滸眼
特地一場愁若不恁麼去一言既出千江口良駟如
何追得回畢竟作麼生透脫不將矢橛咬剎竿頭上
挂雷槌喝一喝便下座。

師於福嚴寺受浙江杭州府餘杭縣徑山寺請至座
前拈諸鄉紳請啟云祥雲襯紙墨海騰文錦心繡口
鉤章棘句讚歎佛祖眼目維持知識洪範此是徑山
請山僧底公據既是遠來只得從命恐大眾欲聞仰
煩書記對眾宣讀宣畢指法座云明取目前機便了
格外句乃陞座云坐寶王剎轉大法輪因緣分定非
是強為即山僧年將六十七處住持多係機感曾無
心想如徑山名藍素稱法窟龍象所居虛席巳久未
有主盟不意浙直檀越同本山禪德修書遠來敦請
山僧到彼弘揚正法眼藏提持臨濟真宗此雖重任
不易承領。其實法門巳增瑞氣。而在山僧亦有光施。
秪如符到奉行又作麼生。十萬里鵬纔展翼一千年
鶴便高翔。卓拄杖下座。

順治庚寅年。師受杭州府二府攝餘杭縣事白諱粹。
然蘇州府鄉紳金之俊。范周。周永言。周永肩等共請
住徑山興聖萬壽禪寺於十月廿七日入院至。

山門卓拄杖云。法門開向青天外。虎嘯龍吟肯到來。
山上鯉魚能捕著大家聚首笑盈腮。既到者裏還得
稱意麼。遂作女人揖云。且喜八十餘代祖師門風如
舊。便入。

佛殿。纔出娘胎意氣豪。藏身宮殿半天高。昔日雲門
要打殺至今。天下動腥臊。山僧將他二老漢都與點
過。若要感格人天。又作麼生。乃展坐具云。齊之以禮。
便禮拜。

伽藍堂稽首老龍王。長年降吉祥護僧井護寺。妖怪
盡潛藏。山僧來主席。凡事賴支當曾在靈山親受囑。
五峰之內顯威光。遂作禮。

祖師堂撫沒絃琴唱無生曲底。從上一隊老古錐。都
在者裏默默而坐。不知商量個什麼。莫是續佛心燈。
接機利物麼。莫是叫不應。山拈無根樹麼。從前不曾
識得。今日登堂看破。雖然如是。也是祖室不嚴。惹得
山僧亦入者夥。

方丈新長老入新院。據新座說新法。拋泥撒沙。露布
葛藤。是尋常底草料。作麼生是今日所說底新法。隨
拍香几云。開口不在舌頭上。便據坐。

當日眾請上堂。師至座前拈眾護法。請啟云。此是鴻
儒碩德騰龍蛇筆起風雲文展演佛祖巴鼻。透漏衲
子機鋒。無量百千法門都在筆端上流露。不惟使得
法幢高豎亦令此山暗自點頭。可謂龍得水時添意
氣。虎逢山勢長威獰。仰煩執事對眾表揚宣畢。又拈
本寺請啟云。同氣相求同聲相應。水乳道合。正在斯
時。寶惜從前。都捨卻普天衲子共瞻依。名既然。正言
亦復順亦當人天眾前重復宣過宣畢師指法座云
毘盧座上三乘聞之膽喪。十地見之魂驚。山僧到此
別資一路。徐行踏斷流水聲。縱觀寫出飛禽跡。且道
是甚麼意旨。便登拈香云。者一瓣香分天地造化育
爇向爐中端為祝延
今上皇帝萬歲萬歲萬萬歲。伏願　皇風永扇。天下
太平。　帝日恒明。萬民樂業。者一瓣香。木有本。水有
源。自從累及擔子至今怨氣衝天。次第八回拈出爇
向爐中。耑為傳曹溪正脈三十四世中興天童密雲
悟老和尚用酬法乳之恩。遂歛衣就座。上首白椎云
法筵龍象眾當觀第一義。師云。動披三玄戈甲舉則
七事隨身欲作臨濟後裔。不妨當眾問來僧。問一條
白棒掀天地。萬古弘揚臨濟宗。今日吾師即此位五
峰。重整舊家風。請師速道。師云。個個都與一點。進云。
直得碁盤石起舞缽盂水滔天。師云。闍黎重復眼花。
問法幢再豎祖道重光。如何是重光底消息。師云。山
花影裏鳥騰躍進云只如吹無孔笛操沒絃琴誰人
唱和師云知音者知進云可謂曹溪浪湧三千界庾
嶺燈傳萬億年師云山僧無法可說問正當入門一
句作麼生道師云水到渠成進云人到靈山增意氣
水湧曹溪賀太平師云闍黎立在乾岸上進云突出
難辨師云更說什麼問本色住山請師道師云本無
刀斧痕。進云。因甚凌霄峰堂堂獨踞。師云。是汝側眼
看。僧便喝。師云。鼓粥飯氣。乃云。高提祖印。須藉名藍
流通。正眼要有人歸此山。為江南首剎天下人聞莫
不仰止。蓋有五峰插天。萬松覆屋。兩徑走天衢。三門
鎖龍澤。況有八十餘代祖師於此建大法幢。弘無上
道宗風振遐邇。光明照古今。龍章聿降鳳詔頻臻代
不乏人珠聯璧合。赫赫然祖室傳燈。峨峨爾山藏龍
象盛哉當年壯麗可觀山僧今日到此主席大似鼠
尾續貂如何得相似去但山僧平昔於密雲彌布壒
𡒁堆頭。遂以拂子作圓相云。拾得者顆明珠特特持
來要與列代祖師等閒一賽。蓋佛佛道同。祖祖不異。
且道此顆明珠與歷代祖師是同是異。若道是同古
今相隔作麼生說個同底道理若道是異佛佛道一
作麼生。說個異底差別舉揚。到此大似機輪轉處難
為回互。直得八字打開縱橫無礙。閒將三句權接人
天。四喝頻施敲磕龍象。料揀將來驅耕夫之牛奪饑
人之食。照用同時掀翻海嶽別覓知音。拋出家具賓
主相看更喚三玄三要為破沙盆。追回臨濟家風。捩
轉列祖鼻孔如遊法海了無涯岸同登覺苑。光輝滿
目。正當恁麼時。觀瞻上剎一句又作麼生道尊宿。當
年如寶集無窮三昧潑空流復舉當時僧問開山國
一欽禪師云。如何是道。國一答云。山上有鯉魚。海底
有蓬塵。據國一欽恁麼答話。雖則道出常情機通格
外檢點將來也是板齒生毛。忽有人問山僧如何是
道。但答云。兩徑盤旋上翠微。據此與國一欽相去多
少。只如今日最初上堂祝贊一句意旨如何。喬木山
中無盡數。檀那福壽倍於斯。上首復白椎云。諦觀法
王法。法王法如是。便下座。(謝詞不錄)。

立兩序上堂。師陞座云。舉一明三目機銖兩隔山見
煙便知是火隔墻見角便知是牛。此是衲僧本分底
伶俐。若具恁麼本分伶俐。則法幢處處建立。宗旨在
在弘通堪與克符普化把臂共行。亦與懶安溈仰一
鼻出氣。同顯向上宗猷共維祖庭龜鏡攪長河為酥
酪。信手拈來變大地作黃金滿口道出故曰。人能弘
道非道弘人。秪如永遠奉重一句又作麼生信。知佛
法無多子荷任久長難得人。卓拄杖下座。









費隱禪師語錄卷六終

費隱禪師語錄卷第七
嗣法門人隆琦等編

* 上堂七

啟期上堂，僧問：「垂鉤四海，意在鯤鯨，撒縵天網，希擒
鸞鳳。和尚即今豎拂拈椎圖個什麼？」師云：「且喜蝦蟆
跳上來。」進云：「對面不相識，全承此恩力。」師云：「瞞老僧
不得。」問：「古人道，一微塵中轉大法輪。即今徑山堂上
者一轉又作麼生？」師云：「八面玲瓏。」進云：「人人鼻孔遼
天，個個腳跟著地。到者裏為什麼不肯住？」師云：「未解
轉身吐氣在。」問：「千花亂發開香院，尊尊都是泥菩薩，
請問那一尊不是泥菩薩？」師云：「縱目所觀。」乃云：「今日
徑山啟期底意與諸方常例不同，蓋者裏天空地闊，
山高水長，如鵬搏萬里，扶搖自在。朝陽峰下祥光滿
目，晏坐當軒，八面玲瓏，缽盂峰頂香積成堆，更有大
人擁護其間(係五峰名)。頭頭彰寶所，一一顯真機，心目所
知，手足所到，無非是格外乾坤，古佛家風從緣薦得，
匝地優曇就體消停，荊棘橫生，所以學道人貴乎緣
境會心，從心了境，心境一如，方名解脫。始信古人謂，
通玄峰頂不是人間，心外無法，滿目青山忽然灑落
時又作麼生？山月如銀，牽我興閒行，不覺到峰西。」卓
拄杖下座。

圓通殿請上堂，僧問：「獨踞寶華弘祖道，五家宗旨請
師分。」師云：「逐一問將來。」進云：「驅耕奪食，玄要齊施，如
何是臨濟宗？」師云：「擊塗毒鼓。」進云：「上下和平，針來線
去，如何是曹洞宗？」師云：「斷碑橫古路。」進云：「關山嶮巇，
劍刃施為，如何是雲門宗？」師云：「紅旗閃爍。」進云：「暗合
機輪，不留朕跡，如何是溈仰宗？」師云：「把芥投針。」進云：
「山色溪聲，全身獨露，如何是法眼宗？」師云：「凌霄峰頂，
不是人間。」乃云：「觀音大士悟圓通，聲色堆頭不用聾，
今日主人忽覿面，卻來請我演宗風，且宗風又作麼
生演？」遂豎拂子云：「此不是色。」又擊香几云：「斯亦不是
聲，既不是聲，又不是色，且道是個什麼？透得那些關
竅子，普門示現剎塵中。忽有人問：『如何是普門示現？』
一句，但答云：『後園驢喫草。』」便下座。

冬至上堂，師登座云：「今日應時及節，大眾道一句看。」
眾下語不恰，師云：「山僧自道去也。」乃云：「今日冬至，慶
無不利，衲僧門下多增意氣，日添少許，長梅將鋪，梵
字不是東魯書，亦非西祖意，律筒灰裏煖些兒，靈焰
融通三昧地，且道者一氣從何處發來？」參復舉當時
雪峰禪師在洞山會下做飯頭，一日因淘米次，洞山
問云：「淘沙去米？淘米去沙？」雪峰答云：「沙米一齊去。」洞
山云：「大眾喫個甚麼？」雪峰遂覆卻盆，洞山云：「據子因
緣不在此，當往德山。」後雪峰果嗣德山。「據雪峰等閒
答一語轉一機，不契洞山宗旨，過後遂參德山，投契
得承嗣焉。可見雪峰與德山龍潭一派人，非石頭後
裔不辨。可知蓋德山、臨濟施大機，發大用，掀天揭地，
不存窠臼，人人所共知，而在洞山則正中妙，挾偏正，
回互理事，兼到針去線來，宗旨綿密，人亦須曉。今人
不向語脈中定宗旨，只承差誤裏為憑據，多謂雪峰、
德山龍潭係石頭派下，其實不是，今更別兩轉語，以
見殊異，如洞山問：『淘沙去米？淘米去沙？』但答云：『鳳闕
垂簾蹤不見。』如云：『大眾喫個什麼？』但答云：『潭移月影
照幽人。』據此兩轉語，雖非洞山全旨，亦見彼宗梗概
是汝諸人，還知麼？」便下座。

上堂，舉臨濟祖師云：「若第一句中薦得，堪與佛祖為
師，若第二句中薦得，堪與人天為師，若第三句中薦
得，自救不了。徑山者裏則不然，若向第三句薦得，則
石筍抽條，若向第二句薦得，則種麻得豆，若向第一
句薦得，漆桶不快。笑看臨濟強分節目，將刀割水，無
事望江亭，上立山河，無限座中圓。」喝一喝，復舉當時
越州乾峰禪師示眾云：「舉一不得舉二，放過一著，落
在第二。」時雲門文偃禪師在座，云：「昨日有人從天台
來，今日卻在徑山去。」乾峰云：「分付典座，今日不得普
請。」「據乾峰雖則東頭賣貴，西頭買賤，只因物價不等。
而雲門等閒答一語，如箭拄鋒，似函合蓋，雖則信口
道出，不妨用得恰好。只如：『昨日有僧從天台來，今日
卻往徑山去。』既到徑山，又作麼生披蓑側立凌霄外，
引水澆蔬妙喜前？」卓拄杖下座。

臘八，眾請上堂，師登座云：「心不是佛，智不是道，劍去
久矣，爾方刻舟。古人恁麼提持，只要人向石火電光
中識得，透見得徹，則二六時中豁落見聞，超方獨脫，
等閒念一聲佛，則漱口三日，更有佛之一字吾不喜
聞，此皆老成人之所造詣，非尋常浮泛者所能臻到。
現前耆舊多是遍參諸方，久親知識，契得自巳，不向
他求，豈非見月？休觀指，歸家罷問程，況近日更發無
上大志，增進最勝妙行，不遠數百里外，堅請山僧到
者裏，舉揚個事，續佛慧命，以見佛祖。標格叢林典型，
可謂各出一隻手，共掇破沙盆，喚什麼作破沙盆便
是？數千年前釋迦老子在雪山修道六年，於臘月八
夜明星現時，忽然大悟，便耀古騰今，普天匝地，至今
七花八裂，收拾不得，便是此個消息也。且道釋迦老
子即今在什麼處來也？在山僧拂子頭上說，道南天
台，北五臺，與雙徑峰頭共轉法輪，不知法輪又作麼
生？」轉遂以拄杖卓一卓，云：「莫行心處路，休挂本來衣，
何須正恁麼，切忌未生時。直得御愛峰起舞，南山塔
𨁝跳，天雨四花，地搖六震，無論耆年妙德，隨其根性，
悉得解脫。更有末後一句又作麼生？不因高突寒崖
坐，爭得梅花雪裏開？」又卓拄杖，下座。

上堂：「今朝十五，月輪當午，晝暗夜明，眼聞耳睹，不擊
自鳴，橫空鐵鼓，善財合掌，龍女起舞。透過妙玄關，無
計禦石虎，直下便翻身，再喫十兩醋，且道是什麼滋
味？」乃云：「苦。」復舉當時有僧問古德云：「如何是大乘？」古
德答云：「井索。」進云：「如何是小乘？」答云：「錢貫。」「據古德恁
麼答話，雖則事無理外之事，爭奈天下事如麻。若問
山僧：『如何是大乘？』但答云：『四兩輕。』『如何是小乘？』但答
云：『千斤重。』忽有人出來云：『為什麼如是倒置復？』答云：
『交且道與古人相去多少？』」便下座。

元旦上堂，拈香祝　聖畢，乃云：「元正啟祚，萬物咸新，
聖躬康樂甚，百姓喜無垠，衲僧林下客，修祝報君親。
且作麼生說個報底意旨？無盡江山圖畫裏，至人受
用萬年春。伏願行其仁，布其德，八方歌有道之君，風
以時，雨以時，四海樂無虞之化。」復舉宋太宗皇帝一
日幸相國寺，見僧看經，問曰：「看什麼經僧？」云：「仁王經。」
帝曰：「既是寡人經，為什麼在卿手裏？」僧無對，後雪竇
顯禪師代云：「皇天無親，惟德是輔。」師云：「如太宗皇帝
正是覿體承當，寰中作主，踏毘盧頂上行，於法門為
百世聖人也。若雪竇則臣奉於君子，順於父，不順非
孝，不奉非輔，可謂善投其機者矣。若問山僧云：『既是
寡人經，為什麼在卿手裏？』但答云：『長時信受奉行。』雖
非越格之談，其亦不曾違背現前，大眾還知麼？」遂卓
拄杖下座。

解制上堂：「一期之中還有摸著佛祖巴鼻底麼？出來
山僧為汝證據。」僧出問：「大人燕坐凌霄畔，迥出千峰
榜樣，高雲水盡，從今日去，危樓紺殿許誰操？」師云：「留
闍黎在者裏。」進云：「草鞋似虎，獨步大方。」師云：「未可少
賣弄。」僧禮拜，云：「大眾聽取者一轉語。」師云：「不可放過。」
乃云：「始之啟期也，雲積霞委，眉毛撕結，欲悟心宗，今
之解期也。虎驟龍驤，隨處接物，若也不結制，又不解
制，則孤光萬里，不挂片雲，神光立雪，達磨安心，好肉
剜瘡，至於擎乂輥毬，打地面壁，總是氈拍板。如是則
古往今來，天下老古錐，說個起期結制，無乃量兔角
為短長，較龜毛是有無，不亦太多事乎？爭如還他光
風霽月，海晏河清，人人灑灑落落，不亦快哉？到者裏
更云如何是佛？但展兩手云：『了。』雖然如是，此去前途
有人問：『如何是徑山境？』不可忘卻百萬松杉雙徑杳，
三千樓閣五峰寒。」便下座。

請典座上堂，僧問：「青天轟霹靂，陸地起波濤即不問，
歸鄉絕跡事如何？」師云：「孟春猶寒，善為道路。」乃云：「巧
心妙手，變生成熟，鈍鏟快箸，攪酥為酪。菜鍋邊吒吒
沙沙，洞明根本智，案板上歷歷落落深，轉大法輪，能
作雲廚之主，堪繼香積之風，衲僧慧命賴以養活。高
賓遠到，得全方面宗風，於是遠振家法，從此安立，更
須隨時豐儉，稱家之有無有也。攢花簇錦，添於盛饌
堆頭無也，黃虀苦菜，湊在麻麥飯中，縱清虛之極，枯
淡異常，亦不妨薄切。嶺頭雲活烹水底月，與四海英
靈衲子俊俏禪和，共享太平春，同樂無為化。故曰：『人
情若好，喫水也甜。』管教遐邇揚德一句作麼生道？人
人得飽金牛飯，全仗溈山老作家。」卓拄杖下座。

上堂，僧問：「到者裏水窮山盡，還有進步也無？」師云：「坐
卻白雲終不妙。」進云：「恁麼則行到水窮處，坐看雲起
時。」師云：「未搆向上在。」乃云：「發足雲間到徑山，殷勤請
法，動容顏須知，直指單提事，領略更無易與難，若論
難也，轉圓石於千仞之岡。更說易也，瀉瓶水於百級
之潭。再道無難無易，大似清風明月拂幽蘭。所以昔
日龐居士於坐次，驀云：『難，難，拾石油麻樹上攤。』龐婆
接云：『易，易，百草頭邊祖師意。』靈照女云：『也不難，也不
易，饑來喫飯困來睡。』據他三人議論難易，大似鷸蚌
相敵，俱落漁人之手，阿那個是漁人？直下縱然窺得
破，青山之外更青山。為甚如此？只如鐵牛橫古路，一
馬生三寅，又作麼生會？」復云參。

因雪上堂，問眾云：「閏二月半為什麼天又下雪？」維那
云：「凌霄峰頂別是一天。」知藏云：「總是春王令。」一僧云：
「春行冬令。」堂主云：「請尊重。」師云：「都作恁麼見解，山僧
亦自拈弄去也。」乃云：「時臨二月又二月，初十十一復
下雪，滿山渾似碧琉璃，遍界都成天兜率，山鳥山花
笑不開，若老若少不歡悅，不是龍宮降吉祥，便係瞿
曇呈醜拙。大家回光返照看，流露當陽那一著？」遂喝
一喝，復舉龐居士辭藥山，山命十禪客相送，居士指
空中雪云：「好雪，片片不落別處。」時有全禪客云：「落在
什麼處？」居士便掌，全云：「居士不得草草。」居士云：「汝恁
麼稱禪客，閻羅老子未肯放汝在。」全云：「居士又作麼
生？」居士又掌，云：「眼見如盲，口說如啞。」「據龐居士雖點
當機，能轉諸物，不被物轉，然而又得全禪客左敲右
擊，以見端的，所以道，不因漁父引，爭得見波濤？」便下
座。

請上堂，師陞座云：「還有不著壽者相底麼，請出來話
會看。」眾不出，師云：「卻也相當。」乃云：「千山萬山，衲子團
圞，無法可說，口似扁擔，久參無從看破，初學何處得
鑽？更說今朝是生日，卻請虛空對汝談。」遂拍香几，喝
一喝下座。

內翰林念莪韋居士為令尊聲玉翁六袟初度，請上
堂，師登座云：「還有與韋太尊眉毛撕結者麼？出來老
僧為汝證明。」僧問：「建立綱宗須是人天師範，挽回末
運，還他明眼王臣，今日太史韋公請登猊座，為復是
神通妙用？為復是法爾如然？」師云：「不妨，問得恰好。」進
云：「可謂雲從龍，風從虎，聖人作萬物睹。」師云：「重言不
當喫。」進云：「南湖水擊三千里，北溟鵬搏九萬程。」師云：
「大眾傍觀有分。」乃云：「秋桂芬芳，秋月圓明，秋霞結彩，
秋水連天，者是聲翁老居士出頭露面，真實受用底
時節。據此時節，從前無數劫以後不思議，現在超格
量，不妨現大人相，廣作佛事，盡心竭力維持法門，與
往古楊大年李駙馬、張無垢、黃山谷輩把臂共行，以
明佛祖向上消息，作麼生是佛祖向上消息？八角磨
盤，空裏獨旋。只如今日臨筵頌祝一句又作麼生道？
等閒吸盡西江水，翠柏蒼松莫比倫。」復舉當時韓退
之居士問大顛和尚云：「老師春秋多少？」大顛和尚提
數珠云：「還會麼？」退之居士云：「不會。」大顛和尚云：「晝夜
一百八。」師云：「據大顛和尚覿面提持，耀古騰今，雖佛
祖當前，難可啟口。惜乎不領，猶用第二機相為，雖然
如是，若向數目上分疏，劍去久矣，爾方刻舟。今日若
有人問山僧：『韋太尊春秋多少？』山僧但舉拄杖子云：
『與者個同年。』」便下座。

上堂：「還有探竿在手者麼？出來與老僧相見。」居士出
眾，喝一喝，師云：「熱碗鳴聲。」進云：「今日因緣也須道破。」
師云：「落第二頭也。」進云：「此個門風誰人會得？」師云：「被
他轉卻去也。」士擬議，師便喝，仲連汪居士問：「昨日有
人從天台來，卻往徑山去，此意如何？」師云：「此是第二
機。」進云：「如何是第一機？」師云：「昨日向汝道。」進云：「官不
容針，私通車馬是如何？」師云：「昨日有人天台來，今日
卻往徑山去。」乃云：「數日施櫓棹，忽然到吳江，歷逢諸
檀護，相與建法幢，法幢建也。五峰雙徑繞鐘鼓響，鏗
鏘八十餘燈復起焰，龍騰鳳舞賴名邦。只如法喜相
交一句又作麼生道？太湖一片深秋月，徹夜無雲照
上方。」復舉當時晦堂和尚問黃山谷居士云：「公是讀
書人，只如孔子云：『吾無隱乎爾。』又作麼生會？」山谷擬
開口答，晦堂便云：「不是。」山谷於是疑之不巳，明日晦
堂同山谷閒行次，時木樨花盛開，晦堂云：「是什麼香？」
山谷曰：「木樨花香。」晦堂云：「吾無隱乎爾。」山谷直下便
悟。「據晦堂拈木樨花，塞卻山谷鼻孔，則固是然，黃山
谷因是自得之旨，山僧今日不妨舉出，要與現前諸
大護法眉毛一動，且道意旨如何？」遂舉拂子云：「半把
柳絲收不得，和煙搭在玉闌干。」喝一喝下座。

開爐上堂，白椎竟師云：「殘言剩語不勞拈出，格外新
鮮一任舉揚。」僧問：「火不能燒，水不能溺，和尚如何施
設？」師云：「開口不在舌頭上。」進云：「又道羅籠不肯住，呼
喚不回頭那。」師云：「是汝恁麼解。」進云：「新羅鷂子飛天
外，豈是人間死鵲兒。」師云：「只可自瞞。」問：「涉水登途特
進山，請師陞座別無言，當陽乞賜鉗鎚手，點鐵成金
作麼宣？」師云：「金不博金。」進云：「恁麼則一言超往古，迥
脫聖凡情。」師云：「未到恁麼田地。」進云：「寂光遍覆三千
界，不間閒忙動靜中。」師云：「者是什麼所在？許汝說道
理。」士云：「謝和尚。」師云：「知即得。」乃云：「一年一度，丁丁卓
卓，大地翻身，虛空撲落，露出眼端，十方寥廓，許是達
道人，渾身多線索縛他，物外猢猻子，船子玄沙摸不
著。秪如今日為人一句又作麼生道？鴛鴦繡出從君
看，不把金針度與人。」喝一喝便下座。

上堂，問：「山高路嶮絕旋還，多少仙人在此間？煆煉紅
爐金彈子，出爐消息為誰宣？」師便打，云：「會麼？」進云：「俊
鷹快鷂飛天外，跛鱉盲龜天外飛。」師云：「只是籬邊打
之遶。」進云：「百尺竿頭放馬，大洋海底打毬。」師便喝，乃
云：「凌霄峰頂，峭拔孤危，清虛上下，寥廓四維，目極萬
里，浩蕩無為。逢人吐一語，清風明月是，其韻度遇，緣
顯一機，泉流花發，以見血脈。更有奇怪石頭無量個，
火燒松樹百千般，若作深山佛法論量，眼目未開，更
擬人間境致話會，自救不了。再引一偈發明其意，穿
雲透石不辭勞，到底方知出處高，溪澗豈能留得住，
終歸大海作波濤。雖然如是，且道源頭在什麼處？若
向者裏會得，一任東去西去，其或未然。」卓拄杖云：「且
住，且住。」又卓拄杖，下座。

上堂：「山河大地是法身，則法身有相，法身非山河大
地，則法身無相，有相無相，千形萬狀，等閒吸盡滄溟
水，蝦蜆魚龍何處藏？放出薰風一線涼，四維上下浩
蕩蕩。且道是甚意旨？綠樹陰濃夏日長，樓臺倒影入
池塘，水晶簾動微風起，滿架薔薇一院香。雖則泥裏
洗土，且看石牛放卵。」喝一喝下座。

師六十歲，雲臺蔡居士同眾請上堂，師拈香畢，云：「還
有敲唱同時者麼？請出來與老僧相見。」僧問：「曇花現
瑞即不問，初生一句請師道。」師云：「㘞聲裏聽取。」進云：
「恁麼則撐天拄地去也。」師云：「且莫碗鳴聲。」進云：「忽然
突出娘生手，共空王無量春。」師云：「又亂撒沙。」僧拂
袖歸位，師云：「囌嚕，囌嚕問，流光日日射西東，野水寒
山盡思濃，萬派松杉同共默一，莖白髮老春風。正當
恁麼時，如何是老來風流處？」師云：「大眾同灑落。」進云：
「六十年來陞座，千年龍樹當陽，且道為個什麼？」師云：
「老僧從來無剩語，問劫雲巳前和尚向什處安身立
命？」師云：「老僧也不知。」進云：「明知漚影原來寂，且指虛
空作壽年。」師云：「又向水中撈明月。」進云：「恁麼則低頭
禮拜。」師云：「自知較一半。」僧禮拜，乃云：「四方衲子及我
法屬，不遠千里而來，如雲臻霞委，將謂老僧六十歲
壽獻芹祝慶，殊不知老僧不住壽者相，忘卻花甲子，
大似偶來松樹下，高枕石頭眠，山中無曆日，寒盡不
知年。有時獨上凌霄，吟清風，嘯明月。有時沿溪澗看
魚躍，逐鳥飛。更有時偶來無事，倚松立，笑問客從何
處來。如此逍遙物外，不世相何似。且道者老漢安
身立命在什麼處？青山笑我無窮樂，終日不聞世上
風。」卓拄杖下座。

師到龍池山掃幻師翁塔，明一上座請就顯親寺上
堂：「佛祖之道迥絕異同，提持向上，石火罔通，契其機
者如芥投針，會其源者似流入水，透脫超方，踏翻大
海，須彌頂上立，多把栗蓬賣，其或未然，聽不出聲，見
不超色，都在心性上埋沒，玄妙中留礙，挨拶到驢年
依然不慶快，且作麼生說個慶快底句？蝦蟆吞卻珊
瑚月，格外風光天地泰。」喝一喝，卓拄杖下座。

上堂，問：「長安雖鬧，我國晏然，如何是晏然一句？」師云：
「大家靜悄悄。」進云：「獅子點頭，崖上翻身。」師云：「誰是其
人？」僧一喝，師云：「又亂統那。」乃云：「心不是佛，智不是道，
不許夜行，投明須到面面，高山不屬塵，遍界青青，豈
是草靈符懸肘後？正眼照恒沙。等閒拈一粒粟，不妨
是鐵牛機，尋常施一大用，顯發向上關，透得過者龍
騰滄海，透不過者鳥度長空。到者裏更說什麼紅塵
世內，清虛界外？分明是個解脫無盡法門，只要二六
時中，光回自得，管教受用無窮。雖然如是，思不出位
一句又作麼生道？黃河水溢黃河水，紫蓋雲連紫蓋
山。」卓拄杖下座。

禪燈菴檀越敬川張居士請上堂，師登座云：「座中若
有仙陀客，不用文殊下一椎，還有仙陀客麼？不妨出
來與老僧相見。」僧問：「西來大意即不問，覿面相承事
若何？」師云：「今日好清風。」進云：「棋逢敵手方堪著，琴遇
知音始可彈。若問個中消息子，前三三與後三三。」師
云：「阿師滿口道了也。」僧喝一喝，師云：「又恁麼那。」居士
問：「折蘆江上客流派，五家宗即不問，透法身一句是
如何？」師云：「南山起雲，北山下雨。」進云：「和尚堪與人天
為師，只如佛祖為師一句作麼生道？」師云：「合取口。」進
云：「恁麼則昔日世尊，今朝和尚。」師云：「老僧耳聾。」士禮
拜歸眾，師乃云：「古人道，若得一回汗出，則以一莖草
作瓊樓玉殿，若不得一回汗出，縱有瓊樓玉殿，被一
莖草覆卻。古人恁麼道，只要人一回汗出，以見悟源，
爭如敬川與眾道友不用一回汗出，故不見瓊樓玉
殿、茅廬草舍之別，肯將囊資共建此菴，供養眾僧在
內修行，初不見有能施之心，亦不見有所施之物，能
所兩忘，法法圓融，雖在塵勞中人，不妨隨流合妙，遇
緣可宗，與我佛祖之意不相違背，只如佛祖之意，如
何指點金磚不出井，白雲常在山？個中如契會，不用
更喃喃。」卓拄杖下座。

上堂，師登座云：「無影枝頭一點春，阿誰拈得龍文法？」
姪孫出問：「山前一片閒田地，乂手叮嚀問祖翁。如何
是叮嚀教誡底意？」師云：「高著眼看。」進云：「幾度買來還
自賣，為憐修竹引清風。未審契券甚麼人寫？」師云：「看
他少賣弄。」進云：「直得諸佛拍手，演祖點頭。」師云：「干汝
甚事？」文云：「且禮和尚一拜。」師云：「山僧何曾受？」問：「向上
有一句子，從上諸祖未曾道著，且道如何是未曾道
著底句？」師云：「大似瞞頇。」進云：「禮拜去也。」師云：「輕輕便
捉敗。」乃云：「動動林中鳥，遊遊水上魚，不知何所以，活
潑更無拘，月來思焦兔，鳥語見唐人，灑脫春光裏，煥
然天地新，此兩首偈若機悟得去，攢花簇錦流露，將
來奇言妙語活脫而至，更說有百千三昧無量妙門，
分明都是個爛草堆。正當恁麼時，得意一句作麼生
道？笑眼豁開沙界外，半竿風雨樂瀛洲。」喝一喝下座。

上堂，師登座，震聲一喝云：「臨濟老祖云：『我有時奪人
不奪境，有時奪境不奪人，有時人境兩俱奪，有時人
境俱不奪。』臨濟老祖分明敲出虛空髓，揭卻腦門蓋，
兩處俱掀翻多，把風流賣。又云：『我有時先照後用，有
時先用後照，有時照用同時，有時照用不同時。』臨濟
老祖在世，以棒喝接人，如電激雷轟，雷轟電激，火蛇
燒面，迴避不及。又云：『有一無位真人，常在汝等面門
出入，未證據者看看。』真人既稱無位，不知在何處安
身立命？八角磨盤空裏走，金毛獅子變作狗，擬欲將
身北斗藏，應須合掌南辰後。」舉拂子云：「臨濟老祖來
也急著眼覷。」喝一喝便下座。

超果寺當家知一公請上堂，師登座，擊香几云：「一番
提起一番新，還有新鮮見識底人麼？請出來與老僧
相見，如無，老僧自拈去也。雙徑峰頭，壁立萬仞，超果
門風，平沙水月，兩處風規，了無沾著。所以道，動若行
雲，止猶谷神，既無心于彼此，那有象可去來？去來不
以象，動靜不以心，則唯施大機，發大用，與法門龍象
解粘去縛，一番提起一番新，一度用來一度快，不容
淺見。衲僧會，只許通方作者知，又有恁麼人麼？且莫
眼搭􂾮。」遂喝一喝，卓拄杖下座。

光祿寺雲臺蔡居士七旬華誕，送米百擔徑山供眾，
請師就宅中上堂，僧問：「福如東海即不問，壽比南山
事若何？」師云：「海屋重添籌。」進云：「一點白雲常作伴，如
來千古鎮儒林。」師云：「汝肯證明。」進云：「大庾嶺頭提不
起，何必錦上又鋪花？」師云：「汝自眼花。」乃云：「今日是蔡
居士從心華誕之辰，瑞氣騰空，慶雲繞座，皈依老僧
有年，與諸方善知識交遊，必有自得，灑落無留礙，空
洞何窮際。四方豁達，八面玲瓏，兩到徑山，一回天童，
亦至龍池，常往金粟請揚法要，飯食眾僧。看破世緣，
猶如夢幻，雖在閻浮提內，不被閻浮所埋沒，而在紅
塵世上，不為紅塵所染著，日應萬緣，神思不昧，可謂
唯一堅密身。一切塵中現即此堅密身，便是常住法
身，亙古今而不磨，歷萬劫以長在靈機顯煥，光明燭
天。當時有龐居士悟得此意，便作偈云：『日用事無別，
唯吾自偶諧，頭頭非取捨，處處沒張乖。朱紫誰為號，
丘山絕點埃，神通并妙用，運水及搬柴。』也好龐居士
向者裏悟去，蔡居士亦須向此透脫，一番尋常云：『福
如東海，壽比南山。』較之常住法身，何啻天淵？只如今
日臨筵慶祝一句又作麼生道？劫外靈芝多秀茂，陰
陽不涉自長春。」遂拍香几下座。

兩序耆舊同大眾請師進新建大方丈，師據立云：「眾
木成林，眾鐵為釜，方丈雖成，多賴諸昆仲各出隻手，
以就規模，老僧坐在者裏，不過恢弘祖道，指點人天，
流傳正脈，接續後賢，昔日風雲多際會，今朝復見好
因緣。」遂喝一喝就坐。

請上堂，師登座云：「老僧開堂周足巳二十年，今日有
一句奇特之語，欲答奇特之問，還有奇特之人發奇
特之問麼？出來與老僧摩捋看。」僧問：「栴檀林內必居
麒麟猛虎，巢中更有金毛，只如鼻孔遼天底，又作麼
生接他？」師云：「老僧者裏不納。」進云：「裂破虛空成粉碎，
頓明腦後一輪天。」師云：「費力作麼？」乃云：「舉手攀南斗，
將身倚北辰，出頭天外看，誰是我般人？古人恁麼說
話，大似發明徑山底意。蓋徑山者裏縱目浩蕩，放步
渺然，千山萬山都在腳下，奇雲怪霧多挂山腰。起期
結制，如泛虛舟在於滄溟，談禪說道，似吹玉笛入於
青霄。霜花結彩，野老謳歌，瓊漿布地，樵夫起舞，更有
一般奇特之處，還曉得麼？萬里江河飄玉帶，一輪紅
日輥金球。」乃喝一喝下座。

歲旦上堂，師登座，拈香祝　聖畢就座，云：「元旦資始，
諸物咸亨，。

皇帝萬歲，百姓康寧，化外衲僧窮快活，笑看世界萬
年新。吹無孔笛，撫沒絃琴，一曲兩曲何人會，雪是天
花許證明。忽有人問：『如何是新年頭？』佛法以上供通，
並是詣實。」乃喝一喝下座。

解制上堂，問：「活埋三載出，塵埃頓地張，牙口半開。請
問如何是口半開底句？」師云：「一期佛事多，謝汝。」進云：
「如今略借風雲力，普天匝地一聲雷。」師云：「那半隻口
未開在。」僧便喝，師乃呵呵，遂云：「草鞋獰似虎，拄杖活
如龍，銅頭鐵額漢，盡在我山中。玄關妙鎖，一腳踢通，
超方獨步，八面玲瓏，明眼相逢如問著，缽盂無底起
清風。問汝大眾如何是無底缽盂？試道道看？」有二僧
同答，師俱不諾，云：「既道不著，且住，且住。」卓拄杖下座。

起春期請上堂，僧問：「向上一路，千聖不傳，今日起期
作何話會？」師云：「人人一分饆䭔子。」進云：「恁麼則一聞
巴峽猿啼後，不是愁人也斷腸。」師云：「喫驚作麼？」進云：
「自有一雙窮相手，不曾容易舞三台。」師云：「又識得汝
也。」乃云：「春山疊亂，青春水漾，虛碧寥寥天地間，獨立
望何極？還會麼？到此境界不是多種，亦非是一，透脫
無方，孤明歷歷，若有恁麼人參學，事亦畢，其或未然，
朝也看，暮也看，看到山窮水盡時，突出那吒眼一隻。」
復舉當時僧問雪竇顯禪師云：「如何是諸佛本源？」顯
云：「千峰寒色。」進云：「未委向上更有也無？」顯云：「雨滴巖
花。」師云：「據雪竇答兩轉語，一轉參天立地，一轉隨波
上下，會得也，則遇緣即宗。會不得也，露布今古。山僧
恁麼批判，是汝諸人也須理會始得，只如今日起期
一句作麼生道？一自隨雲歸洞後，從教斧爛不知年。」
遂喝一喝下座。

上堂，問：「如何是突露消息？」師云：「苔痕上階綠。」進云：「最
上靈機如何吐露？」師云：「草色入簾青。」又問：「無邊身菩
薩來時如何相見？」師云：「八角磨盤空裏走。」乃云：「水遠
峰高，是徑山衲僧到此覓禪參，多賴松江兩居士，連
年辦供不憚煩，既然如是，衲僧分上將何酬答？即山
萬疊，水千灣，廓落無依，淨灑灑，眼開不見物遮瞞。所
以道，撲落非他物，縱橫不是塵，頭頭非取捨，全露法
王身。恁麼語話，理極情忘，堪酬施主之德，只如今日
普同應供一句作麼生道？那個臺無月？誰家樹不春？」
便下座。

上堂：「四月春巳過，山房冷似冰，如何說此法，林木翠
彌新。鳥啼幽谷聲聲明，太古之音，花開滿路枝枝動，
格外風規，雖然聲色流布，不妨借路還鄉，若是過關
底人聞恁麼道，便乃咳嗽一聲，掉臂而去。且道過關
底端的在什麼處信步？翩翩天地闊，揚眉不落二三
機。」喝一喝，便下座。

建法座完解制請上堂僧問末後一句始到牢關把
斷要津不通凡聖今日放行如何分付師云驀直去
進云男兒自有沖天志豈向他人行處行師云老僧
不信汝進云莫埋沒學人好師云風光在什麼處僧
一喝師乃哂之問言前有句非為薦陣後揮戈落二
三不落言詮棒喝如何得別轉玄途師云汝將謂別
有那進云恁麼則一點水墨兩處成龍師云又如此
錯會問乾坤之內宇宙之間中有一寶秘在形山舉
坐具云今日呈似和尚師云休錯認僧擬議師云落
二三了也乃云法座初成法化新舉揚宗旨示多人
法門廣大毛星現見處分明用處親所以三世諸佛
坐于此座歷代祖師登于此座天下老和尚亦升此
座此座分明是佛祖之標格宗門之洪範大凡善知
識出世此法此座斷不可無然而徑山江南首剎天
下祖庭古時八十餘員善知識於此轉大法輪想其
規模氣象自然畢備奈何山運旋還祝融氏行權之
後堪輿家定向不同以致地基淺狹法堂無處建造
山僧于此住持濫膺斯任觀此壇場甚不得巳就此
殿裏建此法座以表佛在此殿法亦在此殿僧也在
此殿三寶共堂一體同觀可謂大光明殿莊嚴畢備
一任天下龍象取足觀瞻共得法喜之樂然後回視
從前結制解制俱成剩語矣只如夫說法者如法而
說一句作麼生道法海波瀾無盡相須彌屹屼古今
存遂卓拄杖下座。

上堂僧問臨濟綱宗事若何師云殺活臨時進云惡
辣兒孫作麼生祗待師云朝打三千暮八百進云謝
老祖供養師云明頭且莫詐乃云祖道淵源不倚不
偏在人而人在天而天頭頭應現物物如然如此提
持又作麼生契會遂拍香几云不可以有心求亦不
可以無心待有心求則屬妄想無心待則屬杳茫有
既莫憑無亦勿守則虛而靈寂而妙上契諸佛法印
下合眾生心性然後以一微塵作無邊勝用以無邊
勝用作一微塵提持不是壓良為賤亦非扶賤為貴
且道意旨如何明破則不堪復舉當時趙州和尚遊
方到臨濟祖師院在後架洗腳次濟便問如何是祖
師西來意州曰恰遇山僧洗腳濟近前作聽勢州曰
會即便會啗啄作什麼濟便歸方丈州曰三十年行
腳今日錯為人下註腳據臨濟探竿在手要驗淺深
趙州覿面提持更無隱諱雖然如是檢點將來也只
得一半且道如何是那一半鴛鴦繡出從君看不把
金針度與人喝一喝下座。

陶方伯夫人請上堂僧問樹凋葉落即不問體露金
風事如何師云覿面看進云雲散家家月春來樹樹
花師不理乃舉易云積善之家必有餘慶聞陶老夫
人生平積善眾慶畢集千金寶樹秀於庭前百斛明
珠耀于堂奧山峨峨是其壽相水溶溶是其性靈更
向宗門投慧種旃檀林裏一枝新復舉昔日有個俞
道婆賣油餈為業參瑯琊覺禪師令看臨濟無位真
人話一日忽聞丐者唱蓮花樂云不因柳毅傳書信
何緣得到洞庭湖忽然大悟遂拋餈盤于地上其夫
云汝顛耶婆與一掌云非汝境界乃見瑯琊覺覺云
如何是無位真人婆應聲云有一無位真人六臂三
頭努目嗔一劈華山分兩路萬年流水不知春師云
據古人一言半句皆從胸襟中逼拶將來掀天揭地
縱無窮億世能令人仰止山僧今日亦願陶老夫人
將此無位真人話密密提撕一旦豁然于生死地頭
有自立分纔不枉今日命僧到徑山請法也切宜勉
之復咄咄下座。

二居士請上堂僧問踞虎頭收虎尾第一句下明宗
旨如何是第一句師云驪龍頷下見明珠進云識得
一萬事畢因甚猶有重關不透師云又是兩句僧禮
拜云且道是一句是兩句師云應須識羞僧便喝師
云亂統禪流乃云肯把禪期擔子肩三年供養故周
全方來衲子多生喜法脈因茲得遠傳五峰凌漢空
今古雙徑沿溪步聖賢珍重現前操道者拋三放兩
要機圓復舉當時天衣懷禪師作投機偈云一二三
四五六七萬仞峰頭獨足立驪龍頷下奪明珠一言
勘破維摩詰且道維摩詰作麼生勘破休坐無為寂
滅床發機須用千鈞力喝一喝拍香几下座。

上堂左敲右擊天寒日短兩人共一碗前呼後應風
吹日灸自古破砂盆此兩則話會得也師姑原是女
人做會不得也說法還須老比丘更有𡀖囉娘須突
出貓兒始得復舉當時俞道婆參無位真人話開悟
之後凡見僧來便云兒兒時佛燈禪師特往勘驗婆
子亦云兒兒佛燈云爺在什麼處婆便轉身拜露柱
師云據俞道婆拜露柱雖然無語其聲如雷且道意
旨如何明年更有新條在惱亂春風卒未休喝一喝
下座。
費隱禪師語錄卷第七終

費隱禪師語錄卷第八
嗣法門人隆琦等編

* 上堂八

上堂今日放一線道還有問話者請出來相見僧問
還許學人棲泊也無師云霜月照寒夜進云恁麼龍
得水時添意氣虎逢山色長威獰師云旭日上高林
進云也要和尚委悉師不理驀豎拂子云山門前佛
殿後歷歷分明不通蓋覆是即龍女頓成佛非即善
星生陷墜更有是非不到處鯨吞海水盡露出珊瑚
枝遂高聲云還會得麼遂喝一喝下座。

上堂師云吾與松江夙有緣往來施主亦綿延宗乘
極則如何指石虎山頭抱子眠諸佛當前難吐氣祖
師歷代若為傳忽然迸出摩醯眼剎海無窮一芥天
且道如何是一芥天驀豎拂云露遂喝一喝下座。

解制上堂僧問一椎便就是如何師云眉毛頷下生
進云不假一椎又作麼生師云又作恁麼解進云藕
穿池面為荷葉筍出東家作竹林師云元來乃云知
浴巳三年說法歲復歲八字俱打開始終無忌諱拈
椎豎拂及揚眉問著誰人云不會玄機妙用縱多般
七縱八橫任抵對須知佛法本無多不用分皮又分
髓不了又去問諸方逐浪隨波終不貴只如今日解
制一句又作麼生誰人知此意令我憶南泉喝一喝
下座。

對靈上堂師登座豎拂子云巳躬下事若何論見性
明心是本源透得這些消息子生來死去了無言亡
過兩尊人及司理長公先生祖宗積德福蔭子孫壽
考終盡解脫無垠況司理先生人世天球法門缽優
文章留於上國德政布于蒼生遐邇傳聞緇素仰澤
祿位將欲高遷便向中途撒手丈夫事業可無遺憾
但出世佛祖大事因緣聖賢妙悟端的在生不曾徹
悟似未了了所以今日天樞老居士特請山僧登于
此座舉揚法要以資冥樂且佛祖法要如何舉揚豈
不見經云諸法寂滅相不可以言宣佛種從緣起是
故說一乘驀豎拂云一乘之道聖凡平等貴賤無差
直下透脫千殊頓離生死窠臼遂拍香几云雖然如
是更須向者裏立大志發大願再來人世廣作舟航
示宰官身而說法現大人相而度生羽翼皇綱維持
佛種菩提心永劫不磨本來面風光長在只如今日
應時及節一句作麼生道三泖滔天塵垢淨九峰沖
漢道風高復舉當時古德問一官人云官居何位官
人答云是推官古德驀豎拂云還推得者個麼官人
無語然古之推官即是如今司理同一鼻孔更無有
異只是不會呈一機施一語以通其消息老僧今日
不妨著兩句話以結前案欲得自拈拈便得目前機
境有誰爭喝一喝下座。

海鹽元朗陸居士稱壽設合山齋請上堂問話不錄
乃云普同供養眾禪僧必感家門瑞氣增福壽深高
如海嶽管教受用樂騰騰所以種麻得麻栽荳獲荳
源遠自然流長根深必定蒂固此在人天路上感應
論量一毫不差若在當人分中性命之學必須薦取
一念緣起無生超彼三乘權學等見然後齊修短一
延促圓明了知不因心念譬喻靜夜鐘聲隨扣擊以
無虧寒潭月影觸波瀾而不散經年彌月逢緣無礙
無礙逢緣與從上佛祖安樂自在無異無別拍香几
云還信得及麼且緣起無生之旨又在什麼處見滿
目山花開似錦遍觀澗水湛如藍喝一喝下座。

庵主請上堂僧紫巖出位便喝師云亂統底那裏來
巖云蒼天蒼天師云哭你底爺巖云更冤苦在師云
猶要第二句巖拂坐具歸眾師云恁麼去也乃云海
鹽庵主出關來到此山中扣法雷正值春光三月裏
鷓鴣啼處百花開歷落五峰是甚意洞明心眼莫疑
猜復舉昔日有僧問古德云如何是佛德云花藥欄
據古德等閒一語大似剌腦入膠盆令古今一隊訝
郎當漢隨聲逐色不知何時得出脫去良久云斫卻
月中桂清光何處無便下座。

順治甲午年季冬師在姑蘇普安院受琴川眾護法
請住本山維摩寺於乙未二月廿四日入院是日紳
衿同大眾光伴受齋不陞座。

賓化上座同居士陸明皋周峻卿等請就資福院上
堂上首白槌竟師云還有問話者麼請出來舉似看
居士徐公亮問法無定相遇緣即宗獅子嚬呻正當
籬邊菊綻象王回顧時逢葉落枝殘和尚未到琴川
巳前弟子有一問在和尚處師云昨日路中答汝了
也進云杖挑日月明今古手握乾坤孰敢窺師云又
恁麼來進云金翅鳥王當宇宙個中誰是出頭人師
云與汝三十彥仙陳居士問承古有言及盡去也直
得三世諸佛口挂壁上是否師云山僧自領去進云
自領且置只如和尚遠離祖席駐錫海虞今日陞座
當為何事師云任汝覿面看進云是則便是爭奈資
福剎竿未肯點頭在師云速退速退叔和顧居士問
資福陞座即不問此去杭城有幾程師云誰人傳此
消息來進云雲裏帝城雙鳳闕雨中春樹萬人家師
云閒言語乃云雲從龍風從虎聖人作而萬物睹此
言聖人出世也佛祖門內亦復如是獅子窟中獅子
哮吼栴檀林裏栴檀圍遶只如琴川一縣宰官居士
善男信女千姓萬家莫不皆知賓化上座于此宗奉
三寶以開接待作福者于此齋僧者于此置田者于
此放生者于此至于諸方雪竇天童龍池列剎相望
諸善知識往來作法喜之遊莫不在此挂錫焉即山
僧為法雲遊到處觀光亦寓于此所謂竿木隨身逢
場作戲法不孤起仗緣唱和既蒙唱和登于此座說
個什麼即得莫是說禪說道得麼禪道是所知理障
莫是說心說性得麼心性是貼肉布衫莫是說五宗
差別諸家異倡得麼建立名言是門庭施設莫是說
三藏玄微五教十門得麼教家名相係陳舊葛藤然
而既不依如是等說畢竟又如何施設沒絃琴一張
無筋水百川彈動天花落洗空佛祖心諸人恁麼會
識見日恒新然後以一句作百千萬億句說以百千
萬億句攝歸于一句且有說時顯無說底道理無說
時含有說底差別所以宋朝蘇東坡居士悟得者個
意旨便說偈云溪聲便是廣長舌山色無非清淨身
夜來八萬四千偈他日如何舉似人雖然山僧恁麼
舉揚巳是漏逗不少卻與諸人看破且如今日因緣
聚會一句又作麼生道滿目晴空多歷落半塘秋水
繞禪林復舉當時西天東印土國王問般若多羅尊
者云眾僧皆看經為什麼尊者不看般若多羅答云
貧道出息不涉眾緣入息不居陰界常轉如是經百
千萬億卷據般若多羅如是酬答且道端的如何良
久云鯨吞海水盡露出珊瑚枝是汝大眾還會麼遂
喝兩喝以拄杖卓一卓下座。

九月望後性空上座同居士陸愛泉等請師到虞山
院上堂師陞座拈香云此一瓣香爇向爐中奉為現
前各位宰官并今日齋主普同供養伏願各具圓明
正法眼照了世間出世間遂就座上首白槌竟師云
行到水窮處坐看雲起時還有敲唱同時者麼請出
來探水看僧問聲後一句即不問聲前一句是如何
師云你來也僧擬議師便喝僧亦喝師云汝又學我
問千峰擁衛萬木交參猊座高登未審和尚唱何曲
調師云八八六十四進云果然陽春白雪和者應稀
師云錯註腳進云十字街頭展手千峰頂上橫身為
復神通妙用為復法爾如然師云你都沒分僧禮拜
師云敗也問法不孤起遇緣即宗法則不問如何是
虞山境師云面前好案山進云如何是境中人師云
闍黎且立地進云如何是人中境師云依舊恁麼來
進云如何是人境俱奪師云你在那裏安身進云山
山皆拱北處處水朝東師云瞞老僧乃云鳥道玄途
行到此全提向上見風規英靈忽爾當陽薦萬仞懸
崖撒手歸且撒手歸後又作麼生天如是空海如是
闊山如是高水如是長所以唐五代時有天台韶國
師示眾云通玄峰頂不是人間心外無法滿目青山
然則目前森羅萬象草木叢林動靜施為見聞覺知
從本巳來色色仍舊人多不會將為別有向外馳求
以至盲修瞎煉如蒸砂作飯終不成事試將眼前法
法頭頭反覆窮究總無元始直下如大圓鏡光明透
脫無位真人覿露顯現便與從來佛祖全提向上直
指風規如符合節舉拂子云還信得及麼若也信得
見月休觀指歸家罷問程其或未然且待冷灰粒豆
爆管教梅蕊放南枝復舉宋時大慧杲禪師上堂舉
馬祖三不得話公案時給事馮濟川居士在座聞得
便悟云某甲會也大慧問云汝作麼會濟川云恁麼
也不得囌嚕娑婆訶不恁麼也不得㗭唎娑婆訶恁
麼不恁麼總不得囌嚕㗭唎娑婆訶大慧遂忍俊不
禁乃說偈印證云梵語唐言打成一塊咄哉俗人得
此三昧然而大慧禪師大開爐冶煆煉賢聖而濟川
居士一似立在爐邊拾得一柄金剛王寶劍光天燭
地令人膽寒山僧今日忽有人問恁麼也不得是如
何山僧便答云且信一半又云不恁麼也不得又如
何山僧亦答云低聲低聲又問恁麼不恁麼總不得
是如何山僧又答云逢人但恁麼舉且道山僧如此
拈提意在於何良久云數聲羌笛離亭晚君向瀟湘
我向秦遂喝一喝卓拄杖下座。

鹽城縣永寧寺大機上座齎當道鄉紳書請師過本
寺授戒于四月八日本縣中尊同各官及眾鄉紳請
上堂師陞座拈香畢乃云佛法週遍一切處一切處
週遍佛法老僧到者裏還有探竿影草者麼若有請
出來與老僧相見眾不出乃云既無自拈自舉去也
復云佛佛授手祖祖相傳西天七四東土三二自曹
溪鑒傳南嶽讓讓傳馬祖一一傳百丈海海傳黃檗
運運傳臨濟玄玄傳興化獎乃至首山念念傳汾陽
昭昭傳石霜圓圓傳楊岐會會傳白雲端端傳五祖
演演傳圓悟勤雲礽繼起奕葉相承及六十七世傳
到先師上密下雲老和尚于人天眾前傳與山僧且
道傳底是甚麼意旨豈不見釋迦老子最初便云法
本法無法無法法亦法今付無法時法法何曾法自
後諸祖迭興雖有玄機妙用棒喝交馳語言敲磕七
縱八橫莫非顯發無相心印正法眼藏以致人天集
會四眾皈依開豁見聞明心見性以了生死且性又
作麼生見就當人分上返而觀之心不自心性不自
性脫體全彰圓同寶鏡若官若貴若男若女即向者
裏開悟得去透脫將來便與西天諸老古錐東土一
切尊宿心心相契念念不異如水投水似金博金一
即一切一切即一乃至動遍動震遍震湧遍湧擊遍
擊以見至真之道浩然大均雖然如是更須曉得如
人滿口含霜更不說霜之一字還信得及麼無影優
曇香世界不霑雨露自芬芳復舉當時宋朝蘇東坡
參佛印禪師印云此間無坐處坡曰借和尚四大為
禪床印云今有一問若答得即如所請若答不得留
此玉帶以鎮山門東坡即解帶置几上印云老僧四
大本空五蘊非有向甚麼處坐東坡擬議印即呼侍
者云收取玉帶然而東坡答得甚奇佛印問得更妙
但惜東坡末後欠一轉語輸卻玉帶以成話柄若是
老僧當時做東坡見佛印云四大本空五蘊非有便
云和尚這一問從何處發來印若擬議便云不勞再
勘東坡若下得者兩轉語不惟免輸玉帶一時亦見
話圓何為如此擔荷如來正法眼等閒勿落箭鋒機
卓拄杖下座。

比丘尼實相等為師預慶請上堂師陞座云向上底
事如何舉揚拈得眼睛失卻鼻梁南嶺起雲北山雨
倒騎玉象到他方折得一枝無影樹須彌倒卓隱天
光是汝諸人還覺眼前暗麼雖然如是巳甚郎當復
舉宋時大慧杲禪師問尼妙總云南泉不出方丈莊
上喫油餈意旨如何總云和尚放某甲過有個道處
大慧云我放汝過作麼生道總云某甲亦放和尚過
大慧云爭奈古人公案何妙總喝一喝便出據者尼
妙總竊得佛祖巴鼻便向人天眾前播弄爪牙將南
泉所喫油餈拋來擲去光耀千古外揚家醜當年事
賣弄家風也大奇喝一喝卓拄杖下座。

順治丙申年四月日師在淮安鹽城縣永寧寺受蘇
州府長吳兩縣諸護法紳衿沈世奕陸文衡何謙貞
顧予咸范周沈荃姚宗典張封周茂蘭等請就堯峰
山興福院開堂於九月初一日入院至。

山門云菩提路直解脫門開瑞鳳祥麟一任往來今
日不須更彈指幾重殿閣可徘徊以拄杖卓一卓便
進至。

佛殿云過去釋迦佛不前未來彌勒尊不後不後不
前其道綿延山僧與於其間又作麼生旃檀林裏香
風發錦上添花三五層至。

方丈云披柔和衣住法忍地手眼沒多般弘揚佛祖
意珠回玉轉見玄機有意氣時增意氣還有麼眾默
然復云且喜未吞鉤餌遂據坐。

當日沈府設齋請上堂師至座前拈請疏云此是郡
中眾紳衿護法以文章三昧闡揚第一義天敦請山
僧到此主弘法化可謂公驗分明隱藏不得現前大
眾欲要相聞須向當堂朗讀一遍宣疏畢以拄杖指
法座云獅子法座深廣奚量賢聖既登我亦頻上擲
拋自古栗棘蓬領略全憑眾龍象便登拈香云者一
瓣香天地之根萬物之源爇向爐中端為祝延
今上皇帝聖躬萬歲萬歲萬萬歲伏願施以仁布以
德萬姓樂唐虞之世風以時雨以時八方享太平之
年者一瓣香四海育秀五嶽鍾靈爇向爐中奉為
　滿朝文武天下官僚蘇州　撫臺洎及本道本府本
縣諸位高官普同供養伏願等閒伸出絲綸手撥轉
禪宗正法輪者一瓣香巖廊柱石法苑金湯爇向爐
中奉為合郡鄉紳本山護法遠近檀那普同供養伏
願法門廣大心城護名位福基世世昌者一瓣香火
就燥水就濕同緣唱和何分彼此爇向爐中奉為鄰
封耆宿本寺禪德普同供養伏願拈花微笑當年事
誓願維持此日心者一瓣香人天普見遐邇共聞次
第九回拈出爇向爐中專為傳曹溪正脈三十四世
天童本師上密下雲悟老和尚用酬法乳之恩遂歛
衣就座上首白椎云法筵龍象眾當觀第一義師云
問如金聲玉振答亦如玉振金聲須是超方作者纔
能如是還有麼請出來酬對看瑞光法侄孫中輿和
尚出問建法幢立宗旨巳知和尚處處金聲玉振且
今日風行草偃水到渠成一句又如何見示師云天
上有星皆拱北進云垂衣裳而天下治者又是阿誰
師云誰能當此意進云如是則千峰勢到嶽邊止萬
派聲歸海上消師云老僧不敢輿禮拜退問人境兩
忘太白一燈朗耀主賓合轍堯峰萬物維新扶起沙
盆且止登堂祝聖事如何師云只把堯峰作壽峰進
云只如護法苦心將何酬答師云一炷清香祝天祿
進云恁麼則歡天動地千古敷揚去也師云有感必
應問到處振曹溪宗旨隨方闡臨濟家風九坐大道
場今朝臨興福龍象奔于座下當陽一句請師道師
云杲日天下照進云人天不謬殷勤請法雨慈雲遍
九垓師云又作恁麼會進云獅子窟中無異獸象王
步處絕狐蹤師云未許妄承當進云學人禮拜師云
老僧何曾受問雲來千嶂麗水到百江平今日龍象
交參正當者個時節和尚如何指示師云流布早也
進云頂門有眼超群象又作麼生師云未是你底境
界僧便喝師云亂統禪和進云干木隨身逢場作戲
師云信汝一半問海天浩渺法界無邊昨泛慈航今
登寶座請問和尚說何法要師云六四是八八進云
法雷振起雲霞合選佛場開花雨飛師云又恁麼去
進云數十峰巒皆拜下四維上下豈能齊師云不勞
如是僧云恁麼則無處不流芳師云且謾謾乃云堯
峰山上紫雲飛昔日堯君到此歸堯德彌施千萬世
普天匝地永光輝山僧到此亦賴範圍青松作蓋流
水成溪湖光奪目山色可依梵剎亦大僧眾和怡有
時唱無生曲憑諸衲子唱和或時指第一義聽其達
者拈提況吳門重地賢俊更奇緇素相逢多諸白眉
識山僧于驪黃之外擇水乳非異類可期所以建法
幢立宗旨須遇恁麼人方提恁麼事不是恁麼人不
提恁麼事而今恁麼事既提也則挑金燈于幽室施
白棒于當機佛祖正脈於是流衍先師法道在此傳
持契機契理如箭中的脫妙離玄似蓮出泥然後轉
鐵牛機于無影樹下展龜毛拂于有相光時將謂超
凡越聖誰知空花暗抽一枝更擬迴途復妙須識語
微亦涉支離內外中間覓總無黑馬生出白銀蹄且
功不宰一句作麼生道清秋一片三吳月照見小
千及大千復舉當時青原思和尚問石頭遷禪師云
汝從什麼處來遷云曹溪來思和尚乃拈拂云曹溪
還有者個麼遷云非但曹溪西天亦無思云汝莫到
西天麼遷云若到即有也思云未在更道遷云和尚
也須道取一半不得全靠某甲思云不辭向汝道恐
巳後無人承當據兩尊宿激揚個事極是直截痛快
直至而今如何是轉機接物底事七十二峰高插漢
太湖無蓋古今揚上首白椎云諦觀法王法法王法
如是(謝辭不錄)。

立大小執事上堂僧問獅座復登龍象整齊內外雍
肅請師法令師云與汝三十棒進云一句分明蓋萬
象總教內外盡安寧師云蘇嚧蘇嚧進云龍得水時
添意氣虎逢山勢長威獰師云節文落在甚麼處進
云將此身心奉塵剎是則名為報師恩師云自肯始
得問古人道獨掌不浪鳴兩掌鳴摑摑又云獅子遊
行不求伴侶兩邊不著請和尚道師云不妨左看右
看進云如是則爍明燈于暗室羅英俊于吳門師云
去就自作進云某甲知恩有地師云有甚麼交涉問
龍象既聚選佛重開師子兒來如何交接師云交進
云千峰頂上安宮殿大地山河一掌中師云顛倒作
麼僧喝師云太鼓粥飯進云一句迥超從此出當陽
杲日印長空師云轉不相當僧歸位問賓主交參合
談何事師云缽囉娘進云一句分明今古外大千沙
界絕支離師云未解語脈在進云卓卓然彌古彌今
寂寂爾非聲非色師云且勿說道理僧一喝師云學
來底問正令當行請師直指師便打進云還是拋芥
投針還是兩彩一賽師云了沒交涉乃云大道虛玄
之乎者也驀會其源水銀無假提綱挈領空中走馬
語言應對切勿矯詐流通正法眼何日得休罷左輔
右弼懶安普化必恭必敬可知禮也共把無腔一鐵
笛吹出雲光布天下喝一喝下座。

師到瑞光寺法侄孫中輿和尚請上堂中公出問荒
林蕭寺古殿頹垣得蒙和尚高陞寶座致令緇素一
時雲臻既開鑿人天眼目提持向上法門未審向上
之上更有最向上者麼師云火裏蝍蟟啣月走進云
昨蒙慈旨云佛照杲向佛殿裏忘卻香盒又未知與
今日考鐘伐鼓豎拂拈椎時還是同是別師云分身
兩處看進云此一句如栗棘蓬金剛圈相似要諸人
向者裏吞不得處要吞透不得處要透師云吞跳何
礙進云能縱能奪能殺能活師云不妨得汝證明笠
雲法侄孫問高提祖印四眾雲臻請老和尚慈悲指
點師云眉分八字進云現前有眼者見有耳者聞師
云汝自分曉始得進云寶塔光騰齊喝采現前一眾
報師恩便禮拜師云露柱呵呵乃云教外別傳直指
之道人人本有個個不無且在天而天在人而人只
要具莫大之正信便乃完全而自得君王得之端拱
無為天下太平大臣得之興忠興孝父母得之居嚴
秉慈子孫得之行孝行順諸佛菩薩得之三德圓明
四無量心聲聞緣覺得之修禪入定期出三界衲僧
得之續佛慧命接物利生故法隨法行法幢隨處建
立只要歸宗識旨更勿節外生枝則本有風光隨時
透脫在此無此在彼無彼既無彼無此則西來端的
大意當陽顯露更無遮曲所以古之人立門庭建綱
宗只欲後人契其大同有以七事隨身顯發向上有
以三句提持的旨有以五位君臣回互當頭有以九
十七種圓相披歷意義有以三界唯心萬法唯識玄
會圓宗譬如虛空不拒萬象亦如大海普納百川無
法不爾無心不然只如驗在當前一句又作麼生道
四瑞騰空今古著三吳法道藉斯興復舉當時三聖
然禪師問雪峰存和尚透網金麟未審以何為食雪
峰云待出網來向汝道聖云一千五百人善知識話
頭也不識峰云老僧住持事繁據兩古宿一激一揚
一挨一拶有照有用有收有放若非久參禪士莫能
知其下落中公侄孫久荷斯道必諳其意又請老僧
登于此座舉揚一番以見法門有人若有僧問透網
金麟未審以何為食老僧但答云烹取虛空髓若進
云老老太大話頭也不識但答云客由主裁復云今
日因緣也大奇提持向上要人知卓拄杖下座。

金府大房夫人陶氏率男秉楠秉樸追薦本夫長源
翁設齋請上堂僧問微雨乍收永日淚淡雲靉靆昔
時愁愁淚欲收親欲度無生一句請師酬師云潮去
還歸海進云如是則涅槃城裏翻身轉直踏毘盧頂
上行師云月落不離天進云祖調金鼎當朝貴父入
無生出世奇師云不勞你讚歎進云不是當筵多祝
贊從來好事大家知師云瞞昧你不得問拈提向上
宗乘獨露正法眼藏薦修一句未陞座以前布施了
也即今陞座後合談何事師云九九八十一進云一
重煙水一重山一任從人罷往還師云你腳下一句
作麼生道進云踏翻雲水路何處不風流師云未信
你在僧以坐具拂一拂云爭奈者個何師乃呵呵問
石霜全施妙用奪裴休玉笏于言前金山把住要津
解東坡玉帶于句下今朝檀越臨筵和尚以何接待
師云吒吒沙沙歷歷落落進云一種沒絃琴唯師彈
得妙師云無眼人聽始得進云碧玉盤中珠宛轉琉
璃殿上月徘徊師云大似曾歷門庭來進云相逢話
盡壺中事重把仙書仔細看師云肯細細註腳進云
道甚麼師云裝憨作麼僧一喝師云信你有者一喝
僧拂袖歸位問吾道一以貫之孔氏玄談巳悉動若
行雲止猶谷神老聃奧義全彰只如我佛世尊第一
義諦如何闡揚師云裂破舌頭進云即今長源護法
在兜率天宮聞聲贊言善哉善哉和尚大慈愍故開
我迷雲令我得入還肯不肯師云待汝裂破舌頭向
你道進云恁麼則代護法禮拜師云居士說多謝問
寒風颯颯吹人面玉露盈盈潤客衣自睹明星歸去
後直至如今更不疑作麼生是不疑一句師云腦後
看進云作麼生是有疑一句師云瞎卻你眼進云疑
與不疑蒙師指臨機一著事如何師拈棒便打進云
棒頭懸杲日爍破正中天師云撈天摸地進云家家
明月穿窗牖處處霜凝徹骨寒師云太絡索問棒喝
交參俱是遊戲三昧不著色相一句作麼生道師云
遊戲進云是法平等無有高下許多大眾集立和尚
如何登座師云山如是高水如是平進云和尚者一
句還是答在大眾分上和尚分上師云有人證明進
云當初只道茅長短燒了方知地不平師云且喜汝
招款進云和尚只得放過一著師云汝只得如此問
生死元無定據即今金檀越在甚麼處師云無眼人
能見進云脫體無依向甚麼處出沒師云好個消息
進云識得個中端的意十方世界現全身師云如何
是個中意僧喝師云者一喝落在甚麼處進云證明
不妨師云證明你鼓粥飯氣乃云生從何來突出難
辨死從何去逼塞虛空生本無生兩重公案死本無
死公案兩重故古人云生也不道死也不道遂以拄
杖卓一卓云巳故長源翁覺靈就向者裏透脫分曉
便知本命元辰落處既知本命元辰落處自信有物
先天地無形本寂寥能為萬象主不逐四時凋此個
風光無限普人間天上任安閒更有溈山禪師云有
句無句如藤倚樹癩馬繫枯樁長年塞斷路樹倒藤
枯句歸何處斫卻月中桂清光應更多者兩則語在
會衲僧不妨戽水復舉當時龐居士問靈照女云明
明百草頭明明祖師意汝作麼會靈照云老老大大
作恁麼語話龐居士云在汝分上又作麼生靈照女
云明明百草頭明明祖師意龐居士乃大笑然龐居
士大笑乃笑中有刀據靈照女既能奪機又能明機
奪機也一法不存明機也流通正眼于當機能奪能
縱能照能用能收能放可謂法門中當家種草今日
金大夫人若問明明百草頭明明祖師意如何山僧
但答云今日大眾謝齋且道與古人相去多少一任
參取乃卓拄杖下座。

請兩首座秉拂上堂僧問踢脫千差融通大道如何
是大道師云一亙晴空古到今進云雲從龍風從虎
師云汝且立在兩邊僧喝師云汝氣急作麼問擊金
鐘鳴法鼓第一義諦早巳舉揚更說個甚麼師云汝
累我進云也是落三落四師云是誰之過僧喝師云
亂統僧又云落之七八九師云齷齪問堯峰摩漢秋
天迥果熟香飄事若何師云秋風多帶殺僧云自知
時節去也師云秋露愈加寒僧云掬水月在手弄花
香滿衣師云弄光影漢僧云今古分明存不易一輪
紅日歷當空師云猶不了事乃云龍華宗資福廣久
展化機有聲望肯到此間提折鐺傾湫倒嶽誰能算
騰踏楊岐三腳驢一任獅猊共稱賞擬將扣擊鐵門
關不妨用取遼天杖喝一喝下座。

苕溪理學孝廉嚴居士至山師上堂僧競出問話師
云今日有不露頭角者在不答話一僧云某甲今日
失利師云且喜自道乃云三求嚴居士平素聞名不
曾會面昨日晦名易服而來光訪禪道于語言應接
之間多見機教相扣水乳相合可謂湖海有知音雖
遠亦覿面且作麼生說個知音底意信口談來無個
事句投心竅喜恒新復舉當時駙馬李遵勗居士在
谷隱禪師會裏聞答崔趙公問徑山出家公案忽然
大悟便作偈云學道須是鐵漢著手心頭便判直取
無上菩提一切是非莫管大小李遵勗是個性燥漢
一腳踏到底不見有淺深為法門丈夫千古誰能媲
美只如嚴居士今日在此又如何相為世出世間俱
養晦樵夫牧豎聖人心擊拂子下座。





費隱禪師語錄卷第八終

費隱禪師語錄卷第九
嗣法門人隆琦等編

* 上堂九

開爐結制居士徐敏吾祈壽同黃啟愚蘇于九設齋
請上堂問爐鞴宏開七尺烏藤點鐵成金法幢肇建
一枝白拂轉凡成聖如何是直指向上一路師云者
是順硃填墨來進云既是吞盡十方因甚寸草不納
師云為甚不領前話進云若然者人人頂𩕳上放大
寶光個個腳跟下縱橫十字師云料掉沒交涉進云
土宿夜遊南贍部泥牛腳下火星飛師云㗭唎唦進
云鐵花生碓嘴遍界發馨香師云轉遠了也進云謝
師答話師云救得差一半問衲僧家舉一明三日機
銖兩因甚今日又畫地為牢師云是你帶累進云設
有不甘衲子掀倒禪床喝散大眾又如何師云老僧
不曾登座僧喝師云亂喝作麼進云曾踏上頭關捩
子休將鸞鳳作烏雞師云不要詐明頭問號令人天
須是作家宗匠主張法席唯憑本色高人從上宗乘
即不問臨機一句事如何師打云金剛手裏掀天棒
進云即今一棒與臨濟是同是別師云你試卜度看
僧便喝師云連棒打退始得進云等閒一句無私語
千古傳聞似怒雷師云低聲低聲問堯峰孤迥八面
風光四眾雲臻師登寶座靈山一會何似今日如何
是今日事師云描畫不成進云紅爐煆出無多子一
輪明月掌握中師云又落筆墨來進云也要和尚證
明師云昧卻當機一著進云玉兔挨開碧海門拂袖
歸位師云太不領話問轉天關盡在舌尖定當迴地
軸全憑掌上分明去此二途和尚如何接人師云老
僧無舌又無手進云一言超影象不墮古人風師云
猶有舌頭在僧喝師云那裏學來進云恁麼則好手
手中呈好手紅心心裏中紅心師云是你眼花進云
某甲禮拜去師云老僧全不受問拈起也龍吟虎嘯
放下也月白風清不拈不放如何施設師云須彌山
進云恁麼則孤峰絕頂垂綸坐不風流處也風流師
云被你註腳進云臨機一句縱奪得妙師便打僧無
語師云墮也墮也僧云破也破也師云自招其禍問
飄飄葉落樹頭空昔日今朝事不同唯有山中楖栗
子頂天立地振家風者箇且止如何是和尚家風師
云無鹽又無米進云恁麼則威音那畔登猊座獅子
逍遙直入時師云那有閒氣力進云有意氣時增意
氣師云老僧忍饑不暇問凡聖交參即不問霜風拂
面意如何師云寒進云如是則人人頂天立地也師
云與你沒交涉進云雲開見日獨耀乾坤師云白雲
迷卻乃云狸奴白牯結同參泥捏金剛肯指南驀會
其中端的意無心碗子笑瞿曇於是了知百千三昧
無量玅義未是平等性智三千大千世界及無量無
邊香水海亦非圓覺伽藍蓋三千大千猶屬事障無
量玅義亦係理障事障理障並遣人空法空頓除翻
身格外手眼多殊等閒拈一莖草便是佛祖鉗錘信
手畫一圓相亦為大開爐韝從教人天于此鍛鍊龍
象在此鉗錘身心透脫任運無為且作麼生鉗錘又
如何鍛鍊有時奪人不奪境有時奪境不奪人有時
人境兩俱奪有時人境俱不奪奪人不奪境也覿體
承當須喫棒奪境不奪人也造到玄玅俱捋下人境
兩俱奪纖悉不存人境俱不奪天下太平受得者番
毒手則披三種衣居三眼國敲空作響擊木無聲南
山舉足北山行纔見得臨濟宗風自來迥別堯峰手
眼亦是不差正當恁麼時迥脫羅籠一句作麼生道
海底泥牛啣月走巖前石虎抱兒眠復云居士欲齋
一藏僧敬來此會禮金仙更祈壽筭多彌衍願與須
彌岫比肩乃高聲云大眾與他證明始得乃卓拄杖
下座。

常熟鄉紳喜賡王居士到山師上堂僧問打鳳羅龍
敲骨取髓即不無今日事作麼生師云無星秤子稱
不起進云承言者喪滯句者迷如何是不借借師云
不妨超超進云恁麼又爭得師云誰是其人進云黃
金自有黃金價終不和沙賣與人師云汝猶賣弄僧
喝一喝禮拜師云醜問山深路僻車馬應稀居士得
得到山未審有何垂示師云絃音一曲向人彈進云
昔時王常侍今日王喜翁是同是別師云汝辨別看
進云王常侍云者一堂僧又不看經又不習禪還成
褫伊還不成褫伊師云一字不著畫進云只如臨濟
云總教伊成佛去又作麼生師云亦好三十棒進云
金屑雖貴落眼成翳是承當不是承當師云問取闍
黎進云佛教儒宗一肩擔荷師云阿師莫踏兩頭船
有僧出眾豎拳云不得喚作拳頭畢竟喚作什麼師
云露進云萬象恒談無晝夜靈山一會古今傳師云
曲安註腳乃云正心君子樂道宰官長慕西來大意
立志欲透禪關老僧在于虞山駐錫常來聚首物外
盤桓而今既應堯峰之席亦來垂顧不懼時寒如天
降瑞一寺同歡更須曉得老僧與王居士會心在乎
物表符契貴其默參所以今日更無機用語言正是
相見又無事不來還憶君記得春間在虞山言其萬
物從四象生四象從兩儀生兩儀從太極生太極從
無極生只如無極從何處生喜翁居士答云到者裏
卻不會老僧將居士手臂一捏云向者裏薦取居士
彼時亦唯唯而去今日人天眾前輒為舉似去也便
下座。

沈府太夫人設齋請上堂僧五始問昔日德山托缽
下法堂雪峰云鐘未鳴鼓未響托缽向什麼處去此
意如何師云一任傍敲進云德山老漢低頭歸方丈
又作麼生師云壁立萬仞進云只如舉似巖頭頭云
大小德山未會末後句恁麼道還是肯語不肯語師
云家富小兒嬌進云巖頭密啟其意未審密啟箇甚
麼意師云無風荷葉動決定有魚行進云至來日上
堂果與尋常不同那裏見他不同處師云杷柄在他
手進云巖頭道雖然也只得三年活向甚麼處定當
師云且信一半進云德山果三年而逝與巖頭前話
相去多少師云赤眼偶遇火柴頭進云若無舉鼎拔
山力千里烏騅不易騎師云在汝自念干他甚麼事
進云只如堯峰今日缺供大眾持缽出山與德山持
缽相去多少師云一采兩賽進云恁麼則古今無異
轍也師云任汝合將來進云知音不在頻頻舉作者
須知暗裏驚師云老僧耳聾僧云且放過一著師便
喝乃云此道無窮際如何契得全心空了何法寂爾
一長天分明一念不涉其年山上鯉魚啣月走不勞
野老更安筌檀信設齋奚樣福火裏花開朵朵蓮遂
喝一喝下座。

上堂僧問世尊拈花意旨如何師云突出難辨迦葉
微笑意旨如何師云看破了也即今老和尚獨踞猊
座龍象如雲未審眾中更有阿誰解笑師云獨汝不
唧溜進云丈夫自有沖天志不向他人行處行師云
強出頭來堪作什麼僧云難瞞作者師云不知掩彩
問金果乍香群鳥集冰壺發燄幾人知師云汝還信
得及麼進云鴛鴦繡出從君看不把金針度與人師
云誰許你賣弄問淨裸裸赤洒洒且道是什麼人境
界師云正好打進云盡大地是荊棘林透過此關能
有幾人師云獨汝過不得乃云有問有答撩鉤搭索
無問無答填溝塞壑援引機緣灶邊木杓施棒用喝
秦時𨍏轢總不恁麼來多苦少樂更不恁麼去千差
萬錯無面目人開眼笑沒隙太虛飛一鑿遂拋拄杖
云看看復舉昔日世尊敕阿難云食時將至汝應入
城持缽去阿難應諾世尊云汝既持缽當依過去七
佛儀式阿難云如何是七佛儀式世尊召阿難阿難
應諾世尊云持缽去據世尊向急忙中抉箇眼目要
人諦信衣缽有源不致世諦流布可謂恩大難酬爭
如堯峰寺中諸位上座托缽入城駕一舟航時大兵
往來被衙役封鎖不能挽回幸得　撫臺道尊及府
縣諸位官長各批文發回可謂一缽含藏天地寬龍
天陰助送將還衲僧應有超方句七佛機玄亦透關
雖然據款結案亦須信得托缽功高不是等閒合寺
大眾更當信取始得便下座。

初一日武林㞾龍菴性然禪德請上堂僧問若論佛
法自有時節因緣如何是時節師云胡地冬抽筍進
云滴水滴凍去也師云節外又生枝乃云日日日是
好日大道縱橫明歷歷于此透過頂門關熾然說法
不干舌碗子撲落地拈來卻是碟且道意旨如何笑
殺東村王打鐵便下座。

脫塵上座領松江居士周本源王君英等請上堂師
陞座云雲從龍風從虎意旨如何若答得相當老僧。

上堂巳畢其或不然老僧自拈也雲從龍風從虎箇
箇有心向上路堯峰寺裏覿面提眼不聾兮耳不瞽
驀爾翻身格外行方信禾山解打鼓聲光落落見端
倪博地凡夫成佛祖復舉當時龐居士問馬大師云
不昧本來人請師高著眼馬祖直上覷龐居士云一
種沒絃琴唯師彈得玅馬祖直下覷龐居士便禮拜
馬祖乃歸方丈龐居士云適來弄巧成拙據馬大師
直上覷而又直下覷大似持缽不得詐道不饑龐居
士云一種沒絃琴唯師彈得玅可謂外揚家醜檢點
將來二俱失利今日忽有人問老僧云不昧本來人
請師高著眼老僧但答云徐行踏斷流水聲縱觀寫
出飛禽跡此語有兩負門若檢點得出不妨伶俐卓
拄杖云去罷歸方丈有僧問話師打侍者云他說什
麼其僧猶進語侍者亦打僧師云喫酒索錢。

臘八卓然上座領惟友王居士請上堂僧問風雲際
會龍象交參即不問如何是昭昭靈靈邊事師云觸
著磕著進云如何是夢中主師云老僧不曾睡進云
無夢無想主人公畢竟作麼生師云老僧不識進云
只如枕子墮地與睹明星相去幾何師云盞子撲落
地碟子成七片進云恁麼則將此身心奉塵剎是則
名為報佛恩師云與你分上無交涉要大眾
證明始得師乃云悟道釋迦去不回叢林歲歲食香
糜咸言多少奇特處誰識奇中更有奇只如釋迦未
出世時未到雪山時未睹明星時以至明星未出現
時者一著子落在什麼處遂以拄杖卓一卓云若向
者裏見得徹透得明則人人指天指地箇箇點胸點
肋譬如壯士不借他力獅子遊行不求伴侶所以道
釋迦未降生達磨未西來佛法遍天下談玄口不開
如是則釋迦睹星悟道巳落第二頭後來拈花示眾
亦落第三首乃至施設教網撈摝人天大段多種周
遮故昔日米和尚問仰山禪師云今時人還假悟否
仰云悟則不無爭奈落第二頭何據仰山可謂焦磚
打著連底凍直截提持更無委曲雖然如是老僧亦
合喫空王一棒何故聻從前汗馬無人識只要重論
蓋代功便下座。

台宗乾三法師俗姓管到寺相訪師上堂僧問把斷
四時節令收回劫外春風即不問以手策眉毛云且
道者箇喚作什麼字師云一任頷下生僧又將腳畫
圓相自立其中云者箇是什麼義師云自巳塗卻了
也進云有一人氣吞佛祖眼蓋乾坤到來且安在何
處師云朝打三千暮打八百僧舉坐具云坐具空中
吼千峰盡點頭師云死活也不知進云觀音崖聽無
生法湖水呵呵笑不休師云從新露布乃云海內聞
名數十年未曾覿面共談禪今朝來到堯峰寺議論
風生亦透天然而教中玄玅理致科目名相猶如人
家廳堂柱礎門庭戶牖歷然不紊自成家法但突出
頭地一句作麼生道翻身擲過太虛外一任眉毛頷
下生喝一喝便下座。

無傾張居士為尊夫人五十歲壽設齋請上堂僧問
無雲生嶺上有月落波心翠巖與石霜前後一樣語
得失在什麼處師云何妨移星換斗進云莫是言中
有響句裏無私麼師云汝檢點他不著進云今日有
人問和尚如何是佛法大意又作麼生師舉拂云一
拂三千界乃云人生乃何始歲歲見生朝青春五十
載瑞氣發靈苗菩提心弗昧般若智彌昭受用莫大
風光世法佛法逍遙龜齡鶴算止屬外篇松壽柏年
亦非內紹且如何是莫大風光但看堯峰峰頂月清
光何處不通宵復舉當時有僧問古德云如何是佛
古德答云即汝便是僧云如何保任古德云一翳在
目空花亂墜據古德答語放去較危收來太速一時
機語不勝徑庭老僧今日亦有一偈舉似大眾即心
是佛人人具箇箇應須紹佛燈信得靈山曾受囑塵
勞之內入無生還信得及麼遂卓拄杖下座。

元旦知浴慈光上座領平湖善護菴一音菴主請上
堂師陞座拈香祝
聖畢乃云昨夜火盆竹爆開簇新日月碧天來蒼生
仰望無窮意五穀豐登大快哉更語年頭新佛法燈
籠露柱共徘徊驀拈拄杖云拄杖子𨁝跳三千大千
世界直得觀音起舞彌勒翻身龍女獻珠善財合掌
拄杖子且云天人群生類皆承此恩力復舉當時僧
問九峰虔禪師云祖祖相傳復傳何事九峰云釋迦
慳迦葉富僧云如何是釋迦慳峰云無物與人僧云
如何是迦葉富峰云國內孟嘗君僧云畢竟相傳底
事作麼生峰云百歲老人分夜燈據九峰一語之下
明緇素一語之下定差別一語之下啟道脈若論祖
祖相傳底事分明未在今日若有人問山僧云如何
是祖祖相傳底事山僧但答云天下太平萬民樂業
若云恁麼答話未夢見在山僧便與一棒云不妨疑
著遂下座。

爾服同澗月二上座領嘉定居士陸君留張雲臺等
請上堂僧問麟栖鳳舞現千年之瑞氣大人相現作
萬古之津梁如何是大人相師云一拳拳倒黃鶴樓
進云銀山透玉筍鐵壁長新蓮是如來受用是維摩
受用師云一踢踢翻鸚鵡洲進云沒絃琴奏須彌舞
大闡洪音滿帝都師云是何言歟進云赤條條地空
三界縱橫無處不稱尊師云未是放身處僧以手點
空云當軒指出春風面為瑞為祥遍界春師云轉轉
錯看問昔日韓文公參大顛和尚云弟子軍州事繁
佛法省要處乞師一語顛良久意旨如何師云放憨
進云三平侍者在傍敲禪床三下顛云作麼平云先
以定動後以智拔意旨如何師云私通車馬進云韓
文公云和尚門庭高聳弟子在侍者邊得箇消息且
道他得箇甚麼消息師云窺覷許他進云只如老和
尚門庭高聳眾居士得得到山且道在那裏得箇消
息師云看棒落處問把住則乾坤失色放行則瓦礫
生光正恁麼時把住即是放行即是師云絞進云水
窮山盡處風起月明時師云雨下階前濕進云坐斷
千差猶點額密移一步看飛龍師云風來樹有聲僧
喝師云顢頇乃云嘉定縣是老僧舊遊之地合城善
友與老僧夙有因緣道契老僧繼席天童亦曾天童
設齋在徑山開法亦到徑山獻供於福嚴興造亦曾
贊助而今在此堯峰建立法幢亦復如是更請老僧
上堂為人說法可謂財法二施等無差別且法又作
麼生說祖師門下只有明心見性成佛作祖之法門
只如心又作麼生明過去心不可得未來心不可得
現在心不可得性又作麼生見性無形段性非色相
性無邊表如大圓寶鏡非內非外佛祖與博地凡夫
一體凡夫亦與佛祖無異非勝非劣非得非失古人
要人有箇入路別提持云不是心不是佛不是物且
道是箇甚麼蓋心有分別故佛有知覺故物有對待
故三者透脫得去則當陽披露直下顯揚現前若有
英靈衲子俊俏禪和出來云者老漢說心說性成得
甚麼邊事老僧更說一偈略為鞭影硬如綿帛軟如
鐵等閒咬著見重牙頂門忽具摩醯眼不動腳跟駕
白車還會得麼便下座。

解制知浴慈光上座領法淨菴主請上堂僧問和尚
陞座鐘鼓齊鳴若聞聲即著有句若不聞即著無句
去此二途請道師云瞎進云忽有無耳人還聞聲否
師云汝不是無耳進云若將耳聽終難會眼裏聞聲
始得知師云元來問當陽一著眾眼難瞞末後一機
千聖端的拈卻兩頭中間不立如何進步一竿頭師
云踏翻船子進云樞輪轉處難迴互又作麼生師云
如何是你樞輪進云無根兮得活離地兮不到師云
照顧眉鬚問庭前殘雪巳消盡門外春風撲面來會
得箇中消息子當陽一句在其中如何是其中意師
云舌頭在口如何是當陽句師云八面玲瓏進云意
句巳蒙師指示主賓分袂又如何師云闍黎自闍黎
老僧自老僧進云可謂獅子座前獅子子爪牙未露
巳翻身師云沒你分進云明知肯許潛龍意免向灘
頭借水波師云且喜埋沒問解開布袋放群獅踏遍
溪山得自由如何是得自由句師云緊俏草鞋進云
長笑一聲天地窄崢嶸牙爪露人前師云未得自在
僧拂坐具云到處得縱橫師云羞不識問際會風雲
即不問超方獨步事如何師云快走進云龍得水時
添意氣虎逢山勢長威獰師云別人道過進云爭奈
學人何師云救不得乃云結制也踞虎頭解制也收
虎尾不解不結第一句下明宗旨宗旨既明也南天
台北五臺去底去來底來中途遇著別寶波斯驀指
衣下神珠照天燭地不受塵埋老僧不動腳跟眼觀
宇宙一似崖柴拄杖肩挑千嶂月從教四海動風雷
復舉臨濟祖師云有一人常在途中不離家舍有一
人離家舍不在途中且道二人那箇合受人天供養
據臨濟祖師心跨兩頭遽成二見非特不能受人天
供養即時中滴水也消受不得老僧者裏所見不同
若在途中超宗異目若在家裏透脫自在其或回頭
轉腦不免墮坑落塹且道意旨如何雜花林裏過一
葉不沾身卓拄杖下座。

順治丁酉春師在堯峰眾護法請師再住福嚴寺於
立夏後三日入院即日居士黃耳鉉蔡辰生鍾玉音
設齋請上堂師登座拈香畢乃云宗乘廣大法門須
是大力量人徹底承當若承當得也則堪共建此大
法幢立大宗旨與諸人天開大眼目明正知見然後
信知儒釋不二凡聖無差靈光透脫機用宏大不孤
靈山受囑堪為禪宗種草只如今日重振規模一句
又作麼生道昔日殿樓應托起家珍運出莫遲疑下
座。

居士曹樂山徐愛泉王慕塘請上堂師陞座舉拂子
云如何是西來意桑青麥又黃若向者裏薦取則祖
道芬芳其或未然則世諦流布所以云道遠乎哉觸
事而真聖遠乎哉體之則神折旋俯仰無非是劫外
風光行住坐臥不離心性本源衣下神珠常顯煥摩
醯正眼廓週沙復舉昔日僧問雲門文偃祖師云如
何是和尚家風偃祖答云有讀書人來報今日忽有
人問老僧如何是福嚴家風但答云且喜鍾解元來
遊法社(是日鍾翁到會)更述一偈以見大意金榜題名最上
頭香風吹起到天遊佛燈多賴玉人撥照耀乾坤永
不休便下座。

請上堂僧問福嚴勝地重增氣萬象森羅盡發輝古
佛再來興舊剎尋常顯現玉麒麟如何是玉麒麟師
云不許描畫進云恁麼則騰空自在遍界全彰師云
汝睹他腳跟不著乃云佛祖之道具在博地凡夫其
猶明珠在於濁水是水皆清亦如寶鏡架於長空無
物不照即染有無累之功即聖有涉凡之德故僧問
歸宗禪師云如何是佛禪師答云即汝便是又僧問
法眼如何是學人自巳眼答云丙丁童子來求火若
向此兩轉語分曉諦當則在凡不減處聖靡增直下
脫塵離念亦見隨流合妙只如凡聖同根一句作麼
生道蕩蕩一條官驛路晨昏曾不禁人行復舉洞山
不安僧問和尚病還有不病者麼山曰有曰不病者
還看和尚否山曰老僧看他有分曰和尚看他時如
何山曰老僧看他時則不見有病據洞山以病與自
巳分作兩箇未免令人檢點今陸居士既然有病當
了其即病非病則主人公時時現前便與古人把手
共行灑灑落落快快活活更無疑矣再說一偈表明
其意即病非病天地廣非病即病乾坤闊能向兩般
俱透過五欲塵勞成解脫乃卓拄杖下座。

雲間茂生張居士請上堂師登座云栗棘蓬與金剛
圈阿誰跳兮阿誰吞唯有英靈奇特子橫三豎四自
超方拄杖擊碎虛空髓出言吐語響瑯瑯居士欲知
西祖意亦須格外肯承當所謂見義勇為見賢思齊
最上懸崖能撒手西江吸盡杳無痕寄語茂生諸居
士等閒莫蹉好時光即下座。

孝廉徐昌治同治喪孝子升貞等請為亡過光祿寺
型唐翁對靈小參師陞座云夫道也非遠非近無方
無所惟博厚君子識見精明休心體合日用尋常多
見自得型翁老居士與山僧一門三代相契每相逢
聚首之時多談此道以知深契無修無證非得非失
之大本宗源古賢所謂君子深造之以道欲其自得
之也今年正值九袟大誕之時山僧不遠數百里特
來祝慶不意先臥病在床連綿半箇餘月雖有苦痛
之狀然亦不曾向外馳求以見盡道之意於前晚四
鼓時候忽啟手足倏爾長往可謂死生同一際去來
亦一時死生既同一際則死猶生去來既共一時則
去亦猶來且道型翁即今在什麼處欲識先生真面
目清風明月樂徘徊。

順治丁酉仲夏師在福嚴寺徑山僧同眾護法請師
再住徑山興聖萬壽禪寺即日設齋請陞座僧問語
溪法令正初行野水鯨波杖底生坐看魚龍競變化
詎知雙徑又重迎正恁麼時如何是不負來機一句
師云隨處起清風進云來機既赴祖庭生色如何是
開鑿人天一句師云與汝頂門一錐進云如是則學
人不動腳跟深沾法乳了也師云自納敗闕乃云有
往必有復有去必有來此是世間尋常之理山僧昔
年於徑山開法四載山門庶務悉有頭緒曾修五燈
嚴統一書因諸方有異同之見乃風吹出山迄今又
覺三載矣茲蒙　撫臺陳大檀越批文准合寺眾僧
及各護法鄉紳重復修其書啟敦請山僧依舊到彼
弘揚法化此雖轉折之事其實亦為美舉合山境物
多賴光新　撫臺功德高大如天博厚似地朝持暮
誦無能報其萬一唯祝官星長耀祿位彌堅佛光有
靈必不虛照但山僧望七之年精神不逮常住事業
不敢承領一切契券山場庶務仍憑監院及眾耆舊
掌管山僧雖然允其再請歸山唯一心一意與十方
衲子主盟斯道以圓昔日舊時公案除此之外更無
他志況此福嚴寺基業亦大不能釋手諺云有頭必
定有尾有始豈復無終在寺衲僧凡發心出力相助
者切勿懈怠只如有感必應一句又作麼生道幸得
天臺垂雨露山川草木盡敷榮復舉宋時有胡文定
公曾參上封秀禪師契悟之後作頌一首發明南泉
和尚斬貓公案云手握乾坤殺活機縱橫施設在臨
時玉堂兔馬非龍象大用堂堂總不知據胡定公具
正法眼藏明差別智門只此一頌深契南泉機用千
百年後為宰官眼目且昔年　秦撫臺公斷而今
　陳中丞批文不妨兩彩一賽更說小偈以表明之一
手抬兮一手搦十分隹話播皇州衲僧一任傳消息
鳳舞鵬騰兩徑遊卓拄杖下座。

性然禪德引何奉山繆敬宇兩居士請上堂師登座
云錢塘江上浪如銀淨明清眾行門深佛祖家風於
是見不知那箇是知音幸有信從兩居士設齋到此
扣談心遂拍香几云心不是佛智不是道透脫翻身
了無迷悟日用頭頭不染塵管教灑落無窮好如是
則淨明院與維摩法門不異現前眾與賢聖非差肯
向當陽開隻眼方知此道廓週沙復舉當時有僧問
古德云如何是學人自巳古德答云丙丁童子來求
火據古德答一轉語當頭指點要人啟悟珊瑚林裏
起清風八面玲瓏非草草還會麼現成公案不須別
討喝一喝便下座。

靈源菴監院克先上座引檀越黃若美等請上堂師
登座云還有問話者麼請出來作箇探竿僧達真出
問云和尚從杭州來還知蘇州信麼師云昨日向汝
道了也僧云恁麼則有星皆拱北無水不朝東師云
不是如此消息僧一喝師云郎當不少乃云夫道也
本乎無言然亦因言以顯其道無言也寂寂爾湛湛
焉上下四維覓其形段了不可得因言顯道也隨緣
赴感接物利生現成自性本來成佛煩惱不外菩提
無明即是佛性了得如斯天性佛青蓮火裏透天香
行崇菴主七十歲請上堂僧問雨落地下濕天晴日
頭出明甚麼邊事師云時分不相應進云個個眼橫
鼻直人人腳跟踏地還許他受用也無師云自分曉
始得進云山河大地呈正眼十方世界現全身師云
一腳踏破乃云七十年來夢裡春根身器界是浮塵
了得身心原是佛微塵剎土現全真所以道一處真
處處真塵塵盡是本來人真實說時聲不現正體堂
堂沒卻身既沒卻身今日事又作麼生記得有人從
北京來一路覓個人參附子了不可得問著心肝脾
胃杳然不知雖然如是鉤到不疑之地也須實證實
悟始得復舉當時世尊在忉利天為母說法將欲下
界時諸比丘出城迎接有蓮花色比丘尼越眾大僧
而往前迎世尊見云蓮花色比丘尼汝何得越大僧
而來見我汝雖見吾色身不見吾法身須菩提雖在
巖中宴坐卻見吾法身蓮花色比丘尼無語惜乎比
丘尼當面蹉過當時老僧若做比丘尼便問云世尊
除色身外向何處以見法身若下得此一問管教世
尊結舌有分千百世作女眾英標豈不快哉更作一
頌法身色身兩舉揚個裡誰能作主張唯有超宗異
目者騰騰任運見風光卓拄杖下座。

居士楊修之金常白請上堂居士問十年不見面目
儼然特特問訊和尚如何師云老僧近日有病士云
且喜堂頭老漢憂悲苦惱半點也無師云何不領前
話士云謝教師云前話如何乃云佛祖之道直指人
心見性成佛性若一見心華發明炤十方剎如優曇
缽花時一顯現若僧若俗靡不歡喜多生稱贊清蒲
眾居士插草為標興崇佛宇建功立業當有壯觀往
來衲僧在彼寄宿如入香林是身皆香滿眼滿耳無
非是自得之意且道以何為驗談玄說妙恒沙數那
個男兒摸壁行復舉當時南嶽讓禪師初參六祖大
師時六祖云什麼物恁麼來南嶽讓彼時無語過六
年忽對六祖云說似一物即不中六祖云還假修證
也無南嶽讓云修證則不無污染即不得六祖云即
此不污染便是諸佛之所護念汝既如是吾亦如是
據南嶽讓云說似一物即不中又云污染即不得分
明描不成兮畫不就脫體見風光何從立窠臼會得
如斯過量人雷轟電掣當白晝還會得麼遂卓拄杖
下座。

宗達禪德引孝廉陸集生居士周公禮請上堂師云
還有問話者麼請出來與老僧相見僧問師為法王
於法自在建法幢立宗旨為眾為巳為巳即且置如
何是為眾一句師云今日接闍黎進云有問有答盡
落今時格外玄機請師一指師云腦後看進云出群
須是英靈漢法戰還他獅子兒師云闍黎未到恁麼
田地進云和尚不得壓良為賤師云話不虛傳問龍
吟霧起虎嘯風生是衲僧家尋常茶飯入廛垂手一
句作麼生道師云與汝三十棒僧禮拜云全體獨露
去也師云如何是全體顯用僧喝一喝師云又是兩
個僧云親言出親口師云贓證現在乃云昔年曾到
此今日又復來闡揚正法眼一任笑盈腮佛法禪道
現成公案真如佛性固有風光向此體貼得去則不
唯隨處作主亦且遇緣即宗是僧是俗莫不含其妙
光個個具透脫一路譬如春風了無向背是樹皆花
朗月當空無心炤物是水皆現所以道有水皆含月
無山不帶雲只要履踐分明更莫墮偏落臼豈不見
道果熟猿兼重山遙路不迷復舉當時雲蓋問石霜
云萬戶俱閉即不問萬戶俱開時如何石霜云堂中
事作麼生雲蓋曰無人接得渠石霜曰道也太殺道
也只道得八成雲蓋曰未審和尚作麼生道石霜曰
無人識得渠據兩轉語一轉語人天不昧一轉語絕
無朕跡親疏如吳越契悟任當人且道意旨如何踏
破草鞋無覓處得來全不費工夫卓拄杖下座。

玄津菴監院福生上座引居士唐安之高仲元等請
上堂逵夫西堂問達磨施手眼於梁王殿上太無面
目普化搖木鐸於十字街頭可殺風流二俱闡揚宗
風請問相較幾許師云會得八八六十四進云恁麼
則須彌南畔把手共行師云汝不是同伴進云要且
瞞某甲不得師云一任汝瞞盰進云何得重瞞某甲
師云老僧罪過逵一喝師云你者一喝落在甚麼處
逵云某甲罪過師云知即得問截斷千聖機不遊祖
師窟向上玄機請師舉唱師云火裡蝍蟟啣月走進
云千山勢到嶽邊止萬派聲歸海上消師云者猶是
第二頭進云放生橋上獅子吼九峰三泖盡光輝師
云那個證明進云大眾現在師云老僧耳聾問法雷
忽震衲僧眼底聞聲獅子遊戲摩詰耳邊見色如何
是眼底聞聲師云耳裡不瞎進云如何是耳邊見色
師云眼中不聾進云聞聲見色蒙師舉鳳子龍孫是
若何師云誰是其人進云恁麼則露柱懷胎生鳳子
龍門點額姓名揚師云錯安註腳進云學人退身三
步師云只得如此安之唐居士問傅大士偈云空手
把鋤頭阿誰著力師云騎牛倒上樓士云步行騎水
牛是腳踏兩頭船師云眼在東南意在西北士云人
從橋上過是何消息師云點士云橋流水不流卻是
眼花師云且信一半士云復有一偈無情最是曹溪
水日日菴前漫漫流今日請師高著眼日紅初上九
峰頭師云自信得及始得乃云天地是天地日月是
日月青山是青山流水是流水是法住法位世間相
常住會得是法住法位則明得祖師西來意悟得祖
師西來意則刮龜毛於鐵牛背上結空花於無影樹
頭三腳蝦蟆跳入井脫殼烏龜飛上天則天地日月
青山流水亦迥脫無依了無名字較他一等抱橋柱
澡洗把纜放舟超過幾多倍矣復舉當時有蜆子和
尚終日沿江取蜆子喫以過日夜入白馬廟紙錢爐
裡歇宿時有華嚴靜禪師疑他不知是凡是聖一夜
先到紙錢爐中歇宿其蜆子和尚將夜由由而來華
嚴靜遽索手便問云如何是祖師西來意蜆子和尚
信口答云神前酒臺盤華嚴靜方信其為過量人現
前設齋居士亦須信其為出格之人不然撥無因果
斷佛慧命不可不信今以一偈發明之閃電光中下
一椎劈空突出大須彌分明月在梅花上看到梅花
早巳遲現前大眾還須信得恁麼消息麼便下座。

禮部朗師唐居士追薦請上堂僧問聞香平步登天
府丹桂連根帶月攀獨占萬人頭角上龍門光耀紫
衣還如何是三元及第一句師云桃花浪裡現消息
僧以手打一圓相點三點師云汝作如此證據進云
名標金鳳闕垂手御街行師云誰是其伴進云從茲
當作調羹手撥轉如來正法輪師云不為分外進云
恩沾宇宙承皇化鐵筆花開五色蓮師云瑞氣逼人
問薦亡一句曲垂方便正當恁麼時如何是直截提
攜師云先德自流芳進云可謂得人輕借力便是轉
身時師云孝子更光施進云爭奈知恩者少師云你
又作麼生僧以臥具一拂歸位師云懡㦬去問有一
人與日月齊明今古同壽有一人明超日月壽邁古
今請問和尚此二人是何意旨師云鐵疾藜子無面
目有眼目人知見淺進云如是將甚麼樂更自由師
云猶不信道進云山窮水盡去也師云闍黎試到到
看進云野鶴不凋千歲翮青松常帶萬年枝師云又
恁麼解問大護法為薦父母一句即且置二靈相見
是如何師云靈光相炤進云薦取去也師云謝你證
明僧云代主人禮謝和尚師云起勞起勞乃云宗親
父母恩如海雖然逝久亦當思慎終追遠聖賢事鼓
吹仁風道有餘所以孝為百行之先孝是人間第一
況佛經云大孝釋迦尊累劫報親恩以此觀之世出
世間靡不以孝為本朗師翁既發科發甲正是現宰
官身為眾生說法之時猶肯累歲敬修懺摩以資冥
福益見木有本水有源大理大義須臾不能忘也且
道宗親父母即今在甚麼處分明只在頂𩕳上返炤
回光即現前復舉昔日有人見死魚浮水上問僧云
魚豈不是以水為命僧曰是人曰為甚麼卻死在水
中僧無對後天龍機代云是伊為甚麼不向岸上死
據天龍一轉語不唯令人明心見性亦且使他了生
脫死莫謂生靈與人異須知人物性無差卓拄杖下
座。

佛殿上梁射侯曹居士為太夫人祝壽請上堂僧問
梵剎中興光揚祖道斬新條令一句作麼生道師云
棒打石人頭進云有意氣時添意氣不風流處也風
流師云爆爆論實事問虛空為殿日月為燈天童境
界今日福嚴重新殿宇再睹光明是同是別師云山
門八字開任你著眼看進云恁麼則皇圖鞏固帝道
遐昌師云人人共相歡乃云豎大佛殿上大法梁慶
大福壽吉星賁臨彌多瑞氣四方安靖天下太平更
願曹太夫人壽如佛殿堂皇闊略壽如法梁瞻仰彌
高壽如法海深廣莫測而於二六時中明取綱宗悟
其大義大義悟也正知見現前綱宗明也利益人天
此心此性與佛祖無異所願所行與聖賢不差菩提
心永遠不昧廣度人世世不休出塵造詣不是等閒
只如今日堂搆相承一句作麼生道殿閣樓臺既豎
起光明剎土應時開復舉當時南院慧顒和尚因僧
問古殿重興事如何院云明堂瓦插簷僧云恁麼則
莊嚴畢備也院云斬草蛇頭落據古人得之於心應
機發用縱奪可觀今日忽有人問老僧古殿重興事
如何答云無根樹子插天高更云恁麼則莊嚴畢備
也答云更須大瓦蓋將來且道與古人相去多少卓
拄杖下座。

新歲本鄉居士黃耳鉉蔡辰生錢希一請上堂僧出
問福嚴慧嚴即不問如何是五燈嚴統師云話巳傳
天下進云建法幢立宗綱須是和尚始得師云且信
一半進云恁麼則新殿懸日月古剎現山河師云莫
嘮叨問放生會啟萬物蒙恩忽遇無頭尾底來和尚
還接濟也無師云鼻孔任我扭捏進云爭奈大悲院
裡不見救脫菩薩師云是汝不信僧一喝便歸位師
云顢頇問千尺浪裡檣倒帆眠舟子向何處安身立
命師云汝自喪身也進云直得無依無倚六通自在
去也師云誰信汝進云碗邊玄印翻三藏舌上青蓮
論五宗師云且謾賣弄進云低聲低聲師云瞞老僧
不得問曲新調別還他過量者知入塵垂手一句又
作麼生師云闍黎且禮拜進云如是則一標纔插起
四眾悉皈依師云任汝之吒僧回顧云且喜年樂歲
豐鼓腹謳歌師云且謾謾問貪觀天上月忘卻室中
燈坐守室中燈孤負天上月正當燈月齊明作麼生
得恰好去師云一任齊觀僧畫一圓相云且道喚作
燈即是喚作月即是師云隨汝顛倒僧又畫一圓相
即抹殺云到者裡又作麼生師云你又打之遶乃云
佛祖相傳正法眼光明炤耀古猶今儒門君子亦歸
信即以凡心見佛心佛祖之心慈悲喜捨柔和善順
但有利益無不興崇所以山僧在此興建佛殿列位
居士周全幹辦亦靡所不至今也佛殿巳成重復發
心向此殿上逐月啟禮懺念佛放生之會如此積功
累德甚是希有餘且未論即放一生救一生靈性命
禮一佛除無邊罪障深佩諸佛化儀多弘菩薩願力
既然如是只如善緣嘉慶一句作麼生道蓮華池裡
魚騰躍家家應見起祥雲卓拄杖下座。

仲璘徐居士祈嗣請上堂僧問麒麟有種從天降貴
胤多生長者家多生即不問如何是天上麒麟種師
云春來樹放花進云生也生也師云難得恁麼道進
云繼宗元是麒麟種出類還他獅子兒師云冬不寒
臘後看僧喝一喝師云何太亂統問雲門云聞聲悟
道見色明心觀音大士將錢買餬餅放下來卻是饅
頭即不問請師直道師云東壁打西壁僧喝一喝師
云話也不識乃云是心是佛是心作佛佛心離念根
塵清淨然後興無緣慈起同體悲招感一切有情求
子嗣者得子嗣求長壽者得長壽懺罪罪滅祈福福
生有感必應發願自成然而更須力究佛祖西來的
的大意專心致意一旦豁然則即在塵勞優游自在
到恁麼時圓明了知不因心念一句作麼生道譬喻
東風無背面蒼松秀柏滿林青遂卓拄杖下座。








費隱禪師語錄卷第九終

費隱禪師語錄卷第十
嗣法門人隆琦等編

* 小參

春日小參僧問陽春一布萬物皆輝即不問陽春一
布是如何師云燒痕方轉緣進云恁麼則有意氣時
添意氣不風流處也風流師云含雨未萋萋乃云春
光曉聞啼鳥頭頭明物物了就瞥然無剩少一躊躇
打之遶直闖到驢年不知何日了春風堆裏謾高眠
梅柳與君通一竅遂豎拂子云還會麼有僧云會得
師云瞎以拄杖約退。

小參云當人個事不涉程途不是目前妙理亦非格
外玄符所以法是常法道是常道人是常人我是常
我恁麼見得則丁丁超佛越祖對對絕親滅疏拈卻
當陽一隻眼笑看楊岐三腳驢復舉三聖禪師云我
逢人即出出則不為人興化禪師云我逢人即不出
出則便為人師云據二大老一人藏頭露尾一人藏
尾露頭未免致人不了多生疑見今日山僧向人天
眾前提持批判可謂全身手腳一齊俱露且作麼生
說個俱露底話坐斷千差路堂堂是本人。

小參僧問當陽一句埋沒宗風格外真規超越祖意
請問和尚拄杖子甚麼人得師便打進云撐天拄地
去也師云還我端的來僧豎拳師又與一棒乃云英
靈衲子俊俏禪和葛藤搥斷踢碎舊窠不圖成佛作
祖只要跳出網羅所以羅籠不肯住呼喚不回頭古
聖不安排至今無處所直似橫空寶劍孤光溢目摩
挲鐵柱截斷眾流用去功不浪施不用鬼神莫測畢
竟行履在甚麼處棒頭直下翻身轉沙界大千一口
吞。

小參云踏著當地不拾人涕唾不走人舊路明月簾
外不足安身荊棘林堆一時靠倒猛虎口裏拔舌饑
鷹爪下奪肉快刀利劍上明明知有出身之路轟雷
激電處歷歷曉其進退之謀不惟顯擒龍捉虎之作
略抑且具殺佛滅祖之手段要是恁麼人方可入臨
濟門下從容話會故云垂萬里鉤駐千里烏騅布漫
天網打衝浪鯤鯨不是分外安排亦非無端造就蓋
道出常情機通格外不許瞌睡漢敲磚打瓦秪要超
方眼擊節知音如是提唱還會麼且作麼生說個踏
著當地底一句卓拄杖云不離當處常湛然覓則知
君不可見。

除夜小參僧問百千日月閑中度三十除宵去復來
時如何師云赤歷地僧豎一指云其奈者個何師打
云收取去乃云纖毫脫盡時理極情忘際曠劫主人
公突出無眼鼻所以不見有生不見有死不見有涅
槃解脫不見有真如妙性廓落無依闃然獨證且道
末後一句意旨如何明年更有新條在惱亂春風卒
未休。

小參云大道淵源曾無蓋覆歷歷現成不假思湊恁
麼會得便見天地同根萬物一體古今天地古今日
月古今山河古今物理行也如是住也如是坐也如
是臥也如是乃至折旋俯仰生死去來悉皆如是是
法住法位世間相常住驀豎拂云劈面來也急著眼
覷。

冬至小參云不涉陰陽底句還有道得者麼僧問一
陽巳度先春信昨夜寒梅鬥雪開如何是一陽師與
一棒云急急如律令乃云群陰剝盡一陽來復盡天
下人𨁝跳不出驀拈拄杖云唯有者條拄杖自古至
今從年竟歲不可指目既不可指目則無陰陽之相
亦無寒暑可述脫體頓超千聖頂明明獨露吞諸物
乃卓一卓云還會麼歸方丈。

小參僧問空劫巳來和尚在那裏安身立命師置拄
杖於香几僧豎拳師云是何消息僧禮拜師云暗裏
畫符乃云者個便是全彰意氣如虎靠山似龍得水
拏雲攫霧浪滔天咆哮威獰聲震地奪佛祖權衡展
向上巴鼻丹霞燒卻木佛院主鬚眉墮地喝一喝遂
舉趙州示眾云金佛不度爐木佛不度火泥佛不度
水真佛內裏坐山僧逐句下一轉語為註腳去也金
佛不度爐達磨原是老臊胡木佛不度火堪笑嵩山
破灶墮泥佛不度水個個都有一張嘴真佛內裏坐
動轉施為渾是我恁麼會得則三條椽下七尺單前
踏本分地雖然如是猶恐平地上死人無數灼然出
得荊棘林方為好手還有活弄者麼乃拈拄杖一時
打退。

對靈小參問慈雲初臨此土法雨普潤大千向上宗
乘即不問請問閔老夫人即今向什麼處安身立命
師云靈光燭古今進云恁麼則淨光一片耀今古花
落花開總是春師云透脫千差路進云橫身出宇宙
何處不稱尊師云蹉過了也問且道先靈還假追薦
也無師云不妨疑著進云天上人間無著處塵塵剎
剎現全身師云更說什麼進云一句了然超百億師
云下文又作麼生僧擬進語師便喝遂以拄杖向香
几左右擊一擊云諸佛妙道歷祖玄機八字打開了
也巳故錢氏閔老夫人要見直下便見要悟直下便
悟更莫舉心動念思惟卜度自然了生死絕去來離
悲喜忘哀樂于常寂光中灑灑脫脫自由自在若也
舉心動念思惟卜度則諸佛妙道歷祖玄機特地迷
背生與死差來與去異悲喜交併哀樂相生正是攀
緣起倒業識茫茫無本可據而今閔老夫人若要一
念明本據空業識忘哀樂離悲喜一去來超生死又
以拄杖拍香几云就向棺木裏瞠眼常寂中開悟心
花發明炤十方剎隨處現身導利群品故曰淨法界
身本無出沒大悲願力示現受生諸佛妙道如金博
金歷祖玄機似水投水無勝無劣非得非失若地擎
山不知山之孤峻似石含玉不知玉之無瑕但得恁
麼去就更不捏目生花且正當恁麼時一句作麼生
道從今契得單提後遍界蓮開火裏花卓拄杖下座。

小參云刀不自割鏡不自炤瞥爾知歸當下便了若
是伶俐衲僧聞恁麼道便乃呵呵大笑卻許他有些
俊俏何以到處逢場驀面欺萬人頭上翻觔斗不為
分外還有麼眾無對師云元來一隊漆桶以拄杖打
趁。

小參僧問仰山插鍬意旨如何師卓拄杖云會麼進
云拔鍬便行又作麼生師放倒拄杖子乃云據本就
位分明坐斷千差曉句會機便能橫三豎四生擒虎
兕活捉獰龍手拳腳踢格外提持任是超佛越祖當
前無處出氣且據本就位一句作麼生道行到水窮
處坐看雲起時。

為老和尚示寂請小參師云尋常謂此方緣盡他方
顯他方緣盡此方顯者是教途化儀之說須知老和
尚大人知見大人機智大人境界大人受用盡十方
是個自巳遍法界是個全身非此非他無出無沒雖
示個生生固不生雖示個滅滅猶不滅不生不滅亙
古彌存董信女一向皈依老和尚念德修德知恩報
恩特請山僧於人天眾前至誠表揚不是堆裏挖土
亦非錐上加尖惟是沒量大人分明知其端的且正
當恁麼時老和尚轉身一句在什麼處遂以拄杖一
時打散。

小參云當人個事描固不真便爾翻身畫亦難象塞
斷人天路頭佛祖不敢近傍不須曠劫修因直下千
了百當喝一喝便歸方丈。

小參舉雪峰示眾云南山有一條鱉鼻蛇汝等諸人
切須好看師云蛇無頭不行長慶云今日堂中大有
人喪身失命師云張開蛇口雲門以拄杖攛向面前
作怕勢師云露出蛇斑僧舉似玄沙沙云須是我稜
兄始得師云與蛇揩癢雖然如是我卻不與麼僧云
和尚作麼生沙云用南山作麼師云跳出蛇窠乃云
當時雪峰會裏者一群蛇今日被山僧挑向拄杖頭
上要教他生也得要教他死也得要教他不生亦得
要教他不死亦得所謂把住則四方無路放行則草
叢裏輥現前兄弟還有與古人出氣者麼有則出來
為蛇畫足無則山僧放者一群蛇咬殺汝諸人去也
以拄杖一時打退。

小參舉佛果遠祖云通身是眼見不及通身是耳聞
不徹通身是口說不著通身是心鑑不出今日不肖
兒孫則不然通身是眼見個什麼通身是耳聞個什
麼通身是口說個什麼通身是心鑑個什麼於此會
得面目儼然秪者是不須更問西來意廓落群方獨
步行從前不與法為侶直得佛果遠祖立身無地那
許見聞覺知直下現成誰論過去來今且全身獨步
一句作麼生道一雙眼蓋乾坤廓啟口橫吞宇宙空
對靈小參僧問香煙繚繞燈燭交輝正恁麼時未審
薦只居士在什麼處安身立命師云清風明月下進
云恁麼則不離當處即蓮邦師云元是昔時人僧云
謝師答話便歸位師遂舉拂子云舉不顧即差互擬
思量何劫悟山僧舉似去也不是心不是佛不是物
居士若向者裏回顧得去則為回光返炤旋本還元
了知從前頭出頭沒虛生浪死今日於常寂光中無
依無倚自由自在無有煩惱可捨亦無菩提可取故
曰取不得捨不得不可得中只麼得就向不可得中
作得主坐得斷自然靈光獨耀迥脫根塵體露真常
即如如佛然則不假纖毫修學心無相光中長自在
卓拄杖下座。

小參云當頭一著不可名邈纔擬纖毫千差萬錯所
以三世諸佛只言自知歷代祖師全提不起一大藏
教詮註不及唯許本分衲僧默爾知歸當陽坐斷不
求玄妙不立知見一毫頭上安身百億界外伸腳極
其孤迥巍峨不止壁立萬仞任是佛來祖來天來龍
來纔見開口便與一摑透脫直截始與他覿體不違
且道他是阿誰驀豎拳云切莫當面蹉過。

除靈請小參師陞座云藏身處沒蹤跡沒蹤跡處莫
藏身遂以拄杖卓一卓云若向者裏會去則踢脫青
春廿餘載從今不戀畫樓新空花水月應拋卻物外
逍遙樂本真雖然如是切莫道山僧點破須是鄭孺
人自悟始得又以拄杖卓一卓下座。

請對靈小參孝子問一口吞盡無邊剎是何人境界
師云看腳下進云腳跟不穩師云與汝三十棒進云
謝和尚師便喝乃云大道之體本無悟迷現成獨運
不假修持只因不惺見倒惑生造三界業故有輪轉
以拄杖拍香几云若向者裏會得就棺木裏開眼黃
泉下翻身便見從前起倒業緣了不可得生死去來
悉皆無有親契本來面目獨證固有真常正當恁麼
時歸元復本一句作麼生道靈光一段超情謂耀古
騰今絕去來喝一喝卓拄杖下座。

小參云終日窮究要從根本上著到若不從根本上
著到非入於玄妙定墮於平實一入玄妙則被玄妙
遮障而自巳不能透脫無繇得到大自在田地苟墮
平實則坐死地不能施大機發大用見有通方手眼
格外提持全無辨別所謂灼然出得荊棘林方是好
手且根本上著到一句作麼生道遂起身云山僧今
日據本去也。

春日小參僧問爆竹數聲催臘去梅花幾點送春來
催去送來即不問目前光景事如何師云斬新條行
新令進云現成境界為什麼特地師云惱亂春風卒
未休乃舉世尊在靈山會上拈花示眾是時眾皆默
然惟有迦葉尊者破顏微笑世尊曰吾有正法眼藏
涅槃妙心實相無相微妙法門不立文字教外別傳
付囑摩訶迦葉師云自古及今盡大地人無有一個
不具完全大備何故要世尊拈花迦葉微笑便為不
立文字教外別傳為復是賣弄自巳為復是無風起
浪驀豎拂子云春色滿園關不住一枝紅杏出墻來
對靈小參師陞座云生從何來死從何去覿面提持
要知落處遂卓拄杖云查氏董孺人還會麼若向者
裏會得則生也全體恁麼來死也全體恁麼去去來
只是一體生死亦無二致百苦交煎總不妨立命安
身有本據且本據在什麼處又卓拄杖云生也不道
死也不道便下座。

小參僧問昔日世尊以正法眼藏付囑摩訶迦葉未
審和尚將個什麼以為傳授師便打云闍黎露布了
也進云恁麼則男兒自有沖天志不向他人行處行
師云早巳隨他腳跟轉乃云明明舉處人人曉會不
許承當那容蓋覆所以道一念不生全體現六根纔
動被雲遮斷除妄想重增病趣向真如亦是邪直得
離四句絕百非突出眼睛超物外了無生死絕周遮
請小參僧問四大分張即不問一物鎮長靈是如何
師云充天塞地進云恁麼則超凡入聖去也師云猶
加塗汙問金粟山頭雲舒卷大洋海底浪滔天龍門
盡是滹沱客傾湫倒嶽是如何師便打云還有闍黎
立地處麼進云恁麼則禹門三級浪平地一聲雷去
也師又打云少賣弄乃云言前薦得觸樹迷封句下
精通坐井窺天直饒離四句絕百非會得猶未是衲
僧安身立命之所在只如表自禪人既然亡過即今
在什麼處若道在佛界魔宮分明墮坑落塹更云在
人間天上亦是埋沒風月且正當恁麼時是如何撩
起便行休伴侶呵呵三笑更超方(表自臨終纏綿寄中云衲僧撩起便
行表自遂呵呵三笑而逝)。

小參云今朝正月十五底事如何揭露百億部洲上
堂三十三天打鼓蟭螟火裏吞龍巨鰲水中噉虎盲
龜𨁝跳上天跛鱉走飛他土目前有路超方不識誰
能忽悟試問諸人如何是今日悟底一句有僧一喝
師云不是者個消息僧無語師云不但似聾抑且如
瞽下座。

對靈小參僧問紅輪畢竟沉西去未審靈魂往那方
師云一點座中圓進云恁麼則生也全體現死也全
體現師云即今在甚麼處進云蒙師指出金剛眼天
上人間得自繇師云亡靈說多謝乃云脫體無依在
此行天堂地獄莫欣憎生前贏得閒閒地乘此閒閒
遍界騰人天莫與為伴佛祖豈能規繩透脫超方一
隻眼霜花映水碧層層便下座。

請小參問把斷要津不通凡聖即不問現今於人天
眾前當機一句又作麼生道師云與汝三十棒進云
世尊說法四十九年當處發生隨處滅盡既是滅盡
聲未絕師云又要潑許多惡水作麼僧云恁麼則一
句了然超百億師云自首者原其罪乃云賣田請說
法無法可廝當但信天真事完全脫體彰更有傅大
士云夜夜抱佛眠朝朝還共起起坐鎮相隨語默同
居止纖毫不相離如身影相似欲識佛去處秪者語
聲是大小傅大士雖然說得現成爭奈話作兩橛令
人于二六時中卻有個佛同眠同起同坐同止如龜
負圖自取喪身之兆若在面前好與三十拄杖爭似
嵩江超普陸居士賣兩畝田到金粟與眾僧結個飯
緣卻不著佛求不著法求不著僧求但恁麼信受行
持不計萬別千差透過無明窠臼且道意旨如何打
麵還他州土麥唱歌須是帝鄉人卓拄杖下座。

小參師云有不顧危亡底猛將請出來相見一僧纔
出師云敗軍不斬僧無語及師說法畢其僧又出擬
問師直打退乃云業本無性罪亦無生無生無性全
體顯現故曰諸法不自生亦不從他生不共不無因
是故說無生無生之理上從四聖下及六凡縱橫該
攝平等不二所謂若有色若無色若有想若無想我
皆令入無餘涅槃無餘涅槃即是無生之理然則人
生在世所作之業返而觀之直下冰釋業既冰釋則
了生死生死既了輪迴亦脫于日用之中閑閑地可
可地不求福慧而福慧自臻不遣災厄而災厄自除
秪如返本還元一句作麼生道驀然一擲太虛外鼻
孔依然搭上唇卓拄杖下座。

剃度請小參僧問師姑元是女人做意旨如何師云
鍋是鐵鑄進云恁麼則覿體了無男女相迥然獨露
句超方師云缽盂重安柄乃云一法若有毘盧墮在
凡夫萬法若無普賢失其境界去此二途畢竟如何
話會若向者裏分曉得來可謂破無明網出三界家
更說什麼五欲塵勞恩愛纏繞其或未然秪知事逐
眼前過不覺老從頭上來下座。

滿懺金剛經請小參師云經謂凡所有相皆是虛妄
若見諸相非相即見如來然則目前山河大地明暗
色空是諸相作麼生是如來又五蘊六入十二處是
諸相作麼生是如來若作恁麼見解則撥波求水離
相覓佛不能契真終成幻化始不知波外無水離相
無佛山河大地明暗色空是如來作麼生是諸相五
蘊六入十二處是如來作麼生是諸相遂以拄杖卓
一卓云若向者裏分曉得去則金剛體性時時現前
般若智慧念念相應故曰應如是知如是見如是信
解不生法相法相既不生則從本至今更非第二人
亦無第二念從今日去盡未來際亦無第二人更非
第二念男子身中入正定女子身中從定起女子身
中入正定男子身中從定起出入既然不隔古今何
曾間離還信麼卓拄杖下座。

追薦請小參僧問今日忽遇個不恁麼底兒孫來又
作麼生接師云正好與伊一頓進云恁麼則金刀削
去千年髮都來依樣畫葫蘆師云墮坑落塹漢乃云
據本提持迥無滲漏亙古彌今性天朗耀越色超聲
心光獨炤更說有死有生正是腦門著楔有去有來
亦是平地喫交始不知生本不生死本不死來無所
從去無所至故曰處生死流驪珠獨耀于滄海踞涅
槃岸桂輪孤朗于碧天生死即是涅槃涅槃不異生
死所以古人有問答云如何是生死業求大涅槃者
是如何是大涅槃造生死業者是如是則伊亡過先
靈正是現無相身說寂滅法與十方諸佛歷代祖師
同居無上大涅槃中更教山僧說個什麼豈不見云
人人自有通霄路死死生生本自如便下座。

小參舉古人云百丈三日耳聾不在馬祖一喝邊黃
檗吐舌不在百丈耳聾處是汝諸人還識百丈黃檗
麼若識得他二人到方丈來喫一鍾茶一僧隨後至
云裝聾作啞師徵云那個裝聾是誰作啞僧無語而
出師云將成九仞之山猶欠一簣之土。

懺罪請小參云罪性不在內不在外不在中三際覓
之不得則罪性如夢如幻如泡如影若是靈根宿種
底人見恁麼道便乃了知從前眼如是見耳如是聞
鼻如是嗅舌如是嘗身如是觸意如是知圓光獨脫
不興憎愛與從上聖賢同本同元同應同用收放自
如縱橫無礙更說有無明煩惱冤愛纏繞正是如蠶
作繭自纏自縛說有聖凡迷悟男女貴賤亦是遊人
迷路且當人剋的諦當一句作麼生本來大道非男
女覿體明明不掩藏。

對靈小參云覺靈不昧洞鑒非虛死生不二無欠無
餘所以當人從父母生來養育長大治家理業婚男
嫁女乃至經歷事務萬別千差以拂子打圓相云總
不離者個從今日去外息諸緣內心無喘心身寂滅
虛而靈寂而妙稱性論量非思量分別之所能解又
以拂子打圓相云亦不離者個然則生固不離者個
死猶者個不離拂子𨁝跳上三十三天觸著帝釋鼻
孔東海鯉魚打一棒雨似盆傾到者裏更須知有轉
機就位底時節生住於生死住於死聖住於聖凡住
於凡彼此各不知法法不相到故曰鐘中無鼓響鼓
中無鐘聲鐘鼓不交參句句無前後既無前後說什
麼生又論什麼死正是當人解脫無累之候且正當
恁麼時透脫一句作麼生道兩手撒開隨步樂騰騰
三界不拘留卓拄杖下座。

對靈小參僧問老氏云內觀其心不見其心外觀其
形不見其形豎拳云這個又作麼生師云無為鄉裏
坐進云恁麼則有物先天地無形本寂寥師云一款
便成招僧禮拜師云墮也僧喝一喝師云巳遲八刻
問未審吾師在那方師云水去還歸海進云恁麼則
覿面來也師云月落不離天乃云無為禪德在生出
入先師之門驀豎拂云還會者個麼若也會得則知
是般事便休其或未然不妨打個之遶生也不可得
死也不可得佛也不可得祖也不可得禪也不可得
道也不可得若作恁麼見解則墮無為無事人猶是
金鎖難必須舉一明諸目機銖兩橫三豎四坐七走
八辨驗龍蛇權衡佛祖為人天師作將來眼堪報不
報之恩共助無為之化雖然如是正眼觀來猶是平
白地上撒沙清淨鏡裏添塵不特見笑大方亦被露
柱勘破既爾歸根得旨一句作麼生道自從步入鶴
峰後一任青山笑點頭喝一喝便下座。

超果寺結制日晚參云早間上堂問話者甚多不能
備錄然直饒問如雲興答似瓶瀉佛手驢腳針來線
去於建化門頭鬧熱一場即得若在當人分上正眼
觀來料掉沒交涉正是紅線套索玄絲不斷爭如超
果寺裏猛火爐邊逼教禪命不存佛性靡有然後卻
與清風明月高山流水任緣遍普南贍部洲喫飯北
俱盧洲坐臥入廛垂手接物利生與人解粘去縛抽
釘拔楔著著有出身之路言言是斬釘截鐵纔見其
妙故曰懸崖撒手自肯承當絕後再蘇欺君不得其
或未然依稀似曲纔堪聽又被風吹別調中復舉高
峰大師云海底泥牛啣月走鐵樹夜開花巖前石虎
抱兒眠露柱日懷胎鐵蛇鑽入金剛眼木女騎牛出
佛殿崑崙騎象鷺鷥牽燈籠緣壁上天台據高峰四
句語格外提持山僧四句語提持格外會得也兩個
五百分明一貫若也不會更入紅爐重新再煆為甚
如此從前將謂茅長短燒了方知地不平。

小參師舉拂子云一向波波望外求無門可入始甘
休盡期更欲談禪道直下誰知碗脫丘所以道去年
貧未是貧今年貧始是貧去年貧猶有卓錐之地今
年貧錐也無香嚴老子造到恁麼田地仰山猶謂如
來禪許師弟會祖師禪且猶未在若有見處不妨再
道香嚴又云我有一機瞬目視伊若還不會別喚沙
彌仰山纔云且喜閑師弟會祖師禪了也此亦可謂
舉一不得舉二放過一著落在第二且祖師禪與如
來禪是一是二悟則事同一家不悟則萬別千差若
挨到臘月三十日來是祖師禪是如來禪總用不著
遂良久云到者裏毫釐繫念三途業因瞥爾情生萬
劫羈鎖苟有纖毫脫不盡招風招雨亂啾啾大眾珍
重便歸方丈。

對靈小參師據座舉拂子云佛祖之道廓同太虛當
人本性無欠無餘生也全體恁麼來死也全體恁麼
去且去來不以象動靜不以形形無其形象無其象
湛然常住風規獨露故曰無常生死法與我沒相干
若能如是見不用哭蒼天正當今日追薦一句又作
麼生道紫羅帳裏翻身轉九品蓮香遍界聞便下座。

除夕小參云臘月三十日到來不知當時釋迦老子
作麼生折合想必亦將口門挂在壁上致令後代奇
特男子休去歇去一念萬年萬年一念去都教個個
銀山鐵壁人人鐵壁銀山未審現前大眾還得恁麼
一回也未若得恁麼一回也則可暗裏橫抽骨明中
坐舌頭其或未然只知梅眼笑長空不識霜花侵佛
面復舉昔日長慶稜禪師云總似今日老胡有望後
來保福禪師云總似今日老胡絕望據二尊宿一人
依稀越國一人彷彿揚州山僧者裏則不然總似今
日石牛放卵撞破上頭關自身沒處放十字街頭覓
總無孤峰頂上滔天浪遂喝一喝便起身。

* 入室

師問僧云有句無句如藤倚樹意旨如何僧云大家
在者裏師云樹倒藤枯句歸何處意旨如何僧拂袖
便行師云秖如溈山放下泥盤呵呵大笑又作麼生
僧回首師便打又僧進師云世尊初生意旨如何僧
作指天指地勢師云上他釣了也僧一喝師云蓋覆
了也僧禮拜云謝和尚入室師頷之師問僧云離卻
玄妙心性如何是向上全提事僧指桌云但問取他
師乃打云正問他僧云作個善知識話頭也不識師
又打云莫謗山僧好師問僧破沙盆意旨如何僧云
佛殿對經樓師云離了此又作麼生僧云門外青山
個個高師頷之春日入室僧進師云等閒識得東風
面萬紫千紅總是春如何是東風面僧云少年一段
風流事秪許隹人獨自知師云汝腳何似驢腳僧喝
一喝師云異日再商量古風進師問云古人不出方
丈門庄上喫油餈意旨如何風云是他屋裏事師云
是什麼事風云某甲歸堂去也師云怎奈古人公案
何風云舉似和尚了也師打云何不親切道一句風
擬議師又打云顢頇作麼風便走出鐵舟進師問云
清風翻白羽野老笑相親意旨如何舟云張公喫酒
李公醉師云昨日有人從北京來為什麼不得鎮江
信舟擬議師便打師問侍者公衡云有句無句如藤
倚樹意旨如何衡云突出難辨師云樹倒藤枯句歸
何處又作麼生衡云且過一邊師以手作圓相云者
個九十六種圓相中是什麼義衡便禮拜師打云墮
也獨冠進師問云西方日出卯意旨如何冠云扶桑
人種陜西田師打云者一棒又作麼生冠便喝師又
打云何不別道一句冠頓足一下師連打出僧進師
問云描不成畫不就意旨如何僧呈坐具師云者是
坐具僧云師作坐具會那師打云者一棒是賞你是
罰你僧云我者裏無賞罰師又打云好惡也不知。
費隱禪師語錄卷第十終

費隱禪師語錄卷第十一
嗣法門人隆琦等編

* 法語

** 示隱元上座

向上關捩纔恁麼便不恁麼擬不恁麼卻又恁麼要
是眼辨手親底向急風頭上作得主坐得穩把得住
見有問著便用痛拳擬欲如何直與推出放開大手
腳騰踏當機龍象掀翻玄妙窠窟棒喝提持要人深
領語言敲磕啟其悟繇與臨濟一派臭乞兒氣分相
投輥作一團縱橫十字不可攔攩殺人刀活人劍覿
面舉揚從教惡虎獰龍當前無可造次者便是毘盧
頂上行坐斷報化佛頭耳隱元琦公先在黃檗領眾
既辭職歸獅子巖搆屋住止索法語為徵信遂書向
上關捩及臨濟正派接人垂手一段話略為梗概云。

** 示朗真上座

本分衲僧於活卓卓地作略施為直是徑庭如拋金
剛圈栗棘蓬令人吞吐不下若是吞吐得下便是涉
露布打之遶成之乎也者支離汗漫究竟不能為末
波砥柱豈堪承紹從上秉付單傳之剋骨兒不惟忝
竊法門抑且有玷宗枝且看曹溪正傳一夥古錐突
兀堆堆堂皇施縱又何曾有許多之遶說話故能範
圍此道於千百世以至終古不磨豈非契在朴實頭
地上活卓卓所繇來乎然有逸格衲子猶不向伊坐
伍邊穿窬況復降此之下而猶可為矜式哉所謂過
量人不向他人行處行耳。

臨濟宗祖繇棒喝發明本領故於接人之際極其鄭
重炤用收放必不造次見有亂統胡做便是捕竊之
流須以本分宗眼炤之規其正知見而後方可入作
為大方家子若隨他不分皂白一總顢頇不知簡察
便是師家失眼難稱從上烹佛烹祖大爐鞴煆凡煆
聖惡鉗鎚也。

尋嘗在叢林中操持既逴得個源頭事無大小須是
忍耐恢廓其量於十字街頭或孤峰絕頂不妨能操
能守能做能行眾有多寡平等攝持不露能所圭角
一直道念為懷竟年朝暮乾乾為事如此去就不計
功程自有龍天推送出人頭地若放心縱意怠惰思
逸不念弘持法門接人為事則是二乘之行非為宗
門種草朗真上座親予有許年月為伊出手磨歷見
聞至於自肯茲欲把茅蓋頭乃乞法語故書此三則
之話任其欽警雖然要行持此門中事切宜將火燒
卻不留隻字庶為痛快直截也。

** 示百癡上座

秉持個事應機接物如珠走盤如盤走珠頭頭不滯
著著無差活卓卓地自然法脈疏通承接有人而與
我家從上先輩用棒施喝擊揚開廓覿體相稱縱有
殊奇列異牛頭馬面象踏龍奔橫逆將來亦須力在
轉處若也拘方守隅有所固滯偷安盜懶不健於事
不惟把纜放舟抱橋柱澡洗抑亦弛墮法塹為此門
偷生有負向來荷擔底事焉能垂典型於百世作模
範於一時乎雖然山僧者段說話猶成圈繢其生機
一路在汝攙奪何如耳。

** 示金粟上座

既契當頭一著就在當頭上歷落千差踢脫萬別從
教浮游之學皮膚之見披剝光新如木在春而自秀
似珠在淵而自媚施大機奮大用自是正脈中展托
運鉗鎚開爐鞴不曾向外邊之遶不妨龍驤虎驟佛
祖窺覷無門人天要入沒路便是突出一頭地而自
家亦不識似個甚麼若傍不甘者走上釣來與他劈
頭一棒莫道專為流通。

** 示慈俊禪人

衲僧繼紹此事皆從個中全身輥將出來邈無涯岸
不可摹倣發之於言言句磊落發之於詞詞章粹美
發之於機機用宏達總之首尾一貫表裏相稱至於
日用自立處固為超卓然後據師位光門庭導方來
接後昆始不忝祖宗家法此是從上古人所共繇之
者。

** 示書記蓮如上座

蓮如上座道心用事輔佐天童金粟兩叢林波波挈
挈不惜拖泥帶水於本分留心多年有開豁處每向
人天眾前拋三放兩不顧打濕眉毛未知恒常亦能
檢點否殊不知禪門中事問在答處答在問處句句
能按人雲頭步步解跨他頭地始有出身得自由分
更須知其句能鏟意意能鏟句意句交加實為可畏
若無斬釘截鐵敲骨取髓之作略總是隨波逐浪葛
藤露布不知不覺死於句下無有格人之語故曰韓
盧則逐塊獅子能咬人應勉之可也。

* 偈

** 冬景

「　山中儘日雪威嚴萬物陵夷徹骨堅唯有林機呈醜拙更無塵靄現廉纖梅凝香暗寒清野月皎光沉凍碧天消遣衲僧情淨盡逢人不說老婆禪」


** 和澄靈禪師山居韻

「　因僧問我西來意報道山居不計年看兔籬邊雲拭磴敲藤石上樹摩肩勤鋤青圃除黃甲閒拾枯枝煮白泉底事明明誰可語秪應高枕臥巖前」


** 示培菴沈居士

「　當人一段風光事只在尋嘗日用邊解向頭頭開正眼張公喫醉李公顛」


** 送澹崖師歸吳

「　握手相將不等閒機緣酬酢百千般當陽一句無私
覆楚水吳山獨往還」


** 示時默禪人

「　一段風光徹古今騎聲蓋色謾追尋橫拈豎用無多子秪要當人達正音」


「　等閒廓徹娘生面突出那吒隻眼睛始見頭頭俱正令寰中獨步振嘉聲」


** 示金粟上座

「　吹毛寶劍從君用殺活當陽要見功收放若無端的處不惟亂統又朦朧」


** 與大含王居士

「　翻身機下出叢荊透脫羅籠致太平臨濟屈遭三頓棒得君驀鼻拽佗行」


** 示三笑禪人往楚住靜

「　當人本分自騰騰行腳區區似未曾海闊天空都吸盡閩山楚水不多爭」


** 復寧德張邑侯次韻

「　祖師門下唯直指秪要當人發悟機瞥爾頂𩕳開隻眼許拈白棒摑須彌」


** 示夔友龔居士

「　瞎驢鼻孔直如弦被個書翁索子穿拽出欄來鞭欲死痛聲叫徹滿霜天」


** 登獅子巖絕頂

「　鳥道曲千尋高頭結個屋杳然出人間獨立望天目」


** 和誌公辰時歌

「　食時辰頂天立地本來身赤體條條無所倚大用全提脫苦辛騎聲色絕疏親當陽舉似個中人纔剔眉毛擬薦取分明淨眼裏添塵」


** 示繼川嚴居士

「　八十年來事不差紅塵堆裡現那伽無分迷悟天真佛任運騰騰意氣奢」


** 示大休上座住山

「　坐臥經行總個山更無別法雜倪端時時不失山頭事管取山頭振宇寰」


** 示伯鸞楊居士

「　三頓棒頭明底意闡揚須是赤身人生擒活捉如龍虎直要當機怒目嗔」


** 復無咎何居士(諱白)

「　本來個事直如絃奚用算沙入海焉移取腳跟歸舊路原人鼻孔自完全」


「　棒頭直指事何關秪要當人省自顏脫體不存元字腳那來譬說許多般」


** 與太白禪人

「　出入叢林舊有聲棒風喝月不多爭比來見我翻身去活路生機任汝行」


** 復海寧縣中尊霜崖顧居士

「　化導長年待有緣喜逢龐老現空拳白拈手段繇來別餓鱉之夫要飯錢」


「　奪食驅耕解縛緣空拳正好自加鞭鞭頭忽脫超方外吸盡西江不用錢」


** 禮本師老和尚塔

「　太白峰南盤山之北松石蒼蒼煙靄羃羃虎踞龍蟠賓歡主樂我師靈塔巍然高卓光明遍炤十方四海咸知正覺不肖兒從掩土歸四年於此成疏略今日焚香憶轉深雲自依依風落落」


** 和益城姚居士原韻

「　本無巧拙與痴憨擬欲名模落二三洒落不拘南以北了然豈礙北於南臨機悟穎頭頭省觸目迷封事事酣越格還他無舌漢長年不味苦和甘」


** 寄九霞劉居士

「　淨名口默坐繩床妙德舌偏布廣長既默又言無異
路一溪慈水蕩風光」


** 贈吳居士號泰菴解

「　一念契機身心清泰泰即是菴菴即是泰清淨了然不分內外乃信此菴包含法界取與施奪縱橫無礙泰乎菴乎大觀自在」


** 過朱涇詠船子和尚

「　當年鼓棹個禪翁物外生涯渺莫窮垂線半鉤江月冷繫舟兩岸蓼花紅驅鱗躍浪機全異戴笠披雲趣不同撒手波心些子意令人千古憶高風」


** 寄武原覲周徐居士

「　廣慧棲遲十載餘勝幢高豎賴君扶讚揚宗旨文章異擊碎魔軍意氣殊席冷上方多請法甑懸香積每添盂維摩妙用神通大煙水迢遙憶不枯」


** 示本仁呂居士

「　紅塵堆裡示全身任運騰騰炤用新誰謂大悲千手眼元來只是現前人」


** 禮宏智禪師塔瞻右隴數塔被毀有感二首

「　青山既可埋枯骨未久如何似劫灰護塔影堂誰拆盡頓令群鶴起悲哀」


「　堵波數座白雲邊馬觸牛挨丁倒顛名字消磨心行毒到頭報應有龍天」


** 送古淵成首座住昭明寺

「　天目山高萬八千名揚四海古今然衲僧風烈當如是浩浩聲光動地喧凡聖同居忘彼此龍蛇混雜任方圓钁頭鋤破千山色芒履踏翻萬頃煙自古居山無別策法幢久豎要心堅」


** 諸當道恢復小天童賦贈

「　塔賜名藍古到今未知何事被民侵不逢寶杵從天闢難顯靈祗奕世欽山色從新含古鏡溪聲仍舊奏玄琴達人作用分明別頃刻功成四海吟」


** 寄澉城稚仙吳居士

「　天童派下一枝燈剔起光明國士能炤耀祖庭直甚價瞎驢頭角任人憎」


** 與爾潛董居士

「　吾道提持二十載逢場多喜荷擔人誰知更有董潛子亦解人前努目瞋」


** 與子張嚴居士(別號髻珠)

「　對顏不禁頻頻語一拶等閒正脈通佛祖相承個如意今將付汝紹宗風」


** 寄孝廉覲周徐居士

「　達人作用不尋常手眼高明見大方撥轉機輪超佛祖舉頭天外笑春光」


** 酬藥樹頭陀用原韻

「　此道不磨似兩丸天空海闊自來寬施機發用雖殊異契旨會源只一般亂統不知毛骨冷持綱豈肯祖庭寒滹沱的派依然在繼步惟期是達觀」


** 峨雪曹居士過訪書此致意

「　此事除非過量人縱橫擔荷契全真頭頭用去離情謂法法消歸了識神月朗天空光徹夜魚騰海闊樂玄津鴻儒多會宗門語交臂一朝萬古春」


** 題大北菴手卷

「　雲間城裡大北菴遠祖中峰說法藍愧我兒孫未瞻禮捫心幾度自羞慚」


* 書問

** 復海昌榜眼彥升陳居士(諱之遴)

十禪人歸山稱述門下於佛法生歡喜心起敬信想
則公郎即時解脫了無亡相不待所言伏承教諭謂
不謁蓮座便彌歲年大師乃不以門外流浪人而諄
諄誨之感涕交頤山埜道此雖是門下過謙之辭亦
是天性真誠所致故得感涕交頤出自本然然作門
外流浪人之見則於意地未必然爾而山埜亦不從
信斯語也且喚什麼作門更分內分外以作流浪之
見乎逆信門下必不如是又謂不肖少生紈綺長悅
紛華觸緒流連緣情滋蔓年將強仕迷錮逾深每披
諷教言心生慚愧山埜道纔出頭地富貴榮華便爾
現成是曩劫修來且具有一腔元本正因猶肯以山
埜言句每嘗披諷心生慚愧可謂有返炤迴光底趣
正一念迴機便同本得之意也故即就紛華紈綺之
上任性流連隨意滋蔓於此完全受用是門下之高
見也又謂左攜翠袖右進兕觥倏爾沉酣不復省憶
大師欲醒之以喝則聾耳不聞欲加之以棒則頑膚
不痛且須放此癡漢向名利場中自苦自樂耳山埜
道因此又識得門下底止風規了也以謂即此聾耳
即此頑膚便是正體現前通身顯露雖有痛棒莫能
以用雖有熱喝不可以加不妨做個癡漢於名利場
中以苦樂自受為自受用之三昧耳又謂辱大師屢
屢注存敬奉一偈此不肖斷頭刳心以報厚恩者也
冀勿哂鄙幸甚及閱偈惟一幅白帖而巳據此又見
門下之大究竟處也故以斷頭刳心為極辭以見了
當之極全無語路可通之意何幸數百年來於金紫
行中見徹諦信此一件事超出時人之表於宗門中
添一真種草進一真弘護慶幸無比誠為難得也然
而者一件事既全身擔荷亦須轉身吐氣全身擔荷
也則覿體現前而千差固自坐斷轉身吐氣也則提
持機用以接方來不妨建法幢明宗旨與天下人有
心此道者解粘去縛流通正脈亦為報佛祖聖人之
恩倘不如是一向秪恁麼去恐不出古人道秪可自
了平地上死人無數故古人又謂灼然出得荊棘林
纔是好手然則門下猶有一幅白帖之見不如扯碎
燒卻愈見光明透脫更欲如何若何正好與門下棒
之喝之。切莫道欲醒之以喝。則聾耳不聞。欲加之以
棒。則頑膚不痛也。向此透脫得去。方是大手眼。為禪
門宗工。於從上佛祖語脈機用。不求印證而自契合
於了了之地矣。雖然山埜亦合吃棒。不該與門下如
此拖泥帶水。不知高明以為何如。餘不及悉。伏惟諒
焉。荷荷。

** 復武林司理海岸黃居士(諱端伯)

不肖曩參壽昌老師時未聞居士名德。經今二十年
來。不意居士現宰官身。跡自壽昌之門。到處出手。與
人共建法幢。不惟壽昌有光。抑且此道不致寂寥。所
謂冷灰裡一粒豆爆。非居士其誰耶。雖未會晤。而巳
與居士面也。

** 復孝廉祈遠唐居士(諱元竑)

山埜秪要居士覿體現前。所謂根本得而枝葉自消
落矣。其餘差別智門。亦自體炤明白。卻不管居士昏
沉不昏沉。澄湛不澄湛。疑情不疑情。乃至得力與不
得力。何也。如是之說。皆是程途階級邊事。不是瞥然
分曉之意。來教謂今但以必勝為主。亦是不然。蓋此
事覓其勝負了不可得。如再問如何是覿體現前。但
與居士一拳。且道此一拳又打在什麼分上。向此了
當得去。則又說甚病魔來纏。及擔閣時日乎。門下以
為何如。

** 復海岸黃居士

壽昌和尚道光嚴冷。如壁立萬仞。時人固難湊泊。然
而即此坐斷學者偷心。故聲價大播諸方。不肖昔年
行腳。兩造其門。在會將六個月。時時親見。以知間世
希有也。茲又得門下翰教一章。并隹刻一種。以明從
上宗門來事。亦明自巳造道履歷。總歸恩於壽昌老
人。名固正而言亦順。不肖心甚敬之。但惜門下不曾
在老人現生之時十分倒斷。故後來猶種種生心。如
翰教中所陳。初裂破髑髏。次寶鏡彰現。再親睹空中
圓相。又舟中所現鐘相。如此之見皆為起而復倒。倒
而復起。如此起倒殊無定見。似未是超方透脫也。若
以此諸見呈之當時老人面前。豈無鉗鎚煆煉。若經
鉗鎚煆煉。則門下過後了無途路波吒。亦無起倒自
存。所謂離師太早。未盡其妙。不其然乎。雖然門下固
為今時儒釋中通人達士。見此諒亦必以我言為然。
當有一番雅論見諭。茲忝法愛。不遠千里以書寄我。
故以老人高風規之。非敢一味順情讚歎也。至於著
書行世。自有明眼者藻鑑。非不肖所能。緇素現既北
上。不知何日出京。不妨因行掉臂。來金粟山頭與不
肖覿面一回。以暢夙懷。後當圖禮老人靈塔。一了素
願。未委高明以為何如。

** 復雲上張居士

居士手教殷殷。以法門護持為念。則靈根智種固非
今日投下。山埜雖是乍會。而因緣道契實是夙生而
來。金粟門中又添一真內外護。誠為難得也。更以臨
濟在時。兩堂首座同時下喝。一頌見諭。頌云。兩堂首
座實堪誇。賓主分明盡作家。一喝同時全正令。相逢
合拍唱胡笳。據此只明兩人同時用喝。有全正令之
意。而未分曉賓主歷然之端的。蓋彼此同時一喝。固
無異無別。亦無勝無劣。如何見得。有賓有主歷然之
意。向此覷得破去。便知臨濟覿面為人之機也。故臨
濟上堂。兩堂首座同時下喝。有僧出問。還有賓主也
無。臨濟云。賓主歷然。復召眾云。要會臨濟賓主句。問
取堂中二首座。惜乎當時此僧不能再進後語以問。
那個是賓。那個是主。若能如此再問。敢保臨濟又有
轉身活機活用。必不說如何是賓。如何是主。以成座
主之見也。今時諸方多用心意識摶量。逐旋註解并
種種穿鑿謬說。誠昧臨濟當機之用。居士若向者裡
透脫得去。不妨與臨濟異世同時覿面相見。山埜於
此終不註破。須居士自悟始得。未委尊意以為何如。

** 與侍御心韋徐居士(甲申夏發)

門下宏材巨公。為先師法門之內外護。蓋不啻十餘
秋矣。某久企風範。每欲聆教。自知造謁無繇。然而忝
在先師法系中。則未嘗不時叨光被也。茲因先師塔
銘一事關係匪輕。遂義弗容嘿而深有屬望者。政以
先師生平之行履本末。惟門下悉之甚詳耳。去歲孟
冬。曾通諸嗣法弟昆合上公書。并王孝廉行狀來。仰
祈大手筆垂留一碣。庶幾。先師為人端的處昭昭然。
不為末世所磨滅。法門幸甚。某等亦幸甚。迨四月望
後。續燈侍師到金粟。接尊製塔銘一章。讀之文質兼
到。不勝欣服。但末後嗣法弟昆之名未承紀載。某於
此殊有隱慮焉。何也。方今木陳以代付。為事欺昧。諸
方嗣法十一人。倘不列名標誌而但據曩者。黃介子
行狀云。某某若干人則凡受代付者。具得混濫此中。
更不知為。誰是誰非。誰真誰假。將使正宗的派雜而
不清。而天下後世悉受其欺昧者。當何如也。且原敘
止及木陳。尚未及眾請之意與王孝廉所紀名實之
詳。在某雖不敢以巳意疑人。而在木陳豈必無忽略
公書自作主宰之事。果爾則不惟蒙蔽某等弟昆。抑
且蒙蔽門下矣。先師晚年駐錫甬東。道播天下。惟門
下與有功焉。末後光明還藉。筆頭點出。是天童法價
冠世。實賴大護法始終之。然則窆石所存。即模範所
係。按覈一時。為千古不朽。非門下復奚望哉。前公書
稿俱在。恐浮沉未達。特重錄一通。上呈記室。以證其
有無。并求詳定原文。以垂世世。總之門下為道法。為
先師。故任塔銘之舉。某亦為道法。為先師。敢進斟酌
之論。皆出於不得巳之衷情。人地雖遙。此心如一。固
知高明遠炤。當不我責。外山刻十種請教并此附候。
諸惟台鑒。不宣。

** 復東甌工部金門邵居士(諱建策)

門下手諭謂自領大教來覺。稍有自繇分。倘所謂省
力處即是得力處耶。但百尺竿頭。更有一步。不無待
於山野蒿枝一頓耳。者山野道恁麼真誠篤信。則門
下早巳喫棒了也。但向者喫棒底意分曉透脫。則無
百尺竿為障為礙。亦無得力與不得力。及省力與不
省力之種種諸兩頭語。直得迥然獨脫。自繇自在。至
於千差萬別。紛紜當前。不妨秪是一拶。正好興大機。
發大用。以接物利生。與祖佛老凍濃一鼻出氣。恰是
此個節候。固為門下挺身作如來使之時也。愚見如
此。不識門下又何以教山野耶。法通之諭。不敢違命。
第金粟公案未了。不免猶要少待。當異日以面大教
也。不宣。

** 與鄞縣廣文客卿張居士

曠別多年。每欲通問。未有所繇。舊春於天童再獲一
晤。喜不自勝。第聚會不久即便出山。未及留連道故。
悵怏殊甚。然亦深知居士法中人。必不於此見過。茲
啟天童先師過後。法門被木陳大壞。妄代先師付法。
訛偽相傳。不勝錯謬。此如朝臣不奉王命。私鬻官爵
罪例相等。諒我居士智鑑高明。早巳了辨。不須山埜
再悉數也。但緣先師塔上之銘。舊冬嗣法諸弟昆等
同具公書。敦請四明徐心韋翁之大手筆。茲見來稿。
不列的傳法嗣十一人名。但云某某若干人。則吾十
一人盡同夫巳氏。而凡受代付者皆可冒昧承當。其
關係法門。豈淺鮮者。且原文敘述。但謂據黃介子行
狀及木陳忞傳云云。傳語多有未妥。姑不具論。即如
介子行狀中原只混稱法嗣。不及詳明。狀為求文之
贄名。實亦嫌無據。然其時尚未有代付一事也。況碑
窆千古不朽。苟置法嗣於若存若亡之間。流弊不有
大可寒心者耶。惟居士現身四明。文治力易挽回。煩
道駕撥冗與山埜法嗣隱元公同往一謁心翁。痛切
轉道此情。尤望據王大含所紀歷然開載。天童一枝
燈庶不致為後人混濫。先師常寂光中亦應佩明德
於無涯。豈惟山埜諸弟昆等永藉荷擔之力巳也。居
士為同門棟梁。應體炤山埜為法門一片苦心。諒不
致付諸膜外。率爾冒瀆。顒俟報音。不恭不備。

** 復萬峰漢月禪師

不佞向在浙江時。乃聞足下聲名。耳根甚熟。但未會
其面。未見其言。未委足下為何如人。且有毀者謗者
紛紛疊出。故咫尺之近。不及相訪。其亦宿緣所使耶。
茲接隹刻四項及手教三百餘言。首尾一讀。乃知足
下平昔造詣。且為法門心切。以隱峰。丹霞。龐居士承
馬祖。石頭更唱迭和為心。使法道千古萬古作無障
礙。概見今時鬥諍競習。宛若舟中敵國。又明向來尋
師求友一段履歷。雖承濟上孫枝。尟逢馬石昆季。將
謂當今之世鼓簧此道無其人矣。因聞不佞往年四
問。深見作略。馬祖一宗。堪為唱和。未至寂寞。如此見
推不佞。而不佞何可當也。然足下既承濟上孫枝。而
又謂臨濟一宗。馬駒的髓。固雖傳久失真。然而文獻
猶足。何得如此自餒。其亦未得其人而未契其旨耶。
其亦契旨而遽忘其人耶。當今密老和尚。臨濟的嗣。
命脈貫通。為人作略。光前絕後。觀其語錄。坐斷天下
人舌頭。豈但文獻猶足而巳哉。足下既承其嗣而謂
傳久失真。則足下以和尚為不足乎。其亦以自巳為
不足乎。何其餒哉。承諭苟具大力量者。於悟心之後
不自滿足。深求細證。遠契古人。相擊相歌。近協同志。
扶起三百餘年掃地之密印。如此之意。乃啟不佞向
來之志。不敢不勉。就足下言句深求細證。一紙供通。
足下上堂語錄作略施設。雖不昧本分。亦涉途跡。其
亦從師承中來。何得拈香原本。又覺範老人。又高峰
大師。又湛然闍黎。如此牽挂。終不了事。何也。若謂從
覺範智證傳中得悟綱宗。及高峰語錄發起參禪。便
乃拈香原本。則自古諸善知識發腳初心。豈無方冊
染指。亦當契何人書。拈何人香。如汾陽參七十員長
老。末稍在首山言下了手。天台韶師見四十位高流。
結局於法眼席中。乃至三十。五十。一百二十。豈無契
入觸發者。都不見有一人酬法。又豈不見古塔主讀
雲門語錄。因謂得悟。遽爾遙嗣。後來覺範種種貶剝。
故知法嗣一事非同小可。蓋本分一著。契入深重。其
輕淺之餘。不期該而該之矣。豈有從前契入輕淺之
處一一為繼嗣乎。且契入深重豈可與輕淺相並。譬
如黃金不與鐵比。則從前得處輕淺不足為繼嗣也
明矣。足下欲振臨濟宗風。尚猶如此牽挂不了。致家
中人笑足下望外走也。況使後昆相學相令而臨濟
源流面稟親授。恐付之無聞矣。近來宗師拈香牽挂。
多以名望人情不能自免。如湛師拈雲棲之香。博山
拈峰頂之香。一腳踏兩船。不歸其原本。自有智者慨
焉。其亦原本一著得不深重而被人情名望所奪也。
然亦二家承流無源。亂統應爾。如壽昌則自迸出來。
雲門則少林帕子。故子孫牽挂其勢。然爾足下既作
臨濟後裔。須體從上祖宗家法維持。亦欲與二家雷
同效顰耶。然宗門中法嗣拈香。古今典型。佛祖標格。
故不佞先欲言之。其他普說法語。五宗原智證傳提
並註腳三老因緣。夾雜偏頗。多負單傳直指。取明眼
笑。累累皆是。猶難備上紙筆。唯足下自炤自察。然不
佞未親面足下。先如此簡點。正承謂深求細證。遠契
古人。相擊相歌。共協同志。非為相謗相毀而競習鬥
諍也。雖然足下要人深求細證。勾賊破家。不佞平人
受污。未免就窩打劫。見三下三。彼此無虧。他日倘相
見。當一笑破。不宣。

** 寄別山講主

曩與足下邂逅雲門。喋喋口吻。便知有為丈夫。自爾
分手。迄今不覺數載矣。不佞住居海􃅗。落落人世。教
乘之緣。不啻束之高閣。然如來所說一代時教。究其
所以。然為何事者。端在自巳。實謂無遺矣。足下教乘
博洽。賢首慈恩。工於平昔。坐席揮麈。理應當然。承惠
華嚴品旨。謹覽一遍。足下以妙嚴一品貫攝三十九
品。謂華嚴品品是世主妙嚴。又謂此品是主。餘品是
伴。據此亦是一見。但在品品位位。當宗門中。意有相
乖。足下高明。一舉便知。蓋華嚴意旨雖圓融行布。包
博無遺。而在當宗當位。其亦圓融行布。攝無不盡。何
得昧此而反另作一說。恐於當宗當品未必然耳。又
以山河大地一時坐斷是事事無礙法界。誤錯甚矣。
殊不知一時坐斷乃是得入空境。證理無礙。若事事
無礙。即山河上明一山河。遍入無量山河。且不壞一
山河之相。無量山河攝入一山河之內。亦不壞無量
山河之相。到此即得迥出於思議之表。古人於內打
出。則曰事事無礙。如意自在。手把豬頭。口誦淨戒。趁
出媱坊。未還酒債。顧此豈是一時坐斷為事事無礙
耶。如此之意教家謂之綱領。綱領不明。至於千言萬
語。皆是漏逗之餘。所謂一子差而滿盤錯。足下不可
不審矣。茲欲面議。俟不至山。故伸此意。充訊起居。

** 復隱元上座

上座既主席黃檗。當以煆煉衲子為懷。須臾不可放
過。惟左敲右激。挑剔成材。使法系直與虛空相終始。
永遠聯芳。不致斷絕。是老僧之素望也。其餘之事皆
是因行掉臂。若放過煆煉衲子。惟從事餘務。則捨重
從輕。恐不得其人。有忽從上來事。上座應極力砥勉
之。囑囑不盡。

** 復太守聲玉韋居士

台下於向上一著子。大似識得伊。猶不肯認伊。然欲
認伊。則反成窒礙。所以昔日有僧問古德云。如何是
生死業。答云。求大涅槃者是。進云。如何是大涅槃。答
云。造生死業者是。向此看得透。則生死於是超脫。紅
塵亦由是消融。且喜作個脫白乾淨。無依倚。大解脫
人。二六時中。不妨暢快。至於慶生禮懺。一切佛事。只
任運世緣。王法與佛法兩無相礙。所謂隨分納些些。
正是達人作用也。愚見如此。未委高明以為何如。

** 復刺史九霞劉居士

曩與台下結法喜緣。將謂拽脫從前蘊藉。世出世間
玄妙知解。今承來教。尚謂昔年搐鼻緣由。雖未蒙打
失半邊。大和尚引手威光。迄時時變現鼻尖頭也。山
野謂既有威光時時變現。則未拽脫從前所蘊藉。不
妨再向父母未生前看。那個是我本來面目。便爾忽
然㘞地一聲。亦好與山野三十拄杖。呵呵。缽盂峰既
蒙為野人托出。則冤有頭。債有主。從此打結。與太白
巔齊年。雖望八老翁蹇於步履。未嘗日夕不在蒲團。
几拂邊握手清談也。縱時遭艱阻流離。欲自擔板作
門外漢。恐無如此便宜之事。故曰。自從親遭毒手。至
今恨入骨髓。寧不然乎。前拙話塵言宜付丙丁。勿放
空如來藏。恐鈍置當人。纔是出脫好手。免彼此相帶
累去耳。不既。

** 復九霞劉居士

尊偈十首。活潑清脫。足見近日高造。然亦有鋸義。聊
為老翁點出。勿怪山野又絲來線去好。閒坐漁磯釣
明月。特地一場愁。敲開明月縛清風。徒勞心力。老來
學種猢孫樹。何得老不歇心。活時難死死難活。又非
吾常。於此切也。了卻此數句鋸義。再來喫老臊胡行
沒手之拳。何如。呵呵。

** 復太史曹峨雪居士(諱勳)

春首承台駕垂顧。得聞高論。甚合理性一路。但未得
透脫於理性文字之外。故語脈機用似未獲符契。然
宰官中如台下動合此道者甚為難得。心切慕之。欲
時常眉毛相在。以期繼紹傳燈。茲荷手教。與尊刻并
嘉作見惠。尤台下與山野道契。自不能巳。故現於
翰墨。以光道眼也。謝謝不盡。然尊翰謂山野拙刻如
據泰華絕頂。隨意指點塵寰。若非別透眼光。幾令人
應接不暇矣。山野謂不妨被台下看破。但如人指月。
倘若得月。自然忘指。何若斬斷葛藤。免得令人應接
不暇。可乎。來諭惟自念冤親萍聚。總是情緣。既非土
木形骸。未免拖泥帶水。昨承大教。以道眼視之。都是
空花泡影心。豈不知世界只等空花。即自身亦同泡
影。何況眷屬。但一著道眼便費手腳。那能得撒手懸
崖。翻身入水。一絲不掛。來去自如。仰望洪慈。策其末
路。據此則台下卻以道眼礙眷屬。礙自身。礙世界。乃
至礙冤親。所以便費手腳。那能撒手懸崖。翻身入水。
以至一絲不挂。來去自如。此正未契道眼。作如是差
錯之見。殊不知契道眼者。非空花。非不空花。非泡影。
非不泡影。直得離四句。絕百非。口欲談而辭喪心。欲
緣而慮忘。到者裏則前謂以道眼視之都是空花泡
影。亦是接初機漸引之言。未可為自畫也。雖然若契
離四句。絕百非。者一著子猶要親見作家指點。活機
活用。以明向上一著。不然恐坐無事無為之金鎖難。
未免墮坑落塹於必死之地。不能醫也。試問台下近
來曾恁麼一回也未。若未得一回。且眷屬是眷屬。自
身是自身。世界是世界。冤親是冤親。我心平等。渠亦
平等。渠性如是。我亦如是。故曰是法住法位。世間相
常住。此亦無過無不過之。大同之道分明。即世間相
以明實相。亦即世間法而明出世間法。但看台下力
量契會何如耳。以上三段不同。收歸上科。他日若相
見。猶作如是知解。入門正好一棒。勿怪山野未策其
末路也。當有高見以示我。拙偈一首。敬次來韻。并錄。
請政。

濟源莫道在天童。正脈流傳觸目逢。馬祖臨機聲一
喝。大雄三日耳雙聾。非空不有超方外。蓋色騎聲何
處鐘。大用現前無軌則。亦應踢倒須彌峰。

** 復子佩周居士

儒者至無人不自得。乃素位之語也。老子至實無所
得。乃合頭語也。宗門本分。乃通上徹下語也。三者本
分是其要關。若悟其要關。則世出世間更無偏頗。故
曰是法住法位。世間相常住。即此之旨。先師在銅官
山頂悟得。情與無情。煥然等現。覓大地纖毫過患。了
不可得。亦即此耳。所謂悟則事同一家。不悟則萬別
千差。良有以也。至於論三教同異。亦不妨將此推窮。
更有先儒所著三教平心論。顯發三家功德殊異。亦
當展閱。以見其化儀。大概如此。來諭更欲脫離知解。
以何法門。惜乎。居士不在面前。倘在即與當頭一棒。
且若喚作一棒則觸。不喚作一棒則背。不得轉機。亦
不得無語。猶擬欲如何若何。又有一棒到居士分上
了也。雖然他日若會晤時。更存如是等見。便是知解
生矣。當有格外提持。與老朽通個消息。可爾。

** 復乾三法師書(附來書法師相見機緣語句載堯峰錄內)

海內有人。不可不訪。久聞和尚為禪門大匠。故于
季冬買一葉舟。特造方丈。非舍平生所學而為濟
上之學也。十六之夕。承和尚集座下諸英共評宗
教。其中有關節之言。再求斧削。如不肖謂交光決
定用根。其說大謬。座中諸兄左袒交光。以用根為
是。而和尚亦有從緣薦得之言。竊謂從緣貴乎薦
得。若果薦得。必離根塵。豈如交光帶妄顯真。不遽
破二種見妄之說乎。夫眾生流轉生死。由根塵識
三種不破不出生死。學道之士于入門時須于命
根下殺得一刀。方離妄法。果殺一刀則根塵識盡
破。不留纖芥。若留眼根是不曾殺得一刀。見性亦
不現前。不可謂懸崖撒手也。彼豈知正見正聞之
時。略無根塵之相乎。此是教門衰相。亦是宗門流
弊。不肖不得不言。只如二十五圓通中以阿那律
陀為眼根圓通。那律是無眼人。故得眼根圓通。根
之宜拔。不辨而自明矣。若坐在不見處。復是大病。
和尚是宗門長子。能提直捷法門。貴于一機一境。
直透根源。不肖于宗從未參究。高峰語錄從來未
見。惟幼時曾稍閱宗書。聞圓悟云。懸崖撒手。自肯
承當。絕後再甦。欺君不得。以愚意測之。絕甦是死
活義。死須真死。活須真活。若根塵不除。不得謂之
真死。縱有小悟。亦詐死耳。入門既謬。後來所見皆
謬。既有詐死。必有假活。總是風力所轉。終成敗壞。
末法時最多此種。不肖雖非宗門人。不得不為教
門慮耶。若要真死。須斷根塵識。將攀緣妄想。言思
卜度。一切皆除。夫以言顯于無言。非真無言也。以
思顯于無思。非真無思也。真絕言思者。空有二邊
妄想。一切不起。消息不通。并無能絕所絕。如魚飲
水。冷煖自知而巳。行人至此。多分死了活不得。然
見性現前。早是活法。人自生阻滯耳。何者妄見巳
破。真見現前。妄聞既除。真聞自顯。非活而何。和尚
前問法住法位。世間相常。愚云世間相者。生住異
滅是也。因舉大涅槃經文為證。和尚似不肯其說。
然法無一向。請以山水草木為世間相可乎。妄情
既除。山是真山。水是真水。草是真草。木是真木。天
地未分。先有山水草木。乾坤既壞。山水草木不壞。
寧非常住之旨。到此方是真活。台宗性惡。法門由
此而立。和尚拈根本無明即是根本智慧。以此為
性惡義。愚謂此亦通途之語。若別顯性惡。全是真
如。更無無明之相。故謂之佛性也。然總因真死方
有真活。苟非真死真活。通是意識卜度。言語抵對。
安可稱見性哉。但死活定非二機。妄法破處。真諦
自顯。又雖拈性具秪得半邊。更有通方圓融之道。
惟苦心人方能知之。和尚試評其說。與圓悟合否。
因欲請教。輒吐愚悰。談刀取誚。捉礫騰譏。恐滋口
過。幸不吝斧削。足見慈悲。臨楮無任悚慄。

正月初四晚獲座下手翰一篇。首尾將千言。以舊臘
到山相訪。同諸禪子於茶筵中議論近時註經用根
不用識。及阿那律不用眼根而證圓通。與夫宗門中
之句。懸崖撒手。自肯承當。絕後再甦。欺君不得。乃至
法華是法住法位。世間相常住等語顯發指註。欲老
朽試評其說。足見座下于法門為有心人。故於宗教
兩途參考其旨趣。但座下首云非舍平生所學而為
濟上之學也。於此殆見座下以台教自畫。雖有殊言
勝語。恐不相入。究竟無益於事。擬欲緘口。付于無言
之天。各安其分。何如。然若但付於無言之天。則座下
將謂宗門莽蕩。不能曉此。故不得巳輒陳管見。以搏
大方。如交光法師所註楞嚴正脈用根不用識大段。
藉根顯見。因見示心。此是自微至著。自始至終。譬如
以楔出楔。前楔既出。後楔亦無所用。若據理論量。倘
執見根為是。則頭上安頭。若離見根為是。則如斬頭
覓活。所以經中本文云。見見之時。見非是見。見猶離
見。見不能及。據此可見從根以辨見。精從見精。以明
真見。至於真見則能所對待。無容存於其間。至後文
雖有二種妄見。亦由此以進退合明。則根塵識三豈
不破乎。又據圓融之理。只要人當機了悟。直下瞥然。
所以宗乘中云。只此見聞非見聞。無餘聲色可呈君。
個中若了全無事。體用何妨分不分。又法眼大師云。
三界惟心。萬法惟識。唯識唯心。眼聲耳色。足見唯心
唯識之道超乎根塵始。亦由于根境而顯發。且臨濟
大師云。汝等赤肉團上有個無位真人。常在面門出
入。未證據者看看。老朽如是引援。并原交光法師科
文。剋就根性。直指真心。前前後後。不一而多。不過明
他所學之大意而巳。非同眾禪子以左袒其交師也。
座下又以阿那律陀不以眼根而證圓通以駁交法
師。用根不用識之謬此屬一途之說。亦是有理。但曰
圓通只許盲人證得。有眼人不能瞥證。則六三十八
及其七大為二十五圓通徒有其文。如何融會。老朽
意以盲者肯修。尚證圓通。況不盲者肯修。如何不入
其圓耶。雖文殊選根而有勝劣。古聖明訓何能違其
所示。且據其經偈。一處成休復。六用皆不成。塵垢應
念消。成圓明淨妙。餘塵尚諸學。明極即如來。況前偈
曰。歸元性無二。方便有多門。聖性無不通。順逆皆方
便。初心入三昧。遲速不同倫。老朽以後偈前偈引援
比較。無過顯發人人有慧根之性。皆可從機境上悟
入。若離機境則頑然而無靈識。此機境只在六根門
頭瞥然薦取。所以老朽前謂從緣薦得。相應疾若。薦
得則根境與非根境了不可得。更誰論殺一刀與不
殺一刀。然殺之一字即是薦取之意也。若薦得則心
意識自死。所以如來一代時教善知識一切機語。無
過隨時徇機之語。不可鑿定以成死法。若鑿定則違
隨宜所說。意趣難解之旨。應信懸崖撒手。自肯承當。
絕後再甦。欺君不得。乃至大死大活。詐死詐活等語
皆是撮摩虛空。水中撈月。於當人本來個一著子皆
兩頭語。只如世尊住世四十九年。說法三百餘會。臨
般涅槃時。於百萬人天眾前拈花示眾。只有迦葉一
人當機契旨。破顏微笑。其餘在座悉皆罔措。故世尊
云。吾有正法眼藏。涅槃妙心。實相無相。微妙法門。不
立文字。教外別傳。付囑摩訶迦葉。轉相傳受。于是二
十八祖達磨大師繼之乃云。直指人心。見性成佛。心
既指矣。性既見矣。則從前所學所聞。所修所證。皆無
復遺餘矣。然則座下以一刀欲殺其根株。是座下之
所見。亦是古人之方便。非禪宗超方脫略極則之語。
不知高明以為何如。又以老朽前詰法華經是法住
法位。世間相常住之意重拈其說。殊不知法華一部。
七卷之文。以實相為宗。其他多贊揚表顯。唯此兩句
經是的切顯實相之義。座下彼時驀指茶筵中云。圓
眼住圓眼位。糖餅住糖餅位。老朽當時詰云。圓眼一
捏便碎。糖餅一喫便了。如何得常住。座下彼時無對。
少頃以大涅槃經為證大意。以生住異滅。住於不生
不滅為常住。彼時老朽詰云。如是則生滅住於不生
滅。則成兩法。遽成能所對待。如何得常住乎。今座下
以老朽似不肯其說者此也。今又以山水草木為世
間相。妄情既除。山是真山。水是真水。草是真草。木是
真木。天地未分。先有山水草木。乾坤既壞。山水草木
不壞。據此不唯實相常住之旨未明。于世諦理義亦
未盡意。既天地未分。又何從而有山水草木乎。乾坤
既壞。又何從而有山水草木乎。況有妄情可除。又有
真山真水。乃至真草真木。天地未分。又有山水草木。
乾坤既壞。又有山水草木不壞。則岐然兩分宛爾。生
滅與不滅生對待之法。如何是實相之道。得永遠常
住乎。老朽如此引援辯詰。古賢所謂引而不發。只要
當人于此悟明。以透其實相常住之法也。于此悟明
則台宗性惡法門由此而立。并根本無明即是根本
智慧不期而合。雖說兩個根本。若悟得但有其名而
無實性也。故曰。悟則事同一家。不悟則萬別千差。寧
不然乎。只如高峰祖師四句偈是宗門極則語。且云
那一句是縱是奪。是殺是活。若檢點得出。則參學事
畢。此是要人明其機用以到極則處也。老朽與座下
覿面提持。要從此契會。出三乘十二分教高一頭地。
非強遏捺以屈人也。座下今云。高峰語錄從來未見。
則忘卻老朽覿面提持之端的意也。自今而後。猶望
座下于宗乘中喫緊留心。或與老朽一機一境。一扣
一激。得推門落臼。則知三乘等教。所蘊學業。皆闡演
玄妙。理致邊事。於宗乘極則一著子尤較霄壤。故德
山禪師從前在蜀。所演諸經眾論。主張教義。亦曾註
金剛經疏。且氣壓諸方云。南方魔子敢言直指人心。
見性成佛。我當摟其窟穴。滅其種類。以報佛恩。遂擔
青龍疏鈔乃參龍潭信和尚。一夕侍室中。龍潭云。更
深何不下去。德山珍重便出。卻回云。外面黑。龍潭點
紙燭度與德山。擬接。龍潭便吹滅其燭。德山于此大
悟。便禮拜而退。明日將青龍疏鈔堆法堂前。舉火炬
云。窮諸玄辯。若一毫置于太虛。竭世樞機。似一滴投
于巨壑。遂焚卻而為宗門大匠。豈欺我乎。若云談刀
取誚。捉礫騰譏。則老朽從此打退鼓。彼此各適其性。
亦不亦樂乎。來書義多文長。不必以逐節對辯。撮其
大要。以明風規。不識高明以為何如。

** 復天王水鑑海法孫

說話既明暢。行持須珍重。當久豎法場。不可輕易動。
喜汝住天王。於此作梁棟。






費隱禪師語錄卷第十一終

費隱禪師語錄卷第十二
嗣法門人隆琦等編

* 問答機緣

僧問。如何是一喝如探竿影草。師云。要汝入門便道。
如何是一喝如踞地獅子。師云。百獸林中獨步。如何
是一喝如金剛王寶劍。師云。早巳分身兩段。如何是
一喝不作一喝用。師云。汝自理會。

僧參。師出方丈據坐。僧對師舉手云。起勞便出。師云。
莫道無事好。

僧問。如何是賓中主。師云。行路全憑拄杖子。如何是
主中賓。師云。堂裡長年多陪客。如何是賓中賓。師云。
滿面埃塵不覺羞如何是主中主師良久云。會麼。

普茶次。僧問。碓嘴生花。意旨如何。師云。烏龜向火。進
云。如何是佛面百醜。師云。是汝無面目。

僧問。弟子無住處。求和尚個住處。師與一棒云。灼然
住在什麼處。僧云。不會。師云。卻好個消息。

僧見。師伸腳云。恰值山僧腳麻。替我摸一摸看。僧便
喝。師打云。摸腳也不會。僧遂禮拜。師云。纔恁麼信受
奉行。僧拜起云。者老漢也是無風起浪。師云。被汝覷
破了也。僧無語。師云。猶是墮坑落塹。

靈嶽侍者一晚向師口占云。喫莖無根菜。參個沒味
禪。日裡三餐飯。夜間一覺眠。師云。明日閻羅王與你
索飯錢。又作麼生。嶽云。待他來。師云。即今索取。又作
麼生。嶽云。不是拳頭。便是巴掌。師云。過在什麼處。嶽
云。不合惱亂人家。師休去。

師一晚問維那古淵云。金不博金。更道一句。淵云。彼
丈夫兮我丈夫。師云。如何是丈夫事。淵云。唯我獨尊。
師云。一棒打殺。又作麼生。淵便喝。師與一棒。淵走出。
師云。今日大家喫酒。維那還錢。傍僧云。憐兒不覺醜。
師轉身一棒云。被你看破。

師問孤雲。如何是覿體現前。雲下語。亦呈偈至。累次
皆不契。忽一日。師又問。如何是覿體現前。雲驀豎拳
云。會麼。師云。如何是脫體無依。雲轉身云。我去也。師
乃頷之。

師問僧。那裡來。僧云。杭州來。師云。還得江西信麼。僧
呈坐具。師云。不是者個消息。僧進前。師便打。

師一日問柴立云。路逢達道人。不將語默對。將什麼
對。立豎起一指。師云。看破你了也。立一喝便走。師與
一棒。

僧問。山門緊閉。無處入路。求和尚指示。師云。立地死
漢。僧便禮拜。師云。活也。活也。僧云。謝和尚指示。師云。
速退。

師問僧。那裡來。僧云。海鹽來。師云。還帶得鹽來麼。僧
云。帶得來。師云。何不舉似我。僧呈坐具。師云。者是淡
底。僧云。是鹹底。師與一棒云。鹹淡也不知。僧無語。

僧問。如何是舊年燈。師云。門前火把子。如何是新年
頭佛法。師云。東家敲鑼。西家擊鼓。

孝廉君謨周居士於慈雲寺陪師茶次。語及格物。師
遽拈一茶果云。者個是物。作麼生格。士云。放下著。師
云。又撥過一邊。士云。者老漢又將謂別有。師云。如何
是你不別有底意。士驀豎一拳。師云。不得喚作拳頭。
又作麼生。士擬議。師與一掌。士直下釋然。

僧問候云。和尚近日法體調和否。師驀豎指云。你道
如何。僧擬議。師便掌云。合取兩片皮。

師一日問雲浪云。如何是汝本分事。浪豎起拳。師云
我不問汝拳頭。如何是汝本分事。浪云。和尚將謂別
有麼。師云。如何是汝不別有底意。浪又豎起拳。師與
一棒云。者一棒是賞汝。是罰汝。浪一喝而出。師云。又
恁麼去也。

僧問。穿衣喫飯。不知是誰。師驀頭便棒云。是誰。僧擬
議。師又棒云。自家也不識。

師問眾云。風不待月而涼。火不待日而熱。意旨如何。
僧滄溟答云。甜瓜徹蒂甜。苦瓠連根苦。師云。向上還
有事也無。僧便喝。師云。喝後聻。僧出。

師一日問靈機云。如何是先炤後用。機云。把火捉賊。
師云。如何是先用後炤。機云。驀頭拶看。師云。如何是
炤用同時。機云。禍不單行。師云。如何是炤用不同時。
機云。鬧市裡打坐。

雲浪一日禮拜次。師驀豎拳云。不得喚作拳頭。汝作
麼生會。浪云。不識。師與一棒云。者一棒又作麼生。浪
一喝。師又與一棒。浪便走出。

僧問。百尺竿頭如何進步。師打云。幾時到者裡。僧云。
險。師云。墮。僧便禮拜。師云。元來。元來。

靈機侍者初參。問云。世尊未陞座。文殊不白椎。還有
佛法也無。語未卒。師急索拈拄杖云。且道即今是陞
座。不是陞座。機擬答。師直打出。

僧問。出山門是如何。師云。山僧不撒沙。僧云。入山門
是如何。師云。塗污了多少。

師問靈機云。興化打克賓。意旨如何。機云。憐兒不覺
醜。師云。既打趁。何謂憐兒。機云。也要和尚具隻眼。師
打機一掌云。要我具隻眼那。機云。不是某甲恁麼道。
爭見得和尚。

僧問。天地與我同根。萬物與我一體時如何。師以手
撼桌云。喚者個作什麼。僧無語。師云。何曾得一體。

師一日在單上臥。喚靈機至。驀云。驢漢。機云。一頭在
這裡臥。師云。那一頭聻。機云。驢漢。師云。且喜汝承當。
機打師一下。師云。汝還知痛麼。機無語。師云。痛痒也
不知。

師問大含王居士云。世尊謂天上天下。唯我獨尊。意
旨如何。士驀豎一拳。師云。不得喚作拳頭。又作麼生。
士擬議。師直與推出。

僧問。學人有覺主人公。諸佛道不著棒喝無交涉。師
今還識麼。師云。明日請你做泥水。僧云。不會。師打云。
主人公那裡去了。僧便禮拜。師又打云。好個有覺主
人公。

一日。靈機侍立次。師問云。大修行人未審得何果報。
機云。拖犁拽耙。師云。大造業人未審得何果報。機云。
端坐受供養。師云。爭奈以善為惡。以惡為善。機云。和
尚自生分別。師云。如何是不分別底道理。機云。合取
口。師休去。

師到天童送老和尚入塔。徑山雪庭師亦在。一日與
諸嗣法同門到祖師堂上。庭云。我不入者保社。便轉
身。師向庭背上打一掌云。少者一掌不得。庭回首云。
是那個。師云。還要回頭轉腦。庭無語。師遂歸寮。

一早。老和尚起龕畢。眾送雪庭師歸客堂。庭云。佛法
傳持。子孫綿遠。如帝珠網。各自領會去。師突然與一
喝。便轉身。庭云。者一喝放在什麼所在。師云。還不領
會。庭亦無語。

次日。老和尚進塔。有一僧問雪庭師云。釋迦涅槃於
拘尸。和尚示滅於通玄。且道是同是別。庭不答。師在
會云。老師答者話不出。庭云。果然。師云。大眾證明。庭
又無語。

師一日問侍者千峰云。天上有星皆拱北。人間無水
不朝東。意旨如何。侍者云。鼻孔大頭垂。師云。喫飯咬
著砂。侍者彈指而出。師休去。

師問僧云。趙州道。我在青州做領布衫。重七斤。意旨
如何。僧提衣裾云。某甲亦有一領。師云。天地懸隔。僧
云。和尚莫蹉過。師云。爭柰古人語意何。僧無語。師云。
闍黎莫蹉過。

一晚。侍者千峰云。當時臨濟會中二首座同時下喝。
濟云。賓主歷然。若更問那個是賓。那個是主。和尚作
麼生。師便與驀胸一踏。侍者一喝。師云。作恁麼見解。
侍者乃走出。

師一日問大含王居士云。正當恁麼時是如何。士云。
今日被和尚一問。直得圓成一卦。師云。作恁麼解會。
士便走出。師云。恁麼去也。

師問侍者千峰云。盧陵米作麼價。意旨如何。峰云。塞
斷天下人咽喉。師云。你為什麼對我答話。峰便喝。師
云。爭奈古人公案何。峰云。話頭也不識。師便喝。峰云。
遲了八刻。師云。話頭也不識。峰云。元來。師云。自首者
原其罪。峰云。恁麼去也。師云。親言出親口。峰啐一啐
走出。師云。巳遲了八刻。

一晚。師在臥單上問靈機云。鼻孔大頭垂。意旨如何。
機云。眉橫八字。師云。我不知者是什麼意思。機云。某
亦不知。師云。瞎。機云。瞎。師云。瞎。瞎。機云。果然。師休去。
師一早口占云。眾生有病。諸佛有病。諸佛有病。露柱
有病。未委露柱犯底是甚麼病。機答云。針劄不入底
病。師云。還有轉身處麼。機與師一推。走出。

大含王居士一日呈頌。師閱畢。向居士云。者是描畫
邊事。如何是描不成。畫不就底意。士打個作揖。師云。
描也描也。畫也畫也。士便轉身出。師亦休去。

僧禮拜次。師云。彼此鼻孔相似。禮拜他作什麼。僧沉
吟。師云。端的得明白了禮拜。僧云。端的得明白不來。
禮拜便行。師云。略較些子。僧不顧。師復喚。僧至。師云。
老老大大。為什麼隨人呼喚。僧擬豎指。師便打云。禮
拜未有窮巳在。

師一日問侍者千峰云。古人道。布衫重七斤。意旨如
何。峰云。提不起。師云。既是七斤。為什麼提不起。峰云。
和尚蹉過了也。師云。汝何不問我。峰云。布衫重七斤。
意旨如何。師云。千補百納。峰擬議。師便與一踏。復云。
我底轉語與汝底轉語還有差殊也無。峰云。和尚少
賣弄。師云。汝又作麼生。峰云。和尚試為定當看。師云。
少賣弄。峰云。隨我來。師云。如何得淨絕去。峰打師一
下。師云。隨我來。

師一日問大含王居士云。世尊拈花。意旨如何。士於
地上畫一畫。師云。迦葉微笑。意旨如何。士於一畫上
畫一直為十字。師云。恁麼去也。士云。和尚又作麼生。
師云。與汝三十棒。士云。和尚領一半。師云。不要塗污
山僧好。

師一早問靈機云。世尊拈花。意旨如何。機驀豎一拳。
師云。不得喚作拳頭。又作麼生。機便打師一拳。師亦
打機一棒云。且道是賞汝。是罰汝。機云。少賣弄。師頷
之。

師一日驀豎拳。問子張嚴居士云。不得說是說非。試
道一句看。居士掩耳云。弟子不聞。師云。不聞處與世
尊拈花是同是別。居士云。和尚作麼也說同說別。師
云。如何是無同無別底意旨。居士亦驀豎拳。師云。迦
葉微笑。意旨如何。居士云。迦葉惱他。師頷之。

僧參。問。三千里同風即不問。踞坐當軒事若何。師云。
與你三十棒。進云。通身無影像。遍界絕形蹤。師云。前
言何在。進云。禮拜和尚去也。師云。自起自倒漢。

師一日與靈嶽敘話次。驀伸手云。我手何似佛手。嶽
云。少賣弄。師又伸腳云。我腳何似驢腳。嶽云。轉見不
堪。師云。人人有個生緣。你生緣在甚麼處。嶽云。覿面
不識。師云。離了三關又作麼生。嶽便喝。師云。好與三
十棒。嶽云。和尚也不得無過。師休去。

師一晚向正法西堂云。當時幻有老祖云。欲要賭猜
枚。大家出隻手。且道猜底是甚麼枚。法云。者個枚。師
云。試舉似看。法驀豎起拳。師云。是甚意思。法云。和尚
自理會。師云。不是。不是。何不問我。法便問。師亦豎起
拳。法云。卻是。卻是。師云。休安註腳。

正法西堂因言出行好日。師云。古人云。日日是好日。
又作麼生。法乃彈指。師云。作恁麼解會。法云。和尚勞
頓。師云。鼻孔大頭垂。

師一晚問眾云。懸羊頭。賣狗肉。是誰家生意。知藏逵
夫云。少賣弄。師云。什麼處是賣弄。夫云。更要重說偈
言。師云。汝分上又作麼生。夫便走出。師云。只得恁麼
去。夫云。錯會不少。師云。莫謗山僧好。

師問僧云。不是心。不是佛。不是物。是個甚麼。僧便喝。
師掩耳云。山僧郤不聽得。僧云。惜取眉毛好。師亦喝。
僧連喝。師云。羞也不識。

潛九陸居士參見。問云。不許棒。不許喝。不得語。不得
默。請和尚道。師云。說你是自纏自縛漢。士罔措。師便
喝。士亦喝。師云。亂做作麼。士遂禮拜歸位。師又從容
諭云。我喝是吾行令。汝喝來歷不明。汝適謂不許棒。
不許喝。為甚麼又喝起來。士擬議。師云。捉敗汝了也。

師問法觀云。鼻孔大頭垂。意旨如何。觀云。舌頭在口
裡。師云。向上還有事也無。觀便走出。又一日問。世尊
拈花。意旨如何。觀云。全提正令。師云。迦葉微笑。又作
麼生。觀云。亦復如然。師擬更問。觀亦走出。

一早。師問侍者劍眉云。天上有星皆拱北。人間無水
不朝東。當人分上如何。眉云。眉毛眼上橫。師云。向上
更有事也無。眉便喝。師云。休瞌睡。眉便走出。

師一晚廳前坐。法觀捧碟橘餅與師過茶。師云。橘餅
留在出路喫。觀云。只有一個不好帶得。師云。千個萬
個。不離一個。為甚麼帶不得。觀云。眼裡不著沙。師云。
如何是汝不著沙底眼。觀便走入方丈。師休去。

因冬瓜問法觀云。冬瓜直儱侗。瓠子曲彎彎。當人分
上又作麼生。觀云。眉毛八字橫。師云。不妨被汝道著。
觀禮拜退。

師問機來陳居士云。蘇東坡悟道偈云。溪身便是廣
長舌。山色無非清淨身。夜來八萬四千偈。他日如何
舉似人。且道他八萬四千偈說個什麼道理。居士次
早云。八萬四千蒙舉似。今朝東海日頭紅。師云。離郤
日輪紅又作麼生。居士云。今日親見和尚。師云。你分
上又作麼生。居士便禮拜。師云。猶欠轉身。

一晚。師問眾云。諸方參得底者裏用不著。者裡參得
底諸方把木杓。意旨如何。一僧云。恰好。師云。恰好在
什麼處。僧便喝。師云。且喜沒交涉。僧云。和尚又作麼
生。師云。諸方把木杓。僧無語。

師問鐵舟書記云。如何是汝本分事。舟無語。粥後。舟
云。鼻孔依然搭上唇。師云。轉身一句又作麼生。舟拂
袖便行。師與一棒云。且道是賞汝。罰汝。舟便喝。師云。
老僧被汝一喝。舟擬議。師又與一棒。舟無語。師云。墮
也。次日。師對鐵舟云。汝昨無語。而今如何下得一轉
語使前話圓。舟云。再犯不容。

一晚。師問維那古碧云。汝從那裡來。碧云。不從外來。
師云。將謂汝是門外漢。碧云。和尚話頭也不識。師云。
看破汝了也。碧云。卻是某甲看破和尚。師云。老僧招
得。

師每問眾云。衣帶下一線清風。意旨如何。僧多答。師
皆不諾。

僧問。大悲千手眼。如何是那隻眼。師云。薦取背後底。
僧擬議。師便喝。僧禮拜。師打一下云。者一下又作麼
生。僧云。好那一隻眼。師云。莫塗污人好。

師與士材李居士聚話次。驀豎拳云。不得喚作拳頭。
道一句看。士云。天寒。請和尚通袖。師云。作恁麼見解。
別道一句始得。士便喝。師云。者些消息從那裡來。士
擬議。師將士鼻孔一捏。士禮拜云。謝和尚。師微笑。休
去。

士過第三日又到。師云。今日相見與前日相見是同
是別。士指香爐云。此爐是和尚舊用底。新用底。師驀
伸手云。我手何似佛手。士云。且收通袖。師又伸腳云。
我腳何似驢腳。士云。和尚不妨疑著。師云。人人有個
生緣。如何是居士生緣。士云。今日喫飯來。還未饑。師
云。三關則且置。向上還有事也無。士拍桌一喝。師呵
呵休去。

一晚。師問侍者公衡云。八角磨盤空裡走。意旨如何。
者云。無毛鷂子潑天飛。師云。那個證明。者云。不妨與
和尚同出入。師云。老僧不知是什麼意思。者云。某甲
亦不識。師云。前言何在。者云。老老大大。是什麼心行。
師乃呵呵。

師垂五問。一。水既無筋。為什麼長流不斷。二。佛祖公
案猶空中紙鷂。向何處收取線索。三。鵬搏峰與晏坐
峰相交。且道說個什麼。四。風扇大野。畢竟作何形色。
五。望江亭上垂機。誰是知音。

* 拈古

「一日。世尊陞座。大眾集定。文殊白椎云。諦觀法王法。
法王法如是。世尊便下座。」

【拈云。世尊無端特地。文殊錯安註腳。簡點將來。
二人俱好。拋向洞庭湖裡。免得千百年來令人
依模畫樣。何以還他活潑如龍虎。平地無勞起
骨堆。】

「自恣日文殊三處過夏。迦葉欲白椎擯出。乃見百千
萬億文殊。迦葉盡其神力。椎不能舉。世尊遂問迦葉。
汝擬擯那個文殊。迦葉無對。」

【拈云。文殊太煞風流。迦葉眼孔似窄。雖然如是。
肥邊易得。瘦肚難求。百千萬億文殊與許大世
尊。盡被迦葉無對裏坐斷。至今翻身不得。且道
意旨如何。相唾饒你潑水。相罵饒你接嘴。若是
山僧。待世尊云。汝欲擯那個文殊。但與一喝。要
顯衲僧有多方手眼。】

「梵志索世尊論義。預約曰。我義若墮。自當斬首。世尊
曰。汝義以何為宗。志曰。我以一切不受為宗。世尊曰。
是見受否。志拂袖而去。行至中路。乃省。遂回至世尊
前曰。我義兩處負墮。故當斬首以謝。世尊曰。我法中
無如是事。汝當回心向道。」

【拈云。好笑是世尊與梵志兩沒合殺。最初拂袖
便行。卻也相當。不應路中發省。得得回來。對世
尊云。我義兩處負墮。故當斬首。所謂放過一著。
落在第二。世尊此時不據祖令。但歸斯受之而
巳。殊不知梵志歸來作如此語話。正好與他三
十棒。使渠進退無門。知得衲僧門下別有長處。
雖然。若問山僧是見受否。便與推倒。免得中九
下七。】

「殃崛麼羅因持缽至長者門。其家婦人正值產難。子
母未分。長者曰。瞿曇弟子汝為至聖。當有何法能免
產難。殃崛曰。我乍入道。未知此法。待問世尊卻來相
報。佛告殃崛。汝速去報言。我自從賢聖法來未曾殺
生。殃崛奉佛語疾往告之。其婦得聞。當時分娩。」

【拈云。將謂釋迦老子葫蘆裡有多少靈藥。元來
只是一味蓬蒿湯。使者婆子欲產未產之際。纔
飲入口。便乃瀉下。實非此藥靈驗。全係者婦為
苦痛饑渴所逼。故易為飲食耳。雖然如是。若殃
崛傳話未到時便乃產下。則瞿曇之蓬蒿湯亦
只得風吹日炙。有什麼用處。可見出門便利。偶
爾撞彩。若是山僧。待長者云。當有何法。能免產
難。但云。盡大地是個女子。看他又如何折合。】

「世尊因外道問。不問有言。不問無言。世尊良久。外道
讚嘆曰。世尊大慈。開我迷雲。令我得入。」

【拈云。世尊良久。填溝塞壑。外道得入。舊瘢著艾。
簡點將來。各與草鞋一緉。且要天下人疑著。今
日忽有人問山僧。不問有言。不問無言。惟豎一
指。還與世尊是同是別。】

「城東老母與佛同生而不欲見佛。每見佛來即便迴
避。雖然如此。回顧東西。總皆是佛。遂以手掩面。於十
指掌中。亦總是佛。」

【拈云。老母不欲見佛。天然氣概。而佛每來。乃至
回顧東西。總皆是佛。氣概天然。於此見得。老母
即佛。佛即老母。於此不會。有寒暑兮促君壽。有
鬼神兮妒君福。】

「世尊於涅槃會上以手摩胸。告眾曰。汝等善觀吾紫
磨金色之身。瞻仰取足。勿令後悔。若謂吾滅度。非吾
弟子。若謂不滅度。亦非吾弟子。」

【拈云。瞿曇一生打風打雨。降災降禍。帶累無數
好人墮坑落塹。臨了只得殷殷勤勤。消歸自巳。
生怕他復蹈從前覆轍口款。幸獲自招。亦須與
他一頓。為甚如此。既能護末。何不慎初。】

「趙州到一菴主處。問云。有麼。有麼。主豎起拳頭。州曰。
水淺不是泊船處。便行。又到一菴主處。問云。有麼。有
麼。主亦豎起拳頭。州曰。能縱能奪。能殺能活。便作禮。」

【拈云。二菴主見處孤硬。大似一對無孔鐵鎚。趙
州老舌頭無骨。東頭賣賤。西頭賣貴。多少人向
此氣悶。莫謂山僧不道好。】

「德山小參曰。今夜不答話。問話者三十棒。時有僧出
禮拜。師便打。僧曰。某甲話也未問。和尚因甚麼打某
甲。師曰。汝是甚處人。曰。新羅人。師曰。未跨船舷。好與
三十棒。」

【拈云。德山埋兵挑鬥。要驗作家。者僧只知貪前。
不覺失後。若是山僧。見伊謂今夜不答話。問話
者三十棒。便云。和尚今夜不著便。他若動靜。但
曰。夜深。和尚尊重。】

「普化和尚尋嘗振一鐸曰。明頭來明頭打。暗頭來暗
頭打。四方八面來旋風打。虛空來連架打。一日。臨濟
令僧抱住云。總不恁麼來時如何。師拓開云。來日大
悲院裡有齋。僧回。舉似濟。濟云。我從來疑著者漢。」

【拈云。普化恁麼連架打。穿盡髑髏。明日大悲院
裡有齋。放過一著。臨濟謂我從來疑著者漢。雖
是好心。若是山僧。問總不恁麼來時如何。便打。
且要諸人知實。雖然普化恁麼為人帶累人。欲
上天。上天無門。欲入地。入地無路。且道端的在
什麼處。】

「臨濟云。大凡演唱宗乘。一句中須具三玄門。一玄門
須具三要。有權有實。有照有用。汝等諸人作麼生會。」

【拈云。觀我濟祖。大似將山河大地。明暗色空。情
與無情。撮來如粟米粒大。且能撼鐘鼓。擎山嶽。
鎮古今。燭日月。昂卓不勝。昂卓平展。極是平展。
打鼓普請看。既要人吞。又要人吐。惜乎當時不
遇其人。我若在會。便與翻卻禪床。免得後人饑
思食。渴思飲。人境俱奪。不為性燥。】

「九峰道虔禪師因石霜歸寂。眾請首座繼住持。師白
眾曰。須明先師意始可。座曰。先師有甚麼意。師曰。先
師道。休去歇去。冷湫湫地去。一念萬年去。寒灰枯木
去。古廟香爐去。一條白練去。其餘則不問。如何是一
條白練去。座曰。這個秪是明一色邊事。師曰。元來未
會先師意在。座曰。你不肯我那。但裝香來。香煙斷處。
若去不得。即不會先師意。遂焚香。香煙未斷。座巳脫
去。師拊座背曰。坐脫立亡即不無。先師意未夢見在。」

【拈云。首座尋嘗慣習石霜枯木禪。於生死岸頭
卻能自繇。但未具正知見。未免被明眼者呵。故
以一條白練話作死法解會。謂只是明一色邊
事。及九峰不肯。便裝香坐脫。可謂坐斷十方猶
點額。不能密移一步看飛龍。此之是也。若是山
僧。見問如何是一條白練去。便云。吹毛寶劍逼
人寒。九峰若擬議。但云。莫埋沒先師好。管取九
峰結舌。一代住持亦是有分。】

「臨濟云。第一句中薦得。堪與佛祖為師。第二句中薦
得。堪與人天為師。第三句中薦得。自救不了。」

【拈云。臨濟尋嘗見僧入門。不是喝。便是打。為甚
特地將高平下裂一作三。令人趣上奔下。何日
了手。分明弄泥團漢。成得甚麼用處。若是伶俐
底人。見他恁麼舉。但云。惜取眉毛好。】

「僧問一賣鹽翁云。覆船路向甚麼處去。翁良久。僧又
問。翁曰。你患聾那。僧曰。你向我道什麼。翁曰。向汝道
覆船路。僧曰。翁莫會禪麼。翁曰。莫道會禪。佛法也會
盡。僧曰。你試說看。翁挑起鹽籃。僧曰。難。翁曰。你喚這
個作甚麼。僧曰。鹽。翁曰。有甚麼交涉。僧曰。你喚作甚
麼。翁曰。不可更向你道是鹽。」

【拈云。看此賣私鹽漢。因何得致通身手眼。撞著
遂驀露風規。背去便撩鉤搭索。放去收來。只要
人知有。可惜者僧大似磕露柱底瞎漢。若當時
山僧見伊恁麼激揚。便翻卻鹽籃而去。不妨令
者賣鹽翁疑著。此僧具什麼眼目。】

「臨濟上堂次。兩堂首座相見。同時下喝。僧問濟。還有
賓主也無。濟曰。賓主歷然。濟復召眾曰。要會臨濟賓
主句。問取堂中二首座。」

【拈云。兩堂首座同時下喝。一個半觔。一個八兩。
曾無彼此優劣。僧問還有賓主也無。逐塊韓盧。
臨濟云賓主歷然底意在鉤頭。其僧不見進語。
可惜許。臨濟又曰要會賓主句。問取堂中二首
座。又拋一釣令人吞。據臨濟如此施設。人多不
識。用在臨時。縱奪自在。都作意義搏量。不知當
機蹉過。若是山僧。當時見臨濟恁麼道。便與一
喝。不妨明頭也合。暗頭也合。管取老漢忍俊不
禁。】

「臨濟因普請鉏地次。見黃檗來。拄钁而立。檗曰。這漢
困那。濟曰。钁也未舉。困個甚麼。檗便打。濟接住棒。一
送送倒。檗呼維那。扶起我來。維那扶起曰。和尚爭容
得這風顛漢無禮。檗纔起。便打維那。濟钁地曰。諸方
火葬。我這裡活埋。」

【拈云。臨濟意不停。機不住。黃檗等閒撥著。便與
抵對。纔見打時。直與推倒。可謂棒喝相應。拳踢
相隨。黃檗亦無計可施。反打維那。正所謂沒柰
船何。打破戽斗。尿床鬼子尚不放手。更云。諸方
火葬。我這裡活埋。不特打草。還要蛇驚。看他父
子兩人。家門不睦。一至於此。好將一束縛住。放
在天目山巔。霜欺雪壓。免得祖襧不了。殃及兒
孫。】

「雲門云。聞聲悟道。見色明心。遂舉起手曰。觀世音菩
薩將錢買餬餅。放下手曰。元來秪是饅頭。」

【拈云。可笑雲門老漢。將常住物為自巳。伸一手
了縮一手。帶累觀音菩薩滿街亂走。若識得他
破。一任洪鐘喚作瓦缶。山僧恁麼稱提。巳是小
家徒開惡口。咦。】

「趙州因南泉曰。今時人須向異類中行始得。趙州曰。
異即不問。如何是類。泉以兩手拓地。州近前一踏踏
倒。卻向涅槃堂裡叫曰。悔。悔。泉令侍者問。悔個甚麼。
州曰。悔不更與兩踏。」

【拈云。南泉脫體風流。趙州全身意氣。分明少喜
多嗔。一似有輸有贏。簡點將來。二俱失利。若問
山僧。如何是類。但云。莫嫌我打你。】

「臨濟因黃檗普請。隨後行。檗回頭。見濟空手。乃問。钁
在何處。濟曰。有一人將去了也。檗曰。近前來。共汝商
量個事。濟便近前。檗豎起钁曰。秪這個天下人拈掇
不起。濟就手掣得。豎起曰。為什麼卻在某甲手裏。檗
曰。今日自有人普請。便回寺。」

【拈云。黃檗勾賊破家。臨濟就窠打劫。惡手手中
顯惡手。惡人更有惡人魔。故黃檗將謂得人。便
回寺。據山僧今日看來。尚未了事。待臨濟掣
得钁頭豎起曰。為什麼卻在某甲手裡。便云。者
個頑賊。遂與打退。免得父弱子強。遭人話柄。】

「趙州一日與文遠論義曰。鬥劣不鬥勝。勝者輸果子。
遠曰。請和尚立義。州曰。我是一頭驢。遠曰。我是驢胃。
州曰。我是驢糞。遠曰。我是糞中蟲。州曰。你在彼中作
什麼。遠曰我在彼中過夏。州曰。把將果子來。」

【拈云。最不唧溜是個文遠。既云鬥劣不鬥勝。只
管走向前去。以致一枚果子輸與趙州。若當時
見趙州云。我是一頭驢。但曰。某甲萬分不如。管
取者枚果子還文遠喫。所謂退步便是進步時。
寧不然乎。呵呵。】

「僧問雲門云。一口吞盡時如何。門曰。我在你肚裏。僧
曰。和尚為什麼在學人肚裏。門曰。還我話頭來。」

【拈云。大小雲門能添人五臟。又能挖人心肝。好
手直是好手。奇怪未為奇怪。若是山僧。見問一
口吞盡時如何。但云。謝供養。更有如何若何。便
云。尚捨不得。】

「官人問趙州云。和尚還入地獄否。州曰。老僧末上入。
官人曰。大善知識為什麼入地獄。州曰。我若不入。阿
誰教化汝。」

【拈云。趙州老賊。手腳不同。不唯入水拖人。抑能
面奪威光。冷語秪管傷人。不怕露柱勘破。】

「僧問興化四方八面來時如何師云打中間底僧便
禮拜師曰昨日赴箇村齋中途遇一陣卒風暴雨卻
向古廟裏躲避得過。」

【拈云者僧雖解單刀直入爭奈興化有百匝千
重所以將在謀而不在勇興化雖坐籌帷幄之
中決勝千里之外未免旁觀者哂若問山僧四
方八面來時如何答未是作家待伊擬議便打。】

「僧問曹山世間何物最貴曰死貓頭最貴僧曰為甚
麼死貓頭最貴曰無人著價。」

【拈云曹山如此答話可謂遇貴者貴遇賤者賤
若也不落貴賤且道死貓頭是箇什麼者裡見
得可謂未離兜率巳降王宮未出母胎度人巳
畢。】

「僧問雲門云從上來事請師提綱門曰朝看東南暮
看西北僧曰便恁麼會時如何門曰東家點燈西家
暗坐。」

【拈云只許老胡知不許老胡會擬欲逐驊騮腳
跟便不快大段怪雲門不得何也鉤頭有意無
人識偏向定盤星上推試問者僧坐到幾時得
天亮去。】

「雲門云乾坤之內宇宙之間中有一寶秘在形山拈
燈籠向佛殿裏將三門來燈籠上作麼生自代曰逐
物意移又曰雲起雷興。」

【拈云雲門不特佛頭上堆糞既巳栽茄又復種
菜令人摘之採之直到驢年不能休歇山僧今
日與他三十棒不圖鏟削門路要且驚動時聽。】

「五祖演禪師曰譬如水牯牛過窗櫺頭角四蹄都過
了因什尾巴過不得。」

【拈云看孔著楔痛處加錐乃宗師之明鑑作者
之體裁若乃龍騰滄海鶴舞丹霄笑看五祖賣
嘴雖然尾巴因甚過不得乃云點。】

「三聖問雪峰云透網金鱗以何為食峰曰待汝出網
來向汝道聖曰一千五百人善知識話頭也不識峰
曰老僧住持事繁。」

【拈云三聖會撒泥雪峰善拋沙一挨一拶一敲
一擊各各有隱身之術各各有計謀之策臨時
應變收放自繇則不無此二老若是透網金鱗
決不向此湖塘上曲堤邊討草喫。】

「僧問興陽剖禪師云娑竭出海乾坤震覿面相呈事
若何興曰金翅鳥王當宇宙箇中誰是出頭人僧曰
忽遇出頭又作麼生興曰似鶻提鳩君不信髑髏前
驗始知真僧曰恁麼則叉手當胸退身三步也興曰
須彌座下烏龜子莫待重遭點額回。」

【拈云這僧問得甚好興陽答處更奇可謂針來
線去語脈不虛雖然此僧步步向前不知喪身
失命興老拍拍是令那顧傷鋒犯手據令將來
亦好與三十拄杖若山僧當時在座但呵呵大
笑看他又作麼安排。】

「昔有一菴主受婆子供養二十年嘗令一二八女子
送飯給侍一日令女子抱定曰正恁麼時如何主曰
枯木倚寒巖三冬無暖氣女子舉似婆婆曰我二十
年秪供養得個俗漢遂遣出燒卻菴。」

【拈云這個婆子二十年中將壒𡒁擁茄樹時節
既久令人特往一探將謂為當家種草元來是
異地生苗遂遣出并燒卻菴若是山僧待他抱
住云正恁麼時如何但豎拂子云與你證據了
也更復擬議便與推開不唯其菴免燒抑且眼
明千古豈墮於枯木寒巖無煖氣之塹乎。】

「僧問梁山觀禪師云家賊難防時如何觀云識得不
為冤僧云識得後如何觀云貶向無生國裏僧云莫
是他安身立命處也無觀云死水不藏龍僧云如何
是活水龍觀云興波不作浪僧云忽然傾湫倒嶽時
如何觀便下座把住云莫教濕卻老僧袈裟角。」

【拈云問者固是驚群答底尤見敵勝然而此僧
大似慣作白拈善尋門路梁山與賊布梯被劫
家寶故袈裟角幾乎打濕若不走下座來焉能
全身遠害雖然如是若問山僧家賊難防是如
何便云家無二主如或再問但曰疑則別參。】

「孚上座因鼓山赴閩王請趁到中路便問師兄向什
麼處去山云九重城裏去孚云忽遇三軍圍遶時如
何山云他家自有通宵路孚云與麼則離宮失殿去
也山云何處不稱尊孚拂袖便回對雪峰云好一隻
聖箭折卻也遂舉前話峰云奴渠語在孚云老凍儂
猶有鄉情在。」

【拈云鼓山晏一語離宮失殿一語死中欲活難
怪孚上座謂一隻聖箭折卻了也雪峰扶弱不
扶強謂奴渠語在正是憐兒不覺醜故孚上座
曰老凍濃猶有鄉情若是山僧待問三軍圍遶
時如何便與痛棒更要擬議便云還不識羞管
教孚上座慚顏無地亦免後人將謂有多少淆
訛。】

「龐婆入鹿門寺設齋維那請疏意婆拈梳子插向髻
後曰回向了也便出去。」

【拈云奇特底事還他奇特人擔荷出格之意須
藉出格人顯露龐婆恁麼做次不妨驚群難說
不是出格奇特但維那不能出一手眼大似辜
負山僧若作維那便與背上一拳要見賞罰分
明益顯法苑有人。】
費隱禪師語錄卷第十二終

費隱禪師語錄卷第十三
嗣法門人隆琦等編

* 頌古

「世尊初生一手指天一手指地周行七步目顧
四方曰天上天下唯我獨尊。」

【剛剛突出娘生面便向人前謾指蹤怪道雲門要打
殺丈夫誰不鎮寰中。】

「世尊未離兜率巳降王宮未出母胎度人巳畢。」

【活脫當陽第一機騰今耀古廓玄微瞿曇悟此超方
便個個都教撒手歸。】

「西堂百丈南泉隨馬祖翫月次祖問曰正當恁
麼時如何堂曰正好供養丈曰正好修行泉拂
袖便行祖曰經歸藏禪歸海唯有普願獨超物
外。」

【藏山於澤壑藏舟天下無藏貫九流兩手撒開隨步
樂騰騰三界不拘留。】

「馬祖陞堂眾纔集百丈捲卻席子祖便下座。」

【陞堂捲卻席子當陽許會端倪衝開碧落松千尺截
斷紅塵水一溪。】

「百丈再參馬祖侍立次祖視繩床角拂子師曰
即此用離此用祖曰汝向後開兩片皮將何為
人師取拂子豎起祖曰即此用離此用師挂拂
子於舊處祖振威一喝師直得三日耳聾。」

【顧後瞻前西復東振威一喝絕行蹤分明逼塞虛空
也饒舌安名三日聾。】

「南泉云馬祖說即心即佛王老師不恁麼說不
是心不是佛不是物。」

【不是心不是佛不是物分明有意云何述進前擬欲
求話會白棒當頭直打出。】

「南泉因兩堂爭貓兒遂提起白眾曰道得即救
取貓兒道不得即斬卻也眾無對泉便斬之趙
州自外至泉舉前話示之州乃脫履戴頭上而
出泉曰子若在即救得貓兒也。」

【覿面相提會也無兩堂雲水嘴盧都貓兒直斬求知
巳趙老呈機是範模。】

「臨濟問黃檗如何是佛法的的大意檗便打如
是三問三度被打皆不契遂辭檗行腳去檗指
往大愚師至大愚愚曰那裏來師曰黃檗來愚
曰黃檗有何言句師曰某甲三度問佛法的的
大意三度被打未審有過無過愚曰黃檗恁麼
老婆為汝得徹困猶來這裏覓過在師於言下
大悟曰元來黃檗佛法無多子愚搊住曰者尿
床鬼子適來道有過無過如今卻道佛法無多
子汝見箇什麼道理速道速道師於大愚肋下
築三拳愚拓開曰汝師黃檗非干我事師還黃
檗檗曰返何速乎師曰秪為老婆心切檗曰有
何言句師舉前話檗曰者大愚饒舌待見與他
一頓師曰說甚待見即今便打遂打檗一掌檗
吟吟大笑。」

【黃檗山中喫棒來高安一撥笑顏開翻身虎口超方
外發用施機猛似雷。

透過禹門三汲浪身在雲霄總不知忽被春風吹一
線飛騰萬里孰能羈。】

「臨濟半夏上黃檗住數日乃辭檗曰汝破夏來
何不終夏去濟曰某甲暫來禮拜和尚檗便打
趁令去濟行數里疑此事卻回終夏後又辭檗
曰甚處去濟曰不是河南便是河北檗便打濟
約住與一掌檗大笑乃喚侍者將百丈先師禪
板几案來濟曰侍者將火來。」

【一棒當頭殺活行翻身便去不多爭途中不肯閒輕
放重復歸來意氣獰。】

「臨濟到鳳林林曰有事相借問得麼濟曰何得
剜肉作瘡林曰海月澄無影遊魚獨自迷濟曰
海月既無影遊魚何得迷林曰觀風知浪起翫
水野帆飄濟曰孤蟾獨耀江山靜長笑一聲天
地秋林曰任張三寸揮天地一句臨機試道看
濟曰路逢劍客須呈劍不是詩人不獻詩林便
休。」

【作家相見不尋常語脈往來自有方敲磕當陽風骨
露令人千古見風光。】

「臨濟曰夫為法者不避喪身失命我於黃檗先
師處三度問佛法的的大意三度被打如蒿枝
拂相似如今更思一頓誰為下手時有僧出曰
某甲下手師度與拄杖僧擬接師便打。」

【憶得當年中毒來懷抱何曾一打開今日人前弄牙
爪擒龍捉虎活生埋。】

「麻谷問臨濟十二面觀音那個是正面臨濟下
禪床擒住曰十二面觀音甚處去也速道速道
谷轉身擬坐臨濟便打谷接住棒相捉歸方丈。」

【等閒借問曷為奇賓主激揚似不知拳踢相隨一場
鬧觀音正面付阿誰。】

「臨濟示眾云有一人論劫在途中不離家舍有
一人嘗離家舍不在途中且道那箇合受人天
供養。」

【左手攀花右手空要人於此定妖風海門闊大誰能
躍攪浪潑天是大龍。】

「臨濟上堂次兩堂首座相見同時下喝僧問還
有賓主也無濟云賓主歷然復召眾云要會臨
濟賓主句問取堂中二首座。」

【八兩半觔總一般如何特地鼓疑端機關撥動先能
委猛虎林中好往還。】

「臨濟與王常侍到僧堂王問者一堂僧還看經
否曰不看經王曰還習禪否曰不習禪王曰既
不看經又不習禪畢竟作個什麼曰總教伊成
佛作祖去王曰金屑雖貴落眼成翳曰我將謂
汝是箇俗漢。」

【丈夫氣宇自衝昂佛字將來何處藏不是王公具隻
眼個中消息也郎當。】

「臨濟將終謂眾曰吾滅後不得滅卻吾正法眼
藏三聖出曰爭敢滅卻和尚正法眼藏師曰巳
後有人問你向他道甚麼聖便喝師曰誰知吾
正法眼藏向者瞎驢邊滅卻。」

【將入棺材氣未斷猶念家私要子知突出逆兒親手
撒門閭從此喪無遺。】

「高沙彌住菴一日雨中來看藥山山曰汝來也
師曰是山曰可煞濕師曰不打者鼓笛雲巖曰
皮也無打甚麼鼓道吾曰鼓也無打什麼皮師
曰今日大好一場曲調。」

【藥山當頭一點沙彌驀提古鏡雲巖披精見光道吾
歷明睹面左轉右旋共路行一場曲調看針線。】

「慈明禪師冬日牓僧堂作此字<img:>
其下注曰若人識得不離四威儀。」

【幾畫做成似字樣不是仄聲不是平字義不諳來賣
卜惹多風雨落前庭。】

「慈明問谷泉云白雲橫谷口道人何處來泉左
右顧視曰夜來何處火燒出古人墳明曰未在
更道泉作虎聲明以坐具便摵泉接住推明置
禪床上明卻作虎聲泉大笑曰我見七十餘員
善知識今日始遇作家。」

【好看兩虎上高山頭角低昂不等閑照用相將多意
氣清風明月動琅玗。】

「慈明禪師室中插劍一口以草鞋一對水一盆
置在劍邊每見人入室即曰看看有至劍邊擬
議者師曰險喪身失命了也便喝出。」

【機關驀露無人識壒𡒁堆頭狼藉深收拾囊錐歸去
好打翻海水莫嫌貧。】

「僧問浮山遠禪師云如何是佛遠云大者如兄
小者如弟。」

【尊卑上下各安然體段誰知不解遷撒手休攀雲外
樹石頭土塊亦能言。】

「僧問師唱誰家曲宗風嗣阿誰浮山遠云八十
翁翁輥繡毬曰恁麼則一句迥然開祖胄三玄
戈甲振叢林遠曰李陵元是漢朝臣。」

【不死老兒慣作偷千方百計足機籌等閒手腳遭人
識獨步翻身上玉樓。】

「僧問太子院道一禪師云如何是佛一云賣扇
老婆手遮日。」

【縱橫滿目是羅衣透脫之人那肯披本色還他活潑
用有錢不使許誰知。】

「巖頭作渡次一日因一婆子抱個兒來乃曰呈
橈舞棹即不問且道婆手中兒什處得來頭便
打婆曰婆生七子六個不遇知音秪者一個也
不消得便拋向水中。」

【抱個孩兒問作家當頭一打意無差兒郎即得隨拋
卻萬里山河獨步跨。】

「靈雲見桃花悟道偈云三十年來尋劍客幾回
落葉又抽枝自從一見桃花後直至而今更不
疑玄沙云諦當甚諦當敢保老兄未徹在。」

【楊子江頭楊柳春楊花愁殺渡江人數聲羌笛離亭
晚君向瀟湘我向秦。】

「雲門示眾云拄杖子化為龍吞卻乾坤了也山
河大地從何處得來。」

【一根拄杖化為龍大地山河一口吞頭角直衝霄漢
外拏雲攫霧雨傾盆。】

「玄沙普請斫柴見一虎僧曰和尚虎師曰是汝
虎。」

【一虎生獰獨振威直云是汝露風規一聲咆哮驚天
地百獸林中我獨歸。】

「雪竇南遊首造智門即伸問曰不起一念云何
有過門召師近前師纔近前門以拂子驀口打
師擬開口門又打師豁然開悟。」

【驀口打虛空怕擬思量牛拽耙翻身跳出北斗藏臨
濟當年罵普化。】

「趙州因僧問如何是趙州州云東門西門南門
北門。」

【問既有主答亦歸宗四座城門今猶古門門有路自
來通。】

「五祖演禪師於一亭上夜話及歸燈巳滅師暗
中曰各人下一轉語佛鑑曰彩鳳舞丹霄佛眼
曰鐵蛇橫古路佛果曰看腳下師曰滅吾宗者
乃克勤爾。」

【暗裏相將各自猜見神見鬼動人哀最憐夜半窺門
賊卻被狗兒斷送回。】

「南泉一日不赴堂侍者請赴堂師云我今日庄
上喫油餈飽者曰和尚不曾出入師云汝去問
庄主者方出門忽見庄主歸謝和尚到庄喫油
餈。」

【半坐虛堂半擲鉤竿頭手眼許誰酬話端既落人間
口一任春風逐水流。】

「昔婆子供養一僧一日令女抱定云正當與麼
時如何僧云枯木倚寒巖三冬無煖氣女舉似
婆婆云我二十年供養個俗漢遂遣出燒卻菴。」

【從前將謂曉全機一撥原來是別枝燒卻茅菴明手
眼話流千古要人知。】

「頌德山托缽話。」

【驀拶便回似無對旁敲欲探語鋒長將謂兒曹別有
意隨呼密啟以供贓自此翻雲并覆雨臨機照用合
宮商巖頭老少賣弄倒跨爺顛擾禪眾雖活三年言
似讖如蟲禦木何輕重咄咄。】

* 判古(因僧請)

「玄則禪師開堂日李王與法眼俱在會僧問龍
吟霧起虎嘯風生學人知是出世邊事到此為
甚麼不會師曰會取好僧舉頭看師又看法眼
乃抽身入眾法眼與李王當時失色法眼歸方
丈令侍者喚問話僧至法眼曰上座適來問底
話許你具眼人天眾前何不禮拜蓋覆卻法眼
摵一坐具其僧三日後吐光而終。」

【師云據者僧所問底話言中露骨句裏藏鋒所以法
眼許他問話具眼玄則不辨來風識他不破故以實
意酬對以致此僧不服顧盻歸眾可謂蹉過當機一
場氣悶然而此僧亦是有前無後待法眼云適來問
話許你具眼人天眾前何不禮拜蓋覆卻便云謝和
尚證明遂禮拜不妨有出身之路免被法眼摵一摵
入於黃泉之下雖然如是若對山僧云龍吟霧起虎
嘯風生學人知是出世邊事到此為什麼不會山僧
但云少賣弄他若擬議便與打出要見臨濟門風自
別。】

「興教坦禪師受請陞座有雪竇化主省宗出問
諸佛未出世人人鼻孔遼天出世後為什麼杳
無消息坦曰雞足峰前風悄然宗曰未在更道
坦曰大雪滿長安宗曰誰人知此意令我憶南
泉拂袖歸眾更不禮拜坦曰新興教今日失利
便歸方丈令人請宗至坦曰適來錯抵對一轉
語人天眾前何不禮拜蓋覆卻宗曰大丈夫膝
下有黃金爭肯禮拜無眼長老坦曰我別有語
在宗乃理前語至未在更道處坦曰我有三十
棒寄你打雪竇宗乃禮拜。」

【師云據省宗發個反常問頭以明心行之句興教答
雞足峰前風悄然一轉語將風恬浪靜之意以答杳
無消息庶幾相應其實猶未明省宗句裏有藏機之
問故省宗又云未在更道興教又答云大雪滿長安
則愈見不明省宗最初問頭心行不能覿面為渠斬
截故落在無事甲裏遂成無用死禪省宗是個明眼
衲僧知他答話落虛故云誰人知此意令我憶南泉
拂袖歸眾興教見他不禮拜纔知自巳失其機用故
乃云新興教今日失利可謂自知較一半遂喚省宗
云適纔山僧錯答一轉語人天眾前何不禮拜蓋覆
卻而省宗明眼衲僧終是不變且英氣挺特乃謂丈
夫膝下有黃金不拜無眼長老興教見省宗氣概逼
人遂別轉機用云吾別有語在宗乃理前話至未在
更道處興教云我有三十棒寄汝打雪竇省宗到此
纔禮拜以見興教能發機用折得自巳句裏有藏機
之意也雖然如是若問山僧諸佛未出世人人鼻孔
遼天出世後為什麼杳無消息便與一棒云且道是
賞你是罰你他若擬議即與推出不惟免得許多曲
折亦令後人於此不疑。】

「守廓到鹿門一日後架見楚和尚與數僧道話
次鹿門下來問楚和尚你終日披披搭搭作甚
麼楚云和尚見某甲披披搭搭那鹿門便喝楚
亦喝兩家總休去守廓云諸上座你看者兩個
瞎漢隨後便喝鹿門歸方丈卻令侍者請守廓
上來云老僧適來共楚闍黎賓主相見什麼處
敗闕守廓云轉見病深鹿門云老僧自見興化
來便會也守廓云和尚到興化時某甲為侍者
記得與麼時語鹿門云請舉看守廓遂舉興化
問和尚甚處來和尚云遊五臺山來興化云還
見文殊麼和尚便喝興化云我問你還見文殊
又惡發作什麼和尚又喝興化不語和尚作禮
興化至明日教某甲喚和尚待問和尚早去也
興化上堂云你看者個僧擔條斷貫索向南去
也巳後也道見興化來守廓云今日公案恰似
與麼時底鹿門云興化當時為甚無語守廓云
知和尚不會賓主句所以不語明日教某甲喚
和尚擬待持論和尚早去了也鹿門明日特為
煎茶晚參告眾云云(詳載宗門統要)。」

【師云據鹿門入一叢林出一保社賓主相逢只用一
喝兩喝以為了事觀他與楚闍黎對喝更不別轉機
語故遭守廓簡責又昔因興化問他甚處來鹿門云
遊五臺來興化云還見文殊麼鹿門便喝興化云我
問你還見文殊又惡發作什麼鹿門又喝興化不語
後守廓述興化上堂語話乃知鹿門不會賓主句據
此則賓主相逢自有言句往來或機或拶合是有收
有放不是一味喝了又喝只作儱侗顢頇更無上下
進退就如臨濟會中有僧出禮拜濟便喝僧云老和
尚莫探頭好濟云落在什麼處僧便喝濟便打又僧
問如何是佛法大意濟便喝僧禮拜濟云汝道好喝
也無僧云草賊大敗濟云過在什麼處僧云再犯不
容濟便喝據臨濟此兩則機緣則賓主相見自是有
收有放亦見有炤有用不是喝了又喝儱侗顢頇便
堪為種草然而山僧不妨別轉機語如興化問甚處
來答云遊五臺來興化云還見文殊麼但云和尚萬
福如興化云恁麼則何曾到五臺來但云五臺不離
者裏興化若拈棒不妨便喝若如此做次則亦見賓
主相逢而有言句往來非同喝了又喝而無機變者
比又代鹿門如興化問還見文殊麼鹿門便喝興化
云我問你還見文殊又惡發作什麼鹿門云某甲罪
過如此應對未論契與不契亦見有放有收當時鹿
門若會如是做次則免守廓點破亦何用煎茶告眾
來雖然如是興化亦不無放過爭似當時見鹿門儱
侗用喝便與捉敗點發使渠知恩有地于法嗣中又
添一人豈不為之盛事只默忍坐觀縱更上堂亦何
補於事遂喝一喝眾擬議師云蹉過了也不知。】

* 贊

** 觀音

「　眼觀色耳聞聲三十二應共浮沉秪因識破中心樹萬別千差總是真咄」


** 自贊

「　者個阿師萬千無狀不分皂白問著便棒任其佛來祖來當前總不輕放如此惡賴為人天上人間無兩咄」


** 天童老和尚贊

「　道大德備虛空莫比平等攝機明月炤水奪驪龍珠擊鳳凰髓六踞叢林大明普會起臨濟綱宗作萬世勝軌」


** 自贊(隱元琦請)

「　者個禿丁極其倔𠎦行過量機用格外棒殺活縱橫孰能攔攩指點當人端倪之上突出逆兒覷破來了無一物可名狀脫體全彰非聖凡誰云天下之榜樣」


** 自贊(子穀蔡居士等描留鎮金粟常住永遠供養請題)

「　坐斷千差者古錐撐天拄地自孤危彌今亙古非他
力離相絕名更是誰喝下頓將佛祖滅棒頭累把聖凡欺突為金粟山頭主一任人天正眼窺」


** 達磨(子穀蔡居士請)

「　誰識老臊胡技窮無可賣一葉半江行清風明月賽平窺底意沒多般半是神通半捏怪等閒錯足在波心難洗人間筆墨債」


** 達觀大師像贊(鑑圓禪人乞)

「　突出叢林老古錐聲名流布響如雷一生獨坐朝官上不懼風波撒手回」


** 自贊(朗真璣請)

「　者個村和尚為人極無狀來問未開言早巳當頭棒不將佛法揚多把慧命喪如此滅宗枝那堪留供養」


** 自贊(閩中寧德縣白漚上座請)

「　不說禪亦不說道秪要當機悟取好不悟便將棒打伊免教特地別尋討寧德白漚描我真我懷書出應知到」


** 自贊(三笑密請)

「　五百銅頭鐵額漢相親相近個村僧擎拳鼓掌呵呵笑不識如何繼祖燈揭露現成人易會談玄說妙我無能禪人三笑傍窺覷摹去從伊徹骨憎」


** 泰宇趙居士乞題三十二應觀音

「　一體分形三十二神頭鬼面許多般人天賺殺無窮數都道慈悲不等閒」


** 天童老和尚贊(悟原禪人請)

「　巍巍堂堂煒煒煌煌一條白棒直指無方見相聞名咸仰重剎塵何處不風光」


** 天童老和尚贊(玉可張居士請)

「　單傳之道起伏莫紀四序推移周而復始冷數百年吾師蹶起丕振綱宗道冠天宇夫是其誰密雲老子」


** 自贊(柴立巳請)

「　貪嗔癡具足戒定慧全無不解順摩捋秪會倒騎驢從上法門皆滅卻聲名那許落江湖柴禪應有生機變炤用臨時莫道無」


** 題自像(古淵成請)

「　一生臭惡名諸方久露布過橋便折橋得路即填路輒爾動金錍等閒吞佛祖惱亂老叢林賤汝如糞土濟家那有者兒孫秪應打殺去餵虎」


** 大慧杲禪師(日至詹居士索題)

「　者位尊慈多少奇特說法縱橫雷轟電掣如此為人千古一傑」


** 自贊(靈機觀請)

「　靈機在握隨方展拓契之者一脈疏通昧之者千差穿鑿疑信相參在此間規持待汝超方作」


** 老和尚贊(僧請)

「　三十年來宗風大震端居寰海全提正令中興濟道百世龜鏡」


** 自贊(亙信彌請)

「　瞎驢不會禪白棒每掀天若無信荷人都道是風顛開堂四處十餘載鼻孔年來沒半邊且道那半邊在甚麼處問取羅山子自然為汝拈」


** 自贊(百癡元請)

「　天下浪鳴是者古錐愛吐無義語慣用惡鉗鎚都教怨入骨髓任他道我大癡」


** 諸祖圖贊(顓封陸居士請)

「　超方一隊老臊胡鼻孔遼天不可模打殺還他咸慶快免教相上費分疏」


** 天童老和尚贊(從心師乞)

「　生平骨格硬如鐵白棒一條當風揭惡虎獰龍心膽空銀山鐵壁俱迸裂全提向上弗留情夙學初機都教徹從師參見不能忘供養長年把香爇」


** 題金粟常住供養老和尚大像

「　天下咸知我老師尊遠接曹溪之水。中興濟北之源。於一毫端現六寶剎。坐微塵裏轉大法輪。驅馳猊象。鉗鎚固自活潑。辨驗蛇龍手眼。尤見明圓。機為當人。直指道契。列祖單傳。德被遐邇。名達紫垣。三十餘載大豎宗旛。慣用吹毛利劍。不管親冤。恒居三昧深海。獨育鰲鯤。金粟峰頭。曾鼓浪萬年。香火賴師恩。」


** 題天童供養老和尚大像

「　臨濟中興。天童崛起。危樓崇殿梵王宮。行滿功圓只一紀。道力難思天下知。德光遠炤幽明喜。龍象交參用大機。聖凡駢集唯直指。洞聞天眷降田衣。請演綱宗播朝市。七眾視如三界尊。四生依怙猶一子。單傳正脈悟圓深。閱古較今難比擬。普天匝地大宗師。太白峰高任仰止。」


** 自贊

「　形如野鶴沖霄漢。性似閒雲動太虛。去住了然無掛礙。魔宮佛界豈能拘。有人問我行藏處。一一分明舉似渠。」


** 正法書記描師像并自巳同一山水圖乞題

「　擔荷教外單傳。流通正法眼藏。冤家驀面相逢。一任人天瞻仰。今朝攜手上高山。遇虎逢獅莫輕放。」


** 自贊(穎正端上座乞)

「　五十餘年老面皮。傲霜耐雪似寒枝。機如閃電超方見。用似雷轟截眾疑。獅象當前不放過。龍蛇走到豈容依。鉗鎚惡辣誰能受。穎正描吾合自知。」


** 題五十三應真馴伏靈禽異獸總畫軸

「　五十三人似老虫。何時跳出梵王宮。降龍伏虎調狂象。駕海騰雲冒險風。各現夜叉瞋面目。都偷佛祖小神通。厲禽多係慈心攝。猛獸全憑忍力。那些關吏應須透。妖怪免收掌握中。根境不形千歲定。見思斷
盡萬緣空。身存後有超三界。理墮偏空一色蒙。筋斗翻來參棒喝。別傳消息莫從容。」


** 自贊(蓮如禪人乞)

「　五處住持活脫脫。單拈白棒指青天。令人直下無思著。灑落猶如水裏蓮。弗涉妙。不談玄。饑來喫飯困來眠。有人問我西來意。劈面還他一老拳。」


** 老和尚贊(為泰菴吳居士)

「　仰其道兮泰山之隆。挹其德兮滄海之洪。說法無礙兮盤珠圓走。施機迅捷兮寶劍橫空。朝野思皈星繞月。素緇奔湊水朝宗。深契單傳西祖意。陶埏八極見真風。此道金繩誰可任。法孫賴有泰菴公。」


** 題雲門湛和尚小像

「　虛空為口。須彌作舌。橫說豎說。了無間歇。若人識得老師心。一任雷轟與電掣。我亦當年親座下。耳聞眼見資饒舌。」


** 自贊(龍華韜明上座乞)

「　誰識老漢。全無伎倆。指點當機。單提白棒。透過千差萬別來。一毫拈出超群象。分明底意若何宣。活潑猶如風行浪。汝今主席在龍華。應憶吾宗浩蕩蕩。」


** 題初祖像

「　獨坐九年。壁立萬仞。凜凜孤風。何人敢近。懸機底意許誰知。神光看破狼籍甚。歸家唱個還鄉曲。震旦從教作話柄。」


** 自贊(天水廣請)

「　我相無相。如何供養。妙用神通。描之不上。爭似丹青未舉時。卻與吾儂無二樣。不知問取東禪廣。免得逢人又喫棒。」


** 天童老和尚贊(善納禪人乞)

「　打風打雨。一條白棒。呵佛呵祖。多方伎倆。惡虎獰龍立下風。施機發用超群上。若人不識是阿誰。報道密
雲老和尚。」


** 先師密老和尚贊(不知禪人乞)

「　百世聞我師。聲名震若雷。棒頭生孝子。慧焰起寒灰。中興臨濟道。雪裏一枝梅。禪者不知須著眼。長年莫被薄風吹。」


** 自贊(古碧維那乞)

「　老漢無面目。不用上紙墨。圓同太虛空。僧繇難描邈。維那古碧應自知。分明六六三十六。」


** 自贊(機來陳居士乞)

「　如意指揮向上事。當陽顯露不容猜。潑天潑地超今古。妙用須知機上來。透得機前活脫脫。文章自許達天階。」


** 自贊(振玉禪人乞)

「　者個老禿奴。禪道多不會。枉作人天師。尚無少慚愧。呵佛罵祖師。以犯彌天罪。振玉應自知。莫受他瞞昧。攤向壁角頭。一任風吹碎。」


** 自贊(方淡禪人乞)

「　者個和尚。心直口快。不近人情。到處無礙。忤逆之兒痛打伊。凜凜嚴風傳後代。方淡禪人莫別求。只者些兒道亦在。」


** 題三際法師像(朝徹上座乞係雙瞽)

「　靈光長獨耀。迥脫色塵根。照了無塵際。不因暗相昏。圓通親契證。現量括乾坤。三藏十二部。敷演亦末論。左右逢源妙。高低普應門。人多贊閒伎。我喜會玄源。指出老師真面目。彌今亙古儼然存。」


** 題覲周徐居士行樂圖

「　全身擔荷佛法。覿體承當自巳。格物以明大義。著書發揮玄旨。禪翁多與把臂。法幢到處扶起。東海儒林一丈夫。樂哉受用誰能比。」


** 草衣文殊贊

「　許大文殊著草衣。令人愧殺莫能支。雖然現出神通相。世上爭傳亦好思。阿呵呵。身邊自有金獅子。為甚而今不解騎。換卻時人雙眼目。相逢不識起多疑。咄。」


** 去習上座乞題聞谷大師像

「　日用常趺坐。接人多落草。善說如來禪。義理無不到。戒律嚴身似秋月。清涼眾僧之熱惱。讚歎宗門向上事。到頭未肯全擔荷。雖然如是。莫謗他好。」


** 中峰遠祖贊(有引)

巳丑冬。通容在超果開法。至新春一百二十日事
畢。小崑山素本上座特延隨喜此山。因知承上源
流第十一世遠祖中峰本祖師亦在此山弘法。遂
得瞻禮畫像。後二日即往虎丘掃隆遠祖塔。并應
崇德福嚴寺之請。然通容向有修五燈嚴統之志。
未得從事。今夏承雲間眾鄉紳尺素相招。到此以
了前願。故于八月二十二日又至此院。坐月餘。修
續此書。二十五卷亦巳閣筆。素本上座索題本遠
祖像讚。遂合掌曰。

「　我祖當年法海龍。文章三昧莫能窮。等閒傾出珠千斛。照映人間悟巳躬。句句醍醐最上味。機機楖栗起宗風。幻住門庭今猶在。兒孫雖遠喜追從。三泖九峰真面目。古今受用許誰同。」


** 古風西堂乞自贊

「　蕭蕭疏疏。灑灑落落。說禪說道。無造無作。信口道。信手拈。如海之深。如空之廣。東西南北。更無捉摸。挽回古風與世看。大似秦時個𨍏轢。咄。咄。」


** 白漢上座乞贊行樂圖

「　千歲老松。萬般奇石。適興偶來。坐消白日。得意滿懷。不可稱述。流水高山在目前。書記白公親寫出。呵。」


** 雲浪西堂乞自贊

「　生平坐地。更無住著。主持法門。機用活卓。照用臨時
不亂施。西堂雲浪知作略。」


** 自贊(公衡西堂乞)

「　汝心最慈。汝性最剛。臨時斷事。更無覆藏。正直非私。衡秤相當。猶有接人掣電機。西堂上座任舉揚。」


** 樅堂上座乞自贊

「　百萬松杉雙徑杳。三千樓閣五峰寒。老僧陞座為何事。正令提持宇宙寬。龍象遠來施白棒。人天在會驗真參。樅堂禪者傍觀笑。描到廣南示眾看。雖然如是。不可與者老凍儂換卻眼睛。可也。呵呵。」


** 贊魚籃觀音

「　不釣獰龍只釣魚。魚中消息許誰知。等閒看破無多子。跳出龍門上上機。」


** 師與雲臺蔡居士同坐山水圖自題

「　老漢出世。多住名藍。孤光獨運。玄妙不談。利生接物。一體同觀。雲臺蔡居士。皈信亦來參。山水同看樂不盡。徘徊無厭語喃喃。」


** 乞題祖鄰菴老師像

「　者位阿師。積德有年。尋常講教。亦久參禪。何時俄寂滅。撒手笑青天。山靈當呵護。緇素更思瞻。雙徑棲遲三十載。慈風悲月祖為鄰。且道即今在什麼處。呵。」


** 自贊

「　老漢從來沒面目。大坐當軒似虎伏。問著些兒不近情。棒喝橫施如電拂。一任諸方怒眼觀。讚何榮兮毀何辱。老邁垂機猶未休。釣竿砍盡重栽竹。咄。咄。」


** 題老和尚像贊

「　沒量大人相。人天普供養。道德冠寰中。機用超比量。棒頭指點性靈開。正脈流通天下廣。耀古騰今萬世師。霜風凜冽人追仰。」


** 題大悲像贊

「　大悲老漢現全身。手眼多般密似林。有一眾生不得
度。何稱無畏願洪深。急薦取。莫沉吟。覿面全提不用尋。」


** 正聞上座乞題離山禪德像

「　為人肯教子孫賢。日用嚴持卓卓然。撒手臨行光脫脫。更衣沐浴臥長天。傍人更索伽陀句。直罵野狐亂吐涎。如斯梗概超時輩。僧史之中亦可傳。」


** 自贊(獨冠監院乞)

「　汝在吾邊亦有年。而今欲了住山緣。描吾影像懸堂上。一任人天共仰瞻。老漢生平別無好。單拈白棒打荒草。蛇龍變化看飛騰。當陽端的誰知道。既為監院自應知。對人舉似不可蹉。咄。咄。」


** 自贊(劍門西堂請)

「　咄哉阿師。心直口快。胸無藏蓄半秋毫。談吐不懼人招怪。展演佛祖機縱橫。更無礙。大似利劍掛眉間。凜凜威光多風彩。咄。咄。」


** 自贊(百峰西堂請)

「　機動如林鳥。心閒似水魚。騰騰如是也。任運樂如如。問著當頭棒。大用孰能拘。百峰西堂當看破。莫道老僧是瞎驢。」


** 天童密先老和尚像讚(離言首座請題)

「　太白峰高千萬仞。天童大剎海天寬。二事若比先師德。相似北兮又缺南。分明千古大人相。凜凜風光鎮宇寰。緇素那個不追仰。德化無邊思議難。古佛降生在今世。瞻之仰之如泰山。法孫離言趨座下。描畫虛空與眾看。終日焚香并禮拜。可許此心見一斑。咦。」


** 自讚(離言首座請)

「　頂天立地在人間。擔荷單傳不等閒。接引群機非別事。只欲當人契本顏。首座離公在會久。風前路透動機關。而今欲報無私德。太虛沒縫若何攀。不如打殺與狗喫。堪報吾恩似可歡。呵呵。」


** 自讚(絳雪西堂請)

「　年近從心逸老人。住持十處現全身。逆兒受囑無餘事。要契當機道脈新。縫雪瑩公曾中毒。翻身獨步入嶙峋。且墾田。井賣薪。隨緣應運樂天真。不計久長如此過。龍天側眼看光春。老僧鼻孔如何也。任從舉似莫因循。咄。咄。」




費隱禪師語錄卷第十三終

費隱禪師語錄卷第十四
嗣法門人隆琦等編

* 雜著

** 題血書華嚴經(楚文禪人乞)

法界無邊量。分明在一身。毛孔無窮盡。心思不可論。
彼此多交攝。自他共一真。滴血收華藏。全經是血林。
一字一法門。一筆一佛身。染淨同時顯。聖凡不二因。
遮那純妙體。秪在剎那成。雖然如是。父母未生巳前
此身未具。者一部微塵經卷畢竟在甚麼處。不妨向
者裏尋個分曉去。

** 跋天衣上座華嚴經

華嚴智境。重重無盡。無盡重重。不可說香水海。毛頭
許華藏界。佛身廣大。菩薩無邊。神通莫測。智慧難窮。
盡被天衣上座筆尖頭上放出墨光。一時收攝。罄無
不盡。從前至後。自始至終。從內至外。一一筆遍歷華
藏界。一一墨點出佛功德。義星朗耀於長空。文海浩
瀚於意地。虛窗淨几。不異于寂滅之場。斗室匡床。豈
隔于妙善法堂。含毫吮墨。正是廣長舌相。展紙舒軸。
莫非放光震地。風動雲行。正明其六相大義。鳥啼花
落。尤顯于十玄妙門。理法界。事法界。乃至事事法界。
捨此又向何處歸宗。理無礙。事無礙。至於事事無礙。
離他更說什麼端的。直是大中現小。小中現大。一為
無量。無量為一。於一毫端現寶王剎。坐微塵裏轉大
法輪。時時與遮那相見。念念被普賢把臂。可謂當人
自巳成就。慧身不由他悟。只要信得及。透得徹。便作
佛之長子。亦為世之津梁。雖然如是。縱到恁麼田地。
猶是法界量邊。若要出法界量邊。須向祖師門下別
覓棒喫始可。

** 題雪浪法師墨蹟

雪浪法師。千古傑雄。談經義。勝前人。瀾翻貝葉新新
旨。唾吐註文舊舊塵。天下聲騰雷灌耳。京師僧擁火
傳薪。況能書法超群輩。金畫銀鉤妙入神。活動宛如
源水瀉。端方堪比玉華新。光輝映目多琳聚。晉代流
芳有真。

** 金剛經跋

此經無住為宗。真空為體。破疑為用。熟酥為教相。然
無住者不住有無。對待之法如旋火輪。如水長逝。無
暫停息。以見此般若之性。亙古恒存。熾然不息。無容
人涉途路。受波吒。落窠臼。若涉途路。受波吒。落窠臼。
則非契此般若之性也。真空者十法界中四聖六凡。
千差萬別。不出依正二報。根塵識三六三十八當體
全空。無有一法可當情。以見此般若之性徹底真空。
無容人別作解會也。破疑者如須菩提在會當機。頻
頻發問。種種生疑計二十七。而世尊悉皆按下。都與
決破。如金剛寶劍不容人擬議觸犯。所謂對有有壞。
遇空空敗。總教人直下信入。到真空無住之法為究
竟也。熟酥者蓋世尊自出世來。住世四十九年。說法
三百餘會。從阿含小教。方等並談。至此般若會上。諸
大弟子根機淘汰。纔得純熟。堪歸實相無上甚深妙
法。然則此經具有此四重大義。故自古至今。傳布人
間。流通四海。若緇若素。若男若女。咸肯書寫讀誦。受
持解義。乃至刊刻印行。皆是宿種善根而來。以能信
受此法。如乳之變酥。酥之變熟。更無疑惑者矣。且此
經古德常稱為句句鐵橛子。令人豁落見聞。悟旨發
機。所以六祖大師一聞應無所住便悟得。菩提本無
樹。明鏡亦非臺。本來無一物。何處惹塵埃。更有古德
忽聞應如是知。如是見。如是信解。不生法相。亦皆開
悟。溯上若在家。若出家。受持讀誦。信解悟入者亦不
勝屈指。可見此經是傳佛祖之慧命。是眾生入道之
增上緣。以無我相。無人相。無眾生相。無壽者相。故能
普令十二類生悉皆悟入無餘涅槃。蓋以般若無住
故。般若實相故。般若破疑故。如是則重谷陸居士具
有宿根。荷負此法。刊刻流通。印行布施。亦是要人悟
入此無住之真宗。傳佛祖之慧命。乃作自利利他。於
塵勞網中做個金剛漢子。雖然如是。更須分曉佛未
開口。祖未西來。者一著子透脫得灑灑落落。不依佛。
不依法。不依賢聖僧。纔有自由自在分。不然依經解
義。三世佛冤。離經一字。即同魔說。請向于此著一隻
眼。可也。試決之。陸居士以為何如。

** 一化上座募裝大悲菩薩像并供器等乞偈為
引

千手千眼大悲佛。接引眾生無窮極。眾生攝在一光
中。感應道交難思憶。不知此光起何處。推窮無虛亦
無實。如環無端密且圓。六根互用猶如一。一根返源
六解脫。圓通普應無差慝。如斯神用不思議。永為眾
生作利益。所以繼公發大心。募眾檀那裝像立。像既
裝嚴供亦然。供具莊嚴非等匹。道場成就赫赫然。最
勝因緣人追繹。正念攝心入聖林。從聞思修莫放逸。
世間多少奇男子。遭此良因財勿惜。

* 小佛事

為亡僧舉火。云。性火真空。性空真火。如是了然。超佛
越祖。信步迢迢脫體行。大千界內無生路。

祗園請為比丘尼慈庵起龕。以拄杖擊云。衲僧家要
住即住。要行即行。騰騰任運。任運騰騰。隨緣脫灑。八
面風生。又擊一擊云。好我來。遂以拄杖引之而出。
舉火云。會得來無所從。去無所至底人則入水不濕。
入火不燒。天上人間。自在逍遙。秪如煙消火滅一句
作麼生道。透脫眼光非殼漏。不妨隨處示全真。

為覺心禪人舉火。云。皮袋一靈。一靈皮袋。薦取當機。
處處無礙。更問覺心何處是。火光洞徹大千界。

為繼賢舉火。云。衲僧家正要向火燄裏橫身。三世諸
佛近不得。歷代祖師傍不得。即近傍不得處。要且透
體清涼。所謂般若如大火聚四門。皆不可入。又云。般
若如清涼池。四面皆可入。且道端的在甚麼處。火裏
蓮花開劫外。陰陽不涉笑春風。

挂板。師舉椎云。叢林耳目。人天號令。衲子參差。一椎
打正。且道以何為驗。遂擊板一下云。急急如律令。

挂板。鐘板既然挂起。法幢早巳建立。衲子縱有千差。
據令自然條直。點即便到一句又作麼生。遂擊板云。
大家在者裏。

挂板。云。雲從龍。風從虎。衲子依棲。有本可據。一聲玉
板震山林。鐵額銅頭諳落處。試點出看。遂擊板一下。
為亡僧解如舉火。云。解如解如。受用不虛(此僧久病。臨逝乃索
飯喫。至一飽坐脫)。生來死去。無欠無餘。助汝殷勤一把火。任
從隨處倒騎驢。

師為耆舊映虛老師舉火。云。老師平素護惜叢林。如
惜眼珠。深信因果。天清月朗。德行甚可讚揚。威儀尤
見孔昭。曾扣諸方作家來。臨終故能多分曉。早晨沐
浴更衣禮佛。夜間趺坐脫然自了。耆舊之中第一人。
禪海之眾亦希少。我今舉火特表揚。天上人間作師
表。遂燒。

澄若。心如二禪座請為優婆夷胡氏。法名性汝入塔。
師以拄杖擊香几云。不肯人間埋荒草。特來世外覓
棲真。旃檀林裏香風遠。吹動靈苗茂且新。芥納須彌
多自在。千山圍繞涅槃城。又以拄杖敲几云。即此便
是真常真樂。真我真淨。入不二門。居不動地。雖然如
是。更有末後一句。須是自悟始得。良久云。鳥棲無影
樹。花發不萌枝。

舉火。云。日出天明。日落天暗。明暗兩忘。寂光顯煥。莫
是天明禪德安身立命之處麼。其或未然。老僧再為
汝點過。遂燒。云。性火真空。性空真火。根身器界融通。
便明無上大道靈明廓徹絕週遮。任運騰騰當安樂。
乃擲火炬。散。

孝徒非幻。本明等送令先師蓮如上座靈骨入塔。請
師舉骨。云。藏身處沒蹤跡。沒蹤跡處莫藏身。兩邊俱
不住。風光格外新。翠竹蒼松長作伴。清風明月許為
鄰。明眼之人多自得。萬年流水不知春。遂送入。

破休上座請為令師送靈骨入塔。師提骨云。大眾還
知麼。離山禪德在生親近天童先師。而今死後到此
徑山入塔。可謂頭正尾正。且道他安身立命在什麼
處。遂送骨入。云。劫外乾坤大。壺中日月長。頻吹無孔
笛。曲調別官商。老僧恁麼舉。一任子孫揚。雖然如是。
更有轉身一句。須是他出頭來親道始得。又以拄杖
擊香几三下。

送開愚耆舊靈骨入塔。提骨云。叢林耆舊。持戒闍黎。
為眾心切。始終不移。病久知行天正午。了然清淨契
無為。普同受用如天地。亙古彌今樂自怡。雖然如是。
收因結果一句又作麼生道。遂入塔。云。突出威音那
畔行。

請為隱安耆舊舉火。云。當人個事。無去無來。休心離
念。寂滅自諧。火光爍破娘生面。身世兩空絕點埃。更
有超方向上路。臘月蓮花觸處開。

炳文上座請為令師完初禪德入塔。師提骨云。白雲
為蓋。流水作琴。清明耳目。亙古彌今。從上聖賢同住
處。清風明月樂禪心。今日老僧親證據。無縫塔鎖萬
年春。便入。

忍可上座請為令師祖覺幻老師入塔。師提骨云。覺
幻老師在生出入先師之門。為人器骨古勁。先師甚
取焉。向在嘉禾勸化一方。歸寂以來將二十年。幸得
令孫忍可上座送此入塔。可謂生不離大眾。死不離
大眾。無水不朝東。有星皆拱北。同住涅槃城。共受無
生法。如何是無生法。滿目高山青潑黛。春秋不涉自
忘年。便送入。

請為清印禪德送靈骨入塔。師提骨云。清印老師年
高有德。叢林聞望。于真際庵示寂多年。令徒澗月上
座特送徑山。入此普同。然既到普同底時節。則根塵
不偶。六識無依。了無蹤跡。迥脫離微。且無住為本一
句作麼生道。到頭霜夜月。任運落前溪。

費隱禪師語錄卷第十四終





















** 福嚴費隱容禪師紀年錄卷上
嗣法門人資福行觀山陰王谷仝集
鹽官徐昌治　董行證較
繼主法席門人行宗　行古重訂刻
􃅘􃅙]

師諱通容。號費隱。閩之福清江陰里何氏子。其先
瞻陽望族也。父某。母翁氏俱有令德。生于癸已五
月二十四日戌時。少孤。童年即脫白。不復憶覽。揆
之辰逮黃檗開法。之次年遣徒至故里。為先人營
窀穸。詢師所生庚甲于親族。從母具道家廟。龕屏
後有伊父手識存焉。稽之洵然。自是及門緇素始
慶有。據中多瑞應。師云。宗門不重此。遂不復紀。
􃃻􃃼]
􃃽􃃾]
􃃿􃄀]
􃄁􃄂]
􃄽􃄾]

師六歲。入鄉校。授讀至孟子止。自後口中喃喃。儼
若偈頌。識者知其為出世之器。嘗月夜兄攜抱遊
歷鄰居。因指月云。何故月亦隨我各家來遊。我欲
究其原。伯仲聞之皆笑。
􃅚􃅛]

師七歲。喪父。嘗同母哭於柩所。
􃄇􃄈]

師八歲。英異絕倫。與群兒戲。拔木之巨者以角勝。
見者異之。故師後遇英俊角立者。稍不循法。必力
摧之。少時拔木為之兆矣。
􃄉􃄊]

師九歲。與眾童稚聚嬉。問童云。山峰峭拔。何等人
斧削的。澗石壘磈。何等人逐來的。又云。天者等高。
忽然跌下。作麼樣處。童皆無對。師默然疑之。
􃄋􃄌]

師十歲。兄行商三載。母孤守。至是年窶甚。蓋親兄
六人皆成立。婚娶畢。五晜前後相繼歿。只存一兄。
出外為治生計。
􃄍􃄎]
􃄏􃄐]

師十二歲。母死。慟哭仆地。葬畢。依伯叔撫養。
􃄑􃄒]

師十三歲。寄膳于伯叔。十日為度。周而復始。師每
代樵薪之役。
􃄓􃄔]

師十四歲。自二親逝後。家業漸替。諸父因星家言
師命不宜處俗。乃備香儀。擇吉送師于三寶寺慧
山老師剃度。躬親眾務。無間晷刻。
􃄕􃄖]

師十五歲。習諸經業。晨夕不輟。多禮觀音願文。是
冬隨慧山師遷居福州華林寺。
􃅁􃅂]

師十六歲。與青林道友共住。朝暮盤桓禪門中事。
時同遊名勝。登鼓山喝水巖。口占云。巖上草色肥。
巖下水流急。策杖上巖顛。山空人獨立。時輩稱異。
􃄙􃄚]

師十七歲。建寧水災。浮屍于河。師見之悲痛。因念
人命無常。每攝心趺坐。同禪寂云。
􃄛􃄜]

師十八歲。會青林延浙東湛然和尚。至寺度夏。師
參請。湛示狗子無佛性話。先是師見湛談禪。亦覓
頓悟要論私閱。湛適見。笑語人曰。這小後生看此
等書。不知他作麼生解。師不顧。覽不釋手。
􃄝􃄞]

師十九歲每與青林對機會無話墮林對眾云此
公譬如畫龍若一點睛便當飛去師聞青林談及
雲門有僧指南墮指參禪不覺發憤遂起參訪之
志不白師友而去初往江西信州博山路經董巖
遇普輝者謂師曰子欲參博山請自乃師始師如
其言竟謁壽昌和尚舉所看狗子無佛性話請決
昌云任汝恁麼看于是朝夕參此話旬餘值昌陞
座見一僧出眾對機愈益鼓勵不遑寢食至五鼓
身世俱空話頭脫落排闥入方丈云今日看破和
尚家風了也昌云你有甚麼見處師便喝昌云是
事不恁麼師遶一匝昌云秪如世尊拈花意旨如
何師拂袖便出於是日用自作主宰不起知見一
日負畚器從昌至田中舉古人道空手把鋤頭和
尚為什麼又有手把鋤昌云你見麼師便拋擔歸
寺後黃海岸司理杭州時移師書有先壽昌極口
稱師根性猛利蓋指此也時有元著關主自負有
見問師如何是無縫塔師拍手一下著云汝不學
老實些師云念關主年老放汝三十棒著忿而呵
叱師遂辭去。
􃄟􃄠]

師二十歲由光澤縣往博山憩天龍菴適博山和
尚亦寓此師一見便問步來車來山云汝管我作
麼師云不涉途路要和尚道山不理師又問至道
無難惟嫌揀擇是如何山云我行路辛苦不能為
汝說師云和尚今日被藕絲牽倒了也便退茶次
又問師唱誰家曲宗風嗣阿誰山云汝那裏學者
虛頭來師將山連座一推幾乎倒地山與眾俱駭
笑師云大眾門外漢笑箇什麼夜分山遣侍者邀
師徵決所自師述見壽昌和尚因緣山云一個棺
材兩個死漢師求指決山即教參話頭隨至博山
住三月復參湛和尚于雲門湛一見便問汝是華
林寺底師一喝湛云我卻老實問汝師便人事湛
問汝從那裏來師豎扇湛舉德山托缽話徵云德
山因甚不會末後句師一喝湛云莫掠虛好師云
今日親見和尚遲明進方丈湛云我在華林時汝
尚小如今那裏來者些伎倆師作舞而出湛舉夾
山荅境話法眼道我二十年秪作境會如何是他
不作境會的意師以手掩湛口湛便休一日湛舉
凌行婆見浮杯公案徵云如何是他語不知偏正
理不識倒邪處師隨下語不愜至四五日種種呈
伎湛皆不肯忽憶靈雲見桃花悟道玄沙卻云諦
當甚諦當敢保老兄未徹在凌行婆亦如是也舉
似湛湛向傍人云此子會也師作禮退。
􃄡􃄢]

師二十一歲與湛和尚論牧牛話不契往天台住
黃經洞獨居七日脅不至席因無水棄去途遇指
南師同過苕水見古卓師卓問有句無句如藤倚
樹是如何師云一盲引眾盲卓問樹倒藤枯句歸
何處聻師云相牽入火坑一日卓舉東坡悟道偈
云溪聲便是廣長舌山色無非清淨身夜來八萬
四千偈他日如何舉似人問西堂鏡宗云此菴為
甚卻道是門外漢宗云東坡認聲色邊事卓即肯
之師云東坡既認聲色邊事他後二句云夜來八
萬四千偈他日如何舉似人又是什麼意旨宗無
語師遂過雙髻見雪庭老師問久嚮雪庭到來秪
見日頭荅語不契復回雲門值越中梅墅坐不語
期湛和尚領眾師作偈呈湛云禪非坐坐非禪個
中端的本來圓云云湛亦荅曰禪非坐坐非禪開
口須知落兩邊云云之偈一晚湛問興化打克賓
汝道如何師云老婆心切湛云克賓是什麼心行
師籌度間湛云快道出來臨濟一宗在汝手裏師
忽猛省云克賓是克家真子湛云者些是臨濟宗
旨汝要曉得湛赴紹興寶林寺講席師隨聽習。
􃄣􃄤]

師二十二歲終寶林法華期于巳分中自覺不切
遂同僧中虛往天台天柱峰住靜數月適克柔離
我二禪者至云湛然和尚在徑山圓通殿開堂偕
往親近問如何是徑山的的大意湛便打師以兩
手頭上合掌而出解期湛赴嘉興東塔師隨行充
茶頭一晚小參師問如何是超然不借借湛云我
聽不清汝再問師便喝湛云這是借師又喝湛云
亦是借師云喝散大眾去也。
􂻶􂻷]

師二十三歲充行堂後隨湛和尚石佛聽講法華
至第二卷會得實相之理要須悟證不在言說遂
同友頑石再參壽昌和尚時饑饉道途艱苦見昌
纔作禮便問黑白未分時如何昌云非是思量得
到師遂禮拜昌云汝都在者裏過日麼師云且喜
沒交涉昌乃休次日師呈偈頌二十餘首昌云這
也不消得汝者後生具有夙根但向蒲團討飯喫
二十年管教有出頭日子在一日頑石頌楊岐新
婦騎驢話師與品騭石索師頌云新婦騎驢阿家
牽者般消息許誰占眉間掛劍揮天地不生嫌處
也生嫌石持似昌昌以為當石始歎服時梅菴與
師同寮晝持不語戒夜就師請益普茶次頑石云
請和尚說茶話昌云茶中本無話因請舉則有有
則總不是無亦不可守石云請和尚再道一句昌
云天上人間無如者因顧師云且道老僧意旨如
何師云某甲卻不聞昌休去昌誕日上堂末句云
如何是不涉廉纖一句師在眾中云請和尚歸方
丈嗣至廬山石門見憨山大師問古人道離心意
識參絕凡聖路學意旨如何山云待汝離卻心意
識向汝道師便喝山云這個後生弄嘴師云要且
無人證明山不理師便出至皖公山訪瑞白禪師
遂與度歲。
􂻸􂻹]

師二十四歲自皖公山過金陵見古潭禪德師甫
至潭即避去隨到吉祥寺逢離我師適患目留月
餘又至東塔同麥浪禪師往埭頭陸菴度夏浪多
涉義理師每抑之不合而去至蕭山值湛然和尚
講楞嚴師與會隨即受具。
􃅅􃅆]

師二十五歲作偈見志云吾年二十五氣海吞佛
祖不過古人關豈踏今時路師過東塔湛然和尚
講楞嚴時閩僧定林眾前稱師曰推倒無異喝散
憨山師應聲曰天下衲僧做一擔擔眾俱稱賞然
終以師去來不常不留意教乘俱輕視之師發憤
云區區教理何難講演大丈夫豈落人後乎鬻行
腳具請經習之隨湛赴海鹽天寧寺講期散歸顯
聖講法華楞嚴師俱與覆講。
􂻼􂻽]

師二十六歲春湛然和尚講涅槃孝廉馬成允云
教乘不出寂然不動感而遂通兩語師徵云開口
成雙橛無言落二三意旨如何允擬議師便喝允
云開口自然成雙橛師云俗漢便歸堂時有同參
覺師于雲門講唯識論一元師講四書師亦涉聽。
􃄥􃄦]

師二十七歲湛然和尚講楞嚴合論立師為西堂
付大衣命代座又講華嚴于大善寺亦命代座師
座下詰難辨駁日夕靡間湛對眾稱云若不是我
似汝者樣魔頭實難支遣是年師著心經斲輪解
按師行繇云最初在根本上參究看教自覺容易
此時漸發聰穎所有經籍隨看隨記亦隨講演津
津不輟云。
􃅜􃅝]
􂼂􂼃]

師二十八歲龍居慧文法師蘇州化城一雨法師
先後講楞嚴師俱與聽出心經斲輪解就正雨云
不惟見理圓妙亦且文字鮮明遂舉師覆講師衣
敝眾多忽之覆講後皆肅然起敬嗣至杭州得宗
法師處聽唯識論。
􂼄􂼅]

師二十九歲於諸法師處日相請益詰難辨駁不
異雲門學問義理繇此日進但自覺本分上不甚
相應請益于湛和尚未甚得力趺坐自傷不覺泣
下遂發憤思遍參焉。
􂼆􂼇]

師三十歲值僧慧輪持密雲老和尚龍池錄頌古
二冊至師展閱畢歎曰者老漢有大過人處必能
為我了事欲往參而未果一日僧至雲門傳密和
尚自江西來將往天台暫憩吼山師冒雨往見便
問覿面相提事若何密便打師云錯密又打師盡
力一喝密秪打師秖喝至第七打師頭顱幾裂所
有伎倆知解一時冰釋乃對密云我識汝是臨濟
兒孫請坐密坐定師翻身將密拄杖打密三下乃
云汝佛法元來如此持拄杖便行密云且來且來
師不顧密隨步奪回拄杖打一下師云看破了也
一宿而返。
􂼈􂼉]

師三十一歲在姚江陳賢嶺掩關自是日用現前
覺從前知見如布袋盛錐子一一敗露無一句得
力乃取所著金剛合論及頌古水鹽集等書悉焚
之旋觀傳燈諸祖鉗鎚默然契合遂集祖庭鉗鎚
錄一卷後有門人孝廉王谷作序師又著頌古一
冊覺從前所憶公案會意迥別因評論諸方謂被
夾雜拖帶擔閣半生感密老和尚法乳之恩乃脩
通法嗣書并錄頌古遺徒馳天台通玄上之密老
和尚復書云從上師資投契皆出偶然如上人問
不帶枝葉老僧荅本分未嘗一辭措于上人分上
契不契不期然而然豈有意乎其錄頌二端大約
不錯未免小不妥耳書尾又云不發回俟上人出
關了來師閱書即出關往見密問薰風自南來殿
角生微涼汝作麼生會師云水向石邊流出冷風
從花裏過來香密云離此又作麼生師云放和尚
三十棒密云除卻棒又作麼生師便喝密云喝後
聻師云更要重說偈言密休去師別老和尚歸閩
路經高明會無盡法師盡不為意師指盡手中數
珠辨四悉檀義盡愕然師又問據天台判法華為
圓教約圓教則無方便與不方便為什麼猶有方
便品盡云方便者乃秘密也師云既是秘密為甚
不安為秘密品卻安為方便品盡無對眾失色師
拂衣去。
􂼊􂼋]

師三十二歲歸閩姚江張客卿嘗扣關參請是年
卿領鄉薦以書通候師復書勉勵之上博山和尚
書其略云夫人出世主張宗門須是通方眼目具
嚴大手段始不負達摩西來單傳直指之風而亦
不昧此道堂皇闊略不是邊隅故撥火明道開田
說法乃至亂草邊钁頭下皆有舉揚此道者豈例
授以死工夫為然哉山不荅時青林掩關于石林
菴師訪之甫至關前便云汝在裏頭作什麼林咄
一咄師云汝者一咄未有主在林未及對師遂一
拳擊碎關門便行林由此驚異師嗣至復詰林云
汝參甚麼話頭林云參三不是話師云是誰之語
林云南泉師云南泉未出世時又作麼生林擬議
師便打林罔措師便行自是遍歷雪峰玄沙靈雲
諸古坊覓地縛菴無恰意者按師行由云日用知
非從前不守本分處始覺微薄推門落臼因語識
人從上古人公案默會更覺不同從前所作頌又
用不得遂焚之。
􂼌􂼍]

師三十三歲至茶洋山搆菴棲止山最僻遠勢險
峻人跡罕至日則種蔬樵採夜則脅不至席時聞
山魈虎狼之聲如是住三年。
􂼎􂼏]

師三十四歲見僧曹源駁漢月藏禪師與密老和
尚相見機緣作辨謬論一冊此時師雖居巖谷名
震諸方焉。
􂼐􂼑]

師三十五歲春密老和尚寄手札與師云老僧上
年五月赴嘉興金粟之請雖僧眾聚首而老僧年
邁不及蚤暮與人提持上人可一出以助我亦可
了彼此未完公案耳師復書云大丈夫兒豈因一
幅紙波波挈挈不自休息乎因不出嶺是年移居
鼓山編茆曰別峰菴復住三載。
􃅞􃅟]

師三十六歲偶閱博山禪師信地說禪門警語著
禪門金錍一書。
􃅠􃅡]

師三十七歲住別峰密老和尚命僧淳輝來召漢
月禪師附書寄候送所著述諸書師閱之見其出
世拈香于本師外復拈寂音高峰等香作書規之
隨出嶺至金粟命為西堂師辭免乞進侍司寮一
晚密老和尚索頌薰風自南來師頌云匝匝薰風
正令機通身觸著冷無依分明一句離情謂教我
如何舉似伊咄須著眼莫遲疑好看當人額下眉
密云描也被汝描成畫也被汝畫就秪如描也描
不成畫也畫不就汝又作麼生師便出一日檀信
設齋請老和尚上堂師問檀信敬持無米飯前來
供養十方僧如何是應供一句密云此去杭州一
百五師云應供一句蒙師指今日陞堂事若何密
云露也露也敗也敗也師云大眾證明某甲禮拜
密云還不知羞師便喝密云再喝一喝看師便出。
􂼖􂼗]

師三十八歲春歸閩道經延平大木溪師偶立船
首遇舟相撞墮入溪底自念此是放身命處頃之
浮起眾挽上船至閩居半載餘福清緇素欲請密
老和尚住持黃檗山懇師介紹師同僧隆瑞居士
林杰夫等抵金粟躬邀密許之是冬師就職西堂
王大含谷參老和尚其友王金如囑云如見老人
相契固善否則當見費隱禪師此人為老人得法
弟子要渠啟迪谷參老和尚不契遂謁師師痛下
鉗鎚五日內有省機緣載全錄中臘八上堂師問
世尊睹明星意旨如何密云瞎師云將謂和尚忘
卻了也密云漆桶不快師便喝密拈棒師云元來
元來便禮拜密云元來元來除夜小參師問古人
烹露地白牛分歲和尚今晚如何折合尚便打師
云恁麼則年窮歲盡去也密云汝又恁麼去也師
禮拜云謝師指示。
􂼘􂼙]

師三十九歲是春隨密老和尚赴黃檗席初上堂
云隻葉片舟泛海中乘風來到福城東洪波浩浩
無餘事只作拋綸擲釣翁還有衝浪金鱗麼出來
相見師以坐具覆頂云會麼密打云一釣便上師
一喝歸眾又上堂師問黃檗痛施三頓棒臨濟家
風自此興今日吾師登此座擬將何法接何人密
云放汝三十棒師云請師再道一句密云猶不知
羞師禮拜是年七月望日密取來源拂子并袈裟
一頂當眾付與師拜受之八月朔密歸金粟師送
至浦城密止之乃辭去蔡恪恭請師上馬峰師即
允赴于時衲子雲從漸成叢席。
􂼚􂼛]

師四十歲住馬峰寧波阿育王迎密老和尚密許
之金粟諸檀復堅留不巳密乃以書召師代主金
粟師固辭密復與師書云行脩齎書至知吾徒弗
領金粟事更善足見吾徒死心住山但當眾不拘
多寡于日用間須用本分一著子則自然利巳利
人古人所謂於深山钁頭邊覓一個半個報佛祖
恩是也又書云吾徒此時正宜住山不可欲速妄
動且得人不在多唯務得一人半人真正本色衲
子以報佛祖之恩是吾所望茲因時輝回閩特寄
佛果祖應菴祖兩刻吾徒當依二祖垂訓以煆學
者得相繼綿遠是吾徒之正事也。
􂼜􂼝]

師四十一歲住馬峰三載福清紳士請師主席黃
檗十月十五日入院衲子雲臻上堂拈香云者一
瓣香最初到處尋覓不得到手一旦到手便乃當
陽披露不可指目末後遇著個沒眼睛老和尚伸
手一捏直得脫白無光爇向爐中專為本師密老
和尚用酬法乳之恩西堂隱元問一線陽春曲繇
來和者稀如何是陽春曲師云眉毛八尺長元禮
拜師云何不再進一語元歸位師休去。
􂼞􂼟]

師四十二歲住黃檗隱元琦在座下一日頌百丈
三日耳聾話呈師云一聲塗毒聞皆喪遍地骷髏
沒處藏三寸舌伸安國劍千秋凜凜白如霜師閱
竟遂陞座拈拂子云正恁麼時容道者一枝拂子
囑付表揚琦拜受邑侯費中立侍御林心弘孝廉
林無念入山立問許多高足到山老師個個都打
發去師云人人本具又問看語錄不知意旨作麼
生師云知與不知是個什麼又問令徒中有幾個
得意底師云縱目所睹無念問和尚還看文字麼
師云隨分念云宗門不立文字為什麼又看師舉
拂子云者個且道是文字內文字外念舉茶鍾師
默然心弘問貴教中說輪迴還是有是無師云存
乎其人弘云如是則無輪迴也師云信之則有不
信則無弘聞師提誨翻然信向師因寺基水脈迅
直築壩以截奔流成大池沼值常住儉乏盡出缽
資供眾惟以衲子為念不留長物又置法產若干
畝永作飯僧業著黃檗勘語一卷廣文上官憲作
序又著曹溪源流頌一卷刻虎丘隆祖錄白雲端
祖錄三教平心論書法語一則示隱元琦。
􂼠􂼡]

師四十三歲命朗真璣百癡元脩黃檗志亙信彌
入室師問世尊拈花意旨如何信豎拳師云即今
事作麼生信云早間普請下午入室師云放汝三
十棒又問朗真世尊初生意旨如何真作指天指
地勢師云上他釣了也真一喝師云蓋覆了也真
禮拜云謝和尚入室師頷之冬付亙信彌。
􂼢􂼣]

師四十四歲春辭黃檗過建寧地藏院結夏西甌
李猶龍謁師問生死就在輪迴處麼師便掌龍擬
進語師震威一喝少頃龍起揖云有意旨在師云
是什麼意旨龍對師呵呵大笑師復與一掌龍笑
而去是秋僧清宇請住蓮峰外翰上官憲紳士劉
雲子李猶龍皆依座下朝夕咨詢漳紳顏壯其見
師語錄肅啟請舉揚大法葉泰交乞題亡父讚并
師像讚西人創天主教毀佛師著原道闢邪一卷。
􂼤􂼥]

師四十五歲是年春師往天童省覲密老和尚密
上法堂親撾鼓告眾曰老僧昔年黃檗付衣拂與
費隱巳出世為人今來省覲老僧舉伊為座元大
似降尊就卑雖然若謂降尊就卑正是眼搭􂾮且
既不可喚作降尊就卑又喚作什麼煩大眾齊送
歸位時眾萬指或有請益師唯以佛法提綱靡不
欽服杭州司理黃海岸具柬儀書問十二則呈師
師荅復之顏壯其具啟相邀師復書云前訂孟夏
赴命面奉麈談不意本師堅留首眾不能如願門
下理學真儒留意禪宗雖未覿面自神契千里把
袂傾吐當有時節是秋溫州縉紳緇素請師住法
通乃辭下山合寺相送中秋日進院禪流景從司
理賀公九邵晉謁師麈談終日公蹶然起曰自巳
分中如何得搆師云須自承當公曰作麼生承當
師云自古至今更非第二人公擬議師云擬議即
蹉過公歎服而別時薦紳邵金門周印宗陳三有
輩相依參請殆無虛日王大含谷作師語錄序付
朗真璣并示法語五則示居士楊臺臣繆昌之夏
欽仲法語各一篇。
􂼦􂼧]

師四十六歲春嘉禾郡守鄭公瑄司理文公德翼
鹽官令朱公應熊及杭嘉兩郡紳衿請師主席金
粟廣慧寺師允之七月師自法通至武林暫憩報
國院諸紳士請上堂王大舍邀師遊西湖賦詩以
紀勝二十九日師進院雨集至上堂時即霽孝廉
徐公覲周云金粟忽沾法雨較勝缽龍說法大放
光明重開天眼王大含亦賦詩志慶云一條拄杖
極其貧招得行人競問津堅請豈徒今夕事相傳
猶記昔時人慈霖自是同天注法曜還應與日新
何用上倉垂此象卻將好意惹他嗔是時衲子幾
萬指師以佛果應菴禹門三祖及天童老和尚四
家明訓約束之孳孳靡懈命西堂百癡元節取清
規集兩序須知以便執事遵守江陰黃介子自敘
曾到天童師云曾住幾時黃云七八日師云還得
天童意旨麼黃云不得師云既不得莫是蹉過麼
黃云若有得則真蹉過師云今日識得居士也董
爾潛居士行證來參歷有機緣載全錄臘月有巨
室于寺後山巔營葬鄰眾往拒之葬主具詞干及
寺內師對眾云住持之體福共受禍獨當汝等勿
得動念我自赴質給諫乾颺虞公留止師云我祖
師門下人斷不籍勢以自衛師至縣徐公覲周云
大宗匠何必作如此去就師云獨不聞素患難行
乎患難乎徐躍然曰和尚所見甚正宰延見于賓
館時虞公謂宰曰和尚昨者即欲飄然長邁矣某
等留之乃止師曰我佛祖兒孫了生脫死若竟去
是為逃生死也余豈然哉宰堅請師回寺乃歸示
蔣通權偈復孝廉唐祈遠問道書錢爾敕請題像
贊金粟檀護自蔡子穀而外如吳磊菴徐型堂覲
周伯元君載張扶搖許元忠董久徵爾立吳稚仙
弘度伯載仲木祝仲基沈水臣陸韜穎張方儒皆
往來咨扣法社肅如于斯為盛是歲建船坊六楹
寮三楹脩延壽堂及普同塔。
􃄯􃄰]

師四十七歲春付百癡元示法語又付三笑密玄
密定復隱元琦書略云上座既主席黃檗當以煆
煉衲子為懷須臾不可放過惟左敲右激挑剔成
材使法系直與虛空相終始永遠聯芳不致斷絕
是老僧之素望也其餘皆因行掉臂若捨重就輕
恐不得其人有忽從上來事須極力砥勉之為沈
水臣題雪山像贊復錢而介問道書兩題天童密
老和尚真贊刻靈源筆語一冊天王殿災為重建
之子穀蔡居士題額曰密雲彌布。
􂼪􂼫]

師四十八歲春付孤雲鑑古淵成時僧眾輻輳歲
儉不給師持缽至海寧縣陳彥升太史偕弟次升
特請于慶善禪院上堂歸赴董爾立爾潛請為表
弟查玄生對靈小參子穀蔡居士請題密老和尚
真贊答工部金門邵問道書作同門石車乘和尚
像贊復漳州曾心空居士問道書彙刻破邪集徐
覲周作序捐貲又著闢謬一卷置河東地若干畝。
􂼬􂼭]

師四十九歲春付本充盛柴立巳彥升陳公參請
問云如某墮在官身如何得相應去師云即在官
身上保國保民無有不相應者公云者些子恐當
不得師云又不肯承當將謂別有那邑侯劉公堯
珍鄉紳徐公光治昌治同貞錢公啟鴻入山參禮
夏付空巖坦秋持缽當湖馮子近居士呈十八問
師答之嗣至魏塘寓慈雲寺孝廉周君謨侍茶次
論及格物師拈一果云者個是物你作麼生格周
云放下著師云又撥過一邊周云者老漢將謂別
有師云如何是汝不別有的意周驀豎一拳師云
不得喚作拳頭又作麼生周擬進語師便掌周當
下釋然唐祈遠參自陳看三不是公案師驀豎拳
云者個喚作什麼遠擬進語師便掌次日請上堂
有不是心不是佛不是物當陽突出虛空骨丈夫
猛利便承當踢碎從前閒窠窟之語遠于是冬閉
關擇木堂其父總憲存憶公呈偈云遠從康祖到
天童歲歲人天擁梵宮今日斬新圖舊令看師赤
手振宗風密老和尚離天童祁公季超迎于家園
師至越省覲時寧國詹曰至求法語師書示之又
為題布袋和尚大慧禪師二贊冬付蒼霞桴本寺
南房求歸常住購其業。
􂼮􂼯]

師五十歲春付斷眉敏課虛真韜明宗五月師誕
日上堂有老漢五十年赤條條之語孝廉王大含
自越來祝壽命居擇木堂六月付大含谷七月念
二日密老和尚訃至師撤位挂真舉哀指真云佛
祖源流曹溪正脈綿遠相傳至我老和尚三十四
世六興巨剎海眾同居一條白棒撐天拄地直指
當人本命元辰契其旨者既多會其元者綦盛三
十年來道滿天下一代化儀周全完備本懷既罄
遽爾歸真誰謂法眼滅法河乾法梁折直是超古
越今光前裕後眼目爍破四天下百世無能踰之
者既爾今日又一場特地作什麼拘尸城畔聊通
信要與人天普共知便舉哀就地寢者百日率王
谷上通玄治喪當眾燒遺拂磨圖章以杜承虛接
響之弊公舉林野奇和尚繼席通玄著斥狂解十
一月木陳石奇二和尚躬至金粟請師繼席天童
師堅辭之及密老和尚龕至天童師特詣禮龕脩
供。
􂼰􂼱]

師五十一歲正月往天童恭送密老和尚靈龕入
塔題楚文禪人血書華嚴經到東明禮三遠祖塔
孤雲鑑請于本寺上堂龍池眾職事持陽羡護法
書請師繼席禹門師推舉萬如和尚應之水臣沈
居士本淨禪人各請題密老和尚真贊復紳士閔
念脩張雲上錢聖月問道書司理黃元公自陳得
力于壽昌師亦復之建密老和尚衣缽塔于金粟
唐存憶都憲作銘勒石付又度舟天水廣雲浪全。
􃅢􃅣]
􃅤􃅥]

師五十二歲春閔念脩請師為母夫人對靈小參
遊道場山黃檗隱元琦百山百癡元來省覲舉為
立僧秉拂刻五祖演錄金粟寺志付尚綬權
思宗皇帝大行師撒正位罄散缽貲通玄林野和尚
過訪師請上堂先為引座款接歡愜著闢謬說冬
脩大雄殿裝人天師像𨍏轢嚴居士來參請師上
堂有機緣相契納徐覲周施田一十八畝。


福嚴費隱容禪師紀年錄卷上終











** 福嚴費隱容禪師紀年錄卷下
嗣法門人資福行觀山陰王谷仝集
鹽官徐昌治　董行證較
繼主法席門人行宗　行古重訂梓
􃅦􃅧]

師五十三歲梓密老和尚全錄一十二卷付靈機
觀居士嚴𨍏轢大參值國變烽煙四起師撤正位
蒲團地坐僧眾驚惶勸師他適師厲聲曰汝等若
畏死即束裝他往不可亂我清聽眾心始安為孝
廉正法弘薙染秋僧天空請師退居天目師策杖
遍遊尋返金粟跋天衣耆宿手書華嚴經東明孤
雲鑑來省覲舉為立僧秉拂武林徐道真建禪院
于黃鶴峰請師退居顏其院曰直指。
􂼸􂼹]

師五十四歲至直指徐道真居士請上堂歸付靈
嶽古時古淵成出住天目昭明師與偈有自古居
山無別策法幢久豎要心堅之句夏開半月池于
山門外秋四明韋郡守慈谿時邑侯定海朱邑侯
同合郡縉紳及天童兩序致書請師住天童師固
辭眾哀懇不巳允之招孤雲鑑為立僧領眾金粟
迨天童催啟再至師即上堂辭眾穎正端正法弘
並受記莂師就道過長安鎮于覺王寺上堂至甬
東十月十一日入院先是明州亢旱日久迨師至
甘霖大沛入院之辰朗霽如初俱謂師道力所致
即日陞座子穀蔡居士有龍神呵護顯神通水湧
風從新日紅之問龍象圍繞千五百餘師懸密老
和尚像於法堂每晨鳴鼓率眾敬禮三年無間掃
合山祖塔至小天童宋宏智祖師塔院見牆壁傾
頹碑殘像毀作二偈志感有護塔影堂誰拆盡頓
令群鶴起悲哀之句定海總鎮王公之綱題人天
選佛場額于法堂入山問道師提持嶄巀致渠篤
信是歲付離言法千峰立。
􂼺􂼻]

師五十五歲時眾千餘皆諸方角立之士參扣激
揚宗風大振參戎吳公岱慕道皈依巡道孫公枝
秀贈最上一乘之額偕總督張公杰入山問道先
是宏智祖師塔院香火田一頃久被侵沒是夕張
公夢入破寺見老僧受食覺而異之明旦質之師
師云但有東谷祖師像在廢頹殆甚張躍馬往觀
儼如夢境即捐俸恢復院產咸謂報應龍天之句
預讖焉本山房僧舊遺鹽丁歷年科稅為患師致
書當道立為蠲免復建隱蓋亭于清關橋外題曰
鎖翠初老和尚壘築萬工池堤數百丈俾眾川水
有所匯歸後又傾圯師復興之復案山若干畝重
建幻智菴普同塔院塑天王像於山門鹽官檀護
因金粟虛席請還山師遂渡錢塘以慰眾望立
正法弘為西堂付太白雪復入天童。
􃅏􃅐]

師五十六歲罄捐缽貲鼎新密老和尚塔豎塔銘
道行二碑砌月臺明堂鋪兩廳磚地脩山門階圾
復後山地若干畝。
􃅨􃅩]

師五十七歲元旦上供于密老和尚影堂孝思悽
愴供饌蠲潔一眾感惻復宏智祖師故產若干畝
重建塔院脩覺雲外岫等塔秋師因徐氏毀塔造
墳欲為清理徐訐訟於官師即曳杖渡江竟抵皋
亭直指菴四明當道及鄉紳合書敦請還山師力
辭之時語溪檀護及舊住請師住福嚴雲間當道
護法又請開法超果師先允雲間請故兩辭之赴
超果應期萬指雲集華亭繆邑侯上海高邑侯詞
林曹公峨雪等慕師高風設禮問道四眾求示偈
贊詩銘者日無寧晷師隨至隨荅應酬無倦室中
垂示云衣帶下一線清風意旨如何紛紛酬語無
中的者道衡相居士乞示師示偈云道若得其衡
綱宗眼目正不然亂如麻應笑東坡秤并荅其十
問道閑扈止二法師謁師于茶菴以蹣菴一喝分
五教話辨難師為析之領解心服莊公榿菴張公
子固朱公匏菴等俱以偈問道師一一酬之三題
密老人真讚及自題像讚具載全錄超果錄成峨
雪為之序。
􂽀􂽁]

師五十八歲春超果解制付讓菴潛劍眉謙古風
然遂辭超果院韜明宗請蒞龍華上海宰高公延
師內署設齋致敬懇為少子薙髮摩頂嗣至清浦
玄津菴慈門寺上堂過嘉定緇素騰踏中流幾覆
過婁東詞林吳公梅村等請師於寧海寺上堂四
眾奔湊法座幾陷至虎丘掃隆祖塔時申公青門
姜公如農周公子佩昆季皆追隨佩為父忠介公
乞題贊有獨許先生翻佞海罕逢時輩照龍河之
句時福嚴覆請至福嚴真歇了禪師道場殿宇傾
圯殆盡師至芟刈草萊蔚興堂構清江檀度金陵
圓覺相繼請師俱辭之是夏付漚天朗至鹽官題
覲周徐居士像有全身擔荷佛法覿體承當自巳
之句秋雲間鄉紳單公狷菴等請師至小崑山主
刻五燈嚴統先是洞下遠門柱公集五燈續略以
青原居南嶽前師依原本先南嶽次青原至天皇
天王二派悉照藏經丘符二碑一嗣馬祖一嗣石
頭而雪峰德山以至雪竇總列南嶽下至於承虛
接響者直筆削去崛起遙嗣者列之未詳正續凡
二十五卷八月孝廉張公謀遠乞題父像有孔門
深領略格物見真傳之句素本禪人乞題中峰本
遠祖像及雪浪法師墨跡去習禪人乞題聞谷大
師像贊嗣泛泖湖登塔賦詩有人影入空天眼小
練光照野日輪孤之句付士材李居士中梓如意
一柄未幾歸福嚴付逵夫明蓮如淨性空臻蘇杭
當道紳士請師住徑山內翰范公周撰疏其略云
脈接廣慧微傳心握曹溪正印敲風打雨任教擊
碎玉麟喫飯穿衣是處倒騎鐵馬大司空豈凡金
公疏云徹地通天百萬魔嬈戢影拖泥帶水大千
世界知恩師允其請於十一月二十七日入院徑
山雖為祖庭奈法席久虛荒亂相仍僧規彫獘百
廢未舉師住後駢聚數千指肅整清規興復古制
驅頑植德煥然改觀時諸方混濫師獨卓立孤峰
法道賴以砥柱四方品行超越者咸趨向焉。
􂽂􂽃]

師五十九歲付鐵舟濟時值饑饉師居徑山最峻
僻跋涉不易而僧供罔缺兵革縱橫而叢社奠安
皆師道力所致于室中垂五問一水既無筋為什
麼長流不斷二佛祖公案猶空中紙鷂向何處收
取線索三鵬搏峰與晏坐峰相交且道說個什麼
四風扇大野畢竟作何形色五望江亭上垂機誰
是知音一時酬語罕契機者以偈寄候檇李譚公
埽菴有筆騰水月三千頃舌吐河沙萬斛奇之句
徑山晏坐峰乃大殿左脈下即張九成所建無垢
軒前主僧因事券質房僧師贖歸常住重榜無垢
軒于室古蹟復顯山無樵採之累秋往雲間過虎
林詞林韋念莪公請師於慧雲寺上堂為父中憲
中子寅祝壽過檇李譚公埽菴謁師於白蓮寺問
及五燈嚴統云目今法門混雜當以出類拔萃者
載之若止論相承似不足取師告以從上來源俱
有統系若無根瑞草智者弗貴耳次日延師至家
論議彌愜歎曰師真宗門中一人也至吳江中書
周公永言等請師於接待寺上堂有大家齊出超
方手撥轉徑山舊法輪之句至吳門靈巖繼起儲
法侄托護法請師入山師云姑蘇地屬衝要往來
不免奚必周旋中禮惟不忌祖德弘揚祖道為望
耳詰朝復耑頭首職事敦請師策杖巳過鹿城矣
吳中章美字拙生自號藥樹頭陀獨歸向於師是
秋即世師以偈挽之有筆走龍蛇光閃電文騰山
海燦驪珠之句至雲間理刻嚴統還山經福嚴以
偈示晦之簡過禹杭邑侯費公躬至法喜寺參扣
王子尚子淑等請益師作書并二偈致之和孝廉
何公義兆南湖藝花詩寄懷周公安仁詩冬徐覲
周七袟師作偈贈祝祖堂混雜賓主不分師建列
祖堂于殿右以祠本山歷代開法住持凡八十一
代建方來名宿堂於殿左以奉諸方觀光流寓者
建方丈於不動軒後凡五楹祖席規模大略具備
臘月為古燈傳薙染示以偈宋無準範禪師為徑
山四十二代住持嗣臨濟二十四世孫師七世祖
暮年退居張堰接待雲水頃成叢席規制壯麗
仁宗皇帝御書賜額萬年正續示寂後全身塔於
寺傍師欲修塔祀掃故址湮沒徘徊傷悼作偈志
感徑山一席積衰既久兼以兵燹交訌師獨不避
艱險權衡靜鎮寬嚴並濟竭力主持魔外因而冰
釋祖制得以重煥云。
􂽄􂽅]

師六十歲以嚴統事過鹽官會徐覲周居士舊時
檀信輸委雲填五月念四日師誕辰道俗祝慶者
幾二千眾雲間諸紳同峨雪曹公作文稱賀餘杭
令費公有千尋碧藕床間錫萬歲冰桃缽裏金之
句毘陵殿元楊公廷鑑貽詩有五峰今日高天下
萬指都教拜下風之句師並酬以偈七月付公衡
仁雲谷中八月往宜興龍池掃幻有老和尚塔題
偈有咸知靈骨藏幽石誰識真風遍遠垓之句塔
製儉約規模樸稚用示典型(先老和尚置田)若干畝永給
祭掃之需歸途孤雲鑑請過溧陽總臺馬公偕緇
素於萬古寺請上堂執禮甚恭過太倉大方公同
檀護請師於禪燈菴上堂過嘉定朝徹公同護法
請師於真際菴上堂掩骼菴龍文法侄孫請上堂
旋往松江雲臺蔡公七袟就本宅請師上堂留於
別館者旬日以所寫同遊山水圖乞讚凡名公碩
德薦紳先生鱗集參請為涵所張公題密老和尚
像讚超果寺監院知一請上堂八月東甌內翰林
可任名增志到山參訪值師未歸乃留詩本為參
承雙徑山機緣恰兆乳峰間云云師回山依韻寄
復有五峰插漢憑瀟洒列祖懸機任過關之句師
慨末法混濫著禪宗漁樵集黃檗隱元琦欲赴扶
桑請師念重溟深阻作書止之師住福嚴甫三月
起荒落之墟而整飭之創東西兩樓各七楹齋堂
庖湢各五楹所須用器亦少備至是赴徑山請乃
命監院普成公總理焉徑山舊置山田於上高地
方各五十餘畝嘯聚後賣主佃戶搆結不巳無所
得息徒為輸餉師不責償竟還其業致書費令公
查收入冊數載陰霾一旦廓清時有司以僧綱職
強各房僧任之房僧艱其役師致書令公免之師
見本寺人境參差欲清其弊乃云山僧從今亦不
受剃染徒眾汝等當有矜式時合山肅然稟型列
祖名宿二堂方丈俱告成師作記以紀其事語載
徑山隨應錄中。
􂽆􂽇]

師六十一歲因諸方闡揚寶鏡三昧重離六爻偏
正回互疊(而為)三變盡成五多顯晦不全遂畫卦爻
及黑白圈以彰偏正五位所述簡要令人易覽具
載全錄中二月四明大慈寺眾護法請書至師力
辭之為松源房忍生作家乘序并製嚴統序二月
孤雲鑑乞修東明旵海舟慈寶峰瑄三遠祖塔偈
三月題密老和尚像讚閏六月五燈嚴統成按太
史曹峨雪書嚴統真如耀闇室以日月飲渴人以
沆󳶻敢不盥手齋心服膺慈寶云云本山舊志紊
亂訛雜師命古燈傳重修計八卷八月師往武林
寓報國院時織造監雙泉盧公搆精藍於西湖曰
盧舍菴延師齋供茶次盧云請和尚提攜師舉茶
鍾云請喫茶盧云巳喫了師云是什麼滋味盧云
一心念佛師云恁麼則有二法矣盧唯唯喜甚遂
書二偈以贈復請師泛湖台州道玉齋耿公寧波
郡守子寅韋公皆同追隨探幽訪勝劇談移日適
值中秋作詩以紀其事還徑山十月朔付獨冠敬
百峰高十一月雲臺蔡公請為二親對靈小參及
示諸偈頌載全錄中。
􂽈􂽉]

師六十二歲春作解惑篇并答吳越諸縉紳書以
息群囂四月師拽杖辭五峰作三吳法喜之遊至
吳門客周子佩家子佩忠介公長嗣也靈巖繼起
禪師先令首座原直來候次日維躬候于寓所讚
嚴統之刻至公至正矢心護板歸靈巖語溪鄉紳
曹遠思華亭給諫許霞城暨法幢幟禪師俱加調
護檇李譚掃菴誚興訟者有此事從無立語言鼠
牙雀角豈堪論之句并請師題憨大師像讚七月
山東韓天樞請為亡侄雲間司理對靈小參虛舟
省參隨有年復覲師于超果乃付之九月撥棹琴
川憩資福院廣文子發駱公縉紳嚴子張王孟衍
諸公請上堂子張尤機契欣若宿好虞山監院性
空偕紳士請上堂師舉昔日馮濟川三不得話拈
掇著語時子張于座下忽有省呈偈四首以通所
見師依韻復之遊興福寺師口占二律冬十月師
過武林杭紹紳衿因嚴統紛紛各有所袒師惟將
天王天皇兩派所載書二十餘種隨出以示且云
立義不當板從公劈考覈無憑書從損益何必以
有司勢力相傾奪耶眾默然獨方伯梓木趙公讚
歎之道信姜公仲嘉張公幹旋之遂送嚴統板于
靈巖而存與毀師不復加意矣華亭沈太史繹堂
邂逅武林法道盤桓甚樂師贈以詩姑蘇子佩周
公偕堯峰僧詣省城請師主席師不允臘月始抵
金閶至普安院度歲偶遊虎丘感而作偈琴川眾
紳光甫孫公喜賡王公景之趙公南陔蔣公裔興
歸公薪傳邵公等以虞山維摩請師退休允之。
􂽊􂽋]

師六十三歲大旱雪竇石奇和尚專使慰問琴川
眾紳促師即應請師先宿山之普福菴二月二十
四日入維摩緇素相迎道路盈塞邑之紳衿參訪
問道絡繹無間佛誕日嚴子張懷香趨座下受優
婆塞戒師摩頂記莂名曰行達號髻珠翼旦與眾
茶次師驀舉拳問云不得說是說非試道一句看
髻掩耳云弟子不聞師曰不聞處與世尊拈花是
同是別髻云和尚作麼也說同說別師曰如何是
無同無別底　意旨髻驀豎拳師曰迦葉微笑意
旨如何髻云迦葉惱他師頷之觀其日用有自持
獨任之標不愧先達遂付如意并偈以表信三峰
豁堂嵒公師法侄孫也以書偈見意師依韻復之
贈南陔蔣公詩刑部喜賡王公法幢幟禪師門人
也幢以書導公皈師故弘護甚力一日茶次論及
萬物生于兩儀兩儀生于太極太極生于無極師
遽曰無極生於何處賡曰到者裏卻不會師將賡
手臂一捏云者個聻賡有所契遂發心遍閱宗乘
值賡六袟師贈以偈薊僧漢萍公嘗參先天童後
栖燕之翠微寺以笑巖祖塔頹廢欲移隧于翠微
之麓郵商于師師手復之先是黃檗隱元琦應扶
桑長琦請是年五月遣僧齎書儀省覲師手書慰
之復雪竇石奇和尚書六月髻珠請師別業觀荷
師依韻和詠琬公許居士為亡父乞師授幽冥戒
并題密老和尚像讚司理孝若孫公儀部薪傳邵
公北上來別師各贈以偈并賦髻珠別業賞桂詩
鹽城大機公齎邑侯賈公眾紳孫公榘李公逢春
張公樹屏孫公一致諸啟請師住永寧三昧寺監
院爾玉偕眾紳士齎巡道宮公繼蘭分司楊公胤
昌醎宰丁公同昇書詣請皆未之應九月平湖比
丘尼法淨皓來省覲皓素皈依座下有機緣相契
往來問道甚久付如意表信大梅法幢幟禪師專
使致香儀設供以法通相請啟略云板一離而雨
沛真有動夫龍天書即燬而話行亦何傷于日月
師復辭之十月道場山木陳和尚以魯繭白鏹遣
法嗣大城耑候十一月付慧朗鏡古碧湛復孟衍
王居士問道書十二月蘇公有根同僧齎紳士書
請師再住徑山師辭之。
􂽌􂽍]

師六十四歲正月淨慈寺無生公來述三宜和尚
為嚴統事托某備申其意願與和尚面陳懺悔師
示答語存別錄付具足備天則琛二月鹽官覲周
徐居士來省覲周于天童金粟徑山諸禪席靡不
追隨嚮往究心本分機緣相契付如意一柄表信
三月師赴鹽城請舟次金山登覽賦二絕以志勝
概四月四日進永寧院佛誕日鹽宰賈公外翰劉
公總戎孫公及諸紳虔請上堂遂于此開戒三旬
劉一齋名若審博綜內典往來甚密設七問師立
答之王筠長名之楨射陽人望也皈依執弟子禮
嘗持宋丞相陸秀夫傳乞語跋之作宋份臣蔬枰
詩一章吳門縉紳內翰子美沈公繹堂沈公甲傍
陸公文衡申公繼揆繆公慧遠金公世渼暨眾檀
護敦請住堯峰師受請五月辭眾返棹先是興化
育長者黎太沖延師至家菴祖孫父子殷勤叩道
出所著頌古一冊乞鑒定求序師見其端莊鄭重
于本分相契欣然作序復托菴僧岷山公過鹽城
致請再過其家以本分砥勵三日而別還虞嶺趙
公景之兩致書問道師並答之復嶺南左轄曹鑒
躬問候請益書九月朔師進堯峰院萬指繞座薦
紳顧松交姚文初趙明遠沈匡來周子佩文孫符
及琴川檀信帆檣交映緇素駢闐初八日三宜和
尚造謁盤桓自陳懺悔之意靈巖繼起禪師同張
司農有譽到寺躬賀次日入城中輿公請瑞光上
堂聽法者凡數千指并答候三宜和尚暨剖石禪
師設供掃萬峰寶藏二祖塔十月起期龍象雲臻
檀度響從冠于今昔分五堂安禪眾舉龍華韜明
宗資福天水廣為秉拂首座東蓮古峰然為秉拂
西堂宗風大振仲冬苕溪孝廉嚴三求公來參應
接機契師遂撾鼓上堂以揚其德喜賡王公復來
參於此道甚有染指亦上堂表揚之臘月吳門乾
三法師素以才華自負後披剃博覽教乘淹貫台
教受無盡大師衣氣概頗異不通名字到寺見師
師與談論窮辨一晝夜見其所蘊理致不謬且云
和尚當今為宗門第一人故來相見次日上堂接
引之又以宗乘中事追拶機緣并上堂語載錄中。
􂽎􂽏]

師六十五歲正月復乾三法師辨詰宗教書中句
語水紳衿托僧持書請師再住福嚴師允之先是
堯峰常住累年搆訟以致蕭索逋負師入院後眾
廢畢舉千眾日用所須之外償宿逋動以千計叢
林少有生色解制乃拽杖往虞山謝維摩院事憑
眾請天則琛主之趙景之素傾信師提持處皆有
契合師書偈并復柬表揚之遂起程道經吳門眾
紳猶致書挽歸堯峰師不復答過檇李譚埽菴嚴
𨍏轢施易修徐忠可敬可翁震公共送至福嚴而
語溪諸檀護亦遠來相邀名公巨卿共相際會誠
一時盛典也立夏後三日入院黃耳鉉蔡辰生鍾
玉音請上堂語云宗門廣大須是大力量人徹底
承當若承當得也則堪共建大法幢立大宗旨與
諸人天開大眼目明正知見然後知儒釋不二凡
聖無差靈光透脫機用宏大不孤靈山受囑堪為
禪宗種草只如今日重振規模一句又作麼生道
昔日殿樓應托起家珍運出莫遲疑四月往鹽官
賀型塘徐光祿九袞酬酢甫數日而型公不祿其
弟覲周請師對靈按師小參結句云欲識先生真
面目清風明月樂徘徊是時覲周施供捐助不遺
餘力鮮之胡居士明達士也見師留連款語用慰
契闊五月射侯曹公序遠思廣玉音鍾朗耳鉉黃
公三貢皆詣寺聽法時徑山眾僧齎撫臺啟及當
道鄉紳書請師還山梅勒額真吳公為師書方丈
之扁師堅辭不赴往江干購木以興佛殿寓于泥
龍菴淨慈法侄孫豁堂請泛遊西湖師賦詩云空
中樓閣水中天上下參差日月懸樹色綺聯隨杖
履波光不斷蕩蘭船六橋鎖玉天開畫兩岸流霞
地隱仙自我二人行樂後遊魚飛鳥樂聞禪次日
趙賓王請遊湖亦賦詩存別錄隨移寓于西竺菴
平湖邑侯朱鶴門到寓參謁相得甚歡雲間蔡雲
臺居士皈師有年久作內護殷勤誠篤言信行從
師多以般若力熏陶之四月八日無病而逝師躬
詣其家弔慰青浦朱家鎮信道公迎請上堂語備
于錄內八月初八日經始佛殿廣九丈二尺縱六
丈六尺高五丈十月念八日上梁遠近鄉民俱金
鼓喧騰燈燭輝煌以相助曹公射侯隨太夫人即
日設齋請上堂法語載錄中烏城唐朗師屬止法
猶子到福嚴薦親請師上堂閩中亙信彌修書以
龜山請師退居黃檗慧門法孫亦專使請師歸萬
福逸老師皆未之許。
􂽐􂽑]

師六十六歲正月邑侯李公名震到寺相見談道
竟日建方丈樓于法堂之右共五楹高三丈廣四
十肘左右側樓各三楹高二丈四肘廣十四肘又
搆祖堂一所在方丈之左高二丈二肘深三丈餘
廣一丈四肘以祀開山以來之祖二月餉部常公
上京復　命舟過石門躬詣福嚴勸師往徑山巡
道范公發書托邑宰李公留師住福嚴李述范意
且示原書師修簡專人入徑山力辭慰眾三月杪
師禮密老和尚法衣塔于金粟巳而登舟里山過
鹽官訪舊覽勝題詠具別集四月還福嚴常熟眾
紳各修啟請師復赴虞山師卻之六月重葺佛殿
至中元後工始竣是月付忍生凌九月海虞邵公
世茂造謁論道劇懽而別十月復海虞喜賡王居
士問道書付古笠泰紫巖順時獨耀性日參師呈
詩偈一冊師有性天杲日無雲翳炤耀乾坤廓頂
門撥轉禪和關捩子多般手眼豈能論之偈十二
月造禪堂五楹高二丈七尺廣七丈縱廣六丈。
􃅪􃅫]

師六十七歲正月付正聞乾絳雪瑩時邑侯李公
詣寺問道四月毘陵陽羡諸紳陳公于鼎史公可
程徐公𢡟曙周公正儒路公邁史公夏隆周公季
琬蔣公曜湯公原清戴公元韶路公序以龍池山
禹門寺敦請主席師以福嚴興造事未竣辭之五
月興天王殿高三丈廣五丈縱四丈左右護房各
五楹廣四丈縱二丈有奇八月邑薦紳同令君至
寺作法喜遊各有題詠師亦賡和相贈十一月常
熟蘇鄉紳以珀珠一串相貽師對使云此貴重之
物存之丈室或開後來爭端若將售人又恐孤負
信施老僧素無玩好堅謝不受。
􂽔􂽕]

師六十八歲正月望旦解制書一偈與堂主安永
歸建昌末旬徑山梵輪師以大安寺常住積業文
簿至福嚴面送請師退居逸老師固辭不受著竹
樓直筆一篇以規靈巖儲公五月譚公埽菴以書
延住嘉禾福城東塔寺詞甚誠切師辭之六月金
陵兵垣劉公海門同弟內翰潛柱公造謁坐次與
師推讓傍云兩居士俱在道師云如何是道士云
請和尚上坐師云這是老僧分上事居士分上又
作麼生士云我輩只在兩邊師云恁麼則相見了
也乃就坐兩公皆歡悅信宿而別七月天童木陳
和尚應　召還山維舟詣寺躬候用敘契闊云是
冬搆庫樓四楹及給供寮田寮圃寮閒住寮共十
餘楹積薪寮七楹福嚴自唐以來邑人以壯麗著
稱明熹宗間遭舞馬之變迄
大清順治丁酉師應請後殿宇樓閣齋堂寮舍器用
產業不四載而畢備師于此寺誠有自夙緣矣是
冬刻天童密老和尚語錄十二卷年譜一冊將原
刻舊板送嘉興楞嚴寺經坊師于密老和尚語錄
凡四經壽梓常言一飯之頃不敢忘本師惟以本
師法道自任即此一事足稱善為流通典型後學
其他固未易殫述也十月雪竇和尚至福嚴劇談
法門大事五鼓始息鶺鴒之誼于斯為盛。
􂽖􂽗]

師六十九歲為法求人老而不倦惟以提宗接物
為巳任學徒日親縉紳人士問道參請無虛日正
月檀護曹射侯遠思子巖呂本仁等請上堂語存
錄中為絳雪瑩作自真贊時千峰立逵夫明公衡
仁正聞乾虛舟省靈機觀俱來省覲師款接甚歡
三月示微疾古笠泰天水廣來禮覲勸進藥餌師
笑卻之離言法從越州來師留之以首眾為法題
天童密老和尚贊并題師自真贊嗣後韜明宗靈
嶽古百癡元天則琛性空臻董爾潛證獨耀日各
以問疾至答括蒼太守周公問道書手答法幢幟
法侄書付劍龍志法樹蔭石菴琈聽梅經蓮谷澗
法觀會達言信白嵩俊董爾潛證師命侍者出道
具散眾二十一日遣公衡仁往徑山取所題像訂
往返期七日仁曰恐為雨阻師曰遲則不逮矣命
製龕誡勿布漆以便茶毘雪竇石奇和尚專使問
疾師復書略云弟以疾勢沉重巳命出道具散眾
茲惟安枕以待時至法門大概吾兄坐鎮之云云
遣人往雲間禾水召百癡元韜明宗千峰立同豫
後事然叢林諸務以及參扣問道問疾者尚照攝
無遺二十九日清晨始命頭首職事理常住事諭
之曰今日內外諸務不必再白午刻呼行廣行觀
行法行仁行志行蔭行琈行澗行會如信董行證
及兩序列榻前手書遺囑顧視微笑右脅而逝按
師遺囑云老僧死後不可出訃音及受諸方弔奠
即從火化煩普成上座引火火消灰飛吾之後事
即完免占人間地免累世間財行狀亦不須脩塔
銘亦不須用古來尊宿多不重此等文字更不可
喧動人耳目故曰生如寄死如歸喧動何益乎所
請住持繼席當酌量而行推有德望者居之不拘
諸方之人并法嗣之徒又不可開喪立神位被麻
戴白以破佛制云云時蓋三月二十九日未時也
嗚呼痛哉謹遵遺命闍維于天中山北煙光所及
舍利如雨頂骨齒牙俱不壞五色燦然光耀奪目
合山大眾咸頂禮虔禱得舍利無筭諸檀護并及
門弟子傷悼既久思所以善後而無傷先志各請
建塔于福嚴徑山諸處乃卜之像前三卜而皆屬
黃檗壽塔僉議皆定八月十六日門人行元行古
行法等自福嚴奉靈骨舍利恭送至閩之福清縣
黃檗山十月二十六日辰時進塔塔坐亥向巳在
萬福寺西隅天柱峰之麓即師初開法地也嗣法
弟子隆琦等六十四人他如與偈示語及參叩有
得者名公巨儒指不勝屈要皆身入爐鞴染指法
味厚德邃養得大受用者也師擔荷天童重任至
敬至孝行道三十餘載表冠諸方麾斥八極直心
直行虛公無我奪食驅耕鉗鎚毒辣機用全提稍
有枝葉差互痛與彈斥學徒參扣日臻玄奧拒之
益來懲之益親如獅子捉象捉兔俱用全力擒縱
自繇惟以衲僧為性命上自宸扆公卿下逮閭閻
負販情與無情莫不尊仰即平時受指摘而毀且
忌者亦鉗啄結舌歎息追悔而不自巳其所攝化
委積如雲誠心樂施惟恐或後此皆法雨廣潤慈
雲弘被之大較也嗚呼師之道大故攝者眾師之
門竣故登者難師之法嚴故聞者懾師之德尊故
詒者遠非筆舌所能繪其萬一謹按歲月時日約
略編次庶天下後世當有標準云爾師世壽六十
九法臘五十六自四十一歲開法黃檗歷遷蓮峰
法通金粟天童超果徑山維摩堯峰最後示寂福
嚴十坐名剎力挽頹宗說法語錄四冊十四卷及
祖庭鉗鎚錄心經斲輪解漁樵集挂瓢集別集並
行于世。

　嗣法門人隆琦　行璣　行彌　行元　行密
　　　　　行定　行鑑　行成　行盛　行巳
　　　　　行宗　行敏　行真　寂坦　寂桴
　　　　　行舟　行廣　規權　大全　行觀
　　　　　行古　行宏　行端　行雪　行法
　　　　　行立　行謙　行然　行潛　行朗
　　　　　行淨　行明　行臻　行濟　行仁
　　　　　行中　行敬　行高　行鏡　行湛
　　　　　行琛　行備　行省　行凌　寂泰
　　　　　元順　寂乾　湛瑩　寂定　行志
　　　　　行蔭　行琈　智經　行澗　行會
　　　　　如信　行俊等
　　　居士王谷　嚴大參　李中梓　嚴行達
　　　　徐昌治　董行證　尼行皓仝稽首刊行




(石門縣曹門太夫人程氏法名行寧同
平湖縣嗣法弟子尼行皓共奉貲敬刻
福嚴費老和尚紀年錄壹冊共全錄流通
以惠後學伏願法道遐昌山河永靖者)




嚴費隱容禪師紀年錄卷下終