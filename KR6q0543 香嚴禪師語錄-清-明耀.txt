#+TITLE: 香嚴禪師語錄-清-明耀
#+DATE: 2016-06-11 12:30:32
#+SOURCE: github.com/kanripo/KR6q0543 master 4f456c64                

* 香嚴禪師語錄序

黃檗以三頓毒棒啟濟宗一枝
蔭蓋天下其法源之盛直至於
今雖然其盛之故可得而言歟
自初祖西來傳心不立文字掃
盡葛藤衲子始知向上一著不
從言語而得黃梅曹溪以來燈
之相印至於棒喝交馳立地喪
身失命猶未若臨濟德山諸大
老之險絕也何者蓋宗旨則定
以從上為尊而宗風則恒以自
沒而峻然尊者有時而或降峻
者有時而或夷雖道有隨時而
無回乎風會矣自唐以來濟燈
常盛而極盛於大慧杲實前無
古人沒無來者真能於一毫端
現寶王剎坐澂塵裏轉大法輪
極盛矣乃嗣法者若存若亡遂
尒中絕正法眼藏乃者杲公同
堂之虎丘隆斯無奇矣隆祖以
沒高峰中峰疊興繼起此一盛
也逮至有明隆萬之間宗風駸
之乎少复天童密老人以一條
拄杖直起而揮之直捷痛快自
是而臨濟之正印全提為初祖
以來禪宗中興一大關鍵而福
嚴費老人實為密公第一座
而沒宗旨宗風不入於廉纖
不淆於疑似不墮於疲軟不
襲於瞞盰直下承當一絲不
挂今日之普明香嚴和尚則福
嚴之嫡骨兒孫能繩其祖父者
也雖然嘗試論之廓然無聖之
旨至道嫌揀之言當陽一著非
不全彰至洞宗之五位君臣濟
上之三玄三要賓主歷然瓶鵝
已出似可潛通消息坐草盤桓
但每一拈來盡皆黏縛所以一
棒就行四喝互用直待懸崖無
撒手處方是絕後再甦時也余
與香公交二十年自其行腳至
坐道場及居退院無不歷歷在
目徒以頑老不堪捶策有負香
公一片婆心然此一著子未嘗
不向眉端指端時時出現香公
不以其愚且廢出語錄示余且
索余為序然香公真面目不在
語錄余與香公真面目不在序
語錄則請以此語錄并語錄序
還質之香公香公以為何如。

時
康熙辛酉季夏法弟獨巖
葉燮拜手題

普明香嚴禪師語錄
嗣法門人明耀等編錄

* 上堂

康熙十六年戊午冬師於普明守龕制滿本郡護法
紳衿同山主及眾檀信復請師繼席於十二月十一
日入院至山門師云山門豁達開行人自往來還識
彌勒麼顧左右云鑒。

韋馱云驅邪輔正護法安僧有煩神用功德彌增驀
豎拂子云且道這個又作麼生須是桂上座拈出。

伽藍云以大圓覺為我伽藍更要護持個甚麼雖然
山門振肅災橫消除也少不得舉手云一任威靈顯
赫。

祖堂云跨灶之子觸破煙樓超佛越祖好立上頭以
手指云這一隊呵師個個好與一錐何故乃拈香云
一時勘破便禮拜。

大殿云佛身充滿於法界普現一切群生前既充滿
法界未舉足前已相見了也又來這裡作甚麼乃顧
視云見相作福便拜。

方丈據座云千年田八百主露堂堂好自處今朝正
令當行驅卻三蛇九鼠拈拄杖云倚天長劍逼人寒
當日本山勤舊設齋請上堂師至座前拈書云言言
錦繡字字珠璣嚴飭梵儀弘揚正法總從這裡為始
煩維那對眾表白宣畢指座云寶華王座人天護持
闡揚本分晝夜無時今日錦上鋪花去也便陞座拈
香云此一瓣香根盤劫外葉蔭寰中不同生滅鎮長
存天地壞時渠不朽爇向爐中端為祝延
皇帝萬歲萬歲萬萬歲伏願堯風永扇舜日恒新四
海昇平萬方樂德次拈香云此一瓣香栽培既久貴
重無倫熏之遍界氤氳觸之通身和暢奉為護法宰
官信心檀施莊嚴福果頓悟真常次拈香云此一瓣
香大圓覺海藏根自性源頭流出奉為本山耆宿贊
輔諸師共證法雲同圓種智次拈香云此一瓣香曾
於觸不得背不得處到手未能運用韜藏十載遇個
本色作家一椎打破直得八面玲瓏特為拈出供養
本山堂上傳臨濟三十二世石關先老和尚用酬法
乳之恩撩衣就座蓮溪新元和尚白椎云法筵龍象
眾當觀第一義師云第一義諦非色非形作麼生觀
伶俐漢聞舉掉臂而去其或未然請出激揚看問一
番提起一番新續燄挑燈千古明今請法王登寶座
寒梅馥郁滿乾坤教外別傳則不問續佛慧命一句
作麼生道師云日輪當午進云今日普明上堂弘揚
法道振起家風與昔日世尊於靈山會上轉大法輪
是同是別師云也要你會取好進云今日四眾臨筵
還有功德也無師云並無功德進云和尚大闡宗風
為甚麼師卓拄杖云會麼僧拜云知恩方解報恩師
云莫詐明頭乃云具大根發大信得大機顯大用掀
翻目前窠臼斬斷從上葛藤建法幢立宗旨呵佛祖
棒人天直得須彌岌峇海水騰波釋迦彌勒暗地喝
彩臨濟德山望空仰讚於是皇風浩蕩佛日騰輝人
人鼻孔撩天個個腳跟著地且繼席開法一句作麼
生道擘開華嶽連天色放出黃河倒海聲蓮溪和尚
結座云諦觀法王法法王法如是。

歲旦祝
聖上堂云開闢乾坤執持世界打圓相云莫不從者
裡發揚所以日月由之而明山河由之而固人民由
之而生禮義由之出是聖是凡若草若木種種品類
種種名相種種平險種種奇特亦皆承此恩力而能
變現帝王以之而治國土以之而平君子以之而教
小人以之而化三綱正五常尊六合廣四維張上下
和同相需為樂則風雨時禾黍熟禮義興人民育共
享無為之化均陶不治之天而我衲僧家得以安坐
禪床頓忘人世參究本來弘揚道法實賴太平之治
全憑富庶之康豈得不祝延
聖壽慶賀良時且慶賀一句作麼生道皇風浩蕩乾
坤廓野老謳歌春盡長下座。

啟萬佛懺期上堂云獅子吼時芳草綠象王行處落
花紅獅象交參人天普集還有出格者麼問觀音降
誕則不問祖師公案請師宣師云道來道來進云牛
頭未見四祖因甚百鳥啣花師云一爐香透碧雲間
進云見後因甚不啣花師云萬丈深潭徹底清進云
啣與不啣又作麼生師云突出難辨進云公案已從
師指示當陽一句是如何師打云棒下薦取進云棒
頭有眼明如日師云會取這棒好乃云先師在日智
行兩立福慧雙修冬夏則結制安禪春秋則開期禮
誦不惟僧眾參修抑使檀那植福如永明之萬善同
歸與宗鏡並行覺範之根基成熟而佛眼開明是以
住持十載饒益良多今日不肖繼席艱苦異常德業
難方舊日訓儀願得無改所以於此春光明媚之際
啟建萬佛懺期壇雖草率意實精勤欲使人人於千
紅萬紫之間識取自家春色個個於一月三旬之內
了明諸佛心光今則道場初建佛事方陳普賢菩薩
為懺主觀音大士作護持眾居士各脩供養桂上座
特為舉揚大眾還會麼以拂子畫卍字圍卻云象王
牙上展歌音楊柳枝頭洒剎塵萬號千名俱自口福
資四境一時新下座。

上堂云蛟龍騰躍於天鯤鵬運化於海蝸牛角上展
家風蟭螟眼裡放鬧市多般俊俏未免之遶若論佛
法一切現成言詮莫及機教非真窮諸玄辯一毫投
於太虛竭世樞機一滴投於巨壑三世諸佛口掛壁
上山河全露法王機九類異生心同實際草木盡成
師子吼雖然如是更須具摩醯眼睛用白拈手段擊
塗毒鼓揮金剛劍自在縱橫弘通法忍且即今一句
又作麼生牢關把斷無凡聖只要男兒自點頭下座。

結制知浴領眾設齋請上堂問龍袖拂開全體現象
王行處絕狐蹤應時一句是如何師云一拂千條進
云既開爐冶煆聖煉凡倘遇不假鉗鎚底來又作麼
生師云管取百雜碎進云猶是那邊事這邊事又如
何師便喝進云打麵還他州土麥唱歌須是帝鄉人
師云不消得問諸方大開爐韝普明新設鉗鎚祖席
重開即不問五家宗旨請師宣師云問將來進云如
何是臨濟宗師云一棒一條紅如何是雲門宗師云
青山高聳白雲中如何是曹洞宗師云金針玉線暗
彌縫如何是溈仰宗師云父慈子孝顯家風如何是
法眼宗師云步步絕行蹤進云五家宗旨承師指今
日開爐是若何師云只要尋個不受煆煉底乃云前
三三後三三獨露古今面目南斗七北斗六突出摩
醯眼睛拋出金剛圈要使俊猊翻躑放開栗棘蓬驗
他於菟行藏兔角杖敲破虛空百雜碎龜毛拂建立
大地囫圇頭佛祖門風一時掃蕩衲僧巴鼻不必牽
連展開新世界打疊舊乾坤一任佛來魔來旋風打
散倒退三千且道具何手眼橫按莫邪全正令太平
寰宇斬癡頑舉臨濟初住院時謂普化克符二上座
云我欲於此建立黃檗宗旨汝二人可成褫我明日
普化上來問和尚昨日道甚麼濟便打又明日克符
上來問和尚前日打普化作甚麼濟便打師云可謂
千鈞之弩應時而發至晚小參云有時奪人不奪境
有時奪境不奪人有時人境俱奪有時人境俱不奪
師云為人太切剖腹剜心普明今日雖則始初開法
宗旨料揀從上相承不敢妄加增減只有個緊篐咒
兒若念起來管教個個腦門迸裂轉動不得內中有
個銅頭鐵額八面玲瓏底出來云請和尚念看桂上
座則向他道今日眾信設齋堂中大好供養便下座。

當湖尼慧燈求戒請上堂問戒居慧本最上宗乘因
甚高沙彌不受戒師云橫吞八極進云如何是比丘
戒師云渾身泥水如何是菩薩戒師云驢事未去馬
事到來進云三壇大戒蒙師指應時及節是如何師
便打進云動容揚古路不墮悄然機師云未是你境
界進云崑崙𨁝跳上須彌師便喝僧禮拜乃云菩提
種發智慧燈明戒光自口中出毘尼從心上來放收
無礙持守分明覷破祖師巴鼻頭頭是用發揚自已
家珍物物成機牟尼珠光明燦爛如意寶色相圓融
毛吞巨海芥納須彌大用現前不存規則證那舍身
踏毘盧頂玲瓏八面運轉微塵總從今日顯揚去也
良久云會麼臘月花開無影樹妙明心顯沒絃琴揮
拂子下座。

臘八圓戒上堂云突出眼睛大地何曾有物豁開心
地河沙總是微塵學戒學禪空花亂墜說迷說悟寐
語多端今日乃釋迦老子悟明本性之時求戒大德
圓滿木叉之際山僧因齋慶讚兩彩一賽所以跳入
這場子裡掀翻底掀翻扶起底扶起大家須著眼始
得以手打圓相拂卻云會麼眼中有翳須撩撥定慧
無門莫妄修德相人人從本有眉橫鼻直更何求擊
拂子下座。

歲旦云乾坤永固日月齊明律回斗柄揮開遍界陽
春節換桃符發育漫空淑氣觸不得背不得擊壤謳
歌靈明自現心不是佛不是棒喝交馳機鋒不讓若
論衲僧本分只宜土面灰頭看來世俗生涯須要攢
花簇錦各若自守殊見偏枯交互融通真風沕穆是
以僧伽雲集慶祝韶華用祈天下太平人民樂業且
道山僧自祝一句又作麼生卓拄杖云棒頭點出金
剛眼鑒地輝天耀古今下座。

解制上堂問昨朝城市歸來晚今日陞堂唱古風如
何是古風師云棒頭有眼明如日進云人天交接聞
真諦更有尖新事也無師云棒棒打著進云風送好
雲歸碧洞水歸滄海作波濤師云為甚乾爆爆地問
牢關固閉不容走漏今日放開向甚麼處去師打云
只在者裡進云有門無路是如何師打云只在者裡
進云有路無門是如何師打云只在者裡進云相識
滿天下知心能幾人師云將謂將謂問萬里不掛片
雲虛空突出一竅且道是觸是背師云淑氣催黃鳥
睛光轉綠蘋進云有佛處不得住又如何師云梅花
似玉柳如金進云無佛處急走過又作麼生師云雲
在青天水在瓶進云坐斷兩頭畢竟如何是他行履
處師云三十棒少你不得進云緊峭草鞋獰似虎橫
肩拄杖活如龍師云五色索未斷乃云普明疏曠勝
山林凶歲開罏煉自心薪桂米珠瓔珞粥棒雲喝月
沒絃琴結原無拘泥牛走解亦非行石虎吟會得個
中端的意不妨隨處唱玄音且如何是端的意展兩
手喝一喝下座。

萬佛期上堂云清明佳節桃李芬芳普利壇場存亡
獲益應時應節物我同情禮佛禮僧人天胥晤要得
智行兩足須宜事理雙修向此普明參究本來於冬
制專明其理莊嚴福果於春期共修其事理如根本
事若枝條根本深而枝葉盛信心固而道場開自利
利他普同解脫求佛佛現了悟真常今則集同緇素
頂禮佛名用祈滅罪除愆遐齡集福然則古德云佛
之一字我不喜聞念佛一句漱口三日又作麼生舉
拂子云會麼縱奪是非俱在我超然獨立錦乾坤。

結制上堂云棒喝交馳拋擲大千剎土風雲相會激
揚向上鉗鎚眼中無翳不用金針撩撥皮下有血還
須寶劍橫揮於是移高就下別立門風拈出膠盆子
放開栗棘蓬一任孟八郎不顧危亡全身拶入待他
王小二纔露生涯和贓捉敗顯出自家寶藏頭頭應
現高提輪王正令在在弘揚然雖如是猶是門庭邊
事未是衲僧本分且如何是衲僧本分眉毛卻在眼
睛上鼻孔依然搭上唇舉先和尚於康熙九年水淹
結制云山僧一味放憨撞入普明寺裡堪笑沒米沒
柴也要安禪打七桂上座今年結制遇此亢陽之餘
非惟柴米應用俱無然則為生死事大衣食因緣不
妨淡泊顧眾云且莫憂待落堂時拈出古人所用之
物供養去也以手畫一畫云謀道不謀食參禪須著
急打破祖師關身心當下息卓拄杖下座。

臘八上堂問如何是十方同聚會師云你從那裡來
如何是個個學無為師云與你三十棒如何是此是
選佛場師云你且立半邊如何是心空及第歸師云
未到你在僧拜師便喝乃云天空水寂鳥飛絕月冷
風高人正寒謾道奇哉臘八夜誰家灶裡火無煙正
覺山前悟卻迷普明寺裡迷還悟迷悟掀翻見本真
是非脫略離窠臼揚眉吐舌有端由揭地掀天憑本
據鬼面神頭是阿誰長來短去更由渠三三五五眼
中花古古今今隙中馬若肯從頭放下休大家跳在
粥鍋裡良久云會麼果子多般任我尋香甜滿碗從
君飽顧左右云莫相孤負好喝一喝下座。

歲旦上堂云爆竹數聲催臘去梅花幾點送春來有
不落去來底請出相見問鴛湖畔鼓角喧天花村裡
竹聲振地祖師家未審作何景象師云梅花枝上日
將斜進云師登寶座豎拂拈椎祝　聖一句又作麼
生師云天長地久日月齊明進云皇圖永固地久天
長萬民樂業又且如何師云家家燒柏子處處插梅
花進云皇安民樂從師指本分一句是如何師云三
十棒乃拈拄杖云見麼新春造化盡從者裡發生且
道者裡又作麼生卓拄杖云會麼張公喫酒李公醉
倚杖吟云萬緣放下任枯榮應節隨時物外情梅玉
吐香呈祖意柳金含色示無生村歌社舞嬌紅紫鼓
響囉鳴鬧市城拄杖動人春一點拈來何處不分明
復卓拄杖下座。

解制紹昇師領眾設齋請上堂法隆問今日解制即
不問秪如方丈對聯云有燈可傳無法可說未審傳
個甚麼燈師云今宵正好看進云除卻看燈親切請
問一句師云切忌眼瞎紹昇問祖意西來則不問庭
前柏子意如何師云殘雪滿枝頭進云卻被境轉了
也師云你作境會麼進喝一喝師云落境了也乃云
天上月正圓人間燈正好燈月兩交輝四衢鬧浩
我家一盞祖師燈光明遍界能長久不惟元夜展芬
芳見隨時即便有臥官街喫官酒會得三三原是
九解開布袋任縱橫花街柳陌揚家醜舉古人云有
一人終日喫飯不道飽有一人長不喫飯不道饑有
一人論劫在途中不離家舍有一人離家舍不在途
中今日普明則不然有齋時大家要飽無飯喫束取
肚皮要住底在堂中東語西話要去底不妨路上北
走南奔且道與古人是同是別喝一喝云鶴有九皋
難翥翼馬無千里謾追風下座。

法姪法隆領眾請師於湧卍禪院圓萬佛懺期上堂
問樊道橋邊香雲繚繞如何是第一要師云大家在
者裡進云湧卍庵中萬佛咸臻如何是第二要師云
因緣湊集進云今日施主恭請和尚上堂如何是第
三要師云個個眉橫鼻直僧禮拜師便打問十方聚
會禮萬功成如何是功成一句師云今日為眾上堂
進云恁麼則問處分明答處親師云如何是你親切
處僧議擬師便喝僧亦喝師云喝後作麼生進云當
陽一箭收功後天下何愁不太平師云非君境界乃
云天高群象正梅柳爭芬海闊百川朝緇素並集於
一毫端現寶王剎不離樊道橋邊坐微塵裡轉大法
輪只在湧卍庵裡是以於此春光明媚之際四眾雲
集興顯道場福源慧海各自滋培禮一佛而萬德駢
臻舉一名而千祥輻湊和風浩蕩淑氣躚翩無非妙
用莊嚴莫不玄機活潑獅子吼時芳草綠象玉行處
落花紅皆我隆公法姪真實中流出乃至無量香雲
無量花雲幔雲瓔珞雲種種佛剎供養海雲行布圓
融重重無盡今日圓滿之次山僧到來因齋慶讚證
明而已以拂打○相中安土字云會麼復擊云從斯
識得東風面萬紫千紅總是春下座。

說戒上堂問昨夜雪飛千里白今朝迸出一輪紅定
慧雙彰即不問如何是沙彌得力處師云是事如是
持進云如何是比丘轉身處師云堂中應缽去進云
如何是菩薩行履處師云拖泥帶水進云秪如向上
一句又作麼生師云打你腦門破乃云本源清淨生
死不相干面目現成是非都坐斷堅脩梵行嚴淨毘
尼是泥裡洗土塊參尋祖意徹透禪關是門外打之
遶浮雲遮日日體原明物象從心心源本淨非戒非
禪何持何犯優波離無繩自縛金頭陀有眼如盲好
與一坑埋卻方能自性圓融有個傍不肯底出來道
即今和尚說戒說禪又作麼生山僧好與劈頭一棒
云會麼明珠剖出光凌亂換卻時人眼裡睛下座。

臘八圓戒上堂云心佛眾生三無差別瑜伽禪教一
戒全收毛端現寶王剎華臺轉大法輪放開匝地普
天運轉冰清玉潔塵塵三昧法法圓融不落思惟不
存規式覿體光明了無罣礙且道圓菩薩戒普利一
句作麼生道奇哉德相人皆具帶水拖泥要發明舉
世尊成道頌云抬頭誰信眼生睛堪笑瞿曇誑百靈
若謂眾生咸具足如何又要睹明星下座。

解制上堂云亙古亙今空勞勞地向甚磨處結向甚
麼處解然則古人云無著力處正好著力無下手處
正好下手不妨於結不得處打結解不得處解散今
則制期圓滿理宜解散於是打開布袋拋向階前黃
金瓦礫魚目明珠是鐵是銅若真若俗一任諸人自
取何故分金爐既鎔成色貴賤從他自品論下座。

華嚴懺期上堂云透向上乘踏毘盧頂收佛剎於毫
端布真空於法界頭頭應現物物全機象王回顧百
花林裡肆盤桓獅子嚬呻萬卉叢中舒妙用到這裡
佛魔並掃空有俱擬掀翻海岳三千踢倒須彌百億
摠是當人自家受用不妨者裡直下承當其或未然
山僧向第二頭舉唱去也同音異口共宣揚字字毘
盧法界場瞻禮不妨勤懺悔眼橫鼻直不囊藏下座。

圓華嚴懺期上堂云時歲艱難際荒山勉啟期齋稀
惟供粥道愜共舒眉事理塵俱懺身心潔自知今朝
圓滿日相慶喜孜孜顧眾云疋上不足疋下有餘清
苦修持是真功德且道者個功德落在甚麼處卓拄
杖云會麼雨洗淡紅花萼嫩風搖淺碧柳絲輕下座。

結制上堂問大展洪爐即不問雪覆千山事若何師
云不消一輪日進云恁麼則龍得水時添意氣不風
流處也風流師云非君境界問今日結制雪冷風高
掛卻缽囊真機獨露如何是真機獨露師云滴水成
冰進云為甚麼星分溪澗白露洒竹松清師云刺人
眼睛進云一言包括乾坤外佛祖齊教立下風師云
學語之流乃云一團綿密八面玲瓏放收自在縱奪
自由毫端佛剎左右逢原惡辣鉗錘自他共利直得
興龍橋楊眉吐舌翥鳳洲舞手蹈足激揚本分宗猷
振起祖翁舊業其奈時艱歲歉米鮮柴稀職事不堪
酬應無計安排佛法正好商量貴乎枯寂是以把定
牢關不容走作以金剛劍斬斷命根用肘後符驅絕
生死管甚廚無煙庫無粒直是行有棒用有喝一任
銅頭鐵額禪和子來個個與他腦門迸裂莫怪從前
多意氣已曾踏破上頭關卓拄杖下座。

師誕日請上堂問雪覆千山高低普遍奇特相逢未
審如何開導師云頂門迸出一輪紅進云恁麼則八
仙過海各顯神通去也師云足下未生雲僧喝師打
問今日和尚大誕之辰未審還有佛法也無師豎拂
子云會麼進云恁麼則龍得水時添意氣虎逢山色
長威獰師云是誰境界進云龍生金鳳子衝破碧琉
璢師云一棒打落問花開一萬歲桃熟九千年如何
是長生不老句師良久云會麼進云世界壞而不朽
山河變而不遷莫是者個麼師云切忌卜度乃云不
生不滅覿體現前無古無今光明烜赫皜皜乎臘月
蓮花落落兮嚴冬頑石無眼耳鼻舌通身八面玲瓏
有色香味觸遍體一團綿密洪鐘有叩則鳴古本逢
春便發奇特甚奇特平常實平常今日因齋慶讚不
妨對眾拈出喝一喝云檀林精潔超群象衍數圓僧
海屋籌下座。

圓比丘戒尼靜觀寶明等請上堂問如何是清淨
身師云雪花遍布進云既是清淨法身因何更說淨
戒師云為汝不唧溜進云作麼生是和尚唧溜處師
云三十棒少你不得僧便喝師云你再喝看僧便作
禮問鐘鼓交參請師速道師云今日不答話進云如
何是奪人不奪境師云打你三十棒如何是奪境不
奪人師云放你三十棒如何是人境俱奪師云速退
連退如何是人境俱不奪師云道來道來進云臨濟
宗乘蒙師指虎逢山勢事如何師便打僧便喝問喚
作戒則觸不喚作戒則背且道今日說個甚麼師云
無鬚鎖子進云動容揚古路不墮悄然機師云非汝
境界僧便喝師云好喝再喝喝看進云不必錦上添
花便出乃云梵行原無墜分明在目前如何是目前
梵行豎拂子云見麼於此見得無邊剎海自他不隔
絲毫十世古今始終不離當念釋迦不先彌勒不後
不增不減不是不非大千總攝三際俱收如日麗中
天纖塵不昧月臨霄漢遍界清涼其或未然今日優
波離尊者從山僧口門而出為諸戒德說三聚淨戒
云清淨莫放逸是事如是持既是梵行無墜如何又
說淨戒顧眾云會麼雖然本有靈光在也要工夫
用他下座。

祈嗣請上堂問窮子一衣証四果貧婆一飯感三天
今日王俊生居士設齋請法有何功德師云突出難
辨進云恁麼則有意氣時添意氣師打一棒云不鳳
流處也風流問打鳳羅龍即不問法身無相是如何
師打云者個是智慧之男進云法眼無瑕又作麼生
師打云者個是端正之女問普明家風即不問請法
求嗣事若何師豎拂云者裡種取進云冰霜堆裡通
陽氣占斷春風花滿枝師云喜添眉睫乃云火不待
日而熱水不待月而涼西來妙旨豈待披發而後顯
蓋自威音已前直至今生以及盡未來際不曾少間
隱沒上至諸佛下及三途情與非情共成一體無佛
無眾生無人亦無我洞然太虛了無一物如人一身
百骸九竅骨節毛孔分別名相即無其人名相假立
離相全真推此而言重重法界假合大千一滴全收
了然何物所以云大千沙界水中漚一切聖賢如電
拂何處更有佛祖傳持西來指示種種葛藤昔溈山
問仰山妙淨明心子作麼生會仰云山河大地日月
星辰而楞嚴云十方虛空生汝心內猶如片雲點太
清裡亙古亙今了然顯現於此明得抱妻罵釋迦醉
酒打彌勒不為分外其或未然今日王俊生居士設
齋供眾請法祈嗣又作麼生福德滋培丹桂子從教
高大舊門墻下座。

臘八日解制圓戒辭眾上堂云無佛無法無我無人
人我既無佛法那有佛法既無戒從何立於此會得
親見盧舍那親證解脫道釋迦彌勒猶為走使宣律
優波且須退後其或未然古人云欲行千里一步為
初欲究真乘先須戒定今戒法既圓各生慶幸信心
堅固日久行持到不持而持不戒而戒處觸撒缽盂
倒拈錫杖不妨向人道無我無人無佛無法始見釋
迦老子於正覺山前大驚小怪底時節卻來者裡朝
打三千暮打八百舉白雲端祖遊廬山圓通訥讓以
院事不久太守來通敘以東堂之苦太守以目顧端
端低頭至明日上堂舉法眼偈云難難難是遣情難
一顆圓明透水寒方便遣情猶不是更除方便太無
端喝一喝下座腰包而去眾挽之不可山僧今日因
有一頌遣情退院事方閒破院驅馳未足觀從此清
風遍寰宇圓明千古逼人寒且道普明今日解散又
作麼生啼得血流無用處不如緘口過殘年喝一喝
下座。

師從普明退靜湧卍菴受新行鎮眾信請住本鎮太
平禪院於癸亥歲九月八日進院。

據室云者一片田地山河大地從此入微塵佛剎從
此出三萬二千師子座就中羅列五十二位法身士
時納敗闕正令全提佛魔並掃窺天鑑地縱奪自由
山僧今日把住放行於法自在去也拈拄杖云橫按
莫邪全正令太平寰宇斬癡頑。

當日舊住戒子勤修領眾設齋請上堂師指座云是
座非座展兩手云此法非法非法非座正好拈出與
諸人頂門著眼遂陞云見麼拈香云此一瓣香根深
劫外葉蔭寰中龍天擁護法界蒙熏爇向爐中端為
祝嚴。

皇帝萬歲萬萬歲伏願萬方樂德四海謳歌此一瓣
香名聞海宇價重連城風沾黎庶氣洽林泉奉為護
法宰官縉紳檀度福慧莊嚴金湯佛日此一瓣香檀
林獨秀德水滋培熏成解脫之心顯出光明之相奉
為本鎮眾善信等興顯維新福緣善慶此一瓣香雜
毒為末鴆血和九焚之百骸潰散沾之五內俱消昔
年觸著恨難消今日重拈第二會奉為普明堂上傳
臨濟正宗第三十二世石關先老和尚用酬法乳之
恩維那白椎云法筵龍象眾當觀第一義師云若論
第一義諦亙古圓明不容圖度今日雖然拈出爭奈
落二了也有識得一者請出相見問法筵龍象即不
問第一義諦是如何師云麗日正當天進云今日眾
檀越敦請和尚開堂當說何法師豎拂子云見麼進
云入大寶剎登大法壇吹大法螺擊大法鼓演大法
義此種種法畢竟如何施設師云無手人行拳進云
恁麼則佛殿重光開法席高提祖印顯宗風師云闍
黎不得無分進云新溪水接漕溪水一派流通賀太
平師云須得如此問黃花吐蕊太平法席新開大冶
紅爐直下煆凡煉聖百千三昧即不問利生接物是
如何師云兩口無一舌進云如何是賓中賓師云打
你頭顱破如何是賓中主師云我問你答如何是主
中賓師云你問我答如何是主中主師云直得山僧
無口說進云賓主歷然蒙師指撩天鼻孔是如何師
打云會麼進云棒頭落處全機露匝地清風徹骨涼
師云不是你境界問有相無相即不問離形離相是
如何師云者問卻好進云畢竟向甚麼處安身立命
師云退後看僧禮拜師云著乃云天垂寶蓋地湧金
蓮於者個事上全無交涉破衲蒙頭蘆芽穿膝在衲
僧分上亦是周遮若論此事知不能知識不能識毫
端現寶王剎微塵轉大法輪棒喝俱非語默皆喪迴
然獨露覿體現前人人鼻孔撩天個個腳跟著地橫
吞八極豎透金輪然雖如是不因傍觀指注難見自
家寶藏驀豎拂子云會麼靈光影裏解翻身用了吹
毛色倍新從此掀騰空界月秋光直顯太平春舉臨
濟初住謂普化克苻二上座云我欲於此建立黃檗
宗旨汝二人可成褫我二人珍重下去至明日普化
上來問和尚昨日向某甲道甚麼濟便打又明日克
符上來問和尚昨日打普化作甚麼濟又打師云臨
濟老人倩人成褫上來便打懸羊頭賣狗肉普化克
符盡力扶持赤身受棒損自己長他人檢點將來千
載之下不無話靶山僧今日到此不勞成褫一任施
為蓋自太白峰高語溪水秀源遠流長派及普明山
僧住持六載於此相去不遠以拂子倒點三下云舌
頭飛鐵馬眉睫現金毛維那結座云諦觀法王法法
王法如是。

師誕日監院紹昇領眾設齋請上堂問大眾臨筵聖
凡普集弘法利生即不問且道如何是壽師云天長
地久如何是量師云地久天長進云壽量齊拈出花
甲等河沙師云石虎當途據乃云淨裸裸無形無相
赤酒酒非古非今去來坐斷覿體圓明擬思量千山
迥隔忘伴侶萬境一如名之為凡則微塵總攝云之
為聖則諸行未彰人我兩忘是非不立遇貴之時可
與龍王鬥富遇賤之際都來不值分文山蒼蒼水茫
茫一錫孤雲在處安無量劫來離筭數那道今年五
十三豎拂子云見麼鼻直眉橫曾不異冰霜堆裏好
商量下座。

臘八日上堂問明星列月初前打失眉毛卻怨天盡
道今朝臘八日誰家灶裏火無煙既是人人具足因
甚又大驚小怪師云與你作個榜樣進云如世尊云
一切眾生皆具佛性為甚不會師云只你不唧溜進
云受盡六年饑寒苦今日方知本現成師云拈出來
看進云恁麼則刺瞎摩醯首羅眼腦後圓光千萬重
師云那裏見得進云師子窟中師子吼栴檀林內象
王遊師云只在外邊問朔風號怒樹頭空昔日今朝
事不同唯有瞿曇臘八日普天匝地顯家風如何得
悟此意去師云瞎眼闍黎讀梵書進云恁麼則好手
手中呈好手紅心心裏中紅心師便打僧便喝師云
猶是客作漢問天上天下唯我獨尊是甚麼意旨師
舉拂子進云未出母胎度人已畢又作麼生師放下
拂子進云雪山六載所為何事師云只為闍黎進云
夜睹明星意旨如何師云刺瞎汝眼進云四十九年
三百餘會為甚末後更拈花師云賣弄不少乃云無
依無倚絕慮絕思冷清清銀山鐵壁空勞勞死水枯
株窮斯煎餓斯炒技能巳盡上無攀下無仰自己猶
多抬頭忽見一天星開口便言皆佛性從此傳虛盡
世間至今還守空途轍山僧雖作後兒孫畢竟不從
者裏住既不從此住只今在者裏作甚麼珊瑚枕上
兩行淚半是思君半恨君下座。

啟萬佛期上堂問花兩繽紛即不問宣揚佛號是如
何師云句句從口門出乃云佛為眾生之藥無病何
須服藥懺乃滅罪之方無罪豈必求方自性本源清
淨蓋天蓋地了無遮障只因一念無明便乃我人對
立生佛交分不知生佛同原罪福非異一太虛空了
無罣礙所謂覓罪性不可得佛來也須三十棒於此
會得求佛佛現懺罪罪除人我兩忘生佛不二昔有
秀才問長沙云但聞千佛名經不知千佛居何國土
還化物也無沙云黃鶴樓崔顥題詩後秀才還題也
未答云未曾沙云得閒題取一篇好長沙驚人語句
不妨奇特爭奈令人於黃鶴樓中著倒要明佛土亦
大遠在山僧今日啟禮萬佛懺斯或有秀才問萬佛
居何國土山僧連聲喚云秀才秀才若應諾則向他
道只在者裏喝一喝云會麼千佛萬佛總一佛只此
聲中無別物黃鶴樓詩崔顥題漢時關塞秦時月。

上堂問春光明媚柳綠花紅燕語鶯啼惠風和暢是
甚麼人境界師云高著眼進云門前楊柳色蒼蒼觸
目春光不覆藏師云會取好乃云桃腮柳眼顯揚佛
祖家風燕語鶯啼播弄衲僧巴鼻印水印空雲霞飄
緲打風打兩聲韻鏗鏘轉山河歸自己物物全彰將
自已入山河頭頭應現東山水上行西河火裏坐山
高不礙白雲飛竹密不妨流水過諸佛出身正是東
君行令祖師玅用全憑者裏風光瞬目揚眉無非者
個鳥啼花笑豈是他哉揮拂子云會麼遍界盡非閑
草木何山松柏不青青下座。

圓萬佛期上堂云實際理地不受一塵佛事門中不
捨一法有開必有合有聚必有散有起必有止有始
必有終山僧於此太平禪院仰仗十方贊助一眾堅
勤幻起空中樓閣迓迎諸佛光臨炊無米飯煮不濕
羹雲門餅趙州茶一時拈出上以普供聖賢下則均
資幽爽於中普利檀那各得除災益福今則佛事告
圓收起幻場復歸舊相且問大眾適來種種功德且
道著在甚麼處雨洗淡紅花萼嫩風搖淺碧柳絲輕。

上堂云兩個黃鸝鳴翠柳逗漏那邊消息一行白鷺
上青天發揚者裏家風若是伶俐漢一時覷破跳出
圈圚賣弄家私向桃花浪裏張帆錦繡林中躍馬吟
風詠月問柳尋花中途忽遇焦尾大蟲者裏還有轉
身處麼今日曾居士設齋堂中大好供養便下座。

靈鷲庵佛開光法隆師領眾請師上堂問隨方應化
建立法幢放光現瑞大地輝煌建剎竿顯鷲嶺之宗
風獻桐花見象龍之投款祖師心印即不問開光一
句請師宣師云直透九天進云即今四眾臨筵悉蒙
光照還有利益也無師云大眾證明進云古佛放光
度人無量今佛現瑞幾人得睹師云腦後薦取僧喝
師云未在進云等閒點出如千日照徹塵寰大地明
師云好禮三拜僧拜云知恩方解報恩師云切忌隨
他腳跟轉問祖師公案即不問當機覿面是如何師
便打僧便喝師云未見在僧擬議師便打問今日佛
登寶座師登法座去此二途畢竟作麼生師云簉破
闍黎鐵面門僧便喝師云再喝喝看僧禮拜乃以拂
子左點云杲日騰輝右點云皓魄當空放下拂子云
總不出者個且者個又作麼生驀豎拂子云見麼其
或未然山僧今日當陽說破昔日釋迦世尊初生之
際一手指天一手指地云天上天下唯我獨尊引發
後來刻雕種種形相隨緣應現遍界分身總不離獨
尊妙體然則此體非五行之所鑄非二氣之所成只
在當人最初一念全身獨露覿體光明譬彼明月當
天萬水千江無處不現由此觀之則知諸人自己各
皆是佛所以僧問古德如何是佛答云即汝便是又
裴相國托佛跪黃檗前請安名檗喚云裴休休應諾
檗云與汝安名竟於此會得則知我隆公鳩同眾信
創建此靈鷲禪院裝塑釋迦佛像今日功竣開光山
僧特來點眼山僧非點如來之眼直是點出諸人自
己光明欲使窺天鑑地耀古騰今聽取一偈巍巍獨
坐黃金相只在當人一念成萬古千秋光閃爍儼然
靈鷲會崢嶸喝一喝下座。

復請住普明禪院上堂云祖翁田地不離當處自家
寶藏不隔絲毫生佛悟迷不移本性聖凡隆替不出
自心執相則一身各別觀空則萬象全真鼻直眉橫
阿誰有異天迴地轉若個非同量大則縱橫無礙情
消則物我一如棒喝交馳總明個事後先相繼只貴
了因劫見銷鎔頓現普光再會剎時歛念乃知三聖
重光臨濟德山指歸有據天童語水一滴從來發明
向上宗猷大展無為妙化且正恁麼時舉揚一句又
作麼生千峰勢向嶽邊止萬派聲歸海上消下座。

靈鷲庵圓華嚴期請上堂云塵塵剎剎總全真一念
迴機識自心看破善財彈指處重重法界是陽春豎
拂子云者個是甚麼法界喝一喝云若向者裏會得
則知華嚴境界不出自心所以十世古今始終不離
當念無邊剎海自他不隔毫端然雖如是若向祖師
門下落在第二直須掀翻華藏踏破毘盧縱橫無礙
收放自由麻三觔乾矢橛拈來便用金剛圈栗棘蓬
就手全拋三面狸奴踏著月兩頭白牯手拏煙喝一
喝云會麼其或未然問取我法隆上座圓融行布在
當人機用翻騰海嶽昏拈出華嚴大經典收來元在
一微塵喝兩喝下座。

啟藥師期上堂問桃花浪暖嫩柳舒金正值諸師禮
懺未審作何功德師云鳥啼花笑最分明問萬紫千
紅不出者個萬紫千紅即不問高峰四語請師宣師
云識取者個好如何是海底泥牛啣月走師云舌頭
拄地如何是巖前石虎抱兒眠師云眉毛插天如何
是鐵蛇鑽入金剛眼師云耳朵兩片皮如何是崑崙
騎象鷺鷥牽師云牙齒一具骨進云四句蒙師親指
示得何意旨利群機師云會取內一句進云恁麼則
大眾霑恩去也師云切忌外追尋乃云普明有一丸
藥直是靈驗所謂求長壽得長壽求富饒得富饒求
官位得官位求男女得男女邪者得以正病者得以
愈亡者得超昇罪者得懺悔有求必應無感亦通將
欲拈出舉似大眾藥師如來於香煙影裏忽然湧現
為作證明云我於此藥發十二微妙上願是名藥師
一切眾生服此藥者我必加被悉獲吉祥言已放大
光明照十方剎六道四生悉蒙饒益大眾且道此藥
即今在甚麼處驀豎拂子云會麼千溪萬派咸歸海
河沙妙德總由心下座。

上堂問本來無說不涉言詮因甚麼和尚今日又陞
座師云秪為闍黎進云恁麼則三玄三要請師宣唱
師云不消一劄進云如何是第一玄師云風花滿眼
前如何是第二玄師云明月照巖間如何是第三玄
師云雨過法堂邊如何是第一要師云不妨開口笑
如何是第二要師云曲高翻別調如何是第三要師
云身輕當𨁝跳進云三玄三要蒙師指最初一句請
師宣師云頭上不要安頭進云不妨錦上添花師云
塗汙不少問攢花簇錦四六尖新是諸方舊套頭不
必拈出雲門三句懇啟尊慈師云舊套頭如何是函
蓋乾坤句師云逼塞虛空如何是截斷眾流句師云
須彌突兀如何是隨波逐浪句師云要是弄潮人問
無邊色相何非本地風光如何是本地風光師豎拂
子云見麼進云大通智勝佛十劫坐道場為甚麼不
得成佛道師云蝦蟆趁鷂子進云既是大通智勝因
甚不得成佛師云第二頭乃云東皇已去夏景方臨
節換時移茶新筍嫩梅子壓枝體露青青顏色芭蕉
抽綠發揚陣陣薰風槐葉屯雲荷錢貼水牡丹誇富
貴芍藥弄鮮妍罌粟花紅紅白白蚕荳莢密密疏疏
正恁麼時與藥師如來淨琉璃境界是同是別即此
淨琉璃世界與諸人自己境界是同是別即自己境
界與春紅夏綠種種芬芳境界是同是別即今慧燈
上座設齋供眾請山僧上堂舉揚個事發明向上一
路底境界復是同是別於此會得則知無邊境界不
隔絲毫還會麼拽拄杖云理策邀朋誰處好村南村
北看桑麻下座。

四月八日圓藥師懺期上堂問世尊初生一手指天
一手指地周行七步目顧四方云天上天下惟我獨
尊如何是指天指地底事師云笑倒傍觀如何是周
行七步底事師云弄巧成拙如何是目顧四方底事
師云切忌眼花如何是獨尊底事師云妄自尊大問
十方虛空被某甲一口吞盡未審普明向甚麼處出
氣師云非公境界進云一句迥超今古格令人瞻仰
絕躋攀師云還會得也未僧一喝師云原來不會乃
云釋迦世尊正恁麼時全體顯露手指天地自稱獨
尊打破藥師如來燄網莊嚴境界縱橫無礙威猛絕
倫其藥師如來於淨琉璃光中端嚴不動任其騰躍
是二如來於此大地中一動一靜各逞威神山僧振
威一喝於是動靜二相了然不生但見普明寺裏道
場圓滿十方同聚緇素咸臻求福者福求壽者壽稱
其所求悉皆饒益然則欲覓絲毫形相了不可得既
云不可得種種莊嚴佛事向甚麼處著倒擊拂子云
夢幻場中互舉揚空花佛事競芬芳綠陰遍界更時
令梅子熟時滋味香喝一喝下座。

結制上堂問鼓聲纔罷海眾雲臻爐韝初開煆凡煉
聖有個無面目漢未審和尚作麼生煆煉師打云今
日煆著你問盡大地是個禪堂晝三夜三因甚麼又
要安禪結制師云天高群象正進云大圓鏡裏絕塵
埃秪如紅塵滾滾白浪滔滔如何絕得師云海闊百
川朝進云聲前薦得落在今時句後承當迷頭認影
又作麼生師云卻好處道將來問龍蛇溷雜凡聖交
參即不問高峰四語請師宣師云不妨與你葛藤進
云如何是大海無魚師云衝波逆浪如何是大地無
草師云遍界芊芊如何是大富無糧師云空腹高心
如何是大悟無道師云有頭無尾進云只如轉身一
句又作麼生師云眉毛八尺長進云有意氣時添意
氣不風流處也風流師云閒言語問九旬禁足則不
問今朝起七是如何師云橫按莫邪全正令進云秪
如無面目人如何相見師云打破你底頭進云恁麼
則掀倒禪床踢翻爐韝去也師云不是你伎倆乃云
舊店新開賣弄祖翁家業門庭再整重提往日鉗錘
金剛圈撒開遍地栗棘蓬拋出漫天要使無形段無
面目漢全身擔荷有志量有見解人覿體承當與臨
濟無位真人安位雲門𨍏轢鑽頭加尖說甚三玄三
要四主四賓直是魔來魔掃佛來佛除銅頭鐵額總
教虀粉石壁銀山立地迸摧雖然如是於我祖師門
下猶落第二且作麼生良久云師子教兒迷子法進
前跳躑忽翻身羅紋結角交加處鶻眼龍睛失卻真
以拂子倒點三下喝一喝下座。

臘八圓戒上堂問據寶座於當陽辨龍蛇於白棒向
上宗乘則不問戒法齊彰是若何師云花簇簇錦簇
簇進云昔日雲門欲打殺世尊和尚今朝說法慶讚
是同是別師云騎虎頭收虎尾乃云即一而萬了萬
而一一之與萬總是假名於此會得則菩薩萬行即
是一真一真之道不離萬行遍現俱該法界收來在
一微塵一微空故眾微空眾微空故一微空一微空
中無眾微眾微空中無一微一微既無眾微何有山
河大地明暗色空當體全真戒從何來律從何起何
處更有五戒十戒二百五十戒種種程限古人云事
事無礙如意自在手把豬頭口說淨戒其或未然且
把格則盡形壽行持去以至親見盧舍那心地始不
負出家受戒之志舉世尊睹明星悟道乃頌云棄捨
王宮坐雪山六年凍餓始開顏從茲傳得無生決要
在皮穿骨露斑下座。

歲旦祝　聖上堂拈香云此一瓣香攢花簇錦巧妙
尖新爇向爐中端為祝延今上　皇帝萬歲萬萬歲
伏願八方齊拱瑞萬派悉朝宗乃豎拂子云見麼依
前原是舊時人不改舊時行履處然則舊時面目喜
氣頻添後日眉鬚暗中漸減韶華交接物色鮮妍景
象推遷時光迅速要須推前筭後急著輪椎脫略浮
華了明實際擊桌一下云會麼爆竹聲中一歲除無
邊光景一時新等閒識得東風面萬紫千紅總是春
下座。

解制上堂云波波挈挈走叢林只為參禪了自心當
下一機能薦得虛空粉碎地平沉然則虛空粉碎大
地平沉底境界要須自證自悟別人替代不得如人
飲水冷暖自知所以普明於此九十日內把定牢關
不容出入只要諸人了取自心境界即今九十日圓
滿打破牢關解開布袋正值元宵時分梅柳爭芬燈
月交輝之際四五百條花柳巷東遊西走二三千處
管絃樓逐色隨聲正恁麼時且道與自心境界是一
是二於此會得不孤負此九十日中眉毛廝結一番
苦受其或未然莫道出門便是草未曾舉步已芊芊
下座。

啟萬佛懺期上堂云百千眾流同歸於海河沙妙德
總屬心原是以了心無二達性原空人我併消是非
並遣於此會得則知於一毫端現寶王剎坐微塵裏
轉大法輪須彌燈王如來以三萬二千師子座入維
摩丈室十方諸佛同垂感降不為奇特其或未然普
明今日順硃填墨依樣畫貓啟個萬佛懺期要使十
方聚會個個無為一瞻一禮發明自性天真一讚一
揚宣演本來佛智香雲繚繞花雨繽紛福慧莊嚴吉
祥如意顧眾云且如何是諸佛出身處滿村紅白桃
李樹遍界青黃菜麥田下座。

圓萬佛懺期上堂云有起有止有聚有散有來有去
有真有俗仔細看來總成虛幻且道如何是不虛幻
豎拂子云只有者個無起無止無聚無散無來無去
無真無俗先天地生不為生後天地滅不為滅露迥
迥地不著纖毫然則古人云纖毫不犯總教滅門又
作麼生普明於前月廿六日啟建懺期即今廿六日
圓滿其間起止聚散去來真俗並非虛幻於此不虛
幻中識取者個面目則知虛幻未嘗虛幻真實未嘗
真實以此功德回向法界眾生福永壽增財法平等
喝一喝云當體無生無不生生生無盡總無生個中
識得真常理亙古窮今絕變更下座。

空諸師仝弟念恒為母八旬祝髮請上堂云親得離
塵子道成度親出世孝分明山僧代結前公案子意
師心兩見情舉拂子云見麼只是者個非男非女非
僧非俗非古非今淨裸裸赤洒洒亙古亙今不落名
相非口所宣非心所測蓋以塵緣固蔽窒塞成形乃
有我人眾生之見纔生見執便難解脫必須離塵脫
俗始得妙明真體道貞上德向皈依我法兄黃山雨
峰和尚因能捨子出家黃山開發巳具離塵之志待
欲於黃山手中剷去髼鬆不意遷延歲月年忽八旬
今則釋子空諸念恒為母祝壽欲與剃落以黃山遼
遠爰請山僧與之脫白然此禪德皈自黃山派自黃
山志在黃山願在黃山黃山杳隔未得遽旋山僧與
之剃染以全其子母之情師資之義兄弟之好一舉
三得大眾還會麼以拂子打圓相中點三點云從今
脫略根塵識體露堂堂絕覆藏下座。

結制上堂橫拄杖云見得拄杖生枝缽盂安柄露柱
開花燈籠結果好向劍鋒上走馬井底下張帆眉毛
生海水鼻孔安須彌然雖如是未為奇特更須一喝
全收大千沙界三玄直顯無著真宗打開佛祖關鍵
掀翻綱宗要門到者裏亦落第二普明總不恁麼我
只要你摸取腳跟識得自己口是兩片皮牙是一具
骨一任說長說短咬東咬西其或未然於二時中粥
飯嚼著一粒砂管取通身慶快便好朝打三千暮打
八百且正恁麼時一句作麼生擂臺勢陣從君打拚
命忘生好上來便下座。

師六旬誕日鐵樹師請上堂云此身非相一物也無
身既無相壽量何來卓拄杖云向者裏會得則知以
悲願力示現受生從緣應感隨類化身或慈或威或
嗔或喜或順或逆或小或大如牟尼珠現於眾色珠
體本淨映色為染所以云山河大地皆妙明真心中
物河山各異珠體一如亙古亙今不生不滅既無生
滅壽量何涯大眾還見山僧壽量麼舉拂子云於此
見得有相身中無相身極意慶賞不為分外其或未
然縱饒百歲還歸盡只是相分後與先下座。

解制上堂云盡大地是個解脫了無一物間隔空空
蕩蕩寂寂默默自由自在無拘無束蓋以妄緣縈繞
不能解脫所以佛祖婆心太切捏目生花強生規式
向結不得處著結解不得處解散以楔出楔將夢破
夢山僧恁麼告報亦是夢話然雖如是聽取一頌舟
膠浦凍雪漫漫歲底經商絕往還到得陽春天氣暖
江湖依舊去來寬下座。

歲旦祝　聖上堂舉拂子云只是者個非色非聲無
形無相即無即有是古是今山河大地由此建立三
昧六通從此發現放開也在我捏聚也在我若放開
時乾坤六合陰陽二氣四時八節三草二木千紅萬
紫芬芳遍界無邊光景一時新若捏聚時佛眼覷不
見罔象不能窺即今山僧放開也大眾見個甚麼擲
拂子云頂天立地超凡聖耀古騰今絕去來下座。

郡城紳衿於普明請師歸住精嚴古禪堂入院請上
堂第四回拈香畢乃云萬機休罷付癡憨蹤跡隨時
不用參忽被薰風吹不住又來此地弄高竿衲僧無
事用舍隨宜無固無必動靜一如向上一路千聖不
傳法隨法行隨建法幢時節若至其理自彰倒用橫
拈總歸真際今此精嚴古剎坍頹日甚眾僧憂憤乏
力修崇乃蒙眾檀護發心欲為修葺爰命山僧料理
其事然則古人云會得則一莖草上現起瓊樓玉殿
不會則玉殿瓊樓被一莖草遮卻豎起拂子云大眾
見麼此精嚴大殿在拂子頭上衝霄聳漢八面玲瓏
金碧交輝巋然萬古其或未然則見樑棟傾斜基陛
頹毀椽梠差脫覆苫亂墜種種頹壞不堪屬目山僧
向第二頭與眾兄弟共相施設去也拽拄杖下座。

* 小參

僧問如何是踞地師子師云你且立在者裡如何是
出窟師子師云退後去進云蒙師指出真師子跳擲
翻騰平地波師云未點眼在僧喝師便打乃云參須
實參悟須實悟若得實參實悟自能隨處作主遇緣
即宗竿木隨身逢場作戲羅大千於掌握撮虛空於
頂𩕳踢脫佛祖機關掃除聖凡窠窟縱橫無礙獨立
乾坤打圓相云若到者裡正好喫棒且解七一句又
作麼生龍生金鳳子衝破碧琉璃下座。

小參云結制己經十五日艱難種種不可述無柴無
米最堪憂有口只堪掛在壁平湖知浴入山來今宵
要起第二七鐵壁還須拚命挨要知謀道不謀食就
地翻身跳出場一曲吹將無孔笛卓拄杖云會麼根
塵脫落聞不聞廣長舌相非今昔以杖畫圓相復卓
三下下座。

嚴質人護法掩棺請小參云質義成人最可誇巋然
不著眼中沙麗天杲日能長久越古超今事不差恭
惟質翁老居士之靈立身忠信鄉黨稱為長者處世
真誠英才樂於門下文瞻北斗德重南山與先師為
方外交始終不易受令叔作普明護生死俱沾未嘗
留心於吾道而暗合禪宗已能樂志於名倫而超然
物理正宜壽考引導澆漓豈意奄然撒手歸寂世諦
看之最堪痛惜道眼觀之歸其真宅所以云生死如
花見聞如翳翳消花謝一亙長空即今蓋棺之際如
何舉揚脫體迥超生死見端嚴不動在其中下座。

小參云心隨外境轉轉處實能幽良久云喚甚麼作
心喚甚麼作境喝一喝云若向者裡會得心境俱忘
事跡並掃無禪可參無道可學放浪形骸之外優游
寂滅之中住窄若寬處幽若顯問話參禪翻成特地
其或未然向十二時中四威儀內應緣接物之際一
覷便見何故聻不見道隨流認得性無喜亦無憂撫
掌下座。

對靈小參云身從無相中受生猶如幻出諸形象幻
人心識本來無罪福皆空無所住以拂子打圓相云
者個是無相一切世間盡世間所有種種形色種種
名相種種是非種種得失莫不從此無相中發現如
母生子未嘗改形母有子有母無子無母既無相子
豈有相子母既無則形色聲名俱同幻化既同幻化
生死亦然所以云見聞如幻翳三界若空花於此會
得則知嚴母孺人生未嘗生死未嘗死且道即今在
甚麼處喝一喝云漚生漚滅水還在一性圓明亙古
今下座。

對靈小參云生時未嘗生滅亦未嘗滅即其不生滅
應緣而分別當其應緣之際於聲色頭邊是非窟裡
或威或慈或嗔或喜隨緣應感立業成家及其緣滅
四大分離事業雖云拋散而此性未嘗轉移且此性
即今在甚麼處豎拂子云見麼亙古亙今原不昧花
開花落總如然下座。

圓萬佛懺小參云佛不是佛道不是道目盲眩五色
知見立三心有修還壞無念即真天然自性不落他
人千佛萬佛總是一佛早已百雜碎真名假名盡屬
無名不消一踏倒水中月鏡裏花聰慧人瞞他不得
空中彩谷裡聲多知漢枉自勞神今則萬佛懺期道
場圓滿檀那獲福僧眾增修上報四恩下資三有因
緣輻湊功德週隆忽然達磨大師從拄杖頭跳出高
聲喝道有漏之因並無功德山僧輕輕對他道幻中
成幻幻功勳幻裏功勳幻裏身欲了幻因須作幻幻
中超脫幻俱真下座。

解七小參問大事未明時如何師云煙雨樓前漁父
舟進云某甲即不然師云作麼生進云公案現成師
便打問德山小參不答話趙州小參要答話未審二
老酬唱如何師云一彩兩賽進云今日和尚小參又
作麼生師云蝦蟆吞大蟲進云某甲即不然師便打
問打鳳羅龍即不問忽遇師子兒來又作麼生師云
那裡有僧喝師云野干鳴問七日已過即不問車馬
橫行時如何師云看腳下進云虛空粉碎大地平沉
時又作麼生師打云我與你打破來看乃云佛祖之
道本非奇特不過指出當人本源而已蓋以此事人
人共有個個不無只因妄想執著不能證得迷昧既
久返以為奇然在當人日用未嘗欠少絲毫昔僧問
如何是佛即汝便是如何是佛汝是慧超伶俐漢子
於一言之下一信永信一得永得淨裸裸赤洒洒捺
著便跳撥著便轉吞吐十方放收三際始知與從上
巴鼻無二無別亙古亙今不生不滅建立也在我掃
蕩也在我更無他人只是自己故曰天地同根萬物
一體諸人還證得也未證得則了脫生死其或未然
有寒暑兮促君壽有鬼神兮妒君福且今解七作麼
生道新出紅爐金彈子打破諸人鐵面門下座。

結制日小參師云本來成現雲騰可致雨覿體圓明
露結便為霜觀世音菩薩將錢買胡餅放下于卻是
饅頭拈卻鼻孔失卻口從來腳不離且道今日
是十月十五不是十月十五諸方把住牢關者裏放
行一路行腳雖無一個賴有圓通二十五合眼跳黃
河不勞開臭口狗走抖擻口猴愁摟搜頭且道太平
今日還為人也無舉拂子云鑒復云咦良久云舉不
顧即差誤擬思量何劫悟喝一喝下座。

解七小參云山僧於此七日之內把住牢關不容出
入直與三世諸佛歷代祖師天下老和尚以至四生
六道情與非情同一本體寂默其有好動阿師說道
氣悶於是東衝西撞要求出氣今日解開布袋任其
往來直與三世諸佛歷代祖師天下老和尚以至四
生六道情與非情同一正智作用又有好靜阿師說
道散誕於是自拘自束求個安靜者兩般漢總好與
三十棒趁出門外始得且作麼生隨緣事事了日用
何欠少一切但尋常自然不顛倒舉龐居士偈云日
用事無別惟我自偶諧頭頭非取舍處處勿張乖宋
紫誰為號青山絕點埃神通并妙用運水與般柴師
云如來藏中一個旋陀羅尼卻被者老漢拾得拋來
擲去不妨暢快然則檢點將來只見錐頭利不見鑿
頭方何故聻古墓毒蛇頭戴角南山猛虎尾叱沙。

除夕小參云道無更換隨物令以遷移時有去來體
虛空而不變不變而遷城上已吹新歲角不遷而
窗前猶點舊年燈喝一喝云向者裏會得則超脫世
諦了悟性空眉毛插天鼻孔拄地洒洒落落寂寂惺
惺年窮歲盡看他王老燒錢守歲辭年宰個白牛露
地法喜為餐禪悅為樂敲鑼打鼓發揚向上宗猷作
舞唱歌賣弄自家珍寶其或未然明朝更有新條令
惱亂春風卒未休。

啟華嚴懺期小參驀豎拂子云見麼者個是毘盧樓
閣瞿曇老人於三七日中盡情剖露善財童子於百
一十城一時參透無邊剎境不隔絲毫十世古今不
離當念大千沙界海中漚一切聖賢如電拂云何更
有七處九會三賢十聖種種葛藤所以云如來大華
嚴藏在一塵中有一聰慧人破塵出經卷且喚甚麼
作塵此經著於何處喝一喝云者裏會得高踏毘盧
頂超脫法界量自由自在放浪無礙去也其或未然
且從普賢十大願中禮敬無量諸佛一一發願行持
至盡未來際忽然磕著頂門好向普明者裏喫痛棒
除夕小參云攢花簇錦不落數量巧妙尖新覿體無
依自從元旦以至歲除增一毫不得減一毫不得恁
麼則離名離相非古非今眼睛只是眼睛鼻孔
鼻孔各各不相知各各不相到遇飯喫飯遇茶喫茶
說甚禪道佛法古今往來其或未然即今臘月三十
日整頓新鞋新襪管取明朝拜年且正恁麼時作麼
生放教鑼鼓敲長夜爆竹從教吼似雷。

請為李天生對靈小參師擊拂子云擊破南柯枕上
情脫然獨露自家珍了知夢幻終歸盡始信浮生鏡
上塵驀豎拂子云天生居士還會麼者是你自家寶
藏受用無窮只因向外馳求擾擾於聲色利名不能
自得今日到此利為何求色為何得冤親如夢幻生
死若浮沉覿體現前光明遍界擲下拂子云還委悉
麼更聽一偈雲開明月現大地光凌亂截斷是非緣
主人方得見喝一喝下座。

對靈小參師揮拂子云去來生死事如麻放下身心
即到家會得個中真面目了知身世等空花恭惟黃
氏淑人之儀生成閨秀長適名門慧質天資幽貞自
克報緣既盡撒手歸真乃兄黃建中以兄妹之情不
忍捨置爰請山僧舉揚個事莊嚴淨土然則吾宗無
語句亦無一法與人只是直指當人自性而已且道
淑人二十九年中與二十九年之前及今捨識之後
者個面目即今在甚麼處良久云脫體迥超生死見
全身出沒絕行蹤喝一喝下座。

庠生王允燦等請為先妣陳氏孺人明永對靈小參
舉拂子云見麼未有世界先有此性世界壞時此性
不壞如何是不壞之性放下拂子云會麼於此會得
則知因緣成聚皆為幻化世業興隆皆為幻化身形
強弱皆為幻化生死去來皆為幻化於幻化中營為
百轉應用多般其真如妙性於中無二無別識得幻
化便見真常了得真常無非幻化所以云迷則眾生
悟則諸佛只在一念信與不信之間今爾一念信真
皈投三寶山僧已曾攝受志欲進修以全壽考豈謂
捐妝太速撒手歸真世相觀之以幽閒之德治家勤
慎不無悲歎道眼觀之空花幻翳有時而散其自性
天真儼然不動一念回機便同本得且如何是本有
之性良久云六窗頓曉三更月萬籟無聲其寂寥。

承德郎周扆勳請為元配楊氏安人對靈小參云春
已去夏方新綠密紅稀雨滿林代謝不妨隨氣運個
中不動是天真驀豎拂子云安人還會麼於此會得
則知春紅夏綠秋歛冬藏榮枯修短生死去來無非
夢幻其真常之體通天徹地亙古亙今不為一切色
緣所礙所以云旋嵐偃嶽而常靜江湖競注而不流
要知動原不動生實無生性靜圓明一真獨露雖居
幻化體實如然物謝情消光輝愈勝且道安人天真
面目在甚麼處喝一喝云一把柳絲收不得和煙搭
上玉闌干。

** 示寶明禪人

欲了生死超越佛祖者只要明白者一著子然在當
人自信得及日久揩磨必能洞見自己本命元辰既
明自己佛祖自能超越參究之法如世人貪愛珍寶
相似朝求暮想惟寶為念蓋寶能使入一生富足故
也今清淨牟尼之寶具在自身得之可能了明佛智
超脫輪迴人反不能朝求暮想而置之無事甲裏甘
受輪迴之苦亦為大錯寶明上座從山僧剃落受具
足戒有超脫之志為病魔所阻未遂其意值山僧退
普明居湧卍相隔既遠倏忽三載今年春尋山僧於
狂風猛雨中乞為開示然無價寶珠在汝衣裏若能
提個話頭念茲在茲日進不已便能明了自家寶藏
生生劫劫受用無窮如或半信半疑因循度日荏苒
過時則此大寶畢竟不能明白所謂如八寶山空手
回又云袈裟下失卻人身最是苦。

** 示慧燈禪人

達磨大師從南天國來秪要覓個不受惑底人有能
於一言之下一信永信不被人惑雖未能擴充力量
日久揩磨自能光騰千古如大梅得即心即佛一句
便隱梅山二十年乃有馬祖梅子熟之記茲慧燈上
座初未知有此事因入普明隨喜七期便發心坐香
山僧不甚逼拶因見荅旁僧即心即佛之句領會自
已面目作偈呈見遂深信此事次年復來打七求戒
驗以法身邊事可稱不惑但百尺竿頭未能進步如
啞子喫蜜相似然古來自了漢俱胝打地之流雖不
大興波作浪而流芳千古者皆真實中來因以如意
一柄與之使其於本分中如意行持不為物礙管取
臘月三十日得自由自在去也偈曰即心即佛事無
差會得從教到處誇如意行持無不是頭頭物物更
何加珍重。

此事不論僧俗男女皆可了悟以人人本具之佛性
靈明廓徹但為妄想執著各成異見乃有六道四生
之別故曰迷即眾生悟即諸佛只在一念回機而巳
慧燈上座於辛酉歲在普明堂中聞舉即心即佛公
案而得自受用三昧雖未到大梅田地其固守自
寶藏不為外物所轉志可嘉也但惜闡尼失於參
不能再進竿頭如啞人作夢而不能道也然能念念
不忘心心無間焉知不到末山總持輩境界耶茲值
六旬之誕道人不應世諦祝慶因書片語以助竿頭
且如做生日不識他是阿誰生底本來父母今在何
處請下一語相稱是真做生日也速道速道。

** 新元和尚牧牛圖序

昔馬祖問石鞏汝在此作甚麼答曰牧牛祖曰作麼
生牧答曰一回入草去驀鼻拽將來祖曰子真善牧
牛者以致南泉溈山懶安郭功甫輩皆牧成一頭露
地白牛踏翻香海踢倒須彌超然物外得大自由及
五代時有普明禪師老婆心切起模畫模作牧牛圖
并頌自未牧初調以致人牛兩忘曲盡態度其頌十
首流傳已久倡和亦多獨嚴𨍏轢居士和韻十有餘
過復又中興普明古剎請我先師聞法大振鞭策欲
使盡地奔狂頓成獨照新元和尚為先師猶子首座
普明則亦橐鞬從事於大牢君者深獲牧牛之法卜
隱蓮溪為嘉禾紳衿請住漏澤禪院意欲耕轉鴛湖
之地以牓四維可謂有志於大白牛車者矣曾於丁
亥示余牧牛圖一冊皆近世名公尊宿所書詩畫相
兼曲入奧妙今戊午冬余繼席開戒和尚枉贊羯
說法之暇出卷索題展之則又牧牛圖也筆法古俏
形體殊絕曲盡馴梗之狀云是明州大老黃公之筆
其與趙文敏之用心亦勝矣所和原韻辭旨超逸深
得牧牛之法則又一士大夫李次公之製可與𨍏轢
並轡展玩再四不忍釋手深愧牛性未調牛力未備
焉能提舉牧牛之旨然巳入此牛欄或致牽繩挽鼻
於和尚分中亦大費力只得道個吽吽和尚亦撫掌
呵呵相忘於人牛之外若曰題頌其實未能。

** 敘異記

昔先師翁屬我先師云直指西來意楊岐正脈通先
師後為臨安邑侯楊琳請住縣之白洋山高峰妙祖
結茆之所曰蟠龍院者棲遲既久為禾中紳衿延住
普明禪剎中興開法接納高真時值歲歉極意彌縫
遂成嘉郡名席十年艱苦未滿所懷而逝桂以愚拙
得侍四載不異針芥之投桂請語錄付梓先師叱曰
從上經論以致諸家法語汗牛充棟而倍蓰之人未
嘗閱余言何及古人而欲傳世耶雖上堂參請一時
方便語言皆不存錄汝當志學古人毋為我意及先
師圓寂後檢廢紙得錄一卷乃侍僧所竊記者文多
倒置語或差訛桂即藏之以俟梨棗自康熙乙卯年
守龕多障未遂所懷殆嗣席之三年奮志編集其所
潤色桂實裁以付劂裝既成卷捧錄告成像前時庚
申五月朔旦桂禮拜纔畢忽覺齒邊有物累累以手
捫之得粒如蚌珠視之有光因思清晨漱洗巳竟何
從有此若藏宿齒隙何以安然不覺待供錄時流出
細視如晶狀非砂石齒屑可比竊思先師生平真實
潛修密行所出言語皆真實中來夫能真實則遍通
法界應感精誠而現奇特之相聞之有三皆道
德所感如高峰髮中生舍利中峰像中出舍利路公
求舍利得瓶中道士求舍利得口中慶隆風沙所及
俱舍利摩伽道場精潔兩舍利古今上士或潛或顯
數不能舉由此觀之或有感於不肖齒邊而證真實
之說乎桂不敢妄認是非藏固匣中以驗其後今壬
戌清和偶出視之光明炯炯敬仰維新桂因憶清隱
山房遠祖冬谿和尚名布海內桂童時先祖指遺像
謂曰此冬谿和尚也因述始末桂遂立振起之志及
鼎革際所藏諸像俱屬飄零唯冬谿止存一面兩履
鮮明如昨爰命畫手補身設供又照孫疾篤藥難投
治桂禱佛哀求忽一泥丸墮前外褁苔蘚碎即發光
因與吞之其疾頓愈嗟乎桂自睹冬谿而志於學上
無師誘下絕良朋多病弱植荏苒其時雖忝法門智
行全缺今五十歲餘病魔更熾上失先德遺範下乏
英靈繼起荒庵固守與木石俱先師之錄雖成未能
流通於世然桂此心未嘗敢負佛祖之恩此桂之本
志也因以三異為記。

** 跋檢補輪藏後

余脫白精嚴之清隱受法為天童四葉而繼席於普
明從太平湧卍退靜故山之竹隱出入精嚴四十餘
載自惟薄祜無補茲山乙丑春王宴坐室中聞轉輪
聲如鳳鳴跬步藏閣見瑯􁻶滿地為諸遊童所踐踏
有以瓦礫褁經頁倒擲輪內以為惜福者睹之愀然
垂收拾敗軸歸室幾十數斛或議火藏者有勸送入
海者余曰若付水火則絕披閱之後人而輪藏空虛
流通無寄與彼踐擲何異哉因自每紙以手刷挺照
號查檢一年之功理歸原篋其殘朽遺失者計三百
六十餘卷得盛澤與菴沈君資施紙費假普善庵全
藏摘卷募書既檢補清足聊加裝整復補藏匣二百
五十雖不能裝潢璀璨其部帙次第大義無虧俾後
閱者猶可意焉按明宣德七年沙門如竺缽資贖藏
以答師恩者嘉靖庚戌淮陰僧祖月檢補六百餘卷
有冬谿和尚閱藏記崇禎六年居士顧天命等檢補
順治末沙門巨元募補未半仍遭凌亂茲康熙二十
四年乙丑至丁卯余獲竣功吁其三百年中廢興不
一難可記述復萬曆間僧桂蕖為袁了凡先生所勗
疏以修補見於函尾今余芳桂又為整理桂桂相承
豈亦有數存乎其間耶願後之披攬者亦如前誌使
此山法輪常轉興復荒蕪不勝顒望焉。

** 題冬谿和尚所書法華經後

此法華經吾遠祖冬谿和尚所書以禳梅巖翁者谿
為清隱十世祖書法遒勁學海汪洋以龍袖拂開全
體現公案發明個事嗣法舟濟為臨濟二十七世孫
有外內集行世芳桂於崇禎驅烏時先祖以仁偶展
遺像因述谿出世始末為最革世後箱軸零亂止存
面貌并雙履生新無比慨以藏之自後參尋鹿鹿未
遑從事康熙甲寅始倩丹青臨面及履補全身相
黎白拂儼然臨機說法時矣其所書經遺失既久崇
禎末先師爾廉偶值購歸絕後再甦俱為異寶後人
瞻仰之幸也康熙戊辰桂復續書一部合璧貽永為
後世徵且能珍惜先人遺跡而藏玩之者先人猶在
也況第一義之法寶哉後之視今當如今之視昔。

** 書補晉譯華嚴一函答劬勞跋

華嚴以法界為宗法界以心為宗此心變現不可限
量是以法界重重圓融行布彼彼不礙總在此心現
量中發故一念不生剎剎皆歸自己微塵了悟頭頭
總是家鄉所以離妄想則法界俱無悟剎那則我人
何有塵勞蕩盡生死頓消何處有父母親緣根身器
界禪道佛法悉屬子虛而未離兜率已降王宮未出
母胎度人已畢如人夢境種種難捨忽被頂門一椎
猛然驚惺思適所遇一笑而已然非夢中驚發焉知
千變萬化若親若冤同歸普賢一毛端上知一毛端
變現種種則父母恩緣皆出自心幻妄則我父母為
自心妄想中人此妄既離同處毘盧法界互為出沒
成就智身則此華嚴為性中典記之書其可少哉因
檢補藏經書晉譯華嚴湯字一函以酬父母生成之
德願了達性真同遊佛海子母夫妻共入毘盧樓閣
四生六道同遊華藏玄門十世古今不離當念無邊
剎海不隔絲毫信夫此心之用大矣。

* 拈

「世尊於靈山會上拈一枝萼顧視大眾惟迦葉尊者
破顏微笑世尊云吾有正法眼藏涅槃妙心付與摩
訶迦葉。」

【拈云世尊將一塊燕石云為至寶賣弄人前被傍
觀覷破慚惶無地卻向暗中理會大似掩耳偷鈴
千載之卜可發一笑。】

「文殊三處過夏。」

【拈云若向理上看迦葉膠柱鼓瑟若向事上看文
殊了無忌憚普明當時若在用個移換手段均其
事理縱使釋迦老子也拋在大千世界之外又云
待世尊問你擯那個文殊則向道某甲罪過何故
爭之不足讓之有餘。】

「世尊於涅槃會上以手摩胸。」

【拈云世尊弄巧成拙人天認奴作郎博得一場熱
鬧賺他千載懡㦬為甚當時無有一箇具眼底普
明若見世尊以手摩胸便一喝而出管教者老子
當下知非。】

「馬祖因僧問離四句絕百非請師直指西來意。」

【拈云者僧欲圖畫虛空卻假手於馬師父子不
為其五彩描畫更得馬師題跋可謂古今至
是無人識得拋在壒𡒁堆頭普明今日特為拈出
不妨大家展玩便喝一喝。】

「百丈野狐。」

【拈云普天匝地看來多是野狐精何處有墮脫來
若要做箇金毛師子直須一時放下或有人問忽
然放下時如何則向道野狐精。】

「南泉住菴打破家事。」

【拈云卻如扎箇營塞忽有敵人詐投軍內乘其無
備持刀亂殺如入無人之境及至整軍廝殺敵人
己去後來雖是怪他卻也稱他猛烈。】

「趙州狗子無佛性。」

【拈云據山僧看來那箇是有佛性底及乎道箇狗
子無便亡鋩結舌理會不得何不向腳跟下摸摸
看忽然摸著鼻孔管教遍界風生。】

「趙州云我在青州做領布衫重七觔。」

【拈云七觔一領布衫無甚奇特只是工夫綿密所
以寒時溫和熱時窨涼是他體貼受用大眾既道
奇特何不自去做一領為甚只管饕少年普明也
有一件布衫無有分毫觔兩也無綿密工夫寒不
耐寒熱不耐熱今日不妨拈出舉袖云且道與趙
州是同是別。】

「甘贄行者接待云譬如餵驢餵馬。」

【拈云甘贄如開飯店相似不拘高低貴賤百工等
類只是一樣看待若有箇不還飯錢底來譬如餵
驢餵馬也要他知恩去現前一隊驢漢喫得飽齁
齁地長連床上東倒西歪還知恩也未。】

「石鞏禪師三十年張弓架箭射得半箇聖人。」

【拈云石鞏三十年張弓架箭射得半箇聖人也是
一場懡㦬爭如我者裏不張弓也不架箭一切不
為看來箇箇聖人只要他自已承當若承當得喚
來拽磨。】

「雪峰云南山有一條鱉鼻蛇大須仔細。」

【拈云者條蛇不惟雪峰父子解弄盡世間無有一
人不有或時穿鼻孔或時鑽眼睛或時纏四體或
時踞一心解弄者死蛇也活若不解弄縱活也臭
氣熏天。】

「聲明三藏善別音響。」

【拈云以銅箸敲鐵罏是銅鐵聲不是銅鐵聲若是
玄沙何故與麼道不是其奈銅鐵何且道玄沙意
作麼生若將耳聽應難會眼處聞聲方始知。】

「玄沙見面前一點白。」

【拈云者點白光阿誰不見卻再三盤問可謂惑亂
人不少山僧若見他道為甚不會向道者老漢腳
跟未點地在。】

「安和喚仰山移床子。」

【拈云安和見神見鬼一片婆心殊不知仰山就窠
打劫把此老心肝五藏一時鏤出普明若待安和
喚云擔床子來便掀翻者老漢。】

「僧問古德如何是毘盧印答云草鞋踏雪。」

【拈云者顆印子從未出娘胎時鑄就只是不知用
處只如他搭雪上亦未奇特今日普明拈出來大
家驗箇端的或有人問便與一掌。】

「興化答唐莊宗皇帝云君王之寶誰敢酬價。」

【拈云興化老人膽寒氣弱見是官家所問便云不
敢酬價夫為宗師貴在解粘去縛直顯宗綱豈得
朦朧手眼稱為帝王師法當時若是普明便與酬
個價云分文不值作家君王必然欽敬。】

「興化打克賓維那。」

【拈云克賓大似蘇武奉節不屈受得一番冷落贏
他千載芬芳。】

「德山示眾云道得也三十棒道不得也三十棒。」

【拈云德山棒臨濟喝正是敵手彼此機關互相了
了但臨濟要侍者開眼特遣之當鋒耳貓兒依樣
畫了一箇爭奈不知二師落處。】

「藥山見遵布衲浴佛次山云汝浴得者個還浴得那
個麼遵云把將那個來山休去。」

【拈云遵公如葉公畫龍相似真龍出現即便驚怖
又云藥山雖然拈出那個未免打作兩橛山僧若
見他道把將那個來便去幫他浴佛遵公果若伶
俐自有出身之路。】

「靈樹因尼送瓷缽師托起云者個出在甚處尼云定
州師即撲破。」

【拈云投之以木桃報之以瓊瑤禮固然也然此尼
若能領意見托起問時便禮拜云深知和尚慈悲
不妨留取粥飯則亦不致傷惠傷廉。】

「僧問洞山寒暑到來如何回避山云向無寒暑處。」

【拈云若也會得安然在無寒暑中經冬過夏搖扇
烘爐若還不會寒時熱殺闍黎熱時寒殺闍黎。】

「洞山解制云東去西去直須向萬里無寸草處去石
霜聞云何不道出門便是草。」

【拈云山東路上放響馬箭遇著當行接箭射還他
去不特不來搶東西卻倒喝采一番何故得遇知
音。】

「寶蓋訪漸源源見來便在方丈內坐蓋乃一見便下
卻簾遂歸客位源使侍者去傳語云長老遠來不易
猶隔津在。」

【拈云一人怠惰不解作主一人驕倨不善為客惹
得一場閑鬨侍者介紹其間不無費力然亦暗得
便宜且道何處是侍者得便宜處試道看。】

「玄沙縣中看戲回問小塘長老云昨日許多喧鬧向
甚處去也塘提起袈裟角。」

【拈云大小玄沙在鬼窟裡作活計借事生端幸是
小塘具急切手段不致失利也是一場虛驚若問
普明昨日許多喧鬧甚處去也便云猶得和尚重
舉。】

「藥山齋時自打鼓高沙彌捧缽作舞入堂山擲下椎
云是第幾和彌云第二和。」

【拈云一個打鼓一個作舞把戲不無他藥山沙彌
做若是第一和終是未在。】

「龍潭未出家時每以餅供天皇皇每留一餅與之曰
惠汝以蔭子孫。」

【拈云恩將警報自古如斯好意供餅返加毒藥還
他不特龍潭受屈直使德山巖頭輩相繼顛狂還
有人救得者麼呵呵大笑云賊過後張弓。】

「洞山示眾云有一人在千人萬人之中不背一人不
向一人你道具何面目雲居出云某甲參堂去。」

【拈云若論者個人無背無面非有非無不減不增
何形何相莫說千人萬人中不背向乃至山河大
地草木叢林四生六道八難三途又何曾背向來
是與洞山諸人面孔合而為一又何曾背向來且
自已尚不見自已又何曾有千萬人來雖是入草
求人畢竟誤天下蒼生不少雲居青出於藍盡力
出來救得一半。】

「德山小參云今夜不答話問話者三十棒。」

【拈云普明若作者僧見伊云今夜不答話問話者
三十棒便出云勘破了也拂袖便行直教德山進
退無門。】

「僧問鏡清學人未達其源乞師方便。」

【拈云者僧離波討源如在水裡沒頭浸卻又伸手
討水喫鏡清就舀一碗與伊雖然喫得未知就是
此水如今若有人問其源和聲便打何故要伊悟
知所浸之水可喫。】

「外道問迦葉尊者如何是我我者云覓我者是汝我。」

【拈云尊者老實有餘機變不足若是後代兒孫決
不肯輕易放過必使洞徹根源斬除人我直顯拈
花之旨始得普明若有人問如何是我我和聲打
出門外非惟與他脫卻鶻臭布衫而且自已無委
曲遲疑之獘。】

「優波鞠多以三尸加波旬之頸。」

【拈云佛國魔宮俱為阱陷波旬雖脫二尸又落在
佛阱中展轉不得自在即今諸人頸上亦有三物
寧受蟲蛆臭敗之苦不求脫免恐墮佛阱故耳如
今已有一法使此三物變成自已家珍佛魔俱掃
苦樂雙忘良久云久而不聞其臭則與之化矣。】

「昔有老宿一夏不為諸人說話。」

【拈云者老宿具旋輪之手一邊開一邊合而又開
中有合合中有開僧若伶俐一捷拶入洞見其中
好處其鄰僧只知鼠糞污羹不知糞能郤病若還
入口管取頓息沉痾。】

「官人問僧名甚麼曰無揀官人云忽將一碗砂與上
座又作麼生僧云謝供養。」

【拈云者僧只會喫食技量全無沙來與他也謝供
養習氣不堪甚為可笑法眼滿腔不足為他別語
爭奈賊過後張弓普明若有人問名甚麼向他道
與汝同名因何忘卻。】

「金牛每至齋時自舁飯桶至僧堂前作舞云菩薩子
喫飯來。」

【拈云人見其自舁飯作舞多道老婆心切殊不知
以蜜浸砒霜誘人下口此時若有個知奸識惡底
出來踢翻飯桶打赶出院也是千百年一場猛烈。】

「平田訪茂源源纔起迎平便把住云開口即失閉口
即喪去此二途請師別道源以手掩鼻。」

【拈云慣戰之將忽然遇敵雖未隄防亦能就中取
勝決不致棄甲曳兵而走又云待云請師別道則
亦把其手云堂內喫茶去如有動靜便一刀兩段。】

「水潦被馬祖一腳踏倒起來呵呵大笑。」

【拈云馬駒踏殺天下人只有者一腳倍加惡毒把
水潦心肝五臟皆為虀粉且道心肝五藏既成虀
粉何故又呵呵大笑。】

「丹霞見龐居士來便作走勢士云此是拋身勢作麼
生是嚬呻勢霞便坐。」

【拈云大小丹霞龍頭蛇尾卻被者老翁扭捏普明
若見他問作麼生是嚬呻勢便入方丈閉卻門好
教此老有癢難搔。】

「仰山見雪師子乃指云還有過得此色者麼眾無對
雲門云當時但與推倒。」

【拈云大小雲門擔板不少於一年中落得者場大
雪苦心為樂冒冷而成惟恐日出消滅為憂何乃
便與推倒人情佛法亦所未然若問普明還有過
得者色者麼對他道再做一個看。】

「麻谷問臨濟十二面觀音阿那個是正面。」

【拈云本是現成翻為特地弄出許多惡樣甚是可
笑普明若有人問十二面觀音阿那個是正面但
默然良久。】

「雲門云聞聲悟道見色明心舉手云觀世音菩薩將
錢買胡餅放下手云卻是饅頭。」

【拈云雲門老漢說心說色拈起放下胡餅饅頭將
謂有多少奇特不知卻在亂草裡輥爭似普明無
知無識自由自在縱是觀音變化多端也趁出山
門外。】

「五祖演云如牛過窗櫺頭角四蹄都過了云。」

【拈云古人說得一個譬喻直使多少人鑽龜打瓦
逐塊過時若有問普明因甚尾巴過不得便與一
頓痛棒何故與他脫卻者尾巴。】

「僧問疏山如何是冬來意答云京中出大黃。」

【拈云古人得超方用具向上機應接臨時截斷學
者偷心美則美矣只是太遠若有問普明如何是
冬來意對他道寒涕沾唇。】

「馬祖一喝百丈三日耳聾。」

【拈云馬祖者喝用盡自己心笑破傍人口百丈耳
聾子為父隱曲中有直爭奈影響之流墮他坑塹
且道百丈再參馬祖畢竟明得甚麼邊事床下泥
貓兒咬破鐵酸餡。】

「百丈再參馬祖祖見來拈拂子豎起百丈云即此用
離此用。」

【拈云圓悟老人識大機行大用直是馬祖百丈再
興不過如此雖然若是噇酒糟漢以棒喝為窠臼
則醍醐上味翻成毒藥普明者裡或有問即此用
離此用則向道咬人矢橛不是好狗。】

「僧問雲門佛法如水中月是否門云清波無透路。」

【拈云圜悟道者僧入雲門法海裡引陣猛風不易
當抵可惜下梢輪卻一籌殊不知者僧不惟能把
舵張帆更有藏舟於壑底手段雖有猛風巨浪也
奈何他不得。】

「僧問雲門初秋夏末前程或有人問未審對他道甚
麼門云大眾退後。」

【拈云者僧置得個問頭卻被雲門打箇背翻觔斗
錯過當機不惟飯錢無出喫飯底畢竟不知下落
圜悟云崇寧向道驢事未去馬事到來要顯本分
草料亦未是在如今或有問秋初夏末向他道甚
麼普明則向他道路逢死蛇莫打殺無底籃子盛
將歸。】

「玄紹二上座見鳥臼臼問近離甚麼處僧云江西臼
便打僧云久嚮和尚有此機要。」

【拈云鳥臼果是橫按鏌邪全正令太平寰宇斬癡
頑不妨雪竇恁麼道圜悟云雪竇只見鳥臼放行
若把住時釋迦彌勒猶為走使據令而行盡大地
人並須喫棒圜悟可謂益有餘而損不足欲扶豎
鳥臼威風未免鋪花錦上普明道若據令而行好
教鳥臼先喫痛棒始得。】

「風穴在郢州陞座云祖師心印狀似鐵牛之機。」

【拈云風穴如龍戲珠收放自在致令傍觀得其妙
用若據圜悟便棒有甚長處雖然要識鐵牛之機
還是盧陂會得。】

「僧問五祖一大藏教是個切腳未審切那個字祖云
八囉娘圜悟云迅雷不及掩耳。」

【拈云五祖欲銷鎔點畫泯絕宮商切得個字不妨
奇特秖是太遠未免使人胡猜瞎撞或有問普明
未審切那個字則展兩手云會麼。】

「藥山謂雲巖云與我喚沙彌來巖云和尚喚他作麼
山云我有個折腳鐺子要伊提上挈下。」

【拈云圜悟要逞自家沒底籃子只得向藥山肋下
棲泊然則大丈夫漢操戈入室不為分外若是隨
風倒舵縱然出得隻手未是作家普明若見恁麼
道但向道轉見不堪。】

「僧問趙州未有世界早有此性世界壞時此性不壞
如何是不壞之性州云四大五蘊。」

【拈云圜悟老人慈悲太煞為通一線道千尺寒潭
徹底清雖然向四大五蘊處會得則地水火風色
受想行識皆成堅固法身動轉施為山岳鼓舞其
或未然且向寒潭裡坐著。】

「雪峰示眾云世界闊一丈古鏡闊一丈。」

【拈云非但雪峰腳跟不點地玄沙又何嘗點地來
圜悟道若非父子投機爭見赤心片片要人會他
腳跟未點地處也是普州人普明則不然待他道
世界闊一丈古鏡闊一丈便掀翻禪床管教淨裸
裸赤洒洒通天透地。】

「古者道者片田地分付來多少時也我立地待你搆
去法眼云我坐地待你搆去。」

【拈云古者道立地待你搆去法眼云坐待你搆去
圜悟云今日當眾慶懺普明道看腳下。】

「僧問鏡清明教新年頭佛法有無。」

【拈云圜悟既能掀翻鏡清明教兩頭佛法為甚又
在失利處更加失利雖則提持綱要未免在別人
茆簷下棲泊或有問普明新年頭還有佛法也無
向道大家在者裡若道為甚如此向道領取三十
棒。】

「靈雲見桃花悟道。」

【拈云靈雲明修棧道玄沙暗度陳倉作用雖然各
別鼻孔其如一般圜悟云具透關眼者辨他未徹
處也是胡餅裡呷汁。】

「古者道護生須是殺殺盡始安居會得個中意鐵船
水上浮。」

【拈云圜悟老人如盲捫象分尾分牙要問衲僧分
上殺個甚麼殊不知衲僧手握金剛劍身披忍辱
鎧牙如劍樹口似血盆逢佛殺佛逢祖殺祖眾生
物命煩惱無明乃至情與非情一時殺盡所以得
凈裸裸赤洒洒頂天立地惟我獨尊既然如是現
前大眾還殺也未試道看。】

「睦州陞座云首座􂓎答云在寺主􂓎答云在維那􂓎
答云在州云三段不同今當第一向下文長付在來
日圜悟云一等是借路經過就中奇怪。」

【拈云用棒用喝盡力提持尚是不會藏頭藏尾醬
裡著鹽若個承當雖然賴首座寺主與維那若或
別人一場孤負今日山僧陞座也無首座也無寺
主也無維那進之不可退之不可且自拈自美去
也乃高呼云堂頭自答云在呵呵云幸得還在若
不在者一眾向甚處棲泊良久云退後退後。】

「臨濟與普化一日同往施主齋濟問毛吞巨海芥納
須彌為復神通妙用為復法爾如然化踢倒飯床。」

【拈云臨濟有寬廓大度作養英雄普化有拔山之
力纖細難容圜悟云不是臨濟不能驗普化不是
普化不能抗臨濟果然果然若據普明看來總好
三十棒何故太平本是將軍致不許將軍見太平。】

「秀才問長沙曾看千佛名經百千諸佛未審居何國
士長沙召秀才才應諾沙云黃鶴樓崔顥題詩後秀
才還曾題否。」

【拈云秀才向含元殿裡問長安當頭蹉過長沙從
自家屋裡販楊州覿面全提爭奈教人向黃鶴樓
上吟詩亦大遠在雖然果若題得一篇亦是名高
千古圜悟云向奔流度刃疾燄過風處見長沙橫
身為物去不消一捏果然果然。】

「趙州訪二菴主。」

【拈云菴主兩個拳頭如太行王屋千古巍然趙州
作用如黃河倒瀉緩急隨宜圜悟云若能握向上
綱宗與二菴主相見便可以定龍蛇別緇素要知
趙州作用處麼老婆心切呵呵笑一任傍人說短
長。】

「僧問長沙作麼生轉得山河大地歸自已去沙云作
麼生轉得自巳歸山河大地去。」

【拈云一個左旋一個右轉還知長沙為人處麼檢
點將來好與三十棒圜悟云得人一牛還人一馬
也是泥裡洗土塊。】

「雲門示眾云百草頭上道將一句來自代云俱。」

【拈云雲門百草頭上道將一句自代云俱我道百
雜碎圜悟云收我道何處下手普明則不然若問
百草頭上道將來向他道瞎若能瞎處會得大千
剎土掌中觀。】

「興化打同參。」

【拈云興化威風八面有主無賓者僧擊浪千尋有
賓無主如此相見可謂肘臂相交露出當人面目
主賓合一宣揚向上家風圜悟云若洞明向伊面
前劃兩遭處可以荷負臨濟正法眼藏要明者個
意麼呵呵云心不負人面無慚色。】

「僧問投子如何是一大事因緣子云尹司空與老僧
開堂。」

【拈云投子朴實處暗弄虛頭圜悟弄虛處不妨朴
實若是一大事因緣亦太遠在或有問普明一大
事因緣對他道被你一問。】

「巖頭參德山入門便問是凡是聖山便喝頭禮拜。」

【拈云德山一喝如山摧地裂一切人無有立腳處
巖頭見風倒梅不為分外洞山與圜悟互相扶植
爭奈傍觀檢點如圜悟道洞山通方有眼為甚巖
頭道錯下名言又道巖頭作家戰將七事俱全為
甚一喝便倒還會麼海枯終見底人死不知心。】

「僧問雲門如何是清淨法身門云六不收。」

【拈云圜悟老人檢點雲門只得一半不知自已也
只得一半如問普明向他道捏得團欒撳得匾。】

「僧問雲門如何是法身向上事門云向上與汝道即
不難作麼生會法身。」

【拈圜悟云權衡佛祖龜鑒宗乘只明得法身邊事
未明法身向上事是則果是普明道一有多種二
無兩般若識法身自能向上雖然須是恁麼人還
知恁麼事若是弄泥團漢一任驢前馬後。】

「雪竇云乾坤之內宇宙之間中有一寶挂在壁上達
磨九年面壁不敢正眼覷著。」

【拈云圜悟既讚雪竇奇特又道只見錐頭利卻又
豎起拄杖云云分付天台木上座突出南山鱉鼻
蛇雖能用盡神通未免向外之遶若是普明則不
然乾坤之內宇宙之間中有一寶只在口門合取
時萬聖不能知其意開卻也三藏盡得通其義露
迥迥地日月難以比其明鬧叢叢處電雷不能方
其疾若還不信大家摸取看。】

「僧問大梅如何是祖師西來意梅云西來無意。」

【拈云三死漢既在棺材裏圜悟又要穿他作麼山
僧今日要救活者三個死漢出棺材乃拍手云寐
語作麼。】

「玄沙云諦當甚諦當敢保老兄未徹在。」

【拈云是賊識賊靈雲果然未徹是精識精玄沙必
定欺謾有不受惑底任你通身弄巧呵呵曾為浪
子偏憐客。】

「南泉因師祖問摩尼珠話。」

【拈云若是向上事則易只如盡大地是藏盡大地
是珠作麼生分別若分別得明白三十棒一棒也
少他不得。】

「南泉問僧云昨夜好風僧云昨夜好風泉云吹折門
前一株松僧亦云吹折門前一株松。」

【拈云一個順硃塗墨一個逆水尋源雖然用處不
同總是一對無孔鐵錐南泉將𨍏轢鑽欲鑽通為
用還知南泉下手處麼。】

「修山主頌云二破不成一一法鎮長存若人一二解
永劫受沉淪圜悟云二破不成一一法亦不存不作
一二解永劫受沉淪。」

【拈云圜悟脩破缸補破甕雖得完全畢竟是破底
普明即不然一破卻成二二破卻成一離卻一二
道沉淪當時息。】

「僧問香林如何是衲衣下事林云臘月火燒山圜悟
云有問道林衲衣下事只對他道綿包特石。」

【拈云一個應時及節只露目前一個設為奇特失
卻現成如有問普明如何是衲衣下事對道脫下
來與汝三十棒。】

* 頌

「世尊初生。」

【手指乾坤逞獨尊爭知落節在兒孫渠儂亙古何曾
賤賣弄墮他第二門。】

「外道問佛不問有言不問無言世尊據坐。」

【世尊一口太阿劍未曾出匣光先現驚得邪魔肝膽
摧冰消瓦解奔如電。】

「外道問佛昨日說何法答云定法。」

【走盤珠獨富家有貧人仰慕不置口及至相逢不識
珍依然辛苦東西走。】

「梵志索論義預約云我若義墮願斬首以謝。」

【破釜沉舟拚此行誰知誤劫自家營天明深愧無立
法納款軍前聽死生。】

「世尊問舁豬者云是甚麼。」

【一片熱心腸反得離肝肺惆悵獨歸來且把門兒閉。】

「金󵐠示雙趺。」

【生來活作怪死去活作怪貪圖後來人合掌深深拜
不知早巳落深坑引得兒孫成露敗。】

「女子出定。」

【卻如幾個小孩兒喫飽無事做摸盲偶然一把捉住
了笑得傍觀鼻也橫。】

「五通仙人問佛佛有六通我有五通。」

【無端引賊入房門盡把家私偷出來就著婆衫拜婆
節主人還自不疑猜。】

「世尊陞座文殊白椎云諦觀法王法。」

【世尊自謂遇知音豈料琴中隱殺機坑卻當時人百
萬至今刀劍正翻飛。】

「世尊拈花。」

【自得褒姬樂未央風流非復古周王無端弄巧傳烽
火甘使河山一笑亡。】

「阿難問迦葉世尊傳金襴外別傳何物。」

【從來兄弟相猜忌為是前人愛處偏誰似飲光能執
義一時拋出大家看。】

「產難因緣。」

【老胡方便一時間子母團圓共喜歡留下疑團千載
後至今方作等閒看。】

「城東老母與佛同生不欲見佛。」

【為人向外日馳求因掩雙眸示本由與佛互揚非別
事同生意氣好相酬。】

「傅大士陞座說法揮案一下。」

【傾家學就屠龍術爭奈無因逞技能今日試彈三尺
劍好將心事付知音。】

「傅大士道冠儒履衲衣朝見梁武帝。」

【旦生丑末一人粧關調交參意態長借問誰人能若
此黎園新出李三郎。】

「善財入毘盧樓閣。」

【離卻家資事遠求七珍八寶盡行收歸來併作家山
玩從此堪方萬戶侯。】

「清淨行者不入涅槃破戒比丘不入地獄。」

【敵軍水陸阻如城囑付先鋒密計行一局未殘飛報
至謂言兩路敗投誠。】

「須菩提持缽入維摩詰室乞食。」

【好笑維摩老葛藤亦不少讓你自嘮叨我則索個飽。】

「維摩默然。」

【磕也著𠊧也著動用周旋光閃爍何事維摩老畫得
蛇兒添隻腳。】

「牛頭見四祖。」

【昨日今朝事不同孤峰依舊白雲中飽柴飽水原無
異百鳥啣花不見蹤。】

「六祖云有一物非青黃赤白男女等相。」

【開口說著閉口著應用周旋處處著只是盡力捉著
捉得著好合藥。】

「破灶墮因緣。」

【泥瓦相成何聖靈分明指出本無生奼女巳歸霄漢
去獃郎猶向火邊蹲。】

「國師三喚侍者。」

【從容勸飲三盃酒滿面春風意氣揚何事無端論夙
昔傷心不覺淚千行。】

「南嶽問馬祖坐禪圖作甚麼祖曰圖作佛。」

【馬祖清風貫九天讓師手段實超然卻將一塊泥磚
子磨出光明照世間。】

「清源問六祖作何所務則不落階級。」

【一陣風吹一陣香知他紅紫鬥芬芳懶尋春色渾無
賴獨倚匡床午夢長。】

「百丈卷席。」

【扭鼻還他卷席讎從今報復有來由父獰子惡家常
事一任傍人話不休。】

「扭鼻因緣。」

【一扭突出野鴨子卻對人前撩亂飛飛向大雄峰頂
上啄盡人間穀與粞。】

「南泉翫月趙州指月問曰何時得到恁麼。」

【相攜桐下談情緒共把冰心對月明敢道月光雖不
昧難能比得默中倩。】

「南泉魯祖杉山歸宗離馬祖席至中途分袂。」

【列土分茅見太平齊強魯弱定兒孫一言萬古猶堪
法不特當時八百春。】

「南泉訪百丈丈曰將得馬師真來麼。」

【兄弟相尋意氣親就中拈得馬師真頓將江水翻空
碧流到如今處處深。】

「南泉云王老師自小牧得一頭水牯牛。」

【便是尋常那一頭為能養得恣優游於今踏破平田
路天地縱橫不見收。】

「大梅即心是佛。」

【囓雪吞氈志不違管教忠節信蠻夷歸來莫說君王
賜萬古千秋盡慕思。】

「僧問馬祖如何是佛祖云即心即佛。」

【任運騰騰只麼行尋香逐色顯生平可憐怖影迷頭
者飲水何曾不是冰。】

「百丈野狐。」

【左眼半觔右八兩莫教錯認定盤星直饒挑出翻身
去依舊狐精跳不停。】

「趙州狗子無佛性。」

【看得趙州無字破山河錦繡畫圖中夜來一覺天明
也摸著眉毛眼上橫。】

「七觔衫。」

【用盡工夫堪一笑拈來不值半分文隆冬且待祁寒
者付與披來似亂雲。】

「甘贄接待。」

【接待云如餵馬驢要人從此斷情私知音便爾承當
去一日三餐好過時。】

「陸亙大夫問南泉弟子家中一片石也曾坐。」

【本來不假施雕琢雕琢何妨順世間坐臥其中是何
物冬瓜儱侗瓠彎環。】

「陸亙瓶鵝。」

【問來將謂多奇特那信鵝兒不在瓶驀地喚回秋夜
夢方知日午打三更。】

「石鞏張弓。」

【張弓架箭接英雄欲接英雄振祖風三十年來方中
的那知弄巧總非功。】

「德山托缽。」

【缽盂托出婆心切安柄巖頭笑轉新及至三年偏撞
彩疑團從此落叢林。】

「雪峰南山鱉鼻蛇。」

【毒蛇相聚人難近鑽眼攢心死不休爭似乞兒家計
盡揩頭拽尾逞風流。】

「聲明三藏善別音響。」

【分明銅鐵便波瀾方識玄沙意可觀推向爐中來煆
煉這回方信不相暪。】

「仙天因僧禮拜云野狐精見甚麼便禮拜僧云
老禿驢見甚麼便恁麼道。」

【冤家相遇對頭人劍去鎗來著著新撲地一交翻擲
去幾家歡喜幾家嗔。】

「安和喚仰山移床子。」

【甘作奴兒婢子身不知元是舊時人一聲喚得回頭
後萬紫千紅不屬春。】

「問如何是毘盧印答云草鞋踏雪。」

【信腳騰騰宛似雲南台北嶽恣殷勤普天匝地瀟湘
景搭得毘盧印子文。】

「興化打克賓。」

【不變臨危稱好手事難方見丈夫心罰錢千古猶難
昧大冶罏中始識金。】

* 贊

** 三教圖

「　三位老作家原是一個鼻孔千般善巧說豈有兩樣心腸只因門戶有多端學者波中認明月忽若抬頭笑不休星明日麗月輪秋今日描他一處立請看面目差多少如云教外有真機迦維羅客尤能道咄」


** 大悲像

「　根塵識界一十八一手一界拋虛空頂門豎亞一隻眼八萬四千藏其中逆行順行隨自在邪來正來驅無蹤劍慈幢利如意揮法螺甘露超神功大雄大力
大悲王應現母阤無定方眾生有感便施顯如月水臨千澗光阿呵呵乾打鬨爭似衲僧手眼親坐臥隨時閑錯綜客來相對喫杯茶兩腋清風長鼓弄」


** 羅漢圖

「　不在天台山裏住逐隊隨群是何故雖然證入化城邊家醜洋洋自露布降龍伏虎太威獰熊經鳥伸恣優豫有癢能搔痛能護無事不欣苦不怒各各翻騰自巳天出肘被肩裸兩乳眉長種種不知結鼻大垂垂不知處吟風嘯月不為清攫浪拿雲不為惡卻被寒山喚作牛都緣不會那一句更兼不肯利人天黃檗欲將叩其足我今為眾行持缽臭汗淋漓遍村落雖云缽底太荒涼八方四姓皆歸作何不拈將只麼行瞿曇向上分明具不然縱汝弄神通總是癡狂外邊路」


** 九祖像

「　梅花纔見便啼春大地緣生物侯新識得本心離合外洛陽從此錦如鱗」


** 幻祖像

「　一聲熚爆見分明猶更尋師點眼睛透得紅綿套索意從教一笠覆非輕」


** 蜜祖像

「　入室哀求大悟慳銅官踏破始開顏一條白棒多頑賴先打從頭釣背蠻」


** 費祖像

「　頭顱裂破露全機十坐名山龍象依怪道石邊流出冷漸成江海共雲飛」


** 石老人像

「　徑山得名福嚴得位鼓白洋波振普明轡十載驅馳艱辛歷備教育英才鉗錘出類宗說兩通道德無愧一條楖栗任縱橫打邪打正同兒戲」


「　開門聲裡識家風坐斷凌霄意不窮搏得語溪溪上月流將千古照虛空」


* 偈

** 募齋

「　滹沱河畔舊因緣飯架掀翻大用全扶起日輪法便轉三餐一日好流傳」


** 和雪竇四偈

「　遲日融和景豁開仍教冷坐面崔嵬不陳高下芬芳色恐有蝴蜂逐影來」

右道貴如愚。

「　識得行藏懶似雲隨緣任運樂吾身春秋不涉詎知老寄語悠悠學佛人」

右大功不宰。

「　浩浩塵中得此心廓然安坐到於幾多鳥雀聲相聒獨自殷殷倚石屏」

右晦跡自怡。

「　自然寥落不相期白板長支亦自花竹互投機巳密撫強濟弱更由誰」

右與時寡合。

** 施茶圓滿

「　喫茶巳得露金風撲破盤甌任所從更有一機須了卻好教秋月挂青松」


** 上堂齋

「　選佛場開動地來龍驤虎驟勢如電檀那欲識其中意拈向當陽戰一回」


** 募衣

「　鐘聲咬破七條衣體露當陽第一機舉向街頭伶俐客為渠整卻這威儀」


** 募放參

「　二軍苦戰暫鳴金中夜憦餐再進擒背水赤幟拚命後功成誰不感恩深」


** 募造橋亭施茶

「　渡過橋來喫茶去普明何似趙州橋勸君會取其中意打破慳囊入勝招」


* 行實

庚午歲臘月三日耆舊鐵樹師為師祝六旬壽請上
堂夜復設茶禪戒共集鐵樹同兩序白云和尚住持
普明共有八載今和尚六旬我亦八十賤誕今夜要
請和尚說行實使大眾欣樂而我得聞妙行以結般
若之因禮請再三師云山僧本無德行匪敢擔荷法
門但先師於普明未了聊作應酬既承敦意僅為大
眾作一笑具耳山僧俗姓陳嘉興縣人始祖隨宋高
宗南渡居海寧至先祖分居嘉興發家頗厚父鳳雲
公母沈上有三兄山僧乃晚年子也因兄等致禍傾
家母不欲舉臨盆壓溺再三婢女力救得免崇禎壬
午時年十一投禮郡城精嚴寺清隱房爾廉為師習
瑜伽教每多病患至年二十時有天台百二十歲老
僧寓寺我因禮拜僧云不要拜汝能參學後日別人
拜你因發信心乃有參禪之志二十六歲始乞戒圓
墓山剖老和尚時吼崖和尚為首座為我開發竹篦
子工夫云但參一切總不得畢竟是甚麼便了及還
嘉興於蘇州航舡中極力參完忽得輕快其是甚麼
三字牢在胸中自此綿密無有間斷既歸惟參是甚
麼為事幾忘人世眾以為痴而我迷悶愈甚時巳二
十九歲矣次年有同戒曉宗於古隱菴打七有省聞
我肯做工夫特來策勸言古隱大師手段高強可求
逼拶因引拜見古師號一藏乃密祖侍者高上不出
額云古隱為緇素歸信師為我覿面提持不能領略
因約秋初起七候至九月間我與介先文遠二兄同
進七期古師以竹篦拶逼異常我至第三日侵早隨
眾經行遭仆話頭脫落機語敏捷自以為喜至夜古
師勘驗眾人翻覆問話則又不會師指云暫得輕安
事猶未在因復苦參了難著倒第五日夜間古師垂
問如何是不傳之旨眾答話間我問曉宗為之奈何
宗云若不一番寒徹骨爭得梅花撲鼻香時我憤極
不覺望古師撞上云是甚麼師以兩手一掀翻倒在
地頓覺胸中如剜出心肝五藏身如在虛空中又如
入水晶簾內相似所有機緣後皆忘卻欲覓一念了
不可得歡喜之極古師云待你快活快活再向你道
及歸讀古人機緣有明得明不得者以問古師師云
猶如火發未至燎天物像尚在古人云得坐披衣向
後自見又云末後一著始到牢關乃復起疑情志在
透徹室中作聯云長為粥飯僧不復學識做個癡獃
漢必要明心吼崖和尚從山中來見云長為粥飯僧
做個癡獃漢足矣更要明個甚麼及古師圓寂感其
孤高相為受益良多冷坐十年而從上淆訛公案漸
得清楚辛亥春偶遊普明問和尚是誰知客云費老
和尚門人從徑山來底因隨喜芝根室見和尚頂相
魁巍肅然敬仰便有親近之意知客云和尚分衛海
鹽回來即啟萬佛懺期先我夢見空馬五六十疋因
騎上一疋餘皆伏地視之皆象也騎向東南而醒遂
有固往普明之志不數日知客請我禮懺便至普明
安書記因與和尚相契所有問酬機語皆不記錄蓋
我素不喜弄機逞利者是年結制安西堂壬子元旦
領眾入方丈和尚便以衣拂源流付我時不肯受和
尚云年初一要發利市不得推阻我云某甲不要做
賣買底便出和尚命侍者送至寮中時天放石堂二
見極力相勸勉強拜受乙卯戒期後還歸清隱別室
丙辰秋月映兄到精嚴謂云老和尚有疾弟住漏澤
不能朝夕侍奉必要兄去大眾方安便坐待束裝即
於七月二十七日到寺和尚大喜即送首座寮至八
月十八日和尚自領眾托缽而歸大喜至中夜說偈
坐化眾推我料理自此喫盡苦辛畫虎不成今日追
思深為敗缺大眾珍重鐵樹同眾禮謝而退。

** 十二時歌

「　夜半子鼾睡猶未止猛如雷貓兒捉老鼠腰間虱子苦叮人就手摸來巳半死」


「　雞鳴丑怪他啼臭口被頭溫撩衣懶出手晨鐘聲裡纔開眼床頭月落光如走」


「　平旦寅添香換水人啟柴扉煙雲沒半身優游自在難拘束衣裡明珠獨自尊」


「　日出卯高低盡明了造峰巔一覽眾山小不嫌草露濕衣裳日照高林興不少」


「　食時辰松花黃獨根太和味飽飫勝兒孫花開花落成何事贏得年來痴兀人」


「　禺中巳不堪拈舉似在眉端究竟無終始常言常語萬千千更道從來無一字」


「　日南午不須打齋鼓自炊爨剩食餵蛇虎無心無毒兩相和一念起時早被鎖」


「　日昳未攜笻看山去亂松間麋鹿同遊戲玉龍噴浪勢飛空到來別是一天地」


「　晡時申衲衣知幾觔步雖輕白汗已通身解衣盤薄長松下頓覺行來倍有神」


「　日入酉獨立三叉口暮雲中不辨烏飛走古人漫道摘楊花那比松花幾十斗」


「　黃昏戍無油無月色有明珠何妨常坐立腳頭腳底逞風流堪笑扶籬又摸壁」


「　人定亥夜深欲自在眼麻迷萬事拋身外絮被稜稜不用烘和衣拶入連頭蓋」


** 寓芝根室歌

「　芝根室在殿東北兩樹梅花交覆屋塵囂不入是深山坐臥其中無限福捉布絛拴衲服拖卻芒鞋露兩足每時斜立倚危欄佇看翛翛窗外竹破禪床亂草褥欲坐欲眠無拘縛倦來睡去息如雷撲落一聲枕
頭木隨眾食齋與粥那辨黃虀生與熟時逢嘉友便投機書贈長箋三四幅蝦蟆鼓蚯蚓曲雨後閑園跳麋鹿疏鐘堂外漸相催緩步披衣登曲彔得清閑正好縮登高遠眺新苗綠一從住入有餘年不曾少把眉毛蹙不如農懶種栗隨群作務徒名目坐長細數落花多食罷經行摩飽腹嘯一聲應空谷欲覓端倪誰處握輕風皓月共浮雲伴我蒲團戀幽獨渴思泉慕林麓設計簷端雨如瀑滿爐活火自煎茶掀倒東天并西竺寓普明雲一束收放隨宜非妄作自家喫棒似蒿枝敢把粗拳驀面築」


* 山居偈

「　門前桐樹影雙閑雨後新青勝是山寂寂飛花堆逕滿日頭又復掛西邊」


「　孤雲一點繞莓苔啅雀爭枝墜拂開把茗細看幽興動口頭詩句偶然來」


「　花竹幽分高與低於中曲折一條蹊道人情性頻來往遙識行人古樹西」


「　寶藏如今盡豁開妙高不向別峰來無窮受用輝今古說與傍人冷似灰」


「　野色離離擁竹扉荷珠墜點破漣漪麥羹未熟鳥先待會得方稱上上機」


「　閑看飛鳥意陶陶往返垂涎一樹桃不避人聲恣搏啄飽餐之後但搜毛」


「　瀑布光兼日月懸遙看竹榻伴僧眠陰晴緩急宜清聽無限寒聲落枕邊」


「　亂雲堆裡故人家蹊徑幽深訪日斜童子不聞人剝啄癡然共鶴掃殘花」


「　閑看春秋往復還興來時泛野漁船一聲鐵笛驚波浪直得清音徹大千」


「　尋常擔子重難挑耐著肩頭挺著腰捱得到家纔放
下安然快足一冬燒」


* 詩

** 飛瀑

「　一雨山山掛玉龍聲吞宇宙震寒空攜笻欲傍何妨濕日照光明看不窮」


** 焚琴

「　有意徒勞流水音廿年珍賞到於今子期終古難相遇縱撫還同野舍薪」


** 弄魚

「　消閒每日池邊坐影落游魚亦見知小大互伺投減食浮沉幾度破漣漪」


** 木筆花

「　得句擬書蕉葉上遊途未便捉毛錐峰前滿樹江郎筆欲折和煙寫興時」


** 招友

「　花竹頓開幽徑曲茶烹偶得紫茸香清談莫負池邊石觸暑能來卻有涼」


** 鄰菊

「　常持主意教留去偶值乾枯助力微開列不妨頻過賞主人況是最投機」


** 將軍樹

「　賈勇爭先衛寺門宋君親自許將軍衝風冒雨懸崖畔不似秦封只論文」


** 御愛峰

「　千山萬嶺總成春獨得君王意最親知遇始知還是命至今追望事猶新」


** 登鵬搏峰

「　盤空直上峰端立大似扶搖九萬程俯欲蒼蒼辨人世萬山雲擁浪中萍」


** 釣鰲磯

「　晴峰疊疊翻成浪撼得危磯勢欲浮擬若巨鰲吞釣去坐來彷彿在虛舟」


** 佛聖水

「　非泉非澗亦非潭石角坳邊一掬甘欲汲清新試佳茗客中宜玩不宜貪」


** 畫禪

「　大千迴一滴隨意露群峰建立皆由我鋪排盡屬宗河山清淨影世界有無蹤識得其中意煙霞處處」


** 編籬

「　三間塵外意疏落個中情插棘因花竹編城卻送迎夾從鄰叟學結是倩人成借此消間力盤旋路更新」


** 移梅

「　將結歲寒盟孤梅最所傾不辭名苑送親自買船迎築土量深淺倚窗驗側平紅霞含白雪便欲吐真情」


** 掃葉

「　昨夜秋風急枝頭倍覺稀就吟題小字帶惜掃斜暉蟲語原無去雲心自此飛午間猶有餉炊補晚來饑」


** 古鏡

「　珍重如明月隨行好好朋體清塵自遠象古物當憑辨色原無意規人屢有徵請看眉與目妍媿不加增」


** 藥籃

「　獨向層巒去惟笻與爾隨可生方入採所得盡投之本始無非竹工深益見奇物交原似友默坐對深時」


** 鼓琴

「　倘有聞之愛招其結歲寒露香思未散月冷戀孤單好道忘情識傷時猗谷蘭洒然驚別鶴清飲助瓢簞」


** 拂石

「　余意在堅冷逢君締勝緣近花添遠目歸鳥合參前苔色掃還綠松聲互入絃坐深幽興劇詩思滿雲箋」


** 月夜泛舟

「　曠然天一色疑泛入虛空激水弄明月叩舷來好風宿鷗隨掉出淺草逐波同何處聞孤笛深宵曲易工」


** 夜登峴山

「　攀緣高頂立體弱欲乘風鳥靜藏松際魚深隱澗中眾峰攢一霧孤月動千楓別有懷人處平雲四望同」


** 登飛英塔

「　孤標寄冥漠超逸冠雲林笑指千峰裡遙看萬壑陰殘陽擁秋色幽鳥避清砧靜理從茲契憑虛了夙心」


** 遊沈氏園林

「　積年遐慕意今日始登臨複磴迴深洞長松冠碧岑石蹲疑猛獸荷動駭幽禽交互尋花曲香風共滿襟」


** 梅魂

「　一點悠悠何處尋擬隨淑氣伴幽琴倩寒擁雪留難定結夢衝煙入更深永夜不忘孤寂意明窗恐負苦吟心生平愛潔甘疏淡曉月沉沉赴笛音」


** 聽雪

「　深夜貪吟坐擁衣亂風聲碎擊柴扉試猜翠竹何因折必定疏梅花巳肥砌葉凍迎常淅淅棲禽寒逼復飛飛爐頭撥火呼童問恐有扁舟在釣磯」


** 留春

「　不識何鄉是舊邦漸攜花事入清江且遲舞蝶催殘色再讓啼鶯伴曉窗送別新題猶未贈滿懷痴興不曾降寄言莫便無情去孤負鄰家酒一缸」


** 病鶴

「　聞道君齡最久長何為行止強施張衝霄虛負凌霜翼有病何曾為稻糧瘦骨似余支水畔看書因汝簡醫方尋思健日能鳴舞相對殷殷意自傷」


** 落花

「　相慰相憐得意深如何纔盛便飄森紛紛影散成孤坐寂寂香消感夙心天既晴和培艷色雨何冷落妒
芳林幽居多少尖新意總向苔邊覓錦音」


** 僧鞋菊

「　騰竺東來漢土圓籬邊菊亦有知禪半枝忽現西方跡三徑還疑衲子懸清淨擬歸曇始足馨香不異少林傳如今非復陶元亮換質披緇見昔年」


** 登靈巖山

「　落紅亭畔話當時指顧層巒理舊知十載林園多筆削二春峰壑倍參差短笻趁日凌高頂卻步攀藤探古碑相得幽尋寧畏晚須知月有上山期」


** 重遊虎丘

「　昔年風雨訪林泉今日重登話舊緣細讀碑題曾不異還思人世宛如煙欲窮山外須登塔長坐亭中懶下船分韻就聯期再敘淋漓濃淡紀幽巔」


** 普明八景

*** 古佛晨鐘

「　三聖重光古寺興深潛九乳應時騰宣揚八表悲聲壯開發千山爽氣澄曉月吼殘漁火亂晨星敲斷客心兢乘風擊破村村夢耳畔星星會未曾」


*** 娑羅夜雨

「　蓮漏沉沉坐未興交交翠葉勁聲騰三更慣識蒼煙點竟夕凝神定水澄滴滿柔枝音亦冷響迴高樹靜宜兢連年自得棲曇萼幾度幽清聽不曾」


*** 芝根鎖翠

「　半園蒼翠映空庭別館蕭疏賴有屏靜影掃歸窗外月寒香傳出殿邊鈴菁菁覆檻誰能掇肅肅倚欄似可聽欲覓芝根終自鎖隆隆未肯世間形」


*** 瑞竹連雲

「　掉尾沖霄絕徑庭白雲幕幕結寒屏龍翻碧浪聞鼉鼓鳳舞青冥唱雨鈴拔萃分天功莫論和群合地曲宜聽臨風戛戛鳴空界月映雙梢攪海形」


*** 龍橋步月

「　偶因跬步出門前堤上輕風石上涓斜立柳梢瞻皓月倚笻欄曲眺寒煙村歌清唱深林末野笛遙聞古路邊欲駕飛龍乘興杳千山萬壑訪幽玄」


*** 鳳洲撥棹

「　芳洲蘋蓼不勝前罷楫隨舟趁野涓欹樹半黃迷橘柚垂藤合翠隱人煙遲遲牽荇哀湍畔泛泛輕鳧折葦邊鐵笛一聲驚彩鳳尋幽常得寫真玄」


*** 珠阜松風

「　皓魄松風漾水珠杖藜獨往洵幽娛耳邊環珮臨仙子眼底波濤寄玉壺拂石已深螢繞座沖霄未久鶴歸梧浮塵頓豁何須洗怪道巢由意自殊」


*** 瑤圃桑陰

「　閑閑十畝愛如珠興適幽行最所娛花蕊欲殘誰喚起桑枝正綠有提壺龍孫遙護方成竹鳳子先歸未放梧三徑野情隨地足一鋤自得與人殊」


* 小佛事

為悟如知客火師拈火炬云十年相守普明貧兩世
俱克司客身自巳不知原是客今朝方見舊時人悟
未悟如不如總是毘盧界內塵從此光明燦爛去秋
雲黃葉勝三春以火打圓相云會麼擲下炬云鑒。

為明本嬰孩安葬云因緣會遇成親屬夢幻空花不
久存撒手分離真性在去來不二涅槃門恭為明本
嬰魂生緣有據宿習非虛出世便能信佛父母許皈
三寶生成不肯茹葷獨自持齋六載本期超然塵世
引導迷途豈謂頓拋恩愛早萎奇花然則幻身雖謝
法性猶存恐爾未明墮於昏昧山僧為汝點出真源
以圓明本之實豎拂子云會麼擲下云秋風飄落霜
黃葉春日重開錦繡花。

為漢英侍者火云先師撫汝未成圓四載殷勤在我
邊今日一機能自捷全身入定燦紅蓮便燒。

為密書記火云秋風起秋葉捲秋雲生秋月掩密書
記應時順節翻身轉舉火炬云我將者個火柴頭助
汝行程如電閃直得根身器界空頭頭物物光明殿
擲火炬云咦看取優曇現。

為馨寶嬰魂安厝云因緣會遇相投托緣盡翻然歸
去來從此因緣更親密再來相續笑顏開以杖叩棺
云馨寶會麼依前原是舊時人莫改舊時行履處卓
柱杖云安。

* 補遺

古澗嗣法門人明溶等請為先師文遠和尚封龕師
卓拄杖云九龍吐水兩處分疆天大地大不如今日
事大我已抱病懸心那知情深難卻現前嗣眾伸請
精嚴為我文兄和尚封龕且道如何封法桃花紅李
花白不是宮商雪曲亦非世諦莊嚴畢竟是個甚麼
白雲籠嶽頂終不露崔巍。

** 自題像讚(寶林侍者請)

「　癡鈍其生瞞盰過日不落是非管他黑白主法名藍幾番狼籍急退幽閒頹然頑石城市棲遲賴無踧踖吞吐大藏不存點畫只此自知阿誰識得寶林描邈欲何為切忌他時做標格」


先師開法普明次住太平湧卍復主普明請歸精嚴
世壽七十八僧臘六十二夏於康熙四十七年戊子
九月初一日無疾說偈坐脫。

** 辭世偈

「　脫卻浮塵獨露身日輪當午轉鮮新此時何必重拈偈趺坐遺言警後人」


** 自掩龕

「　隨時撒手趺坐其中從無出入不要人封」


** 自舉火

「　塵消緣盡打破虛空一團猛火遍界清風」
