#+TITLE: 嘉興退菴斷愚智禪師語錄-清-智
#+DATE: 2016-06-11 12:30:28
#+SOURCE: github.com/kanripo/KR6q0455 master e95e2521                

* 斷愚大師語錄序

拈花之旨雲廓天布揚光續
燄代不乏人惟南嶽至臨濟
獨名正傳而宗風大振於虎
丘隆盛於徑山範而範之嫡
嗣曰斷橋倫祖倫十四傳為
普明用祖我永正法叔一老
和尚迺普明嫡子敬嚴祖道
弘闡大猷座下親炙磨光多
至一二十秋未輒放行今法
兄斷愚大師得骨得髓為永
正墮地獅兒恂恂篤實事師
孝謹其自處固凜凜然若水
雪至于接物導生則又春風
回大塊一木一草咸欣欣有
得宜師囑累之偈有嚴持戒
律若冰霜竭盡忠心輔祖綱
之句所由然矣及讀退菴語
錄則一一胸襟流出妙在殺
活縱橫超脫自在絕不蹈襲
行過舊徑出一言著著有為
人爪牙吐一句的的示衲僧
家作略與學者抽釘拔楔奪
食驅耕如九轉靈丹立地令
人轉凡成聖若非深澈乎源
底則性海翻瀾波光際天詎
能若是耶蓋此一莖花自瞿
曇拈後數千餘稔擲在糞掃
堆頭被我斷兄拾起舉似十
方暗香觸鼻疏影撩人其誰
為破顏者。

康熙庚戍仲秋巳亥望旦瓶
山法弟真本項謙敬題




* 斷愚智禪師語錄目次

  
  * 序
  * 卷上
  
  * 陞座
  * 小參
  * 示眾
  * 機緣
  * 行實
  * 卷下
  
  * 頌古
  * 頌偈
  * 自讚


















嘉興退菴斷愚智禪師語錄卷上
嗣法門人機輪等編

康熙甲辰臘月望日眾檀護請陞座僧問如何是奪
人不奪境師云徑僻遊郎絕林深月影遲進云如何
是奪境不奪人師云芟除閒草木腳下迥無私進云
如何是人境兩俱奪師云不存車馬跡豈立主賓儀
進云如何是人境俱不奪師云客來呈舊面花落長
新枝進云人境巳蒙師指示向上宗乘事若何師便
打進云恁麼則祖燈恒不墜烜赫利人天師云闍黎
分上作麼生僧一喝便禮拜師復打乃云萬里無雲
徹骨寒一輪紅日上層巒秪因檀護慇懃請勉向當
陽露一斑遂舉拂子云會麼若喚者個作境要且蹉
過山僧若喚者個作人爭奈不識拂子若喚者個作
人境兩俱奪正如掩耳偷鈴若喚者個作人境俱不
奪亦似空華病眼所以世尊說法四十九年末後靈
山會上全提此事故初祖西來不立文字直指人心
見性成佛復舉拂子云若向者裡擔荷得去恁麼也
得不恁麼也得恁麼不恁麼總得天上有星皆拱北
人間無水不朝東設或未然曹溪波浪如相似無限
平人被陸沉拂一拂。

復舉斷橋倫祖上堂云荊山有玉獲得者不在荊山
赤水有珠拾得者不在赤水衲僧有無位真人證得
者出入不在面門驀拈拄杖橫按云會麼幽州江口
石人蹲師云倫祖雖則提持親切顯發慈悲未免令
人智境兩立退菴即不然荊山有玉獲得者妙淨瑩
潔赤水有珠拾得者圓明洞澈衲僧有無位真人證
得者出入本無途轍驀拈拄杖卓一下云會麼大地
山河一片雪喝一喝下座。

誕日眾檀信設齋請陞座僧問如何是賓中賓師云
縱步踏紅塵進云如何是賓中主師云行行皇化裡
進云如何是主中賓師云攜杖指迷津進云如何是
主中主師云堂堂誰敢觸進云吾師誕日四眾雲臻
向上一句又作麼生師便打進云恁麼則壽量超群
象家風出眾儔師云汝更道看僧一喝歸眾師云拄
杖子笑你在乃云有愧劬勞產我身欲酬罔極復何
伸鐵牛踏破千山雪石女敲開不二門一著先天須
委悉半肩碎衲漫疏親冰河燄起非常事枯木花開
劫外春舉拂子云如是會得則遍界無蹤跡全身絕
覆藏能為萬象主不逐四時忙千聖皆同證森羅共
舉揚四恩咸可報三有悉蒙光便能拈一莖草作丈
六金身將丈六金身作一莖草於無佛處現佛攝化
有情以無法處說法令歸正覺轉山河國土歸自巳
淨盡無餘轉自巳向山河國土縱橫自在全賓即主
全主即賓然後一為無量無量為一塵塵爾剎剎爾
如精金百煉赤體純真似皎月騰輝圓明無礙雖然
猶未是空劫巳前面目在秪如今日蒙眾慶誕一句
且止作麼生是空劫巳前面目復舉拂子云從來佛
眼難窺覷透出威音更那邊喝一喝。

復舉長沙景岑禪師因僧問如何轉得山河國土歸
自巳去沙曰如何轉得自巳成山河國土去僧曰不
會沙曰湖南城下好養民米賤柴多足四鄰僧無語
沙乃示偈曰誰問山河轉山河轉向誰圓通無兩畔
法性本無歸師云岑老還丹不吝空施點鐵之功者
僧其力未充徒有吞吳之志有問退菴如何轉得山
河國土歸自巳去即向他道恰好更問如何轉得自
巳成山河國土去亦對他道恰好若人透得者兩轉
語不唯雙眼圓明管取丹霄獨步其或未然氣逼殺
人卓拄杖一下下座。

陞座舉德山一日飯遲托缽至法堂因風起浪雪峰
曰者老漢鐘未鳴鼓未響托缽向甚麼處去當面蹉
過山便低頭歸方丈藏身露影峰舉似巖頭納敗不
少頭曰大小德山未會末後句在打草驚蛇山聞令
侍者喚巖頭問汝不肯老僧那作賊人心虛頭密啟
其意一釣便上山明日上堂果與尋常不同殺人刀
活人劍頭曰且喜老漢會末後句塗污人不少雖然
也秪得三年活伎倆巳盡山果三年而歿疑殺天下
人大眾者一隊漢總被退菴捉敗了也且作麼生是
末後句驀拈拄杖卓一卓喝一喝云然雖如是更聽
一偈因風起浪入雲堂一片婆心絕覆藏雪老惜乎
巳蹉過奯公多口妄施張低頭歸室全披露攜杖登
壇重舉揚末後三年渾漏洩豁開宗眼漫摶量復卓
拄杖下座。

陞座僧問如何是退菴境師云古木沖霄漢煙霞達
遠村進云如何是境中人師云覿體無回互當軒為
指陳僧禮拜師便打問永正老人道寒灰當發燄枯
木也花開是甚麼人分上事師便打進云恁麼則臨
濟家聲振長溪面目新師云腳跟下更須喫棒僧便
喝師復打乃舉南明和尚示眾云五峰頭卓朔雙徑
尾顛先喝石巖一任𨁝跳明月池覆地傾天此四句
中有一句有殺人刀無活人劍有一句有活人劍無
殺人刀有一句殺人刀活人劍俱有有一句殺人刀
活人劍俱無揀點得倜儻分明許你參學事畢師云
退菴亦有四句舉似大眾非敢與南祖爭英貴圖兩
彩一賽溪水翻銀浪庭梅笑晚香寒鴉鳴落日清罄
響叢篁此四句中有一句有賓無主有一句有主無
賓有一句賓主交參有一句賓主迥絕然雖如是要
見南祖則易要見退菴則難若能撿辨得出秪可且
居門外如或謬亂指陳何止白雲萬里設有個漢知
得山僧恩入得山僧室正好朝打三千暮打八百且
道山僧畢竟有何超卓驀拈拄杖云掀倒上重關捩
子出頭天外更誰知卓一卓下座。

除夕小參僧問年窮歲盡時如何師云明日是新正
進云恁麼則大家齊拱賀遍界樂昇平也師云且緩
緩僧一喝歸眾師云放你三十棒乃舉北禪智賢禪
師曰年窮歲盡無可與諸人分歲老僧烹一頭露地
白牛炊黍米飯煮野菜羹燒榾柮火大家喫了唱村
田樂何故免見倚他門戶傍他墻剛被時人喚作郎
下座歸方丈至夜深維那至方丈問訊曰縣裡有公
人到賢曰作甚麼那曰道和尚宰牛不納皮角賢遂
捋下頭帽擲地上那便拾去賢下禪床擒住曰賊賊
那將帽覆賢頂曰天寒且還和尚賢呵呵大笑那出
去時法昌為侍者賢顧昌曰者公案作麼生昌曰潭
州紙貴一狀領過師云北禪雖則片片赤心未免傍
觀者哂維那向虎頷下捋鬚也是陣後興兵唯有法
昌較些子蝦跳不出斗總把龜毛繩子束向一邊子
也退菴即不然家風澹泊無可與諸人分歲秪得麥
飯黃虀喫了一任經行打坐何故卓拄杖云道泰不
傳天子令時清休唱太平歌下座。

小參不用如何若何便請單刀直入有麼有麼一僧
纔出師劈脊便打僧云某甲話也未問因甚便打師
云者漆桶話頭也不識僧喝師復打又僧出師亦打
云且道者棒賞你罰你僧擬語師又打又僧出師打
云討甚麼碗僧無語師亦打乃云若是伶俐漢道頭
知尾便合休去何更要師家添鹽添醬適來僧纔出
山僧便打且道意在於何要汝等直下承當省力去
何必登山涉險帶水拖泥出一叢林進一保社三根
椽下七尺單前磨褌擦褲廢寢忘餐討許多生受喫
卓拄杖云還委悉麼若委悉得始知釋迦不先彌勒
不後達磨不來東土二祖不往西天若不委悉大有
事在莫道山僧不道好復卓拄杖下座。

* 示眾

佛誕示眾舉世尊初生一手指天一手指地周行七
步目顧四方曰天上天下唯吾獨尊雲門曰我當時
若見一棒打殺與狗子喫貴圖天下太平師云黃面
瞿曇纔生下地示大人相作獅子吼怎奈藏頭露尾
雲門正令雖行要且腳跟未點地在退菴恁麼道還
有為古人雪屈者麼卓拄杖云鶴有九皋難翥翼馬
無千里漫追風。

示眾舉世尊靈山會上拈起一華顧視大眾時百萬
人天盡皆罔措唯金色頭陀破顏微笑世尊曰吾有
正法眼藏涅槃妙心實相無相微妙法門付囑摩訶
迦葉師云世尊向虛空裡釘橛爭奈百萬人天不覺
頂門痛尊者破顏微笑眼中著楔且道退菴又作麼
生舉拂子云男兒自有沖天志豈向他人行處行。

示眾舉世尊陞座大眾集定文殊白椎曰諦觀法王
法法王法如是世尊便下座師云世尊大似一座須
彌山子囫圇無縫卻被文殊一椎擊碎了也直得大
地眾生髑髏敲磕且道退菴又作麼生舉拂子云將
此深心奉塵剎是則名為報佛恩擊禪床便起。

示眾舉世尊在第六天說大集經敕他方此土人間
天上一切獰惡鬼神悉皆集會受佛付囑擁護正法
設有不赴者四天門王飛熱鐵輪追之令集既集會
巳無有不順佛敕者各發弘誓擁護正法唯有一魔
王謂世尊曰瞿曇我待一切眾生成佛盡眾生界空
無有眾生名字我乃發菩提心師云世尊休去雷音
大震魔王將謂出一頭地殊不知弄巧成拙好與三
十拄杖何故暗裡抽橫骨明中坐舌頭佛魔俱屏跡
脫體自風流喝一喝。

示眾舉世尊示隨色摩尼珠問五方天王此珠而作
何色時五方天王互說異色世尊藏珠復抬手曰此
珠作何色天王曰佛手中無珠何處有色世尊曰汝
何迷倒之甚吾將世珠示之便強說有青黃赤白色
吾將真珠示之便總不知時五方天王悉自悟道師
云大小世尊話作兩橛檢點將來猶欠慈悲雖然天
王悟去堪作甚麼退菴若作世尊各與三十拄杖何
也殺人刀活人劍。

示眾舉達磨大師一日命門人日時將至矣汝等盍
各言所得乎時有道副對日如我所見不執文字不
離文字而為道用祖曰汝得吾皮尼總持曰我今所
解如慶喜見阿閃佛國一見更不再見祖曰汝得吾
肉道育曰四大本空五陰非有如我見處無一法可
當情祖曰汝得吾骨最後慧可出但禮拜依位而立
祖曰汝得吾髓乃傳衣付法師云初祖昔年脫空謾
語賺他個個承虛接響直饒二祖禮拜依位而立未
免亦被塗污退菴既自為他兒孫且道有甚長處敢
恁麼道擲拄杖云意氣不從天地得精金那復帶泥
沙喝一喝便起。

示眾舉六祖大師曰吾有一物無頭無尾無名無字
無背無面諸人還識麼神會出眾曰是諸法之本源
神會之佛性師云六祖大師如將一口縵天網子撒
向當陽了也可惜荷澤自甘投入若是退菴待恁麼
道即便掀倒禪床喝散大眾不獨慶快平生亦使後
昆盡皆灑灑落落遂作舞歸方丈。

示眾舉汾州無業禪師曰一毫頭聖凡情念未盡未
免入驢胎馬腹裡去白雲端曰直饒一毫頭聖凡情
念頓盡亦未免入驢胎馬腹裡去師云一人放行中
把住一人把住中放行若也檢點得出一任驢胎馬
腹裡得大自在其或未然切莫帶累山僧好卓拄杖
一下。

示眾舉水潦和尚問馬祖如何是西來的的意祖曰
禮拜著潦拜下祖乃當胸踏倒潦忽契悟撫掌呵呵
大笑曰也大奇也大奇百千三昧無量妙義秪向一
毫頭上識得根源去住後每謂眾曰自從一喫馬師
踏直至如今笑不休師拈拄杖召眾云若向者裡會
去不惟省力要且看破水潦如或未然聽取一頌水
潦參馬祖拜倒喫一踏百千妙義門從此都抹殺卓
一下云不抹殺萬古清風無阻闔便起。

示眾舉趙州從諗禪師曰念佛一聲漱口三日師云
大小趙州眼不能著屑量不能容人退菴即不然錦
上舖花非分外縱橫無處不稱尊且道趙州底是退
菴底是或有個出來道富嫌千口少貧恨一身多山
僧與伊一棒直須是個人始得何故重賞之下要求
勇夫卓拄杖便起。

示眾舉臨濟大師上堂曰赤肉團上有一無位真人
常在諸人面門出入未證據者看看時有僧出問如
何是無位真人濟下禪床搊住曰道道僧擬議濟托
開曰無位真人是什麼乾屎橛師云臨濟大師豁開
無位真人面目立地令人證據卻被者僧一拶直得
壁立萬仞更為下個註腳轉見婆心者僧不顧危亡
挺身而上其奈有眼如盲負恩不少若是退菴者僧
纔問和聲便棒何故不見道為人須為徹殺人須見
血且道與古人相去多少具眼者辨看。

示眾舉香嚴開法時溈山遣僧送書并拄杖到嚴接
得曰蒼天蒼天僧便問和尚為甚如此嚴曰秪為春
行冬令師云大小香嚴把不住被拄杖子轉不得者
僧一拶幾乎屈辱大溈雖然還知退菴落處麼拍膝
下座。

示眾舉夾山上堂曰我二十年住此山未曾舉著宗
門中事僧便問承聞和尚有言二十年住此山未曾
舉著宗門中事是否山曰是僧便掀倒禪床山休去
明日普請掘一坑令侍者請昨日問話僧至曰老僧
二十年秪說無義語今請上座打殺老僧埋向坑裡
便請便請若不打殺老僧上座自著打殺埋向坑裡
始得其僧歸堂束裝潛去師云夾山掘坑驗人不知
禍出私門者僧挨身白刃其奈有前無後當時若作
者僧待夾山恁麼道乃撫掌大笑云大眾看者老漢
轉見敗闕非唯自有出身之路管取夾山一場懡㦬
然雖如是且作麼生為夾山出氣卓拄杖云渠儂語
脈超玄路縱奪偏能得自由。

示眾舉三聖上堂曰我逢人即出出則不為人便下
座興化曰我即不然逢人即不出出則便為人師云
一人半路抽身一人就窠打劫二老發揚臨濟宗旨
雖則力挽千鈞光生八極要且未有向上事在秪如
退菴恁麼道大眾還甘麼以拄杖一時打散。

示眾舉郢州芭蕉慧清禪師上堂拈拄杖曰你有拄
杖子我與你拄杖子你無拄杖子奪卻你拄杖子下
座大溈曰你有拄杖子我奪你拄杖子你無拄杖子
我與你拄杖子師云芭蕉扶強不輔弱大溈輔弱不
扶強退菴即不然你有拄杖子我不與不奪你無拄
杖子我不奪不與何故聻卓拄杖云本來此事無餘
欠好肉何須更挖瘡。

示眾舉斷橋倫祖參徑山無準和尚山以狗子因何
有業識命下語凡三十轉皆不契祖曰可無方便乎
山舉真淨頌言有業識在誰云意不深海枯終見底
人死不知心祖悚然良久忽聞板聲大悟師云徑山
正如倚勢欺人倫祖亦似無繩自縛幸爾拈得個鐵
蒺藜子直得頭破血淋未免殃及兒孫徹骨徹髓退
菴今日忍俊不禁拋在搕𢶍堆頭了也遂高聲召云
諸人還見麼擲拄杖下座。

端陽示眾鄉城戶戶換新符野衲蕭然迥舊模冷落
雲廚無黍粽聊將盃茗代菖蒲大眾山僧恁麼道且
道是世諦耶是佛法耶謂是世諦退菴既為佛祖兒
孫爭合恁麼道是佛法秪如大眾又見個甚麼道理
乃卓拄杖一下云會麼粉骨碎身未足酬一句了然
超百億喝一喝便起。

示眾舉華頂無見先睹禪師因白雲度問西來密意
未審如何頂曰待娑羅峰點頭即向汝道雲以手搖
拽擬答頂便喝雲曰娑羅峰頂白浪滔天花開芒種
後葉落立秋前頂曰我家無殘羹剩飯也雲曰此非
殘羹剩飯而何頂頷之師云華頂掀翻地軸白雲掣
轉天關雖然當處風光其奈末稍鈍置退菴今日要
與二老漢雪屈舉拄杖云白雲盡處見青山行人更
在青山外卓一下便起。

示眾舉大崗澄禪師凡見僧請益乃日佛法不是鮮
魚怕爛卻那即趁出夷峰寧侍傍忽大悟師云大崗
老人見僧請益便湧出一座鐵壁銀山實是險崤孤
峻無人能搆夷峰當時失腳一跌直得通身粉碎且
道還有相救者麼以兩手作托勢云遏遮來。

示眾舉天目寶芳進禪師曰拈花微笑節外生枝面
壁安心畫蛇添足山僧者裡無禪可參無道可學直
教一個個成佛作祖去汝等還信得及麼良久拍膝
曰劍號巨闕玉出崑崗師云天目老漢雖則赤心片
片爭奈龍頭蛇尾退菴即不然我者裡無禪可參無
道可學直教一個個灑灑落落去諸人還肯麼拈拄
杖一時趁散。

示眾舉徑山無幻沖和尚編無趣老人錄歸趣曰子
一向做得個甚麼山曰性沖買得一段田收得原本
契書請和尚僉押乃將錄呈上趣接得日者個是我
底你底聻山曰和尚莫攙行奪市趣擲下錄本山便
出師云父子投機與奪自在然雖足可觀光其奈露
柱不肯大眾且道淆訛在甚麼處驀拈拄杖卓一下
便起。

示眾舉興善南明廣和尚因聞谷大師問了即業障
本來空未了應須償宿債因甚獅子尊者被罽賓國
王斬卻南曰本來空聞曰為什麼王臂自落南曰本
來空聞曰和尚意旨如何南曰本來空師云匋山激
揚個事舉古明今興善直指當機轉凡成聖且道畢
竟意旨如何以拂子劃一劃云莫錯會好。

示眾舉普明鴛湖老人謁湛然和尚問目前無法意
在目前其旨如何湛曰聞令師出關是否湖曰不是
目前法非耳目之所到又作麼生湛揖曰請出我要
止靜湖便出師云言中有響句裡藏鋒收放同時主
賓互換如兩鏡相照二日並輝然雖如是且道離諸
問答又作麼生與二老相見遂拽拄杖下座。

示眾舉拄杖云古人道識得拄杖子參學事畢退菴
即不然識得拄杖子正好喫棒且道因甚如此乃卓
一下云太平本是將軍致不許將軍建太平便起。

示眾舉鴛湖老人同雪嶠大師上弦夜翫月次嶠指
月問那半個在那裡去了湖良久曰會麼嶠曰也秪
得半個湖卻問那半個在那裡去了嶠亦良久湖曰
也秪得半個嶠乃呵呵大笑師云二老為那半個費
卻許多腕頭力作麼者裡若有問那半個在那裡去
了但舉拳云鑑他更如何劈面便掌一僧出師打一
棒便歸方丈。

示眾舉石雨和尚舉鴛湖老人拈瑞巖主人公話曰
白日青天作夢夢中頻喚主人直饒惺惺諾諾也是
無主孤魂問眾曰瑞巖是了手底人為甚他道是無
主孤魂不知瑞巖過在甚麼處眾下語不契復曰莫
道無人激發好師云橫身舉唱盡力拈提則不無二
大老要且蹉過瑞巖秪如退菴恁麼道意作麼生乃
卓拄杖云不圖打草秪要驚蛇。

示眾舉永正老和尚晚參曰日間圖頭請浴山僧向
他道道得即去頭擬議山僧道恁麼則不浴也行者
曰請和尚脫腳山僧便去大眾若道行者是則認奴
作郎若道圊頭不是又扶強抑弱若道二人俱是正
是顢頇佛性儱侗真如若道二俱不是且道因甚不
從圊頭請卻依行者去試定當看眾無語乃卓拄杖
曰選佛若無如是眼為人難破死生關喝一喝便起
師云者老漢三百六十骨節八萬四千毫竅盡情對
眾抖擻了也惜乎未得其人是晚智上座若在便出
眾禮拜云恩大難酬非唯不負洪慈亦且要與老漢
相見退菴恁麼道還有恁麼人麼良久云為惜當年
垂釣叟於今布網又空施拽拄杖便起。

示眾以拂子拂云還見麼眼如葡萄朵決定是見擊
禪床云還聞麼耳如新捲葉一定是聞當時靈雲見
桃華香嚴聞擊竹便乃悟去秪如退菴恁麼老婆因
甚諸人未得瞥地秪為背覺合塵不肯回光返照所
以道把手勸君行不得唯人自肯乃方親敢問大眾
還有自肯者麼好與山僧提瓶挈杖何故如此復以
拂子打○○○下座。

* 機緣

僧問大悲千手眼那一隻是正眼師云煙籠岸柳枝
枝綠僧云不會師云雨洗溪桃朵朵紅僧禮拜云蒙
和尚指示師云錯認定盤星。

師問僧死了燒了向什麼處去僧云者裡去師云不
是者樣底汝問我僧乃問死了燒了向什麼處去師
撫掌三下僧禮拜師云莫向鬼窟裡作活計。

僧問達磨西來教外別傳畢竟傳個什麼師云龜毛
拂子僧云意旨如何師云觸破面門。

問弓折箭盡還有奇特事否師云飢來喫飯困來眠
天童錦曇禪士問人人盡有生緣如何是和尚生緣
師云常憶江南三月裡鷓鴣啼處百花香問如何是
我手何似佛手師云天上有星皆拱北人間無水不
朝東問如何是我腳何似驢腳師云陋巷不騎金色
馬回途卻著破襴衫曇作禮師便打。

僧參師云山僧者裡趙州家風也沒得僧云以何物
相待來者師云一個空拳僧云某甲空拳亦沒得師
云非汝境界僧擬進語師便打出。

師舉數珠問皋亭僧云會麼僧云不會師云你也有
底因甚不會僧一喝師乃連打兩掌。

僧問如何是衲僧眼師云瞎僧云意旨如何師云瞎
問海上僧云汝曾見觀音麼僧無語師云蹉過了也。

又問海上風波洪大往來不易僧又無對師笑云險
師將一僧鼻孔扭云為甚麼你鼻孔落在地下僧云
何曾師云何故你不知香臭僧無語師云拾取好。

僧問假使百千劫所作業不忘為甚麼一稱南無佛
罪滅河沙劫師云苦海無邊回頭是岸。

僧問古人作此○相云萬象森羅總在其中具眼禪
人試甄別看請問大師如何甄別師云全露法中王。

僧問仇人相見即不問賓主道合事如何師云南贍
部州打鼓西瞿耶尼作拍。

僧問香嚴擊竹未審當時見個甚麼道理便悟去師
云鼻孔原來搭上脣。

士問得本底人還有生死否師云生死且止喚什麼
作本士擬議師劈面一掌云莫道無生死好。

僧問因甚古人道佛之一事我不喜聞師云天上天
下唯我獨尊。

僧問不觸不背意旨如何師云無毛鷂子潑天飛。

僧問大透脫底人因甚披枷帶杻師云不是苦心人
不知僧云畢竟如何師云頭頂天腳踏地。

* 行實

巳酉臘八日震澤龐全力設普茶同大眾請說行腳
師卻之眾固懇師云予愧道不如先哲行不迨前賢
福薄德尟識淺學荒何足言也然逼不得已未免一
番露布予乃秀水金氏子父號成丹母唐氏生於天
啟壬戍四月二十七日也不幸二親早喪老祖拊養
長成齠齔時嘗夢觀音大士為予摩頂因專持菩薩
名號老祖事佛行善凡至藍若予必隨往常喜禮佛
愛慕出家至十六祖有疾欲完姻事予立志不從未
幾祖乃坐脫予痛淚失怙次年祖母亦故殯葬訖予
自念生死無常出家時至矣遂辭親族蒙送東塔禪
寺禮覺如老師披剃是辛已二十歲也至癸未請雪
嶠大師結制予充行者於方丈一日灑掃次嶠問你
為什麼出家予云父母早亡為懼生死嶠云何不參
個無生死底予便禮拜請問如何是無生死底嶠打
一掌云你自去看予悚然再拜自此疑情猛發日夜
體究明春同老師往皋亭結茅遂乃佛前立願若不
徹悟誓不出山終日癡獃獃地絕不與人共語少倦
則痛加鞭策忘餐廢寢坐立不安一日斫柴次正迷
悶間有兔躍出不覺失刀株立擬取刀忽然有省乃
述偈云觸破孃生面全身沒處藏落花隨水去紅日
耀山崗呈老師師甚喜是丙戌二十五歲也無幾老
師圓寂完其後事聞古南牧老和尚赴梅溪開堂設
戒其時路紮重兵憤志出山徑至嘉禾具禮參見南
問甚處來予云皋亭南云來作甚麼予云乞和尚圓
戒南云衣缽完具否予打圓相呈棒勢南云弄虛頭
漢予云和尚莫壓良為賤南云更道看予禮拜云謝
和尚慈悲期畢辭出參浮老和尚問云何處來予云
梅溪浮拈拄杖云梅溪還有者個麼予云有浮云既
有又來作麼予舉坐具云特來呈似和尚浮便打予
禮拜云某甲罪過浮命茶留住後同道友往報恩參
玉老和尚玉纔見乃拈起拄杖予便敷具作禮玉擲
杖便歸臥室予收具便出復至興善參永正老人於
靜室予問靈雲曰自從一見桃花後直至如今更不
疑因甚玄沙卻道敢保老兄未徹在老人云直不藏
曲予云未審徹底人分上如何受用老人云飢來喫
飯倦即打眠予禮拜辭出老人云不得問了便休大
須仔細命至堂中謁馥生大師馥德風雅厚因憩錫
焉一日呈偈老人接得便打予擬進語老人又打予
纔禮拜老人直打出予自愧見地未得超卓明春啟
大悲期請入懺堂期畢復進室中禮拜老人乃問你
在懺期中還見大悲菩薩麼予云在和尚頂門放光
了也老人云在老僧頂門與汝有甚交涉予豎拳云
請和尚證明老人連打三掌予禮拜老人便一踏予
自此脫然遂呈偈云向謂無能及從今脫見知森羅
休作舞萬象漫提撕老人頷之是戊子年二十七歲
也時在躬師亦在堂中相與甚契一日登閣次躬問
如何得遍現色身予云更上一層樓躬云謝師答話
予云莫錯會好是秋紳衿諸護法恭請老人住永正
禪院予即同在躬隨侍時當初住予雖在侍寮內外
諸事無不兼理一日種菜次老人至問作甚麼予云
種菜老人云為眾為巳予云請和尚分析老人云將
謂你道得予以掘子打地三下老人休去予因看幻
菴師至棲真參林老和尚予云特叩寶山便請賜棒
林云老僧沒氣力予便喝林云三十棒自領出去予
展具云人事道中合禮三拜遂至客寮乃見幻菴師
敘事畢幻乞同舟至永正省覲老人舟中談及四賓
主話幻便問如何是賓中賓予云沽名釣利拋鄉井
直至如今不見歸幻云如何是賓中主予云拖泥帶
水閒行走拄杖從來不離身幻云如何是主中賓予
云為憐樵子迷幽徑暫佇谿邊作指陳幻云如何是
主中主予云正令全提無向背凡情聖解豈能容幻
云秪如不立賓主一句又作麼生予云風急船行快
天青日影高幻云不負吾兄親近老人予云且莫惡
口幻云贓物現在予便喝幻乃休一日龍池萬老和
尚至如如菴予往禮問後生晚進乞垂方便萬便打
予云恁麼則某甲禮拜去也萬云你見甚麼道理予
便喝萬復打予拂坐具便出辛卯冬老人赴當湖檀
越屠公請住竺隱禪院予充監院力為修整乃成叢
席一日同完初屠公請老人觀海登陳山老人驀問
水牯牛聻予捏兩拳加頂上老人云且喜穿卻鼻孔
予轉身便行老人云一任𨁝跳予機緣頗有不及每
舉甲午春濮溪護法復請老人赴永正檀越屠公乞
留主持予切欲隨侍乃白老人舉幻菴師繼席即隨
同往至老人誕日眾請上堂予問父母未生前請師
道一句老人云未問巳前答汝竟予云世尊降誕地
湧金蓮和尚生日有何祥瑞老人云今日眾居士請
山僧陞座予云恁麼則斷橋嫡脈流千古臨濟宗風
萬派傳老人云速禮三拜予拂具歸眾是冬大凍老
人脾疾甚危體弱怕寒向因老人有願不著絲綿予
秪得違命重整衣被再三求懇乃得更換捐巳衣資
湊買參附蒙神醫德士幸而病愈老人志欲靜養予
同敬泉沈居士築室長水延請事奉老人即命之曰
退菴是乙未春也時金明老和尚同本師老人重建
普明用祖塔於興善命予監理工畢即同送靈骨入
葬巳亥冬予欲掩關呈偈老人得蒙慈允乃關居永
正老人遂依韻賜詠曰巾瓶不倦喜忘春危險親徵
義更深惡棒痛敲因徹骨玄言聖誨要知音幾臨禪
剎憑君輔每患沉痾賴爾任有問關中何所事直須
拈出祖師心值中秋夜老人舉馬祖翫月話問眾云
古人恁麼道汝等各下一語看予云金屑雖貴落眼
成翳復呈頌云孤輪炯炯耀無隅今古婆心義不殊
極目清光堪繼賞爭如擊碎驪龍珠老人稱善辛丑
春因乏監院金明老和尚特蒙過院乃同老人命予
出關明亦賜偈曰凋林欲挽正斯時何必拘拘俟滿
期放出從前真面目移風易俗好施為時檀護畢集
請老人啟關予乃問自入關來事最親經行坐臥本
天真忽蒙擊碎虛空鎖躍出金烏萬象新老人云更
道看予一喝老人云也不虛過予禮拜云謝和尚證
明老人打一棒云且道是賞你罰你予云有意氣時
添意氣不風流處也風流老人遂付囑偈曰是心非
有法是法本非心心法俱空寂真宗耀古今予自愧
匪材不能重任難違慈命勉爾承當是三月望日也
老人命主院事予義不能辭竭力支撐因佛相淋漓
殿房坍損局面未全深自慨惜即將祖產變賣啟建
山門併募善信重裝金像整葺堂房添置什物庶得
小就巳完老人之念雲水往來以便接納老人生平
孤潔懶涉世緣適過五旬大慶即同兩序命予主席
予乃涼德多愆何當繼紹舉請沖默法兄默亦過遜
因請通濟法兄住持遂辭檀護即同老人仍歸退菴
是甲辰中秋十日也次年編刻老人全錄春間承金
明老和尚并老人命重梓普明鴛祖語錄至秋同別
駕牧公眾護法送入楞嚴經坊流行予不唯贏病且
歷經險厄志願隱山終其殘喘故雖有一言半句付
之烏有今因大眾堅請再三秪得復將從前醜拙分
明舉似若是伶俐漢向智上座未出母胎時覷破是
親見也何用繁為雖然欲躋無上毗盧頂不礙從卑
漸次行眾皆歡喜禮謝而退。

當湖佛弟子羽生屠行符敬梓
斷愚智禪師語錄卷上(終)

嘉興退菴斷愚智禪師語錄卷下
嗣法門人機輪等編

* 頌古

「世尊初生。」

【指天指地獨稱尊攪動須彌海嶽昏不是韶陽行正
令幾多賺入鬼家門。】

「世尊睹星。」

【纔出孃胎示本顏明星一睹眼睛穿如來德相咸皆
具夜半優曇火裡鮮。】

「世尊拈華。」

【拈華顧視豈無端百萬人天總自瞞金色頭陀重漏
洩真風凜冽骨毛寒。】

「世尊陞座。」

【老漢家風巳顯然文殊何必又重宣當時若是英靈
客肯向他山聽杜鵑。】

「世尊下忉利天栴檀像出迎。」

【高懸古鏡照無偏萬象森羅似宛然我也笑時渠也
笑不如撲破絕媸妍。】

「世尊因文殊門外立。」

【熱心人惹是非多內外何曾有自他無角鐵牛耕海
底懷胎石女唱巴歌。】

「世尊未離兜率巳降王宮未出母胎度人巳畢。」

【大巧若拙大智若愚四維上下無人識渠。】

「世尊因文殊出女子定不得。」

【一本桃林不假栽園丁何必強安排由來灼灼花夭
艷秪在春風拂便開。】

「世尊因普眼菩薩欲見普賢。」

【兩次三番意正濃普賢不見許誰同依俙似曲纔堪
聽卻被風吹別調中。】

「世尊因乾闥婆王獻樂。」

【乾闥婆王奏樂時山河大地悉如斯電光石火難通
信端的應須秪自知。】

「世尊因五通仙人問如何是那一通。」

【那一通你問我須彌倒卓日當午堪笑騎牛更覓牛
分付禪流休莽鹵。】

「世尊因波斯匿王問勝義諦中有世俗諦否。」

【一二義諦水銀墮地逼塞虛空有甚巴鼻咄。】

「殃崛持缽。」

【凍鎖寒梅一段香春風纔拂便芬芳青山綠水仍如
舊莫向枝頭較短長。】

「世尊因調達謗佛生身陷入地獄令阿難傳問。」

【三禪天樂自和諧其奈渾身個裡埋爭若奮然張意
氣管教是處絕安排。】

「世尊臨入涅槃文殊請再轉法輪。」

【四十九年曾未說末稍再請復何宣法輪轉處難迴
避逼塞虛空遍大千。】

「天親菩薩自彌勒內宮而下無著菩薩問。」

【問處分明答處親綠陰枝上鳥啼春梵音清雅超凡
聽不是其人豈易聞。】

「維摩居士因三十二菩薩問疾各說不二法門。」

【毘耶一默義偏雄不二門開觸處通夜半無燈香閣
靜鞦韆垂在月明中。】

「迦葉尊者因阿難問世尊金襴外別傳何物。」

【金襴之外復何傳弟應兄呼倒剎竿佛眼直教窺不
得兒孫由是逞顢頇。】

「圓覺一切障礙即究竟覺。」

【飯後茶三盞禪餘書幾行本無焦渴患何用樂清涼。】

「雙林善慧大士因梁武帝請講經。」

【一卷經文寶鏡明河沙妙義剎那評當時不得誌公
老未免人呼作白丁。】

「初祖自梁涉魏至少林面壁而坐。」

【九年冷坐少林前劈脊誰能下一拳不是神光親覷
破一花那得至今傳。】

「二祖安心。」

【忘軀為法乞安心不識羞慚滿面塵卻被老胡輕一
拶了然直下喪家珍。】

「馬祖陞堂百丈捲席。」

【陞堂捲席意相投脫體風流孰與酬昨日鼻疼今不
痛分明舉似有來由。】

「南陽慧忠國師因代宗帝問百年後所須何事。」

【孤孤迥迥絕羅籠不假人間造作工秪為耽源饒舌
後翻令描摸在朦朧。】

「丹霞因過慧林寺值凝寒乃取木佛燒火向。」

【滔天巨水涌江千短棹徒教望遠灘忽地風帆摧折
後一鉤新月逼人寒。】

「南泉斬貓。」

【貓兒提起意分明剛刃揮時正令行叵耐群英都不
薦草鞋頭戴為施呈。】

「魯祖凡見僧來便面壁南泉聞云。」

【池陽面壁也無端痛下金錐孰解看王老頂門加一
拍從教血濺梵天寒。】

「石鞏接三平。」

【老將從來膽氣弘當場血戰愛英雄金鞭轉處乾坤
黑降馬猶憐卸甲風。】

「國師三喚侍者。」

【三呼三應墨中煤玉斧金刀劈不開負汝負吾重剖
析依然滿面是塵埃。】

「藥山因李翱剌史訪。」

【雲在青天水在瓶應知此道出常情渠儂自得看經
趣換卻時人眼裡睛。】

「德山托缽。」

【詐啞裝聾老德山墻歪戶裂實難關家私卻被傍人
見醜態相傳覺赧顏。】

「臨濟在黃檗三度問佛法大意。」

【三頓烏藤恨未休大愚一點豁雙眸歸來便把虎鬚
捋倒嶽旋嵐出眾儔。】

「布袋和尚。」

【嘗拖布袋在通衢狼藉家私孰識渠世界大千都著
盡更為拈出示無餘。】

「趙州因僧問如何是和尚家風。」

【家風纔舉便郎當逐塊禪流又著忙覿面不知千里
隔如何洞見黑心腸。】

「古德不出方丈到莊喫油餈。」

【齋時獨不赴雲堂也是無端著死忙幸自子期能解
會高山流水別宮商。】

「趙州喚文遠。」

【東司頭上高高喚步下輕輕應一聲此話巳經人落
耳長江有水洗難清。】

「子湖狗。」

【子湖堂前蓄隻狗藏頭露尾誰知有從來不顧親與
疏擬議遭他秪一口。】

「南泉因趙州問如何是道。」

【平常心是道白布休粘皂倦即便噇眠寒來添衲襖。】

「趙州因僧問萬法歸一。」

【佛祖從來說不到盡情抖擻與諸人明明那事無今
古日照青峰朵朵新。】

「雪峰因三聖問透網金鱗。」

【金鱗透網絕羈留誰敢揚帆下餌鉤不是拏雲擒霧
手何當倒嶽與傾湫。】

「臨濟囑三聖偈。」

【沿流不止問如何殃及兒孫會也麼耀古騰今難蓋
覆一輪皎潔印千波。

真照無邊說似他當機直指絕淆訛洪鐘扣發驚群
夢石臼風吹念佛陀。

離相離名人不稟鐵牛夜半過窗櫺堪憐無限參玄
客錯認胡蘆作帝瓶。

吹毛用了急須磨閃爍寒光孰奈何奮怒那吒纔觸
犯血流滿地罷干戈。】

「趙州因僧問狗子還有佛性也無。」

【狗子佛性有無鐵蛇橫在當途瞎眼波斯踏著管教
喪卻全軀。】

「臨濟上堂僧出作禮濟便喝僧曰老和尚莫探
頭好濟曰你道落在什麼處僧便喝濟便打又
僧問如何是佛法大意濟便喝僧作禮濟曰你
道好喝也無僧曰草賊大敗濟曰過在什麼處
僧曰再犯不容濟便打乃曰大眾要會臨濟賓
主句問取堂中二禪客。」

【賓主交參殺活全奔流度刃火中蓮堂中禪客分明
示誰道渠儂是白拈。】

「趙州訪二菴主。」

【竿木隨身逢場作戲放去收來衲僧巴鼻。】

「香嚴示眾若論此事如人上樹。」

【一等全提向上機無錐地漢做來奇當場不畏傍觀
眼別有威聲動四維。】

「鼓山折箭。」

【中途箭折有來由誰料奴渠語更優大抵還他肌骨
好不風流處也風流。】

「寶壽第二世見相打曰得恁麼無面目遂大悟。」

【浩浩塵中渾不覺一拳打著脫然空森羅萬象齊顛
首依舊扶桑涌日紅。】

「保福四謾人。」

【卻是你謾我賊身淨裸裸誰知陜府牛吞卻嘉州虎。】

「趙州因僧問承聞和尚親見南泉是否。」

【南泉親見不謾人蘿蔔拈來直指陳大塊秋毫非別
物千紅萬紫總皆春。】

「九峰勘首座。」

【枯木堂前花正春炷香脫去未為真一條白練如龍
活賺殺參玄幾許人。】

「雲門上堂乾坤之內。」

【當陽拈出形山寶燦地輝天遍界彰坐臥經行如不
薦燈籠佛殿漫摶量。】

「船子覆舟。」

【沒蹤跡處莫藏身二十年明此事親呈起橈來無別
有踏翻船子脫然新。】

「趙州勘婆子。」

【婆子掀翻滄海去趙州踢倒須彌回奈我一雙窮相
手未曾容易舞三臺。】

「法眼示眾者裡聚集少時為上座僧堂裡者裡
聚集少時為上座山門頭者裡聚集少時為上
座寮舍裡為復說上座過別有道理。」

【山門寮舍與僧堂覿面全提不覆藏奼女巳歸霄漢
去獃郎猶自守空房。】

「臨濟四料揀。」

【煙塵掃盡顯朝綱萬疊江山總大唐一片皇風無內
外謳歌鼓腹滿邊疆。】

「興化因僧問四方八面來時如何。」

【戴角擎頭捋虎鬚當機直指絕離微重拈古廟藏身
處賺殺平人犯夜歸。】

「三界唯心萬法唯識。」

【一二三四五五四三二一久拋搕𢶍頭拈起無倫匹。】

「趙州問僧曾到此間麼。」

【相逢秪喚喫盃茶沾著通身徹骨麻伶俐衲僧多意
氣管教別有好生涯。】

「興化在大覺為院主。」

【杖頭豪氣孰同儕撥轉機輪當下灰一炷香焚恩不
負孤賒捉敗古今該。】

「南院上堂赤肉團上壁立千仞。」

【絕遮攔處復遮攔獲下南洲小洞蠻赫赫旌旗揮轉
處滿天愁霧鎖青山。】

「龍濟示眾是柱不見柱非柱不見柱云。」

【飢來喫飯困來眠兩腳長伸得自然若把是非來辨
我知君猶欠喫粗拳。】

「風穴陞座顧視大眾首山便下去穴便歸方丈。」

【纔登寶座揚家醜爭奈傍觀不耐看一把柳絲收不
得和煙搭在玉欄杆。】

「首山竹篦。」

【赫赫全提驗棟材堂堂大用出塵埃兩頭坐斷未相
許更擬如何劈脊揮。】

「慈明參汾陽經二年未許入室。」

【倒腹傾腸舉似人其如不薦屈難伸一朝捉敗非輕
處眼蓋乾坤氣宇新。】

「天衣懷禪師示眾百骸俱潰散一物鎮常靈百
骸潰散皆歸土一物常靈何處安。」

【秋來葉落總歸根春至花開遍界新一片寒心付流
水不知幾是報恩人。】

「五祖謝監收上堂人之性命第一須是○欲得
成此○先須防於○若是真○人○○。」

【重重分付最慇懃演祖何曾動嘴脣若向此中窮徹
骨方堪攜手入廛陳。】

「古云大智發於心於心何處尋成就一切義無
古亦無今。」

【有有有中無無無無中有猴愁摟搜頭狗走抖擻口。】

「杭州淨慈斷橋妙倫禪師參無準和尚準以狗
子因何有業識令下語凡三十轉皆不契倫云
可無方便乎準乃舉真淨頌曰言有業識在誰
云意不深海枯終見底人死不知心示之倫悚
然良久忽聞板聲大悟。」

【一擊通身脫誰為業識來真燈從此續烜赫耀無涯。】

「古德六刮。」

【塵毛除去眼中花皮肉蠲來未足誇髓骨直教都刮
盡爭如隨分納些些。】

「天台瑞巖方山寶禪師參斷橋倫祖祖室中嘗
舉萬法歸一示徒一日寶侍次祖拈莧菜根示
之寶忽大悟。」

【等閒拈示有來由瞥爾知恩便徹頭正眼豁開凡聖
盡兒孫遞代逞風流。】

「瑞巖寶禪師因無見睹參便打睹一日作務次
豁然大悟遂呈偈曰選佛甲科喜莫量大千沙
界一禪床嗔拳痛棒知多少今日恩忘怨亦忘
寶以偈印之。」

【傾盃空著本無意卻還錢坐斷華峰頂真風播御簾。】

「天台華頂無見睹禪師四十年足不越閫至正
賜號妙明真覺白雲度問西來密意未審如何
頂曰待娑羅峰點頭即向汝道雲於言下大悟。」

【梗將生鐵錘捏出黃金汁寄語長安人莫把長安覓。】

「南京大崗月溪澄禪師凡見僧請益乃曰佛法
不是鮮魚怕爛卻那即趁出夷峰寧侍傍大悟。」

【栗棘金圈事絕倫何期室內有知音都緣惡辣難棲
泊留得丹心煥古今。】

「繡州天寧法舟道濟禪師因五臺陸公問畫前
元有易否寧曰若無將什麼畫公曰畫後如何
寧曰元無一畫公曰現有六十四卦何得言無
寧曰居士莫著文字好公曰請師離文字發一
爻看寧召五臺臺應諾寧曰者一爻從何處起。」

【鴛鴦重繡出暗地度金針曲盡千般妙全拋一片心。】

「繡州敬畏無趣如空禪師元旦示眾日今日新
年第一日圓明普照恒沙國群靈咸在此光中
皆得如來三昧力汝等還會如來力麼以兩手
作掇石勢云遏拙來時有僧問重多少趣曰飯
袋子輕重也不知。」

【當陽直示本無私懞懂禪流尚不知見徹老人垂手
處方為出格丈夫兒。】

「杭州徑山無幻性沖禪師因編無趣錄歸趣曰
子一向做得個什麼山曰性沖買得一段田收
得原本契書請和尚簽押遂將錄呈上趣接得
曰者個是我底你底聻山曰和尚莫攙行奪市
趣擲下錄本山便出。」

【水乳機投非分外分疆立界太無端兒孫幸得今朝
力萬國春風一統看。】

「無幻和尚因僧問如何是提婆宗幻曰一字不
著劃僧云某甲不問者個幻曰圓相不著圈。」

【崑崙顛倒舞北斗面南看不遇知音者徒勞話歲寒。】

「無幻和尚燒火次僧問如何是自性天真佛幻
曰與我搬取一束柴來僧搬柴了又埋前問幻
曰者奴子好惡也不知便打。」

【自性天真佛云何向外求當機如委悉恩大莫能酬。】

「嘉興興善南明慧廣禪師時徑山為首眾一日
地上拾片紙視之有觀方知彼去去者不至方
之句忽大悟乃白幻幻印可。」

【搕𢶍堆頭親撞著面門從此得昂藏五峰頂上烹英
傑一段真風萬古揚。】

「南明和尚徑山示眾曰五峰頭卓朔雙徑尾顛
先喝石巖一任𨁝跳明月池覆地傾天此四句
中有一句有殺人刀無活人劍有一句有活人
劍無殺人刀有一句殺人刀活人劍俱有有一
句殺人刀活人劍俱無揀點得倜儻分明許你
參學事畢。」

【獅子咆哮自出群驚翻海嶽震乾坤佛魔到此無蹤
跡野犴徒教裂頂門。】

「南明和尚因聞谷大師問了即業障本來空未
了應須償宿債獅子尊者因甚被罽賓國王斬
卻南曰本來空聞云為什麼王臂自落南曰本
來空聞云和尚意旨如何南曰本來空。」

【問處絕毫釐答處填溝壑捉敗老南翁始信乾坤廓
錯出穴猛虎戴雙角。】

「建寧普明鴛湖妙用禪師謁湛然和尚問目前
無法意在目前其旨如何湛曰聞令師出關是
否明曰不是目前法非耳目之所到又作麼生
湛揖曰請出我要止靜明便出。」

【作家相見果非常舒卷同時徹底揚更有一般奇特
處任教天眼莫窺光。】

「普明老和尚同雪嶠大師上弦夜翫月次嶠指
月問那半個在那裡去了明良久曰會麼嶠曰
也秪得半個明卻問那半個在那裡去了嶠亦
良久明曰也秪得半個嶠乃呵呵大笑。」

【皎皎透雙眸相將覿面酬清光吞宇宙何處不風流。】

「普明老和尚因僧問迷中有悟悟中有迷如何
是悟中迷明曰亂問作麼。」

【纔問悟中迷全提向上機大鵬擘海水鐵馬透重圍。】

「繡州永正一初悟元禪師參鴛湖老人一日禮
拜起湖舉拳云道一句看正便掌湖亦掌云且
道你一掌我一掌甚麼意旨正云請和尚珍重
湖乃休正一喝便出。」

【有縱有奪能主能賓象王迴旋獅子嚬呻莫怪渠儂
多意氣精金百煉越光新。】

「永正老和尚因報恩祖林上座問既是斷橋因
甚得度斯遠正卓拄杖云全承渠力。」

【全承渠力不顢頇耀古騰今續正傳分付英流高著
眼當知慧命永綿綿。】

「既是鴛湖因甚水無二色正云大地沾恩。」

【大地沾恩直指陳通身徹骨要知津源頭水活流無
盡華放優曇遍界春。】

「一不成兩因甚更喚作初正云無處不稱尊。」

【堂堂無處不稱尊萬象之中獨露身見徹濮溪親的
旨金毛吞卻玉麒麟。】

「永正老和尚因僧舉竹篦子話問聲未絕正便
打僧云恁麼則學人禮拜去也正云獅子咬人
韓盧逐塊。」

【背觸俱非問作家當機直指驗龍蛇不知殺活全提
處將謂無端又撒沙。】

* 頌偈

** 和普明禪師牧牛頌

*** 未牧

「　良田不顧恣跑哮頭角崢嶸路轉遙歷遍幾多危險處那知回首惜靈苗」


*** 初調

「　今朝鼻孔始將穿劣性生獰盡力鞭縱使驀然狂跳躍秪消牢把索頭牽」


*** 受制

「　見得調來息妄馳芒繩緊緊且相隨林泉野色雖堪
翫豈可忘勞力暫疲」


*** 回首

「　歷盡艱辛瞥轉頭肯將鞭索放教柔嘗逢香草清泉處恐起貪饕尚繫留」


*** 馴伏

「　古木陰中碧水邊縱橫收放總悠然牧童歸去天光晚步步相隨不用牽」


*** 無礙

「　翛然物我兩相如柳陌花衢何所拘溪北溪南王化裡橫吹短笛樂盈餘」


*** 任運

「　岸柳溪桃花影中隨渠飲啄步芳茸牧童瀟灑煙霞外徹體風流睡興濃」


*** 相忘

「　人牛脫略沒邊中彼我渾無異與同一片白雲光皎潔滿山明月絕西東」


*** 獨照

「　拍雙空手獨幽閒豈似尋常麓水間信步歸來孤月冷還須拶透那重關」


*** 雙泯

「　人牛到此影無蹤雲淨寒光透碧空底事明明休更問黃花翠竹綠陰叢」


** 和金明宋天封佛慈禪師蜜蜂頌五首

「　衝煙涉露採花時深入香林滿帶歸歷遍雲山咸自得豁開雙眼任翻飛」


「　千花萬蕊足生涯來去優游孰共衙滿目風光從所適兒孫翼翼自成家」


「　徹底掀翻窠臼時赤條條地絕支離豈如迷蝶空遊戀留得甘甜蜜潤脾」


「　靈明透徹最風光飛舞翩翻各自忙銛利針鋒誰敢
觸痛心一劄直須當」


「　勘破浮華復隱桐個中關捩悉皆通從茲飽腹無餘事一任芳菲鬥紫紅」


** 禮徑山無幻祖塔

「　濟水汪洋自有源祖翁嫡脈亙長天當陽迥出摩醯眼萬古恒開陸地蓮」


** 呈本師老和尚冷灰豆爆

「　玉蘊荊山珠隱淵忽逢良匠豈能潛一聲爆地無回互脫體風流顯眾前」


** 興善即境

「　寶閣凌空紫氣雄碧溪環秀羡來龍嵯峨雙塔蒼煙裏儼若當年靈鷲峰」


** 掃鴛湖老人塔

「　秀萃秦溪古剎中福臨此地是真龍老翁高蹟巍然示傑出禪林第一峰」


** 呈本師老和尚乞掩關

「　為法忘軀不計春巾瓶久侍受恩深每經痛棒難伸屈更切提持巳報音祖席定非堪繼紹精修庶是可擔任關中得滿三年願再乞慈圓巖竇心」


** 祝金明介老和尚

「　師壽莫能量森羅共讚揚道風遐邇播法席古今彰濟水興波闊真燈續燄長滿筵龍象擁華放碧曇香」


** 重陽隨本師和尚登岳陽山

「　沙堤遙望滿林秋執杖登高興轉稠汲水煎茶泉眼活鋪氈設座景風優海天渺渺同師德山樹濛濛亙古猷侍久不知歸棹晚謹將瓶子注龍湫」


** 祝興善馥生大師

「　群然大慶出尋常海納山容豈較量碧漢迸輝雲戶月金風吹綻桂枝香衲衣高隱秦溪秀竹杖橫拈獨照長嘯傲煙波清晝永從教緇白共稱揚」


** 答素弘法兄(時住蘭若)

「　華屋鄰溪住悠然唯爾家開軒迎皓月移杖款丹霞野渡垂絲釣游魚噉影花香風時遞遠蘭若道聲嘉」


** 答古鑑禪師

「　宗風久巳播嘉聲名剎於今喜得人振起如如新氣象春光仍復照遐津」


** 留幻菴禪師住竺隱

「　道誼交來豈計春庭梅幾度吐香新法筵慈命應須繼不獨弘宗可養親」


** 答素穎法兄歸閩

「　守拙忘年盡巳衷禪波浩瀚豈能窮願聞八閩提綱要自愧疏愚負祖風」


** 和牧公項法兄蕙詠(巳亥年植盆蕙次春不發至庚戌忽發一枝)

「　冰霜歷載久埋身金谷瑤林竟不春何幸挺然連放萼香風無處掩其真」


「　雲林深隱幾經年忽放奇姿勝藕蓮且喜聯芳名不昧敢云諸卉漫爭先」


「　天然雅韻愜幽情不假丹青點綴成滿座清風堪足羡團圞共坐話無生」


** 祝沖默法兄六袟

「　每憶同門誼惟兄契最先忻逢花甲啟佇聽法音宣慧海摶紅日高風播碧天南山當聳翠祖脈自綿綿」


** 答通濟法兄住永正

「　本師法道若深淵病骨何能任此緣喜得吾兄欣拽杖直教濟水愈滔天」


** 喜當湖羽生屠檀越過退菴

「　荒林幽且靜忽聽語聲揚盃注天池茗爐添柏子香道交猶水乳意洽若笙簧幸得安閒法來增斗室光」


** 示徒

「　時中切莫妄攀緣動止當觀上古賢師德親恩應不
負急須參透未生前」


** 示德峰上人

「　明德由來出眾峰個般消息要須窮百城煙水緣何事樓閣門開信步通」


** 聞鐘示雲徵張居士

「　披襟禪寂坐靜聽水雲鐘惺發幽林鳥驚翻巨海龍聲逾軒外竹響度嶺前松會得其中意同遊般若峰」


** 詠梅示敬泉沈檀越

「　水肌玉艷白盈空香散幽清月色融不染一塵澄徹甚共堪涵養性天中」


** 聞蛙示眾

「　趺坐方床靜夜深蛙聲嚦嚦契禪心灼然物我渾無二者點靈光絕古今」


** 插田示眾

「　竭力耕鋤倦不休拖泥帶水汗淋流長歌到處聲嘹亮祖意西來莫別求」


** 勸放生戒殺

「　一體同觀莫恣饕堪憐活剝與煎燒此時悅口殃誰致他劫償渠果自招須種福田如日永好翻業浪若水消蠲除籠網從飛躍海角天涯德被遙」


** 勸修淨業六首

「　無論老幼及賢愚好把彌陀佛號提自性天真全體現金蓮臺畔接歸西」


「　莫戀紅塵念佛陀樂邦絕勝苦娑婆有緣善士親能到千葉華香鳥獻歌」


「　識得彌陀大覺仙舌尖常現百餘千白毫光照河沙界馥郁華開七寶蓮」


「　捉敗家中六賊奴西方不異此娑婆彌陀時刻常垂護引導眾生出愛河」


「　不昧彌陀自性天紅塵堆裏踏青蓮香風時復吹人
惺佛境分明在目前」


「　彌陀念徹絕追求罪性元空不用鉤天上人間堪自適河沙法界一毫頭」


** 警世十首

「　勸君猛省懼塵埃好把菩提路踢開直入真如不退地何妨利眾去還來」


「　終日波波盡屬埃罪門緊閉有誰開秪因把髻自投入淪溺幽冥不易來」


「　貪迷造業墮塵埃我佛慈悲善戶開權把三乘法教化聞修定自樂邦來」


「　凝神靜坐莫沾埃縱有紛紜總放開究竟未生誰是我定然驀地撞將來」


「　若得居塵不染埃猶如菡萏水中開人間天上誠堪羡物外逍遙好去來」


「　三千諸佛淨無埃妄自塵籠障不開瞥地歸真明實際方知觸處即如來」


「　一念歸真豈有埃百千業鎖廓然開了知生死渾如夢佛國天宮任往來」


「　心地如能絕點埃性園常自覺花開他時果熟香飄日不枉閻浮去復來」


「　大地山河非土埃草頭祖意潑天開森羅萬象如如體隨處瞿曇示現來」


「　識得紅塵不是埃任君收捲任君開縱橫大用誰能測踏遍乾坤彈指來」


** 示學道八首

「　學道如撐逆水舟手中篙子豈輕丟一稿不到舟傾覆得過巔涯未可休」


「　學道如兒到遠方迄今猶未見還鄉時時刻刻倚門望一旦親逢喜倍常」


「　學道如行快櫓船善操不借索來牽通身冷煖渾忘
卻欲到家山猛向前」


「　學道如人入戰場拼身捨命要征降假饒百萬軍騎敵得勝歌回意自強」


「　學道如歸萬里程急須努力上前行一朝得到家鄉處玉樹花開香更清」


「　學道如磨鏡上塵蠲除淨盡乃方親本來面目自成現妍醜分明豈問人」


「　學道如童牧牯牛一回入草一回收直教不犯他苗稼猶把鞭繩緊繫留」


「　學道如獅吼一聲百千野犴悉皆驚青山綠水無求侶明月清風樂自盈」


** 永正即事八首

*** 施茶

「　普濟香茶滌悶埃頓教煩熱即時開休嫌永正家風別秪要當人知味來」


*** 插蒔

「　田田綠水總無埃陌陌如龍界畔開插遍青禾農盡樂灼然恩自聖天來」


*** 耕牛

「　堪羡牛兒犁土埃荒蕪淨盡賴渠開不知力竭神疲苦反益鞭笞促去來」


*** 禱雨

「　狂風終日掃塵埃括盡浮雲四望開水涸苗黃農力倦願施甘雨沛然來」


*** 車水

「　偉哉步步迥塵埃瀑布瓊花足底開憑桁若行千百里此身無去亦無來」


*** 懸幡

「　彩幡高掛拂雲埃試看巍然殿貌開不是老盧親口示那知覿體現如來」


*** 古井

「　幽瀾漱玉潔無埃為惜行人路畔開汲飲頓教涼徹骨甘泉須信有源來」


*** 琉璃

「　湛湛圓輝絕點埃鐵圍遍照悉皆開光明花向心中現智慧根從頂上來」


** 和本師老和尚韻八首

*** 竺隱清修

「　無涯法海最深淵清隱高風詎可宣一任碧峰南拱揖且從秀水北環聯梵宮香霧氤氳合叢樹幽禽來往翩暮鼓晨鐘空世想并心參叩大金仙」


*** 禪餘覽勝

「　寶鏡當軒耀碧淵交光映徹妙難宣金風拂拂銀河湛玉露洋洋珠斗聯雲外天香來馥馥案間雅句綴翩翩陽春自愧難賡和聊續荒詞奉上仙」


*** 古院晨鐘

「　遙送鯨音過藪淵洪聲普震豈能宣三千界內光明遍百八嗚中緊慢聯敲惺晨雞啼杳杳驚殘迷蝶夢翩翩竹移青影東窗曉又得慇勤事大仙」


*** 沙汀落雁

「　晚霞靄靄映湫淵雁集平坡數莫宣蓮渚流清從飲啄蘆汀沙煖任棲聯長天隱隱排行字遠水迢迢照影翩閒望秋江無限意逍遙何羡醉樓仙」


*** 海天一望

「　疊疊峰巒杳隔淵水雲縹緲景難宣天呈圖畫分濃淡地獻鯤鯨啟斷聯坐絕妄緣禪寂寂行吟幽思興翩翩乾坤極目承誰力自信全超不壞仙」


*** 秋庭詠菊

「　昔時佳興羡陶淵今植山房幸莫宣銀艷金姿清貴富瓊葩翠葉錦奇聯游蜂永絕喧相擾浪蝶難教擅
便翩歷盡曉霜終不萎幽芳得獻大羅仙」


*** 湖山煙雨

「　冥蒙山色暗龍淵陰氣沖號曷可宣煙樹數家相掩映滄波千頃漫淪聯雲生深谷樵迷徑雨洗荒林鳥絕翩詎訝披簑垂釣叟悠悠物外勝神仙」


*** 新秋晚霽

「　碧漢斜陽漱玉淵澄空瑩潔莫能宣紅霞燦燦光涵曉綠水迢迢波影聯吹浪游魚歡踴躍凌風歸鳥兢翻翩江天一色真堪羡偏契林泉出世仙」


** 自述

「　余心同霹靂所作咸忠直事事效先賢心心依古德六根不染塵一體豈沾色非巳敢稱誇惟天能委悉」


** 詠雪

「　閒坐明窗下紛紛落滿林爛銀鋪竹徑碎玉點衣襟訪友人迷路尋梅客阻心野僧將遣興聊作一篇吟」


** 風箏二首

「　骨格雖微氣量豪扶搖而上不辭勞秪因自有凌雲志故爾飛騰霄漢高」


「　有為物色本無情一線靈通得上昇時至高嗚人仰望目難窮處孰能聽」


** 火爆

「　頂門竅發震雷霆驚起群聾徹骨惺直得分身遍塵剎當陽誰敢觸其英」


** 山居十五首

「　自處重巖尟客來幽林小徑長蒼苔清風明月堪為伴野蕨藤花不用栽」


「　乍入山來懶閱書攜鋤且自墾茶畬談玄設妙渾閒事一飽忘飢樂有餘」


「　攜杖穿林野興濃子規啼徹百花叢見聞不昧機先事一段風光觸處通」


「　似兀如癡口懶開了無閒事掛心來飢時撥火煨黃獨飽後烹茶飲數盃」


「　幽鳥聲聲宣妙法榴花灼灼顯真機燈籠露柱堪相委色見聲求豈易歸」


「　坐倦和衣展腳眠鼾齁鼻息任余便猿啼檻外驚殘夢紅日團團映滿簾」


「　岸柳籠煙綠更濃溪桃映日水浮紅風晴雨霽春三月幽鳥一聲深樹中」


「　移坐巖前就碧天閒縫破衲少針穿黃虀麥飯隨時過自喜清貧勝濁緣」


「　緣陰深處囀黃鶯若個知音洞眼睛為報參徒休外覓瞥然回首是家程」


「　數載煙霞遠市廛甘心冷澹絕攀緣松風竹韻閒消遣野鹿群猿伴我眠」


「　深棲巖竇是良方喜自埋頭歲月忘閒把蒲團敷地坐不知日暮與天光」


「　庭花帶雨折簪瓶紫芋添虀煮破鐺幸自檀那輸國課茅菴無事樂閒情」


「　竹戶閒關坐石床休心碧嶂度餘光庭前古柏無冬夏那計籬邊幾綻黃」


「　茅舍深棲養病身無思無慮樂天真閒名久謝誰相識一覺安眠意最親」


「　終日昏昏過了休無論寒暑與春秋有人問我成何事一個粗拳劈面酬」


** 禪門十事

*** 源流

「　如來親血脈鼻祖嫡津梁德越乾坤永光逾日月長」


*** 拂子

「　法王真慧命龍象莫輕浮驀地親拈示群峰悉點頭」


*** 拄杖

「　宗風憑繼續日用任施為掃盡狐狼跡堂堂更有誰」


*** 如意

「　縱橫皆自適動轉總隨宜指出形山寶光明遍界輝」


*** 禪板

「　禪林遵警策海眾賴維持一擊虛空碎嚬呻獅子兒」


*** 數珠

「　拈來為道用提起示諸人直下知端的當陽一句親」


*** 飲瓢

「　衲僧親活計顏子似同流飽腹無餘事高懸拄杖頭」


*** 斗笠

「　千聖皆同備群英曷可虧團圞無縫罅日炙與風吹」


*** 蒲團

「　跏趺堪穩坐定慧作根基為報參禪者須明向上機」


*** 茫鞋

「　江山都歷遍到處不曾離颺在紅塵裏無人識得伊」


** 關中四威儀

「　關中行沒途程飯後欣舒步翛然絕擊縈」


「　關中住無別務焚香閱古書何論朝於暮」


「　關中坐脣懶簸豎起鐵脊梁那管蒲團破」


「　關中臥衲被破鼻息任鼾齁從來無夢作」


** 十二時歌

「　半夜子床頭鼠咬自家耳噓一聲咸入穴中心暗喜」


「　雞嗚丑眼開一物渾無有黑漫漫大地盡成獅子吼」


「　平旦寅拈香擇火示天真勤禮佛徹體清涼絕世塵」


「　日出卯生涯當處何曾少钁頭邊覆去翻來用不了」


「　食時辰饑火炎炎事最親炊黍甑野菜和羹勝美珍」


「　禺中巳花笑鳥啼無別旨閉篷門堪歎迷流隨境使」


「　日南午大地炎蒸何處躲一彈指豁開寶藏空今古」


「　日昳未蒲團敷坐如來地沒心情那有工夫閒拭涕」


「　晡時申囊缽蕭然不厭貧無價寶圓明皎潔亙隨身」


「　日入酉參徒莫怪無分剖秪粗拳直下知歸休外走」


「　黃昏戌一日功程方始畢更何為摩訶般若波羅蜜」


「　人定亥威音王佛今何在阿呵呵天上人間絕對待」


** 自讚(成侍者請)

「　者漢別無伎倆惟能守拙退讓事師一點赤心應機秪拈白棒自欣禪律兼規學者難為近傍生平懶合時宜篤志深棲雲嶂僅留殘質愧先賢莫把渠儂為榜樣」


當湖佛弟子羽生屠行符敬梓
斷愚智禪師語錄卷下(終)