#+TITLE: 佛說出家緣經-後漢-安世高
#+DATE: 2016-06-11 12:28:50
#+SOURCE: github.com/kanripo/KR6i0495 master b871677d                

No. 791
《佛說出家緣經》

後漢安息國三藏安世高譯

如是我聞：

一時婆伽婆在王舍城耆闍崛山，
與大比丘僧俱，千二百五十。是時難提優婆
塞與五百優婆塞，出王舍城上耆闍崛山，往
詣佛所，頭面禮足，長跪叉手問佛：「大德！願聞
優婆塞五戒；毀犯正戒，有何惡事？」

佛答：「難提
優婆塞！楚害生命有十惡事。何等十？現世常
懷害心；後世毒心隆赫，恒被痛害；怨怨不息，
人不喜見；思慮多惡，見者怖懼；眠不安寐；夢
則惶怖；覺則驚悸；死時狂勃種短命栽；身壞
命終生地獄中；設得為人多病少命。是為十
惡事。

「偷劫他財，有十惡事。何等十？貪餮深
重，恒為眾疑；能興重惡，行則非時，動則非
法；親友惡逆，賢良踈遠；敗戒果敢；常懼王
伺，須財市命；種遺寶物；貧弊之業；身壞命終
生地獄中；設得為人，飢寒困苦，致財良難，雖
獲少財，五事共之——王、賊、水、火及惡妻子；今乃
藏埋，會亦當失。是為十惡事。

「邪婬有十惡事。
何等十？常為其夫伺捕楚毒，室家不和；善法
消竭，不善法增；危敗軀身；不檢其妻，不守
財賄；常為人疑，宗親不信；種業如是；門不貞
潔；身壞命終生地獄中；設得為女，非獨一主，
設得為男，馳騁邪婬，自失其妻。是十惡事。

「妄
語中有十惡事。何等十？口常臭爛；善神背叛，
凶鬼易陵；實言流世，眾所不信；俗為重事，不
在言議；未有實事惡名遠聞，為人輕毀，不起
恭肅；雖言有實，人不奉用；多懷愁怖；種誹謗
業；身死命終生地獄中；設得為人，常被誹謗。
是十惡事。

「飲酒有三十五惡。何等三十五？散
盡財賄；致眾苦患；怨諍增重；裸露形軀；惡名
遐邇；慧明日減；應得不得；已得便失；顯揚惡
事；要務頓發憂慼之本；恍惚變沒；顏貌鄙
惡；輕慢尊長；不知供養沙門、婆羅門；自於室
家不辨尊卑；不宗敬佛；不崇大法；不敬事僧；
返親惡人；遠離明能；崩墜邪道；無慚愧心；不
護根門；惛荒婬欲；眾所不愛；人不喜見；德士
宿舊咸來咎責；集造眾惡；要用之勢，不豫識
任；智德隱避；像類不別；去泥洹遠；種狂惑
業；身死命終生地獄中；設得為人，愚癡頑瞶。」

是時難提優婆塞及五百清信士，諸天、世人、
四輩之眾，聞佛所說，畢命受持，頭面遶竟，踊
悅而去。
《佛說出家緣經》