#+TITLE: 昭覺丈雪醉禪師語錄-清-通醉
#+DATE: 2018-05-12 10:25:15
#+SOURCE: github.com/kanripo/KR6q0415 master 539a3d24                

* 昭覺丈雪醉禪師語錄序

濟宗孤迥只餘一條白棒入泥入水為人一言半句
吐氣總在白地光明錦中掀翻播弄直是百尺無枝
千里絕跡惟能截斷眾流便能函蓋乾坤單傳直指
之道亙古亙今所繇特著也後來枝葉繁滋牆壁倚
傍徒廓門庭無關窔窱如來禪祖師禪全無分別臨
濟派曹洞派從何特標幾何不輪梃齊觀縫灌為伍
也獨見丈雪醉禪師從西北兵戈搶攘中曳杖來吾
檇李滴水滴凍為其得法破山本師圓就語錄一大
公案緣其疇昔為萬峰墮地獅得天童正法眼覿體
承當全身擔荷於雪居禹門靜明青蓮艸堂昭覺六
剎開堂拈出成都漢中風景如許絡索騰踏當機絕
不見一毫枝葉一點氣息的的露地白牛禹門激浪
復振臨濟家風可謂滹沱正脈砥柱狂瀾者矣比為
吾里眾檀信延住青蓮禪院微窺師意尚似夷然不
屑於擔水河頭賣人者象王窟中臥毗盧頂上行斯
其人歟。

順治丁酉中秋日國子司業道一居士福徵譚貞默
槃談書


* 敘

慨夫教外別傳之旨悉成義學筌蹄單傳直指之風
盡變詩文騷雅秖圖熱鬧不顧凌危非大力量大氣
魄鐵橛漢何能挽世頹波作中流礎柱丈雪和尚無
情無識并無面目無學無文兼無一元字腳無入世
法亦無出世法萬里南來深知其為破山老和尚冢
嫡也郡人仰羨延住青蓮轉大法輪弗同小小果然
宗乘一唱三藏絕詮祖令全提乾坤失色況是六月
炎天陡見寒威冰雪茅簷下龍象縱橫拄杖邊鷹鷂
失所者些絡索乃秦蜀六坐道場時布漫天網子撈
摝人天底鉤餌也𨍏轢不惜眉毛請梓述序。

順治丁酉中秋日法弟𨍏轢嚴大參拜題









* 序

無聰明而讀儒書知儒書之難有聰明而讀佛書知
佛書之難教外別傳之佛書之尤難所以西來宗旨
不立語言文字語言文字俱屬筌蹄終非魚兔末法
流失承言滯句認影迷頭幾令一花萎落五葉紛飛
丈和尚婆心太切徹困為人龍象充庭香花滿座又
一番葛藤郎當絡索秖憑竿木逢場不顧傍觀者哂
猶憶年少檢五燈諸帙開尺許卷輒棄去不復省覽
以為此天竺語言文字無關己裏及登仕版一繙溫
色藏本再發寶光秘函雖無所入頓生歡喜今丈和
尚荷破山老人缽袋披露胸襟為中下鈍根說法不
得巳而有棒有喝有語錄電光石火難為湊泊乃從
門外數他人家珍說話不著屋裏或曰三教岐途互
相詆毀是不知一貫傳心喟然悟道直下承當死去
活來心性二義聖聖同然而後乃今由丈和尚語錄
上見飲光破顏知語言文字非語言文字也。

六勝居士琅邪王玉生書




* 昭覺丈雪醉禪師語錄目次

  
  * 卷一
  
  * 上堂
  * 小參
  * 晚參
  * 卷二
  
  * 上堂
  * 小參
  * 晚參
  * 卷三
  
  * 上堂
  * 小參
  * 晚參
  * 卷四
  
  * 上堂
  * 小參
  * 晚參
  * 卷五
  
  * 問答機緣
  * 勘辨機緣
  * 廣錄
  * 卷六
  
  * 頌古
  * 諸贊
  * 分燈
  * 卷七
  
  * 法語
  * 佛事
  * 卷八
  
  * 書問
  * 行實
  * 卷九
  
  * 偈上
  * 卷十
  
  * 偈下

























昭覺丈雪醉禪師語錄卷第一
嗣法門人徹綱等編

* 住成都府白牛山雪居寺

三門云者箇所在多少人忽略過了山僧今日到來
雖則挨身直入要且拄杖頭放伊不過敲門限三下
便入。

上堂拈香云此瓣香自從觸碎今古歷然爇向爐中
供養
本師釋迦文佛及西天此土歷代宗師惟願不起於
座垂手今時谷木生輝海桑一色次拈云此瓣香括
兩儀之秀氣統中外之文芒爇向爐中端為祝延
當今聖主北極至尊伏冀神清九五澤及萬方托華
夏於掌心鑄干羽為農具再拈云此瓣香囊藏四十
餘載未敢動著毫芒即今爇向爐中供養
本師破山大和尚用酬痛罵痛打之恩歛衣就座溪
聲首座白椎云法筵龍象眾當觀第一義師云鷂子
過新羅座一喝師一喝座又喝師云饒你喝得須彌
岋嶪海水騰波秖成第二座曰畢竟如何是第一師
云你還要第二杓惡水麼白牛與麼酬唱已落七落
八了也何故白牛之力其疾如風步步穩密卓卓先
鋒乃佛乃祖亦不敢以正眼覷著豈容汝等拭目視
耶山僧今日不懼諸方檢責向千聖頂門上撒屎撒
尿去也還知麼一僧出師驀頭一棒僧擬開口師復
打僧拜師叱云汝費盡常住水草猶作者般去就下
座白槌云諦觀法王法法王法如是(謝詞不錄)。

上堂久雨偶晴人境紛紜金烏投東嶺滴露草橋橫
衲子分中明甚麼邊事若也分疏得也是烏龜鑽破
壁。

上堂白牛山裡上堂東勝神洲打鼓石頭瓦礫揚眉
草木禽魚起舞從上先聖頂門盡是時人窠窟若也
觸途成滯問取燈籠露柱。

上堂法不孤起仗境方生境既弗存法從何立豎拂
子云此是境如何是法擲下云從茲拋在糞掃堆頭
雨打風吹去。

上堂霧沉沉雨淒淒路上行人脛沒泥山前驟漲一
溪水隔絕行人千萬里突然斷岸一橋通薄霧疏林
遞暮鐘此是途路事如何是到家一句竹榻懸星斗
挨身倚北辰。

誕日上堂吾年四十二作事多顛躓佛祖生冤家怒
罵轟天地兔角杖龍蛇龜毛繩虎兕一條鐵脊梁勿
遭岐路使絲毫尚弗容死生安將繼。

立僧上堂先聖住持事草草盡把家私膾煎炒方來
十箇有五雙被此羹湯脹壞了更有一夥傍壁流而
今狼藉在路頭端獅子政黃牛秘魔叉普化鐸看起
者般老古錐精是一夥窮作樂都來做得沒煞割怎
似醉頭陀光爍爍袒胸露臂與人看佛來祖來生按
過白牛山裏閒家具付與溪聲圓首座。

晚參吾遊方三十餘年走盡半天下咨遍十六七員
善知識學得有兩句佛法今夜不惜唇皮為眾兄弟
說一上季冬嚴寒伏惟珍重。

上堂昨日事從昨日了今朝事向今朝來大瞠著起
一雙眼以拂子左右點云異寶奇珍盡灑開拍膝一
下下座。

小參佛法閒曠智眼難明撒開有無廣形知見頭陀
一笑瞿曇花勢難豎行者端然惠明衣提不起與麼
拈弄也是抱不哭孩兒未審大眾如何話會復舉楞
嚴云如我按指海印發光汝暫舉心塵勞先起師云
老瞿曇一生慣偷天換日負海擎山到者所在計窮
力極赤膊袒胸水漉漉地怎奈笑殺傍觀大眾你道
傍觀具什麼眼作如是氣魄三十年後。

防禦使入山上堂雪刃光寒高揮峻嶺奔雷怒喝吼
震山川側耳揚眉喪卻性命直下逼生蛇化龍觸著
則分心劈膽埋兵掉鬥轉令全提鼓吹頻催干戈相
待卒令天下橫行我只衝鋒直取演出三頭六臂人
人聞奏凱之聲撒開遁甲奇門處處伏尸萬里防禦
使問不露鋒芒時如何師云血流遍野。

冬至上堂兩輪日月似梭忙增起時光一線長輾得
虛空無走處都來纖芥裏頭藏大眾還知芥子安身
處麼山河大地草木叢林全承此力惟吾林下人黨
理不黨親扶起破沙盆滅卻正法眼且陰卷陽舒一
句如何開派凌冰浮野水春信寄寒梅。

晚參舉治世語言資生業等皆與實相不相違背眾
兄弟同在者裏拾薪汲水打坐參禪作則同作倦則
噇眠如何是不違背底若向此吐得一氣許你挂彌
勒破布袋跨楊岐三腳驢橫行直撞釁災致福浴日
補天始不廢出家行腳之志甘沉寂寞之鄉秖如鐘
樓上念讚床腳下種菜是甚麼人履歷若簡討得出
雪山六載也是易而為之歸宗斷蛇鋒芒到底擬作
違背商量依舊雪峰道底。

上堂諸方拈槌豎拂接物利生豎拂子云且佛未出
世祖未西來還有者箇麼自代云有既有不勞更起
模畫樣復袖拂子云你又向那裏討。

謝監院上堂舉藥山久不陞座院主白曰大眾久思
和尚示誨山曰打鐘著眾纔集山便下座歸方丈院
主隨後問云和尚許為大眾說法為甚一言不措山
曰經有經師論有論師怎怪得老僧師云藥山老漢
文兼武備韜略全彰弗展戈矛封疆列土院主少觀
行陣膽碎心蘇累他百萬重圍投盔散甲今者新監
院老老成成也不打鐘驚眾兩堂雲水灑灑落落閒
坐困眠醉上座亦不敢磨稜合縫拾礫拋塼設有問
為甚一言不措但向道澹雲搖曳拖新綠高樹扶疏
挂晚霞。

上堂凜凜寒霜洗出乾坤正氣娟娟皓月印還天地
公心遐邇關河淳承至化西來曲調仗庇流通作無
窟竉之塤箎韻和不齊之金石擬側雙聰聽風傳別
調中。

晚參山僧一夏以來妄談般若生身墮拔舌犁耕地
獄正與麼時阿誰隨侍溪聲首座云自作自受師云
我識得你復云既是無人替得冥應眾緣毫髮不爽
因甚三門廚庫被蠛蠓蟲吞卻老僧於須臾頃遊遍
一十八重地獄末後為眾兄弟撥轉今昔關頭去也
眾中還有知精微識休咎者麼一僧出禮一拜師云
看者孟八郎漢又恁麼去也遂拽杖打散歸方丈。

因雪上堂一冷到處寒十方俱納敗天雨六花來別
成一世界虛空豎玉幢人天咸仰賴一念闕中邊萬
機絕對待與麼歷落去猶涉機境在。

上堂豁開戶牖萬象歷然境智紛紜衲僧取則頭頭
法法體露金風佛祖臨筵目瞪口呿。

上堂金剛圈猛跳栗棘蓬細嚼倒跨三腳驢遊遍支
那國舒摩霄手藏六合於胸中提格外機擲大千於
方外與麼取次猶是半提且如何是全提一句雞銜
𥣘粟雛競奪犬臥籬根雪作衣。

臘八日上堂者漢纔出頭來水漉漉地逗到今日乾
爆爆地末後四十九載阿漉漉地雖則播揚家醜要
且粥飯氣未脫引得後代兒孫將謂別有三千餘年
始撞著箇忤逆男兒依本據令分辨奴郎不然都去
明星上妄想邊討悟分迷我且問你門前殘雪日來
消室內紅塵遣誰掃。

上堂昨日新年頭今朝是初二東西兩序人上下依
資次既爾自知時更無別指示雪瀉竹枝輕松呼珠
玉墜暘烏撲地聲助我虛泫氣木馬搖鈴天外飛泥
牛吼出春消息。

上堂今日三明日四夜叉頭菩薩面此是沒量事如
何是衲僧事雨洗疏林煙影靜風摶末木月花香。

上堂僧問如何是佛以心為宗師云舌頭不出口進
云還許學人說道理也無師云嚮進云如何是心師
云你問我答遂敲香几云一句當天八萬門永絕生
死此話南天竺國大行若我中華已十萬八千里南
之橘北之枳孔明茆廬漢時艸。

元宵上堂今日晴明光輝萬象堂裏衲僧恰好曬眼
問鐵蛇鑽入金剛眼即不問如何是崑崙騎象鷺鷥
牽師云牛頭南馬頭北進云不會師云蒼天蒼天乃
云燒燈點蠟慶賀上元設有箇漢出來道今朝正是
正月半時如何但向伊道汝見甚麼人來得與麼親
切。

解制上堂問如何是到家一句師云下坡不走快便
難逢進云與麼兩眼對兩眼師云猶是途中事乃云
九十日前雪霾獄麓霧寢長空九十日後春色迷離
林巒挺秀正當九十日如何驀拈拂云識得拂子被
拂子礙不識拂子亦被拂子礙拂一拂云時臨驚蟄
清明節惡龍毒象露全身。

* 住遵義府禹門禪院

上堂拈香祝
聖畢次拈云此瓣香佛祖安名不得人天罔測其機
第二回爇向爐中供養本師破山大和尚用酬法乳
白槌竟乃云四十餘年獨隱淪風蓑雨笠艸橋橫等
閒汎汎清波上擘破寒江直釣鱗一僧出師云俊哉
僧禮拜師云歷遍大唐國裏覓者漢也難得僧擬開
口師云弄藻梲漢僧作飛騰勢師云釣竿斫盡南山
竹不計工程得便休下座(謝詞不錄)。

晚參塵劫前事秖在目前案山子為甚頭倒卓舉十
方同聚會箇箇學無為此是選佛場心空及第歸師
云古人向此意分二路話作兩橛禹門亦有一頌十
方同聚會柴門兩扇開一夥風流漢特地學癡獃大
眾還識龐居士麼也秖是箇急水灘頭打毬漢正與
麼時鬼持千里鈔林下道人悲。

追嚴上堂朝朝睡到日紅東不會人前撞木鐘以拄
杖敲香几云天堂地獄被山僧一擊七花八裂了也
惟有目犍連尊者揚聲大叫云快活快活大眾且道
此老快活從威神力而得耶從山僧拄杖頭而得耶
試甄別看如辨別得出六出祁山非猛士七擒孟獲
始稱豪。

小參日來無事坐巖廊風引金英遞遠香款款祕從
鼻孔入不知惑得幾人忙初初白露新沾柳湛湛淒
清變作霜情與無情呈見解忘機收攝處全彰。

小參有問話者麼一僧出師驀頭一棒云王令甚嚴
不許夜行投明須到僧擬議師云納敗了也乃云山
僧四十二年歷身如化母織得一疋錦騰今耀古世
所希罕上至非非想下至空輪際於間胎卵溼化血
氣微形樓臺園觀乃至鄰虛不可說不可說世界莊
嚴佛土海及過去現在未來是佛是祖從本修因至
成道果悉於是中一梭織就復○展兩掌云看看偶
拂子上座奪去𨁝跳上非非想天下及空輪水際物
還物我還我頭頭爾法法爾各還本位時拂子上座
被山僧一摑若此奇異之物四眾正好觀玩汝何愚
極抑他若此拂子答曰某從來不曾移易一絲毫大
師何故責我然心生則種種法生心滅則種種法滅
師作撦碎○勢云眾兄弟胸裏礙膺未了底問取拂
子上座遂擲下。

上堂斷谷蘆邊繫艇氣逼華亭奔濤浪裏揚絲聲驚
奯老且不犯清波如何通信烏雞夜半銜珠出玄兔
天明抱玉回。

平叔梁中丞祈嗣請上堂今朝十月十五處處日輪
當戶長空一掃無雲紫竹煙籠秋露僧問白衣觀自
在因甚抱孩兒師云恰好疑著僧禮拜師云應知天
上麒麟子便是人間大丈夫乃云普陀崖畔十里一
箇亭五里一箇舖今古往來人最重鸚鵡曲中有一
句保長生子桂孫蘭風月聲正恁麼時調高人難和
接拍獨歸君。

上堂今朝臘月八世尊成道也年年三百六十日夜
夜天河星亂灑惟有此宵最不良令人一見眼睛瞎
大眾天寒人寒霜嚴雪嚴寒梅邊錦上鋪花瘦柳上
絮網如綿且喜長江十分清韻蕩蕩漾漾不受伊瞞
你道釋迦老子還受瞞也橆肌膚龜裂紅如火不會
猶加徹骨寒。

晚參小盡二十九大盡三十日衲子競奔馳為圖甚
麼事想是要結者一夥奴黨去打劫含元殿裏大富
長者麼偷楊岐三腳驢麼摸溈山水牯牛麼汝等既
有如是心行秖須打辦精神要入便入不可左商右
量擔閣好時光也何故努力今生取辦逗遛萬劫難
逢纔涉思惟舉心即錯動念則乖設量度伊不去不
若無事休歇好正恁麼時十方世界乃我一畝無相
福田事事具備色色完全大丈夫先天為心祖不自
珍守窬他門戶穿伊牆壁作麼先賢往哲為汝等癡
頑日久百計千方設盡法子務要你向一念未起之
初體取猛然省得自家屋裏事渾身擔荷弗假外援
殊期汝一副肝膽生機各熟不惟不依他法子做去
翻去他法子邊簸弄識塵衒賣影響深錐淺鑿良可
悲也古德云一念回光即同本得且含元殿裏還容
你用許多般心事麼不忖自己芒繩短翻怨他家井
底深。

除夕上堂去年除夕乾暴暴今年除夕太富貴頭上
雪子擂紛紛腳下珍珠滿階砌擊著令人徹骨寒阿
誰先我一瞥地如瞥地磕破陳年底脫或頑皮臭骨
臀明辰新正是初一復舉黃檗云預前若打不徹臘
月三十日到來管取熱亂在大眾今正三十日一眾
冷侵侵不見有一箇半箇熱亂者且誰是徹底誰是
未徹底以杖指東云已徹底向者邊著指西云未徹
底向者邊著復云明日宜早起。

元旦上堂今正新年頭佛法太煞有蒼蒼一條杖白
白一雙手用也用不盡慣會揚家醜擎頭戴角來攔
腮劈脊摟築殺有無見摵碎人我口晴天霹靂飛擲
地虛空走與麼不與麼面南看北斗。

元宵上堂昨日四今日五天上月兒圓皎皎風以時
雨以時人間鐘鼓鬧沉沉黎庶燒燈祈福纛帷鼓吹
頻催滿眼滿耳盡笙歌笑倒漁翁玉一蓑。

上堂一僧朝北禮三拜而出師云唵喝囉呾那乃云
衲子家一貧貧徹骨一窮窮到底眼漆鼻藍巉敲冰
解取髓不隨物所遷常年秖如此意氣自超然靈明
絕捨取松聲竹色滿東籬吐露春心啼杜宇。

萬峰書至上堂拈起書云是甚麼時置郵到此千里
同風信之然矣令行符到通身泥水越海穿山與麼
來人天眾前分明舉山頭老漢本色到底不肯狼藉
一絲子老人向此尚勿更改教不肖兒如何體認爇
香云柏子鼎中燒氤氳撲萬里此話大行不必更待
三十年後。

上堂石頭山畔打口鼓驚蟄節下清明雨半溪碧浪
湧桃花兩岸新筍迸出土東村王老祭勾芒西陌牧
兒笛歌舞拖泥帶水往來人雨刺風鍼赤骨律。

上堂沙灘禹門寺百日期會畢放出水牯牛頭角參
天地東觸西觸煙霧一溪風雨快眼親手親石火光
分電影寒破笠遮頭則不無為甚離婁不如象罔。

上堂昨日今朝事冬來秋去時隴頭霜似雪露地草
如泥金剛眼睛十二兩衲僧鼻孔沒秤稱說甚米賤
錢荒柴生水冷花徑月嘗開笑臉銀河浪卷浴天星
復舉大通智勝佛十劫坐道場佛法不現前不得成
佛道且佛法現前時如何汲雨洗鐺燒午粥翦雲補
衲過隆冬。

上堂問如何是人中境師云泥疏屋壁破進云如何
是境中人師云衣薄知身寒進云人境雙忘時如何
師云面皮厚多少乃云放出玄沙汝虎哮吼吒沙遍
地觸處喪人命根抑揚衲僧巴鼻。

上堂今朝四月一吹起無孔笛走倒鐵崑崙笑殺石
土地五音和不齊六律難比議特地雙耳聾略較些
子去。

上堂吾有一句百味具備時一僧門外立師云那漢
進來僧才入師下座云且喜我堂中有一員靈利衲
僧便歸方丈。

佛誕日上堂是日生員禍害頭從茲啟我法門憂指
天指地誇豪傑惹得吾儕笑未休復大笑一聲云且
道笑箇甚麼笑他不是我家種草。

發化主上堂火種刀耕漢炎收半載糧肩隨拄杖轉
腳逐艸鞋忙智刃揮煙雨毛錐刺錦囊相逢拈弄句
事事貴承當復喝一喝云還有承當者麼俟端鼻上
座歸來舉似。

上堂一二三四五六七德山不識末後句百丈扭得
鼻頭疼洞山誤認在水裏卷簾長慶可憐生笑殺多
少癡男女顧左右云還識川藞苴麼七六五四三二
一。

上堂五月初五乍晴乍雨白汗似珠傾人人赤骨律
不畫雄黃符懶縣艾葉虎驀豎拳云惟憑此箇物當
陽烹佛祖直如巫山三峽錦水灘頭鼎沸煙波砂飛
石走是阿誰分上事孤蟾獨耀江山靜長嘯一聲天
地秋。

上堂今朝六月一物我炎蒸極有者乾暴暴有者汗
漬漬看他露柱燈籠番具衲僧氣息復云向上一路
千聖不傳衲子勞形如猿捉影擲拄杖云向上一路
今日親傳若箇衲僧避之不及。

上堂淅瀝簷前水迢迢洞此機紛紛珠玉碎溼我衲
僧衣霹靂耳邊作電鞭眼上撝憑空施妙手要子見
天機。

上堂夏末秋初萬物成熟聖制告圓推倒牆屋牛兒
馬子攙前走出若到諸方切忌道在禹門山裏打失。

上堂此事無開口處無拈掇處無采視處喝一喝云
無開口處巳開口了豎拄杖云無拈掇處巳拈掇了
顧左右云無采視處巳采視了汝等如何取次天高
東南地攲西北。

上堂山僧久不上堂纔上腳跟納敗上天久不下雨
一下虛空爛壞帶累艸木昆蟲山川土塊無處藏身
齊來拂子頭上安營札寨復畫○云金烏飛玉兔走
孤標慣會揚家醜突然躍上頂門間器界根身絕抱
守恭惟鱗甲羽毛飛行自在。

普請上堂百丈說大義開田溈山驅水牯牛耕田禹
門苦禪和子種田然名位雖殊做出是一二老善具
和泥合水之用且無截長補短之機禹門家法尋常
慣會乘春下種伏惟頭首大眾協力同心秧鍼刺破
水中天照見本來底面目。

上堂纔陞猊座鼓歇鐘停優波離尊者倒騎峨眉山
遊遍大千界末後來醉上座拂子頭上叫屈大眾尊
者於須臾頃作大佛事是神通耶法爾耶眾惘然師
云如無引受戒者過來對人天眾前與他說破。

上堂吾有密語直捷到底七佛祖師來兩眸抬不起
林下人十中有九覷捕不及時大憨維那一喝師云
好人不肯做又去屎裏臥。

誕日上堂吾家住在斷橋西短棹蘆煙供野炊白浪
滿溪人罕渡碧灣桃熟幾枝枝問如何是就中一著
師云坐地看人忙僧拂袖出師云有本無利乃云上
古師匠入水求人把滑推乾污腳涴手近日法程滴
水滴凍到壑塞壑處坑滿坑是與麼人具如是韜略
若作奇特商量雪澗徒誇萬里聲斷雲退見青山色。

上堂禹門法道堆積如山若箇一絲不挂赤窮漢子
始有顧盻分遂指一僧云試下一語看復舉佛眼大
師在五祖充化主途中著跌少有省處歸舉似五祖
後因撥火猛省雖然如是每至入室未能深入閫奧
從容請益祖曰我為你說箇喻如人牽一頭牛從窗
櫺中過兩角四蹄俱過了惟有尾巴兒過不得師云
既是大底過了細底因甚過不得大小祖師欺狎晚
進埋沒先蹤惹他幼兒奼女輩作實法會五百餘年
一場好笑醉上座當時預數待伊舉了展兩手云還
我牛來伊再有語便云話墮也不致佛眼大師鈍置
在深淺窠臼裏還識禹門麼也只是官巷口隨分撮
馬糞漢。

上堂一念絕中邊乾坤似覆碗歷落回機句漫把篾
條箍不借借轉大圓鏡智為爛蒲鞋不共功掇清淨
法身作破木杓到與麼時沙灘水年年日日向東流
天地蒲蘆一葉秋。

上堂問如何是先照後用師云李廣陷金微進云如
何是先用後照師云藍田石沒羽進云如何是照用
同時師便棒進云如何是照用不同時師靠拄杖云
我沒氣力打得汝進云照用已蒙師指示七事隨身
為指南師云看風使帆僧喝師打僧又喝師亦打復
舉僧問馬祖為甚麼說即心即佛祖曰為止小兒啼
師云恁麼那恁麼那僧云啼止時如何祖曰非心非
佛師云不恁麼不恁麼僧云除此二種人來時如何
指示祖曰向伊道不是物師云恁麼也不得不恁麼
也不得僧云忽遇其中人來時如何祖曰且教伊體
會大道師云恁麼也得不恁麼也得馬大師布縵天
網控九萬里鵬用盡精神止得一箇蟭螟蟲於中𨁝
跳設有問醉上座為甚麼說即心即佛但向伊道低
聲低聲不惟截斷兩頭三處浪走衲子且喜正法眼
藏流通有賴。

解制上堂五更走起一聲鐘驚醒兩堂瞌睡翁擬向
別峰明底事漫天大雪把門封驀豎拳云去年捏聚
今日打開一恁艸橋流水擔囊負缽霜林冰窟盤結
艸菴紫灰中煨芋艿碧澗邊浣菜根只是不得打溼
奴家衣襟角。

* 住陜西漢中府靜明寺

上堂拈香祝
聖畢次拈起香云此是通醉在天童山裏打失底今
從萬峰頂上拾來第三回爇向爐中供養現住西蜀
夔州府梁山縣金城禪寺破山大和尚用酬法乳之
恩斂衣白槌竟僧問如何是靜明境師云乾坤收不
得進云如何是境中人師云截斷眾流機進云人境
已蒙師指示全提正令事如何師云迅雷不及掩耳
進云恁麼則一人有慶兆民咸賴去也師云疑殺天
下人乃云佛祖說不到處一切眾生皆證一切眾生
放過處木上座拶碎了也到此蟠桃結無華之實雲
月巡不夜之風有條攀條無條攀例復舉臨濟上堂
云赤肉團上有一無位真人常從汝等面門出入未
證據者看看時有僧出云如何是無位真人濟下禪
床把住云道道僧擬議濟拓開云無位真人是甚麼
乾屎橛便歸方丈師云此則公案商量者極多錯會
者不少濟公一期剖肝剜膽怎奈動骨傷筋者僧舐
銛掠脆殊覺舌流鮮血欲得兩不相虧主賓無患除
非香帶返魂醫盡盧手且結角羅紋一句如何收攝
鄧艾臨巖氈捆馬雲長隻手取顏良擲拂子下座。

上堂豎拂子云還識此物麼良久云山僧罪過拂一
拂云此是東京城外艸橋衚衕王老媽苕帚柄一把
因甚在山僧手裏不見道張三有錢不會使李四無
錢會使錢遂拋卻。

上堂東西兩序正體堂堂更要山僧怎生相為遂咳
嗽一聲云適纔冒寒帶累眾兄弟目瞪口呿。

臘八日上堂盡十方世界凡具血氣者悉道釋迦老
子昨夜睹明星悟道殊不知老漢夜來失利了也問
不是心不是佛不是物是箇甚麼師高聲云快問將
來僧理前問師云氣急殺人僧吐痰云者箇聻師云
自首者免罪問古德云我者裏佛法如馬前撲倒相
似意旨如何師云識得不為冤進云還許學人轉身
也無師云逢人且說三分話未可全拋一片心問路
逢達道人不將語默對畢竟將甚麼對師云老不以
筋力為能進云恁麼則盡力道不出也師云蒼天蒼
天然而無有乎爾則亦無有乎爾。

因雪上堂還有衝鋒慣戰者麼一僧出師打僧云恁
麼則泥牛吼太虛去也師云將頭不猛帶累三軍僧
作掗鎗勢師云善哉善哉僧擬議師云草賊大敗乃
指雪云好箇現成世界卻被伊蓋覆了也惟有無陰
陽地一片圓陀陀沒可把白滴滴絕承當眾兄弟曾
到此境界否復指雪云風吹入骨肌先綻雨似羊毛
地結氈。

元旦上堂問一箭射虛空時如何師云點進云恁麼
則萬象流鮮血也師云的僧禮拜師云何不齧鏃乃
云年新月新鈞天樂從霄漢奏春和氣和火華炮似
地雷奔處處送去迎來人人足蹈手舞拈拄杖云惟
有者物烏律律地不順人情有時棒風喝月駭得終
南山藏入藕絲孔裏有時打艸驚蛇帶累須彌盧頭
破腦裂不為據令而行怎得地靈人傑沔水滔滔洗
亂沙漢山岌岌堆春雪。

小參問如何是那畔事師云丁丁冬冬進云如何是
者邊事師云快快爽爽進云孤燈雙照時如何師云
喫棒有分進云棒頭敲出青蓮眼大地山河越樣新
師云冷灶也須放把火乃云吾有一語極緊要極捷
徑意欲舉似秖恐無人承當遂扒履云咦。

上堂問解制一句作麼生道師云一隊衲僧來一隊
衲僧去進云東征西怨南征北怨主人公在甚麼處
師云汝甚鬧在進云率土寧靜時如何師云日明雲
暗問獅子吼時人皆悚慄還有不避者麼師震威一
喝僧作怕勢師云唵吽癹吒僧亦喝師亦作怕勢僧
惘然師云老僧罪過乃云禪門無固必務要偷心息
觸翻連底凍當下絕沾滯彈起活雀兒放出鐵鷂子
今古參禪人失身命於此慎勿墮疑忌孤負兩莖眉
佛誕日上堂問請師答話師云已布施了也僧默然
師云邏贓人犯夜問生後即不問未生前道將一句
來師云頭長丈二腰闊八圍進云猶是生後底師云
熟處難忘復舉世尊初生一手指天一手指地周行
七步目顧四方曰天上天下惟吾獨尊雲門云我當
時若見一棒打殺貴圖天下太平又一老宿云釋尊
大似初生兔子不怕虎師云釋尊賣俏怎奈手忙腳
亂雲門令行未免泥水通身老宿誇經賣紀要且上
唇長下唇短檢點將來亦似狗咬苕帚柄豬嚼破袈
裟靜明與麼判也是典守者不得辭其責。

小參拈扇云靈山以此物話月曹溪仗此物指月老
聃見此抱元守一古后得此垂拱平章百姓據此鼓
腹謳歌衲僧證此傳持祖令乃至昆蟲艸木無一不
備是物大眾還知此物麼罔象到時光燦爛離婁行
處水滔天。

祈嗣請上堂問蓮花未出水時如何師云風吹不著
雨灑不溼進云出水後如何師云馥郁滿乾坤遊蜂
不知處乃云佛祖正脈衲子命根禪門動靜人天罔
測就中能知者惟普陀崖耳秖是不得以眼見心知
紫竹林邊鸚鵡啼聲聲喚醒克家兒當風付與徐謀
一九嶺松苞奕葉垂。

小參白日裏有佛法有眼者見因甚不肯承當秖為
眼隔黑夜裏無佛法苦使諸人摸壁行忽撞頭磕額
呵呵大笑徹底承當是二人各鞭伊二十餘有二十
山僧自喫何也好事不如無復舉萬峰老人云信得
念佛及立志念佛信得參禪及立志參禪師云山頭
老漢也是病多諳藥性得效敢傳方唆他一夥堂堂
丈夫輩向兩頭三處討檢點將來似以一疋錦剪作
兩段了也信得念佛及立志念佛把髻投衙信得參
禪及立志參禪抱贓叫屈設兩頭不涉中道弗居佛
記是人有參學分秖如佛法二字要且不在黑白圈
繢裏畢竟如何是佛法二字喏參時無絕學之機學
時具叩參之用用而無用始名真參機活之機是為
大學參學之旨如形影然機用之心似聲傳響捨不
得取不得歷歷明明與麼得如獅教子立巖端撲地
翻身迷子訣勿勞久立。

上堂僧問如何是奪人不奪境師云枯樹雲充葉云
如何是奪境不奪人師云鼙殘戰將寒進云如何是
人境俱奪師云纔方日蝕進云如何是人境俱不奪
師云仰勞大眾敲鑼擂鼓進云恁麼則寒光萬里去
也師云大眾見你敗闕問如何是靜中人師云沙裏
無油進云如何是人中靜師云泥裏有刺進云學人
如何履歷師云兩重公案乃云雨過晴來門外青山
如洗出泥津石滑拄杖寧叮不離支大眾若能轉物
即同如來試轉者箇境界看拍香几云當風擊碎蟠
桃核露出元初實本仁。

小參拈檀片云人人喚者箇作香山僧則不然一僧
云和尚喚作甚麼師拈起香如通居士問弟子不知
生從何來死向何去師云問得分明通云弟子不會
師云汝處處任運騰騰無事不知無事不會是汝從
本已來一條通天活路靈靈不昧了了常知為甚到
此翻晦昧了秖為汝會盡今世門頭事業生處太熟
熟處太生提起則終朝慶幸放下濫猶豫之鄉弗能
一直領覽全身信入今幸多方委示洞達機宜也是
按牛頭喫艸然我宗無語句亦無一法與人你不知
不會未了底心便是生死根本宜傾忱勇銳刻畫提
撕拶到用力不及處驀然會得我知了我會了你瞞
我不得到此時大聲喊氣罵老僧有分。

上堂一居士出師一喝士亦喝師作聽勢士云知得
一萬事畢師云又去屎坑裏走士罔措問雲靜天空
時如何師云也須喫三十棒僧就接棒勢師靠拄丈
云罪不重科問秋蟬脫殼時如何師云赤條條地進
云未脫時聻師云粘皮帶骨乃云今朝七月十五堂
裏衲僧盡出惟有聖僧一人從來不移一步復云相
隨來也合堂大眾也須讓他一路不見道輕避重少
避老赫赫火雲燒碧漢人人白汗似珠傾。

誕日上堂今朝十月十五吾儕四十有七特向風雨
堆頭直指人人立地抖亂陳年花甲攛出南山鱉鼻
有時佛頭著糞有時晴天霹靂恁他龜鹿呈祥鶴添
籌室總非我衲僧家氣息如何即是桃脂沾齒頰千
載氣猶香。

即晚小參四十七年沒廉沒恥愛說聱頭禪教壞人
男女恣三寸軟舌攪四大海水涸殺蝦蟹魚龍都盧
乾暴暴地雖然煎逼一時打底終成大器等閒燒尾
聚風雲遍界為霖灑甘露顧簷雨云簷前不斷雨聲
飛珠玉填然滿階砌。

城歸晚參今日入城見兩樁奇特事一博奕者子盡
盤空其人拍案曰適纔錯了一著一人曰未下手時
早錯了也拍案者搥胸而去是人呵呵大笑又見一
翁醉臥路人叱曰者漢醉了翁曰卻是你醉路人亦
搥胸而去翁亦呵呵大笑四人中有一人能縱能奪
能殺能活大眾如檢點得出不枉在十字街頭擺手
花街柳巷橫身稍涉躊躇轉彎抹角多溺器勿使裳
邊埽著伊。

辭眾小參一暴十寒士豁開金鎖關杖橫星月迥衣
重露珠沾意路雖寥廓情封吐亂煙揚鞭飛野馬裁
句控心猿百艸鞋邊吐玄烏笠上縣十影神駒疾新
從天外還滅吾正法眼便是此兒男下座。
昭覺丈雪醉禪師語錄卷第一

昭覺丈雪醉禪師語錄卷第二
嗣法門人徹巖等編

* 住浙江嘉興府青蓮禪院

上堂拈香祝
聖畢乃云鎮夜滂沱擊曉煙雲雷相送到青蓮偶然
雨歇晴初出獨露長長一箇天且南湖十頃煙雨樓
孤星象潛輝日浮水面者箇境界便是諸公不動腳
跟親見本來面目底時候也秖如一漚未發之先浸
殺釋迦眼睛淹卻彌勒鼻孔是與麼人敢援其溺從
上佛祖於一漚未發之先接物利生山野於一漚未
發之先上天童代掃埽菴護法於一漚未發之先易
社菴為青蓮禪院眾居士於一漚未發之先設最厚
伊蒲兼請山野登無畏床舉揚般若復作怕勢云舉
則不無秖恐混著諸公腳頭便下座。

密言律主請小參師云十字街頭出入聲色堆裏逃
禪門前一道坦然平今古行來行去廊下左右舖店
客羅列八寶七珍村歌社舞時時轉根本法輪語四
言三句句明第一義諦舖舖打開無盡藏人人販賣
摩尼珠縱奪自如收放有在伸手縮手許多漏逗貴
買賤賣不勝郎當戎馬匆匆不息政文殊仗劍逼如
來饅頭顆顆馨香現觀世音將錢來買驢來馬去洞
明劫外春風犬吠雞鳴露盡生死根本紅粉佳人一
生取辦恁意廝炒廝煎赤窮漢子露骨露筋就裏許
多快活綿綿密密底三拳兩謊徹頭徹尾者拿三道
三隔簾聞見酒壚香舌底涎生拄上齶大眾還作佛
法商量作世法理會一僧云有智主人二俱不取師
云還有不落綿密者麼李二麻賣饆饠䭔子張四姐
好簪棗卷蒸咬得著超出普賢行門古釋迦不先新
彌勒不後如無山僧秖得道箇買賣不饒鍼。

而敕錢居士為外甥蔣聖祖請小參師云秋江卷白
雲玉露初沾柳適有乘舟人儼如天上有正與麼時
聖祖夙承願力厭彼沉浮善諸佛機具大人見烈烈
挈挈父母不辭六親不顧騎青龍遊天府泛銀河攀
月渚興盡二十重華藏世界再入娑婆春波橋畔作
一莖奕葉垂芳之玉樹此子去就如是山僧所示如
是生亦如是死亦如是間有不如是者棹盡清波金
鱗始遇。

除夕上堂時日盡時春體露梅林亂吐象先花衲子
佳珍成滯貨起齒粘連上下牙。

過漢陽府棲賢寺訪獨冠法弟請上堂師云今日冒
曉上堂有三樁好事一喜紅日半銜東嶺二喜孤月
猶縣北闕三喜大眾腳跟箇箇站在地上老僧所供
詣實不敢熱瞞眾中有不受瞞者且道今日是甚麼
日子復云漢陽甲於三楚居上游之上位中國之中
股肱衡岱眉目嵩廬背負峨眉襟垂吳越中有選佛
場地顏曰棲賢被吾弟冠翁當陽坐斷絕聖離凡涓
滴不漏不佞聞有如是韜略作如是佛事泛輕舟而
相訪殊意請登寶座以快煙波憾汗顏欠沬不堪接
拍惟將吾弟坐斷處聊露一絲卓拄丈云木上座為
汝諸人撥轉上頭關去也喝一喝下座。

* 再住漢中府靜明寺

結制上堂師詣座前指云者樣規模當陽顯現無人
不知有眼盡見因甚十箇五雙被伊熱瞞復顧左右
云要會便會不會看木上座向毘盧頂上現三頭六
臂去也便陞拈香祝
聖畢乃云片片瑞雪為誰飄粒粒珠璣灑聖朝想是
主人名號雪天將銀色布山椒時連雲棧口八陣圖
開鼓角頻催大好衝鋒法戰若我臨濟兒孫單刀直
入老僧避他有分稍涉疑思凍雲排陣去也老僧為
天童掃塔經今五載復荷眾宰官居士飛翰東甌秖
得帆開淮面袖拂楚雲錫挂終南鐺支漢水雖謂不
負其來命殊覺有生風骨沿途漏逗了也與麼酬唱
還有佛法道理也無遂噁一聲拽拄杖下座。

上堂問知一切法繇本已來離卻棒喝又作麼生師
云箍桶漢僧遶一匝師云如法箍問峨眉琴瑟雲中
操海島泥牛月下鳴如何是無絃調師便打乃云山
重重水重重無位真人踞此中東嶺雲擁一輪出照
徹人間千萬戶馬馳馳車簇簇耕者耨而書者讀風
鳴條雨破塊今朝冬月廿五在嬾石上座母難辰更
請老僧演法塵嚴寒扶病登曲彔抖擻精神無一物
但據本有些子事是汝諸人立地處。

上堂問秖見爐邊煙未息不知鍛煉是何人師云縱
目所觀進云無面目漢到來如何相為師打進云杖
頭須得隨機用不無狼籍好家私師云是問木人子
夜登高峻惟見峨眉月半邊如何是那半邊師云著
甚麼死急僧喝師云猶是者邊底問生從何來師打
進云死從何去師亦打進云秖如不生不死又作麼
生師連打進云恁麼則脫灑灑去也師放下拄杖乃
云此事如倚天長劍四海賓心絕纇離瑕光寒萬里
犯其鋒者死不移時觸其鋩者喪不旋踵不以眼見
覷之則瞎不以耳聞聽著則聾故我臨濟大師七事
隨身干犯天下生平賣弄曾不犯一秋毫空拳赤手
伐萬仞之寨於黃檗單瓢隻杖破重圍之城於大愚
有時全賓即主有時全主即賓有時主賓互換有時
照用同時簸土揚塵繁興問答是則也是似則未似
何也我王庫內無如是刀復踊身卓拄杖云而今四
海清如鏡正是　皇圖旺化時。

臘八日上堂問世尊睹明星高峰墮枕子是同是別
師云均非丈夫進云珊瑚枕上兩行淚半是思君半
恨君師云拈七放八進云請和尚道師打僧喝師復
打乃云一別王宮又六春衣霜食艸臥寒冰旄頭星
現眉端上野翠流芳直到今斯辰凍雲滿袖白露沾
裳梅吐煙霞之色霜凝柏脂之香聊申慶祝老瞿曇
以八萬四千毛孔於一一孔中現八萬四千香水海
於一一海中現八萬四千浮幢王剎於一一剎中現
八萬四千獅子座於一一座上現八萬四千化佛各
各佛座下各各滿眾生擊大法鼓演大法義同一口
宣同一音演謂佛子住此地則同佛受用適佛性居
士聞作如是佛事傾鳳池之水潤菡萏花移龍扆之
屏護苾芻艸晨炊和羅粥午饌厚伊蒲表嚫飯僧人
人得以沾濡箇箇咸云具足東邊底東立西邊底西
站腳跟箇箇在地上畢竟如何是佛底受用起身卓
杖云一頓饅頭兩頓粥經行坐臥在其中。

晚參云法無準轡權衡在人因有曲直故假墨繩爾
有八兩稱你半觔如拳作掌用之則伸似刀割水了
無縫痕一截截斷萬派歸真於斯領取非去來今復
云眾公幸生中國不落邊邦喜復人身弗倫畜質卑
賦男子不墮女流落髮為僧行禪家事種種慶幸非
一生兩生植種德本急須猛力提撕掀翻舊窟那有
餘工作庸人事業結名利網撈摝六塵然成佛極容
易貴乎信而行不得疏而散。

除夕資亡上堂云一年三百六十日今日乃末後一
日古人道末後一著始到牢關兩堂龍象合有千指
透此關者能有幾人遂指亡牌云者四箇漢威如虎
兕氣若王侯贊畫佛乘奴隸祖席五六年來殊無一
隙寬蒙堂裁新補舊了無矜伐之聲雲直歲種竹栽
松實有操寒之色其監院嚼雪餐冰拋風流之質於
東海登維那披風浴日厝煙霞之骨於漢南公等雖
欠點額之污喜脫金縈之難到與麼時節大好百尺
竿頭更進一步貴乎所得不留餘影速轉身來吾尚
遲汝眾中有頂門具眼者推倒禪床喝散大眾卻道
山頭老漢白日見鬼老僧秖得退步有分復舉芭蕉
示眾云你有拄杖子與你拄杖子你無拄杖子奪你
拄杖子且與奪二字有兩負門與字上認得親則知
老僧今日薦亡徒也是望空啟告憐兒不覺醜負門
處麤若向奪字上見得的便知推倒禪床喝散大眾
據令而行負門處細雖是看孔著楔要且車不橫推
風無豎力然首明生死之殊中露與奪之機末判麤
細之見此三關一模托出會一以該三也眾中設有
此人許伊過年去倘涉沉吟正好挽著眉毛看他春
冬交候之際是甚麼。

上堂以拄杖挑臥具登座上首白椎云法筵龍象眾
當觀第一義師便下座牧雨首座云進步無如退步
高師復陞一僧出作禮師便打僧擬開口師連棒打
退大笑一聲云此是甚麼時節你猶作者般去就釋
迦老子一段堅密之骨被白椎上座擊碎了也其肝
膽熱血撒向諸人面前為你不肯薦取老僧秖得入
泥入水若道白椎上座勘破老僧椎纔舉起葛藤遍
地何待更教人觀若道老僧勘破白椎上座不消重
登曲彔床引骨牽筋昔者德山鑒禪師一日因齋遲
托缽下法堂雪峰云鐘未鳴鼓未響托缽向甚麼處
去山便歸方丈峰舉似巖頭頭云大小德山未會末
後句在你看他三父子發一機出一令蓋世驚群勿
假湊泊此公案與今日大同小異老僧於此擘開合
卻要使路平德山向蛆邊截肉雪峰去兩上添觔巖
公以秤錘蘸醋要且口門狹眾兄弟若會得德山托
缽意便是靜明陞座時省得典座質問底便知首座
白椎了明得德山低頭處必會老僧重陞事薦得巖
頭密啟句卻識牧雨答話心今古拈弄時雖不同要
且鍼線是一如磁石在鐵不撥而自轉豈可度量計
較而明欲識末後句秖者是。

晚參舉古德云十五日以前樹凋雲作葉十五日以
後月滿兔兒肥正當十五日晴高天氣正世泰兆民
熙古人與麼說話總是點景非我衲僧家事老僧亦
有一語十五日以前夜長睡不足十五日以後褥煖
夢有餘正當十五日病退非因藥身強喜遇春若有
箇漢出來道大小堂頭也秖道得一半非我衲僧家
事然我衲僧家於此事未明即向未明處朝也參暮
也疑胸次中如負人債相似那有閒工談天論地道
短言長念念時時觸處現前不離本位萬不向外邊
打之遶唐突古今良久起身云請歸長連床上問取
好。

解制上堂云推開兩扇柴門放出一群虎兕爪牙雖
未契時志氣塞乎天地漁獵五蘊山中還歸一微塵
許動則艸偃風行靜則花開碓觜踏遍大千沙界猶
在靜明山裏好大哥與麼爾艸鞋連底破了只用十
文大光錢買貼肉汗衫垢時阿誰與你漿洗。

示眾云靜明無隔夜禪與人參復拈拂子云而今有
也拂一拂云到與麼也未。

為雨樹拾骨櫬上堂云雨西堂告寂辭老僧云不參
禪不學道單單只會喫飯穿衣屙屎放尿以此報師
恩以此繼宗祧撫掌三下師云少賣弄雨吉祥而逝
師乃云追公之玅年四十有四不知作何等行業得
到與麼田地杖掉明月清風足跨煙霞之背是公本
有青英得非機偶造次凜凜然似金烏揭於中天艸
木叢林被其光彩郁郁乎若玉兔浴於東海魚龍蝦
蟹噉其影質且非玅運神通秖為其機如此今值收
骨櫬為伊此舉也大奇也大奇鶴頭翁送烏頭兒三
春不雨時顛沛野谷猿聞也皺眉(時旱無雨)。

浴佛上堂豎拄杖云從上諸佛以此利生接物諸方
知識以此舉揚般若今日靜明以此祝聖誕大眾憑
此一著報恩巳竟脫或躊躇翻成兩著了也茲乃吾
佛世尊鑒得合國人天從威音王佛以來執此一著
不能放捨故從淨飯王宮走出與人解黏去縛卻道
天上天下唯吾獨尊憾當時無人驀面一唾致使四
十九年含血噴天自污其口末後出箇跛腳雲門道
我當時若在一棒打殺與狗子喫貴圖天下太平是
則也是檢點將來已遲八刻靜明秖得向矢上加尖
與汝頌出落浴金盆事以乖惑癡男女嘆奇哉半瓢
惡水當頭潑笑破虛空兩片腮。

祈雨上堂今朝四月十五乾元錯亂曆數初夏無雨
心寒芒種猶多燥土畬耔無力可施二麥杳無一朵
艸木絕以沾濡農夫喫盡辛苦物我肉眼望穿至公
何故如此士庶祈降滂沱用解憔悴之色伏願彤雲
千里潤澤八荒六府三事用修艸木幸娑竭老龍王
為禱雨而來見面於茲(時繪天神像)試問眾中還有知時
識節者麼膏雨從茲澍山川盡改顏。

閱藏上堂問萬法俱空茲閱何法師云終南山勢險
迷卻許多人進云恁麼則轉藏已竟師云橫看成嶺
豎看成峰乃云金輪御世均斗柄以命四時光被群
靈等太陽而照萬國修眉映眼人人以具三身直鼻
垂脣物我圓成四智無端四十九載斥小彈偏用盡
參芝病根愈熾末後巧施方便瀝膽披肝木人腦後
添腮石女瞳中剔翳一腔熱血漏逗半兜動則乖直
指之風靜則醉昏散之地路逢一笑之子衣缽兩手
交伊餘機未罄之徒階級從茲以降故有半滿之曲
空假之分犯斯禁者遐播流芳謂修多羅如標月指
青天寥廓火雲雖旺以難遮智海沉溟遠艦乘機而
易入黿羹麟脯空聞其名羊酪猩脣曷足云耳宗教
之旨八字打開有眼親手快者向白紙黑字上摸著
老瞿曇鼻孔別一壺天。

上堂云此事貴乎知有設知有天賴之以為經地欽
之而為緯人物庇之接長世界艸木信之茂實根芽
君王本之一匡天下佛祖位之續慧聯芳復豎拂子
云若道有頭上安頭若道無爭奈者箇何良久云今
朝半生知浴不識好惡燒上一池惡水與合山大眾
滌垢磨塵揩浣意識殊知精嚴玅體本自瑩徹此乃
麟趾鳳毛之穴龍潛虎伏之區澆一滴則塵沙諸佛
同時沐發一漚則艸木昆蟲潔其體圓陀陀洗出乾
坤正氣阿漉漉頓消歷劫無明山雲起舞松月高呼
干戈靖於選佛場法身浣於沔水上下座。

解制上堂問問也不犯當頭答也不落二三請師一
鑒師打進云謝師答話師云灼然乃云九十日以前
晴有餘農人喫盡辛苦九十日以後甘雨怯秋穗迫
於鋪舒正當九十日是我藩府報本之日眾宰官忱
務之時林下人以虛空為口滄海為量逐日飽無米
飯飲木楂羹閒坐困眠隨分度日以此參天地感鬼
神報洪庥酬罔極時也聖制告圓公私兩利佛法世
法原來缽盂口向天結制解制兩隻艸鞋沒量闊有
者道向深山幽巖中燒枯洗月有者道即此長連床
上敧枕高眠拽拄杖下座一時打散。

立兩序上堂驀豎手云獨掌不浪鳴合拍云兩手鳴
摑摑昔者靈山會上親行此令三千餘年無人舉著
醉上座已珍藏五十二年今日從新舉出互相酬唱
若作聲見聲不自聲若作色明色非所有秖饒離聲
色外見得分明猶是法身邊事畢竟如何是法身向
上事鸚哥能會舞還要翅邊風。

晚參結制解制千古常規秖如一念未有之先結之
一字安寄生佛以來釋迦尚不敢以道自任矧浩浩
商量者似栽角於兔頭植毛於龜背亦恨根基有級
故馬大師設禪堂以館多徒以眾荷眾克責自恣因
爾說箇結要把歷劫無明種子磨擦到十成處名之
桶子底脫亦名無事人斯謂之解靜明頗知眾兄弟
作略亦效古人體式以十月十五日為結且布袋口
屬老僧你們向甚麼處屙如定奪得一期粥飯錢渠
儂自還不關老僧事。

結制上堂云綰著布袋口盛滿金剛栗棘一垂竹簾
箔深藏無位真人幸值皇風浩蕩琴演谿湍東方既
白蟠桃帶緋色而吐青峰律轉一陽慶雲駕虛空而
出幽谷景星再現衒耀人天霜徑初開象龍畢集九
旬禁足殊無衲子之風百日安期辜負拈花大義山
長水遠白練拖經天緯地之材日居月諸衲子登不
生不滅之岸故爾禾山打鼓雪峰輥毬普化一生搖
鈴曹山今日孝滿惟有靜明不循舊轍單單秖會罵
人今將五十二年一副羅剎臉面不是祖師巴鼻且
非格外提持撞著磕著佛法相見。

晚參師以杖撥空三下云道道眾無語師云此事因
你有者箇礙故假拄杖子拈提猛然薦得一任呼喚
如信不及且向長連床上朝參暮究如何是我主人
公不見道識者喚作佛性不識喚作精魂與麼說話
取笑大方若是眼裏有筋掩耳而出勿勞久立。

上堂云今朝冬月正初一寒風敗葉滿階砌冰凌板
上雪花鋪佛事人情俱告畢復指雪云那箇為甚麼
擸擸𢶍𢶍良久云開眼也著合眼也著。

小參云火爐邊烹盡丹霞木佛霜雪裏凍殺陝府鐵
牛雖無塗裂之夫幸有知味之士時干隆冬節逼祁
寒兄弟既有梯天洗月之能不得拘於一七二七唯
以此事不明不白處有物於中一旦了然始不負靜
明鹽醬還容得昏散二魔麼既容不得急薦取。

上堂。問：「人人有箇鐵鷂子，為甚麼飛不出？」師云：「誰縛
汝。」進云：「挺身而去時如何？」師云：「未出六合在。」問：「秖見
爐煙匼匝，未審穿卻何人？」師云：「纔聞戰鼓響，忽聽凱
聲回。」乃云：「今朝冬月十五，衲子宜知處處。暘烏嶺外
呈祥，霜消其淚如雨。物我尚事提持，諸人何不自取？
寒威之色全施，時令固當如此。大眾，還有向劍刃上
橫身、冰凌上走馬者麼？」

小參。「今朝剛十四，明日是十五。日子挨排來，氣候不
饒你。霜裂地皮枯，風敲入骨髓。曩者靈山令行全提，
不過如此。寒乃天地根，熱為萬物母。參尋上士，欲出
寒關，先隳暑室。然此積弊，急須審問。倏然覷破炎涼
之弊，則生死煩惱，豁然永斷。已過關者，掉臂不顧。閫
內之夫，如何履歷？古人向此不肯放過。所以，釋迦老
子，捨金輪之寶位，雪山六載，始見自己本命元辰。此
是第一箇不被寒暑所使底。眾中有不被寒暑所使
者出來，拄杖子與伊道箇第一義諦。」

冬至。上堂。僧問：「天寒地凍即不問，池魚鼓浪時如何？」
師云：「頭重尾輕。」進云：「未動已前聻？」師云：「闍黎看他有
分。」乃云：「晷運推移，乾坤合轍。惺惺底惺惺，瞌睡底瞌
睡。今朝群陰剝削之際，暘烏添一線之光，艸木得以
揚眉山川，以蘇其困。秖為節候不饒，所以令行在即。」
復舉臨濟上堂，云：「赤肉團上有一無位真人，常從汝
等面門出入。未證據者看看。」時，有僧出，云：「如何是無
位真人？」濟下禪床，把住，云：「道！道！」僧擬議，濟拓開，云：「無
位真人是甚麼乾屎橛？」師云：「臨濟遠祖尋常發一機、
出一令，如金翅擘海直取龍吞，又如栗棘蓬、金剛圈，
令人啗咂不得。末後與麼說話，大似三家村裏沒齒
老婆教三歲孩兒：『你莫哭，我移時有乳哺你。』大眾，臨
濟大師敗闕處不必更問，且道老僧站在甚麼處便
解與麼道？」

上堂。云：「適纔鼓歇鐘停，問答己畢。大眾見老僧坐此
曲彔，老僧見大眾腳跟站在地上，彼此親見。僧是僧，
俗是俗，并無絲毫混淆。靈山會上不過如此。時政季
冬改旦，嚴寒抱露，霜鋪雪嶺，月轉梅梢，宇宙冰清，乾
坤肅靜。且道是衲僧事業，是正令全提？時，堯天獨朗，
四海歌有道之風；舜日重輝，邊邦樹藩屏之德。為無
所為，不化而化，咸承垂拱，共牧清彝。」

上堂。云：「老僧賦性愚魯，百無所能。射、御、書、數，懵然不
識。今於十字街頭開箇冷舖，且無南北滯貨、海外奇
珍。」驀豎拳，云：「單單秖有者箇。眾中有別皂白、知觔兩
底，不妨定價還錢，作箇現成買賣。」良久，拍膝，云：「世人
知貴不知價，留與機前打佛魔。」

臘八。上堂。「夜來月白如銀、星落如雨，人人雙眼圓明，
何故有見與未見底？一種輸與老瞿曇，驀地抬眸而
自許。」遂舉瞿曇初生，一手指天，一手指地，周行七步，
目顧四方，曰：「天上天下，唯吾獨尊。」「與麼說話，一大事
因緣盡形吐露了也，那待夜睹明星？如許快活，就中
稍有些子淆訛。若道四十九季談玄說玅，是夜來悟
得底。且山本秀，而水本清，乃至胎卵溼化，各適其時，
何曾欠一絲毫？據伊手指天地，誇經賣紀，已是渾圇，
現大人相，無事不周，無事不備。那待今朝添此一番
絡索？眾兄弟既在此摩褌擦褲、頭白齒黃，煤墨宜辨，
皂白須分。不然一向儱侗，濟得甚麼邊事？」復呵呵大
笑，云：「老僧恁麼說話，也是熟睡饒譫語，祁寒著綌絺。」

上堂。云：「今日兩次上堂，耑為老瞿曇夜來被明星刺
破雙眼，始識自己本命元辰。故老僧再申奉薦，繁興
大用，舉措當機。發一機，如雷震青霄，無機不被；施一
用，似鵬吞巨海，無水不潮。多因情生智，隔想變體殊。
所以勞瞿曇多者一番泥水，擬作佛法理論，猶隔鐵
壁銀山。若作世諦商量，此是甚麼時節？」復卓拄杖，云：
「老瞿曇三百六十骨節、八萬四千毛竅，被老僧扭得
血淋淋地。眾中有不動舌根為老瞿曇答一轉語者，
請他登正位。」

除夕。上堂。舉黃檗大師示眾，云：「預前若不打徹，臘月
三十日到來，管取熱亂在。今正三十日，且二十四寮
并兩堂大眾，出出入入，鷹頭鷂眼，虎背龍鬚。也有向
長連床上作自了漢，也有閉門打睡、接上上機。又一
夥新到，龐眉臞骨，似摩利支山下來。那堆頭，哆哆啝；
啝者壁廂，嘻嘻嗄嗄。總似了事人，不問甚時節。有者
道：治世語言、資生業等，皆與實相不相違背；有者道：
年盡、月盡、日盡、時盡，過了此夕，不復再逢。」師復云：「呸！
又恁麼去也。吾常為你道：記得昔季騎竹馬，經今不
覺白頭來。」

晚參。「今夕先與你們議定。凡世法、佛法，俱要做畢。禪
要參畢，機鋒對畢。有無情見，一切放下。連放下亦放
下，過年去。出言吐氣，務要新鮮。若有一句是今夜底，
俱屬陳語。且今夜又不得論明年事，但凡說著春新
二字，均為未得謂得、未證謂證。何故？臨濟兒孫，秖許
覿面當機，不許牽枝引蔓。」復一喝，歸方丈。

元旦。上堂。僧問：「新年新日即不問，如何是安樂事？」師
云：「汝又諱今朝。」進云：「離卻棒喝，請師一語。」師便打，乃
云：「斬新條，行新令，一段和風從此振。鬱壘神荼取次
粘，天下衲僧來乞命。通身手眼耀今時，杖頭八面神
機勁。鋪舒盡是兒孫事，釋迦未出那伽定。」遂豎拄杖，
云：「此是新底。若作舊物會，料掉沒交涉。」

解制。上堂。師云：「年頭佛法不是尋常。燒燈寒夜迥，
銀樹肆開花。一塵一佛國，一葉一釋迦。從此出門去，
好生親近他。」

小參。師云：「乾坤合轍，日月雙推。貫古該今，斜風豎雨。
逗遛三界，磐礡五行。輪王御世，班文經武緯之賢臣；
佛祖振宗，指漸修頓悟之捷徑。追培萬有，整頓八荒。
以覺覺斯，惟人最貴。故有非空非假之玅，道不生不
滅之階。除惟證，乃知匪徒虛設。孝子巴龍章，為慈母
生天之日，仗三寶之慧劍，截六道之蔓延；涉愛河洶
湧之波，躋淨域期登之路。」遂指亡牌，云：「此是神通大
光明藏，祕密總持，福德聚門。一念歸真，萬緣寢削。大
人具大見，大智得大用。持獎戎務，津濟勳闈。廧塹
皇圖，股肱王室。」復以杖敲空，云：「人天以此為閥閱，佛
祖以此轉法輪。頓漸兩忘，權實雙泯。」

法帔至。上堂。師云：「一向不說禪，精神合爽朗。」遂震威
一喝，云：「此是從上慧命，後昆準繩，先賢往哲盡力道
不出底句，靜明於此把拂登床。」復舉佛果禪師受法
帔，上堂，云：「裁蜀錦，剪吳綾，披白玉，間黃金。」師云：「山頭
老漢，當面換卻人眼睛。雖則寒毛卓豎，要且無大人
相。」遂指繡獅，云：「此是瑞吾王居士下東甌造來底。上
有斜日曬青松，下有澹煙籠紫霧。狻猊吼處皇封蕩
開，萬世之基野翠流芳。椎拂擊碎千季之壁，恭惟叢
席賴子成褫。」

立秋。上堂。師豎拄杖，云：「者箇物事，不順人情；成今煥
古，了無曲直；擬涉躊躇，銀山鐵壁。」卓一卓，云：「如由基
箭，能射繞樹之狂猿；若雲長刀，奮斬不平之寇賊。」遂
左右顧，云：「你道那箇是不平底？莫不是語默涉離微
麼？料掉沒交涉。莫不是潛符密證麼？料掉沒交涉。莫
不是一塵起、大地收麼？料掉沒交涉。莫不是滿眼滿
耳、填溝塞壑麼？料掉沒交涉。正恁麼時，誰是交涉者？
朝立秋，般般收。」

辭眾。上堂。震威一喝，云：「獅子頻呻。」復左右視，云：「象王
回顧。」卓杖，云：「者箇處所，未到者直須親到，既到者不
得住腳。為甚如此？節義高千古，孝忠響萬年。」下座。

昭覺丈雪醉禪師語錄卷第二

昭覺丈雪醉禪師語錄卷第三
嗣法門人徹綱等編

* 住保寧府草堂寺

上堂。問：「如何是性天底蘊？」師云：「今古歷然。」進云：「莫是
學人安身處麼？」師云：「且莫詐明頭。」進云：「過在甚麼處？」
師云：「是。」問：「如何是今日事？」師云：「疏雨灑空階，點綴人
衣溼。」乃云：「座巳陞了，問巳答了。且新草堂還有佛法
宗旨也無？」良久，云：「人人眉毛縣額上，箇箇鼻孔下頭
垂。今日風勢稍嚴，不勞重下註腳。」復舉芙蓉大師訪
實性大師，「上堂。以右手拈拄杖置左邊，云：『此事若非
芙蓉師兄大難委悉。』彼時一眾呼為絕唱。直眼看來，
大似左手貼神荼，右手扶鬱壘。流通法眼即不無，要
且傷鋒犯手，五百年來受人點檢。時，醉上座退隱，過
閬苑，訪離指法兄，翻以院兒託我。既推委不及，勉強
祇承。今日只得依科判斷，不向節外生枝。人情、佛事
一時告畢，萬不敢以木上座左拈右拈以當宗乘中
事。草堂與麼告報，還有佛法道理也無？」良久，云：「二株
嫩桂久昌昌，香馥剎塵塵點劫。」下座。

結制。上堂。拈香，云：「此瓣香披星帶月，每從刀山劍樹
下拾來，剖腹剜心，直向諫言觸忤邊拈出，爇向爐中
供養。」

本師破山大和尚用酬法乳。白椎竟，乃云：「庚峰定穴，
水肅山寧。乾坤作宅，日月為門。昂藏大寶，蓋古振今。
無位真人，於此安居。結制。金毛獅子來此，氣霧騰騰，
牙如劍戟，口似血盆。拄杖子呵呵大笑，者樣太平世
界，不必簸土揚塵。且十里一亭、五里一舖，是渠家慣
行底熟路。何故向潔白地上更覓關津？今日，藩司楊
公、太守王公、別駕彭公、司李鄭公，台星高炤，合郡雲
臨。此間風月如天迥，秖為分明賺殺人。」復舉風穴於
郢州衙內，上堂，云：「祖師心印，狀似鐵牛之機。去即印
住，住即印破。秖如不去不住，印即是？不印即是？還有
人道得者麼？」時，盧陂長老出，問：「學人有鐵牛之機，請
師不搭印。」穴曰：「慣釣鯨鯢澄巨浸，卻嗟蛙步𩥇泥沙。」
陂佇思，穴喝曰：「長老何不進語？」陂擬議，穴便打一拂
子，曰：「還記得話頭麼？試舉看。」陂擬開口，穴又打一拂
子。牧主云：「信知佛法與王法一般。」穴曰：「見甚麼道理？」
牧云：「當斷不斷，反招其亂。」穴便下座。師云：「穴祖鉤錐
在手，格外提持。秉殺活威權，展摩霄氣宇。陂公秖見
錐頭利，不識鑿頭方；秖知香餌脆鮮，不覺污腸翳膈。
艸堂與麼判斷，還有優劣也無？」下座，「如天遠拂，撝似
海深。」

豎法堂。上堂。「天王華屋，沒量大人以安居；閬苑祖庭，
四海象龍而蹴蹋。既云成現，何假修持？昔日賢於長
者親行此令，今朝草堂寺裏重整徽猷。首承別駕彭
公，捐俸鼎建。向深山，採梁棟，青龍背上載將來；截其
長，補其短，磉角頭邊柱拄石。磨稜合縫，振古蓋今；飛
甍長檐，廊藏海月。人人單刀直入，箇箇瀝膽披肝。」拂
一拂，云：「還識時節麼？雲扶繖蓋蟠龍伍，月浴嘉陵帳
錦屏。」

小參。「時臨仲冬，節屆長至。飆風大作，艸木摧殘。緇素
同觀，為甚長連床上猶有瞌睡者？」復云：「為汝有者箇
在。」喝一喝。

上堂。云：「烹佛烹祖惡爐韛，誰敢當風；鍛凡鍊聖辣鍵
鎚，為求知己。收盡十方雲水，浩歸四海獰龍。既然煤
炭現成，當陽詎可忽略。衝鋒不懼者，一超直入；焦頭
爛額漢，貼體換衣。永為佛祖關鍵，可作眾望矜式。於
此拈提第一義諦，適纔鐘鳴鼓響，第一義諦被伊花
劈了也。大眾，還識麼？一夜霜風吹大野，天明瑤艸散
花天。」

臘八。上堂。「雪峰六稔一團疑，衲薄膚龜肚又饑。徹困
不因寒所逼，起趺搔手豁雙眉。霜葉墮，鳥猿啼，無端
狼籍一堆堆。不識阿誰先一見，和煙拾去鬥風炊。大
眾，且道老瞿曇悟箇甚麼？衣上霜灰吹作雪，鬚邊露
氣結成珠。」

資亡。請上堂。問：「曠大劫來無處所，若云生滅悉成非。
如何是資薦事？」師云：「爐煙初爆出，萬象盡含輝。」進云：
「風清日麗真堪快，何獨子期憶伯牙？」師云：「別有知音
知。」問：「法鼓鼕鼕，好箇話端，請師拈出。」師云：「誰敢當鋒？」
進云：「若箇巳遊忉利樂，法王展席震娑婆。」師云：「闍黎
不如他。」進云：「恁麼則有意氣時添意氣，無心常住印
心常。」師云：「道破即不堪。」乃云：「吹法螺，擊法鼓，垂法言。
六道四生，同超十地。盧荊人在內否耶？此是別駕彭
公見得底，請啟上已道了也。教山僧怎生相為？」驀呈
拄杖，云：「拄杖子證甚麼果位？到者箇所在，不許談玄
說玅，惡死趣生。六道坦平，四生路絕。乾坤收不得，宇
宙莫能該。是如是人，作如是事。」復舉世尊因耆婆善
別音響，至一塚間見五髑髏，乃敲一髑髏，問耆婆：「此
生何處？」曰：「此生人道。」又敲一曰：「此生何處？」曰：「此生天
道。」又別敲一問云：「此生何處？」耆婆罔知生處。師云：「當
時山僧若見，待伊別敲，云：『此生何處？』劈觜一擊，管教
老大世尊結舌有分。」起身，拽杖，云：「頻拖雨腳橫霜嶺，
摵破寒煙下榻來。為甚麼？」

春日。病起。上堂。問：「冬寒夏熱即不問，如何是立春一
句？」師云：「每見敲鑼人，是迎社火客。」進云：「還有不犯春
令者麼？」師云：「有。」進云：「梅花初笑頻堪畫，閬苑花肥壯
錦峰。」師云：「今日風頭太硬。」乃云：「也大奇，也大奇，此翻
病毒世堪希。寒熱夾攻心眼怯，違時失候行門虧。過
橋社火穿新履，科首勾芒荷舊犁。今幸老僧初起榻，
陰陽交謝在斯時。寒風吹兩耳，杲日正行空即不問，
且道春從何處立？」按拄杖，云：「高著眼。」

上堂。云：「今日不許問話，問話者三十棒。何也？王令甚
嚴，不許夜行，投明須到。」時，一僧禮拜起，師便打。僧擬
開口，師又打。進云：「滿懷春意思，盡在不言中。」師云：「性
命也不顧。」復豎拄杖，云：「且道拄杖子據甚麼道理，得
與麼鋒利？為伊曾在靈山會上親見釋迦老子來，故
有如是氣魄、如是惡辣、如是猛烈、如是韜略。然老僧
年來堂開數四，亦仗伊劻勷，聚集湖山衲子，接待四
海象龍，乃至赴火蹈湯，殺活縱擒，指東話西，打開捏
聚，無一事弗藉伊力，具斯光，耀明斯法眼，得大機，顯
大用，助其玄風。老僧道：『木上座既到與麼田地，還有
優劣也無？』有時閒把出門去，卓破階前下馬臺。」

元旦。上堂。問：「臘去春來即不問，如何是當陽一句？」師
云：「汝自道了也。」進云：「和風吹萬國，化日麗三祗。」師云：
「又去外邊打之遶。」乃云：「斬新條，行新令。夜叉頭，菩薩
面。是我衲僧家事。今歲壬丙當權，運行在己。短杖挑
破嶺頭雲，露出長天一古鏡。照見無位真人面門斑，
因爾露名又露姓。」遂高聲喝，云：「既是名姓俱顯，更要
參箇甚麼？風催旭日陞階，雪溜光寒燭地。」

上堂。問：「黑白未分時如何？」師云：「曲不藏直。」進云：「十方
薄伽梵，一路涅槃門。如何是門？」師云：「幾回江上望，春
色入巖廊。」問：「如何是三冬九夏事？」師云：「文彩已彰。」進
云：「一念未生時如何？」師云：「閒持短策倚雲立，竹色松
聲點綴衣。」乃云：「今朝正月初九日，不會談玄話有無。
竭力！幸有木上座，威風凜凜壯寰區，橫機勢拔寒巖
迥。率略盈眸星月孤，為接方來搖短舌，東廊西壁挂
葫蘆。大眾，既是與麼現成，何不當風薦取？有者道：『此
是格外提持，明向上事。』有者道：『即事明心，附物顯理。』
與麼說話，俱是門外打野榸漢，比擬相似語。欲與木
上座把臂談心，千里萬里。」

元宵。上堂。豎拄杖，云：「頭頭上明，物物上顯。既是與麼
現成，參玄上士為甚麼插腳不去？」復顧左右，云：「見則
總見。拄杖子於寶華王座上孤迥迥、峭巍巍，騰踏當
機，翻雲作雨。因甚十箇五雙卻又不會？秖為眼隔天
地位，萬物育，四時成，八節遂，用無功之用，齊不齊之
德。惟我衲僧家，風味悠然別。長伸兩足睡，勿問月圓
缺。」

上堂。問：「莫行心處路，不坐有無功。」師云：「乾坤收不得，
宇宙莫能該。」進云：「腳跟踏破澄潭月，杖底掀翻碧落
天。」師云：「八棒對十三。」乃云：「今朝說話，不是尋常。天清
氣朗，水秀山長。處處村歌社舞，人人氣宇如王。樓閣
門開也，不勞彈指，舉足便至；菩提座廣大，善斯登者，
智境全彰。眾兄弟，老僧若作你，置百千問難，問問各
別，管教曲彔床上老漢結舌；眾兄弟若作老僧，於此
座上橫說豎說，說到盡未來際，不曾道著一字。阿呵
呵，還知我支那國裏無禪師麼？」復舉異見王問波羅
提，曰：「何者是佛性？」提曰：「在胎為身，處世為人；在眼曰
見，在耳曰聞；在手執捉，在足運奔。遍現俱該沙界，收
攝在一微塵。識者知是佛性，不識喚作精魂。」師云：「許
你說道理。老僧若見，鞭伊三十拄杖，貶向邊邦小國。
此是甚麼時？搖老婆舌，教壞人家男女。不惟般弄識
神，墮在奴兒、婢子風下。設有人問：『艸堂如何是佛性？』」
拍案，卓拄杖，云：「咦！」下座。

雙桂老人誕日。上堂。「今朝正月二十一，時節分明重
舉似。宇宙橫行逆順機，吾師壽量等幽石。佛巖千尺
倚寒松，上挂藤條翠掃風。下有嘉陵萬里通，波濤漩
復自甬東。茅屋溪邊三兩重，爐燒柏子祝芙蓉。半千
衲子遶蠶叢，問答如雲叩已躬。一條拄杖活如龍，直
下逼生魚化鵬。殺活縱橫不讓流，氣宇奔騰貫斗牛。
拈起毫毛吞萬象，擬議思量全機喪。此是不肖兒孫
謗，是則名為真供養。時老人六十有六，通醉恨不在
前，遙申此祝。且道拄杖子還知有此時節麼？春風吹
大野，何處不承斯？」

解制。上堂。問：「如何是法身？」師云：「正是時。」進云：「如何是
報身？」師云：「坐立儼然。」進云：「如何是化身？」師云：「千人環
繞石芝山。」進云：「三身中那身說法？」師云：「路僻秖緣樵
徑迥，煙深殊識葛洪家？」乃云：「人間修禊之辰，林下限
滿之日。灰頭土面淨盡，聲色堆裏遊戲。足無十字牢
關，舌有百千三昧。細剝雲外清風，摵碎虛空亂墜。殺
佛殺祖殺人，務造彌天大罪。扶起破沙盆兒，推倒銀
山鐵壁。每因據令而行，喚作衲僧巴鼻。撥亂四海煙
霞，母犯當頭一句。子去撞著犁牛婆，此畜生來已五
歲。」復舉臨濟訪平田，先逢一嫂使牛，濟問：「平田路向
甚麼處去？」嫂打牛一棒，曰：「者畜生到處走，到此路也
不識？」濟又曰：「我問你平田路向甚麼處去？」嫂曰：「者畜
生五歲尚使不得？」濟良久，曰：「欲觀前人，先觀所使。」便
有抽釘拔楔之意。及見平田，田曰：「你還見我嫂也未？」
濟曰：「已收下了也。」師云：「風前據令，語下藏鋒。若非濟
老擅辯端倪、終成途路，氣宇鋒捷、霜徑晴明即不無，
且那裏是濟公收下嫂處？聽取一頌：阿哥兩足如雲
急，撥雨瞻風織翠微。末後岐逢臭大嫂，立身撒尿惹
人疑。」

上堂。云：「此事原非偶，鋒芒別易難。機前風雨墮，化外
斗牛寒。棒下無生忍，言中見肺肝。火雲燒碧漢，汗漫
灑人間。諄諄禪悅食，滴滴古龍涎。致此餐亡過，超然
別一天。風前如爽快，莫作等閒看。」時，別駕彭公為盧
夫人英年辭世，請陞寶座。「政客歲歸天之時，時節合
識，一道坦然，等太虛而無隙乘，除物我，吞吐八荒，若
日月以長明。」遂顧左右，云：「還識時節麼？數朵火雲天
上著，半窗宿雨座前香。」

上堂。問：「眉間挂劍，截斷葛藤，是甚麼人境界？」師云：「三
千劍客，恥見莊周。」乃云：「今日六月六，人間曝衣𤾣。艸
堂無所蓄。」驀豎拳，云：「惟有者箇物，不屬陰陽晴雨，不
受梅天擺布。見者定超三有，聞者橫機獨露。是古佛
生涯，是死生窠窟。乃曹源之一滴，係鷲嶺之玉柱。用
之成佛成仙，體之無聲無臭。豎窮三際，超非非想之
聖輪。橫亙十方，拓無無明之坦路。」召大眾，云：「還識此
物麼？海神知貴不知價，留與人間光照夜。」

兩序煎點，請小參。師云：「今秋霪雨大作，佛法悉為爛
卻。普請大眾協力，扶起當陽一著。要道信口便道，抬
眸早已是錯。若還擬議沉思，猶隔銀山一座。正與麼
時，不得東磕西磕。」

誕日。上堂。云：「五十四年來，住在無明域。心火欻然起，
霹靂轟天地。棒倒須彌盧，喝翻大海水。毫髮不相容，
橫機實如此。是祖佛生涯，示衲僧巴鼻。扶豎臨濟正
宗，全憑些子火氣。」遂呈拄杖，云：「此公最得力，生於混
沌之世。遇險扶危，相隨老僧五十年，是故名為拄杖
子。今朝乘興入康衢，拈來八面清風起。」

* 住順慶府毘盧山鶴乘寺

立兩序。上堂。云：「洪濛未判，世界先成。甘雨將施，密雲
彌布。」以拄杖指上，云：「天高無極，日月星辰佐焉。」復卓
一下，云：「地廣無涯，艸木叢林位焉。新鶴乘發，滴水滴
凍之機；冰浮水面，設鍛凡鍊聖之韝。梅展初顏、師資
道合則不無，且眾手淘金，誰是得者？梢公擅使南番
舶，捷疾還歸海外風。」

晚參。云：「此箇難信之法，須是箇人堪能心口相應。眾
兄弟也有廿歲者、三十、四十者，政血氣方剛，欲出三
界大門，努力須在今日。又如武庫中物，不動乃無用
之器；用著亦能殺人，亦能活人。開旗展陣，不顧危亡；
稍涉擬思，喪身失命。欲得取勝，直須造到中軍寶帳，
始稱敏手。今晚，占魁李期主煎點，為眾公明日入選
佛場、心空及第之辰，故今夕瑣瑣優看，實為至望。正
與麼時，吽癹吒。」

結制。上堂。師詣座前，以杖作撥勢，云：「沒量大人到來，
塵沙諸佛趲開。諦聽！醉上座向毘盧頂上橫開豎闢
去也。」便登。拈香畢，乃云：「撥霧掀雲葉，牽風下釣臺。推
蓬纔舉棹，逐浪錦鱗來。」以杖作垂勢，云：「有麼？」僧問：「爐
韝新開即不問，如何是向上機？」師云：「鋼刀獨向雲中
拔。」僧喝。師云：「為斬中和不智人。」進云：「莫瞞學人好。」師
云：「爍然。」乃云：「鍵鎚大整，善冶出火之金；爐韝弘開，慣
熟不生滅法。掣雷霆電掃之用，搖蕩坤維；起雪凝霜
靄之風，廓清區宇。開鑿人天正路，扶豎野老家風。元
常要旨，動樹流輝，格外真規，燒山野火。為無為，周遍
法界；作無作，機發果州。時，占魁李期主，遠承須達，地
布金塼；近倣龐公，江沉家寶。雲箋三覆閬水，單騎兩
入艸堂。敬迓四海高流，肇建無遮大會。一等是恁麼
時節，何妨截鐵斬釘？烏夜裏牽人去冰凌上行，平白
地赤足向劍刃上走。大眾，日居月諸即不問，還識斯
辰機會麼？臘月風如鋸，清霜屑似鹽。」

上堂。問：「如何是鶴乘境？」師云：「青山掩映斜陽外。」進云：
「如何是境中人？」師云：「雍雍濟濟悉仙阤。」進云：「三世諸
佛說不盡底，分付阿誰？」師卓拄杖，云：「切忌錯過。」乃云：
「現成家業，拈起便見。秖貴承當，無勞思算。一回入手
便成家，百劫千生常使喚。雲長刀，由基箭，最愛殺人，
切忌觸犯。是祖佛之淵源，是衲僧之龜鑑。惟有鶴乘
不近情，生擒活捉沒量漢。或現老比丘相，或現三頭
六面。」豎拄丈，云：「此是吾宗旨，人天從此賺。」

晚參。云：「節臨星紀，風頭太硬。滴水成珠，乾坤肅靜。衲
子家私，堅如冰凌。七叉八篆，善識時節。今朝是十四，
明日乃十五。諸上座，還識時節麼？」

元旦。上堂。僧問：「新正事即不問，如何是上座句？」師云：
「向下薦取。」進云：「如何是下座句？」師云：「肐膊一般高。」進
云：「如何是不上不下句？」師云：「鄉談滿口惹人猜。」乃云：
天開晴運，氣轉洪鈞。宇宙橫豎，十萬里許。於中六凡
四聖，九有含靈，咸知今日，乃癸卯元正之際，山川省
事之辰。海嶽歡呼，禽魚起舞。兩堂雲水，鴈行鵠立。四
境緇素，翹望𠪯音。鐘鼓初調，儼似靈山。未散香煙，騰
匝嘗睹。無位真人，各各舒頂門正眼，人人證第一義
諦。鶴乘承此機會，借燈王寶座，懷海外旃檀，爇向爐
中端，為祝延
北極至尊：「萬歲！萬萬歲！」

元宵。上堂。師按拄杖，云：「木上座妄談般若，過犯彌天。
鶴乘適才兩手擒住，直下欲與斷卻命根，不致教壞
人家男女。眾中有具頂門眼者，道得出身句，許伊做
保領。」遂自代云：「留撐宇宙宣王化，敲碎煙波輥日毬。」
復豎起，云：「伊是絕後再甦底，汝等欺他不得。烏律律
地騰今耀古，撐拄化門。世界倚之而生，宇宙依之而
立。宰執位之而正，庶民體之而安。乃至草芥、人、畜，無
一物而不沾斯力者。壁立萬仞，塵撲煙生，八面玲瓏，
四溟瀲灩。全提格外嘉聲，摟碎無明窠窟。發難思之
用，不動一塵；運劫外之風，振搖山谷。眾兄弟，木上座
其機如此。」復云：「元宵正月半，雪子擂長空。惟恐人難
會，猶加徹骨風。是山皆玉屑，遍界盡泥蹤。許大乾坤
軸，藏於一色中。」

小參。云：「時臨驚蟄隹辰，天色半晴半雨。萬物萌動其
機，艸木犁出其土。衲子本有家私，翻上彌天大𤾣。眾
中有不𤾣者，出來與拄杖子相見。」良久，無有出者。復
舉世尊自恣文殊三處度夏，迦葉欲白椎擯出，乃見
百千萬億文殊，迦葉盡其神力，椎不能舉。世尊遂問：
「迦葉，汝擬擯那箇文殊？」迦葉無對。「請大眾代一轉語。」

上堂。問：「惟有一乘法，餘二則非真。如何是一乘法？」師
云：「雲描岳色，水壯溪聲。」進云：「恁麼則信受奉行去也。」
師云：「晴天帶雨色。」乃云：「泥蹤躋躋拌莓苔，卒雨雄風
暫避開。眼角彌隆周八極，晴吹山色入簾來。驚蟄勢
將半，瓊華吐艷葩。二三子以我為隱乎？吾無隱乎爾。
老晦堂不識好惡，錯下名言，致使黃魯直打失鼻孔，
及今尋覓不著。普請大眾邏捕得來，大家受用。」

小參。云：「九十日將終。蟾蜍明皎潔，虛空輾作塵。機轢
硬如鐵，水火固難侵。劫風吹不滅，胸頭快活底，必識
此時節。」

上堂。云：「天王華屋住來久，一榻巍然古佛都。兩曜為
門常不翕，人間從此氏浮圖。」

解制。上堂。大笑一聲，召大眾，云：「你道老僧笑箇甚麼？
笑眾兄弟於九十日裏，事事做畢，惟有一事不畢。且
道是那一事？穿衣、喫飯、屙屎、放尿。若信得及，依教奉
行，倘涉躊躇。化外日頭紅似火，春前柳絮白如霜。」




昭覺丈雪醉禪師語錄卷第三

昭覺丈雪醉禪師語錄卷第四
嗣法門人徹巖等編

* 住成都府昭覺寺

癸卯。中元日。為圓悟佛果大和尚設供。上堂。「乾坤作
殿，碧落為門。星辰似陛，日月如燈。沒量漢子，於中開
單展缽；無位真人，向此轉大法輪。一味斬釘截鐵，弗
事簸土揚塵。纖細不容渾圇，拈出法王法令。覿面施
行歷歷，鋪舒本有重重。後學準繩，是我圓悟大和尚
所證、所行之行業。不肖遠孫通醉，誤入此際，忝作裔
苗。法上古之規，典生佛之案，弗敢另外生枝單為，當
陽直指。吾祖五百餘年未了公案，今為現前。大眾，一
時酬卻了也。」復以拄杖橫按，云：「照顧眉毛。」

幀前拈香，云：「函蓋統御曰天，周乘固載曰地。位育極
矣，尚有欹傾不齊之則。威光普照曰，日圓明皎潔曰
月。精華至矣，猶有晦明代謝之殊。」遂拈香，云：「者箇該
天地，齊物我，貫古今，偕日月，爇向爐中，供養開山圓
悟佛果大和尚。」次，拈，云：「此是第二瓣香，深明第一義
諦。認作第一，卻又落在第二。正與麼時，兩手陳向爐
中，永作人天閥閱。」

結制。上堂。拈香祝　聖畢。再拈，云：「此瓣香，翻人天窠
臼，越祖佛規閫。爇向爐中，供養。

本師破山大和尚，用酬法乳。」斂衣，白椎竟。師云：「翦茅
縛棘到雲除，劫過川原體自如。千古祖庭推上國，歸
來重整舊規模。」震威一喝，云：「應如是住，如是行。今乃
洞陰大帝降誕之日，亦醉上座母難之辰，諸方禁足
之期，昭覺結制之始。幸我離指、淡竹二兄出雲降重，
光被石泉。眾等或出或入，於此光中現受用身。上至
諸佛，下及群蟻，於此光中，折旋俯仰。大眾，還識此光
也無？蟠桃樹，三千年；一度花，一度實。」復呈拄杖，云：「此
子已三偷矣。諸公未度，駟馬橋已露布了也。那待入
法堂，揚眉側耳，或未如是，且向長連床上看是甚麼？」

小參。云：「洪爐大啟，冶玉火鋀。百鍊精金，也須再鍛。庶
令照天照地，致雨吹風。坐斷十方，周遮一切。為人天
之梁棟，作佛祖之舟航。設使逗彩觀光，團鐵翻成零
碎。不惟自欺，終合虛度。中有不虛度者，來方丈裏通
箇消息。」

上堂。云：「今朝十四，明日十五。乾坤歷數，嚴寒莽鹵。霜
裂地皮枯，雪掩柴門堡。惟有南山松柏奕青青，西澗
梅脣將欲吐。無情尚也傲寒枝，汝等猶遭時令使。」

上堂。豎拄杖，云：「者箇物事，包天裹地。乳聖胎凡，吞吐
有無，充塞萬象。水火以之而焚山透海；岷峨以之而
射露穿雲。大人以之利用，黎庶以之安身。沙界以之
位育，祖佛以之利生。九流之肄業，六趣之沉淪。為三
有之城塹，百靈之洞府。」遂擲拄杖，云：「大眾有力者拾
取。」

鹿門彭居士請上堂。「今日說話，不循理情；問晴答雨，
問雨答晴。此去樊城三千里，水路不過半月程。撞著
賣笊篱漢子，十文大光錢買上一箇，撈盡海宇金鱗。
習鑿齒頭折卻，龐婆石裏隱身。舉步踏翻區宇，據床
坐斷乾坤。」復舉一官參仰山。山問：「官居何位？」云：「推官。」
山拈起拂子，云：「試推者箇看。」官無語。令一眾下語，總
不契。三聖不安，在涅槃堂將息。仰令侍者請下語，聖
云，但道：「和尚今日有事。」仰云：「有甚麼事？」聖云：「再犯不
容。」師云：「當時昭覺若作官，奪拂子而出。管教小釋迦
有手縮不得。」

上堂。問：「拄杖未出方丈時如何？」師云：「霜花已結枯梢
上，又被金烏啄半邊。」進云：「出方丈時如何？」師云：「踏碎
滿徑煙雲，露出一堂風月。」進云：「獨坐大雄峰時如何？」
師云：「老僧不向者裏屙。」乃云：「一法若有，毘盧墮在凡
夫；萬法若無，普賢失其境界。」側掌，云：「此是一，不可以
智知，不可以識識。若以智知，知是妄覺，不能證元初
本體；若以識識，識是根塵未出聖凡窠臼。眾兄弟，還
識毘盧麼？落七落八。」

晚參云。「做箇禪和子，先要立遠大志。形端必影正，內
肅必外嚴。如東作適時，西成必實。有實，則歷年而不
曲。禪參須趁少，歷廣必行圓。行圓吐氣便驚群。設艸
艸承當，猶居道外，不能洞當人，全體大用，少有推托，
非吾種草。上須稟師承，下不負悟解。開口充塞太虛，
掉臂搖動海宇。若不然者，被寒暑擺撥，時令易移。參。」

上堂。云：「乾坤歷數，廿稔浮荒。瓊華吐秀，沙界呈祥。香
覆百億山河，深明今日之事。渾圇無縫罅，神斧劈不
開。蓋載今時，作將來眼。」

晚參。云：「今日諸方論禪語道、說玅談玄，塞滿眾兄弟
布袋。昭覺沒許多閒工，作如是公幹。」遂豎拳，云：「單單
秖有者箇，權為供養。」

元旦。上堂。云：「時臨元旦，歲屆甲辰。日月雙推，乾坤合
轍。塵沙剎土，知有此辰。艸木昆蟲，乘斯啟蟄。山川新
面目，霜葉點春衣。林林總總，露無生之正眼；法法頭
頭，展物外之宏猷。捩轉懸關，抑揚本分。」

崇慶州王刺史請上堂。「新年佛法，舉必全彰。眴目即
是，遍界呈祥。雪點梅胝寒噴玉，煙村柳眼看晴霜。譙
周喫酒姜維醉，濯錦江頭風月長。」

解制。上堂。「龜毛繩結漫天網，兔角杖支南斗雲。一任
往來游刃客，切忌踏著嶺頭繩。眾兄弟若也踏著，橫
身天外，獨步大方。東勝身州打供，西瞿耶尼赴齋，北
鬱單越展被，南閻浮提噇眠。若作佛法商量，依然未
出門限。」

祖院掃塔。上堂。「劫雲初醒浪微開，為掃先人塔廟來。
煮雨炊風陳蔬供，石頭瓦礫上安排。既有如是施設，
更聽當陽直指。」以杖置左手，云：「此是醉上座三十年
前學得底。」復置右手，云：「此是三十年後用得底。」復操
蜀音：「哩囉囉囉囉哩，大眾還聞麼？一段還鄉曲，為語
故鄉人。」

上堂。「時當驚蟄節，萬物資生始。古木與寒嚴，意注伊
取與。倔強惟有姜太公，釣盡煙波弗用餌。縱值弋人
捕得來，非熊非羆之可擬。獨踞漁臺第一山，海枯石
爛而已矣。」

上堂。拈起香，云：「者箇物事，始於天地未有之先，宇宙
初分之際。經綸萬有，磐礡八荒。為佛祖之心宗，人天
之眼目。大眾還識麼？磕破髑髏。」

上堂。「華嚴境界，風柯吐舌。野谷搖脣童子南詢，枯椿
發幹，寒巖峭立。此猶是事法界，未是理法界。若是理
事無礙，法界德雲常在，玅高峰瞿目仙人行腳畢。」

嬾石首座上雞足。上堂。「春燒岳色，水皺溪文。亂木縈
迂，群葩吐艷。鞭搖雞足之露，馬囓昆明之冰。千尺寒
巖，萬年耳海。為造飲牛之岸，乃縛月莖之槎。煙山煙
水為求賢，萬里雲邊翠色妍。大好聯成詩一首，韻高
星月嶺頭懸。」

立僧。上堂。「鵬羽未成，光凌九萬；蛟猶在穴，氣塞八荒。
即也如垂天之雲，奉時似擊浪之鯉。乘除物我，覆幬
坤維。掃蕩劫灰，浮游性海。立開遮不二之門，吐威音
那畔之霧。大眾，還知此物麼？滅吾宗者，乃此子耳。」

結制。上堂。遂拈拄杖，云：「金錍在手，剔出物我。矇翳展
拓，野老家風。賣弄不生滅法，縱橫機句，焯爚古今。若
也病在膏肓，恰好投鍼入骨。」復震威一喝，云：「來年更
有新條在，羅睺羅兒唱楚歌。」下座。

上堂。遂豎拳，云：「撐拄化門，全憑者箇。喚作者箇，依然
是錯。」復舉遵布衲訪韶山遇諸途，而譚鋒似矢，變化
如雷，迅速如石火電光，逗湊似青雲吐日。不落圈繢，
那墮有無。古今宗師，呼為絕唱。今峨山紫芝法侄，親
座敦請老僧，以助其誠。且不似韶山布衲，遍地葛藤，
而絆往來腳趾。聽取一頌：「十里荒屯蓑笠翁，橫機獨
創亂煙中。晴風吹出峨眉月，半照河山半照松。」

上堂。「凡所拈提，東語西話，一滴水，一滴凍，而四眾又
作滴水、滴凍會。直眼看來。錯！咳唾掉臂，應物乘除，霜
嚴雪嚴，而四眾又作霜嚴雪嚴會。是又錯。大眾，此二
錯是大眾錯，是老僧錯？中有一錯，能使須彌岋嶪，海
水騰波。上與祖佛定綱宗，下與兒孫作龜鑑。」良久，高
聲云：「錯！錯！」

上堂。僧問：「九旬禁足即不問，千秋句子作麼生？」師云：
「垂簾起手，促膝談玄。」進云：「霜花吐屑因山僻，收拾爐
柴整舊衣。」師云：「非汝境界。」進云：「父母未生前，本來無
雜染。如今猶有穿衣、喫飯事。」師云：「好箇鐵鎚！秖是無
孔。」乃云：「吾今五十有六，觸事全無諱忌。問答非關應
詶，展開便是捏聚。雖嬰湯火劫雲，幸離飛砂走石。而
今得坐披衣，撥置石頭瓦礫。擊碎滿目虛空，種植無
陰陽地。半節笤帚柄兒，常拈在手不釋。蕩埽剩水殘
山，露出堯天舜日。堂堂弗照綺羅筵，翩翩獨燭逃亡
室。」復舉燕趙二王訪趙州，「王云：『請和尚受記。』州云：『願
大王與老僧齊年。』而從者詬之。王曰：『此非世壽。』從者
始息。今設有人請老僧受記，但豎拳云：『急薦取。』」下座。
普請。上堂。問：「疏鐘再振，法鼓三敲。龍象縱橫，請師答
話。」師云：「土居三十載，無有不親人。」進云：「人人都是玲
瓏漢，謂甚於斯聽不真？」師云：「寒氣凝虛碧，凍雲下嶺
來。」進云：「恁麼則罕言吞宇宙，棒雨灑虛空。」師云：「著。」問：
「急水灘頭快打毬時如何？」師云：「苦碌碌地。」進云：「風恬
浪靜聻？」師云：「無你棲泊處。」復呈拄杖，云：「滄桑變幻以
來，世上多少人錯認者箇為拄杖子，故老僧萬里南
歸蒲團、禪板、憩苫塊間。且喜龍象頡頏，而營興佛宇，
晨昏拮据，有勞神用。眾兄弟不辭千里而來，故不當
動靜。憶昔溈山開田、仰山插鍬、生公列石、歸宗燒畬，
看者夥漢，大用現前，不存軌則，以暢本懷為日用事。
謂藏身處沒蹤跡，沒蹤跡處莫藏身。大眾，欲識老古
錐立地處，打鼓普請看。」

中丞張護法入山，請上堂。「欲建重樓，備木為本。超宗
越格，仗庇金湯。時，撫臺張公，大護法輿，蓋親臨作大
施主，捐金、設供、飯佛及僧。醉上座因齋慶讚，直打葛
藤，用申法愛。日南長至，寒風觱發，露結為霜，雨凝成
雪。多少途路人，默默頌其德。惟有枯椿分外親，長年
兀兀伴松柏。」

豎佛殿。上堂。「莖艸建剎，亙古亙今。落葉歸根，全理全
事。錦江蘭若，昭覺祖庭。池見井參，階馴駟馬。穴天帶
岷峨之奇，形勝締竺乾之俊。擒猊捉兕，代不乏人。甲
乙以來，屬為灰壤。幸撫臬道府，捐俸鼎新，佛王大殿，
悠也久也，遐懋流芳，今之古之，裔苗挺秀。」復振聲云：
「麟趾鳳毛穴，越樣一機匡。」

解制。上堂。「問如雲興，答似雨點。猶落今時，風力所轉。
收卻鍵鎚，歇下爐韝。不問鍛鍊幾許人，秖要言前機
似電。兩序頭首執事，吩付門頭，大啟門兩扇，放出者
夥牛兒、馬子，騰踏當機，不致霜花空散漫，元宵定是
正月半。」

昭覺丈雪醉禪師語錄卷第五
嗣法門人徹綱等編

* 問答機緣

僧問：「年盡、月盡、日盡、時盡，如何是到頭一句？」師云：「大
家在者裏。」進云：「不會。」師云：「雪催殘臘去，竹爆送春來。」

僧問：「如何是奪人不奪境？」師云：「旭日斜披影，金英擁
翠迴。」進云：「如何是奪境不奪人？」師云：「才伸巨靈手，華
山兩畔開。」進云：「如何是人境兩俱奪？」師云：「舌頭無骨。」
進云：「如何是人境俱不奪？」師云：「口是禍門。」

僧請開示，師豎一拳。進云：「者箇人人本有。」師云：「何不
伸出？」僧作禮。師當頭一踏。

僧問：「如何是法身？」師云：「穿釘靴，拄拐杖。」進云：「猶是化
身。」師云：「一翳在目，空花亂墜。」

僧問：「親近和尚一年不見師面，過在甚麼處？」師摸面，
云：「秖者是。」進云：「和尚莫謾人好。」師云：「更參三十年。」

居士問：「和尚先住，此山先住？」師云：「藤懸天上日，石挂
澗邊松。」士云：「未住時聻？」師云：「三家村裏漢。」

僧問：「某是一頭牛，要與和尚做對頭。」師作牛聲。僧擬
議，師云：「力未充在。」僧亦作牛聲，師以兩手拓地，僧罔
措。師云：「老僧罪過。」

僧問：「巖崖峭峻，還有佛法道理也無？」師云：「有。」進云：「如
何是巖崖中佛法？」師云：「雪甸恍如銀世界，峰高儼似
貼天梯。」

居士問：「一口氣不來時，向甚麼處安身立命？」師劈面
一掌。士擬開口，師復掌。士請開示，師云：「待汝一口氣
不來向汝道。」一日，又問：「一口氣不來向甚麼處安身
立命？」師打一拂子。士擬開口，師復打。士云：「弟子不會。」
師云：「賴汝不會。若會，黃河水也須倒流三千里。」

一官人執師拄杖，云：「與麼俊那？」師云：「居士未嘗愚魯。」
官云：「弟子不會佛法。」師云：「盡大地覓箇不會底人也
無。」官云：「莫是弟子麼？」師展手，云：「道道看。」官罔措。師云：
「且喜居士不會佛法。」

居士問：「和尚知生日，必知死日。」師云：「不知。」士云：「既是
善知識，因甚不知？」師云：「若知，吾類居士了。」

僧問：「一頭撞破虛空時如何？」師伸手，云：「還我髓骨來。」
僧拜，師當頭一踏，云：「頑皮腦漢。」

僧問：「舉起則一塵不立，放下則萬境全彰。萬境全彰
即不問，如何是一塵不立？」師云：「昨一向北僧與麼問？」
直打出去。

僧問：「者箇消息如何透得？」師驀頭一棒，云：「牛皮也教
穿。」僧諾諾。師云：「還我消息來。」僧罔措。

僧問：「一念未生時如何？」師云：「丁冬打丁冬。」進云：「念念
不停聻？」師云：「全身奉重。」進云：「生與未生且置，如何是
那邊事？」師云：「背後看。」

僧問：「正恁麼時如何？」師驀面一唾。進云：「謝和尚指示。」
師云：「你又裨販我了。」其僧有省。

僧問：「打即是，不打即是？」師云：「俱不是。」進云：「如何即是？」
師云：「如法問將來。」僧理前話，師便打。進云：「恁麼則和
尚也慣得其便。」師云：「少叢林漢。」僧擬開口，師又打。

僧問：「和尚年多少？」師豎一拳。僧云：「恁麼則與虛空同
壽。」師云：「謝子高鑒。」

僧問：「歷歷明明，因甚道不出？」師云：「為汝有粥飯氣。」僧
云：「道著時如何？」師云：「歷歷明明。」

僧問：「明知此事是箇現成底，因甚踏不著？」師云：「秖為
現成。」

師同卷隱居士山行，忽一客持弓彈雀。士曰：「此漢善
具活生之手，恨無袒胸者。」師作彎弓勢，云：「看箭。」士躊
躇。師云：「死卻一箇。」士擬開口，師劈嘴打，云：「無毛鷂子。」
一日，又問：「吞卻栗棘蓬時如何？」師作怕勢。士擬議，師
云：「噎殺也。」

僧問：「明知有箇靈靈不昧底，因甚踏不著？」師云：「莫亂
走。」僧轉身一匝。師云：「不會做客，勞煩主人。」

僧問：「一物不為時如何？」師云：「苦。」僧云：「和尚莫謾人好。」
師云：「昨日有人從東京來，卻得鞏昌信。」僧擬議，師云：
「雪葉滿空飄，森羅披白羽。」

一僧擒師，云：「相見了也。」師云：「甚麼劫中別來？」僧擬議，
師推下砌。僧纔上，師把住，云：「道！道！」僧擬開口，師云：「猶
隔砌在。」

僧問：「不縱、不奪、不殺、不活，和尚如何示人？」師拈一葉，
云：「者箇聻？」僧云：「樹葉。」師云：「恁麼則縱了。」遂度與僧，僧
擬接，師縮手，云：「恁麼則奪了。」復放下，云：「道道看。」僧擬
議，師云：「殺了也。」又喚：「近前來。」僧進前，師云：「活也，活也。」
僧罔措。師云：「三舉不第，收歸上科。」

師送費和上入福嚴。值上堂，有冰調陸居士入寮，問
請：「大師，好問頭教一箇與我。」師云：「問頭即有，秖恐居
士舌頭短。」士云：「某甲也善見機。」師驀面一掌，云：「且以
此句問堂頭老漢。」士亦踟躕。

𨍏轢居士禮本師幀，曰：「一別二十餘年，將謂不會。」師
曰：「老老大大作者箇語話。」士豎一拳。師云：「今日風頭
稍硬。」士作掌勢。師云：「觱發滿溪煙。」士云：「阿㖿，阿㖿。」師
休去。

子穀蔡居士見本師幀，搥胸大哭。師作聽勢，士復大
笑(云云)。師云：「我將謂居士忘卻了。」
師梓語錄時，雨樹作禮，云：「學人認刻。」師豎拳，云：「試刻
此一則。」樹和拳便打。師云：「太氣力生。」樹云：「刻字已竟。」
師展兩手，樹亦豎一拳。師云：「刀法欠清在。」

僧參。師問：「那裏來？」僧云：「福嚴受戒來。」師指衣，云：「福嚴
沒有者貨。」僧云：「新成衣，請和尚警策。」師云：「何不策警
自己？」僧云：「某甲是箇鈍根人。」師云：「六根門頭，你從那
一根鈍起？」僧云：「也是老和尚慈悲。」師云：「是即是，要且
教壞人男女。」

一僧肚疼，師往顧。偶聞貓聲，遂指貓，云：「你肚疼那？」僧
云：「爪牙利在。」師作怕勢。僧豎一掌，云：「貓。」師云：「好畜生。」
便出。

師問耨雲、佛冤：「你從福嚴來，清水白米任你餐，將甚
麼還飯錢？」雲觸禮一拜。師云：「一釣便上。」雲擬議，師云：
「吾有三十棒，寄打堂頭老漢。」雲云：「和尚也須自喫。」師
云：「幸問著老僧。」雲罔措。師顧佛冤，曰：「試代一轉語。」冤
云：「請和尚問來。」師云：「鷂子過新羅。」冤拂袖便出。師云：
「與麼那？與麼那？」

補石侍者呈偈云：「請和尚改正。」師接來扯碎。者奪去，
云：「莫辜負人好。」師云：「卻是你辜負吾。」

子修高居士問：「弟子疑情放不下。」師云：「放不下底，正
好放下。」士默然。師云：「要放便放，莫入陰界。」士云：「弟子
要入堂坐禪。」師云：「老僧禪也無，說甚麼坐？直要你當
下灑脫，永無凝滯。」士云：「弟子在此，奈何不去？」師偶拉
一蒼蠅腳，喚云：「居士相救！不然與伊斷命根去也。」士
擬救，師便放，云：「俊哉。」一日，師又問：「你近日有新見處
麼？」士云：「弟子工夫做得死墩墩地。」師云：「老僧者裏有
一條活路，極直捷，俟無人時說與你。」士云：「此正無人
了。」師下禪床，引至方丈門，兩手推出，掩卻門。

師問：「耕雲，你親近靈筏和尚有甚麼語句？」耕云：「一句
也無。」師云：「太尊貴生。」耕云：「萬里南來，特請垂示。」師豎
一拳，耕一喝。師云：「三喝、四喝後如何？」耕擬議，師云：「老
僧卻疑著你在。」

師問：「遁菴，汝和南時，我即舉手；汝呈偈時，我便接捉。
且道是見不是見？」菴云：「賓主歷然。」師云：「如何是你歷
然底？」菴擬議，師咄云：「孤負老僧即易，孤負自己卻難。」
菴禮一拜而出。師云：「大好賓主歷然。」

𨍏轢居士七十施醫於市。師往顧，曰：「寶店若開於國
初，不致蒼生橫死。」士曰：「為時所逼。若起死回生之手，
自有法兄在。」師云：「弟非攙行奪市之流。」士拈藥，云：「此
是諸方沒有底。」師奪卻，云：「翻是你沒有。」

略陽甯明府問：「請和尚與箇話頭參。」師云：「老僧沒有
者閒家具。」甯豎拳，云：「者箇聻？」師云：「者箇是甚麼？」又問
南泉斬貓意旨，師云：「一款盡招。」甯云：「趙州戴艸鞋聻？」
師云：「慣得其便。」甯云：「今日和尚堂中設有人爭貓，且
如何處分？」師云：「總教伊性命不存。」甯云：「恁麼則同古
人了。」師云：「將謂居士另具隻眼。」

杭州德符許居士問：「近來善知識都在文字套子裏。」
師云：「居士與麼逐塊，不妨又套著一箇。」乞師語錄看，
師展兩手，士罔措。師云：「蒼天，蒼天。」士袖錄而去。師云：
「略較些子。」

一僧佛前白相，師云：「你認得他麼？」僧云：「認得。」師云：「他
姓甚麼？」進云：「百家姓上沒有。」師指佛，云：「者箇聻？」僧罔
測。

師寓金陵普德，偕勗伊座主喫茶次，忽旻昭陳居士
問：「末那識與白淨識是一是二？」勗擬講，師掩兩耳。勗
云：「禪師家明得說不得。」師云：「你教家說得明不得。」勗
無語。

愛竹楊居士問：「宗門以棒打人是甚麼意？」師云：「你曾
遭幾棒來？」士云：「我在語錄上見。」師云：「語錄上見使得。
若道以棒打人，是謗宗門了。」士呵呵大笑而去。

僧問：「一句明千古時如何？」師云：「是。」進云：「半缽寒泉香
瘦嶺，天空雲靜事如何？」師云：「隔。」

士問：「眾僧討單，俱各有位。惟弟子無處安身。」師云：「怎
怪得你？」進云：「秖如一口氣不來，又向甚麼處去？」師云：
「僧堂裏。」

非眼劉居士問：「達磨帶得正法眼藏是否？」師云：「莫謗
他好。」進云：「既說一字也無，如何又有許多語錄？」師云：
「一等共行山上路，眼底各自見風煙。」進云：「一隻西歸，
因甚留下一隻？」師云：「疑則別參。」

僧問：「向上宗乘即不問，臨機一句請師宣。」師云：「速禮
三拜。」僧擬議，師便打。進云：「如何是末後句？」師云：「猶嫌
少那？」進云：「泥牛吼破千峰月，到底黃河一片清。」師云：
「母以眼作鼻。」

師同眾採薇，忽指，云：「此株與釋迦老子同箇法身，掐
他即殺釋迦。」又咬一株，云：「老僧恰似一頭驢。」又指一
株，云：「那一株不得動著，動著即禍生時。」答者甚眾。師
云：「都是菜園語。」

僧問：「某甲工夫做得死巴巴地。」師云：「死巴巴恰是箇
好消息。止欠轉身吐氣了。」僧作禮而去。行數步，師云：
「轉來。」僧回首，師云：「汝解轉身了，止欠吐氣在。」僧擬議，
師劈面一掌。

蒼然參點茶次，師舉泰首座上洞山排果子次，「洞云：
『有一問上拄天，下拄地，黑如漆，常在動用中。動用中，
收不得，過在甚麼處？』」然拈起果子，師一箸打落，云：「此
是風力所轉，畢竟過在甚麼處？」然無語。師喚行者撤
卻果子。

僧問：「內不放出，外不放入。不出不入時如何？」師以兩
手推出方丈，掩卻門。

僧問：「巨鑑輝今古、臨機不露絲即不問，如何是境中
人？」師云：「少底少，老底老。」僧云：「如何是人中境？」師云：「雲
集巳後，凡聖同居。」僧云：「人境俱泯，法性何在？」師云：「更
要喫棒在。」

僧問：「如何是活句？」師云：「灼然。」進云：「如何是死句？」師云：
「碌磚。」進云：「死活坐斷時如何？」師云：「徑細不通風。」

僧問：「如何是漁臺境？」師云：「兩山攢一嶺。」進云：「太公在
甚麼處？」師云：「踏霧穿雲去，披蓑荷笠回。」

僧問：「如何是城裏禪？」師云：「半開半掩。」進云：「如何是村
裏禪？」師云：「有戶夜不扃。」進云：「如何是山裏禪？」師云：「雪
涌闌干月作燈。」

* 勘辨機緣

僧欲作禮，師擒住，云：「道得即拜。」僧擬議，師拓開，云：「隨
例喫飯漢。」便掌。

師問僧：「門外鬧甚麼？」僧云：「客店戶算帳。」師云：「汝喫常
住水米，將甚麼還？」僧云：「還即不無，恨無人證明。」師撫
冬青樹，云：「者箇聻？」僧亦撫樹，云：「與我證明得麼？」師摑，
云：「看者欠債主，驢年算不清在？」

人日，師頂笠入園鉏艸。忽眾集。師揎鉏，云：「有道得者，
與你钁柄。」有答話者，有繞匝者，有拔菜蓄艸者。師云：
「是即是，只是把柄在老僧手裏。」遂颺卻，歸。一僧迎著，
云：「和尚做甚麼來？」師展兩手，僧罔措。又一居士擬揭
師笠，師云：「道得即卸下。」士云：「請和尚道。」師便揭下笠。
侍者云：「和尚出行來？」師劈嘴一摑。者云：「老老大大猶
有者箇在。」師云：「諸方出行獵山水，老朽出行惟鉏地。
翻轉石頭瓦礫來，匝匝新風滿階砌。雖然時節不相
饒，要且乘時而便出。何故如此？春宵一刻直千金。」

師問梵僧：「從那裏來？」僧云：「烏司藏。」師云：「關隘甚嚴，爭
得到此？」僧云：「太平無禁拒。」師云：「你背後底聻？」僧從西
過東，師云：「與麼則浪遊山水。」僧又從東過西，師休去。
途遇梵僧，師問：「那裏來？」僧云：「西域。」師云：「踏斷多少谿
山來？」僧作度天勢，師以杖橫路；僧坐卻杖，師繞一匝，
僧便起去。師拈杖作彈勢，云：「太泥水生。」

師問新到僧：「那裏來？」僧云：「進門來。」師云：「見金剛也未？」
僧云：「勘破了也。」師指拄杖，曰：「者箇聻？」僧擬議，師云：「卻
是他看破你。」

師問僧：「那裏來？」僧云：「城裏。」師云：「天王安也未？」僧云：「萬
福。」師云：「汝宜盡形壽。」

師問新到僧：「那裏來？」僧云：「終南山。」師云：「將得糞箕、苕
帚麼？」僧云：「和尚莫將餌釣人。」師云：「將謂是箇燒尾金
鱗，卻翻作沒頭老鼠。」

師客祠話次，一居士云：「久欲行此事。」師作怕勢，士云：
「某甲所供實詣。」師掩耳，歸方丈。

師問僧：「甚處人？」僧以手一指，師云：「壁上人。」僧云：「不是。」
師云：「是即是，秖是你不肯承當。」

師問僧：「喫飯也未？」僧云：「未。」師畫○，云：「且喫箇餅止饑。」
僧擬議，師云：「噎殺也。」

師觀山水圖，指畫虎謂僧曰：「逐出者東西去。」僧舉手
作趁勢，師云：「喫飯穿衣漢。」僧云：「和尚作何方便？」師以
袖掩卻，僧云：「和尚慈悲，救某甲出虎口。」師云：「汝活得
即救。」僧作虎聲，師云：「者畜生猶帶腥氣在。」

師舉大顛擯首座話次，一僧云：「請師再舉。」師云：「鷂子
過新羅。」僧一掌，師噓兩聲，僧禮拜，師云：「老僧兩噓，是
肯韓愈不肯韓愈？」僧擬議，師亂棒打出。

師問僧：「那裏來？」僧云：「高麗。」師指月，云：「高麗有者箇麼？」
僧云：「有。」師云：「既有，何得拋離鄉井？」僧罔措，師云：「惜子
遠來，收取去。」僧禮拜，師當頭一踏，云：「還在者裏。」

師病，起觀水影，曰：「老僧秖得半箇人。」維那趨顧，師別
水，云：「連半箇也沒有。」那云：「若非某甲山頭老漢被箇
影子惑？」師休去。

芸圃次，侍者云：「請和尚陪客。」師云：「佛來亦不款。」者云：
「佛來也。」師連鉏兩鉏。者罔措，師云：「地陋艸偏肥。」

作務次，值驢鳴，師云：「者漢善提唱第一義諦。」眾躊躇。
鳴止，師敲钁柄，云：「諦觀法王法，法王法如是。」僧云：「山
頭老漢也是隨聲逐響。」師鞭驢，云：「無智人前不得錯
舉。」

擇菜次，師問園頭：「擇菜處還有佛法也無。」頭云：「有。」師
云：「如何是擇菜處佛法？」頭拈起菜，云：「者莖與麼肥，者
莖與麼瘦。」師云：「太氣力生。」頭云：「和尚又如何？」師收卻
菜。

一僧於師前拾一莖艸，師云：「不枉汝攙老僧前。」僧擬
議，師驀口一拳。旁僧云：「他不會和尚意。」師翹足，云：「道！
道！」僧拜，師當頭一踏，云：「同坑無異土。」

僧補杓次，師云：「我有箇破虛空，為我一補。」僧作接勢，
師一拳，僧禮拜，師當頭一踏，云：「且補者一縫。」僧罔措。
師到天童，讀雪嶠大師弔密師翁偈，「離離一片苦心
事，且道何人在影堂？」師沉吟，曰：「且道何人四字，老漢
猶定奪不得在。」塔主曰：「大師試定奪看。」師云：「羅漢松
吟翻月浪，玲瓏石頌吐秋風。」

一僧進門，師召，云：「禪師。」僧舉首，師云：「山僧罪過。」

一僧參，師云：「不審。」僧拂袖而出，師云：「俊哉。」

* 廣錄

入堂。云：「三朝一七，必要見箇消息。漫莫迷頭認影，蹉
過好時光也。」驀豎拳，云：「你看者物十分風利，要開便
開，要聚便聚，併不借他人力，未得箇端的，此便是箇
好巴鼻。秖是不得作拳頭會。」遂展手，云：「而今卻成巴
掌去也。」一僧近前，師拓住，云：「道！道！」僧擬開口，師劈嘴
一掌，云：「十指尖尖雖長短，打人白面轉為紅。」

入堂。僧問：「和尚落堂作甚麼？」師云：「單為闍黎。」進云：「某
甲是燒尾過底。」師兩手擒住，云：「試飛騰看。」進云：「和尚
腳底下泥深三尺。」師打一掌。進云：「恁麼則雲雷相送
去也。」師云：「看者掠虛漢，水漉漉地。」乃云：「此事不在別
處，在你開口答應不得處。若開得此張臭口，出一言、
吐一語，與千七百祖師面面相對，如印印空，無跡可
待，始覺胸次中擴充無限機會，如懸河倒瀉，沒點壅
塞。人人知有此事在，日用尋常中。既在尋常中，因甚
觸著、磕著又道不出？明知揚眉眴目、運轉施為，無非
者箇；既是者箇，何苦不肯承當？與從上那一夥泥豬、
癩狗輩賣弄風流去。長年倚他門戶、靠他牆，卻被人
來喚作郎。」

數禪者優劣諸方偈語氣可奪人師落堂曰汝等參
者乃琉璃瓶子禪耳自有佛祖以來千方百計務以
本分接入但以根性差殊局於小節翻以現成風味
似隔重城拾涕唾之餘新紙墨之府滔滔者天下皆
是而好事者謂之因指見月見月休指然癡頑眷屬
但觀其指反失真月良可悲也總以諸子百家耽味
情識巧鑿尖新指上安指與真月奚翅千里萬里哉
故我初祖越國而來立不言之教為直指之風示以
直捷根元排斥外典使人人知有腳跟下一條逼直
路通上徹下去古來今古云從天降下則貧窮從地
涌出則富貴瞥爾一見渾身快爽得大機顯大用生
擒活捉正令全提施熱喝痛棒之機驅奔雷掣電之
手稍如擬議便墮泥洹詎以文瀚詩聲而振祖庭者
耶今政禪風剝削之際望爾輩箇丈夫兒如星中揀
月奈何一箇箇堂堂之軀如聾似瞽力走旁門棄捐
正道靜明今夜也是無事討事血滴滴地痛為汝等
摟碎病源末學初機務向腳跟下究取體先哲遺訓
悛除雜學繼晷成功庶桶子底驀地打翻現在天真
要用便用振宗風於運季傳正眼於將來上不辜鷲
嶺遺囑下不負七尺己靈異日水到渠成千變萬化
漫莫嚼言討句乾守慧城唐喪好時光也慎之。

天童密師翁塔前拈香云頭頂虛空腳踏實地毒鼓
聲消干戈勝舉昔年樵採宜興推倒桐棺山今日塔
掃天童扶起太白嶺起曹源壅墜之風揩鷲嶺煙嵐
之色萬派歸源餘波入海不孝孫通醉親嬰痛棒瘡
痕尚未生脂幾受鞭叱詈聲今猶在耳時來塔院愧
無一芹爛煮甬東之冰旋摘霜花之葉敬獻尊前伏
惟慈鑑。

** 復俗檄上藩臬兩臺并席文宗王府尹

佛道流傳中國巳二千餘稔適有聖檀乘悲願輪修
躬省慮默契神明率土欽歡無非佛事每嬰劫運水
火難侵蓋十力大師願海淵長而弘護弗淺也代有
好事者尋聲救苦無揀羽鱗隨類現形千變萬化或
乘獅子或乘象王或現半身或全體用如觀音胎於
蚌腹或示現於牛腎誌公卵於鷹巢樹提伽產於火
裏隨心所欲左右逢原履水如地履火如冰屠牛炙
狗觸象批鱗歷歷從常寂光中轍不動智至於罪福
定業世尊尚云七能三不能所謂猛火不久然月滿
還復虧泰乘否位用舍有時故六祖隱於獵群子牙
遁作漁父慈明混火隊中巖頭嘗為渡人舜老夫衣
俗服大中帝為沙彌乘時見機其心匪二古尚如此
吾又何人大抵運行歷數氣減時危荷葉帽改作巾
兒千鍼衲截為農服頭上青灰三五斗膝下紫泥沒
量深且做成一箇村夫窮達亦穿衣喫飯焚香稽首
拜謝祖庭脫卻袈裟出門去罷。

** 送佛冤西堂回蜀隱山歌

此去西山千百五其山突兀如花朵千峰攢簇似削
成古佛道場居天府梯煙直上并參傍刮茨剪茅峰
之昂青天碧甍架其梁飛陛流霞複為牆長松短竹
千百箇漱石迅流遶砌腳坎離羅列錦江東堯風舜
雨龍橋中霜花蕊結瘦枝上玲瓏石寒曉風唱背負
崑崙岷峨前胸盤楚漢襟吳顏左瞰羅浮右于闐匡
廬嵩岳如連環無口缽盂安斯處旋結天來大箇屋
時而風送萬雲歸好把龜毛拂一拂走殺赤縣與神
洲翻轉衲僧舊窠窟了無神運嫁東風詎以瀟灑雜
頑空十方諸佛從斯出犁耙債負都完足打底還他
一粒粟是則名為真善住。

** 良知歌

劈開混沌作吾廬安箇名知任指呼忠恕一堂非早
白滿腔心血苦為奴悟來天命非良策迷去中和塞
太湖知謂覺場原是妄弗知猶覺落偏枯坎離水泛
三千界五蘊基高百億都措足踢翻生死海掉身挨
倒是非壺識神店裏良知府碧眼光中盜跖軀倜儻
分明施大用廉纖見刺費工夫參乎曰唯功勳少回
也如愚氣志孤花為拈來香更著衣因微笑世系麤
截功補過成淘氣蔽目藏睛屬腠膚未有知前誰是
我原無位次以存吾碔砆漫道荊山玉鮫目何如江
漢珠弗假龜毛繩妄想那來兔角杖虛無驢鳴犬吠
仝機用兔走烏飛轍見途一喝馬駒翻出廄千年金
鐙響寰區打躬作揖渠儂偶撥火挑燈體用殊另有
一番聲價重臨場幾熟者之乎此知畢世人人有混
沌㲉兒信手刳擬向禪徒求指示蚤成演若覓頭顱
儒釋道髮鬚與鬢也是小巫參大巫。

** 辭終南山歌

甲午冬初以受請落來將巳七年準每因採藥入深
雲最喜秦山名萬頃縛雨編雲不識時花開花落彌
清省風梳木末壓千山瀑墮香流填萬井飫我雲廚
選佛兒谿舂偈句常心領耕煙種雨不放閒洗月燒
枯嫌日永門溜千尋結水簾案堆千嶂如風屏廠徉
寬似亮公廬陜隘危如蒙正枕露徙煙花蒨石紋雨
餘寒色翻晴影此風亂世劫中無生就清平十樣景
櫱裏蜂來貼貼飛天邊烏去忙忙逞元初不肯事斷
常那借功勳成勇猛相知幸有樹千條掃葉燒鐺月
一嶺削出峰巒昆仲齊接天沙嶼如蒸餅尋詩誤入
亂青冥握麈消閒無別耿瘦谷煙波笑傲肥懶司斫
額而伸頸雖無名聞落人間且喜逸民適僥倖分付
鳥猿勿亂啼谿邊浴菜防流騁終南萬里室居中僕
自落來惟敬儆辛丑秋吹八月風辭山歌盡山之冷
辭卻終南還舊隱。

** 重建燉煌塔記

聞夫天老地荒之闢都建長安教輿典御之來適逢
西晉去雙林一千三百餘載實震旦名聞興起之初
有竺法護師甘蔗種族示跡月氏瓢笠青門燉煌結
艸以一口兩舌之辯籀史區分聲梵華二語之言神
機幾喪一模脫出點盡錙銖喝采空有之風束彼三
乘之霧首翻七軸終譯海文世以燉煌名菩薩者蓋
以真風未泯故也稽晉迄今一千餘季有休菴者自
吳客魏適造故址徬徨四顧白氣燭天喟然嘆曰劫
雨淫而逕影疏烽煙虐而靈瑞遠遽於蓁莽隳中撥
出斷碣洗清三讀淚雨沾襟先哲浮圖淹沒及是不
覺泣天膜地重建矢言迨甲午秋忽遇余於漢江岸
上訴彼前盟叩余以記越明季丙申春余以天童掃
塔之行笻拖數子走訪遺標而公之行業以落成矣
復有逸民指顧曰背負終南勢接晴嵐之晚翠襟垂
八水帳開涇渭如蜿蜒坎離羅布星象交輝囑筆以
三用記其事愧余汗顏未洗倉卒難工噫先人未艾
之義罄在斯乎別斯而覓先人者未之有也然佛日
沉西得半蓬渡弱水之濱匪憑以力撮箕土培泰山
之屼事在人為幸朝野傾誠撝金出玉伐稠林之寶
樹啟金匣之青蚨不勞肯綮蹈彼前規千載遺風儼
如舊制上祝
皇基永固率土來賓八表偃干戈十方齊整肅庶宗
教之有賴期白業以無虞艸木騰輝赤幟佛旨謹記。





昭覺丈雪醉禪師語錄卷第五

昭覺丈雪醉禪師語錄卷第六
嗣法門人徹巖等編

* 頌古

「世尊拈花。」

【口難開處隨拈起百萬人天盡見矣金色頭陀不在
行橫身落他圈繢裏。】

「臨濟棒。」

【三頓白棒打成一片猶不知非更去討碗及乎撞著
老婆禪費盡人家煤炭。】

「南泉斬貓。」

【霜刀截斷活貓兒血濺梵天誰箇知縱戴艸鞋相救
得已遲八刻用奚為。】

「靈雲桃花。」

【山花簇簇葉前燒引得遊蜂逐日刁不是阿郎親一
見盡形狼藉在荒郊。】

「高峰枕子。」

【無夢無想主何處銀山鐵壁勢崔巉翻身推出枕頭
子打壞叢林一塊磚。】

「百丈耳聾。」

【龜毛拂挂繩床角土佛蛇心話即離霹靂一聲天地
渙頂門突出五須彌。】

「南泉萬物一體話。」

【山空谷應速海闊浪來遲舌底無骨兮如夢幻相似
眼裏有筋兮抱橋柱澡洗水牯牛太風流山悠悠更
水悠悠。】

「僧問六祖黃梅意旨是甚麼人得祖云會佛法
人得僧云和尚還得否祖云不得僧云為甚不
得祖云我不會佛法。」

【山崩海裂風清月白不會佛法刀刀見血舌頭無骨
眼無筋千古萬古白拈賊。】

「僧問雲門佛法如水中月是不門云清波無透
路僧云和尚從何得門云再問復何來僧云便
恁麼去時如何門云重疊關山。」

【澄清絕點萬象交輝百花競放兮春風遞信箭鋒相
拄兮石火難移去去復何從山重重又水重重。】

「女子出定。」

【出得出不得花劈作兩橛女子與瞿曇眼裏迸鮮血
艸窠走出黃腰貍活活證龜成鱉。】

「僧問雲門如何是一大時教門云對一說。」

【量才補職相體裁衣翻手覆手應機逗機對一說太
崎嶇光明殿前雲水路鐵眼銅睛失郤伊。】

「僧問雲門不是目前機亦非目前事時如何門
云倒一說。」

【以鏡照鏡似空合空平雲臥岫動樹流風倒一說劈
箭急萬仞須彌非壁立。】

「溈山問仰山天寒入寒仰云大家在者裏溈云
何不直說仰云適纔也不曲和尚如何溈云且
須隨流。」

【漠漠嚴霜徹骨寒普天率土悟生緣長安凍殺人無
數幾箇隨流寓意便。】

「九峰不肯首座。」

【數年海外估婆娑瑪瑙珊瑚滿載過將岸不因鯨掣
浪和舟帶月葬洪波。】

「大顛擯首座。」

【一條禿木兩人舁舁去舁來汗漬衣屋遠路長天黑
了各人拖了一身泥。】

「天龍一指俱胝有省。」

【數載山頭赤骨歷漫天富貴無人及忽焉猛虎出林
來百唼通身血滴滴。】

「婆子燒菴。」

【山色榮枯幾度分耽幽泉石野情生雄風猛雨忽焉
至換郤許多人眼睛。】

「洞山寒暑。」

【應時及節奮天威逼得時人鼓是非脫或隴頭春色
動枯樁爆也報阿誰。】

「犀牛扇。」

【叫一聲來應一聲官錢私債盡還伸縱觀秖有黎牛
隻毛色青青氣未登。】

「船子為夾山。」

【一生不住弄鉤頭忽遇金鱗水上浮吐吐吞吞剛點
首和舟覆卻絕冤讎。】

「南泉三不是。」

【不是心兮不是佛不是物兮是甚麼到頭山月落前
溪天將夫子為木鐸。】

「外道問佛有無。」

【春適晴明曝曬宜皎然灼破野狐機荊門雁去三千
里羸鶴翩翩舞落暉。】

「不起一念須彌山。」

【四衢道杳何條直眼底風煙各見招弗起一絲猶是
弊天長海闊路迢遙。】

「風旛話。」

【盲龜跛鱉解逃禪漁父舟頭爭論便停棹漫將輕註
腳沙寒無地可鑽研。】

「見見之時見非是見見猶離見見不能及。」

【見不及處見何賒滿園競放桃李花當風卓出眼中
屑獨許靈雲是作家。】

「臨濟叱三聖瞎驢。」

【擬將一語定乾坤撞著瞎驢折半觔公有幾多正法
眼滅吾宗者是其人。】

「三聖透網金鱗。」

【涌身將謂騰霄漢一躍胡為陷阱中再擬風雲相送
去水乾波盡困泥融。】

「楊岐僧問少林面壁意旨如何岐云西天人不
會唐言。」

【客無買賣日如愚自把胭脂面上泥此貨不堪行市
眼招牌錯挂在楊岐。】

「九年面壁。」

【藏卻面孔疊卻眉語言不合正堪為九年露盡靈山
醜卻被通司說是時。】

「法眼因僧問如何是佛師云汝是慧超。」

【跌宕之言如墾土掘出南天白玉劍提起從教四海
清千妖百怪藏無竄。】

「雪竇改船子漁父頌夜靜水寒魚不餌滿船載
得月明歸。」

【簇簇浪花卷玉風翻然蹉過打魚翁蘆花外有鉤竿
客活捉將來入彀中。】

「乾屎橛。」

【如何是佛乾屎橛多少人將作話傳俱胝藏身於一
指靈雲見盡在花邊。】

「無縫塔。」

【層級玲瓏岌崿然摩風挂月勢參天曙光遙燭琉璃
殿影射潭湘刺九泉。】

「維摩默然。」

【銀河滾滾浪晴花杲日行空印碧沙萬派歸源無等
匹漫將杜口喪毘耶。】

「十智同真。」

【十智同真語默玄風鍼雨線補寒煙採花不摭花中
實版齒生毛春正妍。】

「萬法歸一。」

【一歸何處發一問太末蟲銜須彌走撞著蠛蠓質面
前連末和山吞在口。】

「非佛非心。」

【蘆花帶雪覆煙輕萬象晴明一色吞無影樹頭風浩
浩不萌枝上月撐撐。】

「即心即佛。」

【日斜風靜冷煙浮絕點澄溟月一鉤瓦礫石頭齊合
掌黃金失色悶愀愀。】

「黃龍三關。」

【我手何似佛手逢人劈面一摟忽焉前後際斷便作
獅子哮吼。

我腳何似驢腳踏著死蛇解活走向百萬眾前步步
秦時𨍏轢。

人人有箇生緣墾土耕煙種田捉敗金烏玉兔與我
牛兒共欄。】

「臨濟四喝。」

【一喝金剛劍用時伏尸萬里絕妍媸停機巳涉鋒芒
疾炯炯寒光匝地施。

一喝金毛踞地來風行艸偃靠如柴狐狼野干藏無
地窠臼從教盡淨灰。

一喝探竿影艸裏須知好惡如冰履普天率土悟生
緣背笛豈同雪曲矣。

一喝不作一喝用桑上出漿柳上中古今三世不變
常毘嵐風起黃河凍。】

「和牧牛頌。」

【惡癩風神日吼哮家山不住轉途遙斷雲每對煙波
說一步一聲犯我苗。

無邊風韻一機穿頭角纔伸便辣鞭幸爾山童多意
氣全身輸與手中牽。

牧兒款款事驅馳挽著眉毛不放隨念未生前時照
管神機廓徹始忘疲。

輕輕拶著便回頭是甚麼時肯放柔首尾四蹄俱露
了聖名凡號敢稽留。

日日時時水艸邊橫三豎四在當然功勛縱有千斤
力難表明明一著牽。

家邦平怗自如如萬別千差弗敢拘掃石野眠松月
下飽山飽水樂無餘。

極目天涯一曲中人牛觸處艸茸茸雨餘麥笛雲中
落萬紫千紅絕淡濃。

無邊清韻一光中孰謂人牛體一同迥迥神機通莫
測煙蓑雨笠挂雲東。

一漚未發實安然枕石高眠碧漢間百艸頭邊懸日
月牛兒常自掩松關。

人牛盡淨露真蹤炯炯寒光射太空無限新風彌宇
宙參參秀氣吐玄叢。】

「和天封禪師蜜蜂頌。」

【遊戲園中善見機營營弗肯事空歸去來自有沖天
翼不藉東風力御飛。

利害久矣播天涯一段精忠隸晚衙道合君臣忘彼
此打風打雨自成家。

自在遊行出沒時全機縱奪絕支離春心一片收歸
去色色天然滿肚脾。

廝風廝雨日舒光只為分明反著忙觸犯慣能行正
令尾鞭一劄勾承當。

一家一計室枯桐心眼圓明觸處通摭盡五湖英秀
色堂堂獨耀義天紅。】

* 贊

** 初祖贊

「　纔入境來自像自得若非梁皇眼裏有筋幾成一場敗闕折葦渡江風力難測弗識阿誰運蹇時乖撞著你者活賊咄」


「　扣眉窊眼其嘴如鑿佛心天子怎被你惑雖得一葦之風流不無打溼兩隻腳而今撞著不肖兒研起墨水驀而潑」


「　聳起箇肩都起箇嘴打起精神捏甚麼鬼擬來陷平人人且不然你轉折一枝蘆濫在晴江裏分皮分髓許多般也是颼風吹暮葦」


** 面壁像(晴浪上座請)

「　沒廉沒恥掉臉掉嘴伎倆盡淨分皮分髓無面見我中華人長年覷此石壁子」


** 巖間真武(臥雲羽士請)

「　枯松下倚巖根披頭散髮一箇全真收得八兩失卻半觔若得齊顛一秤稱只須抹過定盤星」


** 自贊

「　頭髮髼鬆腳踏實地人情不通佛法不會問著祖意西來一頓棒頭亂劈等閒結下驢年冤不知何日而解矣」


「　邪正不分有無不立拄杖抬捺虛空粉碎直切為人了沒巴鼻殺活全施孤硬無敵呵呵若非大白牛山幾乎安頓不得你」


「　四十餘季箇賊做到今日不歇逄人生擒活捉不愛剪綹刷白沿途過橋拆橋孰肯以楔出楔惟我大白牛兒日日耕風茁月」


又(懶石聆維那請)

「　打人打不歇罵人罵教徹只樣生笨貨那得有機括一笠冠三秦半瓢盛錦國臨濟好家私盡被伊漏洩說與漢南懶石公莫道老僧在吳越」


又(耨雲實維那請)

「　你是丈和尚那二十餘年覓你起處不得即今驀拶相逢南海岸東塔頭將謂有多少奇特原來是萬峰堂裏鞋套不上太白山頂剌破腳指底川老蜀既是
我馬簸箕三十五代之孫為什麼猶有者箇影子聻」


又(佛冤綱西堂請)

「　一榻蕭然全身已露受靈山記欠人天福從不會與人打葛藤直掀翻佛祖舊窠窟硬糾糾似峨眉峰頂倚天殘雪逼人寒活卓卓如碧海波中怒濆洪濤堆紫玉吾尚不知其何自而來怎肯作分皮分髓之惡禿」


又(補石冶侍者請)

「　者箇阿師年將半百慣入魔宮善遊虎穴疏通滹沱潮翻太白扭人天鼻削虛空舌按定當頭乾坤失色夫是為之巫峰嫡骨宗門作春秋之客」


又(風寶高維那請)

「　眼裏有筋耳上無文生成倔彊不順人情拄德山棒便打德山不會末后句用臨濟喝不肯臨濟立無位真人恁諸方塞滿佛雲祖雨到者漢手裏一并活擒非為丈雪陳閑管總是將平報不平」


又(不會法監院請)

「　弗通世情輸你者漢一味據令而行用出全沒畔岸倒披三玄戈甲翻卻死生舊案白眉白眼使人著忙黑心黑腸餘機盡換惡辣不肯人處惟憑此風若是佛法二字三生六十劫猶未夢見」


又(雨樹愚監院請)

「　初會似相知久而認不得沒情面底物從來人希識住在今世門頭五十季拈起那邊事兒全不會等閒撾一把撒一把毒惡殺青有時截半邊留半邊何處不是無端被長髭頭陀冷眼覷著持上巫峰放些喝風罵雨之氣息」


又(端鼻萬書記請)

「　釘嘴鐵舌河目童睛拈龜毛拂如金剛劍觸其鋩者奮斬不平直下令人脫灑無容更立一塵憑陵微笑
兮狼心虎膽形神鋒利兮移換乾坤佛祖都來納降款從教性命兩無存」


又(懶生昇維那請)

「　機如掣電口似盤傾開飯店於蠶叢屠龍烹鳳納方來於秦國膾兕燒豻喝下乾坤陡黑機前白浪滔天秖如罵人打人不歇之色此句如何以傳」


又(月幢了首座請)

「　坐如山行如虎惡辣異常黑風黑雨不立朕兆兮拄丈一條雷奔電掃兮其機如此把斷要津五十季鐵面驗人直到底幢公今請上雲南八複羅裙掃天地」


又(哉生聞西堂請)

「　咄你得與麼沒情面愛移換人家舊窠窟鬧處喜捺頭冷處不肯做大洋海邊賣水終南山上逐鹿拈起七尺烏藤云是秦時𨍏轢」


** 天童密師翁像贊(瑞吾王居士請)

「　桐棺山頂樵吸盡龍池水一笑震天涯顒顒欽海宇教人不立廉纖卻又拄根楖栗尋常打雨敲風佛祖迴避不及堂堂六坐道場用處全沒巴鼻七十七載踞海東萬派流芳天地窄」


** 本師破老和尚像贊

「　九坐道場風清月皎觸著磕著令人便飽棒下翻身無處尋討六十年來料掉不少收拾群機雷奔電掃惡辣鉗鎚萬國聞無絃琴曲秖一操」


又

「　康氏金粟飽飫一肚臨機毒惡人天恍忽有時與九曜七星結物外之友有時隄巫峰三峽為魚龍之窟活埋峨眉一路人單拈惟唱巴歌曲至於成佛作祖底事從來誓不肯做」


** 箬菴和上同江天還松下酌茗圖

「　日移水石賺清機把茗長吁萬象輝樹下師資緣會
句松濤驚冷露沾衣」


** 重慶酉陽司象崖法兄和上像(牧雨上座請)

「　蜀山三十載慎獨不相逢弟適來吳越兄仍過海東名聞追錦水聲價貫芙蓉辛卯七月十有詩曾輓公今如不記得再題上一通」


** 白法師像

「　壁觀阿挨日過八十三季無露圭角主般若堂於楞嚴如護目中之珠變華嚴像於福城似受靈山之託等閒露頂坐巖厂杖頭捏定風生握斷海山川活卓卓」


** 紫柏院福林禪師像

「　碧落風前科頭箕踞青松白石友煙弄雲就裏些些快活從不輕示於人寒巖獨處無多子岸谷風回紫柏林」


** 題人牛合睡圖

「　拋下鞭繩橫眠幽麓無榮辱干懷醉煙霞風骨佛祖田園兮荒衾枕天地兮獨清操氣可動坤維惟恐青山留不住」


** 達也聞法師像

「　達也聞法師年方廿七坐喜弘龍樹風翻受具宗縛出他知見案頓入無生國示寂於臺山大似登雲鶴問子安身句虹涇橋之北」


** 題思白董太史山水圖

「　玉指尖頭點出太平溝壑七尺軀裏懷藏亂世溪山曩予三過吳門恨未一面今讀公之詩以鬆爽閱公之畫以清澹然風雅凌夷欺青壓白不下蘇眉山張無垢惟苦不遇鐵面衲子當頭一拶淪溺在騷人隊裏衒賣胸襟流而亡返不知何日始記得話頭也」


** 東塔清白兄行樂圖

「　天有慶雲也而自不知其色以奪倫地有伯樂也而
自不知其氣以蓋世今清白兄自蜀入吳已三十載參禪而不被禪迷習教而不受教縛優游於南海岸東塔頭煮月燒枯嘯傲自適真巫峰一代奇男子也是為序」


** 題行孚吳道人輪珠念佛圖

「　如問春秋多少但只晝夜百八靠定如意須彌鎮日輪番指掐不師賣餅於灃陽不學臺山之路下不重提藍之風流不作燒菴之道者六十七年本色為人志不喜裝模作樣」


** 白法師竹間行樂圖

「　者箇老阿師居然多氣志將紫柏大師一座千觔擔兒肩任二十餘稔偶焉歇在亂竹堆中稍換口氣」


** 歡喜如來像

「　歡喜如來玅相殊亂雲堆裏結跏趺不因丈雪曾相識幾被人疑作畫圖」


** 縫像瞿曇

「　你從何處來卻坐在者裏若非醉頭陀人都錯認你紅亦非硃砂白亦非關紙巍巍獨踞寶花臺無限清風動地起」


** 觀音小像

「　咄你又在者裏簸弄人家男女曩者屠牛腎惑亂於蘇杭剖蛤腹贊歎於唐皇與瓦礫和其光與艸木爭其香將謂賣弄清風調殊知徹底亞郎當」


** 十八羅漢像(遂寧上人請)

「　者夥沒量阿師出入全無道理踢碎那畔空腔遊戲山石間裏伎倆弄盡萬端濟得甚麼邊事太平風味男兒作人何故如此」


** 達磨小像

「　今日秖樣嚴寒你猶打箇赤腳總為不知時節所以令人塗抹」


** 天童密師翁像

「　髮立如鶴面冷似鐵捏條拄杖打人不歇凌滅臨濟正宗唾罵少林髓得神機如雷震泉湧惡辣似奔濤噴雪帶累衲僧十二人塞滿乾坤無縫罅」


** 林野法叔像(牧雨法侄請)

「　眉分八字髯無二色訶釋迦發言欠遜去人眼睛裏撒沙笑達磨不會說禪謂子得安心之訣率常噴一唾聲東海萬丈之波等閒豎一拳碎虛空作七八橛平生行事不依時所以稱作白拈賊」


** 二隱法兄和尚像(牧雨法侄請)

「　法兄謐和尚一出峽來冰凌上行劍刃上走撥亂四海煙塵扭碎一雙鼻孔末後覆船於龍淵以笠為杯渡又不知要造何等事業與往來人作窩窟幸牧雨法侄善別機宜多識時務繪頂像於三秦作西川一古佛」


** 懶首座像(法孫橫眉請)

「　東海於菟南山白額秖論殺人母問耳缺不惟具短血之能且有退衣之德肉醉終南第一峰應知天上無二月」


** 雨西堂像(非所禪人請)

「　鬚長髮短神清氣大眉稜有罅兮辱在獅子群中舌頭無骨兮鋒芒其利如鑿收得福城雲總不露圭角倒提拄杖似太阿佛魔都來一按過」


** 密言律主像

「　缽盛沔水衣覆漢南秖論龍伏虎伏不問佛來魔來師承大亮兮穿庾嶺提不起之物影遺海會兮倣飲光抱金襴之材秋風妒菊戒月高篩如問春秋多少晝夜一百八欲識阿師面目堂堂獨露者誰本是西川一古佛留與興元作法錐」


** 彌勒寺興安大德像(朗如禪人請)

「　季將六十有七做事全無固必繪頂像於簡端漏洩威音大義有時種竹栽松為坎離之界牆有時接石為橋作度牛度馬之佛事等閒豎一艸成慈氏之園偶焉煮白雨結龍華勝會此照付與朗如孫供到彌勒下生去」


** 邵窩莊汝揚像

「　頭戴方巾手持白拂坐箇蒲團全身太露呵呵好箇老維摩一生家業藏得與麼堅固」


* 分燈

** 溪聲道元

「　法法法無生無生法法無付汝無生法生無法亦無」


** 月幢徹了

「　臨濟窟中獅子子爪牙備伏山之屯等閑放出天涯去吼震山河劫外春」


** 端鼻圓萬

「　春風騎馬過寒江子夜雞啼雪上霜寄一音與簸箕匠長松竟日正朝陽」


** 懶生徹昇

「　霜月照人寒徹骨琉璃水結一溪冰夜來東壁打西壁故放闍黎出孟津」


** 大憨印我

「　瘦梅含雪噴瓊花不假東風力一些白上枝頭新萬象馨香從此競龍蛇」


** 懶石覺聆

「　終南山下五雲垂別有搏風一鳥飛特達慣扶羊角上推開碧落活天機」


** 雨樹行愚

「　長髭頭陀頂笠還贈條拄杖上眉山橫該豎抹揮秦蜀露出金毛第一班」


** 哉生徹聞

「　閒行踢出中秋月八面風生壯帝都此是老僧日用事逢龍拔角虎編鬚」


** 佛冤徹綱

「　馬祖巾瓶十五載今朝綱子亦如然秖緣薦得磨磚勢萬仞峰頭續正傳」


** 半生本襄

「　龜毛拂有騰龍勢兔角杖支南斗雲山水悉歸布袋裏昆明池上月華殷」


** 耨雲真實

「　適來東海鯉入閬自成章掣起滔天浪春風滿大唐」


** 鹿門徹巖

「　觀音帽子大如倚蓋覆卻坤維衝破三界千古法運如是傳人天眾前恁弄賣」


** 半月常涵

「　霜華初爆瑋環材廿稔浮荒瑞色開世以井參山谷正風扶梁上一麟來」


** 問潮海嶼

「　濯錦江分百億都聲揚天外語嚧蘇玄風不讓滹沱月香浪如綸結五湖」


** 佛藏道海

「　祖席重興萬木浮不釐務者藏監修而今行滿功初竣莂汝高登第一樓」


** 石林道玉

「　寄錫松山四稔餘竹卬慣擊人頭顱風前不許機相讓正眼明明爍五湖」


** 慎獨古德

「　收機一钁隱於農遐邇荒畬烈火鎔燒出乾坤舊面目照天照地振吾宗」


** 竹浪正生

「　西山積雪銀千頃東嶺濤翻萬樹松一任滄桑世改
更搖風簸雨毒魚龍」


** 良玉徹宣

「　拄杖一條橫開豎闢若箇相逢銀山粉碎是聖是凡避之不及佛祖從教立下風濟北宗風齊整肅」


** 無問淨徹

「　落來錦水為尋師笑教當年馬簸箕不解奪他塼子去返薅日月在江西」


** 雲瑞如載

「　擔簦負笈到蠶叢正值山童擊晚鐘流水高山齊側耳烏藤七尺活如龍」


** 塼鏡如皓

「　烏去兔來為甚忙趁伊禪士出閒房纔伸手捲竹簾箔虎嘯龍吟震大唐」







昭覺文雪醉禪師語錄卷第六

昭覺丈雪醉禪師語錄卷第七
嗣法門人徹綱等編

* 法語

** 再三副寺

叢林執事今古弘規出彼入此提撕本分一味貼貼
實實盡錙銖分涇渭不肯移易一絲毫方司叢林職
務要兢兢業業截鐵斬釘轍古人閫域蹈佛祖樞機
當思楊岐保壽燈盞生薑不可曲徇阿容任情取適
驀向公私緊要處㘞地一聲方信再三撈摝始應知
之句不我欺也。

** 心不禪人

禪和子秖為腰包拄杖擔閣生平事業即今走到禹
門卸下腰包拗折拄杖一點巴鼻也容不得始悔從
前東奔西竄踏雨肩風欠卻人家許多艸鞋帳也。

** 電書禪人

正因行腳之士風雅別於庸流不以榮辱干懷取捨
亂意勢立萬夫不敵之勇以破生死心為準則且非
丁一卓二艸艸承當務在風鍼雨箭劍樹刀林一切
境緣撼我不動又如出林獅子一心秖要殺人惹得
天下人憎嫌方具行腳眼。

** 不會禪人

佛未出世祖未西來一道坦然萬物成現被老臊胡
說起不乾不淨涴濁騷語使沒意智男兒尋香逐氣
馳東往西不知肩頭腳底蹉過達磨了也又有一夥
惡禿不解吐氣更與學人添上百二十斤擔子云乾
屎橛麻三斤庭前柏樹子埋沒人家男女靜明者裏
無隔夜禪與你參但看無佛祖以前是箇甚麼看來
看去看破看底人始信乾屎橛麻三斤也是一場精
扯誕。

** 佛冤侍者

參學大旨貴行解相應直窮絕頂之頂力盡有無之
無母滯見途是真參學然參而罔學如魚之陸不及
揚鬚振鬣學而罔參如湫之水終難卷泊成瀰是二
者水因魚以激浪澤潤九洲魚得水以全神飛騰霄
漢爰魚之德固善而初未嘗不以水為命也故知學
不廢參參不廢學參而能學直造無卓錐之地學而
具參冥鑒渠一物之無稽古之脫樊籠超聖位包羅
萬有融貫十虛莫不由茲借路經過。

** 如壽居士

念佛底人務向未念之先審諦念底是誰猛然會得
原是佛念佛既見佛矣可謂三際平等萬法一如釋
迦說出許多固是舌底無骨彌勒不吐一詞原來笑
裏有刀。

** 懶石維那

衲子不怕窮愈窮愈有趣窮到徹底無猶得無之力
無無一法中如鵬而有翼搖蕩太虛空擘海取龍饐
貴在物我嫌因嫌全其志佛尚且不為豈重祖苗裔
千七百葛藤􂎺是嘔噦氣三賢十聖流悉成鬼活計
應用便知有頃爾超調御放曠萬機空舉止皆佛事
過橋拆卻橋逢場便作戲橫亙十方中一毫頭上立
摑倒須菩提踏翻維摩詰不善說法要惹得天花墜
靜明無底窮所窮猶不唧分付聆維那莫窮在無地。

** 風竇副寺

執事之任以果決勇斷為良柔和善順為則眼親手
辨於量茶數米之際真參實悟於吐故納新之場卓
卓盡天真頭頭契本有爰亂艸不可惜剪八皮且度
弗齊寧教厭惡於初機漫莫引嫌於後世得不乖乎
輔弼失不愧於自心冥鑒秋毫是為道用儲糧屯糝
節儉叢林手眼藏鋒母令滲漏鍼劄不入臨機弗讓
一絲操守連綿輒便赤窮到底如斯謹慎彀齒相關
發一機而群機盡伏豁一牖而眾牖俱開徹體風規
為通人愛實因剛柔勇決果斷成褫瑣瑣碎碎做來
豐豐隆隆拈出百靈拱手千聖攢眉佛祖站在下風
堪為法門英俊。

** 智幻禪人

諸佛於無中唱有兔馬有角列祖於有中談無牛羊
無角靜明向牛馬隊中據一條白棒掃除從上知解
截斷今昔有無撥轉天關真機獨耀兔馬所有本有
天真匪從外藉牛羊所無丰神自若詎假他求應知
線雨繫枯樁片雲橫斷嶺色色稱提本分頭頭竭露
自家苟非用力於睹聞之先安識有無無有之機會
也。

** 鋤月禪人

秖緣行腳苦行腳快心多形影垂風露機清似太阿
藏鋒於寶匣萬籟奏笙歌漫莫輕拈出留來斬佛魔。

** 不多禪人

先聖有遺言修真心履踐時彎智慧弓默架靈機箭
射倒無明山摟碎人我見堂堂獨露底千古為龜鑑。

** 荷擔傳居士

參禪貴玅悟莫循道理路驀地忽知非佛亦不肯做
學道莫執著一種平懷箇腳跟點地時自然活鱍鱍
欲透生死關捏定死貓頭摸著娘生鼻眉毛眼上浮
踏著自家底頭頭總現前穿衣與喫飯閒坐困來眠。

** 補石禪人

了生脫死句捷健疾如風一念絕情想蕭然與佛同
力明差別智漫莫合頑空動靜閒忙裏綿綿日用中。

** 守初禪人

奇異風光古迷離一念差靈鋒剛似箭障霧活如蛇
意路雖寥廓情塵被物遮分明在者裏何必外尋他。

** 彼岸禪人

萬籟無平仄風嘶去又回爐煙初吐出香噴鼻頭來
坐久忘伸腿行忙懶著鞋啟簾時一望春色上莓苔。

** 雨樹愚監寺

不薦當陽句徒誇鷁萬里蓬吞四海風纜拽千江水
眉稜撐日月氣焰遮天地語默涉離微灑脫欽寰宇
子尋入嘉禾展布單觸禮提起今日事忘卻陳季底
不重子英靈詎貴子行履言外秋風生句下波濤起
滾滾復還來驚訝東海鯉崛起吞雲勢展出摩霄羽
揚眉瞬目中人天追莫及。

** 慧舟禪人

海以無涯魚龍豢焉林以幽邃虎兕棲焉禪以空寂
衲子趨焉稽禪之一字囊藏天地該括百靈陶冶聖
凡吞吐萬象微塵歷數莫不於此討誤分迷三有哲
人悉向是中披肝瀝膽以覺覺斯批剝物彙道箇麻
三斤乾屎橛令汝滿肚生疑千沒奈何萬沒奈何奈
何到用意不及處㘞地一聲魂驚膽喪到與麼時海
山莫以喻其深豈獨魚龍為倫匹即我髡夫釋子尚
滯一隅真乃圓性達人始做得一番麤造。

** 耨雲禪人

自少林面壁之後斷臂負痛以來鷲嶺之風似有所
託至唐宋來異見蜂起談心說性羅網多端而禪風
一變也嗣後元明間枝繁幹眾削兔角以鞭撻虛空
搓龜毛而摶縛萬象移岳盈壑百計千方活埋衲子
於無底深坑賣死貓頭於絕聞之域而禪風又一變
也種種奇抱條條乖張弗參禪而禪滿肚不悟道以
道多途回視二千季前不值半箇低錢矣噫嘻風之
變禪也非禪之變風也間有一二隱於石艸根下惟
待氣息而已詎肯蹈襲庸人希冀龍天推出而魚肉
當世者哉既嬰此際就是釋迦再出弗敢手援其溺
逆睹梁天駟馬何追汝既奔騰萬里來吳南海之濱
欲吾一見既見矣切須領取未晤時底面目漫莫效
者般蟲豸向閑門破戶學伊短販之流有傷風化熄
我祖燈也。

** 瓦解居士病中乞語

此事如人病相似寒有十分熱有十分熱有十分則
病有十分病到九分九釐上被寒熱二魔攻極驀地
出一通白汗渾身慶快覓從前寒熱之象了不可得
參禪亦如是疑有十分悟有十分悟有十分則成佛
作祖脫死了生工夫做到九分九釐上驀地打破疑
網子歷劫無明冰消瓦解一切恩愛男女田園屋宅
悉我閨閣中物故高峰大師云我三十年始做得病
中工夫古者有三日不病祈禱求之稽古人深得病
中意趣何也病中無一切攀緣妄想大好趣進所以
道病乃眾生之良藥適見居士病此一番語言爽快
秖是不曾病著未病者若病著未病底翻笑山僧此
番說話亦是病。

** 牧牛歌示芥山禪人

行腳子狀如牛天然快樂飲溪頭短笛一聲風裏落
頭角參參氣力大緊隄防漫收約莫教劣性由他作
忙忙驀鼻拽回來馴伏時難定價哉穿荒畬鑿瘦畝
良犢不假鞭繩摟猛然耕破太虛空大地山河無寸
土沒畔岸絕籬藩天為廊廟地為欄任運騰騰獨自
箇悠悠惟傍水艸眠羨古今種田客者樣畜生誠難
得雖然蹄膊一般麤毛色青青分外別牧牛兒高著
眼芒鞋耳爽牢牢綰白雲芳艸漫悠悠勿逐霜聲星
月轉。

** 十二時歌示寒暴書記

雞鳴丑無限風光盡漏逗平旦寅萬象森羅眼上橫
日出卯見得分明猶未了食時辰拈來色色盡佳珍
禺中巳此外別無一星事日南午應知大家在裏許
日昳未六窗開合絕忌諱晡時申更有何處不分明
日入酉門風峭俊關乎紐黃昏戌檢點將來無一物
人定亥者裏別成一世界夜半子墮在貍奴窠臼裏。

** 補石禪人

參禪人不得徹悟者秖為禪忒參多了所以廉廉纖
纖不能克證病在比擬相似討句鑿奇鬥百艸機勝
者為了當此乃禪病也縱參到彌勒下生終無了脫
上古以棒喝接機見衲子入門便喝先拈出箇膠盆
子令伊手黏腳滯又有衲子纔入門便喝要試善知
識法眼精明是證非正善知識辨得是賓是主隨便
一喝而學人識此善知識是箇孤峻底便抵死不放
五回三次向白鏑芒中另闢一路此乃正因行腳士
也今時輩不管是賓是主知解悟解但謳得幾句詩
便以冬瓜印子一印印定秖圖門風熱鬧五百一千
贊為丕振殊不知滅裂法門悉此類耳汝於秦蜀侍
吾六載尚依依稀稀不肯立箇決定志今既萬里南
來酸甜苦澀無不備嘗快趁色力強健把作件事做
漫莫青黃向人嘴角邊討些便宜便去裝模打樣誑
神諕鬼饒伊聚得百萬眾不明大法終是依他作解
非吾種草若聽老僧之言鐵石做去必不相賺一語
未通參一語一法未透學一法究到徹頭徹尾處沒
星事干懷始名通方作者亦名無事道人釋迦近傍
不得彌勒求出無門得大機顯大用豈與比擬相似
之流同日而語哉慎之慎之。

** 完白禪人

此事最現成極殊麗齊物我一往來穆穆然如天之
高地之厚日明雲黯火熱風涼能育萬物不以萬物
為侶弗假安排而絕顛沛滲漏透此關者洞見本末
脫或未知須諦審諦問此關鍵從何處發生已生後
又是何物於中搖搖此便是生死根聖凡舍如汝本
蜀人未來時將謂吳越有多少奇異山川浪以浮根
妄想測度於中模寫得極成現最微細似說食人而
終不飽及乎親到一回山雖崛峻不過峨眉水雖淵
秀不及錦浪較彼前想元非是有此事亦如是又如
金屎法未覷破時如金已覷破後如屎你從今日確
其志憤其氣把作件事做到無下手處猛然省得天
賴之以清地安之而厚晝信之明夕協之昏說箇此
事猶是不得已安底名祖師云真性心地藏無頭亦
無尾應緣而化物方便呼為智造到與麼時節始知
入泥入水為你且道老僧眉毛還在麼筆頭點出千
峰色墨體猶凝萬世香。

** 龍淵吼天禪人

數罟不入洿池魚鱉不可勝食也斧斤以時入山林
材木不可勝用也適法門蹂蹸之際叢林凋敗之時
仗庇力量男兒挽回此弊滹沱幸甚古者有深雲不
月之地雞犬不聞之天產一俊材自不知其壽幾何
許忽得其人枝可為架海梁株可為擎天柱而渤澥
千尋之內魚蝦不及之所隱一靈鯨自不知其姿質
之成翼可以摩雲漢氣可以動天地如石頭馬祖之
輩頗取法焉且罟斤之不善乃漁樵之咎也衲子之
不法師家之濫也夫為祖父田園之苗裔堤岸不可
不牢薅芸不可不進根麤則花實葉茂則穗肥法門
賴以光揚頹風藉以丕振上不負鷲嶺之託下添曹
源多月矣勉旃勉旃。

** 劍鋒禪人

陳蒲鞋記臨濟為大樹再參黃檗折雲門足激嗣雪
峰門牆之下不肯塗胭抹脂古之奇人也青獅翁以
龜毛拂付貧兒汗臭衫施丐者今之奇人也是二老
心知法門將委撐拄有人郤恨撐者力之過翻正為
捂適瓢笠南來汗垢膩甚不惟出力相幫且笑破兩
片唇皮矣政瞌睡間偶劍鋒上座從龍淵來欲法語
還楚故引從上沒來歷涕唾作送行語倘到鼎州相
見喝風罵雨周金剛大好與他按下雲頭廝撾一上
始不負我龍淵龍子龍孫之牙爪也囑囑。

** 醉雲禪人

參學人不怕死得活不得只怕活得死不得設死了
活得三千七百輸你一籌倘活了死得且毘耶室裏
能有幾人或云此事不在死活裏若在死活裏則孤
負吹布毛豎指底二老子然死活二法乃斷常之見
膾炙之語噫初進門者不得不由斯徑也若箇血氣
男兒直貴承當不貴生熟熏習苟承當得隨處便屙
捺著便屁臭遍天下使具鼻孔男女乞命有分單此
一橛無第二門近來禪風委脫侈嫚多端貴以詩聲
尊乎文翰眷眷於獎譽之表碌碌無服膺之材既為
行腳人切忌作朝晴暮雨之徒有傷風化負我負人
流落在佛魔隊裏。

** 醉月典座

簞瓢屢空衣若懸鶉具變生作熟之手操截雲煮雨
之權四兩截菜刀利如金剛劍一雙窮相手禿似五
須彌成褫老僧四五年來不以勞而易其志弗以進
而退其趾適又捕影於南海岸上福城山中訴歷年
碌碌之苦意謂行門有做完之狀灑灑然如突雲之
鶴落落地似解纜之舟惟苦不曾將衣線下事抖擻
一番故老僧撞著磕著仍是痛罵痛打總要子放下
許多般氣息維持本地風光追淘沙去米之蹤露踢
倒淨瓶之用勉旃勉旃。

** 尹生禪人

衲子家做到徹頭徹尾處㘞地一聲鼻孔原來在眼
下舉手便羅龍打鳳攘臂即捉虎擒麟與佛祖爭其
光日月奪其色就此界而移他方世界於一毫端許
不起座會五百僧伽於彈指間動不乖心靜出窠窟
故曰無上大寶從我意生身裏發現且道未現時是
箇甚麼。

** 權宰韓文學(諱大任)

尼父老子掌無功用之拍眼操沒絃調之希聲所以
道洽古今德配天地形神爽拔廓落無依蓋處於忠
恕之庭飲於良知之府少有動靜無非我閨閣中物
批剝萬象搖動兩儀謂知之為知之不知為不知是
知也此是良知底知字非知有知無之可侔謂加我
數季五十以學易可以無大過你看他安身處得與
麼綿密穩當不從智識測度中做去向艸窠裏闢出
一條通天大路以透長安餘悉居長安而覓長安者
可不慎諸。

* 佛事

** 為雨西堂起龕

師以杖指龕云者箇所在如山之峻見之者無不愕
然似水之洶睹之者無不兢栗子是了山水債底因
甚住卻請出門外泥深濯腳。

舉火云四十年前抬腳不起非為力微還是肚饑四
十年後放腳不下不獨神王翻為過飲今當四十四
歲振身千仞岡濯足萬里流以火炬指云恨無可賮
聊具把火以助沿途之費。

** 為通天老宿火

嘉靖壬午示生順治庚子入滅一百三十九年皎潔
瑩如秋月而今撲地行忙故使人天戀慕休戀慕今
日奉上一把火燒得須彌粉碎海水枯涸白藕花從
火裏生賢劫位中添一朵。

** 為心田副寺火

司庫有年弗敢狼藉一屑逗到今日今時連自家物
護惜伊不得老僧助汝一把火燒得七花八裂好生
收拾那東西莫教沿途露一絲。

** 費隱法叔訃音至拈香

電光裏走劍刃上行六十九歲弗存軌則明如晝黑
如夜一四天下藏不得製嚴統清曹源紊亂之風集
鍵鎚使衲子偷心盡歇侄通醉曾受耳提面命之私
萬不敢以佛事人情作酬恩之則燒霜煮雪大寒天
衣裓驢年淚未乾。

偕眾燒畬值一枯骸以農具挑入火中傍僧云請舉
火師云汝是誰人枯骨撞遇老僧火燭拈起如玉如
銀未卜是僧是俗臭煙蓬㶿如雲火色輕清似浴秖
緣未透劫波所以猶有者軸且喜今日晴明不然都
成陌路頂門具眼衲僧未免此番熏鬱從茲得大總
持從茲全體獨露擲火炬云天地未形汝是誰灰飛
煙滅是何物。

昭覺丈雪醉禪師語錄卷第八
嗣法門人徹巖等編

* 書翰

** 復茆坡燕居兄

古宿云凡接東山師兄書未嘗言世諦事今接茆坡
師兄書未嘗言佛法事似出古人一頭地也敬復。

** 與破一禪人

竹笻飛過關嶺幾被雁陣所羈偶聞上座有結制解
制之言不知為誰之活計耶適居易薛居士云臭口
一張橫開面上係萬峰之子老僧道時萬峰老漢妄
談般若生身墮拔舌泥犁地獄伏乞垂手一救不致
師資兩相辜負。

** 復咸若佟護法(諱師聖)

八千里路附以鴻來欲貧道掣轉蘆頭帆臨涇岸起
渭水無絲之調速女媧煉石之風日拊髀思彌增顏
汗翰云未了公案憶甲午冬貧道至漢城初未識面
將謂有多少奇特既晤之後原來鼻直眼橫此便是
第一則公案也又節日營齋貧道領大眾及戒超玄
素二上座茶次公指柑子云者箇要下手貧道預拈
一枚分作二分一分奉公一分自喫此便是第二則
公案也又觀梅次公云此園甚小容和尚不下貧道
指松竹云他二位聻公默然予呵呵大笑而出此第
三則公案也稽此數則公當時當面放過經今四載
復又從新提起欲貧道歸來了卻公將謂別有道理
也耶又謂巴護法發心修補恨貧道材同散木黐於
越土弗疾縮地來前俟潮翻錦浪綠卷吳風徑上十
八灘頭揩星洗月一日缽盂兩度溼如何。

** 復念祖高居士(諱佑釲)

接手教知居士善識其病第未審有病不病者存乎
其中苟識不病焉用醫為設或扯艸湊籃似多了一
番手腳且盡大地人以病攻病惟釋迦老子一人餘
悉錯認湯頭誤加引子長年濫在病窠裏吐故納新
弗及㘞然一瘥稽此病毒非聖不親非凡不近若作
病觀翻成病肺今居士欲瘳此疾實以告之慎勿外
援莫於內討任運逍遙隨方體認倘服此劑必聽其
效不假功勛忌口而自然成一片大光明藏矣到此
始信我醫家之不謬以顯吾國中亦有病此病者謹
復。

** 復漢中靜明懶石首座

來稿閱畢悔當時不曾與子道箇末後句直使滹沱
一脈流入秦川令終南山中大小峰巒討腳跟不著
一等恁麼時候母教點滴滲漏為珍。

** 復潼川永伯刺史(諱錫胤)

來翰謂不復究性命之源知居士日應萬機不肯空
度於浣花洗柳處欲見薄書為事之人識其人近其
源則性命之塗不遠矣與麼究去似多了一番手腳
不若忘其源而造未始之地如潼之漢秖隔一兩道
溪山耳第致君澤民之心乃忠恕無用之用若此謹
慎做官即是做佛任他千重百匝默運於一毛孔中
九結十使照歸於半微塵許故回得之如愚參悟之
曰唯到與麼境界那許餘習起種種紛飛之想而判
作兩橛哉恰好就公私日用處與張無盡李遵勗手
眼共轍囊橐古今佛法世法一稿招定始信吾宗沒
一點奇事也。

** 復非眼劉居士(諱道開)

接楞嚴直講一書知居士善收忠恕之風會使融通
之舸帆懸識海浪泊中流法門幸也然楞嚴玅旨原
為爾我血氣男兒入路捷徑向一切事究竟堅固庶
潛符密證關捩全輸不列旁門一超直入云汝暫舉
心塵勞先起道箇直早曲了也貧道既秉教外之旨
務以本分接人萬不以陳湯餿飯濫膺奉上恐居士
向擊鐘驗常綰巾示結處親證淨極玅圓紫金光聚
看破靈山一會引蔓牽枝處處絆人腳跟使尋香逐
氣之流鑽山透海背覺合塵不肯矍然一證受用自
家境界務以寸木架層樓浮漚撐巨艇今不慧不懼
諸方檢責直以狼虎丸一劑用瘳陳年固積打翻漆
桶子底回觀語言文字悉為遊戲之場到與麼時橫
講豎講一任安排豈獨直講者哉山緇淺見若此不
知高鑑如何。

** 復明珠院主

一箬東來比擬走賀奈緣草履一雙耳鼻盡脫惟恐
赤腳兩板唐突大方也已適讀手翰不覺霜花結草
月吐新條漢水凍無邊之聲秦雲避廣莫之野末問
拄杖子與鱉鼻蛇是同是別貧道道上座性命也不
顧然此業畜毒氣甚重自古迄今不知害卻多少人
來上自拈花下至今日三千餘年無人舉著公今一
見切忌保愛勿使螫人俟春風轉腦百艸揚眉親來
與伊斷卻命根不致趁風雲為殃作祟抱守明珠也。

** 上萬峰老和尚啟

磨煙寫竹疏通雲外之風屈指焚檀曲盡窮兒之醜
十年敗闕一枕烽煙秖可自怡不堪呈於座右恭惟
和尚身安盤石兀坐棘林捏聚打開翻成狼藉弄峨
眉月於三峽錦水西流劑不死藥以全川魂芒再復
幸天星有在雨露重霑隴外霜花競先鬥麗通醉根
株丘壑質本樗材媿智識以無多褻宗風之運季謹
具土儀數色用佐膳需歸期在邇餘容面稟不既謹
啟。

又

甲午三月十八日命上天童代掃逾秦歷魏泛泗來
吳三周寒暑始近塔前其荊蓁塞道白日亙天雲駛
吟風鐵蛇臥水山色如退乳之牛泉石似離群之雁
焦寥貫日滿目烽煙撥轉蘆頭纜繫檇李值起伯孫
居士請就家菴清白師處重刻全錄越明年丁酉夏
畢工別集俟和尚錫臨再梓稽江南禪席古風盡忘
濟洞二門情同函矢凡唐宋諸祖庭悉被一代主席
者遺為子孫有破沙盆拋向搕𢶍堆頭黑漆碗偏作
觔兩傳持且吳越四眾一聞神御旦夕倚雲目不少
息眾鄉紳敬修公啟恭迎福祉仍掃東塔雲榻祇盻
來臨咸冀弗忘前幟特非通醉斗膽有屈尊慈萬里
翹企仰惟俞允臨楮汗漫切切依依不勝恐惶之至
謹啟。

** 復菊溪王府尹(諱玉生)

鈞旨謂於沒交涉處被和尚惑亂一上想臺前乃昌
黎復出貧道假大顛再來故有此番酬唱又謂風穴
鐵牛公案盧公是牧主是假令二俱不是如何即是
情知臺前於此著忙故用假令二字也昨上堂中風
穴公案已評判明白茲不煩錄若論轉身吐氣臺前
可再入草堂如韓老覿面薦得設使帶來恐途中被
楮穎二先生奪卻不惟公自鈍置兼累草堂亦不唧
溜也明晨若往首座萬不向門前扣齒。

** 上雙桂老人

捧讀法旨云有木鵝展翅之興苟非深山而不能延
其殘喘大隋之有白鹿也且年臨耄耋時勢浮沉非
附大郭而不能樂其桑榆太平之有昭覺也然醉之
拓昭覺意有在焉故負炎翦茅赤手洗井一不枉五
百年之祖席二為老人退居之所非醉自活耳又幸
闔省有司紳衿士庶無不瞻雲以待復商之離指澹
竹躬迎至省始歇其志若謂壽塔亦昭覺方成體統
敬走報聞候聽的音以便趨迓。

** 復佟漢符(諱可印)

相別一稔將謂毒氣塞滿滇黔偶接來書大似鼓貨
郎漢子未知賣卻幾許肅殺幾何既善承當無非佛
事何必左之右之彈壓今古然前輩秖是箇不省事
務底人所以慣得其便好事者錄上傳燈而燈果可
傳耶親切處道來始喫吾棒。

** 復電書侄

知上座足下生雲會二佟於昆明池畔如佛印之友
眉山也古人道收拾士大夫務以法令為先鉗鎚是
要取信一時美流千古儻循情取適何處更有張運
使碎溺器於兜率耶囑囑。











* 行實

月幢策眉領眾入方丈請開示行腳師曰家醜不可
外揚幢曰大眾正覓醜了不可得師曰予乃內江人
也俗姓李母姚氏生萬曆三十八年庚戌十月十五
子時初離襁褓禮古字山清然師為徒情性沖澹於
世邈然因讀法華經乃至舉一手或復小低頭皆以
成佛道予默計曰成佛與麼易耶遂質本師罔疏其
問中心尚怏然似有物塞遂上峨眉山值一禪者談
及金粟密雲老和尚門庭孤峻卓有古風復舉僧問
雲門如何是佛門云乾屎橛予聆之如懷劫石直入
西山參鑑隨和尚問乃至舉一手或復小低頭皆巳
成佛道意旨如何隨曰我者裏不重機鋒轉語一味
平實商量予曰乾屎橛作麼生商量隨不答時年二
十就座下頓圓戒法又至了凡師處問從那裏來予
曰水邊林下凡曰曾撞著人否予曰見一夥騎牛覓
牛者凡曰那箇是你不覓底牛予挺身卓然而立凡
曰恁麼則犯人苗稼也予曰謝師答話癸酉冬仍歸
古字山掩關閱諸家語錄似銀山鐵壁每日如癡如
兀纔打起精神又被昏散二魔糾纏忽靈筏兄從江
南來譚及破山和尚荷金粟衣缽入蜀予便出關去
一見便問昔僧問雲門如何是佛門云乾屎橛意旨
如何師曰脹壞了我餓壞了你予曰疑殺天下人師
作臥勢云老僧不參禪秖愛伸腳眠予愈疑駭動靜
似一箇有氣底死人凡入方丈斧搜鑿索火炙湯沃
無劄鍼隙因問香嚴在百丈問一答十問十答百後
見溈山一句父母未生前話卻答不得過在什麼處
師便打予擬開口師又打予曰咦師亂棒打出胸次
中越發疑翳如坐在千尺井底出不得相似一夜因
倒穿了鞋腳套不上擬伸手拔忽然猛省肚腹中如
掉了一塊石天明入方丈師問你棒瘡發了予曰膿
滴滴地因留坐喫餅師舉趙州與文遠鬥劣不鬥勝
機緣州云老僧恰似一頭驢遠云某似驢胃州云老
僧似驢糞遠云某似糞中蟲州云你在裏許作甚麼
遠云過夏予便拈起餅師呵呵大笑予仍置盤中一
日侍師遊白兔亭觀瀑布為予更號丈雪書偈曰畫
斷蒼崖倒碧岑紛紛珠玉為誰傾擬將缽袋橫攔住
只恐蟠龍丈雪冰遂入記室丙子秋辭師參天童至
萬工池值密師翁橫按拄杖坐石予問相見了也翁
便打予曰萬里趨風乞師一接翁亦打予一喝便行
翁趕上和行李打脫至晚入方丈大展坐具翁合掌
予收坐具翁撥椅而出予曰已遲八刻翁便打予曰
盲枷瞎棒翁曰有人喫在予以坐具作舞而出庚辰
十月十七上太白頂拖柴因竹簽傷足血迸污地眾
都歸盡惟澹竹兄同予在後問正恁麼時如何予曰
血淋淋地竹曰蒼天蒼天予曰你為甚叫冤苦竹曰
東家人死西家助哀予曰蒼天蒼天竹負柴而去予
擬行忽聽梆鳴聲震山谷予平昔礙膺之物嚗然自
落積劫未明廓爾現前歸堂浴後進方丈曰通醉適
來少有些些快活翁作聽不清勢予便打兩箇噴嚏
翁打云那裏失利來者裏拔本予又兩喝翁連打云
翻不快活了予拂袖出時維那達變兄問聞兄踏斷
草鞋跟是否予作女人拜變作一揖予曰旖旎峭俊
嫂寒逼未梳粧一日萬工池挑砂次翁曰好擔土予
向面前一傾翁便打予取畚箕翁以腳踏著予兩手
抔土放箕內翁呵呵大笑予拽箕而去首座石奇師
曰聞你今日惹了一身泥水予曰道甚麼座休去予
曰也是偶爾成文翁每與語徵酬無忒辛巳七月十
九寫辭偈呈方丈云折葦之南泛弱河揚眉已涉萬
重波貧來久矣無錐地撥轉蘆頭唱凱歌翁接袖卻
再展兩手予曰將謂別有那翁便打予以坐具拂一
拂而出至金陵天界寺因師翁有溈山之遊予候久
之偶雪嶠大師錫祗陀林予去禮拜師問你是那里
人予一喝師閉卻門予曰只得與麼去又寫字次予
曰乞大師字一箇師曰拿紙來予作呈勢師休去予
拾副字而出壬午中元聞師翁天台訃音至始買舟
歸蜀至開縣大寧寺值本師問你從南方走一回帶
得什麼寶物來予豎一拳師曰別我七八年一點氣
息也沒有予曰若有氣息則不歸了師呵呵大笑佛
恩寺豎大殿師上堂予出問古人拈一莖艸建梵剎
竟今日新佛恩意作麼生師云八方有道歸王化四
海歌謠賀太平予曰恁麼則石花山畔金聲振驚起
丹林雙鳳兒師曰著予作鼓翅勢而出越明年甲申
十月廿五日因老母高年嘗有書召予辭省親師出
源流拂子信金予執意不受師曰此是從上來底非
老僧杜撰予遂受之山僧生來踊躍淬礪不明誓不
休奈因資質遲鈍奔南走北討多少生受聞諸方有
一明眼宗匠肩風踏月傾誠請益日無虛侍於中敗
闕不堪紀錄今因諸公殷勤詎敢吝辭出盡二十餘
年醜也天寒勿勞久立一眾躍然禮拜而去。
昭覺丈雪醉禪師語錄卷第八

昭覺丈雪醉禪師語錄卷第九
嗣法門人徹綱等編

* 偈上

** 送友還蜀

「　丹林彩鳳涉離微翼羽時成疾便飛氣宇頻吞山海靜摩天高駕白雲歸」


** 入蜀

「　擘破南天入峽河凱歌聲頌冷江波而今頓了江湖債悔笑芒鞋喫苦多」


** 臥佛

「　世以眼見作膚猜將謂公猶睡覺哉秖為婆心傾法乳全身放下枕莓苔」


** 早梅

「　瘦骨冰肌放嶺東離離偏欲傲霜風馨香特地穿巖壑歷歷新人鼻孔中」


** 法派

「　通徹真常性機圓宇宙香光輝今古用一月印千江」


** 汝州禮風穴沼祖塔

「　肩擔少室乳峰青穴結風巢海浪停活捉鐵牛眠汝水天高門戶月為扃」


** 徑山禮玅喜杲祖塔

「　觸目參天栗棘蓬數峰秋雨雜秋風當時秖為閒狼藉萬古凌霄雙徑通」


** 天童禮密師翁塔

「　金剛體骨自如如露戰書雲徑影麤十二時辰為使役天長海闊共扶蘇」


「　寒光炯炯射玲瓏日浣雙池鑑萬松一四天下人影現密雲彌布太蒼中」


「　巫山十二峰頭月捷雨分雲拜影堂一竅不通真嫡骨善春藥臼古今香」


** 金粟禮石車和上塔

「　吾師設利滿溪頭康氏徒勞問白鷗九十九峰藏不住汪洋水上結蜃樓」


** 普同塔

「　人人有條窮性命東擲西拋幾萬季今欲一遭總收拾不知那箇先悄然」


** 東塔

「　一段虛明千古意巍巍獨向雲中立雖然是箇現成底要且令人覷不及」


** 示芥山禪人

「　養得子湖狗一隻率常秖是要人喫不知那箇造化低撞著直下喪命去」


** 示望之歸居士

「　半言塞滿溪山角點墨塗開未兆天別有六花撩亂發憧憧和月爆梅邊」


** 贈興善馥生師

「　松聲竹色報深秋發我無明水一漚拽杖旋風鞭萬象虛空歡喜白雲愁」


** 雙鏡池

「　焯爚乾坤今古夢輝天鑑地絕疏親忽焉動著些些子物我人天一色吞」


** 玲瓏崖

「　日對煙雲吼怒濤風前句子勢沖霄天然穴竅無雕琢萬古玲瓏格調高」


** 鐵蛇關

「　昂昂赤骨臥松軒氣宇頻吞萬岫煙珍重四來雲水客勿遭毒中惹人嫌」


** 攔路菴

「　谷尾遺風拂石城一條平路冷溪聲支茆鎮日憑公驗不是其人不放行」


** 贈別峰姚居士

「　樓頭山月泛錢塘古柏蒼松漢外香覿面拈來酬鶴叟不知杜宇為誰忙」


** 贈素寰劉醫士

「　坐在十字街頭發賣阿伽陀藥病與不病俱來和根一並拔卻」


** 病中示石劍禪人

「　鏤盡枯腸刮盡脾了無一物與君持亙地塞空底氣色換卻闍黎鼻孔兒」


** 示慧覺禪人

「　風雨堆頭撥艸來臨機一句口難開攔腮劈嘴血滴滴漫把空拳作謎猜」


** 示天鼻禪人

「　衣霜拂雪望炊燒萬顆須彌一擔挑聲滿角橋風滿樹柳頭新月放梅梢」


** 別易修施居士

「　秋心半醉在錢塘月影婆娑挂上方纜拽一聲迴岸遠楫蘆五葉一花香」


** 再晤文初兄

「　峨眉山月皎如銀捷露飛來訪舊人語默弗通先話墮道峰從此競南詢」


** 號孤漁兄還廣陵

「　風蓑雨笠戰蜃樓渤海煙波一棹收滿盛鯨鯢歸邗上空餘月露點滄洲」


** 贈常山李總戎

「　傾蓋相投忘彼我等閒一笑主賓分倘然不負靈山約伴我跏趺到五更」


** 贈咸若佟總戎

「　十字街頭坐片時眼聲耳色出良題命余做首無文偈或恐人來讀作詩」


** 與若斗韓戎府

「　我來塵世老無緣秖愛山頭靜打眠今日被君知住處此身不值半文錢」


** 壽澹竹法兄

「　簾前石筍笑春先幹奪山河萬卉煙雨露弗沾風味別心空節操色長妍椿園鶴舞雲千樹海屋籌添月一圓菽水堂前清影瘦撼風撼雨到驢年」


** 送永伯項剌史任潼川

「　君乘桃浪入芙蓉石雨煙肥亂木中瑤艸參參香雀舌甘霖數數灑蠶叢鞭隨日影穿幽谷驥似雲奔吸曉風直造峨眉峰頂上高攀月桂當柴烘」


** 與寧羌蓉山李剌史

「　憶昔襟分在鷲臺離離東海作良桅拂開境浪千層霧喝退情雲萬象開古岸不移煙幕幕珠簾常挂月篩篩倘還記得拈花事替我從新舉似來」


** 別雪臂法兄

「　孤志同雲鶴蕭然鬢欲皤半生湖海債一念頓消磨錫荷嵩山曲囊收鷲嶺歌竟登泉石可煮月傍巖阿」


** 送靈筏法兄

「　占斷煙波客腰包出嶺東輕雲浮古渡荷笠步沙中釣弄長松月帆懸錦水風龍橋河下鯉隊隊逐于翁」


** 終南山示耨雲禪人

「　放眼乾坤別蕭然可繫瓢澤肥知壑遠嵐盡覺天昭溽暑泉猶凍深秋葉未凋更探言外底煙浪共雲燒」


** 送石雲禪人還蜀

「　拂袖凌霄漢新新渡大江缽吞千嶂月雲溼一身香眼底乾坤小神王宇宙長半肩風冷澹步步是家鄉」


** 寄懶石首座

「　一下終南山晝明夜暗焉無心歌白雪有志且耕煙月上千峰醒雲歸遠岫眠等閒披萬象一笑古今傳」


** 送言遠王司憲入蜀

「　說起蠶叢路攀蘿似上天雲梯千仞接風磴半空牽汗馬嚼殘雪甘霖灑劍川倦還留玉帶千古鎮嵋巔」


** 贈東塔清白兄

「　危樓矗矗建於梁歷有胡僧藉祖堂一指弗勞重再豎雙溪涵映古今香傍簷秋露鐘敲碎泛月篝燈日吐光此際清公親履踐浮圖面面倚天長」


** 上金城本師老和尚

「　一箬遮頭逐曉風量煙度雨上天童幾曾挨落天邊日每事奔馳狀若龍踢出南山千丈月攪渾大海半枝笻代師九拜焚香後萬古玲瓏石卓空」


** 子夜送費老和尚入福嚴

「　銀河滾滾月初浮群象奔競拱蜃樓拒定三關玄要別橫拈一杖古今讎鏜鏜鼓樂雲間奏點點青燈句外篝黑白未分前底事蟾宮獨露語溪頭」


** 次詶埽菴譚護法

「　適以青蓮種上流通身泥水恨無酬晴翻煙雨風初度綠滿南湖葉未秋句底千山泉石響文驚合國水雲求伏惟艣櫂機先掣共泛曹源月一舟」


** 次詶公愚屠居士

「　日午鯨吞海浪來彌風古霧潑天開湖增萬頃煙波色句領千重雨露回語路慣逢金戰出機清常見玉鞭裁明明一道輝今昔未敢重撝惡辣鎚」


** 移居別潔菴孫居士

「　日午持竿泛小舸滿乘香餌釣煙波善敲玉柝情彌遠慣使風帆興轉多捷迅惟憑三尺柁放流斜挂半邊蓑適將虹纜當空繫抱月眠雲露一莎」


** 復振公翁居士

「　踏斷谿聲古路遙相將惟聽野山潮單拈向上琴書冷一笑樓頭霜雪消格外抑揚開酒甕臨機施設把
豬燒等閒伸出拏雲手大整禪河欲斷橋」


** 復𨍏轢嚴居士

「　青山不倦枕煙霞一笠蕭然曲徑斜為惜祖庭寥落冷洗清燈燄上繁花嘍嗖吐盡三生偈漏逗初驚逸興賒嘯傲不知中夜雨峰前明月過誰家」


** 復端鼻書記

「　自從搋破狐疑網竟入深山煮白雲儘有晴峰堪錫駐且無餘響洞心聞野情日囀三千曲妄想時消數十分月影花聲閒嘯日一聯香霧醉斜曛」


** 復溪聲首座

「　艸鞋高閣白雲際一钁生涯宇宙長月挂風巖雲影靜雪殘林壑響聲芳濃煎白水饒清富熟蓄秋橙待晚香菜葉不將溪口浴那流名去播諸方」


** 從軍行

「　煙雲醉骨逐征衫箬笠戎衣度嶺南兔角杖成平寇戟龜毛拂作趕山鞭肉邊飯渾三餐飽腳上泥和一覺眠惆悵汗顏何日洗高提祖印緒南禪」


** 贈戒超藏主

「　煙雨樓臺似畫成情峰回合澹幽清一聲短笛雲中落多少人將布袋盛」


** 贈達中主人

「　歇得身心與佛同寂寥堆滿半虛空諦知鷲嶺分來事秖在逢迎一笑中」


** 壽金華南禪律師

「　七八十圓桃核子時而放葉糝金華秖因律主善收拾所以香人齒舌牙」


** 送雨樹禪人

「　折腳鐺兒掉得回逢山爛煮白雲堆嘴邊莫教閒狼籍恐蟻尋香逐氣來」


** 示玄素禪人

「　鋤煙削石住山阿一篾腰纏氣力多鐵钁三斤鋒似刺白雲翻轉幾偏坡」


** 示慈和禪人

「　傍箇煙村枕箇石旋編茆艸且為家籓籬不築頻來往澹澹烹泉煮瀑花」


** 輓龍池萬如和尚

「　十季旺化在荊溪石艸霜巖悉發知一旦鐸聲雲外響四維松雪雨中披長廊獨演千秋月遍地閒歌一字詩收盡煙波山海秀巍巍坐斷古龍池」


** 福城次白法師自勵韻

「　時剛晦跡入雲堂滿目椿煙挂上方奕葉半從空裏綠靈根偏向句中張弗隨濃澹香千古獨枕疏狂月一床脫略秖因多傲物霜霾雪臥總無妨」


** 壽念祖高居士

「　一自終南下艸堂俄經角里晤長房屠龍劍已呈龜六跨鶴碑存白鹿鄉詩削亂峰青點出句因三祝月華香頃焉桃浪驚千尺萬壑雲歸蹈上方」


** 東塔大悲閣工竣和譚埽菴司成韻送高大夫
玄期寓公兩護法入功德林并贈念祖居士

「　廿四年來句義深伶仃崛起足追尋虛徐石壓雲千葉料掉風規劫外心信以萬斤充佛國孝餘八斗進檀林始終一句分明舉留鎮東吳詠古今」


** 送二隱和尚住龍淵

「　二十年來駐海南偶移短棹下龍淵衝開白浪乘風入緊握絲綸帶月牽引得驪頷浮水面卻隨漁火宿蘆邊不將雲餌惟公玅萬壑煙霞一釣竿」


** 示繩墨禪人

「　千載奇逢一著棋莫耽猶豫起狐疑抽車拽砲輸先手不致河頭卒馬疲」


** 送鏡堂老園頭

「　圃裏殷勤六載準一朝穵斷鋤頭頸執柄走過三千里驚起魚龍就地輥」


** 次大冶法侄

「　潦倒風雲備苦甜箇條拄杖惹人嫌而今更進深深處苕帚柄兒懶為拈」


** 壽進善劉居士

「　漢水湛如藍悠悠鑑遠天無心生萬物星月把籌添」


** 送繩吾馬居士入蜀

「　城頭羌笛鬧喧喧萬里聲聞艸木寒匹馬高飛雲外賞煙塵一掃露長天」


** 與瑞吾王居士

「　知君久熟長安道得達長安景色優無限虛空包萬象一泓秋水照閻浮」


** 示策眉智成衣

「　春風昨夜吼沙灘吹殺虛空作兩邊即欲請君鍼線補就中長短要君添」


** 山居

「　病肺年來懶操琴歸田幸喜震雷音老農堤岸多堅固禾亦青青水亦深」


「　布衲橫眠千嶂月钁頭枕破萬家春住山句子輕拈出驚頌啼花鳥一聲」


「　瀑聲繁瀉冷篩篩亂艸蓬撐萬象開折腳鐺安三箇石煮茗烹雪笑松齋」


「　斷岸沙禽嘯轉生伶仃跌落為誰聽溪咽何必多饒舌彈壓江湖秖一聲」


「　枯木巖前樹鬥煙陳季不打葛藤篇高眠不審關山月露滴猿啼始下簾」


「　門前亂灑千株樹屋後頻堆萬顆山木食艸衣親識得許多富貴別人間」


** 東塔次詶埽菴譚護法

「　經年病肺古溪頭瘦極惟期藥餌留消得眼前多少事蒼蒼兩鬢日垂秋」


「　日倚枯藤暢野情寂寥滿徑怯逢迎閒舒兩臂摩空去摘月和雲煮福城」


** 次詶酉珊周居士

「　罷釣歸來枕石頭炊煙煮雨暫遲留溪雲每惜漚花迫遠浦風還綠一秋」


** 山水圖(雪瀾侍者請題)

「　雲長水秀抱空齋萬疊爭攢天外來冷翠欲流霜正白枝枝紅葉似花開」


** 號夔生禪人

「　魚復州頭一足鱗天教生子在夔門伶仃放出三巴水滴滴涓涓盡楚源」


** 號心池種月

「　風恬浪靜句先施萬里晴明月印之試問根生何自種無邊瑞色吐心池」


** 號補石徹冶

「　阿誰觸折青天角勞子煉石而補之不假功勛成一片蒼蒼邁古蓋今時」


** 送懶拙禪人之福嚴

「　杖藜初下仰山時十八灘頭水色奇蹉步踢翻鵝卵石夕陽猶挂語溪西」


** 同雨樹監寺採薇

「　散步乘初夏相期學採薇科頭撏綠葉滴露摘煙肥野色浮青澹籃香載月飛每隨樵牧伍笠荷夕陽歸」


** 悼嘯石其監寺

「　五載侍吾傍神機恨未芒傾心遊祖域荷笠過錢塘放下千斤擔掀翻獨露堂行年三十九脫下舊衣裳」


** 示華山三寒靜主

「　日向華山夾刺籬惟憑一衲當三衣風吹入骨肌先
砭想是補丁鍼線稀」


** 雪竇寺

「　泉聲日灑乳峰西似挂珠簾護佛扉煙散一溪山色正時時吼雪噴天威」


** 華山題希夷陳先生臥石

「　丈夫步驟沒來由日把華山當枕頭臥去歷今五百載局殘殊覺幾千秋燒還風雨天為屋食服雲霞氣若牛十二時輸君使用不知誰是我同流」


** 次詶古南牧雲和尚

「　斜支爐韝正炎雄兩次投絇恨艸叢醉竹倚雲飛鶴遠連溪接足躍鱗通袒胸獨露千季調礪指衝開萬彙蒙煉得乾坤成一合拈煙塞雨對秋風」


** 同而敕錢居士南湖晚渡

「　涉獵溪橋俯逆流忘機風信傲王侯銀河浪滾雲千朵玉竹枝撐海半漚眼底文星天上落帆開水面鏡中遊旋燒紙炬尋詩餌露滴疏梧月滿樓」


** 寄思甫姚居士

「　禿麈高撝語默降驚人露已慣沾裳摶風故擁金丸走破浪如飛玉鏡長采色每從瀟灑得俊聲偏向冷清揚殘雲莫莫鐘敲白百億山河供晚香」


** 壽文川周老居士九十

「　風馳霧驟造康衢氣滿春晴日正殊以法為親心易見立身持行性難拘慶雲盪月能驚楚壽水穿林可繫吳三汲浪高全懿德雙谿綿亙古今圖」


** 九日風雨寄天游駱居士

「　抱拙幽棲且自閒頑機未肯奉塵寰鬢因帽落方知雪瘦以泉香始見顏宿雨有情穿屋下箬窗無鑰待風關無心銚裏茶初熟醉菊依雲天外還」


** 次白法師相湖韻

「　為牧煙波懶荷鋤吟風嘯雨日相符斷雲戲曳翻秋
葉逝水飄然點畫圖放曠每隨天地老生涯惟尚箬蓑迂旋拈新月為香餌乘興東流釣上湖」


** 道霖號牧雨

「　艸鞋無耳笠無繫牧雨翻雲到海隅昨被東風飄一滴無端狼籍在天涯」


** 風菊

「　醉倚籬根逸興賒披金戛玉碧天斜馨香不喜零星潑無奈風聲漏泄他」


** 送完白禪人之龍淵

「　參禪何必擇師嚴務在臨風解解黏活捉白拈招款去從教千古受人嫌」


** 送醉月禪人之龍淵

「　千箇山頭萬箇井布帆日飽向南開丟篙劄入蒼龍穴直取頷珠拂袖來」


** 送醉雲禪人之龍淵

「　閱盡南天四百洲耳邊聲色狀如牛杖藜一戲龍淵水萬浪千波悉點頭」


** 悼芥山禪人

「　終南千頃月錯落亂煙中溪斷雲移補山迴綠掃空窮猿啼古木卒雨怒秋風不負鉗鎚令遲余過浙東」


** 示耕雲禪人

「　萬里挂雲瓢全身戰海潮兩肩煙雨色半節汗衣焦徑曲秋風直笻翻白露挑主賓前一句活卓自今朝」


** 懷雪臂法兄和尚

「　去國十千里東吳一老農疏狂生海岸清韻落芙蓉玉露承雙桂金城遶萬峰倦眠橫一钁山月照孤松」


** 送旨白禪人還蜀

「　萬山攔不住隻影荷詩囊冷澹風如箭清新月似航吳音雖漸曉蜀語覺能香灑墨聊為贈歸呈雙桂堂」


** 示月聲行者

「　笠荷瀟湘雨巾瓶已二秋信乎身外物偏以佛為讎何日風生腋分雲月一鉤軍持衣缽事遮莫惑東甌」


** 子修高居士參父母未生前求偈

「　父母未生前迢迢露遠山雲飛千嶂落月入一溪灣語默嫌蹊徑親疏隔間關欲明端的句思索返成慳」


** 雪中送省文法師請藏還襄之淨信菴(有序)

法師貪盡諸方香餌惟不肯直犯當頭卻將末
後一令歸罪瞿曇泛一葉輕舟親來紫柏院收
拾許多骨董想是要去換卻那一夥人底鼻孔
然此骨董靜則填溝塞壑動則潑地坌天束裝
之餘欲不佞一韻以助歸帆二為余與老瞿曇
曾有三千年外楚遊之約信或不爽脫有一粥
之緣因掃雪研煤擘窠書於簡端。

「　是日何緣故散花金春玉屑自矜奢天教銀色揮三楚地布琉璃絕點霞法藏滿蓬推淨信虛空為鼓倩誰撾君今佩去瀟湘上半打牛兮半打車」


** 讀石者朱護法淨土問

「　讀公百八問無水不成溪淨穢誰供現繁興露所思心清名極樂性見號相知道者合如是終朝弗即離」


** 禮定光佛

「　方水遶毘盧山光出定初艸鞋龜覆背劫火樹為廬一句隨他語終朝作佛呼神機悉已露不必問成都」


** 寄懶生首座

「　豆子山前客譁聲落漢中喝雲翻霹靂棒雨灑蠶叢法幔遮天地機橫覺海空信知千里外拍拍令相通」


** 寄端鼻書記

「　蠶叢山下水滴滴乃龍泉巖吐松千尺風敲月一聯服膺追往古清韻祖燈懸一钁酬恩畢何勞更說禪」


** 送井覷侄

「　腰包卷太陽竹杖倚天長足底煙橫密襟分艸自香
頻瞠雙佛眼到處見山光忽對嘉陵月雲歸斗粟堂」


** 正宗監寺

「　報汝參禪士寒圍火一爐別無多伎倆即此是工夫啜粥饒饑骨噇眠養病軀清狂蕭灑處弗敢向人書」


** 送橫眉孫

「　既任千觔擔方名血氣男衲長垂四海天大便為菴處處雲從雨巍巍默即談箬兒一戴上滿袖是煙嵐」


** 壽偶菴知藏

「　本是同鄉叟奇逢上下季情無非謂斷性定懶談禪所以稱耆艾因之號大全春燒風轉綠子壽又重添」


** 若千汪護法(諱毓珍)

「　從今信得及無一物非官若此超方便何曾有易難三冬飛閃電六月降霜寒秖為橫機捷閒忙以自安」


** 復吉人梁梓州(諱泰來)

「　既云曉法塵何必問來人解路終成客鋒芒乃自心鄉談打未了賓主劃然分覿面猛省去推開不二門」


** 送菊溪王府尹(諱玉生)

「　適晤忽言別重逢且待緣他山皆固有我國頗安然鞭起陝府牛書銜寶朗猿臨機留玉帶千古鎮眉巔句裏藏鋒事金湯幸作家揚眉即便是舉步更無差坦率風開物詩豪月吐華於中親切旨綠袖滿煙霞袖拂錦江月神機獨占先諸方泥滑滑箇裏路乾乾雲擁馬蹄上風隨鞭影旋縱橫無礙智麈尾對誰談執事正旁午其如鋒利何牧民通佛意臨政半禪河浴日兼天洗垂簾養太和絲毫不肯忽故爾號檀那四海中游戲心恬浪亦恬布帆開古岸水鏡展初奩機下神如虎文中玅似蟾蘆花明月裏贏得幾回拈雲山舊衲衣沒箇丈夫披張怯膩塵厚李嫌鍼線稀從來弗曬眼一任野風吹輕重合如是餘乘那得知人生百歲滿不放片時閒喫飯穿衣去迎賓待客還
良知隨使喚日用返成慳更有同風者門開面面山縱觀天上日心已在途中秖為明朝遠聊抒今日衷不隨風力轉那借指南通聖箭此枝去端端透九重馬師詰老龐一口吸西江身是莊嚴國心為智慧幢用行雖有二動靜了無雙皎潔明如日秋清見大方白曉立階前西風拂面寒客星躔北斗語笑出闌干一上長安道母嫌入眼繁靈山分袂處從不間毫端」


** 秋日吟

「　一住駟馬橋兩見溪艸郁信知上界雲原出自幽谷撥霧聽秋風倚藤看修竹婆娑樹葉邊蟾影吸秋露」


** 次餘菴郭憲臺

「　宦遊稱大隱愛物喜淹留比有安閒法從教萬壑秋神清期淨土見極始昂頭即此歸方寸端然月一樓茅結松煙下怡然世外情齁鼾和谷應出入傍雲行不覺秋風作疑為樵牧聲容光東嶺上添日在浮生」


** 漁樵耕讀畫

「　櫂入滄浪最上流鉤頭惟務得嘉虯而今大戰洪波裏帶月和龍一併收」


「　芒鞋鈯斧入深林活斫香柴滿翠岑擔向街前叉手立和擔賣與箇知音」


「　頻飛鐵钁墾山阿萬壑千疄盡鏤過絕頂些兒輕動著千金何啻一鋤多」


「　程途不立箇工夫讀盡人間萬卷書至於文不加點處一操直取狀元符」


** 龍隱潭

「　韜光晦跡在高巒四野情雲盡伏瞻欲隱彌彰無固必千尋煙浪卷山前」


** 響石

「　拳石孤堆臥徑深惟將一曲隱崚岑等閒敲出無情調為要時人識此音」


** 汀聲

「　兩岸沙禽笑轉生伶仃跌落為誰傾溪咽何必多饒舌彈壓江淮祇一聲」


** 野笛

「　淺壑雲邊一牧兒仍將麥笛逆風吹疏狂不與騷人共拍拍輕清秖自知」


** 紙窗鳴

「　日午登高望更便風呼窗紙聽來賢分明一操無絃調撫掌輕酬莫浪傳」


** 山居

「　毿毿茅舍枕煙霞坐斷千岐興轉賒折腳鐺支三箇石煮茗烹雪笑三巴」


「　團圞口缽自天然氣量洪深絕正偏一任風吹并日炙瑩明不改色長年」


「　新修茅屋懶遮欄石老林幽半錯煙掃地野眠雲共宿了無佛法與人傳」


** 月印山大冶侄請題

「　峰晴萬里接扶搖一鏡初懸在碧霄任是千江澄到底無如此際印山高」


** 贈休菴律主移居

「　瓶簪初菊正芳菲為發黃梅第一機無限馨香濃欲滴和煙帶露載蜂飛」


** 偕友蒼兄金陵湖邊對月

「　夜雨初晴上小樓窗飛雲落九天悠我來獨弄長干月釣得山頭兩岸浮」


** 廬山寶樹

「　一千二百歲離披風滿匡廬綠滿溪初夏雨餘雲半醉長柯獨指萬山低」


** 贈雲霧山天然律主

「　霜花不為風吹白曉谷常因翠掃香嶺上一輪懸木
末千山萬水盡文章」


** 偕獨冠弟登黃鶴樓

「　廿載三登黃鶴樓雲嬌風嫩楚天秋月牙唼碎東山霧曲為純陽搭一鉤」


** 別奏凱陳俠士

「　紅巖洞口氣雄雄霜雪玄披感慨中秖為前途多少路離鞭擊出萬山風」


** 鴈宕

「　閱盡巑岏十八峰尋聲高步澹煙中樵驚石寒雲抽筍瀑布如鞭打亂風」


** 贈廣田駱成衣

「　子能善識虛空體萬道煙霞取次來直下不教鍼線露當風一段為誰裁」


** 號權宰韓茂才(諱大任)

「　晴初山色湧如濤中有文峰插碧霄紫氣不凡充盛世箕裘聲勢在今朝」


** 雨遊北巖洞

「　鞭風挈雨上高臺別是乾坤合未開天造石門斜徑曲泉飛香雪散花來」


昭覺丈雪醉禪師語錄卷第十
嗣法門人徹巖等編

* 偈下

** 萬竹道中

「　土曠人稀日正長空山絕響路羊腸驚看伏麈文翻蔚忍見歸鴻羽帶黃客思易消樵語雜沙場難禁野夫狂秖因不負中天令錫影橫挑鷲嶺香」


** 遊白兔亭

「　數峰晴色湧香泉氣燄凌空意悄然玉兔和雲翻雪浪溪龍帶吼山川蘿懸古木穿幽逕亭抱嵐煙翠接天莫謂野情無款待聲聲不住與譚禪」


** 鯉魚洞次韻

「　明明塞斷錦江流氣宇頻吞萬斛舟移尾掣開山海浪翻身傑出洞雲頭波搖危石潭生骨風卷絲綸月作鉤鼻孔昂藏難隱晦芳名千載壯龍遊」


** 復清化安羽士

「　半畝濤聲堪盪月經綸幾斗浸寒江衣殘衲補雲千片食畢茶烹手一雙虎嘯雍門分氣海鶴乘足底調南腔壺中縱有文章賣漫把詩魔仔細降」


** 送帝臣張孝廉南宮

「　晴霜子夜投山寺折得月中桂過江殺物氣從天上落新人風采世無雙桃煙浪泊香千里捷軔飛來聲滿腔玉帶鎮山堪有約袖中龍虎為誰降」


** 宿廬山香爐峰白香山艸堂

「　徐行踢碎亂雲堆無限心懷盡展開短雨多情迴小徑長風扶興上高臺千峰林立三門下一水籬邊出岫來居易艸堂煙未冷石爐應有劫前灰」


** 赤壁晚步

「　薄暮扶風出短籬烽煙影裏讀殘碑火燔石壁千季赤月灑蘇隄五柳垂數點歸帆雲外賞七朝汛地望
中披深炎難禁疏狂興更過前塘釣落暉」


** 留別岳生楊黃岡

「　六十五日客齊安每荷晴風以助歡肆翦火雲烹佛祖閒拋汗雨作綸竿甘霖粒粒揮荊楚秋月團團鑒法壇明日渡江惟一葉別峰相見再彈冠」


** 郢江晚泊自勵

「　明日季將五十辰今朝猶作盪舟人小橋野宿風吹背弱柳橫墻露一身客久迥無塵世裾囊空幸有束腰繩谿前月泛蘆煙上獨調平沙在郢濱」


** 中梁山

「　幾回嘯傲嶺雲頭自覺神王喜氣幽晴嶂倚天連復斷迅流遶砌去還留斂衣趺坐三生石放眼看完四百洲柳葉茶烹霄漢外兩間何啻一磁甌」


** 悼雨樹西堂

「　越國同艤入漢來傷心何預別吾儕將私託子擔囊物殊覺先余借火埋沔水有聲堪盪月虛空無徑著芒鞋機前一笑翻成哭淚雨如珠弗忍措」


** 誕日自勵

「　劫火灰間汗漫遊須臾五十二春秋耳嫌鼻瘦多通氣眼笑眉長蓋上頭或為敲風情況遠每因罵雨興難收月帆高挂娑婆界獨泛閻浮一葉舟」


** 雪吟

「　霏霏拂拂遶簷龐驀地如沙打我窗遐邇鮮明疑是月高低點綴若浮幢無風總為純陰結有韻偏然萬象降世界渾圇成一片山川艸木盡文章」


** 庚子除夕

「　錫轉興元兩見除雨餘寒氣自蕭疏市頭松火交霜色巷尾儺聲帶雪袪殘漏滴成新歲水燒燈收拾舊年書俄然一晤東風面赤幟高懸法令初」


** 留別元操張貢元

「　是山無處不扶搖兩次峨峰辱見招雨謝棧雲香載遠音操北語覺情驕七年知己心難劃一曲離騷恨未消此去屯田如有賦先將平仄繫鴻腰」


** 留別蘇寰劉居士

「　位分天地一吾廬此去何人立見途打底未完山水債輕清殊覺行門孤巖高百尺風蕭索履出三秦徑影麤辭郤終南煙半樹曉峰斜日照成都」


** 別懶首座

「　晴雨連環不一同筏人無岸自高風流沙戲水機先活老樹逢煙葉復雄擊碎東吳雲五色拂開西蜀海來空不因鬢化霜如許那得楊岐正脈通」


** 雨晴喜樂軒巴檀越凱歸(諱克勇)

「　誰謂騎秋句未申兔肥月滿倍精神疏狂固有前宵月清況猶宜在此辰袋雨囊風追往古截疆割土自來賓群荒一統心王化黎庶咸歌艸木春」


** 贈靈巖電書侄

「　聞說靈巖古道場竹簾高捲氣如王千雲照壑寒光澹一柱擎空北斗傍舉拂忽驚天地窄抬眸殊覺雨花香好將石陛為窗牖包納虛無帶月裝」


** 寄禹門策眉監院

「　季將天命喜逢遊行盡閻浮海盡頭衲拂秦雲連楚塞帆懸泗水傍吳樓長風收得三千斛野月遄裝一葉舟非我心麤欺佛祖人天債負要吾酬」


** 石芝次半月維那

「　昆仲怡怡氣不凡憑陵一直破蒼煙每將老幹傳家法罔涉繁華鬥翠鮮點綴弗經風自冷疏狂殊覺月初圓其中骨歷多嚴栗獨步寰區別一天」


** 詶離和尚祝言

「　今日何緣見大季小陽春色弄寒天區分半座垂千古浪作同門第一僊朵朵瓊花香閬苑條條石筍吐
風前溪雲每供嘉陵月董此鋒芒恨未虔」


** 空樹次韻

「　幾尋古木破雲重一樗橫煙傲九冬體態自然風上國心閒殊覺路當胸長柯飛去扶南斗短壑徐來護正宗萬井笙歌競慶祝爾緣何幸壽斯峰」


** 謝子存魏司李補藏(其藏燹火廢弛止存一半正開閱其續亦至)

「　貝葉零星慎始終又逢須達善成功西川劫火將煙盡東海桴槎入閬中滿院香雲堆壁落全身佛脈正流通明朝擬學銀魚去今日橫吹鷲嶺風」


** 壽離指和尚

「　清和節上慶彭季慷慨風嘶不夜天眼角彌隆周八極神王自若引群僊詩瓢高挂靈芝表壽域重增繖蓋前二曜每從簾外趒康衢山岳盡歸虔」


** 哭法叔費和尚

「　法幟陵危似斷絃吾師何事掩松關寂寥風簸語溪水冷澹雲包雙徑山昨日稱為都劊子今朝翻去放人閒訃音赤手雙扶著淚雨如珠點瘦顏」


** 里中行

「　俄登峻嶺瞰華陽益國星河付渺茫喜色澹分松影瘦幽巖初醒月花香耨雲野父閒歌笑科首殘黎牧大荒一別忽驚十六稔慚拋汗雨灑危疆」


** 密縣白松

「　緣何及老倍精神凜凜寒香雪一身料掉髼鬆如鶴髮蕭疏清冷似龍鱗枝垂寰宇聲光遠翠吐銀胝色更新傲骨不應全志節惟餘挺特作陶甄」


** 中秋詶席文宗韻(諱教事)

「　南來何幸晤裴休日以鋒芒作釣舟言外承當逾體用聲前負荷网馳求秋風滿徑無人掃野戍談兵為我留不意嘉陵江上月虛徐清韻上雲樓」


** 冒雨尋菊

「　破曉尋幽入遠村時聽秋杵一聲聲金莖拂地和煙落玉蕊承天載雨輕數點露寒粘瘦葉滿腔風化抱芳英已隨我入山中去母刺遊人兩眼睛」


** 偕問潮過浮橋

「　鯤鯢展翼背為梁截斷洪濤飲盡浪此舉不惟六月息斯成從教屢生航任伊涉獵雲來往恨彼功高自荷當渡盡塵沙無一物飛騰霄漢任揄揚」


** 壽閬州菊溪王府尹(諱玉生)

「　群岫如屏擁碧霄撐開星斗赴蟠桃呂僊競寫瓜皮字樹影橫拖玉帶橋子美有詩推閬苑臥龍製表隱山腰風貽一鏡嘉陵水萬古令人濯錦袍」


** 雪中除夕寄司李姚公(諱締虞)

「　鎮日如何與若何夕除惟見晚花多霜間乳雪開庭柏檐下冰簾挂薜蘿運轉好風窗外白暗香浮影氣初和座間無奈漏聲切聊把蓬門啟半梭」


** 遊二陳讀書巖

「　菜葉浮溪必隱星岸行數里萬峰青巖燒墨跡香猶在弟應兄呼聲滿亭睡重每將懸石壁(昔頭懸梁之由也)名微從此擢書屏傳聞趙代多麟趾屈指原來秖二靈」


** 青羊宮次韻

「　盡謂長生千載茂何緣此際倍淹留興隨霧轉孤鴻冷履歷雲間百谷幽澗吐辰星僊景別空餘井灶月明遊揖茶問水過橋去黃葉如燈照九秋」


** 艸堂次韻

「　袖拂芙蓉第一廬驅煙直造故人居以時大好深藏竹處劫懽然且學漁傍雨尋詩留半偈撫青取葉暫為書西風無限朝南去明月重呼勿遠躇」


** 洗墨池贈渭公冀府尹

「　當窗一井落蠶叢細藻浮輕漾遠風滿目篆煙留穎楮正襟洗墨祚乾隆漢雲密瑣來清獻牧雨和春蒞
渭公轉盻忽驚茶粥冷星河引領爛其中」


** 哭親

「　亂定頻登岵屺堂廿季久廢蓼莪章幾宣佛語追遺愛每對雲霓空自傷腸斷孤鴻連五內涕隨流水下瞿塘披荒直造舊時井照徹鬚眉兩岸霜」


** 復佟護法來韻(諱可鎔)

「　曩予僑寓靜鹽官耳熟蠶叢土地寒屢路虛無親磕破滿川荊棘捏成團雲鉏下有千鍾粟瓦缽常燒九轉丹適接𨹁山佳什讀信知方寸海來寬」


** 題臘梅復漢符佟護法(諱可印)

「　孤標自許壓塵霜玉粒衝寒遞遠香機尚不隨時務轉韻高那復毒玄黃長煙幾欲為奴僕好雪常來護我牆已代象先行正令群荒聆得悉開張」


** 送懶石首座之滇

「　漢南忽別已三稔破霧歸兮話煖冷每因路遶過河來喜以春初惟日永一缽軍持縮地回千雲弗隔昆明請斗光山色甲牂牁錫卓時有萬人井」


** 棧道行

「　石經橫古路瘦影傍斜陽赤手攀蘿入孤征似鶴翔雲搖天外浪衣帶月中香行到煙空處身將宇宙裝」


** 贈凌雲楊居士(諱璟星)

「　艾虎雲間吼中天日正華菖蒲浮水面角黍膩人牙懶擊長腰鼓奇逢一葉槎峨眉山上月多半在天涯」


** 福城別清白主人

「　無事人歸去舟乘萬里風異同千澗合曲直一帆通舵向機前正晴翻雨勢空峨眉山一座每突亂雲中」


** 號龍章巴護法(諱養元)

「　兩間多毓秀君獨世奇珍舒箇拿雲手居然捧日心每隨風雨勢料理海山襟更浴天邊月清光燦古今」


** 壽白鹿澹竹和尚

「　兄有無生調逢人秖自彈三多齊衍出一操萬年歡天地為琴體星河作線絃山高流水句盡露此風前」


** 雲峰客雨

「　知我來峰頂青山盡著衣溼雲簾外泊斜雨砌邊飛卷幔懸秋色燒燈代月輝麈談空億劫終不露天機」


** 遊坡亭值雨

「　天下好事者東坡第一人無山不問姓無水不留神故使穎濱老三登九曲峋聚石亭其莽云是蜀帝民均為柱下史每謫弗違仁我來讀此碣仍掃上頭塵忽動五湖雨文從水面陳句句如雷吼言言以逼真不必更云懷自是洞乎嗔嗟哉兄與弟已渡祖師津誤認溪山色呼為淨法身晴風揮返照歸踏暮雲新」


** 廬山石隱菴

「　為愛宗山語因之破霧來奇峰隨足起細雨傍煙堆杖影挑殘葉㯔聲印瘦莓松門時一掩二虎笑巖臺」


** 五老峰

「　適纔逢五老逐一話寒暄醉雨山初醒離雲日正掀譚玄機弗迅信口句還村下瞰湖光澹群峰悉子孫」


** 九江送雨樹監寺

「　自別柴桑口孤雲每作蓬匡山一夜雨吳越五秋風眼穴眉毛下機巢鼻孔中洞庭千頃月皎潔與吾同」


** 送風竇維那

「　水以九江合人從此際分忠良盈兩石信義重千斤雪鬢催風雨山花洞見聞負吾負汝句親切對誰云」


** 贈竹隱禪人

「　梧樹新飄葉聲驚百萬家風還秋體露暑退興偏賒天目茶初熟峨眉月正華秖緣時節使滿袖盛煙霞」


** 贈九一常居士

「　奇緣逢漢沔一別揭霜威野水和煙凍山花帶露飛春王呈劍氣瑤艸吐玄徽月上艸堂石寒光拂帝畿」


** 贈斗垣陳觀察

「　漢水源頭上江槎駐蹕斯牛郎方飲出織女下機時負耜同莘野垂綸有渭絲閒敲棋子響驚爆雪梅枝」


** 訪峰宜上座

「　南來方病起為訪故人留窗漏蛛絲補籬疏蟻力修露眠和月枕野爨背風饈不忮不求士心如萬戶侯」


** 雨宿天台

「　誤入天台上品泉較石雄蠢煙籠白日瞎雨浴青菘人住虛空裏鐘敲霄漢中不知何姓鳥啼亂一山風」


** 贈電書侄

「　秦越東西上三秋兩見還芒鞋穿六國竹杖掉千山有志空諸想無端露一斑信知衣線下不肯放人閒」


** 贈井覷侄

「　閱遍滄桑子超然以牧牛野田榮水艸箬笠挂雲頭天地為欄棬鞭繩幾放收一聲麥笛下故犯五湖秋」


** 偕耨雲歸雲二禪人宿破菴

「　此夕誰為主蜂還鳥近人燈燒東嶺月風掃隔季塵臥去雲陪宿興來天比鄰前村雞犬唱疑是洞中春」


** 送樂軒巴護法人滇(諱克勇)

「　匡扶社稷手策馬入雲南浴日幾成數補天已再三寒威能結海殄逆若屠蠶萬里勤王室山河以荷擔」


** 壽明軒李國手

「　剛纔兩萬日花甲為誰更壽以清和節門添立夏聲人間百艸父天縱一書生最恨無多術長季對月耕」


** 送雪基孫還粵

「　七年家萬里一旦覲吾儕衲上衣如舊眉間汗未揩置郵惟箬笠最苦是芒鞋惠爾終南霧缾盂滿盛回」


** 送傳宗老衲還隴

「　落來尚未久即欲話歸衷杖挂千峰雪衣稍萬壑風早行山占路夕往徑猶空兩道龐眉曲何季位致中」


** 立石山復毒鋒禪人

「　既有登雲勢且乘萬里暉立身猶本色曠志自宏威天地權為枕風煙體上衣浩歸湖海日此石世間希」


** 偕離和尚冒雨過東巖

「　歷遍煙霞谷奇逢老比丘每隨風雨勢半為檻雲留撫壑驚殘葉敲詩送晚秋鞭搖山勢動影落五湖流」


** 錦屏山次詶猶龍楊藩司

「　戶外頻開帳溪迴檻有情為觀濃澹樹每踏雪花聲問石嫌雲冷驅霜帶月耕別峰相見事惟覺一身輕」


** 武侯祠

「　玅算驚神鬼行藏無一空每憐忠義節弗在作為中琴按清湖海表雙絕異同劫灰存閬苑千古揖高風」


** 空樹

「　榮枯非所志孤勁卻虛心閱盡溪山數何妨霜雪侵玲瓏欽往古蕭瑟動豪吟每對流雲說其藏恨未深」


** 復青印陸巴州(諱鑑)

「　閬苑時初闢無人可解禪水山多法愛訥衲懶譚玄有幸東吳月常盈西碧潭詩懷得意處餘下幾升煙」


** 贈梵僧

「　重趼來斯土崎嶇路萬程舌靈翻漢語腳瘦亂風生浪蕩如仙子叮鐺似白丁描他西國事特達令人驚」


** 偕靈木禪師晚步

「　為識山中主翻雲度翠微蒼芒珠玉綴舉步麥花肥忽覺春當路閒歌月吐扉橫機無所讓一鳥破煙飛」


** 挽平叔梁司馬(諱應奇)

「　萬里撥雲還聞君以晏然末霞和錦落曉月墜風前徇世彌方表史書載大賢聯成詩一首隨處喜談玄」


** 觀白雨贈法一侄孫

「　風吹一點雲散作嘉陵雨無物不沾濡有聲能見睹黯然包十虛潤澤歷今古塞壑填溝日鋒芒孰所主」


** 送息知禪人歸醉佛樓

「　閬中秋送別欲贈不成詩拂抽隨雲去孤笻帶雨支巖躋聞虎跳路渡金鵝池醉佛樓頭月南風逼直吹」


** 壽司李姚護法

「　是日逢嘉運霜花帶雪開香燒銀樹煖嘯吸白雲來極目機先活閒歌句自裁康衢風正令隨處釀春臺」


** 躍馬折鼻

「　畏閒扶轡上高峰煙帳垂西翠掃空末後驥馳行正令萬山觸碎鼻頭紅」


** 白塔

「　秀出坤維宇宙長孤光往往礙斜陽信知世有天王樹雲葉霜花遍界香」


** 贈素懷靜主

「　白雲洞口別詩瓢海角天涯一杖挑廿七稔事猛提起儼如昨日與今朝」


** 寓蓮花寺

「　放下蒲團歇歇時天為廊廟地為基窮身恰好安于是四海煙雲作護持」


「　高踞蓮華第一峰山搖雲浪活魚龍馨香塞滿谿山角萬派千岐正脈通」


「　濃澹山花似欲然瓢囊滿盛萬溪煙柔風推出峨眉月占我蒲團大半邊」


** 佛手巖

「　大地眾生成佛久長伸隻手作何之緣初秖為行方便歷劫難收入袖兒」


** 號塞乎禪人

「　日用事兒難進取分明秖是自家底塞乎天地擴乎知一月影涵千澗水」


** 送電書法侄入山

「　雪峰三入投子室電侄七回走靜明此去烏那黯黯
處日挑芻狗共麟烹」


** 憩鶴乘寺

「　天如倚蓋地如枰局正星巒擁鶴乘拄杖幸然先一著臨機方識主賓清」


** 登毘盧山

「　霜臥嶺頭山起色雲埋幽壑法床平祖龍燔出人天路共蹈毘盧頂上行」


** 挂燈山

「　一合乾坤紫氣騰孤標凜凜出雲層閒行日月於高上影落閻浮號挂燈」


** 勗占魁李居士

「　學道如登萬仞巖足無梯徑手無攀挺身直入雲煙杳踏倒須彌意自閒」


** 庭前柏

「　晴臺擁出一團陰插破虛無混太清世有好霜欺不得青蔥藹秀載煙輕」


** 再上毘盧山

「　為叩重巖廣見聞笻聲撥亂嶺頭雲兩回趺坐毘盧上山浪如飛花雨紛」


** 贈性如禪人

「　多情原不為今朝鷲嶺分來願始銷粥罷驅煙登岳麓風前一喝散猿猱」


** 示默印禪彥

「　乾坤位我作髡夫雪滿頭顱俗半呼幸有舀溪破木杓和衣撩倒傍煙趺」


** 贈玉安禪座

「　風前蕭索冷如秋老我渠儂雪一頭得意放懷疏散極母將明鏡挂高樓」


** 送永安禪德

「　一住青山兩月餘雪霜常戀我頭顱鉗鎚自是橫機
捷母以廉纖話有無」


** 示六湛大德

「　幾度軍持波逸提行來行去惹人疑等閒踏著通天竅大歇場中絕是非」


** 送正宗監寺

「　出山常憶入山時想起鋒芒一肚皮渡水若還親見影分明盡是自家底」


** 示玉亭陳居士

「　祗陀林外毘耶城住者無言匪白丁忽向風前村一笑從教萬里盡聞聲」


** 送耨雲維那回艸堂

「　三月桃花浪欲揚錦鱗搖尾出前塘風雲聚會底時節楖栗如雷震艸堂」


** 留別李期主

「　九旬掃霧役荒臺頃爾春蓊爛熳開吟裏有間空劫屋鞭風策雨逐雲回」


** 過伏龍山

「　收竿罷釣欲歸農曳杖挑雲過伏龍無奈爪牙藏不住春燒漏洩好家風」


** 癸卯春闢昭覺

「　吾蜀古稱七佛地何緣幸此率危疆杖藜每恨歸來晚旋且誅茅以暫藏」


** 創甘露菴

「　茄瓢高挂老煙傍艸艸新支竹瓦房活捉松風和月煮堆尖滿碗待賢良」


「　駟馬橋西古益州蚋蠅常被火雲留偶來挑出龍團液落口香如甘露甌」



昭覺丈雪醉禪師語錄卷十(終)　　　楞嚴寺藏板