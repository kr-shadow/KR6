#+TITLE: 兜率不磷堅禪師語錄-清-宗堅
#+DATE: 2016-06-11 12:30:29
#+SOURCE: github.com/kanripo/KR6q0467 master b326c019                

* 路南兜率不磷堅禪師語錄序

今天下有偽禪如澄公藥汞入鍛則流有真禪如雲
門九轉點鐵成金之類是也有死禪如修行因果止
爭落昧有活禪如同時卷簾迥分得失之類是也有
知解禪如千問千荅祇欠㘞地一聲有向上禪如白
汗通身始明下載清風之類是也至於隔江招手高
亭橫趨而去攜鉏入園良遂當下便悟智人一言快
馬一鞭那堪長期短期結冬結夏作諸鈍漢舉止乎
雖然盧能不逢五祖終作嶺南獦獠丹霞不見石頭
詎肯棄官選佛法門中無限差殊正見師未易遭遇
昔人所以亡軀為法首重師資勿憚三登九到耳不
磷大師者奮跡蘄陽化行南詔為濟宗磚鏡璧公真
孫野竹慧公嫡子父楊岐而祖石霜才明教而學覺
範道里雖遙耳熟道風久矣茲者繼席嵩山全提正
令其門人以近錄一編乞弁於余一再讀之見其頭
頭上明物物上顯甘蔗苦李總揚般若玄機啼葉笑
花默契真如玅諦如嶧陽之桐百尺無枝亭亭直上
如太華之山雲斂秋空林寒澗肅又如漢昆陽之戰
虎豹股栗屋瓦震動俾海內英靈衲子見者聞者莫
不耳聾喝下舌結棒頭可謂師子窟中果無異獸素
絲之染不媿青藍豈特學道貴在知歸益信擇法先
須具眼耳將見六詔兩蜀之間人空五蘊戶習三空
用益光大我先悟祖蓋世勳猷化行佛法不到之境
且一療從來偽禪死禪知解禪諸病我知腳下馬駒
重符舊讖竹大師可操左券俟矣。

康熙癸丑除夕前三日淛鄞蟄菴野叟錢光繡聖月
氏盥手拜撰














* 兜率不磷堅禪師語錄目錄

  
  * 上卷
  
  * 上堂
  
  * 住澂江府路南州兜率禪寺
  * 住雲南府嵩山禪寺
  * 中卷
  
  * 小參
  * 晚參
  * 示眾
  * 法語
  * 機緣
  * 真贊
  * 下卷
  
  * 頌古
  * 拈古
  * 雜偈
  * 佛事



兜率不磷堅禪師語錄卷上
參學小師玅聖玅德等記錄

* 上堂

康熙六年受澂江府路南州陳刺史吳別駕及僧俗
等請住彌勒兜率禪院開堂上堂指法座云只者華
王寶座是我祖佛躋攀的所在盡十方界若仰若覆
若倒若立若蓮華若半月等總在者裏且道新兜率
畢竟如何遂高聲喝云散盡白雲山岳淨堂堂不借
須彌鐙便陞拈香祝
聖畢次拈香云此瓣香奉為
闔國藩鎮公孤並諸勳貴伏願位安磐石祿齊海山
永為濟世之雄藩常作清時之柱礎此瓣香奉為本
州刺史陳公別駕吳公在筵紳士三宗四眾等伏願
道心堅固種智昌隆祿位高增壽基永固此瓣香佛
眼覷不見聖智豈能知撞著箇辣手的卻被他一椎
粉碎不免供養我現住雲南府嵩山寺野竹慧禪師
大和尚斂衣敷座云愚拙之夫只堪高隱巖石與漁
樵為伍無奈天人聿來推出既是業緣無避處何妨
拍板出人前如今莫有拍拍相隨者麼僧問靈山意
旨即不問航海西來事若何師云叮鼕打叮鼕進云
如何是兜率人師云垢面髼頭一箇僧進云恁麼則
戴角披毛去也師便打問如何是佛師云泥豬進云
恁麼則不可思議去也師云日月星辰山川草木問
世尊拈華迦葉微笑是何意旨師云你也不妨伶俐
問不行心處路還有戒也無師云有如何是戒師云
鐘聲披起鬱多羅乃云若論者一路子可以融萬象
於目前大樹大皮裹也好可以會千差於物表小樹
小皮纏也好總之不離一句才宣十方普應提無文
印闡向上宗堪報不報之恩陰助無為之化所以我
本空陳公與室人施僧伽衣助揚新長老舉揚此道
且如此道作麼生舉豎拂子云是甚麼復舉三聖道
我逢人則出出則不為人興化道我逢人則不出出
則便為人師云二老宿一人劍刃上橫身一人鍼鋒
頭側足扶宗樹教截鐵斬釘則不無若是的的為人
處未在何也堅上座如今事不獲已你道為人的是
不為人的是千峰勢到岳邊萬派聲歸海上放下三
略六韜管甚築壇拜將。

嵩山專使送法衣至上堂拈起衣云古人事不獲已
著敝垢衣堅上座無端也混在者箇隊裏更不如何
若何總是從前做就的只得甘心領受你若猶涉機
關未免初學怪笑女等既坐立儼然見聞不昧莫有
共相正盟底麼雖是嵩山父子物不妨也要大家知。

上堂僧問達磨為甚卻面壁師云為女不薦進云薦
得時如何師云還我本道公驗來問黃梅衣缽誰是
得者師云豈不見能者得之問如何是臨濟下事師
云朝打三千莫打八百進云可謂嵩山師子吼也師
云萬里不留片雲問如何是兜率大人相師以杖橫
肩云我見鐙明佛本光瑞如此問如何是殺人刀師
云教女立地恁麼進云如何是活人劍師云放女命
通女氣乃云活人劍離相離名殺人刀絕塵絕跡拈
起則乾坤陡變放下則大地增輝到者裏只須知有
照用同時人境俱奪向上一竅格外提持的始得若
論向上一竅格外提持的佛魔俱遣凡聖兩忘方有
入路今日兜率老漢不惜眉毛旁通一線去也以杖
擊禪床云棒頭有眼明如日要識真金火裏看。

普請上堂霜風淅淅骨毛寒三陣梆聲要出山謾道
為僧偷箇嬾為僧那得日清閒大眾般柴運水即不
無腳跟下事作麼生顧侍僧云把將草鞋來。

嵩山老和尚誕用監院請上堂明歷歷祖師心似鐵
黑如水明露堂堂無覆藏擊石火閃電光是甚奇特
使人難量豈不聞未離兜率已降皇宮既然我嵩山
老師岳降之辰監院脩齋長老陞堂又如何指示以
杖卓一卓喝一喝云西方老胡厥名文康。

上堂僧問覿面相呈意如何師云兩眼對兩眼乃云
正令當行十方坐斷覿面無私當昜顯現兩眼對兩
眼都盧無繫絆豎拂子喚大眾云是什麼眾舉首師
云討什麼碗便下座。

師誕湯瑞之陳玉川請上堂杜字聲聲催上林報云
此日已春深行腳高人如薦取不教辜負夜來心逢
盛世樂昇平五湖煙景有誰爭所以道穴鼻牛山田
耕了直上高峰長脛鶴喬松不棲橫飛天外到得者
裏可稱無依道人雖然者事且置今日是堅上座母
難諸檀在座四眾儼臨若何酬荅此意震威喝云將
此深心奉塵剎是則名為報重恩下座。

上堂好好好鐙籠懷胎是是是露柱生兒此語有兩
負門若人檢點得出一生參學事畢。

佛誕日上堂僧問第一義即不問向上宗乘事若何
師云裂破進云即今陞座又作麼生師便打進云棒
頭有眼不得草草打人師復打云眼在甚麼處問門
庭施設即不問門內一句事如何師云六室不通風
僧佇思師云晴乾不肯去直待雨淋頭便打乃云乍
寒乍熱之日若濃若澹之霞瑞彩既然密布依舊亂
墜天華雖然緇也素也總要應箇時節大眾且道是
甚時節年年四月八叢林浴悉達將謂是報恩惡水
活澆殺眾中莫有知此恩者麼便下座。

普請上堂莫道山僧日日忙春催也要趁時光幽堂
洗缽方纔畢普請田中去插秧翻憶當年地藏老種
田博飯本家常田中事意何良卓杖一下云拄杖卓
頻鶴膝短芒鞋蹋久蝦須長。

上堂猛暑蒸人骨逼得白汗出縱有熏風來難解些
子酷所以三界無安猶如火宅薪火熾然無暫停晷
女諸人畢竟向甚麼處回避若回避得鑊湯裏橫身
寒冰中側足縱橫三界獨步大方不是分外事其或
未然有寒暑兮促君壽有鬼神兮妒君福。

上堂僧問十五日以前事如何師云有佛處不得住
進云十五日以後事如何師云無佛處急走過進云
正當十五日如何師打云白棒驀頭楔乃云十五日
以前有佛處不得住十五日以後無佛處急走過正
當十五日龍得水時添意氣虎逢山勢長威獰雲在
嶺頭閒不徹水流澗下太忙生。

上堂有句無句四稜著地如藤倚樹翻來覆去樹倒
藤枯是處逢渠句歸何處了無回互三千里外賣布
單笑殺旁觀二十五有閒家具無本可據拈拄杖召
眾云相隨來也急著眼覷。

陳學二居士六袟請上堂雲騰致雨露結為霜田中
稻熟籬畔華黃明明露真機明明絕覆藏放行則黠
兒落節把住則瓦礫增光只饒到者裏通身是眼見
不及通身是口詮不及所以道若謂壽山福海盡是
止啼黃葉鶴算龜年都緣敲空作響又說甚的空芥
城而不磨消劫石而永固驀呈拄杖云會麼此公賴
有不遷在直與威音坐一龕。

開爐別駕吳裕生請上堂今年兜率聚群英鐵額銅
頭任縱橫孰箇玲瓏孰箇拙大家把手玉階行有恁
麼人麼僧問選佛場開即不問鍛聖鍊凡事若何師
云一不做二不休俗士問世尊說法百萬人天和尚
說法百萬人天意旨如何師云金色老人鴻業盛如
今狼藉在兒孫進云相救相救師云終不究竟生人
我進云如何得明見得此蔽師打云者裏甚麼所在
說與麼話乃云現成鑪韝惡辣鉗鎚不假添煤佛祖
焦爛宗社既如此利害又烏用說心說性談玅談玄
大眾惜取眉毛好何也從今打箇驢年結直到頭來
解即休。

趙驐居士請上堂當昜有路可通內外直下無私了
無隔礙坐斷報化頭打開憨布袋放出無毛鐵鷂兒
摶風九萬真自在是甚麼有如是丰彩得與麼慶快
豈不見廣額屠兒日殺千羊放下屠刀云世尊我是
千佛中一數世尊云如是如是女是千佛中一數所
以道殺人不眨眼的立便成佛立便成佛的殺人不
眨眼踐到者裏方知自貴。

東明老宿請上堂當昜開正眼升沈何拘渠儂得自
由出沒自在有時目視雲霄也好有時壁立萬仞也
好有時把斷要津也好若識得者三箇好字直教諸
佛有口也須挂壁祖師有機難施德山棒也棒他不
著臨濟喝也喝他不得淨贏贏絕承當赤灑灑無回
互若非同道者何能提綱挈宗既是恁麼人須明恁
麼事還委悉麼復舉傅大士須彌芥子父芥子須彌
爺山水坦然平敲冰來煮茶師云曾聞大士彌勒化
身等閒露箇消息不妨慶快然而美則美矣要且祇
見錐頭利未見鑿頭方兜率向矢上加尖成箇小頌
芥子須彌主須彌芥子奴手握三尺劍誰敢捋虎須
至日上堂一昜來復大地鋪霜金生麗水玉出昆岡
好箇俊俏機關說甚麼長一線一線長。

湯遊府有功居士請上堂僧問父母未生時如何師
云棉包特石進云父母已生後又作麼生師云鐵裹
泥團僧云謝和尚荅話師云即今事又作麼生僧無
語師云技死漢不打更待何時便打問如何是佛法
大意師云門前大好山進云如來禪祖師意是同是
別師云築碎鼻孔笑破人口乃云如來禪三箇兩箇
口喃喃祖師意信手拈來還不是少林隻履曹谿打
碓卓杖一下云一一皆從者裏流將去所以一語全
規矩一句貫古今淨贏贏脫情塵赤灑灑無蓋覆萬
機不能逃影千聖齊立下風雖然如是猶是半提未
是全提時節大眾正恁麼時如何是全提的句喝一
喝云不許夜行剛把火直須當道與人看。

通皎陳居士請上堂僧問如何是先照後用師云王
令既行如何是先用後照師云諸侯避道如何是照
用同時師云安南報捷塞北凱旋如何是照用不同
時師云白雲西飛綠水東注副寺問如何是佛法大
意師云量米較鹽乃云父母未生前水泠泠乾爆爆
癩馬繫枯樁大蟲戴紙帽若作佛法觀到即不點不
作佛法觀點即不到畢竟如何信是渠儂得自由纔
然磕著便𨁝跳。

上堂釋迦慳兜率富兩手打開無盡庫攃向諸人仔
細看不是尋常破麻布靄慈雲灑甘露達者何須更
回顧。

元旦古城眾弟子請上堂舉僧問鏡清新年頭還有
佛法也無清云有僧云如何是新年頭佛法清云元
正啟祚萬物咸新僧云謝和尚荅話清云鏡清今日
失利又僧問明教新年頭還有佛法也無教云無僧
云日日是好日年年是好年云何卻道無教云張公
喫酒李公醉僧云老老大大龍頭蛇尾教云明教今
日失利師云荅有也不失為宗師荅無也不失為宗
師爭奈二俱失利畢竟淆訛在甚麼處莫有識緇素
辨端倪者麼不然兜率與蛇添足去也者裏無人證
盟。

立春日嵩山諸師請上堂僧問第一義諦即不問腳
跟下事是如何師云頭上安頭進云學人得履踐去
也師云履踐即不無腳跟下事畢竟作麼生僧無語
師便打問維摩設香積之羞世尊納受嵩山諸師辦
兜率之供作何利益師云祇為同風乃云邊日晴黃
鶯鳴萬卉回春地底發萌傲雪寒梅方笑日經霜古
柏已搖溫同氣相求同聲相應既是同條生同條死
即今一句作麼生道豁開戶牖相逆大家共賞太平
普請上堂種田博飯飽柴飽水若也恁麼猶較些子
若是龍天恭敬不以為喜別有好商量休道祇如此
的自是你自辜不干我事人般柴柴般人即且止畢
竟事作麼生連摑口云咭嘹舌頭三千里。

東山眾居士請上堂僧問如何是奪人不奪境師云
嫩綠在枝條如何是奪境不奪人師云正坐中軍帳
如何是人境兩俱奪師云斷碑橫古路如何是人境
俱不奪師云奪得錦標歸僧纔出便喝云是金剛寶
劍是踞地師子師打云我無暇勘你叫庫下奴子勘
你乃云坐斷千差融會萬有主必行之令展不犯之
手鞭起楊岐驢放出子湖狗鐵船水上浮磨盤空裏
走趙州唯喫茶曹山好顛酒普化趯飯床雲巖豎苕
帚臨濟七事隨身雲門一字北斗者些老古錐各自
揚家醜爭似老兜率喫飯打溼口倦來寺門前閒吟
河隄柳。

上堂舉玄沙和尚到莆田縣眾以百戲迎之次日玄
沙遂問小塘長老昨日許多喧鬧向甚麼處去塘提
起袈裟角示之沙云料掉沒交涉真如拈云大溈即
不然或有問昨日許多喧鬧向甚麼處去遂鳴指一
下或有箇衲僧出云料掉沒交涉大溈肯伊何故大
丈夫漢捋虎須也是本分且道利害在甚麼處師云
小塘提起袈裟也好箇本頭為甚猶道沒交涉真如
欲與小塘出氣爭奈古佛過去久矣一往看來扶宗
立教即不無若是向上事猶涉機關在即今或有箇
問兜率昨日許多喧鬧向甚麼處去只對他道八月
十七他若道料掉沒交涉不但你我也道料掉沒交
涉。

三教寺院主普濟請上堂兜率宮一塵不到玅高頂
迥絕無依即心即佛也是非心非佛也是不是心不
是佛不是物也是所以水潦被馬祖一蹋起來呵呵
大笑云百千法門無量玅義只向一豪頭上識得根
源去驀拈拄杖云還委悉麼聽取一偈道人全無活
計渴飲饑餐倦睡祇有七尺烏藤馮他陳年靠壁。

宜良城趙胡楊宋眾居士請上堂僧問滅卻化城時
如何師云猶少二百進云到了是何珍寶師云兜率
不識問宗乘一唱三藏絕詮祖令當行十方坐斷罷
卻干戈如何通信師云女問我荅進云單刀直入時
又作麼生師云返卻八步九步問學人打和尚得麼
師云一任一任僧擬議師劈脊便打問靈山指月曹
谿話月意旨如何師云遞相鈍置乃云靈山指月可
傷曹谿話月未當兜率一斧斫下一任諸人度量以
佛祖為標準者與佛祖為師以人天為梯杭者與人
天作眼如斯則千聖出來無摸索處萬靈來聚無棲
泊處既是上絕攀仰下絕己躬正當恁麼時如何良
久喝云周吳鄭王。

上堂仰面尋地低頭覓天遠之遠矣笑殺旁觀且道
誰是旁觀黑李四胡張三。

元宵上堂僧問杲日當空時如何師云百二尺潭深
見底進云澄清絕點時又作麼生師便打問如何是
元宵佳景師云火樹結銀華問涅槃心差別智意旨
如何師云南斗七北斗八乃云兀兀不動須彌王金
剛賴重話短長火樹銀華看不足六街歌舞弄笙簧
歌有道樂無疆一回舉出一回光。

上堂道遠乎哉觸事而真聖遠乎哉體之則神水中
鹹味色裏膠清決定是有不見其形拈拄杖云穿過
祖佛鼻孔卓拄杖云點開諸聖眼睛以拄杖畫○此
云還會麼智者見之謂之智仁者見之謂之仁拋下
拄杖云依舊可憐生。

上堂一不成二不是老聃不會玄仲尼不識字口似
縣河依然鈍置放出無位真人顯揚衲僧巴鼻且如
何是衲僧巴鼻布鼓縣雷門草蛙當鼓吹。

謝莊主監收副寺上堂百丈教諸人開石田驅耕夫
之牛臨濟致普化踢飯床奪饑人之食楊岐逼慈明
小參猛虎口內橫身趙州教嚴陽放下餓鷹爪下取
肉兜率總不恁麼且喜粥足飯足內外相應上下和
睦來英俊以輔名藍聚賢良而正風俗欲益無所益
欲為無所為直得峭巍巍孤迥迥大家同唱南鄉子
共舞三臺勝諸方。

金爾安秀才請上堂僧問馬祖陞堂百丈卷席意旨
如何師云奴見婢殷勤進云恁麼則有意氣時意氣
不風流處風流也師云你是念詩篇的行家問如何
是北斗藏身句師云誰不骨毛寒進云古人道藏身
處沒蹤跡沒蹤跡處莫藏身意旨如何師云腳跟下
三十一下也較不得進云直得上無片瓦下無卓錐
去也師便打問萬卉迎春百華競秀即不問如何是
諸佛出身處師云風暖鳥聲碎日高華影重乃云春
風吹竹戶春色醉華神春山含野趣春水漾白蘋所
以教中道是法住法位世間相常住以拄杖向空畫
○此云是世間法邪是常住相邪若喚作世間法入
地獄如箭射若喚作常住相入地獄如箭射且道喚
作甚麼良久云冷灶著把火的有幾人。

上堂喫飯止饑穿衣禦寒口渴思飲見醯齒酸者裏
如能薦得端然不隔豪端乃拋下拄杖云看。

韓兆元文學請上堂舉老子湛兮似或存吾不知其
誰之子象帝之先高峰妙拈云者老漢錯下註腳湛
兮似或存吾不知其誰之子毗邪城裏老維摩師云
高峰雖則步步蹋實未免得人一瓻還人一釜簡點
將來好與三十棒若是老子且閣起著。

解制上堂僧問和尚未出方丈學人未到座前還有
為人句也無師云有進云若何是為人句師云鐘聲
披七條豈不是雲門語僧擬議師便打問金烏速玉
兔急意旨如何師云噁乃云金烏速玉兔急才過正
月十五又是二月初一睡不足饑有餘如今解下斷
貫索頭放出者群瞎驢巴東湖南江浙衡廬一往看
來寸步不移喝一喝云切忌忘卻缽盂。

浴佛日眾請上堂一聲㘞地稱尊九龍吐浴甘霖叢
林以為規則年年惡水相傾惡水傾太無情過頭一
杓無疏親師以手作擎杓勢云會麼若作尋常見依
舊可憐生便下座。

上堂秋風浩浩秋色沈沈秋蟬在樹秋雁來賓露遮
那本體演圓通玅音諸人不薦真可憐生不見道道
本無體因體立名道本無名因名得號者裏喚作即
心即佛得麼喚作非心非佛得麼喚作不是心不是
佛不是物得麼驀呈拄杖云覿面相呈更無餘事珍
重。

二僧祝髮請上堂雪山冷坐六年不覺寒灰發焰少
室端居九載不覺枯木生華若是蒙光達本的到者
裏自然推門落臼雖然只如者兩人鏟草如何指示
二株丹桂香秋月一點水墨兩成龍。

元旦上堂拈拄杖召眾云會麼歌有道樂無憂逢盛
世壯徽猷一不立六不收印群機截眾流呵呵大笑
下座。

超倫祝髮上堂拈刀子示眾云若是金剛寶劍佛魔
乞命若是三尺鉛刀截水無用且道畢竟如何藥山
昔日鏟草天然直下歸根要知就中端的且看與伊
鏟卻。

鑄佛成上堂鎔金鑄像在良冶施巧手陶凡成聖必
展本分鉗鎚掌握中可以開物成務頂𩕳上可以鑒
地暉天倘能如此方可權衡佛祖揭示人天赤肉團
壁立萬仞白玉齒常光現前截斷理事打破玄關直
得上無攀仰下絕己躬頭頭無礙法法圓融大眾攝
末就本一句合作麼生從前汗馬無人識祇要重論
蓋代功復舉陸亙大夫問南泉云弟子家中有一片
石或時坐或時臥如今擬鐫作佛得不泉云得陸云
莫不得不泉云不得師云雖則奔流度刃拍板相隨
簡點將來猶未平貼在今日路南諸公鑄佛也不問
得與不得一火鑄成可謂出他頭地然得不得一箇
是正賊一箇是草賊試簡點看。

師誕日眾請上堂僧問世尊降誕天雨四華地搖六
震九龍吐水七步稱尊今日和尚母難之期有何祥
瑞師云千山齊點首進云意旨如何師云海水不揚
波進云恁麼則知恩有地荅報無涯去也師云不可
只瞞山僧乃云流光四十三十載住滇南一肩破衲
老兩袖春風寒有時驅祖令有時示癡頑要知家庭
事門前倒剎竿正恁麼時不昧當機如何舉唱一塵
如不動赤火長優曇。

超潔李婆子六袟供法衣請上堂挂上行衣登曲彔
木號令人天權衡祖佛從上風規萬世楷模大眾正
令當行十方坐斷把住則三界無跡放行則九界同
歸且止今日是我超潔六袟供此法衣請山僧舉揚
箇事以杖擊香几云會麼一擊忘所知更不假脩持
華嚴會請上堂九九八十一原從者裏出南詢五十
三煙水在海南德雲不在玅高峰善財空自福城東
驀拶相逢意如何彈指門開笑呵呵咄。

病起上堂山僧臥病二十日何曾與人絕消息特地
撾鼓又陞堂拄杖光生黑似桼說甚日面月面坐一
走七要知此症問取摩詰。

結制上堂九旬禁足三月安居豁開戶牖當軒者誰
三世諸佛由茲圓成一切人天因此發現到者裏千
聖萬聖出來移易一絲豪不得釋迦彌勒德山臨濟
移易一絲豪不得驀豎杖云三尺龍泉光照膽四方
八面起清風。

寶洪寺省夢上座請上堂僧問天龍恭敬不以為喜
省夢供眾作何利益師驀豎拄杖乃云蘇州有常州
有信手拈來濟貧苦雲從龍風從虎閃電之機無不
睹普化趯飯床南泉打破釜雲門老古錐臘月二十
五。

上堂兜率一喝佛祖罔措伶俐衲僧正好擔荷良久
云莫錯莫錯復喝一喝。

上堂兜率一機仍高仍低橫穿碧落豎透須彌若也
不會玄沙道的。

端午上堂五五二十五重昜九九八十一端午露柱
與鐙籠笑吾顛倒舉顛倒舉貓兒也解捕老鼠撞著
桃符神倒跨艾葉虎。

上堂師拈拂子云拈起則三乘膽顫放下則十地魂
驚不拈不放時合作麼生良久云曹谿波浪如相似
無限平人被陸沈。

吳別駕為孩提雙喜請上堂高提祖印截群機於未
兆之先橫按吹毛展家風於不虞之日所以佛祖恆
將此事祇令一切人洞明正知正見顯其機發其用
歸其根獲其本然後恁麼也得不恁麼也得恁麼不
恁麼總得到者裏不懺罪而罪消不集福而福集改
禾莖為粟柄易夭壽作彭年不是分外事還會麼奕
葉流芳垂萬古雙喜清明繼祖傳復舉相國裴公一
日入太安寺見壁上畫問寺主是甚麼畫寺主云高
僧真儀公云真儀可觀高僧何在寺主無對公云此
間有禪者不寺主云近有一僧投寺執役頗似禪者
公遂請相見云休適有一問諸禪德吝辭今請上人
代一語檗云請相公問公舉前話檗朗聲云裴休公
應諾檗云在甚麼處公當下知旨師曰裴公似驥窺
鞭追風而去黃檗如蟲禦木偶爾成文正眼看來各
責二十拄杖且道是甚麼意你也須疑三十年。

上堂日日陰霾起翛然鼓黑風雲光常不斷沽酒醉
村翁。

解制通皎陳居士請上堂今朝七月十五日一百禪
期今已畢收卻絲綸罷釣竿摩訶般若波羅蜜。

上堂鐵赤河巴盤江祖意不昧遮日山劄龍峰佛旨
儼然於斯薦得猶較些子不見道明明百草頭明明
祖師意驀拈拄杖云拄杖橫肩不顧人直入千峰萬
峰去。

元旦上堂元正啟祚化母露綿綿不盡之工晷運推
移昜和轉密密無窮之用萬彙回春群葩吐秀雝熙
來泰景物如新皇圖鞏固山河壯帝道遐昌日月明
師誕用監院率眾請上堂道人履踐絕行藏那有閒
情論壽量四眾殷勤請說法驀以杖卓一下云莫教
錯認露鋒鋩。

四月八日眾居士請上堂久默斯要鏤冰無琢玉之
談不務速說結草乖道人之意若論此事迥無依倚
杳絕端倪即使九龍吐水七步稱奇總成敗闕若是
具超方眼明格外宗的向文采未彰已前勘破始稱
好手所以雲門道我當時若見一棒打殺與狗子喫
卻貴圖天下太平女等諸人要見雲門麼以杖橫肩
云龍袖拂開全體現象王行處絕狐蹤。

上堂鷲嶺風規少林模範堂堂祖佛往來歷歷主賓
互換其用也納須彌於芥中其照也擲大千於方外
所以有時鬧市橫身和光混俗有時把斷要津不通
凡聖何也要識他家全意氣了無一法可相關。

元旦陞座掌中安六合袖裏著金鎚其餘三玄要是
甚殺活機大眾融大千於一塵會古今於一念的作
麼生委付獨有新年頭不是冤家不聚頭。

浴佛眾居士請上堂僧問未離兜率時意旨師云家
國晏然進云降皇宮後又作麼生師云大地擾攘問
未登法座時如何師云天高群象正進云登座後又
作麼生師云海闊百川朝問如何是第一玄師云八
棒對十三如何是第二玄師云薦得也徒然如何是
第三玄師云舉在瞎驢前如何是第一要師云道著
猶不玅如何是第二要師云有口不解道如何是第
三要師云本來絕朕兆乃云過去諸如來斯門已成
就現在諸菩薩今各入圓明未來脩學人當依如是
法召眾云三世諸佛總被山僧按過了也即今雲門
大士來也急著眼覷便下座。

至日上堂群陰剝盡一昜來復葭管飛灰昜回暖谷
瓊宮添一線之工寶閣書五雲之色君子道長小人
道伏四海咸寧萬邦拱服林下道人作麼生報荅起
身合掌云祝帝道以遐昌願皇圖而鞏固。

春日上堂春日晴絕纖塵好鳥枝頭轉聲聲報知音
若將耳聽終難會眼裏聞聲始得親。

康熙十二年竹老和尚命師住嵩山禪寺眾謢法請
上堂指法座云孤迥迥峭巍巍不假借坐鐙王自是
嵩山本有以杖指云畢竟如何欲窮千里目更上一
層樓遂登座拈香云此一瓣香根盤鷲嶺葉覆支那
巍巍乎垂拱萬邦蕩蕩乎光吞群象爇向寶爐端為
祝延
今上皇帝聖躬萬歲伏願化日與佛日齊明金輪共法
輪永固此一瓣香秉寰中日月握閫外威權為金為
湯乃柱乃礎爇向爐中奉為
闔國藩鎮公孤再及文武尊官各衙勳貴榗紳文學
現前四眾等伏願增崇祿位堅固扞城以禮以文為
國股肱作藩作牧為民保障此一瓣香描亦不成畫
亦不就三世諸佛覓之無蹤歷代祖師看則有分始
自慈雲得來卻向嵩山拈出此是第二回供養即此
堂上野竹大和尚用酬法乳紅滿枝綠滿枝英英紅
綠渫真機天得一地得一寥寥天地望何極陷虎機
拔山力頻頻向君道不必箇事從來本現成亦須一
一重分析不見道太昜溢目不挂片雲清清之水遊
魚自迷不肖宗堅承方丈慈旨護法勸獎然而自揣
幼未入塾目不識丁德行淺薄機語遲鈍惟恐蚊負
有玷宗社今日既到者裏只得望空啟告節目生枝
將佛祖說不盡的方丈用不盡的與眾兄弟聊通一
線遂以杖卓一卓云眼前有境道不得崔顥題詩在
上頭。

彌勒寺監院請上堂二月春暖華香千紅萬紫芬芳
少林面壁消息何曾不是此光沒遮闌絕覆藏諸禪
若也知端的眼聲耳色自悠揚還會麼數聲幽鳥啼
青嶂一曲宮商韻更長。

上堂即心即佛虎咬大蟲非心非佛蛇吞鱉鼻不是
心不是佛不是物者裏卻不會何也家無白澤之圖
必無如是妖怪。

上堂今朝三月初四陞堂又呈本據自是家富兒嬌
從來國清才貴要知木本水原麼驀豎拄杖云恩大
難酬。

省佚老人誕衛府祖護請上堂鉏雲钁霧無甚閒情
墾土耕煙渾忘華甲又說甚以不可說不可說無邊
香水海為壽海不可說不可說無量須彌山作壽山
不可說不可說無盡阿僧祇如一念頃不是神通玅
用亦非法爾如然是我本師老人岳降之期藩下諸
勳貴臨筵奉祝堅上座也只得借華獻佛道箇法眼
圓明常照燭乾坤函蓋覆雙丸。

上堂日往月還事事艱難廬陵米價高趙州茶碗殘
諸禪流剔起眉毛仔細看且道看箇甚麼華峰疊疊
昆水潺潺。

兜率不磷堅禪師語錄卷中
參學小師玅聖玅德等記錄

* 小參

佛成道日小參一即一切瞿曇老子雙眼瞥一切即
一獨坐雪山三歎息隨行蹋斷流水聲縱觀寫出飛
禽跡十方世界坦然平腳跟下事浮逼逼大眾既是
坦然平為甚腳下猶帶浮逼逼眾中莫有具透關眼
者麼良久喝云新發意菩薩亦復不能知。

小參萬法是心光諸緣惟性曉本無迷悟人只要今
時了即今坐立儼然見聞不昧且道如何是今時了
的法不見道今時無一法綿密有誰知者裏若是蹋
著本地風光明見本來面目的自然不隨聲色所惑
不被聖凡所縛不為情塵所牽不逐語默所轉是以
瞿曇老子道一切眾生皆有如來智慧德相皆因妄
想執著不能證得豎拂子云正恁麼時如何委悉大
道無向背舉出大家看。

小參青州梨鄭州棗萬物無過出處好一時把來說
向人拄杖拂子都笑倒喝一喝云春色今年來更早
小參耳聞不如眼見眼辨不如手親鶯啼紫陌燕語
梁城風來水面月到天心說甚真實相亦非最上乘
所以道一機透千機萬機透一處明千處萬處明既
彰已用不假他人快薦取莫沉吟十分秋色在西林。

小參僧問如何是西來大意師豎起拄杖云會麼僧
擬議師便打乃云今朝三月初絕無一些事忽聽堂
前鼓猛然驚瞌睡及乎曳杖來問我西來意白棒打
頭皮脫體通不會如今你諸人簇簇上來簇簇下去
更求何事殊不知自己腳跟下一段光明煇天鑒地
無始劫來本自圓成何曾欠少以拂子擊香几云委
悉麼不起纖豪修學心無相光中常顯現。

小參師驀豎拄杖云惟此一事實餘二則非真若能
明見得必無錯謬各宜退去更莫回顧時眾不散師
云祇者是奈何諸人不識復云晴乾不肯去直待雨
淋頭一時趁散。

小參今朝六月廿五家家門前簫鼓盡唱梁益山歌
笑倒燕趙秦楚好箇火把時節只作尋常歌舞有者
點照田園有者共賞酒脯引得林下道人隨例也去
辛苦驀呈拄杖云還會麼只者箇火把子自從曠劫
以至今夜光明赫奕鑒地輝天諸佛聖人蜎飛蠕動
無不承此恩力仗此威光本自圓明曾無欠少復呈
拄杖云人人本有光明在看時不見暗昏昏。

小參僧問露柱與鐙籠相交即不問腳跟下事是如
何師云鍼劄不入僧佇思師便打乃云薄福住兜率
無甚的格則七尺拄杖子接待雲水客一棒一條痕
一掌一握血若作佛法商量依舊天地縣隔不作佛
法商量亦是天地縣隔如是衲僧分上且道作麼生
委悉以拄杖擊禪床云賊賊二十年來宋一伯。

小參知幻即離合水和泥不作方便徒勞打算離幻
即覺錢串井索本無漸次泥裏有刺兜率恁麼忽地
忿怒那吒輕輕道箇百雜碎殿裏伽藍門外金剛呵
呵大笑云吾又奚貴。

小參大地無法萬象森羅一理含融古今日月所以
道動若行雲止猶谷神不拘格式不墮常情以拂子
擊香几云噁。

小參露柱鐙籠偶相爭金剛土地競頭奔兩兩三三
忙不住倒騎佛殿出三門此四句內有一句有權實
有照用有殺活有縱奪你若還不信歸到寮裏揀點
去。

陳華齡劉漢傑請小參僧問如何是日面月面師云
吾常於此切進云前三三後三三意旨如何師云吾
常於此切問如何是佛師云爛草薦進云如何是正
法眼藏師云破木杓乃云日面月面吾常於此切前
三後三吾常於此切目前無異路說甚麼東海鯉振
鬣南山鱉鼻方出穴驀召大眾云要知恁麼人反覆
無一舌。

小參法無二相理涉多途行棒行喝為楷為模北門
鎖鑰東壁葫蘆擎又秘魔薶碑子湖禾山打鼓石鞏
張弧你道兜率聻呵呵大笑云蘇盧蘇盧。

小參僧問一龍截住千江時如何師云點滴不施僧
禮拜師云直饒出頭來也要三年問靜時如何師云
波騰浪涌進云動時如何師云絕塵絕跡進云不靜
不動時如何師云情知你業識茫茫在乃云控佛祖
大機豁人天正眼覿面無私當陽展演只貴知音堪
能履踐理逐事融事從理遣若能如是自然物物上
彰頭頭上顯大眾正當恁麼時照用同時人境相稱
一句合作麼生自從舞罷三臺後更無一事過鄰家
除夜小參一枚爆竹催出臘梅數聲清韻喚轉陽回
歲盡年窮否去泰來冬行春令鐵樹華開有者椒華
成頌有者醉舞三臺有者烹牛賞玩有者夜撥死灰
你道打破玄關截斷玅理東西不辨南北不分的到
來如何分付以杖連畫云之乎也者矣焉哉勸君且
盡掌中桮。

小參山與麼青水與麼綠松與麼直棘與麼曲僧是
僧俗是俗如此見得依然中毒何也只須居塵不染
塵在欲渾無欲。

小參愛之欲其生惡之欲其死愛惡兩重關以拂子
擊香几一下云當甚麼屎屁。

小參月下木人跌折腰雲中石女摸著鼻因沙掩室
學靈龜毘邪杜口徒得利泥神罵金剛多嘴伽藍笑
土地曬背烏龜嚼生菜黠鼠翻香積快鷹俊鷂任縱
橫擎頭戴角恣遊戲馬駒蹋殺天下人南泉隨群行
異類衲被蒙頭得自由此時山僧都不會。

解制小參僧問達磨未傳心地印釋迦未解髻中珠
有人若問西來意還有西來意也無師云遍地書大
字進云未審如何體取師云石女簪華背面坐問大
地平沉虛空粉碎和尚在甚麼處安身立命師云父
母所生口終不為汝說乃云兜率今朝解制別無什
麼指示都盧一口檳榔管甚南田北地莫云苦辣酸
甜渫盡諸人屎屁若是別有商量果然被他帶累不
如大家消消搖搖折得梨華一佩兩佩。

小參德山小參不荅話賣弄小孩兒趙州小參要荅
話不是行家作兜率者裏一概不然以拄杖一時趁
散。

結夏小參結夏安居叢林常規吞雲吐霧不來何時
古道坦然真風不墜所以道以大圓覺為我伽藍身
心安居平等性智汝等諸人還識平等性智麼祖佛
淵源祇者是白雲盡處見青山。

小參古德道結夏三日了也寒山子作麼生又有道
結夏三日了也水羖牛作麼生又有道結夏三日了
也露柱鐙籠作麼生師云結夏三日了也廚庫三門
作麼生若會得者四轉語便知得腳跟下事青寥寥
白的的騰騰任運任運騰騰一毛端上現寶王剎坐
微塵裏轉大法輪若也未會且向長連床上橫三豎
四究取根源去。

小參上古學道入一叢林出一保社只為生死不明
己事不辦求明眼宗匠決破情關劈開識鎖豈圖口
體自費精神如今參學之士三三成群兩兩結伴或
遊講席或處禪堂圖資談柄快活終日致使叢林講
論公案滅裂聖道汙穢先宗互相違背可甚言哉然
亦難救矣兄弟家既來同兜率住著必痛念生死事
大以道德為先所有資身一任外緣不可碌碌營為
空器天日將此大事急急修持早早辦就莫待臨危
悔之無及豈不聞緇田無一簣之功地獄陷百刑之
苦誠哉是言良不虛也各宜慎之。

解制小參僧問兜率今朝解制心空及第者有幾人
師云六六三十六進云恁麼則弘贊去也師云賴有
闍黎共舉揚僧佇思師打云只道通商原來短販問
終日參禪只圖見性未審性在何處師云此問何來
僧云人人有箇影子為甚麼蹋不著師云腳跟下好
與三十棒僧便喝師打云枉勞人事乃云觸事而知
鍼眼魚吞卻嘉州大象不緣而照夜明簾隔卻陜府
鐵牛三千里外逢人不得錯舉何也千峰頂上挂鐙
毬十字階前休認影。

小參窮玄究玅未是極則之談說性談心亦非衲僧
本領祇於入息不居陰界出息不涉眾緣去此二途
如何道得透脫句良久云如王寶劍隨王意揮斥縱
橫得自由。

小參昨日三今朝四問去荅來非本據祇須直下便
承當才有商量落二義堪嗟窮子不識珍衣裏明珠
自拋棄莫拋棄急薦取箇事從來無向背所以道盡
大地是般若光光未發時無佛無眾生消息本自圓
成非假外得若要眼目定動巳是傷鋒犯手汝等諸
人還知落處也無超然只透威音外更無一法可商
量。

* 晚參

晚參法不孤起仗境方生道不虛行遇緣則應大眾
且道如何是應的道理良久云掬水月在手弄華香
滿衣。

晚參疏竹吟風高松鳴鶴通身大用全體作略肘後
符縣頂門眼豁伶俐上士各宜醒覺揮拂子云會麼
普天匝地是遮那妙體不用如之若何便請直下承
當更不周由者也正當恁麼時如何委悉不須別處
覓本光露堂堂乃拋下拂子。

晚參三九四九凍斃豬狗林下道人榾柮儘有相逢
不拈出舉意便知有大眾且道知有箇甚麼。

晚參僧問如何是第一玄師云霜月滿潭寒如何是
第二玄師云來朝是新年如何是第三玄師云惡賴
太無端如何是第一要師云一棒絕朕兆如何是第
二要師云看來未是玅如何是第三要師云唧唧草
蟲叫進云玄要已蒙師指示即今大事作麼生師云
玉轉珠回不識姓問今朝七明朝八和尚箇巴鼻請
拈出師云我不識字僧云某甲更不會師云一二三
四五六七乃云一二三四五六七雪峰輥出人不識
光芒永夜挂長空石女房中閒吹笛不清不濁絕宮
商大地河山皆悚慄自此家風遍剎塵千枝萬派轉
綿密兒孫隊隊印前蹤一瓣兜羅便拈出若是克家
兒只消道不必㘞以上供通並是詣實。

晚參拈起則水渫不通放下則鍼劄不入不拈不放
時如何赤手贏他千聖外更無一物落人前。

晚參舉臨濟大師道逢佛殺佛逢祖殺祖逢羅漢殺
羅漢逢父母殺父母逢親眷殺親眷始得解脫師云
者老漢生平慣弄白拈手段如今性命落在兜率手
裏既是一切殺盡還我金剛寶劍來。

晚參上元正月半無甚別賞玩打的禾山鼓唱的菩
薩曼龍潭矢口吹滅的德嶠性命猶未斷以拄杖卓
一卓云火樹放銀華明河光燦爛。

晚參僧問擬伸一問時如何師云截卻舌頭也進云
不問又作麼生師云穿過髑髏問水中撈月時如何
師云也知你無下手處問如何是迥脫根塵句師云
千聖不攜進云恁麼則心空去也師云料掉沒交涉
僧擬議師便打問如何是過去事師云今日八昨日
七進云如何是未來事師云昨日七今日八僧禮拜
師劈脊打云即今聻乃云今日八昨日七快鷹俊鷂
趁不及昨日七今日八跛鱉盲龜俱打殺所以道具
足凡夫法凡夫不知具足聖人法聖人不會聖人若
會即同凡夫凡夫若知即同聖人到此只得釋迦拱
手彌勒愁眉文殊普賢不敢正眼覷著德山臨濟直
得目瞪口呿你道正當恁麼時畢竟如何親近亙古
亙今無向背何須更重師字碑。

晚參僧問如何是柱天柱地的事師云長長看不見
問兜率宮中師子吼四天聞著事如何師云汝試𨁝
跳看僧擬進語師便打問如何是萬象之中獨露身
師云海神知貴不知價乃云十方同聚會柴米二事
空惟有者布袋八面貯清風千山雲擁岳萬壑水朝
宗東西全意氣何似路南中撾塗毒撞金鐘閒上高
峰歌一曲山河大地響丁東喝一喝。

晚參道本無言佛馮何立不可以智知不可以識識
眾中莫有具擇法眼者麼出來試道道看眾無對師
云萬象光中長獨步千峰頂上露全機。

晚參臘月二十有四無甚長言短句為僧一味清閒
正日憨憨打睡珍重兩堂雲水識取衲僧巴鼻文殊
堂裏萬菩薩維摩室中云不二大眾祇如目前無闍
黎此間無老僧又作麼生通信良久云一鏃破三關
何處知向背。

除夜晚參倒拈麈尾橫按吹毛纖塵不立論甚絲豪
不見道富實即易貧窮大難兜率者裏也不宰東院
狗烹北禪牛煮金牛飯盪曹山酒唯是一味清貧與
眾兄弟以消歲月共度殘喘若論說理事談玄玅只
須閣卻著何也相逢別有一般趣不用龍泉當面擿。

晚參看看二月終桃華滿澗紅放出金剛圈收回栗
棘蓬祖翁田已熟兜率家道隆問汝雲水客誰是主
人公拈拄杖卓一下云從來不是閒把出只要高流
識家風。

晚參江月照松風吹永夜清宵何所為白日傳心淨
青蓮喻法微日用事無別珍重兩行眉。

晚參上是天下是地東西南北歸本位中心樹子屬
阿誰此時山僧都不會。

晚參撾鼓陞堂無甚舉揚副寺設茶典座上湯頭首
諸人伏惟上饗大眾且道是何滋味一種鹽與酢滋
味勝諸方。

晚參山僧幾載住煙蘿佛法人事盡消磨曳杖堂前
行一轉依然鷂子過新羅有智若聞則能敬信無智
疑惑則為永失久立珍重。

中秋晚參天上月圓輪影珊珊人間月半清光湛湛
萬象同煇森羅等煥正好直下承當不然墮坑落塹
還委悉麼無人知此意令我憶南泉便歸方丈。

* 示眾

除夜示眾林下一味清貧不與諸方鬥勝更笑北禪
宰牛惡聲洗之不淨阿呵呵更有一般的道昔年窮
未是窮今年窮始是窮昔年窮猶有卓錐之地今年
窮錐也無若是兜率者裏總不似他如此何也真實
衲僧前不得寐語。

元日示眾元正起祚萬物咸新椒柏之觴爆竹之聲
一一與諸人發上上機演第一義拈拄杖云惟有兜
率拄杖不隨物轉硬赳赳地道箇兜率和尚莫隨人
起倒好師云諾來日與你商量。

示眾言前一句諸佛不知當陽一機列祖罔措若是
兜率門下又且不然拈拂子云撞頭磕額乾坤窄任
運騰騰作者知。

夏末示眾舉洞山秋初夏末兄弟東去西去只須向
萬里無寸草處去石霜云出門便是草師云此二老
宿同行不同步各展家聲若論向上事未在大眾今
朝正是夏末秋初兜率者裏不同諸方何也也不東
去西去行住坐臥饑餐渴飲總在者裏然雖如此攃
手到家人不識更無一物獻尊堂。

鑄鐘成示眾拈鐘椎云見麼復擊云聞麼若見得親
聞得透大地山河六類四生蜎飛蠕動情與無情都
被山僧一椎粉碎了也更有甚麼良久云急急如律
令敕。

示眾酷暑實難禁渾身白汗淋惟有烏藤別不被寒
暑侵者箇上座因甚有與麼丰采得恁麼自在眾中
莫有緇素得出的麼若緇素得出向方丈裏通箇消
息。

示眾放去乾坤大收來日月長會得異中異大地絕
豪芒眾中莫有道得的麼時有僧問如何是異中異
師和聲便打復云棒如雨點喝似雷奔道無方所明
之在人法離見聞斷之在智遇境逢緣不遷不變語
默動靜無得無失但自施為皆成玅用所以道處處
真處處真塵塵盡是本來人真實說時聲不見正體
堂堂沒卻身既是正體堂堂因甚沒卻身揮拂子云
伏惟珍重。

浴佛示眾昔日毘嵐園內今朝兜率堂前撥轉雲門
關捩別是臨濟德山大眾者事且置應時及節一句
又作麼生遂作澆水勢云明明一杓惡水澆殺黃面
瞿曇。

五日示眾處處競龍舟方方人擊鼓問是何時節報
云是端午角黍襯人牙華茶勝蒲酒兜率無別陳拄
杖劈脊摟若作佛法商量矢上加尖不作佛法商量
泥上添土更有一語為君通天中原是五月五。

重九示眾我儂住兜率無法為人說今朝九月九正
是好時節遍地菊華黃香風襲衣褶大道坦然平虛
空何通塞分身千百億彌勒真彌勒切忌覓幽玄頭
頭渾漏渫設有問如何是轉身一路水流澗下太忙
生雲在嶺頭閒不徹。

示眾學道之士如兩陣相敵一般一則要智力堅固
一則要器械精銳所以道與五陰魔煩惱魔死魔共
戰若不如此勇銳則被他劫盡法財盜去智寶一往
觀來總是曲為中下若是慣戰作家便乃單刀直入
更不如何若何尋常向兄弟道活潑潑脫情塵孤迥
迥無盍覆百千法門無量玅義一時了去自然天下
人不奈伊何有如是威風豈不快哉還委悉麼雖然
舊閣閒田地一度贏來方始休。

示眾秋風清秋月明千林葉落萬戶砧聲沙洲雁唱
樹底蟬鳴五湖浪盡四海晏清林下道人饑餐渴飲
逢原俱得玅萬法本閒情。

* 法語

** 示不用監院

用監院自五福同參嵩山老人以來道業不廢精進
此道有日矣及山僧住此法席用來作弼故山僧常
美學道真實且有大安老子之風山僧以院事兩手
相付用忻然不拒凡料理錢穀之暇每來索法言山
僧遂揮豪大書曰善學柳下惠終不師其跡用闍黎
以為何如。

** 示環璞

參究箇事要透生死根原必得親切先須棄卻偷心
不墮情塵不涉意想二六時中急急自照動靜閒忙
不可疏怠所以趙州四十年不雜用心香林二十年
打成一片方有少分相應然後築著磕著無非本地
風光遇境逢緣自是現成受用璞禪人還知落處也
無待你喫過二十痛棒纔與你說破。

** 示純空

大凡學道之士雖要腳蹋實地一切時中無有虛棄
的工夫綿密不漏純一無雜所以永嘉道行亦禪坐
亦禪語默動靜體安然縱有風刀常坦坦假饒毒藥
也閒閒純空大德還識永嘉大士麼切忌忘卻。

** 示佛髻羅居士

祖師門下無禪可說無道可傳只拈箇金剛圈栗棘
蓬一任吞跳喚作向上一路千聖不傳亦喚作末後
一句始到牢關若能直下承當有甚難哉佛髻居士
其勉之。

** 示勤書記

若論此事無啟口處無運力處欲究其旨向者文不
加點處語默不到處朝三莫四識取本來面目念念
不忘心心相續何憂大事不辦何憂生死不明若涉
脣吻便落生死窠窟如此豈肯將元字腳障人悟門
也邪克勤書記者便是屏卻咽喉脣吻的一路子你
如何通氣道道看。

** 示聖侍者

道人家如盤走珠如珠走盤纔涉思惟即名鈍置進
退閒忙稍有間斷亦即名八風所轉情塵所侵矣安
謂不與萬法為侶諸塵作對到淨臝臝赤灑灑無可
把一段受用總是一片好惡是非之心亦何名道人
者也聖侍者若向者裏一眼覷破方知吾不汝欺。

** 示本空陳居士

為道高士勿論在家出家只要放得下把得定識得
透覷得破一切處不為萬物所拘萬緣所縛所以龐
公問馬大師不與萬法為侶者是甚麼人祖云待汝
一口吸盡西江水即向汝道龐公於此豁然末後道
但願空諸所有慎勿實諸所無者就是在家學道的
樣子本空居士若向者裏會得方知古今不二吾奚
言哉。

** 示超潔本淨李善人

大道至虛無欠無餘本無形像豈有男女只緣情生
智隔想變體殊錯過本來面目不能向一念未生前
營家置業上呼奴使婢處拈鍼刺繡時莊香撥火裏
情忘意絕處看是甚麼倘能依而行之向者一切處
看來看去猛然打翻油餈始知原來未曾間斷而清
淨無為玅玄真性本不與諸塵作對本不與萬法為
侶到得者裏豈不是脫灑生平得大解脫一著子邪。

** 示雄副寺

從上佛祖玄言玅句以為接引入理之門殊不知一
一被他障卻了也直須向一念未生時量鹽較茶處
以本分事一印印定自然頭頭上顯物物上彰出沒
縱橫卷舒自在佛法世法總成一片做到者裏方有
少分相應倘稍涉取舍思惟便落陰界所以道豪釐
繫念三途業因瞥爾情生萬劫羈鎖有何益哉。

** 示佛美殷居士

在家長者修出家行如火內生蓮此出塵烈士實非
虛言也然猶直須一念萬年萬年一念佛法世法一
椎打就逆境順境絕無兩般更於一切時靜鬧閒忙
蕩然如太虛空原無豪髮隔礙方稱靜者所以古人
有言應物現形如水中月到此可謂本地風光無盡
受用也倘若有一纖豪取舍仍前落他見聞所以古
人又有言才有是非紛然失心若是依前坐得斷把
得定作得主覷得破有甚生死縛有甚祖佛拘無過
一閒道人耳雖然還識火中生蓮也未。

** 示豁山

衲僧家守心城奉戒律勤參學慕道德羨仁義乃上
古之雄風今時之龜鑑此是皮下有血不消一劄自
知落處的不然且於二六時中時時返照切切提撕
綿綿密密自然頭頭合道那怕八風五欲搖撼我也
雖然只如山是山水是水汝又向甚麼處躲根速道
速道。

** 示非一

從門入者不是家珍一一從胸襟中流出方可盍天
盍地你看古人吐露些子風規盡是本地風光現成
受用豈是因循懈怠的所能為也如是不道之難
見徒自掠虛耳若能猛利信重但辦肯心必不相賺。

** 示會深

會萬物為自己將自己歸萬物也好箇消息也好箇
入路但此事十分成現十分顯露若是一舉便知落
處自然識得居聖不增在凡不減輝騰今古壁立萬
仞亦可謂一眼覷破立地成佛的有甚不是。

** 示惠幢

兜率門下無禪可參無道可學無生死可了無涅槃
可樂總無一法與人何有一事繫縛但日用尋常穿
衣喫飯嘯月吟風以過眼前日子豈暇與人上加
尖惠幢禪人汝還知兜率落處麼一枕布袋頭十分
得自由。

** 示擇木

良禽相木而棲賢臣擇主而事此雖諺俗之語然亦
有深意也衲僧家生平行腳亦須要具擇法眼若無
此眼豈能識緇素辨端倪只如道我宗無語句亦無
一法與人如此又豈有玄言玅句以障人悟門也邪
者裏只須揀擇始得不然且向一念未生前日用尋
常處開單展缽處折旋俛仰處擔來負去處著些子
精彩倘能一切處果能識得現成受用方信玅明真
性曠劫已來元自具足曾無欠少雖然如是待汝桶
底子脫始知得石頭點頭也。

** 示禪人

學道無別意勇猛志為先志確道易成心堅石也穿
若能如是去可破生死關此誠實言也豈小補哉比
來參學之流多有舍本逐末尋言擷句以資談柄殊
不知總被者些子障卻妙明真性不得自由自在也
此皆學道之人不識其真認著箇識神所以無量劫
來以生死本喚作本來人良有以也雲門道舉不顧
即差互擬思量何劫悟大端此事十分親切十分現
成若向者裏一眼覷破從前所說俱成賸語到者裏
屏卻咽喉脣吻如何通信。

** 示禪人

參究箇事別無公幹只在日用間拈匙展缽揭幔開
單迎來送去折旋俛仰坐臥經行穿衣喫飯物物頭
頭諸般成現於斯一一薦得自然十方坐斷亦可謂
一念萬年萬年一念但辦肯心必不相賺。

* 機緣

僧問大死的人卻活時如何師云轉得頭來是幾時
進云如何管待師打云莫背後捋髭須。

僧問如何是父母未生前師云匙挑不上僧云如何
是父母已生後師云倚牆傍壁。

僧問如何是和尚家風師云千眼大悲檠缽杖八臂
那吒聽指揮僧云客來將甚麼管待師云缽頭自有
家常飯亦任時流盡飽餐。

僧問天不能盍地不能載時如何師云曾問幾人來
僧佇思師打云一棒棒不醒猶自累山僧。

僧問如何是衲僧巴鼻師云瓦礫相然諾石頭解笑
人。

僧問大通智勝佛十劫坐道場因甚不成佛師云鈍
置老翁。

僧問如何是青州布衫重七斤意旨師打云重多少。

僧問如何是即心即佛師云金勒馬嘶芳草地如何
是非心非佛師云玉樓人醉杏華天僧禮拜師便打。

僧問如何是第一玄師云玉井長開十丈蓮如何是
第二玄師云脫殼烏龜火裏眠如何是第三玄師云
泥牛吞卻海中天如何是第一要師云松風吹江月
照如何是第二要師云金馬嘶碧雞叫如何是第三
要師云明歷歷光皎皎。

僧問如何是日用事師云缽盂兩度溼。

僧問如何是建大法幢的事師云芥子裏走馬。

僧問如何是十方同聚會師云彈指金殿上千山走
衲僧如何是不揀擇的師云精金如赤火誰敢論疏
親如何是諸佛出身處師云池塘生春草悠然見南
山。

僧問如何是萬象之中獨露身師云明如日黑似桼
見麼。

僧問如何是和尚家風師云七尺烏藤常在手逢人
祇要破頭顱僧云客來將甚管待師便打僧云莫打
某甲師復打云技死漢不打更待何時。

僧問如何是兜率境師云一水繞門千月映片雲鋪
座百華新如何是境中人師云牙如劍樹口似血盆
只道得一半。

僧問和尚未見嵩山時如何師云綿綿密密僧云見
後時如何師云密密綿綿僧云恁麼則嵩少聯芳超
世外家風千古壯徽猷師打云不勞贊歎。

師在五福領維那一日老人在方丈看書師向前問
訊云不審老人便掩著書云見麼師云見老人云向
甚麼處見師拍手云􂳢老人大笑復問設使有人問
子如何是佛作麼生抵對師云待有問即召云闍黎
倘擬議即打一頓老人休去。

師在嵩山入室山問臨濟在黃檗處得力在大愚處
得力師云落得一場笑具山云未在更道師舞坐具
便出。

韓若愚貢元問生公說法頑石點頭是不師云汝在
甚麼處得者消息來韓無對師云者掠虛漢。

楊貢元問三藐三菩提心上文頗知如何是心師云
不可忘卻問頭。

俗士問如何是道場師云龍象蹴蹋。

僧問師唱誰家曲宗風嗣阿誰師云千尺長松雲作
盍一方明月印嵩山。

僧問如何是平展之機師云橫三豎四。

僧問陰昜交謝寒暑迭遷意旨如何師云王郎衫袖
闊鄭老帽檐高進云臘月三十日將甚麼抵對師云
此問最親切僧擬議師便打。

僧問如何是格外說話師云手把豬頭口誦淨戒僧
云如何是當陽一句師云門前峰色寒。

僧問如何是賓中賓師云千里行腳如何是賓中主
師云不得無過如何是主中賓師云倚傍佛祖如何
是主中主師云出鑪金彈子。

僧問如何是百丈清規師云衲僧取則如何是嵩山
師子師云不斷嚬呻如何是兜率家風師云一粥一
飯。

僧問如何是藏身處沒蹤跡沒蹤跡處莫藏身師打
云為甚麼分身兩處看。

僧問如何是向上關捩子師云一一當面擿。

僧問露柱與鐙籠交參是第幾機師云風前看端的
進云意旨如何師云腦後欠一椎。

僧問當日黃梅囑南能意旨師云銅頭鐵額漢聞著
盡消魂。

僧問人天共集凡聖交參和尚如何分付師和聲便
打。

僧問五馬不嘶一牛飲水時如何師云塞斷咽喉坐
卻舌頭。

僧問如何是無相道場師云汝合自知。

居士問鐵下紅鑪時如何師云和骨頭俱換。

僧問生不知來處死不知去處請師直指師云向不
知處薦取進云薦取後又如何師云渠無生死。

僧問如何是衲僧止息處師云山高水長又問如何
是賓師云白日趁柳巷如何是主師云威風清四海
如何是照師云山河長在月明中如何是用師云手
把赤輪安天下。

僧參師問你甚處來進云江西來師云還將得馬師
鹽醬來麼僧茫然師打云汝不從江西來。

僧參師問甚處來進云南都來師云風景如何僧云
與和尚者裏不別師云者是甚麼所在道箇不別僧
擬進語師便打。

僧問如何是惟道獨尊師云我為法王於法自在。

僧問龍吟霧起虎嘯風生時如何師云黃鶴樓前吹
玉笛。

僧問如何是布薩羯磨意旨師云山僧終不向二乘
人說法。

僧問如何是第一義師云落二落三了也僧佇思師
便打。

僧問萬丈深潭如何得出師呼闍黎僧應諾師云出
也出也。

僧問一物不將來時如何師云三箇孩兒抱華鼓進
云如何體取師打云莫來攔我毬門路。

* 真讚

** 釋迦牟尼佛像

「　稽首婆伽婆滿月兩足尊或說有為法或剖無為真人天三百會拈華一笑春半條紅線索殃禍繫兒孫故我燒黃速瞻禮釋迦文」


** 彌勒佛像

「　稽首阿逸多搘頤倚白蓮或坐閻浮樹或居兜率天逢人便大笑先索一文錢解開破布袋此錢無半邊天人同遊戲酒肆益風顛所以人不識著在兜率山」


** 阿彌陀佛

「　稽首安養尊能住無量壽此土與西方何曾有窠臼曠大劫中來常作師子吼提攜此群生常常舒寶手水鳥眾樹林親承得攝受我故歸命禮放光射我肘」


** 文殊大士

「　稽首大智士如來法王子堂堂七佛師端的無彼此涅槃會上偪釋尊再轉法輪毘邪室裏拶維摩無處啟齒如今渾身無處藏卻要道子半副紙」


** 普賢大士

「　稽首大願王不可思議士萬行自莊嚴一乘微玅旨德重擔勞兮心聞十方道出常情兮如月映水偶見虛空中還乘白象子」


** 觀音大士

「　稽首大士慈心廣大家普陀山字觀自在普門現多身楞嚴一根最所以遊諸剎吾師真無畏拯接迷流心無向背是以焚兜樓供我眾三昧」


** 達磨大士

「　稽首嵩少祖圓明照四隅一葦橫江度九年露規模神光既得髓一華常自敷平生隻履在馮教人畫圖兒孫無別供香茗烹一壺」


** 山暉璧老人

「　稽首師翁川巴老子吳越荊梁惡聲遍矣揮金剛王獨埽宗旨作天人師滅裂規矩讚也全不喜毀也又何恥荷濟北綱宗實報恩的嗣好箇生鐵鑄就脊梁被不肖孫一捏捏出髓阿翁阿翁我識得你」


** 嵩山慧老人

「　稽首阿師嵩山慈父九住名藍氣吞海宇毒手為人
滴滴法乳揮金剛王切斷今古小子當年悄地親睹咦拈他拂子踞他床卻被時人喚作郎」


「　手裏乾坤要間寶劍剔雞足三千年不夜之鐙續滹沱三十世冰稜之燄坐昆明斥狂禪而埽文翰刱少室肅紀綱以定鐵案弄福海之神珠賣天童之破綻王侯際會闊論高談僧俗歸依傾心瀝膽是何人斯原來是嵩山和尚省佚老漢」


** 自讚

「　咄者村夫也無奇特眼裏空四海胸中沒點墨拈條白棒子直以為法則呵佛罵祖兮莫知敲風打雨兮罔測有時蕭灑市廛有時笑傲林側撞著敏手丹青塗抹許多顏色要知真實為人卒難搆他語默若問此是阿誰兜率不磷老賊」


兜率不磷堅禪師語錄卷下
參學小師玅聖玅德等記錄

* 頌古

「永嘉大師見六祖。」

【腰包頂笠到曹谿捋下帽檐白日低振錫三聲窮伎
倆俛留一宿不須提。】

「百丈野狐。」

【當年一句太郎當五百生前受此殃石女偷身天外
去獃郎猶自守空房。】

「三頓棒。」

【密室全施殺活機蒿枝三頓陷重圍猛然徹骨無多
子舉起拳頭肋上揮。】

「無位真人。」

【無位真人看面門纔然指著便消魂長笑一聲山水
綠更無一物可酬恩。】

「賓主句。」

【兩堂同喝震如雷此是宗門格外才賓主歷然不錯
錯冬風吹起律筒灰。】

「照用。」

【有時把手不同行各自人前說姓名若問就中端的
旨滹沱河上聽鐘聲。】

「香嚴上樹話。」

【香嚴好箇截流機只是時人會者稀若肯當頭便一
擊不到如今論是非。】

「南泉斬貓。」

【堪笑南泉老不休貓兒未舉早輸籌兩堂箇箇真龍
象末後無端累趙州。】

「僧問趙州如何是趙州州云東門南門西門北
門。」

【全體問來全體酬多少行人在路頭大道闊白雲悠
南北東西輸一籌。】

「俱胝和尚。」

【一夜東風解客愁十分春色到峰頭忽逢知己菴前
過笑裏無端豎指頭。】

「趙州勘婆。」

【年老心孤太煞自攜杖去臺山一條大道坦直如今
返作嚴關。】

「南泉歸宗麻谷同去參禮南陽國師。」

【三人瓢笠各挈無端自呈醜拙南泉麻谷歸宗鼻孔
教誰扭折。】

「四料揀。」

【奪人不奪境夜半歸來寒照影百尺樓臺動曉星子
規啼處香風滿。

奪境不奪人沒鐙驢子騎三更如今百卉辭春色唯
有黃鸝樹上鳴。

人境兩俱奪拈起烏藤劈面搏伶俐衲僧擬進言未
免重澆第二杓。

人境兩俱奪海晏河清光灼灼風流才子躍龍門萬
里謳歌常自若。】

「靈雲見桃華。」

【夭桃一夜笑江潰艷色燒天有十分莫道無人堪戀
賞曉來豁眼是靈雲。】

「巖頭一日到德山跨門便問是凡是聖山便喝
頭禮拜。」

【是凡是聖兩無欺一喝驚天動地時回首珊瑚撐夜
月清光一片在瓊枝。】

「北斗藏身。」

【驀拶相逢善哮吼憐兒不覺揚家醜蟭螟昨夜舞三
臺驚起雲門藏北斗。】

「雲門屎橛。」

【人平不語水平不流雲門屎橛塞斷咽喉若遇搜林
巨犬子萬般腥臭一時收。】

「十智同真。」

【一同一質晴空杲日耀古輝今莫怪不識。

二同大事饑餐倦睡把斷乾坤本無漸次。

三總同參大憨小憨芒鞋缽袋挂向東菴。

四同真智關張劉備我則不然光吞萬類。

五同遍普雙瞳目瞽祕魔檠叉禾山打鼓。

六同具足山青水綠常在其中無拘無束。

七同得失何必不必曠大劫來圓明如日。

八同生殺石頭路滑袖裏金椎一時俱攃。

九同音吼下坡快走蹋翻覆盆通身是口。

十同得入承誰恩力野老負薪村婦供織。】

「德山托缽。」

【陷虎機也甚奇得便宜處落便宜將謂人前陳巧玅
低頭依舊失雙眉巖頭老何所施暗寫愁腸付與誰
付與誰三年依舊鐵輪隨。】

「麻三斤。」

【如何是佛麻三斤此語可能蕩最氛衲僧若也知端
的人前切忌且論文。】

「破山明和尚因僧問終日喫飯未曾咬著一粒
時如何山云一箇斑鳩九隻鳥。」

【一番雨過一番好山色青青野色新鵓鳩枝上啼不
已由來一粒未粘脣。】

「報恩浮石賢和尚常以馬祖一喝百丈三日耳
聾勘眾三十年未有契機者一日舉問福海璧
老人老人曰不是苦心人不知。」

【三十年來著一機箭鋒相拄破重圍剛然奪得還歸
趙春色如今分外肥。】

「長松璧和尚因僧問如何是萬法歸一一歸何
處松云疊翠峰。」

【萬法從來不自功沿流不息是蠶叢臨岐無甚聊相
贈笑指嵯峨插翠中。】

「長松因僧問如何是西來意松云門前五箇石。」

【英風烈烈弄全機俊骨三更跨鐵圍卻向錦江江上
望夜深汀岸火光肥。】

「嵩山慧和尚因僧問水盡山窮時如何山云者
是拄杖子僧禮拜山便打。」

【水盡山窮立問端當頭一棒骨毛寒者僧若也親會
得月上高峰玉一團。】

「嵩山因僧問如何是正法眼藏山云六月裏炭
團。」

【放下似綿團提起如特石嵩山正法眼當機覿面疾
鐵額銅頭也消魂英靈上士難委悉快委悉老胡血
脈從此出。】

「嵩山因僧問如何是單傳之旨山云一箇髼鬆
兩箇丫。」

【嵩山關戾有來由全體將來為汝酬衲子如無青白
眼依然春色隔南州。】

「嵩山常呼僧名僧應諾山云汝名甚麼或呼僧
僧至山云我不曾叫汝或呼僧僧擬議山云可
憐生復云嵩山有的旨但呼汝名字汝不恁麼
來我便恁麼去。」

【為爾全提第一機相呼相喚莫相違等閒識得真消
息好向峰頭痛罵伊。】

「無根樹。」

【本植威音空劫外清清從不染泥塵高枝垂密來初
月細葉扶疏映比鄰曉日乍開山迥迥晚風纔動響
頻頻誰知蔭覆連河岳不假栽培曠古春。】

「無孔笛。」

【陽春一曲別宮商格調從來意自長石女把將天外
去木人攜得谷中藏聲聲徹夜彌江海字字連雲接
宋唐更有知音弄月下全非漁父歎滄浪。】

「無孔錘。」

【日炙風吹是幾年凝然不壞本來堅五金未假紅爐
鑄一色何消赤火煎擊破乾坤明的旨敲開混沌顯
單傳有時擿向支那國霧朗雲輝豈變遷。】

「無縫塔。」

【雲中級級自參差眼裏團團上祖規星日繞檐元未
動煙霞生背可能移幾番識盡乾坤眼百世吟來雪
曲詩直是逢源誰借借年年相共不相知。】

「無底籃。」

【攜來平野擿芳春不覺遭逢露本真幾度林中盛皓
月數回宇內漉金鱗頻頻看去原無巧著著將來自
有神終日人前少賣弄孤標非與世同倫。】

「無須鎖。」

【黃金鑄就絕神工從此玄關不露風幾度大悲摸不
著九天慧眼看無功威音難與分先後樓至何才辨
始終自是佛魔俱鎖斷回頭月映錦官東。】

「無底船。」

【芳草青來古岸平長江碧去峽峰清孤帆不挂春風
順兩櫓誰搖夾浪行不犯清波魚藻靜馮流愛海雪
華明煙深莫謂無棲處更向他方界裏牚。】

「無弦琴。」

【不用神工巧合成陽關三疊自堪任山前秀色高寒
盡澗底流泉藻韻清繞指梅華香自落回風鶴操響
初沈等閒不是平沙趣乾達婆王無路尋。】

「無底缽。」

【當場用處沒疏親庾嶺全提驗主賓擎去降龍非假
手持來應供未粘脣殘羹餿飯空生擲野鶴閒雲斷
際倫多子塔前空著柄滿中盛得劫前春。】

「無星秤。」

【要識錙銖就裏奇一條黑桼挂須彌定盤星看蝸牛
眼秤柄身裁鐵樹枝衡石全提分理事銅鉤三寸絕
施為而今且著閻浮界魔佛看來也蹙眉。】

「山中四威儀。」

【行行行不計程築著指喫一驚。

住住住拾野趣剛掉臂虛空露。

坐坐坐哂馬簸古到今成滯貨。

臥臥臥鼾齁箇問若何驀面唾。】

* 拈古

「舉世尊一日陞座文殊白椎云諦觀法王法法王法
如是世尊便下座。」

【拈曰大小世尊被文殊一椎只得虛空粉碎即
且止你道他百萬人天為甚懡㦬而退大眾還
知麼復云劄。】

「舉阿難尊者問迦葉世尊傳金襴之外別傳箇甚麼
迦葉召阿難阿難應諾迦葉云倒卻門前剎竿著。」

【拈曰阿難因行不免掉臂誰知被箇剎竿子絆
著你道如今還有脫身處也無脫身猶可易出
格道應難。】

「舉世尊因文殊至諸佛集處值諸佛各還本處唯有
一女子近佛坐入於三昧文殊白佛云何此女得近
佛坐而我不得佛告文殊汝但覺此女令從三昧起
自問之文殊繞女三匝鳴指一下乃托至梵天盡其
神力而不能出世尊云假使百千文殊亦出此女定
不得下方過四十二恆河沙國土有罔明菩薩能出
此女定須臾罔明從地湧出作禮世尊敕罔明出罔
明卻過女前鳴指一下女子於是從定而出。」

【拈曰二大士恁麼為甚有出得有出不得畢竟
淆訛在甚麼處風靜始知蟬在樹鐙殘方見月
臨窗。】

「舉僧問趙州萬法歸一一歸何處州云我在青州作
領布衫重七斤。」

【拈曰大小趙州被者僧問著只得和囊底掀出
看來不是好手若是堅上座即不然待伊開口
即便棒出一不失為宗師二免者僧泣岐。】

「舉南泉云王老師賣身去也還有買者麼時有僧出
某甲買泉云不作貴不作賤你作麼生買僧無語。」

【拈曰不作貴不作賤且致只如者僧無語是好
心不是好心你若分析得宋老師被你看破。】

「舉睦州示眾云大事未明如喪考妣大事已明如喪
考妣。」

【拈日大事未明且置不問大事已明因甚麼還
要如喪考妣前頭猶易可末後更愁人。】

「舉鹽官會下有一主事僧忽見鬼使來追僧告云某
甲身充主事未假修行乞容七日得否使云待為白
王若許七日後來不然須臾便至言訖不見至七日
後復來覓其僧了不可得。」

【拈曰鬼使不但七日後來尋不見即七日前來
亦尋不見雖然乞容的又是誰邪還知落處麼
請看石上藤蘿月巳映洲前蘆荻華。】

「舉僧問趙州至道無難唯嫌揀擇如何是不揀擇州
云天上天下惟我獨尊僧云此猶是揀擇州云田庫
奴甚麼處是揀擇。」

【拈曰趙州只有步步登高且無從空放下當時
見問何不劈脊便打且免者僧向揀擇處垛根。】

「舉石臼參馬大師祖云甚處來臼云烏臼來祖云近
日有何言句臼云幾人於此茫然祖云茫然且致悄
然一句作麼生臼乃上前三步祖云我有七棒寄打
烏臼你還甘否臼云和尚先喫某甲後甘。」

【拈曰馬祖信腳而行石臼善為道路簡點將來
猶涉機關在正好各與三十拄杖何也者裏不
得放過。】

「舉鹽官一日喚侍者將犀牛扇子來者云破也官云
扇子既破還我犀牛兒來者無對。」

【拈曰說甚麼鹽官著死急殊不知國清才子貴
家富小兒嬌。】

「舉昔有婆子供養一菴主經二十年常令二八女子
送供給侍一日令女子抱定曰正恁麼時如何主曰
枯木倚寒巖三冬無暖氣女子舉似婆婆曰我二十
年祇供養箇俗漢遂遣出燒卻菴。」

【拈曰不但二十年到不得者裏直饒再二十年
亦枉然雖然明鋒容易躲暗箭最難防。】

「舉曹山因僧問世間甚麼最貴山云死貓兒最貴曰
為甚麼死貓兒卻貴山云無人著價。」

【拈曰試玉雖經火求珠不離泥雖是曹山用處
亦是曹山拙處雖然且道畢竟如何著價向前
來共你說一上。】

「舉琅琊因長水法師問楞嚴經云清淨本然云何忽
生山河大地琊厲聲云清淨本然云何忽生山河大
地。」

【拈曰騎賊馬追賊不是回機轉位的克家子若
是克家子猶未得在且作麼生是克家事華光
浮古殿竹影埽空庭。】

* 雜偈

** 贈友人

「　一夜嵩山話舊時幾年梁益結禪期蒲團每坐三更月毛穎長敲卒歲詩列聖叢中開正眼不萌枝上豁雙眉無心應物平生事高志拏雲只在斯」


** 敘舊

「　買得青山萬事寬白雲陰裏共君歡參差竹樹含春色向背松杉映雪寒倦到庭前常步月鐙明室內可焚檀年來未暇精書研嬾寫閒情對碧巒」


** 寄雲巖三草溥弟

「　一從分手出嵩山君臥雲巖我獨閒竹杖穿雲煙岫外麻衣放浪石谿間南方悵望晴天異北郭低吟倦鳥還同握昆明莫邪劍有時六詔蕩癡頑」


** 復嵩松昇弟用原韻

「　曹源一滴潤梁州杖撥荒雲得自由霞散長空天作鏡水沈細浪月為鉤拈華席上生機活卷席筵中姓字優自是玄風吹四野冰輪無類照嵩丘」


** 聞龍苂上兄自江淛請藏畫列祖像百二十軸
還嵩山喜而誌之

「　楚雨吳風過四秋手持勝事到嵩丘詩瓢萬里關山遠鐵杖百城煙水脩玉軸才開暉寶相雲緗半展得徽猷松門法乳從今始自是功高第一籌」


** 次若震楊秀才原韻

「　秀拔群儒世上英文章自是出天真詞華已吐珠璣潤筆氣光騰錦繡春江上烹豬逢內翰山中奪笏遇宗臣傳鐙細看前朝事此事何人得意新」


** 偶成

「　瓢囊高挂碧峰頭放浪林泉訪舊遊不遇知音談歲月少逢漁父泛輕舟半夜茶煙浮屋外中時鶴影落谿頭道者家風宜若是佛冤祖債一時休」


** 遣興

「　芒鞋獨自到山顛正是冬來雪盡天白鶴引雛青澗上玄猿領子碧崖邊林華競發才人料地籟時鳴野老絃此日登臨清晝永嬾披垢服入西廛」


** 遊碁盤山

「　谿映青莎響杜鵑樵漁也自摘芳妍重遊不為江山古散步長妨歲自捐奕局未終柯已爛滄冥又淺鶴方還由來此地煙霞勝贏得今朝一覺眠」


** 贈格目上座

「　衲子家風無別陳縱橫理事契全真三餐粥飯年來慣一架蒲團劫外春任運翻騰閒歲月隨緣瀟灑舊時人機關此日消磨盡信手拈來待遠賓」


** 贈監院不用上座

「　破甕酸虀每日開平常一味待方來維持不媿楊岐老能事還堪自寶才功在叢林名巳重惠孚保社智猶恢道人本色應如是共轉機輪在此回」


** 輓慈雲空一上座

「　脫盡鶻衣八斗塵分明此日識前因化緣已畢身須退法語常留道益真月到天心光朗朗雲消勝地潤津津老禪措手歸何處紅蓼依然對白蘋」


** 避暑

「　山中無客至赤日隔高臺徑曲苔痕溼林風香氣來烹茶青草谷倚杖白雲隈飯罷乘幽興尋芳日幾回」


** 和近山鼎弟贈有孚張使君原韻

「　邂逅留佳句清音動所思真乘言外得風度意中窺探墨含珠潤尋幽采藥奇消搖塵世外勝事幾人知」


** 秋夜同鼎弟翫月

「　素練凝虛碧盈盈冷太清無雲生絳漢有水潤朱楹共坐三生石同看一澗明古人拂袖去別是故園情」


** 壽路南別駕裕生吳公

「　如何同記莂來現宰官身蝗去封疆靜民歌路甸新西南常戴德草木亦沾仁紫氣浮公署稱觴喜眾賓」


** 荅馬秀才

「　山舍逢高士相攜過小菴逃禪華共賞樂道苦同甘峰影倒僧座谿聲上佛龕明朝何處去倚杖看晴嵐」


** 贈天來吳秀才北上

「　信手攀丹桂已逢第一枝玉堂通鳳闕金馬躍龍墀身處青雲遠心存白髮垂上方如有賜付雁不須遲」


** 荅若愚韓貢元

「　聚首芳塵外清談莫猒多讀書開聖智種竹翦煩柯既與道原近應知欲可呵逢緣如得玅日用不蹉跎」


** 壽通皎陳居士

「　雖然今日誕須記未生時岳降中峰翠歌催四座卮南辰功注算高士韻稱奇若問無為意賢哉道自怡」


** 復汪秀才用原韻

「　真性豈無定本光不汙塵九還尋玅訣三疊樂天真不覺從前誤難知此後辛黃龍亦有術只在本來人」


** 擬寒山詩五首

「　日用事何如施為先克己克己坦然平可以識行止不到忘機處孤蹤何所以山青雲自閒水綠多清泚大事向誰說道人當自裁此身既如幻安能常在哉祇有者些子不被八風摧劫初只至今曾不染塵埃道人行處是天地不能留明月在寒山清風亦可儔巖臺容我嬾朝野任我遊從前諸三昧收歸拄杖頭歎彼世間人忙忙無日休心猿急似箭意馬豈停留不顧宅中寶癡狂向外求臨危將不去空手赴荒丘深悲學道流幾箇識廉恥專要使偷心相將論彼此緇田無簣功業海有餘矣臨末梢頭時將何敵生死」


** 贈羨瞿輝弟住武定府福田寺

「　來日霜蹄去武陽龍泉一劍動星光太平罔兩屏蹤跡遙聽雄風蕩八荒」


** 送不同溥弟還蜀

「　檞笠飄然萬里程此行蹋碎錦江春峨眉山上一方月莫道不從昆海濱」


** 次韻題罌粟

「　一片雲霞映日開天然秀氣避風埃評題自是仙原種故向青山結玉胎」


** 送化一知客

「　衲子家風無別陳十分機括看當人塵中主化外賓識得來時絕偽真」


** 苦雨

「　村村何事雨凄清十日秋風斷客行借問明朝晴也未杖藜且踏亂峰青」


** 蟬鳴樹底

「　清音不斷柳枝頭滿院高風催早秋自是客人翻不樂一聲雨淚向東流」


** 茶次口占奉和嵩山老人原韻

「　嵩山春色幽仍遠詩畫一篇向此展座中盡是江南人撫臆銜桮開笑臉」


** 賦得疏竹吟風

「　青青澗上映南軒十畝傲霜小竹園借問王猷何處去月明靜夜冷啼猿」


** 賦得把盞問月

「　滿座秋風引客思湘簾影動菊華枝不知仙子來何處靜對茶爐寫舊詩」


** 喬松棲鶴

「　虯姿十丈倚巖邊傲盡煙霞不計年每對南樓烹茗後遙瞻薄莫鶴翩躚」


** 聽上方梵唄得寫字

「　半卷殘經才放下一聲歸鶴動林野池邊倚杖望雲谿無限閒情惟自寫」


** 池成月自來

「　鑿來不是勝昆明但要清光月夜生未到上方烹雪賞如何識得野人情」


** 雁行

「　一聲清韻落秋霜帶得風雲過遠岡不是回峰休錯認明河無暈任翱翔」


** 梅

「　江城昨夜笛聲催一片清香傍柳開多謝故人憐瘦骨年年五月寄書來」


** 壁上梅

「　滿壁何人塗素胎冰姿猶自在巖臺莫教渫盡枝頭意還向江城笛裏來」


** 邀友看菊

「　相逢不必話漁樵且向東籬看小嬌秋片烹來清晝永許多情緒坐中消」


** 步月

「　清暉如水映霜空萬里河山皓魄中此夜不堪頻悵望邊城最是猒秋風」


** 夜泊昆池

「　春波百里映遙天此夜輕風送小船過盡蘆華纖月冷回頭兩岸淨蒼煙」


** 和張使君有孚西來隻履之作

「　何曾隻履又西還請看洛中少室山自是老胡將不去至今千載鎖松關」


** 奉和本師韻題滇南八景

*** 昆池夜月

「　秋光一片映漁磯桂子香飄午夜肥疊翠雙峰時倒影欲牚小艇載將歸」


*** 商山樵唱

「　數聲亭午隔崖阿雲樹參差接女蘿幾欲相尋王子跡煙深無處覓殘柯」


*** 金馬朝輝

「　遙遙東郭望朝暉金馬坊前春最宜可笑王褒千古後遊人猶說數行碑」


*** 碧雞秋色

「　層巒高聳翠雲西著地凌空孰與齊唱徹一聲驚宇宙猶來音韻別天倪」


*** 雲津夜市

「　津連市口樹連橋水漾波光艇漾潮來往輪蹄駢集地於中蕭灑屬漁樵」


*** 螺峰疊翠

「　怪石層層看最奇盤空累地合如期天然突兀誰今古卻似尋常小塔兒」


*** 官渡漁鐙

「　郭南簇簇謝家村煙鎖垂楊練鎖墩蚱蜢橫波歌款乃釣來金鯉出青蘋」


*** 龍池躍金

「　隱隱金波碎碧灘潛鱗骨蛻幾千番為霖豈是無功用會看風雷破浪還」


** 示惺監收

「　萬語千言教惺一惺來一句絕商量目前卻把空生旨嘯月吟風任舉揚」


** 示克己香鐙

「　汝道工夫總不真拈香撥火也相親有時觸著娘生手一簇青煙笑殺人」


** 示見一副寺

「　見猶不及見還難一片月華落九天見一闍黎如鈍置依然光彩鎖風煙」


** 示天一

「　春色融和草木青了無一法可關情波澂月淨分明事無那時人時自盲」


** 示樹本

「　學道先須務樹本一生取足復何求蹋翻天地無家國始是男兒得自由」


** 示玅德小師

「　青春志道正當時此事分明在不欺打徹上頭關捩子頂門一竅是靈機」


** 示持一

「　學道直須力荷持莫將語默涉端倪直須學到無學處得到無學任所為」


** 示金振

「　籬菊粼粼正散金清香透鼻莫沈吟此時徹得心頭事傲雪凌霜任古今」


** 示省夢知殿

「　省得夢來眼豁開眼開方不被塵埃如今庭外藤蘿月夜夜青光映碧苔」


** 示智覺

「　柳陌華阡選佛宮禪心道韻自和融闍黎若解其中趣智覺分明在己躬」


** 示懷無知客

「　樂道忘懷一物無閒雲野鶴任江湖客來有問如何待請聽菴前叫鷓鴣」


** 示容波

「　教汝先須鏟妄心妄心鏟盡道方親胸中若有些兒事依舊狂波卷白蘋」


** 示等齊

「　為道須知勿自欺朝昏一念緊提撕忽然扭折孃生鼻始笑當年百丈師」


** 送夢周

「　夜郎東去是吳山莫直移舟到楚關要契兩回得力處休辭萬里路途艱」


** 示宗樹

「　大道分明絕覆藏中心樹子露堂堂有時疏影橫天外放出枝頭自在香」


** 示非一

「　非公不看脩茶經信手擎來可醉人若是方來親識得回頭始信劫前春」


** 示應無

「　應無所住意何如試問老禪識也無若是憤然親看破晴光當午日輪孤」


** 示會深

「　深深深處是根原但要無明一踢翻回首孤輪天際淨更無別語論風旛」


** 示方璞

「　慕道高流如琢璞工夫不急終頑石閒忙若也勤磋磨價重當年荊嶺璧」


** 示若拙

「　大智似愚巧若拙莊生昔日曾饒舌爾曹日用在己躬箇事從來元不別」


** 示飯頭

「　脫粟飯賴汝炊熟飽食兩堂雲水僧磕著覆盆與箸子笊籬木杓也翻騰」


** 勉聖侍者

「　無人我方超聖此語分明是捷徑我問道流知不知若知此意方相稱」


** 示海山園頭

「　要識金藏在海山朝朝從事钁頭邊等閒钁出如何道東瓜儱侗瓠子灣」


** 聞鐘有感

「　忽爾堂前打飯鐘飄然築著住山翁百千三昧非他意盡在鯨鯢一擊中」


** 自勉

「　瞬息光陰駒過隙因緣時節莫強求看他世事如朝露只可閒忙得自由」


** 遣興

「　一條竹杖一瓜瓢直入千峰不待招但使此身無繫絆清風明月任消搖」


** 偶占示諸禪人

「　道者生涯在蕨肥輕裘與世早相違竹床石枕通宵臥那管人間是與非」


「　道者心空可住山了無一事可相關從來一種平懷意坐對青松看鶴還」


「　山齋晏坐罷琴書四面軒窗樂有餘不是山僧偏愛嬾都緣無事可煩渠」


「　白雲深處好安居笑月吟風頗自如昨夜東君開竹戶滿天瑞氣起清虛」


** 示破妄

「　要越吾家上上宗弄活死蛇是毒龍他時奪得無文印祖佛應須失卻蹤」


** 示豁山

「　此事如登太華山峰頭不到也如閒若能拌死行將去始信秦雄百二關」


** 示眾

「　箇裏工夫莫教遲此生辦就是便宜若還日夜恆精進便是超凡入聖時」


** 山居

「　深山別是一家風前種山茶後種松飯罷攜鉏來嶺上晴霞散去露諸峰」


「　茆屋三間架碧峰秋高水月心降龍禪餘趺坐巖松下閒看青猿每過從」


** 示純空

「　萬緣蕩盡自空者事何人知委識得臨濟痛棒方知也無多子」


** 壽用監寺

「　問余紫氣何多黃鶴也來淨筵一粒蟠桃己熟贈與監寺老禪」


** 示擇木

「　楚水滇山不別腳跟下事何為草鞋蹋著鄉關一任擇木栖遲」


** 示舒光

「　鼻孔遼天也未腳根點地須知光舒是何三昧觸目無非玅機」


** 示圓成號豁然

「　若問生涯無別尋常喫飯穿衣豁然摸著鼻孔始信百丈玄機」


** 示聖壁號皎然

「　凡情聖解不二煩惱菩提何殊本是無瑕聖壁皎然廓落太虛」


** 示隆印號怡然

「　印泥印水印空八面四方玲瓏要識生機一路怡然體露金風」


** 示隆明號洞然

「　雲間木馬嘶風海底泥牛吼月若問的的大意薦取洞然明白」


** 示寂玄號融然

「　一句單提成現無玄無玅無為至簡至易至略亙古亙今無虧」


** 示尼寂念號端然

「　末山言不露頂翠竹黃華滿坡要識祖師的意端然看取青蘿」


** 示茶頭

「　海眼松濤滾沸雀舌烹來時新往來多少禪客須要殷勤自陳」


** 示灼英

「　若問西來大意何玄何玅何論生涯如是會得千聖都來一門」


** 示灼華

「　燕語鶯啼紫陌灼華燦爛珠英分明好箇消息何必羨他靈雲」


** 示灼響

「　喝下如不會得依舊敲空追響可憐三日耳聾喚作尋常伎倆」


** 示灼聞

「　塵說剎說熾說自聞返聞不聞要知此事端的八兩原來半斤」


** 示灼美

「　頑石深藏美玉琢磨須假良工些兒若有瑕類白璧依然不中」


** 示靈水

「　湛湛一靈水清波何處無不假大禹力汪洋下五湖」


** 示克禮

「　克己與復禮事因丁寧起仲尼方伸問曾子荅云唯」


** 壽沅江府萬壽寺鼎弟

「　麈尾揮萬壽剎竿樹沅城權衡佛魔畏棒喝聖凡驚用大乾坤闊機深宇宙宏利生垂普濟導物化群蒙」


* 小佛事

挂板師拈椎云祖佛標榜衲僧命脈若能直下委悉
又何必截鐵斬釘的以為好手雖爾正令當行一句
又作麼生遂擊云一聲辟歷山岳震江湖龍象盡消
魂。

遍雲起龕師至龕前以指敲龕云若向者裏識得來
處則知無所來亦無所去其或未然更聽下箇註腳
遍雲遍雲出沒縱橫滅亦不滅生亦不生靈光獨耀
迥脫塵根全無罣礙自性天真正恁麼時歸根一句
又作麼生不重蓮華國端坐得無心。

下火云此是平常真三昧盈前畗後無回避煉就金
剛不壞身超然直入不思議攛下火苣云急著眼覷
咄。

超印下火去即印住住即印破不去不住全馮者箇
舉起火苣云會麼助汝棚頭一丙丁玲瓏印子消千
顆。

朗梅下火朗梅田頭脫塵即得七衣寬廠縱無絕後
再甦也見性天開朗既爾擦手歸去莫使根苗又長
雖然如是更有末後一句不免當頭為汝註破以火
苣舉起云火裏蝦蟆吞卻月神光直透青霄上遂攛
下火苣。

念恆山主下火咨爾念恆消消停停其來也任運其
去也騰騰所以道體竭形消而不滅金流朴散而常
存正恁麼時還知落處麼坐斷青山無去路烈焰光
中攃手行。




(板存嘉興楞嚴寺經坊)