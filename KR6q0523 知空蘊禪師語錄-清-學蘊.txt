#+TITLE: 知空蘊禪師語錄-清-學蘊
#+DATE: 2016-06-11 12:30:32
#+SOURCE: github.com/kanripo/KR6q0523 master 69a3d986                

* 知空蘊禪師語錄序

<img:>

















<img:>

















滇楚九臺山知空蘊禪師語錄卷上
嗣法門人通()等編

* 上堂

辛亥年三月十五日師於楚雄府福城寺接湖廣衡
州府開峰山南雲禪院密行老和尚書并法拂真儀
合楚宰官居士設齋請師開堂師至密老和尚像前
拈香打○相作女人拜曰謝師遠來無可秪待插香
曰只此一鑪莫怪空疏遂至法座前以拄杖指云文
彩未彰消息已露今日文彩既彰且道是箇甚麼須
彌燈玉第一座遂陞拈香云此一瓣香奉祝
當今皇帝聖壽萬歲復拈香曰此一瓣奉祝　前鎮
鎮臺馬公本府仁政馮公許公本縣潘公三營副將
并闔郡紳衿居士恒為佛氏金湯大作
朝廷玉柱又拈香曰此香多年嚙碎生鐵核一旦收
歸臺山側非是今朝難忍俊且要應時與及節插香
曰耑伸供養現住湖廣衡州府開峰堂上傳臨濟正
宗第三十二世上密下行老和尚用酬法乳之恩維
那白椎云法筵龍象眾當觀第一義師顧左右喝一
喝曰大眾好時節還相委悉麼若也相委悉福城令
不虛行其或未然有疑出問僧問如何是第一義師
豎拂子曰刺破你眼睛進云如何是臨濟機師曰三
頭六臂進云如何是臨濟用師曰有棒不打你進云
多謝和尚慈悲師曰切忌相辜負問今日福城寺裏
人天普集和尚據法王座作師子吼捧轂推輪即不
問謝卻華冠事若何師曰匝地風光進云和尚久闡
水目宗風為甚今日別行一路師曰春風三月裏得
意便遷喬進云與麼則一步闊一步一著高一著師
曰乘時非有意出谷也無心進云只如的的為人一
句又作麼生師拈棒便打僧禮拜師又打乃曰我本
無心有所希求今此法王大寶自然而至大眾還知
法王大寶麼豎起拂子曰只者拂子且道是開峰底
還是福城底若道是開峰底卻在福城手裏若道是
福城底又是開峰付來喚作開峰底固是瞎喚作福
城底亦是瞎畢竟如何拂一拂云拈頭作尾尋常事
不是其人也大難即放下拂子舉興化和尚上堂曰
祖師心印狀似銕牛之機去則印住住則印破只如
不去不住印即是不印即是師曰興化老人只知貪
程不顧旁觀者哂驀豎拂子曰今日福城為爾諸人
指出者印子如獅子王吒沙底壁立千仞且諸人恭
臨法座山僧不敢藏拙未免依直共通山僧於三十
六歲上破家散宅參水目得戒住老和尚承其印可
勉於出世為人山僧自愧福薄屢堅卻之病思自養
入九臺煨折腳鐺以待殘喘而素志歲久月深幸自
可憐生適承閒峰老和尚不忘舊債兩番婆心遠命
隱馨上座齎來法物其囑累之重不啻黃檗之禪板
几案也然正恁麼時頓令不肖於水目昔日退委之
因(相隔)千里於開峰三千里外絕淆訛大眾此恩難報
所以今日就此福城東際大塔廟中炷一爐香以報
法乳驀召大眾曰且道與他臨濟大師喚侍者將火
來是同是別良久曰珊瑚枕上兩行淚半是思君半
恨君喝一喝便起。

九臺山大方廣寺上堂拈香祝聖後拈香曰此香消
殞虛空裂破三際用處風流藏處穩密爇向罏中二
番供養湖廣衡州開峰堂上傳臨濟正宗第三十二
世本師密老和尚用酬法乳上首白椎曰法筵龍象
眾當觀第一義師曰當觀第一義晴空杲日難迴避
不觀則背義忘恩觀之則無事生事且道畢竟如何
鷂子過新羅擘箭追不及僧問昔日靈山正令今朝
臺嶺重提聲未絕師便喝僧禮拜曰兵隨印轉將逐
符行師今領眾陞堂符印在甚麼處師打曰一棒一
條痕進云南雲老人賜師箇甚麼師又打曰不知痛
癢漢進云者是南雲老人的和尚分上又作麼生師
連打兩棒乃拈拂子豎起曰只者箇觸不得背不得
衲僧用處光明烜赫揮也三千世界隨手轉擲也百
億須彌直下裂有時喚作達磨眼睛有時喚作釋迦
命脈亙古亙今不拘格則雖然如是要須大悟一回
始得今日眾中莫有大悟的麼試出吐露看一僧出
禮拜師曰點即不到僧擬喝師打退復舉世尊於靈
山會上拈花示眾眾皆罔措唯有飲光尊者破顏微
笑搔著世尊癢處世尊忍俊不禁便道吾有正法眼
藏涅槃妙心實相無相微妙法門付囑與汝勿令斷
絕此是靈山一會萬古徽猷據山僧看來飲光尊者
雖則一期俊快要且只得一橛世尊不惜滿盤托出
也則猶欠一半大眾山僧恁麼告報莫是磨稜合縫
抑古揚今麼且喜沒交涉既不如是且道意在於何
久參耆德自解知時後學初機難免一笑雖然笑則
笑矣你道與他飲光尊者當時發笑是同是別驀豎
拂子曰縱使豁然親見得辜他先聖喪兒孫擲拂子
結椎下座。

上堂眾僧出問師一一答了噓一噓曰你等這些問
頭都是長連床上方冊子裏學來的何不將斬新日
月呈似山僧眾無對師乃云昨日十五放過一著今
朝十六添了一著六六依然成四九且喜將錯還就
錯德山棒臨濟喝照用同時人境俱奪饒你伶俐難
摸索山僧者裏不行棒不用喝日用尋常如虎戴角
窗推明月上千峰簾捲白雲低萬壑處處囊鎚和穎
脫驀顧左右云還有真實解會者麼會則事同一家
不會則千差萬駁以拂子擊香几一下。

誕晨楚雄前鎮眾宰官居士供法被到山瑞亭姚檀
越設齋請上堂師指法帳曰神光不昧萬古徽猷入
此門來莫存知解只者箇幔天網子團團瑞彩交絡
簇簇錦繡鋪成優曇艷麗金紫騰輝巳作大師子吼
也大眾還會麼還聞麼霹靂聲中晴空掣電殺人刀
活人劍把定要津聊通一線盞子撲落地碟子成七
片還有同生同死底衲僧麼試出道看僧出禮拜曰
某甲道得師曰獰龍不吞餌蝦蟆沖浪過進曰覿面
相呈有何回互師便打進云何不答話師曰罪不重
科又僧問曰如何是金毛師子吼師曰山僧今日不
答話乃曰山僧母難今承眾宰官居士供此法帳。

一為莊嚴道場二要推山僧上曲彔床露箇真實消
息若是真實消息眾居士未曾舉意造帳來山已前
早露了也不見文殊對維摩居士道於一切法無言
無說無示無識離諸問答是為菩薩不二法門我等
各自說矣仁者當說何等是菩薩不二法門維摩默
然山僧今日只得因齋慶贊去也豎起拂子云只者
母難之晨凡聖同源生佛無別山僧與諸佛菩薩歷
代祖師法界有情共一胞胎同一化育總不出今日
且道今日事畢竟作麼生良久曰霜風吹大野法身
赤骨𩪸喝一喝下座。

上堂驀拈拄杖曰只者箇歷代祖師重重指示天下
宗師處處提持秪要人人識取者箇若識者箇四海
同風能殺能活且道者箇是什麼卓拄杖一下云者
裏會得庶不辜負從上宗師亦不埋沒自已還委悉
麼若也不委明日再為諸人說破便下座。

謝開山檀越瑞亭姚居士請上堂德山棒臨濟喝推
門落白帝釋草長者標如蟲禦木雖然只如一塵纔
舉大地全收纖毫不露白雲萬里汝等諸人且作麼
生會良久云相逢相遇無餘事攜手同歸不二門。

上堂夾山道目前無法意在目前不是目前法非耳
日之所到顏子道仰之彌高鑽之彌堅瞻之在前忽
焉在後大眾看他二大老雖則出處不同頭腦卻也
相似不謂理無差殊古今一致雖然如是要須入細
辯精始得穩當所以道一字透根源萬法無彼此且
道是那一字聽取一偈清水裏下白米寒山拾得笑
而巳上大人丘乙已三千七十可知禮拈拄杖卓一
下曰一椎擊破上頭關問水尋山事畢矣驀召大眾
曰還知麼更為你作箇切腳肩拄杖下座。

上堂拈拄杖云山僧作佛祖兒孫為佛祖燒香傳持
佛祖正令且道如何是正令行的句卓一卓云有何
佛祖靠拄杖下座。

上堂盤山道向上一路千聖不傳慈明道向上一路
千聖不然妙喜道不傳不然海口難宣須彌頂上駕
起鐵船師曰三大老推輪捧轂只知步步登高不解
從空放下只如諸人上來下去尋常作麼生駕馭咦
英能逸格良驥不加鞭。

丙寅年正月初九日住威楚之廣通縣仙羊禪院結
制邑侯胡公率眾設齋請上堂師指法座云須彌燈
王座曹溪古路頭瞎驢滅正眼黃河水倒流要陞便
陞萬古徽猷斂衣就座拈香云此一瓣香清齊日月
德被萬機爇向爐中顓祝當今
皇帝聖躬萬歲萬萬歲伏願皇圖鞏固帝道遐昌大
扇堯舜之風洪承禹湯之德次一瓣香奉祝本縣仁
政胡公洎護法宰官祿位高增并祝世守兩衙紳衿
善信高躋壽域永證菩提此三瓣香與虛空同大與
日月同明與天之同高與地之同厚與海之同深與
山之同峻爇向爐中上供衡州府開峰山傳臨濟正
宗第三十二世本師上密下行大和尚用酬法乳之
恩上首白椎云法筵龍象眾當觀第一義師云如此
白椎巳遲八刻殊不知山僧未出方丈大眾未出禪
堂早巳為諸人舉揚第一義了也恁麼時觀猶較些
子若向椎下分疏劍去久矣還有沖霄底俊鶻麼試
出與山僧拄杖子相見時有一僧出師云栖蘆之鳩
何堪拄杖僧無語師乃云一句明明該萬象元正啟
祚物咸新柱杖拂子風流處一回相見一回親如或
未然山僧更為指示去也舉拄杖云大眾還見麼復
卓一下云還聞麼若也歷歷的聞明明的見仙羊之
令不虛施此見是文殊入理之門此聞是觀音圓通
之旨過去諸如來斯門巳成就現在諸菩薩今各入
圓明未來修學人當依如是法恁麼瞥去如虎靠山
似龍得水在此選佛堂中三條椽下七尺單前四楞
蹋地穩坐安禪設有見之如盲聞之若聾者未免燈
籠失笑露柱愁眉仙羊拄杖未肯放過在卓拄杖下
座。

住淨樂禪院結制上堂拈香云此一瓣香含褁十虛
包括兩儀爇向爐中專為祝延今上
皇帝聖躬萬歲萬萬歲伏願皇圖永堯舜之風帝道
與日月齊明次一瓣香智兼文武儒釋皆宗炷向爐
中恭祝駐鎮滇南將軍撫臺二位大護法祿位千春
邊疆永鎮侯封萬里佛氏金湯次一瓣香寂滅場中
結就鬧市街頭拾來炷在爐中上供湖廣開峰山傳
臨濟正宗第三十二世本師上密下行大和尚用酬
法乳之恩次分上供四川城都府昭覺堂上丈下雪
大和尚又一分上供水目戒堂上無下住大和尚維
那白椎云法筵龍象眾當觀第一義師曰一椎打就
不觀則背義忘恩觀則無事生事眾中還有知恩報
恩不犯清波的衲僧試出道看眾無語師曰眾既不
道山僧自道去也豎拂子云天高群象正海闊百川
朝乃云世尊昔日為一大事因緣出現於世山僧到
此靜樂菴中結制亦不為別事亦是為此一大事因
緣且道喚甚麼作大事因緣卓拄杖三下云過去諸
如來斯門巳成就現在諸菩薩今各入圓明未來修
學人當依如是法古人恁麼道我即不然但云家貧
難辦蔬食忙中不及草書還當得麼須知從來共住
不知名任運相將只麼行自古上賢由不識造次凡
夫豈可明若肯恁麼管取此大事因緣於此五十三
日必然相應穩坐去也若還疑情未瞥更有一段方
便舉似汝等驀直去西天國王問波羅提尊者曰我
欲作佛不知何者是佛者曰見性是佛王曰師見性
否者曰我見佛性王曰性在甚麼處者曰性在作用
王曰是何作用我何不見者曰現今作用王自不見
王曰於我有否者曰王若作用無有不是王不作用
體亦難見王曰若作用時幾處出現者曰若出現時
當有其八王曰八處佛性師當示我者曰在胎曰神
處世名人在眼曰見在耳曰聞在鼻臭香在舌談論
在手執捉在足運奔識者知是佛性不識者喚作精
魂遍現俱該沙界收攝在一微塵王即開悟得大自
在妙喜曰且道王所悟得的是佛性耶是精魂耶若
於八處悟得只是精魂若離八處佛性在甚處恁麼
薦得佛恩皇恩一時報足若不薦育王為諸大眾下
註腳去也鸑鷟麒麟俱是瑞旃檀薝蔔一般香今日
若有人問山僧玉悟得的是佛性耶是精魂耶若於
八處悟得只是精魂若離八處佛性在甚處若薦得
佛恩皇恩一時報足若薦不得山僧亦為諸人下註
腳去也舉起拂子云靜樂庭前柏樹子合掌常年向
上方咦底頭纔擬議鴻雁過瀟湘結椎下座。

* 小參

山僧今日也不要你諸人向上向下宗乘教乘諸子
百家風謠俗諺只要諸人識取自心且那箇是諸人
之心你諸人者具根身則為眼耳鼻舌身意器界則
為色聲香味觸法盡虛空遍法界上而諸佛下如螻
無不具此種種亙古亙今無變壞相謂之常住法
界既謂之常住法界則你諸人行住坐臥飲食男女
無不皆在其中既皆在其中則折旋俯仰出作入息
成辦庶務參究諸人之心要且不可昧若也一時昧
卻則成佛成仙三界六道不得自由若也不昧則成
佛成仙三界六道如龍得水似虎靠山所謂是法住
法位世間相常住也拈拄杖卓一卓云且道者箇還
是常住法不是常住法逢人切莫錯舉。

佛誕小參舉世尊初生周行七步目顧四方一手指
天一手指地云天上天下唯吾獨尊師召大眾曰諸
人還知悉達太子底落處麼後雲門大師道我當時
若見一棒打殺與狗子喫郤貴圖天下太平還知雲
門大師底落處麼若也知他落處更須買草鞋行腳
始得聽山僧為你頌出纔出母胎便逞豪手忙腳亂
惡風高知恩豈特雲門老花發陽春海自潮擲拂子
下座。

小參舉有物先天地無形本寂寥能為萬象主不逐
四時凋豎拂子曰大眾會麼拂子𨁝跳上三十三天
觸著阿耨達池龍王底鼻孔山前上地揚聲大叫云
阿剌阿剌山僧任麼告報曹源一滴水偏地優曇華。

小參迦葉一笑傳心神光三拜得髓拈拄杖卓一下
云只此一著了無多子久參上智便合乘時顧盻躊
躇劍去久矣更說甚礦中之金麥中之麵一場自賺
諸兄弟知也無若不知盡情放下直須絕後再甦莫
待一事無成兩鬢疏方袍圓頂胡為乎噓一噓靠拄
杖便起。

康熙九年三月於水目大寺中為眾援戒陞座揮尺
云古今一道露堂堂三際空圓大道場棒喝施呈閑
器具豁開頂眼絕商量乃曰水目佳山是出佛產祖
之地吾滇名山也聲傳六詔燈續五天人傑地靈地
靈人傑昔之淨妙皎淵阿標普濟諸大老曾於此處
此剎此座之上大闡玄風揮弘祖道若論道之一字
彼諸大老亦不曾前山僧今日亦不曾後大眾還會
此道麼此道本無言說處物即真不離日用尋常會
則蓋天蓋地無古無今運水搬柴盡是神通妙用不
會則禮佛看經都成業識茫茫無本可據今日諸人
既於山僧處求受心地戒法須知即心是戒即戒是
心心戒無二萬善從生擊桌一下云過去諸如來斯
門巳成就現在諸菩薩今各入圓明未來修學人當
依如是法便拈香說戒。

佛誕日師於蒙陽等覺寺結制陞座云寶華王座高
出須彌拈拄杖卓一下曰鱗皺拄杖卓破兩儀直饒
恁麼見得看來猶落今時更須坐斷淆訛方堪吐氣
揚眉今日眾中還有坐斷淆訛者麼僧通炤作女人
拜師打曰弄精魂漢炤喝師又打乃按拄杖云師子
嚬呻象王回顧橫按莫邪高撾布鼓千手大悲鑑不
及八面那吒空忿怒唯許過量高人舉起便知落處
還知過量高人麼昔者釋迦牟尼世尊於今日初生
下地便乃周行七步目顧四方一手指天一手指地
日天上天下唯吾獨尊後來雲門和尚曰我當時若
見一棒打殺與狗子喫卻貴圖天下太平師曰大眾
還知雲門與世尊相見處麼所謂好手手中呈好手
紅心心裏中紅心知恩報恩固是不偶且道與今日
郡守盧公居士燒香辦供是同是別若也辯得一回
飲水一回噎其或未然卓拄杖曰好看惡水驀頭澆
擲拄杖下座。

援剿前鎮鎮臺馬公送正法眼藏額到山師陞座以
杖指云只者正法眼藏釋迦尚自糢糊彌勒那能曉
了破顏尊者雖傳又被瞎驢滅郤今大檀越馬公鎮
臺以佛祖心現將軍身向殺人不眨眼處上陣輪轉
刀時為諸人拈出於一毫頭上如赫日之升天似迅
雷之震地有眼有耳無不知聞是你諸人還有迴避
潛匿處麼記得山僧戊申春會公於忠恕堂上清談
對面於此正法眼藏自覺如印印空似水入水了無
痕跡一上契會非同小小今日猶恐諸人當面錯過
重為揭示者段赤心堪報不報之恩以助無為之化
爾等諸人還委悉麼欲識臺山真面目只在標題四
字中僧問如何是正法眼師曰我不解播土揚塵便
下座。

* 示眾

九臺開山畢示眾此山巍峨聳削疊嶂清幽稠松密
竹源遠流長浩劫至今曾無有異直待山僧到來指
出宏基開建佛剎可謂是山之時節因緣山僧之因
緣時節一時萃聚不可思議古人道欲識佛性義當
觀時節因緣時節若至其理自彰不其然乎雖然時
節因緣諸人盡知且道如何是佛性義若也道得不
負朝夕搬磚運石扛水扛土一番勤勞可謂與山僧
共出一隻手也有麼有麼眾無對師曰鑿破鴻濛無
覓處且隨風月下瀛洲。

謝前住老江西示眾頭陀眼親山僧志狀踢倒淨瓶
當仁不讓古人一朝作用不妨楷模千秋山僧數載
辛勤要且亦無他事日間兩餐薄粥夜來一覺高眠
皆與諸人連床接案若以較之古人豈止十萬八千
且喜三門頭金剛拳拳服膺佛殿前獅子吒吒承當
遂拈拄杖曰遊人去後無消息留得青山到老看卓
一卓。

因客示眾學道之人先須識主古人尚勗巖居穴處
浮名不干視利如土三二十年躬絕馳逐有如大死
牢豎脊骨不慮依食不求榮富不務譚博不希聲穆
疏其交游遠其寵辱口不談俗意不緣俗神與理契
心空道昱弊衣療寒糲飯充腹知足知安不遲不速
如癡如愚似呆似樸久久緣熟不期而出治道如金
轉煉轉精情乾識盡枯木龍吟等閒行處步步皆真
大人境界隨類現身雙明雙暗了沒疏親如斯告報
烏豆換睛不見道智不到處切忌道著道著即頭角
生參。

解制示眾今朝聖制告圓莫有離鉤透網的金鱗試
跳躍看一僧從東過西立師曰猶貪香餌在進云赤
灑灑光溜溜師曰我道你縛手縛腳僧擬議師便打
一僧曰金鱗即不無師曰在甚麼處僧進前師曰好
箇蝦蟆進云今日甚分明師曰如何是你分明的事
僧作禮師曰去一僧問佛佛授受祖祖相傳傳箇甚
麼師曰你道甚麼僧無語師便打一僧問了復出師
攔胸把住曰還我九十日飯錢來僧擲坐具師曰者
鈍漢又打擲拄杖歸方丈。

示眾還知麼還會麼凡夫無明識即是聖人不動智
只是凡夫不知聖人不動智即是凡夫無明識只是
聖人不會聖人若會即是凡夫凡夫若知即同聖人
眾兄弟可曾恁麼一回麼若曾恁麼體貼一回則不
假系毫功力當下參學事畢更不如之與若現前豁
然獨露孤迥迥卓巍巍孰是聖人孰是凡夫了無對
待觸目家珍雖然猶未是衲僧勾當不見道白棒揮
時無佛祖等閑行處履冰霜。

戊午年十月初六日師掩關虎山李居士辦齋陞座
廓然無聖露單傳鐵壁銀山倒插天句裏了無知見
路頭頭法法泄三玄左右顧視云古人道十方無壁
落四面亦無門淨裸裸赤灑灑沒可把喝一喝曰山
僧今日有意氣時添意氣不同炙艾鑽龜瓦以拄杖
左邊敲一下云者是有為關生死岸敲右邊一下云
者是無為關涅槃岸以上二關山僧蚤巳打破且道
今日掩底是甚麼關眾中還有為山僧證明者麼試
出道看僧通味出云鐵牛吞郤夜明符師曰臨崖看
滸眼特地一場愁進云者是關外事如何是關內事
師曰褌無襠褲無口進云關之內外又作麼生師曰
回首不逢觸目無對進云任麼則圓覺伽藍非內外
也師曰可悲可痛良久云山僧今日自唱自酬去也
肩拄杖曰楖栗橫擔不顧人直入千峰萬峰去便入
關轉身度鎖曰末後一句分付首座大眾分明記取
朴山居士令侍者傳云今日讓過和尚師曰居士恁
麼那士云某亦恁麼答師曰鷂子過新羅士云謝和
尚師曰再犯不容侍者云居士道放某甲一頓拳頭
師曰賊後張弓作麼。

關中垂示花一團錦一簇鐵牛坐斷舌頭路無位真
人絕行跡眼中耳中常出入咄支機石在斗牛富何
須更覓君平卜。

臘八日關中垂示昨夜螭頭星倒掛南斗七兮北斗
八曉月長庚一時發漏泄眾生大本源釋迦世尊忙
不徹更擬問如何劈面欄腮與一摑且道釋迦老子
是時見箇甚麼便道一切眾生俱有如來智慧德相
噫者老漢今始瞥地殊不知一切眾生同睹同證其
來久矣今日突作是言一向在甚麼處著到然雖如
是從前汗馬無人識要顯如今蓋代功看在靈山會
上向老飲光尊者道吾有正法眼藏涅槃妙心實相
無相之旨汝善護持也只是昨夜睹星下打失的鼻
孔只者時節人人動靜施為莫不盡承此箇恩力且
道誰是報恩者良久云咄。

* 茶話

處處真處處真塵塵盡是本來人西邊祭鬼鼓東畔
打鑼聲文殊失卻褲普賢檢得金村前土地過河來
山頭老漢處問津大為可笑露柱黑夜生下兒且道
是男是女大家辯看道得的茶一杯道不得底茶一
杯傍僧曰為甚道得的也茶一杯道不得底也茶一
杯師曰你不見趙州祖師那喫茶去。

普請茶次師纔坐下便豎拂子云即此用兮沒滋味
草裏大蟲打瞌睡拂子輕輕擊著伊惺起威猛無敵
隊顧視左右弄爪牙一摸虛空盡粉碎這是祭鬼神
底什物下一分在土地堂裏維那擊磬大眾喫茶。

贏得文遠底餬餅是鬥劣不鬥勝奪去首座底果桌
過在日用中可笑兩人食到口邊不得喫一場煩惱
山僧者裏餅果羅列於前也不問你們過在於何只
要大家歡喜盡興古云打起黃鶯兒莫教枝上啼啼
時驚妾夢不得到遼西今翻轉一下云莫打黃鶯兒
教他枝上啼依稀似郎語聽聽不孤西擊桌一下云
莫是黃鶯兒啼麼且勿錯會盧仝在坐七枕而歸呵
呵。

* 行錄

師一日坐次禪者詣前禮拜起而環侍啟曰請和尚
說行腳事師曰我之行腳不可以告人縱為爾說亦
無關於爾事眾曰願垂大概以曉後人師因眾懇請
不巳師曰我乃洱海王姓母朵氏於萬曆癸丑年九
月初一日生家居僻壤少識大方儀則性頑愚十二
歲聞父母曰爾命似不可處族當出家為僧以永天
年我聞出家喜不自勝從茲食澹齋厭塵俗十四歲
父送入雞足寂光寺禮上和和尚剃髮每自憂悶同
袍問曰爾何故眉頭不展我對曰吾親嘗謂我曰爾
當出家以永天年天年固可永耶使佛祖有靈或可
少延歲月否則生死數定於世幾何光陰誠恐道業
未成虛生浪死有辜父母師長之恩所謂生死事大
無常迅速焉得不憂慮同袍笑曰你年尚少何過慮
如此哉我曰人命無常那管你青春年少且又不及
你們聰慧所以憂懼彼等雖聞其言終是相笑不巳
然我爾時幸值大力和尚野愚和尚徹庸和尚及西
蜀了凡和尚諸位尊宿皆獲親近力求開導諸師見
我虛心慕道各承指示不一唯示參禪者倍加敬信
遂參萬法歸一一歸何處話四五年疑情不發一日
遇座主亮如和尚隨之聽講法華楞嚴圓覺諸經三
二年於學雖不無進益自覺耳口傳習曉夕力參不
是心不是佛不是物話十二三年苦無入處至三十
六歲在玉林軒靜室中禮萬佛名經至第三卷纔啟
口念南無兩字忽地身心脫落內外圓明如一輪明
月即說偈曰虛空是佛身我本世間人我性與空合
非佛亦非人自此快樂無比難以告人萬佛畢即到
巃􃇾山參見水目無住和尚具陳上事尚曰你再陳
白看我便從東過西立尚曰還有麼我又從西過東
立尚曰大似騎驢不下我曰恭候和尚萬福尚曰指
東畫西便當了事那我曰終不敢欺和尚一日尚問
得力處不問你不得力處道一句看我曰得力處蘊
尚道不得況是不得力處耶尚曰從上陳爛葛藤汝
還有會不得底麼我曰那箇是從上陳爛葛藤尚曰
只如玄沙道澂潭皎月靜夜鐘聲隨扣擊以無虧觸
波瀾而不散猶是生死岸頭事你作麼生會我曰三
箇成群四箇打夥尚曰我只要你平實商量我曰蚤
是兔子生三角尚曰十智同真你作麼生會我曰殘
羹餿飯何用咀嚼尚曰與麼似不合問汝也我曰問
又何妨尚曰你試道看我珍重便出於是命我為首
座相隨妙峰水目雞足結制一日尚上堂我出問曰
和尚作麼尚豎起拂子我曰憐兒不覺醜尚便打我
一喝尚又打我又喝尚下座歸方丈我隨上問訊尚
曰適來喝老僧是你我曰喚作喝那尚又打我禮拜
曰多謝和尚重重相為尚又打我便出尚示我一偈
曰子之道業巳成清福巳具順時保養隨機而利我
謝曰蘊福薄解淺不合與麼起動和尚再三郤之入
九台山煨折腳鐺子以待殘喘何期開峰老人垂手
百城之外且復勉勵主持箇事一片婆心非尋常可
比也事到如斯所謂官差不自由驀召大眾曰爾等
問我行腳我行腳如此也是你諸人還會得麼眾默
然良久師曰可知道不關你事古人云我不如你你
自會好眾作禮而退。

師將順世召眾云山開遠僻佛法無他子等正好就
水和泥協力勤慎不許是非長短事事如我常存即
孝也且我身後不必破孝舉喪作一切虛文各顧正
念再不饒舌矣通(炤)問云和尚向來說禪說道訶佛
訶祖正恁麼時作麼生師震威一喝(炤)禮拜師復一
掌(炤)擬問師翹一足而逝容顏不易端坐如生是以
弗敢茶毘奉供本山之室師生於萬曆癸丑年九月
朔一日世壽七十七春僧臘六十有五六詔皆仰師
德嗣法開堂三十餘年入滅於
皇清康熙己巳年五月廿八日午時是時當路文武
宰官緇素人等無不欽慕者。
知空禪師語錄卷上

滇楚九臺山知空蘊禪師語錄卷下
法孫宗燈記錄

* 法語

** 示驀直正禪人

古云若無天地量爭得聖胚胎所以學道人先要大
其心量闊其胸襟居常孤迥迥峭巍巍一切聖凡因
果拘繫不得一切得失是非動移不得一切佛祖冤
親近傍不得然後縱其機用指迷導物如龍得水似
虎靠山方謂之當家種艸嫡骨兒孫可以紹隆聖種
開鑿人天不然則得失憂患交戰於中聖凡情量傾
奪於外無參究之實無師友之益歲久月深習成自
便不覺不知便為流俗阿師於理何益一夏來禪人
參隨老僧不去左右似見老僧行徑今日來別老僧
思無以贈只有一語切在記取還知麼驀直去。

** 示佛國味禪人

若要家國泰應須下苦工囓破鐵酸餡依然日出東
不見道欲知恁麼事須是恁麼人不是恁麼人爭得
恁麼事須知此事迥別不與常情合恁麼也不得不
恁麼也不得恁麼不恁麼總不得須解恁麼中不恁
麼不恁麼中卻恁麼如水上葫蘆捺著便轉方能少
契恁麼事所以學道人要決定志辦久遠心曉夕忘
疲不分晝夜鐵酸餡不破不休金剛圈不透不歇一
朝㘞的一聲入手受用方知此說不誑不惑還知麼
別。

** 示遠山炤禪人

開眼也著動步也著開口也著舉意也著一年三百
日一日十二時無時不築著磕著分分明明無欠無
多便恁麼會無繩自縛何況莽莽蕩蕩寥寥廓廓伶
俐人休待說更問如何與若何一摑打教牙齒落。

** 示古梅甲禪人

達磨大師曰學道者多證道者少說理者多悟理者
少且道過在甚麼處莫是不肯真參實悟獨向義學
以資談柄麼咦莫錯會好若只任麼祖師西來只成
世諦流布既不如是畢竟如何是全提正令處隨類
現身時不見僧問五祖演和尚達磨面壁意旨如何
祖曰計較未成還會麼多少伶俐漢杜撰亂差排。

** 示杲菴覺禪人

上古之人不自滿於學無怠行說相符所以果熟香
飄古今欽羨而今世人豈是不及往古因甚十箇五
雙退縮將去雖然如是罕逢穿耳客多見刻舟人。

** 示緣起序禪人

嘗讀古人行腳未有一人不從捨身拚命而得此箇
三昧受用者所以云不是一番寒徹骨爭得梅花撲
鼻香雖然如是也是臨崖看滸眼。

** 示悉菴檀禪人

衲子家風不留朕蹟擲劍揮空星流電疾老僧不惜
眉毛處通檀禪人瞥不瞥馬祖一喝大雄峰百丈兩
耳聾三日急急如律令。

** 示知渠達禪人

參隨吾住處分知時吾有四物倩爾支持兔角杖子
步步隨之登山涉水全提賴伊破砂盆子零零離離
立地放下巨靈莫移龜毛榻子左之右之四稜踏地
萬象拱儀沒量枕子不高不低有時推出孰不驚疑。

** 示源禪人閉關

歇得諸緣下無心道自成高峰三十載鐵面絕人情
今日入關今日死此時出定此時生重翻舊案爾應
別獨創新條孰不驚放去收來都不礙撒開捻住任
縱橫見聞直下成休復聲色頭邊法眼明。

** 示宗鏡昭昭

此事迥別尊貴綿密不落言詮秪許沒量漢直下承
當撩起便行遇佛殺佛遇祖殺祖不顧危亡纔是吾
家種艸禪人勉旃。

** 示宗眼天機

欲烈無明網先須透祖關祖機如掣電眨眼蚤是遲
汝但回光返照看聞聞果勝奇聞到無聞地直下忘
所知動容揚古路方契祖師機。

** 示宗念澄澄

八識體圓明號曰如來藏了此別無多即是真如性
量等於虛空廓然大圓鏡六七全生滅五根無分別
不信但返聞聞中離分別生滅既元離廓爾唯寂滅
寂滅六七休脫體澄瑩徹瑩徹即無我大千同禪悅
一二三四五六七七六五四三二一識智智識常寂
光大圓鏡子黑似漆。

** 示宗孔應唯

道本無路嫡悟方親語言影響名相非真廓然廣大
不離此身會即當下豈用他尋佛祖直指唯是一心
虛靈寂妙亙古亙今元自解脫不受一塵悟亦無得
迷即漂淪仔細參詳不是別人孔禪知不日午三更。

** 示宗穎守朴

所謂佛法者不離日用現前若離日用現前何處更
有何法來如今你們把穿衣喫飯拈香擇火丟了要
去誦經禮佛蒲團上靜坐紙冊上記言記語謂之參
學任麼到驢年有何交涉善知識出世只指現前日
用這點子別更無他不見昔鳥窠禪師侍者要辭去
諸方學佛法去窠云若是要佛法我者裏亦有些子
者云便請窠拈起衣上布毛一吹者便領旨更不去
也汝試看這吹布毛是何意旨著力參參倘一期撞
倒方知一切現成始不負老僧之教誨也。

** 示宗參惺惺

佛說一切法為度一切心若無一切心何用一切法
無一切心時便是三賢十聖底行履處華嚴經中亦
只演無一切心底三昧境界心既無相亦空便是
光明遍照底佛體汝書此經能於拂紙磨墨之時措
手築著毘盧頂相便是參學事畢時。

** 示宗芳華嚴

是法平等無有高下聽著即聾覷著即瞎鎮海明珠
誰敢酬價撞著老僧不打即罵。

** 示宗燈永傳

凡聰敏者學道不患慧不充患定不足有慧無定謂
之狂有定無慧謂之癡如定慧均等了須是明大法
具正眼將從上諸祖垂示底死貓頭爛骨董一一蹋
教粉碎始得。

* 機緣

僧問古人道一切現成只是人不肯承當如何是承
當底事師曰喚你作貓兒狗子你還肯麼。

問如何是透法身句師曰牛踐馬蹋。

問性理之譚請為指示師曰上大人丘乙巳曰畢竟
如何師曰可知禮也。

問四大五蘊誰將主之師曰無主曰恁麼則散去
也師曰你喚甚麼作四大五蘊。

問如何是禪師曰莫俗氣。

問如何是出格之句師曰一棒打教血流。

問觸不得背不得意旨如何師曰逢人但恁麼舉。

問古人道你有拄杖子與你拄杖子意旨如何師曰
披髮仗劍祭東風又問你無拄杖子奪你拄杖子聻
師曰百萬軍中斬顏良。

問如何是無位真人師起身曰你問甚麼。

問如何是三玄師曰墨潑烏雞當夜半如何是三要
師曰莫問人曰如何得明師曰日出也。

問如何是賓主句師揖曰請坐喫茶曰如何是句師
曰你聽我安排了也。

問十二時中如何用心師述偈示之曰雞鳴丑床前
鼠子驚跳走翻身摸著枕頭兒始信大悲有千手豎
脊梁鉗臭口生平事業定可不這回捉敗無明魁八
萬魔軍齊授首。

平旦寅燒香掃地是當人一上神通非小小斯時冷
暖向誰論瓶有米灶有薪家私檢點未全貧漫啟柴
門無別箇黎明化外有來賓。

日出卯稱時打貼自家好人是人非休要論他日免
始閻羅惱辦修行須及蚤生死事大莫草艸若然錯
過此光陰無位真人何處討。

食時辰糲飯黃虀足養身珍饈百味非余羨澹薄門
庭別樣新省出事惜衣珍隨緣弘道豈曾貧勿將口
體來博我君向瀟湘我向泰。

禺中巳有甚閑工營雜事將此深心報佛恩了無餘
意從人肆開兩眼昂著鼻光陰寸寸莫虛棄堂堂大
道絕遮攔點時不到徒取次。

日南午浩浩塵中誰作主人廛托缽沿家乞酬施道
箇雲門普須仔細莫莽鹵倔僵風流自合古此時若
謂打三更百艸頭邊曬佛祖。

日昳未一日衣糧巳自廢片心回向老空王始覺為
僧真箇貴師子吼元無畏炙背臺邊香百卉告報諸
人歸去來勸君莫觸當今諱。

晡時申投林疾疾鳥飛頻人不收心忙白首辜負靈
臺一點真分彼我妄疏親演若迷頭枉受辛肯來隨
我忘計較湖上看花別有春。

日入酉冷澹風光常自守了無元字腳賺人鐵鑄面
皮生口秘魔叉子胡狗幾曾看破者般醜於今擲
向糞堆頭一喝須彌顛倒走。

黃昏戊歛足跏趺無可述熒煌燈火佛前輝四壁啾
啾鳴蟋蟀元無二豈有一山河大地黑如漆正恁麼
時權一問情知你道箇不必。

人定亥清風明月付誰載譙樓坎坎兩三聲打破寂
寥絕對待落空花釋妄宰鱉山成道何堪采胸襟流
出蓋乾坤剎剎塵塵觀自在。

夜半子萬法生緣無底止未明一念未生前三界茫
茫從此起形誰興名誰擬看破分明無彼此夢想顛
倒皆遠離認著依前還不是。

* 贈偈

** 退菴陳居士(宗人府經歷)

「　世問獨有這些奇絕頂之人方始宜公幸不忘鷲嶺記殷勤穩步莫遺時」


** 少伯李居士(鹿郡別駕)

「　此事非從人處得擬尋言被自心惑滔滔義句不相關親切應須退步直」


** 健菴張居士

「　一貫澄明爍太虛山河大地盡如如登壇敏契仲尼旨卻向維摩丈室居」


** 護法靖宇馬公(湖廣提督)

「　雅量中和妙略彰奇動到處展心光慈威盡是無生旨不異維摩大道場」


** 護法明宇王公(總鎮)

「　威武家風逆順機滿腔慈濟若珠璣示身說法輔王化一道圓光處處輝」


** 襄于段居士

「　無縫石邊曾有約禪門關鍵亦無多但將無字頻頻舉有朝勘破病維摩」


** 水谷大師

「　昆明波翻鱗透網浮山樹老鶴來巢古庭一段風流事幸得水公巳伐庖」


** 送知恒大師還雞足

「　送君歸去入雞山一路梅花盡逞顏華首峰高天竺近曹溪源潔地頭閒揮弘梵剎人多仰克闊祖庭孰不扳倘晤飲光煩至意馬龍河上水潺潺」


** 示監院寰禪人(二首)

「　吾家有句難瞞汝空劫巳前不涉言今日分明頻寫贈任公會去有何玄」


「　院事勞公巳有年吾家種草要承前栽松古道為標榜景致如斯不論禪」


** 示位育通本禪人結制

「　雲水交參五十天生緣敵悟在機先焚香掃地無餘事洗缽添瓶豈滯玄惜別橋頭鵑自苦思歸嶺畔鶴翩躚隨時受用無多子志氣須教鐵石堅」


** 送悉菴禪人江南請藏

「　吾家遠住在天邊此去江南路萬千三藏靈文山嶽大五燈慧命一絲懸洞庭渺渺天連水黔國悠悠地接滇將此身心奉塵剎教興無礙祖師禪」


** 送宗燈禪人江南請藏

「　古人為法不辭勞未世修行喜枕高剖背藏經開正眼捨身求偈裂吹毛裝師西涉情忘趾羅什東遊德可褒遺訓遐宣真法藥持還萬里倩伊曹只須念念無移志管取時時意氣滔將此深心奉塵剎自無邪僻賺英豪松枝轉首吾垂望曇萼飛香遍九皋雞足慶雲從此現吾門幢子接天高」


** 示本堂大眾

「　蝦蟆拽磨上天台夜半泥牛渡海來六月火中三尺雪石人搖扇點頭回」


「　令即穿衣熱打扇渴時飲水饑餐飯眉分八字鼻頭垂朝朝日出大東畔」


「　一處玲瓏八面虛遍身無相亦無依箇中嫡透無巴
鼻戴角披毛大闡提」


「　忤逆聞雷不喫驚從前喪郤滿腔心晴空掣電尋常事赤手殺人不露聲」


「　臨濟髑髏生鐵鑄橫身喫棒蒿枝拂更思一頓有人否掣電之機誰敢出」


「　上代古人出格機如今人當等閒顧添香洗缽過瓶來驀直指歸真實處」


「　禮佛看經業識忙從頭放下有何傷應知眉在眼睛上識得通身是道場」


** 三關總頌

「　上座生緣佛手驢腳灼破四天磨盤八角這箇古錐笑中殺活」


** 頌九帶二首

「　婆心浸演九帶禪佛祖髑髏一串穿伶俐衲僧羅不住風流禪客步爭先靈山四十九年事少室二三六代傳空劫以前絕朕兆一回提起一回鮮」


「　九帶縱橫理事全協通綿密合方圓分明權實隨機變互換主賓驗正偏日月重開正法眼乾坤老大孰齊肩頭頭日用元非礙信手拈來任倒顛」


** 擬顏子喟然章

「　仰之彌高裂破青霄一物也無神用昭昭」


「　鑽之彌堅鐵壁銀山欲識一貫北斗南看」


「　瞻之在前日出東邊夫子無隱木樨香妍」


「　忽焉在後直下便透泥牛度海雷轟宇宙」


** 十無頌

*** 無為國

「　只這無為國方圓沒等則六門晝夜開一路非通塞不涉春與秋齊張聲與色若非本分人欲入驢年得」


*** 無星秤

「　只這無星秤權來無少剩重輕定不差纖洪持較盡
格外展經綸掌中舒妙勝一擲兩頭平凡聖從茲罄」


*** 無根樹

「　只這無根樹扶疏難比喻常時自芬芳多劫披霜露堪作大陰涼切忌識情妒沒量信施為何須用回互」


*** 無底缽

「　只這無底缽應用儘周闊托出最風流尋常空豁豁家私誰不美滯貨應須脫擲向大街頭有誰能解奪」


*** 無底船

「　只這無底船悠悠濟百川煙波隨興轉風月載清眠秋水滿天碧蘆花舞棹玄中流通無住兩岸久俱捐」


*** 無絃琴

「　只這無絃琴善彈不露音調高人罕識韻古致微深點拂明非指操持豈有心不存玄妙解始作罷琴吟」


*** 無鬚鎖

「　只這無鬚鎖目前總包褁聖凡心鎖斷語默盡皆可一竅透根源渠今正是我動容揚古路山花開朵朵」


*** 無孔笛

「　只這無孔笛切忌隨聲覓曲淡神情古風高律呂密陽回天地春瞥轉千年曆脫體獲真聞耳中元寂歷」


*** 無孔鎚

「　只這無孔鎚收放正相隨殺活憑渠力縱橫信爾為細看無稜縫擬思涉險危命根如未斷徒自乞憐悲」


*** 無縫塔

「　只這無縫塔日月環周匝雖然沒量寬恰與身相合對面雲浮浮繞簷風颯颯逢入來借樣闌胸與一蹋」


*** 無底籃

「　只這無底籃提出倩誰擔斃鼻盛將活頑皮不用探大開方便濟休作等閑談掛在蛟龍閣行人作指南」


* 像讚

** 為慧上人題佛祖像讚

「　枝繁本茂源遠流長此圖儼然百世傳芳曰佛曰祖覿面堂堂正法眼藏爐炭鑊湯妙峰水目大小廝當遺斯影像卓豎空幢天台菴主赤手方將插草以供報德你昌咄咄滅眼瞎驢隊隊高強欲讚成罵唾又何妨慧雲大德好自收藏」


** 僧奉觀音大士像乞讚師援筆書曰

「　大士真慈覿面無諱東村雞啼西鄰犬吠處處解脫頭頭無畏悲滿十虛迥然絕對唯此普門真常不昧露柱醒醒燈籠瞌睡一擊忘所知桃紅柳還翠二十五圓通我師為上最咦禪不可須臾離瞻之仰之常頂戴」


** 野愚禪師真讚

「　唯吾師祖王者氣相佛祖門中出將入相臨濟德山逢之不讓不涉門庭用超宗匠自覺肖孫寫真供養蘊欲讚之出言成謗」


** 開峰本師密老和尚

「　此老無狀走在紙上漏逗不少好與痛棒吐舌低聲曰吁者是開峰密和尚的模樣獅象叢中出一頭龍蛇陣上誰敢撞佛祖見而含羞天魔聞之膽喪穿人鼻孔不用純倒嶽傾湫一條棒今日遇著滅眼之逆兒明月清風為供養」


** 丈雪和尚

「　以手指像曰這員老禿西川古佛昭覺重開圓悟再出腦後見腮頂門無骨口似血盆牙如劍樹惡辣汪洋臭煙蓬勃正好活埋姑存此幅」


** 自贊

「　這箇粗漢描他作麼名喚學蘊一無所蘊道號知空一無所空每每誑惑同流狂言不少說大海水深不過膝道太虛空高不過頂不解機用指東說西惱人念佛參禪笑人建德立功這般行逕輒顛輒風修長
老承你畫他來只好擲在火爐中」


又(凌雲寺請)

「　咄這箇臭阿師無慚亦無愧板齒上生毛耳聃裏絕對到處濫膺恭敬佛法全然不會無卓鎚之福有湧泉之費終日袖手嘴都盧常時開眼打瞌睡人天隊裏難容他勞諸大師錯相為拈椎豎拂的樣兒正是今日登壇箇箇會看今朝何祥瑞中秋月更明重九菊花媚」


又(昭昭禪人請)

「　這箇村僧鬚髮不除煩惱不斷住九台山全無識見說顛倒話放不妨箭為甚如此只因冷地嚙寒冰忽然撞破娘生面從此惡發不近情招他怪罵不知厭鼻竅露雙孔眉稜威一片任麼的行藏要做臨濟之兒孫驢年鴨歲未夢見喝一喝云探竿引草金剛王劍」


又

「　這箇老禿不解修福懸著羊頭郤賣狗肉口面慈悲心裏甚毒自不知羞猶嫌古佛顛三倒四無拘無束老不歇心城市出入惑人供養瞎人眼目鬚髮不除何異於俗身雖未死先墮地獄咄六六三十六笑者笑兮哭者哭」


又(題行樂圖)

「　几几騰騰坐九台恰如死了未曾埋山河大地咸知巳那事何曾夢見來」


又

「　水邊林下漫逍遙廓落癡憨若野樵為愛青山開兩眼松風颯颯耳邊饒畫來紙上成何狀海天空廓月喬喬」


** 忌晨拈香

「　臘月初九日開峰密老和尚忌晨懸真設供師以左
手拈香曰雲騰至雨以右手拈香曰露結為霜左右兩手相叉曰吽吽豎拂子顧視云鞭起泥牛吼太虛誰知甘露毒於砒一回舉著一回苦橫身北斗臥須彌咦者老和尚當時承兩番惡札逼我太煞只今遺恨難雪且道今日焚香把盞是報恩耶是雪恨耶爾等諸人知麼眾嘿師良久云到此恩讎難辯別兩行珠淚濕衣裙」


又

「　僉云昨日臘月八日是釋迦世尊悟道之晨今日腊月初九是本師上密下行大和尚涅盤之日不肖兒無以陳獻唯有一缽粗米飯一盞白水羹一片枯柴香為恭為敬聊表仁義之道惟師慈鑑可乎師生平只以一條斷貫繩釣撼海鯤鯨用一枝折柱杖擒靠山猛虎文殊引前普賢據後推三世如來於大光明藏中扶歷代祖師於十字街頭今日郤在不肖之拂子頭上放大光明照天照地不肖兒向紅爐烈焰中著塊生煤汪洋海裏駕葉偏舟去也且道如何是大洋海裏的事良久以拂子作搖擄勢云移舟諳水脈舉掉別波瀾如何是烈焰中生煤聻喝一喝云伏惟尚享轉身云適來觸犯尊顏伏惟珍重」


** 寄開峰影堂

「　九臺遙望鴈回峰千里南雲咫尺中屈情未雪成遺恨淚把香薪炬鼎中」


「　回鴈峰高人盡仰南雲道脈遍中州惟兒不肖栖巖寶計較未成巳白頭」


庚戌春於水目掃塔師舉坐具云塞處非障礙通處
沒虛空儼然舊面目明月與清風一回相見一回感
進前退後總不中恭惟。

得戒恩師上無下住大和尚窣堵之前不肖徒蘊聊
此一瓣爇向碧落大空亦任香雲舞鳳騰龍觸著鼻
孔萬象森羅齊立下風撾動堂前鼓誰識者鼕鼕。

為雞足悉檀方丈法潤禪師起棺師卓拄杖一下大
喝一喝以拄杖指棺曰華首峰前浩浩春今朝電急
落星辰請公直踏無生路驀直逍遙莫顧人以拄杖
擊棺一下云起。

* 雜著

** 擬寒山詩六首

「　如來有明誨智者敢毫昧若違毘奈耶管取人魔隊外資清白談內留諸欲愛刻糞作栴檀圖將心力廢達空執撥無弗覺目之睞殃禍暗裏臻細行亦何在世風多偃蹇僉言都不礙常憶永嘉師不食钁頭菜」


二

「　一宅六弟兄所司各不同門戶雖有別就裏卻相通唯有最小弟媸媸而俠兇時時愛淫殺帶累阿家翁我今識得汝慎勿妄忪忪若順我調伏即便以相容去就不無理率爾合真空五八歸圓照不落有為功」


三

「　博學謂之聞絕學謂之鄰若要切實會學解總非真愚者滯言語聰者墮見聞破此一具關處處得相親不見香嚴老智辯巳過人溈山輕把住窘窘莫能伸奮極都屏郤擊竹始通津自從破產後家私日日新」


四

「　常思往哲言一一膏肓藥至道本非難卻因揀擇縛進退擬思量動之便成瘧轉急復轉遲縱之而綽約若要得相應一切都放卻離心意識參出凡聖路學擘面揮一掌休道我發惡不見西國人穿耳復袒膊」


五

「　胸中無冰炭箇是了事漢天地與同根虛空沒兩段去住豁隨緣逍遙乎一貫息機歸寂然見聞二俱泮處世若無世於物不生慢背後絕譏毀對面沒稱讚
跏趺坐石頭一則閒公案是時持缽回等閒不炊爨」


六

「　三教端明正古今尊至聖治國與治心一一任游泳異域道相通諸夏匪不敬慈仁燮大綱靜極而證性去俗入芳筵尸祝天地命衣缽嗣真傳顏曾與思孟德山臨濟儔冷澹骨俱硬開士古家風全提秉正令」


** 六言

「　我為少室兒孫心印曹溪嫡旨來向人間混跡何勞覓他終始」


「　客寓不拘期限有緣隨處為家看他浮世茫昧何如冷淡生涯」


「　百歲如駒過隙何須定計求長適今那管明日一飽橫眠草堂」


「　天地自有真氣何勞妄想思惟梅花若非傲骨翠竹蚤被霜摧」


「　活潑之機日用莫能取捨將來形山藏其至寶阿誰頓釋疑猜」


「　面前無人等待此間幸有泉幽蒲團放之餘地一日可當千秋」


「　先天之理無形率性返觀自神瞬日揚眉示眾惱人不顧家珍」


「　我遊佛祖門逕豈從人世安排飯罷梯雲步石莓苔踏破歸來」


「　百草頭邊祖意太虛空裏無禪振威一喝聾耳吐舌方驚廓然」


** 題壁

「　來往此山裏巳今三十年不知城市事只愛高枕眠論道道非識云禪禪不參虛空原無縫昨夜乞予拳」


** 臺山吟十首

「　馬龍河上路迢迢山也瀟瀟水也瀟瀟剎竿迥迥插
雲霄風旛飄飄那有塵囂松杉萬箇繞僧寮梵響如潮鐘鼓嘹嘹靈機觸目日昭昭不用指標郤露指標」


二

「　就水鄰郊闢小岑漁也相尋牧也相尋剎竿纔豎號禪林竹木森森花草深深明明竺土大僊心覓箇知音孰是知音隔江招手莫沉吟放任於今收在於今」


三

「　東風昨夜破梅腮頓釋疑猜也甚奇哉端坐偶然遇善財大笑幾回痛哭幾回歷劫茫茫今泰來寶藏豁開目在懷開天南地北任徘徊岡道無鎚巳露囊鎚」


四

「　道人無事罣心頭太虛絕儔萬象同遊天地寥寥一葉舟今亦悠悠古亦悠悠狂歌放達在林丘衣破無羞絕粒無愁終日灑灑漫隨流不忮不求真箇自由」


五

「　臺山深處藏藏拙緣箇時節正是時節山山水水皆俊傑花也漏泄鳥也漏泄無端伸出廣長舌松風切切松濤決決菴裏老僧潛自悅不因固拙爭成此拙」


六

「　巳生還如未生前大塊綿綿宇宙涓涓可惜放過許多年說玅談玄管內窺天何如吟醉放高眠聲色冷然不落言詮風流灑灑似神仙不住那邊豈在這邊」


七

「　全聲全色入圓通一道真空萬聖皆同觀音大士舊家風暮鼓韸韸只這鼕鼕本自圓成不涉功處處無蹤妙辯難窮若還擬議隔千峰者裏失宗何處覓蹤」


八

「　五蘊裂破絕封疆體用雙彰石女猖狂山門騎殿入僧堂正好承當莫不承當掉頭驀直絕商量籬菊黃黃嶺樹蒼蒼文殊普賢大道場橫也貞祥豎也貞祥」


九

「　淨裸裸底沒可把脫體瀟灑才是瀟灑下無鎚地上無瓦佛來也打魔來也打道者相逢口似啞知之尚寡達之更寡金毛獅子吼大野風也權且雨也權且」


十

「　離名離相露堂堂明也昭彰暗也昭彰萬象森羅日舉揚煙水茫茫日月重光波斯上樹笑郎當寒宿列張露結為霜廓寥寥宇宙洪荒不是道場孰是道場」


** 臺山隱居歌

「　萬山深處山突兀簇簇峰如盤中粟九臺矗上青雲端滿月臺開光昱昱門前水抱馬龍河峰頂雲朝獅子窟往來踏破一蹊苔丁丁伐殘半林木長廊古殿老頭陀晨鐘暮鼓傳空谷拈香擇火自分明種田博飯家常穆渡河香象截流機露地白牛忘去住池塘春草日芬芳谿嶺風光隨時育不待病僧頻啟口滿耳滿眼先分付夏日林間暑氣微不用湯泉數數沐得意熏風自南來暢我門前松與竹梨棗熟時正當秋霜侵砌畔幾叢菊草色茫茫一片黃野鶴日來峰頂宿嚴冬落葉好煨爐畏冷衣麻復依槲推倒庭際雪獅兒誰和曹溪那一曲不須舞袖與登壇直捷機關豈曾辱少林古致尚儼然庭前柏子猶馥郁擎叉打地懶施為密用縱橫只一拂我也無道與人譚我也無書倩人讀唯知日食夜安眠四序隨他自往復」


　　　門人通檀等仝捐資敬刻

本師和尚語錄二卷附藏流通巳結般若之緣早悟

　無生之旨祈老身康健福壽雲臻見聞展閱同登
　彼岸吉祥如意者　時
康熙二十九年菊月　　日之吉台山宗燈謹識

知空禪師語錄卷下　板存嘉興府楞嚴寺流通