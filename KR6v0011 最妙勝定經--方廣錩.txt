#+TITLE: 最妙勝定經--方廣錩
#+DATE: 2018-05-12 10:25:48
#+SOURCE: github.com/kanripo/KR6v0011 master 12c96d9c                


* 最妙勝定經
整理者　方廣錩


〔題解〕

《最妙勝定經》，又名《最妙定勝經》、《妙勝定經》。印度佛教
經典。著譯者不詳。一卷。

本經譯於南北朝時期，主要宣傳祇有修習禪定纔是最妙、最
勝的佛法。批判祇重義解，忽視實際修習的風氣。認為祇有通
過禪定纔能真正了達佛法深義。即使犯了四重五逆大罪，亦可
由禪定而消除。本經在歷史上曾經發生較大影響，對天台宗影
響尤大。天台宗先驅慧思因讀此經而勤修禪定。智青、湛然的
著作中也屢有引用。但隋法經等撰《眾經目錄》稱此經「文理複
雜，真偽未分」，歸入疑經類。《開元錄》亦在「疑惑再詳錄」中著
錄此經，謂「與《最妙初教經》文勢相似，一真一偽，亦將不可」。
並在「偽經錄」中又列入此經。從此該經被判為偽經，為歷代大
藏經所不收，故早已亡佚。現在中國北京圖書館所藏敦煌文獻
中發現兩號，一為北新330號，首尾俱全，原為大谷探險隊所得，
日本《續藏經》曾據以錄文收入，但錄文有誤。其後入藏北圖。
一為北臨1757號，係近年新發現的殘片。此經有藏文本，並被
收入北京版《甘殊爾》。敦煌藏文文獻中亦有此經之藏文本（法
國國家圖書館藏伯102號）。本經對研究南北朝時期佛教史及
天台宗，具有較大的價值。

整理本的底、校本情況如下：

  
  * 
底本：北新330號
  * 
校本：甲本，北臨1757號。


* 〔錄文〕

最妙勝定經


如是我聞：

一時佛住王舍城，與大比丘二萬人俱。菩薩大士五十人等、
天龍八部、諸天人等。復有四天大王，復有四部鬼神，皆悉集會。

爾時世尊入光明三昧，寂然無聲。時諸大眾各懷疑惑。
爾時文殊師利法王子菩薩即從座起，繞佛三匝，說偈贊嘆：

「善哉諸法王，寂然入靜室。

此諸大眾等，心皆懷疑惑。

善哉日月光，嘿然無所照。

善哉金寶聚，而不施貧乏。

善哉人中王，今可出禪定。

善哉大龍王，而不降甘露。

善哉人中尊，宜速演說法。

善哉為眾生，演說一乘義。」

爾時世尊從禪定起，告諸大眾：「我今安樂，大有珍寶。
若有貧乏，恣汝所用，莫生疑惑。所謂珍寶，無上智慧，恣汝
所用。」

聞爾時，阿難從座而起，白佛言：「世尊，我今多聞，疾得
無上菩提。如經中說，多聞智慧，利根之者，得道甚難，生於八難
中。我今云何成無上道？」

佛告阿難：「多聞之人有二種心。云何為二？一者定心；
二者亂心。心若在定，多聞無妨。心若亂者，雖復多聞，何所
益也！若人善能定慧具足，最是疾得無上佛道。」

阿難白佛言：「世尊，云何處處經中贊嘆定慧為最第一？」

佛言：「阿難，定慧具足，亦如師子，獸中第一；亦如日光，
能照一切；如須彌山，眾山中上。何以故？定慧具足，其力最
勝。」

佛告阿難：「若復有人造作旃檀精舍，滿於三千大千世
界；復有一人造七寶精舍，亦滿三千大千世界。功德云何，得等
以不？」

阿難言：「七寶者勝。」

佛復告阿難言：「復有一人造黃金精舍，滿於三千大千世
界；復有一人造紫磨黃金精舍，亦滿三千大千世界。如此二人，
功德云何？」

阿難言：「紫磨黃金，功德甚多。」

佛言：「阿難，若復有人造旃檀像及香木像，滿於三千大千世
界，供養禮拜；復有一人造紫磨黃金及七寶像，亦滿三千大千世
界，供養禮拜。於此二人，功德云何？」

阿難言：「七寶紫磨黃金像者，功德甚多。」

佛言：「阿難，若復有人起大心施，持七寶庫藏並及妻子，持
用布施；復有一人持頭、目、身體，並及難得七寶庫藏布施。此等
二人，功德云何？」

阿難言：「七寶、身體、妻子者多。」

佛言：「復有一人，書寫十二部經，流通世間，使人讀誦，滿於
三千大千世界；復有一人，執文如讀，於文通利，亦滿三千大千世
界。於此二人，功德云何？」

阿難言：「執文者多。」

佛言：「復有一人，能誦十二部經，悉皆通利，不解深義，其經
卷亦滿三千大千世界；復有一人，讀誦十二部經，悉皆通利，並復
解深義，亦滿三千大千世界。於此二人，功德云何？」

阿難言：「讀誦解說，其功德甚多。」

佛告阿難言：「有一人解說十二部經，不行布施、持戒、忍辱、
慈悲、喜捨；復有一人，解說十二部經，廣行布施、持戒、忍辱、慈
悲、喜捨，於諸眾生，等心如子。而此二人，功德云何？」

阿難言：「其慈悲、喜捨、持戒、忍辱、布施眾生，功德甚多。」

佛言：「阿難，若有一人，解說十二部經，講說五違陀論，為人
宣說，流通於世。復有一人，善能解說十二部經，十五違陀論，所
謂生論、定論、五陰論、十二入論、十八門論、大空論、日月論、月
愛論、莊嚴論、第一義論、空金剛心論、種諸論、性空三空門論，復
能持戒、布施、忍辱、慈悲、喜捨，於諸破戒，等心無二。心行平
等，亦如虛空，不見眾生一切過惡。等心眾生，如視一子。於怨
憎中，平如虛空。不謗方等十二部經。如此二人，功德云何？」

阿難言：「不謗方等十二部經，其人功德，無量無邊，不可思
議。」

佛言：「復有一人，如上所說，一切功德，皆悉能滿，亦滿三
千大千世界，亦能讀誦十二部經，十五違陀論，持戒、忍辱、布施
論，持戒、忍辱、布施、多聞，於諸人中，最為第一。演說萬法，皆
悉空寂。令諸聽者，得五神通。雖有是益，不如一人一日一夜入
定。何以故？多聞之人心生驕慢，猶如山海。驕慢多者，惡道受
苦，經無量劫。若出地獄，生為飛鳥。當知多聞何所益也。若有
禪定，能除生死惡業重罪。多聞如草，禪定如火；多聞如鐵，
禪定如金；多聞如毒草，禪定如藥樹；多聞如江河，禪定如大海。
我若說之，禪定功德，不可窮盡。」

佛告阿難：「我自憶往昔作多聞士，共文殊諍利，諍有無二
諦。文殊言有，我言無也。由是諍論而不能定二諦有無。死墮
三惡道，服熱鐵丸。經無量劫，從地獄出。值迦葉佛為我解說有
無二諦。迦葉佛言：『一切諸法，皆無定性。汝言有無，是義不
然。何以故？一切萬法，皆悉空寂。此二諦者，亦有亦無。汝今
解者，但解文義，不解深義。汝於此義，如盲如聾，云何解此甚深
之義？』我聞是，即於林中而自思惟，入於禪定。經七日已，
於四禪中三昧、三定、三智、三空、大空、第一義空。解此空已，一
切萬法，悉亦是空寂。何以故？一切萬法本性空故。當知修禪
最妙、最勝。若有人能一日一日乃至七日，念修禪定，於無量劫
極重惡業漸漸輕微。復有五種重罪：一者，煞父、害母、煞真人羅
漢、破塔壞寺、焚燒僧房；二者，犯四重、八重、五重、六重姓戒；三
者，謗方等經；四者，說他人過，不生恭敬，常起驕慢。如向所說
五種性罪，但修禪定，自然滅除。除禪定力，餘無滅者。七日之
中，尚得如是無量功德，何況終身於閑居、山中、林樹下，端座思
惟，觀除入捨。何以故？心如水流，恒不暫停；亦如獼猴，放一
捉一。要由定心，令使不移。心若移者，於一切法生迷想亂。
心若定者，能知世間生住滅想。一切萬法，悉皆空寂，無常變化，
苦、空、無我。所有諸法，如電、如風、如水聚沫、如熱時炎、如呼
聲響、如空中鳥跡。世間所有山林、江河、池源、大海，火劫起時，
一切燒盡。除四禪及四空定，乃至萬法，皆悉空寂。當知禪力不
可思議。心若有定，能見十方三千大千世界，日月、星辰、江河、
大海、山川、林谷，如見掌中阿摩勒果。亦如禪定現神變化，飛到
十方恒河世界。十方世界所有風、火、地、水、日月、星辰、山河、
林木、天宮、龍宮，悉亦變化。當知禪力不可思議，於禪定中能動
此三千大千十方世界。」

佛言：「阿難，大目揵連入禪定中，種種能為。能動大地，如
轉火輪。當知多聞之人，不能如是。」

佛告阿難言：「汝今亦可動此大地。」

阿難言：「我無禪定，何能如是？」

佛言：「阿難，若修禪定，雖不即得四沙門果，猶勝多聞百
千萬倍。」

爾時竹林精舍有諸比丘，其數五百，皆學多聞。今聞世尊為
阿難說目連神通禪定第一，至佛所，頭面禮足，而白佛言：「世尊，
我等比丘，習學多聞，今已通達十二部經，十六大國敬我如佛。
云何世尊說言『多聞永不能得無上菩提』？」五百比丘同時發聲：
「我捨多聞，而習禪定。」

佛言：「諸比丘，莫作是語：『我捨多聞，如入禪定。』我見汝
智，亦如蚊翅，慾障日月。汝如盲者，欲蹬須彌山。如無船舫，欲
度大海。如折翼鳥，欲飛虛空。汝亦如是。」

時諸比丘，心生惶怖，如欲死人。

佛言：「比丘，汝莫惶怖，應定其心。」

諸比丘言：「我無禪定，何由得？」

佛言：「我有妙藥，令汝得定。」

諸比丘言：「唯願說之，我當修行。」

佛言：「良藥者，所謂觀除入捨。」

諸比丘言：「觀除入捨，我今不解。唯願世尊為我說之，我當
受持。」

佛言：「初心為觀，第二心起為除，第三心起為入，第四心起
名捨。

復次云何？初禪為觀，二禪為除，三禪為入，四禪為捨。

復次云何？初禪名身念處，第二心念處，第三心法念處，第
四受念處。

如是四法通一切法。所謂四正勤、四如意足、四諦、四空、四
無想、四菩提。汝於初禪亦未明了，況於四禪及一切法。

諸比丘，種種方便，得入禪定。若作不淨觀時，見身四大，脾
胃、骨節、血流，亦如􃅮水。九孔流出不淨之物。屎尿臭穢，甚可
厭患。於此定中，見種種物，若動、若住、若青、若黃、若白、若黑，
種種異變，令心散亂。見此事已，攝之令還。白骨流光，阿那波
那，亦亦如是。若犯四重姓戒，尼破八重，優婆夷破五種戒，沙彌
破十戒，學戒尼破六重，盜佛物、法物、招提僧物、師長父母物、大
眾僧物，及謗方等經，言無威德。如是之人，於禪定中見自身中
氣如黑風，血如猛火，骨如山石，脈如林木，五藏如蛇蚖。見手捉
大火，逆風如走。頭戴大山，去如復倒。口出師子，眼出羅剎，鼻
出蟒蛇，耳出豺狼。大小便道，流水如海。若有十方一切諸佛，
皆悉變黑。若見此相，從禪定起，往至林中空閑之處，讀方等經，
懺悔先罪。或以七日、二七、三七、四七、五七、六七、七七日，眾
罪已除，便入禪定。罪若薄者，漸見身如琉璃山。若不破四種乃
至五重性戒者，禪定中見十方佛同時說法。或說四諦、四正勤、
四如意足、苦法、忍法、頂法、世第一法。或說七覺、四禪、八背
捨、四空、三三昧、八勝處。禪定中見闇見明。從禪定起，心生悅
樂。」

時諸比丘既還林中，修行禪定。逕七日中，皆得羅漢。來詣
佛所，白佛言：「世尊，我蒙佛教，令脫生死，得無上果。」

佛言：「若得，今宜可現。」

時五百比丘現大神變，坐臥空中，或行，或住，作十八變。於
時多聞比丘皆習禪定，亦如目連神通無二。

爾時阿難白佛言：「世尊，如是妙法，如來滅後幾時在此惡土
流行？幾所眾生修行此法，得四沙門果？」

佛言：「阿難，吾卻後二月，於拘尸城滅度之後，八十年中，流
行此法。多有眾生塚間、樹下，思惟此法，觀除入捨。十億眾生，
九億得四沙門果。三百年時，百億眾生，前十億得四沙門果。
三百年後，五百年前，我諸弟子，漸著惡法，心懷嫉妒，邪念自活。
五百億人，十億得四沙門果。五百年後，八百年前，我諸弟子，著
俗衣服，畜養牛、羊、貓、狸、驢、馬，積聚穀米，自作自啖，養育奴
婢。當爾之時，千萬億人，萬人得四沙門果。八百年後，千年之
前，我諸弟子，習學惡法，與國王、王子、大臣、長者而為親友。通
致使命，耕田種植，聚積穀米、金銀、七寶，飲酒食肉，長養四大，
著新色衣，亦如淫女，魃魅魍魎。億億萬人，百人得四沙門果。
千年之後，三百年中，浩浩亂哉。我諸弟子，著俗衣服，雖披袈
裟，如木頭幡，無有威德。白衣見之，不生恭敬，亦如屠兒。當爾
之時，國國相戰，共相煞害。不避君臣、父子、兄弟，無慈悲心。
人民繚亂，飢餓困苦。無婦、無夫、無男、無女。聾盲喑啞，身不
具足。逃奴走婢，亡破失國，多不存活，入吾法中。白衣見之，如
視獵師。亦如天下，亦如惡馬狂象，不可禁制，自在而去。雖有
師徒，如惡狂賊。貪淫無度，不避尊卑，亦如蟲獸，等無有異。造
作惡業，不畏三塗。所行之處，乃與酤酒、屠兒、獵師、淫女而作
伴侶。口出惡言，心生惡念。或國官力，迫脅良善。如取財
物，供給生緣。或獵射、羅網取魚，自煞、自煮、自取、自啖。月、
半月盡，不共說戒、布薩、自恣。若說戒時，鬥諍瞋恚。上中下
座，師徒弟子，共相論說是非好惡。亦如蚖蛇聚入一穴，各相朋
黨，共相辱罵。無尊無卑，猶如群賊。劫奪良善，心貪利養，無
有饜足。當爾之時，十二部經，沉沒於地，不復讀誦。我諸弟子
習學兵法、畫法、泥法、木法、騎法、師法、棋法、歌法、笑
法、稍法、射法、走馬之法。習學如是邪法，死入惡道，無殃數劫，
生為畜生，飢餓困苦，負重而行。有頭陀者，多不如法。常遊聚
落，不在山林、塚間、樹下。心恒作念，闚求利養。多貪財物，
無饜無足。乃至法師解釋佛語，萬不著一。多將徒眾遊行聚落，
詣白衣舍，勸化白衣，多取利養。飲酒食肉，如栴陀羅。爾時多有白
衣，若男若女，持戒淨行，不食酒肉，呵責比丘：『汝大德出家之人，心
無慈悲，多作爾許不如法事。我觀智者亦如屠者。』比丘聞已，競共
打罵，自相謂之：『如來在時，不聽我等飲酒食肉。』白衣去後，共相謂
言：『今我解者，如佛口說。』或說邪言綺語、無義之語、亂言綺語，
以作義語。亦如盲人指天上日，若大、若小、若寬、若狹。亦如
聾人自言：『我聞天上說法之音。』有諸群盲集，共住聚聽，各各唱言：
『我見日月，若大、若小。』此諸比丘，亦復如是。

世有文殊、大迦葉等，現如其中，競共打罵，驅逐令出，不令得
住。亦如師子居香山中，一切蟲獸，皆不來近。師子去後，百獸毒蟲
共相鳴呼，入香山中。取其甘果，飲其流泉，皆令枯涸。香山神仙，
不復擁護。便生毒草，食者命終。

吾滅度後，一切比丘取我十二部經，競共讀誦。以上著中，以中
著下，以下著上，中著前後。非義言語，義言非語。亦如外道，各言
我是。當爾之時，十二部經雖行於世，無有德。設有讀誦，無有一人
得四沙門果。我諸弟子，如失國王，若鳥無翼。塔寺空荒，無人料
理。設有形像、幡花、寶蓋，如破軍資，鳩雀、豬羊競共入中。如是
比丘，自住屋舍，塗淨妙好，修行經說。」

佛告阿難：「吾為汝等，略說此事。」

阿難聞佛說此語時，流淚悲塞。爾時阿難悲涕不止。佛告阿
難：「莫大悲泣。當持此經流通於世。」

阿難捫淚而言：「我今受持。」

時諸天、人、帝釋白言：「尊者，我亦受持。若人在山林、樹下、空
處、塚間讀誦，我將天人並及神鬼往詣其所，不令妄失一句一偈。」

說此經時，五千比丘得四沙門果，千五百比丘尼得初果，五百優
婆塞得清淨信。天龍鬼神作禮而去。

最妙勝定經一卷


〔錄文完〕