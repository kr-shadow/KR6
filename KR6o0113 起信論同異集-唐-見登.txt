#+TITLE: 起信論同異集-唐-見登
#+DATE: 2016-06-11 12:29:53
#+SOURCE: github.com/kanripo/KR6o0113 master 98190d78                
No. 759
大乘起信論同異略集本
(全述起信唯識二論同異耳)
青丘沙門見登之補

夫龍出於河則八卦宣其象麟傷於澤則十翼彰其
用時歷三古業資九土況乎如來圓音振於十方百
八之廣詰泯一心之圖菩薩妙智照於五印十五之
幽致開二門之城於茲真主天慧寫貝葉於竹素魏
象丘龍著注記於券疏續傳有准奚裁頑襟余幸生
東隅僅遇遺法本論十一投於鐘山僧統年次十七
纔預出塵之真自爾以來恭事資習寄志此論祈通
誓達象觸之迷彌篤野馬之情增鬱葢此一生強不
植操觚之因何世幸見傳燈之聖聊卛愚靈略集古
迹為備私志不好流通庶幾同趣之賢埀以改作付
之燕石傳之夜光云爾。

將集二論同異略述八門一建立真理同異門二建
立真智同異門三建立八識同異門四建立唯識同
異門五建立熏習同異門六建立三身同異門七建
立執障同異門八建立位行同異門。

第一建立真理同異門者唯識論中但明二空所顯
真如是凝然常雖為諸法之性而非隨緣變然則唯
明不變真如未說隨緣真如故不許真如為所熏亦
為能熏論能所熏各四義中委簡之矣若廢詮談旨
亦一味平等非有非無然非如兔角無亦非如牛角
有伹諸名言不及說為非有非無耳若許真性空者
俗諦亦無真俗竝無是名惡取空故護法論師與清
辨菩薩深諍論矣故掌珍云真性有為空如幻緣生
故無為無有實不起似空華唯識論云有依似比量
撥無此識及諸法等大乘基云其空比量有有法一
分不極成過故名似比量唯識燈云真性之中既無
言說取何有為以為有法故名有法不極成案云四
重二諦中第四廢詮談旨之真名為真性既有為無
為一味平等非有非無名第四真然而如何真性之
中更言有為耶我不許此故若一分不極成此則所
別差別他一分不極成過耳餘諸過失具如別處故
護法論師非有非無之有名為真如清辨菩薩非有
非無之空名為真性今此起信論中諸法之總體諸
法之中實無障礙之道名一心法界是一心法界非
靜非動非理非事以非靜故舉體動是名心生滅門
以非動故舉體寂靜是名心真如門是故論云依一
心法有二種門一心真如門二心生滅門此二種門
各攝一切法等案云此則心真如門一味通體名不
變真如此是同於唯識所說矣心生滅門自體本覺
是名隨緣真如是則異於唯識論宗矣所以起信論
中許真如為所熏亦為能熏熏習同異門中委引文
明矣又其心真如門中亦有異義絕言真如同於廢
詮談旨之真依言真如之中亦有二義一如實空二
如實不空真如案云真如之中無染淨之差別故名
如實空雖無染淨之差別而具恒沙性德故名如實
不空然如實不空不異實空之如實不空故護法論
師說非有非無之有為真如理亦得意矣以如實空
不異不空之如實空故清辨菩薩說非有非無之無
以為真性亦得意耳如塔上細下闊以諍論耳以不
知真如真實空之義故說其真如以為實有亦以不
知真如真實不空之義故亦說真如為畢竟空所以
論下文破二執中委破此迷故彼云二者聞修多羅
說世間諸法畢竟體空乃至涅槃真如之法亦畢竟
空從本來自空離一切相以不知為破著故即謂真
如涅槃之性唯是其空如何對治明真如法身自體
不空具足無量性功德故三者聞修多羅說如來之
藏無有增減體備一切功德之法以不解故即謂如
來之藏有色心法自相差別云何對治以唯依真如
義說故因生滅染義示現說差別故案云總而論之
其真如理有二種義所謂遮與表義也然遮即表故
說真如之理具性功德是即不有之有是為如實不
空之義護法之宗且寄此義矣表即遮故說真如之
性無差別德是即即有之空是為如實空之義清辨
之宗且寄此義矣由此二論師言雖似諍論而意非
諍論各互相破以成真如二義耳故大佛頂首楞嚴
經第五頌云。

「　真性有為空
　緣生故如幻
　無為無有實
　不起如空華」


案云掌珍比量是如來說也豈護法菩薩不知此經
文為諍論哉故馬鳴之宗破此二執會以為宗也由
斯等義華嚴香象和此諍論故其三性同異章云問
若由依他有二義故前代諸論師各述一義融攝依
他不相違者何故后代諸論師如清辨等各執一義
互相破耶答此乃相成非相破也何者為末代有情
根機漸鈍聞說依他是其有義不違彼是不異空之
有故即執以為如謂之有是故清辨等破依他有令
至於無至畢竟無方乃得彼依他之有若不至此徹
底性空即不得成依他之有是故為成有故破於有
也又彼有情聞說依他畢竟性空不達彼是不異有
之空故即執以為如謂之空是故護法等破彼謂空
以存幻有幻有立故方乃得彼不異有之空以若有
滅非真空故是為成空故破於空也以色即是空清
辨義立空即是色護法義存二義鎔融舉體全攝若
無后代論師以二理交徹全體相奪無得得顯甚深
緣起依他性法是故相破返相成也案云此且約依
他性述其和會就其真如空不空義亦復如是故即
下文云真如是有義以不空義故真如是空義以離
相故等廣說矣故說真如理雖異於二宗而全不遮
是起信論宗矣問不變真如與隨緣真如云何異耶
答不變真如者一心舉體寂靜一味遠離名言染淨
情非情之通體是也言隨緣真如者一心舉體隨無
明緣生滅流轉變為有情之自體是也故經云即此
法界流轉五道名為眾生又有經偈言無明力最大
能動一法界遍生二生死此論云自性清淨心因無
明風動等然是隨緣之真如不異不變之無常故名
不思議無常不變之常亦復如是故經云不思議熏
不思議變是現識因等此中委曲應說真如佛性如
來藏法身等名差別義委如別處恐繁且止。

第二建立真智同異門者唯識論中至見道位轉第
六識得妙觀察智轉第七識得平等性智至佛果位
轉第八識得大圓鏡智轉其五識得成所作智然此
四智是別體也以轉別聚八識所得故理雖應八智
而五識用同故但名成所作智耳伹此四智各有二
用照理之用名正體智照事之用名後得智雖一時
照而以義說前後護法論師云成所作智但作變化
事但照俗諦事故唯有俗智而無真智雖有此說而
大乘基云隨一往義雖云然而佛果之位自在滿故
亦照真俗故有二智之用(云云)法苑唯識章出之矣
問大圓鏡智照理之用若有間斷耶答其第八識有
因位時常相續轉變佛果之位有間斷耶恒照真理
亦照俗事念念相續無有間斷然此四智種子因雖
法爾本有而其現行四智修萬行之因所感得故名
始有智然無終盡證理無窮故雖有始而無終以有
終是患故既法爾無漏種子及新熏種子并萬行因
之所感生故是有為法故有剎那生滅伹無死生之
患亦無間斷故名為常住非謂無剎那生滅問若隨
除大圓鏡智餘三之智亦常照理無間斷耶答餘之
三智隨其意樂亦有止息若但欲照理亦得照理若
唯欲照事亦唯得照事自在滿故得為然耳然戒賢
論師并大乘基等一類師云四智心品雖冥合理無
能所別而理是無為智是有為故理雖凝常而智剎
那生滅等智光論師及吉藏師等一類師云未至佛
果無明所隔故剎那生滅而既至佛果之位無明都
盡冥合真理無能所別境如智智如境故如境智亦
常都無剎那生滅等前師引證云如涅槃經云如來
非常以有知故常法無知猶如虗空大品經云何等
為有為法若法生住滅欲界色界無色界乃至十八
不共法及一切智是名有為法依如此文故知非常
而餘處說無為常住者以不同生死磨滅有為永離
彼有為故名無為窮未來際相續不斷恒在無盡故
說常住等後師引證云涅槃經云以法常故諸佛亦
常楞伽經言更有餘法依彼法故得言如來世尊是
常依內證智證常法故智度論云薩婆若不與過去
世合何以故過去世是虗妄是生滅薩婆若是實法
非生滅故未來現在亦如是說等依如此文故知佛
德無為常住而餘處亦說有為無常者以始起法不
同法身本有之常故作是說等今此起信論中因位
之中雖有八識心王心所差別而皆是一心流轉起
動故皆一味一心耳佛果之位轉此一味一心而得
一味圓智則此一味圓智隨其功用別開為四即此
一心離闇成明明白清淨無影不照是名大圓鏡智
即此一心遠離二邊通達自他平等是名平等性智
即此一心無所觀故於諸法則無不觀察是名妙觀
察智即此一心無所作故於利他事無所不作是名
成所作智四智既圓始覺斯滿還同本覺本覺之內
具四大智持諸功德無所不成同一心量是名一大
法身然此始覺圓智是一心隨他動之義還息不覺
之性成圓覺之性論下文云智淨相不思議業等斯
之謂也若一心自性不動之義本有大智慧光明義
遍照法界義名性本覺其前隨他動之義名隨染本
覺然則此之論宗就智有二義一始覺智二本覺智
此則全異於唯識論矣伹其始覺之智是本覺內熏
之因及萬行之緣所生起故名為有為亦名生滅其
本覺之智始覺熏修之力及萬行之緣所顯了故亦
名無為名凝然常然本覺之智不異始覺之本覺故
為生滅法之自體始覺之智不異本覺之始覺故為
無生滅之相用故論云以始覺者即同本覺又云得
見心性心即常住由此等義故本有之修生故佛果
之智皆名生滅修生之本有故佛果之智皆為無生
始本無二亦無障礙所言從因生起門者本因惑業
受生死報今修萬行感得佛果果本無從因有於此
門中恒有生滅從緣生故無自性故所言息緣歸原
門者一心本為無明所動今除無明還歸自性自性
常靜本無起動於此門中湛然常住息諸緣故歸自
性故總而言之諸佛功德離性離相無障無礙由至
無為故無不為耳問佛果之德既常無常無障無礙
是為論宗若佛果之德有色聲差別之德以為論宗
耶若許爾者即同護法論師之宗若唯說有大定智
悲德無色聲之兼德是為論宗耶若許爾者即同於
龍軍論師說矣答唯識正義云佛果之德有色聲之
差別以轉色蘊依得色自在等故又經云一音演說
法隨類各得解等故有色聲之德也龍軍論師云自
受用身遠離色形法性淨立為所住處是故都無色
相可得如本業經言果體圓滿無德不備理無不周
居中道第一義諦清淨國土云無名無相非一切法
可得非有體非無體乃至廣說唯有大定智悲都無
色聲德今此起信論中遣二偏執會二義宗以為論
宗何者謂如來果德無障無礙略有二門若就七相
歸源之門故無色聲若依從性成德之門故亦有色
聲謂一心舉體自性不動本有覺照之義是名本覺
然無明所覆其用不顯今依內熏亡相歸源故其體
平等無有色聲差別之德故論云一切眾生本來常
住入於涅槃菩提乃至亦無色相可得等又云非是
智色不空之性以智相無可見故魏香象解云非此
同相門本覺智內有此色礙不空之性又可本覺不
空恒沙德中亦無此色相何以得知彼法體本無色
相者以本覺智相非是可見法故也集者云一心舉
體自性不動而隨他動其自性不動名為性淨本覺
其隨他動義名為隨染本覺此隨染本覺隨師友緣
依內熏因止不覺性而成覺德此覺之德從性所成
是名修生德此修生德寄緣而見之備有色聲之德
若離緣而見之都無色聲之德譬如水精之珠點赤
丹矣若寄赤丹而見珠體者皆舉體有赤丹色若遮
赤丹而直見珠體本無赤色唯照耀清淨佛果之德
亦復如是若就本覺之體佛德舉體皆無色聲望始
覺之德佛果舉體皆有色聲由此義故論初頌曰色
無礙自在又因緣分云圓音一演異類等解華嚴性
起云如來正覺成菩提時得一切眾生身等得一切
法等身乃至廣說佛子隨如來所得身當知音聲及
無礙心亦復如故亦非生滅亦非非生滅遠離萬相
永寂百非唯是一心名法身然則修生之本有故一
類師說凝然常住亦得意矣本有之修生故一類師
說剎那無常亦得意矣若互偏執無所不非得意而
說無所不是此則破二迷而會二宗此論宗矣問既
常與無常乖角吳越如何和會以為宗旨答此疑誠
深輙以難辨然准論意無不釋然謂一心舉體寂靜
平等名心真如一心舉體起動差別名心生滅既不
動實際而建立諸法不壞假名而說實相不壞生滅
而全體不生滅不動不生滅而舉體生滅故勝鬘經
云染而不染不染而染論文亦同也一心之體既其
如是一味之智豈不得然哉由此等義華嚴偈言。

「　牟尼離三世
　相好悉具足
　住於無所住
　法界悉清淨
　因緣故法生
　因緣故法滅
　如是觀如來
　究竟離癡惑」


當知如來非無常故恒離三際非常住故恒有生滅
若依如是無障無礙說常與無常皆有道理故丘龍
和諍論云夫佛地萬德略有二門若從因生起之門
報佛功德剎那生滅初師所說且得此門若就息緣
歸原之門報佛功德凝然常住後師所說亦得此門
隨一一德有此二門二門相通不相違背故其動靜
是如來具足如是三種清淨無量等問既就本覺之
體佛果之德無色聲之相若約始覺之用有色聲之
德者則體用乖角豈得和會以為論宗哉答既一心
法界舉體作色亦舉體作空豈其始本德得相違乎
以本不異始之本覺故本覺亦有色聲以始不異本
之始覺故始覺亦無色聲以始本無二故非有色亦
非無色如是無礙為佛果德耳為明此義論中問云
若諸佛法身離色相者云何能現色相答曰即此法
身是色體故能現於色所謂從本巳來色心不二以
色性即智故色體無形說名智身以智性即色故說
名法身遍一切處所現之色無有分齊等然就亡相
歸源之門一類師說無色聲之差別亦得意矣就從
性成德之門一類師說有色聲之差別亦得意矣若
互偏執無所不非若竝得意無所不是竝是之義無
所不立雙非之宗無所不遣是馬鳴之宗致起信之
大趣矣問佛智作境不作境者其義云何何以為論
宗耶答唯識論宗云佛果四智各有二用(成事智有諍可知)。

其正體智唯親證真如體無作境者也然還照自體
故唯識不失其後得智必作影像照心中所現之影
然而根本真如遠離愚痴故得云證真如耳但佛果
位中四分相緣當可分別若緣舊者非必作影若緣
新者必作影像如見分證證自證分等是為緣新如
證自證分緣自證分等是為緣舊(基師云爾)測師作多釋
(云云)具如唯識疏今此起信論中略有二義一云若
就一切理事諸法皆一心所現之通影而論之者若
理若事一切境界莫不皆佛心所作何以故法無自
性唯心所現故如楞伽經云真如及實際無相及真
實聖諦與涅槃我說唯心量論云依一心法有二種
門一心真如門二心生滅門等又云以一切法皆從
心起妄念而生一切分別即分別自心等華嚴經云
心如工畫師畫種種五陰一切世間中無法而不造
如心佛亦然如佛眾生然心佛及眾生是三無差別
丘龍解云當知諸法佛心所作無有一法離佛心者
但諸凡夫未解自作而計為外故是顛倒佛知諸法
唯自心作不計為外故成無倒故論本云凡夫二乘
心所見者名為應身以不知轉識現故見從外來取
色分齊等問若說真如是心所作即此真如成始有
法如其真如本來凝然而為識作不應道理答如心
習諸相相現於心故說識作諸相之事如是心習離
相離相現心故言心作離相之理理既離相故非始
有何者菩薩修習唯識觀時若內若外若始終等一
切諸相皆習除遣積習純熟妄想都盡絕相之理當
心顯現永離能所平等平等非內非外無始無終故
不可言始有法若離是心求本有理於一切德都無
所得故不可言理是本有但離內外相故言無邊絕
始終相故言無始是故理為心作而無始有之過(丘龍
云爾)集者云若如唯識宗其正體智雖不作境而還證
自性故唯識不失其後得智作影而緣故成准識者
真如之理近正智而遠後得理有遠近不應道理又
其後得智不應以真理為體但正體智以理可為自
體故佛智皆作境也若諸正體智無分別故直證理
體其後得智帶分別故作影而緣者如四分中自證
分等帶分別故亦作影而可緣證自證分餘例亦爾
若雖帶分別而直證自體分者其後得智亦帶分別
而直可證自性理若謂理深事淺故自證分帶分別
而直證自體後得智證理作影而緣者若爾緣俗不
可作影若謂俗事是相分故作影而緣者真如是自
性故亦直可證其理既齊何有作不作殊耶若就俗
法皆作境緣設微釋難具如和諍論恐煩不列矣二
云若就一切諸法皆是無明緣所作之差別一切種
智照達諸法如鏡而照非心作境何以故心無自性
眾緣所生故論本云當知無明能生一切染法以一
切染法皆是不覺相故智度論云諸心心法眾緣所
生離唯眾緣和合自性皆不可得當知諸心唯從緣
生離眾緣外無別能作故今還說唯緣無心但諸愚
夫未達此理遍計諸法皆有自性而其所計永無所
有是故說言唯識無塵耳問若離眾緣外無心自性
是故說言唯緣無心者彼眾緣法非從緣耶若彼諸
緣亦從緣生則不可言唯緣無心答若因若果若色
心等一切諸法無不從緣離唯眾緣和合一切皆不
可得但為對破唯識之執故且說言唯緣無識耳若
執唯緣者亦可遣耳問二義乖角以為桙楯如何和
會以為論宗耶集者云一心隨緣總有二義一熏動
之義謂一心舉體作真俗之法二熏生之義無明能
作諸生滅之法又一心亦有二義一不變義從本以
來不生不滅皆唯分別性二隨緣義從本以來生滅
起動皆唯依他性若就熏動之義真俗之法皆心所
作故論本云依一心法有二種門謂心真如門心生
滅門等又云心生滅者依如來藏故有生滅心等又
云自性清淨心因無明風動等若就熏生義一切諸
法非心所成唯依無明緣所生故故論本云此二種
生滅依於無明熏習而有所謂依因依緣依因者不
覺義故依緣者妄作境界義故諸凡夫之人無明所
隔故親不證法界之體諸佛世尊無明都盡故親證
法界之體故如法照達非變作者也又就不變之義
唯分別性義諸佛之智更不作境理體不動如理照
達若就隨緣義唯依他性義諸佛之心皆作境緣理
體動轉唯是一心然如是二門亦一種義皆不妨礙
是法界法門之術故以為論宗矣(深有大味思准可知)問唯識
論宗說佛果之智其之種子雖本有而現行智是始
有也無始法爾有為無漏種子之因及十地萬行之
緣所感生故名為修生亦名始有但證理無終有始
而無終等(云云)故無本覺之智唯有本有之理今此
起信論宗佛果之智有二種智一本覺智二始覺智
依何聖教文以為龜鏡立此二智以異於唯識之宗
耶答聖教繁廣略引一二一此起信論云此識有二
義一覺義二不覺義所謂覺義者對始覺義故說有
本覺義乃至以始覺者同本覺故等又下文云從本
以來有大智慧光明義遍照法界義乃至過恒沙等
性德具足等廣說矣二寶性論十種佛性中引華嚴
性起云邪定聚眾生身中從本以來有如來日輪光
照作未來善根因緣增長白法等三華嚴性起品云
邪定聚眾生身中有如來智自然智無師智無礙智
等四如來藏經云以佛眼觀眾生婬欲恚癡中有如
來身有如來相儼然不動如我今無異等五法界無
差別論說灰中火喻等斯等聖教爛然盈目豈無本
覺之智唯有始覺之智哉更廣引經論具明斯義如
香象法界無差別記并教分記所詮異義度幾更驗
古迹以為明證矣。

第三建立八識同異門者唯識論中八識心王心所
皆別聚別體各從別種子生雖有四分而皆別自種
生唯以別從總見相二分依自證起等唯約生滅一
分義名為阿賴耶識所以知然者唯識之宗業煩惱
所感之果名為異熟果亦名阿賴耶是本無今有故
得佛果時皆轉捨而更起圓智所依淨識故第八既
爾餘七轉識亦復如是唯阿賴耶識為真異熟餘眼
等六識亦是作業有異熟無記之法唯異熟生非真
異熟其第七末那唯從名言種子生不作業故無業
果之義故不名異熟唯是有覆無記性耳皆七轉識
以第八所變以為踈所緣以此所緣為自本質各變
影像境以為自親所緣皆別聚別體互不相緣若許
相緣者唯識義壞矣第八與第七各互為俱有根無
不共根義以常相續轉轉一味一類故第六意識以
第七識為不共根生眼等五識以眼等根為不共根
生亦六轉識互為俱有根矣其第八識緣三種境謂
種子五根器世間等若在欲界時緣狹小境若在色
界時緣廣大境若在無色界緣無量境等第七末那
唯未轉依位伹緣第八見分為我我所第六意識皆
緣十八界眼等五識唯綠色等五塵若約三類境分
別者第八性境第七帶質第六意識兼三類境若緣
現現在五境等名為性境若緣他界無為等名為獨
影若緣第八見分為我我所等亦是帶質更作四句
而可委釋如下唯識門今起信論中八識心王心所
等雖似各別而一心流轉謂依無明之緣動一心之
海令起八識之浪浪寂名水水皷為浪水浪似異而
浪水無別八識亦爾隨能似異耳與一心無別所變
之境亦雖本質影像各似異而一心圓鏡所現之影
耳由此義故香象十門唯識章云其七轉識皆是本
識差別功能無別體故楞伽云譬如巨海無有若干
相諸識心如是異亦不可得解云既離水無有別浪
明離本識無別六七然則此論之宗就生滅不生滅
和合而不一異義名阿棃耶動本靜而令流轉是名
八識故論云心生滅者依如來藏故有生滅心所謂
不生不滅與生滅和合非一非異名為阿棃耶識密
嚴經云佛說如來藏以為阿棃耶惡慧不能知藏即
阿賴耶識又云如來清淨藏世間阿賴耶如金作指
環展轉無差別等問如何不生不滅與生滅和合名
為生滅心等耶答依根本無明之力熏一法界之心
初令微動是名業識更以無明熏業識心轉令向能
見是名轉識又以無明熏轉識心令現境界名為現
識此三種識名細生滅在第八位故論云復次依不
覺故生三種相與彼不覺相應不離云何為三一者
無明業相以依不覺故心動說名為業覺則不動動
則有苦果不離因故二能見相以依動故能見不動
則無見三者境界相以依能見故境界妄現離見則
無境界丘龍釋云此初業相雖有動念而是極細能
所未分其本無明當知亦爾如無想論云問此識何
相何境答相及境不可分別以體無異等第二轉相
雖有能緣而未顯所緣境相直是外向非託境故如
攝論云意識緣三世及非三世境是則可知此識所
緣境不可知故是約轉相顯本識也第三現相依前
轉相能現境界如四卷楞伽云大慧略說有三種識
廣說有八相何等為三謂真識現識分別事識譬如
明鏡持諸色像現識所現亦復如是等如是等文約
於現相以顯本識等次復無明力與境界緣和合熏
現識心令起七識中六種麤相故論云以有境界緣
故須生六種相云何為六一者智相二相續相三執
取相四計名字相五起業相六業繫苦相楞伽經云
境界風所動七識波浪轉又丘龍解云初之一相是
第七識次四相者在生起識後一相者彼所生果也
初智相者是第七識麤中之始始有慧數分別我塵
故名智相既經云境界風所動七識波浪轉又論云
依於境界心起分別愛與不愛故故第七識緣於本
識計以為我緣所現境計為我所而今此論中就其
麤相故說依於境界心起等也又其境界不離現識
猶如影像不離鏡面此第七識直爾內向計我我所
而不計心外有塵故顯揚等論說還緣彼識耳故對
但緣本識見分不緣色塵者立比量云此第七能依
意識生時必與應同境不共所依故如眼等此比量
有法中云意識生時者簡不定過等若無心睡眠等
位雖有第七而意識不生名彼同分根故取意識生
位以簡不生位故無不定過又有法中置必與字者
簡一分相符過謂必取不同緣之時以為量宗設使
不取同緣之時者也如因明作法中責取他可勝用
若不加勝字者有一分相符過外許劣用故故加勝
字而簡一分相符過必與之字亦復如是思准可知
有人作法差別相違等者有自教相違等過故是過
類耳又有人亦作聖教相違等過者亦違楞伽顯揚
等論今此比量之中不用護法之文更違何教以為
過哉(此意根量作法丘龍和上處處異出今依基師二障章作如是立耳合喻如常知之)問能
依意識緣意根時豈有同緣耶答所依意根亦對自
體以有自證分故無過更引對法論十種分別中第
二顯現分別者謂六識身及意文以證通緣也具如
本起信論記恐繁不集餘五種相等委如本二疏然
則此起信論宗所依如來藏不生不滅心與能依生
滅心和合非一非異名為八識其唯識宗能依生滅
心中取第三現識以為阿賴耶智相識等為七轉識
未顯不生滅心若說不生滅心者真如之理亦可許
所熏既所熏四義中簡別常法不受熏習何為同哉
今此起信論許真如熏習義如下熏習門問何以定
知唯識論中取第三現識為所熏識耶答起信論文
明現識云何謂能現一切境界猶如明鏡現於色像
現識亦爾以一切時任運而起常在前故唯識論中
明阿賴耶識云任運恒轉一切諸法皆阿賴耶識頓
現一相彼此文同義亦無異故知唯識之宗取起信
論所說第三現識以為阿賴耶由此香象云大乘始
教中取生滅一分義以為阿賴耶大乘終教中取緣
起生滅不生滅義以為阿賴耶等具如教分記第二
緣起六因章並第三卷所詮異義中所說具足丘龍
會云或有說者棃耶心即是異熟法但為業惑之所
辨生是故業惑盡時本識亦盡然於佛果位亦有福
慧二行所感大圓鏡智相應淨識而於二處心義是
同以是義說心王至佛果耳或有說者自相心體舉
體為彼無明所起而是動靜令起非謂辨無令有是
故此心之動因無明起名為業相此動之心本自為
心名為自相自相義門不由無明然即此無明所動
之心亦有自類相生之義故無自然之過而有不滅
之義無明盡時動相隨滅心隨始覺還歸本源或有
說者二師所說皆有道理皆依聖典之所說故初師
所說得瑜伽意後師義者得起信意當知二義皆不
可說雖不可說而亦可說以雖非然而非不然故問
既云雖不可說而亦可說者約可說之義二論相乖
如何和會以為論宗耶答業惑所辨生之果是辨無
令有是異熟果名阿賴耶是約經可思議熏因果及
論境界熏亦熏生義所說矣其無明所動轉之心是
動靜令起是業相識名阿賴耶者約經不思議熏因
果及論無明熏亦熏動義所明矣然又不異末之本
故不思議熏不異於可思議熏以末不異本之末故
可思議熏不異於不思議熏故唯識論唯取業惑所
感義邊以為阿賴耶未明不思議熏義以不說隨緣
真如故今此起信論正取無明所動義邊以為阿梨
耶兼亦取業惑所生義以具明二因果故又委說不
變真如隨緣真如義故良有深味思准可知問此起
信論宗說八識心王雖似各別而一心所動故無別
體唯隨其功用分八識者其五十一心所亦一心所
流故離於心王無別體耶若無別體者丘龍判云八
識心王是從一心所來故隨其流處皆作心王其一
心是為諸法宗源故其心所等是無明處來皆取塵
別相隨其流處皆作心所其本無明執差別相故是
非主義故然則心王雖云一心而心所是可有別體
答汎論生滅不生滅法皆有非一非異義就非一之
義且分心王心所別義若約不異義五十一心所皆
八識心王差別功能隨能異分耳七轉識亦是本識
差別功能隨能開七本識皆是如來藏真心差別功
能隨能異聞耳由此義故涅槃經云一味之藥隨其
流處有種種味而其真味亭留在山又香象十種唯
識章云三攝數歸王故說唯識以彼心所從於心王
無自體故四以末歸本故說唯識謂七轉識皆是本
識差別功能無別體故五攝相歸性故說唯識謂此
八識皆無自體唯是如來藏平等顯現餘相皆盡等
各引證文廣明其義委本識章及十門唯識要彰裁
繁以任窮達矣。

第四建立唯識同異門者唯識論中為除遍計所執
心外之境存依他識內之分明唯識理以為正義謂
八識及諸心所并所變相分本影具足以第八識頓
現一相為本質境以七轉識所變相分為影像之境
本質之境其七識是雖同為踈所緣而影像之境則
是別聚以能變七識此別體故各以自所變影為親
所緣就此親所緣之境以說唯識之理非約踈所緣
之境以親所緣之境各互不相緣故若許通緣者唯
識雜亂矣若約八識分別唯識者就第八識有通有
別別者唯約所緣以辨識然則五根所依及有漏諸
種子并外器世間此三種法是異熟識所變所緣故
約此法以辨唯識能緣之外無所緣故所謂通者約
不相離義以說唯識然則七識及無漏種子并無為
法等此三種法不離第八故亦名唯識故唯識論云
無漏種子雖依附此識而非此識性攝故非所緣雖
非所緣而不相離如真如性不違唯識然不得說唯
塵無識識本塵末故其有漏意識見緣一切法皆現
影像故名唯識其有漏五識緣五塵及末那識緣第
八見分亦現影而緣故名唯識然意識末那即有二
義一相分是見分所變還以見分為體故名唯識二
所計外塵都無所有故名唯識但是二種識為能遍
計能與二執相應計有外塵故第八及五識是不起
執故不為能遍計如下建立執障門若無漏八識緣
真如時親緣著本性而真如是無分別智通體故還
緣自體故唯識若緣俗法時現影而緣故名唯識然
大乘基師略存五重以明唯識一遣虗存實識謂遍
計所執情有理無唯虗妄起都無體用故名唯識遣
空其性依他圓成理有情無諸法實體故名二智境
存有其性故成唯識云總顯一切有情各有八識六
位心心所所變相見分位差別及彼空理所顯真如
識自相故識相應故二所變故三分位故四實性故
如是諸法皆不離識總立識名唯言但遮愚夫所執
定離諸識實有色等二捨濫留純識雖觀事理皆不
離識然此內識有境有心心起心託內境生故唯識
言唯不言唯境成唯識云識唯內有境亦通外恐濫
外故伹言唯識三攝末歸本識心內所取境界顯然
內能所心作用亦爾此見相分俱依識有離識自體
本來必無故成唯識說變謂識體轉似二分相見俱
依自體起故四隱劣顯勝識非但心自體能變似彼
見相二現亦貪信等心所自體亦各能變似自見相
現以心勝故說心似二現故但云唯心心所劣故隱
而不說故莊嚴論云許心似二現如是似貪等或似
於信等無別染善法等五遣相證性識識言所表具
有理事事為相用遣而不取理為性體應求作證勝
鬘經說自性清淨心等故如是雖遣虗存實捨濫留
純攝末歸本隱劣顯勝攝相歸性說唯識而心王心
所是別種生故是別體見相二分依自體起而四分
依他各有自體皆別種生然相見種或同或異若同
種者即一識體轉似相見二分而生如一蝸牛變生
二角若別種者體轉似見轉相分種亦似相起似彼
非實故立似名相別有種何名識變由心分別相方
生故然此三法種基樞要判云護法正義質影見三
三性種子繫未必同隨所應故故總頌曰。

「　性境不隨心
　獨影唯從見
　帶質通情本
　性種等隨應」


釋云總攝諸境有其三類一者性境諸真法體名為
性境色是真色心實是心此真實法不定隨心三性
不定如實五塵唯無記性不隨能緣五識通三性故
亦不隨心同於一界繫如第八識是一界繫所緣種
子通三界繫身在下界起二通時緣天眼耳身在上
地眼耳二識見欲界境二禪巳上眼耳身識緣自地
境識初禪繫境自地繫太賢集云基唯識疏出二解
一云同此一云初禪三識取上色等不異界故同初
禪繫(如是等類亦不通心一種所生由見相種各別體故五聚法中心心所色此等法或時有實用
故必有各別法爾種子若心緣彼分明現前不待推求亦非過未純以自種相分體生不關他種名性境轉識
中影雖無實用純自因生名為真實法樞要後文緣他地法無自本質然准此文從別種生識現初禪境自地
繫繫不隨心此文定故彼若以他法為質彼見何緣自無質故謂生上界不起定通亦得明見下地諸色下色
非自業及定通果故)二者獨影之境唯從見分性繫種子皆定
同故知第六識緣龜毛空華石女兒無為他界所有
諸境如是等類皆是隨心無別體用假境攝故名為
獨影(太賢集云且龜毛等無法爾種子〔名〕有法爾應如色等或時容有生本法故無為亦爾其他界
法雖有容生下染緣上〔亦〕不分明伹以名字推求而盧無力〔繫〕發上種生影伹以分別所立之影種無從見性
繫必同非上緣上分明取故此中等取密蘊計我法漏無漏類眾多故言等也種子六義引自果者屬正生門
非傍生故不相違也)三者帶質之境謂此影像有實本質如因
中第七所變相分得從本質是無覆無記等亦從見
少分是右覆所攝亦得說言從本質種生亦得說言
從見分種生義不定(太賢集云非現證境推求力生故從見種說通有覆而有本質
似質而生故從質種說通無有覆以得熏生本質種故問能熏之影既通二性所熏種子亦應通二既六義中
種現性同所生賴耶豈通有覆答唯從質分熏種非餘從見之分如獨影故謂從見種故不熏質不似見故亦
不熏見其無覆邊從本質種似本而起得熏本質未詳決云六七我執無所似故名為獨影唯染不熏第八識
種不同性故非也行相雖倒有質質影都無所爾不應理故)性種等隨應者隨應
是不定義有二隨應一義顯三境諸心聚生有唯有
一有有二合有三同聚有一者如前巳說有二合者
如第八識緣自地散境心王所緣是初性境心所所
緣是獨影境(太賢集云心所所緣是獨影者任運酬業隨識而轉麤細既等無勝助緣唯自
見分似彼而生異熟五識自性麤動有勝助力謂同境根同緣意識由此擊發本識中種令生自心現行相分
若種子影純從種生應成現行相不相似既似種故從心別起唯此五數唯獨影此師意也)五識
所緣自地五塵是初性境亦得是帶質之境如第六
識緣過未五蘊得是獨影亦得說是帶質之境熏成
種子生本質故(太賢集云五識所緣實唯性境心託本生假名帶質雖言帶質性不交雜
不待推求分明現證自種子生不從見故緣過未蘊現無本質假名獨影而從過未質種而生熏生彼類故帶
質攝由分別力不名性境且如金剛心所現鏡智影無現本質名為獨影然從境智法爾種生熏自新種亦名
帶質證師云由帶現在有漏〔八五〕緣未來故得熏無漏作鏡智種若無現在自類法者不熏彼種非也有漏為
質熏無漏種現相違故第八識慧等心所既無種現質應不熏故意識品種所生獨影熏生第八不應理故他
法為質種不相關不共內法不〔託〕熏故)有三合者如因第八緣定果色
心心所緣唯是獨影心王所緣是實性境亦得說為
帶質之境第六所變定果之色為本質故(太賢集云隨定所思
金銀等影果色隨起假名帶質有說同時一種通生境果二色名為帶質不同眼識中影與質各別種生名性
境故非也勿無漏定所引之果必異種生非帶質故業所生器雖他為質種不相關不名帶質定果不爾定境
熏果色故)二者又性種等隨應者顯上三境隨其所應或
性雖同而繫種不同如在下地緣上天眼耳或繫雖
同性種不同如五識緣自界五塵或種雖同而繫不
同約聚論之即有一法論之即無如第八識聚心所
所緣與見同種心王所緣而繫不同(云云)(太賢集云以何為證
有此三境照師云唯無聖教正理為量和上云瑜伽七十三說復有餘二種相先分別所生及相所生共所成
相云何影像相謂遍計所起勝解所現非住本性相解云先分別生謂能緣相相所生者性境共所成者帶質
也影像相者獨影也就由他種生言非住本相)則師云見相定別種生各別
熏故如成唯識云謂七轉識及彼相應所變相見性
界地等除佛果善極劣無記餘熏本識生自類種基
師會云此論總相非委細爾又性界等無別體種伹
見分力自體傍用熏能緣種性界不雜也證師云緣
一切無百法之體心有所無不離色等故與見分必
不同體強分別心緣無法等所現相分必具四義既
自熏種何從見生(太賢集云此不應理無法影若從所無色等種生非無影故若無法
爾影必無力非能〔生〕故設有生影法爾何失由此熏生自類〔影像〕解云理有不盡如何羅漢緣煩惱若不從見
以何種生若有自種羅漢應生染法種故佛緣生死及二乘法無彼種故唯名獨影爾時無生相分故)集
者判云如是雖分別三類境明唯識理而不遣內相
見若遣內相見者約真許俗空若許內俗者與清辨
同故唯識之宗雖云唯識而存相見是為正義除依
他相而歸識體者是不正義等矣今此起信論中心
心所雖差別而皆是一心之流轉謂一心法界隨無
明緣最初微動名為業識乃至起麤執分別名分別
事識即從無明氣還生心所取塵別相是名數法故
其一心功能流成心心所等法更無自體皆是一心
所顯現也能緣既爾所緣亦爾本質影像雖差別而
現識所現離現識而無別體故故初雖存見相明唯
識義然所變相分無別自種生能見識生帶彼影起
故除相分而存能緣以明唯識義矣然亦其能緣雖
王數差別而數離心王而無體性是心王差別功能
以許彼亦是心所變故故攝數歸王說唯識義矣然
亦心王本末差別其末七轉識皆是本識差別功能
無別體故故攝末歸本以明唯識義矣然亦其本識
是無明所動之相是所動之相有三種相所謂業相
見相現相也現相者是見相之所現見相者是業相
之所現也業相者是真心所現真心之外無別體性
唯是如來藏平等顯現餘相皆盡故名唯識故楞伽
云不壞相有八無相亦無相又論中云如菩薩地盡
滿足方便一念相應覺心初起心無初相以遠離微
細念故得見心性心即常住名究竟覺等也其既盡
相而窮性性隨相而流轉謂如來藏不守自性隨緣
顯現八識心王心數相見種現故名唯識其所現相
是如來藏舉體顯現但雖隨緣成辨諸事而其自性
本不生不滅此則理事混融無礙是故一心二諦皆
無障礙故名唯識由斯論中為明上義說云以一切
法皆從心起妄念而生一切分別即分別自心心不
見心無相可得又云是故一切法如鏡中像無體可
得唯心虗妄心生則種種法生等又下文云從本巳
來色心不二以色性即智故色體無形說名智身以
智性即色說名法身等此則明事理混融無礙之義
欲明如斯等義香象和上括一代之聖教略開十門
之唯識一相見俱存故說唯識(是護法正義委如前說)二攝相
歸見故說唯識(是親光論師等義)三攝數歸王故說唯識(是無
著菩薩等義)四以末歸本故說唯識五攝相歸性故說唯
識六轉真成事故說唯識七理事混融故說唯識(巳上
四門是馬鳴堅慧等菩薩義)八融事相入故說唯識謂由理性圓
融無礙以理成事事亦鎔融互不相礙或一入一切
一切入一無所障礙故名唯識九全事相即故說唯
識謂依理之事事無別事理既無此彼之異全事亦
一即一切故名唯識十帝網重重故說唯識謂一中
有一切彼一切中復一有一切既爾一門中如此重
重不可窮盡餘一一門各皆如是如因陀羅網重重
影現皆是心識如來藏法性圓融故令彼事相如是
無礙廣如華嚴經說(巳上三門明華嚴別教唯識道理非起信論正所宗耳)此
十門唯識具引聖教委配諸宗廣如其十門唯識章
問諸論師等說心所現影各有差別皆有本質耶答
若准香象華嚴探玄記總有四句一唯本無影如小
乘教以無唯識變現等故達磨多羅等諸論師多立
此義(然其小乘全不說無影者唯不云相分名為行相耳以未說唯識故)二亦本亦影
如大乘始教等護法論師等皆立此義三唯影無本
如大乘終教等龍軍堅慧等諸論師竝立此義四非
本非影如大乘頓教等龍樹等宗多立此義問此起
信論意上十門唯識并此四句宗中說何唯識以為
論宗耶答若唯論一心二門兼取十門中前七門此
四句中後三句宗為論宗矣若正取論宗者十門之
中中間四門四句之中唯影無本宗是也問如何得
知此論之宗有兼正耶答集者云一心法界以離靜
性以離動性以離靜性故動作萬像以離動性故本
來寂靜以動作萬像故流成梨耶等心王心數等差
別之法作色處法處等差別之境此差別之境是一
心之所現故對一心之鏡為一鏡之影此名通影是
一心所現之通影對一心所流之八識名為別影譬
如一圓鏡所照之影望於一鏡名一鏡影各望諸緣
名為柱影等其別門影以有別相故以賴耶所變之
影以為本質為疎所緣以七識所變之影以為影像
名親所緣心所緣各有親踈即本質境離轉識見轉
識之見非賴耶之所變亦望七識之見所緣不離故
相見俱存立唯識義護法論師所宣寄此義矣然別
門影像離通門影都無自相唯於一心所現一味影
像相望似異故別門影像以通門影像為其自體通
門影像即以梨耶正體為其體性以別門影望七轉
識亦復如是以見為體譬如臨油鉢時面白影黑相
見亦爾見隨緣而似色相耳除相歸見唯識自彰相
見同種之種不明而自照親光等論師相分虗而見
分實且得此理矣非但所變之影不異於心體其心
所法亦心王所緣更無別體故攝數歸王明唯識理
故莊嚴論第五卷述求品云種種心光起如是種種
相光體非體故不得彼法實釋論釋曰種種心光起
如是種種相者種種心光即是種種事相或異時起
或同時起異時起者謂貪光瞋光等同時起者信光
進光等光體非體故不得彼法實者如是染位心數
淨位心數唯有光相而非光體是故世尊不說彼為
真實之法巳說求唯識等既有光相而無光體更以
何為體故以心王為體等故名唯識非直心數離心
王而無體性七轉識亦離本識無體性故名唯識故
楞伽云識藏海常住境界風所動種種諸識浪騰躍
而轉生乃至異不可得豈離水而有別浪哉七識亦
爾思准之非伹離本識而無七識亦本識之相離如
來藏都無體性故唯識故密嚴經云如來清淨藏世
間阿賴耶如金作指環展轉無差別委釋此喻如法
界無差別論香象記見之總為明如是唯識淺深道
理論云依一心法有二種門一心真如門二心生滅
門此二種門各攝一切世間出世間法以此二種門
不相離故等餘門如前問前四句宗中唯影無本是
論正宗者所變之影還以能緣之心可為其質譬如
油鉢之影還以面而為本質豈唯影無質哉答一切
眾生及如來皆是一心所現之影故云唯識無質耳
故論云凡夫二乘心所見者名為應身以不知轉識
現故見從外來取色分齊不能盡知故又大瓔珞經
云自見巳身當果諸佛摩頂說法身心別行不可思
議又華嚴頌曰。

「　若人欲求知
　三世一切佛
　應當如是觀
　心造諸如來」


問小乘之中亦心中影像名為行相即心中所攝如
鏡中影即鏡所攝豈但無影像耶答雖名行相而不
稱相分未明唯識變現之理故故云無影耳思准之。

大乘起信論同異略集本

大乘起信論同異略集末


第五建立熏習同異門者唯識論中具足四義方成
所熏亦具足四義方成能熏具足六義方成熏習種
子果以具足四義方成所熏故異熟心王以為所熏
非三性七識及無為等亦具四義方成能熏故唯三
性七識見相以為能熏非異熟心及真如等言所熏
四義者如成唯識第二云一堅住性若法始終一類
相續能持習氣乃是所熏此遮轉識及聲風等性不
堅住故非所熏二無記性若法平等無所違逆能容
習氣乃是所熏此善染勢力強盛無所容納故非所
熏由此如來第八淨識唯帶舊種非新受熏三可熏
性若法自在性非堅密能受習氣乃是所熏此遮心
所及無為法依他堅密故非所熏四與能熏共和合
性若與能熏同時同處不離不即乃是所熏此遮他
身剎那前後無和合義故非所熏唯異熟識具此四
義可是所熏而彼七識等不具四義故非所熏問與
第八相應五數心所若所熏若能熏耶答西方有諍
一難陀論師云心所亦是與王同所熏頌說亦如是
言故俱從主心王唯第八心王聖教之中為所熏耳
二護法論師云心雖為所熏而心所是非所熏亦非
能熏若許所熏者一有情可有六種之體以有所熏
六處故種子亦六故若許能熏者與心王同無覆無
記如何得熏耶不具能熏四義故問若爾難陀設徵
難云若七轉識皆是能熏從能熏別種子亦七如何
得成一種耶護法釋之雖能熏別而所熏是一故成
一果耳難陀例云我亦如是雖所熏六而從主心王
為一種子成一果耳如是例釋其理齊等伹唯識之
宗護法之義是為正義問第八識有四分何分正為
所熏耶答玄隆師云以自證分正為所熏是識體故
等(云云)言能熏四義者亦如論云一有生滅若法非
常能有作用生長習氣乃是能熏此遮無為前後不
變無生長用故非能熏(與起信論宗異矣說性淨不覺內熏義為真如熏習義故
委如下知之)二有勝用若有生滅增勢力增盛引發習氣
乃是能熏此遮異熟心心所等勢力羸劣故非能熏
(與起信論宗亦異說根本無明熏習義及根本業識熏習義故委如下記)三有增減若有
勝用可增減攝植習氣乃是能熏此遮佛果圓滿善
法無增減故非能熏彼若能熏便非圓滿前後佛果
應有勝劣(與起信論亦稍異矣真如熏習無斷絕時常起自在用故佛果亦熏引文如下)四
與所熏和合而轉若與所熏同時同處不離不即乃
是能熏此遮化身剎那前後無和合義故非能熏唯
七轉識及彼心所有勝勢用而增減者具此四義可
是能熏而彼第八不具四義故非能熏問七識心心
所皆各有四分皆是能熏耶答有云四分皆是能熏
俱造作故但所熏是主義故相分等是非所熏有云
四分皆能熏者是可非心分皆各熏自種子故故今
四分各有自體義以其四分自體義以為能熏非四
分之用故自體分與自證其義稍異等(玄隆師等作如是說矣)。

問四種無記皆是能熏耶答威儀工巧變化此三無
記定是能熏異熟無記有二種一真異熟謂第八識
性羸劣故非能熏二異熟生亦有二種一善惡業所
引六識心及心所是異熟類故性羸劣故故非能熏
所餘方便無記法者皆名能熏說有覆無記熏成賴
耶質種子者如上唯識門言種子六義者亦如論云
一剎那滅謂體纔生無間必滅有勝功力方成種子
此遮常法無轉變不可有能生用故(此亦與起信論稍異矣許真如
內熏義為佛性正因豈無能生用哉)二果俱有謂與所生現行果法俱
現和合方成種子此遮前後及定相離現種異類互
不相違一身俱時有能生用非如種子自類相生前
後必不俱有雖因果有俱不俱而現在時可有因用
不生巳滅無自體故依生現果立種子名不依引生
自類名種子故但應說因與果俱有三恒隨轉謂要
長時一類相續至究竟位方成種子此遮轉識轉易
間斷與種子法不相應故此顯種子自類相生四性
決定謂隨因力生善惡等功能決定方成種子此遮
餘部執異性因生異性果有因緣義五待眾緣謂此
要待自眾緣合功能殊勝方成種子此遮外道執自
然因不待眾緣恒頓生果或遮餘部緣恒非無顯所
待緣非恒有性故種子於果非恒頓生六引自果謂
於別別色心等果各各引生方成種子此遮外道執
唯一因生一切果或遮餘部執色心等互為因緣唯
本識中功能差別具斯六義方成種子非餘外糓麥
等識所變故假立種子名非實種子問具此六義諸
染種子當言法爾本有當言熏習始成答西方有諍
難陀論師云諸法種子皆由熏成造因得果理無差
故如華熏麻非無熏成此中道理亦爾設不不待熏
而先有因者亦不待因而先有果若言果無不從因
生者亦可因無不由熏成護月論師云一切諸法各
各自有本性種子不由熏成要先有性方有果故木
中火性為同法喻雖彼熏種子本性而有然由淨不
淨之業所熏發故種子轉有功能方得生果而此新
黑不別生種唯彼本性正為種子如是種子雖無二
無別依前後位建立二種謂未熏以前名為住自性
界熏發以後說名習增長界既不待熏而先有因亦
不持因應先有果者此義齊許如不持熏先有因性
後待事熏而成事因如是不待因時先有果性後待
彼事因而成事果但此因果二性俱未成其事用是
故通名本性種子耳如涅槃經言因即是果果增即
可用善男子未來之世雖有果報以未受故名之為
因及其受時是名為增由是道理前難能通若說先
無本性種子但由名言熏習成因是則兔角等法亦
應得生因名言熏習成因故護法論師云有二種子
謂新熏種及性界要具此二乃得生果如染法中有
二種子當知淨法亦有二種然淨法新熏至見道位
初生無漏時方得熏成從此巳上三法同時竝頭而
生謂初生現行法爾種子及所生無漏現行并此現
行所熏新種子也問此三法之中於何法上假立聖
性耶答初生無漏現行法爾種子上方假立耳若見
道以前法爾種上立者凡亦應名聖若新熏種子上
立者初剎那位不可名聖若現行上立者出觀之位
不可名聖無漏間斷有漏雜起故八地以上即不如
是以人空無漏相續故伹其有漏雜起種子三種習
氣所攝言三種習氣者如唯識第八云一名言習氣
謂有為法各別親種名言有二一表義名言即能詮
義音聲差別二顯境名言即能了境心心所法隨二
名言所熏成種作有為法各別因緣二我執習氣謂
虗妄執我我所種此有二種一俱生二分別隨二我
執所熏成種令有情等自他差別三有支習氣謂招
三界異熟業種此有二種一有漏善二不善業隨此
二業所熏成種令六道報差別應知我執有支習氣
於差別果是增上緣問此三種習氣但有漏種子耶
若亦有無漏種子耶答私師云有說無漏種子名言
熏習所攝有說無漏種子非為三種熏習所攝三種
熏習依有漏說所以然者一切有漏由名言隨眠所
隨逐故由名言熏習差別無漏不然直由後得智數
習力故其□立等令差別故又由法性爾故差別等
三種熏習對八識及世等十一識廣說義相如十門
唯識要童見之(起信論宗無漏之法亦有三種熏習如下可知)問此論之宗
法爾無漏種子一切有情皆具有耶答從無始法爾
具菩薩法爾無漏種子名為菩薩性具三種法爾無
漏種子名為不定性具獨覺法爾無漏種子名為獨
覺定性具聲聞法爾無漏種子名聲聞定性無三乘
法爾無漏種子名為無性眾生盡未來際輪迴生死
都不成三乘之聖故名無性二乘定性入於無餘灰
身滅智和同清淨真如法界不隨有情數亦不隨非
情數故名定性其不定性者佛菩薩之緣迴心向大
遂成佛果故名不定性等廣明斯義如基師摳要各
引聖教恐繁不集以任博達矣今依此起信論宗汎
論染淨互熏相生不斷略有四種熏習義一淨法熏
習所謂生滅門內性淨本覺是名淨法華嚴香象以
三義故云淨法一約體本來淨故二約相以內熏故
令返染成於始淨故梁攝論云能成立者謂真如十
種功德所成立者謂十種新生正行也三約用熏習
應機成淨緣也二根本無明熏習所謂一切染法因
其六染及九相等皆以無明熏動一心之海所令起
故故皆因無明而有也三無始妄心熏習所謂業識
等及分別事識等若約其本但業識也四妄境界熏
習所謂六塵是事識之境所以淨法說一染法說三
者香象和上云由此染法自性差別依託因緣故具
說三種淨法對染雖成義而其體用竟未差別故但
明一種為明上諸義論中云復次有四種法熏習義
故染淨法起不斷絕云何為四一者淨法名為真如
(象龍同云生滅門中真如也非真如門以無熏生義故)二者一切染因名為無
明三妄心名為業識(象云亦通事識及梨耶業識今據其本故但言業識)四者
妄境界所謂六塵(巳上略引一熏習名舉)熏習義者如世間衣
服實無於香若人以香而熏習則有香氣(巳上即釋熏習名此
則喻也)此亦如是真如淨法實無於染伹以無明而熏
習故則有染相香象釋云以熏習故有染相者顯真
無相隨熏現又顯妄法無體故伹云相又當相自無
返流之用故云相不云用也此約隨流生滅門說此
釋經中如來藏為無始惡習所熏生滅等論云無明
染法實無淨業伹以真如而熏習故則有淨用香象
釋云此是生滅門中本覺真如故有熏義真如門中
則無此義由此本覺內熏不覺令成猒求返順真故
云用也此釋經中由有如來藏能厭生死苦樂求涅
槃也涅槃經云闡提之人未來佛性力故還生善根
言佛性力者即此本覺內熏之力耳由此文故此論
之宗說一切眾生皆有佛性皆成佛果其五種性等
者就習性門亦就依持門等具如香象教分記及丘
龍十門和諍論見之。

汎論熏習義有其二種一習熏謂熏心體成染淨等
二資熏謂現行心境及諸惑相資等然總欲明此熏
習義先明染法熏習義後明淨法熏習義所言染法
熏習義者略有六義從淺至深以明其義一妄境界
熏習義有二種義一增長念熏習謂由境界力增長
事識中智相相續相法執分別念也二增長取熏習
增長事識中執取相計名字相謂人我見愛煩惱也
由此二義則明由境界熏動妄心也二妄心熏習義
亦有二種一業識根本熏習香象云此以業識能資
熏住地無明迷於無相能起轉相現相等相續令彼
三乘人雖出三界雖事識分段麤苦猶受梨耶變易
行苦然此細苦無如來有伹為簡細異麤故巳離麤
苦時相顯處說故論云一業識根本熏習能受阿羅
漢辟支佛一切菩薩生滅苦故由此文故此論之宗
入無餘涅槃定性二乘亦有三種餘謂煩惱餘業餘
果報餘永不滅身心等必經八萬劫等後發菩提心
必成佛果故涅槃經如來性品云二乘之人八萬六
萬四萬一萬劫住處名為涅槃無上法王所住之處
名大般涅槃案云入其無餘雖滅現識賴耶分別事
識重所感苦而自然有業識苦賴耶及業識根本熏
習所感細苦故具如餘處二增長分別事識熏香象
云由此事識能資熏習起時無明起見愛麤惑發動
身口造種種業受凡夫分段苦也故論云二者增長
分別事識熏習能受凡夫業繫苦故三無明熏習亦
有二義一根本熏習香象云根本不覺熏動真如成
業等諸識伹今舉初故論云業識也此中廣可說大
乘祕密四相竝如二德起信論記見之故論云一者
根本熏習以能成就業識義故(且舉初故云業識義耳實亦在轉識現識
等)二所起見愛熏習謂枝末不覺熏習心體成分別
事識但末從本生故云所起勝鬘經云無明住地能
起一切住地煩惱也又有經云無明力最大能動一
法界遍二生死等問楞伽經及此起信論說業識等
者是阿賴耶既有業根本識熏習然深密等諸經及
唯識等論云阿賴耶是無覆無記是雖所熏而非能
熏此論之中阿賴耶識中□不覺義謂根本不覺枝
末不覺等既與無明相應亦可非所熏若許爾者違
諸經論阿賴耶識具所熏四義故為所熏等故答丘
龍會云然此識中想數為首取相分別即不了達無
相真如故名法執亦名無明非推求性計度實有故
無慧等餘心數法又此妄想最初極微細唯與大圓
鏡智相違是故不妨諸轉識智由此義故亦能受是
無記故非極香臭之所記故如人衣等仙即覺臭而
亦能受香臭所熏非極臭故此識亦爾如攝論云無
記者不可記極香臭義故令此中約巨細道理故賴
耶亦有通法執與一心相違取謂分別故亦為能熏
彼唯識論等約麤相道理故賴耶是無覆無記無執
障亦唯為所熏耳故瑜伽及深密等經建立心意識
祕密善巧等既言祕密善巧豈如言可取哉問若爾
何故諸論之中阿賴耶識無執障故名無覆無記若
有妄想者是應不善亦可與癡數相應答無別無明
等故亦無與慧等心所相應故不云不善唯與遍行
五數相應無與餘心所相應義亦唯識論中約可思
議熏義唯以賴耶為所熏則簡真如常法等以七轉
識三性見相為能熏則簡異熟無記等今此起信論
中約不思議熏義以真如法亦為所熏亦為能熏業
識等賴耶亦為能熏亦為所熏染法熏習六義之中
更互相望而為能所熏故亦約熏動義及熏生義等
廣可分別故楞伽云不思議熏不思議變是現識因
取種種塵及無始妄想熏是分別事識因等乃至廣
說香象解云不思議熏者謂無明能熏真如不可熏
所而能熏故名不思議熏又熏即不熏不熏之熏名
不思議熏不思議變者謂真如心受無明熏不可變
異而能變故云不思議變又變即不變不變之變名
不思議變是現識因者於中亦有轉業識舉麤兼細
故名現識取種種塵者即此現識所現種種境界還
能動彼心海起諸事識之浪故也無始妄想熏者即
彼和合心海之中妄念習氣無始巳來熏習不斷此
塵及念熏動心海種種識生故名分別事識因等也
第二明淨法熏習者香象云總而論之略有二義一
真如內熏無明令成淨業此則本熏二即此淨用返
熏真如令增勢力此則新熏為此義論云云何熏習
起淨法不斷所謂以真如法故能熏習無明(此則本熏)以
熏習因緣力故則令妄心猒生死苦樂求涅槃(此則新熏)
集者案云此論意真如本覺之體內熏於無明冥起
淨用之義是名本性其所起之淨用還熏於本覺之
體更令起修生之果是名新熏彼唯識論中於此新
熏更分法爾新熏二義謂其真如所起之淨用新熏
從無始法爾展轉資熏無有斷絕名為法爾種子其
本覺真如無始故淨用亦無始其淨用漸增至見道
位證一心性還起淨德此淨用更熏種子護法論師
且得此義矣然其真如所起淨用是雖無始而以用
望體體是本有而用新熏此新熏淨用為正因緣能
生始覺之果以修因得果之道理無差故即此淨用
上雖分新熏法爾義而其新熏法爾望本覺內熏之
體唯新習所成故但名新熏難陀論師義且得此理
矣然此淨用為生果正因而其真如無內熏者不能
起淨用其淨用者必從本覺內熏起若無體時用亦
無故故生其果者必從本覺之性熏故唯本性也護
月論師義且得此門矣由如是義故丘龍和上云若
依作因受果之門新熏種子正為因緣於生自果有
功德故彼本性者直是果法可生之性而於生果無
有功能但名果性不名為用故若依此門唯有新成
種子而無本性種子彼新熏師意得此門也若依從
性成果之門唯本性界正為種子以是果法之自性
故新熏不作果法自性故約此門彼新熏習伹能熏
發本性種子不能則成自體種子其唯本有種子意
得此門也若就和合生果門者新熏種子唯有功能
如其無性果則不生生果由性性即為因雖有本性
若無新熏則無功能功能生果豈非種子故依此門
則當說云有二種子共生一果其新薰法爾竝立一
果師意得此門也故此起信論會諸宗義以為論致
矣若偏執言者無所不非若得意說者無所不是一
心二門之妙術於茲驗矣然此淨法熏習別而論之
有二種熏習是二熏習各有二義言二種熏習者一
妄心熏習義二真如熏習義妄心熏習二種義者一
分別事識熏習二意熏習真如熏習二義者一自體
相熏習二者用熏習初妄心熏習中分別事識熏習
者論云依諸凡夫二乘人等猒生死苦隨力所能以
漸趣向無上道故香象云分別事識即意識也以此
識不知諸塵唯是識故執心外實有境界凡夫二乘
雖有發心趣向解脫而猶計生死可厭涅槃可欣不
了唯心道理仍後由此作意力久遠後還得菩提故
云分別事識熏習乃至漸向無上道故言意熏習者
若就本而言名為業識通而論之五種意也(賴耶三識及智
識相續識五種意矣)以諸菩薩知一切法唯是識量捨彼事識
外計分別既了唯心趣理速疾異前漸悟故云論二
意熏習謂菩薩發心勇猛速趣涅槃故問此中妄心
既竝熏習真如起返流行意熏既屬賴耶如何能自
發心修行答前凡夫二乘不覺賴耶但依分別事識
資持力而發心修行以不違本故向大菩提疎而且
遠故云漸也此菩薩既了賴耶本識即依此識資持
力方得發心修行以了本故向大菩提親而且近故
云速也此約所依相資辨熏非各自發心等此意顯
者其淨用菩提心是從本覺內熏起此無明所起之
心還非起於淨業但約此識之位以辨熏習耳實本
覺心之所起故故云約所依相資辨熏等矣真如熏
習中自體相熏習者論云從無始世來具無漏法備
有不思議業作境界之性依此二義恒常熏習以有
力故能令眾生猒生死苦樂求涅槃自信巳身有真
如法發心修行香象解云不空本覺名無漏法此法
冥熏眾生非物能了故云不思議業也此中業者是
冥熏作用也作境界性者明非直熏彼妄心令其猒
求成能觀智亦乃與其觀智作所觀境界也以此二
法等者顯熏功能謂此心境二義亦可此體相二法
冥熏眾生以有力故令起猒求等行言自信等者明
依熏起修行之相也言真如熏習中用熏習者論云
用熏習者即是眾生外緣之力如是外緣有無量義
略說二種云何為二一者差別緣二者平等緣等香
象解云差別緣者為於凡等事識熏習而作緣謂現
形不同故云差別亦可與差別機為緣故也謂三賢
以上乃至諸佛能作此緣言平等緣者為諸菩薩業
識熏習而作於緣謂唯現佛身平等無二故云平等
亦可與平等心機為緣故也謂初地以上乃至諸佛
要依同體智力能依作此緣故論云平等緣者一切
諸佛菩薩皆願度脫一切眾生自然熏習恒常不捨
以同體智力故問此之二緣何故名為真如用熏習
耶答其佛菩薩等皆是我一心所現更無別法是真
如本覺用大義故故大瓔珞經云自見巳身當果諸
佛摩頂說法身心別行不可思議又此論云以不知
轉識現故見從外來取色分齊等故我一心本覺田
熏習即為佛菩薩等耳問此染淨二熏習若有窮盡
耶亦無斷盡耶答香象云染法違真無始有終故窮法
界之源其染法熏亦有終盡淨順理有始無終雖既
成佛而起淨法熏亦無終盡以起應化不思議用無
斷盡故故論說此盡無盡義云復次染法從無始來
熏習不斷乃至得佛後則有斷淨法熏習則無有斷
盡於未來此義云何以真如法常熏習故妄心則滅
法身顯現起用熏習故無有斷問既成佛果雖窮心
源而淨法熏習無有斷盡者前後佛德可有勝劣前
佛久熏習故答唯識之宗理法身是雖一味而智法
身前後別取譬如燈光重重不相障礙雖周遍而不
離亂今此起信論前後之佛皆是一心更無別體伹
以妄想分別故各謂自他殊若息妄論真前後無差
其始覺之佛還同本覺無始覺之異故無前後勝劣
之過故華嚴云眾生妄分別是佛是世界若解真實
者無佛世界既窮一心之真源達萬像之中實故無
佛界之殊豈有佛身之別哉又論云始覺者即同本
覺既到法界之源無迷悟之異岸何有本始之別流
故云即同本覺矣問此起信論染淨熏習具足種子
六義耶答准香象緣起六因童亦得具足故其教分
記中卷云若爾現行為種子因豈得有六義答隨勝
不具如攝論等說種子有六義此約大乘初教若約
終教緣起祕密義皆具此六義以此教中六七識等
亦是如來藏隨緣義無別自性故七識亦具本識中
六義也思之委釋六義如具六因章裁繁不集問唯
識論宗法爾種子者是約有為性此論法爾性者是
約無為性以何聖教以為龜鏡哉答寶性論云真如
性者如六根聚經中說從無始世來畢竟究竟諸法
體故無上依經亦有此文此則約無為性明無始法
爾義故以為證矣瑜伽論云六度殊勝有如是相無
始時來展轉傳來法爾所得等此則約有為性明無
始法爾義故准此文二論之宗各殊知矣。

第六建立三身同異門者唯識論中清淨法界四智
心品總是五法名為法身此法身之中別開三身清
淨法界為自性身合自他受用名為受用身合淨穢
立化身名變化身故論第十卷云此牟尼尊所得二
果永離二障亦名法身無量無邊力無畏等大功德
法所莊嚴故體依聚義總說名身設此法身五法為
性非淨法界獨名法身二轉依果皆此攝故如是法
身有三相別一自性身謂諸如來真淨法界受用變
化平等所依離相寂然絕諸戲論具無邊際真常功
德是一切法平等實性即此自性亦名法身大功德
法所依止故二受用身此有二種一自受用謂諸如
來三無數劫修集無量福慧資糧所起無邊真實功
德及極圓淨常遍色身相續湛然盡未來際恒自受
用廣大法樂二他受用身謂諸如來由平等智示現
微妙淨功德身居純淨土為住十地諸菩薩眾現大
神通轉正法輪決眾疑網令彼受用大乘法樂合此
二種名受用身三變化身謂如來由成事智變現無
量隨類化身居淨穢土為未登地諸菩薩眾二乘異
生稱彼機宜現通說法令各獲得諸利樂事等乃至
廣說以五法性攝於三身異說繁廣具如彼說亦如
基師法苑三身義章然約論意論常無常者法身是
常以自性故亦是無常以離不離故修生功德是無
常以從因生故是有為無漏故亦得是常以無間斷
故相續起故莊嚴論云自性無間續三佛俱常住等
今依此起信論凡夫二乘所見六道差別之相名為
應身十解以上菩薩所見離分齊色名為報身遠離
色心之異泯一異之差別諸法之總體非理非智無
礙之真名為法身故論云復次真如用者乃至又無
有用相可得何以故謂諸佛如來是法身智相之身
第一義諦無有世諦境界離於施作(巳上明法身矣)但隨眾
生見聞得益故說為用此用有二種云何為二一者
依分別事識凡夫二乘心所見者名為應身以不知
轉識現故見從外來取色分齊不能盡知故二者依
於業識謂菩薩從初發心意(十解初發心住名初發意)乃至菩薩
究竟地心所見者名為報身身有無量色色有無量
相乃至隨所示現即無有邊不可窮盡如是功德皆
因諸波羅蜜等無漏行熏及不思議熏之所成就具
足無量樂相故說為報又凡夫所見者是其麤色隨
於六道各見不同種種異類非受樂相故說為應身
等廣如彼說然依此論意論常無常等者香象云即
有二義先別明後總說別中修生功德是無常以修
生故亦即是常一得巳後同真如故何以故本從真
流故無明巳盡還歸真體故梁攝論云無不從此法
身流無不還證此法身等又云猶如虗空遍滿一切
色際無生住滅變異如來智亦爾遍一切所知無倒
無變異等是故當知非直無間斷故以為常亦則同
真如不變常也法身是常以隨緣時不變自性故亦
是無常以隨染起故何以故以諸功德既竝同真是
故起用唯是真作故此起信論中報化二身屬真如
用攝又云眾生心淨法身影現等又云復次本覺隨
染分別生二種相與彼本覺不相捨離謂一者智淨
相二者不思議業相乃至廣說者由此法身隨緣義
故是故功德差別得成由不變義故是故功德無不
即真以舉體隨緣令相不變二義鎔融無障礙故是
故佛果即常無常具足四句或非四句隨義應知問
若爾如何說非一異也答唯識論中以真如遍故智
證真如故非異也有為無為不同如故非一也今此
起信論中以德有二義一緣起現前義以三無數劫
功不虗故二無自性義以離真如無體故此中初義
與法身隨緣後義與法身不變是非異門以是舉體
全收又此初義與不變後義與隨緣是非一門以義
差別故是則不動非異明非一也問如是二宗皆為
乖角如何和會以為論宗答香象會初約大乘始教
後就大乘終教教有淺深故無過失也丘龍和會報
化身經論異說云如同性經說穢土成佛名為化身
淨土成道名為報身金皷經說三十二相八十種好
等相名為應身隨六道所現之身名為化身依攝論
說地前所見名為變化身地上所見名受用身爾此
起信論中凡夫二乘所見六道差別之相名為應身
十解菩薩所見離分齊色名為報身所以如是不同
者法門無量非謂一途故隨所施設皆有道理故如
攝論中說地前散心所見有分齊相故屬化身今此
論中明此菩薩三昧所見離分齊相故屬報身由是
道理故不相違也集者云唯識論中約可思議熏因
果及依持門明理法身及智法身雖不離而理無為
智有為體用差別等今此起信論中就不思議熏因
果及緣起門說三身雖別而報化身是真如用大也
以理即是智智即是理故經云第一義空名為智慧
等以色即是心心即是色故論云即此法身是色體
故能現於色所謂從本巳來色心不二以色性即智
故色體無形說名智身以智性即色故說名法身遍
一切處所現之色無有分齊隨心能示十方世界無
量莊嚴各各差別皆無分齊而不相妨此非心識分
別能知真如自在用義故等廣明義相具如餘處且
論同異略他斯止。

第七建立執障同異門者唯識論中人執為首根本
煩惱忿恨覆惱等諸隨煩惱是為煩惱障之自性其
眷屬者彼相應法及所發業并所感果相從通入煩
惱障體所知障者法執為首妄想分別及與法愛慢
無明等以為其體論助伴者彼相應法并所取相亦
入其中若依八識分別煩惱障體不與阿賴耶識相
應唯共七轉識起於中愛與無明通七種識慢通二
識瞋唯不通第七末那疑及四見唯在意識薩迦耶
見在意意識薩迦耶中有二行相所謂我行及我所
行如是二行亦通二識意識二行義在可見末那二
行異說(云云)護法論師云直緣賴耶見分計為我我所
乘語勢故說我所言等難陀論師等云緣阿賴耶識
自體而作我行兼緣彼識體上諸相分作我所行等
大乘基等取前說以為正義元曉師等取後釋以為
正義釋難會違具如其二障章見之若依三性分別
障體者三性法門乃有多種且依一自性門說色無
色界一切煩惱及欲界末那四惑皆是有覆無記性
攝五識所起貪恚癡等是不善性不善意識之等流
故欲界意識所起之中若分別起一切煩惱悉是不
善任運起中身邊二見是無記性愛慢無明能發修
斷不善業者是不善性結生之時微細現行是無記
性瞋恚一種唯不善性等隨煩惱中尋伺惡作睡眠
此四通於三性而在善中非必是隨煩惱性如於夢
中修無漏道此中睡眠數非惑性故其餘三種准此
可知放逸等十及諂誑憍唯通不善有覆無記忿恨
覆惱慳嫉與害無慚無愧如是九種唯不善性此中
無慚無愧論其自性遍行一切不善心中若說增用
愧通一切慚未必通然此隨煩惱略由四相差別建
立謂無慚無愧亦通不善心起放逸掉舉惛沉不信
懈怠邪欲勝解邪念散亂不正知此十通一切染汙
心起通一切處三界繫忿恨惱嫉諂誑憍害此十各
別不善心起若一生時必無第二如是十種皆欲界
繫除諂誑憍由誑及諂至初靜慮憍通三界此并前
二若在上地唯無記性尋伺惡作睡眠此四通三性
心非一切處非一切時若有極久尋求伺察便令身
疲念失亦是勞損是故尋伺名隨煩惱此二乃至初
靜慮地惡作睡眠唯在欲界煩惱障相略說如是所
知障相者護法論師等云法執無明唯在第七第六
二識不通餘識推求性故法愛恚等非見所攝不推
求者亦通五識然具法執不通賴耶若此識中有法
執者成法我見有無明等不相應唯與五法相應又
若此識有法執者無所熏故應念念失不待對治即
成大過又法空觀初現前時此亦應斷障治相違不
俱行故若爾所餘有漏種子應無所依所修功德應
無熏習無所熏故亦不可言熏習鏡智非無記故猶
未得故故知法執不通此識若於三性中唯在不善
有覆無記雖復不染二乘聖道而有染覆菩薩道故
由此義故亦名有覆亦名無覆一體二名所望別故
不通四種一向無覆無記心中於轉識中異熟果者
與異熟識性類同故分別力劣不能執故威儀等心
不堅執故非普遍故又亦不通一切善心與無明等
性相違故必與無癡善根俱故如瑜伽說無明有二
一者不善二者無記又有二類一者染汙二不染汙
不言有善故等若約纏及隨眠正習及心心所等五
法分別二障者具龍章治斷二障位地等殊具如唯
識第九第十及建立位行門問煩惱障中何之煩惱
能發引業及發生業耶答通而論之一切煩惱皆發
引業亦發生業於中別取其最勝者無明能發引業
愛取能發生業言發引業者發現起業發生業者發
種子業由能熏先行種子令成能轉為有故引業能
發則有二種發罪業時現纏能發福不動業隨眠能
發發生業時罪福不動皆有現行愛取能發又發引
業中俱生煩惱發別報業唯分別起隨其所應能發
三種總發引業等問何之煩惱能結生耶答通相而
言自地所有一切煩惱皆能結生論最勝者唯由俱
生無記我愛結生相續所結之生不出二種一者正
生二者方便生結正生時亦有二種生有色界中有
時結生無色界死有時結結方便生唯在死有然臨
死有心有其三位謂前三性心位其次染汙心位最
後異熟心位此中初二是在意識最後一心是異熟
識又三性心位非結生時後之二心是結生位又後
二中初是現纏結生之位後是隨眠結生位也如瑜
伽等廣說問二執與二障有何差別答執狹而障寬
障除賴耶而有七識執唯在意意識故又執本而障
末由內我故外起貪嗔等障故問此二障者若別體
耶若同體耶答同體異用故立二名問異用二名其
義如何答煩惱障者貪嗔等惑能感界內之報逼惱
有情令離寂靜遮止有情不出生死故云煩惱障所
知障者法執等惑遮止智性不成現觀覆弊境性不
現觀心由是義故名所知障然煩惱少分有障於境
智而不遮無上菩提雖巳斷此不得彼故所知障亦
少分有感生死而不蔽於二乘涅槃雖不斷此而證
離故一體異用以名二障矣今依此起信論六種染
心是煩惱礙體根本無明是智礙體言六染者一執
相應染即是意識見愛煩惱所增長義麤分別執而
相應故二不斷相應染五種意之中相續識法執相
應相續生起不斷即相續異名三分別智相應染即
五種意中第四智識四現色不相應染即五種意中
第三現識五能見心不相應染是五種意內第二轉
識也六根本業不相應染是五種意內第一業識此
中初二在於六識第三一染在第七識後之三染俱
在第八此論所言煩惱礙六染之中巳攝唯識所說
二障皆盡根本無明者彼六染心所依根本最極微
細冥闇不覺內迷自性一如平等未能外向取差別
相故無能取所取別異與其真明其相太近故此無
明於彼最違如沙彌與上座近也於生死中無有一
法細於無明而其本唯此為元忽然始起是故說名
無始無明如本業經云其住地前便無法起故名無
始無明住地此論下云以不達一法界故心不相應
忽然起念名為無明故此言無前及忽起者非是望
時節前後唯是橫論細麤緣起如是無明雖非與異
熟識相應而為作本和合不離故依此識方說其相
由是攝在賴耶識位二礙體性略說如是論文云染
心義者名為煩惱礙能障真如根本智故無明義者
名為智礙能礙世間自然業智故香象解云照寂妙
慧如理之智名根本智染心喧動違此寂故名染心
為煩惱礙以煩動惱動故後得如量之智名世間業
智以無明昏迷無所分別違此智用名為智礙此且
依本末相依門以所起染心為煩惱礙能起染心之
無明名為智礙不約人法二執以明二礙故異前宗
此論中所說二執亦異前論論對治邪執分云一切
邪執皆依我見若離於我則無邪執是我見有二種
云何為二一者人我見二者法我見人我見者依諸
凡夫說有五種云何為五一者聞修多羅說如來法
身畢竟寂漠猶如虗空以不知為破著故即謂虗空
是如來性等乃至第五者聞修多羅說依如來藏故
有生死依如來藏故得涅槃以不解故謂眾生有始
等法我見者依二乘鈍根故如來伹為說人無我以
說不究竟見有五陰生滅之法怖畏生死妄取涅槃
等問此論所說五種人執既竝於真如法上計云何
說為人我執耶香象解云此有二釋一云此是初學
凡夫有人我者作此執故云我人執也二云由如來
藏中有二義一是本覺義即當是於人上妄計故云
人執二是理實義當所觀之法今據初義故說人執
法執如常執色心等法是實有故名為法執耳問此
論之中所說二礙葢有發業結生功能耶答亦有此
義何者無明住地發無漏業能受界外變易生死此
是無作四諦道理如前所說唯識之宗直有作四諦
門也所以彼宗中不立變易別因頓悟菩薩資助廣
果天現身因以令與果漸悟菩薩若第四果迴心者
資助欲界現身因以令與果若前三果者有二種釋
一云如頓悟人未斷上界惑故一云雖未斷上界惑
而既伏離更不受生故助欲界現身因以令微妙往
大自在宮以成佛果今依此起信論宗立別因果故
論四種熏習中云業識根本熏習能受三乘三種意
生身業如勝鬘經云又如四取緣有漏業因而生三
有如是無明住地緣無漏業因生阿羅漢辟支佛大
力菩薩三種意生身故總說雖然於中分別者丘龍
解云此中所發無漏業者方便道中分道善根不為
三漏所發所潤不受三有故名無漏當知集諦有其
二種謂有漏集諦無漏集諦所生苦諦亦有二種謂
有為苦諦無為苦諦如寶性論云云何名為世間以
三界相似鏡像法故此明何義依無漏界中有三種
意生身應知彼因無漏善根所作名為世間以離有
漏諸業煩惱所作法故亦名涅槃依此義故勝鬘經
云有有為世間有無為世間有有為涅槃有無為涅
槃故能發業中亦有二種一無明住地能發引業二
愛取習氣能發生無明住地所以能發引生死業者
由此無明迷自心性本無起動終無變異緣此勢力
堪能發起感生意生身變易生死業菩薩見道永離
能所隨分通達本無起動是故雖有無明而不成感
生之業由此勢力其後所起方便道等亦應不成感
生之業例如二乘見道巳後雖有俱生我見無明而
不得成總報之業當知此中道理亦爾所以人執習
氣法執分別不能發此無漏業者若於二乘不無此
義但菩薩方便道中為對治彼修無漏業障治相違
故此亦如是無明住地非無漏業所能伏滅是故能
發如是無明通發三乘無漏引業故唯說此為方便
也發生業時唯能潤業發能取種子令成能與非發
現起無漏之業由是義故愛取習氣妄想分別能發
生業如智度論說阿毗䟦致菩薩習氣力故受法性
生身是顯發生業義寶性論云緣相者謂無明住地
與行作緣如無明緣行此亦如是故此明發引業義
又彼論云緣彼無明住地緣細想戲論習因無漏業
生於意法是文俱顯二種發義次明結生相續力者
羅漢獨覺受彼生時我愛習氣在隨眠位結生相續
若諸菩薩智力所引結生相續不須習氣此中結生
及發生業是煩惱礙功能此等皆在六染中故發引
業者是智礙力無明住地非六染故又此智礙別有
二種殊勝功能一此無明動真如流轉生死如經說
言即此法身流轉五道說名眾生此起信論云自性
清淨心因無明風動故二此無明能熏真如變生一
切識等如楞伽經云不思議熏不思議變是現識因
此論文云真如淨法實無於染但以無明而熏習故
即有染相故由有如是二種力故能作二種生死依
正如夫人經云此三地彼三種意生身生及無漏業
生皆依無明住地有緣非無緣故當知無明其力殊
勝如偈中說般若力最勝能至無所為而無不為故
一切生死中無明力最大能動一法界遍生二生死
諸門分別委如丘龍二障章。

第八建立位行同異門者唯識論中立五種位謂以
信等四位為資糧位十迴向後別立四善根為加行
位真相二見道名通達位餘皆名為修道位矣其佛
果位為究竟道矣又等覺妙覺亦同為究竟然其地
前亦有四十心以其十信亦成位故故彼論第九云
何謂悟入唯識五位一資糧位謂修大乘順解脫分
二加行位謂修大乘順決擇分三通達位謂諸菩薩
所住見道四修習位謂諸菩薩所住修道五究竟位
謂住無上正等菩提等廣說位相矣然大乘基等一
類諸德判此五位以為四不退一十信第六信為信
不退以云不退心故二十住第七住巳上為位不退
以不起邪見故三初地以上名證不退以證真理故
四八地以上名行不退以無功用行故然瑜伽論云
若諸菩薩住勝解行地名下品成就住淨勝意樂地
名中品成就住隨決定究竟地名上品成就若菩薩
住下品成就猶往惡趣此盡第一無數大劫乃至廣
說由此論文香象判云亦可菩薩地前總說為退以
其猶墮諸惡趣故又依佛性論菩薩至十迴向方皆
不退也問若爾何故十信第六信心名不退心耶香
象華嚴明難記會云以思不退未成不退是名不退
心耳問若爾何故起信論云十解巳上皆名不退耶
答二論宗淺深異故委如下說其位中行相者如瑜
伽云勝解行住菩薩轉時何行何相或時具足聰慧
於其諸法能受持等或於一時不能如是等乃至廣
說或於一時於大菩提巳發心而後退捨等如是等
類名勝解行住其十地中初地巳上七地以還有二
種根漸悟菩薩為智增上頓悟菩薩為悲增上八地
以上無二根性悲智平等無功用故問若八地巳上
悲智平等無漏觀心一切時續者如何說有超劫如
釋迦佛第三劫初逢燃燈佛布髮掩泥超於八劫第
三劫滿修相報初逢勝觀佛亦弗沙翹足讚歎超於
九劫答唐慧沼師略存二解一云或有一類住遊觀
心多或躭滅定久對此有超問若爾如何八地巳上
剎那剎那轉增進耶答據八地上住出巳後長時而
說問若爾如何云初地巳上入住出心各各齊等答
若據作意即功力齊不同地前設作意時力用不等
若執皆齊如何得說智增悲增及於煩惱怖不怖別
(巳上一解了)一云悲增智增怖不怖類地地各齊然說超
者以智望悲增者說超問若爾智增望悲者自得成
超何須說彼布髮等耶答此等超增是故徧說(第二解了)
或是化相方便說超非是實爾何以故八地巳上他
受用土中何處有泥土須髮掩何有石窟作佛安禪
問若爾三僧祇於智悲增何者而說答據智增者然
三祇中地前伏惑而不故留隨惑受生故初地巳上
故方留惑以自在生故不隨惑故但是第六識俱起
惑耳非第七識時時間起故(上且述異下自彰)今依此起信
論亦說菩薩十地差別而不以見修等名說又於地
前伹有三賢其十信是行非位故未得不退故故分
別發趣道相中云信成就發心者依何等人修何等
行得信成就堪能發心所謂依不定聚眾生乃至修
行信心逕一萬劫信心成就得發心者入正定聚畢
竟不退名住如來種性中正因相應等丘龍解云十
信以前名邪定聚十住巳上名正定聚其二中間名
不定聚即十信行也又仁王經云習忍以前行十善
菩薩有進有退猶如輕毛隨風東西等在此修行經
十千劫入十住位方得不退依如是等文象龍二德
云今依此論十住之初即不退墮下二乘地況諸惡
趣及凡地耶問若爾何故本業瓔珞經云舍利弗法
才王等十住第六住有退入凡夫不善法中等答今
此起信論釋彼經文為示現退也故論釋發心住相
云如修多羅中或說有退墮惡趣者非其實退但為
初學菩薩未入正位而懈怠者恐怖勇猛故又是菩
薩一發心後遠離怯弱畢竟不退墮二乘地等其位
中行相者今此論中云三賢初中位小分得見法身
能於十方世界八相成道利益眾生又以願力受身
自在亦非業繫又依三昧得少分見佛報身以知法
性無慳貪故隨順行檀波羅蜜等故論釋發心住云
菩薩發是心故則得少分見於法身故隨其願力能
現八種利益眾生乃至隨其所生與微垢相應亦非
業繫以有大願自在力故等廣說矣是故當知此中
行位與前論宗淺深之相顯然殊矣其地上行倍前
可知然略明其行相者起信論云證發心者從淨心
地乃至菩薩究竟地是菩薩於一念頃能至十方無
餘世界供養諸佛乃至或示超地成正覺以為怯弱
眾生故或說我於無量阿僧祇劫當成正覺以為懈
慢眾生故能示如是無數方便不可思議而實菩薩
種性根等發心則等所證亦等無有超過之法等集
者云如唯識瑜伽等論初地菩薩一念之頃往百佛
世界今此論中一念之頃往十方無餘世界亦彼論
中初地巳上七地巳還有悲智二根性殊今此論中
無其二性之別故云種性根等問若此論中種性等
故悲增上智增上二性者何以故智度論等好多成
就佛法菩薩好多成就眾生菩薩耶答香象解云為
顯有功用無功用二位差別寄說二根□□實不如
是若悲增上其慧必劣劣慧導悲悲應滯見滯見之
悲豈名增上縱悲智齊均尚不名悲增上況以劣智
導悲而言增上若智增上悲劣劣悲導智智應滯寂
滯寂之智何名增上以諸菩薩從初以來異凡小故
悲智相導念念雙修如車二輪鳥之兩翼何得說有
增減耶當知由此大乘始終二教麤細異故有二生
死非由悲智互增上故若言彼智增上者有小乘習
怖諸煩惱故永伏者若於地前未證真如可約本習
容有此類以未純熟故初地以上行解純熟同證同
修同斷如何得有如是差別故此起信論云地上菩
薩種性發心修行皆等無差別等問前建立執障門
中二障與二礙若斷位差別耶若二論無異耶答唯
識中說二障斷伏相者委如彼論第九十卷然總而
顯之煩惱障中不同二乘約果分品但於二障分別
起者地前伏現行初地真見道時一剎那中頓斷彼
種其俱生中煩惱障種初地以上自在斷留不故斷
何以故潤生攝化故不隨二乘地故為斷所知障故
為得大菩提故是故攝論云由惑至惑盡證佛一切
智等其所知障行相細故正障菩薩道是故地地別
斷要至佛地方得總盡由是即說二障修惑俱至佛
地故對法論云又諸菩薩於十地修道位中唯修所
知障對治道非煩惱障得菩提時頓斷煩惱及所知
障頓成阿羅漢及如來(巳上六識相應煩惱等障伏斷位次耳)其末那
俱生行相細故亦同前至佛地方盡矣問其二障修
惑諸識相應地上現行有何同異答其煩惱障內第
六識惑既故留彼是故現種皆以智御用成勝行不
起過患猶如毒蛇以呪力御不令死無起過而成餘
用菩薩善巧留惑亦爾是故當知於彼煩惱或現或
種皆得自在其第七識煩惱性非潤生故非所留行
相細故七地以還有時蹔現以觀智有間故其所知
障皆後地起或於前地起或現或種以地地別斷故
問若爾何故而有所說七地巳還起有漏心等耶答
約第六識中煩惱障為有漏者彼既留故即似有漏
若約所知障為有漏者即實有漏此二通十地若末
那煩惱即實有漏至於七地有無不定以有時蹔起
有漏心故餘義可知今依此起信論六種染心為煩
惱礙根本無明名為智礙二礙行相是如前說今論
其斷位者論云一者執相應染依二乘解脫及信相
應地遠離故解云若二乘人至無學位見修煩惱究
竟離也然此論意諸聲聞人於其起煩惱障尚不能
斷但能折伏何況能斷彼所知障彌勒間經論楞伽
經同云不能究竟斷諸煩惱但折伏一切煩惱等集
者云既未斷根本無明如何斷其煩惱耶依無始無
明住地起一切煩惱故論說云過恒河沙等上煩惱
依無明起差別我見愛染煩惱依無明起差別如是
一切煩惱依於無明所起前後無量差別唯如來能
知故言信相應者十解巳去信根成就無有退失名
信相應此菩薩得人空見修煩惱不得現行故云遠
離非約隨眠以留惑故調地前三賢位中初既不墮
二乘地故於煩惱障自在能斷留故不斷隨眠為除
智障業故論下文云得少分見法身作八相等化乃
至非業繫以自在故若約唯識宗初地巳上方說留
惑是如上說今此菩薩非直斷四住人執亦分斷無
明住地故此論云不了一法界義者從信相應地觀
察學斷故今但為顯斷人我麤執故不論彼也二者
下斷相應染依信相應地修學方便漸漸能捨得淨
心地究竟離故解云從十解巳去修唯識觀尋思方
便乃至初地證三無性遍滿真如法執分別不得現
行故言淨心地究竟離也然此論意於二障中不分
俱生及分別俱有正使及習氣地前伏使現地上除
習氣佛地究竟淨俱此位菩薩以怖智障故修唯識
真如等觀伏斷彼障然於煩惱障非直不怖不修對
治亦乃故留助成勝行初地以上斷智障一分麤故
於煩惱障不須更留是故二障不分見修至初地時
正使俱盡三者分別智相應染依具戒地漸離乃至
無相方便地究竟離故解云法執細惑七地巳還有
出入觀異故於境界有微分別然地地分除故云漸
離八地巳去無出觀外緣境故於七地盡此惑也故
云無相方便地究竟離也以二地三聚戒具故云具
戒地以七地於無相有觀有加行方便之功用故云
無相方便地以八地巳去於無相理無方便功用故
四者現色不相應染依色自在地能離故解云是五
意中現識依根本無明動令現境也以八地中得三
種世間自在色性隨心無有障礙故云色自在地能
離也以色不自在位現識不亡故此位中遣彼相也
五者能見心不相染依心自在地能離故解云即五
意中轉識名能見心以根本無明動令能見故論上
文云依於動心成能見故第九地中善知眾生心行
十種稠林故云心自在此於他心得自在又以自得
四無礙智有礙能緣永不得起故云心自在地能離
也六者根本業不相應染依菩薩盡地得入如來地
能離故解云即五意中業識以無明力不覺心動故
菩薩盡地者謂十地終心金剛喻定無始地中微細
習染心念都盡故上論文云如菩薩地盡滿足方便
一念相應覺心初起心無初相以遠離微細念故得
見心性心即常住等案云上六種染心是為煩惱礙
斯煩惱礙中攝唯識所說二障巳盡初三染心中攝
七識中煩惱障及所知障盡故謂執相應染及不斷
相應染是六識中所起二障也分別智相應染者是
第七識分別愛非愛境故云分別初與慧數相應內
起執心故云智也二論淺深差別顯然矣根本無明
名為智礙其斷位者論云不了一法界義者從信相
應地觀察學斷入淨心地隨分得離乃至如來地能
究竟離解云是染心所依無明住地能染真如成染
心故即不了一法界義者以不知法一界故即初麤
者至初地離後細者至佛地盡故也然初無明生得
住地及作得住地等亦四住地及五住地等廣分別
此義且如丘龍二障及勝鬘疏等但新羅元曉法師
飛龍之化灒于青丘故字丘龍大周法藏和上駕象
之德振于唐幡故字香象傳記如斯見者知之然此
論宗卓爾不群固是枯槁赴淵之者為凡而巳矣西
河洙泗之徒刻意而退矣憬悟闇魯侯之􂰎語至道
之玄強望馬鳴之冥加仰賴私師之洪恩忽率性靈
之愚忝集同異之趣所得之功德迴向於法界冀將
來之窮達幸垂賜改作云爾。

大乘起信論同異略集(終)


文政十年丁亥二月下旬頃以南溪松林院御所
持之本令書寫之者也。

叡嶽東塔執行探題前大僧正豪實