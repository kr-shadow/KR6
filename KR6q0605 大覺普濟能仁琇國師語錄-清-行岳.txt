#+TITLE: 大覺普濟能仁琇國師語錄-清-行岳
#+DATE: 2016-06-11 12:30:35
#+SOURCE: github.com/kanripo/KR6q0605 master 4c9fe3b6                

* 大覺普濟能仁玉琳琇國師語錄目錄　幾一

  
  * 卷第一
  
  * 上堂(一)
  * 卷第二
  
  * 上堂(二)
  * 示眾
  * 卷第三
  
  * 小叅(一)
  * 卷第四
  
  * 小叅(二)
  * 卷第五
  
  * 法語
  * 客問
  * 機緣(一)
  * 卷第六
  
  * 機緣(二)
  * 頌古
  * 書問
  * 像讚
  * 卷第七
  
  * 詩偈
  * 佛事
  * 雜著
  * 塔銘






大覺普濟能仁玉琳琇國師語錄卷第一
嗣法門人行岳編

* 上堂(一)

順治十六年巳亥閏三月初一日萬善殿
奉
御旨上堂師至座前召眾云會麼若也會得
山僧未離江南陞座說法巳竟如或未然
看向第二門頭施展去也便登座拈香云
此一瓣香親受靈山記莂焫向爐中祝嚴
佛心天子成等正覺次拈香云此一瓣香華
藏海會早已敷宣焫向爐中祝嚴
佛母太后百福具備保助
皇躬大揚法化上首白椎竟問百福叢中選
佛場海眾側聆求法要如何是賔中賔師
云一缽千家飯進云箇中好消息剎剎塵
塵現如何是賔中主師云青目覩人少進
云一人有慶兆民頼之如何是主中賔師
云庭前古栢蔭人天進云天高羣象正海
濶百川朝如何是主中主師云當堂不正
坐進云賔主歷然承指示當陽一句又如
何師打云有功者賞問仁皇好道啟大會
於重元祖令當行建法幢於今日從上宗
猷如何展演師云進前來與汝道進云金
輪頂上無生曲唱徹皇都調更新師云一
句聳人進云恁麼則萬善殿中為雨露五
龍亭上起清風師云共願如是進云只如
仰答聖明一句又作麼生道師云天台華
頂萬年藤報德酬恩心鐵石問即今萬善
堂中頂禮萬佛寶號但知其名未審居何
國土師云上座醉那進云某甲則不然師
便打僧喝師又打進云不勞重舉師復打
問如何是十方薄伽梵師云處處撞着進
云如何是一路湼槃門師云看脚下進云
如何是選佛場師云棒頭有眼明如日進
云如何是心空及第歸師便打進云恁麼
則天上有星皆拱北人間無水不朝東師
又打問五祖門下有一神秀大師因什麼
不得衣盋師云為他通身是佛法進云盧
行者因什麼却得衣缽師云為他不會禪
道進云恁麼可謂伶俐不妨隨處有癡愚
端的世間稀師便打是日名德頗多師復
左右顧眎云世尊拈花迦葉微笑百萬人
天次第成佛
聖駕儼臨命登萬善寶座揭露正法眼藏涅
槃妙心作家禪侶𥁞出相見還更有麼乃
云九年面壁計較未成立雪齊腰苦勞徒
爾三拜依位立可知禮也懺罪解縛鞭影
高飛無性性空松風聒耳本無一物追金
琢玉兩枝嫩桂五葉芬敷異口同音千山
一月乃至笑巖老祖挺生神京建立臨濟
宗旨禹門浪濶突兀孤危事是恁麼事人
須恁麼人但得恁麼人何愁恁麼事且道
如何是恁麼事舉袈裟云如天普葢似地
普擎好風齊着力𥁞向此中吹。

上堂上首白椎竟問仙客乘雲泛紫畿欣
逄聖主話玄微五旬金殿垂恩重又許扁
舟渡雪谿未審其中祕密還得大家知也
無師云天高地厚進云雷音已震青霄外
四海咸聞第一機師云日光月華問當今
天子聖明君隆興三寶剔禪燈特請和尚
登寶座御駕親臨轉法輪如何是轉法輪
師云山僧慚愧進云本來大道無言說未
審如何又有言師云聖恩難報進云一顆
明珠在海中光炤虛空作慧燈師卓柱杖
云念汝老實問舌無十字關脚斷五色線
請問和尚如何是舌頭上無十字關師云
恁麼的人來與他茶喫進云如何是脚跟
下斷五色線師云恁麼的人來教他地下
坐著進云打破十字關掃斷五色線師打
云你替他各喫三十棒乃云釋迦文佛降
生之月朔旦良辰奉
古重陞寶座舉揚大法通琇打點些佛法出
來供養大眾及乎陞到座上觀諸大眾通
身是法一一毛孔出無量口一一口出無
量音聲一一音聲宣無量妙義人人爾法
法爾盈虛空徧法界無有一毫虧欠處無
有一毫空缺處通琇更作麼擔水河頭賣
直如河伯見海若恍然自失耳伏惟大眾
各自珍重下座。

巳亥春詔迎入京命住西苑
世祖問心在七處不在七處師云覓心了不
可得
世祖問悟道的人還有喜怒哀樂也無師云
喚什麼作喜怒哀樂
世祖問山河大地從妄念而生妄念若息山
河大地還有也無師云如人睡醒夢中之
事是有是無
世祖問如何用工師云端拱無為
世祖問如何是大師云光被四表格于上下
世祖問本來面目如何叅師云如六祖所言
叅云六祖如何說師云祖言不思善不思
惡正恁麼時如何是本來面目
世祖問思善思惡時如何師云好善但好善
惡惡但惡惡正好善惡惡時即叅者好善
惡惡的是箇什麼所謂要一切處𠫵第一
要動裏𠫵動中得力靜中愈勝古人所謂
從緣薦得相應㨗也
世祖退命近侍傳語云恨相見之晚。

庚子秋
世祖馬上有省連
詔敦請至京
世祖就見西苑丈室相視而笑日窮元奧
世祖見一矮戒子指問師師云長者長法身
短者短法身
世祖喜謝。

奉
旨進頌。

「　深殿焚香永心齋笑坐忘大圓鏡智淨應物妙無方」


又。

「　慈幃色養適侍坐快談玄法界塵塵佛同光照大千」


雨夜奉
旨書。

僧問趙州如何得不蹉路州云識自本心
見自本性即不蹉路。

心同虛空界示等虛空法證得虛空時無
是無非法且道虛空作麼生證。

心隨萬境轉轉處實能幽隨流認得性無
喜亦無憂見聞覺知是流且道性作麼生
認。

一念不生全體現六根纔動被雲遮且道
全體現時如何畧彴不是趙州橋明月清
風安可比。

世祖賔天拈香。

師云報身如夢幻世界若空華唯過量大
人去來無礙進如意云此是
皇上生生用不𥁞的現前大眾專精持念究
竟堅固大陀羅尼執事舉楞嚴大悲藥師
徃生等神咒並遶誦普門大士名懺悔發
願回向。

元旦上堂問答不錄師云追金琢玉繡口
文心自有當行作者轉身掉臂努目撑眉
一任逞俊禪流兩眼對兩眼真金不博鍮
未舉先知早巳屬二屬三當陽薦取豈止
落七落八諸佛不出世祖師不西來目前
無闍𥠖此間無老僧但有言說都無實義
擲拂子云踏着故鄉田地密人人鼓腹樂
昇平下座。

端陽上堂白椎竟舉天龍為玄沙侍者侍
沙山行遇虎龍曰和尚虎沙云是汝虎師
召眾云衲僧行處如火消冰萬法本閒惟
人自閙六祖大師云非風旛動仁者心動
將謂說心性禪承言者喪滯句者迷舍多
尊者云非風鈴鳴我心鳴耳多少人靣牆
而立心復誰乎俱寂靜故大眾還會麼一
物寂靜多物寂靜一身寂靜多身寂靜一
世界寂靜多世界寂靜先師天隱老和尚
如是龍池幻翁老和尚如是濟宗上下諸
祖如是東土二三西天四七如是卓柱杖
云柱杖如是山僧如是大眾如是顧左右
云堂中喫糉子如是下座。

幻有大和尚誕日設供師指真云兀坐嘴
盧都教人沒奈何箇老漢慣得其便者裏
透得過的如龍得水似虎靠山有意氣時
添意氣不風流處也風流而今大明國裏
稱為師翁後裔者不啻百千萬億究竟得
大機顯大用堪為的骨兒孫者能有幾人
某上座初閱龍池語錄見師翁云世間多
少不平之輩務要別尋一箇人與我老釋
迦比勝負較優劣還知我釋迦如來是何
等一箇靣目麼某上座便於此喪身失命
將謂師翁靣目只如是後來呈似先師和
尚受他許多惡辣鉗錘方知見與翁齊減
翁半德見過於翁方堪嗣續從此脚跟下
自解作活計雖與師翁同條生不與師翁
同條死師翁善為隱語云人還知我釋迦
如來是何等一箇靣目令某小瞎禿最初
祗見師翁殺人刀未見師翁活人劍今日
某上座不妨顯示令見者聞者知我祖師
門下亦有殺人刀亦有活人劍顧視左右
云若有問如何是我師翁真靣目拈香云
急著眼。

佛誕度僧上堂師云報恩新長老今年纔
廿四黃靣老瞿曇是吾最小子古徃今來
多少居曲彔牀的大善知識凡於四月八
日播弄瞿曇小老的矢臭氣則有分還曾
夢見瞿曇的師麼若向者裏緇素得則不
論鬀髮不鬀髮不虛親到報恩來若者裏
緇素不得直饒新報恩親手為他剗草也
未免對靣白雲千萬里驀喝一喝下座。

秋中行化上堂師拈柱杖召眾云終日與
山僧同居共處還識得山僧立地處也未
時常見山僧搖唇鼓舌還會得山僧真實
相為處也未若識得山僧立地處則於此
深山窮谷臥月披雲却在十字街頭拖泥
帶水而十字街頭拖泥帶水却在此深山
窮谷臥月披雲若識得山僧真實相為處
則與大眾耳提靣命却千里萬里而千里
萬里未嘗不與大眾耳提靣命還會麼卓
柱杖云頂上一輪滿清光何處無。

元旦上堂眾問話畢師乃云𠫵禪流聽我
說此事非常休倉卒登山須到絕頂頭入
水須至最深窟乾坤寬廣實難知滄海淵
深豈易識不識不知且止透頂透底一句
作麼生道草𣗳𥁞非前度色藍田日暖玉
生光。

便舟化主領崑山眾居士請上堂師顧左
右云毀形易服作世外之士直須不惜身
命饑寒困苦置之度外顓究大事圖報佛
恩所以古德示眾云夫既出家如囚脫獄
於佛法中萬死一生更莫棄捨蓋慮後學
遇境界艱難一時打不過故爾苦口叮嚀
殊不知清苦僧家本分不獨今時如此自
古皆然昔日大愚芝和尚常住澹薄想與
報恩差不多而芝老和尚窮酸直是窮酸
到底幾株宿菜也不令人好喫嘗上堂云
大家相聚喫莖虀喚作一莖虀入地獄如
箭射報恩者裏雖云澹薄然山僧素願有
食有法令眾安止近因饑饉安眾無方直
是食不下咽坐臥不寧幸有化主發心在
外漸領信心檀越入山且不要學他古人
見識度量與麼小口門與麼窄大家相聚
在此澹薄時澹薄喫齋時喫齋喚作喫齋
我等與施主皆共成佛道問如何是函蓋
乾坤句師云滿院梅花香噴鼻進云如何
是截斷眾流句師云近日厨房幾斷烟進
云如何是隨波逐浪句師云禮拜著復舉
雪竇禪師云客從遠方來贈我徑寸壁中
有四個字字字無人識報恩亦有一偈化
主崑山歸獻我數塊石通身渾是口有眼
誰不識下座。

行化過清谿明道蔡封翁就開封寺請上
堂師云本是真實人共譚真實話欲明真
實事須辦真實心會中辦心真實的出來
互相酬唱問臨濟問黃檗佛法大意黃檗
便打某甲問和尚佛法大意和尚如何師
云化長生米師廼云佛祖出世為一大事
因緣人人悟自妙心得自寶藏虛空不足
以喻其久宇宙不足以喻其寬岱嶽未可
以為高滄海未可以為深取之不竭用之
無窮明道老居士深受靈山付囑欲為有
情揭開迷封悟自妙心得自寶藏特重建
此開封古剎玉琳道人到來特為舉揚驀
召眾云我不輕於大眾大眾皆當作佛下
座蔡居士作禮云弟子每對神佛前發願
護持蔡鐸正念禁止蔡鐸邪思惟願臨欲
命終時淨除一切諸障礙等是否師云即
此誓願真實皆成佛道士再禮謝。

誕日上堂眾僧問話畢師乃云白雲千頃
老屋數間一榻高眠令土木瓦石為大眾
轉大法輪者是先師和尚向日家風唐存
翁合諸檀越建大禪堂十方聚會應時及
節請山僧說法者是新報恩今日行履且
道先和尚向日家風是新報恩今日行履
是竪柱杖云若也會得釋迦不在前彌勒
不在後大眾與諸佛同證一相三昧山僧
與大眾壽量無殊若也不會父少而子老
舉世所不信擲柱杖下座。

出坡上堂問歲將終期巳半當人脚下事
請師相為師云三十棒一棒也較不得師
乃云報恩寺裏禪𥁞在衲僧邊搬柴及運
土終日擔橫肩下座。

上堂師云馬祖道一口吸𥁞西江水慈悲
之故而有落草之譚世尊道十方虛空生
汝心中猶如片雲點太清裏與麼會得正
好捉來朝打三千暮打八百有般漢迷頭
認影棄本逐末以守箇昭昭靈靈為悟主
人公把舉足動步搖唇鼓舌的為常住心
體認六塵緣影為自心相譬如病眼見空
中華及第二月百千澄清大海棄之惟認
一浮漚迷中倍人佛所深愍世尊又示阿
難云如汝今者承聽我法此則因聲而有
分別縱離一切見聞覺知內守幽閒猶為
法塵分別影事今時外道好笑殺人既以
曉得走路問話的為悟自心更以識神空
主人公也不可得為末後無疑誰知數千
年前𥁞被世尊痛呵明叱有如斯舉凡學
者可弗見不善如探湯猛看破浮幻身心
句一念未生前當下證得廣大心體連證
之一字亦不可得便識得一切佛祖廣大
心體方可出生出死方可入死入生事是
恁麼事人須恁麼人苟不如斯生死到來
便驗真偽復舉古德云毫釐有差天地懸
隔師驀竪如意召大眾云還會麼良久擲
如意云萬古碧潭空界月再三撈摝始應
知。

元旦上堂師云有一句子河沙剎土三世
諸佛不能說西乾東震歷代祖師不能說
天下善知識不能說先師和尚亦未曾說
某上座今日既居此位為眾分明舉似也
元正啟祚萬象咸亨下座。

燈節上堂師舉杖示眾云我見燈明佛本
光瑞如此眾仰視師擲柱杖下座。

行化上堂師云西天佛祖多行化而不興
道場東土知識多興道場而不行化雖是
殊方合天仔細簡點將來也是各守一隅
不善通變新報恩則不然興道場不妨隨
時行化隨時行化原為興道場且道新報
恩是什麼人有恁麼力量惟憑一點報恩
心身命全將奉塵剎拈杖竟行。

鄉友臨訪上堂舉僧問雲門大師云如何
是諸佛出身處門云東山水上行又有人
問龍池幻有師翁云如何是諸佛出身處
翁云西河火裏坐師云某上座則不然今
日若有問如何是諸佛出身處但向道我
是蓉城楊四郎下座。

上堂白椎云法筵龍象眾當觀第一義師
拈柱杖云第一第二熱盌鳴聲龍象之眾
莫如是觀具得臨濟小廝兒眼的出來與
報恩柱杖子相見有麼良久云當今之世
頗多唱導之師到處聚三百五百商量佛
法浩浩地不論自巳誕日與他人生辰便
唱無生曲調聲震寰區新報恩不是時流
為甚檀越弟兄也攀條例各與三十棒趁
出三門外還怪得也無然而事無一向既
承設齋辦供請陞此座不妨吐露古今人
所夢不見說不到的祕密法門去也且道
如何是人所夢不見說不到的眉毛生眼
上鼻孔長口邊擲柱杖下座。

上堂師云從上來真實為法者不論院之
大小眾之寡多無時無處肯置此事所以
有同居止四五人而亦上堂入室小參示
眾宛然如領千眾一些不肯苟簡更有行
脚僧無一個而亦開爐結制令一力撾鼓
與十八緘口大士互相醻唱甚至有一力
也無竪石為徒與之說法今報恩者裏共
住常有百十人又非邠汾苦寒廼罷晚叅
不恒陞座難免少叢林之號然而某上座
內省不疚未嘗孤負於人今日借六湛不
二二師鼻孔出氣要令大眾一處通則千
處萬處一齊通一節了則千節萬節一齊
了顧左右云各各落堂喫齋下座。

聲谷師請上堂師拈杖云叢林安好先師
說法竟大眾還會麼堂中勝他趙州第一
座也有第二座也有庫司得人厨房安帖
內外苦行無不忻然某更說個末後句擊
香案云莫動着動着則三十棒下座。

六月十九上堂師以杖擊案僧出師云敲
波驚鯨鯢驚出個蝦蟆僧擬議師便打師
廼云先師開法磬山飛錫烏峯及住此報
恩數十年如大富長者打開寶藏拯濟貧
乏奇珍異寶靡不悉具隨人知見隨人力
量一任取足得先師重器者固是知恩不
少即得先師根折釵脚的也道見過磬山
和尚曾受益來蓋先師天覆地載海納山
容之量自然如此而某上座雖是他兒孫
撑立他法門郤迥不相似一雙窮相手兩
個鬼眼睛握根柱杖莫道者裏無一物與
人直饒他處得奇珍異寶而來也與他徹
底掀翻一棒打死直須未跨嶺門便識得
某上座為人處若來此仰觀進益那有語
話分說到此香爐𨁝跳起來云和尚與麼
道則觀音菩薩於是日從耳根證圓通亦
從門而入不是家珍師復擊案云洎放過
者個不唧𠺕漢擲柱杖下座。

叔芳居士請上堂師至灋座前居士呈祖
衣師云佛制比丘著壞色服用瓦鐵鉢當
初宋朝仁祖作殊勝福業特賜瑪瑙鉢與
大覺璉禪師大覺老人感君厚德說真實
義為使者言此鉢不合佛制因對眾焚之
仁祖聞之大喜正所謂打鼓弄琵琶相逄
兩會家然而丈夫志氣衝天豈可踐人剩
迹今日叔芳居士作如意佛事施紅羅大
衣報恩又且如何施設豁人正目不附合
古今廼舉衣搭云金剛正體昭然著喚作
袈裟被眼瞞搭衣畢召大眾云高著眼有
意氣時添意氣看他高步上頭關便陞座
西堂白椎云法筵龍象眾當觀第一義師
云直饒無憂𣗳下右脇降生九龍噴水沐
其軀地湧金蓮而捧足一手指天一手指
地現大人相周行七步作獅子吼曰天上
天下惟吾獨尊與麼播弄早落第二更說
甚麼拈華微笑直指單傳至於叅生前生
後非止錯七錯八直是被人捺在矢窖中
稍知氣息的豈甘與麼現前大眾都是英
靈男子奇特丈夫有解觀第一義的麼問
四月初八釋迦降生八月初一沈居士初
度是同是別師云識取居士與你道師卓
柱杖云一向舉揚大法直教一個個荷包
遙遁何故各人閨閣中物甚難放捨到者
裏不是其人識甚好惡果向報恩柱杖頭
知得落處郤如作大檀那把平日所愛惜
所寶重的物傾心布施而亦不作布施之
想然後却令幽谷現瑞枯木放華展淨名
手截取妙喜世界如轉陶家輪滿盛香飯
普供一切珍衣妙供集而為雲結而為葢
奇香異燭一一同妙高聚論其壽福非算
數譬喻之所能及論其智慧非心思意解
之所能測延片時為長刼貫一念於萬年
有如是力量有如是神用濟世也生成萬
物同地同天出世也扶竪綱宗超佛越祖
殊勝中現殊勝奇特中顯奇特豈不慶快
平生衲僧家若不如是非但難作人天福
田受檀那供養未免轉見笑檀那到者裏
有人出來道今日沈居士四十大誕與和
尚賔主交叅財法二施等無差別更有末
後句望和尚一齊布施郤師以柱杖畫一
畫云小長老八字打開大施門去也驀喝
一喝下座。

祈遠唐居士京中回請上堂白椎竟師拈
拂子云留書別我去半載而有餘今日重
到來聞見共歡愉先師穩坐暗解頤囑託
得人何所虞更要玉琳小阿師當陽指示
第一義憶昔梁王著有為初遇達磨殊不
契羡君般若宿因深轉展不忘此大事舉
拂子云顓為此大事也則布施亦是第一
義持戒亦是第一義念佛亦是第一義放
生戒殺亦是第一義齋僧建造亦是第一
義喚甚麼作人天小果有漏之因若不為
比大事則布施祗是布施持戒祗是持戒
念佛祗是念佛放生戒殺祗是放生戒殺
齋僧建造祗是齋僧建造未明正法眼藏
焉得涅槃妙心唐居士問惟憑一點報恩
心身命全將奉塵剎還許學人發此心麼
師云許進云既發心矣如何奉行師云善
始善終大眾競出問話師以拂子畫一畫
云有問有荅總落今時說迷說悟𥁞涉程
途且不涉程途一句作麼生道歸家𥁞是
兒孫事祖父從來不出門下座。

上堂師拈柱杖云新報恩柱杖子有時𨁝
跳梵天有時翱翔大地有時立辯龍蛇有
時千眼難覻且道作麼生與報恩柱杖子
相見以柱杖旋風打散。

行化上堂師云六祖大師云無相為體無
念為宗無住為本者三句中有一句如千
雷並吼千日並照有縱有奪有殺有活若
人會得許你雙眼圓明後來白雲端禪師
有一偈云他人住處我不住他人行處我
不行不是與人難共合大都緇素要分明
只者一偈不虛為祖師之後今日新報恩
亦有一偈說似大眾他人難住我獨住他
人難行我獨行不是生平多力量秪緣深
受我師恩且報恩功圓一句作麼生道待
行化回更與大眾吐露。

過烏戌祈遠唐居士就石佛寺請上堂師
拈柱杖云奇特因緣須奇特人拈出驚羣
句子於驚羣處舉揚今日既遇奇特人有
奇特緣真是驚羣處且道驚羣句作麼生
舉驀召大眾云吳中石佛大復舉僧問龍
池師翁云如何是如來禪師翁竪起拳如
何是祖師禪師翁竪起拳如來禪與祖師
禪是同是別師翁復竪拳云不是拳頭便
是巴掌今日設有問新報恩如何是如來
禪以杖指前云前邊是三門如何是祖師
禪以杖指殿云中間是佛殿如來禪與祖
師禪是同是別但向他道明眼人難瞞伏
惟僧俗眾知識久立珍重下座。

唐存翁總憲及顧長白唐遠生顧英甫顧
晉徵唐聲伯等眾居士啟請為古山寺伽
藍神說戒上堂時設神位於座下師先對
神云索靖明王你久作我家裏人我今與
你說家裏話廼為說三歸五戒說戒畢師
云既受淨戒方可借座燈王為汝揭露本
因廼陞座師拈拂子云大眾當知此索靖
明王數千年前早受靈山記莂今日於古
山門下受某上座戒法統同眷屬侍從并
供獻所殺眾生齊成正覺斯會檀護悉乘
願輪保安人物廼以拂子擊案云但願天
風齊着力一時吹入此門來。

密印寺眾請上堂師拈柱杖顧視左右云
大眾我今分明示汝汝等本來是佛卓柱
杖下座。

歸院元旦眾請上堂師云昔日香嚴禪師
云去年貧未是貧今年貧始是貧去年貧
尚有卓錐之地今年貧連錐也無後來真
淨文和尚云去年富未是富今年富始是
富去年富一領黑黲布褊衫今年富添得
一條百衲山水袈裟歲朝抖擻呈禪眾實
為風流出當家二大老雖是頂門具眼各
出好手扶竪宗乘驀竪拂子云若到報恩
門下還敢高聲也無打一拂云嶽邊頓落
千山勢海上全消萬派聲下座。

眾坐七畢內外職事請上堂師云敲鐘撾
鼓早巳惡水潑人禮拜焚香倍為互相鈍
置旋風打散落第二機重形言語堪作甚
麼然而法無定軌不妨放一線道與大眾
葛藤貼案問如何是見性成佛師云厨房
辛苦進云佛法現前為甚不會師云勞而
無功師廼云纔見新報恩陞座便拽下地
去痛打一頓猶較些子今既不能任我打
模畫樣去也以柱杖打圓相云者個真空
性體本自圓滿本自靈明本自廣大本自
神妙惜乎多少人當靣蹉過多少人望崖
而退若果能懸崖撒手自肯承當如日麗
天如鏡照像漢來漢形胡來胡現變化自
在應用無方道有也得道無也得若未能
證此道有也要喫人痛棒道無也要喫人
痛棒所以道不是山僧逞人我恐人墮落
斷常坑驀拍案云雪後始知松栢操事難
方見丈夫心下座。

二月十九上堂師拈柱杖云今日是普門
大士脫珍御服著敝垢衣的時節多少年
來𥁞向棚頭看傀儡阿誰覻破帳中人山
僧若據令而行纔見大眾道觀音生日啟
請陞座各與一頓痛棒直教血濺梵天未
為分外然而柱杖子有殺有活有縱有奪
有放有𠬧置杖案上云今且放過令大眾
通氣問答畢師廼云雲門大師道聞聲悟
道見色明心擡起手云觀音菩薩將錢買
胡餅放下手云元來是饅頭師云雲門老
漢奇特甚是奇特仔細簡點將來未免起
起倒倒翻翻覆覆報恩者裏則不然今日
行顓出家做饅頭供養大眾尋尋常常百
味具足大家喫得飽齁齁地饒他千手千
眼觀音到來那敢變換一􂅕毫變換則管
教頭破腦裂復卓柱杖云長安風月貫今
昔那個兒童摸壁行擲柱杖下座。

佛誕上堂師卓柱杖云今日老瞿曇在柱
杖頭上一任山僧扶起放倒還有作家禪
客麼向前來共出隻手問答不錄師廼云
有一人佛之一字素不樂聞念佛一聲漱
口三日有一人見佛歡喜禮拜讚歎種種
供養一人恁麼一人不恁麼同到報恩來
且道留那一箇即是有般漢便道功德天
黑暗女有智主人二俱不受是者般的正
好捉來朝打三千暮打八百何故大海若
不納百川應倒流。

誕日眾請上堂問世尊纔出母胎便道天
上天下惟吾獨尊為甚又要六年雪山師
云不是個中人不知進云今日和尚誕辰
報父母恩一句乞垂指示師云終不教壞
人家男女師廼云某甲生來愚執了無一
德亦無一能只是尋常饑餐渴飲倦則坐
眠健則行道今日諸道友請陞此座且道
有何法可說合掌云謝種種供養下座。

上堂師云昨日初一山僧擬欲上堂為大
眾舉揚個事反覆看來無有少法可說至
晚到此殿上簡點一回見個中少人不容
坐觀寥落今日為大眾說誠實言令各各
共繇斯道亦不顓為現前眾等並令天下
衲僧齊開正眼不墮狂蹊邪徑克明從上
綱宗徧一切處廼高聲召云大眾諦聽二
時課誦切莫蹉過。

中元上堂師拈柱杖云佛歡喜僧自恣設
盂蘭盆羅列𥁞世甘美普供一切教有明
文是名報恩某上座者裏則不然剛剛一
味柱杖子佛也祖也僧也俗也凡也聖也
遠也近也舉凡恒河沙界一切有情𥁞教
一個個飽齁齁地秪是目前大眾無下口
處何故卓柱杖云只為分明極翻令所得
遲復舉長沙岑大師因一秀才看千佛名
經問云三千諸佛秪聞其名未審居何國
土還化物也無沙云黃鶴樓崔顥題後秀
才還曾題否才云不曾題沙云得閒題取
一篇好師云欲會恁麼事須是個中人有
麼聽取山僧一頌碧眼頭陀坐石牀古梅
繞屋冷飄香遊人熱閙尋朱紫咫尺千山
難共堂下座。

上堂舉睦州陳尊宿因僧問高揖釋迦不
拜彌勒時如何州云昨日有人問趁出了
也僧云和尚恐某甲不實那州云柱杖不
在笤帚柄聊與三十師云提持個事須是
恁麼人始得雖然如是未免勞而無功報
恩則不然若有問高揖釋迦不拜彌勒時
如何便向他道請落堂喫齋他若果是個
人直是令人讚歎不及大眾還會麼揮拂
云選佛若無真正眼宗門那得到如今下
座。

祈遠居士請上堂問雲門大師為甚要一
棒打殺釋迦老子師云莫謗雲門好僧喝
師便打師廼云英靈漢子切忌剌頭入膠
盆世諦纏擾是剌頭入膠盆佛法支離是
剌頭入膠盆叅話頭起疑情是剌頭入膠
盆躭空滯寂是剌頭入膠盆懺罪安心是
剌頭入膠盆絕學無為是剌頭入膠盆還
有不剌頭入膠盆的麼正好出來喫山僧
痛棒且道既是不剌頭入膠盆為甚又要
喫棒驀卓杖喝一喝云果向山僧棒下瞥
爾知羞得個大休大歇頂後光圓面前路
闢方知本自瀟灑本自超越本自清淨本
自解脫逆順卷舒縱橫無礙佛祖不能親
鬼神焉可測等閒哮吼似震雷音如撾毒
鼓黃檗臨濟管教聞風吐舌其餘淺鮮一
任似鴨聞雷顧左右云阿呵呵好大哥畢
竟誰人不丈夫下座。

至金陵慈引蘇居士就一華庵請上堂白
椎云法筵龍象眾當觀第一義師云若論
第一義釋迦老子因眾生根鈍不可直㨗
指示只得四十九年權巧方便提獎嬰孩
橫說竪說委曲垂慈實不得已根機漸熟
廼於法華會上略露一斑直至涅槃時到
廼把一生千說萬說說不到千喻萬喻喻
不及的舉起一枝華分明剖示博得識者
一笑謂之正法眼藏的付飲光方遂本懷
隨復殷勤付囑國王大臣今日者一枝華
在慈引居士手中當陽拈出建梵剎竟一
切天人莫不稱譽居士大智大力新報恩
到來亦是讚歎不及更有忍俊不禁的麼
出來大家鋪華錦上問第一義諦即不問
報恩的付事如何師指案上華云秋桂更
清香進云猶是門前之遶師云誰人教汝
門前遶何不擡眸向上看進云看個甚麼
師云好與三十棒僧喝師拈杖打云再犯
不容僧禮拜師廼卓柱杖云報恩新長老
本來無住握根柱杖倒用橫拈把個斗笠
遮郤一切人眼孔東西南北少有識者到
者裏遇着同門老道兄瞞他不得被推向
人前要某舉揚先師現成句子召眾云擲
個蒲團說法隨處驀喝一喝卓杖一下復
倚杖云今日陞座於彌勒殿中更為大眾
舉則古話當初布袋和尚亦與新報恩一
般行脚常自述行繇一鉢千家飯孤身萬
里遊後來慈悲之故更有落草之譚云彌
勒真彌勒分身千百億時時示時人時人
自不識咄哉者阿師慈則大慈悋亦少悋
新報恩今日既與大眾有緣同此一會一
發打開布袋更不露頭藏尾去也大眾諦
聽彌勒真彌勒分身千百億額橫兩道眉
面竪一個鼻阿呵呵笑不輟掀起嘴唇片
片皮露出牙齒許多骨展手云大家施我
一文錢更有一句為君說十箇指頭八箇
丫誰人平易誰奇特擲柱杖下座。

建禪堂眾請上堂頭首白椎云法筵龍象
眾當觀第一義師云當今海內居位設化
者頗多若論舉揚第一義不謂全無敢道
希有承虛接響作隊成羣動著便道那一
句向上那一句向下那一句平常那一句
奇特那一句現成那一句靈妙滯句承言
迷宗失旨要個解觀第一義的非但希有
惟恐全無今日新報恩舉揚第一義也須
大眾具眼始得廼云崇禎十有一年九月
十五日報恩建左右禪堂竟拈杖便起問
如何是臨濟宗師云耀古騰今進云如何
是雲門宗師云普天匝地進云如何是曹
洞宗師云家風綿密進云如何是溈仰宗
師云父子作家進云如何是法眼宗師云
進前來與汝道進云打破沙盆透底去師
云放汝三十棒師廼顧左右云大眾久立
下座。

無偽老衲請上堂師拈柱杖云趙州八十
猶行脚只為心頭未悄然直至到頭無一
字始知虛費草鞵錢有知得趙老立地處
的麼出來互相酬唱問正當古稀時如何
師云大眾為無偽師祝壽師廼云大凡學
道須一切放下若一事放不下則去道遠
矣富貴放不下則受富貴累才能放不下
則受才能累盛德放不下則受盛德累高
年放不下則受高年累今者無偽老衲世
緣早已周備因信向者箇法門郤能一齊
放下富貴固非所慕謙和不逞才能忘年
忘德在此深山舊院决欲究竟此道茲遇
古稀大誕請新報恩陞座說法且道新報
恩說個甚麼一念萬年常不易何愁古佛
不齊肩驀卓柱杖下座。

臘八上堂師云事是過量事人須過量人
不是過量人怎明過量事有麼有麼眾問
話畢師廼云昔日釋迦文佛初生下地一
手指天一手指地周行七步目顧四方道
天上天下惟吾獨尊將謂奇特早入膠盆
十九逾城歷外道處受種種勞煩復深入
雪山苦行六載臘八明星出時悟道歎曰
奇哉一切眾生具有如來智慧德相但以
妄想執着而不證得惜當時不令報恩小
長老見小長老若見取把火炤看者老子
靣皮厚多少且道小長老有甚長處敢恁
麼道自具一雙窮相手不曾輕揖等閒人
元宵上堂師云我有一燈無暗無明通身
是眼遍界分形不繇造作豈屬生成天不
能葢地不能擎無幽不徹無遠不存個中
磨日月隨處立乾坤阿呵呵笑倒人社舞
村歌未了音惱得金剛忍不住擲碎虛空
火燄增燒斷西江萬丈聲跳起顛狂龐老
子臨風高呌道有口如啞眼如盲下座。

楊家塢靜主同眾道友請上堂問如何是
報恩旨師拍案一下進云還有向上事也
無師云有進云如何是向上事師云打你
頭破腦裂師廼云欲識報恩人須到報恩
境既到報恩境須識報恩人諸人到者裏
還識得山僧也未須知未離德清與山僧
相見巳竟未上船來請山僧陞座巳竟山
僧未離臥室與諸人說法巳竟且道未離
臥室說法巳竟如今又出來叨呾作麼竪
柱杖云錦上鋪華是山僧尋常用處驀喝
一喝卓柱杖下座。

到楊家塢阿蘭若眾請上堂師云神光獨
耀萬古徽猷入此門來莫存知解不存知
解的出來相見問臨濟大師道沿流不止
問如何真炤無邊說似他師云恰進云離
相離名人不稟吹毛用了急須磨師云恰
恰問如何是楊塢境師云四靣青山遶進
云如何是境中人師云長的長短的短問
如何是第一玄師云日頭進云如何是第
二玄師云亮月進云如何是第三玄師云
鐃鈸問向未讀書文字不明師打云者是
什麼所在說明不明師廼云山僧叅學幾
年成得一道祕密真言不曾輕易吐露今
日本庵行進得度在家弟子沈行豐七十
諸上善人俱會一處便廼布施大眾令於
我此法門未信者信巳信者深入未證者
證巳證者不墮窠落臼廼高聲云趙錢孫
李周吳鄭王馮陳褚衛蔣沈韓楊下座。

行化歸孫熈室居士請上堂師云求人不
如求巳驀擲拂子下座。

入新方丈德清明道蔡封翁暨遠近諸檀
護請上堂問四眾駢臻請揚法要師云今
日入新方丈師廼云把住也法堂前草深
一丈放行也𥁞大地是圓覺伽藍且道把
住為人好放行為人好卓柱杖云知音不
用頻頻舉達者應知暗點頭。

上堂師拈柱杖云先聖道有時奪人不奪
境有時奪境不奪人有時人境兩俱奪有
時人境俱不奪高聲召眾云者是什麼所
在驀擲柱杖下座。

臘八上堂師云遠山青近水碧氣歛天空
濶庭寬得日多境僻來蹤別晚節馨香骨
傲梅卒歲堅持苔裹石白雲閒澹挂松梢
古道坦平堆竹葉山僧一榻坐還眠何期
四眾同時集敲鐘撾鼓請陞堂香煙透徹
諸人鼻立久合休即便休大眾有言向前
說問答畢師廼云周穆王三年癸未臘八
釋迦文佛睹見明星豁然悟道歎曰奇哉
一切眾生具有如來智慧德相但以妄想
執着不能證得崇禎十二年已卯臘八玉
琳道人望見青山不覺好笑顧左右云汝
等各蹋毘盧頂上行誰能拈些子妄想智
慧誑謔山僧看拍案云阿呵呵好大哥上
來也恁麼散去也恁麼今日行端行鎮鬀
度有齋供養大眾大家落堂喫了飽齁齁
地要行便行要坐便坐下座。

元旦上堂維那白椎云法筵龍象眾當觀
第一義師驀喝一喝下座。

良渚安谿眾居士請上堂問風調雨順五
糓豐登請和尚提唱一句師云常願如是
進云皇圖鞏固帝道遐昌願和尚祝讚一
句師云天長地久進云闡揚祖道佛日增
輝今日上堂以何示眾師云杲日當空師
廼云雪後梅增勁霜餘栢倍青到來詢祖
意分明舉似君召大眾云還會麼若也會
得便見臨濟大師道大凡演唱宗乘一句
中具三玄一玄中具三要有權有實有照
有用放下拂子云選佛若無真正眼宗門
那得到如今。

雪文師同盛澤眾居士請上堂師拈柱杖
云久病扶藜連上堂也緣檀信至誠叅誰
人直下知休去更不遲疑乞指南問如何
是報恩境師云主山高案山低進云如何
是報恩人師云眉橫眼上鼻竪嘴邊進云
如何是報恩事師云檀信遠來山僧上堂
進云滿座春風吹不竭梅花纔吐暗香來
師云一􂅕界破青江色釣得鯨鯢方始休
問梅花未發時如何師云鐵骨撑天進云
發後如何師云清香噴鼻問如何是常住
佛師云殿裏的進云如何是常住法師云
藏裏的進云如何是常住僧師云堂裏的
師廼云舉起便知猶為遲鈍若更未能山
僧屈曲垂慈去也昔日大慧禪師住雲門
時嘗拈竹篦問人曰喚作竹篦則觸不喚
作竹篦則背喚作什麼開口便打少有𢍆
其機者一僧入室請益慧復示以偈曰雲
門舉起竹篦開口知君話墮上方香積不
餐甘伏食人涕唾師驀竪起柱杖云大眾
畢竟喚作什麼擲柱杖云各落堂喫齋。

上堂師竪柱杖云明眼禪人出眾相見二
僧競出師以柱杖畫一畫云領取鈎頭意
莫認定盤星下座。

振陵太老師忌日上堂師云山僧昔日芟
染蒙先磬山老和尚執刀三鬀口占有云
一子出家九族昇天若不昇天佛有妄言
山僧出家來業巳多載且道先師今日何
在識得落處的出眾相見眾問話畢師廼
云沙界通紅一團火個中毫髮不容存森
嚴明淨先翁靣普示人間子若孫。

誕日上堂師按柱杖云放光現瑞鼓舞小
兒動地雨華助揚末技止止不須說欺侮
殺人數數請敷宣顛狂慕外青蓮華下笑
顏開奴見婢殷勤積雪巖前斷臂舉人逄
鬼迷悶現前大眾十二時中各各蹋佛祖
頂𩕳行有不受惑的出來相見問答不錄
師廼云山僧未出母胎已為諸人作大佛
事舉揚大法汝等諸人早已如實知如實
見如實證如實行如實說為甚今日郤受
人處分只為忘脚下却見別山高下座。

歸院上堂師顧左右云一總都是家裏人
出來同說家裏話問報恩佛灋最希奇一
下雷轟天下知莫道學人無骨氣請師指
示向上機師云霜打香毬滿𣗳金問蹋破
乾坤事若何師云江上蘆華頻白頭進云
還許學人進步麼師云青山個個低頭看
問兩邊不立中道不安請問和尚向甚處
行脚師直視云君家若是僊陀客不用求
人更下椎進云恁麼山河無隔礙世界掌
中擎師云且過一邊師廼云先師縱我無
拘束𠬧放自繇誰可度大家同蹋上頭關
方顯吾宗未寥落召眾云珍重下座。
大覺普濟能仁玉琳琇國師語錄卷第一

* 音釋

鬀
(他計切音替削髮也)。
齁
(呼侯切吼平聲氣急也)。
篦
(邊迷切音鎞)。

侮
(罔古切音武侵也)。

大覺普濟能仁玉琳琇國師語錄卷第二　幾二
嗣法門人行岳編

* 上堂(二)

閏正月旦上堂師拈柱杖云一不成隻兩
不成雙今朝正是奇特月日還有奇特人
出來共明奇特事麼問答畢師廼云茲者
好日多同化主自遠歸來施主入山設供
山僧也趁閙熱供養大眾一上幸諸大眾
各各現大人相赴山僧齋山僧將無邊世
界一切地土為米一切河海為湯一切森
羅萬象為奇餚美饌一任大眾放開肚皮
展開大口飲之不竭食之有餘飽齁齁地
乘風徐行片時遊徧諸佛國土向虛空裏
打箇翻筋斗下來山僧再呈第二番供養
把無邊世界依舊撒開以一世界為一齋
一任大眾樂一味者即向一味世界應供
樂多味者即向多味世界應供隨大眾種
種所樂即向種種世界應供齋畢旋歸然
後山僧將無邊世界仍前還他無邊世界
一切地土仍前還他地土一切河海仍前
還他河海米還是米湯還是湯餚還是餚
饌還是饌殷勤請山僧陞座畢然後落堂
喫齋令諸檀信求福者福集懺罪者罪滅
薦亡者亡人高昇生安死利靡不如意顧
左右云且慢散去三番供養大眾了更要
總散大眾一大分䞋錢廼舉百丈上堂云
我有一句子百味具足大眾還會麼慈悲
之故而有落草之譚下座。

新市覺海寺緇白道侶請上堂問請和尚
直指西來意師云久雨今日晴問弟子年
老求和尚開示師竪柱杖進云不會師云
高着眼師廼云天地成人物立有美有惡
有是有非有邪有正有曲有直有宜有不
宜有可有不可從而分別指畫去取戒勉
令修令治使知使行扶持世道匡正人心
此儒教治世之理也譚無破有推小至大
求精棄麤輕外重內此道教出世之道也
道有也而不立一塵道無也而不撥一物
有時恁麼有時不恁麼有時恁麼也得不
恁麼也得有時恁麼也不得不恁麼也不
得有權有實有照有用有縱有奪有殺有
活可以意會難以言傳承言者喪滯句者
迷此釋教入世出世之法也方便指迷之
謂教直下傳心之謂宗漸者繇博而至約
頓者一了而百通把住黃金失色放行瓦
礫增輝且道把住為人好放行為人好卓
柱杖云人歸大國方知貴水到瀟湘一樣
清。

上堂師拈柱杖云自慚少福住幽林澹薄
辛勤歲月深散眾欲眠峯頂石捐身助道
是何心仔細看來竭誠為眾的也有肯心
檀護也有只要我輩顓精學道古德云學
道如鑽火逄煙未可休直待金星現歸家
始到頭又有云歸家盡是兒孫事祖父從
來不出門你看先聖與麼激揚可知學道
非同小可若不一聞千悟直須一切放下
忘苦忘樂忘死忘生歷盡艱難方能透脫
顧左右云有蹋著上頭關的出來通個消
息師廼云世出世法非憑一點真心不能
成就故有此真心也可以自利有此真心
也可以利人有此真心也可以自利而利
人有此真心也可以利人而自利徹此心
源便見瑞林面目清勝化儀目在報體淨
滿金方伯與潯谿眾信凡受瑞林所化生
一念淨信所作佛事皆成佛道驀卓柱杖
下座。

上堂舉五祖演和尚云四五百石麥二三
千石稻好個休糧方耆婆不得妙千巖長
禪師云管取有錢常住不無演祖若是將
無作有拔貧作富須還無明始得米不蓄
一粒菜不栽一莖任渠來徃者喫得飽彭
亨師召眾云用四五百石麥二三千石稻
如何喚作休糧方米不蓄一粒菜不栽一
莖如何喫得飽彭亨阿呵呵大海納流寒
巖發𦦨二大老不無些小巧妙簡點將來
未見大人體態報恩者裏則是直心道場
不用蛇足有米喫三餐無米喫兩度也有
時恰好也有時忍餓擲拂子下座。

瑞安禪人請上堂師拈杖云過去已過去
未來猶未來佛法付在報恩明眼禪流出
眾相見問答不錄師卓柱杖云一棒分賔
主炤用一時行會得個中意日午打三更
且道會得個中意如何日午打三更擲柱
杖云不是苦心人不知下座。

檀越請上堂眾僧問話畢師廼云深固幽
遠無人能到大家在者裏其中事合知青
蘿夤緣直上寒松之頂白雲澹泞出沒太
虛之中隨緣灑落者皆已成佛道百千法
門同歸方寸河沙功德總屬心源一念純
真者皆已成佛道實際理地不受一塵佛
事門頭不捨一灋勤勤懇懇力行眾行者
皆已成佛道終日著衣不挂一縷􂅕終日
喫飯不齩一粒米孤迥峭巍者皆已成佛
道逄茶喫茶逄飯喫飯和泥合水者皆已
成佛道事事無礙七縱八橫者皆已成佛
道矜矜自守重因果罪福者皆已成佛道
驚羣動眾激揚醻唱者皆已成佛道入林
不動草入水不動波者皆已成佛道擊香
案云但願春風齊著力一時吹入此中來
驀卓柱杖喝一喝下座。

佛誕上堂問報恩門下如何設施師云菖
蒲谿水西流碧師廼云第一義如何舉梁
王殿上道不識老達磨也只道得一半者
一半報恩為眾竭力驀拈香云今辰是我
始祖釋迦文佛降誕之期遠孫通琇敬拈
片香用醻法乳下座。

檀越請上堂上首白椎云法筵龍象眾當
觀第一義師拈柱杖云道個第一早落第
二了也然而屈曲垂慈不妨左之右之靈
利衲僧出來醻唱問話畢師卓柱杖云大
解脫門同證同入僧俗長幼男女貴賤富
貧智愚靡不俱在個裏平等一味設齋也
在個裏喫齋也在個裏修福也在個裏修
慧也在個裏求壽也在個裏求貴也在個
裏一一殊勝一一圓滿一一不退一一無
漏寒巖枯木華如錦六月炎炎滿市霜連
卓柱杖下座。

結制了悟禪人率湖城眾居士請上堂師
拈香云此瓣香從大眾實地中拈出爇向
爐中伏冀法界普熏四恩總報斂衣就座
白椎竟問祖上門庭即不問重整家風事
若何師云一條白棒驗龍蛇進云正令當
行不存軌則更借一問時如何師云要第
二杓惡水那進云千古模範從今立萬派
青山展笑顏師云為眾竭力師廼云山僧
質直無文從來如實為眾以𥁞虛空徧法
界為清淨伽藍令無邊國土情與無情平
等安居無內無外何逸何勞喝一喝云普
利羣機一句作麼生道薰風自南來殿閣
生微凉。

癸未誕日檀越請上堂師至座前滌凡劉
居士同凉禪等呈祖衣師云兩年福薄勉
為人糠麥為糜草作羹時節漸佳慚未輟
此衣珍重至誠心便搭衣顧左右云先聖
有言此衣表法舉衣云者個是衣喚什麼
作法復舉衣云者個是法喚什麼作衣向
者裏千眼頓開何事不辦如或未然更為
當陽揭露陞座白椎竟問如來和尚同月
同年如何是無量壽師云山僧今年三十
師廼云圓陀陀七華八裂錦攢攢絕點純
清明中有暗黃金失色暗中有明瓦礫生
光擬議承當白雲萬里愁眉退避凉飈滿
自取不得捨不得事是恁麼事人須恁麼
人得在此失在此但得恁麼人何愁恁麼
事且超羣越格一句作麼生道良久云普
下座。

九月姚均仁居士請上堂師云見離斷常
道無明昧斷常之見非真見明昧在人不
在道直饒戴角擎頭未是當家種草一種
平懷悠然自得的衲僧出來道個應時及
節的句看問如何是無生話師云池無擎
雨綠庭有傲霜黃問應供一句如何道師
云端坐受施主樂師廼云金華布地玉蕊
承天今正是時杲日當空乾坤朗耀古今
無異闍𥠖老僧靣目現在悟人瞎人誠諦
之言一句明明該萬象籬邊斜插驗人枝
驀喝一喝下座。

上堂師卓柱杖云彩雲影裏仙人現手把
紅羅扇遮靣急須著眼看仙人莫看仙人
手中扇具眼衲僧出眾相見問話畢師廼
云大凡𠫵學之士直須絕情絕解親證親
悟句一念不生前透脫本地風光方可任
運穿衣喫飯健則行道倦則打眠青青翠
竹總是真如鬱鬱黃華無非般若於古人
言句自然舉一明三通此達彼邇來逐塊
外道妄認搖唇鼓舌舉足動步的識神為
主人公為本來靣目自不知非更引佛祖
相似言句謬解妄會欺愚瞞瞽所冀真實
為生死者力叅涅槃堂裏禪於臘月三十
關頭不可自悞豈肯為邪外所惑復卓杖
云不是與人難共合大都緇素要分明。

解制上堂師左右顧視云山僧與諸大眾
恒處普光三昧直是如天普葢似地普擎
住者朕跡不留去者廻避無計恒沙國土
情與無情同一受用同一自在同一解脫
在迷不減在悟無增數千年前有多口阿
師命之曰大圓覺場曰真如性海種種彊
為名目無非當人有恁麼事故為當人說
恁麼話如是知者名為正知如是行者名
為正行有何長期短期復何結制解制然
而某上座有時現無邊身說無邊身法有
時現七尺比丘身說七尺比丘身法有時
與大眾遊大寂滅海上無佛祖下無眾生
中無自已正報既爾依報亦然有時隨順
眾生七顛八倒向無修學中說修學無迷
悟中說迷悟便乃無制無期中立期立制
無解無結中立解立結結也高挂鉢囊解
也緊峭草屩結也如是解也如是阿呵呵
好大哥大抵還他肌骨好風流不在着衣
多。

檀越請上堂僧擬出問師左右卓柱杖云
知恩報恩的衲僧方許相見進云祖道凌
夷法門衰替如何是和尚拯一􂅕九鼎之
危的句師和聲打一柱杖進云恁麼則三
玄開正道一句破邪宗也師云向上道將
來僧喝師連喝兩喝問當機一句是如何
師卓杖云一棒一條痕一掌一握血師廼
云昔日世尊有四弘誓願眾生無邊誓願
度煩惱無𥁞誓願斷法門無量誓願學佛
道無上誓願成白雲端和尚有四弘誓願
饑來要喫飯寒來要添衣困來伸脚睡熱
處要風吹山僧也有四弘誓願識得柱杖
子許他有喫棒分識不得柱杖子許他有
喫棒分識得不識許他有喫棒分不識識
得許他有喫棒分高擎柱杖云看看𥁞山
河大地明暗色空并汝等諸人周身上下
毛孔骨節𥁞成山僧柱杖子諸人還知麼
卓柱杖云知得也三十柱杖知不得也三
十柱杖且道柱杖子因甚麼有如是威力
蕩蕩一條官驛路晨昏曾不禁人行下座
開爐上堂師拈柱杖云一椎便就未是性
燥不假一椎漆桶不快入得從上爐鞴的
衲僧出眾相見一僧出禮拜師云欲釣鯨
鯢澄巨浸却嗟蛙步𩥇泥沙僧擬議師打
出又僧出師震威一喝僧擬議師亦打出
又僧出師云當場相見須是作家僧喝師
云胡喝亂喝作麼僧又喝師又打出師廼
卓柱杖云莫道法王得自在緇素不得不
分明擲柱杖下座。

臘八上堂師云從門入者不是家珍過量
衲僧出眾相見問世尊睹星悟道悟個甚
麼師云好狗不齩枯骨進云四十九年說
法說個甚麼師云誑謔愚瞽進云拈華示
眾示個甚麼師云轉見不堪師廼高聲召
眾云大眾能仁是汝之奴下座。

大雪檀越請上堂師拈柱杖云第一句薦
得鶴有九臯難翥翼馬無千里謾追風第
二句薦得左右逄源珠回玉轉第三句薦
得眼睛烏豆換鼻孔草繩穿秪如昨日慕
津居士率眾信士請山僧上堂山僧高聲
應云今日好大雪諸人作麼生薦取問金
車千古重覿靣勢崔巍箭𨦟相拄者誰不
犯𨦟鋩師云千鈞之弩不為鼷鼠發機進
云恁麼則大地終成白業千谿萬派同源
師云請過一邊慕津居士問如何是諸佛
出身處師云天寒人事簡雪重鼓聲盈師
廼舉龐道玄居士至藥山山命十禪客相
送至門首士廼指空中雪曰好雪片片不
落別處有全禪客曰落在甚處士遂與一
掌全曰也不得草草士曰恁麼稱禪客閻
羅老子未放汝在全曰居士作麼生士又
掌曰眼見如盲口說如啞師云老大龐居
士暴富欺貧全禪客當斷不斷反招其亂
若是龐老向山僧道好雪片片不落別處
便劈靣與他一拳云俗氣不除當時龐居
士若喫得者一拳管教安家樂業更不播
弄唇皮下座。

大雪設禹門幻有老和尚供師云師翁靣
目雪滿千山先師儀表春回大地先師春
回大地也雪滿千山非當年久侍者不知
師翁雪滿千山也春回大地三十年後有
人共見今日某孫應時獻一杯茗罪過彌
天何故不合當面觸犯。

解制空明師同滌凡劉檀越請上堂問荅
畢師廼云𥁞大地是解脫門把手牽不入
𥁞大地是湼槃路倩人行不得入得解脫
門行得湼槃路便廼動若行雲止猶谷神
既無心於彼此豈有象於去來南贍部洲
坐禪北鬱單越脚麻東弗于逮持鉢西瞿
耶尼手酸大洋海底翻身打倒兜率天宮
觸着閻羅老子鼻孔帶累四大天王齊聲
噴嚏天人捧華無路神鬼窺覰何及如或
不然出門便是草脚下好生看下座。

化士歸上堂問高高山頂住持深深海底
行化者個是什麼人師云進前來向汝道
僧佇思師便打師廼云昔日金牛和尚每
齋時自捧飯上堂云菩薩子喫飯來師召
眾云人莫不飲食也後來雲峯悅禪師𠫵
大愚芝和尚入室請益芝云法輪未轉食
輪先轉後生趁色力健何不為眾乞食我
忍饑不暇何暇為汝說禪師召化主云觀
禪人且道大愚老漢是什麼心行橫按柱
杖云三通鼓罷大眾雲臻一堂風冷澹千
古意分明擲柱杖下座。

結制上堂舉退庵重闍𥠖領眾問荅不錄
師拈拂子云今朝四月十五金輪峰笑緗
谿舞草木土石𥁞翻身蚊蟲獦蚤騎佛祖
更有一般奇特事欄中兩頭鹿吞却千山
萬山虎顧視左右云釋迦彌勒是汝之奴
朝蹋毘盧南嶽遊暮挾舍那天台臥重闍
𥠖莫放過下座。

乙酉季夏十有一日塔天隱老和尚全身
於報恩本寺之左上供拈香師云通琇事
師旬有四載無彼無此無近無遠無動無
靜無藏無顯豈云旬有四載實惟終身如
是雖云終身如是亦猶淺而論之嗚呼吾
師如虛空同壽通琇事師似日月長年惟
師永安大眾永安法屬永安檀護永安且
漏洩吾師末後一句萬峰深處一龕閒。

上堂上首白椎竟師拈柱杖云第一句中
薦得堪與佛祖為師第二句中薦得堪與
人天為師第三句中薦得自救不了臨濟
大師昔日被人進前一劄云如何是第一
句當下冰消瓦解直饒𥁞力道箇三要印
開朱點窄未容擬議主賔分未免欺秦瞞
漢顧視左右云眾中有不受人惑的麼洪
義問世尊陞座文殊白椎和尚陞座上首
白椎且道與黃靣老子是同是別師云落
二落三進云忽有箇漢掀倒禪牀喝散大
眾又作麼生師云未有喫棒分在進云直
得禮拜去也師云亦然穎庵與問第一句
薦得堪與佛祖為師如何是第一句師便
喝進云第二句薦得堪與人天為師如何
是第二句師云重言不當喫進云第三句
薦得自救不了如何是第三句師云轉見
不堪進云若無舉鼎拔山力千里烏騅不
易騎師云且放過你自謙問有言皆成謗
無言又落空即今法華經作麼生道師云
念汝維那辛苦進云恁麼則人人坐大白
牛車去也師云急走過學閒問不問新奇
特不打舊葛藤向上宗乘請師速道師云
外靣兩大德笑你進云此猶是向下畢竟
如何是向上事師喝一喝閒良久師云向
上問將來進云學人則不然師便打閒喝
師連棒打退玄定問一不成一五不成五
師云洞山在你脚下進云一花五葉果熟
香飄師云你那裏學得來進云恁麼則西
天祖意元無意東土傳心豈有心師云自
領去海亮問如何是父母未生前靣目師
云你曾喫朝飯麼進云一時頓覺日見世
尊師云餿酸氣性義問風行草偃葉落歸
根草偃葉落即不問水到渠成事若何師
云針劄不入去進云當今
御勅和尚遐臨以何為範師卓柱杖云知痛
癢好進云祗如總不恁麼來和尚又且如
何下手師云晴乾不肯走便打義禮拜起
云杖頭點破歸家路石聽西江水倒流師
云皮下無血如德問千劫難逄今朝幸遇
請師指示師竪柱杖云一句了然超百億
進云弟子不會師云伶俐衲僧寂慧問低
頭不見地仰面不知天踏着關棙子全身
忽獨露師舉柱杖云穿却你鼻孔剌着你
眼睛進云過現未來即不問竪窮三際事
如何師云痴獃漢界成問百帀千重關不
住縱橫遍界自昂然師云還喫棒麼成喝
云千里特來呈舊面慇懃末後請師宣師
云不知痛癢師廼云你有拄杖子我與你
柱杖子你無柱杖子我奪你柱杖子召大
眾云一種是聲誰會得有堪聽有不堪聽
云白下座椎。

臘月旦上堂僧問今朝臘月一某甲得箇
消息欲向和尚吐露和尚還允否師云允
僧擬議師打退僧問人天瞻仰龍象開顏
萬善消息事如何師竪拄杖云天得一以
清僧競出問話師以柱杖揮退卓柱杖顧
眾云千鈞之弩不為鼷鼠發機又二僧出
師各打退又一僧出師云千鈞之弩不為
鼷鼠發機為甚麼又打者二僧又一老僧
問父母未生前請和尚指示師云念汝年
老進云還有不老的師云再犯不容洪義
問臨濟三頓棒意旨如何師云多少人怕
喫棒進云黃檗未舉已前又作麼生師怒
目視之進云者老漢向者裏躲跟師便喝
進云好喝師便打進云賊過後張弓便走
師劈脊痛棒云如今打你還疼麼行咨問
棒下無生忍行咨知恩報恩作麼生是臨
機不見師師便打咨掀香案師連棒打退
行與問昔日臨濟大師一日謂普化克符
云我欲於此建立黃檗宗旨汝且承褫我
二人珍重下去意旨如何師云兩眼對兩
眼進云明眼人難瞞師云放汝三十棒師
乃云昨夜老趙州與跛雲門打做一團分
身無數遍一切處直令𥁞大地若緇若俗
開眼也着合眼也着大眾會麼普大眾不
會麼庭前栢𣗳子驀卓柱杖喝一喝下座
歸方丈召行咨云汝喫棒不知痛癢進云
復要掀翻在師更與三十棒。

* 示眾

示眾舉法眼禪師指凳子云識得凳子周
匝有餘雲門偃云識得凳子天地懸殊天
衣懷云識得凳子榆楠木做大慧杲云識
得凳子好鬀頭洗脚師云諸大老與麼各
出好手放過則𥁞可居寶華王座仔細檢
點將來合各與三十矮凳脚。

因課誦示眾師云邇來魔彊法弱亦以上
無嚴師故容邪謬之徒插足宗門多是學
宗旨論宗旨虛擬宗旨一味妄穿妄鑿妄
卜妄度從上綱宗面目儼然何嘗夢見所
以言言會旨步步迷宗即如一等無慚愧
漢妄稱自已亦是臨濟兒孫開口便道垂
慈必有法無法不垂慈臨濟宗有玄有要
有權有實有照有用有主有賔而竟把叢
林正務及兩堂課誦皆曰此只是應點故
事可將就些必當少念佛方像祖師門下
客吁嗟乎我不知此等人靣皮厚多少若
道是泛常故事有礙祖道則直當不念何
得云少念及將就些若如此隨順俗套將
就故事豈是大丈夫作人天眼目與佛祖
為師者之所為耶我今誠實指示此輩暗
短流俗阿師且莫誇是祖師門下客莫虛
稱會宗旨莫別求所以為人既欲明宗旨
且莫當靣蹉過莫拈一放一好教你知報
恩者裏即兩堂課誦便有玄有要有權有
實有照有用某上座有時一聲佛如金剛
王寶劍有時一聲佛如踞地獅子有時一
聲佛如探竿影草有時一聲佛不作一聲
佛用亦有殺亦有活亦有縱亦有奪亦有
主亦有賔亦如清凉池亦如大火聚背之
則受諸苦惱觸之則燒却靣門饒人左之
右之時進時退或邪或正或是或非或行
解相應不相應或見地透脫不透脫不消
別施勘驗只者兩堂課誦都料簡詳悉也
凡在報恩者切莫以課誦出坡等為虛應
故事須知無不是佛祖之祕密法無不是
佛祖之總持門無不是佛祖之不傳心要
無不是佛祖之自利利人㨗徑若道別有
宗旨別有佛法別有好知解更欲假借古
德念佛漱口之說以圖避懶妄擬議人則
先謗他古德為不要人念佛又以報恩念
佛作念佛會則真可憐生你若果是箇人
能各出手眼別樣設施為人去某上座自
識得你不要你類我若你等道必要恁麼
我又不恁麼也祗如我恁麼事無不具玄
要權實照用主賔縱奪你作麼生會敢妄
擬議耶凡為魔所攝毒氣深入者一任你
別去學佛法學宗旨多生分別異樣揀擇
他日眼開自知負墮如我同志真實學道
者切須立定脚跟努力行持莫為魔惑其
或獅子蟲定不輕縱以亂清規。

羯磨夜示眾師云毀犯者墮諸苦趣執持
者報在人天且道既不毀犯又不執持的
當生何處良久云自是不歸歸便得故園
風月有誰爭便歸方丈。

示眾舉僧問慈明閙中取靜時如何明曰
頭枕布袋師云山僧若在座下管教先南
源不只恁麼休去何不進云和尚莫世諦
流布且道先南源又且如何。

示眾師云汝等諸人須信本來是佛各須
識取本來面目蹋著本地風光若識得本
來面目黃金世界白玉為身栴檀叢林栴
檀圍繞不然草木叢林時時凋喪眾禮拜。

示眾舉佛眼禪師上堂云世人𥁞道路行
難本分真金入火看煉去煉來金體淨一
槌打作玉欄杆師云古德恁麼道應有聞
之踴躍者應有聞之竦惕者。

示眾舉淨覺本禪師僧問同聲相應時如
何淨云鵓鳩𣗳上啼師云可惜者僧浪問
不知落處見淨老云鵓鳩𣗳上啼何不遙
空掌云打落枝頭時如何儻淨老再云作
家禪客天然有在何不進云某甲點茶來
請和尚儻淨老再云果然作家便禮拜而
出豈不話不虛行雖然鵓鳩𣗳上啼汝諸
大眾作麼生會。

死關千丈巖回示眾云者一百二十日老
僧日日在兩序諸公肚裏走三轉諸公知
麼眾進語畢師又云者一百二十日老僧
日日在各堂寮苦行諸禪肚裏走三轉諸
禪知麼眾進語畢師又云者一百二十日
老僧日日在內外大眾肚裏走三轉大眾
知麼眾久立師左右顧視下座。

示眾師云透脫末後牢關雲菴所罵洞達
歷祖綱宗妙喜猶呵汝等諸人趣向者個
法門大須仔細前谿水急魚行澀後嶺風
高鳥泊難。

示眾舉道吾禪師每執木劍作舞僧問手
中劍甚處得來吾遂擲於地僧取置吾手
中吾云甚處得來僧無對吾云容汝三日
下取一轉語僧亦無對吾廼橫劍肩上作
舞云恁麼始得師拈云吠虛逐塊韓盧齩
著半醒半醉漢子終不免大家草裏輥道
吾若於者僧纔欲取劍便一脚蹋翻儻其
知非不惟令彼頓易皮毛自亦頭正尾正
那堪不示本分草料木劍竟成戲具。

示眾舉雲門道直得觸目無滯達得名身
句身一切法空山河大地是名名亦不可
得喚作三昧性海俱備猶是無風匝匝之
波直得亡知於覺覺即佛性矣喚作無事
人更須知有向上一竅在大慧禪師云潑
油救火渾閒事雪上加霜愁殺人師云智
者見之謂之智仁者見之謂之仁。

住吳興報恩示眾舉密菴禪師上堂舉婆
子燒菴話云者個公案叢林中少有拈提
者傑上座裂破靣皮不免納敗一上也要
諸方簡點廼召大眾云者婆子洞房穩密
水洩不通偏向枯木上糝華寒巖中發燄
個僧孤孤迥迥慣入洪波等閒坐斷潑天
潮到底身無涓滴水仔細簡點將來敲枷
打鎻則不無二人若是佛法未夢見在烏
臼與麼提持意歸何處良久云一把柳􂅕
收不得和煙搭在玉闌干師云風流婆子
本分衲僧一個高高山頂立一個深深海
底行被密菴禪師路見不平把來束作一
團擲在糞掃堆頭一場狼藉雖然密禪師
也該喫三十苕帚柄何故他家各有通霄
路那可鼓是生非尊已慢人乃呵呵大笑
云三足香爐一脚踼翻了還有扶起者麼
設若有人出手但輕輕與他道死貓頭那
許你正眼覰着。

示眾舉陸亘大夫問南泉云肇法師也甚
奇怪解道天地與我同根萬物與我一體
泉指庭前牡円花云大夫時人見此一株
花如夢相似師云田地廓徹許他大夫觸
事知歸須還王老然而也要招人簡點何
故兩個老作家𥁞在座主網裏𨁝跳在若
是出格錦鱗必不看窠守窟天但言天地
但言地我但言我萬物但言萬物與時人
逐色隨聲何容有異偏與麼譚根論體寐
語轉深設有弗甘的云恁麼說話不見超
羣但向他道有理不在高聲。

示眾舉法眼禪師問僧甚處來曰泗州禮
拜大聖來眼曰今年大聖出塔否曰出眼
郤問旁僧曰汝道伊到泗州不到浮山遠
云者僧到即到泗州只是不見大聖道場
全云者僧見即見大聖不曾識法眼東禪
觀云者僧到也到泗州見也見大聖識也
識法眼秪是自討頭不見師云者一隊老
禿奴病在膏肓只顧道那僧不見誰知郤
是自不識那僧有人出來道和尚恁麼道
也是扶弱不扶彊新報恩隨聲便打且道
是肯他是不肯他。

示眾舉金峯和尚云老僧二十年前有老
婆心二十年後無老婆心僧問如何是二
十年前有老婆心峯云問凡答凡問聖答
聖曰如何是二十年後無老婆心峯云問
凡不答凡問聖不答聖師云個老漢全提
正令獨握綱宗左右逄源前後無暌可謂
得向上鉗錘不落時人窠窟然簡點將來
也是自起自倒。

示眾舉翠巖真禪師上堂云臨陣抗敵不
懼生死者將軍之勇也入山不懼虎兕者
獵人之勇也入水不懼蛟龍者漁人之勇
也作麼生是衲僧之勇拈柱杖曰者個是
柱杖子拈得把得動得三千大千世界一
時搖動若拈不得把不得動不得文殊自
文殊解脫自解脫參師云翠巖老人恁麼
舉揚雖然竭力提撕未免傷神費氣新報
恩則不然坐致太平者仁主之大勇也道
高虎遶德重龍馴者至人之大勇也袖手
凭几云衲僧之大勇又作麼生竹戶松龕
濃睡穩花開花落聽東風從他伎倆有時
𥁞我此平懷何所窮若更有多才能思逞
英豪的一任𨁝跳。

示眾舉曹山行脚到烏石山靈觀禪師處
問如何是毘盧師法身主觀曰我若向汝
道即別有也曹山舉似洞山山曰好個話
頭秪欠進語何不問為什麼不道曹又去
進前語觀曰若言我道即啞郤我口若言
我不道即蹇郤我舌曹山歸舉似洞山山
深肯之師云觀老與麼答話好則好矣然
而也是君子善知識若待曹山再來云為
什麼不道便打落渠嘴非惟洞山聞之不
敢正視亦使曹山脫落見聞不只個般傳
言送語。

示眾舉大慧杲禪師歲旦上堂去年今日
也只是者個前年今日也只是者個先前
年今日也只是者個外前年今日也只是
者個明年今日也只是者個後年今日也
只是者個外後年今日也只是者個更後
年今日也只是者個且道者個是甚麼元
旦啟祚萬物咸新應時納祐慶無不宜喝
一喝云俗氣不除師云作賊心虛。

示眾舉僧問睦州如何是展演之言州云
量才補職如何是不展演之言州云伏惟
尚饗大慧禪師云睦州古佛善應來機雖
然如是只得八成或有人問徑山如何是
展演之言即向他道問十答百有甚麼難
如何是不展演之言喝一喝云且莫矢窖
沸師云大慧老人土上加泥直饒道得十
成是猶五十步而笑百步也若有問新報
恩如何是展演之言不說一字如何是不
展演之言其聲如雷。

起不臥七示眾師拈柱杖云古者道大事
未明如喪考妣大事已明如喪考妣你看
大事已明尚是如喪考妣况大事未明者
乎所以云參須實參悟須實悟直須廢寢
忘餐向一念未生前識取自巳廣大心體
豈容魔外家亂承當個昭昭靈靈識神為
主人公大事未明如喪考妣人共曉得你
道大事已明為甚亦如喪考妣若透過者
關方見過佛祖可與佛祖為師如或不然
直饒大徹大悟如雲開月朗夜暗燈明識
自本心見自本性未免見齊佛祖减他佛
祖半德悟境不忘礙正知見如雪巖高峯
等於白日空閒廓忘知見之處中夜睡着
冺無夢想之時依舊打作兩橛剗地又透
不過既透不過生死岸頭便是樣子所以
從上來目為向上一路末後牢關到者裏
豈許魔外家謬扯虛空粉碎大地平沉初
悟境界來扭捏顧左右云山僧恁麼舉揚
合喫三十柱杖今日倒行此令去也以柱
杖旋風打散。

解制示眾師云端居一室含裹十虛諸人
若向含裹十虛處會得不妨一室端居若
向端居一室處透脫本來十虛含裏恁麼
則何長期短期復何結制解制所以道住
也如孤鶴冷翹松頂行也似片雲忽過人
間要行便行佛祖不能知要住便住鬼神
不能覰現前大眾百二十日聚首還曾夢
見山僧也未未論見山僧與否還各各識
得自已麼咄出頭天外看誰是個中人。

住古杭良渚大雄山示眾舉世尊纔生下
一手指天一手指地周行七步目顧四方
云天上天下惟我獨尊雲門偃云我當時
若見一棒打殺與狗子喫貴圖天下太平
雪竇顯云便與掀倒禪牀瑯琊覺云雲門
可謂將此深心奉塵剎是則名為報佛恩
天童華云雲門此話雖行未免落他陷穽
黃靣老子末上賣俏正是依草附木二俱
不了以左手拍禪床云過者邊着汝諸人
還知明果落處麼珊瑚枕上兩行淚半是
思君半恨君師云激揚醻唱須是其人高
山流水老釋迦何期得知音於異世雲門
如百轉靈円若非雪竇瑯琊誰能著價然
而一椎百當須還應菴好手古人評書云
如華嶽三峯卓立參昴雖造化之爐錘不
自知其妙也此言雖俗可以喻道。

示眾舉唐朝因禪師運椎擊土次見一大
塊猛擊之應椎而碎豁然大悟有老宿聞
云𥁞山河大地被因禪師一擊百雜碎應
菴華禪師上堂舉云老宿恁麼道縱知因
禪師落處銜鐵負鞍有日在者裏著得眼
去也是徐六擔板師呵呵大笑云直是好
笑笑須三十年若人云更有一個好笑的
在也許是個知音欲重宣此義而說偈曰
冰雪峯前吐白蓮胡僧作梵禮金仙德雲
別嶺慇懃和笑破百泉鼻半邊。

示眾舉石室見僧來拈起柱杖云過去諸
佛也恁麼現在諸佛也恁麼未來諸佛也
恁麼長沙云放下柱杖子別通個消息來
圓悟禪師云石室置個問端不妨孤峻若
非長沙爭得投機雖然只知恁麼不知不
恁麼遂舉柱杖云過去諸佛不恁麼現在
諸佛不恁麼未來諸佛不恁麼或若總道
放下柱杖子我也知你只是學語之流生
機處道將一句來師云一個綿包特石一
個鐵裹泥丸放行則在廟之珪璋把住乃
處堂之燕雀拈柱杖云恁麼也不是不恁
麼也不是放下也不是不放下也不是卓
柱杖云倚天長劍逼人寒是山僧尋常用
處有能向者裏如龍得水似虎逄山便乃
分付柱杖子。

示眾舉傅大士云終日焚香擇火不知身
是道塲玄沙和尚云終日焚香擇火不知
真個道塲圓悟禪師云終日焚香擇火不
知焚香擇火龍池幻祖云老僧年來無事
一味焚香擇火師云昔人問客􂅕不如竹
竹不如肉客云漸近自然知言哉似則似
鄉人有言曰千語千當不如一默。

示眾師云諸方說些佛法消施主茶謂之
茶話古時亦有家風冷澹的或說小參作
供大雄者裏一總不然尋常喫了粥飯便
與諸人說些佛法廼云挑磚的挑磚盤瓦
的盤瓦。

示眾師云古人親承記莂後或十年二十
年不離左右深恐離師太早未𥁞其妙即
索居別處者皆茅茨石室大忘人世天子
不得而臣君相不得而友或形影相弔或
混俗和光或八請不赴或終身死關非種
種成就及迫於萬不得已安肯輕為人師
哉山僧因梁木其頺勉以鷄肋之力支持
大廈之危深自愧悔凡吾付授諸子非托
主持本寺或克本院頭首不倦不厭自利
利人儻馳情利養注懷名位學短販自鬻
者聚集數十不如巳人誑惑愚瞽南面自
尊妄稱長老小參示眾如同兒戲甚至濫
交褻巳惟圖門庭熱閙種種不遵山僧常
住規約者定行追拂嚴𢷤遠近咸知。

示眾舉先報恩老和尚示眾云今朝四月
半農家秧好看堪笑懶禪和一事無可斷
開了兩片皮只是粥飯罐道眼不能明閻
羅要打算師云先師與麼道堪與人天為
師若要與佛祖為師須某上座共出隻手
始得看看七月半田家稻好看笑我懶禪
和一事無可斷開了兩片皮只是粥飯罐
道眼不能明說甚閻羅漢。

示眾舉有僧持鉢至長者家偶為犬傷長
者因問龍披一縷金翅不吞大師全披法
服為甚郤被狗齩禹門幻翁禪師代云如
長者者問無差師拈柱杖云師翁此一轉
語非荊𣗥林中橫身直度逆行順行天不
能知神不能測鑊湯爐炭中成等正覺刀
山劍𣗳上轉大法輪者未許如水合水似
空合空在卓柱杖下座。

示眾舉南泉至莊莊主預偹迎奉師云法
會因緣第一泉云老僧居常出入不與他
知何夙排辦至於如是師云放過不可主
云昨夜土地神報師云布袋盛錐泉云王
老師修行無力被鬼神覰見師云無智人
前莫說侍者便問既是大善知識為甚却
被鬼神覻見師云韓盧逐塊泉云土地前
更下一分飯着師云獅子搏兒不露爪。

落堂示眾師云古人道立地搆去坐地搆
去大眾參究多日還搆得麼僧禮拜云搆
個甚麼師便打僧擬議師云似即似是即
不是問僧你為甚不扛木子進云某甲今
日扛的師云扛木子的站過一邊一僧笑
師拈棒云你見甚道理笑僧禮拜師連打
兩棒云一棒打你笑一棒打你拜問僧喫
得棒未僧擬議師打云眼睛頭事也照管
不來問僧向父母未生前道來僧擬議師
便打師卓柱杖云大家莫作等閒看擲杖
歸方丈。

結夏晚落堂示眾師拈柱杖云千尺寒潭
拋直鉤清風白月炤􂅕浮有時得意歌聲
發笑見魚龍一網收顧左右云炎炎六月
一團冰今夏教眾兄弟一個個凍得骨出
卓柱杖云切忌動着動著則三十柱杖便
乃定單而出。

示眾師云一椎便就時如何未是性燥漢
不假一椎時如何不快漆桶汝眾人還用
打三不用打三眾無對師良久云誰人知
此意令我憶南泉。

先磬山八十大誕影堂示眾師云昨夜夢
見先老爺作大力善知識輕輕一彈指直
教𥁞大地情與無情一時百雜碎汝等諸
人作麼生禮拜供養岳都寺云應如是供
養一僧云恩大難酬師乃云何不道恁麼
則與先老爺一箇鼻孔出氣去也眾作禮
退。

陸山示眾大眾跪求開示師云汝等既爾
慇懃啟請應當日日如見我時聽說偈言
惟石有玉惟泉有珠得之則智舍之則迷
潤山輝淵念茲在茲。

示眾舉百丈野狐公案暨黃檗溈山問答
機緣師自頌云畫虎成狸竹成柳龍睛點
出挐雲走舉一明三有好兒當場齊作師
子吼有智主人俱不受大冶精金誰解剖
嘗聞一喝三日聾盧公擊破唾壺口示畢
召眾云一一識得古人落處麼識得百丈
易要識黃檗難識得黃檗易要識溈山難
若識得溈山便識得黃檗識得黃檗便識
得百丈祗如溈山三撼其門大眾作麼生
會良久師自代云識法者懼。

師落堂坐香示眾云坐香不許叅禪叅禪
者三十棒坐香畢大眾作禮師云適來虛
空撲落地諸人還聞得刮剌剌一聲響麼
僧作禮師云且道兩京十三省磕破多少
禪和子額角眾佇立無語師云叅禪底也
三十棒瞌睡底也三十棒以柱杖左右打
散出堂。

示眾師云汝等到者裏須踏着本地風光
莫為幻妄身心所惑還知各各身子秪得
百年受用麼若不踏着本地風光百年後
渾無着落。

示眾舉雲門云𥁞十方世界乾坤大地以
柱杖一畫百雜碎三乘十二分教達磨西
來放過即不可若不放過不消一喝師云
用許多氣力作麼。

示眾師云諸賢同居天目不忘開山六問
甚善甚善新天目當為開山作主先透新
天目關方許過開山關第一問上座大徹
未第二問上座于佛祖公案幾則明幾則
不明第三問上座是大修行人否上座守
毘尼否第四問片雲遮日不遮日第五問
踏着影子踏不着第六問如何𥁞大地是
火坑山川人物作麼生。

晚叅罷示眾師云不負溈山不說破打鳳
屠龍羅網大若人𢬵得學癡獃力𥁞和衣
橫寶座橫寶座風轉摶空八角磨(參時舉上𣗳話)。

示眾師云時當晚末邪法難扶盲引眾盲
相牽淪墜實心學道久住叢林者應知好
惡師子齩人韓盧逐塊南泉斬猫作麼生
會眾久立師云識法者懼。

示眾舉真淨上堂摩尼珠人不識如來藏
裏親収得既収得不護惜也要眾人見驀
拈柱杖擲下云還識麼若識燒沉水香供
養諸禪德明月炤見夜行人良繇不是他
家事𠫵師云大小雲菴向小兒前拍喔喔
師又云透過百丈三句須是者尊宿。

示眾舉天真上堂道火被火燒道水被水
溺會禪被禪縛以手指左右云却被者僧
勘破師云真老與麼施展天然作家雖然
如是未免手忙脚亂。

示眾舉唐州大乘遵禪師上堂云上來又
不問下去又不疑不知是不是是即也大
奇師云其時無量大眾一時成道。

冬節示眾師拈柱杖云祖師關欲透難行
努力行吾今明指示冬至一陽生卓杖休
去。

示眾舉灋華舉禪師示眾云夫第一義諦
非智辯所詮非心機所測教外別傳不立
文字既到者裏復且如何直須坐斷毘盧
不存凡聖還能如是麼若也未能山僧重
說偈言去也不結毘盧印那弘古佛心明
月照幽谷寒濤助夜砧諸人委悉麼各希
發問眾問話畢舉乃云夫𠫵學須具擇灋
眼不得顢頇若得正眼精明一切無滯不
見古人道一句語中須具三玄一玄中須
具三要古人恁麼道意在於何鵞王擇乳
素非鴨類師云此古德第二門頭垂手試
看何等意句俱到。



大覺普濟能仁玉琳琇國師語錄卷第二

* 音釋

屩
(吉岳切音覺草履也)。
翥
(陟慮切音註飛舉也)。
鼷
(弦雞切音奚小鼠也)。

騅
(朱惟切音追馬也)。
䧟穽
(上平鏗切咸去聲下疾正切音淨坑坎也)。

鬻
(余六切音欲賣也)。

大覺普濟能仁玉琳琇國師語錄卷第三　幾三
嗣法門人行岳編

* 小叅(一)

晚叅師拈柱杖云我此山中一物也無石
頭大的大小的小內外諸人每日出坡三
兩度驀有個漢出來道和尚前言不應後
語但向他道非汝境界顧左右云若也會
得許你不齩一粒米大盌喫飯不挂一縷
􂅕終日著衣若也不會不是逐色隨聲即
落解脫深坑大眾到者裏切須仔細良久
卓柱杖云叅。

晚叅師拈柱杖云當初龐居士到百尺竿
頭將謂見過於人開口便道不與萬法為
侶者是什麼人幸而其時諸方有人若遇
如今狐狼野干之屬盲引眾盲見有百尺
竿頭坐的便道你已死了須透祖師機緣
方是死中得活便教人胡穿亂鑿今日透
者一則明日透那一則若恁麼豈不見笑
一時遺臭萬世討甚蓋天蓋地好龐老耶
然而也是當人肯入作家爐韛肯求大手
眼人鍜鍊始得你看龐居士見石頭問不
與萬法為侶者是什麼人頭驀掩其口於
此有個會處慚惶不少未到大休大歇田
地到江西馬大師處仍舊問云不與萬法
為侶者是什麼人馬大師蹋向前一步云
待汝一口吸𥁞西江水方與汝道龐居士
到者裏方纔命根子卒地折爆地斷放開
窮肚皮海納百川七縱八橫千通萬達高
步大方發一言令人不敢正耳聽著立一
行令人不敢正眼視著師召眾云馬大師
進那一步諸人還見到也未若也見到方
可與山僧柱杖子相見若未見到豈可衲
子不如他俗人有麼有麼驀竪柱杖云吸
𥁞西江且止只如山僧柱杖子作麼生吞
良久卓杖云劍為不平離寶匣藥因救病
出金缾擲杖出堂。

十五夜小𠫵舉僧問趙州如何是祖師西
來意州云庭前栢𣗳子師云報恩則不然
有人問如何是祖師西來意但向道今夜
一輪滿清光何處無。

小叅師云山僧不指路頭一任諸人瞎闖
諸人若也瞎闖得勇猛不顧危亡得失𥁞
力闖將去驀然撞著峭壁巉巖磕破腦殼
則一回知痛癢也未可知問諸人瞎闖則
不問磕破腦殼時如何師云又慚惶又好
笑問磕破腦殼則不問為甚又慚惶又好
笑師云非汝境界。

小叅舉眉州黃龍禪師僧問如何是密室
龍曰斫不開曰如何是密室中人龍曰非
男女相師云古人恁麼道山僧則不然如
何是密室七通八達如何是密室中人長
的長矮的矮且道與古人是同是別喝一
喝卓柱杖一下。

仲春晚叅師云古者道靈雲見處不在桃
華上且道他見處作麼生眾無語師云正
所謂如將名品果子殼也去了核也去了
送人口邊人不解喫。

舉峰西堂秉拂師云昔日趙州云我在南
方火爐邊有個無賔主話至今無人舉著
噁直饒道閉門打睡接上上機也未若如
斯提持今時人聞舉著向上一路末後牢
關未嘗不商量浩浩地如說藥人真藥現
前都不能識淵明云平疇交遠風良苗亦
懷新東坡云非古之耦耕植杖者不能道
非吾世農不知此語之妙吾於趙州亦云
少間煩峰西堂對眾拈出。

晚叅問答不錄師云早間森首座領眾請
法山僧道鐘動喫齋召眾云木包方外細
徹毫端帆正晴湘𢖍開九靣出家兒造次
顛沛不離衣鉢之側端能與露柱同披一
領袈裟與山僧同一鉢盂烹饗也未此間
一草一木同證圓明胡為有人自疑自別
損法財滅功德莫不繇茲心意識誠哉是
言也台山南岱宗北殊天異域之賔咸與
山僧晨香暮燈共分寥寂胡為有人咫尺
關山只為分明極翻令所得遲不大可哀
乎昔日少林面壁二祖趨風寒庭立雪沒
膝齊腰何等心骨鼻祖尚訶為輕心慢心
徒勞無益斷臂安心出羣得髓瞻彼前修
豈同裨販打一拂云精金百鍊自光瑩藥
汞從教誇耀冶。

晚叅問某甲閱楞嚴至七處徵心有個會
處師云咄此非汝心作麼生會進云某甲
無心師云齩人矢橛不是好狗問光陰如
箭日月如梭如何了生脫死師云莫厚顏
師乃云莫謂無心云是道無心猶隔一重
關又有道說甚一重直是千重萬重既然
如是畢竟如何明心見性良久云山僧昨
在報恩示眾云古之天地日月猶今之天
地日月天地日月無古今之異禪道佛法
亦不應有古今之分為甚麼古之知識千
百世之下凜凜常在人目前後之知識當
世現在每淹淹如九泉下人古之學者一
靣瞥地耀古輝今今之學者今日有些會
處明日有些會處及乎生死到來依舊手
忙脚亂蓋道無同異同異在人今之發心
未嘗不如古人叅究未嘗不如古人刻苦
未嘗不如古人用心到無用心處亦未嘗
不如古人但古人到無用心處决不望崖
而退百尺竿頭更能進步所以道懸崖撒
手自肯承當絕後再甦欺君不得今人到
千峰絕頂不惟不進步反退轉身來云吾
巳死而得活了以了不可得為究竟以擎
拳竪指為透祖師關𥁞是懸崖縮脚種種
自欺去他古人遠之遠矣卓拄杖云有志
之士自知好惡。

晚叅師云明道者多行道者少大小祖師
話作兩橛明而不能行明的事向那裏去
也諸人十二時中行的事作麼生良久云
遶菴一水聲常住擁榻千峰勢欲翔。

早叅師云古者道莫被天下老和尚舌頭
瞞山僧道莫被天下善知識行履瞞祖師
門下客須確實為生死口不嚼一粒米身
不挂一縷􂅕方可隨意穿衣喫飯眼中不
見一畫一竪耳中不聞一語一言方可隨
時寫字看書否則大事未明如喪考妣大
事巳明如喪考妣如或生死心不切慎勿
出家縱出家慎勿來宗門何以故目下雖
未為生死儻不輕易出家不輕易來宗門
尚知有出家事在尚知有宗門事在有等
造次出家來此宗門隨羣逐隊發意做工
夫如撞采的一般做幾時撞不著便一日
悠忽一日一時怠惰一時自巳既然將謂
他人亦是如此謗大般若苦報無量有志
之士務須確實。

晚叅師云同居在此不論久叅初學須各
各退步到真實不欺之地。

晚叅師云龍淵今冬與大眾約法三章第
一飲水不得打濕口第二喫飯不得齩著
米第三經行不得撞著露柱。

元旦知浴領檀越請小叅師云大眾知麼
汝等成佛以來巳經無量阿僧祗劫舉足
下足其地堅固金剛所成上妙寶輪以為
嚴飭寶池瓊閣奇𣗳珍禽樂具充溢無有
苦緣壽命無量光明無量法親無量如或
未知則不矜久脩不薄初學一念回光即
同諸聖若也根思遲鈍便請一念不生去
如或多知解多愚癡便請淨念相繼去但
辦肯心决不相賺雖然如是且道善財入
樓閣門為甚入巳還閉所以道如來不出
世祖師不西來汝等成佛已經無量阿僧
祇劫。

晚叅師云昨夜行者通大眾晚叅山僧傳
語云大好月你諸人作麼生會僧云砍却
月中桂清光應更多師云矢上加尖眾久
立師云山僧自領三十棒。

知浴古淵領海寧眾居士請解制紹興范
居士求釋𠎝同請小叅問答畢師揮拂云
人人殊勝箇箇淨明似鳥行空而昧空如
魚在水而忘水無瑕翳中自生瑕翳無障
緣處自生障緣結空花於無明𣗳頭有何
實果撈水月於昏沉海上徒見勞心既能
物外逍遙必須真源頓達苟知空門皈向
定應覺性洞明覺性明真源達方知罪垢
本空而無罪不懺法道本超而無法不成
大眾我不輕於汝等汝等皆當作佛下座。

小叅師云昨日大眾晚叅山僧道洗清昔
日擔泉處斫出當年靣壁巖汝諸大眾各
各領悟也否聞斯提舉若能正眼洞開則
忙閒動靜一語一默著著有出身之路用
得十二時不為十二時用轉得一切物不
為一切物轉攪長河為酥酪變大地作黃
金供養大眾不為分外如或不然二時粥
飯齩須彌山子唇齒之間太費支持七尺
形骸挂冰稜鐵甲俯仰之際大有不便卓
柱杖。

結夏檀越請小叅師云圓陀陀光爍爍淨
躶躶赤灑灑三頭六臂千手千眼而本無
一物純真一如無臭無聲而萬象縱橫閉
門打坐遍界不藏閙市橫身孤巍嚴密諸
作紛紜而非動一物不為而非寂違之者
自暴求之者愈失千賢萬聖趨向無門千
佛萬祖退身有分師以拂子打一下云誰
叅勝熱婆羅門六月霜花凝枕席下座。

晚叅師云去聖時遙言高志下欲明格外
旨須𥁞域中情顧左右云大眾看脚下。

晚叅師云劫火洞然大千俱壞未審者箇
壞不壞壞恁麼則隨他去也隨他去大隨
恁麼答話有甚長處投子望山禮拜眾無
語師云古之學者為巳以竹篦拍香案便
歸寢室。

晚叅師云祖師時時在水桶上出現剛見
人挑水走入水桶裏去也祖師時時在火
燄上出現剛見人燒火走入火燄裏去也
祖師時時在木魚上出現剛見人打木魚
走入木魚裏去也祖師時時在鐘鼓上出
現剛見人打鐘鼓走入鐘鼓裏去也良久
云有人出來道和尚何得壓良為賤山僧
只要你恁麼道。

小叅師云理無事外之理事無理外之事
理外之事則愚事外之理則狂狂則為魔
所攝愚則為佛所悲寧為佛悲莫為魔攝
大眾來此祖庭必須立深誓願正知正見
正路修行庶幾同證圓滿菩提。

晚叅師云昔年大慧禪師因一禪子叅公
案不透乞求方便慧云你是福建人我為
汝說箇譬喻如將名品荔枝皮也去了核
也去了送在汝口邊只是汝不解喫師召
眾云當初大慧為此一人設個譬喻此人
當下齩破舌頭山僧因眾叅上𣗳公案重
重相為云緊夾籓籬寬闢道如何眾中未
見有脚頭點地的乃云但辦肯心必不相
賺更與汝等一個安心丸子三文大光錢
買得個油餈喫向肚裏了當下便不饑。

晚叅師顧左右云今日晚叅不許問話不
問話者三十棒眾擬議師云自從立雪人
歸後幾片白雲護翠岑。

結制古淵知浴領海寧眾檀越請小叅問
爐韝大開不留鈍鐵金鎚揮擲萬竅通明
還許學人立地成佛也無師云進前來喫
棒進云與麼則滾入紅爐大冶中直得通
身無縫𦉑師云許汝胆大問得祖宗之髓
登祖宗之堂敢問和尚昔日僧問臨濟如
何是奪人不奪境濟云煦日發生鋪地錦
嬰兒垂髮白如􂅕為甚本山中祖道錯師
云一對無孔鐵鎚進云與麼則二大老料
揀一齊蒙和尚指示去也師云與汝六十
棒問如何是法王正令師云千鈞之弩進
云與麼則人人沾恩個個得力師云巳放
過居士問不侶萬法不取凡聖事如何師
云佛子受佛戒即入諸佛位師乃云天目
山下無寸土天目山頭無片雲脚跟跐著
寸土有寒暑兮促君壽有鬼神兮妒君福
眼中見有片雲風力所轉終成敗壞且道
住此天目山如何行履即得虗空拍手呵
呵笑報汝人人淨法身聞斯告報直下承
當如來禪許汝會更須知有祖師禪始得
且道如何是祖師禪驀喝一喝隨聲以竹
篦撫案一下。

晚叅師云祖師示現全身向汝諸人毛孔
中念普字真言汝等𥁞見𥁞聞麼一僧喝
師云胡喝亂喝乃云分明指出平川路却
奈忠言逆耳何。

除夕晚叅師拈柱杖召眾云識得柱杖子
麼一日不為少千載不成多小則蟭螟眼
裏橫眠大則乾坤西傾東闕出息不隨眾
緣入息不居陰界試看先宗是何標格你
有柱杖子與你柱杖子你無柱杖子奪你
柱杖子。

晚叅師召大眾云莫瞌睡。

石庭晚叅師以杖指一碎石云者石版如
何沒一些縫良久又指一完石云者石版
若為有許多縫一僧云謝師指示師便打
乃云今時學者有兩種錯路一種錯路的
問著便道喚什麼作燈籠一種錯路的問
著便道露柱沒一點縫是者兩般錯路便
掩蔽却人人本地風光若不蹋著本地風
光終不能免此兩種錯路今日不惜眉毛
說似諸人竪柱杖云山僧柱杖子有九千
九百九十九隻眼顧眎左右云更有一隻
不與你們說𥁞何故若教容易得便作等
閒看。

晚叅師云吾觀大眾𥁞與佛祖無二無別
但存人我自生間隔所以祖師示眾誦金
剛般若經上根者一聞千悟後來祖師教
人叅死了燒了話父母未生前話便是將
一卷般若經括作一句教人持念汝諸大
眾須在佛祖路上行方到佛祖田地若四
相未空徒勞無益各宜珍重。

晚叅師云山僧說得一篇佛法懸在雨華
橋上大眾各去看取良久云伯樂曾三顧
千金誰解增贈君君不納完壁倚枯藤。

晚叅舉傅大士道空手把鋤頭步行騎水
牛人從橋上過橋流水不流師云天目則
不然生鐵打鋤頭披簑収水牛人從橋上
過水流橋不流且道傅大士的是山僧的
是良久云朝叅暮請緣何事應須立透祖
師關。

早叅舉六祖云本來無一物長慶云萬象
之中獨露身師云孫必類祖大眾會麼拈
柱杖旋風打散。

晚叅師云汝諸大眾多有廣遊人間世徧
禮諸名山的多有叅遍諸方久親知識的
多有諸方許可記莂的我不問汝別樣佛
法只有一句極平常最要緊的話問你且
道者一時香在什麼所在坐良久云衲僧
在處如火消冰終不却成冰若道有香可
坐有坐的人有坐的所在莫道你廣遊博
禮叅方受記直饒你向世尊肚中轉一過
來也只是箇能仁的矢橛各各自揣摩道
箇驚人句看顧視左右震威一喝。

小叅舉世尊九十日在忉利天為母說法
及辭天界下時四眾八部俱住空界迎有
蓮華色比丘尼作念云我是尼身必居大
僧後見佛不如用神力變作轉輪聖王千
子圍繞最初見佛果滿其願世尊纔見乃
訶云蓮華色比丘尼汝何得越大僧見我
汝雖見我色身且不見我法身須菩提巖
中宴坐却見我法身師云大小世尊抑強
為劣山僧若見蓮華色比丘尼但云汝真
能現大人相殷勤見我若須菩提巖中宴
坐乃是閉門作活豈能見我全身驀拈柱
杖云還有為世尊作主的麼有則出來各
出人一頭地卓柱杖云好手豈容無妙拍
三臺須是大家推。

小叅舉趙州問南泉知有的人向甚處去
泉云山前檀越家作一頭水牯牛去師云
長帬新婦拖泥走州云謝師答話師云帆
隨湘轉望𢖍九靣泉云昨夜三更月到牕
師云向上一路千聖不傳。

晚叅舉僧問趙州如何是佛州云殿裏的
師云古佛恁麼道可謂眼空四海。

晚叅師云解制來走動的走動各執少人
久住者未免辛苦汝諸大眾如何得不為
境轉一僧云心如木石師笑云說到行到
吾為汝保任此事終不虗也。

早叅師云有一人日勤眾務一物不為有
一人一物不為日勤眾務且道那箇作家
一僧出師打退又一僧作禮師亦喝出師
廼云有叟情相似日香夜夜燈。

晚叅師云如淨琉璃內外明徹凡見道者
若身心世界果如淨琉璃內外明徹方是
真見本來靣目的人不然徒自欺耳生死
到來悔將何及不見道吾心似燈籠點火
內外紅雖非依樣畫描却是一鼻出氣。

晚叅師云秋來好坐禪賢衲莫亂走各得
坐具地他年大開口且得地一句作麼生
道父母所生口終不為人說。

燈節知浴同王檀越請小叅師云如淨琉
璃內外明徹光逾日月量裹太虛探之不
見其初避之莫究其極山河大地即之靡
不消鎔明暗色空捨之無以建立神鬼不
能覷賢聖不能知潔之不新垢之不故蝡
動不減佛祖不增謂之為微普天帀地謂
之為顯朕蹟不留指為智珠闇然日著目
為福嶽坦然日尊召大眾云我見燈明佛
本光瑞如此。

戒私看文書晚叅師云上三畫長下二畫
短天左旋地右轉日月照臨乎其上龍象
奔走乎其下高出無頂天深逾香水海無
論智愚賢不肖識得者個字宣聖孟夫子
拱手讚歎釋迦不在前彌勒不在後奔軼
絕塵今之古之誰敢與偶好大哥直截根
源尚迂曲尋枝摘葉復何如。

小叅問話畢師云一片清凉地安閒絕比
倫徃來及住眾舉步莫迷津眾久立師震
威一喝下座。

小叅師云有一無事人終日忙鹿鹿有一
精進漢長年訥且木如是二人中有一人
堪與人為師汝諸大眾出入好看良久云
寂光真境何嘗遠同在琉璃國土行下座
立春因事小叅師云春風吹春雨潤忽地
園林秀且媚無根𣗳子也開華試問禪家
會不會顧左右云若也會得佛法叢林時
時茂盛若也未會禪林秋晚卒風暴雨頗
多眾兄弟善自護持莫被風力所轉卓柱
杖出堂。

元宵小叅師拈柱杖云眾兄弟一年又過
了半個月矣流光易度幻質非堅生死到
來如何抵敵聞恁麼道拽下地去痛打一
頓方拂著某癢處然而實具個般手眼始
得若有一毫虛妄則某上座緩緩地走起
來向你道個㘞見你眼目定動連棒打折
你驢腰也未肯放在苟不自欺簡點眼光
落地時未親見不變不遷無晦無明的真
靣目生不知來處真個生大死不知去處
真個死大把此生死大事切切在念叅究
一個無意味話頭孜孜不捨叅而不透生
死未了當入室中喫某上座痛棒叅而透
生死巳了當入室中喫某上座痛棒為甚
如此高擎柱杖云棒頭有眼明如日要識
真金火裏看拽杖出堂。

小叅舉僧問睦州如何是急州云通你一
問進云如何是急中急州云朝向西瞿耶
尼暮向北鬱單越師云者老漢恁麼答話
非但頂門具金剛正眼抑且脚下有通天
活路然而說佛法各有時節因緣新報恩
則不然若有人問如何是急但向道近日
厨中少油沒醬更問如何是急中急但向
道錢糧既難處戶役更難何且道新報恩
恁麼答話與古人是同是別有知得落處
的出來道看顧左右云若知落處則便知
得大法的人無時無處不可扶竪佛祖綱
宗叢林富足也好叢林澹薄也好住現成
叢林有遺米遺銀也好住苦難叢林有遺
債遺累也好初復叢林要墾土掘地搬石
運木也好叢林完備安閒樂道也好若未
知落處便廼汩沒塵勞擾攘中住富足叢
林色色週全前人有遺米遺銀也苦住苦
難叢林事事虧欠前人有遺債遺累也苦
眾兄弟大家在者裏撑老漢難撑之門行
老漢難行之事切須甘澹薄忘勞苦必要
究明大法一朝力竭工圓便見無油菜裏
也走出老漢來亂石堆裏也走出老漢來
土木堆裏也走出老漢來便見老漢說誠
實言向眾兄弟道正月廿二早某上座把
如來正法眼藏分明揭示大眾了也且道
如何是今早分明揭示的正法眼藏卓柱
杖云心不負人靣無慚色。

眾禮千佛懺小叅師云昨晚丈室坐久展
手剔燈忽見三千諸佛在指甲中揚聲大
呌小長老謂之曰你者等不情漢大眾連
夜在殿禮你何得隱在者裏亂呌喚諸佛
復高聲曰阿㖿阿㖿你還不知大眾道禮
我等懺罪誰知止增益罪過小長老驚視
之曰因甚如此諸佛曰你莫驚異試問禮
佛大眾還見我等是怎樣靣孔是那樣身
相若總未見而云禮佛豈不造大妄語應
墮地獄佛語未竟護法韋䭾尊神擎山持
杵從牕眼走入白諸佛曰諸佛世尊莫作
是說近有一等狂禪和開口便道無佛無
祖撥無因果招殃惹禍今佛更道禮佛者
增益罪過未免為豁達空者張本永造無
間業去也諸佛曰咄我等各分身萬億在
一切人八萬四千毛孔中橫入竪出又豈
可道無佛若作是解更入地獄如箭射兩
相理論不巳小長老夜深欲睡鳴指一下
一齊逐退今日不可不對眾决斷召眾云
若道禮佛還曾見佛也未若道無佛可禮
如何說無佛的道理於此透去一任你道
有佛可禮也得無佛可禮也得小長老敢
保你禮佛諸佛不敢正眼視著說無佛諸
佛不敢正耳𦗟著不然𥁞是造大妄語當
墮地獄的漢子莫言無人說過驀拈杖云
者兩種人喫得痛棒皆可因邪打正更有
一等知有佛而甘心不見佛懶惰不禮佛
正如焦芽敗種那有喫棒分擲下柱杖。

小叅師拈柱杖云千日竝炤那有一毫隱
晦處虛空通達那有一毫隔礙處某上座
在母腹中便轉大法輪出頭斯世阿誰謾
得到磬山見先師和尚亦有甚奇特處敢
誑謔人諸方珍重傳受辛苦叅討的五家
宗旨一齊勘破縱顛縱狂輕佛慢祖自號
無師子不意先師肯我是狂竟付生平不
輕付之拂子拜違荊谷掩室江干因蓉城
請先和尚先師不赴請寄書某上座言有
末後付囑某上座呵呵大笑因破關來見
先師义手問云狂兒國土父不容過者個
峯頭還是老漢住處麼先師云且站下脚
與你道某便掀倒香案而出先師高聲云
將柱杖來某遙𦗟得笑云劍去久矣室中
復理論多端一日先師上堂維那擬白椎
某便喝住云待我問了話白椎問云昔日
黃檗道大唐國裏無禪師如今大明國裏
還有麼先師拈柱杖作打勢云看棒某便
喝先師亦喝某復喝一喝轉身云不是狂
兒多意氣秪因曾透上頭關便出先師又
喝某亦喝遙聞維那重白椎某廼高聲云
歎死氣吁嗟乎仰山道的誰是知音先師
示寂便欲縳屋萬峯誰意有此不了公案
眾居士等堅請為先師了郤某上座既到
者裏必欲眾兄弟洞明大法不向他人行
處行若不奮大人志氣不知道出常情向
瞎老禿口角邊覓涕唾喫聽他說黃道黑
只管記憶思惟日久月深多成異解或認
穿衣喫飯舉足動步的為自性或以暫歇
塵勞為究竟直饒得見法身竿頭進步那
邊會得者邊行履見與師齊減師半德要
透末後牢關未在未在且道知有末後一
著如兜率悅張無𥁞時如何咄雲菴老人
在你脚下且置是事昔日白雲端禪師巳
肯五祖演悟處廼未幾時忽語之曰有數
禪客自廬山來皆有悟入處教伊說亦說
得有來繇舉因緣問伊亦明得教伊下語
亦下得秪是未在祖於是大疑私自計曰
既悟了說亦說得明亦明得如何郤未在
遂叅究累日忽然省悟從前寶惜一時放
下走見白雲雲為手舞足蹈祖亦一笑而
巳如今妄為師範的老禿奴還有個般手
眼鍜鍊人麼奔南走北漫稱𠫵學的無慚
愧漢還受得明眼作家如是鉗錘麼若不
識古人者個作畧則馬祖喝黃檗棒興化
罸𢷤一槩意思閒放過為師者見人畧有
些見處便與他一個冬𤓰印子學者無大
人志氣要人許可便入邪師圈繢豈不大
可哀哉盲引眾盲解說五家宗旨分而不
分不分而分靣皮厚多少本子上念將去
口傳耳受去欲扶持從上綱宗真可憐生
還曾夢見古人汗臭氣麼一僧出眾云和
尚又作麼生道師云若有所道何異邪解
僧禮拜師連棒打云切忌謗我廼顧左右
云纔見某上座欲提持此事便推翻香案
拗折柱杖令某上座無開口處猶較些子
若如此總受人謾了也更討甚麼盌拽杖
歸方丈。

小叅師拈柱杖云千鈞之弩不為鼷鼠發
機萬丈之􂅕顓為鯨鯢設釣有麼良久云
大丈夫莫自遲疑莫自間隔似鳥飛空何
東何西而不空如魚在水何順何逆而非
水某上座者裏竝無實法與人亦無定法
限人不起期結制畫地為牢不做樣粧模
誑謔愚瞽行的一任行坐的一任坐某上
座敢保諸人坐也釋迦彌勒左右侍立行
也飲光達磨前後追隨無人無時不向毘
盧頂上行有甚禪可叅有甚道可學秪是
諸人亦有自巳放不過的還知病根在甚
處麼竪柱杖云人既自放不過柱杖子亦
不放過看取打草驚蛇舉僧問乾峯十方
薄伽梵一路涅槃門未審路頭在甚麼處
峯以柱杖畫一畫云在者裏僧又問雲門
門廼拈起扇子云扇子𨁝跳上三十三天
築著帝釋鼻孔東海鯉魚打一棒雨似盆
傾師云者則因緣議論的類牛毛判斷的
同兔角某上座不怕諸方簡點分明判斷
去也者僧終日長安更向旁人問路所謂
道在邇而求諸遠事在易而求諸難忒殺
癡狂那堪乾峯雲門不與本分草料雖各
是一等為人未免轉轉鈍置若報恩門下
有人出來問十方薄伽梵一路涅槃門未
審路頭在甚麼處便劈脊打出或其忽爾
瞥地自合知羞驀喝一喝以柱杖拍香案
一下歸方丈。

懸板小叅師云虛空雖久此板彌堅天地
雖弘此板彌大徧法界無內無外亘古今
不變不遷晝夜六時出微妙音成殊勝事
聾者聆之耳根圓聞瞽者睹之目根圓見
病者繇之得瘥苦者繇之停酸一切縛著
者莫不繇之解脫然而全憑有福慧人一
念信心一念肯心彰著如是不思議事當
知錢居士鑄此報恩禪寺香積堂大板頓
令十方世界齊成大板恒沙佛土舉凡香
積堂大板一時成就新報恩擊此大板而
此板無刻無地不鳴如斯見徹方顯我宗
檀越迥異尋常我宗真個道出常情不同
流俗見解不是粥飯師僧且道既是十方
世界都成大板喚甚作十方世界既是十
方世界又如何說個都成大板的道理到
者裏須是舉一明三目機銖兩所以道事
是過量事人須過量人但得過量人自明
過量事鳴板云知音不用頻頻舉識者應
知暗點頭。

懸鐘板小叅師指鐘板云倩二上座為大
眾早晚發機普願若遠若近見者聞者同
露柱知音共磉盤唱和喝一喝休去。

早叅師云臨濟大師道有時奪人不奪境
有時奪境不奪人有時人境兩俱奪有時
人境俱不奪今時學者大法不明開眼作
夢一味依樣畫貓何異韓盧逐塊召眾云
切莫見說奪人不奪境但向境上粧點兩
句見說奪境不奪人但向人上粧點兩句
要明濟上綱宗須識取有時二字始得有
時奪人不奪境你作麼生領覽有時奪境
不奪人你作麼生擔承有時人境兩俱奪
你作麼生當抵有時人境俱不奪你作麼
生步趨山僧不惜眉毛更為諸人頌出奪
人不奪境滿栽華柳風醉遊人疎影橫斜
逋客獨醒奪境不奪人脫帽忘鋤羅敷有
夫五馬踟躇使君何愚人境俱奪破楚鞭
屍逆行倒施我必復之秦為出師人境俱
不奪桃華夾岸雞黍延賔洞口逕窄人誰
問津顧左右云久立珍重。

晚叅師云僧問趙州如何是不蹉路州云
識心見性是不蹉路師左右顧視云心作
麼生識性作麼生見良久拈柱杖云敢來
者裏瞌睡旋風打散。

小叅師云昔日香嚴禪師垂語云若論此
事如人上𣗳口銜𣗳枝脚不蹋枝手不攀
枝𣗳下忽有人問如何是祖師西來意不
對他又違他所問若對他又喪身失命當
恁麼時作麼生即得如今人𥁞道達磨大
師無當門齒殊不知香嚴老子倍甚有人
識得先聖赤心片片山僧當將山河大地
揑作一個大饅頭以為供養高聲召大眾
驀歸方丈。

晚叅師云昔日達磨大師到東土來指示
人云心如墻壁可以入道如今許多大眾
在者裏有幾個心如墻壁的如何得入道
若有透得過的出來與柱杖子相見我也
不敢鈍置你若透不過也不得孤負達磨
大師來者一番良久師云久立珍重。

長至日舉勇首座立僧小叅師廼云如何
是正法眼破砂盆只者一轉語三玄五位
縱橫父子體用殊特目前包裹天長地久
日月齊明一鏃破三關雲從龍風從虎恁
麼會得可與建法幢立宗旨然而未明向
上一竅在且道如何是向上一竅問取堂
中首座勇。

小叅師拍香案云山僧等閒一拍山河大
地明暗色空情與無情一時百雜碎秪有
一個頑禪和打不死無如之何眾中有高
明的出來為我設個方便拈柱杖云木上
座出來道某甲有個方便罸他向飯籮邊
餓死大海裏渴死師呵呵大笑云上座你
者樣說話慈悲耶惡毒耶擲柱杖云從教
彼禪和自已簡點。

元旦小叅問證得虛空時無是無非法請
問虛空作麼生證師云梅清滿谷問新年
頭佛法古人道有道無和尚者裏又如何
師云前谿水急後嶺風高師廼云昨日法
座已為諸人說法了也諸人還信得及麼
若信得及則普天同慶若信不及未免堆
華錦上起身云新春兩序頭首合寺大眾
起居萬福。

晦日晚叅師顧左右云三冬一月去水牯
尚顢頇坐香人瞌睡露柱腿生酸諸上座
好生觀青山𨁝跳谿聲住柴牀木枕語喃
喃。

望日早叅師云禪林秋晚學道之士貴乎
一切真實顓為生死不爭人我是發心真
實切問近思不學虛頭是叅問真實一一
從胸襟流出葢天葢地是醻唱真實好賢
樂善成人道業是領眾真實省虛文務誠
敬是禮貌真實誡浮華崇節儉是日用真
實遠奸侫近仁厚是交接真實明因果識
罪福去害除𡚁是任事真實甘澹泊恥謀
求是家風真實更有一處真實一發與諸
人道破大抵還他肌骨好不搽紅粉也風
流。

舉森首座立僧小叅師拈柱杖云山僧有
時一句子在諸人日用中諸人若向日用
處會未免觸途成滯山僧有時一句子無
你諸人用心處諸人若向無用心處會未
免當靣蹉郤山僧有時一句子八角磨盤
空裏走諸人若作八角磨盤空裏走會轉
見白雲萬里所以道一句中具三玄一玄
中具三要有權有實有炤有用千日竝炤
不足喻其明千雷竝吼不足喻其威第一
句中薦得方可與佛祖為師且道如何是
第一句卓柱杖云問取堂中森首座。

晚叅師云今時學者每易自足少有久長
親師擇友的即親近人亦少朝叅暮究日
臻玄奧的自足之患最為法門大禍山僧
午夜時零風穴之淚惟恐穿鑿顢頇順朱
填墨三種𡚁病復見於將來佛祖大法真
有􂅕懸九鼎之危此間兄弟深造極詣者
亦豈能多得然耐長忍苦未嘗無人秪如
臨濟大師道大凡演唱宗乘一句須具三
玄門一玄門須具三要有權有實有炤有
用汝等作麼生會還有人看破臨濟大師
也未聽取山僧頌出舉尾知頭南泉趙州
月來昨夜去矣君候敲空作響遐哉溈仰
不負耽源燒郤圓相回互不互石頭滑路
弗會佛法東西密付人來靣壁手眼通身
高山流水別有知音輥出木球爍破髑髏
収來舊處把櫓看鉤吸𥁞西江全生全殺
奔逸絕塵鞭影一蹋直饒山僧恁麼道要
夢見臨濟大師汗臭氣也未在驀卓柱杖
喝一喝。

晚叅問世尊拈華迦葉微笑笑個甚麼師
云齩人矢橛不是好狗師廼云𥁞十虛渾
成一塊頑鐵多少人自生穿鑿自生喫跌
屈千里郤同風對靣不相識。

解冬小叅問答不錄師廼云𥁞大地撮來
粟米大不會打入普請看古人恁麼道如
將百二十斤擔子加在諸人肩上若是承
當得的各各安家樂業如或未然一任東
觸西觸。

檀越請小叅問共聞無量壽佛名未審無
量壽佛在何處安身立命師云堦下五湖
源師拈柱杖云濶濶秋空遠海山鼎峙青
裏糧明祖意拈出萬年藤卓柱杖喝一喝
下座。

冬至晚叅師云學道者學至無可學說法
者說至無可說何故聻學道者求了生死
殊不知本無生死了甚生死若言有道可
學有生死可了斯人未在說法者因人迷
妄執有生死為說悟法示了生死殊不知
本無迷悟何法可說若言有法可說有生
可利斯人未在雖然如是直饒山僧恁麼
道合喫三十柱杖汝等諸人上來下去好
不丈夫以柱杖旋風打散。

晚叅師云拈華微笑肇祖開宗數千年來
源深流遠青出於藍代不乏人或拈或頌
或抑或揚日月光天德山河著地靈殊不
知清光萬古穿鑿浮雲讚歎也讚歎不及
評論也評論不及抑之如打水平江揚之
如負土足嶽師廼竪拂召眾云大眾道看
良久云一􂅕寒撒千江外漠漠魚龍動地
雷。

元旦小叅師云雲鋤雪築冰臥風餐忙忙
百十僧個個無一事壬辰正月一山僧普
為大眾一切授記長者長法身短者短法
身佛子住此地則是佛受用經行及坐臥
常在於其中。

結制小叅師云十方無壁四靣無門一念
萬年古今不異有甚堂內堂外說甚結制
解制諸禪客丘壑人須自有一盂靜撥煙
霞。

晚叅舉趙州勘婆話師云僧問臺山路如
何云驀直去僧便去如何云好個師僧又
恁麼去也前來師僧也恁麼後來趙州也
恁麼那裏是看破處一僧作禮云打鼓普
請看師云儱侗禪和如麻似粟一僧云昨
日晴今日雨師云三十棒且待別時一僧
云車不橫推理無曲斷師云多少人恁麼
道打出去也師廼云聽取山僧重說頌言
十五日前用錐便十五日後用鉤㨗正當
十五日鉤錐一齊歇一個失錢遭罪一個
弄巧成拙是他過量人荒草深深入。

晚叅眾問話畢師良久顧左右云南閻浮
提石頭大的大成佛小的小成佛汝等諸
人為甚在此粧村以柱杖旋風打散。

解制小叅知浴問今日小叅事如何師云
念汝辛勤進云某甲一口吞𥁞山河大地
諸佛還有站身處也無師云恁麼施主得
安樂師廼云道人降世無非與人作同事
攝麤衣蔽體糲食充饑此外復有何事毫
釐繫念三塗業因瞥爾情生萬劫羈鎻如
人飲水冷煖自知前日同眾坐三因僧舉
鳶飛戾天魚躍於淵山僧徵云作麼生說
察的道理如今有人下得語麼眾答話畢
師云山僧自道取黑。

住緗谿扣冰小叅師拈柱杖云百草頭釋
迦努目閙市裏彌勒攢眉三家邨裏廖胡
子惡發衝破三十三天琉璃殿角壓碎南
海波斯大拇指且道什麼人解救得良久
卓柱杖云叅。

晚叅師云昨日齋主請小叅山僧云端坐
受供養施主常安樂大眾還會麼若也會
得十方薄伽梵一路涅槃門釋迦不在前
彌勒不在後如或未然喫水防噎喫醬防
渴。

草菴晚叅師高聲召大眾眾無語師乃云
點即不到眾僧競出問話師左右顧視云
入戶已知來見解何須更舉轢中泥拈杖
打散。

江上敔山菴小叅師云今時人學道如在
洪波大海中中有吞舟之魚旁有羅剎鬼
國岸有罔人修羅天際真人遺下鐵葉方
寸許有智之士穩坐飛渡始得如或捕影
撈空難免羅剎鬼國等難古德云禪乃無
文字之教教乃有文字之禪端能明教定
許會禪若不會禪焉能明教何以言之教
乃佛語禪乃佛心不明佛心而會佛語有
是理乎秪如圓覺經云居一切時不起妄
念於諸妄心亦不息滅住妄想境不加了
知於無了知不辯真實如今人於此等言
句容易看得過殊不知醍醐毒藥毫釐有
差天地懸隔未入道者居一切時如何不
起妄念既不起妄念如何於諸妄心亦不
息滅此如茫茫大海中渾無著落者是也
有等一知半解得少為足者便道逄飯喫
飯要困便困淫坊酒肆不礙菩提逆行順
行一切不管所謂豁達空撥因果莾莾蕩
蕩招殃禍此如不塟吞舟之腹即墮羅剎
修羅之手山僧不惜眉毛為人頌出竹露
團光漾碧湍幽人琴罷倚闌干隔溪風轉
苕花白對對青蟲撲水寒。

晚叅師云天氣漸寒與大眾每人一箇大
火爐還各各受用得著麼良久云莫將閒
意解埋沒祖師心。

晚叅師云汝等諸人莫好高務奇莫趨難
行嶮但把身心世界一齊放却正恁麼時
看是甚麼境界驀喝一喝云道明上座騎
大𢈔嶺向諸人八萬四千毛孔中橫入竪
出見有多人不薦却向曹谿禮拜六祖大
師全身去也。

晚叅師云看看山僧一口吞却諸上座了
也諸上座還聞得山僧矢臭氣麼良久驀
掩郤室門。

丙申佛誕小叅師拈柱杖云三年不事事
強起答羣賢未了先師案塔根臥冷煙眾
問話畢師云告汝大眾同此荒寒岑寂叅
禪莫作叅禪會行行莫作行行會行行若
作行行會未免隨邪逐惡觸途成滯叅禪
若作叅禪會未免眼中著釘靣門塗炭直
饒雲門道釋迦老子初生一手指天一手
指地週行七步目顧四方云天上天下唯
吾獨尊山僧若見一棒打殺與狗子喫貴
圖天下太平切忌承虛接響何故我王庫
內無如是刀高聲召云大眾驀卓柱杖一
時打散。

結制夜小叅師云告汝內外大眾普請無
動無靜絕情絕解各各圓證自已本來靣
目從上佛祖是汝兒孫三乘十二分教是
甚拭不淨紙自是不歸歸便得故園風月
有誰爭。

晚叅師云古德見人入門便棒我者裏為
甚麼容許多人住眾無語師驀喝一喝云
把住直教龍象畏放行且與鳥禽閒。

晚叅師拈柱杖云汝諸大眾各住不思議
之地為甚自討許多生受不能得大解脫
眾擬議師震威一喝云散去。

晚叅師云一日三飡把施主好茶飯𥁞成
渣滓一月六叅把先宗標格𥁞成世諦流
布蒼天蒼天。

晚叅師云趙州老漢面目現在且道作麼
生與他相見驀喝一喝乃云聽取重說頌
言道有道無心甜口苦告汝諸人莫莾鹵
仔細隄防大雄山下虎。

歸報恩晚叅師云有人走到拄杖子下來
不與他拄杖子喫有人廻避拄杖子郤與
他拄杖喫且道喫拄杖子的是不喫拄杖
子的是後堂云知音不必頻頻舉達者須
知暗點頭師休去。

檀越請小叅問答畢師卓拄杖云大眾會
麼若會則靈山一會儼然未散如或未然
則金剛圈栗棘蓬作麼生吞作麼生透舉
拄杖云看看汾陽祖師來也一句明明該
萬象重陽九日菊花新擲拄杖喝一喝下
座。

檀越請小叅問答畢師拈拄杖云學般若
菩薩須識取真子真孫識得真子孫便識
得真父母識得真父母便識得真自已識
得真自巳方知無死無生無聚無散無苦
無樂方知本無自已本無父母本無子孫
本無天地本無萬物本無佛祖本無眾生
不妨於此中示有佛祖示有眾生示有天
地示有萬物示有自巳示有父母示有子
孫示有生死示有聚散示有苦樂方知示
有苦樂本無苦樂示有聚散本無聚散示
有生死本無生死示有自已本無自已示
有父母本無父母示有子孫本無子孫示
有萬物本無萬物示有天地本無天地示
有眾生本無眾生示有佛祖本無佛祖夫
是之謂真佛祖夫是之謂真自已夫是之
謂真父母夫是之謂真子孫竪拄杖云以
此舉揚般若之力回向法界有情齊圓種
智卓拄杖喝一喝下座。

開山老和尚忌日早叅師云清淨法身本
無出沒大悲願力示有去來古人恁麼道
山僧則不然大悲願力本無去來清淨法
身示有出沒。

初八晚請小叅師云彌勒真彌勒分身千
百億時時示時人時人自不識現前諸賢
還識得大肚皮老漢麼若識得布施一句
子與大眾結緣如無人道山僧自道去也
中旭上座到處作齋不曾供養一人山中
大眾兩度喫饅頭不曾咬著一些麵師復
云結制在邇更有一事白汝大眾本山半
月半月誓神務在清眾同居各須戒行清
楚因果分明若或未然未結制前速自起
單羯磨證戒非同兒戲。

丙申冬過大雄晚叅師驀喝一喝眾禮拜
師云半得半失。

師歸報恩檀越請小叅師云祖師西來別
無奇特秪要當人信得自已是佛見自本
來面目祖師門下客若不離心意識絕聖
凡路如何得見本來面目所以祖師又示
人向未生前薦取堪笑堪嗟十箇五雙口
說未生前秪向生後着倒上等外道以了
不可得為究竟無靣目為真靣目此在生
後着倒了也下等外道以運轉施為為本
來靣目此在生後着倒了也中等外道以
覓時則無用時則有為本來靣目此在生
後着倒了也不見臺山婆子他雖是箇婦
人宛有丈夫之作僧問臺山路向甚處去
婆云驀直去僧便去婆云好箇師僧又恁
麼去也趙州老漢不肯孤負他謂眾云臺
山婆子我與汝勘破了也此如千年古鏡
經磨而愈見光明百鍊精金遇煆而彌呈
光彩多少隨邪逐惡依語生解者胡拈妄
舉還知錯下一轉語墮五百生野狐身麼
所以道識法者懼。

晚叅師云僧問雲門一念不生還有過也
無門云須彌山大眾還知好惡麼後來雪
竇顯禪師問智門云一念不生為甚麼有
過門召近前竇近前門便打竇擬開口門
又打大眾還知棒頭落處麼良久云龍躍
桃花浪癡人戽夜塘。

晚叅師顧視左右云大家在者裏各各不
得自暴自棄良久云看脚下。


大覺普濟能仁玉琳琇國師語錄卷第三

* 音釋

闖
(丑禁切琛去聲)。
汞
(胡孔切洪上聲水銀)。
莽鹵
(上母黨切茫上聲下
郎古切音魯莽鹵輕脫苟且也)。
戽
(荒故切呼去聲杼水器)。

大覺普濟能仁玉琳琇國師語錄卷第四　幾四
嗣法門人行岳編

* 小叅(二)

檀越請小叅田單問如何是出身句師云
堂外禪坐堂內坐禪值牲問生死到來如
何抵敵師云三世諸佛不知有進云目前
一着子不得縱橫過在甚處師云狸奴白
牯郤知有問以大圓覺為我伽藍如何是
大圓覺師云近前來與汝道僧擬開口師
便喝僧又申問師便打問凢所有相皆是
虗妄為甚有山河大地聲未絕師便打又
僧出師亦打僧退師乃云山僧未出方丈
早巳知歸猶是不唧𠺕漢更待向前喫棒
得與麼不知痛癢然而既到者裏且聽山
僧說夢山僧閉門打睡夢坐一道場彷彿
浴佛前後薰風天氣遠近緇素設供甚盛
山僧因齋慶讚訖閒行殿際歸坐法堂走
出一巍巍堂堂副寺來禮拜起出廣長舌
相吐舌覆面次滿十方高至梵天漸漸􂊂
轉摺作七十二叠還復納口舌相纔隱眉
間放白毫淨光光中出大音聲云啟白和
尚太子殿殿主偷供佛菓子山僧云如何
偷供佛菓子進云早間取去五碗晚間送
來五碗山僧不覺驚起盖此上人實難酬
對若道殿主偷菓子取去五碗送還五碗
如何是偷菓子若道副寺妄語安有如是
廣長舌相人而肯誑言不實不惟山僧不
能對徧問各寮頭首皆不肯對山僧次日
坐睡乃見前來副寺重理前話露柱中忽
然走箇一般巍巍堂堂的殿主出來高聲
喝住云副寺莫謗人他云如何謗人乃云
早來未嘗取菓子晚來何從還菓子於是
空王佛歡喜踴躍通身毛孔皆笑直得六
種震動山河大地明暗色空情與無情齊
入如來大寂滅海召眾云會麼若也會得
管教夢覺俱空若也不會湏知一回喫水
一回噎驀卓拄杖喝一喝下座。

五日雲禪薦親請小叅僧問請師直道妙
玄機師竪拄杖云烏藤七尺進云恁麼大
悲千手眼原來只箇身師云千鈞之弩不
為鼷鼠發機進云龍承點眼歸東海虎得
抽牙出杏林師云急走過問寂寂惺惺時
了無巴鼻未審者着子作麼生定當師云
毒蛇橫脚下進云正與麼時主人公在甚
麼處師云站過一邊進云恁麼則知音總
在閒忙裏不待安居結制期師云直要頭
破腦裂問舍利弗入城月上女出城是甚
麼人分中事師云進前來與汝道進云和
尚現大人相師打云捉兔亦全其力進云
有時恁麼便恁麼有時恁麼即不恁麼師
復打云還要第二杓進云不知三世諸佛
有此病麼師云得恁皮下無血師乃云人
如楚大夫國無叛臣家無逆子忠屈一時
義申千古此是千佛會中一數出家兒莫
莾鹵精白一心視乃祖身世遠且大何近
欺聾瞽人稱大覺璉誰見狐生虎驀卓拄
杖喝一喝復舉西天九祖密多尊者生提
伽國年五十口未曾言足未曾履八祖遊
化見其舍有白光乞侍者於其父尊者遽
起禮拜而說偈曰父母非我親誰是最親
者諸佛非我道誰是最道者八祖曰汝言
與心親父母非可比汝行與道合諸佛心
即是外求有相佛與汝不相似欲識汝本
心非合亦非離且道如何是非合亦非離
不見道虗空無內外心法亦如此若了虗
空故是達真如理聽取山僧報以木桃父
母為我親誰非最親者諸佛為我道誰非
最道者若有耳食者出來云和尚前言不
應後語適來辨魔揀異而今又作恁麼話
驀喝一喝云癡人面前莫說打你頭破腦
裂不知坐斷十方剛見逢人即揖下座。

晚叅師問維那云千鈞之弩不為鼷鼠發
機為甚古德見僧入門便喝進云車不橫
推理無曲斷師云我為甚麼容人在者裏
立進云大家有分師云還是與你棒喫不
與你棒喫進云一任和尚師云自領去進
云知恩有地僧問如何是學人本來面目
師云三箇眼睛四箇鼻孔問那吒太子析
骨還父析肉還母現本來身為父母說法
如何是本來身師云露進云萬古碧潭空
界月再三撈摝始應知師以扇子東西畫
數畫云前三三後三三是甚麼字進云禮
拜和尚師便喝柴頭問撥草瞻風祇圖見
性如何是性師云兩捆柴一担挑進云蒙
師指出金剛眼照見父母未生前師云日
日三担莫軃懶進云如人飲水冷煖自知
師云好生著力問馬祖一喝百丈三日耳
聾意旨如何師云非汝所言進云黃檗吐
舌又作麼生師云兩重公案問不慕諸聖
不重已靈還有向上事也無師云有進云
如何是向上事師云東司頭去撒進云恁
麼則直截去也師云莫惹人掩鼻問大智
文殊因甚出女子定不得師云那裏學得
來進云即今問和尚師云一人傳虗千人
傳實進云因甚罔明出得師云一處不通
兩處失功進云春色無高下花枝有短長
師云學語之流師乃顧視左右云諸大眾
大有生滅不停底在努力今生須了却莫
教累劫受餘殃眾擬議師以拄杖一時打
散。

晚叅師云石磉斫破你諸人腦殼露柱走
入你諸人鼻孔裏僧出作禮云連朝天雨
不扇自凉師云急走過師良久顧左右云
禍不入慎家之門各請歸寮眾作禮一僧
云如水乳合師云將謂停囚長智。

晚叅僧問不慕諸聖不重已靈時如何師
云利刃有蜜不須舐蠱毒之家水莫嘗問
脫體無依倚猶自立邊疆請問和尚過在
甚麼處師云急走過進云撒手千峰外渠
儂得自繇又作麼生師云近前來喫棒進
云與麼則分明一點乾坤露誰識其中有
活龍師云須是皮下有血問天地未分日
月未明本來面目在甚麼處師云荷葉團
團團似鏡菱角尖尖尖似錐師乃云世尊
四十九年說法秪接得箇飲光山僧二十
年來無法可說一味痛呵毒棒若是知好
惡的管教一箇箇超佛越祖去情義盡從
貧處斷世人偏向有錢家驀喝一喝卓拄
杖下座。

戊戌上已荊溪眾檀越請師入主磬山小
叅師竪拂云龜毛拂子利如錐舉出離情
作者知生平不輕全許可拈香須將虎鬚
兒拈香云此一瓣香供養即此磬山堂上
得度得法本師開山老和尚用報無恩之
恩斂衣就座云阿呵呵自具一雙瘦冷脚
未曾輕踐等閒山乃指香案云先師建立
者箇公案經十餘載佛祖不敢正眼覰著
昔年却被某上座徹底翻轉先師直得吼
聲如雷數十年來要人代他雪屈今日剛
得眾檀護出手扶起所謂佛法付與王臣
于今見之某上座于此座上顯現先師全
身去也驀拈拄杖卓一卓喝一喝下座。

晚叅師云汝諸大眾未出母胎已與山僧
相見了也已受山僧究竟了也還信得及
麼一僧禮拜而出師云似則似是則不是
師乃云各各信得及則堂上先老人刻刻
與汝諸人耳提面命若信不及則三八晚
叅𥁞須腦門着地一僧出禮拜大眾久立
師云大眾等你答話進云與和尚同鼻孔
出氣師云急走過。

晚叅師云如何是無寒暑處寒時寒殺闍
黎熱時熱殺闍黎大眾還會麼眾無語師
云同是山中人應識山中語。

結制早叅師云開山老和尚甲戌冬此日
開爐茆茨草榻築雪烹雲指點磚頭土塊
為諸人𤼵上上機直教寒谷春回花開石
筍接待三十年來今戊戌冬亦于此日開
爐殿堂寮舍具體而微知浴盡誠檀護一
德香齋次第燈燭煇煌法法頭頭點𤼵一
切人四楞著地直教紅爐涌雪月冷風高
獨露磬山面目且道開山老人乍住為人
心切久住為人心切喝一喝云粉骨碎身
未足酬到此了然超百億。

晚叅師舉扇子云扇子𨁝跳上三十三天
築著帝釋鼻孔東海鯉魚打一棒雨似盆
傾有一上座雲門大師踏在脚底進堂出
寮撞著露柱且道是那一箇眾久立師呵
呵大笑歸寢室。

晚叅僧問月白風清未是衲僧極則未審
如何即是師云巡照鳴椎催坐香進云恁
麼則頂門有眼還同瞽句裏無私用最親
師云何不向下薦取進云秪如下載清風
者拽耙牽犂說向誰師云依稀似曲進云
謝師答話師云且過一邊僧禮拜師良久
舉如意顧眾云看看大千世界總被如意
吞却了也會得的近前來喫棒會不得的
歸堂坐香。

晚叅僧問敗子成家不許東拋西擲者箇
公案還是和尚建立麼師微笑進云草賊
大敗師云已放過進云轉見不堪師呵呵
大笑云却使山僧笑轉新問出頭天外誰
能委任運無私作者知秪如不涉程途如
何接待師云近前來與汝棒喫僧便喝師
云好一喝遲了八刻進云和尚領取一半
師云再犯不容又僧出纔伸問師云踏步
已知來見解何勞更舉轢中泥僧復進語
師不顧悅眾鳴引磬大眾仍久立師云大
眾三十棒悅眾三十棒。

早叅眾問話畢師云向上一路千聖不傳
過去佛祖如是說現在佛祖如是說未來
佛祖如是說有者又道千聖不然又道熱
盌鳴聲競欲接竹點天未免影響之徒視
同兒戲不見大梅道惑亂人未有了日在
任他非心非佛我只管即心即佛鳳毛麟
趾好生取則驀休去。

晚叅僧問承師示誨露柱成佛覺性難酬
重乞證據師云放汝三十棒進云還丹一
粒須加點木石同源鐵謂金師云識痛癢
好問踢翻滄海大地塵飛喝散白雲虗空
粉碎語未竟師云放汝三十棒進云棒頭
有眼明如日要識真金火裏看師云更要
第二杓僧喝師云急走過問法無上下高
低因甚天上一輪滿月人間盡稱月半師
云放汝三十棒進云徧界寒光即不問月
輪落後又如何師便喝良久顧視左右云
雲月是同溪山各異。

早叅僧問馬大師道即心即佛南泉道不
是心不是佛不是物未審和尚作麼生道
師云即心即佛不是心不是佛不是物僧
擬議師便喝問今日深秋寒入骨庭前霜
履菊花新且道明甚麼邊事師便喝進云
恁麼則露柱成佛已竟請和尚為眾說法
師云三十棒待別時進云和尚說法已竟
爭奈知恩者少師云且過一邊問如何是
空手把鋤頭師便喝如何是步行騎水牛
師云急走過如何是人從橋上過師云傅
大士在汝脚底如何是橋流水不流師云
更要第二杓惡水問水無筋骨因甚長流
不斷師便喝進云恁麼則四面青山擎日
月一湖碧水浴乾坤師連喝兩喝良久乃
顧左右云清寒久立大眾珍重。

結制小叅僧問天得一以清地得一以寧
聖人得一而天下和平法王無上超出一
切其有所得而然耶其無所得而然耶師
云近前來與汝道進云有水皆含月無山
不帶雲師云放汝三十棒進云拂拂清風
生法座定教海晏與河清師云過問釋迦
過去彌勒未來正當此日請師舉唱師云
倚天長劍逼人寒進云如何是第一玄師
云知音不用頻頻舉進云如何是第二玄
師云漚和爭負截流機進云如何是第三
玄師云一條拄杖兩人舁問結夏安居即
不問請轉法輪事如何師云薰風自南來
殿閣生微凉師乃云山僧積勞久病窀穸
先親志惟廬墓因編集先錄暫稽舊山居
此報恩西序頭首當專治佛法凡自利利
他常住事與堂中無涉者不必干預閒住
執事當專究本分不可閒議閒管別事東
序頭首及一切執事事事處處當以助眾
成道為心不可舉用好事喜功之人有悞
修行研究佛法如登山須到頂入海須到
底登山不到頂不知宇宙之寬廣入海不
到底不知滄溟之淵深顧左右云今日結
制之辰何不舉揚大法提掇宗乘乃作如
斯尋常語話驀喝一喝云不見道大凡演
唱宗乘一句語須具三玄門一玄門須具
三要路有權有實有照有用又不聞曹洞
五位回互雲門一字三関溈仰父子投機
法眼三界唯心若能洞明大法了悟宗乘
山僧恁麼告報端不尋常驀卓拄杖喝一
喝下座。

晚叅師云盡十方虗空是箇火爐四生九
有盡向冷地裏坐不知以何法遮掩眾競
出答話師云師子齩人韓盧逐塊。

庚子夏過大雄端陽日檀越請小叅師乃
橫按拄杖云身心水月世界鏡花十方寂
寂萬法閒閒說甚海寬地厚有何鳬短鶴
長舉手攀南斗回身倚北辰出頭天外看
盡是我般人卓拄杖下座。

晚叅師拈拄杖云山僧拄杖子吞却山河
大地汝諸大眾向何處安身立命眾無語
師云不是冤家不聚頭。

晚叅師拈拄杖僧問如何是一切聖賢如
電拂師云棒打石人頭嚗嚗論實事進云
見性成佛事如何師云兩重公案進云一
亘晴空淨寒光絕是非師云再犯不容師
乃云清虗之理畢竟無身如理如事官不
容針觸瞎千聖頂𩕳眼曹山潦倒強惺惺
驀卓拄杖喝一喝。

禮塔歸晚叅師云若人識得心大地無寸
土天目代出明心見性祖師因甚郤有許
多奇松怪石眾良久師以禪板拍案云人
歸大國方知貴水到瀟湘一樣清。

晚叅師云敲空作響擊石無聲大眾默坐
時成得什麼章句課誦時能有幾人不動
口眾無語師云放下衲僧鐵面皮切莫隨
羣與逐隊。

即事晚叅師云適來坐睡作得一夢夢見
露柱害病請醫診脈却請著箇良醫把他
從頭至足診了一徧告他道你本無病却
是自生顛倒自討苦喫露柱恍然大悟通
身踊躍從無始至盡未來際覓病起處了
不可得頓入塵塵三昧與盡虗空徧法界
情與無情一時同證大安樂法門直教山
河大地明暗色空異口同音一唱三歎慶
幸希有剛被門邊立著箇央庠禪和子掉
頭不信摩挲露柱云你分明是箇立地死
漢惹得磉盤開口喝云你恁麼正是撞着
露柱的瞎漢山僧聞他者喝不覺歡喜便
廼驚醒問汝大眾露柱害病醫他好不醫
他好若道醫他則无妄之藥不可試也若
道不醫豈可覺時佛法與夢時一般到者
裏如何決擇良久顧左右云夜深歇去。

晚叅師云昨夜有僧問無夢無想主人公
在什麼處聲未絕山僧以手掩其口有透
得過的代進一語庶不孤負山僧良久云
雨華亭騎案山入佛殿去也入夜堂中坐
叅復令透此話夜深師云却得露柱透過
了告山僧云雨華亭騎案山入佛殿是真
語者實語者直令闔天目山內外大眾一
箇箇毛孔中著得幾座佛殿既有此木上
座道了葢覆得大眾過向下文長付在來
日。

月庭小叅師云古人道石頭大的大小的
小明什麼邊事又云翫月還是陰處好明
處好眾競進語師廼云昔日有書生來叅
山僧問他道鳶飛戾天魚躍於淵言其上
下察也如何是察的道理士答不契山僧
自代云黑諸人會得者一語要透適來兩
問也不難。

七月朔日早叅師云三秋今日始一夏事
如何萬里無寸草淨地奈先屙好大哥還
他肌骨好不用著衣多。

晚叅師握竹篦作撫琴勢僧出問作麼生
得四稜蹋地師云擬釣鯨鯢師廼云昨晚
香嚴禪師入室告報山僧道堂中大有人
會得老僧上𣗳話且道是那一箇眾無語
師連聲咄云盤山會裏翻筋斗到此方知
普化顛。

中元小叅師拈拄杖僧問如何是奪人不
奪境師竪起拄杖進云如何是奪境不奪
人師云禮拜著進云如何是人境兩俱奪
師云今日且放過進云如何是人境俱不
奪師云謝汝齊進云料揀巳蒙師指示即
今臨濟大師是何面目師便打僧云咦師
又打幾擊著琉璃又僧問西來大意則不
問如何是正法眼藏師云琉璃代汝喫棒
了也進云與麼則當頭炤燿師云得恁知
痛癢問一子出家九族升天目連神通為
甚救母不得師云汝是大不孝人進云父
子上山各自努力玄沙悟道為甚其父生
天師云汝是大修行人進云只如和尚懽
衡祖令師範人天未審尊人居何地位師
震威一喝進云如是則幽顯普利萬彚沾
恩師云前谿水急後嶺風高師廼云祖庭
乍住頗荒凉準擬秋來絕稻糧每日雲堂
共危坐晚叅人道似汾陽召大眾云西河
有當門師子來者即便齩殺若為入得汾
陽門見得汾陽人驀喝一喝和聲卓拄杖
云我不可作汾陽兒孫不得然雖如是事
無一向今日却值佛歡喜僧自恣之辰十
方雲集香飯飽餐且道西峰師子與西河
師子同聲相應耶超宗異目耶直立拄杖
云看取汾陽祖師在山僧拄杖頭上坐寶
蓮華之座出廣長舌相徧覆三千大千世
界地搖六震草木瓦礫悉演法音琅琅說
頌云三玄三要事難分得意忘言道易親
一句明明該萬象寶盆珍饌供三尊下座。

晚叅師握拄杖坐良久廼云我觀坐禪瞌
睡者大都是不善用心我今不要你們用
心一箇箇令汝等見性去願麼一僧作禮
云和尚慈悲師指云大家禮取露柱卓拄
杖云待磉盤教住來向山僧手中喫棒。

晚叅師云僧問古德學人乍入叢林乞師
指箇入處古德云還聞偃谿水聲麼僧云
聞德云向者裏入汝等諸人作麼生會一
僧云仰止巖前師子吼雨華橋上牧童歸
師云三級浪高魚化龍癡人猶戽夜塘水
一僧云從門入者不是家珍師云自領三
十棒廼顧左右云歸堂喫茶。

晚叅師云堂中四箇露柱一時成佛去也
召眾云且道成佛的事作麼生廼云直得
現大人相爍破山河大地令古之今之瞻
仰他不及廻避他不及汝輩何得堆堆守
故轍以竹篦旋風打散。

晚叅師舉竹篦子云大眾喚者箇作什麼
良久師廼云夜來虗空落地大眾眉毛無
恙逢人覿靣提持未免觸途成滯所謂百
千澄清大海棄之而惟認一浮漚以竹篦
向地一畫。

豎前殿桐鄉公李護法送齋僧大鍋等進
山同遜予鋐上座體淨常禪人請小叅師
云我有一間殿無外亦無內廣蔭幾多人
問著難理會我有供眾鍋不少亦不多到
來盡飽餐飯罷任摩挲我有二三子非勤
亦非惰語默絕思惟動靜無虗過下座。

燈節晚叅師云龍池石磬報恩大雄天目
每年新正半月禮祖正當禮拜時且道祖
師對大眾說什麼法眾答話畢師左右顧
視云各各頂門著地始得。

晚叅師拈拄杖云汝諸大眾各各會得大
地無寸土麼一僧喝師云昨日有人胡喝
亂喝三十棒趁出去也師廼云主山高案
山低。

佛湼槃日晚叅師召大眾云今日是什麼
日子眾答話畢師廼云三春今巳半箇事
合如何全身示現日睡眼細摩挲。

大悲誕晚叅師杖空一下召大眾云敲空
作響擊木無聲會麼。

晚叅師云若人識得心大地無寸土釋迦
文佛睹明星時天目山大轉法輪阿誰得
聞眾各進語師云若不藍田射石虎如何
識得李將軍。

小叅師云今日是開山高祖誕辰舉則公
案供養大眾昔日高祖住此西峰上堂云
盡十方世界是箇缽盂汝等諸人喫粥喫
飯也在裏許屙矢放溺也在裏許行住坐
臥廼至一動一靜總在裏許若也識得達
磨大師只與你作箇洗脚奴子若也不識
二時粥飯將什麼喫叅師云高祖恁麼告
報却似俯憐幼子提獎嬰兒新天目却要
問取久叅衲子盡大地是箇缽盂喚什麼
作穿衣喫飯喚什麼作屙矢放溺喚什麼
作行住坐臥語默動靜若也識得更有什
麼達磨大師若也不識便見有穿衣喫飯
便見有屙矢放溺便見有行住坐臥語默
動靜二時過堂喚他作飯袋子豈為分外
召大眾云且道高祖說得是新天目說得
是若高祖說得是佛法豈有兩般若新天
目說得是山僧却是高祖兒孫大凡叅學
須是透頂透底明緇素識好惡始得若也
半青半黃顢頇穿鑿未免觸途成滯驀喝
一喝云劍為不平離寶匣藥因救病出金
缾。

結夏小叅師云天目今年結制以盡虗空
徧法界為禪堂來者一任來去者一任去
若還偷心不死情知門外立地。

早叅師示眾云同居此西峯祖庭務須福
慧兩嚴事理出就方堪與開山祖師同缽
盂喫飯。

晚叅師握拄杖云不思善不思惡如何是
本來靣目垂􂅕千尺意在深潭不與萬法
為侶的是什麼人躡足龍門清風徧界今
時人聞舉著本來面目不侶萬法的人便
道葢天葢地惟我獨尊殊不知正是客作
漢馬大師云待汝一口吸盡西江水與汝
道也須是箇人始得切莫輕接嘴。

晚叅師舉扇子云雲門大師忍俊不禁在
扇子頭上揚聲大呌云大眾莫瞌睡眾作
禮師云各與三十棒。

晚叅師云經行及坐臥常在於其中且道
是什麼人分上事良久云莫道天目說如
來禪好。

天雨早叅師示眾云諸人專為生死入山
辦道晴天須動中用心天陰須靜中加工
靜中加工方知動中打失不打失顧左右
云三祖時時在汝諸人毛孔出入知麼各
各卸却皮囊子相見。

堂中晚叅師示眾云來此深山祖庭須叅
了生死的禪欲了生死須空四相不見金
剛經說令一切眾生入無餘湼槃而實無
一眾生得滅度者如是無人我眾生壽者
之相方到父母未生前到得父母未生前
自然證取本來面目所以五祖每令人誦
金剛般若不知者以般若為空宗殊不知
佛說之空未有空而不圓者若空而不圓
即是外道空臨濟大師道一句中具三玄
一玄中具三要法林秋晚有志之士須共
努力。

晚叅師云天目今年過分辛苦有箇不動
尊古如來乘本願輪作不請友時時為大
眾說法大眾共見共聞麼眾擬議師便喝。

晚叅師云白雲不動青山走。

堂中小叅是晚免巡香開小靜一老衲大
展九禮師云年多識廣師廼云饑則飽餐
香飯倦便垂頭黑甜好大哥樂也麼要睡
的各與箇枕子鐵磬大良久拈拄杖旋風
打眾伏地師驀擲拄杖出堂。

晚叅問話畢師廼云我祖昭覺老人有箇
瞌睡歌歌中有云睡著更綿密山僧是他
兒孫眾中有解睡者各與一箇鐵磬大的
枕子昨晚散與堂中大眾眾見枕子太大
承當不得盡嚇倒了今晚散與各堂寮大
眾承當得的各請領取驀拈拄杖眾皆走
散師以杖拍案云鍊得通紅打一鎚周遭
無數火星飛十成好箇金剛鑽攤向門前
賣與誰。

坐七完晚叅問話畢師廼云衲子不叅禪
山僧不答話此眾無枝葉惟有一真實。

檀越請小叅師拈香云者一炷香從遜子
鋐上座等領淮海道祖檀越信心中拈出
將來焫向爐中成如意寶輪滿足殊勝雲
供養盡虗空徧法界常住三寶靈山會上
本師釋迦牟尼尊佛尊法賢聖眾西天東
土歷代祖師南嶽直下諸祖臨濟本宗歷
代諸祖本寺開山諸祖荊谿石磬山先老
和尚伏願檀越福慧兩嚴上座輩自他俱
利現前大眾同成正覺同利眾生師就座
廼云不思善不思惡正恁麼時本來靣目
葢天葢地露柱頓開十萬八千金剛正眼
千峯萬峯奇松怪石化作金毛師子王𨁝
跳上三十三天虗空片片為瑞為祥滿落
人間阿呵呵好大哥風流不在着衣多。

早叅舉僧問趙州栢𣗳子幾時成佛州云
虗空落地時成佛僧云虗空幾時落地州
云栢𣗳子成佛時落地師云古佛與麼老
婆心切大眾知麼良久云趙州與諸人隔
江。

佛成道日小叅問答不錄師召大眾云世
尊於數千年前與天下古今人同證智慧
德相奈何數千年後尚有開眼瞌睡的五
祖示人念取金剛般若便把人人驀頭一
杓冷水廼僅聞老盧一人知非顧視左右
云庭栢蕭疎日卓午莫覓寒棲鼓翅聲。

草堂得月峯晚叅師云盡大地是沙門一
隻眼千松萬竹向甚處著一僧出師便喝
除夕晚叅師云古德烹露地白牛分歲老
僧與人人一靣古鏡良久云受用得的各
希鑒納如或不然未免完壁。

元旦小叅師云先天地而生後天地而不
老又有道惟有拄杖子無舊亦無新此皆
陳年曆日束而置之高閣可也老僧與大
眾說些應時及節的佛法廼云苟日新日
日新又日新。

春朝報恩堂小叅師云新春無可供諸大
眾指諸大眾叅取箇真善知識廼以如意
西指云者林竹得恁清復以如意東指云
者林松得恁古。

起期晚叅師云與大眾約法三章一不許
坐禪二不許經行三不許喫粥喫飯眾擬
議師震威一喝。

晚叅眾集師趁令退眾立不散師云大眾
既堅立不去豈可空過有生平不輕說的
佛法今日說與大眾驀休去。

晚叅師云有箇絕勝境界為甚人不肯到
良久云都緣太近。

解制小叅僧問羅籠不住呼喚不回成什
麼邊事師打云打出你頂門眼進云如是
則信步蹋翻華藏海堂堂徧界任縱橫師
以拄杖擉云剌瞎你眼中睛師廼橫按拄
杖云千人萬人中得一人半人得一人半
人方知一切眾生皆具如來智慧德相但
以妄想執著不能證得一冬來有不空過
的麼有則須向人前吐露莫只背地裏半
吞半吐胷次中不青不黃為山九仞功虧
一簣逗到結角羅紋處噬臍何及驀喝一
喝卓拄杖云把住也黃金失色放行也瓦
礫生光黃金失色必藥汞非真精金百鍊
愈見光輝瓦礫生光豈燕石為寶魚目作
珠彌增怪笑今日正當解制之日有最親
切的末後句分付大眾雪後始知松栢操
事難方見丈夫心。

晚叅師云不將境示人庭前栢𣗳子堆堆
老趙州石橋滑如水大眾作麼生與祖師
相見眾久立師云長帬新婦拖泥走端的
知恩解報恩。

晚叅舉世尊示隨色摩尼珠問五方天王
云此珠作何色時五方天王互說異色世
尊藏珠入袖却擡手云此珠作何色時五
方天王云佛手中無珠何處有色世尊歎
云汝何迷倒之甚吾將世珠示之便各強
說有青黃赤白色吾將真珠示之便總不
知時五方天王皆悉悟去先磬山云世尊
奇特俾天王一一悟道千古之下令人樂
聞磬山不肖遠孫也要效顰不識大眾信
得及未驀伸出拳云是什麼色若云是拳
非珠老僧喚他近前來你恁麼道天王不
如且道是賞伊是罰伊師云山僧聞此直
得帆隨湘轉望衡九面還有與新天目同
叅的麼良久云法如大海須將大海來傾
取大海去。

晚叅師示眾云凢看公案須研窮佛祖落
處不可在語脈裏轉嫫母效顰邯鄲學步
見笑大方取譏識者今將晚叅所舉隨色
摩尼因緣逐一徵示且道天王悟去在擡
手處不在擡手處是拳非珠是超宗異目
語是觸途成滯語若道超宗異目為甚先
磬山云是賞伊是罰伊若道觸途成滯為
甚云你恁麼道天王不如承言者喪滯句
者迷言無展事語不投機。

晚叅師云晚來山行巽僧百骸潰散時如
何進云徧界不曾藏山僧指面前石云喚
者箇作甚麼僧無語有人代他進得一語
麼良久云從緣薦得相應疾就體消停得
力遲。

結夏知浴同武林檀越請小叅師拈拄杖
僧問千年祖席重興萬古宗風再振除却
語默棒喝請師別通消息師云進前來與
汝道進云如是則銜月白牛露地走追風
天馬帶雲飛師云急走過問九旬禁足即
不問不涉功勳事若何師云放汝三十棒
僧禮拜師云得恁知痛癢師廼云山僧出
世三十餘年所有佛法盡皆說却了也今
來天目住箇破院子領眾作務時作務坐
禪時坐禪卓拄杖云切忌動著動著則三
十棒靠拄杖云同入此門來熏風好著力
塔院晚叅師左右顧視云汝諸大眾各須
使得一切時莫為一切時使轉得一切境
莫為一切境轉良久震威一喝。

普請栽秧晚叅師云古者道大眾為老僧
開田老僧為大眾說大義天目則不然大
眾未嘗栽田老僧却為說大義眾作禮師
云維那何不道與麼則大眾一箇箇閒閒
地去也。

盛暑晚叅師云鑊湯爐炭裏廻避無寒暑
處廻避且道那箇眼青那箇眼白眾荅話
畢師云謹白叅玄人寒暑莫虗度。

晚叅師舉扇云有見得雲門大師的麼維
那進云今晚定雨師云大眾幾人打溼袈
裟角那率眾作禮師云雷聲甚大。

謝雨晚叅師云雲門大師本擬向扇子裏
長伸兩脚安穩打眠剛被維那鳴椎竭力
驚他出定直得雨似盆傾澤被萬物大眾
有賴如今若為復請雲門大師向扇子裏
入定去良久云轉扇子歸雲門大師復云
既易轉扇子歸雲門轉大師歸扇子何難
祖堂晚叅師云大眾在祖師毛孔中作禮
祖師在大眾眉毛上趺坐。

早叅師云夜來露柱子入室報道到處走
一遭審知今時叅學人一箇箇銅頭鐵額
老大虗空整片掉將下來墻壁瓦礫悉百
雜碎惟有叅學人依舊眉端目正全沒星
子事山僧向他道臘月三十日快到各自
打掃門前管甚東家杓柄長西家杓柄短
露柱子聞即冲舉山僧一夜半疑半信適
來侍者云大眾早叅山僧不覺踊躍者件
疑事有箇雪處問諸大眾各各有甚護身
符子眾答不契師拈拄杖旋風打散眾作
禮師擲拄杖云一日復一日年從頭上增
除夕晚叅師云今日未悟道者不合睡凡
未悟道者如為客未到家一般不見古人
云旅舘寒燈獨不眠客心何事轉悽然故
鄉今夜思千里霜󱢴明朝又一年巳悟道
者亦不合睡凡悟道者如生西方一般所
謂如蓮華開似大夢覺從此應無寒暑無
晝夜久悟道者亦不合睡凡久悟道者應
般若清楚如所謂夢中說六波羅蜜與醒
時說六波羅蜜是同是別此等葛藤應趁
殘年討箇倒斷何俟當來問取彌勒是為
天目三不睡昔人家風澹泊每說小叅以
為供養天目今日報恩堂佛事完遲說此
三不睡以為晚叅。

早叅問話畢師云天目有三訣一訣一鐵
橛若人吹得通佛祖下風列會得的對眾
激揚如或未能山僧自為頌出第一訣虗
空著地擲壓倒萬萬人阿㖿阿㖿泣第二
訣龍女解成佛大海徹底乾紅爐片片雪
第三訣門有當行客各自買與賣不費主
人力眾作禮師左右顧視云將此深心奉
塵剎是則名為報佛恩。

早叅師云向上向下熱碗鳴聲別有生機
鏤冰琢玉不是龍門客切忌遭點額驀拈
拄杖大眾一齊趨退師擲下拄杖。

早叅師云一則公案不透即是本叅不透
古人叅學片語未通廢寢忘餐决定討箇
分曉豈肯此間一期那間一期寄籬因熱
舐指捋柱窮年積歲半飽半饑眼光落地
恍惚慞惶前路渺茫噬臍無及汝諸大眾
會得夜來三訣頌便許會濟上三玄更有
三要語在切莫造次然而者件事一了百
了一處通千處萬處通一節了千節萬節
了果能契悟本來舉一明三自然明逾杲
日威迅雷霆直教人藏身無地掩耳不及
所以道三玄三要事難分得意忘言道易
親一句明明該萬象驀喝一喝和聲將竹
篦子拍案一下。

上開山祖塔供師拈香云虗空粉碎地平
沉真叅實悟眼中金枕子落地安邦國管
見狂奴窖底評師繞塔畢復作禮云透脫
重関代有聞死関終世更何人沐猴晝錦
氣葢世姬馬噬臍懊惱深。

上中祖塔供師拈香云透脫重關句法雲
拈出新生平不曾悟霹靂鴨能聞師繞塔
畢復作禮云有道惟頻退身世如浮雲叅
禪無秘訣承言生怒癭。

結秋小叅師云皮膚脫落盡惟有一真實
大眾會麼廼云汾陽化紙禹門普梆天目
者裏前谿水急後嶺風高且道那箇在前
那箇在後良久云歸堂喫茶。

友石靜主領寧國眾檀越請小叅眾問話
畢師云昔有政禪師每騎牛出入人呼之
為政黃牛住錦里功臣寺數十餘年未嘗
說法有問之者曰吾倩萬象開演我說有
盡此之開演無窮今日友石上座同諸檀
越啟請說法又作麼生須知萬象開演我
說無窮無言頂其聲如雷玉柱峯通身是
眼雨華橋橋流水峙旭日翠微和合高歌
諸上善人來時好道去時亦如來時一香
一果充塞寰區一米一豆十方普供且道
佛法極則一句是如何衝開碧落松千尺
截斷紅塵水一谿。

東山祖忌拈香師云透白雲重關行少室
正令有昭覺如龍得水似虎生翼唐虞之
際於斯為盛靠者著子如須彌山至簡至
要至易至直萬般存此道一味信前緣言
而世為天下法行而世為天下則天目拈
一片香直是仰望不及。

小叅舉黃檗接臨濟公案師示頌云生成
鐵壁銅墻能禁雨傾風撼平地壁倒墻坍
受敵驚羣八面寒光百鍊千鎚真金色變
不變要識師子搏兒不露爪牙難辨。

小叅舉趙州十二時歌師示頌云識心見
性不蹉路廓然太虗露露露平常心道擬
即乖知與不知二俱墮南泉終日口吧吧
問著無言忙下座超宗異目克家兒勘徧
諸方闢門戶向北天空日月寬石橋平滑
人難度砒霜鴆毒滿把摣虎狼蛇蝎供坐
臥不下繩牀接趙王敲扉排戶鳴饑餓步
行騎馬亦騎羊眼青無佛亦無祖教會婆
婆轉藏經臺山有路親勘破嘻笑怒罵震
如雷倒雪高聲墮雲霧知音緘口靜焚香
等閒寄取鍬子去。

九月朔檀越請小叅師云天得一以清地
得一以寧君得一以明父得一以慈子得
一以孝友得一以恒且道道者得一又作
麼生師拈拂子云釋迦文佛以至孝成無
上正等正覺達磨大師以至孝鼻祖支那
六祖大師以至孝傳法開宗先磬山老和
尚以至孝得龍池正印今日武林魏檀越
母難之辰同諸善友得得入山設齋請法
是為大孝之大孝且華果同時自利利親
一句作麼生道火裏金蓮高十丈披風拂
月長精神下座。

四月八日晚叅師云凡在天目住者辛苦
真辛苦澹薄真澹薄然須各各檢點為甚
來受此澹薄為甚來受此辛苦果能究竟
則著衣不挂一縷􂅕喫飯不嚼一粒米走
路不動步作務不動手澹薄不澹薄辛苦
不辛苦有入處的如此行持愈退愈進愈
晦愈明未有入處的如此行持自然工夫
成片管教定有入處大眾作禮師復云肯
信者幾句老實告報便見釋迦老子時時
出生在在成道。

結冬請小叅師拈拄杖云真叅實悟人多
是名佛出世真叅實悟人少是名佛湼槃
今日正當結制之始却值三祖尊者湼槃
之辰有識得祖師面目現在者出眾相見
一僧云徧界不曾藏一僧喝師云各與三
十棒師乃云江之南江之北六六三十六
淵之深天之遠兩眼對兩眼春花秋月夏
雲冬雪東涌西沒西涌東沒顧視左右云
從上來不可按牛頭喫草如世良馬見鞭
影而高飛驀喝一喝和聲卓拄杖下座。

除夕晚叅師云汝諸大眾同此天目度歲
還知有奇特事麼良久云日日香煙夜夜
燈。

千丈巖早叅師示眾云祖師鼻孔長大眾
鼻孔長知客進云將謂和尚忘却師云腦
後惺惺。

早叅問話畢師乃云叅禪無秘訣只要生
死切絕思惟處道將來吸盡西江口門濶
若還熟處不能忘追逐波旬遠彌勒棄諸
所重學無生記取夜行莫履白驀喝一喝
云鵞王擇乳龍象蹴蹋下座。

佛成道日早叅副寺問一句當天永絕八
萬門生死未審是那一句師云細磨豆粞
供午㸑旋挑脫粟接朝炊師乃云本師釋
迦文佛云一切眾生皆具如來智慧德相
但以妄想執著不能證得汝諸大眾還知
智慧德相麼內不見有身心外不見有世
界𤼵真歸源十虗消殞妄想寂滅執著淨
𥁞情與無情同成正覺且道塵塵三昧一
句作麼生道良久云碗裏粥碟裏菜下座
晦日晚叅師云本山大眾固是精勤苦行
但解制以來不無減舊增新更為申示自
後久居大眾須以尋常家範說與初進諸
賢第一須敦尚戒德巳圓大戒者貴乎身
心俱淨方受具戒十戒者即須嚴束身口
初出家者須精持五戒五戒為眾戒根本
為一切法之根本也凡半月半月誦戒證
戒各須依時齊集執事者尋常見人持戒
不嚴即行舉退不可留一敗羣者於中儻
有證戒誦戒違約不到即行舉罰助眾精
嚴不可失舉致滋懈怠如是方為清眾同
居第二要福慧兩嚴來此祖庭須求入祖
師閫奧出生死絕輪廻閒忙動靜須似木
人坐臥木人行動時時觀看此身如死屍
一般如何解飲食解作為切切看破念頭
起處則一切處是你成正覺處一切時是
你成正覺時所以十方世界無鍼鋒許非
佛菩薩捨身命辦道證道處不相信者母
勞共住第三自利利他須𤼵願廻向仰三
尊之力懺其已往悔其將來二時課誦務
用精勤時至執事者尤當以領眾為心散
眾不到盡執舉罰各執不到互相舉察自
然人人精進至於饔餐稍繼須念世之饑
寒困苦凡遇普請念誦務須勇往直前四
㤙總報三有齊資顧視左右云前三約終
身可行後勸勉及時濟物所以行之者一
也是故君子誠之為貴召大眾云久立珍
重。

檀越請小叅師云一切有為法如夢幻泡
影如露亦如電應作如是觀者釋迦文佛
普利有情將安養世界瓊樓寶閣化食化
衣八功德池七重行𣗳微風眾樂異鳥同
音種種殊勝掇在人人目前直令過現未
來學般若菩薩空男女等老稚忘緇素同
一眼見同一耳聞同一身證光明無量壽
命無量眷屬無量與諸上善人俱會一處
飯食之頃盛眾妙華徧供十方無量諸佛
如是自利是為大利如是益人是為大益
且離幻大覺一句作麼生道虗空撲落地
栢𣗳子成佛震威一喝和聲擊如意下座。

解制小叅師云壬子年閏七月結夏一百
二十日天目亦隨例留得諸禪多澹泊一
月多辛苦一月今年田稻熟去住飽禪悅
古路鐵蛇橫拄杖笑不輟眾中有一天人
獻花無路鬼神窺覻無門的與大眾同坐
眠同作息且道是誰識得咄咄咄截路谿
谿水潔明標雲𣗳𣗳松奇出下座。

科司馬祈嗣請小叅師云灋界洪寬聖凡
靡間道源深密智巧何施得意忘言盡塵
沙國土是當人一隻眼返聞識性總十二
類生為如來千億身高不可踰卑而彌厚
爭之無我讓之匪他放行白鶴鸚鵡生輝
把住照乘連城失色承先則本端而流遠
開後則根固而葉蕃其入世也百花林裏
坐一葉不沾身其超世也古佛殿前行千
燈競𤼵燄且道是什麼人能行恁麼事眼
中著得須彌山指端傾出倉溟水下座。

晚叅師左右顧視云結制來一月也金剛
圈作麼生栗𣗥蓬作麼主眾競答話師云
道得的也三十棒道不得的也三十棒眾
作禮師云識法者懼。

晚叅師云盡大地是箇火阬得何三昧不
被燒却因甚道玩人喪德一僧云三十年
後大有人恁麼問師云何不道驚人之句
千古罕聞師顧視左右云山僧為甚昨日
不肯今日却肯眾聳然拱默師云我不輕
於汝等汝等本來是佛。

佛成道日知浴領檀越請小叅僧問如何
是趙州闋師云五九四十五窮漢街頭舞
問古人道盡大地無纖毫過患猶為轉句
不見一法始是半提更須知有向上全提
時節如何是向上全提的時節師云許你
膽大進云恁麼則雪滿長安眾盈猊座師
云知痛癢好進云末後一言更望布施師
云識法者懼問度盡眾生方成佛道如何
度眾生師云世尊成道日檀越送衣來進
云如何成道師云庭無立雪人焉明覩星
事師乃云有一道真言病者得瘥貧者得
寶苦者得樂天者得壽富者愈富貴者愈
貴長年者長年中尊安樂者安樂中尊是
大神咒是大明咒是無上咒是無等等咒
能除一切苦真實不虗且道是那一道真
言一切眾生具有如來智慧德相但以妄
想執著不能證得師震威一喝云若也直
下透得何須六年苦行夜半明星如或未
然試看先宗是何標格下座。

晚叅僧出問現前即不問聲未絕師便打
又僧出纔作禮師亦打師乃云老僧數十
年來與人婆婆和和今日索性婆和到底
隨聲以拄杖旋風打散。

解夏結秋清谿檀越請小叅侍者報眾集
久立師云向道老和尚與大眾說法竟眾
聞踴躍作禮而退。

癸丑九月朔小叅僧問如何是實相義師
云進前來與汝道僧擬議師便喝師乃云
水懸山立雲外高標雙塔峻風恬月滿牀
中古剎一川平坦坦夷夷處突突兀兀突
突兀兀處坦坦夷夷有時重關深掩有時
徧界分身欲從重關深掩處相見却也徧
界分身欲從徧界分身處相見却也重關
深掩得意忘言千里同風迷封滯殼覿靣
萬里傾葢如故白首如新十室忠信一賢
好學把住驚龍象放行馴鹿鷗師視左右
云久立珍重下座。

小叅問話畢師云空花千朵目翳自欺些
子金剛穢軀裂出出門問道好惡須知𤼵
步研宗邪正莫混形端影直響順聲和煮
砂終不成糜種豆焉能得糓久叅上士揀
魔辨異明析是非庶可自利利他若也菽
麥不分奴即不辨四恩難報枉廁僧倫不
是與人難共合大都緇素要分明下座。

小叅師云山僧日來端居丈室許久不與
大眾相見汝諸大眾各成枯木之侶頗不
犯人苗稼拄杖子𨁝跳上三十三天揚聲
大呌云東西南北四維上下普皆吹大法
螺擊大法鼓建大法幢如日普照如雷普
震驚得閻羅大帝眉毛火𤼵燒得東海龍
王手忙脚亂波騰浪涌奔走赴訴剛遇前
三門老巡照在枇杷𣗳下曝背坐睡懶牛
鼾作師子吼驚得拄杖子退身三步潛身
歸來依舊靠在山僧繩床角頭穿却內外
大眾一切人鼻孔汝諸大眾十二時中語
默動靜好生隄防木蛇橫古路切忌觸著
觸著則禍生眾久立師震威一喝下座。

小叅侍者報眾集師云向道老和尚在大
眾鼻孔裏。
大覺普濟能仁玉琳琇國師語錄卷第四

* 音釋

噎
(於歇切音謁食窒氣不通也)。
窀穸
(上朱倫切音肫下祥亦切音席
窀穸墓穴幽堂也)。
效顰
(下皮賔切音貧眉蹙也又強學人曰效顰)。
嫫

(莫胡切音模醜嫗)。

大覺普濟能仁玉琳琇國師語錄卷第五　幾五
嗣法門人行岳編

* 法語

** 示全菴進上座

進上座事我十年不動竿頭每為齩破拇
指夏初入大雄室聞舉一歸何處話直下
透脫須念自利易利人難深心大心終身
誓居學地所謂證無量聖身猶未是泊頭
處也。

** 示嵿侍司

衲僧家不為小毀小譽所動方是具正見
行正行的一切去其計功謀利之心方許
一切真實無時無事不快樂。

** 示𡿄侍司

在堂中不要學佛學法辯古明今當毒眼
孤撑無佛無祖無人無巳放出葢天葢地
志氣來東弗于逮橫身西瞿耶尼展脚南
贍部洲啜飯北鬱單越撒溺語默超越常
情動止迥殊舊習天神捧華無路人鬼覻
捕無門果能如是不變不雜等閒舉起鈍
刀子也能殺也能活也能照人肝膽也能
穪人伎倆把從上千七百老古錐遺下一
言半句或是作家相見或是出格提持或
嚴密或危險或泥中有剌或沙裏無油或
人目為誵訛或人目為奇特千岐萬別駭
狀奇音逢著箇鈍刀子自然如庖丁之解
牛由基之繞𣗳豈他穿窬擔板亂統支離
者可同年而語哉然猶未也并知山僧與
麼庭訓亦是憐兒不覺醜方是有氣性衲
子祖師云行解相應名之曰祖又曰明道
者多行道者少如斯料簡豈是等閒今時
有等無忌憚者擬為佛祖苗裔得些見地
全不修省難免道力不勝業力又安望其
透末後句向上關哉戒之勉之。

** 示岳書狀

余生平無甚長處秪不記古今隻言片字
生平亦有自負處不學他諸方佛法噫安
得不記人言句者聆我斯言乎書付行岳
以示千百年知音者。

** 示嵿侍司

禪和家善用心難善用心的得正悟難得
正悟的打脫見地難打脫見地的不走作
難翻此四難為四易則自利利他一切了
辨。

古人道數十年尚有走作或云我數十年
方打成一片成片者無論矣未成片者但
把曹谿云什麼物恁麼來隨時覺察管教
衲僧行處如火消冰。

** 示峰首座

長沙岑禪師因秀才看千佛名經問曰百
千諸佛但見其名未審居何國土還化物
也無岑曰黃鶴樓崔顥題後秀才還曾題
也未曰未曾曰得閒題取一篇好如斯荅
話非大有福慧人不能。

** 示慰我望維那

有意味處切忌貪戀絕依倚時努力進步
能如是行必慰我之所望也。

** 示祈遠唐居士

工夫做到疑情𤼵不起則巳到門頭此時
不用性急不得回顧不得貪戀須連那得
知疑情𤼵不起的念頭亦不起只恁麼去
冷眼忽開入得門轉得身根性果利便會
開大口吸盡五湖水從前透不過的誵訛
公案管教七通八達到者田地切須時刻
親近正知正見大人受得他惡辣鉗錘透
過未後牢關方得大受用大自在大解脫
大如意超古超今越佛越祖見過於師端
可傳受為法門大𣗳蔭覆一切人去不然
總無實用。

** 示不妄是知山

三家邨裏走出來別無長處一身呆剃髮
未經八十日秪合鋤山與斫柴何事隨堂
學坐究驀然撞采笑開口此事本來太易
易打七得來未唧𠺕重喫烏藤動萬千最
難學是報恩禪要令山僧滿口許須教佛
祖無住處超宗異目亦非難好把身心同
鐵鑄。

** 示松水禪人

凡有所重即成窠臼此學者萬古之龜鑑
汝今痛念生死須猛著精彩親見含裏十
方廣大心體不可在一念不生時執方便
為究竟尊宿指示人叅父母未生前話廼
真屈曲垂慈耳核實而論直饒借未生前
為入路即見本來面目正好朝打三千暮
打八百况佇思停機乎戒之勉之。

** 示寂菴洽徒

須會古人無背面句一而不一異而不異
穿鑿顢頇時流大弊。

言須可行行須可言見說兩到行解相應
無愧屋漏媲媺古人。

衲僧家行事當直遂已志如此自利如此
利人難忍能忍難為能為應緣接物不隨
波上下有愧獨知是非毀譽付之何有。

** 示誠先沈居士

四大各歸妄身本空前境不來妄心本無
且道居士面目何在咄莫謂無心云是道
無心正隔萬重關若向者裏見得透吐得
氣便可與雲門老子把臂同行將三門來
燈籠上是甚熱碗鳴聲如或不然跛脚阿
師跳在居士眼皮上呈十八變還見麼。

** 示超默

後生可畏既信向法門須先識因果明罪
福視世味若嚼蠟觀身相等空華諸惡不
作眾善奉行然後遇明眼人一指一撥自
然情盡光圓多見世人通身墮在五欲坑
內人天路上尚是站脚不穩妄欲插入佛
祖位中可𤼵一笑信筆書此惟自重自勉。

** 示䒢谿森上座

䒢谿森上座一見投機結制後十日偶閱
宗門統要出公案十則令上座拈頌端能
不負先聖有益後賢因說偈證之偈曰青
竿一擲碧潭渾再擲千峰雷雨腥寄語南
山白額虎我欲推蓬最上層。

** 示韞荊壁上座

壁上座多年叅學真切為巳不肯輕𤼵躁
露迨叅我大雄一見得之累呼入室因命
尅期取證不一日捉敗趙州驚人之句皆
從實地中流出舉古人公案驗之悉能不
為語縛且志願遠大惟視人如巳豁達大
度當為佛祖出氣可耳。

** 示徤禪人

古德削骨還父削肉還母方現全身為親
說法此間學者須是削骨還父削肉還母
克現全身方能聞我說法。

** 為行燭剗草

寸􂅕墨墨隱全形兩眼清清水浪行今日
一刀齊斷取本來空廓好分明驀喝一喝。

** 示求摩頂

檀越求摩頂授記師云你見本來面目麼
檀越應諾師展手摩空云我與你摩頂竟。

** 示超源芟染

信為道元功德母篤信好學超佛祖看取
千􂅕頓斷時大丈夫兒我真我名汝曰超
源字汝曰洞悟。

** 示復行者

清淨三業讀誦大乘讀而無讀誦而無誦
見思路絕言語道斷𥁞十方世界是沙門
一隻眼雪峰多口不得趙州插足不入祇
愁活不得死不怕死不得活。

** 示西塢古樵謹塔主

住在塔院當時時見祖師一草一木皆演
法音一動一靜無非佛事轉一切境勿為
一切境轉用一切時勿為一切時用斯真
大丈夫不忝為佛祖兒孫也。

** 自勵四誓

一誓不與本分間隔作一佛事乃至一稱
一禮一誓不與本分間隔為一人乃至交
一言一誓不與本分間隔閱一書作一字
一誓不與本分間隔一坐立一譚笑。

** 丙申三誓

重佛祖慧命故立此三誓一非透向上關
者即精明教理誓不獎借一非透向上關
者即精通文學誓不獎借一非透向上關
者即富有福德誓不獎借。

* 客問

客問學道如何不蹉路曰善哉問世之不
叅涅槃堂裏禪者難乎其不蹉路矣雖然
當今傳法者徧界方行等慈不擇淨穢開
闡無遮度諸疑謗先進者以廣接為心後
進者以易入為事知名盛而實衰辯名似
而實非者難道全無敢謂罕有吾言之安
足為人重而可與子深言之也哉客固請
曰如子之不以人廢言吾姑與子漫言之
學道欲無首越之燕之歎第一須𤼵心諦
當或志小見近圖作世間善人只消讀治
世聖賢之書行治世聖賢之事或遵行如
來權教法門助其修省亦有益無損若欲
究竟出世無上妙道當顓為生死始得顓
為生死則博聞強記如慶喜一問十荅如
香嚴百鳥銜華如牛頭千指遶座如夾山
尚須捨巳從人况降斯而下者乎不為生
死必尚知見此道不屬知見不為生死必
務功能此道不屬功能不為生死必慕豪
放此道不屬豪放一尚知見務功能慕豪
放則非愚即狂成魔落外善因而招惡果
多自不顓為生死學道者而成豈不一蹉
永蹉哉第二須工夫諦當既為生死𤼵心
學道可不返躬自省果能具大根器一聞
千悟也未若也未能須叅一句話頭一日
不透一日叅一月不透一月叅一年不透
一年叅一生不透一生叅今生不透來生
叅永無退失永無改變方謂之諦當工夫
叅定一句話頭便是斬知見稠林之利刃
渡生死苦海之慈航解雜毒入心之聖藥
指萬古迷津之導師不集善而自集不斷
惡而自斷不持戒而自戒不習定而自定
不修慧而自慧不課佛而自課不誦經而
即誦不求生勝處而自生勝處不求多善
友而自多善友本不求譽亦莫可毀如是
顓一如是精進如是久遠縱未𤼵明亦現
在可為後學規模將來必得佛祖心髓倘
名色為生死學道而起傍疑求別助生異
見多外驚憚艱辛喜快便管教百妄交集
其蹉可勝言哉第三須悟處諦當既顓為
生死純一叅究必待工窮力極時至理彰
命根斷本來面目現不疑生死不疑古今
不墮坑落塹不彊作主宰不認識神不䧟
空豁不涉矯亂不入邪師圈繢不犯明眼
料簡儻魚目為珠瞌睡當死以鹵莾承當
為有力量以硬差排為不疑以麤放狂亂
為大機大用以顢頇為透脫無餘竿頭宜
進而不進言句應叅而不叅不煩穿鑿而
穿鑿不可抹殺而抹殺入門一蹉異解雜
陳所謂可痛哭流涕長太息者非此類乎
第四須師承諦當非但無真傳杜撰阿師
不可承虗接響即沿流不斷者亦須察其
行實不擔條斷貫索謬自主張蹉過師家
相為處否不孤負師家腦後深錐否洞明
從上綱宗否不施為偏重瞎人眼目否若
無真正作家宗師為之打瞎頂門眼奪却
肘後符則雖有實悟自了則可為人則禍
生儻若巳見既偏投人又謬自方空豁復
向瞎棒瞎喝下似水合水如空合空謬執
金剛寶劍斬盡一切為實不知我王庫內
無如是刀盲引眾盲江河日下或自入處
廉纖沾著邪知惡解家滋味邪毒入心如
油入麵更或不知錯認漫云自肯不受人
究竟謂之不被他轉却又或云我見處是
的只要行履了此等何足挂之齒頰第五
須末後諦當末後一句始到牢關靈龜負
圖自取喪身之兆不透末後牢關而言得
大機大用不透末後牢關而言具本分草
料其不為麤惡狂徒者鮮矣不透此關有
正悟者猶可為一時唱導之師如無正悟
不知有此關者其於古人叅悟與悟後重
疑不移前作後指悟為迷者鮮矣謗先聖
誤後人皆繇不知向上一關可不畏懼乎
自利不全利人不足皆繇不透向上一關
可不惕厲乎第六須修道諦當雖𤼵心諦
當工夫諦當悟處諦當師承諦當末後透
脫諦當更須自巳覺察是頓悟頓修根器
否是果地善知識否打成一片速於香林
否不走作過涌泉否現業流識淨盡否事
事無礙否行解相應名之為祖試看先宗
是何標格第七須為人諦當不可有實法
與人不可騙人云有方便助汝易入不可
教人不叅死話頭决要人真叅决要人實
悟决要人悟後達向上關棙决以見性謂
之悟不可輕意牢籠人於人認識之謬哄
云有省於人向念未生時認妄為真印云
有入圖一時門庭熱閙不顧展轉誤賺邪
法縱橫病𤼵於此寧絕嗣不亂傳方謂之
為人諦當前六種不諦當則自錯後一種
不諦當則錯人良藥苦口忠言逆耳憐子
請之誠而示之甚弗輕以語人。

客問士大夫可學道乎曰噫難言之矣士
大夫不可學道乎曰噫是何言歟客曰師
半肯半不肯何也曰吾明語子世之言道
者不一教子問道於我豈非以了生脫死
見性成佛之道乎此道不可以有心得不
可以無心求離婁無以用其明師曠無以
用其牕公輸子無以用其巧甯武子無以
用其愚不能忘身不可以學道不能忘心
不可以學道不能忘世不可以學道名不
能忘不可以學道利不能忘不可以學道
妻孥眷屬不忘不可以學道家園事業不
忘不可以學道知見不忘不可以學道記
習不忘不可以學道喜有靠傍不可以學
道貪易畏難不可以學道而士大夫果能
如是乎儻把智慧不向他處唐喪猛看破
此身虗幻一息不來即便敗壞此身尚爾
無可把捉身外更有何可留戀努力向天
地未成人物未立自巳身心亦無之前一
回證自廣大性體方知自性本自清淨本
自具足本自不生滅自天子以至於庶人
無一不宜為無一不可到豈士大夫而云
不可學道耶。

* 機緣(一)

僧問如何是函葢乾坤句師鼓腹云我容
得你者些人萬萬千進云如何是截斷眾
流句師云趕得你無脚跑進云如何是隨
波逐浪句師云容你在者裏立片時。

師問僧玄沙是汝虎話你如何會僧舒五
指云牙爪齊露師便打復示偈云生平不
出嶺一語古今傳明眼人難會君須向上
看。

師問僧云向父母未生前道將一句來進
云八角磨盤空裏走師指香盒云者是什
麼僧擬議師便打僧無語師云真誠莫作
小兒嬉。

問行堂云飯桶裏多少達磨眼睛堂罔措
問火頭三世諸佛向火燄裏說法還端的
也未頭亦罔措師指傍立一僧云惟有者
箇師僧解荅話便歸方丈。

園頭問和尚病好了麼師云我從來不病
有何好不好進云某甲不能親近得和尚
師云我日日在你園中。

退菴呈世尊拈花頌云倚天長劍露鋒鋩
拈出何人敢近傍潦倒飲光輕觸著面門
血濺太郎當師云只見錐頭利不見鑿頭
方進云却被和尚看破師面壁云誰人知
此意令我憶龐公。

僧問如何是有拄杖子與拄杖子師云長
安風月貫今昔那箇兒童摸壁行進云如
何是無拄杖子奪却柱杖子師云多少人
飯籮邊餓死。

師還江上度親張靜涵老居士過訪十方
菴話次伸問塵勞中如何得本師云居士
者一問從那裏來士無語師云昔雲棲大
師雖不主持宗門指示人叅究却甚諦當
嘗盛稱人著述之妙末後提撕有云須看
者叚光明從何處流出於此著眼便是得
本之捷徑士云如何用力師云者箇代居
士不得。

師一日入庫房指團子問庫頭吸盡西江
即不問你試吞却者兩籮團子看進云吞
却了也師云大眾喫箇什麼頭荅不契師
自代云樂則同歡。

僧問不與萬法為侶的是誰師云桌子板
凳。

韞荊壁人精進三次日上方丈云某有箇
見處師云狗子為甚無佛性韞拳師肋下
云一向在趙州處落節今日在和尚處拔
本師便推出次日復入師云盡大地火𤼵
得何三昧不被燒却進云特來度夏師便
喝壁呈頌云圓似滿月圓寬同大虗寬歷
劫無姓氏從來絕躋攀聖凡由此出剎海
在伊安始終無變異觸處善隨緣師云還
會適來一喝麼壁便出。

師從龍淵歸問侍司云你十二時中還見
念頭起處麼進云念頭了不可得更覓什
麼起處師云我適來見一塊石有九十九
條縫。

修殿公務作禮師云釋迦老子向灰瓦上
轉大法輪什麼人得聞眾無語師云好生
看取壁侍司作禮云請和尚荅一轉語師
云問將來進云聞的事作麼生師云逼塞
虗空無縫殿東西南北月輪紅。

江上歸師問眾云大地無寸土是什麼人
境界一僧進云和尚家風師云如何大地
無寸土是山僧家風僧不能荅師代云常
州湖州杭州。

僧問大地山河即不問一毛頭上事如何
師云吞取七箇八箇進云不會師云吐却
兩箇三箇。

僧問如何是萬法歸一師云天圓地方進
云一歸何處師云地方天圓。

僧問百千法門無量妙義如何是第一義
師云橫七豎八。

問如何是本來面目師舉扇示云不得喚
作扇僧禮拜師云伶俐衲僧。

問前不得後不得時如何是出身處師云
前去佛殿後去東司為甚不得。

問僧父母未生前道來僧以手外拱云遍
界不曾藏師云遍界不曾藏因甚偏向那
邊僧無語師云何不道某甲指東畫西。

僧叅師云承你遠來無可供養將五間禪
堂與你一口吞却進云大地無寸土吞箇
什麼師云多少人恁麼道苕帚柄各打三
十了也。

僧問一塵透脫千界光輝為甚十聖三賢
不明斯旨師云你莫管他十聖三賢且道
虗空作麼生證進云覓虗空了不可得師
云恰是進云和尚是大善知識師云正要
你檢點僧擬議師云直透萬重關莫住青
霄裏。

師問圓證堂寮主云香爐幾時成佛進云
成佛久矣師云昨夜被虗空壓碎你還知
麼僧擬議師云脫空妄語漢。

師雲覆菴歸侍司中路接師云你來得遲
將前面遠山與你作點心侍擬議師以拄
杖驀面劃一劃云再加一分䞋錢進云也
不得將別人家物作人情師云不但䞋錢
點心也消受不起。

師在磬山為侍者夜則隨堂坐香一夕未
開靜即進方丈老和尚見云今日香完何
早師云自是我不去坐也尚云見甚道理
不去坐師云即今亦無不坐尚驀拈案上
石屋錄問云者個是甚麼師云却請和尚
道尚云你不道教老僧道師云情知和尚
不敢道尚云石屋錄我為甚不敢道師云
隨他去也尚云贓誣老僧師者裏透不過
直得大淚如雨一晚目不交睫立尚單側
竟忘入寮至五鼓尚呼云不用急我為你
舉則古話昔日龐居士初見人時也似你
一般孤孤迥迥開口便問人不與萬法為
侶者是誰馬祖當時為甚蹋向前一步云
待汝一口吸𥁞西江水即與汝道師云某
有一頌尚云汝頌云何師呈頌云不侶萬
法的為誰誰亦不立始親渠有意馳求轉
暌隔無心識得不相違尚云不問你不侶
萬法要你會一口吸盡西江水師於言下
大悟廼拂袖而出尚後凡有徵詰師皆當
機不讓尚廼深肯有再來之稱。

師歸報恩眾叅師拈拄杖云先師和尚今
日在山僧拄杖頭上示現全身舉揚大法
還有共見共聞的麼出來互相激揚僧出
師便打又僧請益臨濟照用師卓拄杖云
喚作拄杖子又是先師和尚喚作先師和
尚又是拄杖子汝作麼生分析僧喝師便
打僧又喝師直打出法堂。

茶頭作禮師舉杖問云趙州茶報恩棒你
試齩嚼看孰苦執甜頭擬議師以杖趁出
僧述從前工夫師隱几而臥僧述畢師云
我適來困你說甚麼僧無語師趁出。

師在古山禪院因侍者還山自持裹脚布
往洗一僧迎拜求開示師云洗裹脚去僧
接得喜躍而去師大笑僧洗淨持來師接
云會麼僧云是教學人淨除垢污師云恁
麼汝只會洗裹脚。

俗士跪求開示師云起來了與你道士起
師便出。

僧胡跪云求和尚慈悲師云我無慈悲進
云和尚不慈悲教某甲如何師云教你橫
又橫不得豎又豎不得。

僧號無字師問旁僧云如何號無字進云
因叅無字故以為號師笑云叅乾矢橛時
如何。

僧甫出家即掩關寄偈求開示師批遠云
汝病甚拙速來猶可救僧破關來求救師
云我救汝已竟。

問㘞地一聲時如何師云慚惶殺人。

師問慧遠進堂幾日了成得什麼事遠舉
脚云草鞵破也師云昨日有人與麼道三
十棒趁去也遠作掩耳勢師喝出。

問如何是學人安身立命處師云者裏無
你安身處進云教某甲畢竟作麼生師云
教你進又進不得退又退不得。

普慧問某甲得箇惡夢師低頭休去慧在
方丈前呌喚師喚入云是你呌喚麼進云
是師便打。

師問僧多少年紀了進云三十二師云那
裏人進云長興師展兩指云者個指頭為
甚短者個指頭為甚長僧無語師云適來
一一荅得問你兩個指頭便荅不得拈杖
便打。

僧問某甲生死不明求和尚開示師云青
頭白臉禪和子對人說鬼話進云不會師
云得與麼沒廉恥。

僧問學人大事不明求和尚開示師云十
二時中如死人作活去。

無塵問如何是定師云顛顛倒倒進云如
何是慧師云愚愚癡癡進云如何是定慧
總持師云又顛倒又愚癡。

僧叅師問云那裏來進云淮安師豎拳云
淮安有者個麼進云某甲初出門師云家
裏事也不知。

僧問如何是本來面目師云兩眼一鼻。

僧問如何是奪人不奪境師云洪武門前
紅檔中進云如何是奪境不奪人師云踢
破鴻門樊噲怒進云如何是人境兩俱奪
師云推倒須彌山捏殺恒沙佛進云如何
是人境俱不奪師云一華一國土一葉一
釋迦進云四句已蒙師指示末後一句事
如何師便喝。

打七次師徵僧云如何是本來面目進云
拄天拄地師舉杖云者個是什麼進云識
破不值半文錢師便喝翌日呈頌云本來
面目真奇特古今千聖難捉得血氣丈夫
看破了含容沙界無得失師示之云本來
面目無奇特黧奴白牯何得失衲僧漫言
看破了青藜拄杖打一百知痛癢羞不輟
二祖當年依位立。

師指庭梅問僧云古人若為道時人見此
一株華如夢相似進云某甲不見師云不
得在者裏妝盲作聾便趁出又僧請益師
云會得同根兼一體方好前來喫蒺藜僧
擬議師便打。

師洗手次僧問某數千里來特求開示師
云却值山僧洗手。

守塔次僧叅師云還見先老和尚麼進云
何得當面諱却師云作家禪客僧作禮云
謝和尚慈悲師云得個驢兒便喜歡又僧
叅師云如何是沙門眼進云不會師云挑
土去。

師問白車黑豆未生芽時如何進云葉徧
十方師云已生後如何進云寂寂地師云
生與未生相去幾何進云一串穿却師便
喝車禮拜。

僧請益臨濟三玄三要話師云臨濟無此
語莫謗臨濟好。

僧問如何是終日焚香擇火不知身是道
塲師云近進云如何是終日焚香擇火不
知真個道塲師云普進云如何是終日焚
香擇火不知焚香擇火師云別進云如何
是老僧年來無事一味焚香擇火師云收
進云如何是千語千當不如一默師云毒。

師問雲居百丈有省如何是他省處進云
十字街頭遇父親師云你何不道打失鼻
頭張大口進云有理不在高聲師云捲却
拜單呢進云俊鷂撲天飛師云又道有理
不在高聲師又問百丈云即此用離此用
馬祖挂拂舊處馬祖云即此用離此用百
丈亦挂拂舊處為甚却與他一喝進云虎
頭虎尾一時收師云百丈已有省解捲席
解挂拂如何又道於此三日耳聾進云不
是個中人不知師云雪竇云大冶精金應
無變色呢進云千峰勢倒嶽邊止萬派聲
歸海上消師云張無盡如何不肯他進云
情知他是個俗人師云大慧為甚却肯無
盡進云偶爾成文師云你若作大慧時如
何進云居士更須喫棒始得師云我道許
他各具一隻眼居禮拜師云你作無盡時
如何進云某甲今日耳聾師云何不道下
官造次。

眾僧新進堂叅師云此間禪堂如百沸鑊
湯諸上座於中須自知冷煖眾無語師云
久立珍重。

䒢谿森入室師令頌本來面目䒢進頌云
苕谿寂寂水潺潺萬疊層巒一境閒乍雨
乍晴雲散合滿天風月到人間師云與汝
三十棒。

森知客入室師云古人道悟則不無怎奈
落第二頭既是悟了因甚落第二頭進云
為有悟在師便喝。

緯書記作禮師指庭前石云他叅得禪麼
進云叅參得師云你叅得麼緯擬議師云分
明無彼此擬議便誵訛。

僧叅問兩度大雄門庭高峻聲未絕師便
云為什麼當面蹉過。

師指露柱問僧者柱有九千九百九十九
隻眼睛你曾數過麼進云不會師云你進
堂幾時了進云半月師云念汝未久。

師問僧蟭螟蟲吞却南山白額𥁞大地人
寒毛卓朔阿誰解得者塲閙僧擬議師云
幾人於此茫然。

僧經行次師一拳打倒云髑髏粉碎時如
何僧擬議師復與一拳。

收飯僧乞開示師云三年後為汝劈破髑
髏僧作禮師云十字路口莫蹉過周顛僊
廼說偈云大好周顛僊宛有大人作打破
一桶篐一桶報太平。

師問僧山僧手中香板穿却常住七個禪
和子鼻孔遶四天下三匝為甚一個不知
進云和尚得恁老婆心師休去。

師問僧庭前梅𣗳穿却兩個禪和子鼻孔
遶四天下七匝為什麼沒有人知進云謝
和尚指示師云山僧罪過。

僧問見性成佛如何是性師云江上祥雲
滿。

師問京書記昔日那吒太子析骨還父析
肉還母然後現全身為父母說法大雄今
日開爐上座入爐全身鍜過荅得一語我
便肯你進云今日好雨師云眾生顛倒迷
已逐物進云者是什麼所在說已說物師
云天帝與東海龍王同時設供上座赴阿
誰請進云一口吞却師云饞嘴禪和又云
天供龍供許你一齊吞禪堂許多大眾向
那裏撒溺京良久師喝云者鈍漢。

師問僧證得虗空時無是無非法你作麼
生會進云全體獨露師喝云墮坑落塹小
闍黎笑倒山僧麤竹篦。

師問僧錢塘江火𤼵燒得東嶽齊天大帝
額頭汗出北海龍王替他打醮直令西嶽
華山觀裏一百二十個道士手忙脚亂且
道甚人解得者塲熱閙進云大家在者裏
師云放汝三十棒。


大覺普濟能仁玉琳琇國師語錄卷第五

* 音釋

騖
(無暮切音務)。
繢
(胡對切音會)。
睫
(即涉切音接)。
賺
(牀陷切)。

大覺普濟能仁玉琳琇國師語錄卷第六　幾六
嗣法門人行岳編

* 機緣(二)

眾僧叅師顧左立大眾云春雨連綿炊煙
欲斷行脚須具行脚眼來此苦寒所在作
甚麼一僧進云久仰和尚得得而來伏望
大開甘露門慈悲攝受師云恁麼則饑時
饑殺闍黎渴時渴殺闍黎師復顧右立大
眾云不惟柴米艱辛而且出坡辛苦你們
又來作麼眾無語師云既到者裏大家挑
幾擔石頭。

師與一秀才話次謂云你合會得天地同
根萬物一體進云某甲何嘗不會師云為
甚殺生食肉。

二僧叅師豎拄杖云是什麼一僧仰視師
打云蠻大拄杖也不識一僧云荼毒鼓師
打云皮下有血麼。

師洗手次問侍司云瓦盆走入你鼻孔你
鼻孔在我手巾裏打坐荅云恩大難醻師
云只恐不是玉是玉也大奇進云和尚也
須著眼始得師笑云山僧如千里之駒未
免一蹶。

師指露柱問僧云兩個露柱三千三百九
十九個眼睛且道那邊多一隻那邊少一
隻僧無語師云水寒魚不食滿船空月明
師在報恩客寮問僧你道我者裏將甚麼
請客僧荅不契師自代云碗碗烈火。

知屋問如何是佛師云枋是匾的柱是圓
的進云如何是法師云牕是亮的門是暗
的進云如何是僧師云頭是光的脚是赤
的。

師拈扇示侍者云古人道青絹扇子足風
凉你作麼會進云以實供通師云如何是
以實供通的事進云青絹扇子足風凉師
云是你以實供通進云和尚又作麼生師
袖扇云會麼。

徑山僧叅師云在徑山多少時進云若干
時師云山上有鯉魚麼進云初學不會師
云國一禪師在汝脚底。

七僧入室久立師云難難難七石油蔴𣗳
上攤眾無語一僧問如何是西來大意師
云橄欖兩頭尖問萬里無雲時如何師云
青天也須喫棒進云朗月當空又作麼生
師云階下漢問如何是須彌山師云腰纏
日月頂住諸天問狗子還有佛性也無師
云有進云趙州為甚道無師云趙州道無
山僧道有問一念未生前如何是本來面
目師云描也描不成畫也畫不就眾擬退
師云且住良久云難難難七石油蔴𣗳上
攤驀歸寢室。

丙申夏過大雄師落藥師堂柴頭問生死
不明求和尚開示師云你走路不要動脚
砍柴不要動手說話不要動口。

茶頭問生死不明乞和尚開示師云三口
茶鍋兩口破頭擬議師掌云打濕眉毛也
不知。

僧問叅話頭直下空豁豁地為甚麼不識
本來面目師云我近日牙疼鈍置許多人
問某甲昨夜得一夢凡聖都在者裏師云
開眼夢語僧無語又僧出作禮師云適纔
那僧道凡聖都在者裏你道者裏是甚麼
所在進云莫不是方丈師云你也開眼作
夢僧無語師云與那僧一阬埋却。

山西僧問祖師西來直指人心如何是學
人自心師云五臺山頂浪滔天。

問巳事未明如何用心得徹悟去師舉扇
云扇子十六根骨進云離心意識作麼生
叅師指墜云此是奇南香墜進云向上還
有事也無師云穿却你鼻孔剌瞎你眼睛
眾叅師云諸人從實道看是有眉毛的是
沒眉毛的一僧云有眉毛的師云快須拈
却一僧云眉毛穿却鼻孔師云矢上加尖
眾擬議師旋風打散。

眾僧參師竪柱杖一僧跪求細開示師云
舉不顧即差互一僧云是拄杖子師云點
汙了也一僧云謝和尚證明師云順朱填
墨一僧云不會師云剌破汝眼睛一僧佇
立師云幾人於此茫然一僧禮拜師云一
箭射一羣。

師問僧十二時中如何用心進云學人不
會師云我正要箇不會的與露柱作伴僧
禮拜立師云一對木頭。

道信江居士求開示師云你還信得自巳
是佛麼進云信得師云信得無眼耳鼻舌
身意麼進云信得師竪拳云喚者箇作什
麼士無語師云了得一切信得自巳。

火頭問柴盡𦦨絕時如何師云直歲打普
請梆進云大地無寸土向什麼處斫師云
摸摸眉毛看頭擬議師便喝。

僧呈香嚴上𣗳頌未云枝頭盡是忠腸血
莫認楊花當紫羢師徵云你那見他忠腸
血進云看破了也師云又認楊花當紫羢
師至圓證堂問東單是甚執事進云起造
公務又問西單呢進云日用公務師指中
云三尊佛呢眾無語。

師至大義堂問田寮今日作什麼進云戽
水問柴寮上山麼進云上山又問園寮今
日作什麼進云鋤地師指中云觀音菩薩
呢眾無語師良久云我道田寮也不曾戽
水柴寮也不曾上山園寮也不曾鋤地惟
有觀音菩薩忙碌碌地。

師謂僧云我有一方濟世大黃八兩水二
碗濃煎頓服你肯喫麼進云某甲無病師
云再加四兩一居士作禮云且喜醫王出
世師云服後如何進云作風作顛師良久
云我不荅是肯你不肯你進云待肯堪作
甚麼師云渣再煎進云請師珍重師大笑
師到大雄問觀堂僧那裏人進云溫州人
師云你認得永嘉大師麼僧無語師云永
嘉大師在你脚底又問一僧那裏人進云
溫州人師云你道永嘉大師為甚在你鄉
里脚底僧亦無語師云又是一箇瞎漢又
問眾僧云昔有人問雲門𣗳凋葉落時如
何門云體露金風汝等作麼生會眾無語
師云樵柴時鋤山時種園時打飯時不要
蹉過雲門老子眾作禮起師云將謂吾辜
負汝便出堂。

師一晚落堂云古者道上上等人閉門打
睡接中等的人要開了門接下下等人要
下階去接我却道上上等人落堂來接眾
無語師顧侍者云你何不道請和尚閉門
打睡去。

僧叅師問那裏人進云宜興人師云銅棺
山高多少進云不曉得師云你不是宜興
人。

僧叅師問潑面春風還有吹不著者麼進
云謝師垂問師云面皮厚多少僧拂袖出
師云恰是。

檀越問如何是本來面目師云喫茶不濕
口。

癸卯秋舟次荊溪梁溪間見一菴門聯云
有水皆含月無山不帶雲師顧船頭煎茶
行者云此妄言綺語行者曰何也師指茶
具云銚中有月否行者揭開銚葢師云太
費力生一北來行者從旁作禮云無水有
月否師以手作月勢云凉生生爍汝面門
者作禮師云汝只知箇作禮進云禮拜無
不是道師云熱饅頭不喫却想冷餑餑。

藏堂大眾叅師云簡藏若見有一字即墮
地獄如箭射眾作禮師云金輪峰下不是
人間。

師舉破塵出經卷乃竪起扇子問僧云者
箇是塵作麼生破一僧云正是學人疑處
師云何不道某甲秪見經卷不見扇子又
喫茶次舉起茶鍾問僧云者箇是塵作麼
生破僧無語師云何不道某甲終不敢向
四威儀中見和尚又有僧進云虗空粉碎
大地平沉師云你祖翁墳墓呢。

僧作禮師云祖師在你眉毛上僧無語師
云却在你脚底下。

關中僧叅師云佛法長安有。

僧問大通智勝佛十劫坐道塲為甚佛法
不現前師云瞌睡進云秪如現前大眾安
禪打坐與古人是同是別師云大開兩眼
進云如是則千古意分明去也師云自領
去。

問僧昨者有居士請益曾向他道請與露
柱同叅汝代進語看進云小出大遇師云
何不道直透萬重關不住青霄內。

問菜頭菜藍裏多少祖師頭無語師云鈍
置祖師。

問僧如何道鐵蛇鑽入海撞倒須彌山進
云棒打石人頭嚗嚗論實事師云怎見得
是實僧作禮師云何不道開山祖師面目
現在。

千丈巖僧叅師問如何是祖師西來意僧
無語師云石頭古怪松奇特。

眾僧叅師云鐵蛇橫古路僧無語師云識
法者懼。

僧問和尚云切虗空為細末攝大地入一
毫學人向何處安身立命師云一莖兩莖
斜僧無語師云何為竹拍不響。

大智寮僧問看未生前逼拶到身心不可
得如何行持師云露柱前觸目菩提進云
和尚工夫說中道妄認四大為自身相見
聞覺知為自心相除此二途向何處著落
師云山牆後圓光萬丈。

全知藏收米回師指紗燈上牧牛圖問云
燈上為甚麼有許多牛藏禮拜云總不出
者一頭師笑云者樣辛苦又喫此一鞭。

師喫茶次顧侍僧云兩箇圓眼核誰賔誰
主侍云賔則總賔主則總主師云如何總
賔侍荅不契師代云明似鏡又問如何總
主荅亦不契師代云黑似漆。

僧叅師云欲識永明旨門前一湖水日照
光明生風吹波浪起明甚麼邊事進云永
明大師一時方便師云何不道面目現在
問火頭火𦦨上誰轉法輪頭禮拜師云三
世諸佛在汝脚底。

僧呈偈有踢翻須彌語師云只如旭日峰
作麼生翻轉進云拋却旭日峰請和尚鑑
師云何不道喚什麼作旭日峰僧禮拜師
云佛法世法一齊放却去眼空四海去并
眼亦擉瞎去。

四僧叅師問一僧云如何是道僧禮拜師
云何不道步步蹋著實地來問第二僧你
試道看僧云初叅師云何不道同行不同
步又問僧如何是禪二僧同作禮師云何
不道此去禹航一百二。

僧問古人為何立雪齊腰進云不入虎穴
焉得虎子師云笑倒嵩山數十峰。

* 頌古

「舉趙州問南泉知有的人向甚處去泉云
山前檀越家作一頭水牯牛去州作禮云
謝師指示泉云昨夜三更月到牕。」

【#+BEGIN_VERSE
「　雪中春色梅梢見黃鳥聲聞意氣新意氣新誰知黃鳥笑聲頻說與風流明敏者眼從今日碧華自去年馨」
】

「舉歸宗常禪師素與南泉同行忽一日相
別煎茶次南泉問曰從來與師兄商量語
句彼此已知或後有人問畢竟事作麼生
宗曰者一片地大好築菴泉曰築菴且置
畢竟事作麼生宗打翻茶銚便起泉曰師
兄喫茶了普願未喫宗曰作者箇說話滴
水也難消。」

【#+BEGIN_VERSE
「　賔則始終賔主則始終主金鎚各逞藏鋒技父子不傳兄弟同氣和烟搭在玉欄干上苑垂楊鳥深處」
】

「舉陸亘大夫向南泉云肇法師也甚奇怪
解道天地與我同根萬物與我一體泉指
牡円華云大夫時人見此一株華如夢相
似。」

【#+BEGIN_VERSE
「　一枝華𤼵十分春覩徹根源把玩新堪羡大夫打失鼻共來笑傲古今人」
】

「舉僧問疎山禪師如何是法身山云枯椿
如何是法身向上事山云非枯椿。」

【#+BEGIN_VERSE
「　一拳拳倒黃鶴樓一踢踢翻鸚鵡洲有意氣時添意氣不風流處也風流」
】

「舉慈明祖師僧問閙中取靜時如何云頭
枕布袋。」

【#+BEGIN_VERSE
「　悟入汾陽鞋穿足裂塞却口門出廣長舌如鐘在虡小大徐疾有扣斯應渾身金石三玄彈指四看語默易知難會易見難識蓮棹洛伽雲開兜率」
】

「舉溈山有句無句公案。」

【#+BEGIN_VERSE
「　二八嬌姝閨閤中錦帳珠簾隱玉容癡郎把玩簾和帳秪堪一笑動悲風至今逐塊韓盧隊怎識高居赤眼龍」
】

「舉本來面目話。」

【#+BEGIN_VERSE
「　者個本來面光明處處徧却之無可却薦
之無可薦如月麗中天光照滿林澗漢來漢來形胡來胡來現知即不能知見即不能見放下便相親趣凑轉成間千七百葛藤總是個方便」
】

「舉僧問乾峰十方薄伽梵一路湼槃門未
審路頭在什麼處峰拈拄杖畫一畫云在
者裏僧又問雲門門拈扇子云扇子𨁝跳
上三十三天築著帝釋鼻孔東海鯉魚打
一棒雨似盆傾。」

【#+BEGIN_VERSE
「　桃源住在避秦先覓個漁即問渡船雞犬桑麻爭笑舞笑人撈摝水中天」
】

「舉趙州至一菴主處云有麼有麼主竪起
拳州曰水淺不是泊船處便去又至一菴
主處曰有麼有麼主亦竪起拳州曰有殺
有活有縱有奪便作禮。」

【#+BEGIN_VERSE
「　短棹輕帆狎怒濤東行西止任逍遙去留不出蘆華岸陸地追尋人自勞」
】

「舉玄沙禪師普請砍柴次見一虎天龍曰
和尚虎沙云是汝虎。」

【#+BEGIN_VERSE
「　青天白日遇個怪好心告人成自壞從來賊不入貧家玄沙獨步千峰外」
】

「舉鄧隱峰禪師推車次馬祖展脚在路上
坐峰云請師收足祖云巳展不縮峰云巳
進不退廼推車碾損祖脚祖歸法堂執斧
子曰適來碾損老僧脚的出來峰便出於
祖前引頸祖廼置斧。」

【#+BEGIN_VERSE
「　清風拂白月白月照清風千古徹人冷嗟人春夢濃」
】

「舉芭蕉山慧清禪師上堂拈拄杖云你有
拄杖子我與你拄杖子你無拄杖子我奪
却你拄杖子靠拄杖下座。」

【#+BEGIN_VERSE
「　蕩蕩一條官驛路晨昏曾不禁人行渾家不是不進步無奈當門荊𣗥生」
】

「舉馬祖令人馳書併醬三甕送與百丈丈
令排向法堂前廼上堂眾纔集百丈以拄
杖指醬甕云道得即不打破道不得即打
破眾無語百丈便打破歸方丈磬山先老
和尚云老僧當時若在眾中管取大眾沾
恩亦不使百丈失利待他道道得即不打
破道不得即打破但出眾抗聲云喚典座
來快擡將去雖然也作死馬醫也老僧更
為諸人頌出堪嗟一眾是疑團打破從教
仔細看若得磬山當座下林間怗怗地相
安。」

【#+BEGIN_VERSE
「　粥飯禪和萬萬千費人鹽醬若為言馬祖
寄來只三甕百丈傾厨倒庫添倒庫添也徒然一言九鼎能扶起疎鐘高擊冷雲邊」
】

「和普明禪師牧牛頌。」

【未牧

「　湘之南潭之北頭角分明東觸西觸」


初調

「　少獲頭多捕尾月下風前盛溺掃矢」


受制

「　面月白蹄墨黑有索有鉤忍饑受渴」


回首

「　遠邪蹊趣正道步步登高山長路杳」


馴伏

「　戴寒鴉履芳草毛骨馨香見者道好」


無礙

「　寒暑安忙閒得故鄉寬廓任出任入」


任運

「　朝隴畝暮茅簷隨時水草明月同閒」


相忘

「　刀砍水珠斷貫澹泊寧靜明志致遠」


獨照

「　失却牛撞破壁一箇閒身赤灑灑立」


雙冺

「　拋靈符瞎正目函乾葢坤火寒雪毒」
】

* 書問

** 復岵瞻戴廷丞

在在是居士菩提塲物物是居士正法眼
事事是居士菩薩行步步是居士那伽定
使十二時不為十二時使轉一切境不為
一切境轉斯為道人若一處光不透脫一
時光不透脫即本分不透脫須刻刻向父
母未生前絕思惟無依倚既恒且密時至
道成冷眼圓明方知在在是菩提場物物
是正法眼事事是菩薩行步步是那伽定
使十二時不為十二時使轉一切境不為
一切境轉此言不欺人也居士心光時注
天目居士慧性不昧古今居士至行大建
法幢奉復不覺縷縷。

** 荅王泰卿居士三問

問為人容易做人難敢問為人之道師云
已所不欲勿施於人問何為知生何為知
死師云知所從來為知生知所從去為知
死問臨去時心不顛倒意不散亂在何處
捉摸師云驗在目前師復云居士真為生
死須知制心一處無事不辦但勤持藥師
如來萬德洪名持到持而無持徹見念未
生前本來面目則率性而行頭頭是道所
謂𤼵而皆中節天下之達道也如是方能
了生脫死方可出死入生何謂了生脫死
如太虗空先天地而生後天地而不老何
謂出死入生譬如大海日照光明生風來
波浪起到此則去來自在夭壽不二又臨
去時作得主有二種徹見本來面目則了
知生死不相干如上所云若未見本來面
目勤持藥師如來則臨命終時八大菩薩
接引上生極樂世界入不退地見佛明心
因切問䖍請不覺縷縷。

** 與胡彥遠居士

尋常在稠人廣眾中人人自以為見山僧
山僧直云猶隔千山在日來干戈徧界百
里之間如隔千山山僧却云與居士刻刻
相睹居士以為然否雖然刻刻相睹恐蹤
迹愈疎居士其何以自處夢幻空華更莫
把捉須向一念未生前證取自巳廣大心
體與太虗空同量包裹一切而非一切生
滅一切而非生滅方是居士放身命處不
盡。

** 荊山旅堂寄上大慈老人

師太年高當一切莫管惟向父母未生前
看取如何是自巳本來面目見得本來面
目便見得佛祖面目便見得一切真子真
孫面目無生無死無苦無樂方是個大自
在老人名之曰佛名之曰祖名之曰圓通
大士名之曰清淨法身名之曰本源自性
自利也足利人也足不虗來閻浮世界作
一番佛事如不見本來面目則莫道子孫
眷屬冤親好惡便是自巳一個身子縱保
養到百二十歲一息不來便要敗壞四大
各分還看得經麼還念得佛麼還顧得子
孫麼還簡點得冤親麼越簡點越顛倒越
顧念越誵訛便謂之流浪生死輪廻苦海
豈不虗來世上喫一番苦豈不虗出家虗
辦道有至性老人决不肯如此果能向未
生前看得身心世界一切不可得不可得
亦不可得本來面目當自見工夫得力或
白松豊或不退勇或退菴重或骨巖峰皆
可召而示之此四子當能體我意助師太
入道也丁亥十月辛卯比丘男某百拜上
師太老人慈目。

** 荅鑑融上人

玄沙白紙周遮上座毛錐穎露雄情舒展
各吐胸襟山僧則云一別忽經歲望中雲
海賒且道與雪峰是一是二他日覿面當
別有以報我。

** 與洽西堂

刻刻自為廼真為人切弗忙披𡚁垢向第
二門頭與人婆和但整肅堂規俾人光陰
不虗度多隨眾坐幾枝香則利巳利他兩
得之矣莊周云觀德人之容使人意消不
其然乎寮中倍宜嚴靜古人見有入房即
起立焚香不以絕物為嫌有志之士直須
具如是體裁方不同今時圖熱閙裨販之
客餘想深知不贅。

** 荅木如上人

向從天行叔侄略聞道槩眉衲歸并得手
書知公真不自欺人也既知生死寤寐不
能一如須把生死岸頭用不得的知見盡
情放下嘗令熟睡無夢無想死了燒了身
心俱空境界時刻現前亦不立無夢無想
身心俱空見解不住不退無動無靜打成
一片時節若至其理自彰叅須真叅悟須
實悟端不虗也學道不悟斷不能斷命根
工夫不成一片斷不能悟公能悟去方可
喫過量人痛棒且道既悟為甚又要喫棒
今時稱長老者十個有五雙分䟽不下公
能始終不自欺當不以此言為過也。

** 與豊首座

每日夜可將四炷香面壁簡點本分端能
至虗至靈至寂至妙無􂅕毫間斷隔礙執
著虧損等否次可以四炷香領眾直教無
人無已無動無靜所謂衲僧行處如火消
冰許誰近傍容誰違背再以四炷香博覽
簡點於古人正說反說遠說近說死說活
說麤說細說一一不受瞞一一舉一明三
不死人句下一一秖用遮眼否餘時方可
放叅否則大事未明如喪考妣大事巳明
如喪考妣當自立志若悠悠忽忽焉能為
有焉能為無真與草木同腐人也孟子曰
恥之於人大矣念之。

** 與夾山六解恒長老

吾徒既擔荷此事須時時臨深履薄獨居
則閒閒地應機則似火消冰無動無靜靡
不常光現前壁立千仞自利利人庶可無
悔日來閉關啜雪羹不多及。

** 復許叔度

所謂了生死者正了徹之了叅透生從何
來死從何往則親見本來面目方為了生
死人所謂明德新民止至善位天地育萬
物費而隱隱而費尚何偏空偏有種種邪
僻之擬哉若不親見本來了生脫死則妄
認七尺之軀為身見聞覺知為心譬如百
千澄清大海棄之而惟認一浮漚目為全
潮窮盡瀛渤則有生有死無苦不生無苦
不死安而不安堪忍而巳是可忍也孰不
可忍也奉寄楞嚴一部熟讀此經方知身
心真妄了生死者生而無生死而無死否
則認識為心認妄為真則不惟錯會釋家
本來面目常住真心等語于儒門明德中
和皆正說亦邪耳深望一生死齊壽天下
問不敢不詳荅幸下學上達近思力行他
日天地同根萬物一體今日從放生護生
始。

** 復戴岵瞻廷丞

全力提持如桶子脫甚為希有方念別來
動靜不二寤寐如一否得書知不自放過
慰慰所謂如箭離弦無返廻勢正公今日
事也老龐不侶萬法深入遠詣故經人一
掩口即撒手承當一進步即西江吸盡人
徒見其收功大而左右逢源不知其入處
深而用工遠耳別諭感刻荷法護法厚望
有在不盡。

** 復友蘭陶居士

向從先磬山得聞吼山主人石簣老檀越
潛臹密證向往有年幾欲一過其里今日
何幸得公下交每逢姓陶人使我心依然
况篤信真叅實為生死如公者乎但公信
道雖篤叅究雖切而研窮未有其方凡叅
一念未生話須從有念時叅去動靜不可
打作兩橛葢未見本來面目時則動靜皆
不離念也時應醻酢不妨醻酢時欲靜坐
不妨靜坐乃至喜怒哀樂人所不免亦不
必免須有感時即叅我有感時諸念紛紜
念未生前是何境界到一念不生即看今
知無念此亦念也縱無無念亦無無無念
前念猶淺後念愈深須如剝笋層層剝盡
如木如石木石知見亦不立行住坐臥悉
皆如是方是工夫成片工夫到得成片則
時節若至其理自彰尋常示人到一念不
生時定見本來面目見本來面目方一念
不生不是說食可止饑也病從身生身從
妄念生念未生前身尚不可得何病之有
如是則向一念未生前去縱未見本來面
目亦身病頓空豈能為話頭作難知公叅
究未省力叅究未省力則與一念未生前
話不相應所謂研窮未有其方也退步向
念未生前去自然省力何如何如餘問條
復于左。

所言靜坐久忽一日心大開朗無物我無
古今無一切種種差別惟見一片虗明曠
無涯際惜不久遂失之此乃靜功所現蹔
歇塵勞正屬人為並非天德勿作聖解礙
正知見若向一念未生前去㘞地一聲徹
悟本來面目則位天地育萬物所謂峻極
𤼵育優優大哉禮儀三伯威儀三千山野
每示人儒者不從聖經入則應從顏曾思
孟入否則認識為心為入世矜持善人速
成小利則可去達道大成內聖外王之學
大有徑庭此後若到一切俱無境界須如
前示將知無的亦無却如木如石木石知
見亦不立行亦然坐亦然自然悟去。

** 荅顏𢋫先居士問

塵勞中知有大事因緣足徵般若因深臹
持十念法門當先萬緣放下執持名號一
心不亂若有念起須看念從何來看徹念
頭起處則親見自巳真面目一口吸盡西
江水龐公去人豈遠哉見得自巳真面目
則見得阿彌陀佛真面目𢹂西方來東土
也得掇東土入西方也得禪淨一致宗教
俱圓豈不真大丈夫所為哉祝望祝望。

* 像讚

** 磬山先老和尚

「　潛磬谷并汾苦寒遷報恩楊岐冰雪生平不肯人慣用白雲入磨房之機印證小廝兒誰是普化震臺山之鐸沿流不止問如何見過於斯許嗣他」


又

「　山僧事先師未久即獲入室自後愈近愈遠如天之不可階愈入愈深如海之不可汲惟此不能自巳者先師嘗掀髯曰類巳後代兒孫切莫造次」


** 自讚

「　未出芙蓉城通身佛法既入磬山室滿面慚惶十餘年前拈條白棒欲人人得知好惡十餘年後目睹雲霄一任人七顛八倒龜毛拂子欲流傳未入門前分付了咄離婁公輸難分白皂」


又

「　者漢浙東浙西有湖南湖北有三台五臺有四海八荒有有處共見共聞秖有一處人不聞見他日好為人點眼」


又

「　若道是潛子未曾著此色衣若道不是潛子他人無此麤眉更有些子相似等閒兀坐無為」


** 阿彌陀佛像讚

「　我識阿彌陀塵塵剎剎現藕華如車輪頂門豁眼看」


** 觀音大士像讚

「　虗空昨夜呵呵笑笑我分身萬象中欲識虗空真面目看取寒趺楊柳風」


又

「　一根圓通萬德炳著欲圓種智惟稱大士」


又

「　未展楮揮墨前觀世音大士彌滿虗空出入一切人眉毛眼睛鼻孔唇舌乃至八萬四千毛孔中東涌西沒及乎展楮揮墨却走入一楮一墨中去了也求見大士者切忌觸途成滯向文彩未彰以前薦取方有喫棒分杲日一輪當午現無勞鐘鼓報新晴」


** 達磨祖師像讚

「　萬里來一葦別五番毒九年壁有此體裁不愁無人立雪」



大覺普濟能仁玉琳琇國師語錄卷第六

* 音釋

餑
(蒲沒切盆入聲麵餑也)。
裨
(蒲靡切音皮)。
臹
(思留切音修)。

大覺普濟能仁玉琳琇國師語錄卷第七　幾七
嗣法門人行岳編

* 詩偈

** 贈履坦禪人兼報天一居士

「　鼎立三峰勢插天嶺門雖闢白雲連飛鴻傳得人間信石壁難依過別川」


** 入磬山

「　隱居風範依然在說法堂前任草生莫謂門庭能閴寂從來此道少人行」


** 示退菴重子住敔山

「　澄江有山孰多僻敔山兩灣蒼翠積澄江有水孰多情敔山前後敔水平當年一身澹如水夜隨明月過深林化山擬作推蓬室扁舟乘興堪深入汝今為我先去住菴傍閒地多栽芋忘世情懷爾我同茅鐮鐵
钁振先風得人不在門如市猶憶當年面壁翁」


** 贈禪人

「　見道誰修道忘山好住山雪深巖屋老百衲一身閒」


又

「　重巖之下茅屋耽耽有幽人兮雪立冰餐」


又

「　好山如畫畫如山紅葉村村杖笠閒看到桃華成一笑再來雲外訪柴關」


** 守塔懷古

「　多年黃葉類形骸此日徘徊誰偶諧麻衣草履食接氣象骨崖前呼再來」


** 咏懷

「　千峰絕頂尖頭屋草薦柴牀火一爐三十
年中無一事諸方何處覓潛夫」


** 靜夜思

「　枝枝葉葉月疎疎密密風誰共蹋流水倚杖石橋東」


** 題壁

「　星高月曉松雨滿衣西岡危坐嗒然忘歸」


** 偶題

「　月浸千山冷風鳴萬木清一聲村外犬客路有人行」


** 山居

「　荒凉苔壁寺孤冷草堂人雨後舒長望庭泥虎迹新」


** 烹泉

「　廣修供養事如何百沸清泉上佛陀早色爭妍排闥入鶯啼古木梵音多」


** 對鏡(華山蘭若)

「　對鏡吾非昔捫懷志自新何林一枝別蔭我雪霜身」


** 冬日有懷(荊山旅堂)

「　空階栢子落饑鳥入門來千尺危巖下梅花幾𣗳開」


** 望臺山

「　荒濶三千路高閒一萬人當年冰畔石遲我未歸身」


** 舟居(三却竹林)

「　澹蕩寒煙古木孤懸雪浪輕帆只在尋常行處杳然萬壑千嵒」


又

「　一葉千谿水三盂六月霜逢人不舞棹高臥對斜陽」


** 冬歸草堂

「　潛形餐栢實放目看梅花何處忘機客同來灌古畬」


** 濟寧道中

「　臨溪茅屋臨簷𣗳雞犬依依水國村虞夏平成風化永江南江北共林園」


** 讀白樂天詩懷扣冰(舟次東昌)

「　池上有小舟舟中虗胡牀我心久忘世愧未使世忘」


** 甲馬營夜泊

「　水上舟如織人間事若蕉無為與無欲誰共我逍遙」


** 節食

「　寄形天地間飲食唯接氣翛然等個人明此澹泊意」


** 龍淵南塢坐月

「　松𣗳三長四短石臺七高八低坐來夕陽在𣗳歸去月落峰西」


** 晝寢

「　譬如木偶人鼓歇索亦住山僧動與靜請問諸露柱」


** 荊溪道中招友

「　正是千山紅葉時摩挲石壁好題詩百年嚼蠟能多味分取松根帶露葵」


** 高祖寢堂題壁

「　牀頭懸瀑布塔頂長苔衣一住不復入高寒到乃知」


** 示眾

「　萬里晴空誰共三春花柳爭遊王孫醉眠芳草何似潄石枕流」


「　我有蓮舟一葉沙城芥劫全收高歌唾壺擊破童稚出沒洪流」


** 山居

「　胸中無一事終日坐閒閒睡起摩挲腹山間與水間」


** 高步

「　登山造極步自此始有懷君子行遠本邇」


** 促都監立還山

「　山中有佳月宜人終夜看山中有好風解衣可盤桓泉鳴千嶂寂松靜一濤寒永日鳥相喚清秋蟲自紈解𦗟紫芝曲喬木在層巒活埋與斷壁千古仰金蘭時哉石梁雉雪飲且霞餐」


** 普請口占

「　年來漸覺精神復老去偏知日月閒飽飯
安眠無一事椎鳴隨眾看秋山」


** 枕流臺題石

「　山中流水寂無聲枯木生花別有春若箇到來知解絕紅爐分取萬年冰」


** 庚戌二月磬山題壁

「　面目分明徧界親偏於此地受恩深三更月下􂿍徊立恍是當年侍拂巾」


** 磬山揮麈臺(先錄法濟十咏之一有此名)

「　松根時獨坐花雨不從栽憶昔別峰侍無言聲似雷」


** 庚戌題壁(三首)

「　本是矜矜自了僧飽餐安寢別無能酬恩報祖雄明哲斗室焚香懷古人」


「　一缽霜華半榻雲無求無喜亦無嗔三更對月開扉坐慚愧焚香侍立人」


「　臥倚青山飯白雲谿聲鳥語共晨昏空庭有隙栽蘭蕙緘戶無蹊入怨恩」


** 捲簾

「　尋常入望驚殊絕何意全身住此中傳語巖棲木石侶時時放眼識雲松」


** 獨樂園雨後(二首)

「　一谿銀鳳玉龍騰想見霜華此得名步到上方忘藥石勞他從者請頻頻」


「　枕流石上枕流臺到者教君悔晚來白鷺羣飛千磵雪洪鐘大扣萬山雷」


** 巡寮至大義閣(癸丑燈前)

「　花滿寒庭月滿林巡寮未半欲三更到門且莫掀簾入愛此樓前布水聲」


** 䢴江贈虎公至契

「　交道江河下於公見古人素心千里月青
目一山晴」


** 楚州題壁

「　澹黃微綠拂疏風到處垂楊適我慵覓得小舠𤓰子大一帆漂渺水雲中」


** 旅堂

「　愛柳無如我摩挲玩嵗年旅堂忘岑寂一𣗳適垂軒」


** 開窓

「　風聲雨聲聲聲入耳花色草色色色幽妍」


** 山居

「　竹戶風清江入筵道吾一到至今傳逢塲竿木時思曳戀此華亭雪滿船(菴名船子)」


** 示淳徒病中

「　接氣三盂粥消閒一縷香石牀黃葉襯何處得嚴霜」


** 天目雙清莊

「　兩峰清拍肩雙谿寒共語中有一徑清昔人此遐舉」


** 金沙顧龍山留題宿處絕句

「　不問江南與江北枯藜為友笠為菴龍山半日登臨足又蹋春風去去憨」


** 言志

「　客夢秋山遠閒情黃葉深脚麻松下石過嶺覓禽音」


** 題壁

「　栢庭霜夜月蘚屋夕陽風岑寂非人境犬聲東舍東」


** 廣武題壁

「　松崖罷聽得梅而樂孤立月庭旅影落落」


** 藕塘題壁

「　蹋徧秋林步步霜麻衣草履自清狂逢人𣗳側彽徊立惆悵千峰華政黃」


** 大雄山居

「　臨海渾無地潛谿却有邨蘿菴在空碧鐘動月為門」


** 懷靜涵老居士

「　落落松根石蒼苔沒欲平江風吹木葉寒月漾波清」


** 懷五玉弟

「　江流清日夜今古葉聲乾高臥石牕下一燈相對寒」


** 絕糧

「　山空水碧千指壁立摩挲布毛縫衣炊食」


** 壬辰歸報恩

「　本是金峰苦行身芒鞵短拄舞還新漫教
𣏌𣗥藩吾室指點泥丸光印人水滿蒲谿流夜月風生菊徑靜芳辰好來和我紫芝曲大小石頭正法輪」


** 高齋對月

「　嗒焉忘言徙倚夜半皎皎毛髮月明九面」


** 禪者請書

「　有一僊兮睡布被裏入被尋伊滿頭尿矢」


又

「　扶起法堂拆却佛殿昔許爾聞今便眼見」


又

「　方寸之𣗳生石柱底放華一葉覆徧大地」


** 荅老母

「　若欲我度親別無法可度死𥁞世間心當下同佛祖」


** 江上十方菴慈氏芟染

「　修行在行不在說萬事應須猛割截者回似斬一握􂅕一斬一切俱了畢頂上圓光含十虗從今更不重埋沒非是山僧輕度親十載先師曾記莂剎那具足丈夫儀法名通光號悟徹不向他人行處行管教步步蓮華國(通光先磬山親題法名)」


** 和示峰子

「　山月滿檐諸子侍立面黃者黃面黑者黑或撥爐灰或研墨汁眼明手快善知時節擬索枯膓青藜三十」


** 題壁

此偈贈一切人不能收取須還山僧。

「　萬年冰上久安居却向紅爐放雪飛到處逢人不相識瘦拳高枕自忘機」


** 對鏡(有引)

向侍先磬山聞溈山荒寂有願四旬體
胖曳杖往住二十年於茲矣適浴室臨
鏡因有此偈。

「　不是溈山舊住僧年來四十骨稜稜金峰峰下堪鋤石待個英靈剔祖燈」


** 自擬

「　有芝東巖東風兩石為屋嵩壁平莫攀龍山高可逐」


** 江上法願菴

「　到處耕荒翻石笋今來坐月友寒烟半間老屋安親膝五合香粳努力煎」


** 草堂月

「　喬林花滿地晴瀬月當天題石貽來哲應同徹曉禪」


** 代草堂老人示徒

「　雲開山突突霜重栢蒼蒼倚徙閒庭寂寒籬菊晚香」


** 圍爐得月峯

「　三長兩短此坐彼立當年有叟盆池欵客」


** 西樓題壁

「　架月峰前獨坐時寶峰塔在翠烟西有言枕筆吟難就山水蒼茫客自知」


** 中臺書竹

「　翠幢之下或坐或立惟有一閒長年眼碧」


** 杖底松風

「　疑立海上峰春潮夜來急笑聲落層崖誰人和月拾」


** 寄羽明居士

「　信宿金峰頂喜分半芋香荊溪一葦便拂袖意蒼茫」


** 草堂晝眠

「　飯罷松根一榻清波濤萬頃屋頭聲年來滄海扁舟志起立千巖鳥碎鳴」


** 夏夜露坐

「　星隨夕梵湧月為殘經留寒暑不到處松根六月秋」


** 掃徑

「　掃出綠雲徑送來銜日山黃花紅葉際杖笠道人閒」


** 早叅罷

「　明月入窓三尺雪松風拂簟一天濤夜來有客中庭立不負嵩山折葦勞」


** 大雄面壁巖夜坐將赴磬山請

「　愛此一牀月長年臥掩關先師案欲了破雪問家山」


** 梅軒題柱

「　此君澹似我我冷此君知風雨應嫌癖落花坐不移」


** 贈豫章齊居士

「　解學死心禪世居山谷里春風歸去來湘江流不已」


** 松濤

「　松濤堆裏來松濤堆裏住北山松濤濶南山松濤聚境濶勞亦濶境聚閒亦聚不緣恩未酬誰肯舍此去」


** 示眾(大士誕舟次下相)

「　萬頃清風透碧紗西來一筏濟人賒同舟莫自拖泥水放下空拳指指斜」


** 歸草堂

「　幻影歸草堂如臨秋水碧慈幃吾所依松
竹吾所宅蕉葉入櫩櫳濃翠濕床席」


** 芟松

「　愛山尤愛月芟竹亦芟松此夜西窓坐清光到曉風」


** 旅堂雜咏

「　老松一萬𣗳新竹百千竿題遍琅玕碧寒濤枕上看」


** 山居

「　無念常趺坐多閒時手書海棠開爛熳曳履步庭除」


** 雪齋歌(懷徐羣玉)

「　世間少得休心客我學休心休未能何意賢親有吾子雪齋遙對兩閒人」


** 溪上吟

「　望見青山眼便開前生疑此坐禪來千巖
絕壁知題石拂蘚披雲榻取回」


** 乙已五月十有七日

「　未敢登山侍祖燈傍溪縛屋欲安僧大忘身世人來此看取懸崖千丈氷」


** 丙午題壁

「　情忘若草木志定素氷霜客悟芭蕉法叅同絕較量」


** 秉燭踏雪

「　愛雪尋廊步臨軒坐擁爐萬年冰畔客習氣未全除」


** 洗澗

「　洗澗水深石出裁溪月冷風高兩堂聊蔽風雨看取種竹栽桃」


** 夜坐

「　山影界天碧燈光在竹末誰來千仞巖伴
我坐晨夕」


** 千丈巖西窓即事

「　枕間懸瀑布凡上叠千山絕學忘機客耳流齒石閒」


** 對百合花懷延陵公

「　獨許空生親見聞滿前香色任縱橫人人不昧翁真面父子依依亘古今」


** 西方菴題壁

「　寤寐泉聲三十年今來到處聽潺湲居山我不嫌風雨張葢看雲布水懸」


** 樵谿

「　樵出溪溪水坐平石石峰芒鞋徧四海應念此山中」


** 龍鬚禮祖

「　禮取龍鬚大徹堂祖翁面目絕遮藏人來
何處尋蹤跡庭滿六年枕上霜」


** 既望夜叅後

「　滿堂明月光誰蹋太白霜坐客亦輕擲題詩破夜香」


** 有懷

「　淡紅淺碧八九𣗳江村茆屋兩三間草履麻衣食接氣客到平分一味閑」


** 新秋

「　新秋設藥石橄欖款羣賢苦澁眸雙烱坐深月滿筵」


** 仰止閣題壁

「　臥聽松風起啜茗粥短歌鼓腹庶幾知足」


** 辛亥重九後一日示相隨諸子兼懷
下常住是年山邑饑

「　登高三日雨夜來誰有詩兩堂木石侶束
篾歌紫芝」


** 荒園

「　翠竹兩竿梅一𣗳梅開竹孕鳥懷春荒園曳杖日無事揀點生生此性情」


** 雄峰有懷

「　千峰深處三間屋石壁誰人先養松半芋平分慰饑渴十年雪臥放疎慵」


** 無能

「　我是無能者人知我不能海天容浩蕩籬落任紛更莊笑蠻和觸諧稱鯤化鵬綱宗綜九鼎若箇振家聲」


** 虀粥

「　肺腸久與君相洽一旦相逢似故人正脉危微識法懼他年帶篾與君親」


* 佛事

** 在明禪人火

生也不道死也不道咄哉古人未明向上
一竅報恩則不然在明老衲昨日死今日
擡來對眾燒。

** 亡僧起龕

昔日七賢女游屍陁林一女指屍曰屍在
者裏人向甚麼處去一女曰作麼作麼諸
姊諦觀各各契悟師倚杖云者一隊死丫
嬛好與一爐燒却靈利衲僧別有轉身一
路舉杖指云髑髏𨁝跳上三十三天東海
鯉魚打一棒雨似盆傾。

** 悼八十三默真老衲

汝年頗不少汝死頗安好如何連夕來我
心痛徹曉念汝度凶荒屈指可過了不虞
麥甫黃倐爾音容杳苦樂未易空死生未
易妙未證虗空心重來明此道我哭有餘
哀宿有好懷抱。

** 自覺尊火(尊柴頭一生擇木三遷勤普為眾臨寂撥置後事顓
持藥師名號數日泊然坐脫)

生知所止死知所歸豈無俊士於茲徘徊
咄哉行尊庶不虗為出世之人。

** 隱菴顯火(顯圜頭勤樸十年如一日歲饑禾麥而園蔬獨豊一
眾頼之)

隱菴顯老園頭十年為眾荷鍤不休惟是
歸家一路幾番盤躃門頭吾今助汝一炬
黃華白菜處處自繇。

** 印潭入塔

即此物非他物取不得捨不得青山以為
宅。

** 奠無障開闍黎

一靈皮袋皮袋一靈即此皮袋無障真身
杯茶盂飯聊盡眾心嗚呼尚饗。

** 奠志一達侍者(老成衣鉢)

行達行達汝解四大空我今為汝說真空
灋茶傾三奠香爇一爐。

** 洞如耆德火

性空三昧火自焚實相身今日是我洞如
老灋兄向火𦦨裏轉大灋輪令大地情與
無情俱證究竟堅固大定現前大眾異口
一音同誦首楞嚴王咒。

** 奠雲標岫侍司

泥多佛大水長船高葉落歸根知巳力來
年仔細𤼵春條。

** 崒侍司火(老成衣鉢)

雲開崒侍司諦信真空理四大各有歸斯
人無去住無佛處作佛蓮華生碓嘴。

** 奠岸回老衲

者漢生亦如是死亦如是吾許汝如是與
汝一杯茶。

** 嘯岳月監院掩龕

荷眾廿年來歲繞數千指頗多素心人澹
永首肯爾掀眉絕眾緣清光滿大地師雙
手掩龕云多少死於句下不能入道的阿
師只作墻壁話會遂轉身設奠。

** 月監院火

萬仞峰頭撒手時千華競放月明枝以炬
繞龕云東西南北溈山火堪愛風顛胡亂
吹。

** 奠寂菴洽子

漚雲吾久視來去汝無拘汝有利生願重
來讀舊書。

** 奠月岸彼老衲

㨗去㨗來善終善始月岸彼老衲吾不弔
汝而慶汝纖纖雲淨夜光寒更莫遲疑落
二三拾得瀑華橋上笑絕塵千古髯無雙。

** 為南澗和尚火

香水湛然滿浴此無垢人吾兄徹始終火
裏洗箇澡。

** 為澹齋化主嚴土善上座火

嚴土土嚴寂善善寂萬善巳圓善可嘉嘉
善告寂寂不寂再來重理舊􂅕綸嶺梅香
透千江雪。

** 鎮知屋火

師秉炬云者火從汝十餘年真實心中流
出將來光天燭地去也遂投炬適大雨師
歸方丈問眾雨從何來一僧云大家一身
濕師云是何言歟復云新遷化上座為汝
等說乾嚗嚗禪也不知。

** 量空寬都監火

師舉炬云盡大地是寬上座一隻眼寬上
座面前觸目菩提腦後圓光光萬丈山僧
更為爾錦上鋪花便擲炬。

** 智周足副寺火

足副寺生如幻死如幻𤼵心如幻出塵如
幻辦道如幻進業如幻甘澹泊如幻忘勤
勞如幻始終一德至死不變如幻更有一
種如幻舉揚待汝重來秉炬云臨行助汝
般若燄照徹人間與天上。

** 為織造馬護灋火

舉炬云昔年相見無相見今日相違未始
違欲識馬公真面目火裏蓮開大十圍。

* 雜著

** 東語西話

開了兩片皮只是粥飯罐當世有與麼人
山僧禮他三拜。

** 顛仙謠

憎愛胸中盡是非眼底空泥牛入海後聚
散問漚風。

** 書溈山語

行脚高士須向聲色裡睡眠聲色裡坐臥
始得山谷云東坡文字語言歷刦贊揚有
不能盡吾於溈山亦云戊子春二日荊邸
書。

** 題雪竇頌古

野鴨子知何許馬祖見來相共語話盡雲
山水月情依然不會還飛去却把住道道
頌出雪竇真能於法自在匪夷所思如清
光匝地猶戽夜塘以盡所欲言而妙此却
把住道道以不完題而妙盡所欲言如千
雷並吼易不完題如千日並照難偶閱之
直欲擊碎唾壺。

** 草堂書壁

日中一食𣗳下一宿世尊模範如是一語
不投折葦渡江少林九年終日面壁鼻祖
標格何如。

** 荊山旅堂紀事

丁亥十一月朔著新絮襖飽領本菴香飯
飯餘展足熟睡皆行脚經年未曾有事睡
起一趺晚晴快人遺景在屋庭東大𣗳茂
綠未衰殊映日溢目忽憶十五年前得先
師烏峰竹齋瞌睡起書牕浣壁時復憶甲
戌秋先師遷吳興報恩是日結冬破屋敗
垣炊巾滿谷羣賢臥草眠霜冰骨老人支
枯藤指點磚頭瓦礫為諸人闡最上機余
時獨處江千野色無垠天光連水曾和老
人寄示偈云師闢山頭宇吾撑水上門脚
仝蹋實地眼獨空叢林小兒無繩尺曠蕩
之言不謂至今多人成誦昨便鴻南去拈
句寄重監院高歌天地外穩臥雪霜中他
日憶此更作何狀。

** 書巖子紙

大雄道人廿年來炊冰煮雪接納諸方能
三十夏不憚寒苦者敢保出他人一頭地
巖子能否。

叅禪悟難既悟已忘悟難且道忘悟的人
何如巖子道看。

此事極平易極欺人等閒看得平易者此
最受人欺者也戒之哉。

多見人在殼漏子裡譚葢天葢地之道徒
自欺耳葢天葢地者能把殼漏子作塗毒
鼓撾。

** 書楚紙

近年少至性衲子葢稍有見處不能出頭
天外全體受用多以名利熏心學文字語
言還知但患不成佛不怕佛不解說法麼
筆此蜆子和尚卓立紙末。

** 三師說

吾有三師父師母師師師父師生我眼師
師開我眼母師護我眼父師身示無常此
生我眼者也師師了我生死此開我眼者
也母師勗我證果此護我眼者也三師皆
有大因緣使我悚然省豁然開惻然痛吾
何修而得此三善知識師也噫吾於荊溪
磬山開此眼於江上水關忘此眼於吳興
草堂保此眼不知何年得真不負三師也
有客躡而問曰忘矣何用保為曰此非汝
所知也保矣更俟何年不負師曰此非汝
所知也待汝證果地涅槃與汝共報難報
之恩可也雖然父師母師出離之緣皆頼
師師師乎師乎粉骨碎身未足酧將此身
心奉塵剎潛子苫次草述時乙未九月戊
戍。

** 西樓聞雪

潛子早失太山之仰不獲徧任兩序列職
壬辰夏報恩乏住持供先老人方丈重歸
侍室首修殿公務攝客司諸禪極不安潛
子有餘樂也向志夙夜守塔每為事奪適
寓監院寮後軒篝燈正當寶峰塔下漏下
三十刻聞雪起立不禁清絕向於磬山有
生平徼幸處千古快心時之句此際是第
二番境界時壬辰十一月癸已手書所用
破硯猶是二十年前記室舊物并記。

** 報恩旅堂閒書

近日學者有二病一等弄聰明習外學一
等守愚抱拙般若不清楚二者皆不可與
言道不識一丁者必如六祖方可不撥文
字者必須遠同西天龍𣗳馬鳴近同永明
明教始得無過。

** 題壁

本學古人莫視流俗閱趙州語錄自勵。

** 跋趙州三佛話

金佛不度爐木佛不度火泥佛不度水真
佛內裏坐南嶽磨磚江西鹽醬不是過也
又云非四十年不雜用心者不知斯言簡
盡。

** 題藥師日課語

予辭恩絕塵不暇披覽偶入藏閱藥師如
來本願功德不覺手額失聲願人人入如
來願海也或問何於此經驚歎如是告之
曰予見世人順境淪溺者不一富貴可畏
甚于貧賤今此如來使人所求如願遂從
此永不退道直至菩提則欲於王臣長者
一切人中作同事攝不乘如來願航何從
濟乎大凡修持須量已量法直心直行誠
能厭惡三畍堅志往生則專依阿彌陀經
收攝六根淨念相繼所謂執持名號一心
不亂决定往生此先自利而後利人者之
所謂也若於現前富貴功名未能忘情男
女飲食之欲未知深厭則往生法門未易
深信即信矣身修淨土而心戀娑婆果何
益乎則求其不離欲鈎而成佛智處於順
境不致淪胥者固無如修持藥師願海者
之殊勝難思也癸巳之夏山居不寧偶奉
親歸養江上晏如程君以刻成藥師日課
見示此出人意表是經流傳巳久編成日
課未之聞也乃得之吾江之善士為之助
喜信能修持久久不懈知不獨富貴功名
轉女成男離危廸吉如如意珠隨願成就
即得於一切成就處直至菩提永無退轉
何幸如之人間亦有揚州鶴但泛如來功
德船。

** 錄餘杭道中詩

舉目千矛剌淚流若為問路白雲頭大人
君子今何在長歎一聲天地秋餘杭道中
不知誰書此詩於壁題曰行脚紀事非目
擊其中人者不知此詩之悲也。

** 書禹門先師翁詩後

五峰雲頂古文殊盡日跏趺總笑余半點
苦寒禁不得躊躇未了又躊躇此禹門師
翁臺山卜居詩也師翁證處穩密超脫故
微言澹語中煞有吼意琇生也晚何幸目
聽洪音。

** 跋古德語

諸佛未出世人人鼻孔撩天出世後為甚
麼杳無消息三十棒寄打雪竇斯言函以
卞玉綴以隋珠供於百寶浮屠之上當夜
夜放千道奇光光中時現二龍𤼵大音聲
金聲玉振千佛萬祖于其音中示生音中
湼槃已丑中秋日手記。

** 跋大慧頌古

相體裁衣量水打碓毫髮不差且居門外
昨夜三更月到牕話後人逐塊亂頌無論
蹉過南泉趙州還曾夢見大慧乎雨牕偶
書。

** 書月祖偈

自笑當年畫模則幾番紅了幾番黑如今
謝主老還鄉那管生平得未得今人輕易
敢稱笑巖後裔余略舉此偈示之請莫造
次。

** 船子菴雜記

中秋前後臥鋤雲堂泉聲山色爭勝月出
當門日亦如之旦夕令人應接不暇數日
來倦忘寢饑忘食病廢藥終夜大啟戶牗
以納之早則堅臥不起金峰僧走候謂之
曰為我寄語重維那道人近得二入室弟
子清超絕倫僧曰二子為誰曰皆受馬簸
箕記莂來日面佛月面佛僧擬議筆以付
之曰可并示峰書狀。

** 潛子傳贊

潛子不知何如人自得法先磬山力以大
法為已任嗣住報恩數載雖百廢竝舉未
嘗一事營心數千指日環擁叅請未嘗有
一元字脚與人其許入室者愈臻玄奧愈
爽然自失久追隨者多忘身為道高年碩
德之侶主法不讓人情時有以認昭昭靈
靈為得本以識神空為末後無疑者明辯
其為狼䟦其胡載疐其尾復有死於棒下
以心如牆壁為明道眼等者直斥其為將
成九仞之山未進一簣之土皆苦其盲引
眾盲非好辯也人不知而不慍其志潛值
世危亂其時潛布袋和尚贈以偈曰一鉢
千家飯孤身萬里遊青目睹人少問路白
雲頭其行潛遂稱潛子贊曰汝何人斯
其三代之直歟抑乘願而來續垂絕之脈
者歟人徒描汝之形像汝只瞠目而熟視
其潛子歟。

** 書先賢偈

十方同聚會箇箇學無為此是選佛塲心
空及第歸禪人看公案多不透脫為書此
偈若曰此老僧之常談吾末如之何也已。

** 書示月庭邇

江國春風吹不起鷓鴣啼在深林裏乳峰
老人三十二相八十種好見此老一光者
百千諸佛同時現前透此老一言勝透一
大藏教咄山僧未免向佛頭上淋漓墨汁。

** 書屏

栢𣗳子幾時成佛虗空落地時成佛虗空
幾時落地栢𣗳子成佛時落地善財叅後
誰相訪樓閣門開竟日閒。

** 䟦保寧勇禪師頌古

煉得通紅打一鎚週遭無數火星飛十成
好箇金剛鑽攤向門前賣與誰夜坐偶憶
此頌不惟枯木頭陀通身毛孔皆笑直教
大地山河草木昆蟲悉皆起舞。

** 偶言

東坡云醉時是醒時語吾於今之言未生
前者亦云。

** 䟦古

成株大𣗳葢覆天下人去汝師黃檗非干
我事引者風顛漢叅堂去百丈云一句子
百味具足知言哉。



大覺普濟能仁玉琳琇國師語錄卷第七

* 音釋

閴
(苦臭切傾入聲寂靜也)。
䢴
(河干切音寒地名)。
崒
(秦醉切音萃)。

櫩
(移亷切音炎步廊)。



* 勅封大覺普濟能仁國師塔銘

洪惟
世祖皇帝聖德顯道彰于遐邇深仁厚澤洽
于幽明妙智圓通與如來心印為一嘗
命訪僧伽之行解圓證者與論向上宗旨於
時有大禪師奉
詔入京曰玉琳琇公葢天隱磬山之子而
臨濟三十一世孫也師諱通琇號玉琳
常州江陰人族姓楊氏父芳母繆氏皆
與般若有大因緣師之生也母夢大士
携童子自牗入寤而生師墮地敏悟夙
成能語輙誦佛號坐常跏趺十五閱語
錄叅誰字疑情大𤼵寢食俱廢晝夜徬
徨室中因觸翻溺器有省遂蟬蛻萬緣
决意究竟大事時磬山修禪師方弘化
荊溪爐韝正赤師直造其席依止受具
戒為侍者進則决疑請益立雪不移退
則宴默凝神危坐達旦必欲見道乃巳
一日于一口吸盡西江水下瞥見馬祖
用處不覺身心慶快曰佛法落吾手矣
自此遇勘辨𤼵語縱橫自如當機不讓
無何辭歸省母磬山密囑徵信曰善自
護持勿輕洩也師既歸江陰益韜晦日
放曠雲水間偶乘月泛小舟舉頭頓忘
迷悟如虗空玲瓏不可凑泊急就證天
隱於武康之報恩叩擊之次迎刃不留
至掀案而出隱知其透關歎曰此吾宗
獅子兒也隱示寂遺命令師主法席師
不從避之凌霄峰絕頂時天龍業已推
出雖欲埋名煙壑而眾莫之許師不得
巳起應之開法筵之日黑白環遶者萬
指莫不霑被化雨隨根沃潤而去丙戌
過大雄樂其山川幽寂就荒煙蔓草葺
􃈽為屋有終焉之志然聲光外流逐羶
者益眾期年復成叢席是時天童方唱
道東南其機鋒迅利諸方無能抗者惟
師以法門猶子後先角立應機接物如
疾雷破山龍泉出匣非真實證悟者不
能窺其縱奪之妙以故年甚少出世最
早而握機行令卷舒自由聞者莫不欽
服焉。

順治戊戌
世祖皇帝聞師名遣使
詔師巳亥春師應
詔赴闕見
上於外朝慰勞優渥即
命近侍送居萬善殿不時臨訪道要一日問
如何用工師曰端拱無為又問如何是
大師云光被四表格於上下又問孔顏
樂處師云憂心悄悄
皇情大悅
命近侍傳語恨相見之晚焉
特賜號曰大覺禪師名香法衣之錫殆無虗
日尋以毋未塟懇乞還山
詔許之出內府金錢助之襄事師受賜歸
以十九飯僧放生而以其一助營塔費
凡畚土運石一一皆身自為之庚子秋
復
詔至京禮遇尤渥進號大覺普濟能仁國
師至臘月世尊成道日
命於京師阜城門外慈壽寺為千五百僧說
菩薩大戒又
命作工夫說刊行之次年
世祖皇帝升遐師領大弟子作佛事七晝夜
畢辭還山
欽命遣官護送其寵榮稠疊近代無與同者
師雖遭際昌辰然性恬于榮利無毫髮
矜重意既歸如野鶴孤雲無所留礙會
於潛天目師子正宗禪寺歲久隤廢郡
人順天少京兆岵瞻戴君謂非師無以
舉揚宗風光輝祖席率眾延師居之遠
邇學徒聞風奔赴堂序殆不能容於頹
垣敗壁中一彈指間金輝碧明樓殿上
插雲際而未嘗見其有所作為善權之
請師雖勉強一赴然旋思歸老舊林亦
未嘗久留也天性至孝十二歲即喪父
得法後別構草堂于報恩之側奉毋居
之躬進飲饍母歿斷食禪定者七日行
道不離𣩵次者三年先是師之父振陵
翁與受雲栖大戒深味禪悅臨終染衣
自度謂師兄弟不讀書即當出家母氏
亦受磬山記莂晚年離俗依師得悟世
號大慈老人葢非積慶之家不能生此
大士而師具全戒孝友陳睦州大慧杲
之風豈非契經所謂五因緣中真友者
耶晚年慈心益切不憚䟦涉之勞意將
窮搜泉石接引縛禪物外而不與塵世
接者嘗歎曰趙州八十行脚彼何人哉
乙卯春遂屏給侍飄然常往因觸熱渡
江止於淮安清江浦之慈雲庵索浴趺
坐說偈而逝時康熈乙卯八月十日也
壽六十有二臘四十三弟子奉龕歸天
目全身塔於東塢菴之後隴師凡六坐
道塲七會說法解結𤼵覆妙具善巧雖
沉迷重障一遭鉗鎚罥索無不斷絕焦
芽小草一蒙溉灌身心無不光潤得法
弟子二十餘人皆能傳燈續命接席分
輝者也師廣額豊頤平頂大耳面白玉
色目光烱烱射人宴坐如臨大眾故見
者不威而攝一生不蓄私財即纖細供
養亦不輕受嘗過青縣有苦行僧負斗
麵設供隨舟行者數日師憐其誠為說
法要即揮之使去終不納也每檀施至
輒教以持歸放贖生命同於攝受雖膺
紫衣之寵而服用不及恒僧既悟逸格
之禪復教人兼修淨業五會弟子從師
持藥師琉璃光如來名號得度者至不
可筭數皆謂師從彼世界應化來此方
云余昔從
內廷間立法席之後親覩師據獅子座舉明
正法𤼵轟雷掣電之機雖老叅宿學罔
知所措既而閉關習靜龍象萃處一室
而戶外不聞人聲至於廣廈細㫋從容
詔對語巧意圓窮極實際能助
九重增長法喜一時貴近無不函香問道師
於弘法外不𤼵一言其善慧深厚如此
是以緇素四眾罔不傾心馴至名德上
聞于
天寵被鴻名
龍光赫奕則師豈非乘夙世願輪隨助
聖人敷揚大化者乎謂之優曇鉢花千年一
現良不誣也銘曰。

「　西來妙旨
　五燈分繼
　震動鏗鍧
　厥惟臨濟
　國師嗣法
　三十一傳
　金輪御曆
　
　
　佛日中天
　兜率親升
　演說般若
　光燭大千
　聲施九野
　應機而出
　乘願以來
　心光內發
　樓閣門開
　西江一吸
　劈靣全體
　布袋打失
　凡情𥁞死
　扁舟夜汎
　水月明融
　直入無見
　爍破虛空
　六坐道塲
　大施正令
　凡聖皈依
　天龍恭敬
　顯號榮名
　自天之祐
　
　
　
　開士何心
　白雲出岫
　天目高峰
　上摩穹碧
　師錫振飛
　祖庭生色
　寶臺珠網
　彈指立成
　隨順世間
　何經何營
　蘧廬終宿
　曳杖江口
　起滅空幻
　我尚不有
　坐脫淮上
　遊戲自如
　死生者誰
　隱現在吾
　六十二年
　悄然無事
　居士勒銘
　僅有半字」


康熈乙丑仲夏
賜進士出身光祿大夫禮部尚書保和殿大
學士加三級宛平王熈薰沐拜撰