#+TITLE: 密藏開禪師遺稿-明-道開
#+DATE: 2018-05-12 10:24:58
#+SOURCE: github.com/kanripo/KR6q0189 master e6bdc7a4                

** 密藏開禪師遺編序

法界乃法界人自心共成之法界原不限人于聖凡
同異人不以法界為心不以法界為事則彼人自異
于法界非法界拒彼人也人能以法界為心能成法
界之事則法界是此人自能為主亦非此人別主心
外之法界也予初讀普賢行願品于諸供養中以法
供養為最乃至常隨佛學毘盧遮那如來從初發心
精進不退以不可說身命而為布施剝皮為紙析骨
為筆剌血為墨書寫經典積如須彌為重法故以至
與十方法界同證菩提猶念念不捨予乃大驚曰此
正以法界為身以法慧為命而為十方法界之主中
主者也因發願作植聖草中有刻經著述章皆以法
為續佛慧命後讀徑山刻方冊藏緣起諸公極稱達
觀大師與密藏開公能創發此大事且引昔有老尼
以刻藏之緣自斷其臂誓開此板至沒身未完其徒
小尼善繼師志亦斷臂而終其事予又訝曰此二尼
豈海藏龍女能轉身為大丈夫而成無垢界正覺乃
今復有達密二師資而乘遮那如來夙願成此法藏
之始終果海者乎此予所謂有能以法界為心法界
為事者又誰于心外能同異之哉更有最異而可疑
者密公既從達師創刻藏因緣于五臺又議遷此板
于雙徑楞嚴事將成而隱去郤不能如彼尼子以終
其前志而更遺憂于其師者何哉蓋天下美事造物
不與人全密公知此舉將成不若讓功與同門者併
力為之使此板有終又或藉此自退以幾諫達大師
處亢于無悔此非泰伯與夷齊以忠孝為仁讓者何
能若是乎今秋予倚杖皋亭門人樞子游雙徑值王
祉叔居士談及往事因囑按指上人持其先祖密大
師親書發願刻藏文卷及其遺編屬予為敘及讀之
乃知密公真不出予意之所逆也願文中以萬曆壬
午于紹興見古寺殘碑載勝國時會稽郡大藏板凡
七副因感泣刻板之在一郡者且爾其流通天下者
當何如哉況我明僅南北兩板法道陵夷莫此為甚
遂願畢此生身命募刻方冊板廣作流通尋入檇李
得覲達觀老師兼晤馮開之諸公業巳先發是願即
共訂盟從事予于此乃見二師真夙願再來不謀而
合也至閱遺編雖是為刻藏因緣與妙峰憨山諸大
尊宿及陸五臺馮開之諸大老書劄其中多自敘參
學及就事隨機激揚啟發非忠君愛國之微即本分
生死之事或拈提向上機關或指點今時利害刀刀
見血殺活有神誰謂此公非了手人非登壇士其語
非說法拈頌為不可視如今時雜出之語錄乎因果
不昧乃今六十年後有腳下兒孫如按指者搜出此
卷編能使我輩贊成以公後世不獨大藏因緣愈見
達大師能不惜身命為法界主盟及諸名公之願力
有光而此如來藏性種子更當熏發此五分法身也
予方在長干命門人松影麟子與諸護法共修大藏
梵冊板又得此證盟今日之願與有法界為心者益
不設自懈而成此主中主之大事云。

戊戍秋日浪杖人道盛題于崇光之雙桂閣











** 密藏禪師遺稿序

密藏開禪師遺稿法孫按指上人所收輯也藏師英
偉雄駿千仞璧立為紫柏尊者上首法筵海眾所至
雲涌定中知本師將有王難剌血上書一夕隱去師
資閟現群龍無首諸天鬼神猶不能測知而況於凡
心凡眼乎遺稿多所與群公書問諈諉勸勉以扶正
法刻大藏為責任其為人仕者教忠顯者教退亢者
教隱競者教恬根器濡弱者醒之以月愛情塵軟煖
者觸之以冷雲筆舌聰明自負宗眼者必勦其扳援
搜其負墮俾命根刳斷而後巳智眼分明慈心諄複
熱血痛淚至今凌出於紙墨之上以方袍世外之人
省邊略憂國計當貢場款塞之日抱靖康左衽之虞
人謂其杈衣遠遁蓋巳懸鏡今日非偶然也國朝自
楚石泐潭巳後師絃絕響崛起為紫柏海印二大師
而藏師為紫柏之嫡子龍樹言那伽或言龍或言象
水行中龍力大陸行中象力大此三人者豈非龍象
乎難陀跋陀二龍王護持正法修羅將戰二龍王身
繞須彌山動雲布以尾打水大海浪冠須彌忉利天
始知修羅欲戰而嚴攻伐古來尊宿大師現身出世
蹴踏天下自然有如此氣象其不然者則螣蛇爾蜥
蜴爾種性既劣威神無幾顧亦欲噓雲歙霧激海水
而冠須彌焉可誣哉藏師此文皆叢殘不經意之作
方諸二老如流星之奔彴芒焰驟作有聲曳其後而
殷殷於天漢之間其它皆蚌珠爝火流照咫尺誰得
而並之二百年來豪傑閒作法運通塞文不在茲或
者猶欲以餘分閏位竊竊然議其統系佛言譬如窮
人妄號帝王自取誅滅孔子曰小人不知天命而不
畏也可不懼哉往在武林與天界覺浪和尚明燈夜
談相對嘆息其為藏師稿序亦出少分而浪老又順
世去矣撫卷摩娑泫然流涕者久之。

上章困敦之歲辜月長至後二日海印弟子虞山錢
謙益謹敘









** 密藏禪師遺稿序

眾生證佛原以光明若度世非真則無生亦妄佛於
歷劫後種種世界之事無所不知而善知識於數千
里外數十年後之事未有能一語中之者雖終日談
空說妙求豪傑不退菩提心不可得也予生平未嘗
究心內典而先君遊於紫柏尊者之門以密藏禪師
為畏友每言尊者門墻高峻而師穎悟絕人於書無
所不讀先得長生久視之道自謂當世莫之與京初
見尊者對坐引古今論性命尊者不答至三晝夜尊
者知其機鋒巳盡始語之曰吾以汝為奇男子乃含
沸矢噴人耶師大驚悟伏地叩頭流汗透體從此追
隨杖履幾二十年師立志刻書板大藏流傳於世而
尊者與馮太史輩巳有同心萬曆丙戍師弟同入京
師慈聖皇太后知有刻藏之舉欲發帑金命刻尊
者謂宜令率土沾恩師願以一身任事遂撰文廣募
隨立規條始於五臺之清涼後移於雙徑之寂照師
多方拮据親自較讎一時遺書諸名公大率為此尊
者再入京師將了圜中自在之偈師知必及於禍遂
剌血上書遁去尊者覽書墮淚曰吾尚有一副鉗鎚
斯人去無所用之矣師不欲以文章自見故多散失
且無刻本今師之五世法孫按指上人欲竟師刻藏
之志攜師遺稿來自徑山索序言於予將付之梓予
捧誦之不覺掩卷歎曰嗟乎以命世之才逃入禪林
無怪乎世事之莫辦也予不知佛法不敢強作禪語
但能言吾所明不言吾所疑吾所明者未必是佛菩
薩吾所疑者的是地獄餓鬼畜生則有一語普告緇
素藏師當日談世事痛哭流涕如老成憂國每及陸
沈愚者以為狂言即智者亦以為過慮至今其言巳
孚於卜筮談佛法亦痛哭流涕如佛祖慈悲蓮生舌
上不特大眾懽喜讚嘆得未曾有即紫柏尊者尚視
之若摩尼珠若獅子吼豈其了生死反不能如燈取
影耶。

金壇後學于元凱題於雲林之墨光亭








** 密藏禪師遺稿序

丈室之內床書連屋桐蔭拂階予顧樂之欣與影謀
於時秋也幽煙冥緬空林綿濛素月炤閒庭芙蓉映
衰柳為誦秋水伊人之句童子舁籬菊數本置几案
間因燒燭看壁間影窗影靜影傲影竹月遙答影類
禪機明妙渾脫瀏灕致足悟也夫俗世常戀予素勿
歡顧獨耽本業偃息萬卷中比又涉禪鑽義義格捨
義義牽鐵牛背虱苦無入處乃心獨好之謂有情水
泮空境秋澄眾生總是佛身大地罔非淨土也夫古
德舒拳貴空能所真如弘覺務活慧根是以青蓮喻
法重開劫外之花寶月麗空一洗區中之霧使道體
淺薄徒墮聲聞牙瀋口腥陳因相續庭檜何香西來
何意此燈不傳久矣至若德契勝蘭聲追安遠探鷲
峰之秘旨襲龍樹之芳猷意珠其性月同明戒香與
覺花齊馥固巳機鋒如箭抑且義學如淵則予于密
藏禪師有深慕焉乃時遷世遠法語沉湮厥五世孫
按指穎公欲紹刻藏之願蒐搆遺編竟得于耆舊之
手而手澤箋疏復出之荒院之間雖禪師之慧覺長
存乎亦穎公之善述也予友丹山吳山人為穎公倡
以壽之梓索弁于予予讀之見其或矢願于度生或
銳志于弘法或踵會元而直入或精彼岸而誕登或
慷慨于家國天下之間或預識夫成敗興亡之際其
克肩鴻鉅露之于重刻方冊大藏及興復楞嚴禪寺
乃終蕭然絕塵蟬蛻世羈之外何也要知海水非音
鬥蛇非字池艸奚關詩句江峰寧涉禪心然解者得
之則陋彼槿榮珍斯天性故祖家欲燒故紙文家欲
空萬卷軫雖殊道則一也所以涼雲杳壑津寄惟深
琅函寶疊總成活句讀是編抑深予秋水伊人之思
矣霜氣肅林月光透紙予將參密師于蕭疏菊影間
密師其許我否。

戊戍季秋止庵居士王祺題於溪上之松浮舫










** 刻大藏願文

手卷存之徑山另錄此筴留
吳江周季華居士處俟藏事告成附刻
藏緣起後願力深廣定有繼起肩荷者
無慮其不克終也道開謹書為左劵
本師和尚同
開之　仲淳兩居士證明

(密祖願文刻於戊戍冬　諸大士願文并
劵語辛丑五月壽光法姓從　吳自周安
石居上處得來亦時節因緣珠還合浦之
意因全刻於時辛丑重九契穎述)

凡世間創一物建一事垂一語立一言必精誠兼
到故垂久而不沒即沒之而後有以慕思精感者
必獲焉按指公幼為沙彌時忽得密藏大師墨跡
刻藏願文如親授受而悲喜珍重後二十年又得
同時諸明公同日發願文今知密大師以書帙龍
藏流通天下後世雖功不與焉而不知彼時垂一
語一言皆精誠般若之流出今五世孫按公又得
輯而梓之衍得而觀之能無慨繫數語以誌緣偶
云爾。

鏡花頭陀中衍謹書於古梅蘭若

** 刻大藏願文

道開既薙染即知作佛子當報佛恩蚤夜矢心顧不知報
佛恩事當何出萬曆壬午從補怛天台詣武林於紹興道
中忽見古寺殘碑載勝國時會稽郡大藏板凡七副因感
泣思惟板刻之在一郡者且爾其卷軸流通在天下者當
何如哉迺我　明僅南北兩板法道陵夷莫此為甚遂願
畢此生身命募刻方冊板廣作流通尋入檇李得侍　達
觀老師兼晤馮開之居士輩則老師暨諸居士業巳先發
是願即共訂盟從事遑遑三載莫得其緒丙戍春走長安
籌之傅金沙居士輩反覆思究審知善建事者必先植本
本植則枝幹卉葉自然叢成乃定以善信十人歲各捐貲
為唱緣又一人則各勸三人為助緣蓋分之既易為施易
為勸而合之則其貲甚裕又其功為有繼至於捐助之廣
勸發之多不可思議格量固自有　諸佛威光臨之諸善
信願力持之照創事之初則不得不以是為定則也居士
等因一一發心且各疏其願盟之　諸佛并歸道開以為
他日經成之劵道開藉十大士深心弘願得畢竟是事以
報佛恩即碎頭目髓腦作栴檀香充遍法界以供十大士
猶為未盡願與十大士共證之。

萬曆丁亥春正月望比丘道開焚香謹書

** 刻大藏願文

密藏大師唱化國中刻全藏以廣流通此東土一
大因緣也青原人曾乾亨一聞發歡喜心深惟下
劣自聞佛乘以來日用四威儀中恍然別是一世
界每誦內典一句一偈便覺靈根滋長矧此全藏
如大雲雨克遍大地叢林卉木靡不沾潤欲報
佛恩舍此流通奚先哉乃矢心自服官以至歸山俸
貲隨分捐助轉相化導效此涓埃無始以來漏業
消殞速徹無生及四恩三有微塵眾生同此願力
同滅罪垢同悟菩提飲一滴慧水即泛妙莊嚴海
出萬劫沉輪立証毘盧法身十方虛空尚有量我
此宏誓永無邊。

弟子曾乾亨百拜謹書








** 刻大藏願文

宅自小年每每眾聲宣揚
佛號則悲淚不能自止後讀　大阿彌陀經於吳縣
齋中方及半而痛哭流涕襟袖沾濕亦自信夙緣非
偶　佛恩難報但未知所以報耳及讀楞嚴有云將
此深心奉塵剎是則名為報佛恩乃知欲大報　佛
恩莫若廣揚　佛教即自今生今世以至萬劫千生
虛空有盡我報無窮是以聞密藏上人流通大藏之
議而欣然樂為謀始且約諸名德共為助緣在官則
有俸可捐去官亦隨力為施更復轉相勸化資益無
方惟願　諸佛菩薩共作証盟旗場起處工用咸來
法鼓鳴時眾聲寧寂放大光明於無量世界布大利
益於無量眾生人身有生老病死善念常存世界有
成住壞空正法恒在宅願將頭目髓腦髮膚爪齒一一
碎為微塵隨風飄揚分向各各世界各各眾生前贊
此功德便使此一一微塵身代一切微塵地獄諸苦有
大歡喜矣宅有兒爾庚甫八歲似有種性者甚惟
達觀老師及藏兄所憐今以身師事　達觀老師而
以兒事藏兄助緣隨化父子共之云。

弟子傅光宅薰沐和南謹書

** 刻大藏願文

我
佛菩薩視眾生沉沒苦流不啻身受其苦欲拯之覺
岸乃竭其慈力因病授藥巧譬曲喻慇懃反覆誘
掖眾生故有是一大藏稷自髫歲則喜讀其言今
年巳四十顧根器凡狹菩提涅槃尚在遙遠然歷
諸患苦患苦恬謐歷諸險阻險阻坦夷仰荷
慈力深遠難量旋視九界眾生其患苦險阻如稷者
過於稷者殆不可勝計念是而不贊　佛弘化則
真斷　佛種性之忍人慈值密藏師兄欲梓方冊
全藏以廣流通欣然契心遂尾諸淨侶長跽
佛前而說誓曰　願畢我形壽力荷此法藏苟可效
我力靡所不自竭念昔　佛菩薩以此法藏故剝
皮以為紙析骨以為筆書寫此經卷積如須彌山
今此真丹國陟釐瑩於玉無事以我皮充此法藏
用使我皮可用剝所不敢辭域有蒙氏筆無事析
我骨使我骨可用析所不敢辭我今雖食貧檀貲
當勉具歷仕及歸農隨緣力為辦不直此一生願
盡未來際常以此法藏普度諸眾生。

那羅延窟學人瞿汝稷盥沐槃談書

** 刻大藏願文

文獻溷風塵久且根器鈍劣無能窺大道頃歲從
達觀大師
密藏禪師稍聞緒論始知
佛恩最大欲報無繇中夜思之可勝慚赧會
藏師兄倡刻全藏
諸同志捐貲助之間以語文獻文獻竊惟古之開
士或以半偈捨身隻語析骨文獻悲夫哉乃敢遜
於前茅而令大教流通法霖普被所以上報四恩
下讖種種罪業孰逾於此遂欣然願豫斯盟籍斯
願力或得早證菩提不致沉淪永劫云爾。

丁亥春正月榖旦學人唐文獻









** 刻大藏願文

往在吳中聞
達觀密藏兩大師欲刊大藏因緣私竊喜之恨不旦
夕就不自意復從傅金沙諸君子畢是願也歲丁
亥上元　密藏師約赴龍華道場各發願言成就
是事鳳儀稽首向
佛而說願言曰。

山河大地本清淨云何世尊出世間四十九年所
說法胡為在在咸欽仰良由眾生夙業重非此莫
能成解脫試觀末世諸苦楚何者不由貪嗔癡使
得一聞半句偈豈不回心證所有奈何經義久寂
寥縱能持誦不自解儻使大藏遍
十方十方應有發心者開今既巳作是念我等寧無
贊嘆心願輸生平俸所得積日累年證斯果更為
廣約諸同好隨所布施報
佛恩唯願諸神咸擁護務俾佛法廣流傳凡我同盟
諸君子生生世世為眷屬
三世諸佛作証盟當知所願必成就。

南嶽居士曾鳳儀薰沐拜手書


** 刻大藏願文

佛弟子琰少事血氣去書學劍適志􃁯馬凡所為
泥犁種子事心快稱勝自與友人繆仲淳氏周叔宗
氏遊委曲導引痛恨前非及壬午籍仲淳侍
達觀老師得為
佛弟子乃翻然一洗舊習始知千生罪業半偈能銷
生死大事彈指可畢自非
諸佛眾生苦惱無有了期因知
佛恩當報顧思報
佛深恩莫若闡揚
佛化廣利群生啣之巳久未會其緣比以世澤來自
都門濫竊冠裳虛糜廩祿
國恩日重慚愧日深適吾　法兄密藏募刻大藏為
書冊揚法利生莫過於此遂發願捐歲俸唱斯勝緣
此經成日願盡大地眾生見者聞者一言半句觸著
磕著頓徹圓明直取無上菩提惟此功德琰籍之報
　佛恩報　國恩銷罪業又或朝市不久留當如歲
俸與大藏終始願王不動
諸佛證盟。

萬曆丁亥正月望日佛弟子徐琰和南謹書

** 刻大藏願文

玉立始生徵母氏夢知先世從僧伽來既壯獲承事
達觀老師稱弟子始歸成法道十方三世佛事願一
肩荷之摩頂至踵致之
法王凡有一涓滴一毛髮可以報
佛恩奉揚　師訓者即蹈鑊湯爐炭令此身碎為微
塵立歡喜奮決蓋虛空可隕此願不可移也萬曆
癸未緣父母少所訓習詩書濫廁科名承乏郎署
服官以來虛糜廩祿無有尺樹寸效仰酬
國恩早夜慚懼會吾　法兄密藏募刻大藏遂發願
捐每歲俸貲為唱緣即去官亦捐資如俸以終始
其事諦知建不世之勳庸不如為
國家廣一滴菩提水且立既暫作王臣便當作王臣
中佛事此功德願我
聖明發菩提心大揚慈化停毒蒼生又願此經刻成
盡大地有情見者聞者豁開智眼永息苦輪徹証
無生等躋覺位又願此經於佛法滅後放大光明
照耀一切願王不動
諸佛證盟。

萬曆丁亥正月望日佛弟子于玉立和南謹書

** 刻大藏願文

惟明世染堅凝智種涼薄向惟有志翰墨及壯尚
不曉身心性命為何物釋典為何書萬曆甲申夏
友人繆仲淳氏自真州招余過義興之善卷得侍
達觀師稱弟子始知窺向然終以障蔽深重每展卷
即昏沉瞌睡先是明將發義興夢入大伽藍見鑄
巨鍾火光蔽天日以語師師謂此法音吼擊法炬
光明之兆今諸名卿開士欲別梓藏典廣流通爾
其或有緣于此藏中弘明集實文字般若前茅宜
先就梓啟世聾瞶爾亦可籍是蕩滌情染發榮慧
種明遂從事如師命丙戍冬刻就緒以他務入燕
都會藏兄盟諸大士唱舉斯事明遂願與盟或自
力或籍他力願歲捐百金與斯舉相終始儻賴
諸佛菩薩冥加得溢于盟要之外尤至願也惟此願
王遍入塵剎即劫窮一切法藏殞滅盡而我輩此
刻如金剛牟尼不毀不變於一切有情摧諸邪見
照諸昏暗滿足諸伶俜困苦直至
彌勒下生遞續不乏惟
三世佛陀証知我願。

萬曆丁亥四月六日弟子吳惟明稽首和南

** 刻藏發願文(袁了凡居士親書手卷真蹟現存古梅菴比丘契穎摹梓)

我聞如是釋迦牟尼佛從周昭王甲寅年四月初八
白降生至周定王癸酉年二月十五日入涅槃正法
住世五百年始于周定王甲戍年終于周貞定王癸
已年像法住世一千年始貞定王甲午年終梁元帝
癸酉末法住世一萬年始于甲戍至大明嘉靖癸已
歷九百七十年弟子袁黃於臘月十一日建生後去
九千三十年癸丑滿一萬年月光菩薩出此方說法
度眾生滿五十二年入涅槃首楞嚴經般舟三昧經
先滅不現餘經次第滅無量壽經後百年滅至大惡
世南嶽思大禪師發願誓求神丹大藥得長壽五通
修習禪定次求六神通具足一切法門成無上道度
諸眾生持令經教永永不滅修習苦行具足佛道功
德面見彌勒佛我今亦發願先求神丹大藥誓造全
部藏經書板普遍流通永世不滅
稽首歸命十方諸佛
稽首歸命十二部經
稽首歸命諸大菩薩四十二地諸賢聖僧
稽首歸命一切緣覺聲聞學無學眾又復
稽首釋梵四王天龍八部冥空善神護法大將袁黃
自惟無始以來迷失真性福緣淺薄上不得值釋迦
出世下不得蒙正法像法諸祖師提撕了性用是沉
淪六道枉受輪迴今幸生末法人道中誠心懺悔破
戒障道重罪勤修種種善道睹諸眾生現溺苦海不
願生天獨受樂趣睹諸眾生昏迷顛倒不願聲聞緣
覺自超三界睹諸眾生未成佛不願先取泥洹但願
諸佛憐我賢聖助我即賜神丹或逢仙艸證五通仙
果住五濁惡世救度眾生將此深心永奉塵剎面見
月光菩薩助揚聖教復同南嶽思大禪師齊見彌勒
親蒙授記所刻藏經時將廢壞即出修補力持大法
永不息滅又願得六神通智慧頓開辯才無量一切
法門靡不精達世間眾藝高擅古今使外道闡提垂
首折伏又願祿位偕崇才德並茂凡所施為皆有實
際播種希稷河渠效禹敷教同契制作侔姬旦刪述
齊孔丘種種勳烈萬世永賴馮籍寵靈護持正法禁
塞邪途闡明正教使朝廷設科取士皆由釋典眾生
從髫年受學即聞佛誨所刻藏經人人樂檢世世勤
持法布無窮不可思議非貪年壽非慕名聞非耽富
貴利達為護法故不辭塵世特假勳名作如來之金
湯護正法于無盡懇求滿願日誦
佛母準提咒惟願準提菩薩摩訶薩慈悲攝授自于
萬曆癸酉余偕幻余禪師習靜于武塘塔院時髦勝
友昕夕扣門注往束縛于世儒之說頻興疑難予謂
眾言淆亂折諸聖佛教入中國時堯舜周孔巳沒聖
人不作孰與折衷傅奕韓愈之徒挾其勝心騁其淺
見而妄訾之宋儒遂祖之而布之訓詁令後世學者
為童蒙時輒已入其說而蔽其正見未嘗測其廣大
之境即已疑其虛無未嘗窺其堅固之門即已疑其
寂滅間有一二豪傑能卓然自信者則皆誦其書而
知其言者也因與幻余私議謂釋迦雖往法藏猶存
特以梵筴重大流傳未廣誠得易以書板梓而行之
使處處流通人人誦習孰邪孰正人自能辯之而正
法將大振矣逾十年癸未達觀大師寄跡于汾湖之
敝廬余復與商確謂利益甚大又明年甲申遇密藏
師兄于嘉禾之楞巖相與籌畫頗有次第即命余草
募緣父而請益于吾師五臺先生厥後具區洞觀健
參宇泰諸兄弟相竭力謀之事遂大集余則株守渠
陽不得與奔走已丑秋幻余挾卷至官舍索余願父
書于首此事倘諧此願不虛發矣。

弟子袁黃百拜謹書

** 幻余大師發願文
古梅菴法孫契穎手摹梓

法本自惟根器下劣識習昏柔幸賴宿緣得為佛子
更蒙
達觀和尚獎掖再奮泥途始知有三藐菩提所當修
證萬曆癸酉自金陵參
雲谷和尚歸鍚武塘遂搆禪室于本所受業蘭若中
朝夕禪誦時項東源袁了凡兩居士日過我為法喜
遊不以庸譾多諸啟迪智慈方便再世凈名雖象服
攸殊金蘭雅契一日了凡居士與本矢言欲將梵典
翻為方冊俾家傳人誦拔邪見稠林歸薩婆若海柰
何弘願雖發而實行不加法本竟滯寂山林居士亦
羈迷世綱光陰駒邁良可惜哉歲丙戍豫章密藏開
兄迺持是願乞檀燕都蓋念未來眾生沉沒苦海預
布津梁其志若願視法本倍增宏遠允哉月光思大
之用心乎一見語及心光照合時
達觀和尚挂鍚燕都遂囑同事以謝初心法本銜命
歸清涼開兄寓燕都盟諸居士各發願以襄盛舉繼
幸卜吉清涼而無邊老宿且捨菴建期筮事矣顧遊
行海必假願王為之前驅而法本從事于茲已二年
所乃未嘗傾誠
三寶以吐寸衷今盥手焚香一心五體投地皈命
盡虛空遍法界十方三世佛陀耶達摩耶僧伽耶
千華臺上百寶光中本師釋迦牟尼佛
大智文殊師利菩薩
大行普賢菩薩
十方三世一切權實護法諸菩薩而說偈言。

粵稽微妙典觸處恒熾然本非十二部及言語文
字由有不覺者覺者出現世乘慈智悲願轉一切
法輪令諸有情者開示與悟入念茲劫末時法海
漸以涸法本不自揣願揚其波瀾于未來世中潤
一切枯稿螳螂竭股力以拒轍康莊自身及與命
咸所不顧惜假使務日繁勝入刀鎗林我以法藏
故似飲甘露味假使魔為賊由茲加害我我以法
藏故終不生退心假有別三昧疾得證菩提我以
法藏故寧沉滯塵劫假生樂寂心而欣處獨靜即
嚴焦芽戒奉此以周旋假我形壽短此生不了辦
再出為男子當畢竟是事願以流通力洞解三乘
法在處為開演覺悟諸含識願以此因緣現世作
醫王病者聞見我頓令苦消滅願無盡眾生悉蒙
我化導無一不成佛我方證菩提惟此大願王念
念不捨離記憶及受持盡諸未來際。

萬曆已丑冬十月二十四日比丘法本稽首書


















* 念雲勤上人接管寂照刻場緣起實紀

刻藏大緣實始於　藏公稟　本師之旨以續　佛
祖慧命者也不圖藏公匿跡遠引　幻予師代總其
事無何亦復遷化後之權茲役者相繼迭遷軌則不
一雖云因果無差終於事功有誤　本師念藏公與
幻予師勤勞在昔而其法嗣　勤上人夙稟忠實志
存法門特作偈表信付囑南來專理刻場諸務上人
不遠數百里訪予金沙就予商確規繩予以此緣經
始之日竊嘗與聞迨遷南之舉予復有言贊成誼不
敢默迺偕上人暨諸法侶定約允刻場向來檀施資
財自萬曆二十八年巳前事經數載人歷存亡交單
固存勢難清理乃今定於二十九年勤上人接管為
始每歲四方檀信一應所施刻場錢糧施主隨施多
寡一一手登此卷刻完之日計共施貲若干茲已刻
字若干報命施主年終累筭查銷歲以為常設有臾
代便立交單并支銷細數一一交明庶事體畫一收
放清楚人心服而遠近向風矣未必非叢林之一助
也卷名實紀者蓋取真實不虛果因不昧之義云。

萬曆辛丑二月朔覺休居士繆希雍手題


* 刻大藏願文

財法二施俱圓為檀度第一無如刻藏世世信心者
於有為功德亦能捐施而獨於此惜錙銖如愛頭目
何哉業重故緣薄也始　藏公與余言宰官與緣者
四十人人百金以為主而其它輔之不十年可完余
亦踊躍翹企無何四十人者漸與時迕存歾半而登
　朝食祿者無一焉獨吾金壇兩緣不絕如線自戊
子迄今十三年矣而於全藏不能以半則豈獨業重
緣薄造物者亦若靳之默丈夫要自闢宇宙何可為
造物所囿為業緣所縛宜各發勇猛心捨慳貪心種
莫大之因為龍華前茅不然浩浩長劫有法時無幾
何時是出苦日耶念及於此骨竦毛豎不孝雖貪願
歲捐十金至藏完而止衣食可缺此不可缺當更始
之時感仲淳之言走筆志之因以勗同志者同日。

念
西居士王肯堂書



己亥菊秋新安世德后裔孫萬里錄刻



* 密藏禪師定制校訛書法

  
  * 
北南舊三藏校對之時一章一句一字一畫及提頭行款但有差殊無論彼此是非一概標出北藏之上并註艸本。
  * 
北藏是南舊非則捨南舊而從北。
假如般若波羅蜜多心經波北作波南作坡或舊作沒但從波而巳卷末校訛款下則不必書。
  * 
南舊藏是北藏非則從南舊改正。
假如觀自在菩薩自南舊俱作自北作目竟改從自卷末校訛款下宜書(幾葉幾行)自(誤作目從南改正)。
  * 
三藏文雖同而義俱錯則出巳意於校訛款下。
假如行深般若波羅蜜多時深三藏俱作探據文通義當作深則卷末校訛款下宜書(幾葉幾行)探(當作深)有少疑未決則書(幾葉幾行)探(疑當作深)其文義竟莫可曉則書(幾葉幾行)探(疑有誤)。
  * 
三藏文異而義俱錯則互存而更出巳意於校訛款下。
假如照見五蘊皆空五北作互南作王或舊作丑據文通義當作五則卷末校訛款下宜書(幾葉幾行)互(南作王舊作丑疑當作五)或文義莫可參擬則書(幾葉幾行)互(南作王舊作丑疑有誤)。
  * 
三藏文雖異而義俱通則互存之。
假如度一切苦厄一切北作一切南舊作無量文義俱通則卷末校訛款下宜書(幾葉幾行)一切(南舊作無量)或南作無量舊作諸則書(幾葉幾行)一切(南作無量舊作諸)。

此字送去　周季華居士但凡送經與人校義
即宜依此謄一幅與之更須與講說明白若止
對字止須以檢經會約與之一本不必與此
　樂子晉居士誓願與貧納清校經藏凡有經欲
校義付刻可共商之。
丙戍二月初五日藏筆
密藏開禪師遺稿卷上
苕上後學弟子王祺校閱
紫柏第六世孫契穎壽梓

** 上慈聖皇太后

恭惟聖母老娘娘夙培福種久植慧因今現摩耶之
身權作人天之眼傾心三寶憫念群生建塔造寺施
藏齋僧凡有功勳靡不畢備山僧兀坐寒巖獲沾慈
惠不勝讚頌豈盡詶揚茲以山林所藏觀音大士一
軸乃鄣郡丁雲鵬所畫古今絕筆丹青上乘誠希有
之珍也又羅漢膏一瓶乃方山所出唐李長者造華
嚴合論於此山二虎引路天女侍瓶今其山所有香
草煎膏服之甚有靈應此乃舊年所蓄尤可貴也又
新刻藏經起信論疏一部一冊筆削記一部五冊續
原教論一部一冊謹進上慈覽儻有一言半偈開般
若之門植菩提之種則不惟山僧藉以報三寶之恩
而刻經檀信亦功不唐捐矣謹奏以聞。

** 募刻大藏文

眾生非佛法則冥迷長夜流浪三塗而佛法非流通
則玄言靡宣妙義將隱故眾生非佛法不能自度佛
法非眾生不能自弘凡為佛之弟子必切度生既有
願於度生必事弘法法之所被見者聞者皆植般若
之緣觸者攖者盡對菩提之果如來正遍知由荷法
而成惡道那落迦由遠法而入苦流無涘非法不濟
覺苑無階非法不臻世出世之福以法而成就為無
為之業以法而解脫人有弘焉者如羲和御日四海
必被其光明娑竭為霖諸方悉承其潤澤所以臚傅
句語能空琰魔之獄蟻浥灌瀝爰昇提婆之宮況復
琅函羅七千之富寶疊具三藏之文哉鎔冶三賢埏
埴十聖拯溺三界導迷九類莫不由茲矣是以群聖
幽讚列代咸推屬我熙朝尤尊勝典太祖高皇帝既
刻全藏于金陵太宗文皇帝復鏤善梓于北平蓋聖
人弘法之願惟期於普故大藏行世之刻不厭於再
也後浙之武林仰承德風更造方冊歷歲既久其刻
遂湮今宇內所行惟南北兩藏北藏既在法宮請施
非易南藏雖行諸郡印造猶艱僻壤幽巖何以取辦
苾芻蒲塞每自興嗟開等濫被田衣稍窺海墨嘗以
宋刻校茲二藏魯魚之訛互有潦鶴之舛遞彰因思
法雲以遍覆為功寶筏以畢渡為德教有多門道惟
一致時雖異代聖無兩心觀文皇再刻大藏之心即
如來悉度眾生之願也今我聖天子凡大藏未收疏
論皆收梓于藏中印施於海內豈不欲家握摩尼之
珠人入栴檀之林群生歸善四海蒙休哉顧武林之
刻既以久而毀則更梓之謀逮于今為急請以三藏
並校參之英賢正其訛謬仍易梵帙以從方冊所費
既約其行必普是體紫宸之仁心而續如來之慧命
也昔之人有以半偈而捨身有以四句而析骨遐討
於幾萬里之外不辭流沙熱風冥搜於數十年之遙
無憚狻猊虎豹誠不忍永劫之沉昏故寧勞於一世
深愍諸有之交喪故甘瘁其四體耳今唱化雖勤無
流沙熱風之擾剛強難化非虎豹狻猊之倫捐橐易
于捨身而所得不止于半偈鋟梓殊於析骨而所傳
有踰于四句集彼眾檀成茲全藏俾日城廣燭雷音
遠流不亦善歟一時居士若大司空五臺陸公光祖
少司寇雨亭陳公瓚太史具區馮公夢禎等皆聞而
悅之力讚開等負笈九州乞金七眾闢無上之因田
布希有之聖種云。

** 刻大藏願文(親書手卷徑山古梅菴珍藏)

道開既薙染即知作佛子當報佛恩蚤夜矢心顧不
知報佛恩事當何出萬曆壬午從補怛天台詣武林
於紹興道中忽見古寺殘碑載勝國時會稽郡大藏
板凡七副因感泣思惟板刻之在一郡者且爾其卷
軸流通在天下者當何如哉迺我明僅南北兩板法
道陵夷莫此為甚遂願畢此生身命募刻方冊板廣
作流通尋入檇李得侍達觀老師兼晤馮開之居士
輩則老師暨諸居士業巳先發是願即共訂盟從事
遑遑三載莫得其緒丙戍春走長安籌之傅金沙居
士輩反覆思究審知善建事者必先植本本植則枝
榦卉葉自然叢成乃定以善信十人歲各捐貲為唱
緣又一人則各勸三人為助緣蓋分之既易為施易
為勸而合之則其資甚裕又其功為有繼至於捐助
之廣勸發之多不可思議格量固自有諸佛威光臨
之諸善信願力持之照創事之初則不得不以是為
定則也居士等因一一發心且各疏其願盟之諸佛
并歸道開以為他日經成之券道開藉十大士深心
弘願得畢竟是事以報佛恩即碎頭目髓腦作栴檀
香充遍法界以供十大士猶為未盡願與十大士共
證之。

** 剌血書經願文(親筆血書現存徑山古某庵馮祭酒夢禎血書一通文同)

真實願王佛比丘弟子道開謹瀝血投誠於　十方
常住三寶　本師釋迦　護法韋馱天龍等眾及
　楞嚴寺護伽藍神道開為求無上菩提同居士馮夢
禎發心倡因剌血書寫　大藏聖教夢禎書大小乘
經律論各一卷道開書唐譯華嚴經一部普願見者
聞者各各如是發心書寫一卷多卷一部多部乃至
一字一句滿足　大藏永充供養不許出山仗此真
實願力　韋馱尊天護持神力自今日至彌勒下生
一函一卷一句一字不令散失中間若有起心盜竊
及作障惱者　韋馱尊天現大威力碎其腦為微塵
一切國王一切宰官一切大力鬼神下至四生六道
一切含血眾生觸我願風無不踊躍歡喜同心護持
如自眼目如自心髓若遇　佛法有難國土眾生有
難我此　寶藏即時放光現瑞轉禍為祥一切眾生
睹此希奇轉轉讚歎傳布十方俱發阿耨多羅三藐
三菩提心如我願不真始勤終怠退失一切眾生善
根亦願　諸佛諸天降罪於我生遭惡疾死墮泥犁
以為欺誑　三寶之戒。

明萬曆乙酉元日比丘弟子道開謹疏

和尚真可證盟

** 與憨山老師

開至不肖根最下劣習最濃重而拘縳方隘之疾尤
在膏肓本師居恒慮開終非道器每加錐劄呵斥而
開亦良自痛苦且奈之何昨與老師遇數日間見師
於諸事法一一揮霍自在而又委悉精明真有百花
叢裡過一葉不沾裳氣象令人私心歸仰反覆思惟
是果從何處得來沿途奮激觀念忽爾神染習移一
切緣務亦稍覺寬鬆活潑始知此事不從外來向來
只因有我以有我故自將一段門面遮蔽在前不得
自在如靠墻壁翻筋斗相似前後隔閡今賴身光照
爍破我幽暗如暖氣花開春風凍解信知不借功勳
又不在蒲團紙墨上討尋而在自心一轉移頃也向
疑善財於諸善知識一參見之際不越剎那即證入
無量三昧無數解脫門何其神速若此今固知其猶
鏡中現像空中荅響耳邇來本師謂開有少分如師
氣度且囑無忘師恩德若恩若怨狗馬不昧即無此
囑能忘之乎開自今以往儻有寸進願將此深心奉
塵剎以報老師也八月初十日離即墨十五日宿濟
南真空師處二十二日至都城本師居西關地藏數
日即避紛潭柘不肖寓龍華勾當求文事業龍華老
師處業巳如所付囑密啟其意彼且轉致末那公柰
此公疾未痊可尚未得白之阿賴耶第幸末那公肯
留意少分其可其否一得阿賴耶真實口風當再報
師無盡燈意佛像至城即圖寫款式尺寸備語龍華
老師謂不爾則勝事無成不肖謂此事尚可舒徐數
月無草急以傷大體也龍華老師後亦深以為然此
必得師命乃可舉行有便乞示下檢經會約并校草
格板新求文字俱俟十月初顓人問候附去自然師
大林師大義師暨堂內外諸耆宿乞叱名致聲巨嚴
師居雜華菴否張君輔業舉巳屬言于比部令誨之
比部亦承荷得今冬至長安斯妙耳天節師一見覺
其人誠篤有志其嚮德風久矣近且有閱藏之念故
奔海上師其納之那羅延窟脩完否費資幾何乞詢
以示餘統此再佈不悉九月十八日。

** 與妙峰老師

春間一得接足瞻顏遂蒙老師不棄末學直吐肝膽
不隔絲毫信法道有緣而不肖開雖粉骨未足酬老
師恩德萬一矣蓋事之成否固未可必而老師深心
弘願荷擔如來則巳於一參禮之頃徹見底源不肖
開每對諸佛菩薩像前及諸法侶無論緇素未嘗不
讚揚稱頌而諸法侶亦多望風顒顒思欲得一承指
誨也老師歸山想共孤雲幽石野草巖花譚笑無生
與山相忘寧計人間世有朝夕想念如子憶母者耶
不肖開四月一日至都城五月廿一日旋南發詣彭
城復東登牢山與憨老師晤言旬日八月廿一歸長
安掛搭龍華荷龍華老師甚相知愛第刻經之事尚
無毫髮頭緒不知此段機緣畢竟何如耳蚤夜營懷
痛肝裂膽願老師於所相知前垂一語策發之是望
本師寓潭柘時念老師冬盡春初或得西遊再承言
音笑貌於茂林豐草間也不盡種種欲言。

** 與陸五臺少宰

別門下忽焉五月世間情念固知不作然現宰官身
行菩薩道斯則貧衲所引領而深有望於門下者蓋
門下平日處心積慮未嘗不欲荷擔斯道潤澤眾生
信知門下在朝廷一日則朝廷一日之福在天下一
日則天下一日之倚其於處巳率物之際當無容貧
衲致喙矣迺近得邸報屢見臺省銓曹交相排論雖
臺臣數攻張氏并其黨與欲無嚼類有類於擊死蟒
者所為至欲比之趙文華等窮凶極惡奸邪之人似
亦為過人言嘖嘖殆有厥由兼聞北來傳言謂此疏
草筆自門下相距千里未識果否門下意豈不以江
陵之惡其罰巳極治之不休仁者不忍又豈不以言
事者多少年不經事之人徒嘵嘵以傷國家終始大
臣之義此門下所以憤激而不平也貧衲竊有說焉
夫三代以還極治之朝未嘗不由言路通達諫官得
職亂亡之朝未嘗不由言路壅塞諫官失職今縱其
人未必皆賢其言未必皆當亦當優容嘉納以作其
久屈之氣此誠以天下為重張氏為輕寧恤其他況
其言類多抗實恐千載而下必有公道在且休休有
容乃居尊之體謙卑自牧虛懷平氣以率庶僚大臣
以之不宜有所偏僻於其間激成乖隔以損平明之
化矧一涉意氣雖正亦過此心之靈物我同體我感
既巳不中彼應自然不和且平矣是又可獨咎言事
者之失耶宰執九卿與諫官各樹其黨互相牴牾尤
二百年來所未有事聞之甚可驚愕此隙一開禍寧
有極為今日計急宜委曲調停大臣則少引咎歸巳
而諫官之外補者當召則召還之事猶可及止不然
則將貽後憂做成老來敗闕遺下百世話杷矣以分
言之顧山林人豈宜妄及廟堂之事然不外世法而
成覺道對宰官機說宰官法且恃知愛又有不得不
千里露肝腸者惟當局者詳察之。

** 上本師和尚

八月朔自金山北渡九月中旬至山幻予兄以買秋
事追之燕都巳越兩月矣叢林事宜年來悉從寬惠
人情玩弛近者稍加約束人情即難之大都久弊不
可頓除信然也幻予兄謁寶坻今回山得少物即用
為買秋之費矣寶坻亦既發願歲施一分南來禪眾
慧空兄巳入寂場開至真定聞其訃深為傷痛校藏
堂中正伊人是賴而天固奪之信人力無如天何而
老師之言有以也海音以下八人今俱在堂校對華
嚴合論寫刻者相繼從事飲食衣服俱亦安適然人
情不難於暫難於久未知畢竟何狀叢林規法自不
能人人悅之況刱始之初得失自是常事惟先其大
綱俟久而自定耳老師在南開實念念懸繫不安蓋
俗舍不比祗桓而侍從之眾又尟深心正見誠恐老
師少有動念即于眾生福田不無虧損即老師圓智
深慈自多方便而開實於此不能忘念耳今冬幻予
兄巳往真保諸處覓求梨板來春始得歸山開于來
春擬入都城一吊龍華老方丈并一晤諸居士以廣
刻經緣事傅居士竟相左于濟寧道中凡百俱未及
與語渠姪云傳有江南之後想必得參見老師矣馮
開之雅有入山興但伯俊先期而北恐開之興不能
孤起惟老師錫音北振時不吝一投手令得附驥千
里可也曇生甚傾心妙德其才略亦足以有為誠維
妙德之楨榦幻予兄邇以讒感稍疑貳之即開之言
亦不信謂開有偏比于曇生也此誠幻予兄之不聰
致過而曇生于此亦不無少動其念來見老師幸有
以慰示之曇生病在量不足成功欲速而遇事太察
善走者必蹄齧此亦難以求全矧渠能諦信老師或
終當有進益之地耳大行一到山便歸平陽起文尚
未及山蘆芽至人送藏雞足九月二十三日自慈壽
長發矣臺山諸叢林無異宿昔惟舊路嶺檀那殷勝
師子窩雪峰能乞緣燕宗明年安一百二十單修習
大都近世俗接待門頭所為空印上座業既相安從
事無復他議矣法門垂秋高明者希覯柰何柰何開
輩識習昏庸若非日就提警亦易于流浪惟老師俯
念蚤賁林泉與曼殊大士交光攝受則豈惟開之幸。

** 復陸五臺大司空

數日坐病蒲褥多諸夢想深自悲切生死未了忽接
來教欲閉關百日誓將累劫無明一交打徹令人無
任驚悚合掌讚歎方今聰明緇素號稱參學類將生
滅心向佛祖機緣言境中會得些意思又或靜坐默
參反觀自照得少光景便謂入頭便自神僵鬼怪邪
氣觸人便口中活轆轆地某經旨長某經旨短某因
緣是某因緣非某祖師徹某祖師未徹又或緘口培
灌意圖老成受用不知此輩如魑幻附身自迷正倒
又如數他寶自無半錢分又如偷飯鬼終不得飽忽
然猛虎踞項飛劍臨頭或藕絲愛牽鼎沸熱惱及與
一切夢寐境界竟成兩橛覺得來時翻成三個如是
即一期生死未知下落況千生萬劫大事因緣諺云
種麻端的不生禾經云金既出礦不復重礦未有生
滅心及反觀默照會得的佛法而可以了生死證真
常未有佛法既有入頭悟而復出頭迷者不觀香嚴
擊竹靈雲見桃夾山之於船子臨濟之於大愚皆金
出礦種禾得禾樣子也又今參學功夫大都謂持某
則因緣恁麼參恁麼起疑如此說來正如按牛頭喫
水又如無愁強哭是又不得種禾法則終不得禾今
有人於此云我念佛念某佛我看經看某經我修觀
法修某觀法都無不可第云我欲參禪參何禪好禪
作麼生參作麼生起疑告之者曰參某因緣好恁麼
參恁麼起疑不得向意根卜度不得向舉處承當不
得放無事甲裏是大可笑蓋孝子之於親也一聞其
命終渾身是躄踊渾身是哭泣豈復問人如何躄踊
如何哭泣是好渴牛之於水也一望而奔豈復左右
顧盻生死未明人渾身是參疑觸處皆話頭豈復問
人參何因緣如何參如何疑是好豈復有卜度承當
種種等過患可防看來只是生死心不切世相情重
逄人問著不了決處便將聰明知解蓋去不知痛痒
不自面熱耳聾亦無惡辣師資糢糊度日若肯辦一
箇真實要了生死心日夜痛苦決定一見古人一言
半句不了決處或被人輕輕敲著便向意根圖摸或
信口信手亂統不合古人符轍自然知愧自然渾身
不放如服一丸毒藥入肚昏悶之極亦不自知是毒
非毒不死不巳此與臨濟三年不解一問佛法纔開
口便含一肚毒氣死向大愚何異哉貧衲深思近來
參學牛毛了悟兔角其過在此茲荷慈召相與百日
如古人爆地粉碎一場實深懷至願奈禁足有期不
敢出格取誑諸佛菩薩及現在大眾謹布區區願一
掃世緣將要了生死心無剎那間斷蚤暮悲哀自然
舉得高跌得碎百日定不空負也貧衲昏迷全資指
燭是望是望。

** 與龍泉兩堂上中下座諸師

昔溈仰父子有南山刈茅之語而天童頌之曰是須
記取南山語鏤骨銘肌共報恩恭泰聽圭峰演華嚴
疏鈔斷臂以酬法乳今諸師于龍泉法席三載而皇
皇焉以仰荅為心誠所謂知恩圖報者矣雖寂子泰
公復作豈多讓耶矧茲末劫重生輕法沿習成風而
諸師乃能爾爾是又貧世之寶後夜之燈也殊愧巖
阿長物野朴疏陋無能為諸師表暴萬一聊呵凍捉
筆以塞諸師之命嘉平月十二日漏下且二鼓門外
雪深數尺矣。

** 復空印法師

詩曰率土之濱莫非王臣而或者固執謂舜為天子
瞽瞍亦北面而朝之釋之者曰周餘黎民靡有孑遺
是誠周民靡有孑遺乎哉善說詩者不以文害辭不
以辭害意可也肇師物不遷論以愚意觀之大都直
以法法不相到法法住本位為宗其引般若等經論
及昔有今無不滅不來之說廣借曲譬蓋不出此竊
觀吾師所駁固以昔有今無為斷常遷滅之見是則
是矣恐亦未免瞽瞍北面而朝周民無孑遺之過也
故曰人之所謂去我則言其住人之所謂住我則言
其去又曰正言似反誰當信者良亦自苦矣且如來
說法亦有偏圓大小之殊故鹿苑(雞園)演唱局跡因緣
般若敷陳蕩除有執因病發藥初無定方豈得逐言
逐句而盡以華嚴法華圓頓之旨繩之駁中常住不
遷二義一性空二真實愚謂肇師不遷正屬真實義
即其引用性空等文為證似皆借意非其本宗若不
爾者則肇師何人而顧反背支離一至此耶不肖素
于教乘未嘗深究比來忙冗即駁草亦未暇細尋容
再搜研以請印法正心論序簡略草率誠無當乎作
者當為歸趙俟其來山再作商理因明判宗破相及
以中道實相釋正理殊為謬局誠有如師所云第菩
薩智證之言似無大過唯泥執則成過耳何也苟非
真現真比何能真立真破以開示諸有問者圭峰謂
達磨禪為六度之一誠未夢見達磨面孔在來教云
云雅愜鄙意天台判華嚴別圓先哲業巳論之茲復
奚贅若夫初住入聖增無明為四十二分法身品數
亦如之又以四十二字配四十二位等乃至謂染惡
即是緣了二因為眾生本有等誠不知其有何的據
無容強辨第性惡之說竊謂不然蓋性不可言善不
可言惡不可言無善無惡不可言亦善亦惡若言善
惡則諸佛眾生皆有自性當無庸修證矣若言無善
無惡則十界染淨從何處來謂從緣起必真如隨緣
故不爾則心外有法矣是故性善性惡性善惡混性
無善無不善皆見網中語非我師大沙門說也永嘉
集解容校訂棗柏論竟細讀一過然後請教昏擾中
草復不盡欲言。

** 與沈恒川居士

夫一念不覺永劫沉淪于永劫中萬死千生得生人
道如滾芥投針盲龜值木不巳難乎得生人道矣而
又聰明饒裕為尤難得聰明饒裕矣而又知近事三
寶尤難之難者也居士輩具此三難善根非淺然自
今以往所貴善自保護務斂華歸實去巧反拙實實
發心實實放下諦觀三界其猶火宅萬有無異空華
胡為乎于火宅空華中競安競榮依稀歲月鬢巳二
毛及今不圖後將何恃脫報緣謝去求此身即不可
得況聰明饒裕又況聞三寶名而近事之乎一報五
千劫出頭寔難勉力撐持惟在今日居士輩其勉之
刻藏緣事初未嘗有望于嘉興乃梅村居士并居士
輩竭力唱和幸亦就緒然支那眾生以財為命欲其
脩習檀度最為逆情即巳定未定之緣亦當方便隨
順無以此法苦剉人情儻因此而退失善根增長謗
詈則尤所得小所失大過將誰諉也惟居士輩善為
調燮不爾則無上勝緣翻成法道荊棘豈區區舉事
之心乎王佛子南回無以為訊聊草八行直心道場
逆耳奚卹東源先生今歲于二令郎習業想能終始
其事計此時尚在同居故不別啟乞為致聲二令郎
亦須責其習尚敦朴以介福壽彼功名則身外物也
得失何有于我哉。

** 與王宇泰董玄宰兩居士

經云發心畢竟二不別惟是二心先心難此不惟出
世法為然即世法亦爾故志學而後從心知止而後
得止是因心果覺毫不僣差未有表影曲直相為乖
角者合而言之亦未有世道少或背馳而于出世法
門名為得入者兩居士厚賴三尊冥力及以諸緣所
資致身清要則果終遠大似有可期然因地發心實
在今日乃有三事為兩居士言之一無徼惠于人即
人有以惠徼我者吾寧冰蘗自持無或輕徇一介取
與惟道義是從不然則他日未有不隨緣欺假以君
國殉人償所得者苟或緣不我假心不欲欺則他生
他劫當必改頭換面以身償之矣何也有其投之靡
不責報剛欲難乎兩全我物展哉一喪諺云貪他一
粒米失郤半年糧可不懼夫二一切飲食服乘子女
僕從乃至器用田宅色色仍舊無學流俗輒自張皇
即惡食縕袍恬以自處蓋國典養廉惟此時為甚菲
舍此即上下交際乃至賦役供輸有辜科贖皆有典
則存焉毫非我有脫為越取皆屬盜因不肖恒謂當
今之世有志德業者非三十年不改窮措家風不可
矧澹泊廉靜足養身心亦志道者所不去也三一切
寵辱得喪毀譽是非乃至名位利祿諸有種子由今
以迄歸老絕無粘帶一粒半粒投之八識田中令其
發榮條達喪我嘉苗蓋吾本有靈種淨妙虛明了無
一物良由一念瞥起遂致轉現相因六用交錯如蝸
牛兩角蜀路千岐令諸有情奔逐無歸伶俜孤露可
哀之甚夫千生億劫幸得此人身而又聰慧超倫與
聞阿耨多羅三藐三菩提名教誠所謂盲龜值木滾
芥投針安可一旦失其所有事永嘉云心與空相應
則讚譏毀譽何憂何喜身與空相應則刀割香塗何
苦何樂依報與空相應則施與劫奪何得何失心與
空不空相應則愛見都忘慈悲普救身與空不空相
應則內同枯木外現威儀依報與空不空相應則永
絕貪求貲財給濟心與空不空非空非不空相應則
實相初明開佛知見身與空不空非空非不空相應
則一塵入正受諸塵三昧起依報與空不空非空非
不空相應則香臺寶閣嚴土化生如是法門幸兩居
士于車塵馬跡中常令現前無或間斷儻得一念相
應即千古吻合雖身處長安吾國晏然景星慶雲行
布虛空令人可仰而不可即又如淤滓中牟尼寶珠
光明獨耀又如火中蓮華色愈妍麗如是真不愧親
見作家紹隆真種稟受如來家業也既爾即從事世
間功業亦何異甕外運甕幻人出幻無煩力作勤勞
如其不然吾知未免身入甕中且為幻轉矣之三者
信皆兩居士素所明了第恐當局之迷故為喋喋又
且千里長途托始跬步苟發軔訛謬駟馬莫追矧敗
轅佚駕于前途者歷歷有之故又不設自外知巳而
靳此因心中一言也兩居士其勉之。

** 與都門檀越

嘉興楞嚴寺宋長水璿法師疏楞嚴經處也師疏經
時天雨花慶雲合事聞于朝賜額楞嚴寺入我明為
三吳名剎嘉靖間佛殿災遂為豪右力侵其基而別
業之易蘭若為燕樂之場化禪誦為歌舞之地有識
者慨焉巳而按院王公下議巡道轉行府縣歸復之
一時人心稱快今聖母慈聖皇太后遣近臣御馬監
太監陳公齎送藏典詣彼兼經營殿宇有事焚修為
今上及皇長孫祈福壽誠一時勝舉也撫按守巡及
郡邑長不可不借重其尊銜立石而天津至滸墅河
道關津諸使君不可不疏其阻滯藉其衛護且五臺
新刻經板皆在臨清登舟而臨清鈔關尤不可不通
白之也儻於其中有可下一轉語作佛事者幸隨緣
成就之無吝焉念六日早發不及面別謹俟徽音。

又

貧道竊謂五臺為畿輔右臂所恃以林木為藩屏其
中多設名藍大剎是又以三寶為城塹不獨稱勝境
也無柰久為奸商大猾擅為利藪每每赤手砍伐圖
獲鉅萬之利而寺院盡為牛圈僧徒皆為奴隸且各
處流民潛住在山以砍樹為生計以開墾為窠巢木
假抽印為重地藉納糧為名斧斤行於前一火縱於
後往往利歸民家禍貽僧寺邊防由是而壞僧寺由
是而廢此從來之害所不能解者萬曆六年間曾經
胡雁平揭帖高撫臺題請為邊防重計設禁甚嚴山
林漸茂未幾又以墾荒之例開此釁端其害入骨萬
曆十七年本山都綱司具申按院蒙批道轉行府縣
查勘巳經回申本道未蒙轉詳昨因陸太宰遊山適
呂撫臺親歷其地目視其事遂毅然為邊防長計作
名山護法此蓋文殊有靈所以冥資大權發如是心
耳極為慶幸愚謂臺山復興藩屏復固在此一舉但
行繁峙縣查議只緣據目前將本山師子窩鳳林寺
等處二三山僧坐砍伐開墾擬遣招詳特蒙寬其既
往概行釋放兼給告示禁約亦云念事非一朝罪非
一人以前罪端姑免究治此深見撫臺護法至意既
而該縣重前申究誠未洞察奸商巨蠱政欲借此為
口實因而(乘風)夤緣駕禍於僧以此為影身草耳愚謂
若必罪其山僧而實中其奸計今後即有禁治而又
罪歸於僧利歸於民此則愈禁而愈不能禁矣蓋僧
人修造百不過一而商民伐木賣板(開墾十居八九今獨禁僧而置
商民於度外誠所謂放飯流歠而問無齒決也其害在彼不在此為今之鎖鎖不)能盡述但
乞查萬曆六年前院題請事例九年免糧案卷及十
七年都綱司申文則洞見毫微然須姑免山僧之罪
嚴禁附近奸商之家不許砍伐斷夤緣之路收開墾
之令免徵糧之役嚴令有司防範僧徒守護此後一
木不許出山尺地不許開墾此則一斷永斷邊防不
待整而自固僧寺不待保而自安此所謂灸膏肓之
病而正得其窾竅耳但此情不能上達誠恐有負呂
撫臺此番盛心願借重鼎言一轉致之惟此不獨為
名山功德而實為國家長城萬世之利也伏惟慈鑒
幸甚。

** 與桂峰師

震旦佛法獨痿癖於齊魯間賴老師深慈久念潛回
而默起之而􃁰老師忽復贊助神功大完元氣信又
可支百年喘息矣此非乘大願輪秉大慧炬受靈山
記莂而來者安能有此不肖開生也不辰何幸有東
海之遊又何幸而親炙􃁰師光明之盛若此也固自
慶更為齊魯含識慶且也躬承老師種種攝受種種
言音種種笑貌令人別來旬月常恍惚在光儀左右
雖夢寐有然古人道靈山一會儼然未散信夫校藏
之期􃁰師之意全賴老師主張此實報佛恩德第一
公幹也願留神萬分餘俟十月顓人問候再佈不悉。

** 與稚菴師

牢山之遊厚賴賢師徒殷勤款接更藉杖履追陪以
故盡諸幽勝靡不賞識信乎五百商眾得登寶所實
化城導師之功不可誣也關王廟為牢山化城賢師
徒為遊牢山者導師其功德利益甚非眇小惟深大
願堅勇不退或權或實或低或昂互相鼓激務俾震
旦有情盡睹海印光明不獨為區區齊魯作大津梁
斯完吾願耳於賢師徒有厚望焉餘不悉。

** 與東禪月亭老師

開二月去檇李時老師杖履在天台未得一瞻禮稱
辭為歉開入都城佛事人情頗皆順適第為時不久
但可植因未委結果當在何日爾老師今在東禪四
大調和少病少惱一切境緣隨順否老師年未及六
旬而形容憔悴似過之此皆佛法上留神苦多更日
過慮田園衣食之資無人料理致令老師獨疲於精
力也不肖開願老師自今以往凡期席可卻者漸卻
之凡田園瑣瑣緣務可休息者漸休息之俾法幢多
樹於世一日則眾生多受一日之賜且老師數十年
以法乳餔養末學而末學中竟無一二蚤晚侍奉巾
瓶并仰體耕鋤之慮其過安在蓋由老師平日即錙
銖勺合之微不能信託於人故耳然以此之故人多
疑謗人多怨望人多竊掠我知老師臨命終時未及
眼光落地以前且無塵渧為老師所有詩曰殷鑒不
遠在夏后之世老師其法舟月溪二老是鑒乎言及
於此淚瀝肝腸不肖開情知老師左右無以此言進
誠以江南數十年法道全賴老師力挽迴瀾寧忍復
以此聲施身後此不肖開區區狗馬之念所以欲隱
忍而不能也苟此念毫有未真或他有所囑及屬輕
狂好事甘墮拔舌泥犁諸佛菩薩且為我證知矣老
師其謂我何哉楞嚴時風波願老師時垂照燭梅村
居士實老師貼體金湯願開心相與終受其益更願
於一切法大都圓活一分免他日掛衣之累也人行
促草草統惟慈亮十月二十日。

** 與平廓師

春盡入都城會我本師至自牛山而妙峰老師且未
去蘆芽并在京諸耆宿咸得歡晤一時賢士大夫尤
顒顒嚮風本師刻經因緣雖未見華苞果實而般若
種子則巳廣布緇素八識田中矣無何而繆仲淳忽
有母氏之變時未出都門巳哀殞幾盡不忍其哭死
道傍因以法藥扶之至彭城始別去旋自彭城取道
莒父即墨東遊牢盛訪􃁰山老師牢盛故為釋氏道
場載華嚴疏鈔元丘長春力廢之其山水妙絕寰宇
而􃁰老師尤越量大人因相與馮陵島嶼撫掬滄溟
恣質巳疑商評法道瞬息之間竟移旬月而亦不自
知山水病狂復沉湎之久也八月盡歸錫燕都今冬
或無他往來春復有清涼蘆芽秦晉之遊大都以刻
藏復楞嚴二事因緣出現於世第不知畢竟有幾利
根獲蒙授記耳老師錫今何在四大調和及少病惱
否奉訊雖疏而此身此心常恍惚在光儀左右想老
師亦必時鑒區區狗馬之念於杖麈間也千里雖遙
此心不隔不肖固自諒且諒老師楞嚴時有外障願
老師不吝慈光恒垂炤燭不肖知此道場終不落落
山中經閣想巳落成見如居士近來何狀蓋今人要
了生死須是大破常格要了生死人相處須是大破
世間門面常情苟以情順情如玉磨玉交相掩護擔
閣前程他劫他生築頭磕腦未免愧心愧色也老師
以為何如心弦居士途中一偶因追逐風塵彼此忙
促未及少致溫款至今為歉幸老師為我叱意人行
促草草不盡欲言。

** 與幻居師

別來道業何似居山中既無俗染營心又有松風竹
月助行則他日相晤當必有大可刮目者在也不委
山中向來四事之供仲淳亦頗用心否儻有闕乏須
遣人告之蓋彼俗事為繁或不無忘念耳本師冬在
妙德幾百日日惟一食食且糠餅小米粥而精力猶
王神意甚適信至人日用直下便是不間絲毫有非
情粘識滯者所可思議也不盡。

** 與仰崖座主

菩提達磨以鷲嶺一花東來震旦六傳而為曹溪曹
溪嫡嗣則有南嶽讓青原思青原再傳則石頭遷也
讓遷二祖皆出世衡之南嶽今五宗子孫皆其所出
子孫遍天下而委祖宗之地于寂寥草莽漠然若罔
聞者其忘本之罪當何如哉以故老師特繪二祖道
影將送歸福嚴石頭以示天下知祖宗所在其用心
亦良苦矣竊念今上聖母年來所造金襴僧伽黎以
供十方師僧不下千百孰若發心嚴造二襲隨二祖
道影永克供養即以此為皇孫祈福壽其所得不既
多乎二祖像今幻余師請去京都寫傳并裱軸吾師
當詣茶菴一瞻禮之或即請進內庭一瞻禮以啟發
其信心亦可也師不遠有南嶽之行此衣此像即欽
命座下齎送亦可又聞南嶽巳有大藏或即隨藏齎
送亦可但行時必得不肖一經理之斯盡善耳此舉
實報佛祖深恩惟座下留心無忽造衣當不比尋常
須得龍錦作無上莊嚴可也大藏必須藏之方廣寺
此事向與妙峰師言之矣今未卜何如座下并須著
意此時都城莫非為一巳一寺圖者獨座下實心實
行尚可與言故不惜瑣瑣惟為法是囑。

** 與汪伯玉居士

竊惟居士棲神法道聲振一世貧衲未薙染時巳知
黃山白嶽下有現居士身作師子吼者矣第恨東西
路岐無緣覿面眷懷有道惟遲後期邇者貧衲業有
微志欲翻刻大藏廣為流通因緣會合時節似偶然
贊襄緣起端屬名賢念居士為當代宰官耆宿可無
片言敘述以繫此方之望耶弇山老人與居士以道
業文章相許可為世宗匠今弇山屬意茲舉獨有深
心合集居士便成雙璧居士乘宿願輪挺生明盛於
佛事門不捨一法矧事可報佛恩續慧命意者居士
當更不惜苦心也世外人惟一誠相向不敢作尋常
虛語以瀆尊聽統祈慈原幸甚。

** 與汪仲淹居士

楞嚴目擊雅識道存違離巳來時復馳注頃以刻經
因緣自五臺反三吳始知居士抱病經年益增懷念
不知居士於病苦中能以正智照了不為所轉否古
德云太末蟲處處能泊不能泊于火燄之上當知一
切病染何異太末蟲而正智則猶夫火燄居士聞熏
力久般若緣深當必默然丈室無容致喙然重以叔
宗行又無能終默勒布區區亦不自揣量者也惟格
外亮之。

** 與王弇州居士

側聞居士棲心玄遠冥與道會貧道雖山林野人亦
知傾注比因緣會合得奉周旋和風慶雲儼然仁者
自非宿植德本何以有此願益熏修作護吾宗開發
同事令出情之法頹而復振茲非居士最勝因地歟
外承居士許撰刻藏緣起顧念居士久向此宗慱通
教旨又勝論雄文匠心獨妙方今海內學士大夫以
文章名世而復留神法道者惟居士與新都汪公為
赤幟耳今居士巳自慨然獨不得司馬公片言為此
舉前旄尚屬闕典貧道不久還清涼且不欲以山野
干王公惟居士念之歲序巳更願道念與日俱新勿
使毗耶獨擅往跡是所望於居士也不宣。

** 與周鳴宇居士

左右襟期曠遠神明朗然雖日垂紳朝堂時復潛思
物表故於割絕塵氛之人亦自雅有冥契迨憲節東
建貧衲正兀坐龍華無由以法水潤屬車之塵辱致
拳拳徒懷高操貧衲比欲再刻大藏播之震旦為緣
既普沾潤亦周當代名公咸有敘述豈以門下辭吐
珠玉照耀一世顧獨無贊歎之語耶以故願托雄文
舒光四表俾般若以之流通慧業由是成就其於利
澤不亦偉哉願門下深心圖之國學弟子吳惟明與
貧道為法喜游其人上士大雅之赤幟吾宗之白眉
聞其將過淮東敬屬致一辭以通精誠惟門下晉而
與之當見芝蘭之在側也奉去刻藏緣起一冊。

** 與馮開之居士

別來兩易寒暑信光陰易度人命無常不委足下邇
者作何面目夫三界種子不越瞋愛二芽然荊棘法
身戕滅慧命則愛纏視瞋毒其功能輕重大小又不
啻百倍故古德于愛見有以腦後箭喻之者蓋覿面
者易見腦後者難知易見者可回難知者必犯也青
山白雲足發幽想聲色貨利多滋俗情不佞謂居士
于城市山林當分時而處若也沈湎市井久郤林泉
無乃不可乎幻居兄飛錫南還意在雙徑雙徑去武
林密邇足下儻能以肩輿時相過從則松風竹月之
下罏香碗茗之間可以滌煩襟而袪俗慮澄性宇而
湛心田也矧楞嚴纂註方待參評惟足下圖之刻經
期場南北終始業巳言之仲淳雙徑之圖似不可緩
足下與仲淳其密留意焉務使彼輩懽欣樂成事乃
可久且于化風無損也不盡。

** 與松谷老師

久違良導益涉狂途深嗟歲月之飄流無奈菩提之
遙遠是誠有孤如來之遺訓知識之指南也匪獨佛
憐良亦自苦近聞老師法席森嚴學流整束此不惟
模範端則器易以成實抑風氣靡而時不可徇非老
師之仰承先覺俛念後來寶鐸堅鳴金鎞曲施霈霜
露于陽和之後使萬寶告成投參苓于薑桂之餘俾
四病皆起何以有此哉開也執侍末由翹勤有素偶
因風便聊附訊言俟入都門載參杖麈以承謦欬兼
吐私懷寶舫及空古淵三子者心地平夷志行醇篤
今夏在山對讎大藏亦頗用心茲詣都城期探講肆
儻其可教惟進而與之亦見慈悲拯拔之念也不悉。

** 復曾舜徵居士

來諭謂夢者夢知夢者未始夢此未免將夢者與知
夢者判為兩箇過在心外有法法外有心又云當其
夢時孰為不夢者此未免將夢與不夢分為兩橛過
在撥冰覓水舍器求金離此二途脫將夢者與知夢
者夢者與不夢者融通互攝非一非二有如永嘉所
謂實性即佛性空身即法身亦未免認賊為子喚奴
作郎審既爾畢竟作麼生話會居士若向這裡不眨
眼佇思定奪得出如在大火聚中將夯得一莖眉毛
來則暫許居士作箇同參雖然如此亦只是教乘極
則禪門下若向上事未夢見在蓋能同條生不能同
條死也其或未然切須猛著精彩極力覷破要知此
事不比尋常非是筆舌聰明境界須是一番寒徹一
番覿面始得居士其自勘之。

** 與于中甫居士

本師居北園機緣非偶此實眾生福田損益攸關不
肖繫念于此未嘗少輟所貴足下時在左右無令疏
失斯為得耳不肖以九月上旬至山叢林規範漸就
調停南來之眾皆巳入堂校對華嚴合論寫刻者亦
相繼從事矣合論訛舛頗多即南方新刻八卷其校
訂出馮先生樂子晉手然亦弗就妥今山中寫刻俱
善有非南方諸刻所可及若全藏得如是終始誠至
願也宇泰及足下兩緣皆當刻意完全與曇生來賀
氏緣事只須足下作字并不肖書封去取來就金壇
發付可也如必欲曇生親往亦無不可但曇生親往
須仲淳與俱乃善惟足下與仲淳計之仲淳精神疲
頓巳極陽地陰地皆當隨緣即使得地而不有其軀
亦世出世兩失之矣仲淳內子止可移就訒卿同住
若買妾則可依介伯更須一相知親屬同之可也介
伯心直而粗恐亦不能照灼奸佞須仲淳與足下
補其不足更得潤甫留心為當荊南產業在賢昆
圖之儘無不可若仲淳則不可多營田宅以孱弱微
軀形影相吊朝莫不保但得子息以謝先人便當作
長林豐草間物寧復鼠竊狗偷以營營世網乎以有
限精神奔馳非分事業誠非計之得也若果雄習未
盡則宇內不爭之功若名若利不少豈區區事此此
不肖所以踽踽涼涼惟正是守即為法門事亦不敢
他有所圖以自雜耳來諭東土之事意者即仲淳所
言常熟邊海耕種商賈之業乎若爾決不可為蓋諸
君皆非終于世路而文卿亦不足以主張此事舍文
卿則更無人矣巳之巳之今而後一切世事但在收
歛無為開闊況仲淳尤不宜涉此也祝祝文卿止是
少有苟安氣象亦無苛責之過翻成有損無益此文
卿亦不自知足下以為何如劉戶部吳尚卿俱明春
入京圖晤文卿信當以太僕告歸亦俟來春與之語
本師在關中上下飲食須是調適廚灶必在內乃能
妥本師出開後方可作貴谿之行事有大小慎無倒
置陸臺老聞有志求見本師不肖謂尚非時節因緣
此須仲淳及足下維持之但使其繫念不忘可耳列
祖畫像隨緣多寡無強人以不堪善卷祖堂之舉亦
宜從容季倫明年必得與足下同朝夕乃可足下須
出情量以成就之傅居士南行必參見老師馮先生
頗有意清涼第傅居士先期北返恐緣不能孤起仲
淳須方便成就之不肖同眾由清源步行入山精神
俱強王至今無病患幸無念仲冬十三日釋某和南
中甫足下仲淳潤甫均此不另啟天池期場東禪義
倉仲淳俱當留念護持之。

** 與繆仲淳居士

曇生歸山得手書巳備悉南中事體然要之一切境
緣本無好醜亦無違順良由吾人不能照燭徒以情
識承當故觸處坎坷隨緣荊棘愛媒怨賊劫戮家珍
此誠學人所當蚤夜痛心以自剋責消殞而況敢復
于坎坷荊棘之上因成待續增培灌溉以齎法身慧
命耶且足下生平染習感激獨多苟非善自和平則
來報豈辭瞋類幻人夢事陽燄空華智者于斯詎生
實解即世故縈縈交情擾擾但得親齎就土孺東巳
吊孰若暫作清涼遊以遠塵樊況青山白雲足生幽
想高人逸士可滌煩襟儻遂斯行誠計之得又且清
涼一遊竊恐足下終未可免時節因緣亦在今日過
此似難舉策矣惟足下圖之刻經期場南北終始業
巳獨為足下言之雙徑之圖于今似未可緩茲幻居
兄南還當送其挂錫彼所潛為啟發然後足下與開
之先生因之往反以便宜取事俾彼輩無所猜忌傾
心樂成斯為得也惟足下與開之先生密留意焉。

** 與太原王龍池居士

蘭軒居士輩凌冰雪履巉巖以詣妙德而神氣狀貌
乃沖容可掬是固曼室慈光有其攝之而居士襟宇
飄廓蓋亦可見第其頂門一眼徹底瞢然愧自力不
強金鎞莫展經云應以宰官身得度者現宰官身而
為說法是所願望于龍池老人也老人其念之刻藏
貲戊子年所寄惟東白止付一兩餘皆符合此必東
白一時空乏貸用不以相告耳惟居士稽覈之蓋出
世因果錙銖塵渧未容混淆故也。

** 與傅伯俊侍御

自入山來冰雪萬叢高賢四座相與趺坐普光明殿
共方山長者入無相無願三昧深譚四無礙法界法
門迺不覺一念瞥起轉現相依夢與居士聯舟夜泊
其地儼震澤之胥口忽有匈者三人詣居士強有所
需居士叱之遂虜居士及內君似子載而去蓋綠林
豪客現匈者身也不佞聞驚推蓬居士得脫賊匍匐
水涯不佞援之登舟蓬跣袒裸殊惡狀然神氣則沖
然粹然不變也因相與慰言把手遠矚風濤灝渺不
瞬睫間而賊艇巳相距十里而遙殆不可追矣覺而
胸中若有所觸者久之乃自念此何祥哉動我心王
若此次日果有僧來自四明為報維摩臥疾于毘耶
誠為機感之相通有如符合者諗諸左右既不堪詣
彼問訊復何吝妙德一言居士志山水懷名勝亦既
有年一旦俶裝前途即遭困折不審于此何以為情
夫心境二邊不過得失逆順兩種得之得孰與失之
得之為至順之順孰與逆之順之為大故曰貧賤豪
戚庸玉汝于成信矣夫失且逆所以造吾至得將吾
大順也然此猶在人天路上行履得失逆順圈圚裏
蹲坐苟出此圈圚超此路徑又奚至大之足言況也
獵者不避虎兕漁者不擇波濤清修之士不厭煙霞
泉石癖在勢利者不恥寒酸跼蹐婢膝奴顏壯士不
辭馬革裹屍貞女不讓朱顏瘞土豈懷道德者而顧
以境緣夷險二其心哉吾知居士久巳掉臂此關然
法侶妄情不能自遣故復作此剩語居士其照之本
師挂錫金沙想得參侍開之仲淳中甫叔宗諸居士
必獲周旋凡所接納及所遊履所得益當無吝一一
示我以慰遠懷華嚴合論校刻頗精卷尾顯名意旨
不委于尊堂內君嗣子及先亡有欲及之者并乞示
下以便後刻北上當在何時清涼之遊得果所欲否
曾與開之輩有所期約否令似當嚴督其課業無或
惰之斲大木調良驥非姑卹俗情所能爾也居士其
念之。

** 又與馮開之居士

苕溪別袂返楞嚴未幾即詣金沙躬侍本師旬月始
北發九月至山山中事宜粗為條析南來之眾俱入
堂校對華嚴合論寫刻頗精不亞弘明諸書大藏終
始盡得如斯誠所願也合論即吳江新刻八卷亦甚
潦草訛落至若去經存論亦有未妥蓋志寧合論時
巳失長者故物而慧研刪釐合論則又失之以故子
晉筆削大都于長者血脈無從聯續而志寧慧研私
增科判亦未敢輕削是不惟無補長者反增重其迷
誤不若存舊猶間有得失可指議也本師寓金沙久
之居士曾往參謁否夫末法眾生易于懈退非善知
識無由策進學人知見易于淆訛非善知識無由揀
辯故曰水中乳惟鵝王能擇之又曰大唐國不是無
弟子只是無師有師矣而又慢于請決則報緣一謝
束手長往業海茫茫出頭無期伊誰之過也身世匪
堅光陰迅疾惟居士勉力自強古人三日刮目吾輩
三年之別各猶故吾則襁褓中兒不可久違慈母信
矣傅伯俊久遲居士同了清涼之願昨過聊城聞巳
南遊此時想曲盡江南諸勝兼得本師為之指南所
謂捷足者先之伯俊之謂矣仲淳精神疲極良可哀
憫儻其親巳葬孺東巳吊居士當攜之同入清涼少
事將息可也。

** 與松江康孟脩居士

蚤秋去吳門詣金沙侍本師旬月始北發九月至山
山中事宜一一條析南來之眾俱巳入堂校對華嚴
合論寫刻者亦相繼從事寫刻頗精不下弘明諸刻
大藏終始盡得如斯斯愜鄙願耳茸城檀貲想巳合
集乞付沈訒卿氏轉發來山山中自後遣力蚤暮蓋
無定期江南緣事則惟各所主盟者不違時失候收
付訒卿氏巳耳施者姓名除銀封內填註須更以別
紙開揭緘附可也身世匪堅光陰迅疾願諸居士各
努力焉參須實參悟須實悟無為光景門頭擔閣自
巳喚甚麼作光景古德云若人識得心大地無寸土
果識得心則大地無寸土其或未然則不惟世間種
種得失榮辱愛憎取舍名為光景即寂靜山林逍遙
物外乃至菩提涅槃及有法過于菩提涅槃皆光景
也雖然水中乳惟鵝王擇之光景中心惟善知識辨
之諸居士既游身于功名聲色之外豈一無所以圖
決擇可也此啟孟儒仲醇孟脩中復四居士足下他
相識均此致意。

** 與吳江周仲大沈及菴吳孚泉三居士

江城言別隨詣金壇侍本師旬月始北發九月至山
叢林事宜一一條析南來之眾皆巳入堂校對華嚴
合論寫刻者亦相繼從事矣江城所刻八卷近入校
對其訛舛視東禪本尤甚山中新刻幸得多本校讎
過或差少然校書如掃葉自古難之第寫刻頗工緻
不下弘明諸書大藏終始果得如斯誠至願也江城
檀貲想巳雲集乞付訒卿季華檢發來山自後每歲
所供惟在三大士不違時失候收付訒卿季華兩居
士以候山中人遲蚤詣彼索之山中遣役或遲或蚤
蓋無定期也汪仲淹寄我佛像手搯俱在叔宗處乞
并發訒卿付來小白毫筆隨緣惠我二三十枝。

** 與吳康虞居士

計不才去金沙不久足下輩且相繼至恨未能少遲
一話別并悉種種為怏刻工始末叔宗處寄言何魚
鴻杳然也邇接手札巳備悉其事徽人勤儉雅稱山
居信有如足下所云舍徽人則江西福建亦庶幾其
近之吳人信未可獨任第此時寫刻所尚皆弘明集
家法非吳人則雖各有所長而獨短于此矧拳刀筆
法尤于板字不宜近有歙工吳應芝者來山以言乎
帖意軟字無或居其右獨此則視眾工瞠乎其後遠
途跋涉進退為難良自苦矣黃守言者其手筆絕倫
固于墨譜見之第恐其于板字亦非素習山間此時
選擇頗精不亞弘明少有差池難乎情庇此事未可
遙度惟足下以實告之令其自作行止儻支給路費
令之入山即莫可進退非策也北方定價字每百工
食銀四分彼輩誠能改拳刀刻板字固所願耳南羽
所繪經首佛像須覓此人鏤刻乃善刻巳可寄楞嚴
屬首座忠菴師尋便轉致歸山卜居義興頗有法侶
相親近世出世法俱便宜宜從之足下以孱弱之軀
道業世業兩無頭緒南羽亦流浪無歸智者觀之深
為二居士憐卹人生朝露住世幾何即于幻夢中造
幻夢亦當隨分隨緣時防時檢不可剎那無出身路
在也。

** 與瞿元立居士

慧空師于校對場中方藉其為眾表率而天固奪之
不才至寧晉聞其訃深致感傷蓋悲人命之無常而
悼叢林之失賴也山中道場頗闃靜南來之眾業巳
結期校對華嚴合論寫刻者亦相繼從事寫刻頗精
美大藏終始盡得如斯斯所願耳別來面目何似果
仍舊時抑新有所改換日用畢竟作何消遣不才每
念足下精神疲劣色命尪羸而復驅馳世路儻大事
未明遂致淹沒以負生平良亦可哀此足下亦曾自
念及之否且足下習氣雖似孤冷其實多情兼之勝
解紛紜本光粘滯古人所謂事障易遣理障難除其
足下之謂夫不才年來南北奔馳事椿碌碌雖于巳
分上志有所用然念多作輟猶然故吾言及于茲不
覺汗顙呵凍不盡欲言。

** 與賀知機伯仲

古德云太末蟲處處能泊不能泊于火焰之上眾生
心處處能緣不能緣于般若之上何也般若如大火
聚有其緣之則能令本光孤燦習漏隕亡器宇含宏
襟懷高卓恢諧萬有甄毓群靈江漢秋陽不足為喻
故曰天上天下惟吾獨尊般若有如是功能信非夙
植德本緣之豈易易乎哉惟居士伯仲芝蘭孕秀金
玉含章萃美一堂於世諦亦燁乎可觀矣乃知三界
火宅萬彙空華能於此留神而求出離不佞耳聞且
久目擊巳存謂居士伯仲不于一佛二佛三四五佛
而種善根不可也第此之一事不難于發心而難于
究竟不難于一時而難于永劫不難于安常處順而
難于造次顛沛誠欲易此三難必也晨夕起居之際
左右屏几之間不捨般若言詮半部使其機感合熏
優游自得有得即請印決于大知識門墻揀其真偽
如是即古德所謂不能緣者我能之矣矧于三難乎
何有惟居士伯仲勉之刻經貲費乞即集之中甫轉
發無羈去後曇生師以武胄出家心真行實亦發心
相與從事刻藏因緣者也南方緣事悉以屬之居士
伯仲所施或竟付渠亦可其施者姓名須一一揭示。

** 與徐孺東尚寶

燕山別面忽焉三易寒暑雖形聲邈絕乃心神嚮往
矧聞性天順適台履安和兼之臥穩東山心勤淨域
實為慶慰無量焉夫聖賢豪傑之生斯世也不偶其
出處亦不偶生也以時其出處亦以時故歷山莘野
之耕富春渭水之釣檻車之囚首陽之餓皆不能為
時能不失時巳耳其既也訟獄歸阿衡任飛熊載伏
龍出乃至一匡底績者有之終身羊裘餓死者有之
皆不能為時能不失時巳耳斯時也矰繳上機網罟
下張即飛千仞走叢薄懼猶不免況兩絆其足而求
致千里哉昔人有言靜漠恬淡所以養性和愉虛無
所以養德外不滑內則性得其宜性不動和則德安
其位養生以經世抱德以終年惟先生以之乃若出
世第一義諦尤自有時節因緣貧道諦觀先生其于
佛法時節似宜更遲之歲載為先生今日計但當以
數息靜慮法門澄歛昏掉念頭以楞嚴圓覺兩經熏
灌般若種子久之動止昏明靈根漸茂則於千生億
劫久睽頭面當必有正眼覷破時節在耳此又出世
豪雄實貧道所深有望於先生者也臨江盧晉明居
士名大壯為李見羅先生上足性宇開朗心地瑩潔
兼之聲律身度真後學楷模聞幼令郎年可入小學
就外傅當得此君為之依歸第其家貧而孝恐不能
舍親作遠遊先生力能移其家致之左右則豈惟令
郎蒙養攸賴即先生他日林泉燕寂亦法侶得人矣
先生其圖之刻藏道場業巳卜吉五臺山檀越亦既
捨內而就外緣約四十分期訂十年今盟集亦庶幾
十有五六第念世運乖和三災兆祥不知終作何狀
此雖繫之眾生福業輕重然今日宰官居士曾面承
靈山付囑而出現者寧能忘情於此乎哉於先生是
望於先生是望。

** 與顧襟宇少參

明公以粹美之資布寬恤之政使境內之事百廢聿
脩時貧衲正挂錫福城所幸機氣冥召遂令千載名
藍墜而復舉向非明公願輪有在何以得此嗣後貧
衲曳杖北游謂當與明公會于長安至則憲節巳詣
江州矣徒有悵惘日惟與瞿元立曾于健于中甫三
居士為法喜游宴寂之暇時復同元立輩商確刻藏
緣事始定長緣四十分分歲百金自一人以至多人
惟信心堅久者許與之近過江南因游貴邑貴邑檀
信不請而集輒舉二分餘乃知向傳常熟多善人信
不虛矣榮轉東還必遇無辱想無辱亦必能道其詳
寺僧念明公為功德主乞貧衲一言迎于道左時方
炎熱願明公以法水灑潤意地令常得清涼為法道
光此野人之祝也惟明公少留意焉。

** 復王元美居士

是月十九日拜領刻大藏敘捧誦之餘鏗然金玉非
夙具深心其何以有此且寄汪司馬公翰札不獨丐
其以穎光三昧作大佛事而兼屬以檀波羅蜜為助
緣又非具大悲心者何以有此耶貧道每自慚德
微尟願力綿脆顧欲負九鼎圖適千里誠莫知所終
乃今幸賴諸明公光嚴照策或可恃不至顛蹶而
寶所也方遠歸清涼無暇作新都行輿議周叔宗代
往叔宗與貧道獨形骸異耳兼藉寵靈意者司馬公
當亦無吝乎此也。

** 楞嚴問荅機緣

師在楞嚴問康居士黧奴白牯是恁麼受用居士曰
但一味平懷不管他黧奴白牯師云恁麼則居士當
憎愛關頭作麼生平懷居士無語師云丈夫家出言
吐氣須有來由無自欺誑須有針線且莫作繡鴛鴦
會去也。

** 與王龍池方伯(巳下四編巳亥年酉月望從忍可師伯處得來)

德音睽絕奄忽兩載心光相燭猶夫一日地藏這塊
石在心內心外話未委此時得其安放否惟此一實
餘二非真古德云參須實參悟須實悟才落思惟便
成剩法每念話言之難再益傷歲月之云遷千知百
解盡屬偷心鋸窮木斷斯為了義願居士圖之刻藏
因緣歲集檀越四十分分百金期十年終事江南善
信頗發肯心而北地則罕有應之者以故緣尚闕如
楞嚴圓覺維摩經各一部僧寶傳一部緣起一冊附
充法供蓋眾生以法為命法緣涼薄慧命希微世流
日深覺途愈遠苟非頓了寧舍薰漸此又知解之門
固知居士未甘點首然破裘百衲足備嚴冬要亦未
容輕擲也何如何如。

** 與徐文卿居士

大疏嚴挺可畏而旨意云云國是可知使賈生在
今日當不止痛哭流涕巳也足下此去差所決當稱
疾得請便以此官堅臥東山無復走跡長安斯為勝
策成就世俗之功名蔭資且有定局上縻國恩下損
家業疲精力以浪光陰豈丈夫所為況自巳千生萬
劫頭面了無下落尤當切骨痛心親依師友蚤莫提
撕以求迸徹寧復有此閑長工夫共馬蹄逐逐浮沉
塵浪中耶倘以不肖之言為然則就差即遷轉內不
過府部屬官外不過郡州正佐皆未若今職閑散無
諸統屬如未肯心則歸江南以區區此意決之仲淳
中甫然後具請亦可也吾知兩居士當必為我點首
刻經因緣大都北方緣差勝期場十有八九定在北
方擬刻成則移就南方以流通之計得四十人為緣
首每人歲助百金與刻工相終始燕趙齊魯大約有
二十人江南如金壇之于丹陽之賀吳江松江諸處
擬求十人外十人則求之徽州蒲州二處夏間必走
江南訂集因緣秋冬歸北以起期場光陰迅疾敢復
怠緩松江必以足下與康孟脩為緣首聚貲即自今
年始足下此去其圖之唐元徵當在松江列中渠每
年量力或十金二十金足下行時亦當與訂定令其
歲有額助以入龍華而松江會中亦歲為其登數吳
江必以周仲大為緣首而沈及菴顧元玉周季華則
左右之足下過江城亦當預為白意趙居士凡百輒
通內甚損光明諸公舉動決當謹慎刻藏因緣未必
就賴渠力足下亦不必過為委曲此意亟宜致之曾
司馬恐僧輩無遠見謀近利不知護惜傷其體面昨
聞有佛像等物遺諸公此甚不雅而一如師竟不為
制止何也可恨可恨大都諸公于此輩非有不肖在
為之持衡方便絕不應往來交際弘明集南方每部
價銀八錢北方加三二錢此康虞書至云云蓋此書
價至一兩不可復上矣孝甫既不肯發足下竟為帶
銀託康虞印之每部亦只可定價一兩印則必須全
部初議七本頭以當時刻未完工故也三千部之命
今不必拘泥若孝甫允從一兩一部儘其所有為成
之餘銀帶付康虞印補可也袁微之請藏事必經不
肖手乃可都城光棍非足下所能料治慎無為左右
人所中昔馮開之所請既有有司為之督促而開之
于此且甚諳鍊然其中包藏重沓破爛不可勝數昨
年不肖才為補完今足下若為舉事必不完美令我
受托不終況餘銀皆不肖用費無復存之龍華者此
事必不肖至京乃能勾當足下當巳之借用銀竟送
付龍華可也潘匠所制鐵缽甚隹足下當謀之孟脩
再為不肖製一件大小樣式悉得如本師者斯善矣
內君近來無病否保郎何狀凍筆不及餘。

** 與傅侍御

別至清涼于其最幽深處丈室杜口謝緣即玅峰憨
山二師舊棲隱地雪覆千嶂人跡絕至出戶便穴冰
雪為竇僅一山童充巾瓶侍者甚古拙不解他事日
相與煨榾柮煮燕麥以款饑寒此外則燒柏子跏趺
靜慮時證入空無相無願三昧遺身心忘旦暮足快
生平兼之髮長寸許貌枯羸若病狀獨精神則清王
可掬想雪山老比丘當年光景殆亦不過如是間從
三昧起念諸法侶馬蹄逐逐風塵欲剎那際入此三
昧一相覿面受用少分豈可驟得惟門下其庶幾身
雖入廛而心恒過我不離當處遍踏峰巒此又不動
一念遠相鑒知足下為我點首否五臺因緣向云云
甚草率不足據昨歸山備採之深幸本山都綱司額
有申文撫按司道事例省平地起風波動世驚疑又
幸撫按司道即批申告示皆超情破格尤便踵行因
擇其切要四事私為屬草先請命繼且出以示該司
令其具申儻其如所云云批發則千載名山之幸豈
惟現前聖凡大眾萬口頌恩即曼殊老師亦當于金
色界中合掌加額題請云云非時世不敢望第借以
速有司奉行耳立碑最為切要即題請亦一時故事
立碑則千年標幟也其戒婬一節初意欲重懲二三
以警什伯巳復念之晴空霹靂則其人必推原所自
今僧司既申劾有司而批詞末復末復則彼此當有
鷸蚌相持之勢此時乘而利之乘此以清外障乘彼
以蕩內魔兩無姑惜兩有顯對各心死無憾此又在
漁人運用之玅耳雁門兵臬大有吏才墾荒蓄賑皆
其政也幸善導之令作名山護五臺令亦篤實忠謹
幸提獎之其遊山一節業既有批申之舉則未可如
向所云云恣其遊覽以壞世相兼重煩有司而致其
猜疑但登遊五頂及菩薩頂顯通圓照塔院三五大
伽藍斯巳若高僧則概不可請謁因緣皆有日在也
聞慈壽主人為塔院住持有所請求慈壽非高明塔
院最愚俗或未免以一巳之私累足下之公當察之
無輕聽玅峰老師居蘆芽當得善巧放一光以照臨
之近奉　敕賜大藏有敕諭及御製序相府讚文因
此為其立石可乎或更別有方便在也蘆芽為邊山
亦不可過情犯世忌來物議刻經期場向巳十八九
決策靈巖昨歸清涼有僧告以此地信名勝第與黃
巢故址比鄰其遺風流俗猶有存者迄今四山多豪
客竊發業于鹵劫不以為怪雖有司莫可奈何不獨
四山即靈巖禿民大多其種族謂此山凡行人欲入
泥水試堅利化驍頑則可藉欲舉緣事集檀越則不
可此僧曾居彼三年且老成練達其言有足信者因
作思惟此期場非眇小所有一切因緣大小美惡始
終彼此惟諸佛如來悉知悉見終非隔礙凡愚所能
測識趨避至元旦遂以清涼雙徑牢盛靈巖四名山
求鬮于釋迦如來文殊遍吉兩大士及諸護法善神
以決狐疑迺三舉三得清涼今則有不得不遵如來
敕命矣清涼山水渾厚盤旋足下一入遊觀當亦肯
心自許此去聊城道僅倍靈巖亦不甚遠法門最近
肉骨亦惟足下足下當不以東西而異視之顯通寺
為清涼首唱其風水亦甲諸剎唐觀國師造華嚴疏
鈔即其地其規模猶唐之舊欲舉事當就此但禮聞
來學不聞往教此時山門甚凋謝得門下垂一語囑
都綱住持云此山門恁麼陵替何不請高僧為興隆
之間或又問達觀老師父密藏師曾到此否則此輩
當自有來學之心矣不著色相無盡藏玅用不屬穎
君不肖二月盡出足過蘆芽一訪玅師復由燕都牢
盛走江南唱諸法侶結集因緣期秋冬歸山流光幾
何敢復念緩計此時門下科場事畢或復命或請告
當亦聚首聞太原有王龍泉方伯蒲州有山陰宗藩
皆久馳法道刻經因緣門下能為先通否晉中善信
有可以宰官身得度者併乞留念。

** 與某

往客隆興辱不鄙日三四過謁皇皇道途其不知者
以為奔走直指豔豪貴其知者以為偉哉陳生乃迫
迫一鄙賤衲僧爾爾時鄙人竊覘足下不倦勞不武
俗不羞眾議而中外恬然遂為勒之心印至今尚文
彩熠熠炫露也昔魏公子無忌執轡侯生侯生益驕
公子益下觀望益眾公子益恭謹稱訾者沓臨而侯
生公子益相安不為意以故公子卒賴侯生竊符椎
晉鄙以解圍邯鄲而聲震諸侯稱雄四君而鄙人于
四君亦竊獨豪美公子鄙人非夷門侯生而能為足
下方外侯生不獨鄙人天下之為侯生者不少也願
足下于此一段氣分極力擴充擴充之盡又且日以
信陵因緣默自薰發久之必能掀翻大事徹悟無生
與淨名龐蘊把臂菩提解脫場作豪雄丈夫即于世
法為上為下亦自剛毅軒烈有鬚眉氣象彼晉唐風
流宋儒理學皆區區臭腐非所望于足下向示今秋
欲肄業燕都北城龍華寺方丈有月清上人雅能敬
慕賢人君子必能為足下得善所慎無借居內宦莊
園一與此輩從事即無能進脩巳業矣祝祝月清乃
祖瑞菴老師為都城緇林中孤松老柏足下當禮重
之餘不悉(卷終)。

** 與真實居士(巳下七編辛丑年正月虞山錢牧翁發來刻入)

世路崎嶇人情冷煖自古記之而今日之長安尤非
昔比奚忍見聞足下宦情輕重厚薄巳不待今日印
知縱鳥投魚樂應無極第法道秋涼非有力莫能匡
護此又為佛子者不能不為足下動心世道危險憸
宵得以傾戕善類此又豪俠知巳不能不為足下含
聲憤恨憤恨也大事未明臭汗未出古尊宿機緣語
句纖毫未透誠今日所當急切用心不爾則足下之
可憐又不在一生之得失短長而在千生萬劫之沉
淪苦楚即具一知半解一場熱病盡付徒然竟何實
義來諭謂病在雜用心此標也非本也本在生死心
不切耳生死心若切縱敺之󳵥用其孰能之師友遠
離互失鞭策彼此病同念同但以法門種種無能粉
骨析骸博一定奪雲分萍散無時是巳奈何奈何老
師每屈指法門根器并長松明月之下念及江南法
侶獨注情足下居多即近日世諦因緣亦有足下千
生萬劫不能酬其德念者苟非真實奮猛各自努力
相負實多老師二月間往清涼夏畢之峨嵋不肖不
遠亦且往清涼俟老師行時或隨其杖錫西遊秦晉
乃返或竟歸燕都或密走江南江北定刻經場所此
皆至清涼始決之刻經因緣肯苟就無勞旦夕即大
舉就不難第不肖意不欲居北又兼此時緣有所當
諱避者即失一時之近利存法門之大體吾寧也此
其大概亦既與仲淳籌之且詳傅金沙居士大有信
心深念春間集諸法侶矢志捐俸為唱緣此因甚正
不肖近計欲法此求四十人每人或自力或藉他力
歲出百金每歲可得四千金不十年足竟是事而三
吳及燕晉齊魯亦可覓四十人歲有退失即歲覓增
補之常令不減此數此計行而應避之緣及僧家分
募之緣可竟謝之而法門終無他慮矣此意足下與
仲淳熟計之以為何如仲淳實我輩生死肉骨其居
憂也哀傷決重惟足下時親密之寬慰之務全其必
死之生數千里外懸懸寸赤他無所屬矣廬山徹空
老師為江南大善知識其徒心悟者不遠萬里奔逐
為求塔銘老師謂此段光明必從足下筆端流出始
能照耀匡廬永久健齋居士與不肖等僉以為然遂
令悟上人往返牢盛求行實南往健齋居士業巳通
其懇懇不肖所徼惠足下者有速成而巳蓋黃龍潭
近有慈聖皇太后新頒大藏且至悟上人急欲得此
文先往更理治接藏事宜耳足下蚤就艸一日則不
肖多受惠一分祝祝悟上人為健齋居士舊交其候
足下於武林幸一安其包笠天台萬年寺亦有賜藏
乃龍華明因二主人齎往二師實都城名德敢希寵
一顧禮之并命一便庇其關渡之擾補藏附往屬歸
之楞嚴矣止欠一函并闕卷繼圖之金山楞嚴賴力
護感荷可勝言緣起緒言各一冊諸公願文謄錄者
一紙附去緒言得翻刻江南為妙樂子晉近狀何如
二令郎善訓誨之。

又

數日太勞身體恐欲作疾奈何二上人其力亦頗能
立塔此段因緣決當今日了之不爾儻足下他日有
正冗或遺亡則咎將誰歸此貧衲終不忍默默於足
下者聞足下事繁即生厭惱此甚不可何也一厭惱
即自苦身心從上參學人不能於事外得心從上修
行人不能於事外證果古德有言但於事上通無事
見色聞聲不用聾又云日用事無別唯吾自偶諧臨
事儻自巳正分光明不到或瞥起處不能隨處冰消
雪渙即當以此頌言轉念少助自巳苟於事為關頭
不得自在恐自今日窮未來際無有無事時處承教
不忍貧衲為求見足下者作傳置邇來果瑣瑣足下
誠自慚愧第來者尚不止此所報者知係足下必不
可巳事要之實貧衲受累視足下增倍耳願足下耐
煩將佛門事與俗家事等視之即無難也非貧衲非
足下不進此言願足下聽之鳳老回書決當作過此
老極尚清虛懶於人事足下簡末之言無異以水灌
水且啟其慢僧之失非天子不能賞罰人非智眼太
清不能揀辨僧行得失今足下以此言簡鳳老得無
與之而不得其人則僣耶從此貧衲決當體諒足下
繁劇足下亦當諒貧衲不得巳而非有他腸也有暇
過坐半日何如。

又

本師度夏滁陽因夢中見貧衲病狀使慈航回視有
書致門下附上備訊其接納諸公曲折若湯海若鄒
南皋丁勺源皆信向老師之極南皋至滁陽尚追趨
之焦從吾亦信之篤獨勺源根鈍且世間情重雖信
愛不能趣入雅自恨之深耳南皋前與門下書聞其
筆底甚多雌黃豈豪傑丈夫而有背面耶其書願即
檢來一看旋送上兵諫之諍南皋亦甚護持楞嚴近
來搬運石料日日震喊兵尊處似不可緩其通苟事
敗救之晚矣早晚尚期入城委悉滁陽事體因上人
去平湖儻轉檇李貧衲當款理之第緣事無善策以
應王老先之念奈何奈何此貧衲與足下所共苦者
古尊宿語錄開卷不覺神情奮武莫自禁躍如態狀
真奇貨也留此校對完方可送去。

又

仲淳攜足下手書至展讀不覺哽結末世有情大多
誑曲成習求真心直心自急急人者絕少足下赤心
片片甚足爍我中懷故為動念貧衲此行蓋為事有
不可思慮所測識者且光陰箭疾恐到老猶然話杷
無實究竟不得不急大都事在南方斯為定議第足
下亦當早晚切切心願共期成辦地事烏陵萬萬無
議赤山太陰星但無甚縈結之土地卻真正開穴若
得淡白之土上少有沙穴中亦無即可厝耳無太為
榮辱所惑空延歲月至祝至祝聞子晉病楚貧衲寒
竦毛骨幸足下善調護之蓋貧衲法門一左臂也。

又

彭城別去仲淳旋奉老師東走牢山謁憨山師共計
法門大事驅涉道途旬月乃至而憨山師先期入都
城令人悵恨幸我輩願力頗堅真恰於出山之日而
彼杖錫至矣相見不移頃盡傾肝膽此師氣宇軒豪
心地光朗且具正知正見而熱肚腸又蒸蒸可掬真
世間奇男子出世壯丈夫足下昔日舉揚實未盡之
校藏之事巳訂計牢山近有欽賜北藏南藏未有茲
就印造凡裝潢買紙俱願足下維持之紙張得如善
卷斯美或得了虛師指麾一二尤美足下其圖之新
刻經書憨師一一願見併留意牢山山水稱絕震旦
不可不與仲淳圖共登賞此山故為佛氏道場元丘
長春刻意毀之今銅鐵佛羅漢像首堆之巖畔殊可
寒念儻此山復興則齊魯眾生寥寥數百不耳佛名
者盡入大光明中矣何幸如之。

又

居士為兒女婚嫁所迫仲淳居士恒切切念之但道
人行事一切處只得隨家豐儉不獨婚嫁夫人諒吾
與否亦自聽之不爾則我本有靈光末免受其蔽塞
瓶寶法主化去意者又貧衲夢中五齒之一乎人命
無常良可驚惕建塔天台居士主張誠是塔銘須就
實而作毋徇人情季居士中軍非謂居士有意禍之
第恐不知誤為人所中故蚤達之耳老師解夏或有
雙徑天目之遊居士當掃緣以追隨杖錫老師如大
海水我輩多近一日多受一日之潤惟居士念之。

又

刻藏因緣科臣有言幸宗伯題覆無恙此以世眼觀
之似屬魔嬈以道眼觀之實所以增法海之潤助天
鼓之音也今且聞者益眾而受浸潤者益廣矣矧未
事之先巳逆睹有此茲何尤焉足下之補實出輿情
而臺翁特從中從臾之其未來節次業巳有成議或
不至久稽外職惟(足下)無守舊見濡滯林泉丈夫出處
當自有時節因緣不以人情暌合世境依違而作進
退足下今日固當出之時此實世外人以便眼從中
諦察即足下亦弗自知若徒以見私揣量於人情世
境上決擇依違非道人之護念也昔古德有為知巳
舉住持弗應後自往索之知巳詰其終始所以異曰
偶欲之耳此真孤光獨露照世法幢所謂師子無伴
大象不拘者也惟足下以之臺老護法心真切其知
足下尤非群情所可及當更無以一時人情而作親
疏想祝祝知巳之言肝膈寸寸幸直下當之。(終)

密藏開禪師遺稿卷下
苕上後學弟子王祺校閱
紫柏第六世孫契穎壽梓

** 上本師和尚

夏秋以來法音靈響杳爾無聞兀坐寒巖時切縣注
興勤歸山備悉起居兼知應供金壇且於十月望筮
期書經良用為慰蓋時當末季按劍者多夜光難授
玻璃器鮮師乳艱投矧左右之間內外侍護兩無其
人即老師智應無方自能群機圓攝而開也一念管
窺之見于此終不能旦莫釋去耳即如開守空林所
與不過緇流衲輩若但恁麼去則鮮不懽欣踊躍而
來若不恁麼去則未有不攢眉蹙頞而往佛少魔多
子希賊眾智遺識合比比皆然每念及茲涕淚中隕
雖巳之貢高我慢褊急庸常種種染習濃厚不能真
心雅量以納四來誠當自懺自損若欲婆情婦態盡
悅眾心自揣非菩提薩埵有不能也至於刻藏公案
亦但鞠躬盡瘁死而後巳成敗利鈍悉付因緣豈能
逆睹苟當緩急危難之際每想及老師潭柘塔院法
門為重刻經次之刻經但隨緣法門不可壞之語良
足以為軌持矣臺山鐵鋪村巳改作新民店蓋有司
欲自庇因而庇及僧民此固曼殊大士慈力冥加或
未可知第其中究竟終有不可必者在也向欲詣都
城一則以鐵鋪未寧一則以刻工未調故爾遲遲此
去臘底或可行耳即今寇洮州住劄兩月餘擄掠
日甚欽差大臣袖手求和而不可得及上疏則又自
以為石畫奇謀有非李郭韓范諸名公所可及也者
朝廷弱甚則曰威嚴情驕甚則曰依附上下欺蔽
其何所底極乎近且遼薊松蟠又報警矣國家事勢
日削日孤而內外臣工交相頌美一有針砭輒生忌
諱恐不釀成靖康之禍不巳也以此觀之凡我釋子
大都宜休隱林泉爐香碗水冥為祝釐國士筵中豈
其所宜是故雖入都門亦或未容久留矣山中期場
終始未卜何狀每當朔望稱禮曼殊祈禱老師杖履
來山作我眼目然終未有以搖動老師心王此豈非
開之念力有未真耶良自痛恨良自痛恨曇生師行
顓此問訊若開也誠駑駘負重圖適千里𨈀蹶誠多
惟老師時放慈光哀憐照策之握筆悲淚不盡欲言。

** 與徐海觀居士

大師前以四大推身為問與圓覺四大分離今者妄
身當在何處是同是別又以四蘊推心為問與達磨
將心來與汝安是同是別海觀直截會得到不別而
同必須盡情吐卻抖擻精神另道一句來看更冰水
之喻與兩箇三箇之說於智識上極要體貼親切瑩
徹󳌤作戲辭泛論不然則纖毫翳滯便為見處乖離
便為生死窠窟古云毫釐有差天地懸隔邇來士大
夫政為聰明所累或於耳目根頭少有入處便自執
認將去便自安穩將去甚非生死分中真實究竟者
況像末魔眷尤隆有云我今四大身中能見能聞者
即我自性四大有壞自性不壞不知此政四蘊之心
認賊為子有云空此四大併此見聞現今寂然不動
者即我自性不知此政根本無明喚奴作郎目不自
見月不自照雲翳黯然徒勞向空中揣摩身中指舉
若雲翳既除眼自見眼月自照月無有是處何以故
絕盡凡情別無聖解若作聖解即受群邪如此畢竟
喚甚麼作自性海觀試自道看海觀念生死事大便
請今日黜其紛飛浮習辦我真實肯心向揮毫染翰
時與他日為上為下時崖柴將去如針磁相翕不暫
放捨討取箇清白下落斯不枉大丈夫出世一番如
欲先了世緣然後向生死上究竟亦希存此為他時
軫藥之一助海觀于佛祖言句上研味既久而貧衲
以婆心太切撮拾餘涎剩唾贅疊如斯亦何異陳藜
羹於珍羞之側獻野褐於文繡之前也笑笑。

** 與曹林師兄

昔黃龍南公住歸宗時以寺災逮獄見訊獄者必盡
得其情而後巳情弗盡弗巳也情逾多則刑逾倍之
矣不獨此即黃蘗之于臨濟睦州之于雲門船子之
于夾山汾陽之于石霜亦率多爾爾蓋弗爾其何以
斬截情關煆煉凡聖乎開不肖每于老和尚鉗鎚之
下輒欲盡情放下覿體承當如臨濟從大愚歸黃檗
相似俾老和尚無處下手足報其恩柰何習氣濃厚
偷情滋多正眨眼定動遂巳違時失候甘受沈埋辜
負恩德由是因循待續愈出愈奇致令法令日繁情
弊日生違背既久則反恩為怨者有之狐疑鬼猜者
有之欲進欲退者有之開不肖正當恁麼時則庶幾
能猛急掀翻自怨自艾知恩感泣此念雖如一髮千
鈞則他日終賴以報恩有在也昨于賀氏舟中別師
兄睹其言辭志概大都退屈居多不委師兄平素嘵
嘵豪氣千丈今何為若此果以了大事更別有法門
在耶抑甘心以此未了因緣自累塵劫耶抑謂藥汞
銀未堪真火欲自飛去也善知識家風從來變幻靡
測所貴學人無以情識當之以情識當之則何異卻
步求前愈行愈背即弟居妙德可謂深心極力調持
然上下百餘人求其能以心相照者尟矣況善知識
作略豈愚昧情執所能龜灼哉願吾兄于百尺竿頭
正是放身捨命時節無向此寸尺肉團上剎那光景
中妄自卜度甘沈永劫也祝祝性曉既從兄剃落亦
非小緣弟每念其識慮既非高朗脩習又無把捉或
不無情順智逆順進逆退之病惟吾兄亦當以此紙
示之令其時庸佩服脫當進退兩難之際則自有出
身之路也閒情種種盡屬枝末不悉。

** 與曙天師弟

大都脩行不得力只為不識心古德云若人識得心
大地無寸土近來相見吾弟似覺煩惱轉多習氣不
減煩惱即心所煩惱即境境不自境因心故境心不
自心因境故心心境相因各無自性智者了達猶若
交蘆謂煩惱及煩惱境為實有而被其所轉者眾生
之見也煩惱及境俱非實有則盡十方三世更有何
法足當吾情故曰大地無寸土夫盡大地皆土而曰
無寸土何也若盡大地有寸土則心外便有煩惱可
得又圓覺經云隨順覺性吾弟今後觸境逄緣少有
纖毫憎愛情生即當以此四字口念心想入其三昧
入巳即隨順覺性便不隨順愛憎無明矣何以故全
體覺性更覓愛憎無明了不可得故覺性如虛空了
無隔礙有諸隔礙諸境自礙虛空無隔礙故覺性如
牟尼寶珠清淨瑩徹了無色相有諸青黃境自影現
摩尼非青黃故此又古人所謂以諸譬喻而能悟入
者也吾弟其勉之。

** 與李次公居士

善知識難事蓋其變幻若雷龍鬼神不可測其瞋喜
其蘊藉若須彌娑竭不可測其高深其拄杖拂子若
虛空摩尼不可測其方圓橫直苟英才利器不須彈
指謦欬便奪其符命掉臂入關直擣其閫奧承其家
業綜衡而受用之其或未然使非朝熏夕陶月漸歲
染惡能管窺其萬一而不以驢鞍橋認作阿爺下頷
也故龐公之于石頭馬祖蘇長公之于參寥張無垢
之于妙喜皆盡命稟決沒世諮參豈漫然哉且也世
諦父子必以滴血入骨取驗矧欲作法王子祈紹佛
種而可冒濫依稀得之今次公之于本師朝親暮攜
十寒一暴又安怪夫理不透徹事不相應也惟次公
自審之曇生師行速燈下草草以復不盡欲言。

** 又與曙天師弟

華嚴經跋時在心曲無奈叢林上下皆欲調持刻經
脩營皆自總理乃無暇刻一及于此即有少間又或
經行林壑兀坐蒲團以恣昏散以故厚負吾弟之懇
良自愧焉計此去都城途中甚為閒適當為吾弟勾
當之即覓便寄之而南儻大經業就裝潢但于第八
十卷尾多存白箋數紙可也楞嚴聞頗安適甚用為
慰忠菴師老成果決凡百議論規誨吾弟與法空須
稟從之無相人我以取物議興照來寺須與之言金
壇檀施若巳取足惟除南京支付外其餘悉付曇生
師買辦貨物來山興照只取留五兩買辦糧食安置
其母外取二兩作盤費來山或領朱仰峰工作來山
亦可金壇若未支取完足其餘聽曇生取之可也別
面如昨律候載遷一失此身便屬來世升沉未卜苦
樂無期六時之中須知自辦若一切緣事無甚攀攬
貪他一粒米失卻半年糧況汝元非涉緣之人猛省
猛省。

** 與忠菴師

聞楞嚴叢林近頗安適二時鹽醬亦自不少此蓋吾
師真心實行所感良用為慰不肖居山叢林上下百
責萃身自朝至暮略無暇刻兼之經典款則一一經
心工匠胡亂一一調制所幸得於萬火叢中煆煉身
心所有無量劫來自由自在自高自慢自局自狹種
種惡習因之消去萬一耳古德云金由火煉心由境
煉信矣夫幻菴賁菴二兄既寓嘉興或至楞嚴至則
但當挂搭堂中以十方客禮待之當時有事楞嚴曾
于老和尚前盟言胸中初無一指甲土昨塔先師靈
骨于楞嚴雖屬權宜而老師尚譴責不貸況吾同師
兄弟身有寸土其能免于諸佛如來諸大知識之罰
乎惟師憐念于我不以情識假借執實行之楞嚴百
事惟此為重諒二兄亦有以照亮我也梅村居士老
成練達凡百事請過商確雲濱明卿翌文季玉諸居
士俱不及一一致書均乞道意東園先生子山長者
儻至楞嚴并乞致聲堂內外諸師無遑一一稱名問
訊統惟吾師普及一言餘瑣瑣不悉。

** 與沈及菴吳孚泉周仲大周季華四居士

興勤歸山常熟庚寅二緣松江巳丑一緣丹陽庚寅
一緣俱巳如各細單檢到第訒卿補償松江緣內一
封三十兩成色甚為低下此則訒卿家人之過也江
南諸緣訒卿既巳來北想諸居士中無有能隨方總
理之者若待送至反成擔閣姑令俱付曇生師親收
業且屬曇生師一一身往理會之矣儻其中有不能
速集者則屬之送季華處俟陸續令人取之曇生師
歸山時季華須索其欠單以便作書不時令人督促
江城庚寅年分貲想巳合集幸開細數付曇生師巳
丑年檀越姓氏巳刻完者俱印刷以往其未完者不
過數卷繼此完報蓋始事之初刻工來遲兼之曇生
師以腳力之便又發之太速故不能盡如所願耳徐
文卿庚寅年分儻訒卿巳有區分則季華當於金澤
索付曇生師如訒卿未有所祝即俟不才取之都城
巳耳許水利王房仲二緣原在十數之外儻其無自
肯心不必強之以難蓋佛事門中凡有所建立一惟
時節因緣時節因緣若及則能令人增長菩提心時
節因緣未及則能令人退失菩提心令人退失菩提
心伊誰之咎矧江南歲計仍凶而欲令諸長者居士
脩舉檀度誠為大難安忍強之乎九蓮居士寄我觀
音像謹拜受幸為我謝之康孟脩索書盂蘭盆經亦
呵凍塞責江城諸長者居士不能一一致書惟此一
音普申問訊新刻楚石諸典各以一部歸之江城作
法供養惟照納之。

** 與朱濟川樂子晉二居士

妙德在清涼最幽深處清涼為震旦大菩提場刻藏
因緣卜吉於茲信非人力南北雲集僧伽百餘或團
圞坐冰雪堆中安般希微兀若枯木或勇健向昏散
場內身心踊躍氣奪三軍或架榾柮燒品字則本光
盎然或持籤軸剔蠹魚則義天廓爾兼之二三知巳
東語西話提唱無生瓊樹琪葩萬壑千林宣揚玄妙
斯時若更得子晉把筆題詩濟川敲冰煮茗信當今
絕勝人世希逄由是卻觀長安車塵馬跡中人腰背
寒酸眉眼高下傴僂踧踖孤露伶俜即欲聞斯勝事
不啻盲龜值木滾芥投針何況得見且身親證入耶
兩居士幻寓燕都甚非有堅固利名為之轡靮發心
特易到岸非遙詎終能恝然於此而無意也。

** 復董玄宰太史鏡喻辨

明鏡當臺胡來胡現漢來漢現佛來佛現祖來祖現
天人脩羅及以鬼畜隨所來現無毫髮爽明鏡初未
嘗自云我是鏡我將明照物物像何狀亦未嘗自云
我不知我是鏡不知我是明照物非明照物亦不知
物像何狀即傍觀者曰此鏡此鏡之明此明中之像
何狀此鏡外之物何狀亦是剩語蓋人能著語媸妍
過去久矣貧衲謂非鏡明將安寄非明鏡安能當臺
照物又謂鏡能照物物能照鏡若物不能照鏡則鏡
亦不能照物又謂鏡不能照物物不能照鏡若鏡能
照物謂銅能照耶明能照耶謂銅能照則一切銅器
何不照物謂明能照此明為生於銅為生磨琢為從
外來謂生於銅一切銅器何不生明為生磨琢磨琢
木石何不生明為從外來來從何所鏡之壞也明復
何去若物能照鏡則盡大地皆物則皆照皆照則皆
應名鏡安得物物異名又物物皆照則諸世界豈成
安立古人有問兩鏡相對時如何云打破鏡來與汝
相見請玄宰不眨眼佇思信口荅話吻合古人符契
然後可論鏡喻之說若剎那擬議話會再急性三十
年參去尚不得一半那討閑工夫論長論短爭是爭
非雖然自法自犯絡索一上來教謂鏡猶性也鏡中
之像即緣慮也鏡外之物即六塵也諸佛猶如空鏡
凡夫猶如對像之鏡或曰豈聖人心不能應物如鏡
必不照物乎玄宰又謂鏡雖不照物自具能照之用
若照一物即有所不照但空鏡則無所不照或曰物
在鏡外而鏡不照是聖人拒物而不應乎玄宰又謂
聖人之鏡決非照物凡夫之鏡除卻色像即是明鏡
或曰像由外物豈留鏡中鏡不受塵何妨照物玄宰
又謂聖人有世流布想而無著想如一空鏡秪照於
空世流布想者照空也著想者照塵也貧衲看兩家
問荅如三家村小兒戲陳安望其輪刀見血大決雌
雄又如鄉丞亭長之聽獄也安望其鞠盡偷心據案
結款而民服無辭耶蓋諸佛之鏡大圓明淨者也聲
聞乃至菩薩之鏡自昏以至明自小以近大者也凡
夫之鏡昏而小者也盡十方三世猶一幅畫諸佛之
鏡量與齊等普展則普現分展則分現青黃紅紫種
種形像毫無所遺第對鏡眾生不能眼同佛鏡次第
看去就自眼量謂佛鏡照一物即有不照耳方畫之
展色像之現也鏡之明猶故也及畫之收色像之亡
也鏡之明猶故也聲聞乃至菩薩則有照有不照即
照不無昏明大小之不齊然其既復之明則亦不因
照與不照而有加損也凡夫則自隘其量塵翳其明
於諸色像顛倒媸妍照青為黃照紅為紫隨其所現
妄生分別是知大圓明鏡性也鏡大圓明照一切物
現一切像而無所留礙無所動搖無所增損性之用
也諸佛乃至一切眾生皆證圓覺者此也翳鏡之塵
緣慮也鏡外之物五陰六入乃至四諦十二因緣等
也鏡中之像在諸佛菩薩則色色形形莊嚴妙境在
凡夫則昏迷妄執畫彩三途故欲鏡之明不必與外
物作仇讎去翳塵而巳欲眾生之佛不必與外境作
仇讎去緣慮而巳故曰絕盡凡情別無聖解玄宰以
鏡喻性則可謂像即緣慮則不可謂佛鏡具能照之
用則可謂秪具能照之用決不照物則不可謂大圓
鏡智照無所照則可謂照一物即有所不照則不可
謂逐物逐照非佛鏡則可謂空鏡照空為佛鏡則不
可謂除卻緣心即是真心則可謂除卻色像即是明
鏡則不可蓋惟其照物故名明鏡自覺覺他故名為
佛非照物鏡將安用非照眾生佛何得名故經曰照
五蘊空又曰照十八界十二因緣四諦等空故曰照
空非秪照空故曰照空又謂世流布想者照空也著
想者照塵也尤為背戾蓋世流布想者照一切物也
無著想者不留礙也又謂夢中事可令覺者應乎豈
不以聖人之鏡決不照眾生在迷之物不知有等幻
術以藥鑄鏡能照諸鏡不照之相如照幽鬼及人腑
臟及隔壁隔宿之事又如羅漢飛空透礙乃至十八
神變非隔礙凡夫所識覺人能見彼睡人夢中種種
物相則又如來如幻藥鏡無礙神通非諸常鏡常人
可比擬思議其萬一也故曰惟佛與佛乃能究盡當
無以未至之見不齊之喻苦為法障若必用覺夢喻
當就一人分上以覺喻佛夢喻眾生豈有既覺人而
不了夢中事若不了夢猶在夢中決非覺者玄宰比
來論議得無於緣起無生及背觸俱非話頭中契領
有未的當耶或契領時不無預先將生滅心眼眨眨
地擬向承當故所契仍落鬼家窠窟耶玄宰又謂於
古尊宿種種言句確然無疑恐所舉中妙明體盡知
傷觸句決然未曉一句未曉多句即曉恐亦未真現
世士林中切切以巳事留心者不少然貧衲所往來
惟玄宰為鸞鳳願於此七八分所在再加急鞭快艣
一上不到古人田地不休是望是望賤體巳平復深
勞遠念并謝。

** 與孫仲來王宇靖于中甫三居士

善知識難事佛法難聞始吾于斯語也視若尋常俗
諺弗以為然逮觀我釋迦如來乍離兜率始降王宮
目顧四方周行七步遂曰天上天下惟吾獨尊當是
時也賞音者誰逮及雲門猶然謗詈載睹明星自稱
悟道雙垂兩象演唱雜華諸大聲聞盡皆聾啞下此
而臨濟之于黃蘗猶以打行慈明之于汾陽且作罵
會則信夫難事難聞之語不我欺哉近知本師應供
金壇書寫經典此誠難事難聞之秋惟諸居士各各
努力前驅以圖報恩弗爾則未有不聾啞未有不謗
詈未有不作打罵會耳雖然要且夢見雲門臨濟慈
明鼻孔向上麼勉之勉之刻經檀貲巳丑年分俱巳
檢到第以刻工來遲未盡登木茲以巳完者先馳往
其未完者陸續完報蓋刱始之初事難卒備而曇生
師南發又未可遲遲故爾繼此以往或可歲清一歲
不至如是堆塌耳庚寅年分昨巳遣王道至金壇想
巳支應儻有未全其餘即付曇生師亦可但金陵眾
工之物須一一付足王道以勾當其事檀越姓氏亦
須一一明白揭示諸檀越不及一一具訊惟此一音
普作供養惟三大士轉致之。

** 與徐孟孺康孟脩陸中復三居士

佛事門中大都有所建立一惟時節因緣不可違失
江南歲計仍凶而欲長者居士於其中脩舉檀度不
巳難乎所貴二三居士深心調攝俾各願王無或動
搖斯為至行蓋吾人于無量劫來發一念菩提心是
何異優缽羅華一現苟為急之而使其暴損緩之而
使其退墮皆非善為調攝善觀時節因緣者也惟二
三居士厚留意焉巳丑年分一十二人所施俱巳如
數檢到其有定緣未付者幸更集之并庚寅繞緣俱
發曇生師歸山儻未能旦暮速就且令他往約其再
至領發又不爾則孟脩居士親為送至周季華可也
巳丑檀越姓氏以貲施入山未旬日盡未登木楚石
語錄寶訓水懺因明論禪門口訣諸新刻雖非雲間
檀施亦各以一部奉之隨喜作法供養令普生法喜
惟照收之顧仲脩居士欲獨刻一部既屬最初發心
自不得不從之矣孟脩屬書盂蘭盆經呵凍染卷殊
為草率且山林人于書法原不通曉第取其未動筆
以前一點為老堂作冥資福利巳耳諸檀越不能一
一致書惟此一音普申問訊。

** 與公錫居士

別歸清涼至阜平聞本師和尚飛錫彭城將西去蘆
芽遂迎之清涼今尚挂錫清涼不遠隨侍和尚杖錫
結夏清涼矣刻經因緣部劄實為根本于大宗伯果
得所請否此事不委此時可一言之李宗伯老師以
成此勝緣否時節因緣或不可失況祠部文劄俱巳
現成李老師肯一言以及祠部或無難事惟足下共
文卿居士圖之李老師并祠部或更得文卿求臺翁
勸發之亦可也張公事體究竟何狀幸一一示之。

** 與幻居師兄

師兄別去長途安否此時挂錫何所向所云云須秘
密和緩無強人以不欲蓋我法中凡有所建立當觀
時節因緣時節因緣及盡則諸佛菩薩自然哀憐天
龍善神自然呵護弗爾即醫得眼前瘡未免剜卻心
頭肉矣以此較彼得失奚啻徑庭哉統惟師兄善自
調策時光迅速人命無常法道荒涼願共勉力。

** 與傅伯俊居士

人生夢幻百年瞬息進退行藏可無定謨不肖雖處
巖穴中每從定起未嘗不于廟堂諸相知一照燭也
大都縉紳人既與聞出世法在五十以前則當鞠躬
盡瘁以報君上以展生平以了世緣在五十以後則
當解組林泉以順性真以求出世此則所當截然判
斷無復優游虛度當進則務適偷安當退則畔援欣
羡事與年違兩無成立非丈夫也周詩有言殷鑒不
遠在夏后之世以今觀于立朝諸老白首龐眉足趑
趄而口囁嚅尚復羈縻不捨此豈非在昔偷安務適
者哉不佞謂足下今日正匪躬報主時也何得以閒
情野性久曠忠貞惟足下圖之。

** 與汪仲淹居士

月五日得接長公所譔刻大藏序手捧誦之鏗然金
玉真可謂匠心獨妙舌相廣長者矣念貧衲以末法
窮兒妄意荷擔長者家業誠何異負九鼎圖適千里
識者鮮不難之然肯心自許莫之或禁今厚賴諸賢
豪長者光嚴照策儻不至敗轅佚駕以終厥事則他
日頂爇栴檀用荅檀謢恩寧過分哉惟諸仁者更屬
意焉不日發清涼卒且未能詣丈室問疾可否夫疾
不從四大生以地水火風各無我故亦不從四蘊生
以受想行識亦各無我故四大無我四蘊無我膚之
不存毛將安寄信斯疾也來無所從去無所至則謂
居士實有如是病者眚目空花也願居士于十二時
中入此三昧以自受用宋繡佛像并紫檀手搯俟叔
宗將至當為居士瞻禮持念不忘。

** 與曾舜徵居士

經云發心畢竟二不別惟是二心初心難蓋因地不
真果招迂曲因心靡獲果覺無階即有事脩持盡名
癡行故曰但貴子眼正不貴子踐履又雲門大師云
光不透脫有兩般病一切處不明面前有物是一透
得一切法空隱隱地似有箇物相似亦是光不透脫
又法身亦有兩般病得到法身為法執不忘巳見猶
存墮在法身邊是一直饒透得放過即不可子細點
檢將來有甚麼氣息亦是病向觀居士見處大都在
雲門四種病中蹲坐出入別來面目不委復作何狀
為復仍舊為有新得幸將此語自診自候務在眼得
其正斯向一切處行履自無墮坑落塹之患矣信菴
老師得參謁于吳門云不久將入燕都家老師由峨
眉反南嶽挂錫未久即發金陵其留心南嶽甚惓切
且有結菴之願也尊翁老先生及晉明居士皆未及
面蓋以老師行速故耳呵凍不盡。

** 與馮開之居士

別來如昨律候載遷信人命無常浮生能幾吾輩于
法門中自稱雄傑而復優游退墮無異尋常虛浪沈
埋甘為塗炭生無所建立死無所指歸誠何以仰追
先哲取信後昆而免嘵嘵拔舌之苦乎且眾生從無
量劫來能一念發菩提心奚啻優缽羅華一現此而
損失後得何期爐炭鑊湯蛆蟲蚊蠓剎那萬狀寧復
終窮言及于茲涕淚中隕願共居士勉之刻藏因緣
雖巳就緒然期場南北未卜終始此方撰述校讎端
屬名賢幸無忘念新刻楚石語錄諸典各一部遠充
法供幻居兄挂錫徑山否護持之責舍足下其誰并
乞留意。

** 與賀知機伯仲

先覺有言一句染神咸資彼岸彼岸到梵語波羅密
釋之者曰涅槃果覺也夫吾人自春徂秋從幼至壯
所聞所見乃至所攖且觸者奚啻一句而猶然此岸
何耶則未有以染神故也蓋眾生自一念悖覺以來
色心諸法皆以八識三分為其根種因緣故根境相
偶善惡諸緣必假前五招來六識分別末那傳送以
持種于含藏之中使非含藏持種則今日云為明日
且遺忘之盡矣矧老壯而猶記憶童稚之事耶故吾
人于含藏識中顧所以染種何如耳染之以五常五
戒則具足人相染之以十善禪定則生天染之以好
勝猜忌則居脩羅染之以四諦法則成聲聞染之以
十二因緣則證緣覺染之以四誓六度則脩菩薩行
染之以一乘寂滅三德圓明之道則取涅槃乃若染
之以殺貪婬則報畜生染之以慳偷狹劣則墮餓鬼
染之以五逆十惡則投地獄是所染殊塗而升沈異
轍染之義亦大矣可不懼夫學人誠能于日用之間
與嘉言令訓晨夕相對仁師賢友晨夕相親則一言
半指自足以動我心王心王既動則含藏識中染種
自摧染種既摧淨種自茂淨種既茂則凡菩提緣感
一有染觸則自能萌蘗發榮枝榦條達華果圓成而
于涅槃果覺也何有反是則未有不淨種摧滅穢種
滋強外緣所熏惟強自合如是而欲免夫三塗六道
之果也得乎賢伯仲既于身心性命中少知回頭轉
腦幸于善惡熏染之機貴知所以決擇去取可也人
生轉燭世相空華一失此身便屬後有惟賢伯仲勉
之庚寅年分刻經檀貲巳一一檢到行且旦莫登木
矣第巳丑年分貲物雖至而無細單不知孰為多少
檀越姓氏未便入梓有便幸詳示之。

** 與大司空陸五臺

門下四大調和不想諸天龍當為護法者護無庸鄙
念第生死事早莫難期門下于世間法亦庶幾矣願
速作歸計共青山白雲參究一會免得臨命終時手
忙腳亂此實丈夫家千生萬劫未了一最大因緣莫
只擬議卜度過了平生古人有言若非徹證即解會
入微但可鬧熱眼前一場魔病及一段憎愛境緣現
前便爾忘卻省得起來受傷多矣況生死關如急水
灘頭纔眨眼佇思便喪身失命何以故擬議解會屬
生滅心故生滅因豈能證不生滅果門下素馮陵法
道中貧衲亦嘵嘵坐此願同門下大死一番不然恐
累法門不淺貧衲前歲唯恐門下不出非他為眾生
故今唯恐門下不歸非他為門下故為門下亦所以
為眾生門下以為何如。

** 與張梅村居士

別來曾不一瞬時序忽巳迭更人生幾何光陰迅疾
想居士信根深厚慧燄高朗晨夕之間端能以出世
為懷固無事山僧之喋喋也巳丑年刻經檀施俱巳
檢到第以刻工來遲未盡登木茲將刻過姓名先呈
覽閱其未完者陸續完報蓋筮創之初事難卒備而
曇生師南發又未可遲遲故有是事繼此以往自當
歲完一歲或可不至如是堆塌耳庚寅年分未審集
否如其巳集乞即檢付曇生師仍須一一揭示姓名
以便入梓明卿居士暨諸檀越俱不能一一具訊統
惟致聲楚石語錄皆嘉興之刻水懺寶訓諸典雖非
嘉興所刻并以奉覽助法喜也傳諸檀越一過目巳
即存之楞嚴可乎楞嚴近作何狀惟時過護持之了
空師居山頗順適無庸尊念。

** 與陸五臺大司寇

前所云云昨聞滇南警報且踵至此意者造物為不
辜之人導之生路乎夫緬人今日所以圖報孟養者
不過欲雪殺大朗長逐散奪之恥然孟養昔日聽蠻
莫之說明同蠻莫卻緬以歸款　天朝者誰則尸之
觀緬人今日之報仇則邊臣昔日之奏功可知觀孟
養今日之喪地則邊臣昔日之拓地可知且蠻莫迤
西歸緬巳久而款貢則自丙戍丁亥始此果誰之力
也其功奇其禍亦奇其忠大其罪亦大實李兵憲之
謂矣是雖信而見疑忠而受戮自古有之即兵憲亦
或能以此自安第緬人仇視蠻莫迤西自丙戍至今
亦既數載而今日始為興兵掠地謀者豈不以昔日
撫聯蠻莫迤西而討我者李兵憲乎今且繫之獄中
矣寧復有應援蠻莫迤西而為兵憲之續者耶即有
之抑豈能盡如兵憲之奇謀石畫耶緬人素奸穎詭
察計必出此此一舉也信不惟唇亡迤西而蠻莫諸
司且齒寒矣審既爾則國家邊疆之患又豈獨北
　而緬蠻之咆哮猖突又豈出　　下哉識者謂為國
家今日西南之計信莫如仍以李兵憲帶罪立功則
其輕車熟路展布無難且也使過尤君人之盛德而
所以上培聖德下拯沉怨其時節因緣惟在今日舍
此則無復可圖矣然此非大司馬真心實力以主持
于其中而宰執九工為之上下左右極力方便以贊
成之不可也惟門下以無緣之慈施不報之恩深心
成就則不獨軍國解西南之急而山林野人亦藉以
酬水土之恩矣幸留意焉幸留意焉。

** 荅岳石帆居士時石帆以時事上疏候旨長安
門以八行報不佞有云偶逐有為元非住相
業且將臭皮囊俟廷杖云云

法無有為無為亦無有相無相但眾生不了目前見
法遂有如是等藥病之言脫能脫體玲瓏眼光爍破
四天下則大火聚中可能將夯得一莖眉毛出麼如
是即大用繁興了無一物刀山劍樹坦爾平夷故清
素謂兜率悅公子但堪入佛不堪入魔今入魔時節
因緣也願足下努力因明解敘離六根空五蘊亦良
由足下此時第一觀門須時時覿面。

** 與黃貞父居士

別後未審令師因緣竟作何歸結此中縣切可言司
寇公既轉銓曹其于恤審事巳得究竟不于此則公
案果終始實心相的當否彭生冤纏抑亦果遂解脫
否幸一一裁示令師為一代人豪而罹此咎此豈善
惡因果所宜有哉然先德有言欲知先世因今生受
者是欲知後世果今生作者是世固有善人君子而
獲困窮頑夫憸人而享利達而遂謂善惡爽報因果
非實而不知通之以三世之說則因果截然無毫髮
爽而趨善避惡當益自力肯以現世之困窮利達之
爽厥報也而動念哉雖君子脩身固非求報菩薩利
世初非有為然標影曲直亦自不泯通乎此然後君
子之歷困窮利達也始能無入不得隨寓皆安太虛
浮雲空無朕跡不然寧免礙膺之物哉令師高明信
此為剩語然敗鼓之皮良醫不讓故及之。

** 與文卿居士

向歸清涼至王快接老師法旨知其北來遂逆至清
源乃老師杖錫尚在彭城復至彭城不謂老師又南
去淮揚矣不肖恐山中有故蹤跡太遼絕無能援應
遂卻歸清源彌陀寺候之計旬日當必隨奉老師入
山度夏或齎送老師所書法華楞嚴西去蘆芽未可
知也老師書經之願蓋三十年矣曾于武塘瓶山關
室中一語及不肖今老師得完所願且作圓滿道場
江南僧俗皆得幸霑法潤獨不肖未得效涓滴與法
緣誠自恨夙業障重根莖薄劣耳慈航師兄為老師
所遣不知其入都城所營何事聞其挂錫順城門外
千佛菴中足下當請至衙齋齋之并訊其事儻彼業
巳完所事上山須留之候得種種回書并向所托足
下事體及今書中所事一一附報不肖向禮部復疏
不委都察院曾行五城并在撫按否儻五城有告示
乞抄以寄我再刻經劄付此時或可舉行當請王公
錫商之或求臺老一言以致宗伯祠部或但公錫懇
之李棠軒宗伯時節因緣不可失況文劄祠部俱巳
現成而祠部令兄且轉銓屬則臺老一言及之易易
耳足下其圖之此為一則切要公案無忽無忽張梅
村居士老成練達向同臺老商議請來長安且將為
五臺之遊也今臺老轉銓部則此約孤矣梅村公想
寓臺老衙中足下須請過齋中一敘更須時時往反
以請教義倉之事此公即東禪義倉主人也龍華慈
壽碧雲諸名藍大剎須更得足下陪之一遊禮可乎
樂子晉南行否諸記文皆就草否淨因龍泉二記曾
達之臺老否如其忙冗姑且遲遲臺老于恤審之事
巳究竟否李見羅公畢竟得與蒙欽恤否諸百幸一
一裁寄慈航兄以報我劄付事上官若舉行亦須令
人請錢先生一面令其見祠祭司僧道科寫劄須要
全云申文及後要云右劄付妙德菴某人准此無劄
付都綱司此得錢先生圖之足矣。

** 與盧晉明居士

形聲暌絕忽焉三載心光昭緝猶夫一日居士學術
有源坐忘無怠想于道也其庶幾乎不委何時得覿
面恣陳共質水乳徐孺東先生為吾都賢豪長者有
幼郎年可出就外傅苦無可為之因親貧道重以法
道知巳敢為告之居士孺東先生之于郎君蓋不獨
以兩聯四比望其勢耀家聲巳耳居士不輕幼學慨
然就之行且為孔釋兩門植一嘉種是未可知矧孺
東先生人品學術亦吾輩所當同心斷金以白首者
也惟居士念之儻遠遊未便即挈家以赴尤孺東先
生至願也。

** 與瑯琊空不空居士

貧衲暫寓檇李楞嚴偶松陵方幼輿自五茸康孟脩
家過我攜居士所批史纂左編及拈頌佛祖偈語在
篋因發視之不謂斯世既無釋迦馬祖而有淨名龐
蘊者出是真所謂豪傑之士無文王猶興也羡羡第
云欲刻此流布竊為居士不可蓋居士纔吞一口毒
氣入肚手舞足蹈命尚未盡安可即纂墓誌碑銘又
如世嬰孩語尚未正安得記之左史古人道潛行密
用如愚若魯又云相續也大難今居士雖具此見解
尚不無可商略處在又且二六時中果能相續否於
塵境中果無異醒時受用否忽然猛虎踞項飛劍臨
頭果不眨眼定動否即能如是去佛尚遙其或未然
且自保任古人有言參學不可不急性出世不可不
持重大都先德出處必不違時節因緣有以哉大師
臨別示偈附上願過一目潛行密用道階梯纔露聰
明早自欺醒處未能違現行夢中安得不昏迷。

** 與吳康虞居士

海內仍凶而臺山數年獨兆豐慶始刱道場良為一
助且厚賴文殊菩薩慈光照攝叢林海眾亦頗安居
未審居士年來蹤跡何在治生產業何如巳躬下事
少分親切否人身難得中國難生善知識難事事善
知識苟非敺情刳識未有不作打罵會者惟脫體當
前赤心片片則自足以擔荷承受諦觀足下似以夙
因信根少具而又聰穎優閑第于野樸真醇則獨居
其劣惟足下損其所重益其所輕熟其所無生其所
有則于事善知識何有豈曰事之云乎行且與之同
一鼻孔出氣同一眼睛觀色同一舌根談論非分外
也而況復於種種贊歎怒罵廣作分別而問有過無
過耶惟居士勉之。

** 與威縣尹默齋居士

水月交光針石相引機感以之此不惟世間萬有即
欲成就阿耨多羅三藐三菩提法亦未有不由機感
資熏而然者近以陳明府舊識策杖貴邑因不欲以
納縷奔謁薦紳長者類世之要求者所為且累明府
以故親稟靈山付屬為法金湯如居士者概亦未得
覿面一傾雅抱此誠機感之未通者也乃鳴川上人
入山報言居士業巳于刻藏因緣雅有深心是又格
外相薦有不履機感蹊徑在者古人傾蓋擊目千載
之下豔口不窮今跡未接而神巳交所謂叔世古道
良一見之居士乎塵途汩擾火宅瀰漫青山白雲足
生幽想不委居士亦曾策念杖履煙霞共幽人逸士
汲泉煮茗坐石談玄以暢生平否也泥塗逸翮火宅
芙蕖此又貧道所深有願望于居士唯居士念之楞
嚴圓覺維摩三法寶附供清玩。

** 與曲陽鮑明府

惟門下妙稟休明繽纕蘭芷負豪傑之才蒞紏紛之
會平明之頌業巳于道路口碑載之而不佞開猥以
刻藏之舉投錫巖阿升沈異轍竟末由一挹荊州丰
采然春風施暢德潤宣流即幽壑枯殘亦蒙霑拂且
知向榮生色矣古德謂本光昭緝固不在形聲暌即
間而傾蓋擊目猶為滯礙有旨哉其言之乎乃先得
此心之同然者也康虞尺一乃春間走力江南時附
至者沈滯魚鴻不無罪戾第以山林廊廟卒無便郵
而康虞寄言不佞亦且有無妨蚤莫投之之語也謹
馳上兼勒此以請疏慢之失。

** 與包澹然居士

別來如昨時序忽巳逾周信世相空華人生能幾想
門下信根深厚慧力堅強晨夕之間端能以出世為
懷固非世夢塵樊所能昏繫者也刻藏之舉建期五
臺幸賴諸佛菩薩慈光照攝及諸長者居士願力護
持雖海內仍凶而五臺左右迭見豐稔第恐貧衲福
德綿微行業輕鮮不足以戴斯恩眷耳此貧衲蚤莫
是懼門下有福人肯時垂一念以策及林泉否乎刻
工數十輩日事鋟梓嘉興巳丑檀貲其登木者十八
九業巳刷樣齎送覽矣楞嚴道場近作何狀蓋必軒
節常臨則諸天魔自無其便以故靈山付囑厥有攸
存惟門下念之曇生師行附此并候起居不悉瑣瑣。

** 與盧思齋總戎

貧衲方外人當無情見然每憶念門下握手別時悽
然顏色至今尚不忘肉骨愛我門下文武丈夫今古
豪傑而當路中竟無知巳者海濱數載寥寥可裂肝
膽貧衲於縉紳先生相知者雖嘗嘖嘖口吻舉揚門
下操履及所以真慈愛物亦竟無有以報我者世道
若此不重可太息耶雖然位高者身危外重者內輕
貧衲又為門下有慶幸者在也古德有言既做世間
第一等人又當做出世間第一等人門下起布衣爵
位若是聲譽若是子女玉帛若是蓋所願亦足矣而
生死事正當究念不然恐他日不能挾爵位聲譽子
女玉帛敵無常業也門下高識素念及此敢吐心膽
儻能於急流中勇退又豈不傑然出世大丈夫哉是
望。

** 與包瑞溪學憲

連日冗迫無暇一走領教誨聞門下近日受侮群小
乃固欲與之校白貧衲竊謂大都事不惟其跡惟其
心不求在人求在我使在我者果昭然無媿此中則
彼之來也浮雲太虛而我之受也太虛浮雲太虛安
與浮雲質顯晦哉使在我者果有所委曲於其間則
以方便心行方便事而是侮也固我所甘心焉者夫
復何校一校則成吾過矣且堪忍界內末法世中正
少陵長賤挾貴弱制強時也苟非願力大士入類隨
流幾何不行荊棘而坐針氈諦審思惟但當勇雄奮
迅捩轉鼻孔早急回頭脫此熱惱趣彼清涼又安可
與此瑣瑣輩校是非論長短而造業中業也門下年
登半百世味甜苦亦既備嘗啐地掀翻惟在今日門
下多交游恐未有以此逆情語告者貧衲託愛諒口
欲含而復吐惟重負門下愛諒是懼儻出格垂采則
不負之功實門下之賜矣。

** 覲西如師索書六不齋自責語敘

不佞以刻藏因緣幻寓五臺之妙德菴巳丑春覲西
如師至自武林幻予本兄留之度夏師以故習善岐
黃術既挂搭遂以藥王之心運普賢之行尊卑一視
疏戚等觀于諸疾病親為調煮見呻吟楚痛者恨不
以身識代受即寒暑蚤莫急遽頻繁無倦色無惰情
蓋誠意在藥先慈流物表以故有不投投之必應而
沉痾者且十起八九故雖工商傭賃輩少有違和亦
靡不引領而呼瞻顏而泣雖孩提父母大旱雲霓未
足為喻也庚寅秋將飛錫南還乃索六不齋自責語
為別不佞因謂之曰藥不必參苓芪朮適病者良此
不佞榮衛俱虛膏肓積痼法身潦倒慧命希微故爾
金石寒溫甘辛燥濕合劑而用意者其未必有當乎
吾師且也吾師妙稟休明元辰獨王大強精進實腹
虛心或亦無事乎此也雖然五大封區四蘊宅處忽
焉念起六道顛迷瞥爾情生萬劫瞑眩違時失候夫
孰無之今以不佞診視吾師大都識慮殷懃意言周
悉隨方觸處悅可人情所謂一鄉皆好之者非耶吾
懼夫外密者中離人全者天喪辟之表實裏必虛肉
肥脈必病也吾師其知所以自藥乎哉師曰聞命矣
非仁者其孰能藥我至此此誠所謂急治其標敢復
諱忌第恐標差而根本隨之則六不齋所以代為眾
生發藥者尤未可緩也幸仁者無厚吝焉不佞無復
辭遂走筆如左。

** 與陳代州居士

本山都綱歷任未久其為人亦頗廉謹近聞有訟之
開府者業巳批發該縣誠所謂雀無角而穿屋鼠無
牙而穿墉不委門下肯過聽不佞垂一語以救援之
否諸君子素能出長技以傾危上之人脫當事者不
察墮其術中則此咥噬之凶將不止于都綱一人巳
耳惟門下念之察之。

** 復稽將軍

伏惟門下自專閫以來貧道以株坐寒巖蠹剔龍藏
以故未得詣轅門而請益望軒節以論心歉也何如
眷言孔棘向投木李聊獻野私反辱嘉蔬靡殊天味
展也缽羅之實允焉香積之需謹用登嘉未敢稱謝
普濟橋碑記義弗可辭容禪悅之暇捉筆以塞尊命
不既。

** 復罕峰道者貽蘋果

此果惟長安豪貴家有之龍門去妙德更在山之深
處何從得此物來正所謂仁義盡從貧處斷世情偏
向有錢家徹空師十九日歸故廬吾師當一至以送
其行亦佛事人情兩宜曲盡幸無以跋涉為勞。

** 與馮把總

惟門下文武天畀忠勇性成迺天王聖明特為推轂
俾門下得以專制一方攄籌九鄙且也方今騎馮
陵于西壤山鬼跳梁于巖阿吾知門下斯行是不惟
大展生平長驅直擣使寒心群小褫魄上國安
堵中原無恙足以仰荅分閫之恩而佛菩薩千百年
勝道場亦且賴之若泰山磐石而開也厚受海內
諸薦紳長者之託株守寒巖校鐫龍藏尤藉以躬逄
節鉞之盛親炙山斗之光矣何幸如之不日飛錫燕
山取道龍泉端擬拜瞻顏範面請教益不盡欲言。

** 與于中甫潤甫伯仲

善知識難遇亦難承事故曰遇善知識如盲龜值木
滾芥投針事善知識則凡百剉千磨益精益利或呵
或罵即以全身擔荷猶恐力有不及況生心分別耶
苟但將吾美匡吾惡潤吾情習非善知識也不肖每
於老師熱呵痛棒之際類皆當面錯過及後思量徒
增愧汗古德云出家乃大丈夫事非將相所能為豈
欺我哉山間寫刻人幾(五十)輩歲得二千金支費檀力
未充誠為促迫即欲刪去以當所入然筮事之初聞
風而至且皆不遠數千里褁糧跋涉不得不優容嘉
納以招徠之也足下出處此去作何狀近來邊鄙頗
多事大都馬市之開病逮膏肓即岐黃復起久必難
療蓋元精既竭無復可支此有識者不待今日而龜
卜之矣仲淳親喪既入土孺東既吊大當休息一番
世緣子似皆有宿因非可強勉所貴男子丈夫正宜
于此看得破無量劫來一段光明初無得失冤親照
天耀地法爾熾然無因一粒米損卻半年糧也近得
渠寄札觀之大都襟懷惡惱法友眷屬宜相援拯無
坐視之潤甫比來道念何如時藝亦多精進否丈夫
家于世出世法中安身立命皆當圖其遠者大者須
是勁挺孤露令人可仰而不可親始得彼庸庸步屈
無足蹈襲耳叢林百務勞身積几經書困志正當昏
擾而興照告行艸艸不知所云。

** 與嘉禾諸文學

僧道開白衲暗劣望越北轅苦為諸大方所羈碌碌
茲土者越歲崖岸遼絕不得奉諸先生教邇聞諸先
生以本寺池塘有閡貴學及縣治連名數十位具揭
在縣夫池開自嘉靖辛酉壬戌間於寺無與萬曆七
年崔太尊斷案可稽貴郡老少貴賤一一可指示衲
一手不能掩其耳目也自壬戌甲子以來邑大夫喬
遷者相望諸賢掇巍科取上第者相望視昔蓋較隆
焉謂隆於昔而獨損於今必不然矣說者謂此池係
貴學乾方過脈既爾則此池之東從駱家橋稍西而
北鑿斷數十丈於學尤近比本寺池塘又甚捨其近
且甚者而察察於方丈之陂塘是貴教所謂放飯流
歠而問無齒決也衲雖鄙而本師設教且專利濟何
敢背祖教以毒諸先生諸先生縱大壑當必為吾法
護有如佛所付囑而先有礙諸先生是自礙也嗟嗟
衲土偶人也雨則歸之土耳諸先生俱良玉抱不世
才值此清霽時且將涵養幽潛完滿福德圖不世業
而顧肯造此臃腫事耶衲亦竊諒非諸先生意而為
媒孽者所中也謹此獻白惟煌照是幸。

** 與馮開之居士(巳下一十八編巳亥年酉月望從忍可師伯處得來)

大乘止觀序海瀛居士想屬筆矣足下入苕當領之
付梓人氏脫有萬一未妥更當共討論之務使海瀛
居士筆頭上光明足以熏照未來將必有一人兩人
焉於此光明中發大信心入此止觀門然後斯文為
不徒作不爾則徒文非我教所貴矣成唯識論三月
間可完刻亦不可無序昨文卿中甫寄貧衲尺一甚
言武林虞德園居士欲與貧衲一見不知貧衲與居
士從曠劫來初無間隔亦無背面可得乃今欲面者
形骸耳既是法脈中人必有覿面時節敢乞足下代
為合掌求其先撰論序以作後日相見香儀聞居士
刻意西方此亦堪作往生助行居士文名遍寰宇況
法門著作諒其不怠張星嶽居士頗有助緣刻經意
足下當乘其熱念如包瑞老故事為定奪之逐年捐
貲既不苦而積以十年則功勛且多矣舟次草草餘
圖便再悉。

** 與項東源居士

常憶貧衲與先生始晤時以至今日儼一夢頃是光
陰迅疾電火奚喻由今日以至此生命終乃至窮劫
窮劫盡未來際大約爾爾貧衲固為習使隨順無明
忙忙虛度應無出息不知先生於此光陰如何過去
若生平未曾有個入頭有些下落於目前眨眼頃剎
那際不動絲毫曾無蹉過即諸佛諸祖五千卷七百
則皆是剩語何有貧衲喋喋若目前是非憎愛紛然
熾然乃至靜鬧閑忙非昏即掉子果無明相續生滅
曾無間斷則臨命終時決難解脫今生不了來生又
不知是橫是豎一墮即千劫萬劫能不自傷貧衲肆
筆至此不覺悲哽信知此事終難自期還須自勘先
生年幾半百而一切窮通得喪想看破巳久獨巳分
上脫無下落則他生後劫未免如蠅沾唾依舊汩沒
向此窠窟裏有在惟先生自勉向自松城返棹取道
平湖故未得晤言令郎昨於周氏園中一面觀其氣
質學問大都退墮多矣奈何貧衲此行於檀越概不
敢奉別亦不敢告期故於先生亦恝然矣惟亮之。

** 與張大心居士

世有釋迦馬祖即有維摩龐蘊者出今震旦道脈獨
痿癖於齊魯間而桂師憨師起而振之居士乃不惜
頭目髓腦深心肯願為之佐理此豈於一佛二佛三
四五佛而種善根者耶願居士厚自奉重無自負也
那羅延窟想巳脩完貲費幾許當以示我令郎業舉
事巳屬言于比部令誨之渠巳荷諾但貧衲行止靡
定而令郎得早至長安受貧衲覿面安置為尤妥耳
巨巖師居雜華菴否棲禪窟團瓢幸留意餘繼此圖
佈不悉。

** 與王龍池方伯

頃者兩居士兩比丘良夜幽談真濁世奇事迄今想
像猶清光泠然洗人心目也古德有言靈山一會儼
然未散信矣此非山僧之耽戀光景蓋欲一翻提起
一翻新令話頭不忘耳不日飛錫臨安擬投骸雙徑
天目間江河渺邈會晤何期社稷老成惟為國珍重
食時五觀附上。

又

憶昔白下清夜促膝長談私謂毘耶不二以來固不
多見豈非夙緣所追耶別後以投跡清涼音問寥闊
今春辱使者之命遠至寒山且承毳衣之惠是時貧
道以刻經因緣牽遊人間竟虛法愛之深既而聞之
令人慚愧無巳貧道自念山林朽物何敢荷長者之
勤如此感謝無量茲新刻經成者數種謹各具一部
計若于冊奉塵慧目願機務之餘試一披覽倘或有
當于心可以藉慈雲而大施甘澤庶幾徼惠蒼生非
小也來都門巳旬月未敢以山野溷高明茲當飛錫
草率無狀惟以道鑒諒幸甚。

** 與傳伯俊居士

都城大寺房號之供凡得有力檀越略為噓拂概獲
蠲除龍華有房號三間敢乞作一轉語于北城直指
使者以無緣之慈施不費之惠則視布金買樹其功
德更十倍矣直指曾遊賞龍華有其言之想亦懽喜
無吝足下即因緣不熟難乎親授其記當不惜三轉
法輪可也。

** 與徐太僕

近致書山中知門下銓衡明允人情向服斯不獨門
下之幸實法道之幸也山林人良用為慰矣王方老
之起非有為國之忠見賢之明超常之識者不能也
迺聞其有引年之疏家老師深為籌之使其此一出
也老成見用君國利賴即法門亦有補焉則出之可
也如其但當以高節危行風勵末世則不出亦可也
持兩可而猶豫久之遂焚香禱于文殊大士前決其
可否乃鬮得出字如是則菩薩智光洞燭于將來者
信非常情所可測識而家老師舉之門下門下舉之
朝廷亦必有不可思議者在也惟門下不吝八行速
其早出斯無負于今日且其精力強王不減少壯者
時節因緣有不可失幸留神焉雁平道知門下巳屬
意矣卜人之事家老師以大方便轉為攝化之方一
鄉之人群然歸向即有司薄示懲警亦心服焉政所
謂先以定動後以智拔者也願為道珍重相晤在即
不盡所懷。

** 與王龍池方伯

陸太宰倉卒登山時山僧亦從涿鹿石經山追至是
以未得走一介為報既與太宰議遣力請會于山中
太宰復以老病不任寒不能久淹終止讀來諭悵然
自失此作異世緣之語直令人毛骨凜然蓋光陰輪
疾身世靡常緣合緣離固皆幻夢苟非陰宇廓徹常
光現前遂于此幻夢漫不為之驚心豈有佛性者哉
太宰去山亦悵悵謂過此會晤何期三復久焉不能
自釋也刻經期以北地緣簿而費倍遷歸于南山僧
自陪太宰出山留京師累月今且奉經板南下亦竟
不及振錫晉陽為曹溪一宿之緣其為念當何如耶
四方騷動天步多艱秦晉燕趙尤為近輔門下謂此
際欲削髮入山付理亂于不聞免如釜魚幕燕豈可
得也其有見之言哉江南信多佳山水而兩浙尤甚
門下肯以扁舟自渡北略震澤東觀補陀南望天台
雁宕西極雙徑天目訪嚴陵之舊勝探寒拾之幽奇
則視與繩今日清涼之得也豈不十倍哉門下少與
繩陸太宰十餘歲或不難於此吾知江南緇素忻然
為門下掃石烹雲者又非清涼地主可同年語也門
下其信之否嗣君宰房山上方石經皆蒞其治內而
受其金湯之賜京師諸薦紳長者亦多以此賢嗣君
然賢之者未必皆樞要不知亦可藉此為嗣君之地
乎否也傳曰德不望報公不徼私嗣君亦務其德職
其公而已何有于此然山僧于門下有道義私雅故
及之經板業巳刻十之二皆未得就裝潢呈覽以山
中得紙之難故也此去江南則繭楮所自出當為門
下圖之清涼近多魔障幸門下不忘付囑善自護持
他無所屬望矣。

** 與曾舜徵居士

山西呂撫臺于初夏巡閱五臺山見林木砍伐之甚
赫然斯怒下令繁峙縣查將師子窩鳳林寺等處擬
遣師子窩坐砍伐營造鳳林寺等處坐砍伐開墾招
詳蒙批概行免釋蓋謂巳往姑不究也兼給告示禁
約中亦云念事非一朝罪非一人以前罪端姑免究
治是此老禁令雖嚴而存心則恕奈何邇者繁峙復
為左右近習所中申請重究而撫臺復批雁平道何
　再虛心研審招解行東路管糧通判白　轉行繁
峙縣遂仍前擬招申通府通府擬抄招呈道矣夫五
臺砍伐之禁實不肖素心然撫臺業巳赦除既往而
群狡獨欲藉此以傾陷師子鳳林二三名藍是小人
道長君子道消法門興廢實此關焉惟門下向撫臺
或雁平道作一轉語以斡旋之仍原既往但禁將來
斯不墮小人計綱中矣倘于二公素非識荊即求之
他相知可也妙德與師子鳳林唇齒叢林故不得不
汲汲且五臺砍伐之害在各寺脩造有限而商民販
賣板木無窮今獨禁僧而置商民于度外誠所謂放
飯流歠而問無齒決也此又群狡神通廣大情蔽深
扃而院之所未察者也儻屬筆當更以此為首辭事
在然眉幸即留念。

** 與王宇泰居士

本師書經之願蓋三十年矣昔掩關武塘之瓶山曾
一語及意他日從事不肖當左右匡弼以承厥志不
謂昨冬於貴邑于氏園亭畢是願而江南緇素咸得
周旋奔走以奉勝緣獨不肖羈縻北方未得將滴水
點墨之命則宿業深重現行乖違所致也其有負本
師不既多乎經既成特命果清師兄齎送蘆芽藏之
鐵塔中今詣都城鑄造銅函足下當速往平賊門外
茶菴中瞻禮之相知者或拉之同往以廣其孝思以
拓本師錫類之願可也本師巳飛錫鎮州不日欲登
覺山繼此或可入清涼矣足下與中甫迷繩為蛇依
他遍計一念瞥起萬念紛紜遂于一光中互相背觸
如眼妒眼如指疾指是豈惟出世法中無如是事即
世法中一非賢人君子之用心矧兩足下同師而有
是行徑直欲使盡大地人謗佛法無靈驗謗僧無家
法如是謗三寶之罪誠恐兩足下且為大地人受之
則豈獨兩足下互相蛇蝎巳哉昨在龍華業巳洞悉
足下之情似少見及乎此而顧有念釋之中甫此誠
無間鑊湯中一滴清涼蓋誠能動物先人格言一念
真精六種震動吾知中甫當必悟繩非蛇了依他遍
計而圓成固有但在足下貴精誠以待倘其才有一
念回光便須迎機一接令不至更相離合斯得之矣
惟足下勉之長安風景易以溺人身世匪堅一靈扃
閉使非此生少有回頭轉腦處則冥迷長夜馳逐三
途寧有既耶草草不盡瑣瑣。

** 跋某卷

死生患難于人亦大矣不知覺範得何三昧而能于
鞭笞束縳中飲食談笑縱橫自在又不知強仲得何
三昧而能于眾情唾聞諱見之時獨繭足三千里而
毫無避忌授持此卷者當自得之若向本序中摸索
盡是指蹤畫餅。

** 與傳侍御

貴治小西天有石經山乃北齊慧思尊者及隋靜琬
尊者刻經于石藏之此山山因以名焉山之東西峪
各有寺寺皆名雲居故有東西雲居之稱史乘載之
詳矣邇來僧無正見魔有巧圖東雲居乃改名觀音
西雲居乃改名天寶頃登此山詢得斯事良為錯愕
豈有千餘年所寺額一無所稟承而輒擅改之乎然
姑念改之人既徂化而繼之者又愚昧無知事難究
而情可原特為改書仍舊額敢徼寵門下并藉尊銜
同為立石既徵且尊則斯善也殆信從之者眾矣兩
寺更祈各給告示一紙以飭僧行以禁邪教庶魔佛
分而邪正辨斯不獨金湯佛道實陰翊王化之一機
也惟門下念之。

** 與房山王明府

惟門下玅稟休明繽纕蘭芷惠風披渥人意消野
人雖未識荊然幸于尊公拓方外之雅數載論心意
言攸愜故于門下心光昭緝識地趣承亦且數載信
矣夫道合神交千載符契固不在形跡疏比間也野
人枯坐五臺久逃塵俗邇者偶同二三薦紳中貴奉
本師達觀尊者來探小西天上方諸勝睹小西天石
經山雷音洞地面殘缺因布金令住持脩補之忽于
地中得石函函面有大隋大業年間字刻中藏佛舍
利三粒靈骨附焉中貴歸奏慈聖皇太后旋遣中
使迎入供養本師謂此舍利乃名山奇瑞也特命不
佞偕往密為完壁計茲同使臣過貴治敢勒八行報
左右儻不以世俗為障一至瞻禮他日報之尊公亦
足以見不佞以法供養之念矣且我佛于金河顧命
大般涅槃火浴得舍利八萬有奇其流傳震旦者十
有九粒此其三也自隋迄今千有餘歲而靈光特耀
豈非門下仁心善政和風甘雨有以感之耶不爾非
百川澄湛月不現也矧石經山為國家大福地北齊
慧思尊者刻藏于石以壽佛慧命隋靜琬繼之至元
慧月終焉歷歲久如初未嘗蒞兵燹之厄此固神物
呵衛而要之宰是邦者亦多受靈山付囑而來其檀
護之功不可誣也然則今日為名山作金湯為國家
祈福澤寧不于門下有厚望哉草率具陳不盡欲吐。

** 與某

足下豪爽揮斤于渚詩酒文章風流富貴一切世味
亦既備嘗即蕭韓石范盡是鏡象空花海漚陽燄瞬
息不存徒增結業人間樂促地獄苦長願足下圖之
此亦信知鼓瑟齊門然終不敢舍瑟而從人所好也
至若惡業有十而口居其四足下大都犯之繼此猶
當重戒傅大士何時西去去後有音耗相聞否足下
業巳移家至聊城否晤言有期呵凍不既所欲。

** 與傳侍御

正月十五日附書于中甫致門下廿一日接中甫八
行云十一日巳出都門凡不肖與門下往來音問皆
屬曾司馬為之轉移書至都城想曾司馬當為致之
矣中甫使至兼以門下兩尺牘見示始知門下疏巳
及都門甚為懽喜大丈夫既不能展其所學為斯世
斯民免饑溺出水火則笑談山水揮斤煙霞以遂其
高亦人生樂事況垂老之親所當奉懽菽水窮劫之
我所當究竟頭面而可不于此時決去就乎第聞竟
告休致則恐又拂人情而來物議此何時也功名富
貴不啻若蛾燈蠶繭寧喪其軀無寧捨離安有御史
而告休致者小年不及大年亦無怪其然疏草及
旨意皆未得入目不委云何但據不肖妄意揣度此
時舉動大都非陳情則稱疾斯合世調之二者而稱
疾為尤順也門下其裁之五臺因緣他盡可緩獨申
文一節必得批行立石斯為至要全美即門下歸速
不及立石而有按院批申立案該道府州縣亦足以
為後日張本也近者告開墾陞糧者紛紛為害甚切
肌骨過此則蔓難圖矣張兵臬甚仁慈敏慧第其有
屯荒蓄賑之令而下官多奉行太過亦難可辨察苟
有以通其情及示以禁山不可概開僧地既有額免
不應為豪民所中而輒陞其糧則此公必豁然大悟
而名山受福多矣儻有司有所紏劾于僧或貪或婬
有實跡可據者亦應盡法不必姑惜治吏胥商民以
護名山治穢惡僧人以服有司斯法公情允人無得
而議矣華嚴合論之刻門下既有歸志宜暫停止吳
甘二老皆非歸信法門一時人情強勉終非美事我
教以自發肯心為殊勝善緣無強況門下今日行事
尤宜慎約世態雲雨自古然矣萬一二老有心念及
則當報以此書刻于五臺聚貲于曾司馬而貯之龍
華蓋不肖此去住跡京都時少事非可委之他人故
未可刻之都城至云委之地方官則尤萬無是理二
老若不念及只合舍此而圖大事蓋此緣當日獨為
二老唱故也聞憨師有書致門下料必及五臺蘆芽
師去山巳久恐有所籌慮或未必時宜凡百當以不
肖所云為準彼不足馮也況玅憨二師皆注念塔院
寺而不知此時塔院大非昔比護之恐反損光明耳
近知老師過冬蘆芽或不無所囑累亦當觀其時節
因緣以為行止蓋老師佛祖肚腸而眾生巧于投抵
且左右無明眼護惜凡百在門下主張必期世出世
法兩無傷損若虧其一必喪其兩一時之情不必盡
徇我輩于老師處當大家愛護縱一時少有違拂而
要之到結角處終自光明透露矣不肖二月盡出足
三月猶往來五臺蘆芽兩山間尚可蹤跡門下儻以
此時東歸當于便地相期一晤過此則不肖由燕都
牢盛復過東昌一敘乃去江南亦可也又不然則自
江南歸錫五臺取道東昌一晤亦可也大都門下行
期必于何時以不肖愚慮似惟早一日為得矣聞官
舍無內典謹以圓覺經起信論永嘉集宗門武庫成
道記各一冊附往幸於宗門武庫永嘉集二書更宜
多著精彩古人有一生坐臥經藉邊未嘗得一字一
義受用偶因謫竄海島于破寺蓊虀堆頭拾得半部
楞嚴遂得大受用證入首楞嚴三昧因著論辟之富
家兒終日靠米囤而不得餐享米味何以故飽雜味
故窮漢得升合便事炊煮恣情享納飽齁齁地去也
門下此時正窮乏饑餓中米至須趁時恣意一飽望
望。

又

即日曾司馬使者報言不肖正月十五日寄門下書
業巳託甘直指轉上不肖甚危之此書得從承差人
附往即無慮儻官封發舖而門下又不投文此必類
收憲司且將投之新院矣書中所云五臺因緣甚絡
索兼有申草在內脫投之新院奈何不肖巳趣使都
城訊其事圖止之復顓人白之門下乞留意查之凡
甘關院公文至得盡收拆乃可不然則狼藉不少矣
大都中甫出都門便有如許淆訛也五臺事節正月
廿四日寄書雖復云及即不詳矣正月十五日書并
重錄申草呈上幸委悉之他餘皆在緩急間獨申文
一節僧司業巳候之門墻萬一可行乞批發以了彼
我一番心願而名山有幸萬萬不可幸垂一語微示
去役令其歸山去役依不肖最久頗伶俐能領會也
從甘使者寄書儻巳達彼岸幸慰我報音。

** 代張中貴作戒文

弟子張進自思根器下劣習染卑庸雖得人身而宮
闈是近雖生中國而佛法緣疏是以境日侵而染逾
深性日迷而情益熾驕奢縱恣弱懦愚癡不知苦之
將長自謂樂之無極萬曆丁亥春幸得瞻禮達觀尊
者于明因寺片言開示即戒葷酒甫及三年一朝破
毀業重障深魔強正弱今幸尊者飛錫潭柘山重復
警策惶愧無地痛淚悲泣因自思惟五戒不持人天
路絕縱不能全受敢不分持是以發心重戒酒肉誓
盡今生決無毀犯又思殺生乃飲酒食肉根本本之
不除枝葉寧瘁是以發心戒殺生靈誓盡今生永無
故犯惟此二戒實蒙尊者哀憐提拔實亦自發肯心
命根可斷此戒不毀惟願釋迦如來觀世音菩薩并
韋馱天將護戒善神潭柘山一切護法靈聰加被于
我護念于我使我戒力如須彌山王永無搖動弟子
張進不勝哀懇惟願證盟。

** 重脩稽古寺記

完邑西北去治二十里而遙為陳候村村有寺建自
唐開元間始名寄骨迄我明景泰中檀越靳君馬君
再三舉廢墜易名稽古而世俗則亦有仍村名而以
陳候呼者然義各有攸據碑幢舊志載之詳矣寺近
復頹蠹蘭宇僧伽一時為之消索而中巖居師受業
其地乃矢力事脩葺天王伽藍祖師三殿業告成功
巳復集緇素檀物詣京師印造大藏六百七十八函
事聞聖天子特賜敕護持之茲且從事佛殿兼創
閣以庇法藏會余由燕山入清涼取道謁師師因屬
一言徼惠檀越余曰檀之義大矣哉雜華經載初地
菩薩脩檀度證入二地其曰菩薩以種種所有乃至
頭目髓腦國城眷屬不見有施者受者及所施物是
名三輪空寂名脩檀波羅密由是觀之則金剛經所
稱七寶滿三千大千世界持用布施不如受持金剛
經四句偈等所得福德多殆與此意互相發明何也
必能受持金剛經四句偈等而後謂之三輪空必能
脩三輪空檀而後謂之善受持金剛經四句偈等蓋
金剛經非揀布施揀住相布施也住相布施即七寶
滿三千大千世界非雜華輪空檀其得福之寡也固
宜不住相布施即布施非布施是名布施斯雜華義
也此一舉也吾知吾師行將導完之善信由斯檀度
了知一切行度乃至盡十方三世萬有諸法悉皆令
入薩婆若海而大莊嚴之豈獨為一區區稽古云乎
哉完之善信固自各各具有如來智慧福相者又奚
俟夫余言。

** 與真實居士(巳下八編辛丑年正月虞山錢牧翁發來刻入)

金山道場向非靜圓師幾復艸莽矣磨涅始見堅白
霜雪始信松筠足下當更護持之顯親鄰巨室必得
柔和戒德者居之此地始為三寶有不然以苕人之
刁強強孰勝之以苕人之吹求疵孰掩之不惟失其
道場辱及僧類即足下護法之名亦從此掃地矣大
都作事宜公不得私所好江南之廣豈遽無僧願足
下語之靜師期無相負。

又

光陰轉眼巳分上事可有多少下落否日用可覺日
有光明否學途中日有進益無謂未得一跌粉碎遂
甘心醉夢過了現前光陰也仲淳可得共朝夕否世
出世法幸相與有成子晉病恙何如便當報我靜圓
師在金山有無緩急乞留念。

又

潤州鶴林寺為玄素禪師道場有蓮池竹院皆為人
所侵陸太宰力復之有田亦為千兵人家所有前丹
徒令馬君斷歸寺近千兵假以軍衛具告屯院批高
二府反斷與侵者而僧亦復具告江院批張明府冬
底不肖在當湖乞太宰書與張明府明府業巳領略
不謂張君近復有更調消息漫不視事敢乞足下一
言以促之使其完結此事新令為汶上人或未必有
益于僧即難為通情耳高二府儻素相識并乞一言
以弁其偏執之情如不相知乞發數字懇工部崔君
一書乃妙崔君與高至親故也太宰前與張書中亦
云同足下作鶴林檀越其中委悉須細訊之鶴林寺
僧有得之矣。

** 與某

汪陳兩居士每以舌相牴牾然舌心使也余甚不樂
兩居士有此鄙人兩以善言私相攝規又以惡口警
折之然終不能革其流習亦曾示之傅直指直指為
兩君掩惡直指既宦遊此一段因緣足下當默致調
燮必使和美適人口頰乃可此但與足下道也覽既
屬之火光三昧。

** 與某

別至清涼於最幽深處禁足禁語冰雪封埋人鳥絕
跡移步即當穴冰雪為竇日煨榾柮煮燕麥或焚柏
子暝目跏趺時忽身世都遺證入三昧甚之忘失旦
莫者十恒八九間遙念諸君子輪蹄逐逐風塵雖欲
於此三昧中受用剎那光景輒不易得矣。

** 與陸太宰

切惟名山藏幽合抱爭秀高士嘉遯寒穴流和邇來
五峰競禿萬木空聞釋子逋逃徵糧荒瘠於是輒申
蟣虱之痛剖狗馬之情敢乞曲賜弘慈委成眾妙片
言之下轉凍為春枯杌重榮亡僧知返俾又金地庶
使文殊不乏靈花之圃均提仍備慧水之儔雲外來
賓林間得主張相國振頹風於趙宋陸太宰啟法運
於明朝一舉玄謨千秋芳響此而不計餘則奚圖且
地鄰紫塞　　跳梁林木崢嶸風鳴葉吼　賊以為
兵仗巖藪幹舞枝搖訝認戈矛既進施退是以苻堅
敗績艸木皆為晉兵豈八公之神巧驚勍敵哉實乃
茂林助險絕壑資危故也山野本方外之曹與世澹
然無接尚慮及此況明公原國家宰輔先朝老成此
而弗憂信非丹悃山野不揣暗短無狀獻言伏惟赦
其狂狷憫其為法俯察微誠不勝感激之至。

** 跋持準提陀羅尼福用解

客有疑持準提陀羅尼福聚神用無徵者瞿元立氏
乃為之解蓋有法爾報合之辨以夫人昧法爾則滯
福用而狂求昧報合則撥福用而妄作而不知自佛
以至眾生自佛界以至眾生界孰非此陀羅尼為之
總持又孰非此陀羅尼為之出生故受持者知法爾
則心佛眾生三無差別而謦欬彈指風動水流皆巳
具足福用孰謂其無徵知報合則心佛眾生森然萬
狀而報之勝劣實持之純駁為之殆無毫爽孰謂其
無徵知法爾報合則不移跬步遍歷道場知報合法爾
則萬德炳巖了無一法又孰謂其無徵也嗟乎是解
出則凡欲由一切陀羅尼門趣無上等覺者信猶執
指南適殊方而無泣岐不獨一準提陀羅尼爾巳萬
曆丙戍春余杖錫至燕都元立氏持是解質余余讀
之躍然肯首明年秋元立氏捐俸梓成佛心要集於
龍華方丈戊子春告成工會余復至自清涼遂從臾
之附刻以嘉惠末學誠有因是解而信受此陀羅尼
直截相應了無疑礙則豈惟元立氏所解殿公所集
即釋迦所說乃至一切若顯若密皆長語矣五臺山
古師子窩釋道開跋。

** 明優婆夷薛氏塔銘

此優婆夷薛氏塔也是塔之建亦既平地起骨堆而
余復銘之又何異缽盂安柄雖然無奈呼馬呼牛未
免將錯就錯銘曰。

「　天目之山有靈物焉東奔入海波湧雲駢苕霅兩軍善能柔敵直截剛強頹然兀立聳若圍城人因以名有菴清涼儲釋之英有女丈夫跏趺示寂遺命五子龕之禪室鑊湯甘露火宅青蓮香風周匝熏拂人天吳山師子千年絕響此日其誰嚬呻相望寒潭空影幽谷希聲斯塔斯菴其永勿崩」


** 示寂先師楞嚴寺住持了然和尚行狀

先師法諱能弘字了然一字休休嘉興縣王店鎮欣
氏子父某母某氏以嘉靖癸卯十月十日舉先師年
十三四即不樂處俗里有菴為杭州靈隱寺下院有
僧居之先師見輒喜數往焉尋乞身父母詣菴披薙
二十人講席習經論以資弗逮人殫心竭思功視人
恒有倍由是講業日精學輩就質疑義者日益眾先
師亦誨人徹旦夕無倦隆慶辛未夏月溪座主赴金
陵天界寺講期先師為副講值歲凶饘粥不能繼迺
倡眾日乞食都城夜則尋討經義天暑弱軀遂困憊
成疾忽自歎曰文字語言終非了義因謁棲霞雲谷
和尚參趙州無字話間有所發明輒疑不自肯然教
乘則日益精徹每至叢林提一經一論為四眾開演
直截明快有非尋常講者所能及雲谷和尚晚年歸
錫武塘大雲寺先師居首座寮身心勞悴病益進由
是始決策終老泉石間矣萬曆戊寅掩關武林高亭
山壬午移關于嘉興之東塔癸未不肖以達觀老師
命有事楞嚴亦駐錫東塔一日達觀老師至茶話及
德山托缽因緣先師未暢達觀老師以偈進之曰托
缽因緣不甚難耳邊密啟即幽關先師疑益甚乙酉
楞嚴復郡邑大夫議檄先師住持請于按院范公兵
道曹公咸報可先師強起應命居無何復掩關東靜
室丙戍春不肖遊燕京明年冬登臺山禁足龍翻石
期百日甫越月一夕夢落五齒吐掌上血蹟宛然越
日先師書至諄諄誨言無以巳見為通方塵勞為妙
用且自通其所得于托缽因緣者併致書達觀老師
請印決時達觀老師飛錫蘆芽蘆芽距五臺五百里
卒無便郵可寄不肖仰據先師所見遂先報書蓋當
仁不敢讓也又明年八月不肖自五臺南來至聊城
見吳康虞居士寄曹林師兄尺一附言楞嚴了然關
主巳于四月二十一日化去嗚呼痛哉先師傾心教
海而不受其沉溺乃于大事因緣方期此生取辦奈
何天遽奪之使其抱志以沒嗚呼痛哉先是萬曆辛
巳秋不肖自高亭披剃巳從先師結冬大雪偶達觀
老師過大雲才一瞻禮而不肖平生惡知見悉于其
眉睫間消鑠殆盡自是不肖日親稟達觀老師而先
師輒私喜謂不肖曰達觀師真善知識若得親事之
誠幸矣奈何我以疾病暫阻咨參然不肖每自達觀
老師所來必備訊所聞而後巳是先師于達觀老師
跡雖友而心實師之故臨終呼達觀師其垂光攝受
我乎如是者三四時達觀老師結夏靈巖一夕夢二
幢離崩一倒于南一倒于北次日不肖遂以五臺山
無邊老師并先師訃告蓋無邊于是年閏六月化時
亦以不獲盡曲折于達觀老師為懷噫諸老宿一念
感通千里靡間真有如水月相為映射者獨恨不肖
于先師既缺巾瓶侍奉于平時而臨沒又不及請一
言為終身佩披薙之恩其何為報今同法兄仁慶等
謹奉靈骨塔于楞嚴方丈後因摭其生平大略具狀
仁者乞垂一語勒之貞石為末世叢林光幸無恪焉
不肖不勝哀懇之至。(終)

















* 密藏禪師遺稿後跋

我　紫柏尊者有徒七人焉一密藏祖二幻予祖三寒灰
祖四幻居祖五澹居祖六洞聞祖七慈音祖其擔荷翻刻
大藏經者惟密祖與幻予祖也恢復化城中興刻藏者乃
澹祖也幻居寒灰二祖者贊襄刻藏者也洞祖不預焉慈
祖無聞也密祖有徒焉乃念雲翁也念翁纘祖父之志續
刻未刻之經司掌經坊吳江開建禪林接待往來雲水二
時茶飯精嚴天下禪流稱頌此真誠實行菩薩人也念翁
有徒焉今我香菴叔也香叔生平無喜怒色無世情態具
慈忍心體佛祖意持蓮華經數千餘部寒暑不歇老病堅
持此是靈山會中曾受佛記弟子者也香叔有徒焉乃明
一兄也明兄蚤厭世途長臥而逝明兄有徒焉今吾按指
穎姪是也維其傑出緇倫注心道法慨祖宗之公案未完
收輯密祖遺言廣布擔願了完全藏不謂第六世而有斯
人願來繩繩而無盡我本樵採之人愧無文字可贈但直
敘其枝分源派而巳以示將來法屬咸知刻藏相承之脈
若一微塵內流出大千經卷半滿科中現起無位真人則
在讀是書者當機領略云爾。

順治已亥季春望日紫柏五世法嗣解印敬述


* 遺稿始末略言

契穎嘗讀古傳記授受中間未有冥通如
密祖之與穎之緣奇也穎年十六幸嗣祖派知祖矢刻書冊
藏板流通而功未竣飄然往矣惜其遺稿諸篇湮沒無傳心
甚悲之丁丑歲杪謁巾石師座側見祖親書誓刻大藏願文
一手卷固請至再乃得歸焉然亦僅得其一聞遺稿向為介
生翁祕笥中後介翁卓錫凌霄歲戊寅往謁之叩示跪讀具
見吾祖之矢願宏深裨益大法豈細也哉穎因固請珍祕不
與許穎祝髮後力能勝此斯不虛所授求之不獲鬱鬱而歸
庚辛兩歲薦饑介翁拽笻去矣後聞奄謝吳門故物散佚耿
懷彌切壬辰冬走虞山與澄如法兄促膝論心情甚歡洽語
及遺稿不復再睹為悵澄曰無憂介嘗授我今以授爾可乎
穎之驚喜出自意外拜受而歸噫是非祖願神護何以隱而
復現俾穎既得其一復得其一也又得牙篆一方乃祖諱章
也亦名手所鐫捧持秘重時癸巳中秋日也若楞嚴寺規約
并禪堂規制俱出祖心裁製復從徹微老宿處得之斯真祖
靈有屬大願欲成故種種法言萃于一時每於無意中作有
意之合於難得間啟必得之緣不知造物與之歟抑精誠合
之歟固不憚炎霜將所得文言敬壽諸梓以廣其傳惟
諸高賢覽是刻者知穎之志願之誠特符祖意之神護不沒
也。

時
順治戊戍菊月望日五世孫契穎謹識

** 楞嚴寺規制敘

密藏大師鴻飛冥冥巳七十夏星白矣法門有想望
其風采者不知無位真人出沒於何剎海忽今秋徑
山璉珠菴五世孫按指穎上人於故老處得其祖之
法門遺編復於老僧處得其祖之楞嚴規制因丹山
居士屬余一言以刻行之先既序其遺編茲應序其
規制庶使此希世神奇以成拱壁天下後世共得親
見大師生面敦教育於春風化日中凜鍵鎚於迅雷
激電下法乳之施不廣遠乎或曰此規但於楞嚴尚
未可盡行而何足以曲盡諸方之叢社乎余笑曰此
一曲之見也此規又何必楞嚴之能行不能行推此
大法為公之關捩子於種種堂規凡例即參於百丈
清規與尊正規鑒中又何加損之有哉凡有叢林無
叢林但是單丁住山曠蕩行腳有此一冊隨身自律
便足以律眾於人天也此豈法門之小補哉乃為之
序云。

戊戍季秋望日臬亭浪杖人道盛題



** 密藏禪師定制楞嚴寺規約
五世孫契穎較梓

楞嚴寺建自宋嘉祐間為浙西名剎禪講高流多駐
錫焉入
國朝尤與精嚴諸名藍比肩稱盛迄嘉靖辛酉廢為
巨室別業萬曆巳卯
郡守金谿黃公以寺居郡治之乾邑治之艮寺廢則
乾艮頹陷迺力請于
按院淄川王公
兵道無錫張公議復之越四載癸未復有規取其地
者
郡守龔公
嘉興顧侯
秀水陳侯堅持不可遂復上之
按院范公
兵道曹公而鄉達
大司空五臺陸公
學憲瑞溪包公
鄉進士袁公坤儀
太史馮公開之相與捐貲協力始得盡歸故地此豈
非伽藍神之默護而一時宰官居士乘運挺生共興
佛事哉大司空以殿宇工繁未易卒舉因買施廳堂
房屋六十餘間先造方丈禪堂屬道開督理工役道
開不自揣勉承諸公之命始事于甲申秋七月迄今
年春二月禪堂齋廚等室告成方且有事方丈太史
謂禪堂既創粗可安僧宜緩方丈而急佛殿夏四月
遂命僧乞施郡中甫三月隱隱有響應之機矣會秀
水陳侯不祿乃不逞輩藉以興讒中止工役此寔道
開德臘淺薄願力輕微所致不然何能舉二十餘年
之廢墮而遂成功于一旦也道開罪戾誠無以自解
敬謝檀越乞食他方殿宇大功俟諸來哲然叢林新
設庶事草創非有成規曷能垂遠今定立寺規十條
錄成一樣十四本方丈禪堂并十二庵各付一本後
之居斯地者願共遵守無作虛文。

  
  * 
分授基地
古藂林百千萬指群居共學法固不得自私粒米滴水況有分居析爨如俗諦者哉慨自世降風微法衰道蠹有不居伽藍而恣惰神祠鬼墓旗布星羅以蠶食檀信者矣有雖居伽藍而割井離煙孳畜烹宰有甚于俗民者矣有雖居禪室而務多藏厚積畜子養孫無異于酒肉僧者矣嗟乎狂瀾倒海撮土其何以迴之碎膽裂肝強順流習今將本寺基地公私分作一十五分正對城隍廟一分作佛殿天王殿三門雨花閣及東西兩廊基共闊一十六丈深三十四丈殿正東而北一分作方丈及金湯別室般若堂基般若堂藏郡守龔公所書金剛經石刻及各經板共闊十四丈深二十五丈殿正西而北一分作禪堂休夏堂及庫司廚司齋堂旦過堂基共闊十四丈深二十五丈巳上皆公所也殿東南方丈前一分作一庵基名妙覺殿西南禪堂前一分作一庵基名等覺各闊十四丈深九丈禪堂西為街街西共地九畝零南界寺墻西北俱至城腳街均分作四庵自東而西第一名法雲庵第二名善慧庵南北各闊十二弓第三名不動庵南北闊二十二弓第四名遠行庵南北闊二十四弓有奇佛殿禪堂後濱北共地十三畝東北俱界寺墻西至城腳街均分作六庵自東而西第一名現前庵第二名難勝庵第三名燄慧庵第四名發光庵南俱闊十一弓三尺北十一弓一尺五寸第五名離垢庵南闊十一弓四尺北十一弓二尺
第六名歡喜庵南十二弓北十一弓三尺而池西岸地一帶屬之巳上皆私室也其法雲善慧庵後池南弦上地一帶及禪堂後燄慧發光庵前地一帶俱屬禪堂作菜園亦公所也查方丈禪堂及十二庵亡僧俱無葵骨地合將現前或難勝庵基動支禪堂錢糧照叢林舊規造普同塔一座塔院三間聽禪堂撥僧守之其內隙地悉禪堂種菜辦糧各庵不得規取寸尺首僧雜役亦應除免不得攀累此雖私亦公也再照十二庵基內有未造者禪堂暫管辦糧俟有戒德高流會議與之慎毋徇私比之匪人尤不得借與俗諦中人豎一椽一瓦以啟他釁違此言者永劫沉墮。
  * 
均派糧差
觀夫南北叢林中方丈禪堂必有德者居之未有納糧當差者今本寺佛殿方丈禪堂及十二庵共基地四十一畝一分五釐四毫議除方丈禪堂外止應十二庵照依精嚴故事無論本庵地之多寡均派糧差每庵三畝四分五釐各自辦納但永不得分戶及將地畝割寄俗戶以貽後患違者眾當協力救正甚則告官懲處不得隱忍其遇造冊及糧里幫貼使用亦十二庵均派儻有大德地主矜憐曲護得蠲免佛殿方丈禪堂公占如他名剎尤幸事也余日望之。
  * 
朔望祝延
我釋子不耕而食不織而衣粒米寸絲恩有所自苟非大事究竟如之何其坐受之故祝延一事實報恩重務也每月朔望應照各大剎上殿稱祝方丈禪堂僧畢集十二庵各以首僧一人至違者罰香十束油十觔供佛二次罰銀一兩作修造之費二次則會眾擯出其庵另請僧居之所有祝延香
燭并眾僧清茶一杯十二庵逐月輪供今佛殿未造暫在禪堂祈祝各庵免至。
  * 
官府支應
昔法道盛時龍象傑出王臣每敬禮之恐後今也糧差正供外追呼征索下同胥吏此豈盡王臣之過哉實我輩不修梵行自入卑賤致之也凡迎接祈禱一應雜役本寺諒亦不免除塔院係禪堂管理辦糧雜役應免外議十一庵輪年或輪月充首僧支理今庵居未經造完巳造者先儘輪充永不得干涉方丈禪堂。
  * 
方丈住持
奧稽我釋迦如來之住持五印土也四十九年三百餘會邈乎不可尚巳嗣是達磨東來住持震旦九年熊耳五葉芬芳智者之天台觀師之清涼繼嗣亦各有人庶幾皆無忝住持之義于是叢林之興在禪曰方丈在講曰法堂住持者在禪曰堂頭在講曰座主曰上堂曰陞座此又禪講說法之所由分也考之六朝唐宋盛時逮我太祖成祖以至弘正間凡住持者皆有司致敬敦請相與表裏匡扶化道嘉隆以來各寺類以本山酒肉僧輪充住持且指實行禪者本色道人及諸方參遊衲子為野和尚嗟乎為佛子者寧甘心若所為家和尚哉昔也敦請而至今則牒劄而驅昔也捧喝上堂今則杯酒入院昔也利生陞座今則自利赴期又何怪乎有司之驅使而奴隸之也本寺方丈之攝雖不能迴波泝流上法古昔亦當少匡時獘冀振玄風凡請住持必咨訪他山名德瓢笠高流或能以正知正見開悟一切或能精持靜念鎮攝一切或能堅持淨戒風礪一切無論齒臘高下皆
議請之訪議既定禪堂首座維那并本堂主僧(即監寺)各庵首僧隨力辦具香信兼求金湯書剌擇日請迎至日禪堂設齋禮送入院如地遠者止令禪堂主僧當年首僧齎具眾僧名柬及金湯書剌往迎不得赴官給帖不得設齋慶賀住持亦不得設齋款眾如無名德堪以應請不妨闕席慎無以師子蟲魚貫輪充自食身肉入院之後每月朔望先晚禪堂設茶千栴檀林首座監寺等執香詣方丈恭請茶話茶畢或隨意舉唱或參決心疑或咨請經旨或商略常住事務各庵首僧必至其餘有志參請者聽住持如欲退院禪堂上中下座及本堂主僧各庵首僧再四懇留不可然後于禪堂備齋禮送出院首座有為眾所推仰及前院舉代亦堪補席蓋古有其事也方丈立住持題名碑一座使後之人得指而賢否之此昭勸戒其住持闕席方丈堂舍聽禪堂撥僧守之不許各庵令僧安居以致侵沒常住。
  * 
茶參坐次
自昔禪林參堂入室惟立受而巳初無坐禮況敢與主法者抗使道法不尊今設茶坐次惟住持一人正坐于上餘皆列坐兩旁自北而南先本堂上中下座次各庵首僧本堂監寺知賓化主又次各庵散眾及本堂典座等一切行人即本堂四首座有耆宿與住持年相若道相似或曾同參共學于此亦當折節贊揚故一佛出世十方諸佛同集道場先輩祖師亦類多隱顯上下互相鼓激無他念也其或未至無學地位更當虛心參學毋自慢高儻缺住持則第一座舉揚參請坐次則堂中四首座上位各庵首僧本堂監寺知賓下位餘盡兩旁序坐。
  * 
叢林賞罰
佛律視刑書其詳密不啻萬倍故俗諦中人干冒國憲無或深怪如僧行少虧即不逾時遍人口耳是僧家犯佛律為王章所不科議者最多故持佛律以整肅僧輩實住持之職也本寺凡各庵有事當白當年首僧轉白禪堂首座赴住持聽理如禪堂有事則首座知會首僧赴住持聽理住持缺則首座代理首座并缺則當年首僧鳴板集禪堂監寺等及各庵首僧共赴方丈議處若事情重大即住持首座不缺亦當集眾共議方丈設立二簿註記合寺僧功過有不服公議者連名具呈僧綱司轉聞官府懲治。
  * 
禪堂規則
古叢林有明眼者主其席又有第一座贊其化由是諸方參學龍象雲奔霧湧相聚一堂拼命鉗鎚不至發明巳事不巳充其心即死于凍餓吾寧焉何法道衰而叢林敝祖意微而僧行虧主法者惟利養是圖而號稱粥飯主者亦往往據禪堂為壟斷借長連曲彔木床為利媒依期論價賈集庸材以為奇貨而鑄鬻之期畢則競少爭多作散場公案嗚呼此可為痛哭流涕長太息者也舍是則能持福緣供接往來者為大善知識矣初不知叢林之設為何事又或一瓢一衲萬水千山與先聖賢遺跡作仇讎償路債者為參方之士矣初不知古人三到九上與八十猶行腳者為何事又或有因營修寺院建立講經諷經坐禪念佛期場自謂得方便募化之道殊不知解說為闡明法要讀誦為借熏鈍根參禪為究明心地念佛為求生淨土若營修則自有本分善緣顧可因瑣瑣有為功德而
倒行逆施若此也今本寺禪堂永宜痛戒前非務在延請正知正見戒德精嚴者為第一座實心實行勤勞為眾者為主僧每年立二長期四月初一日結夏至八月終解期十月初一日結冬至明年二月終解期蓋古惟坐夏今兼結冬者以近來叢林習便故也舊規上期不過百二十日今百五十日者以近來真參實學每苦根鈍期速功廢半途故也歲闕三月九月者以其時便宜澣葺冬夏衣服故也堂中當遵古法立床曆簿一扇每三月初一日九月初一日出付書記無論他方此界但能真實甘淡泊為生死者即與登簿進堂期內除疾病外決不許起單及告假暫出其修持之法或參禪或念佛或持經咒或習教觀各從其便惟四時止靜二時課佛或課經則眾共之苟有不謀道而謀食不務實而務名冒進此堂即宜擯出即堂內草深一丈應無所徇其禁戒言笑戲爭等項聽第一座隨期立規便宜賞罰堂中飲食惟隨庫司豐儉而致隆殺不應為利養故諂曲求施門庫司蓄有冬夏衣布于立夏前三日合堂內外均給散之禪堂一應銀錢米貯庫司主僧惟董理提調不得擅自私蓄凡主僧不守禪規或徇私謀為及容留不肖僧眾許眾白第一座以理勸戒不改則知會首僧共白方丈更宜擯出不得互相姑息致墜叢林。
  * 
各庵規則
僧俗之分不徒以其跡蓋有實存焉乃今住寺分房豈獨盡亡其實抑且并去其跡所存惟薙染而巳本寺分居十二所不曰房而曰庵宜取名十地二覺者屬望之意實深且重所願各庵悉照禪堂規約精進修持冀挽頹習不爾亦當無虧戒律無
毀規儀不缺二時課程自辦一生事業庶無忝居名藍為佛子至若栽蔥種韭蠶桑孳畜尤本寺昔日傾廢之因切宜重戒。
  * 
常住修造
修寺建塔世疇不以有為功德稱之然亦顧主修者何如人耳若為自求人天福報稱之曰有為固宜苟念一切眾生慳貪執重藉此而銷亡其執習又念一切眾生處大火宅中熱惱無告藉此令得寄滴水于佛海作他劫清涼之源又念時當末季像教漸微藉此而扶十二于千百令未來諸眾生見一剎聞一剎入一塔廟一瞻禮一指顧一低頭皆成佛道如是而可謂之有為乎哉故在凡夫則終日靜坐徒增我習在菩薩則一止一作無非妙用奈何今之修造者不惟尟普賢願行而求報人天者且寡矣故佛亭旗鼓歌舞街衢者有之廣求書剌遍叩豪門者有之入一郡邑至一聚落多方探訪專求善施者有之舍是則或建講經坐禪之期或開念佛誦經之會千奇萬怪簧鼓檀那倒行逆施毀佛規式要之盡非修造本分行門也今本寺置立緣簿四副每副四冊自一分至九分為一冊自一錢至九錢為一冊自一兩至九兩為一冊自十兩以上為一冊內將一副存本寺收支櫃上立二櫃主掌之有來寺隨喜者隨緣乞施將三副擇請真實戒行僧分布城邑隨緣乞施無貧富無貴賤無多寡必施而後巳有慳結者當為三懇化之無倦即農樵負販發心喜捨少至一錢一縷一粒亦當生恭敬尊重心以受之蓋貧人一錢與百千萬貫等也如是募緣其得雖寡而緣則溥其時雖久而功則堅所收之銀惟貯櫃中不得入方丈禪堂及各庵櫃上別立收支二簿凡收支銀兩櫃
主會同禪堂監寺及管工僧三面眼同稱兌登註明白除木石磚瓦灰釘工匠外分毫不得他費亦不得彼此支借以昧因果自沉苦趣其殿宇式樣基址界分俱有定規無擅更易方丈禪堂并各庵不得私自取用寸木片瓦及私役匠作做造家火如有此等管工僧白眾罰銀一兩公用仍罰賠所費工料叮寧告戒之後有故犯者伽藍神其殛之。

皇明萬曆乙酉冬十一月望日沙門道開識



　(本寺
　欽蒙
慈聖宣文明肅皇太后
賜畫像觀音大士一軸紫衣一襲每年十一月十九
　日恭遇
皇太后聖節及
今上聖節冬節年節住持當遵奉
　南京禮部劄付及
　本府帖文內事理陳像披衣祝
賀尋常務要珍藏保護不許披展玩褻如住持闕則
　禪堂首座代披行禮首座并缺則監寺代披行禮
　凡住持首座監寺重換須交收明白至囑
　時
皇明萬曆巳丑五月朔旦道開續筆)

* 密藏禪師楞嚴寺禪堂規約
徑山五世孫契穎較梓

昔如來應世作大醫王救療眾生良非一味故四十
九年惓惓善誘而防非止惡律部獨詳焉迨夫世降
風微僧行譾劣由是百丈大師大不獲巳曲施俯徇
建立清規此又貫高田光之用心也然其周折進退
經曲威儀猶有足觀宋程伯子有言三代禮樂在是
矣何今也日趨日下愈流愈遠比丘家率以詩文字
畫爐香杯茗相高習成逸豫燕安背馳本教而世之
所以貴方外交者亦惟此輩而巳如是而欲其持佛
律奉祖規為七眾瞻依得乎興言及此誠可痛悲略
示堂規幸相持守。

  
  * 近世修行類曰參禪念佛然參禪念佛非有定時定處一日之間自子至亥皆參禪念佛時也靜鬧閒忙皆參禪念佛處也故溈山典座雪峰飯頭黃梅腰石力春白雲身親磨職皆莫不洞徹心宗作後模範凡我同居起居食息俯仰周旋慎毋虛度光陰各顧本參本念先德云一息不在如同死人勉哉。
  * 二時功課乃叢林舊規一聞報鐘內外盡合隨堂禮誦違者罰跪香一炷惟廚庫各留看守一人及茶頭應免有疾及有公務者亦免。
  * 叢林飯食粒米滴水義重同餐除打板過堂外有私自飲食及私與者各罰跪香一炷惟客至并有常住公事先出後歸及戒過午食者病者不論。
  * 酒戒律中甚嚴凡號稱比丘佛子若飲酒者跪香一炷再犯擯出有病服藥及工僱人不論。
  * 叢林之建為眾參學之地非曰美觀亦非戲謔鬧鬨場也凡有閒談雜論者跪香一炷嬉笑及攀肩搭背損失威儀者跪香二炷再犯罰油一觔三犯擯出其罵詈諍鬥者無論是非各跪香二炷罰油一觔再犯擯出。
  * 戒赴請念經夫佛說一切法本欲眾生聞而思思而修修而證若讀若誦亦不過使劣根人出口入耳文熟義解迺今藉以慱身口受用甚至杜撰偈讚歌舞悅人且用角技矜能恬不為恥豈不大悖佛祖意哉即如瑜伽一教彼固自有儀軌真言初未嘗令人念何經亦未嘗令禪者為之古有撥僧應供齋畢轉經亦不過因齋轉經非因經賈利也弊至于今誠可痛憫凡居此堂者決不許赴俗誦
經以圖利養違者罰油十觔。
  * 戒接待女眾夫婦女入寺禮佛固其善心然民風不古謗讟易興而我教往往受斯玷累不可不戒今縱不能嚴拒其來亦當漸為杜絕之計凡我同居不許以一茶一飯款延婦女及接言談違者即時擯出。
  * 禪堂內外各不許私收徒弟及披薙違者師徒俱擯倘有在家善人及在寺行人欲請法名者監寺為白首座命之。
  * 禪堂內外非為常住公務不許私出違者每一宿罰跪香一炷五日以上者擯其有公務及省師省親訊友者須白首座允可立限水牌方出違限者每一日罰跪香一炷十日以上者擯。
  * 近時海內叢林衰落大都皆以住持不得其人而禪堂內外又賓主太相懸絕在堂內者意不過曰藉衣食以資熏脩巳耳叢林得失漠不介懷故一飲一食百謝千酬宛然恩出主僧受之分外在堂外者則賴此以便私圖聲價既售利養既歸鮮不畜子養孫親疏爾我其究也不至盡逐高賢不巳情深業重伽藍神且厭薄之而叢林之廢可日待不知檀那滴水慘劇洋銅而叢林內外實關一體譬之一夫身心不可岐而二焉者也且今所稱主僧及俗呼當家蓋古監寺職耳首座監寺相與表裏冀贊住持以弘化道分自有差詎容倒置本寺倘缺住持則堂內外事無大小必監寺白首座裁之庶幾其猶心臂指之相使而得免夫內輕外重借公營私之弊乎。
  * 禪堂立床曆執事二簿凡欲入堂及領執事者必白首座訊其名號鄉族及無忤逆逃叛緣事在官等由然後錄艸簿登水牌令之安單就職閱旬月
察其人果心無外慕與眾和同然後入堂者登床曆簿領執事者登執事簿有不白首座徇私擅留者罰跪香一炷所留人擯去其由堂外執事入堂及堂內出就外職者不必登艸簿水牌。
  * 禪堂立記過簿一扇凡僧行有過每日晚課畢堂內聽維那糾舉堂外聽監寺糾舉俱首座酌量輕重論罰罰畢登註記過簿臨罰抗辯不服者加罰香一炷再不服者擯。
  * 堂外執事除犯清規立擯外凡無過欲起單者須半月前預白請人替職如滿半月即無人交替聽從起單。
  * 禪堂立交割題名簿一扇佛像經書器物簿二扇凡交割家務須舊管者或點茶或備齋請住持及堂內外各庵首僧切近檀越眼同將常住佛像經書器物照簿逐一查點交收明白然後題交者收者名于交割簿方丈以下皆書名花押證盟如有缺少須責賠償蓋常住物寧有增無寧有損也倘下手無正職收領聽住持或首座命僧署管署管人亦須題名交割簿常住物不可令一日失守其佛像經書器物簿二扇一存欽賜匣內以立根本一存首座寮以時稽查如有檀越增施佛像經書及賢能主僧新置器物即須添記二簿以聽交割。
  * 禪堂立經書器物暫時出入簿一扇凡有公事取本堂常住物出外應用及借他寺院物來堂應用即旦夕亦宜登簿以便日逐查銷蓋人命無常呼吸代謝前後失告罪業誰歸其欽賜匣內物尤必首座面眾親手檢查出入不許他人私自啟閉匣上鎖匙須收庫司至祝至祝。
  * 禪堂立亡僧抄劄簿一扇凡堂內外有僧亡化首座即時集眾抄劄登簿所有衣缽除量與看病行
人外盡須估唱為買棺木及點茶或備齋請眾誦經稱佛津送茶毘以資冥薦如無衣缽者須常住量力津送亦須記其名號鄉族及化時年月日時此叢林重規不可忽也。
  * 禪堂雖戒應付誦經倘有檀越就詣本堂禮誦則無可辭之理堂內合輪次撥僧以應如所應撥之僧于檀越所欲誦之經稍不閑熟聽首座另撥即抵下次應撥之數也又或檀越意有專指則亦委曲從之其經資無論多寡悉照常規合堂內外三等均分不得私收入巳違者罰油五觔。
  * 禪堂錢糧雖貯庫司而收支簿則堂內書記掌之凡檀那粒米寸絲必入堂白眾登記庫司日逐支用銀錢須錄水牌每日晚課畢送書記謄入簿內半月筭結一通即暫時賒借亦須白堂登賒借收支簿以便查銷。

皇明萬曆巳丑仲夏朔道開謹白





* 明吳江接待寺監寺前徑山寂照庵司藏念雲勤公
塔銘(并序)

維我達觀大師遺讖有怪來雙徑為雙樹貝葉如
雲日自屯之句故闍維而建窣堵波則歸骨於鵬
摶峰方冊以行脩多羅則貯板於寂照庵蓋一遵
先訓云而大師生緣實在吳江吳江之接待寺尤
其所常駐錫地念雲勤公於大師為法孫於雙徑
經房吳江接眾皆嘗為主者葬處在徑山黃沙灘
左余於兩處皆忝稱外護不能無片言以誌其方
墳乃序而銘之公諱興勤念雲者其字也俗姓張
氏河南之禹州人少失怙恃十六即入清涼山勤
行苦行幻余本公見而器之曲為成就既一再往
還京師得事密藏開師命今名為弟子然猶未為
薙染開師乃大師之得法上首諸法門弘護事皆
親承付囑一力擔荷大師欲易梵筴為方筴以流
通大藏開本二公實為領袖時方設刻場於五臺
取施貲於吳越金錢出納之在南方者余友周季
華氏司之而齎持道路者惟公一人蓋為開師所
托重如此又以其間隨大師遍謁諸大名山公充
前驅先至後息汲泉掃室以息大師之道從其勞
瘁亦倍於他人開師隱遁公於大師前落䰂禮別
尋師繩橋鳥道無險不經終南峨嵋匡廬衡嶽無
幽不歷迄不得師消息蓋行逾萬里期越三年而
始返就大師於潭柘俾充都管裨益為多公長身
偉貌熱腸直口事所當言即大師室中眾皆屏息
者亦陳白無所畏讓既以北地苦寒遷五臺經板
於雙徑立為定法山之寂照主收藏禾之楞嚴主
流行推公領其事余友周子介氏與共為經紀事
事咸理吾邑接待寺地處南北之衝雲水來遊肩
摩踵接無邊海公主此禪院願王深廣道行高嚴
十方粥飯主人稱為第一萬曆庚戍海公遷化難
乎其繼邑諸檀越我沈周兩氏為之倡余家僉憲
憲副兩兄輩特禮致公以據其席公缽無異飯篋
無餘衲一心為眾千指稟仰叢林之盛視昔有加
邑諸宰官若前趙中丞周冏卿及今呂李兩司馬
孫方伯始吳侍御沈儀部輩無不終信嚮之檀施
所積凡置常稔田三頃計每日可以一畝之餘粒
供眾歲所求者惟果蔬薪炭雜需公亦時或以施
資假貸於往來善信取息佐其缺乏或以好利諷
之公毅然曰吾不爾者齋廚諸費何來固知公不
避殖貨之嫌者正其飯僧深切處也又增置養老
堂以居退休則與其法友念光通公協力成之公
往執侍大師左右嘗令熟讀永嘉集等未來接待
時曾當寒熱交作中夢作諸經頌其頌法華一首
云悟佛三乘坐信車利生道行辨龍蛇如獐獨跳
蕉芽種蓮葉波心不染沙醒以告人聞者異之及
領堂事寒宵暑夜課誦必以身先迄老不怠有關
常住細務畢親夙有威望見者自皆畏而服之暮
年屢病屢起終不肯以衰憊自佚崇禎戊辰十月
二日遂爾長逝世壽七十有一法臘三十有五公
素不畜徒晚見一僧朴誠他日可奉香火為命名
隆徑而字以香菴立為巳嗣黃沙灘有山四十畝
售自天然房者俾作塔院恒產今來乞銘者即隆
徑是也公歿既從茶毘庚午歸葬山中而碑碣尚
虛余從子君善常寄跡禪寮稔公行履為詳余得
撮其梗概作為銘詩銘曰。

「　紫柏垂芳奕葉有光勤公挺出厥貌堂堂心奉塵剎氣作金湯飯出香廚經藏寶坊淵神篤護歿而不忘孫枝祖蔭趾頂相望敢告山靈環護是鄉彌天法雨永作津梁」


皇明崇禎六年歲次癸酉中秋之吉　　　　弟子隆徑立
石

賜進士第通奉大夫巡撫山東提督軍務兼理河道
營田都察院右副都御史前山東等處承宣布政
司左布政加正二品服俸　　　　沈　珣撰

賜進士出身文林郎四川道監察御史欽差提督省
直援遼餉務前奉
命巡按陜西兼攝三鎮地方　　　　吳　煥書丹

賜進士第中奉大夫浙江等處承宣布政使司右布
政使　　　　孫枝芳篆額











* 附刻徑山請書

徑山興聖寺天下選佛場始而
國一欽把牛鼻繩逮於
佛日杲作師子吼信為麟鳳飛遊之苑允矣龍象蹴
踏之區既去聖遠而邪法興遂當人藏而正宗墜
豈期法堂前草深一丈安得寶座上舌覆大千(昭)
等幸忝僧倫深慚勝剎思以身而徇道特為法而
求人然重提
佛祖巳墜之綱宜得慧行絕倫之士顧日月照臨而
眚盲莫睹雷霆震烈而聾聵無聞爰自辛卯之歲
二月望日本寺方舉千人佛會畢舉洪鐘有
師自方外趨來登堂禮佛略徘徊乎
祖塔遂振錫而遄征(昭)等目珠光而自失瞻寶月而
踟躇念一去之何追憺中心以忽若迺告　幻居
界師師驚曰此
尊者也日之云暮相與追于雙溪執炬以行剝啄窮
于列戶天與之逢果得其處時且丙夜境方在瞑
夢綠袍之拜跪覺緇衣以皈依
尊者問先古之遺蹤索志書之全帙星言夙駕扳仰
無由明發告辭犬馬中結忽念本山伽藍衣綠者
眾迺驚神靈為法擁衛有歸蒐彼志書用將以獻
尊者辱賜徑山之歌重浚放生之沼增我山之光鑒
啟列祖之緒端(昭)等非人知恩知德當今之世舍
此其誰八十人中載來果是幻居界師曉諭(昭)曰
尊者道在天下跡遍四方道合則千里命駕義乖而
一飯拂衣迅雷不測其機用神龍難窺其躍潛或
有銜仰終年不獲半面蓋是門風之峻絕非存情
者之可疏親耳吾為子計
尊者上足二人幻予本禪師　密藏開禪師並親承
棒喝久侍巾瓶
尊者法道庶幾在茲一則春風和氣大眾瞻依一則
枯雪嚴霜魔眷銷伏真如左右手不分兄弟身既
而見之大江以南士大夫之好法者咸舉芳名淨
比丘之飽參者盡揚道譽于是　界師為紹諸名
公勸言(昭)等躬即五臺山妙德菴稽首
二師座下將以不腆用致我詞恭惟
幻余本禪師
密藏開禪師悟有生鴆毒乘出世舟航號稱飽參寔
宗門之爪牙卓有實行蓋法窟之頭角平生刻苦
於道諸方咸服其誠誓將把手牽一切人同入涅
槃場豈得掉臂向五臺山獨居清涼地秋月行空
非厭污而匿照春雷震物將隨地而發聲況三千
樓閣雖墟而十萬松杉未老山花野草微風動搖
猶堪永日暮鼓晨鐘清規隱映未錯用心謂於棒
頭喝下可見彼八十一人勿言寺老僧殘曾安我
千百七眾紺目金容期重臨於鳥道慈雲法雨且
忽湧於龍宮斯雖諸祖莊嚴此山之宿願待人而
行實
尊者賜歌浚沼之公案得
師以了感因緣之殊勝知諸佛之冥加爰遍盟於
諸檀特專祈於
法座螻螘微誠冀慈嚴之易動巖龕久寂睹佛日之
重輝幸賜哀憐均垂允諾謹疏。

萬曆壬辰正月元日

　　徑山興聖寺弟子圓昭　圓輝
　　　　　　　　　海舟　古曇
　　　　　　　　　性正　如昇
　　　　　　　　　如昪　如旻
　　　　　　　　　淨霖　真月
　　　　　　　　　圓曉　圓奎等仝稽首頂禮

* 尊者與藏大師書

大都法化之柄所以抑揚聖凡之椎輪也苟非見地
高古脫略窠臼不動思惟神情開朗者誰敢妄襲之
哉邇來庸鄙設與言此未有不縮首駭而唾舌者也
苟不立志則臭虫勿若矣予又何言哉徑山諸僧遠
來不易須委曲成就凡一應事體當與幻予幻居議
之可通者但憑汝決之無煩老漢介意至囑開郎目
之。