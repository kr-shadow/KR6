#+TITLE: 白雲象林本真禪師語錄-清-本真
#+DATE: 2018-05-12 10:25:23
#+SOURCE: github.com/kanripo/KR6q0571 master 7a168f3b                

* 序

心印眼藏微妙大法幾千百載愈見闊
盛始自文佛傳至達磨師師授受迄今
象大師巳七十代矣豈等閒哉師法紹
芙蓉錫駐白雲一切上堂小參拈頌機
緣言言越聖句句超凡單單鉗錘本分
一味痛快指南誠人天慧鑑學者依端
海內禪眾欲觀此錄須得出回白汗方
能體旨窮玄立身如未周正抬頭天地
相懸更將情識量測則無有是處焉。

順治巳亥歲佛歡喜日弟子妙心沐浴
焚香稽首撰









象林本真禪師語錄卷一
門人照永重梓

順治甲午年師住蘄州紫雲山白雲禪寺於仲冬初
九日入院至
山門云以無門為法門因心宗乃建立欲登正覺之
場必從此門而入喝一喝便進
佛殿云乾坤蓋載無私日月光輝碧空山僧既到者
裡展開八面威風遂展具作禮。

伽藍香云伽藍之心本無曲直好醜行藏威神證質
我來此地立宗標全仗諸君齊著力。

祖師香云拈花微笑流傳綿遠紹隆一派者隊老凍
膿總被新白雲捉敗且道有何憑據插香云一彩兩
賽。

方丈據座云張布幔天羅網全提向上綱宗任是銕
額金睛衲子吞龍劈海鯤鵬到者裏一一坐按過謾
道山僧手段辣應知法令不輕容卓拄杖一下。

丙申歲臘八日護檀耆宿等請。

上堂拈疏示眾云點畫巳露文彩分明盡從檀護信
地發生巳知者自然肯首未知者諦聽諦聽度與維
那宣讀畢。

指法座云諸佛諸祖俱向者座子上現大人相似鏡
照臨令瞻仰者徹證無生且道真上座又如何示呈
只將這隻窮相手撥轉如來正法輪遂陞座拈香云
此一瓣香名狀不得至貴至尊奉為
今上皇帝祝延聖壽萬歲萬歲萬萬歲伏願龍圖永
固齊壽算於芥子之城鳳曆長春扇皇風於拂石之
劫次拈香云者瓣香吉慶天地增輝有情奉為滿朝
文武闔國公卿及蘄黃宰官衿士諸山耆宿現前大
眾伏願發廣大志生般若心同明本有風光共證無
上妙道又拈香云者一瓣香一十餘年遊歷吳越受
盡辛勤撞著個惡辣老漢不順人情驀頭一拶直得
淨裸裸絕遮攔今朝對眾拈出爇向爐中供養江南
常州府宜興縣荊溪芙蓉堂上傳臨濟正宗第三十
二代本師銕關能大和尚以酬法乳攝衣敷坐維那
白椎云法筵龍象眾當觀第一義師召眾云欲識第
一義未白椎前薦取若有證據者請出來相見僧問
古今大道即不問向上端的事若何師云天高群象
正進云虛空粉碎又作麼生師云海闊百川朝乃云
大道體寬了無向背至理洞然迥絕解會融通十虛
同大千界所以三世諸佛秪合點首自知六代祖師
尚未全相委在德由棒無下手處靠置一邊臨濟喝
沒啟口處吞聲忍耐到者裏絕人絕我絕是絕非絕
正絕偏絕對絕待其餘九十六種無地棲身二十五
有如盧逐塊山僧向來未敢妄通消息今朝幸承蘄
黃護法諸山禪德敦請祝聖開堂安可囊藏被蓋不
惜唇皮分明剖露汝諸人還委悉麼如其未能更為
指陳去也卓拄杖云臺山路口驀直婆明州市裏憨
布袋復舉保壽開堂日三聖推出一僧保壽便打三
聖云恁麼為人不惟瞎卻者僧眼瞎卻鎮州一城人
眼去在保壽擲下拄杖歸方丈師云看者二大老發
大機施大用美則美矣檢點將來只有殺人刀且無
活人劍白雲今日則不然或有人推出僧來拄杖子
也不打他直教開卻天下人眼去何故聻要見罰賞
分明維那復白椎云諦觀法王法法王法如是師便
下座。

上堂獨唱玄機千山靜悄清如洗單提向上六月炎
蒸冷似冰須知崚嶒嶒處平坦坦平坦坦處崚嶒嶒
恐汝諸人未會山僧聊為葛藤遂以拂子打圓相云
向者裏著得隻眼領略得去隨方信意瀟灑縱橫騰
騰任運任運騰騰便可與迦文老子一鼻孔出氣歷
代宗匠把臂其行然雖如是復以拂子畫一畫云更
須知有者個消息眾中還有知得者麼眾皆默然師
云無人會此意令我憶盧能復舉南泉因甘贄行者
設粥請念誦泉乃白椎云請大眾為狸奴白牯念摩
訶般若波羅蜜行者拂袖便出泉粥後問典座行者
在什麼處座云當時便去也泉便打破鍋子師云南
泉恁麼問典座與麼答為甚麼便打破鍋子且道淆
訛在什麼處諸人還知端的麼拈得一枝無孔笛逆
風吹又順風吹擊香几下座。

元旦上堂僧問如何是定乾坤句師云寰中天子塞
外將軍僧云如何是正令行句師云狗啣赦書諸侯
避道僧云如何是辨衲僧句師云棒棒見痕掌掌鮮
血僧云如何是接初機句師便打乃云今朝正是正
月一現成公案絕淆訛人人喜色眉端現個個全彰
意氣多阿呵呵會也麼幸值時清道泰日大家共唱
太平歌且道太平歌作麼生唱連拍掌云哩羅哩羅
哩哩羅呵呵大笑下座。

上堂問如何是佛師云親口出親言進云如何是法
師云親口出親言進云如何是僧師云親口出親言
乃云為人天師登華王座必須賞罰分明久參上士
後學初機當辨邪正眼目若一向忘緣絕慮靜坐觀
空如盲似啞不分西東苦哉苦哉正是自將死水沒
頭浸何有出期又如從言中取證句裏呈機以為參
學誠謂究竟殊不知盡落佛祖陷阱於當人分上了
沒交涉果是大丈夫兒決不倚他門戶靠他墻壁自
能別行一路豁開特達胸懷向威音那畔更那畔一
覷覷透轉得身來方可入我祖師門中始有說話分
始有喫棒分始知塵劫來只在于今河山妙德總
歸心源然雖如是到者裏要得覿體相呈當陽顯露
猶未能在白雲不免因齋慶贊為你諸人揭露去也
遂豎拂子云看看海神知貴不知價留與人間光照
夜下座。

上堂體用全彰行說俱到事理不涉縱奪臨時揭露
即心直指顯揚向上單提在在處處無非正覺場所
頭頭物物盡是般若真機然雖如是若一向恁麼行
將去未免土曠人少相逢者稀秪如萬機休罷千聖
不攜一句作麼生道抖擻精神穿破衲襤襂一半逐
雲飛下座。

上堂舉僧侍立保福次福云你得與麼粗心福拈一
塊土與僧你拋向門外著僧拋了卻來云甚處是某
甲粗心福云我見你築著磕著所以道你粗心師云
保福與麼婆心太切諸人還知築著磕著底粗心麼
莫是行住坐臥處麼莫是穿衣喫飯處麼試自辨取
若辨得分明不惟與保福相見亦且參學有分。

冬至上堂六陰盡處愈加天寒地凍一陽纔復便爾
管動灰飛惟有山林道者依然靜悄巍巍且道具個
什麼出格眼目便乃如是驀豎拂子召眾云會麼此
事不從天地得世間節氣豈能催下座。

上堂問如何是佛師云牙齒一具骨進云如何是法
師云空林鳥語滑進云如何是僧師云汝者問最親
乃云法無一定逢場展演理沒二義到處弘通顯發
當人本據恢張古佛家風頭頭鑑徹事事圓融迥超
有無名貌不涉明暗色空只如四大部洲同時擊鼓
鳴鐘十方世界悉皆上堂說法諸兄弟們畢竟作麼
生會驀拈拄杖卓一卓云會得也不出者條拄杖會
不得也不離者條拄杖且不出不離一句又如何道
任從列相分高下總在吾王化育中復舉法眼因僧
問慧超咨和尚如何是佛法眼云汝是慧超師云者
僧問處分明法眼答得親切可謂現成實是省力秪
如適纔者僧問如何是佛山僧向他道牙齒一具骨
且道與法眼相去幾何具眼者試說看若說得清楚
正好買草鞋行腳如說不得尋常將什麼喫粥喫飯
咄復卓拄杖下座。

歲旦上堂僧問新年大節和尚陞堂如日當空無所
不照因甚有明與不明師云舌頭硬似銕僧云古路
任從來往客為何腳下不騰雲師云虛空裏釘橛乃
云新年頭佛法有虛空裏釘橛新年頭佛法無舌頭
硬似銕有無佛法不相干眉自橫兮鼻自直汝諸人
應委悉若委悉正是太平底時節未委悉白雲聊為
通消息遂以拄杖向空中點一點云棒頭今得好生
涯指出乾坤新氣色擲拄杖下座。

上堂召眾云佛法省要絕玄絕妙甚是分明不須尋
討正與麼時作麼生道不離當處常湛然擬眨眼時
蹉過了便下座。

建大殿畢雄山賀鎮臺送寺額至上堂發揚祖道利
濟弘開理合人情其緣自應斬荊叢整法席于絕侶
孤峰為接超越衲子啟信心助佛化于干戈隊裏統
領出格丈夫所以道須是恁般人方作恁般事欲作
恁般事還須恁般人始能慶幸法門光輝泉石名標
大方功歸有地即今奉重一句作麼生道一聲清磬
雲中響萬里齊朝至聖尊。

除夕上堂問臘盡冬殘即不問年窮歲畢時如何師
云東家敲鑼西家擂鼓乃云正當與麼時大眾應委
悉若委悉說甚臘盡冬殘年窮歲畢直教爍迦羅眼
不能窺歷代祖師口挂壁如其未然切莫虛棄好光
陰抖擻精神須猛力今宵且喫紫雲茶明早披衣祝
聖節卓拄杖下座。

師誕日四眾敦請上堂僧問世尊出世指天指地和
尚今日出世作麼生師云白日照空僧云四眾恭請
舉揚正法如何是正法師云清風吹樹乃云生來忒
煞愚昧是事全然不會汝等諸人今日敦請陞堂祝
四十歲須知山僧從無量劫捨身受身來如昨日今
朝來于盡未來際出生入生去如今日明朝去其去
也白日照空其來也清風吹樹去來無定相是名如
是住且不涉去來一句作麼生道任從年月日時遷
吾道曾無變異處卓拄杖下座。

起七小參白雲寺裏打七誠非掘地覓天秪因你諸
人個個有則未了公案為你諸人直下了卻還委悉
麼且不要你諸人借事彰理會道會禪學佛解法體
妙窮玄何也是你諸人平昔盡在事理禪道佛法玄
妙裏頭出頭沒殊不知反被事理禪道佛法玄妙迷
卻了也所以山僧有時垂一語問你諸人十個有五
雙杜口無言因此今日按病下藥痛與錐針貴要你
諸人日前見解玄妙雜毒狂妄膈氣之痰一時發散
盡情吐得乾乾淨淨管取一個個通身踴躍樂意安
然單向本命根源立地處徹證一番方好喫辣棒粗
拳且如何是你諸人底本命根源聻遂以拂子打一
○相點一●云參。

晚參舉僧問趙州如何是趙州州云東門西門南門
北門僧云某甲不問這個趙州州云你問那個趙州
僧無語師云趙州老漢賊來開門賊去閉戶幸得者
僧只有先鋒且無殿後若是通方作者到者裏必不
作與麼去就所以道驚群須是英靈漢敵勝還他獅
子兒。

小參舉黃檗云汝等諸人盡是噇酒糟漢恁麼行腳
何處有今日還知大唐國裏無禪師麼時有僧出云
只如諸方匡徒領眾又作麼生檗云不道無禪只是
無師師云此個過量事發明過量人須得過量人方
明過量事看他黃檗大師出言吐氣動地驚天曾無
半個虛字何以知得茫茫宇宙人無數幾個男兒是
丈夫。

小參舉臨濟云有一無位真人常在汝等諸仁面門
出入未證據者看看時有僧問如何是無位真人濟
下禪床擒住僧云道道僧擬議濟托開云無位真人
是什麼乾屎橛雪峰聞得云臨濟大似個白拈賊雪
竇云夫善竊者神鬼莫知既被雪峰覷破臨濟不是
好手復召大眾雪竇今日換你諸人眼睛了也你若
不信各歸寮舍自模索看師云臨濟既被雪峰覷破
不是好手雪竇老漢為什麼不打自招且那裡見他
自招處款案分明。

小參舉歸宗鋤草見一蛇以鋤斬之僧便問久嚮歸
宗原來是個麤行沙門宗云你麤我麤後雪峰問德
山歸宗斬蛇意旨如何山便打峰便走山召云布衲
峰回首山云他後悟去方知老漢徹底老婆心雪竇
云歸宗只解慎初不能護末德山頗能據令且未明
斬蛇召大眾云看雪竇今日斬三五條以拄杖一時
打下師舉了云咄咄這隊弄死蛇頭漢被山僧斷貫
索子穿卻鼻孔了也拽向法堂前打鼓普請看。

晚參舉僧問天童悟祖云穿衣喫飯如何是不動的
主人公童云穿衣喫飯僧云元是舊時底童云如何
是你舊時底處僧禮拜童便打師云者僧可謂靈利
一撥便轉天童棒頭有眼不妨打著個人然雖如是
且道者一棒還是賞伊底罰伊底具眼者試判看。

示眾此事成現迥絕遮攔擬欲體會早落二三若不
領略轉自顢頇且畢竟作麼生得瞥地去良久云北
斗應須面南看。

示眾舉趙州訪茱萸纔上法堂茱萸云看箭趙州亦
云看箭茱萸云過趙州云中師云盡說趙州茱萸作
家相見殊不知一得一失大眾要識得失麼看取箭
頭落處。

春日示眾春來時候元沒定止或熱或寒乍晴乍雨
須知熱處寒晴時雨無非自倒自起若從者裡知得
端的天地與我同根萬物與我一體其或未然依舊
天是天地是地擬議之間千萬里。

* 拈頌

** 世尊初生

拈云世尊眼底無人雲門費力不少仔細檢點將來
俱似細姑嫌嫂。

頌銀蟾出海漾江濱照破乾坤絕比倫任爾浮雲能
障蔽清光分外更分明。

** 女子出定

拈云瞿曇女子坐觀成敗文殊罔明隔靴抓癢我有
三十拄杖獨打女子且道他過在甚麼處若人檢點
得出許伊具行腳眼。

頌女子端坐不尋常七佛之師也著忙向道罔明能
出得分明雪上又加霜。

** 世尊拈花

拈云世尊拈花迦葉微笑正眼看來一場失利只有
百萬人天較些子何也禍不入慎家之門。

頌拈出一花人盡見如何惟許展雙眉須知不在枝
頭上自有風光一段奇。

** 殃崛救產難

拈云佛之所言有照有用能奪能縱奈何殃崛不知
利害及往告之其婦得聞便乃分娩也奇怪哉且道
靈驗在什麼處。

頌老樹寒梅香撲鼻幾多遊客盡疑猜應知不假東
君力經雪經霜花自開。

** 德山托缽

拈云車不橫推理無曲斷要識德山巖頭麼劍為不
平離寶匣藥因救病出金瓶。

頌縱爾當場施好手紅心心裏中紅心將軍若不重
行令敢保徒勞赤汗淋。

** 百丈野狐

拈云大眾若向不落不昧處討分曉非但巳眼不明
抑見野狐遍地。

頌五百生前曾錯墮五百生後為說破縱饒脫卻野
狐身也是炎天火裏坐。

** 南泉斬貓

拈云大小南泉權衡在手殺活全提若老趙機關甚
別其奈劍去久矣。

頌兩堂雲水聚頭爭殺活當機若個能唯有超方出
格者纔聞舉著便翻騰。

** 靈雲見桃花悟道因緣

拈云溈山弘開大冶玄沙善運鉗錘奈何靈雲是煆
過底精金雖然見義不為非勇士臨危不變始驚群。

頌一遇桃花眼豁開了然無物絕疑猜千差坐斷超
今古滿面春風匝地來。

* 偈

** 與洗心水西堂

「　衲僧正法眼精明見識自能深徹省紹繼宗風永遠揚貴乎勇猛提綱領」


** 贈秋浦和尚之李峰

「　吾兄去住那伽室獨踞峰頭眼界高山月明時窺舞鳳碧潭深處釣金鰲」


** 訪雲衲明和尚

「　為謁同條興轉奢飄然一笠過煙霞相逢漫問年來事話到忘機日又斜」


** 喜自覺和尚見訪

「　坐久忽聞知巳到橫披破衲一身輕地爐煨個銕鐺子熟煮清泉話舊情」


** 寄懷此藥和尚

「　片片殘紅點綠苔閒攜藜杖漫徘徊知音杳隔千峰外三載曾無一信來」


** 示佛月照禪人

「　全彰覿體絕遮欄機用迥離佛祖臼無倚無依得自由堪能接續吾宗後」


** 示竹菴趙居士

「　洞徹無生不二旨遭吾痛棒幾翻身異時若欲伸冤屈當向人前舉似人」


** 贈含空和尚之東明

「　拂拂春風楊柳生孤帆為送吾兄行浙江江上東山月一片清光兩地明」


** 示惟一張文學

「　須向分中明下落莫從節外更生枝威音前事如能委夫子依然是仲尼」


** 贈雄山賀鎮臺任江浙

「　撫民衛國羡中良大丈夫兒當傑烈凜凜雄風貫斗牛嘉聲千古振江浙」


** 住金陵祈澤禪寺募田頤靈監院乞

「　從來這片閒田地疆界分明自坦然須得知音點首者方能把出利人天」


** 發棹歸楚

「　天光水色映篷窗千里歸心風一江吳越佳山觀未盡歡歌先唱故鄉腔」


** 遷居白雲

「　收綸罷釣別江灘直上雲山重著竿驚落碧崖千丈月點開霄漢萬星寒」


** 山居

「　瓢囊挂壁巳年多名利安能奈我何只有四山雲現彩飛來飛去遶藤蘿」


「　居山道者放癡憨瓢笠高懸絕萬緣衲被蒙頭深睡穩任從紅日麗中天」


* 贊

自題

「　生平不會之乎者好醜不分一味打斷送衲僧窮命根惡聲流布普天下」


* 機緣

僧問某甲有一語問和尚得否師云問來僧云釋迦
未出世達磨不西來未審傳個什麼師云南斗六北
斗七僧無語師云疑殺天下人。

僧問大地山河被學人一口吞盡和尚在甚處安居
師云山僧在你肚裏僧大笑師云直教你喪身失命
僧云蒙大慈悲究竟師云死活也不知僧拊掌一下
師云猶是強支撐。

僧問一切眾生皆同佛性為什麼根器各異師云春
色無高下花枝有短長。

僧問如何是第一句師云盡力道不出云如何是第
二句師云未語眼先視云如何是第三句師云鍋是
生銕鑄。

僧參師問汝一向在甚處住僧云參方行腳師云行
底是驢腳馬腳僧無對。

僧參師問甚處來僧云南海師云觀音菩薩在麼僧
云在師云喚來與山僧洗腳僧無語師云者妄語漢
連棒打出。

* 佛事

** 禮萬師翁塔

拈香云。
「　昔年親近幾月至今懷恨未忘不將杯水獻供唯燒一爐柏香熏教這老漢無吐氣處何故免致後代受餘殃」


** 禮銕老和尚塔

拈香云。
「　恭惟本師和尚示現虛空之相住世四十九年道風愈布愈遠利生五坐道場法
語難比難量心印傳來猶現存行藏端的全無狀本真到此伎思窮只爇瓣香作供養非惟圖報德酬恩且要定衲子標榜遂作禮」


** 禮虎丘隆祖塔

「　睡虎機能越眾倫藏牙歛爪絕紛紜雖然隱跡居嵒壑萬古雄風振海門」


** 禮三昧光和尚塔

「　嚴持戒律若冰霜法化弘揚遍大唐不肖逆兒施九禮清風匝地透身涼」


* 行實

師楚之隨州父丘母姚氏父母積誠祈嗣感異有孕
懷十一月而生八歲喪父十二亡母至十八痛念生
死大事急求出家遂投寂光老宿薙髮專好念佛切
切不忘光見師志向堅密即令一老僧唯之送參天
童密祖次參費隱和尚山翁和尚牧雲和尚林野和
尚石鼓和尚淑安諸和尚雖蒙示誨不能領旨又參
弁山破暗和尚亦未契機適回省光光命往三昧律
師處圓具期畢復參費隱和尚命進堂是晚向佛然
臂立誓云不明本分誓不出堂手不開單脅不沾蓆
自後工夫漸漸得力一日尚舉高峰睹五祖真贊云
百年三萬六千朝反復原來是者漢師聞得當下脫
然從此工夫愈加綿密雖在眾中似無一人一晚出
堂下階級遭跌恍若半空脫下遂占偈云驀爾翻身
轉踏破太虛空眼開無別物獨露本來容呈尚尚不
肯從新參究一日至方丈師問如何是學人底本心
本性尚云親口出親言師於言下得旨又參東明孤
雲和尚尚問汝本分事作麼生師云平常明云那裡
是汝平常處師便禮拜明云者消息那裡得來師云
並無所得明云未知得處在師復豎拳云且道者個
喚作甚麼明云除卻者個別道一句來師云和尚因
甚當面不識明云且信一半師又參大雄玉林和尚
夾山箬菴和尚龍池萬如和尚如問古人未出方丈
巳到庄喫油餈汝作麼生會師云和尚莫瞞人好如
云瞞得汝一個師禮拜如休去又參宜興芙蓉寺銕
關和尚問如何是覿體現前師便叉手而立尚云更
道一句看師頓足尚頷之一晚侍立次尚問靈雲道
自從一見桃花後直至於今更不疑如何是他不疑
處師云眼橫鼻直尚云爾又作麼生師禮拜尚休去
尚一晚又問描不成畫不就道將一句來師便喝尚
云道不著師云早巳呈似和尚了也尚又問古人道
舉一不得舉二放過一著落在第二如何是舉一底
意旨師呈起坐具尚云無交涉師拂袖便行師自此
得和尚辣手鉗錘叱呵不倦方得理事無礙機用超
然遂蒙印可囑偈云當陽顯露超方用千聖都來列
下風今日山僧分付汝必須珍重建吾宗復示云一
機透徹迥絕言詮超出群類佛祖齊肩克的吾家真
種草結茆應踞萬峰巔師不敢違命即九叩受之後
和尚不暇應金陵祈澤之請即命師代之尚云祈澤
乃勤祖道場汝往居之師居一載適兵戈擾攘乃便
遯去後至潯陽北觀山峰疊秀瑞氣靄然詰里人云
此是蘄州紫雲山即端祖道場也師忻然登陟見白
雲基址幽趣環拱層巒澗流四聚景況非凡忽憶和
尚所囑之語符合今驗之矣遂結茆於此未幾道風
遠著遐邇皈嚮四眾奔赴如雲僅七載金容殿宇方
丈廊廡百廢俱興荊棘叢中忽成一大寶坊非師之
夙願曷能克備如是哉師寬以御眾嚴以律身施人
以慈以惠接物以誠以信示誨學者純以直截鉗錘
不容苟且領師棒喝之機密契其旨頓脫者甚眾不
能枚舉師弘法有年四座道場于康熙辛未夏跏趺
坐逝塔于本山之前麓世壽七十有二僧臘五十有
四師全錄二十卷并白雲寺誌行世板存白雲師生
平善行頗多不能盡錄門人照水謹述大概以傳云
耳。