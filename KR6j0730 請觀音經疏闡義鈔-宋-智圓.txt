#+TITLE: 請觀音經疏闡義鈔-宋-智圓
#+DATE: 2016-06-11 12:29:14
#+SOURCE: github.com/kanripo/KR6j0730 master 007882c8                


No. 1801 [cf. Nos. 1043, 1800]

* 請觀音經疏闡義鈔序


此疏自智者演說。章安記錄。古來人師無聞
贊述。既傳授道息。後學往往有不知其名者。
知其名而未嘗披其卷者。於乎斯文之未喪
也。一綫爾。吾不肖而實痛焉。吾如默默則何
以傳後。遂因疾間輒約文敷義。筆之為鈔。凡
二卷。庶申明於大旨。開發於童蒙也。既成乃
作序。以言其由。復作闡義之名以名之。

皇宋三葉登封之明年歲次己酉。孟夏哉生
明。於南塔上方病中序。


請觀音經疏闡義鈔卷第一

宋錢唐沙門釋智圓述

請觀音經四字是疏之別名。疏即通名。以解
釋諸經通名疏故。以別簡之。略標四字。疏者
疎也。決也。疎理經文。決擇義趣也。然智者。
釋經解題稱玄義。解文稱文句。玄文合成一
部者。則題為疏。今即合者。故題疏焉。天台所
住之山。智者。能說之人。昔隋煬皇帝時為晉
王。既從大師受菩薩戒。乃依地持經立師之
號。號為智者也。大師者。大乃褒美之詞。師
者教人以道之稱。古者或解行可軌於人。人
必稱之為大師。暨唐懿宗朝。補署行焉。自茲
厥後雖有其實莫敢召者。說者縱辯而談。非
秉筆製述也。斯文既是弟子章安記錄。故不
書諱。而書其美號也。弟子者資則捨父從師。
敬師如父。師之謙讓處資為弟。是知弟子之
名。韞乎敬讓。故師召資。為弟子在於讓也。資
亦自稱為弟子。在於敬也。雖有異說。今依淨
名疏焉。頂法師者。諱灌頂字法雲。臨海章安
人。而云頂法師者。此疏元無記者之號。後人
狀之。故不書其諱。是禮也。如法華行儀法界
次第。既大師親撰。故皆自書名諱。至于諸部
凡弟子記其言者。皆云智者大師說耳。又如
涅槃疏。既經荊溪治定。故亦書云頂法師撰。
此為標式。來者宜則之。禮云。二名不偏諱。
謂二字之名不一一諱也。故今稱頂而不稱
灌。又如大師之諱智顗。今稱智者止諱一字
耳。偏其諱非古也。後世之節制耳。然則詩
書不諱。臨文不諱。講者具稱故無咎也。法華
有五種法師。一受持。二讀。三誦。四解說。五
書寫。今章安即解說人。故人召為法師也。記
者記錄師言也。次入文。此下分節科。既別行
不復編入。人法者。請觀世音菩薩人也。消伏
毒害陀羅尼法也。若約自行應先法後人。以
諸佛所師所謂法也。觀音由悟法成道故。今
約化他故先人後法。以法不孤運弘之在人。
故觀音說所證之法。治他三障之毒。故經題
先人而後法也。人是下無緣之慈。超彼生法
故曰至慈。道過凡小故稱大士。離二邊惡故
曰至良。治障不虛故曰神呪。大士即能說之
人。神呪即所說之法。至慈則顯大士之德。至
良則美神呪之功。群機即月蓋及毘舍離人
也。能必對所。若以群機為能感。觀音即是所
感。觀音為能應群機即是所應。今聖沒所感
目為能應。凡沒所應目為能感。各從功力以
能為稱。故知凡由理具三千故。能感聖。由
三千分顯故能應。消伏等者。消謂消除。伏謂
調伏。三障通名毒害。經云。消除三障無諸惡
力。即是用。又生善故言力。滅惡故言用。此呪
消除三障用也。顯發三諦力也。正體即三德
此間等者。以陀羅尼是梵語。翻就此方名遮
持也。三義即持名持行持義。二邊即生死涅
槃。故知三德之理即寂而照。故能持即照而
寂故能遮用。即下此疏釋題。凡有三番。俱論
三義。一能說人。二所說法。三經總題人及總
題。在下方辨。法有三義。正在此文。故至別釋
但直爾解。總別二文互現其義。大師說法之
巧也。章安秉筆之妙也。然今部通四教而三
番三義。並約圓論文之旨。故應修門故。深收
淺故。佛元意故。說者觀者宜乎思擇。事者
下三文。皆直示毒害。以顯消伏。虎狼等者。即
經云。逢值虎狼師子及毒藥刀劍。臨當刑戮
稱名誦呪。而得解脫者。皆約事消伏也。五
住謂三界見為一。三界思為三。足根本無明
成五。皆昏煩之法惱亂心性故。通稱煩惱。即
名此煩惱為虎狼等。經云。淨三毒根不被三
毒等。即約行之明據也。故下疏釋虎狼。引金
光明十地猶有虎狼之難。蓋此意也。修一心
三觀破五住惑。即約行消毒也。法界無礙者。
三諦一心名為法界。生佛互融一一咸遍。故
云無礙。無染而染者。淨名疏云。中道自性清
淨心。不為煩惱所染。本非縛脫不染而染。難
可了知。即是眾生迷真性解脫。起六十二見。
考彼言義允合今文。若消今文。應云法性之
與無明。遍造諸法即無染而染。全理性成毒
名理性。毒由理毒故即有行毒事毒也。今觀
諸法唯心染體悉淨。即神呪治理性之毒。即
下經云。皆入如實之際也。若爾。與約行何別。
答前約行者。是約智斷。智即能斷。斷是所斷。
五住斷處名消行毒。今則不爾。專約諦理。理
非能所。但由具惑即是無染而染。名為毒害。
惑即法性。即是染而無染。名為消伏。是則惑
性相待非關智斷。或謂性惡是理毒者。毒義
雖成消義全闕。若無消義安稱用耶若云有
者。應破性惡。性惡法門不可破也。五重下注
云云者。次第辨示不假。先列名者下。辨示五
章。夫釋名總論三法體宗用。別論三法教相。
分別三法。人法為名者。請是能感。觀音是
能應。即感應。宗消伏毒害明其力。用即救危
拔苦用也。陀羅尼明其正體。即法身體也。釋
名總論其在此矣。靈知至為體者。經通四教。
理有偏圓。若論正體唯取圓理。靈知寂照皆
法身。即照之義。然雖寂照不二。菩薩既從觀
智立名。以所從能乃以照義為體。例此若以
止定為名者。應以寂義為體。靈知即法身靈
明本覺。寂照謂靈知。是法身即寂而照也。應
知三身並常三諦俱照。從勝從本且指法身。
又體性本一有種種名。故使諸文明體。隨文
約義名字不同。法華正約開權。乃以實相為
體。涅槃既是示滅。即用性淨涅槃為體。普
門既談二身。乃以靈智合法身為體。靈智即
報身以報合法。二身明義乃真身也。至若今
經三聖降臨既表三德。故以法身為經之體。
又普門品明隨類現像。此經明聖主來儀。約
身義便故於辨體俱立身名。感應為宗者。月
蓋致請為感三聖。遠降為應。教興由此故以
為宗。然諸經或以因果為宗。但於今經明義
不便。何者。因果語通凡聖各有。如舍離人
致請求救為因。未來證道為果。此凡有因果
也。觀音昔在凡地為因。今居分證為果。此聖
有因果也。今以凡雖有因果。但以感為名聖。
雖有因果但以應為名。故以感應為宗也。救
危拔苦為用者。以舍離病苦危若倒懸。以大
悲救拔令平復如本。雖亦與樂拔苦為正。大
乘為教相者。包含曰大。運載曰乘。教則聖人
被下之言。相則分別同異。雖部談四教。而三
教大乘為其正意。三義往簡者以約修行始終。
三義收盡。謂依教修行行成契理。以三義俱
有通別。故有通別之名。此三乃通別二名之
義旨也。若以位分即約教屬名字位人。稟教
生解故。約行屬觀行相似。依解修行故。約理
在初住。分證本理故。然於約行復須從容。
若論造修猶居名字。的取行成方名觀行。凡
當辨位。須知此旨。教者下釋。此三義約理
約行。皆對理性而為通別行別。同歸理一。名
異唯初約教不對理。明聲聞者。聲謂所聞之
聲。教即八音四辯也。聞即能聞之機。用耳識
攬別也。大論云。耳根不壞聲在可聞處。機
宜既異所說則殊。所說既殊諸部乃異。此經
彼經各有名故。故曰名異。餘弟子即三乘賢
聖。問智論云。佛經通四人說。謂弟子諸仙諸
天化人。今何言非。答為佛印可同稱佛說。如
今經觀音說呪。身子說四大同入實際。以佛
印故皆名佛說。入道多途者。至理虛通目之
為道。諸經稱四悉。機示其入理之路。不獨
一類。故曰多途。觀門有異者。如法華四安樂
行。為入理之門。今經以數息等為入理之門。
又四教四門不同。俱是異義。契道者。謂契會
真道。即入初住分證三德之時也。至此位時
修性一合。無復分張。故云同歸一理。理者。即
向觀門所契之理也。真如者。體非妄偽故言
真性無改異故。稱如不虛名實至極曰際。非
生死相非涅槃相故。名實相。阿梨耶亦阿賴
耶。此云藏識。以能藏自體。於諸法內藏諸法
於自體內故。此皆一心三諦之異字也。問何
不用第九淨識為詮理之名耶。答大師依地
論明阿梨耶識。是真常淨識。不立第九。若依
攝論。梨耶是無記無明隨眠之識。九方名淨。
是知二論隨機故異。若就即義唯至第八。猶
云即無明是法性也。若就離義乃立第九。猶
云斷無明即法性也。若曉今宗理應無諍。不
即不離一體無殊。而即而離何妨兩立。喻之
波水大旨可知。人法下明來意也。陀羅尼。是
三德即所證之法。觀世音。即能證之人。自既
已證三德。今說此呪令他亦證三德。是則法
假人弘人因法立。相成相即不可暫分。今順
經題約化他義。故先人次法。是自請者斯那
問。身子根境相應攝住。自為入道之門。故是
自請。月蓋為舍離重病。故是為他佛說偈付
囑流通。為護正法。此之三種皆名請觀音也。
若約經文則為他居初。今約義便故先列自
請。以自請意狹為他。次廣護法最廣從狹之
廣而為次第也。問斯那請。身子說六根如來
付囑八部。何名請觀音耶。答觀音遠降意在
說治障之法。斯那所請亦為此法。如來付囑
八部。亦只令此法久住於世。約人雖殊法門
無異。以法顯人俱是請觀音也。三請對三聚
戒中。應以第一對攝律儀。第三對攝善法。瓔
珞經云。律儀戒。謂十波羅夷。戒疏云。攝律
儀能令心住。此與斯那自請義合。瓔珞云。攝
善法。謂八萬四千法門。戒疏云。攝善自成
佛法。此與如來護法請相應。瓔珞云。攝生
謂慈悲喜捨。化及眾生令得安樂。戒疏云。攝
生成就眾生。此與月蓋為他請相應。是故今
經三請。即是三聚。此三聚名出方等地持。而
文云。自請是攝善法護法是攝正法者。或是
文誤。或別有據。若得下示三戒本融。前文
既對三聚。此中止會二名。亦恐文誤。應云自
身戒明淨即是攝律儀。定慧明淨即是攝善
法。明淨即相似分真亦義通觀行。引華嚴者。
諸法唯心戒定慧三即心而具。我心既爾生
佛咸然。彼我互融故無差別。由無差故。故
佛以所證說示於我。我心既淨還能化他。三
聚之義於斯著矣。方知三請其體本融。二傍
下云云者。自行為正。如斯那為他為正。如月
蓋護法為正。如如來傍正互論。必具三請。後
世行者思齊在茲致至也。祈告也。干求也。要
心者。要謂要期。皆出下引證。既先明自請合
引斯那請文。而引月蓋者。文顯易見故。傍正
而論三請。互具互引無在域限也。限意專請
觀音不在餘聖也。行請者。雖不標心以行淨。
故自然感聖即行淨。是請故名行請。證請亦
然。念佛三昧如般舟經三昧。成時見十方佛
在空中立等。蓋言雖不標心。而證理時自見
觀音也。行請位在觀行。證請位在六根及初
住也。標心一謂位通深淺。身業下例示口意。
各具三請也。向文雖云三業無瑕而正在身
業。問口業倒身可爾。意業云何。說標心等耶。
答若依今經觀心心脈。即見觀世音。是標心
也。若依法華涅槃。但觀心性實相入觀行等
位。自見觀音者。此既初不標心則是行請證
請。然此論請皆約見彼應身。若標心無感乃
由過現緣淺。非今請義。不標而感。此由過現
緣深。是今請義。標心復感其旨可知。此聖既
然諸聖例爾。且眾生三業互有強弱。強可為
機。故於三業各論三請。足前十二者。謂自他
護法。各具延祈願三是十二也。問護法既是
如來付囑。何故亦約三業論標心等請。答經
雖付囑而行人。豈無為護正法請觀音耶。九
界論請者。乃至三教菩薩為除界外三障。須
請圓教觀音也。佛界須料揀者。應問云。九界
可爾。佛界云何請耶。應答云。名字觀行即佛。
為除分段三障故。須請分證之觀音。相似即
佛為除變易三障亦爾。於分證中位位互作。
乃至等覺為除三障請究竟觀音。此約圓中
五即俱名佛界也。若剋取究竟位為能請者。
以眾生斷惡機在觀音。故須請也。則如經云。
爾時世尊。憐愍眾生覆護一切。重請觀世音
菩薩等。菩薩皆具眾德者。圓證實理故具眾
德。文殊具云文殊師利。此翻妙德。以見三德
佛性不縱不橫故。稱妙德。大經云。了了見佛
性猶如妙德等。彌勒。此云慈氏。一體三慈無
所不攝。故以為名。至論下明體性本融。釋成
皆具眾德義也。是故德慈智三一體異名展
轉互攝。以三德三慈三智無異體故。無緣種
智並從勝說。中體雙照慈智俱三。但逗下明
隨機立號。宜聞者即隨其所聞。有四悉益。所
以各立一號。同是因地者。同是真因也。各說
身因者。涅槃三十二云。五百比丘問身子云。
佛說身因。何者是耶。身子答云。汝等亦各得
正解脫。自應知之。何緣方更作如是問。有比
丘言我等未得正解脫時。意謂無明即是身
因。作是觀時得阿羅漢果。有說愛有說行乃
至飲食五欲。如是五百共往佛所。各說已解。
身子白佛。誰為正說。佛言。無非正說。三十二
者。淨名中初法自在菩薩云。生滅為二不生
不滅為不二。乃至文殊說云。無說無示為入
不二。共三十二人。若兼居士默然則三十三
也。同入下五百比丘四八大士。能入雖異所
入無殊。約跨節論五百趣實例。如觀經疏云。
四四十六同趣常樂也。一理者萬法雖差心
性常一。故云一理。所以亦異者。義趣別也。此
則理體雖同義異名異。如理有遍照義。故立
觀智之名。理有遍攝義故立慈氏之稱。名義
雖異。只是一理故云不離於理也。釋別名中
應先分二段。初約境智釋應。次約界業釋機。
總別釋者。總釋即境智合辨。別釋即境智開
說。言破立者。以觀世之名。本是界外不思議
境智。隨順機緣亦為思議境智。而皆絕四離
百慮。人於此起四性執。故須先破四執。既
破四悉被物則藏境智成。乃至圓境智成。故
須後立。破者下先且標立境智之名。以為所
破。世即三種世間也。今問下境智相望各有
四句。在文可解。自境故境等者。謂境自是境
智自是智。不相因也。此是自生者。若云境自
是境者。境不因智照是境自生。若云智自是
智智不因境發。是智自生。此中但難初句餘
三例之。故云等也。若欲備難者。次句應云若
由境故智是智他生。若由智故境是境他生。
何者。自境。故境既稱境。為自以境望智。智即
是他今境從智生。豈非他境智。亦如是若合
故境合故智者。此則境不由智故境。亦不由
境故境。智境因緣和合故境智亦如是。此即
共生共生有二過。墮自他性中。若非智非境
故境故智者。此則離境離智無因緣而辨境
智。從因緣尚不可得。何況無因緣耶。此四並
是妄想推計。故須破之。問佛法皆云因緣和
合。何故破共生。答為定執故亦須破之。四執
破已四說無過。中論所破者。論云。諸法不自
生。亦不從他生。不共不無因。是故說無生。龍
樹既破。那得如前四種執一為是餘妄語乎。
六十二見。謂我大色小色大我小。即色是我
離色是我。四陰亦爾。三世五陰總成六十。不
離有無。故六十二皆邊見攝。今於境智起四
見者。實八十八使具起。略言邊見及三受耳。
若具論者。隨執一句謂我知解此法。法中計
我即身見。執初三二句墮有邊。執二四二句
墮無邊。乃六十二見所攝。即邊見也。如此妄
執不當道理。即邪見執此是實計為涅槃。即
見取。果盜謂此為道依之。進行即戒取。因盜
有三苦者。樂受有壞苦。苦受有苦苦。不苦不
樂受有行苦。樂受則愛等者。謂執一種境智
為是。若他讚歎。心則愛著生喜而心樂。即貪
使。苦受者。若他違逆則忿怒生瞋而心苦。即
瞋使。不苦不樂即不為毀讚則在癡使等分。
亦在三使中收。又我解此境智他所不解。以
其所執矜傲於人即慢使。既執此為是今雖不
疑後當大疑。即疑使。是則十使宛然。皆從所
執境智上起。將此歷三界四諦。則有八十八
使。就思惟歷三界則有九十八使。今於五利
略舉邊見。五鈍略明四分者。從要而言。以
四句境智皆墮一邊。依此所執皆生三受。其
相易見。故且明之。如向細論。備九十八故下。
文云知句句中九十八使名識病也。八萬四
千塵勞者。真諦三藏準十使經。以貪等十為
根本。謂貪乃至戒取一一有九。隨眠一即成
十。十即成百。前後等分各一百成三百。置本
一百就前後二百中。又各以十使為方便。二
百即成二千一百。約五類眾生。謂多貪多瞋
多癡著我思覺。五品各二千一百。即成一萬
五百。配已起未起成二萬一千。又配貪瞋癡
等分。此四各有二萬一千。成八萬四千也。今
云。四分開出者。惑數雖多四分收盡。畢竟空
寂者無四執故。無依倚者以空寂故。問意者
理既空寂。何故有道滅因果耶。答意者但識
知苦集不為四執滯礙。即名道諦。所緣空寂
即是滅諦。知四下示道諦相。污穢五陰者。止
觀明九種五陰。一期色心名果報。平平想受
名無記。起見起愛名兩污穢。身口意業善惡
分二。變化示現名工巧。三善根人名方便。四
果名無漏。今於境智起見起愛。故云污穢。不
受即觀受是苦也。餘二存略。道品等者。等
取三四二五七覺八正也。又正下示滅諦相
也。即以能觀為佛所觀為法。境觀不二為僧。
三義一心即同體三寶也。覺了即能觀三觀。
四執即所破妄惑。法性即所觀三諦。境觀不
二故云和合。而於正勤心中示滅諦者。以道
品約位則正勤是小乘內凡位也。以小準大
即圓六根相似。證滅無所住心等者。謂大聖
人內無四執外順機緣。令獲四益說境智異。
謂若人樂聞自生境智。即說境是自境智是
自智。以赴欣欲之心。或宜聞生善。或說必
破惑。或聞則悟道。他共無因亦復如是。故使
經論所明。若境若智不出自等。列名中四教
境智俱順四悉。別教獨得名者。以出假位正
以四悉化他故。圓名不思議者。則顯前三教
皆思議也。然四境智皆是總釋觀世二字。應
預知差別則至文易了。前二以心生六界三
種世間為境。而智有體析之殊。別教以心生
十界三種世間為境。用次第智。圓教以心具
十界三種世間為境。用一心三智。一切法從
緣者。證境智因緣皆是實有。破柝方空也。但
有名字者。謂瓶已破首已斷。但有瓶首之名。
實無其體。此喻出大經。是字不住即性空。亦
不不住即相空。法眼等者。即十行出假說四
教四悉境智也。雖無境智等者。法從心造全
法是心。心本自無諸法寧立。不有而有三千
宛然。無始不覺理具情迷。今既覺了知心
即是不離。能觀別有所照而於一心強分境
智。故曰而論。經言下境即所觀照即能觀。能
所一如故皆云不思議。欲擬者大師尚謙表
無專執久袪四執者。以得無所住心故。慈悲
等者。被偏圓機示四教像。是故向約四種境
智以釋其名。故經下引證也。維摩經身子問
天女云。汝於三乘為何志求。天曰。以聲聞
法化眾生故。我為聲聞。以緣覺法化眾生故
我為辟支佛。以大悲化眾生故。我為大乘。觀
音天女俱分真故。故得引證別釋中。若依名
字為便應。先明觀智。次辨世境。若解義為便。
前明世境。次辨觀智。以先有境可得論觀。若
未有境何所可觀。譬如鏡鼓後方映擊。今從
義便故。先境次智。三諦三境者。止觀明理
性是一。對止名諦對觀名境。諸文所明諦即
是境。不云二別。今亦同之。所以然者。諸文但
云三觀不論三止故。且止觀行門。方乃委示。
一因下列名此之三境者。謂此三境不一不
三唯在一念。遍攝諸法三無差別。彼彼互融
但以情迷不能覺了。遂於無縛法中強生繫
縛。謂有情無情事異理異。於無脫法中而妄
求解脫。遂厭苦欣樂捨有入空。離二邊求中
道。故有凡夫生死及三教境智之異。故云為
智所觀即為四也。四種觀者。經云。下智觀故
得聲聞菩提。中智觀故得緣覺菩提。上智觀
故得菩薩菩提。上上智觀故得佛菩提。今家
釋義用對四教。以聲聞是下乘藏是最下教
故。聲聞菩提即藏教也。緣覺是中乘通教復
居藏別之間。菩薩是上乘別教仍居通教之
上。圓教復在別教之上。故云上上中論可知。
終是三諦之境者。根有遍圓迷成四境。若論
本理三諦常融。開為二觀者。即前藏別二觀
俱觀俗諦。答下俗諦雖同。藏見麁相別見細
相。故分二別。真亦淺深者。前三果分見故淺。
四果究竟故深。亦互為淺深。既分麁細二俗。
應有淺深二真。理則無二者見有淺深。真空
但一偏真既爾。中真例知。此淺深之言不可
用通教複真消之。以文云理則無二。若約複
真灼然。是二故知。答意各從當分等觀下云
云者。應通前結數。前約自他護法等。能所
合辨有七十八。今歷四教觀法。觀之則有三
百十二請也。次明智下者。夫境智二法不分
而分。故前釋境乃對智明。今文釋智還約境
說。是知境非智莫顯。智非境莫成。義雖相
仍文有傍正。觀因緣下標藏智。觀因緣空標
通智。二諦觀者假是虛妄俗諦。空是審實真
諦。今欲去俗歸真。故言觀。因緣空假是入
空之詮。先須觀假知假虛妄而得會真。故言
二諦觀。出假下標別智。從空而出故言出假。
入在假內亦曰入假。故出入二名諸文互立。
別雖三觀以假為正平等觀者。望前稱平等
前破假用空。今破空用假破用既均故名平
等。中道下標圓智。雖三觀一心從勝彰名故
指中道。三皆名觀。復名智者通而為論。觀
智義一。別而往目因果兩分。世智下斥凡夫
也。以凡夫外道通有此智。不出生死不動煩
惱。故云是世間之智也。但有名字者。以此世
智虛誑不實。但有智名而無其體。故向云亦
名名字智也。凡聖通用者。謂凡夫用此智得
四禪八定。聖人二種不同。慧解脫人但用無
漏智得成無學。俱解脫人俱用二智。斷惑之
時隨用一智。故云凡聖通用也。以此智凡聖
等有。故向云亦名等智也。但此下結斥也。菩
薩下顯菩薩也。於此觀中者。指世智也。既不
斷惑但用世智。而能觀無常修六度。成其勝
解終出生死。慈悲喜捨即四等心也。慈故與
樂。悲故拔苦。見彼離苦得樂故喜。不求恩報
故捨。不擇怨親等用此四故。名四等具一切
法者。即六度四等萬行具修也。三十四心。謂
八忍八智斷見。九無間九解脫斷思。如旃延
子者。即釋論引迦旃延子。明菩薩義。釋迦初
為陶師。值昔釋迦。發菩薩心行六度行也。三
藏境智觀音者。菩薩自伏六蔽。悲心熏物。眾
生稱名即能脫苦。自行六度慈心熏物。應可
度者。即能示現令得安樂也。雖行於空等者。
菩薩從薄地學遊戲神通。多修假觀八地出
假故。名不住於空。初心謂見地也。為如佛者。
被接之人能破無明。無明破已如通佛地。同
得八相故名為如。不同通教等者。別人破空
出假不同通人空心出假。扶習潤生知空非
空。在六七住破空。出假即十行位塵沙據所
迷之法。無知約能迷之心。四念處云。十住
斷見思。又斷界外上品塵沙。十行中品十向
下品。今論中品也。行滿者。以經論所明別
教位。次等覺一位或有或無。今約無說故云
十地行滿。稱理之觀者。別次第觀尚非稱理。
藏通析體不稱可知。三諦圓融本性自爾。順
性而觀故名稱理。理既下示稱理相。從初至
後者。初謂名字依。解修觀名名字觀音。後
謂妙覺。究竟顯理名究竟觀音。五即位殊圓
觀一揆。五住圓除者。謂三惑俱破也。問十
信位中既兩惑先去。何名五住圓除耶。答圓
觀心性麁垢自去。故四念處以治鐵為喻。是
故圓觀一生之中。初住可獲。若次第行者。借
使一生兩惑先除。雖不經歷亦成次第。或圓
接別。或別接通。或解圓行漸並兩惑先除。俱
非今意。今文的取圓頓行者。故曰圓除。妙
覺觀音者。問觀音是等覺。因人何故約妙覺
極果釋耶。答觀音三昧經云。此菩薩已成正
覺號正法明佛。觀音受記經云。次當補處稱
為普光功德。其本迹若此。約究竟釋理應無
失。問別名可爾通號如何。答文雖不明例有
此釋。謂名字菩薩乃至究竟菩薩也。大論云。
眾生無上者佛是。況菩薩眾生華梵之異名。
通極果。文義在茲。此之三智者。并世智有四。
以世智是境故。但云三。亦對五眼者。三智
既約四教五眼亦然。肉天二眼照麁細事皆
是世智。悉為諸觀境本。即同中論偈初句也。
藏教觀音不斷煩惱故。唯約世智二眼也。若
約二乘從此入析法觀。斷惑亦得慧眼。又菩
薩於三祇百劫。得五神通獲法眼。分別根性
調熟眾生。今以別教望之只名世智二眼。通
唯慧眼別唯法眼。其意亦然。照真即一切智。
故對慧眼即通教也。照假即道種智。故對法
眼即別教也。藥即道滅病謂苦集。照真俗實
相即一切種智。此眼即佛眼也。三法真俗中
也。俗攝肉天法三眼。佛眼有五眼用。故曰一
而異名。小般若云。如來有肉眼不。答云有。乃
至有佛眼不。答云有。今經云。五眼具足成菩
提。皆此意也。但從勝受名。云佛眼耳。譬如眾
流入海失本名字。大論云。十智入如實智無
復本名。但稱如實智。五眼具足而但稱佛眼。
三智下云云者。應釋出開合。所以四觀。謂大
經四種十二因緣觀。下中上上上。彼經通取
析法故。明四觀。大品瓔珞直就摩訶衍但明
三觀三智。今若開二經合涅槃者。應開析法
從假入空觀生滅一切智也。若合涅槃就二
經者。下中觀同是一切智也。若將三經。若開
若合對五眼者。肉天二眼皆是世智。為諸觀
境本。若三觀三智。從此境即入體法一切智。
若四觀四智。從此境即入析法一切智。今約
菩薩不斷惑邊故。向以世智對藏。又藏教滅
事方空。既存於事故對世智。中論偈初句對
藏。即此意也。餘眼對智及觀悉如向文。收攝
下注云云者。凡諸經論所明名相束廣。開狹
常使成三。三一一三互融互攝。攬入己心以
成妙觀。乃知十方佛法不離剎那。世者不約
界業釋機。若論為機正在音字。若不連世其
義莫顯。以十法界是生機處。故就文分二。初
通明世義差別隔異者。於此十中有凡有聖。
有大有小。有權有實。二報三業高下不同。名
別名異。世是下別顯為機。世是色者。又闕心
字。於十法界各三世間。假實屬正國土屬依。
今云色心且指五陰實法也。假名攬陰而立
國土。乃陰所居故舉色心足該餘二。色即觀
世身等者。謂若約大士自行觀五陰空而成
聖道則應名觀世身。及觀世意。既名觀音即
是觀彼十界眾生口業為機。故云音是機也。
此約化他立稱。此文且以身意在應口業屬
機。若具足論各備三業。三俱在機者。如五體
投地燒香散華身業為機。大士往應即觀世
身。繫念數息意業為機。大士往應即觀世意。
祈請口業為機。大士往應。即觀世音三俱在
應身意如向。若約口業。即是大士自觀音聲
而得成道。由自行成故能應物。此釋機應各
三。與普門玄義或異者。符今疏文也。言菩薩
等者。蓋西竺語倒。此方則云大道成眾生也。
謂自求廣博大道。又成熟眾生。釋論下初發
心即自求大道。度一切即成熟眾生。能忍成
道事者。不同二乘怱怱取證。不動下魔不能
動小不能破。有種種成者。名通四教故。因緣
道即藏菩薩。空道即通菩薩。假道即別菩薩。
第一義道即圓菩薩。文闕假道二字。又於諸
道者。即前四道。然文但示藏教。通別餘三略
無。直修因緣。如直行六度及四無量心。不修
無常觀不發四弘誓者。但是人天之因。既亦
名道。故須揀之。今言道者。乃別顯菩薩修出
世之道。故云起慈悲等。若通菩薩應揀二乘
自證之道。別揀但從空出之道。圓揀次第之
道。今菩薩即觀音本修圓行故。能於一道觀
一切道。一行修一切行。故至分果隨機利見
四應不同。自非觀心三千三諦者。其孰能至
此乎。豈有捨一取一者。問如菩薩本修圓行。
則捨偏小。何言無取捨耶。答取捨即無取捨。
以圓觀權實不離心性。豈可捨心性取心性
耶。以唯見心性故。然菩下雖知本具當體空
中。而無所得故。無難苦及無分別。為機亦
異等者。明鏡是一現像自殊。現像不同良由
形對。故順四機有茲四應。以喻合法其旨可
見。他人下問答。合在釋別名。後而在此者。
或隨便或文誤。問意者。設云菩薩三業俱觀
機者。意輪鑑機。此義可了。身口是色云何鑑
機。故云身口若為觀聖觀智觀。前人等者。上
觀去聲。下觀平聲。即是意輪觀彼十界身口
之機。則可名觀世身觀世音也。非是聖人用
自己身口觀他也。以身口但能現身說法故。
然實觀三業之機。彼既正以身口為難。故不
云意。但言觀前人身口也。通亦得者。上約別
論觀機唯意。若約通義則三業本融六根互
用。則聖人身口何妨觀機。但除下病謂妄情。
法謂三障。妄情若去障體元真。若破三障即
是破德。故但除病不除其法。蛇虺者。虺亦蛇
也。爾雅云。蝮虺博三寸首大如擘。注云。身廣
三寸頭大如人擘指。此自一種蛇。名為蝮虺。
螫音哲。又音適。蠆田界反螫蠆毒也。蛇虺如
三障毒如妄執。今遣妄執如除毒。不迷三德
如不侵人。三障本真如不殞命。如世呪蛇之
法。但除其毒耳。調善者。謂調惡令善也。堪任
乘御者。大經明呪師呪毒龍等。堪可乘御非
殞彼命也。隨應得度者。以性惡不可斷故。故
至果上為機所扣。現四惡趣身。
請觀音經疏闡義鈔卷第一



請觀音經疏闡義鈔卷第二

宋錢唐沙門釋智圓述

次約二義釋消伏者。前約一義唯就圓論。今
約二義偏圓合辯。部屬方等故須兼含。消除
即不斷是圓義。消滅即斷是別義。滅謂死滅。
如殞蛇虺之命也。此斷不斷若約界內外。即
四教也。界內斷即是藏。不斷是通界外。別
圓已如向說。除伏即斷平伏即不斷。前以除
對滅則滅死除生。今以除對平則平無所移。
除猶改動。故須以平對不斷也。不無輕重者。
有人三障俱重。須此三番。有人報障偏重。餘
二障輕。但治其重輕者隨去。餘例可解。無礙
陀羅尼者。如法華明三陀羅尼一旋即旋假
入空。二百千萬億旋即從空入假。旋轉分別。
三法音方便。即是二觀方便得入中道解一
切言音。亦能一音說法隨類各解。得此三者。
即入無礙陀羅尼。具足一切陀羅尼故云第
一也。三昧或三摩提。此云正定。王三昧者。即
首楞嚴等百八三昧。皆中道一心名王三昧
也。然陀羅尼是慧性。三昧是定性。不二而二
故分二別。因中修一心止觀。果上證此二法。
法華疏云。三昧與陀羅尼體一而用異。寂用
為三昧。持用名陀羅尼。今引大論正顯此經。
神呪是中道無礙陀羅尼也。又引王三昧者。
意明此慧。即定不二而二二而不二耳。遮三
障等者。以遮惡不起是消除義。故經云。消
除三障無諸惡持善不失。是調伏義。故經云。
五眼具足成菩提。呪即是願者。即解經題呪
字義。謂大聖說此陀羅尼。只是呪願眾生如
佛。譬若蒲盧呪螟蛉也。然則陀羅尼既是梵
語。呪字即當華言。經題華梵雙舉。故云陀羅
尼呪。若爾何故云陀羅尼翻遮持耶。答古人
見祕密不譯。例如此土禁呪等法。便以呪名
往翻。然亦不失遮持之義。何者。呪既訓願。
如菩薩四願。二願拔苦即遮惡義。二願與樂
即持善義。故知呪與遮持義歸一揆。經者教
也者。謂經即言教訓法訓常。有翻無翻俱指
舊釋。即古來人師解義也。今唯訓教則四教。
俱經。言略意周不竢餘說。餘疏即指普門玄
義也。然雖指彼不無小異。辨體不同已如前
記。又彼此雖俱感應為宗。彼是法華正約圓
機感於圓應。雖明三教意在開權。今經方等
帶偏明矣。彼明普門示現。乃以慈悲為用。則
與拔雙明。此顯舍離求救。乃以救危為用。則
拔苦為正。彼明教相即偏而圓。此明教相偏
圓相隔。宜在區別無得雷同。四義既指餘疏。
而復辨感應之宗者。以今經以感應為要。機
通十界應通四教。各備四句其相難知。故此
略示四句者。一冥機冥應。二冥機顯應。三顯
機顯應。四顯機冥應。若過去善修三業。現在
未運身口藉往善力。名為冥機也。雖不現見
靈應而密為法身所益。不見不聞而覺而知。
是為冥益也。二冥機顯應者。過去植善而冥
機已成。便得值佛聞法現前獲利。是為顯益。
如佛初出世最初得度之人。現在何甞修行。
諸佛照其宿種自往度之。即其義也。三顯機
顯應者。現前身口精勤而能感降。故月蓋曲
躬聖居門閫。又如行人道場禮懺能感靈應。
是顯機顯應也。四顯機冥應。如人一世勤苦
現善濃積而不顯。感冥有其利。此是顯機冥
益。若依法華玄義。更開四句。以成三十六
句。機應等在彼文詳之。題下譯人名者。司馬
氏。都於建康是曰東晉。竺難提此云喜。西域
人也。以第十一主恭帝元熙元年歲次巳未。
至此土。翻傳焉。或時等者。即他人分經。今
依前者。今師以第四呪是護經故。屬流通生
起三段。如別文者。光明疏云。序本序於正通。
正本正於序通。通本通於序正。即生起也。居
一說之初者。如是等六事在一經之首。故神
光駭集者。如法華放光動地。淨名合蓋現土。
駭驚也。集謂集眾。言論激發者。如法華文殊
彌勒問答釋疑。淨名寶積說偈述歎。皆名述
敘。引例云云者。他經為例如向引文。若的
約今經則以舍離病苦為由。月蓋請佛為述。
同有次序者。六事同故。應云由藉敘述各異
不言。敘述文略耳。如他經多以瑞相為由。騰
疑為述。此經以重病為由。求救為述。故云各
異。此則束前三序為通別二序也。初釋。次
序中疏文存略。通指舊解。今依諸疏六義科
釋。一切諸經皆以此六居首者。大論云。佛將
涅槃。阿難問佛。一切經首作何等語。佛答阿
難。應云如是我聞一時佛在某方某國土與
某大眾。非獨我法如是。三世佛經初亦然。故
知六義即是通序。初如是者。即所聞法體也。
佛如法相而說。阿難如聞相而傳。故言如也。
佛如法相而解。阿難如海量而受。故言是。二
我聞者。即聞持之人。阿難與聽眾述佛遺旨
親承不謬。故云我聞。三一時者。聞持和合也。
眾生感法佛慈赴教。機應之時故云一時。四
佛者。能說教主也。佛陀此云覺者知者。謂自
覺覺他覺行圓滿。自覺異凡夫。覺他異二乘。
覺滿異菩薩五住。毘舍離者。此云廣博嚴淨。
其國寬平名為廣博。城邑華嚴故名嚴淨。觀
解者。一心三觀能觀心性。猶如虛空。即具福
慧二種。莊嚴無染無著。菴羅樹園者。菴羅
是果樹之名。以樹目園。故云菴羅樹園。其果
似桃。或云似柰。此樹開華華生一女。國人歎
異以園封之。園既屬女女人守護。故言菴羅
樹園。宿善冥熏見佛歡喜。以園奉佛。佛即受
之。而為住所。觀解者。三觀觀心心性不動。而
修道品。因起悲誓善根牢固。成諸總持即住
園也。疏云。如是者。者應云等。謂等取餘五事
也。大林精舍等疏文唯存理解。然向下消經
多無事釋。隨病隨機凡有四意。一執教忘行。
二得事失理。三義易觀難。四情局性遍。示
行示理從難從遍。且就理明義。例明一家觀
心。不出三種。謂約行附法託事。約行則存乎
止觀。事法則遍在諸文。然應深曉止觀所談
心性三千遍攝一切大小理惑智行位教。若
依若正不離己心方了。諸文隨事表對其旨
有歸。是知觀雖有三意唯在一。以附法託事
扶成約行耳。今釋大林精舍。即附事觀心也。
故萬德之言並約己心非指他果。若指他果
必迷自境。若了心境自即他故他即自故。不
了此境自尚成他。況觀他耶。問淨名疏釋毘
舍離等。皆約三義。一事釋。二約法門。三約觀
心。直爾表對是約法門。以三觀攝事方名觀
心。今疏以包含二諦故名大等。乃是約法門
釋。應非附事觀心。答文義隨便不可一準。以
淨名經中有法喜為妻等文。文云。諸佛解脫
當於眾生心行中求。既有二文。故分二釋。若
諸文只以法門表對。即是觀心如止觀普賢
白象方等。旛壇此皆直爾表對法門。而義例
指為附事觀心。故須隨文豐約唯變所適。故
今所表即是觀心。包含二諦者。即邊是中故
曰包含萬德。下果上萬德因理本具故。指本
具名為叢林。精無八倒者。中道精純非二邊
雜故。離常無常等八種倒也。如涅槃即大經
陳如品。觀色不淨者。應云觀色淨不淨。淨即
有不淨即空。獲得常色即是中道。真常能破
二邊。此真常亦名非常非無常也。今文從略。
若具論者。應云觀受是苦是樂。因滅是受獲
得常受。乃至觀識常無常。因滅是識獲得常
識。仍是且論常德。樂我淨三亦復如是。今於
五中略舉色陰故。云觀色。於八倒中略。舉不
淨。於四德中略舉常德。具論必備也。五陰是
所執之境。八倒是能執之心。四德是所顯之
理此理顯處即此五陰。名五涅槃。一陰通除
八倒者。約境別觀總而論。故觀一陰能除八
倒。十八空者。空唯是一破十八。有名十八
空。謂內空外空內外空乃至無法有法空也。
重空觀者。以中道正觀。空生死之有空涅槃
之無。名重空觀也。經與大比丘去。第六聞持
之伴。此證阿難與大眾共聞。豈謬傳也。所以
先聲聞次菩薩後天龍者。二乘滯空。凡夫滯
有。菩薩不滯。常行不二故處其間。有五下云
云者。應分經為五。一數。二位。三歎。四名。五
結。初數中與者共也。千二百五十者。三迦葉
有弟子千人。優樓頻螺有五百。伽耶有三百。
那提有二百。身子目連有弟子二百五十人。
迦葉舍利弗等先並事火。翻邪入正。便得上
果。感佛恩深常隨侍佛。故為同聞眾也。比丘
此翻除饉。眾生薄福在因無法自資。得報多
所饉乏。出家戒行是良福田。能生物善除因
果之饉乏也。或言無翻。名含三義。一破惡者。
如初得戒。即言比丘以三羯磨發善律儀。故
言破惡二怖魔者。既能破惡魔羅恐其出我
界域化我眷屬。故生驚怖。三乞士者。出家
之人內修道德遠離四邪。告求資身故名乞
士。此之三義通初後心。經家所列皆後心耳。
二位阿羅漢此翻無著。或言無翻而含三義。
謂不生殺賊應供也。無明糠脫後世田中不
受生死果報。故言不生。九十八使惑盡故名
殺賊。具智斷功德堪為人天福田。故言應供。
三歎中五句經文。初二句約所破歎。次二句
約能破歎。後一句約果用歎。初所破者。即
世間因果也。諸漏是因後有是果。諸漏謂三
漏欲有無明也。成論云。失道故名漏。律云。癡
人造業開諸漏門。毘曇云。漏落生死。論律語
異而同明漏義。漏盡是因滅也。後有即二十
五有生處也。現因既盡後果不生。是果亡也。
次能破者。即無漏定慧也。如鍊真金者。珠叢
云。鎔金使精曰鍊。煮絲令熟曰鍊。故字宜從
金。疏云。是總歎者。即總歎。修定學慧猶如
鍊金。數數入定轉轉明淨也。又鍊金是約喻
歎。澄靜是約法歎。喻總而法別也。合云澄即
歎慧。靜即歎定。今云澄即歎定等者。文誤。色
界下約有漏無漏解諸定也。四禪四空是有
漏定。八背捨是無漏定。前三背捨者。一內有
色相外觀色。位在初禪。能捨自地及下地故。
名背捨。二內無色相外觀色。三淨背捨身作
證後五背捨者。四虛空處背捨。五識處背捨。
六無所有處背捨。七非有想非無想背捨。八
滅受想背捨。此八通名背捨者。智論云。背是
淨潔五欲。捨是著心故名背捨。若發真無漏
慧。斷三界結業盡。即名八解脫。故云。故知得
解脫等者。身心澄靜也。云云者。謂八勝處十
一切處等諸無漏禪。皆是身心澄靜也。經六
通無礙是果上之用也。六通謂天眼天耳知
他心宿命身如意漏盡。四名經文略舉十三
尊者。身子智慧第一故。以大智標之。舍利弗
具云舍利佛羅。此翻身子。以母好形身身之
所生。故言身子。又翻珠子。其母於女人中聰
明。聰明相在眼珠。珠之所生故名珠子。時
人以子顯母為作此號。新云奢利弗呾羅。奢
利云鶖。即百舌鳥。亦云春鸎。弗呾羅言子。以
母才辯喻如鶖鳥。此是彼子以母顯之。故云
鶖子。目犍連姓也。翻讚誦。文殊問經翻萊茯
根。真諦云。勿伽羅翻胡豆。二物古仙所嗜。因
以命族。新云摩訶沒特伽羅。此云大採菽氏。
上古有仙居山寂處。常採菉豆而食。因以為
姓。尊者之母是彼之族。取母氏姓因以為名。
得大神通。揀餘諸姓故云大採菽氏。名拘律
陀。拘律陀樹名。禱樹神得子。因以名焉。新云
從父。本名名俱利迦。亦云拘隷多。摩訶迦葉
此翻大龜氏婆羅門種。其先代學道。靈龜負
仙圖而應。從德命族。故言龜氏。又翻飲光。
上古有仙身有光明飲蔽日月。迦葉是彼之
種。以姓為名。故名飲光。言大者。簡餘迦葉。
摩訶迦旃延此云文飾。亦云扇繩。母戀此子
不肯改嫁。如繩繫扇。新云摩訶迦多衍那。須
菩提此翻空生。生時家中倉等等皆空。占者
言吉。因空而生。字曰空生。或云善吉。阿㝹
樓馱亦云阿那律。亦阿泥樓豆。皆梵音奢切。
此翻無貧。昔於饑世贈辟支佛稗飯。獲九十
一劫果報充足。故名無貧。新云阿泥律陀。此
云無滅。劫賓那此云房宿(音秀)父母禱房星感
子。故用房宿以名生身也。又翻房宿(音夙)佛與
同房宿化作老比丘。為之說法因而得道。故
云房宿。慈恩云。房星房星現時生故。憍梵波
提此翻牛呞。無量壽經稱牛王。增一云。牛迹
過去因摘一莖禾數粒墜地。五百世作牛償
他。今雖人身尚作牛蹄牛呞之相。新云笈房
鉢底。此云牛相。畢陵伽婆蹉此翻餘習。五
百生中為婆羅門惡性麁言。今雖得果。餘習
尚在。如罵河神故名餘習。新云畢轥陀伐蹉。
薄拘羅此翻善容。以色貌端正故也。年一百
六十歲無病無夭。有五不死報。後母置熬盤
釜中。水中魚食。刀破皆不死。昔堅持不殺戒
故。九十一劫命不中夭。昔為貧人施病比丘
一訶梨勒。服已病除。故今無病。新云薄矩羅。
難陀此翻善歡喜。亦云欣樂。亦喜根本。是放
牛之人。因問佛放牛十一事。知佛具一切智。
獲阿羅漢果。阿難陀此云歡喜。亦慶喜。世
尊成道內外咸慶。當喜時生故名慶喜。羅睺
羅此翻覆障。真諦云。羅睺本名修羅。能手障
日月。翻此應云障月。佛言。我法如月此兒障
我。不即出家世世障我。我世世能捨故言覆
障。新云羅怙羅。此翻執日。所以新舊語殊者。
皆由五天之境方土不同。梵萊傳來。方今有
異。例如此土後漢都於洛陽。東晉遷于建業。
儻漢籍先傳於身毒。必以北音為正。晉人後
往於竺乾。必以南語為正。故於所說不無矛
盾。以此明之古來梵語。未必盡訛略也。五結
眾所知識者。聞名欽德為知覩形。敬奉為識。
菩薩眾下注云云者。應分經為四。一數。二歎。
三名。四結。約因者。且如圓教初緣無作發心
至等覺邊際智滿。悉名為因。隣果者。佛果。如
十五日月。等覺如十四日月。相隣近也。大智
下總釋四句。此之解行悉在分真。目足備者
目故能見喻解。足故能行喻行。目導足行故
有所至。涼池喻三德涅槃也。若約下三教當
分俱有大義。若望圓教前三非大故。大論云。
我今如力欲演說大智彼岸實相義。當知大
智即是觀諸法實相之觀也。亦有一切智下
恐闕道種智三字。總別之異名者。觀中道是
總。照二邊是別。即別而總邊即中故。二智即
一切種智。即總而別。中即邊故一切種智即
是二智。三智圓融總別一體。例如下舉小為
例。十六諦即四諦下十六行也。四諦是總。十
六是別。總別雖殊只是小教一切智耳。意顯
圓教三智總別不同。只是圓頓一切種智。修
行為語者。約自行也。從行以入理者。即住前
修行至初住位。分證本理趣本之行。故云本
行。化道者。約化他也。故引勸學證之。從本起
行者。依智修行也。是則智為行本。智家之行
故言本行。如般下彼經既皆勸學般若。驗知
無智諸行不成。則是從大智本一心具足諸
波羅密也。金光明云。一切種智而為根本。無
量功德之所莊嚴。亦此意也。當知稟教生智。
以智導行行必入理。故與前釋共為表裏。珠
為寶本以珠喻智。以寶喻行。皆成下釋皆悉
成就也。約四種等者。謂四菩薩果雖未滿。因
行已圓。故言成就。藏初緣生滅四諦發誓名
大智。行六度名本行。相業成名悉成就。通緣
無生起誓名大智。檀三事空乃至般若名本
行。十地如佛名成就。別緣無量生解名大智。
行無量波羅密名本行。等覺名悉成就。圓緣
無作發心名大智。一心萬行名本行。等覺智
滿名悉成就。是則解行俱成就。故云皆悉。大
經下六波羅密中雖有智慧。由在地前非是
真證。故屬福德。登地真證乃名智慧。真雖有
福從勝故也。以證此文滿足六度唯在福德。
六中智慧則約地前。五度通真故並屬福。故
今福慧悉在分真。故云成就及以滿足。今依
下標示也。諸度即六度以修六故。根方調伏。
如金下約圓正明金剛至檀義者。彼雖通三。
今唯約圓。捨色名檀者。所捨乃同能捨則異。
由能捨異故分教殊。今之能捨即圓三觀檀
義。下明檀義該攝。言攝三者。三字恐誤。應云
攝六。金剛論偈云。檀義攝於六資生無畏法。
此中一二三是名修行住。無著云。若無精進
疲倦故不能說法。若無禪定即貪信敬利養
染心說法。若無智慧便顛倒說法。故約下述
意也。由檀攝六故。今但約檀釋。又經下明檀
以慧導。無慧導者不趣菩提。有慧導故即成
正覺。斥無方便者者。即無慧導也。三事皆空
者。謂不見施物施者受者。若準下疏文即以
根塵識為三事也。若是下簡小也。無方便空
者。不能即空是假是中名無方便。菩薩下顯
圓也。是空亦空者。以有叚中方便故不滯於
空。即是能空於空。故曰是空亦空。由有方便
故無染著。而能下由無染著故。即空而假。具
修萬行通達佛道者。達彼萬行即三諦理。乃
由此智引趣菩提。但眼下結示三性。若論本
性自具三因眼根。即中是正。即空是了。即假
是緣。今作一性二修示之。但眼之本等者。即
指本具中理為正因。此即合性為一也。了此
等者。謂修觀了達也。能捨下謂不著三事方
捨塵勞。此乃合修為二以說。若各開者。了眼
亦具於三。能捨亦具於三也。荊谿云。智亦具
三照本有三。福亦具三助智嚴本。約此下類
通三法略舉三種。應知一切三法皆三因之
異名。四位者。位應作教字之誤也。下文放此。
分別一切色者。即十法界色也。色非色不二
者。色即是事非色即理。事理相即如波與水。
故云不二。事穢理淨事即是理。故云常淨。問
一家談理既具性惡。何名淨耶。答性中之惡
惡全是善。理體無差豈應隔異。如云清具濁
性濁全是清。珠具寶性寶即是珠。思之可見。
調伏下云云者。應以諸根例眼釋出。如思益
下約眼根明餘五度也。應各論四教。於中廣
略不同。忍進備四。禪分大小。戒慧二度。雖則
直明義亦含四。不為六塵所傷者。今約眼根
應言不為色塵所傷。言六者通舉耳。凡夫著
色則為所傷。無防非義。三藏了色無常。通了
即空。別了假名。圓了中道。四教當分俱不為
傷。能忍至名忍。標示忍義從順也。於因下約
四教明忍。捨六下標示進義。應云色塵眼根
言六通舉也。亦於下約四教明義云云者。謂
藏了根塵生滅。通了即空故不染雜。別不染
雜於空。圓不染雜二邊是精義也。離憂下標
示禪義。初禪下約四教明禪也。初約四禪即
藏通。後得六根互用即別圓。他住初禪等
者。約支林功德以辨也。初禪五支。一覺。二
觀。三喜。四樂。五一心。二禪四支。一內淨。二
喜。三樂。四一心。三禪五支。一捨。二念。三喜。
四樂。五一心。四禪四支。一不苦不樂。二捨。
三念清淨。四一心。心與定法名一心支。四禪
俱有心及定法。故具有此支。三禪有喜支。今
云除喜未詳。六根具禪者。從便言六。意具顯
眼。究竟盡者。藏通究竟盡見思。別盡塵沙。圓
盡無明。當分而論各名究竟。如是下總示向
文正顯眼根六度也。八相謂下兜率託胎降
生逾城降魔成道說法涅槃。以諸佛垂應皆
示此八而成佛道也。威儀者。左傳云。有威可
畏謂之威。有儀可則謂之儀。論四下明四教。
俱有佛威儀也。謂三藏後心。通十地。別初地
已上。圓初住已上。此四種智慧覺了俱能八
相成道。名佛威儀而非具也。何者。別教妙覺
但圓第二行。藏通極果唯齊六根。故並非具。
然前三教果上無人。今之所論且約權說。但
名下具佛威儀。但名其圓教等覺耳。問等覺
未極。何得言具。答果雖未滿因行已圓。故得
云具。各有大義者。如前以四教釋大智也。三
雖名大望圓仍小。故云而非究竟也。今中下
正示圓智。乃名如海。列名者雖歎勝德不的
顯名。莫知其人故略出七人。皆的約中道者。
約事則繁就觀釋名。足知大況經。文殊師利
此云妙德。若見佛性即具三德不縱不橫。故
云妙德。童子者。內無法愛。如世童子情無欲
染。寶即下實智者。常住不移寶可貴重。故
表實相實智。權者暫用還廢。如月盈復虧。故
以月表方便權智也。月光約智斷者。從一日
至十五日光漸漸增。譬智德。從十六至三十
日光漸漸減。譬斷德。即涅槃月喻三昧義也。
經寶積者。觀心雖空具足萬行。萬行眾寶積
之於理故云寶積。經日藏者。中道正觀如日。
具足諸法名藏。眾賢位極者等覺名賢。讓極
果為聖也。佛是聖首等者。四十二位俱名為
聖。妙覺為其上首。居聖人之極經十六人者。
即賢首之同類也。經彌勒云慈氏。無緣大慈
攝諸法故。然諸菩薩俱具諸德。引物歸心各
彰一號。能如是解。乃於自心見諸菩薩。淨名
云。諸佛解脫當於眾生心行中求。斯之謂也。
列凡夫眾者。順古立名也。若準今家。應云雜
眾。以其中凡聖兩兼道俗相間故。即有八部
名。四種眾者。即經云。四眾天龍八部。天謂
欲色諸天。龍是畜趣。正報似蛇依報如天。亦
能變為人像。八部即四天王所領。東方領二
鬼揵闥婆富單那。南方領二鬼薜荔多鳩槃
茶。西方領二鬼毒龍毘舍闍。北方領二夜叉
羅剎。共領八部不令惱人。四眾者。舊云出家
在家各二合為四眾。此名局意不周。今於一
眾更開為四。即各有當機等也。當機是五百
等者。宿植德本緣合時熟。故謂當機。五百
即同類五百長者也。後得道即斯那等發起。
謂權謀智鑒知機知時。擊揚發動成就利益。
如月蓋致請及下文身子白佛云。佛說禪定
第一等。影響謂古往諸佛法身菩薩。隱其圓
極匡輔法王。雖無為作而有叵益。結緣謂力
無引導擊動之能。德非伏物鎮嚴之用。過去
根淺三慧不生。現在聞法無四悉益。但作未
來得度因緣也。經人非人者。人即四眾。非人
即天龍等。或云人非人。是疑神。經恭敬圍繞
者。修謹曰恭。崇仰曰敬。周迴曰圍。坐遍稱
繞。或作行遶。即表機動。四句者。一戒乘俱
急。戒急受人天報。乘急見佛得道。即此經天
人在會是也。二戒緩乘急。戒緩生惡趣。乘急
值佛得道。今龍鬼在會是也。三戒急乘緩。戒
急得人天身。乘緩不得值佛設得值佛亦不
聞法得道。如舍衛六億及著樂諸天不來聽
法。皆是也。四戒乘俱緩。戒緩墮惡道。乘緩無
解脫期。釋由序中初標文出意。就事下分二。
初約事消經。如淨名疏中者。略如前記。經舌
噤渠飲切。謂不能言也。眼主等者。白虎通云。
肝繫於目。肺繫於鼻。心繫於口。脾繫於舌。腎
繫於耳。故知經云舌噤無聲。即心脾二藏病
也。無聲是口不能言。故主心病。此即肉團心
也。腹內為病者。腹屬身故。意識即慮知心也。
五根不利者。根應作藏。字之誤也。謂五藏
不利外應五根。成病惱也。此約病從內出。亦
可下約病從外入。如久視久聽。乃至飲食皆
成病。故具論者外入。乃是病緣。入傷五藏。五
藏既病。外應五根。五根亦病也。夜叉新云藥
又。此翻勇健。能飛騰空中。舊翻捷疾鬼。
致令國人病惱者。即是鬼為病緣。由鬼氣外
陵五根。入傷五藏。五藏成病還應五根。經鉤
牙上出者。鉤或作狗。字之誤也。經律異相賢
愚經觀佛三昧海經。並作鉤牙。鉤字從金。從
扌。並通。喪大記曰。妻於夫拘之。經典釋文
音溝。古經字或從扌。故誤為狗字也。經吸
人精氣者。普門疏云。人心中有七滴甜水。和
養精神。鬼噉一滴令頭痛。三滴悶絕。七滴即
死。二約理重釋。一念三千即空即中。彼彼互
遍故云無邊。三障即三德障。性是善故云性
善。十種下以十種行人釋一切人民也。十種
行人不出三諦法界。如一切人民不出毘舍
離國。受苦報人即人天受苦者。如廣嚴重病
之比。亦攝四惡趣世間善法。即人中行五戒
十善之者。二乘則兩教合說。菩薩則四教開
論。愛見即界內見思。藏通內外凡。別圓外凡。
俱未斷故而致病者。即依三種色聲等。致貪
瞋癡病也。變易土者。即方便實報。別位三十
心者。且總舉耳。七住已上方生方便土。受
變易身也。圓教十信及藏通斷惑盡人。同別
三十心。別教登地同圓初住。文雖偏舉而義
必具攝。地地者。所依曰地。通指諸位。皆
有愛見者。即界外同體無明也。四句即四
門。是無常等者。等取兩亦雙非常即有門無
常即空門。餘二可知。是事實等者。以己解一
門為是。斥他解三門為非。問月蓋屬何行人。
答經是方等不可定屬。應知月蓋本是第十。
或示為圓教初心。或通示前八。推理起見名
為夜叉。見不出五故。經云。而有五眼五見如
前記。鉤牙等者。牙既從下向上。能傷害人。
業亦從見而起。傷害法身因見起業。為生死
因。業體黑闇故云如墨。經五百長者。風俗通
云。耆年德艾事長於人。以之為長者也。彼國
有五百家。悉曰離車。傳禪(去聲)為王。離車翻傳
授國政蓋由此矣。此五百長者共行道法。率
土人民莫不歸德。而月蓋為首者。爾時為國
主也。故維摩香積品云。於是長者主月蓋從
八萬四千人來。是也。經頭面作禮者。智論云。
禮法有三。一者口禮。二屈膝頭不至地。三頭
至地。至地名上禮也。耆婆此云故活。影堅王
之子。善見庶兄柰女所生。出胎即持針筩藥
囊。為世醫師也。謂此為是為術也者。以己執
為是斥他執為非也。因緣事相即攝。有見外
道。外之妙術者。外謂外道。非四句外。不能救
治等者。初一但醫身病。後三醫心。反增見愛
之病。五眼不明者。眼應作根。明謂明利。外為
五塵所侵。故不明利。云云者。謂十種行人為
見愛所害。故請觀音。觀音亦十種不同。經天
尊者。諸天世人無能過故。故曰天尊。亦曰世
尊。古者譯經二名互用。唐杜行顗譯佛頂最
勝經。皆稱聖尊。
請觀音經疏闡義鈔卷第二



請觀音經疏闡義鈔卷第三

宋錢唐沙門釋智圓述

哢引者。哢家之引。正說如哢。三序如引。降臨
者。周禮云。臨謂尊適卑也。生起意者。因序中
用。蓋致請故。佛示能除毒害者。在於西方由
示方所故勸祈請。由祈請故聖降。由聖降故
授楊枝。由受楊枝故為說呪。西方去此等
者。語出大經。彼文乃是東方不動世界。指此
娑婆云西方去此二十恒河沙。若論安養。
即如小彌陀經云過十萬億佛土也。今但借
其語勢。以為難辭。何故下問也。一解下答也。
他解約應而失於機。故不取也。今解不爾者。
據佛對告長者云去此不遠。乃約機緣不同。
他人約應論不遠也。雖近而遠者。如舍衛三
億不見不聞。其猶八音至近。瞶者不聞。雖遠
必應者。如今月蓋祈請三聖即降。有若天月
至遠水清即現。時謂時節。方即方所。數謂數
法。佛教所談其理寂絕。無時方數故。五陰十
八本持十二入之法。不能攝也。若外道法中
計有時等。即為三科所攝。後漢安世高翻經。
謂十八界為本持也。但隨下真理雖無世諦
說有。如律中令內弟子時食時衣。是有時也。
今云正立西方。是有方也。五行者。行天之氣
也。老聃云。天有五行木火金土水。分時化育
以成萬物。西即是金者。東木南火西金北水
中土。若對四諦者。謂東集南苦西道北滅。故
云即道諦也。道是能通等者。道是戒定慧。能
破惑通至於理。如金能決斷也。用智慧見理
者。此解道是能通義也。慧能見理故。是能通
理即所通也。此言下正顯西方觀音以表道
諦。觀即種智故云大智。三德互融。故云無礙。
消此之毒。即智能破惑。通至於理。即能通義。
日從下東出表生善。入西表滅惡。生滅兩機
者。謂生善則機在東土。滅惡則機在西方。故
云在此二土。二種無量者。謂三身為生法二
身。亦名真應二身。有量之無量者。夫應之為
義機熟則生。機盡則滅。終成有量。但以人天
不能數知。故言無量。若釋迦八十之壽。既可
數知。則是有量中之有量也。光明疏云。有量
有二義。正由此矣。法身無量者。法身即真身。
今明二身則合法報同名法身也。以報法體一
故。在因則境觀不二。在果則法報相冥。故光
明疏云。智既應冥亦非身非不身。請觀既亦
二字足驗體同。法報體一常住不變故無限
量。故云此是無量之無量也。俱是法身之無
量者。二佛俱得法報之常身故。彼此二佛俱
能應長應短。但此釋迦應穢土機緣宜短故。
生身是八十及七百阿僧祇也。彼彌陀應淨
土機緣。宜長故壽無量也。而實有數者。非人
天所知。云無量爾。既觀音補處驗有數也。然
則光明談山海之壽。是釋迦能現無量。例此
彌陀亦現有量也。故光明疏云。應佛皆為兩
量。逐物參差長短。問光明談山海之壽。故以
常果為宗。若例彌陀終成有量。則是無常。何
云常果。答池水深則蓮花大。法體常則應用
遠。山海是常體之用。故談大用足顯體。常以
斷信相。執八十無常之疑也。而彼疏從容以
報身當品題者。取其上冥下應義便爾。實明
應身能為常也。耆闍凜師者。謂耆闍寺凜法
師。故有優劣者。以此之穢形彼為淨故彼優
此劣。而同是應土。若作下破凡二意。一有動
移故非真。二未極淨故非真。不復得移動等
者此初意也。真理寂然無去來移動無淨穢
優劣。經說彌陀從彼來此彼優此劣。豈是真
耶。若彼下次意也。若是真身應居寂光極淨
之土。既法說三乘人分九品。雖無四趣而有
人天故。於同居尚未極淨。據此則不可謂是
真身也。故云。此則不可。故淨名疏明二十七
品淨土。彌陀止是第六。而諸經偏讚為淨者。
形此土故由物機故。是攝生故。令專注故。宿
緣厚故。約多分故。此語則寬者。以久本今迹
俱應身故。此一往許之也。二往不可。故云。今
亦不用。以無經文明說故。曰那知須知。二佛
各有久本今迹也。那互為者。責他以彼為本
以此為迹。今明下示今正義。彼此俱是應土
但淨穢不同。今此穢土機緣破惡宜在淨土
之佛。以淨破穢是對治。故互為優劣者。此
土為劣淨土為優。同居為劣方便為優。實報
寂光準說可見。互有消除者。穢土見思毒害
請淨土佛消除。淨土塵沙毒害請有餘土佛
消除。有餘無明毒害請實報土佛消除。故云
互有。此亦一往。應知淨土眾生若機在釋迦。
亦請此佛。如十下舉十人示互有消除相。十
種垂應者。受苦報人及修世間善法者。但感
事相觀音。乃至修圓者。感圓通觀音。此八人
皆是同居穢土。感同居淨土八種觀音也。變
易二人者。別三十心感實報觀音垂應。圓初
住感寂光觀音垂應也。十種西方者。初人唯
見事相。乃至第十見如虛空。例此娑婆亦應
十種。如淨名經明身子與梵王所見。法華常
在靈鷲山等。但據多分眾生為其取土。故彼
淨此穢。於中機緣不無異見。佛佛道齊於茲
信矣。十種消伏約拔果報苦。乃至破無明說
之。此土至令請者。因緣和合能破三障故。一
法標名者。隨機各立一號也。今欲下明須請
之由。由表三德故須俱請。今此土眾生欲消
伏三障毒害。必須外假勝境之緣。顯發自己
法身之理。彌陀勝境既表法身故須請也。而
此法身為感所覆。今欲顯發。須修觀慧照了
此理。除其惑障。觀音表慧故須請也。然慧不
孤運假福資成。勢至表福亦須請也。釋迦欲
令眾生顯發本理學慧修福故。請三聖密以
表之。對治義強者以愚癡故。見有苦相。若有
觀智則達苦無苦。今由病苦。正須智慧以為
對治。故用標題。得意具三者。觀為顯理必假
福資故。略標一名。即具三義。大悲至之境者。
無緣大悲普覆一切。即法身也。申三業之機
者。五體投地等是身業。繫念等是意業。當請
彼佛是口業。無創等者。創與瘡同。禮記頭
有創則沐。字皆此作。大經云。如人手瘡捉持
毒藥。毒則隨入。若無瘡者毒則不入。瘡即菩
提因緣。毒即第一妙藥。五體投地者。二肘二
膝及頂。俱是體分悉至地也。眾生之本體一
者。眾生心性與佛無別。故云體一。義同父子
天性相關。母字誤也。子拜其父既表報恩。眾
生拜佛義亦同也。薩婆若此云一切智相。內
觀心性與果智合。離薩婆若即心隨妄境也。
與常理合者。與五常理合也。逆理謂逆五常
理。戒是色法者。應云色是戒法。文之倒誤也。
無作冥密者。由作以發無作不與色心相應。
而在第三聚攝。故云冥密。左陰右陽者。夫左
右陰陽因於方所。東南屬陽西北屬陰。此方
之禮君父師南面則左東右西。則左是陽右
是陰。西土之禮三皆東面。則左北右南故左
是陰也。涅槃云。譬如四方北方為上。上即左
也。推畫顯現如陽之明。思數在內如陰之暗。
五識在頭者。眼耳鼻舌俱在頭。故身雖遍體
頭亦身故。平倚者。倚立也。名為惑者。不與理
智相冥。唯隨妄我慮知之執。則是全法。性為
無明也。五受陰即是五夜叉也。若依至心地
者。則是投地作禮義也。五分之名通大小乘。
今意在大義亦兼小。以通十種行人故。悟虛
智者。悟法空之智也。行陰招累者。百論疏云。
心王了其總相。心所了其別相。以識創起但
緣青等總相。次取境像即是想心。次領納
前境即是受心。次起貪等煩惱造作即是行
心。前三但是無記未能成業。行既成業故云
招累。因滅下滅九界無常五陰。得佛界常住
五陰也。斷結毒害者。結即煩惱故喻臭穢。亦
是止善者。掩臭如不殺等。雕麗者。雕文飾也。
禮云。其民雕題。家語云。器不雕偽華能嚴麗。
如福能資慧也。行善即放生等。定中下定無
慧無以深其寂慧。無定無以窮其照。若別對
等者。示別對之失。法身皆名為慧者。慧應作
香字之誤也。華嚴以五分法身。皆喻香故。豈
得無定者。五分有定身故此示以香獨表於
慧之失也。七淨者。一戒淨。二心淨。三見淨。
四度疑淨。五分別淨。六行淨。七涅槃淨。此七
名七覺淨華。大經云。定水湛然滿布以七淨
華也。戒是戒學心是定學。餘五慧學。豈得無
慧者。此示以華獨表於定之失也。而別下結
責也。佛言通表。豈宜別對。故言下引證未詳。
火為緣者。以火喻受戒作法也。定慧亦爾者。
例戒學各具作無作也。對此下云云者。對止
行事善及戒學無作作兩善。是約前二行人。
論表法也。對定慧則約後八行人。論表法也。
故前明定慧含大小偏圓界內外義。凡論表
法意。令行人睹對香華。無忘自己戒定慧
耳。不了此旨。唯數外境何所益哉。合消等
者。表所消毒害亦十不同。如初行人以香表
不殺等。止善應以臭氣表四惡趣業。乃至第
十行人以二住所破無明。為臭氣也。所以下
三業次第。應先身次口後意。而經文以意居
次者。以先須期心故默念之請即願請也。不
風等者。有聲曰風。守之則散。結滯曰氣。守
之則塞。出入不盡曰喘。守之則勞。不聲不
滯出入俱暢名息。守之乃定。禪門明用息
不同有三。一師教繫心數出息。一師教數入
息。一師教入出無在。但取所便。入定無過。即
用皆不許出入俱數。行人欲行此法。應以數
息為意。十息為一念者。數息一門有修有證。
安庠徐數從一至十。攝心在數。不令馳散。是
名修數覺心。任運從一至十。不加功力。是名
證數。能如下明證數。下中二根所證即欲界
定。禪門云。欲定有三。一麁住。二細住。三證。
欲界定麁住者。因前息道諸方便修習。心漸
虛凝不起緣慮。名為麁住。細住者於後心泯
泯轉細。即是細住。當得此麁細住時。或將得
時。必有持身法起。比法發時身心自然。正
直坐不疲厭。如物持之。乃至經一坐久無分
散意。名欲界定。如今下根人心定亂止即麁
住也。未到地定者。禪門云。此欲界定後身心
泯然。虛豁失於欲界之身。坐中不見頭手床
敷。猶若虛空。此是未到地定。所言未到地者。
此地生初禪故也。喜發等者。喜去聲好也。以
今經行法是六妙門故。故禪門云。自有眾生
慧多定少。為說六妙門。六妙門中慧多故。於
欲界初禪中即能發無漏。未必備至上地諸
禪也。一切禪即有漏無漏亦有漏亦無漏非
有漏非無漏禪也。即將下標十種。而下文但
明八者。變易二人無報息故。然數息是一由
觀法別故。成十人故。不定。止觀有通修觀別
一章若數數時者。上數所角切。頻也。下數如
字。下文云。所數數息亦爾。不保不愛下藏菩
薩也。知色數者。色應作息字之誤也。在緣謂
攝心在數不謬亂。謂從一至十。無相等慧者。
無相慧即通第六度等。即等取前五度。然通
與藏體析有殊。六度無別故接藏。文略。言智
度以智導五。俱成即空等慧。應云慧等不定
空故破空。出假不定俗故破假入中觀。此息
非空非假者。了息唯心猶如幻化。故非假息。
性具足諸法故非空法。身之光如如者。法身
遍一切處照如如不變。故名光耳。智慧之光
照了者。即是智能照境稱境而觀。境智不二
也。因此法身等者。因如來法報一如究竟圓
極。能起大用故。令眾生得見應身之光也。然
此應用不離法身。普賢觀云。釋迦牟尼名毘
盧遮那。涅槃云。吾今此身即是法身。故約法
報解應身之光也。釋神力中。初約事解。即是
釋迦神通之力也。然大聖施為事必表理。義
須兩備。故事理二釋俱云或可也。如來秖是
真如等者。以真如解如。以神力解來。以明
如來神力也。此真如有神力者。神名不測。力
名幹用。不測則天然之理深。幹用則轉變之
力大。乘此神力而來者。謂乘真如而有應身。
故曰而來。即乘如實道來成正覺也。不動下
解往毘舍離也。舍離之處即是寂光。故云不
動。此寂光土唯佛究竟。故云至實相等。廣包
百界萬善莊嚴故。曰廣嚴。住此下解住城門
閫。初釋住字。住此者謂住實相之地。以無緣
大悲遍覆法界。憫念眾生為除三障毒害。故
云住也。城即法界者。謂法界為城。防涅槃之
非。禦生死之故。心性唯一故云不二。含受
一切無所隔礙稱門。遍一切處無非門也。佛
證此理常住不變。故云住。此門不動令眾生
等者。自既證此理。亦令眾生證此理也。經門
閫。三蒼云。閫門限也。如如即智等者。謂境即
是智。故云如如即智。此智還照於境也。並云
如如者。謂智如如於境境如如於智。即境智
不二之稱也。具楊枝等者。以觀音左手把楊
枝。右手持澡瓶。是故國人授此二物。而內表
兩因也。定是緣因。慧是了因。慧能除惑故以
拂動表之。定能止散故以澄渟表之。說文云。
水止曰渟。對上消義者。如文云消名消除。又
云。但除其病不除其法。故今以拂除對之。如
物上塵但除其塵不除其物。拂打者。打丁領
切。對上伏義者。伏名調伏。又云。調善令堪乘
御也。此並對前約一義。解消伏也。又拂下對
上約二義也。消滅即斷入涅槃。消除即不斷
入涅槃。此中但對二消不對二伏者。在水四
義中具明故。或是文略。應云一拂除對消滅
之消除伏之。伏二拂打。即對消除平伏。醒悟
者。水能灑悶獲醒也。懺悔方法者。夫懺法
有三。謂作法取相無生。前二是事後一是理。
今經燒香散華五體投地等。即作法也。於現
身見佛授手及疾疾得見觀音等。即取相也。
皆悉入於如實之際。無生也。此之十意皆是
作法。無生理觀不可暫忘。取相一種任運自
現。今時行人都昧心源。專求好相。據此希求。
恐落魔境。故禪門云。夫見相者忽然而覩。尚
邪正難知。逐文作心。求之多著魔也。問若爾。
不應觀相懺悔。答觀相者。但用心行道功成
相現。取此判之。便知罪滅。非謂行道之時。心
存相事。而生取著。若如此用心。必定多成魔
事(已上禪門文)。八意出在經文者。第一第八人師
義立。滅後歸依必假形像等。故須莊嚴道場
披陳過罪。此經無文。雖有破障之語。自是
顯經力用。故此二意人師加也。備於事理者。
如前疏釋。五體等悉是理解。是知約理即無
生所攝。云云者。謂此十意。且依古師。若準
今家十意少別。今師依經請後。楊枝古人則
以請居後。第十坐禪今為誦經。以第四數息
即坐禪故。既闕誦經。故今加之。古人但見經
云數息繫念向下。又云。修五門禪。遂將數息
坐禪以為兩科。不知數息即五門中數息一
門也。今家十意具在百錄。然此經行門於四
三昧中。即非行非坐三昧。亦名隨自意三昧。
然約諸經修行。事儀雖殊。理觀無別。事儀則
各依諸教。理觀則同用十乘。若非十乘終無
所到。故止觀修大行中。事儀廣而理觀略。正
修中理觀廣而事儀略。後之理觀必用前之事
儀。前之事儀必用後之理觀。文雖互出用乃
同時。今之疏文但為釋經。至於修行須依止
觀。為三下前二呪觀音說。後一呪釋迦說。皆
是毒害者。三障損三諦故。皆是煩惱者。報名
煩惱果。業名煩惱因。即三障皆是煩惱也。皆
是惡業者。報名業果煩惱名業本。即三障皆
是業也。皆是報法者。煩惱名報本業名報因。
即三障皆是報法也。不無輕重等者。雖俱稱
煩惱。以惑心昏亂義重。故別受煩惱障名。雖
俱稱惡業。而三業繫縛義重。故別受業障之
名。雖俱稱報法而陰身詶因義重。故別受報
障之名。故云分為三障。悉具三障之語者。此
即通義。然通中有別。故判三呪各破一障。如
破煩惱障中。經文雖有業報之語。是知業是
煩惱因。報是煩惱果耳。捨傍取正。秖是破惑
心煩惱障也。餘二例知。兩意者。一俱重。二互
有輕重也。悉須三呪者。以三障俱重。故子
縛即煩惱障。猶償狗齧者。業報俱在也。過失
業因遭今狗齧。如法顯傳說。取食聖沙彌為
彭城吳氏家犬所傷等。例爾者。或業除而煩
惱報在。或報除而煩惱業在。斷其重者者。重
即貪也。輕即瞋癡。此三俱屬煩惱障。今以此
文明斷惑有輕重之殊。以例三障也。今從別
義者。毒害通名也。煩惱等別稱也。開三顯一
者。三即權一即實。亦復如是者。三周俱名開
權顯實故例。如今經三呪通名消伏毒害也。
更加下即初周名法說。二周名譬說。三周名
宿世因緣說。例如今經三呪初名煩惱。次名
破業。後名破報。自有下即前明古人分經。以
正說盡第四呪也。即是下出其義。謂前三別
治三障。後一總治三障也。若不下明今解兼
得總別者。如初番呪正破煩惱重者即別。餘
二障隨滅即總。餘二例之。經南無此云歸禮。
或云歸命。通為眾生等者。佛如醫王。法如良
藥。僧如瞻病人。故云消伏之所。別緣者。別在
大悲拔苦之力。是故別請也。三寶復有通別
者。三寶是通各三稱為別。謂除三障說三呪
表三德。故須三稱也。三釋者。釋應作德。字之
誤也。通稱三寶。既復論通別觀音。別緣亦
應復論通別。以亦三稱故義可例知。三業如
文者。稱名口業。投地身業。一心一意意業。苦
厄下云云者。中七有分段之苦厄。後二有變
易之苦厄。不獨下謂苦厄語通。不獨在於受
苦報人也。無明癡暗等者。此初番呪正破煩
惱障。故此文總請但云滅除癡暗也。下別請
言業報者。是兼破耳。如華嚴下放六度光也。
除慳即施光。除恚即忍光等。即等取餘度證。
今滅除癡暗是智光也。又如思益經云。又如
來光名曰能捨。佛以此光能破破戒之心。令
持禁戒又光名安和。破瞋恚之心。令行忍辱。
又光名勤修。破懈怠心。令行精進。又光名一
心。破妄念心。令行禪定。又光名能解。破愚癡
心。令行智慧。今云淨光明。即是思益放能解
光也。覆大地者。草木皆死。譬圓中一斷一切
斷也。次第除十人惑者。除受苦報惑時。餘惑
未必除。故須次第。如法華玄義行妙中次第
破有義。此即別教也。經云殺害苦。而輔行
引經云毒害者誤耳。不可執彼改此。況今疏
文牒釋分明。仍以毒害解殺害也。魔即天子
魔也。魔字字書元無。譯人義作。梵言魔羅。此
翻障。能為修道作障礙故。亦言殺者。常行放
逸斷慧命故。或言惡者。多愛欲故。將空等者
以小破大也。小雖出界不能化他。菩薩化他
誘其徒屬。空彼宮殿。故害大心。此證四教
菩薩有遭殺害義也。將散下以事善破二乘。
二乘出彼界。故此證聲聞緣覺有遭殺害義
也。然變易二人亦為界外魔所害也。如華嚴
十魔。二障如文者。煩惱即煩惱障。眾病即報
障。前是大悲等者。指前總請大悲覆一切也。
對今施樂。即慈悲互顯。前舉能拔。故云大
悲。今舉所與故云安樂。若世下釋大樂而先
簡分樂。如是等者。等取二乘以證真為樂。菩
薩以出假為樂。分有下皆是少分樂。不名大
樂。至得下正示大樂。不遷不變故常無二邊
苦。故樂四德之二也。能請語長遠者。謂月蓋
通為十種行人請。不秖為於受苦報人也。經
聞名救厄者者。即同法華觀其音聲而得解
脫也。十種下釋世間也。皆名眾生世間者。此
雖舉一義必具三。以五陰和合而有眾生。眾
生所居即是國土。而有下釋慈悲父也。父子
義者。既指觀音為父。眾生即當如子。眾生由
理具佛性故。能感觀音。由分顯佛性故能應。
感應互遍生佛無差。其猶父子天性相關也。
故云同有佛性。如來下正釋佛性。以佛性是
總名三因是別名。總元詮別別不離總。此中
三因正唯約性。緣了約修。於修二義稍異諸
文。以諸文中若論類種。即以低頭舉手為緣。
乃至聞一句為了。今約俱未開悟故悉在緣。
故云作諸功德。及云隨從化導。斯則散心聞
法攝在其中。別取聞法人位名為了因。故云
結縛得滅。當知滅縛即相似及初住也。若論
假名五品。不無名字觀行滅義。故知圓名字
即至于分證悉屬了因。然此三因諸部所談。
進不非一。如顯性錄。具明天性相關者。生
佛各三高下互遍。故請下結示也。既云免三
毒苦。即是斷惑入位須廣約十人方顯高下。
豈止在於受苦報人也。病除下約三義釋。今
世樂一句。初義約受苦報人。言得道者。即二
乘涅槃也。然則豈無未來得圓頓道耶。今約
從淺至深存次第。故汎明其義。至第三通約
十人。方為準的又病除為今世樂者。豈無即
時悟道耶。然即時悟者。乃由過去下種成熟。
今依觀音得脫耳。今且約正為未來下種。及
下種未熟者請。故云今世樂所以約未來。於
小乘得脫。為後世樂也。乃至圓教種熟脫三
例亦如是。未來下約二乘人有餘無餘以分。
今後十種下約分得究竟以釋。今後此十種
行人即時各得悟道為今。以圓中妙覺涅槃
為後。然此十中前四如初。二兩義已明今後。
此又通以圓中究竟涅槃為後者。以第十行
人是初住位。既為今世。須以妙覺而為後世。
云大涅槃非極果如何。若十人各各自論。今
後細作可知。然非佛意。佛意欲令一切同至
圓融究竟涅槃。故觀音深位能了此旨。教令
請云及與大涅槃也。餘諸下結顯及與大涅
槃句也。涅槃是安樂法故。故云方是大樂也。
此一句經即是請施後世樂也。師子吼者。涅
槃云。師子吼決定說。說一切眾生皆有佛性。
以欲知智在說故。即般若德也。以此三德等
者。以印對法身。必定對般若。吉祥對解脫。陀
羅尼是遮持。遮三障惡不生。持三德善不失。
故三德是遮持之體也。又必下約拔與釋而
不釋陀羅尼印者。以印是中道之體。必定吉
祥即中道與拔之用耳。消滅拔苦義者。師子
吼時百獸皆死。如智慧照時眾苦咸滅。故大
下明陀羅尼義通顯密也。除障不虛名神呪。
智鑒無昧名明呪。獨絕無倫名無等等呪。大
品以此呪名通歎顯密呪。秖是願者。此釋大
品呪義也。願眾生。如立者。立應作佛。字之誤
也。譬如下。詩云。螟蛉有子果臝負之。教誨爾
子式穀似之。箋云。式用也。穀善也。今有教誨
萬民用善道者。亦似果臝故今以果臝喻佛。
螟蛉喻眾生。螟蛉桑蟲也。果臝細腰蜂也。俗
呼為蠮螉。諸經皆是呪者。呪既訓願。是故不
獨密語名呪。諸大乘經顯說皆名呪也。以無
非佛願眾生如佛故。又可偏小之說亦名為
呪。故法華云。雖說種種道。其實為佛乘。則偏
圓顯密咸是呪也。遮即調伏義。破即消滅義。
故云滅空滅有即是消滅者。上文伏空伏有。
下應云即是調伏無者。闕文也。除伏平伏等
意者。等取消除消滅二也。應云滅之亦有消
滅除滅也。即以斷不斷對之。玄義已詳。故注
云云。亦是禁呪。呪誓者謂三德。囚禁三障如
世禁蛇。誓者制也。制三障令不起。故亦是呪
術。術法者。解上呪術。秖是破三障之法耳。盡
與下謂上願禁誓術四義。皆與一人斷障相
應也。密能消伏者。呪是密語。約前四義各具
消伏。實相印者。三蒼云。印信也。檢也。大論
云。大乘經用一實相印。生死即涅槃。涅槃即
生死。不二不異故。苦盡下以前消滅調伏二
義。對釋經文也。乃至有見者。略三途惡業故。
云乃至。從乃至字至廣遠。凡五十八字。當在
釋第二番呪云云字下。爛脫在此。第三正說
呪。經救護眾生神呪者。無緣大悲普令離苦。
故名救護。言神呪者。新翻並云真言。謂皆
是如來難思祕密真實之言也。然眾經所說
功用不同。或專用治病。或專用護法。或專
用滅罪。今經四呪則通治病滅罪護法也。如
般若大明呪無上明呪無等等呪。則非治非
滅非護也。通則兼具眾德。別則各順經文。古
來諸師解義不同。今意會之。不出四悉。一云。
呪者是鬼神王名。稱其王名。部落敬主不敢
為非。此世界明呪義也。或云。呪者如軍中密
號唱號相應無所訶問。若不相應即執治罪。
此為人義也。或云。呪者密默治惡惡自休息。
譬如微賤奔逃彼國。訛稱王子因以公主妻
之。而多瞋難事。有一明人從其國來。主往說
之。其人語主。若當瞋時應說偈云。無親遊他
國。欺誑一切人。麁食是常食。何勞復作瞋。說
是偈時。默然瞋歇。後不復瞋。主及餘人但聞
斯偈。皆不知意。呪亦如是。密默遮惡餘無識
者。即對治義也。或云。呪是諸佛密語。如王索
先陀婆一名。而具鹽水器馬之四。實一切群
下無有能識。唯有智臣。乃能知之。呪亦如是。
秖是一法遍有諸力。病愈罪除善生道合。即
第一義也。有此四義。故存本音譯人不翻。意
在於此。於五不翻中即祕密不翻也。於四例
中即翻字不翻音也。縱翻華言義亦莫曉。例
如典語召物。物實不知。而庸俗不知聖地密
言。凡豈能解。然此三呪或作鬼神名號。注解
者。蓋後代之妄作也。況疏解此呪。密談三德。
若唯鬼號減謗何深。世行大悲呪而有注釋
者。亦同此例。又此三呪或改言音。或易文字
而言傳之。於梵僧正之。於梵學者非也。且難
提所授之音。儻與中天有異。斯亦五天方土
不同。如摩訶摩謚身毒賢豆之例。今既改其
神呪。亦合別譯經文。以梵本不同故也。陳隋
之世智璪諸師多行此法誦呪。唯依現文而
徵感尤多。具彰僧傳。識者詳之。今以古經呪
詞。錄在記文。庶無墜也。

哆耶咃(丑加切)　嗚呼膩　模呼膩　鬪婆膩耽婆
膩　安茶詈　般茶詈　首埤帝(埤避私切)般般茶
　囉囉婆斯膩　哆姪咃　伊梨寐梨　鞮首梨
(鞮音低)　迦婆梨　佉鞮端耆　旃陀梨　摩蹬蓍
(蹬音鄧)　勒叉勒叉　薩婆薩埵薩婆婆耶啤娑訶
　多茶咃　伽帝伽帝膩伽帝修留毘修留毘
　勒叉勒叉　薩婆薩埵　薩婆婆耶啤娑訶
(一百一字)

經云怖畏乃至疾病。當約十種行人消之。此
報身者即報得之身。謂受苦報人也。無明
之病者無明應作五根。字之誤也。眼赤耳膿
即五根病也。乃至圓教者中略。緣覺及三菩
薩。故云乃至本是法性至之病者。即同前文。
無染而染理性之毒也。即病除與法性等者。
達無明即法性故。此即染而無染。是消伏義
也。前分行理。此兼前二。非是自請者。佛居至
極毒害已盡故。既云覆護一切重請觀世音。
即知是為他護法也。若作淨語可施於下者。
即受下之朝請也。如天下引證也。漢制諸侯
春朝天子曰朝。秋朝曰請。故漢官儀有朝請
大夫。則佛如天子。觀音如百官。請百官即朝
百官也。臣赴君曰朝。以觀音之法臣。朝釋迦
之法王。故云請觀音也。又經下示經題亦通。
淨音可施凡下者。凡下即月蓋及舍離人。朝
於觀音也。若準前喻。則天子喻觀音。百官喻
凡下。前是佛受觀音之朝。故單言下。今是觀
音受眾生之朝。故言凡下。請語重者。咨尊曰
請。依字音也。隨意消息者。正約經中重請之
言也。若作咨尊義。即佛為眾生請於觀音也。
若作淨音。即佛重受觀音之朝。證彼說呪也。
如如大覺即法身之佛也。以依此理說呪。故
第二呪。

哆姪咃(哆都我切)陀呼膩　模呼膩　鬪婆膩　耽
婆膩　阿婆熙　模呼脂　分茶梨　般茶梨
(般補槃切)　輸鞞帝(鞞部迷切)般茶囉　婆私膩　休樓休
樓　分茶梨　兜樓兜樓　般茶梨　周樓周
樓　膩般茶梨　豆富豆富　般茶囉　婆私
膩　矧墀(矧詩引切)跈墀(跈徐殄切)膩跈墀　薩婆阿婆
耶羯多　薩婆𠷐婆(𠷐其柯切)娑陀伽　阿婆耶
　卑離陀　閉殿娑訶(凡九十九字)

各各有怖畏者。乃至第十行人。有下地可捨。
即是怖義。經云毒害。準怖可知。金光至之難
者。有二義。一約生身得忍有超登十地者。生
身既在故有此難。二約法身菩薩。住變易土
則以無明為虎狼等。此中十人者。十應作二。
字之誤也。前八的有事中虎狼但變易二人
無也。煩惱法為虎狼者。此亦約行毒害也。梵
行者。梵是西語具云梵摩。此翻清淨。葛洪字
苑云。梵潔也。取其義耳。性戒者。謂不殺等
十。持之性自是善。犯之性自是惡。不由佛制。
方有善惡也。故輪王出世則以此法化人。若
受佛制戒之後。犯於殺等則更加違制之罪
也。故云。受與不受俱是罪。草木戒者。此一向
是遮。但因外道俗人計草木有命。見比丘剪
伐謂無慈心。息彼世機佛乃制戒。故比丘受
已犯之。得違制之罪。俗眾不受犯之無性罪。
故云不受犯不得罪。經云。糞穢即十惡也。設
有下解設有業障也。假設者。業障本空妄想
故有。故知業障是假設也。但設者。業種至多。
但有一法屬業障攝。皆為神呪所破也性淨下
解假設義也。性淨等者。無染而染故曰本無
今起也。皆是虛假者。迷理起業業不離理。業
體本無而言業者。虛假施設耳。實來破虛者。
實即三德。密教虛即惡業。今稟教達理了業
唯心。染即無染。心體本虛業相無寄。故云。皆
使清淨。但設下以設訓但。對前成異。若論業
體意不殊前。大品云。設有一法等者。涅槃之
外實更無法。欲遍蕩相著故。假設過言過尚
如幻。況不過耶。條然言無者。以一切空寂故。
如十九界等者。等取十三入六陰也。以界但
十八入唯十二。言九言三喻畢竟無浮虛之樂
者。合云浮虛之業。樂字蓋誤也。與大品等者。
今經設有業障與大品設有一法。俱是假設
之設。即語同也。復為異即意別也。彼明泯蕩
相著。則一切皆空。此明從理立事則有浮虛
之業。以此段呪正破業障。故見佛三昧為種
者。外見形像由內修觀佛三昧也。地獄下約
十法界所見不同。乃至人中所見者中略鬼
畜修羅。故云乃至。通別等菩薩者。等取藏圓
也。所見各異者。即見佛形像不同也。如三惡
道習見佛。如黑象脚等三尺之身。又如提謂
等以人天位見佛為樹神等。準此六道眾生。
並見佛不同。皆非出世相。若六道中有出世
機。則見佛四種不同。即是四聖法界也。故大
論十一引密迹經云。一切天人見佛色量。或
如黃金白銀諸雜寶等。或見丈六。或一里(藏)
或見十里乃至百億(通)或見無量無邊(別)滿
虛空中(圓)天人所見既乃不同。四趣亦爾。此約
多分亦有為圓機而感劣身。如法華應以地
獄身而為說法等。凡約十種行人者。即受苦
報人非但人中重病。意亦收於四趣。故向云
地獄人念佛等三昧。觀法亦異者。即四教不
同。五方便人者。外凡合一。內凡開四。謂煖頂
忍世第一也。思惟尚在者。是有心病也。二
果欲界殘思三果色思並是心病。略而不論。
故云乃至。身病尚在者。如身子患熱。畢陵伽
患眼痛。習氣不亡者。如畢陵伽有慢。身子有
瞋。緣覺侵習未深心病還在。故云亦爾。六度
同凡夫。通教十地準四果可知。故云亦爾。不
言別圓內外凡者。文略也。生變易者。變易之
言該於二土。今云就無作四諦者。且約生實
報人及生方便斷塵沙者。若生方便未斷塵
沙。須學無量四諦也。五分下明身病。無明下
明心病。約四十二位互作淺深優劣重輕。望
下為深優輕。望上為淺劣重。乃至等覺一生
在。皆有二病也。故經下示妙覺無病也。等覺
一品猶是無常。妙覺究竟故五並常方無兩
病。外內火即仁王經七火也。一鬼火。二龍
火。三霹靂火。四山神火。五人火。六樹火。七
賊火。人火者。惡業發時身自出火。樹火者。如
久旱時諸木自出。今云內火即人火也。外火
即餘六也。又內火即病也。病侵於身如火燒
物。又是身內火大不調故為病也。故經云。節
節疼痛稱名誦呪。即得除愈也。病差曰愈。事
解如文者。若約事證。如東晉謝敷南齊陸果
作觀音應驗傳所明也。故言燒身者。身喻見
諦也。雨雨者。上雨字去聲。雨猶降也。即是
信行人者。稟教修觀斷見惑。故是思惟惑等
者。思不障理其實附理。如須下示附理相故。
言內火者。以內火在身如思惑附理也。處處
九品者。三界九地各九品。共八十一品思惑
也。前一下約法行。例龍雨也。經明外火。即云
龍王降雨。內火但云除愈。今大師依義立名。
身病既得名火病愈。即是降雨義也。既以內
火表思惑。即以龍王表心王。心靈自在如彼
龍故。無漏心王者。即指三向三果所觀無漏
之心也。發得禪定法水降雨也。雨能滅火如
禪能斷思。問前釋外火表見道。既約信行。此
論修道何故作法行釋耶。答見道修道各有
利鈍二根。利入見道名法行。鈍入名信行。利
入修道名見至。鈍入名信解。是則見修各有
信法二行也。今以初入見道稟教義強。約信
為便。修道重緣約法為便。得意而論義。必兼
具分段。見思可解者。前八人中別圓二人猶
在凡位。所破仍是界內見思。故云可解。變易
下即後二人。乃是別三賢人斷界內惑盡。已
生方便。及圓初住已破無明生實報土。此二
人俱約界外同體見思。以明內外火義也。勝
妙五欲者。如華嚴中無量香花雲百千禪定
也。香華雲即是變易土中欲界也。禪定即色
無色界。此即界外思惑也。文闕見義應如地
持。等覺入離見禪。涅槃迦葉自敘云。已前
名邪見人。皆是界外見惑也。然此見思實無
異體。但指根本無明。障理名見。潤生名思。不
同界內二惑。差別事解下爾雅文也。飢字或
饑。並通五穀者麥菽稷黍麻也。或曰。房散
角芒𥢶也。譬解中四句。初二句以不聞教為
飢。聞教生解為飽。次二句以有解無行為飢。
解行兼具為飽。正慧即是正行也。增益法身
如五穀養色身。故以無正慧為飢。助道即帶
事兼修資成正慧。楊泉物理論云。蔬果之實
助穀。故以無助道為饉。乃至人天善者。略苦
報人。故云乃至也。約十人傳作者。苦報無善
法為飢。人天為飽。乃至圓人分證為飢。究竟
為飽。釋王難中。既論分段變易。即是約十人
明王難也。四魔即天子五陰煩惱死。十魔者。
華嚴云。一陰魔生諸取故。二煩惱魔生雜染
故。三業魔能障礙故。四心魔起憍慢故。五死
魔捨生處故。六天魔自憍縱故。七善根魔恒
執取故。八三昧魔久耽味故。九善知識魔起
著心故。十菩提法智魔常不捨故。故言下引
瓔珞經證也。即等覺後心無礙道中已伏煩
惱。解脫道斷即入妙覺。故云唯有一分死魔
也。盜賊是六根。六塵者。如金光明云。六入村
落結賊所止也。如人得天。往者從人中生天
則以天。趣為牢獄。天生人中以人。趣為牢獄。
六道互作故注云云。當分受身為獄者。不須
約所往處也。如人在人中天在天中。即名牢
獄。亦約十行人者。前二可知。後八皆具二種
獄義也。故知十種行人並未免於牢獄。故須
請觀音也。唯佛一人出二種三界之獄。故在
手名杻。在脚名械。二手二足各表定慧。昏散
為障。如杻械也。在頸名械。連身名鎖。枷在兩
肩之上。左陰表實右陽表權。見思塵沙是權
障。無明是實障。即三惑如枷。故云枷。是權實
障耳。得業繩等者。謂得繩業繩也。有部云。業
入過去得至未來。身死得謝未來報起。如一
業成以一大得。得於業法。又以小得得於大。
得第二剎那以三大得。得前二得及以業法。
初念之得俱成法。故又三小得。得前三大。
并初剎那九法成就。第三剎那二十七法。凡
云大小得者。皆以大得得於本法。復以小得
得於大得。還以大得得於小得。故大小得更
互相得。故知第三念去如是展轉。得遍虛空。
是則一生之中於一業思之所起得。尚已無量
況無量生無量業得。以至來際。若經部宗得
既是假。但云意與身口和合成業。假立有種
至未來生。若大乘中藏識盛持。以至未來。世
雖有此異凡受報處。必為精血四大所籠。未
得擇滅非得已來常為得繩之所連縛。連縛
未斷去已復還。故今以連身之鎖表之也。經
五繫縛者。謂頭及手足五處被繫。若作所表
是五分障也。海是下釋入於大海也。初約生
死深廣如海。二約法性深廣如海。妄想動法
性者。妄想如黑風也。動法性者。即是全法
性為無明無染而染。遍造生死名為波浪也。
經洄波者。三蒼云。洄水轉也。經水色之山驚
浪如山也。取理不得者。理非四句故取不得。
故法性下大經文也。於四起定執故成毒藥。
達四無四故成甘露。毒故早夭甘故延齡。刀
劍傷壞故表無常。注云云者。約十行人即是
二種。三界皆為無常所還。乃至等覺一分亦
是無常也。經過去至怖畏明果由因也。一切
苦即穀貴等若果也。若由過去所感。即成順
生順後二報。若由現惡所感。即成順現報。經
如火燒薪者。涅槃明少善能除大惡。譬如少
火能燒一切。經三毒。等畏者。即等分煩惱并
上是四分授位等者。華嚴云。轉輪聖王所生
太子。母是正后。身相具足。王令太子坐白象
寶妙金之座。張大網幔乃至奏諸音樂。取四
大海水。置金瓶內。王執此瓶。灌太子頂。是時
即名受王職位。十地云者。即指華嚴十地品
明第十法雲地也。故經云。菩薩受職亦復如
是諸佛智水灌其頂故。名為受大智職菩薩。
此則唯法雲地得名灌頂菩薩也。佛但法性
者。究竟顯理故下地不能見也。理極不能思
度者。解十人智有頂可見也。以齊己所解不
能思度究竟極理也。此則各以少分智慧為
頂。若得下稟教進行猶被灌受職也。能以等
者。即妙覺觀音用法性海水。普灌十種行人
智慧之頂也。此十地之頂也者。明經云灌頂。
正約十地尚灌十地。下位可知。經應當暗誦
謂柔聲默誦也。此呪既爾。上下例之。然諸經
事儀對機各別。如熾盛光呪則令厲聲。此文
則使暗誦。幸順佛語方契聖旨。示法用中。以
此經是俗眾發起故。有持齋斷婬等語。齊身
口業者。祭統云。齊之為言。齊也。齊不齊以致
齊者也。是故君子非有大事也。非有恭敬也。
則不齊。不齊則於物無防也。嗜欲無止也。及
其將齊也。防其邪物。訖其嗜欲。耳不聽樂。今
釋氏以不過中食為齊。亦取其防邪訖欲。齊
不齊之義也。毘羅三昧經云。早起諸天食。日
中三世佛食。日西畜生食。日暮鬼神食。佛制
斷六趣因令同三世佛故。今約理解。故云齊
者。秖是中道後不得食者者。即佛制中後不
得食也。今表初住初地圓證中道。心外無
法如中後不得食也。中前得噉者。佛制中前
非正食皆得噉之。正食者。四分律云。有五
種。蒲闍尼此云正食。謂􂆌飯乾飯魚肉也。五
種佉闍尼此云不正食。謂枝葉花果細末磨
食。今云中前得噉。即不正食也。此得下先
表圓位。前方便者。即指住前內凡位也。住
前既有相似證義。此即中前得噉。亦是下次
表別位地前離邊觀中。即是法界外有法也。
經云。不飲酒者。如五分律云。跋陀越邑有
毒龍。雨雹損苗。居士請婆陀竭陀降之。遂
以酒飲吐臥在道。佛言。昔伏毒龍今不能降
蝦蟇。因說漸斷酒戒。以酒令人昏亂。故今
持呪者不得飲。約理則酒是無明也。涅槃云。
譬如醉人見日月轉。不噉肉者若約事釋。如
楞伽云。有無量因緣不應食肉。乃至云。令修
行者慈心不生。及令呪術不成就等。是無緣
大慈也者。此約理釋也。
請觀音經疏闡義鈔卷第三



請觀音經疏闡義鈔卷第四

宋錢唐沙門釋智圓述

○涅槃云。不住法相及眾生相。名無緣慈。不
住二邊。即不噉義。眾生緣法緣者。涅槃云。慈
之所緣一切眾生如緣。父母妻子親屬名生緣。
不見父母等。見一切法皆從緣生。名法緣。是
則生緣雖不噉空而噉有。法緣雖不噉有而噉
空。故云皆有分齊。無緣無分齊者。不著二邊
故。灰能去垢。灰如五觀。垢如貪等。貪等除時
名澡浴清淨。說文云。澡洗手也。浴洗身也。五
辛苦辣者。慈閔三藏云。葱蒜韮薤興渠五也。
興渠者。應法師云。梵音訛也。應云興宜。慈閔
云。根形如蘿蔔出土辛臭。慈閔冬到彼土不
見其苗。此五物辛而復葷故。經云。五辛能葷
有辛而不葷者。如薑芥之屬。則非所制。蒼頡
篇云。葷辛菜也。凡物辛臭者皆曰葷。決定經
云。若人食酒肉五辛入伽藍。隋猪胎中。後得
人身常患腋氣。故今誦呪之人。不得食也。今
約理解乃以辣味逼迫於舌。如五陰之苦也。
葷氣經宿猶存。如五陰中所起惑業。能至未
來故。云有集諦也。污穢等者。指上所表。是約
見愛污穢陰也。九種五陰如前記。經女人污
穢者。大論云。婬欲雖不惱害眾生。以心心繫
縛故。既求解脫。故須制之。經長與苦別者。似
位別分段苦。真位別。變易苦。此別圓也。亦應
約十種行人通證於前者。觀音說兩呪既畢。
故通印證之。釋迦因是自說第三呪也。經來
嬈此女人者。即鬼動其婬也。阿含云。婬亦有
鬼。鬼入心則使婬佚無度。或鬼使瞋使邪。嬈
乃了切說文云。擾戲也。郭璞云。嬈弄也。經入
善境界者。約十人中。餘九皆名善境界也。乃
至唯佛名善。經惡鬼消伏者。觀音有威有恩。
若非懷恩則是畏威。所以消滅調伏也。經三
障永盡者。二種三障也。一分段三障見思為煩
惱障。惑業為業障。界內生為報障。二變易三
障。又二。一方便三障塵沙為煩惱障。無漏業
為業障。變易生死為報障。二實報三障。無明
惑為煩惱障。非漏非無漏業為業障。彼土變
易為報障。此呪能令至於究竟寂光。故云三
障永盡也。三界獄火者。三界繫閉行人。猶如
牢獄。無常如火。眾苦者。分段三界有五八之
苦。變易三界有塵沙無明之苦。四百四病者。
一大不調百一病起。四大合四百四病也。界
外應以障四德為病。入陣鬪戰者。若約理者。
與五陰魔煩惱魔死魔共戰也。經如鷹隼飛
者。易曰。王用射(是亦切)隼于高墉之上。孔穎達
云。隼者貪殘之烏。鸇鷂之屬。今明觀音垂應
如彼鳥飛。言其速疾也。經囹圄者。音鈴語。廣
雅云。夏曰臺殷曰羑䤃里。紂拘文王是也。周
曰囹圄。皆獄之別名。周禮云。三王始有獄。釋
名云。囹領也。圄禦也。謂領錄囚徒禁禦之也。
經及諸刑罰者。即五刑五罰也。王制曰。刑者
侀也。侀成也。一成而不可改也。說文云。罪之
大者曰刑。罪之小者曰罰。廣雅云。罰折伏也。
尚書甫刑云。五刑不簡正于五罰。孔安國注
云。不簡核謂不應五刑。當正五罰。五刑謂刻
其顙而涅之曰墨刑。截鼻曰劓刑。刖足曰剕
刑。男去勢婦人幽閉曰宮刑死刑曰大辟。於
今即笞杖徒流死。為五刑也。五罰者。出金贖
罪也。書云。墨辟疑赦其罰百鍰等。於今則笞
杖徒各有五等。流有三等。死刑二等贖銅。各
有斤數。經一日等者明受苦惱之時分也。第
三呪。

多絰咃　安陀詈　般茶詈　枳由詈　檀陀
詈　羶陀詈(羶式禪切)底邪婆陀　耶賖婆陀　頗
羅膩祇　毘質雌　難多詈　婆伽詈　阿盧
(之引切)薄鳩詈　模鳩隷　兜毘隷　沙訶(共五十三字)

歡功用文為三者。前一是應能拔苦。後二是
機能修行。又前一是果上化他。後二是因中
自行。又六道是所觀之境。六妙是能觀之觀。
六根是所破之惑。故此三段經文不出機應。
自他及機應各論境觀惑三也。稱三寶名是六
字章句者。謂佛陀達摩僧伽一寶二字也。三
寶為三字者。即單云佛法僧也。若以此六字
者。即指前二家處處皆有者。前二番呪皆稱
三寶。應皆名六字章句也。起盡之文者。起即
標章盡謂結句。六妙者。此六次第相通能至
真妙涅槃。故云六妙門也。於義為便者。二十
五有及以六道但總別之殊。大經既以二十五
三昧破二十五有。則與今經六字章句對破
六道。其義相符。故云為便也。所以明此三種
章句者。謂三種雖殊不離破有也。前一是化
他破有。後二是自行破有。於自行中前一是
破有觀。後一是有中惑。即六道中各具六根。
六根皆起三毒也。是知三種六字不出大經破
有之義也。六出者。三處各出標章結句也。說
偈竟者。偈應作呪。字之誤也。後結句云等者。
即經云。告阿難言。是六字章句乃至若有聞
者。獲大善利。六道是六字門者。文剩門字。無
量種者。如人道貴賤愚智妍蚩一一不同。人
道既然。餘皆倣此。即是章段句逗義也。又照
六道實相者。謂照六道三障即三德也。此約
自行釋遮持義。破三障即遮。達三德即持。故
云得陀羅尼等也。有我不耶者。彼經迦葉問
也。答云。即佛答也。我即佛性者。即直我也。窮
此理性者。研窮三諦生佛無差。菩薩分顯諸
佛究竟。而能理事互融普門示現。故云而得
自在。故能下約化他釋遮持也。以自證故。乃
能化他。亦由自他體性互遍。天道苦少者。謂
非全無苦。但少於諸趣爾。如欲天有五衰之
苦。四禪有不得速入禪苦。四空有四心之苦。
八難謂三惡道為三。四北洲。五長壽天。六佛
前佛後。七世智辯聰。八聾盲瘖啞。一切之言
等者。既云一切何所不攝。尚離二種生死之
苦。況天趣耶。經果蓏說文云。木上曰果地上
曰蓏。應劭云。木實曰果草實曰蓏。張晏云。有
核曰果無核曰蓏。經亡失下示禍對相。經接還
本土者。失妻子喪財產由亡國故。今得接還
則餘事自得。經鳩槃茶此云甕。或云冬瓜。其
陰似甕等故。即厭魅鬼也經巍巍者。高大之
稱。論語云。巍巍乎舜禹之有天下也。經阿修
羅者。阿之言無。修羅云天。彼非天故。又脩羅
云端正。彼無端正故。從今世等者。據經分齊。
從阿難當知已去。今的指得失之文。故云從
今世等。失謂失惡。是遮義。得謂得善。是持義。
如無生忍者。大品云。無生法即是佛。此與陀
羅尼義同也。然亦通因似初境界者。似六根
淨位。旋假入空耳。未敢定判故云似也。經吉
祥句即陀羅尼。近世經本於手出香色乳下剩
有飢渴逼切者。一句古本皆無。智者於諸文
引用。亦無此句。經善集慧即一切種智也。經
如救頭然者。金光明云。譬如男女如火燒頭
如火燒衣。救令速滅。火若未滅不得暫安。懺
悔亦爾。此則然字是燒然也。又大論明野干
救頭之喻。名救頭。然則然字是語辭也。經寒
林者。即尸陀林。僧祇律云。此林多死屍。人入
如寒可畏也。修頭陀行者。多居此林。以易觀
無常故。斯那即其人乎。經無央數者。梵云阿
僧祇。此云無央數。楚辭云。時猶未央。王逸曰。
央盡也。觀心下廣釋心脈。於中先約肉團心。
為因緣之境。次觀慮知心。以成三觀。赤肉
之心即肉團心也。正法念經中如蓮華晝開
夜合。即此心藏也。俗書謂之方寸。以此心藏
唯方一寸故。然為慮知之所託附故。由團有
病則慮知顛倒也。一身之主者。提謂經云。心
為大王。上義下仁故居百重之內。故一身六
分悉由於心也。通明觀者。謂從初修習通觀
息色心三徹見無礙。故名通明。又善修此禪
能發六通三明。因中說果故名通明。此禪無
別位。次還約根本四禪四空。而修耳。今經觀
心心脈即此禪也。委明修證如禪門第八卷。
若空下此約慮知之心。以成空觀。於中先立
境。次心無下明觀一切世間。即十界各三種
世間也。無不從心造者。十界是所造心為能
造。全所是能。故觀能造即具諸法。種種五陰
者。亦約十界也。此皆華嚴文。心無下正明空
觀十界。依正既並由心。故觀心空則諸法空。
如伐樹得根。則枝條自死也。言心無心不有
心空皆一義耳。乃至無量諸脈者。即十界各
各心脈不同也。心脈下覽前空假同歸心性。
三一圓融。故皆不定。不空不假者一念叵得
故不假。百界宛然故不空。是故空假不離心
性諸脈。亦不空不假者。諸脈皆由心造。故諸
脈皆即是心故。所以心即中故諸脈亦中。即
是圓觀心脈者。總結前文。俱成圓觀。行人下
云云者。以事解歷受苦報。及修人天善法者。
以空觀歷二乘。以假觀歷三教菩薩。三觀融
即本在圓人。深不遺淺義可通攝。若有能觀
等者。即釋觀心心脈句也。能觀即觀字。所觀
即心心脈也。既云一處。一即空也。世即三種。
音是機緣。故屬假也。不為二邊所縛。故名解
脫。是中觀義。而又云下此釋伏難也。應難云。
若此經文對三觀者。何故結云成阿羅漢耶。
故今釋云。此約十人。前二得道成小乘羅漢。
乃至成大乘圓頓之羅漢。如法華云。我等今
者真阿羅漢。普於其中應受供養則圓人亦
名羅漢明矣。故云無咎。廣明經文應分為二。
初從云何下明方便。二從安庠去。明修證。禪
法即次第禪門也。云云者。謂具五緣。訶五欲。
棄五蓋。調五事。行五法。故有二十五種也。故
禪門云。方便者。善巧修學之異名。行者於初
緣中善巧修習故名方便。事理兩解者。如止
觀約觀心釋方便。即理解。禪門中但有事解。
調五事者。謂調食令不飢不飽。調眠令不節
不恣。調身令不寬不急。調息令不澁不滑。調
心令不沈不浮。然此五事食眠則定外各調。
後三則定內合調。今經於五事中。但示合調。
三方便者。從要而說。行者必須備二十五法。
具如禪門。始於三事等者。正明今經從要之
意。大集經云。歌羅邏時即有三事。一命。二
煖。三識。出入息者。名為壽命。不臭不爛名之
為煖。即是業持火大故。地水等色不臭爛也。
此中心意名之為識。即是剎那覺知心也。三
法和合從生至長無增無減。愚夫不了。於中
妄計我人眾生。作諸業行心生染著。顛倒因
緣往來三界名迷。若尋其原本。不出此之三
法名解。修此六字者。即是欲修六妙門。故須
用此為前方便也。端身者。即跏趺坐也。是約
戒者。戒防身口故約端身。定制亂心故約正
心。慧能念念分別故約相續。陽上陰下者。如
天地也。此是世俗所用。右陽下正明佛法表
對之意。右陽左陰如前記。欲將等者。陰表定
陽表散。散即定障也。故以陰上陽下。世俗既
有威儀者。即左手壓右手為世俗威儀也。此
即下示所表麁獷。即七支愆過也。自權而顯
實者。自從也。先安右手居下。如先施權。後以
左手置上。如後顯實此戒等者。於十人中。唯
約人明慧。復須甄別。分段中七人是權。一人
是實。變易中一權一實。慧既不等。戒定自殊。
從一下釋修證也。分三。初正示經文。此一段。
經六門義足。委論行相具在不定止觀及次第
禪門。是數門者。謂攝心在數不令馳散。名修
數門成就息念者。謂覺心任運從一至十。不
加功力。爾時應捨前數法修於隨門。一心依
隨息之出入。想心緣息知息出入。心住息緣。
故經云。無分散意等也。不澁不滑等者。謂修
止時不念數隨。凝靜其心。故云不澁不滑等
也。經如嬰兒等。即喻修止不澁滑之相也。嬰
兒者。蒼頡篇。男曰兒女曰嬰。今言嬰者。通男
女也。釋名人之初生曰嬰兒者。胸前曰嬰。接
之嬰前。而乳養之也。下去是三門者。經文從
於心端至去於鼻端。是觀門。還入心根是還
門。令心明淨是淨門。赤肉下別釋觀門。然經
中談觀門義。即通明禪也。準禪門所說。有修
有證。此禪既無別次位。還約四禪而辯修證。
今此經文即是初禪覺支證相也。禪門明證
相有三。謂初證中證後證。今經所明如琉璃
不青黃等。則似中後二證。欲委知者。請尋彼
文。初心行人欲修習者。當依六門次第先修
數門。即如經云。安庠徐數從一至十也。數成
修隨隨成修止。止成方修觀也。若約所宜。隨
修一門則無前後。四大脈者。對小得名。十脈
百脈名小脈。趣四下大師口決云。心如拘物
頭華四片相合一片。各有十紀脈共交絡。故
心端有四十脈也。口決正示初心故。止云四
十。不云四百四十也。經云。取一中脈者。口決
云。直往趣臍號曰優陀那風。優陀那者中也。
故號此脈為中脈也。又取等者。即是中脈直
下趣臍還從臍出至於頭十脈。故經云。從大
脈出至於舌下也。口決云。其息出從臍出入
至臍滅。今明出息至舌端。故取上四十脈合
四。大脈為十四也。應舌至鼻者。應宜作從。字
之誤也。即釋經文從舌脈出。乃至至於鼻端。
還入心根直趣於臍。猶如江海流注也。口決
云。身中脈如百川通海是也。肝屬木故氣青。
肺屬金故白。脾屬土故黃。腎屬水故黑。心屬
火故赤。是略耳者。以經不言不赤故。諸氣來
會鼻等者。諸氣即五藏脈氣也。至鼻時失其
青等本色。但如琉璃瑩徹非五色也。息細八
寸者。此釋經文正長八寸也。八寸是出息之
微細不麁大也。正即端正不斜曲也。定將散
者。廣雅云。將扶也。釋名云。將獎也。今以八
寸之息。扶持獎護其散亂也。表八正者。八數
等故。經至於鼻端者。此息從口而出從鼻而
入也。經還入心根者。以此息還從鼻入。至於
心藏也。此即還門不定。止觀云。修還者。既知
觀從心生。若隨於境此即不會本源。應當反
觀。觀心此云還入。心根即當反觀。觀心義也。
經今心明淨者。此即淨門不定。止觀云。修淨
者。知色淨故不起妄想分別。受想行識亦復
如是。息妄想垢息分別垢息取我垢。是名修
淨。舉要言之。若能心如本淨。是名修淨。即今
經令心明淨義也。然六門皆有修證合成十
二。故瑞應云。遊止三四出生十二也。十科意
者。即大師於建業瓦官寺。為尚書令毛喜。略
出此法以為十科。名不定止觀。今題為六妙
門者是。十科者。一歷別對諸禪。二次第相生。
三隨便宜。四對治。五相攝。六通別。七旋轉。八
觀心。九圓觀。十證相。今此經文所明。但是第
二一科意耳。若此下辨此經觀門也。故言通
者。以通總而說。未揀三乘。今三下既未開顯。
須示三乘差別之相。故須後別方顯前通。經
勇猛寶幢者。破煩惱障故曰勇猛。貴極名寶
超出曰幢。經駛速也若無常等者。謂餘經或
先觀無常也。故有三種者。五門之相經不顯
談。佛意難量故作三釋。五處止等者。不定止
觀云。止為妙門者。行者因此止心故。即便次
第發五輪禪。一地輪。即未到地。二水輪。即種
種諸禪定禪根發也。三虛空輪。即五方便人
覺因緣無性如虛空。四金沙輪。即見思解脫
無著正慧如金沙也。五金剛輪。即第九無礙
道能斷三界結使永盡。證盡智無生智入涅槃
也。通名輪者。借譬得名。禪門云。輪者轉也。
如世輪若轉離此至彼。經文既云節節繫念。
繫念即是止門。止門即出生五輪也。故云。即
是其義。今明念佛一門者。然五門禪。禪經數
論兩出不同。今師正用禪經故。取念佛一門。
而不明界方便也。以今經自云得念佛定故。
餘者下四門經論皆同。慈心等者。即等取所
治也。謂念佛治睡障道數息治散亂等。而毘
曇等者。正明彼論五門。與今經不同也。今經
五門正可與禪經會同。以俱有念佛故。界方
便破我見者。彼論云。著見行者以界方便。愚
夫不了。宿業煩惱積聚五陰。於緣計我。當於
自身以界方便觀察。種種性業相謂地等六
界。彼地界者。為水所潤而不相離。彼水界者
為地界持。故不流。火界成熟故不淤壞。風界
動故而增長。空界空故食得出入。有識界故
有所造作。由眾緣故。故知無我足數息等。為
五門者。等取不淨。因緣慈心則無念佛也。乃
是因緣等者。謂毘曇中界方便破我。秖是禪
經因緣觀義耳以因緣有三種。各破不同故。
一者三世因緣破斷常。三世相續故不斷。三
世迭謝故不常。二者二世因緣破我。謂現未
二世具十二緣。於父生愛。於母生瞋。名為無
明。父遺體時謂是己有。名之為行。從識支去
至老死支。與三世同。三者一念破性如下記
文。是知此三並是著諸邪見不出生死。故通名
愚癡。故因緣破癡已具破我義也。毘曇五門
明界方便破我。乃成煩長。於破障道仍闕念
佛。是故今依禪經方為具足。乃與今經其義
符合。故云是故用念佛等。無常等者。前三如
向疏釋。無我即不著能觀寂滅。即推求能觀至
不可得。若五下經云。從頭至足一一節間。皆
令繫念。頭等是色繫念是定。又五輪因止而
發故屬定也。合用定慧者。停心五處是定。五
處觀察是慧。又數息是定。餘四是慧。復次下
明開合。五門六妙既是開合之異。故知云修
五門禪者。即六字義也。又此五六但是能治。
能不孤立對所得名。所治者何。所謂三障故。
束五六以成三障。出隨止二門者。數息已當
數門。即三妙門也。息有三種者。若準禪門明
三種。即數息隨息觀息。今約觀門別有所對。
故以止門在數息方便中。各隨義便止。即不
念數隨凝寂其心也。以約數隨而修止故。故
今以止門在數息中。不淨分別六貪。各各修
觀慈心分別九品。一一與樂。此二約觀照義
便故。對觀妙門。因緣方便是還門者。因緣破
斷常等見。還門即反觀心源。四句檢心至不
可得。即破斷常等見。故知因緣即是還門。念
佛既通三身。今以念法身當淨門也。以淨門
不起妄想諸垢心無依倚。即是見法身理也。
又合下以能對所結成三障也。歎息是報風
等者。禪門云。等分之中覺觀亂法即是麁四
陰故名為報障。慈心不淨因緣者。謂慈心治
瞋。不淨治貪。因緣治癡。此三毒即為習因煩
惱障也。念佛治障道。即是業障。疏皆闕文。覺
觀三種者。一者明利心中覺觀。謂於修定時
三毒之中亦無的緣。或緣貪。或緣瞋。或緣癡。
而所緣之事分明了了。二半明半昏。心中覺
觀明則覺觀的緣思想。不住昏則無記。瞪矒
無所覺了。三一向沈昏心中覺觀。謂雖心昏
闇如睡眠中。而切切攀緣。覺觀不住。即有三
治者。一明利者教令數息。數息之法於沈審
心中記數。能治明利。半昏半明者應教令隨。
隨息出入則心常依息。若但數息即有扶昏之
失。若但觀息亦有扶亂之失。不明善對治也。
三昏沈者。應教觀息求其根原。出無分散入
無積聚。不見定相心眼即開。破於昏沈。恚有
三種下文闕。注云云。三種者。一非理瞋。謂修
定時瞋覺歘起。無問是理非理他犯不犯。二
順理瞋。謂外人實來惱觸。三諍論瞋。謂己所
解為是。謂他所說為非。既他說不順己情。即
心生惱覺。欲有內外者。即此內外以成三種。
一外貪欲。謂修定時貪欲心生。男即緣女女
即緣男。取其色貌等。二內外貪欲。謂非但貪
外男女。復自緣己身形貌摩頭拭頸。念念染
著。三遍一切處貪欲。謂非但愛著內外正報。
而復於一切五塵依報起貪也。癡有斷常性
者。此亦三種。一計斷常。二計有無。三計世性。
此三並是著諸邪見不出生死。是故通名愚癡
斷常者。推尋三世。若之滅即墮斷中。若謂不
滅即墮常中。有無者謂我及陰等諸法。為定
有耶。為定無耶。乃至非有非無耶。世性者。謂
由有微塵故有實法。有實法故便有四大。有
四大故而有假名及諸世界。業有沈浮惡境
者惡。業障道。亦有三種。一沈昏暗弊障。謂於
修定時昏沈暗睡無記瞪矒無所別知。障諸
禪定。二惡念思惟障。謂雖不沈昏而惡念心
生。或念欲法十惡四重五逆毀禁還俗等事。
三境界逼迫障。謂身或卒痛覺有逼迫之事。
見諸外境。或見無頭手足等。或復夢中見諸
惡相治法。亦各有三者。瞋病既有三種。對治
亦三。一治非理瞋者。應令修眾生緣慈。謂約
親中怨各開三。共成九品。觀之皆令得樂。取
他樂相能生愛念。即破於眾生中瞋惱怨害之
心。二治順理瞋者。應教修法緣慈。謂觀五陰
虛假不見眾生。豈有是非之事。但緣諸受中
法樂。以與於他。慈心愛念不應加惱。是非既
泯瞋心自息。三治一切法中諍論故瞋者。應
教修無緣慈。行此慈時言語道斷心行處滅。
於一切法不憶不念。若無憶念因何諍訟而
生瞋心。大慈平等同與本淨之樂。治三種貪
者。九想治內。背捨治內外。大不淨治一切處。
治三種癡者。三世因緣治斷常。二世治計有
無一。念治世性。治三種業障者。念應佛謂心
緣三十二相等。治沈昏暗塞障。念報佛謂心
緣力無畏等。治惡念思惟障。念法佛約心緣
法性空寂治。境界逼迫障。藥病相對成三十
種。具在禪門第四卷。明內方便中委說。故云。
具如禪門。皆注云云者。指在彼文也。不用
此等治者。不用向所明十五種事治也。如幻
如化者。即下文十喻入實際。即下文推四大。
一一入於如實之際也。此即今經但用第一
義。般若正觀通能治十五種病也。摩訶衍云。
有三昧能治三毒。即是今經所明一空無相正
觀第一義悉檀也。正觀能治三種貪者。思益
經云。貪欲之人以淨觀得脫不以不淨。正觀
能治三瞋者。般若說。昔為歌利王割截身體。
爾時無我相等。則瞋恨不生。故知實相能治
於瞋。正觀能治三癡者。智慧破於無明其義
可見。涅槃云。明時無暗智慧時則無煩惱。正
觀能治三覺觀者。正觀心中言語道斷心行
處滅。淨名云。何謂息攀緣。謂心無所得。正觀
治三業障者。普賢觀云。端坐念實相是名第
一懺。是知正觀如何竭。藥即能遍治眾病也。
故云。以入實際遍治之。斯那聞下等者。此屬
第三明六根六字文義鉤鎖。故兩向科之。經
云。時優波斯那聞是語已。身如水火等。即簡
聲聞觀無明行等。即簡緣覺或入寂定等。即
簡菩薩。故云簡三乘人六門也。金是慧者。釋
身真金色也。金能決斷慧能斷惑以五分有
慧身。故云身也。三乘下約通三乘也。俱有即
空之慧。故同入真理。利根被接則見中道。故
第一義不無深淺。第三審者。分經為五。初
斯那問。二身子答。三聞法悟道。四身子白佛。
五述成功用。經即從座起者。禮云請益起請
業起。斯那備其儀故從座起。此則二土之禮
玄同也。即有三種者。謂順色違色平平色。初
一念時等者。即是心王了其總相。謂識創起。
但緣青等總相。故云初一念時也。以未與貪
等相應。故名獨頭。輔行云。直爾障理名獨頭
無明。一念轉等者。即是心所了其別相。謂次
取境像。即心想也。次領納前境。即是受心次
起貪等煩惱造作。即是行心。故云。一念轉等。
輔行云。與諸使合名相應無明。若順下示相
應相無記。即癡也。不令三種心起者。雖對三
色以數息。故則貪瞋癡心不起。毘曇論明三
藏有門見空。如成論即三藏空門。於四門中略
舉二門。此約聲聞乘也。若觀下明一念十二
因緣也。大集云。因眼見色而生愛心。即是無
明為愛。造業名行。至心專念名識。識共色行。
是名色。六處生貪。是六入。因入求愛名觸。貪
著心者名受。纏綿不捨名愛。求是等法名取。
如是法生名有。次第不斷名生。次第斷故名
死。生死因緣眾苦所逼名惱。乃至意緣法塵
亦然。此約緣覺也。不明菩薩者略耳。此六等
者。據法相應先身後意。今經文先明意後明
身。故云不次第。經諸顛倒想等者。亦約意根
也。想即想數也。其耳等五根皆有三種相應
攝住。例眼可知。故疏不說。今言下釋身根。五
根微細者。對身即身根麁大故。意根若領等
者。釋五根皆寄身根法塵也。意根懸思五塵。
即是領納法塵也。已虛有諸觸者。非實對色
等境。但心思色等時則眼等巳虛。有色等諸
觸也。文剩備至二字。不然則虛有下闕領受
二字。故言下牒經。故知經舉五塵皆是心意
懸思。乃屬法塵耳。與細滑相應即是心思時
虛受諸觸也。故經即云。而此識賊乃至遍緣
諸法也。傷害真性名之為賊。攀緣不停故云
如猨猴走。遍緣諸法即是懸思五塵時。身已
虛受諸觸也。故此一段經文。但是明身根耳
通別圓意者。通了根塵即空。別了假名。圓了
中道。皆名攝住。此則十種行人俱論攝住也。
前約事解即屬苦報。人及修世間善法。人如
實故。言無堅者。體地本虛入如實際。即無堅
也。通教下示觀法也。通通別圓故示通義餘
亦可了。有堅應云無堅。字之誤也。又四下破
四見示無堅義。謂若依三藏四門所見。俱成
堅執。豈得無堅。隣虛者。極細之塵隣於虛空。
名隣虛塵。毘曇析色不滅隣虛。即有門也。見
空即是無見者。成論析色隣虛亦滅。即空門
也。乃至四句者。兩亦如昆勒論。雙非如迦旃
延經。深著等者。謂析地至隣虛。即地是有有
即實。實是堅義。若謂地是無。兩亦俱非是事
實。餘皆妄語。此之邪執並是堅義。故云深著
不可捨等。既離四過故求不可得。即無堅性
也。然此地大本非四句無堅名字。因情謂堅
故四句寄堅破執。水不住四句者。謂水為有
有即是住。乃至謂水是非有非無亦即是住。
今不住有四句。亦不住無四句中。亦不住不
可說中故。言水性無住風無礙等者。觀風為
有有是礙乃至謂風雙非皆是礙也。故云豈
無四句質礙。今觀無四句故。故云風性無礙。
不言火大者。文略也。應云火不從自生。乃至
不從無因生。本無自性賴緣而有。故云火性
不實。此明四大本虛。即色陰入如實際也。餘
之四陰經文存略。但例色陰而已。故云受想
行識等。若欲推之。應云受無領納性不可得。
若謂受是有有是領納。乃至謂受是非有非無
亦是領納。乃至識是了別亦復如是。經云。一
一性相者。即性相俱空四句推不可得是性
空。亦不住無四句是相空。所以經文約五陰
示者。以一切眾生皆五陰現前故。故以陰為
觀境。經云。皆悉入於如實之際者。五陰俱
空故云皆悉等。如實之義應通四教。同名實
際而有空中之別。經諸結賊者。見思煩惱能
結縛賊害於行人也。若約三結釋義。即疑身
見戒取名三結也。是身出火者。即經云。身中
出火也。但有無漏火者。慧人但修無漏觀斷
惑。不修觀練等禪。故無神通不能化火焚身
也。備有事理火者。用無漏觀斷惑。是理火。修
事禪發神通。能化火焚身是事火。子縛即煩
惱因果縛即若依身以能化火故。燒果縛。經
收其舍利者。新云設利羅。此云身骨。而有全
有碎。碎者。悉如芥粟。今斯那即碎身也。經於
上起塔者。梵云塔婆。新云窣睹波。此云廟。或
云方墳。此義翻也。見十方佛是聲聞者。即經
云。毛孔見佛也。問小乘不說有十方佛。何故
云見十方佛。是聲聞耶。答小乘之中諸部不
同。亦有信十方佛者。即小乘人修第四禪。邊
際定力見十方佛等破惡。成支佛者。即經云。
觀無明等十二因緣皆悉不實。名破惡也。經
舉十喻。皆喻因緣即空。熱時炎即陽焰也。野
馬行者。風動塵故於曠野中。猶如野馬行也。
乾闥婆城者。靜苑法師華嚴音義云。乾闥婆。
城此云尋香城。謂十寶山間有音樂神。名乾
闥婆。忉利諸天意須音樂。此神身有異相。即
知天意往彼娛樂。因以此事。西域名樂人為
乾闥婆。彼樂人多幻作城郭。須臾如故。因即
謂龍蜃所現城郭。為乾闥婆城也。以如彼樂
人所作故。如幻者。如幻師幻出象馬等。如化
者。如得神通者種種化現。住不退是菩薩者。
即經云。或入寂定已去經文也。此雖約通而
通別圓。以有接故。經童真即圓。初住念不退
也言服者。結成意也者。即向經云。若有服者
身如琉璃等。今示此文。是結成三乘六門之
意也。疏文從便先示經中三乘之文。後方點
出一段經文。盡是結成之意。經具戒定等者。
即成五分法身也。防非止惡名戒。息慮靜緣
名定觀達有無名慧。累盡清淨不滯有無名解
脫。於一切境知見顯了名解脫知見。此五作
成身之因名分。可軌則名法。有體依聚三義
名身。用此五故名為法身。正在三藏義通四
教經身出水火者。即現十八變。身上出水身
下出火等也。經發三種清淨三菩提心者。三
乘道心也。經夢中等者。夢即如夢三昧也。三
昧成時能見觀世音。即相似分真位人也。如
大猛風等者。三昧如猛風惡行如重雲。生於
佛前即初住出聖胎也。此約理釋。若事解者。
即往淨土佛前蓮華化生也。故經云。蓮華化
生為父母。三流通分疏文無釋。今私分為五。
初讚歎付囑二。初長行。二偈頌分二。初七言
偈付囑三。初十二行付囑。為護正法文中。所
囑意在四王。東南則囑其正主。西北則囑其
臣屬。囑主則臣可知矣。囑臣則主可知矣。提
頭賴吒者。此翻持國。謂護持國土安眾生故。
即東方天王也。等取者等所領二部。鬼神即乾
闥婆及毘舍闍。此即舉主收臣也天子者。金
光明云。雖在人中生為人王。以天護故稱天
子也。王肅云。王者雖號稱帝而不得稱天帝。
而曰天子者。乃天之子。子之與父尊卑相去
遠矣。法臣者。有法度之臣。故曰法臣。佛勅令
擁護是經。如法臣。護於天子也。我勅海龍下
四行。是付西北二方之臣屬也。西方毘留博
叉此云雜語。或云醜眼主領二部。龍及富單
那也。龍是臣中之勝者。故偏囑之。伊羅鉢者
亦云伊羅跋羅。伊羅樹名也。此名臭氣。跋羅
此云極。謂此龍往昔由損此極臭樹葉故。致
頭上生此臭樹。因即為名。閻婆此云雙羅剎
此云可畏。即北方天王之臣屬也。北方毘沙
門此云普聞。或云多聞。主領二部。謂夜叉羅
剎。又云毒龍等者。再囑西方臣屬也。龍有四
毒故曰毒龍。謂聲視氣觸也。有出聲方害人
者。乃至觸人方害者。毘留勒迦或云毘留勒
叉。此云增長。謂能令自他善根增長故。即南
方天王也。主領二部。謂弓槃茶及閉黎多。此
亦舉主收臣也。難陀跋難陀者。難陀名歡喜。
跋名善。兄弟常護摩竭提雨澤以時。國無飢
年。瓶沙王為一會。百姓聞皆歡喜。從此得名。
慈恩云。第一名喜。次名賢喜。此二兄弟善應
人心風不鳴條雨不破塊。初能令人喜。後性
復賢令喜。故以為名。娑伽羅從海受名。慈恩
云。即鹹海之龍也。優波陀亦優鉢羅亦漚鉢
羅。此云黛色。蓮華龍依池得名。慈恩云。紅蓮
華居池為名。帝釋者梵云釋迦提婆因達羅。
釋迦姓也。此翻為能。提婆天也。因達羅帝也。
正云能天帝。釋提桓因云天帝釋。俱訛倒也。
此在妙高山頂而住。三十三天之帝主。諸天
即三十二也。孝子者。孝者畜也。事親之道宜
常畜在心。以在心故能順顏色。正導者若眼
自開明則不須導引故。云須眼。又據眼未開
者。須假正人導之。則免墜重險也。此段經
文凡有五譬。皆譬持經之人。謂一帝釋。二父
母。三財寶。四眼。五正導。但取擁護心專為
義。二我勅下明違順損益分二。初明違教致
損鬼神者。尸子云。天神曰靈。地神曰祇。人神
曰鬼。惡人惡口者者。三業不善謂之惡人。而
偏舉口業者。以口能毀謗故起。不善是修因。
白癩是花報。墮獄是果報。二是故下明順教
獲益二。初破惡益地獄餓鬼其苦重故。故偏
舉之。經云。無八難則兼於餘趣也。此則破六
道三障之惡也。二後生下生善益分二。初正
明生善分二。初自行善。二普施下化他善。一
切即十界。大安樂即三德涅槃也。約五即明
普施義修十地者。即圓十住。地從所依得名。
又別地即圓住故。二我從下引已為證分二。
初證自行。二永與下證化他。三界即二種三
界也。二若有下總明人法功能。初二句是人
誦持此呪。即法離諸惡去五句三字明破惡生
善功能。初離諸惡等破惡也。蓮華化生等生
善也。胎經云。蓮華化生者。非胎卵濕化之化
生也。非化而言化耳。實不知四生中之化生
也。心淨即三德分顯無塵垢。即三惑分除。二
五言偈讚歎二。初通歎。道齊如日月者。破眾
生煩惱暗如日月之照晝夜也。又日喻實智
月喻權智。流出等者。相總而好別。相若無好
則不圓滿。輪王釋梵亦有相。以無好故相不
微妙。從總出別故云流出。是則依。身有相
依相有好。相以表德令人敬德。以念佛好以
嚴身。令人愛樂欲親近也。須彌山者。正云蘇
迷盧。此云妙高。亦云安明。出水八萬四千逾
繕那。四寶所成。離二種三惡道也。界外即見
修無學。二一切下別歎。今經二。初歎能說教
主。一切佛即十方三世。以諸佛皆讚觀音大
悲故。二讚歎下歎所說人法。顯諸佛皆說此
經也。二爾時下說呪護持三。初敘意。二正說
呪。此呪歷尋古今多本詞句咸同。故不錄入。
良由行人不誦致免改易。三明功用。三舍利
下傳授所因二。初身子問三。初歎。四呪功
能。如此神呪者通指四番呪。二世尊下正請
所因。三使未下未來有益。二釋迦下答二。初
正答所因二。初悟道因由二。初通示所因。謂
通於無量佛所。聞說此呪也。二又念下別示
所因。別於一佛所聞也。文分為四。初值名號。
二彼佛下聞佛言教。三我即下依教修行。四
霍然下行成證理。霍然者應法師云。倏忽急
疾之貌也。無生忍即圓初住。首楞嚴者。大論
十八翻健相。大經云。首楞者一切事竟。嚴名
堅固。一切畢竟而得堅固。名首楞嚴也。二若
善下勸持獲益。受持讀誦書寫解說者。信力
故受。念力故持。看文為讀。不忘為誦。聖人經
書難解故。須解釋宣傳為說。受持是意業。讀
誦解說是口業。書寫是身業。二佛說下眾聞
悟道。五百即月蓋等。四舍利下未來獲益二。
初身子白佛。二佛告下如來印可。再言如是
者。深可其言也。五說此下眾喜會散。
請觀音經疏闡義鈔卷第四