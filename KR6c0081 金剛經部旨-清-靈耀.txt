#+TITLE: 金剛經部旨-清-靈耀
#+DATE: 2018-05-12 10:22:40
#+SOURCE: github.com/kanripo/KR6c0081 master 37edcc9b                

* No. 493-A
 金剛般若波羅蜜經部旨科


  
  * 一總題
  * 二別文(三)
  
  * 一序分(二)
  
  * 一通序(如是)
  * 二別序(爾時)
  * 二正宗(二)
  
  * 一約發心後住降離相明金剛般若(二)
  
  * 一讚問(希有)
  * 二答釋(三)
  
  * 一印許(佛言)
  * 二領旨(唯然)
  * 三正明(二)
  
  * 一約廣略研釋明住降(二)
  
  * 一略答住降離相(二)
  
  * 一答降(諸菩)
  * 二答住(復次)
  * 二廣釋住降離相(二)
  
  * 一以果法驗明降心離相(二)
  
  * 一舉身相驗明(二)
  
  * 一明身相俱非(於意)
  * 二顯聞義俱深(二)
  
  * 一能聞人勝(白佛)
  * 二所聞義勝(何以)
  * 二舉果法驗明(如來)
  * 二約性福廣釋無住生心(三)
  
  * 一提相福較福德性(二)
  
  * 一出相福為較本(若人)
  * 二示性功生佛法(若復)
  * 二歷諸法點無住心(二)
  
  * 一歷明無住(四)
  
  * 一佛法(所謂)
  * 二四果(須陀)
  * 三佛得(於意)
  * 四莊嚴(菩薩)
  * 二結示生心(二)
  
  * 一正示(是故)
  * 二喻顯(譬如)
  * 三結相施重顯性福(二)
  
  * 一重拈相福為較本(如恒)
  * 二廣顯性功生佛法(二)
  
  * 一略持人處福勝(二)
  
  * 一人獲勝福(佛告)
  * 二處如塔廟(復次)
  * 二廣持人處福勝(二)
  
  * 一人成勝法(何況)
  * 二處如聖賢(若是)
  * 二寄聞持名義顯功德(二)
  
  * 一持名功德(二)
  
  * 一問(爾時)
  * 二答(三)
  
  * 一出名教持(二)
  
  * 一直示(佛告)
  * 二重釋(所以)
  * 二歷顯無住(如來)
  * 三結示功德(若有)
  * 二聞義功德(二)
  
  * 一正明(二)
  
  * 一聞義(二)
  
  * 一委出經義離相(二)
  
  * 一空生伸解(二)
  
  * 一幸巳解以歎能聞希有(爾時)
  * 二輕巳解以歎當聞希有(世尊)
  * 二如來述成(二)
  
  * 一印證(佛告)
  * 二深述(二)
  
  * 一述能聞希有(若復)
  * 二約事理釋成(二)
  
  * 一約第一理(第一)
  * 二約忍辱事(二)
  
  * 一由安忍故不驚怖(忍辱)
  * 二引往事釋忍離相(如我)
  * 二結示離相生心(二)
  
  * 一無住生心(是故)
  * 二無住行施(二)
  
  * 一正明(是故)
  * 二重釋(二)
  
  * 一約理釋疑(三)
  
  * 一標離相(如來)
  * 二示實語(如來)
  * 三明合理(如來)
  * 二約慧顯用(若菩)
  * 二功德(三)
  
  * 一標示(須菩)
  * 二正明(二)
  
  * 一生福德(二)
  
  * 一人成勝福(三)
  
  * 一較示持說福勝(二)
  
  * 一出相施為能較本(初日)
  * 二點初隨況出後位(若復)
  * 二釋明經義離相(以要)
  * 三結顯人成佛法(二)
  
  * 一正明(若有)
  * 二反顯(若樂)
  * 二處如有塔(在在)
  * 二滅罪功(二)
  
  * 一正明(須菩)
  * 二引較(我念)
  * 三結具(於後)
  * 二總結(當知)
  * 二詳住降前發心無法顯般若波羅蜜○
  * 三流通○


  
  * ○二詳住降前發心無法顯般若波羅蜜(二)
  
  * 一問(爾時)
  * 二答(二)
  
  * 一示發心平等故稱性本無(二)
  
  * 一稱性故無所度生(須菩)
  * 二平等故無能發法(所以)
  * 二歷諸法顯無歸平等衍門(二)
  
  * 一正歷諸法釋無顯平等(二)
  
  * 一歷二法(二)
  
  * 一歷果釋顯(二)
  
  * 一正明二意(二)
  
  * 一釋實無所得(於意)
  * 二釋所得平等(所得)
  * 二結顯二意(二)
  
  * 一正結(所言)
  * 二喻顯(譬如)
  * 二歷因釋顯(二)
  
  * 一離相度生因(菩薩)
  * 二無住莊嚴因(若菩)
  * 二歷三業(三)
  
  * 一歷意釋顯(二)
  
  * 一約境智釋顯(二)
  
  * 一出能照智(五眼)
  * 二融所照境(二)
  
  * 一約實無所得蕩相(須菩)
  * 二約平等常住釋明(所以)
  * 二以施福貼顯(若有)
  * 二歷身釋顯(佛可)
  * 三歷口釋顯(二)
  
  * 一無所說法(汝勿)
  * 二無能聞生(慧命)
  * 二複疎所歷釋無顯平等(二)
  
  * 一疎歷二法(二)
  
  * 一疎歷果釋顯(二)
  
  * 一正疎二意(二)
  
  * 一疎實無所得(佛得)
  * 二疎所得平等(二)
  
  * 一直示性體(復次)
  * 二稱性修證(以無)
  * 二結顯二意(二)
  
  * 一約善法結明(所言)
  * 二引施福貼顯(若三)
  * 二疎歷因釋顯(二)
  
  * 一標起(汝勿)
  * 二釋明(二)
  
  * 一釋度生(二)
  
  * 一正釋(莫作)
  * 二反釋(若有)
  * 二釋我當(二)
  
  * 一正釋(如來)
  * 二轉釋(凡夫)
  * 二疎歷三業(三)
  
  * 一超疎歷身釋顯(二)
  
  * 一直顯中實平等(可以)
  * 二雙遮有無二著(二)
  
  * 一遮著有(若以)
  * 二遮斷無(汝若)
  * 二追疎歷意約施貼顯(若菩)
  * 三疎歷口釋顯(二)
  
  * 一正約三法(三)
  
  * 一所說果人平等(若人)
  * 二所說器界平等(須菩)
  * 三所說諸見平等(佛說)
  * 二例通一切(發阿)


  
  * ○三流通(二)
  
  * 一結勸通流(二)
  
  * 一舉益勸通(若有)
  * 二示流通法(云何)
  * 二結益流通(佛說)


金剛般若部旨科(終)
No. 493
金剛般若波羅蜜經部旨上
天台比丘　靈耀　撰

【○一總題。】

「金剛般若波羅蜜經」

【般若即凡聖共有之心。而凡小迷之不顯者。由四
相六塵之所染汙而不得起乎金剛大用故也。今
貫之以金剛。則真空慧觀當前。不但破六凡四住。
抑且蕩二乘疑執矣。凡前半卷明住降離相。一切
俱非處皆是也。波羅蜜即衍門實相。元無彼此到
否。秪是對凡夫全迷。二乘執著。俱未開秘藏。未見
寶渚者。名為到彼耳。凡後半卷明發心平等一切
俱是者是也。良由總者總于別。別者別于總。總別
雖二。所詮只一。故不可離去總題。別開解釋。況此
經部旨。惟在蕩疑會法。不但別文顯著。即此總題。
大義了然。金剛般若。大空蕩相也。平等彼岸。會一
切皆摩訶衍也。總別顯映。驪珠宛抱。若曰即三般
若。亦秘密藏。名分通別。義開五重。如常所明。茲不
臚列。
△二別文三。一序分二。一通序。】

「如是我聞。一時佛在舍衛國祗樹給孤獨園。與大比
丘眾千二百五十人俱。」

【△二別序。】

「爾時世尊。食時著衣持鉢。入舍衛大城乞食。於其城
中次第乞巳。還至本處。飯食訖。收衣鉢。洗足巳。敷座
而坐。」

【要顯如來全體大用究竟深智。乃假世間日用尋
常衣食淺事而為發起。正如法華開為合序。觀經
苦為樂序之意。不可勉作寂滅忍第一空等表法
而釋。亦不用戒為定慧之基而說。葢一作法律奇
特之談。即失尋常事用為序之意矣。

△二正宗大分二。一約發心後住降離相以明金
剛般若。二詳住降前發心無法以顯般若波羅蜜。

○夫般若部旨。在以空慧水遍蕩執情。會八十一
科皆摩訶衍。前半卷明住降脩入工夫。重在蕩執
消塵。故多明一切即非。以顯金剛大用。而從便會
入真空實相。故雖有是名等說。然而破正會傍。大
判屬於明金剛般若。後半卷空生既解住降離相。
名義翛然。却顧本因。則最初尚有一發心之法在。
無明未去。則源頭未清。秘藏難開。地住難入。雖有
修功。恐仍有相。未免住不得善住。降不得善降。而
因果修證均不究竟平等矣。故有重問。而如來直
示之曰。真如界內絕生佛之假名。平等慧中無自
他之形相。若有一發心之法可得。即于平等體上
有增有減矣。須知實相般若。湛然常住。纖塵不立。
曾無有無之名相可得。苟一言有。即有對有之無。
成對待增減之法。非平等性體也。故言實無有法。
發阿耨菩提心。此實無有法。不但無有。抑且無無。
有無雙遣。平等斯彰。既于初因。了知性自齊平。則
從因至果。皆無得。無脩。無莊嚴。無度生。一切俱無。
俱會平等。故雖熾然因果脩證。莫不全性起脩。脩
全在性。性脩一契。入究竟摩訶衍彼岸矣。凡文中
諸法如義。無實無虗皆是佛法。是法平等。如如不
動。及一切是名處。皆點衍門彼岸。從淺至深。先破
後會。法應爾也。
○或曰。前半卷亦有無實無虗一
切是名等說。後半卷亦有一切俱非之言。何得前
半卷只屬金剛般若之蕩相。而後半卷只屬般若
波羅蜜之會法耶。答。此有二意。一前後部旨各有
傍正。二彰體用圓融不同歷別。葢前半卷空生乍
見離相般若。而自巳相心未絕。未可即會聖凡諸
法以歸平等實相。宜以真空慧觀遍蕩執情。故明
破明非之言多。而間露是名之說。及至最後結義
中。佛方少少點出無實無虗之旨者。正一代教主
意在圓也。儻空生于此即會實相。下半卷皆不必
矣。其如當機只在六根淨位。只領一切俱破以蕩
執情。未了一切俱是盡入衍門。此則前半卷但屬
真空蕩相明矣。由是重起入住有法之問。佛知機
宜漸巳通泰。堪以諸法實相之旨加于可加矣。故
言雖帶于即非實無之說。而義實彰夫實相平等
之旨。從此而愈入愈深。隨會因果三業。世出世間
八十一科。八萬生滅等法。俱入實相摩訶衍。而波
羅蜜之義全顯矣。是則兩章言稍相帶。而義實條
分。各有傍正。不可混亂也。又復前有俱是雙遮之
言。後存俱非夢幻之說。所以彰體用圓融不關歷
別者。葢前雖破執明慧觀之用。而意不離實相之
體。故有是名無實無虗之說。後雖會法顯彼岸之
體。而意不外用。故亦有俱非實無之言。正破顯相
須而不相離。體用各重而互相即之圓旨也。
△今
初分二。一讚問。】

「時長老須菩提。在大眾中。即從座起。偏袒右肩。右膝
著地。合掌恭敬。而白佛言。希有世尊。如來善護念諸
菩薩。善付囑諸菩薩。世尊。善男子善女人發阿耨多
羅三藐三菩提心。應云何住。云何降伏其心。」

【空生忽讚希有者。因如來日用尋常不異庸人。不
露絲毫圭角。而其內證慈智。迥超九界。是以希有。
葢行與人同。而心與人異。如樵者在山。隱者亦在
山。在山則同。所以在山則異也。若在如來。出世至
今。靡不皆爾。然在空生。向來不知。而今日乍見。不
覺忍俊不禁。三業踴躍。驟然而讚曰希有。只此一
讚。自不同於如聾若啞。為除糞穢。默受彈訶。脫衣
悲泣時矣。
○隨即釋出希有所以曰。如來善護念
諸菩薩。善付囑諸菩薩。當知世尊自華嚴至今。時
時護付。無不護付時。但可曰護付。不可曰善護善
付。葢巳涉言詮。故加駭動。偏而非圓故也。今則與
同衣食。略不現奇。而悲心內護。實為最親切者。故
名為善。如第五倫之于侄病。夜十起問視。而歸則
安臥。其於子病。雖不起問視。而終夜不寐是也。又
復應知希有不即是護付而不外乎護付。護付非
即希有而初不離希有。如世間聖人之一貫不即
忠恕而不外乎忠恕。忠恕非即一貫而初不離一
貫。要之在聖人自是混全。第可曰一。曰希有。而在
賢者未免分疏。即視為忠恕。護付矣。善男子女人
發阿耨菩提心應云何住降者。空生未見巳前。得
少為足。不願好者。今既窺見一斑。陡發大心。忻慕
上乘。故曰我等巳發希有之心矣。但發心之後。直
欲造脩至如來護付地位。恐難頓入。必從住降工
夫漸次而入。我知如來當日亦由住降發軔。方至
今日善護善付。僧既求佛。宜從佛行。故問發心之
後。應云何住。云何降伏耶。
△二答釋三。一印許。】

「佛言。善哉善哉。須菩提如汝所說。如來善護念諸菩
薩。善付囑諸菩薩。汝今諦聽。當為汝說。善男子善女
人發阿耨多羅三藐三菩提心。應如是住。如是降伏
其心。」

【當知善護善付是如來之行到。而空生之見到。二
心不別。故佛垂印許。
△二領旨。】

「唯然世尊。願樂欲聞。」

【△三正明分二。一約廣略研釋明住降。二寄聞持
名義顯功德。初又二。一略答住降離相。二廣釋住
降離相。說於般若。有廣略二門。雙被利鈍是也。一
略答二。一答降。】

「佛告須菩提。諸菩薩摩訶薩。應如是降伏其心。所有
一切眾生之類。若卵生。若胎生。若濕生。若化生。若有
色。若無色。若有想。若無想。若非有想。若非無想。我皆
令入無餘涅槃而滅度之。如是滅度無量無數無邊
眾生。實無眾生得滅度者。何以故。須菩提。若菩薩有
我相人相眾生相壽者相。即非菩薩。」

【△二答住。】

「復次須菩提。菩薩於法應無所住行於布施。所謂不
住色布施。不住聲香味觸法布施。須菩提。菩薩應如
是布施不住於相。何以故。若菩薩不住相布施。其福
德不可思量。須菩提。於意云何。東方虗空可思量不。
不也世尊。須菩提。南西北方四維上下虗空可思量
不。不也世尊。須菩提。菩薩無住相布施福德。亦復如
是。不可思量。須菩提。菩薩但應如所教住。」

【佛之所以印證空生者。因其所見不謬也。至於求
至護付工夫。曰云何住降。則又局在小乘見解矣。
意謂我空生巳能安住偏真矣。今又應如何棄去
萬緣得安住實相耶。我巳視四生如桎梏而降伏
四住矣。今又應如何降伏無明耶。佛知一切小乘
保證巳來。未堪加大。第與彈訶而巳。今空生既見
希有。頓發大心。堪以大空開拓小空。大智擴充小
智。故直反其所問而進之曰。汝向視四生如桎梏。
欲離生降心。乃小乘境界也。今既發大心。當改途
易轍廣度眾生。萬是降心。而度生處必須離相。此
竟將圓乘大任。一肩付與空生。使其轉教。正加者
加于可加時也。即汝向來沉空住寂執守偏真。亦
小乘境界也。今既求作佛。亦不可守定故武。當廣
行六度。方是安住。然行六度時。又不可著諸法相。
須從無住本立一切法。則行行皆全性起修。與虗
空等。此又將大乘妙行。而勉進空生。正付與財物
一任出內取與也。乃如來時時欲誘小乘向大。始
于今日得其機宜。故一并付予。此兩答的是般若
會上付財令其轉教也。至于以身相果法重重勘
騐而引進之。是使諸法融通。汰盡餘疑。皆入衍門
矣。此廣略等釋中皆先降後住者。在空生向來沉
空住寂。故問亦急於住理而後於降心。在如來因
其發心向大。貴乎先歷事行而住理自在其中。故
亦反其所問。而先降後住。非降心文略。安住文廣
之謂也。
△二廣釋住降離相二。一以果法騐明降
心離相二。一舉身相騐明二。一明身相俱非。】

「須菩提。於意云何。可以身相見如來不。不也世尊。不
可以身相得見如來。何以故。如來所說身相。即非身
相。佛告須菩提。凡所有相。皆是虗妄。若見諸相非相。
即見如來。」

【巳上空生發問。如來委答。理雖明了。未知當機領
與不領。故換一問頭。如探竿影草以騐試之曰。因
中度生離相。果上成佛身相。為復是有是無。儻猶
著身相是有。則渠行因離相之旨未全透脫。今空
生如俊鷹快鷂見鞭影即歸正路。故直答之曰。發
心究竟二不別。因既離相。果何身法哉。要知空生
此時巳用金剛慧抉四眼之膜。故盡情呈露無相
之解。此中有三層領解。不也。一層。不可以身相見。
二層。如來所說身相即非身相。三層也。此解若邪。
佛當訶斥。此解若正。佛當讚許。佛則二俱不用。而
開深其解曰。汝將謂佛身離四絕百。清淨無為。為
非相乎。須知染淨聖凡一切皆非也。又汝向來但
知六凡世相皆為虗妄而棄去之。豈知即二乘菩
薩佛相亦皆虗妄不實耶。葢因其分見而開令圓
滿。引其小空而歸于大空。在佛成道巳來即循循
善誘欲開小空小智。無奈機宜未可。且爾默默。今
得可開之機。稱佛本懷。故即引而申之曰。凡所有
相。皆是虗妄。若見諸相非相。即見如來。正加于可
加時矣。一切虗妄諸相非相。金剛般若也。即見如
來。般若波羅蜜也。須知此等顯實之言。據佛意在
圓。故處處點出。而機情未熟。只領真空破蕩之功。
不可於此執文害意。
△二顯聞義俱深二。一能聞
人勝。】

「須菩提白佛言。世尊。頗有眾生。得聞如是言說章句。
生實信不。佛告須菩提。莫作是說。如來滅後後五百
歲。有持戒修福者。於此章句能生信心。以此為實。當
知是人。不於一佛二佛三四五佛而種善根。巳於無
量千萬佛所種諸善根。聞是章句。乃至一念生淨信
者。須菩提。如來悉知悉見是諸眾生。得如是無量福
德。」

【空生意謂此真空妙說。我積劫至今。方一聞見。降
我巳後。恐聞信無人。斯道或絕。佛謂金剛般若。人
人本具。在汝乍見。以為奇特。在佛圓照。代不乏人
豈惟佛世多機。即如來滅後。後五百歲。鬬諍堅固
之時。猶有火裏青蓮。聞此般若能生實信。但其夙
植深厚。為佛見知。非聊爾人也。一念淨信。即是金
剛得用。掃盡千念萬念情塵。而獨露般若靈知之
一念。正萬法歸一。識得一。則萬事畢也。此初心一
念般若。與佛證窮甚深般若孱齊。故為佛悉知悉
見。
△二所聞義深。】

「何以故。是諸眾生。無復我相人相眾生相壽者相。無
法相亦無非法相。何以故。是諸眾生。若心取相。即為
著我人眾生壽者。若取法相。即著我人眾生壽者。何
以故。著取非法相。則著我人眾生壽者。是故不應取
法。不應取非法。以是義故。如來常說。汝等比丘。知我
說法。如筏喻者。法尚應捨。何況非法。」

【既顯此一念。則如迷方既悟。不復更迷。精金一出。
更不雜鑛。諸相懸離圓明莫染。故曰無復我相人
相眾生相壽者相。無復者。不更不再之謂。豈但無
凡夫四相。且無聖證法相。及觀智能空之非法相
觀智不忘。如大經之闍樓衣未脫。故曰若一著非
法。即為生死四相。所以法非法相。均不可著。次即
引事而釋成之曰。我所說法。如對此岸人說渡河
之筏一般。此筏即法非法相也。對著有者說空為
筏。對著空人說實相為筏。因病發藥。病去藥除。初
無定在。既渡岸巳。二俱應捨。出阿含經筏喻品。
△
二舉果法騐明。】

「須菩提。於意云何。如來得阿耨多羅三藐三菩提耶。
如來有所說法耶。須菩提言。如我解佛所說義。無有
定法。名阿耨多羅三藐三菩提。亦無有定法如來可
說。何以故。如來所說法。皆不可取不可說。非法非非
法。所以者何。一切賢聖。皆以無為法。而有差別。」

【佛既示般若體露。則四相法相非法相俱離。不但
度生之當離而巳。恐空生未領。故復舉如來度盡
眾生乃證菩提。脩行既滿為生說法。以試騐之。曰
如來得菩提耶。有說法耶。此有二意。一欲開深空
生大智。二即會一切法摩訶衍也。空生至此心巳
融通。故開口答辭。便融通含畜。不如前之率爾。其
曰若論如來歷劫修行。自然得果。出世巳來。在在
說法。但我解佛比來所說筏喻無定之義。則無定
法名菩提。不過對凡夫低下。而假名無上。對眾生
邪雜。而假曰正等。對迷人在夢。假名正覺。其實般
若體上。無生可得。又何得有對生說佛之阿耨多
羅三藐三菩提。名尚無定。何有實得哉。即所說之
法。如對病發藥。眾生病尚叵得。又何對空說有等
之定法。法既無定。何可說耶。猶恐無定之旨未明。
故復釋之曰。若有所說即墮四相矣。是以皆不可
取不可說。此領上無四相也。非法。即領上無法相
也。非非法。即領上亦無非法相也。此一番巳謹對
領上所示旨趣。而猶恐俱非之義未顯。故復釋之
曰。若論脩行證智。雖有淺深大小賢聖之分。其實
所顯離相般若。一切皆同也。勿謂我小智小空。不
同如來大空般若也。葢若有四相。非無為法。若存
法相。即非無為。若有非法相。即非無為矣。略中但
云離四相。今點無為般若上併無法相非法相。豈
非廣前降心離相。
△二約性福廣釋無住生心三。
一提相施較福德性二。一出相福為較本。】

「須菩提。於意云何。若人滿三千大千世界七寶。以用
布施。是人所得福德。寧為多不。須菩提言。甚多世尊。
何以故。是福德即非福德性。是故如來說福德多。」

【由前略答布施無住。而猶未明如何布施。如何無
住福深。故重提前相福之多。以為較量無住性功
之本。非福德性。即著相布施。布施。兩提大千七寶。
無住。不住十界聖凡。福勝。委出人處功德。豈非廣
前無住行施。
△二示性功生佛法。】

「若復有人。於此經中。受持乃至四句偈等。為他人說。
其福勝彼。何以故。須菩提。一切諸佛。及諸佛阿耨多
羅三藐三菩提法。皆從此經出。」

【於此經持說。即安住無住般若而自行化他。今云
出諸佛菩提。即略答中虗空不可思量之福也。至
下重較量中。并其人處廣略委出福相。
△二歷諸
法點無住心二。一歷明無住四。一佛法。】

「須菩提。所謂佛法者。即非佛法。」

【所謂二字。即牒前所出諸佛菩提。即非二字。即金
剛般若。
△二四果。】

「須菩提。於意云何。須陀洹能作是念。我得須陀洹果
不。須菩提言。不也世尊。何以故。須陀洹名為入流。而
無所入。不入色聲香味觸法。是名須陀洹。須菩提。於
意云何。斯陀含能作是念。我得斯陀洹果不。須菩提
言。不也世尊。何以故。斯陀含名一往來。而實無往來。
是名斯陀含。須菩提。於意云何。阿那含能作是念。我
得阿那含果不。須菩提言。不也世尊。何以故。阿那含
名為不來。而實無不來。是故名阿那含。須菩提。於意
云何。阿羅漢能作是念。我得阿羅漢道不。須菩提。言
不也世尊。何以故。實無有法名阿羅漢。世尊。若阿羅
漢作是念。我得阿羅漢道。即為著我人眾生壽者。世
尊。佛說我得無諍三昧。人中最為第一。是第一離欲
阿羅漢。世尊。我不作是念。我是離欲阿羅漢。世尊。我
若作是念。我得阿羅漢道。世尊則不說。須菩提是樂
阿蘭那行者。以須菩提實無所行。而名須菩提是樂
阿蘭那行。」

【更歷四果者。四空生巳脩巳證之法而提問之。令
渠自招無住。在空生一一言無者。正一切聖賢皆
無為法之明證也。
△三佛得。】

「佛告須菩提。於意云何。如來昔在然燈佛所。於法有
所得不。不也世尊。如來在然燈佛所。於法實無所得。」

【佛於然燈佛所於法無得。是舉釋迦脩證而勘問
之。與前通說佛法不同。
△四莊嚴。】

「須菩提。於意云何。菩薩莊嚴佛土不。不也世尊。何以
故。莊嚴佛土者。即非莊嚴。是名莊嚴。」

【此舉菩薩六度萬行以顯無住。從不住六塵四果
菩薩佛法以顯無住者。是佛復於無住行施章內。
以圓空實智開空生小空小慧。會一切法皆摩訶
衍處也。此旨不但于此正說兩章中疊明。即下持
名聞義內。亦莫不會一切皆歸無住云。
△二結示
生心二。一正示。】

「是故須菩提。諸菩薩摩訶薩。應如是生清淨心。不應
住色生心。不應住聲香味觸法生心。應無所住而生
其心。」

【是故二字。乃結定之辭。良由無住性德當前。佛法
四果如來莊嚴俱不可著。是故汝最初問應云何
住。我即答汝曰諸菩薩應如是不住生心。不應住
六塵萬法。而生六度萬行之心。此說乃直提初問
初答之語。而結顯之也。不應住色生心。即上不應
住色生布施心。乃至不應住色生萬行心。若一有
所住。即生死四相之染汙心。一無所住而生萬行
之心。乃金剛般若現前。一一悉皆稱性起脩。是以
雖終日生心。而其心終日清淨也。又復不應住者。
乃金剛寶劍直掃十界情塵也。若二乘人執之以
為究竟。即沉空住寂。孤調泥洹矣。故更䇿進曰。應
無所住而生其心。其有所指也。葢謂六度萬行。迎
賓送客。著衣喫飯等心耳。良以著衣喫飯。六度萬
行。一一皆依無住般若而起妙行。故行行無非般
若。所謂入理般若名為住。以無住法。住般若波羅
蜜中也。即釋迦牟尼佛最初與同人法。持鉢乞食。
亦深安此理。所以空生一見。即便驚嘆希有。又復
無住生心。不但所生善心為般若。即一切惡無記
業報等心。靡不皆然。淨名云。從無住本立一切。法
一切法者。理則性德緣了。事則脩德三因。迷則三
道流轉。悟則果中勝用。如是四重。皆依迷中實相
而立。若不即性。則無厭足王。勝熱婆羅門。調達。和
須密女。皆實惡法矣。所以從無住而生。雖惡亦性。
苟有著而起。雖善亦邪也。
△二喻顯。】

「須菩提。譬如有人身如須彌山王。於意云何。是身為
大不。須菩提言。甚大世尊。何以故。佛說非身。是名大
身。」

【即舉非身大身而譬明之曰。若住于有。雖山王亦
小。若了非身。雖毫末亦大也。若欲委簡法相。當依
幽溪大師不住而生生而不住諸句。及六即明無
住等釋。
△三結相施重顯性福二。一重拈相福為
較本。】

「須菩提。如恒河中所有沙數如是沙等恒河。於意云
何。是諸恒河沙。寧為多不。須菩提言。甚多世尊。但諸
恒河。尚多無數。何況其沙。須菩提。我今實言告汝。若
有善男子善女人。以七寶滿爾所恒河沙數三千大
千世界。以用布施。得福多不。須菩提言。甚多世尊。」

【前但云大千寶施。今復云恒沙大千寶施者。秪是
舉相施之多。益顯無住受持功勝耳。非有優劣之
分也。縱使能較相施。容有多少。若夫所較性功。斷
無軒輊。秪如今略持中人獲勝福處如塔廟。況出
廣持則人成勝法處如聖賢。以對前略答中出無
住福勝。則曰虗空不可思量。次廣釋初無住福勝。
則曰出生諸佛菩提。足以見說法融通照映之妙。
何可分淺深優劣之殊哉。
△二廣顯性功成佛法
二。一略持人處福勝二。顯性福而必約廣略持說
者。正說于般若有廣略二門。說既有二。持者亦然。
又廣略中必有自持教他。即般若付財令其轉教
意也。法華云。其中多少。所應取與。略為少。廣為多。
自行。為取。教他。為與。受持讀誦是佛付財。為他人
說。是佛令轉教。例之前後靡不咸爾。
△一人獲勝福。】

「佛告須菩提。若善男子善女人。於此經中。乃至受持
四句偈等。為他人說。而此福德。勝前福德。」

【△二處如塔廟。】

「復次須菩提。隨說是經。乃至四句偈等。當知此處。一
切世間天人阿修羅。皆應供養。如佛塔廟。」

【△二廣持人處福勝二。一人成勝法。】

「何況有人。盡能受持讀誦。須菩提。當知是人成就最
上第一希有之法。」

【最上第一希有。即金剛般若波羅蜜之褒名也。故
至下問名中。佛直以金剛般若之全名答之。
△二
處如聖賢。】

「若是經典所在之處。即為有佛。若尊重弟子。」

【究竟者為佛。分證者為弟子。即為。若。三字。是如聖
賢。而非即聖賢也。不必依魏譯倒讀釋之。
△二寄
聞持名義顯功德二。一持名功德二。一問。】

「爾時須菩提白佛言。世尊。當何名此經。我等云何奉
持。」

【上來約廣略詳明住降離相之旨巳盡。理當問名
以便流通。當何名此經者。在空生聞此經義意超
脫。功用難思。似乎不可得而名名之意。況受持此
說。即能成就最上第一希有之法。則又不可標偏
名以該圓德矣。故曰當何名之。
△二答三。一出名
教持二。一直示。】

「佛告須菩提。是經名為金剛般若波羅蜜。以是名字。
汝當奉持。」

【佛謂名者所以召實。此經既有最上第一希有等
三德之實。固當即以金剛般若波羅蜜等三德之
全名而名之。不可偏字矣。
△二重釋。】

「所以者何。須菩提。佛說般若波羅蜜。即非般若波羅
蜜。是名般若波羅蜜。」

【所以者何下。即出命名之義曰凡六百卷經。皆曰
般若波羅蜜。而今特加金剛二字者何也。次即釋
出加金剛二字之所以曰。良由此金剛慧劍當前
不但掃淨六凡四相之著。即般若之法。亦不許著。
所謂般若大火聚。四邊不可取。取之則燒。若於般
若取著。亦以金剛大用而斬斷之。故曰般若波羅
蜜。即非般若波羅蜜。然後得顯無相之般若波羅
蜜也。即非二字。乃金剛大用。此一答巳盡加金剛
二字之旨趣矣。
△二歷顯無住。】

「須菩提。於意云何。如來有所說法不。須菩提白佛言。
世尊。如來無所說。須菩提。於意云何。三千大千世界
所有微塵。是為多不。須菩提言。甚多世尊。須菩提。諸
微塵如來說非微塵。是名微塵。如來說世界非世界。
是名世界。須菩提。於意云何。可以三十二相見如來
不。不也世尊。不可以三十二相得見如來。何以故。如
來說三十二相即是非相。是名三十二相。」

【如來因便用上無住妙慧徧蕩聖凡一切相著。以
顯金剛勝用。曰即非世界。身相。說法也。此於持名
中。融通一切而歸摩訶衍之部旨也。
△三結示功
德。】

「須菩提。若有善男子善女人。以恒河沙等身命布施。
若復有人。於此經中。乃至受持四句偈等。為他人說。
其福甚多。」

【今但持名而巳。何必功德亦勝身命布施耶。彥云。
聲價千金。名之所存。即實之所存。如至尊一名。群
臣莫及也。
△二聞義功德二。一正明二。一聞義二。
一委出經義離相二。一空生伸解二。一幸巳解以
明能聞希有。】

「爾時須菩提。聞說是經。深解義趣。涕淚悲泣。而白佛
言。希有世尊。佛說如是甚深經典。我從昔來所得慧
眼。未曾得聞如是之經。世尊。若復有人。得聞是經。信
心清淨。即生實相。當知是人。成就第一希有功德。世
尊。是實相者即是非相。是故如來說名實相。」

【此章先明經義。次明功德。直至經義不可思議。果
報亦不可思議。是雙結。今且師資合歎所聞經義
希有。聞說是經。乃言語也。深解義趣者。言下所詮
之義。即金剛般若大用現前。掃盡十界情著。以歸
真空離相。乃前處處所明即非是也。趣。是言外所
顯之意。真空不空。一一皆歸實相彼岸。會一切皆
摩訶衍。乃前處處所明是名者是也。故直歎之曰
希有。希有與前不同。前是初窺如來尋常日用。莫
非無住般若現前。如天王華屋一時乍見曰希有。
今則宛轉問答委曲詳明。深知真空不空。法法皆
實。如巳覩彌勒樓閣重重。細見五步一樓十步一
閣。而不暇遍言宮裏事矣。是則前窺廣大。今悉精
微。故曰希有。然而今復悲淚者。良由從得慧眼以
來。未曾得聞如是之經。儻一錯過。所失彌多。故復
悲淚。次歎他聞希有中得聞是經。乃聞慧。信解是
思慧。受持乃修慧。三慧既足。亦當如我今日深解
義趣矣。信心清淨即上義也。用金剛大用掃空一
切。而真空體露。不著十界情塵為清淨。眾生心水
淨。諸佛影現中。真空不空。即顯實相。如春池喻內
水清珠現。鏡淨明生。諸法不生而般若生。為即生
實相。當知實相無能生所生。不過開顯如來藏體。
假名曰生。所謂千年常住一朝生耳。此是前所解
之趣也。既空萬有。此人豈非第一般若耶。既生實
相。此人豈非巳到寶所彼岸之希有人耶。
△二輕
巳解以歎當聞希有。】

「世尊。我今得聞如是經典。信解受持。不足為難。若當
來世後五百歲。其有眾生。得聞是經。信解受持。是人
即為第一希有。何以故。此人無我相無人相無眾生
相無壽者相。所以者何。我相即是非相。人相眾生相
壽者相即是非相。何以故。離一切諸相。即名諸佛。」

【意謂我等巳去見思。開入大乘。即六根淨位之人。
況承佛諄諄善誘。令我得開性藏。以窺究竟。不足
為難。但後五百歲剛強難化之時。聖賢月沒。人根
淺鈍。其有眾生得聞是經。但能入思修兩慧。相似
見性。當知是相似即佛。即為第一希有。次即釋明
第一希有之故。何以故三字。是徵問之詞。言前邊
信心清淨即生實相。巳分證秘藏。可曰第一。今但
信解受持。不過五品六根在修之人而巳。何得亦
曰第一耶。下釋之曰。當知此人既能信解受持。巳
是思修二慧之人。時時以金剛大用現前。永離四
相。獨露真空者矣。故六根淨位。實道能通。可為第
一。何以故。離一切諸相即名諸佛。乃釋明希有二
字。此中何以故三字又是徵詞。曰六根淨位可與
前信心清淨相同而名第一矣。其如此人但在脩
慧。未得分證實相。何得名曰希有耶。故即釋之曰。
但恐人心不空耳。既能空諸所有。即是真空不空。
不空即實相。所謂鏡淨明生。淨極光通。不真何待。
故此人即名到實相彼岸之相似諸佛為希有也。
又復應知。離一切諸相處。即前深解之義。即名諸
佛處。即前深領之趣。皆詳明住降離相中宗旨。今
空生于所聞義內結要出之。非離前文別說他法
也。空生既自解此法。即以此法歎擬後人。在文宛
爾。學者知之。
△二如來述成二。一印證。】

「佛告須菩提。如是如是。」

【雙言如是者。以空生歎聞經之人雖有證脩差別。
至于均得第一希有功德。殊非謬濫。故雙印之。
△
二深述二。一述能聞希有。】

「若復有人。得聞是經。不驚不怖不畏。當知是人。甚為
希有。」

【此即反其領歎之詞而述成之。曰須菩提。爾何求
全于人如是之深也。必欲其信心清淨即生實相。
及信解受持。而後許其為第一希有耶。須知有人
得聞如來所說以金剛慧遍掃十界情著。即顯實
相希有之旨。能安忍領解而不驚怖。即是五品初
心。能一念隨順之人矣。故卒聞一切俱空佛法亦
空。而不驚。向來倚第一般若為導六度萬行之主。
今亦非去。而不怖。向倚般若為歸趣之處。今亦空
去而不畏。蓋巳了知吾人心體。一真未迷之前。無
般若之名相。究竟極果之後。又何般若之主導哉。
故聞此真空蕩相之旨。而能安忍不驚怖也。當知
此人巳能圓伏五住。觀行如佛。如法華經隨喜品
中歎其功德難思。與佛比次。故云甚為希有。言一
甚字。即發心究竟二不別。如是二心前心難也。如
來既深許五品初心但不驚怖。即為希有。於理難
信。故雙約事理以釋明之。
△二約事理釋成二。一
約第一理。】

「何以故。須菩提。如來說第一波羅蜜。即非第一波羅
蜜。是名第一波羅蜜。」

【何以故三字是徵詞。此人云何不驚怖即希有耶。
釋曰般若乃萬行六度之主。今金剛大用當前。并
第一般若之相不許著。若著般若。亦同四相。故掃
除之曰。即非第一波羅蜜。凡夫小乘聞如此說。未
有不驚疑怖畏者。今圓人巳深合真空實相。隨順
歡喜。故不驚怖。真空之下。即實相常住。復能安住
不動。是觀行如佛。與佛同心。故許之曰甚為希有
也。
△二約忍辱事二。一由安忍故不驚怖。】

「須菩提。忍辱波羅蜜。如來說非忍辱波羅蜜。是名忍
辱波羅蜜。」

【聞深理而不驚。良由巳得伏順二忍。忍成于巳。故
寵辱不驚。逆順俱安。天龍恭敬。不以為喜。惡王割
截。無有瞋恨。十乘止觀中。能安忍則不退轉皆是
也。今聞境智俱空。在不忍者。必多驚疑怖畏。此人
巳能圓伏忍成。故不驚怖。法華云。菩薩住忍辱地。
柔和善順。而不卒暴。心亦不驚是巳。此一句乃釋
忍成不驚者。甚為希有義也。蓋忍辱之人一有我
為能忍。彼為能辱之念。即墮四相。不得為究竟彼
岸之希有忍矣。今此人深安辱境。而人我俱忘。四
相俱掃。故曰即非。既即非之後。一一成究竟實忍。
豈非希有耶。
△二引往事釋忍離相。】

「何以故。須菩提。如我昔為歌利王割截身體。我於爾
時。無我相無人相無眾生相無壽者相。何以故。我於
往昔節節支解時。若有我相人相眾生相壽者相。應
生瞋恨。須菩提。又念過去於五百世。作忍辱仙人。於
爾所世。無我相無人相無眾生相無壽者相。」

【何以故。又是徵起之詞。難曰人能安忍至理。故不
驚怖。今如來復曰即非忍辱。則并能忍亦空。有何
證成而知行忍者無人我相耶。即舉如來巳脩巳
騐之事。而證成行忍並無四相。蓋平時可以虗假。
至于生死大難跟前。不可絲毫勉強。故曰我於爾
時無有四相也。何以故者又問。般若可無四相。至
于忍辱。因有我能忍。彼為所忍。故成此行。是則即
有四相何咎。答。若有我相人相。即生死非相矣。何
以故三字。又是徵訶。何以證知如來行忍之時了
無四相耶。即釋明曰。我方節節支解時。若少有我
相等四即生瞋恨矣。良由人我俱忘。故瞋恨不生。
支節完復耳。以由行忍離相。故逆順俱安。惡境不
生瞋恨。好境不生喜著。聞深不生驚怖耳。又復四
相遠離。故曰即非忍辱。乃般若真空現前也。法法
皆是。故曰是名忍辱。乃真空不空到實相彼岸也。
故許此初隨不驚之人即為希有。此章許多何以
故。乃經中血脈聯絡處。字字俱要著落。經旨方現。

△二結示離相生心二。前廣釋中初歷顯無住巳。
然後結無住以示生心。今出經義內。先委明離相
巳。然後結離相以示生心。而生心處仍曰無住者。
須知離相即無住。無住即離相。可得互舉而復互
顯之也。一無住生心。】

「是故須菩提。菩薩應離一切相。發阿耨多羅三藐三
菩提心。不應住色生心。不應住聲香味觸法生心。應
生無所住心。若心有住。即為非住。」

【是故二字。乃結攝之詞。良由無住之旨。雖般若深
理猶不可著。即忍辱相待之行。亦離四相。是故我
先答汝曰。無住菩薩即發心。亦應離一切相。及不
應住色等生心布施也。
△二無住行施二。一正明。】

「是故佛說。菩薩心不應住色布施。」

【此乃結前廣略住降中無住之旨。以點明經義也。
但前無離相發心之語。今佛直欲顯無住之旨究
竟。故并其住降前發心無相而和盤托出。其如空
生雖聞此語。未深領解。故有下邊菩薩既有發心。
則云何應住云何降伏之問。若於此了知最初發
心無法之旨。下半卷問答均可巳矣。生心。所該甚
廣。六度萬行善惡等心皆是也。而今別提出無住
布施之一端者。以由如來最初略答時。即有應無
所住行于布施之語。故今結出。況布施為六度之
首。若此度詳明無住之旨。餘者皆可比知矣。
△二
釋疑。一約理釋疑三。一標離相。】

「須菩提。菩薩為利益一切眾生故。應如是布施。如來
說一切諸相即是非相。又說一切眾生即非眾生。」

【菩薩行施時人我未忘。與眾生結怨愛之緣。互為
子孫父母冤家債主纏結無巳。焉得離脫輪迴生
死耶。若菩薩雖熾行六度而四相俱空。則一一咸
歸無相般若。成究竟彼岸之行。乃大利益一切眾
生。不可謂不住行施。無益于六道也。所以如來教
人行施決不可住相者。良由一切諸相即是非相。
即所施一切眾生即非眾生。如翳眼空華。妄有能
所起滅耳。若在如來以金剛慧眼觀晴明空。于中
欲求能施所施了不可得。故曰非相非生。
△二示
實語。】

「須菩提。如來是真語者。實語者。如語者。不誑語者。不
異語者。」

【前云菩薩為利益一切眾生。又云一切眾生即非
眾生。母乃空有矛盾。二三其說乎。釋曰。如來是真
語實語。決不詿誤后人。況佛所說法。必契理契機。
佛證三諦。說必依之。真語如語乃稱真諦即空而
說也。實語稱中道實相而說也。是為遮則法爾空
中。若佛依俗諦門頭教化一切。亦無不當于二理。
故曰不誑不異。
△三明合理。】

「如來所得法。此法無實無虗。」

【良由此法無實。故如來說一切眾生即非眾生。良
由此法無虗。故如來說利益一切眾生。是則如來
所說。莫非稱理。皆真語實語。非誑惑于人也。
△二
約慧顯用。】

「須菩提。若菩薩心。住於法而行布施。如人入闇。即無
所見。若菩薩心。不住法而行布施。如人有目。日光明
照。見種種色。」

【我之所以教諸菩薩不住生心者。以由菩薩之心
苟住於法而生。不惟惡心不好。即布施之心亦如
人之入闇。長夜漫漫。永無所見。若得金剛無住之
大用而離相行施。則諸相俱空。般若炳現。滿目河
山莫非實相。如人有目。日光明照見種種色矣。須
知入闇之人。如大富盲兒。本有家珍。反為困苦。雖
般若本智。彼岸實境。一著世相均為無明。日日奔
取。隨業受報。自心取自心。非幻成幻法。故一無所
見。若不住法如人有目等者。日即本有大光明藏
之般若。種種色即諸法實相之彼岸。以得金剛大
用。掃淨相著。故得如智如境。一一照明。又復應知。
即今日。目色三。一一顯了。並無所增。當其住暗。亦
無所減。只在當人迷悟背向之間。差之毫釐。失之
千里。于三德中。枉受輪迴。如演若迷頭。得失無改。
而自生忻戚。為可憐愍。
○試觀佛於最初對答。且
爾汲引凡心。遠離相著重在金剛蕩相之用。今則
機宜稍深。堪開全德。方示無實無虗之中道。徧開
三德三因之全體。在暗不增。處明不減。金剛般若
波羅蜜之秘藏。和盤托出。更無剩法。即可結益。以
勸流通矣。
△二功德三。一標示。】

「須菩提。當來之世。若有善男子善女人。能於此經。受
持讀誦。即為如來以佛智慧悉知是人。悉見是人。皆
得成就無量無邊功德。」

【上邊結攝經義。既即廣略中義。則今結顯功德。亦
不離前。但在前散漫多端。今則結成兩章。義彌顯
了。又此功德。即廣前十方虗空不可思量。及廣略
持說人處福勝之義也。
△二正明二。一生善德二。
一人成勝福三。一較示持說福勝二。
○此章大意。
結出般若部旨。以顯教相利益也。夫般若帶通別
二。正說圓教。故曰為大乘者說。為發最上乘者說。
人能荷擔無上正覺。及滅罪中當得菩提等益。皆
由一代教主意唯圓。不詮凡小故也。是以因反釋
而復揀去三藏小乘。
△一出相施為能較本。】

「須菩提。若有善男子善女人。初日分。以恒河沙等身
布施。中日分。復以恒河沙等身布施。後日分。亦以恒
河沙等身布施。如是無量百千萬億劫。以身布施。」

【△二點初隨況出後位。】

「若復有人。聞此經典。信心不逆。其福勝彼。何況書寫
受持讀誦。為人解說。」

【信心不逆。即重指如來述成中不驚不怖之人。以
況出受持演說五品深信之功德。
△二釋明經義
離相。】

「須菩提。以要言之。是經有不可思議不可稱量無邊
功德。如來為發大乘者說。為發最上乘者說。」

【大乘。即經中離相無住。處處明即非二字。皆通無
生門及別教初空觀也。最上乘。即經中無實無虗。
日光明照。處處是名二字。乃純圓法也。問如來往
往教人植福感報。因必有果。皆可詮量纖毫不爽。
何故今日。持說之福佛叵思量。答。阿含等經。因果
分明可思可說者。但為小乘人天說耳。今之般若。
乃為大乘通別兩種人說。正為最上純圓人說。故
不可思量。若必欲出其五品功德。當知是人即為
荷擔菩提之觀行相似佛矣。葢五品六根巳相似
得百界分身化度眾生之任。故曰即為荷擔菩提
也。
△三結顯人成佛法二。一正明。】

「若有人能受持讀誦。廣為人說。如來悉知是人悉見
是人。皆得成就不可量不可稱無有邊不可思議功
德。如是人等。即為荷擔如來阿耨多羅三藐三菩提。」

【△二反顯。】

「何以故。須菩提。若樂小法者。著我見人見眾生見壽
者見。即於此經。不能聽受讀誦為人解說。」

【△二處如有塔。】

「須菩提。在在處處。若有此經。一切世間天人阿脩羅
所應供養。當知此處。即為是塔。皆應恭敬作禮圍遶。
以諸華香。而散其處。」

【二滅罪功二。一正明。】

「復次須菩提。若善男子善女人。受持讀誦此經。若為
人輕賤。是人先世罪業。應墮惡道。以今世人輕賤故。
先世罪業。即為消滅。當得阿耨多羅三藐三菩提。」

【金剛利用當前。不但能破四相六塵之惑障。又能
破二種生死之業障報障也。
△二引較。】

「須菩提。我念過去無量阿僧祗劫。於然燈佛前。得值
八百四千萬億那由他諸佛。悉皆供養承事。無空過
者。若復有人。於後末世。能受持讀誦此經。所得功德。
於我所供養諸佛功德。百分不及一。千萬億分乃至
算數譬喻。所不能及。」

【△二結具。】

「須菩提。若善男子善女人。於後末世。有受持讀誦此
經。所得功德。我若具說者。或有人聞。心即狂亂。狐疑
不信。」

【△二總結。】

「須菩提。當知是經義不可思議。果報亦不可思議。」

金剛般若波羅蜜經部旨上

金剛般若波羅蜜經部旨下


【△二詳住降前發心無法顯般若波羅蜜。
○凡經
中無實無虗。一切諸法無非佛法。是法平等無有
高下。以三十二相見如來。如如不動等。皆明彼岸
實際之體。乃般若歸宿究竟地也。此中雖亦有無
法無相。一切即非之言。然其正意。皆點平等無二
之彼岸。不可以辭礙意。為二。
△一問。】

「爾時須菩提白佛言。世尊。善男子善女人。發阿耨多
羅三藐三菩提心。云何應住。云何降伏其心。」

【生佛本元。平等實際。所謂究竟泥洹常寂滅相。終
歸于空。圓滿菩提。亦歸無所得。則是纖塵不立。澄
清湛寂者。是其本體也。今空生前窺希有。特發此
心。欲證其元。先問降住。如來曲為開示。巳知住降
離相。既知脩行離相。却顧本因。則從發心而來。若
有一能發之法。所發之心。則是對待宛然。人我叢
立。正是因名立所。所既妄立。生汝妄能。能所叢立。
四相紛紜。源頭既濁。流派難清。至度生時。如何能
降人我塵勞耶。況平等法界。澄靜無波。若有一發。
則似于靜生動。動即有苦。果不離因。三細六粗糾
纏紛動。如本形既曲。迹影自凹。如何能安住實理
耶。向下如來直示中。菩薩度生。了無四相。是答其
降伏也。實無有法發菩提心。是答其應住也。須知
空生此問似與前同。而其義意。深入堂奧。直欲究
明最初能發一點根元。所謂希更審除微細惑也。
若此根不清。則枯樁舊處。仍為繫驢。生相無明。還
為種子。是大有所有。焉會無相彼岸乎。正前箭猶
輕後箭深。直向脚下𢯱根也。故如來答示。亦直明
發心無法。截斷最初能發生相根元。然後歷八十
一科。以顯彼岸平等。乃此經中甚深妙談。言語似
同。而旨歸迥別。若只作重說。再為鈍根而判。則佛
意經旨。恐永沉矣。
△二答中二。初示發心平等故。
稱性本無二。一稱性故無所度生。】

「佛告須菩提。善男子善女人。發阿耨多羅三藐三菩
提心者。當生如是心。我應滅度一切眾生。滅度一切
眾生巳。而無有一眾生實滅度者。何以故。須菩提。若
菩薩有我相人相眾生相壽者相。即非菩薩。」

【此直答其云何降伏其心之問。菩薩發心上求佛
道。必先下度眾生。度生時必先了知生佛齊平。一
如無二。故度盡一切。而實無眾生得滅度者。一切
眾生俱涅槃相。不可復滅。一切眾生俱菩提相。不
可復得。佛乃巳證之眾生。生乃在迷之諸佛。此真
如界內。絕生佛之假名。平等慧中。無自他之形相。
菩薩雖知平等實際不受一塵。而不妨佛事門頭
不捨一法。晏坐水月道場。建立空華佛事。諸佛時
時度心內眾生。眾生時時成自性諸佛。故終日度
自性如幻之眾生。而終日無能度所度之相可得。
不過點示眾生本有。令之復還元覺而巳。如醫目
者。但去其翳。非別與光明也。故曰實無眾生得滅
度者。此稱性而示。無所度生也。何以故三字。乃徵
出無所度生之義。問。菩薩發心度生。乃成佛根本。
非分外事也。既度盡矣。何必曰實無得度耶。故即
釋曰。平等真法界。佛不度眾生。若有一所度之生。
即是汝問能所宛然。四相叢立。根源不清。即度生。
時不能降伏其心矣。既有四相。全是凡夫。豈得謂
之圓解生佛齊平之菩薩哉。須知熾然度生時。尚
稱眾生性體。實無所度之生。況菩薩稱性發心時。
塵淨光生。又豈有所發之心哉。
△二示平等故無
能發法。】

「所以者何。須菩提。實無有法發阿耨多羅三藐三菩
提心者。」

【此答其云何應住之問。渠問若有發心之法。未免
寂體起動。麤細相生。波翻浪鼓。何能安住實際理
地耶。故答菩薩圓解初開。不唯顯佛。九亦同彰。從
此全性起脩。俱體俱用。如全水為波。發一切功德。
智慧境界。不縱不橫。發得本有。強名為發。實無能
發所發。只是離去妄塵復完本有。但盡凡情。別無
聖解。正忽悟本頭。非從外得也。豈實有能發之法
哉。
○此實無有法之無字。不但無其有。抑且無其
無。無凡。無聖。無染。無淨。無高下。虗實。葢當人心體。
元無法相。稱此顯發。發得平等。即是無發而發。發
而無發。由是無住而住。住而無住。以無住法。住般
若波羅蜜中。何疑有發心時。即不能安住哉。此一
句直截痛快。掃盡生相疑根。托出眾生平等法界。
乃下半卷經中大主腦。大關節。答前疑。申後義。凡
歷八十一科破相以顯無相般若。只完得此無字
也。復會一切皆摩訶衍。以歸平等彼岸。亦此無字
也。若云對有言無。則得偏失圓矣。所以者何四字
是徵。問。云何度生有相。即非菩薩耶。故即答云。菩
薩最初發心時。尚無有法。其源自清。豈可度生時。
反存所度之相哉。
△二歷諸法釋無顯平等衍門
二。一正歷諸法釋無顯等。二複疎所歷釋無顯等。

○般若大旨。在以空慧水淘汰執情。會一切法皆
摩訶衍。以空破執。上半卷巳明。自此至終。皆歷一
切法釋無。而方當釋無之時。處處點歸平等彼岸。
正會一切皆入衍門也。言會入者。大般若中如舉
空。則色空。受空。乃至識空。六入空。十二處空。十八
界空。四諦。因緣。六度。乃至一切種智空。歷八十一
科。章章皆爾。空則俱空。無我則俱無我。乃至實則
俱實。秪如心經照見五蘊皆空。故無蘊。無入。無界。
無諦。緣。智。德。以無所得故。得菩提涅槃。皆歷聖凡
迷悟因果等法。而歸于一。是為會一切法皆摩訶
衍也。今經會法歸衍。與大小般若。宛爾孱齊。葢八
十一科之法雖多。界內陰界入處。只一三業也。界
外大小漸頓。只一因果也。複疎云者。正大部中一
一皆歷諸法以入衍門意也。故今只歷因果三業
以釋無法。而旨歸平等實相。的是會法歸衍部旨
也。當知釋無之處正般若空慧。無實無虗。即實相
彼岸至歷法中所說雖有多少缺具不同。而莫不
一一呈露平等波羅蜜也。但前後問答中互有傍
正。前半卷雖有無實無虗等語。而正意重在金剛
慧用。下半卷雖有即非無相之語。而正意重在是
法平等。不可因前後互出之言。以礙此經大旨也。
今初為二。
△一歷二法二。一歷果釋顯二。一正明
二意為二。一釋實無所得。】

「須菩提。於意云何。如來於然燈佛所。有法得阿耨多
羅三藐三菩提不。不也世尊。如我解佛所說義。佛於
然燈佛所。無有法得阿耨多羅三藐三菩提。佛言。如
是如是。須菩提。實無有法如來得阿耨多羅三藐三
菩提。須菩提。若有法如來得阿耨多羅三藐三菩提
者。然燈佛即不與我授記。汝於來世。當得作佛號釋
迦牟尼。以實無有法。得阿耨多羅三藐三菩提。是故
然燈佛。與我授記。作是言。汝於來世。當得作佛號釋
迦牟尼。」

【發心究竟二不別。故舉如來於然燈佛時實無所
得。以顯菩薩于初因時實無所發。下之實無有法
得菩提。謹對上實無有法發菩提句。葢此二無字。
俱指平等性體。增不得絲毫。減不得絲毫。若最初
有法發心。則是因增謗非平等矣。若後有法得果。
即是果增謗。非平等。今果既平等無增。顯出因亦
平等無增。如大圓鏡光。第去浮塵。光體自現。不可
以強加顏色。為得光明也。但恐圓義難彰。乃假問
答播弄而斷定之。如我解佛所說義。無有法得菩
提。在空生意謂。論如來今日成佛。由得菩提而來。
似不可無。但我解佛無法發心之語以推之。則又
似乎無法得菩提矣。此空生解義言無。未敢決定
以為無所得。佛即決定其旨曰。汝不可首鼠狐疑。
語仍兩可。須知十方如來。究竟果成。不過復還本
有。于平等體上。實無所增。所謂圓滿菩提。歸無所
得也。此句乃千金不易。決定之詞。仍恐其義不顯。
復加反顯以明無。更以順說以明無。若有法如來
得菩提。是反說。以實無有法得。是順說。如此而實
無有法之旨盡矣。
△二明所得平等。】

「何以故。如來者即諸法如義。若有人言。如來得阿耨
多羅三藐三菩提。須菩提。實無有法佛得阿耨多羅
三藐三菩提。須菩提。如來所得阿耨多羅三藐三菩
提。於是中無實無虗。是故如來說一切法皆是佛法。」

【以上反正研詳。以明初後無得。意歸平等。而語似
真空。故復提能得所得人法二件。以顯平等衍門。
何以故三字。是徵詞。問。一切眾生不得菩提。故不
得成如來。今佛因得了菩提。故得成如來。若據佛
比說實無有法得菩提。則與眾生同矣。何得稱如
來哉。若稱如來。應有所得。故即釋曰。如來者。豈真
有所得而稱如來乎。不過妄去本彰。復還平等如
體而巳。諸法乃十界十如等法。一一皆住真如本
位。凡夫迷之。枉受生死。名眾生。諸佛悟之。無非自
性。稱如來。如義者。如名不異。顯十界齊平也。如名
不異。完千如全體也。如名不異。點諸佛證同也。經
云眾生如。彌勒如。一如無二如。又云周行十方界。
還是瓶處如。世尊證如。混虗空為體性。東西南北。
瓶內空。十方空。一體無異。復完平等本覺。總是法
王之身。是為諸法如義。既完本有。不可贅疣名字。
但異于眾生之迷。而不得完乎平等如如以來歸
正覺者。強名之曰如來而巳矣。此能證之如來。尚
只反本。別無他得。豈所得之菩提。實有法哉。故曰
若有人言如來得菩提者非也。須菩提實無有法
佛得菩提。須知如來所得菩提。亦只完本有平等。
如大明鏡纖埃不立。若加一有法。即增謗之實也。
加一無法。即減謗之虗也。此乃圓滿菩提。無欠無
餘。無實無虗。本元心地也。以由無實故。實無所得。
以由無虗故。十方諸佛熾成如來也。是故如來說
一切法皆是佛法者。此是結顯平等之語。是故二
字。乃結攝前義。既能證如來。只完得本有諸法如
義。所證菩提。亦只完本有無實無虗。則未悟之先。
巳證之後。同此一體。所謂是法住法位。世間相常
住。未悟之時何曾有絲毫減異。故一切法皆是法
身全體。何必證菩提。成如來。而後名為佛法哉。斯
即歷如來得果之法。而廣會一切法皆摩訶衍。顯
平等彼岸也。向下歷法釋無中。或文有缺具□□
皆然。
△二結顯二意二。一正結。】

「須菩提。所言一切法者。即非一切法。是故名一切法。」

【即非。結上釋實無所得。是名結上明所得平等。
△
二喻顯。】

「須菩提。譬如人身長大。須菩提言。世尊。如來說人身
長大。即為非大身。是名大身。」

【非大身。喻顯即非佛法。是名大身。喻顯是名佛法。
凡下所明如此等句。皆點空慧般若。平等彼岸二
意。然以人身之淺事。以顯佛法之深微。宛有二意。
至下約施福貼顯中當明。
△二歷因釋顯二。一離
相度生因。】

「須菩提。菩薩亦如是。若作是言。我當滅度無量眾生。
即不名菩薩。何以故。須菩提。實無有法名為菩薩。是
故佛說一切法無我無人無眾生無壽者。」

【實無有法名為菩薩。與實無有法發心。實無有得
果。血脈照映。如驪珠不失。
△二無住莊嚴因。】

「須菩提。若菩薩作是言。我當莊嚴佛土。是不名菩薩。
何以故。如來說莊嚴佛土者。即非莊嚴。是名莊嚴。須
菩提。若菩薩通達無我法者。如來說名真是菩薩。」

【經初無住行施。但舉六度莊嚴中最初布施一度。
其實意該六度。今言莊嚴佛土者。乃舉六度之全。
缺具不同。義則一也。
△二歷三法釋顯三。一歷意
業二。一約境智釋顯二。一出能照智。】

「須菩提。於意云何。如來有肉眼不。如是世尊。如來有
肉眼。須菩提。於意云何。如來有天眼不。如是世尊。如
來有天眼。須菩提。於意云何。如來有慧眼不。如是世
尊。如來有慧眼。須菩提。於意云何。如來有法眼不。如
是世尊。如來有法眼。須菩提。於意云何。如來有佛眼
不。如是世尊。如來有佛眼。」

【五眼。即如來般若圓照。遍了法界。十方不隔。恒沙
心非恒沙心。同一般若無相也。三際不遷。三世心
無三世相。同一實相常住也。問。所照之心屬意業。
則可了知。能照之智是五眼。如何會通。答如來五
眼即四智。本是圓通。不必致疑。即眾生眼見。莫不
由心。葢心識在眼即眼識。眼若無心。則何能見。如
木人。巳死。二俱無見。楞嚴云。如是見性。是心非眼。
書云。心不在焉。視而不見。
△二融所照境二。一約
實無所得蕩相。】

「須菩提。於意云何。如恒河中所有沙。佛說是沙不。如
是世尊。如來說是沙。須菩提。於意云何。如一恒河中
所有沙。有如是沙等恒河。是諸恒河所有沙數。佛世
界如是。寧為多不。甚多世尊。佛告須菩提。爾所國土
中。所有眾生若干種心。如來悉知。何以故。如來說諸
心。皆為非心。是名為心。」

【恒河諸心。則塵勞種種。迷暗般若圓明。今以空慧
蕩之。即為非心。則復還離相之實無所得也。
△二
約平等常住釋明。】

「所以者何。須菩提。過去心不可得。現在心不在得。未
來心不可得。」

【三際遷流。則生死無常。背于常住彼岸。今亦以圓
智融之。十世古今不離當念。則復完平等實相矣。
夫如來以般若妙慧。會一切聖凡因果等法而歸
摩訶衍。乃事從聖起。先直點圓人發心稱性本無。
體自平等。由是順勢以無得果。度生。嚴土。而出世
聖人初中後因果等心。悉歸衍門空慧矣。聖法既
融。勢如建瓴。以融界內在纏凡法。恒沙之心叵得。
則金剛般若顯。三際之心了無。則常住彼岸彰。皆
為非心。稱性本無也。是名為心。衍門平等也。融八
十一科之法。至矣盡矣。此般若部旨。極廣大精微
之最章明較。著處。推此以例前後。文或出沒。理實
盡焉。故歷三際中。庋身口而先歷意業。從便從要。
佛意甚深。
△二約施福貼顯。】

「須菩提。於意云何。若有人滿三千大千世界七寶。以
用布施。是人以是因緣。得福多不。如是世尊。此人以
是因緣。得福甚多。須菩提。若福德有實。如來。不說得
福德多。以福德無故。如來說得福德多。」

【引福德無故。以貼顯皆為非心。引得福德多。貼顯
是名為心。凡當說法至深微處。反引世間淺事貼
顯。使深義明了者。一是如來以種種因緣事相開
示眾生。使之解悟之大慈也。二是如來說法巧妙。
令異人機解活潑。如珠走盤之師子擲兒法也。如
上一切法即非一切法。何等深妙。而忽換轉話頭
以曉機情曰。譬如人身長大等。皆是族矣。又復舉
極好布施之心。猶不可著有。若一著有福。即非無
住般若。何況損人利巳五逆十惡之恒沙三際心
哉。
△二歷身業釋顯。】

「須菩提。於意云何。佛可以具足色身見不。不也世尊。
如來不應以具足色身見。何以故。如來說具足色身。
即非具足色身。是名具足色身。須菩提。於意云何。如
來可以具足諸相見不。不也世尊。如來不應以具足
諸相見。何以故。如來說諸相具足。即非具足。是名諸
相具足。」

【歷身業中只舉如來身業者。以如來具足身相。猶
屬有為。非般若一塵不染之本體。抑況三乘尚帶
無明之身相乎。又況六凡具足五住之身相乎。當
知一落身相。皆為四相。染汙般若體矣。故云不可
以身相見也。佛身既非。一切俱非。俱非之後。法法
全體。相相實相。則不但佛身是名身相。即九界身
相亦皆實相波羅蜜矣。故舉一佛身。空。則佛身尚
空。何況九界不空。會。則佛身尚會。何況九界不會。

△三歷口業釋顯二。一無所說法。】

「須菩提。汝勿謂如來作是念。我當有所說法。莫作是
念。何以故。若人言如來有所說法。即為謗佛。不能解
我所說故。須菩提。說法者。無法可說。是名說法。」

【此具能說如來。能聞眾生。聖凡均具。佛說屬口。生
聽屬耳。六根可得互舉也。若言如來有所說法即
為謗佛者。佛之所說。乃對病之藥。初無定在。不過
去眾生之病著耳。眾生病去。其藥則除。若謂如來
定有空有之法。則是謗佛有定法矣。此約對機非
實有也。二者。即所說之法。乃言下所詮之理。理不
屬言。言不及理。所謂寄言談于象外。而其理絕精
麤。諸法寂滅相。不可以言宣。正如標月指。指非是
月。月非是指。認指為月。不解所指。認言為理。不解
所說矣。此約契理之說非實有也。須知如來為眾
生故。不得巳示眾生見理之說。下情迷之。尚以藥
為毒。執言生障。況九界言說乎。又如來口說。於離
言說相之般若體上。猶為多事。況眾生口四業乎。

△二無能聞生。】

「爾時慧命須菩提白佛言。世尊。頗有眾生。於未來世。
聞說是法。生信心不。佛言須菩提。彼非眾生非不眾
生。何以故。須菩提。眾生眾生者。如來說非眾生。是名
眾生。」

【眾生眾生者。非重言也。乃牒前所指兩種眾生而
言。葢能信般若者。或五品深信。或六根十信。此等
眾生。巳是觀行相似即佛。故曰彼非眾生。然而此
身猶是五陰和合而生。故曰非不眾生。此非眾生
之眾生。非不眾生之眾生。二皆有相。俱非般若正
體。悉宜掃除以入空慧。故曰即非眾生。此句雙掃
前觀行相似即佛。及五陰假合之二種眾生。入真
空妙慧也。既空之後。則法法皆真。一一實相。名體
不轉。均入衍門。故曰是名眾生。
△二複疎所歷釋
無顯等二。複者。重也。疎者。通也。如前巳歷因果三
業等八十一科之法。釋無以歸平等摩訶衍矣。今
重提前所歷之法。廣略互出。疎通決擇。以入衍門。
葢佛說大品般若。歷八十一科入摩訶衍。則法法
始從色心終一切種智。今約單複釋無顯等以歸
衍門。義實同之。但前半卷約住降離相明般若。則
以廣略二門釋之。今之單複。或前略者後廣。或前
廣者後略。彼此互顯。等義彌明。
△一複疎二法二。
一疎歷果釋顯二。一複疎二意。二結顯二意。初中
二。一疎實無所得。】

「須菩提白佛言。世尊。佛得阿耨多羅三藐三菩提。為
無所得耶。佛言。如是如是。須菩提。我於阿耨多羅三
藐三菩提。乃至無有少法可得。是名阿耨多羅三藐
三菩提。」

【前佛明於然燈佛所實無有法得阿耨菩提。反復
釋明。今云乃至無有少法可得是名菩提。四相。為
有。法相。為法。非法相。為少法也。此疎通前實無所
得之文甚明。
△二疎所得平等二。一直示性體。】

「復次須菩提。是法平等。無有高下。是名阿耨多羅三
藐三菩提。」

【前云諸法如義。無實無虗。一切法皆是佛法。今直
點之曰是法平等。
△二稱性脩證。】

「以無我無人無眾生無壽者。脩一切善法。即得阿耨
多羅三藐三菩提。」

【所謂染汙即不得。脩證即不無。無四相而脩善法。
乃名無所住而生其心。從性善起脩善。脩善即性
善。性善即顯阿耨菩提也。
△二結顯二意中二。一
約善法結明。】

「須菩提。所言善法者。即非善法。是名善法。」

【即非善法。結上實無所得。是名善法。結上所得平
等。前之佛法者即非佛法是名佛法。乃約性說。今
之善法。乃約脩說。
△二引施福貼顯。】

「須菩提。若人滿三千大千世界中所有諸須彌山王。
如是等七寶聚。有人持用布施。若人以此般若波羅
蜜經乃至四句偈等。受持讀誦。為他人說。於前福德。
百分不及一。百千萬億分。乃至算數譬喻所不能及。」

【七寶布施乃是相福。不及離相般若。此反顯上實
無所得。受持般若波羅蜜法。乃平等性功。故其德
不貲。此貼顯上所得平等。須知初歷果中但約性
說。故結中亦約性。而顯中乃約喻。今複疎中約修
說。故結中亦約脩。而顯中乃約施。脩不離性。性不
妨脩。脩性各出。互顯彌明。
△二複疎歷因釋顯二。
一標。】

「須菩提。於意云何。汝等勿謂如來作是念。我當度眾
生。」

【眾生著四相而輪迴。雖因依正二境。然不怨於飄
瓦虗舟。多分於有情愛憎境上起。即如來以慈悲
度生。若一作念。即四相叢立。同于下凡矣。況六道
乎。前歷因中約菩薩度生。今約如來度生者。在因
名菩薩。因極即如來。舉果則益顯離相之因。功不
唐捐。
△二釋二。一釋度生。】

「須菩提。莫作是念。何以故。實無有眾生如來度者。若
有眾生如來度者。如來即有我人眾生壽者。」

【平等真法界佛不度眾生。故云實無有度者。然菩
薩如來熾然度生。不過如夢勤如。空名惑絕。幻因
既滿。鏡像果圓而巳。豈真有所度之眾生哉。若有
下即反顯之詞。如來既無四相。則亦無所度眾生
矣。
△二釋我當。】

「須菩提。如來說有我者。即非有我。而凡夫之人。以為
有我。須菩提。凡夫者。如來說即非凡夫。是名凡夫。」

【上云我當度眾生。度生之義。前巳釋明。今復除人
疑曰。即如來比說我當度生之我字。不過假名說
我。于平等慧中。實無自他之形相。故曰即非有我。
其如凡夫之人。處處膠著。見如來假名說我。即執
之以為實有我相也。況平等體上初無諸佛凡夫
之相。又不可因如來頃說凡夫二字。即執之以為
實有凡夫之相可得也。須知無有高下。凡聖齊平
者。方是真空般若。故曰凡夫者。如來說即非凡夫。
既會真空。即顯實相。故曰是名凡夫。上曰即非莊
嚴。即非眾生。今疎通中云。即非有我。即非凡夫。一
義也。
△二複疎三業中三。一超疎歷身釋顯二。一
直顯中道平等。】

「須菩提。於意云何。可以三十二相觀如來不。須菩提
言。如是如是。以三十二相觀如來。」

【前正歷身業。意雖含于顯等。而語且偏在真空。今
愈入愈深。理宜直顯中實。故復舉前事問云。可以
三十二相見如來不。空生至此。巳領大乘財物。深
知諸法實相。相相法身。故即應云以三十二相觀
如來。葢毗盧遮那遍一切處。一切諸法。皆是佛法。
夫百界千如森羅諸法。皆即實相。如四念處惟色
惟聲等義。何況三十二相。而非平等法身耶。此與
法華中龍女讚佛。微妙淨法身。具相三十二。以八
十種好。用莊嚴法身同也。須知此處既是重提前
邊所歷身業。而疎通決擇。使平等顯了。固當直顯
中道實相。不可仍前約真空蕩相說也。
△二雙遮
二邊相著二。一遮著有二遮斷無。
○須知直顯中
道實相。即是法平等無有高下也。若著有無。即非
平等。即非中道。況實相者。無相無不相。若著有無。
即是相不相矣。實相何能彰乎。故文雖雙遮。意顯
中實。今初。】

「佛言須菩提。若以三十二相觀如來者。轉輪聖王即
是如來。須菩提白佛言。世尊。如我解佛所說義。不應
以三十二相觀如來。爾時世尊而說偈曰。若以色見
我。以音聲求我。是人行邪道。不能見如來。」

【諸法實相唯佛究盡。而空生今日分見一班。故可
與家裏人說家裏事。然此事深妙。但可你知我知。
儻凡心不解。隨語生著。即起有見。便謂生死輪王
之相。即是平等法身矣。斯則豈但圓實永沉。抑且
真俗混亂。如之何其可也。須菩提答言。若論我與
世尊。巳了真空實相者。無可無不可。今言三十二
相即如來。此指諸法實相也。前言不可以三十二
相見如來。指此真空離相。所謂巳過關者掉臂而
行左右具宜。初無執礙。但我今解如來所問之義。
惟恐眾生不解。以詞害意。執有生見。則真空不彰
矣。故今當破去著有之心。即曰不應以三十二相
觀如來也。
△二遮斷無。】

「須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。」

【前言勿以具相觀如來者。不過破其著有之心。以
顯中實平等耳。其如眾生處處著。纔見破有。即便
執無。妄謂如來證菩提者。必無具相。若具相者。即
非證菩提之如來。此則方出于有。即墮于空。于平
等法上。又為下矣。故復遮其斷無之執曰。當知實
相無相無不相。若汝執如來平等法身。必無具相
者。此即墮于斷滅外道矣。故曰勿謂如來不以具
足相故得阿耨菩提也。復以發菩提心不說斷滅
相以轉釋者。良由初發如來菩提之心。故得後證
如來菩提之果。發心究竟二不別。若發心時有斷
滅。則證果時亦斷滅。既發心時不斷滅。則果成時
豈可以斷滅相而目之曰。不以具足相得無上菩
提哉。有無高下之見既遣。則中實平等衍門自彰
矣。如來身相。既會衍門實相。其九界森羅諸法。不
言可知矣。此如來圓顯平等彼岸之最深切著明
處。勿割碎強配。失經脈絡也。發菩提心。於法不說
斷滅相者。圓人名字開解。尚爾九亦同彰。況發心
乎。發心者。發一切功德。智慧。境界。不前不後。因該
果海。果澈因源。萬德性具。詎云斷滅。夫說斷滅者。
乃二乘灰滅。外道斷無也。
△二追疎意業中約施
貼顯。】

「須菩提。若菩薩以滿恒河沙等世界七寶。持用布施。
若復有人。知一切法無我。得成于忍。此菩薩勝前菩
薩所得功德。何以故。須菩提。以諸菩薩不受福德故。
須菩提白佛言。世尊。云何菩薩不受福德。須菩提。菩
薩所作福德。不應貪著。是故說不受福德。」

【前正歷意業釋顯中。以如來離相眼智。淨盡恒沙
三際妄心。今云知一切無我不貪著福德。莫非離
相般若現前。而恒沙心息。三際俱忘矣。隨其無我
不著工夫淺深。以判成忍五種高下不同。不必執
定生法二忍名相。以礙圓經。應知前正歷意中。能
所廣明。故今複疎。但須略點。正彼此互顯。令平等
義彰。法應爾耳。
△三疎歷口釋顯中二。一正歷三
法。二例通一切。初中三。一所說果人平等。二所說
器界平等。三所說諸見平等。前正歷口業中。但云
不能解我所說。不知所說何等法。是眾生不解處。
故今略舉三法。廣例一切。則世出世間。若聖若凡
若依若正若染若淨若色若心等八十一科。及例
三千百界八萬四千塵勞生滅。俱入真空實相之
摩訶衍矣。今初所說果人平等。】

「須菩提。若有人言如來。若來若去。若坐若臥。是人不
解我所說義。何以故。如來者。無所從來亦無所去。故
名如來。」

【欲會所說諸法入波羅蜜衍門。先舉出世如來果
號。既是諸法如義。同一實相。則何有生滅去來。人
見來去。此無去來。所說平等義彰矣。
△二所說器
界平等。】

「須菩提。若善男子善女人。以三千大千世界。碎為微
塵。於意云何。是微塵眾。寧為多不。須菩提言。甚多世
尊。何以故。若是微塵眾實有者。佛即不說是微塵眾。
所以者何。佛說微塵眾。即非微塵眾。是名微塵眾。世
尊。如來所說三千大千世界。即非世界。是名世界。何
以故。若世界實有者。即是一合相。如來說一合相。即
非一合相。是名一合相。須菩提。一合相者。即是不可
說。但凡夫之人。貪著其事。」

【器界無常。碎為微塵則小而多。合為世界則大而
一。若在如來藏中。求于生滅大小了不可得。故皆
曰即非。即非。乃真空體露也。然而真空不空。一一
皆本如來藏妙真如性。故皆曰是名。是名即波羅
蜜平等衍門也。一合相者。即是不可說。但凡夫之
人貪著其事者。一合相雖是虗名幻相。然而不外
法界。當下即離名字言說之不思議境。故曰即是
不可說之實相也。然則如來何不說明。若如來一
加言說。但恐凡夫之人不解所說即生貪著。于事
相上。隨語起見。故不可說耳。
△三所說諸見平等。】

「須菩提。若人言佛說我見人見眾生見壽者見。須菩
提。於意云何。是人解我所說義不。不也世尊。是人不
解如來所說義。何以故。世尊。說我見人見眾生見壽
者見。」

【四見雖是眾生迷極心法。若至真空體上。不留毫
妄。故皆即非。然阿毗依正。全處極勝自心。地獄色
心。尚皆究竟。況此諸見而非平等實相耶。故曰是
名我見人見等也。須知前後凡言是名處。即波羅
蜜實相。一切法皆摩訶衍也。是人解我所說義不
者。佛謂我巳究盡。汝巳分知。固不必說。但世間人。
能解此所說皆實相否。空生答。斯旨甚深。眾生低
下。談何容易。故曰是人不解所說義。隨出所以不
解之義曰。此等四見。一一體空。即非四見。故不解。
又此四見。一一性真。即是實相。故不解。空生至此。
巳深解諸法實相。了知諸法皆衍。故呈露見解如
是透脫圓淨。佛則因其圓解而盡情開示會入之。
故曰發菩提心者。應如是知等也。
△二例通一切。】

「須菩提。發阿耨多羅三藐三菩提心者。於一切法。應
如是知。如是見。如是信解。不生法相。須菩提。所言法
相者。如來說即非法相。是名法相。」

【前來巳會聖凡色心等法皆摩訶衍。猶恐法門未
盡。故復因其解悟而開廣之曰。發菩提心者。皆應
如是知見。葢謂凡夫小乘。心外有法。執相起見。固
不足與語諸法實相矣。但此經為大乘者說。為發
最上乘者說。既發十界齊平權實不二之大心。則
豈但於上如來器界諸見上如是知見哉。當於百
界千如。八萬生滅諸法上。一一了知信解。皆真空
實相。并其法相。亦皆會入。如是方是領知庫藏。克
家之子。不辜如來付財之重。能自行化他。轉教無
疆也。以般若正慧蕩汰執疑。會八十一科皆摩訶
衍部旨。至此至矣盡矣。故下只須結益。以勸流通。

△大章第三流通二。一結勸流通二。一舉益勸通。】

「須菩提。若有人以滿無量阿僧秪世界七寶持用布
施。若有善男子善女人。發菩提心者。持於此經。乃至
四句偈等。受持讀誦。為人演說。其福勝彼。」

【可知。
△二示流通法。】

「云何為人演說。不取於相。如如不動。何以故。一切有
為法。如夢幻泡影。如露亦如電。應作如是觀。」

【正宗經旨。既皆會入衍門實相。境如如智。智如如
境。則後人流通此經。亦當如經正住。不動有為。不
取諸相。然後可以所行如所說。所說如所行。而為
人演說矣。須知動即有為。有為即動。取相即不如
如。如如即不取相。下即徵出須不動不取之所以。
何以故三字是徵辭。問。何故為人演說者。必須不
取不動耶。答曰。良由一切有為之法。皆如夢幻不
實。弘通般若波羅蜜。衍門實相之人。當如是觀之。
不當反生取著也。
△二結益流通。】

「佛說是經巳。長老須菩提。及諸比丘。比丘尼。優婆塞。
優婆夷。一切世間天人阿修羅。聞佛所說。皆大歡喜。
信受奉行。」

金剛般若波羅蜜經部旨下(終)