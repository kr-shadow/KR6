#+TITLE: 天樂鳴空集-明-鮑宗肇
#+DATE: 2018-05-12 10:24:58
#+SOURCE: github.com/kanripo/KR6q0185 master 7022e1fc                

* 天樂鳴空集序

予讀易傳至天地閉賢人隱未嘗不掩卷長歎息也
自金神現夢正法東傳大善知識乘時利見者不可
悉數降自宋元則冒竊名位者多而得正知見者寡
故雲棲大師每歎支那國裡覓一須陀洹人不可得
予竊謂求果人於眾所知識則誠不易苟求之於隱
跡韜光或亦不無恨未能遍歷寰區訪之邇來禪門
僣濫不忍見聞無論果證絕響雖路頭端正者亦不
易得每每中夜痛哭流涕故獨於袁石公之西方合
論深生隨喜謂之空谷足音客冬偶檇李王止菴居
士以鮑性泉所著天樂鳴空集見示性泉山陰人鬻
楮於檇李不過一市賈耳初禮紫柏大師師勗以背
讀楞嚴法華遂乞名筆書細楷方冊鏤板流通嗣復
肆志於華嚴合論大乘止觀傳燈宗鏡諸錄併與湛
然禪師往還後乃皈依雲棲大師坐脫超登蓮土噫
其人可謂甚希有矣是集為陶石梁居士閱本付於
老友錢永明手永明臨化以授止菴時逾十年隨身
往還塗將萬里屢謀剞劂於張菊存汪爾陶徐節之
高念祖諸道友而緣尚有待予得展閱原稿其立論
大約以行解合一為宗以悟後修行為正蓋深得合
論之旨兼悟宗鏡之門堪與末世狂禪為頂門針無
怪乎狂禪惡其害巳反謗為別一路頭耳嗟乎洙泗
不得中行思狂狷乃最惡鄉愿不得見聖人君子思
善人有恒乃最惡亡為有虛為盈余即不得與性泉
周旋而讀其遺書殊深潛德不耀之思昔友今亡之
歎爰標揭其尤粹精者併繫之數語想見性泉之泉
無時無日不活潑當前或者是書兆足以行耶。

癸已
春仲佛日蕅益道人智旭書於營泉丈室









* 自序

華嚴經云若有眾生曾一念信入毘盧法界者縱以
惡業墮阿鼻獄毘盧放光光觸其身應念命殞即生
兜率陀天受無量樂正樂之頃忽有天鼓自空而鳴
告曰此樂虛妄不久壞滅慎勿貪著當念無常又諸
業報不從東方來不從南西北方四維上下來但從
顛倒生以因緣有諸天聞巳頓悟諸法無生即證十
地果位蓋毘盧之光熾然常放無間歇無分別而地
獄眾生未必盡出其出者乃往昔曾與毘盧有緣一
念信入法界者耳若無緣種雖有常光正如生盲曝
杲日之下由是觀之則此光不屬毘盧當在我也設
若在我則地獄之中何不齊成解脫是知此光不住
毘盧不住於我非我非渠了無處所我即毘盧毘盧
即我是為不可思議故得應念脫苦超昇兜率若謂
此光有住有著即地獄漫漫何由出哉即離地獄復
耽天樂樂久生迷無常忽至衰相現前復沉苦海勢
所必然乃聞天鼓如是激揚業體本空罪性無主即
獲無生頓超十地而此天鼓亦無所從但有音聲了
無形質雖無形質常自空鳴是故號之為無依智印
法門妙矣哉無依智印也吾越有山名曰鵝鼻又號
大巖古寶掌千歲和尚嘗居於此登其巔者每聞空
中樂聲嘹喨皆謂天帝作樂故其鄉號為天樂噫天
樂即天鼓也天鼓即無依智印法門即毘盧法界之
光此光不離日用現前日用而見此光由此光而入
無依智印法門則天鼓轟轟天樂鏗鏗不舍晝夜遍
界全聞若將耳聽何異聾盲予復撾之欲警昏蒙雖
形言跡出處無從若欲覓者捕影捉風以故假號天
鼓居士而名此集為天樂鳴空。
時
萬曆庚戌上元前二日春天鼓居士鮑宗肇自序
於無礙閣中







** 天樂鳴空集序

吾觀舉世學佛信佛者不可勝計而究莫知何法是
佛佛在何所若謂釋迦是佛巳從雙樹入滅若謂彌
陀是佛乃隔十萬剎土與我何預焉惟於現前所有
一切境界愛憎苦樂名利榮辱人我毀讚等相果見
纖塵不露毫髮不存方為肉身菩薩方為大乘根器
方可為人天師範說法利生非獨口裏談空寔能身
在空中以至墻壁瓦礫無不談空恒沙界外悉在身
中此即如來本意迦葉真宗而十方賢聖合掌矣山
陰鮑性泉居士賈於吾郡之春波里沉酣教乘著有
天樂鳴空集為予祖同年陶州守石梁訂正性泉臨
化以授道友錢永明俾商流傳永明老轉以授王文
學止菴笥藏有年丁亥秋止菴晤予於吳巨手師卍
齋見示此書歎為希有予受而讀之中有述予祖及
同年王郡守季常論金剛經大意語攜歸以呈先子
先子謂性泉蓋久向大法而尤得力於華嚴合論因
舉陶祭酒石簣柬袁吏部中郎云有居士鮑姓者日
暗誦楞嚴數部善談宗鏡行解俱佳亦時來共語即
其人也遂助繕楷本資先郎中冥福方謀梨棗抱痾
未果巳丑歲止菴館予雙谿草堂適吳太史默寘來
顧見此書而喜輒同予助梓若干葉餘尚有待壬辰
冬素華大師來吾里予偕止菴往謁止菴出以是正
師為擊節稱善稍加刪潤促以梓行乃因緣未至笥
藏如故丙申冬止菴病且革楞嚴巨方法師問疾榻
前止菴手是書泣曰此先大師之手澤存焉師其為
我成就宏通俾有以見性泉永明於常寂光中巨師
慨然許諾或謂像季之衰有漏福因易種而傳持慧
命無上功德之不可多得巨師不顧也多方思所以
傳之陸別駕槐眉沈孝廉櫟友張觀察菊存曹方伯
秋岳汪進士滌公捐資倡導感動真如無塵上人暨
諸緇白克竣厥工一日持示予曰惟君夙稔顛末盍
以數言為序予思凡藉舌根說法則所化有幾今巨
師皈依營泉為江右白法大師之英孫參學靈峰為
古吳素華大師之幹子在當人分中大事巳明則躬
行實踐令光明遠大輝映古今將致見影聞名悉皆
獲益此不勞心力而熾然常說矣何復藉此書以鐸
世雖然當大法衰替之日委身拚命竭力告人宣傳
慧命正歲寒松柏中流砥柱方為菩薩行也今之號
為學佛者未嘗以生死大事為念明心見性為急不
工文詞則精書畫不思與佛祖馳驅而欲與工巧技
藝度絜長短是必使蘇李班馬諸人為法王鍾王荊
關諸人為閻老然後此輩或得便宜而金色頭陀之
侶反為失計亦顛倒甚矣是書出耳聞目擊更無餘
法戒慎恐懼到處盡提此事譬如蓬生麻中不得不
直將見大家齊唱聖凡同體獅子窟中無異獸栴檀
林畔悉成香其功豈不大哉予何人也敢言佛法因
先郎中玄期公為雲棲大師入室弟子先大夫寓公
公復樂與雪嶠石雨破山林野諸耆宿往還早幸聞
有宗教年來恒從外父譚司成埽菴翁親近諸方知
識而八識田中最心折白法老人時參請如實語邇
更得覲覺浪石奇兩和尚謬許根器不甚闇劣且嘗
奉教于靈峰不敢懈怠深喜巨師此舉匡救宗教不
獨重其無諾責巳也即如離教無宗離宗無教二語
便可一生受用宗教兩得不為名相所膠如謂教在
宗外便是依文解義三世佛冤如謂宗在教外便是
離經一字即為魔說巨師亟刻此書為學人頂門一
針豈無性解相兼之士與之一貫宗教共弘佛法哉
予日望之矣。

秀水懷寓主人高佑釲念祖父識於新
豐鎮之竹林草堂





** 應觀法界性一切惟心造

遠公於廬山蓮社三睹聖相夫遠公未嘗往彼豈彼境移
至此乎彼既不來我亦不往而聖境昭著即此可以破疑
網徹淵源絕同異一去來矣世尊明示曰即今山河大地
根身器界全是當人第八識夫八識何以成根身器界蓋
此識名如來藏無體無性但隨緣受熏成諸萬法是以十
界俱係平等真如但熏習不同致受報各別遠公聖相豈
從外來乃係藏識受熏前境頓改不期然而然也故西方
淨土在彼而恒在此在此而恒在彼修雅法師曰白牛之
步疾如風不在西不在東只在浮生日用中日用不知抑
何苦何異聾何異瞽故知自巳如來藏者念念熏習性境
化為勝境昧之而執有外法念念熏習則性境化為惡境
矣豈離是有淨穢兩土哉楞嚴以五陰六入地水火風悉
如來藏循業發現隨眾生心應所知量故阿難豁然大悟
頓獲法身法身者如來藏之別名以能為萬法之身也假
如百千人同處異習乃至同時報謝修淨土者則不離此
處現彌陀如來觀音勢至金臺寶綱蓮華化生修法界觀
者不離此處現遮那如來文殊普賢香水大海坐大蓮華
華藏世界重重無盡修唯識願生兜率者不離此處現慈
氏如來天親無著無量天子前後圍繞修十善者不離此
處現忉利天主無量天人七寶婇女娛樂其中其五逆十
惡謗大般若者不離此處現燄魔法王牛頭獄卒刀山劍
樹粉骨碎身若命未終者則依舊見此山河國土不見諸
人所現境界華嚴經云不離覺樹而升天上即此意也使
善惡境界果係實有則此處只可容納一境豈容百千境
同處諸佛菩薩與牛頭獄卒不相見耶金臺寶網與刀山
劍樹不相礙耶同時別業同處各報不相混耶一切境界
又豈無有耶何十法界受用不同若是推窮究竟則知原
無外法都是八識心王隨業受熏以致如光影如幻化悉
無實體悉由心變是故重重交徹光光相映各各圓滿各
各周遍無雜無壞亦無違礙此係法爾如然非關造作眾
生分中各各如是止為不知妄執致香水海變為煩惱海
法性山化為塵勞山叢林為刀林寶樹為劍樹若能了知
都是心王之體性境現量則應念解脫大地黃金長河酥
酪矣此係根本之說諸佛共宣第一之詮背此他求徒歷
艱辛終無一得故曰知是空華即無輪轉亦無身心受彼
生死非作故無本性無故。



信官高道素助刻

** 天樂鳴空集緣起

天樂鳴空集鮑性泉居士遺書也性泉諱宗肇萬曆
間山陰縣天樂鄉人父國祺母韓氏俱善信男女性
泉弱冠具殊慧斥葷酒熟背楞嚴法華如湧波瀉水
日每一週其尊人命開紙舖於我郡東郭怒其折閱
罰之跪良久釋起則巳默背首楞嚴十卷矣中年親
沒即離室家事參訪樂從紫柏大師散木老漢周旋
晚乃皈依雲棲初蓮池大師以性泉不堅誠淨土有
折攝語見于竹窗隨筆性泉徵詰數四始北面稱弟
子真以直心為道場精於上品上生者也臨終預知
時至先期命子治齋邀平昔道侶王季常戴升之徐
春門緇素十餘眾至家同聲念佛竟日日西時忽合
掌謝眾不起于坐而化所著有勝方便金剛略解塗
毒鼓聲天樂鳴空集俱未行世性泉自記塗毒鼓聲
尚留會稽陶石梁先生家未還惟此一書為石梁先
生訂正性泉手授道友錢永明永明垂死又以托不
肖隆受而卒業其駁邪崇正歎大褒圓俱闡揚宗教
心髓宜乎諸方大老並服為顛撲不破者也隆笥藏
十四五年如受寄重寶作客維揚放浪南閩先後攜
隨於飢饉干戈道途畏怖中凜凜護甚軀命生還抵
里愴巳屇匿王觀河之年善憂多病寧保長久一旦
草露風燈辜負付託其為罪愆沙劫曷贖哉嘗為一
疏募梓得友人高念祖攜請尊公澤外工部捐資繕
寫方謀殺青以資明水先生冥福而澤外公悲憤久
疾俄焉赴召玉樓每焚香披閱徒有涕泗涔涔下而
巳悲乎悲乎此著子不獨性泉原係人人有分但法
王家財必仗大長者和盤托出遍界人方得領受使
用泉流地上耳計此書得四萬緡便可成就宏通大
助修行足目乃示之人多不解募之時如有待末法
同人福慧淺薄良可悼也稽首大心檀越王當我世
定有具正知見使性泉不湮沒此一段靈光以施財
當雨法者謹述顛末為俟時節因緣。

戊子仲春東海
止菴王起隆識




** 種種邪空

夢中所見種種好惡境界憂喜宛然覺悟追尋何曾是有
故曰夢裏明明有六趣覺後空空無大千諸佛號覺皇眾
生為大夢長夜生死流浪無窮世尊出現談空蕩有破執
除疑說十種深喻曰如夢如幻如響如化如影如像如陽
欿如空華如水中月如乾達婆城乃至四十九年三百餘
會種種別說無出於此臨後涅槃應盡還源之際三返告
眾曰遍觀三界六道一切所有根本性離畢竟寂滅本來
無有本不可得則知自始至終更無他法只欲令人了達
即今日用一切現前境界本來空寂也其未達佛旨見目
前差排不去撥置不開遂妄生穿鑿種種說空或曰萬法
是有心體本空或曰現在則有過未則空或曰生起則有
凋謝是空或曰我存則有我死則空或曰取著則有不取
則空或曰緣生則有緣滅則空指外法從眾緣而有故也
或曰萬緣放下一塵不立則空或曰須觀空入定親證聖
果則空凡夫現在豈可言空或曰體雖空寂為無始業報
所障直待修行幾劫業報盡日自然成空或曰分拆為極
漸塵乃至鄰虛則空更有一種以無言無示無得無失凡
有現前一切不拘自有得教外別傳向上一竅者為真空
更有一種認著識神能見能聞能動能轉虛虛寂寂覺覺
靈靈去來無礙無相無形者為真空如是種種不可勝計
總是夢中說夢見有外法硬欲使空強契佛言故耳噫以
此見解欲達真空出生死不亦難乎。







信官張晉徵助刻











** 色空

嘗觀七佛偈每以身心罪福如幻如化如泡如沫悉皆無
實則知佛佛相傳唯傳空法世尊出現前後演唱盡談空
耳故曰破有法王出現世間又曰終歸於空蓋眾生生死
輪轉唯執有也空者非是撥有而空亦非排遣分析而空
乃即有之空故法界觀曰色即是空者謂色舉體不異空
全是盡色之空故色盡而空現菩薩看色即是見空觀空
莫非見色為一味法未達者乃欲棄有著空永嘉所謂避
溺投火也妄見外法縱然遂將心意捺伏以佛語妄自和
會心生法生心滅法滅等殊不知佛意乃指萬法無體悉
是心耳如是種種錯解用力除遣直至有頂八萬大劫功
力盡日細念復生向來妄自謂出三界破生死豈知三界
生死儼在乃至謗佛法墮阿鼻此係不達真空極力修行
終作魔伴故從上佛祖痛為呵斥夫佛祖正意色空原非
二致如金與器如水與冰唯是一法迷時唯見幻色不見
真空如金作器器顯金隱如水為冰冰成水奪悟時徹底
唯空本無外色如見釵釧渾身是金如日銷融全體是水
則知釵釧與冰但有虛相虛名當體唯是水與金也真如
隨緣成立萬法萬法但有虛相虛名當體唯是真如達磨
大師曰迷則色攝識悟則識攝色若能如是則亦空亦色
即俗即真遮照同時理事無礙一生可以成辦大事若昧
斯旨觸途壅滯故教中稱為色陰陰者覆蓋之義不達自
心妄現外法根境既立此心頓隱生死輪迴從玆而始故
曰照見陰空度盡苦厄見陰空者無明頓破萬法銷亡妙
淨明心廓然披露是名達空是名般若本無三界可出生
死可亡故曰一念得心頓超三界是故見空者非是冥寂
無知但空而巳乃真心顯現時也真心何由顯現正萬法
空盡時也見空即是見心見心即是見空非異法也非異
時也切勿謂我空則空矣心則未見也此係心外見空非
真空乃斷空也又勿謂我心則見矣法尚未空也此係法
外見心非真心乃識心也故曰是則龍女頓成佛非則善
星遭陷墜龍女達真空則頓同古佛善星妄撥空而生身
陷地獄也常觀梵剎之外先建三門夫三者乃空無相無
作三法謂之三解脫門令其一入此門即當達此三法今
之入是門者果能達否慎毋口則談空行則著有故曰君
子以空進其德小人以空肆其欲入空門者請諦審焉。




信士孫洪基助刻

** 天樂鳴空小引

天樂鳴空鮑性泉居士遺書也性泉生山陰天樂鄉賈於
我禾最久熟背法華首楞嚴繼而得悟與雲棲大師往復
問難良苦不肯以蒙錐劄故而少阿私所論著百十條駁
邪崇正歎大褒圓俱闡揚宗教心髓諸方大老如紫柏湛
然並服為顛撲不破者臨終現夙命通會食趺化此書性
泉手授道友錢永明永明老且死又以托不肖隆俾商流
傳硃筆為會稽陶石梁先生於甲戍年中看定墨筆則係
隆歷年續看因原文微有累字累句稍乙使其潔斐比於
譯經之有潤色至其議論綱宗無敢銖兩移也性泉自記
尚有塗毒鼓聲一書留石梁家看定未還隆曾懇性泉弟
鮑師勳泊朱子蕃往訪其原本錄之數度未得頃聞會稽
巨族概被兵燹是書或被劫灰收歸天上矣惟此一書余
笥之十四五年如受寄重寶作客維揚放浪南閩先後攜
隨於飢饉干戈道途畏怖中凜凜護甚軀命生還抵里愴
巳屇匿王觀河之齡善憂多病寧保長久一旦草露風燈
辜負付託其為罪愆沙劫曷贖哉嘗一為疏募梓輒尼於
魔擾今殺青不易迥倍曩時意欲先謄一真稿覓信心可
託者轉存之而繕寫亦自無力每焚香披閱徒有涕泗涔
涔下而巳嗟嗟末法同人福慧尟然於修齊禮懺等項
儘多難施能施計此書得三十餘金便可成就宏通大助
修行足目乃示之人多不解募之時如有待彌信像季之
衰有漏福因之易種而傳持慧命無上功德之難以世求
也悲乎悲乎此著子不獨性泉原係人人有分但法王家
財必仗大長者和盤託出遍界人方得領受使用泉流地
上耳稽首大心檀越王當我世定有具正知見使性泉不
湮沒此一段靈光以施財當雨法者謹抆淚聊述顛末為
俟時節因緣。

戊子春仲東海王起隆識













** 天樂鳴空自序

華嚴有言若有眾生一念信入毘盧法界縱以惡業墮阿
鼻獄毘盧放光觸其身分應念命殞即生兜率化為天子
受無量樂正樂之頃忽有天鼓自空而鳴告諸天子此樂
虛妄不久壞滅慎勿貪著當念無常諸天聞巳頓悟無生
即證果位蓋毘盧之光熾然常放無間無別而地獄眾生
未必盡出其出者乃往昔曾與毘盧有緣一念信入法界
者耳是知此光不住毘盧不住於我非我非渠了無處所
故得應念脫苦既離地獄復耽天樂樂久無常衰相現前
乃聞天鼓如是激揚即超十地而此天鼓亦無所從但有
音聲了無形質雖無形質常自空鳴是故號之為無依智
印法門妙矣哉無依智印也吾越有山名曰鵝鼻古寶掌
千歲和尚所居登其巔者每聞空中樂聲嘹喨皆謂天帝
作樂故號天樂鄉噫天樂即天鼓也天鼓即無依智印法
門即毘盧法界之光既入無依智印法門則天鼓轟轟天
樂鏗鏗不舍晝夜遍界全聞予復撾之欲警昏蒙雖形言
跡出處無從以故假號天鼓居士而名此集為天樂鳴空。

萬曆庚戍上元前二日天鼓居士鮑宗肇自序於無礙閣
中

序目共八葉信官吳太沖助梓

** 鮑性泉傳略

性泉諱宗肇萬曆間山陰縣天樂鄉人弱冠具殊慧斥葷
酒熟背楞嚴法華如湧波瀉水日每一週其尊人諱國祺
佚其號母夫人韓氏俱善信男女性泉其第三子也國祺
公囑開紙舖於我郡東郭以折閱故怒性泉罰之跪撻扶
之良久得釋起則巳默背訖首楞嚴十卷矣里中錢永明
老居士與性泉交契向余傳述如此性泉蚤酣教乘中年
親沒即離室家事參訪樂從紫柏大師散木老漢周旋晚
乃皈依雲棲初蓮池和尚以性泉不堅誠淨土有折攝語
見於竹窗隨筆性泉齗齗徵詰數四始北面稱弟子真以
直心為道場精於上品上生者也臨終預知時至先期囑
子某治齋遍邀平昔道侶王季常戴升之徐春門淄素十
餘眾至家同聲念佛竟日日西時忽合掌謝眾曰永別諸
君且煩勞矣不起於坐而化所著有勝方便金剛略解天
樂鳴空塗毒鼓聲等書俱錄本尚未行世。





天樂鳴空集卷上
山陰天鼓居士鮑宗肇述
靈峰蕅益沙門智　旭定
會稽石梁居士陶奭齡
秀水止菴居士王起隆　閱

** 佛

佛者覺也覺者靈知之心也故曰即心是佛七佛偈
曰佛不見身知是佛若實有知別無佛又曰知之一
字眾妙之門是知靈妙心孰不具足誰不是佛陽明
子致良知亦由是耳眾生迷此靈知隨逐塵境以故
顛倒流浪今之求佛者捨此靈知而向外尋覓是乃
以佛覓佛何有了日若見靈知本佛則盡法界不出
此知除知之外復有何物是謂單傳直指也永嘉曰
勿以知知知勿以知知寂但知而已性自神解不同
木石知外無物物外無知此即真知若知外有毫髮
為所知此即妄知又為所知之障矣切須體認此靈
知以為本佛從此相續不休運運騰騰心心念念無
一念而非佛故曰一念相應一念佛念念相應念念
佛何須苦死要三祗縱有莊嚴福報等事以大悲大
願而熏之自然成就如阿難於楞嚴會上聞佛開示
了知一切萬法悉是自心故曰銷我億劫顛倒想不
歷僧祗獲法身願今得果成寶王還度如是恒沙眾
是亦頓悟本心方起行願以滿佛果也是故欲入佛
門以作佛事者先須達此則釋迦彌勒阿閃彌陀一
切諸佛總具此中。

** 信心

菩提路以十信為始若無信位何為基本從何起行
歷諸地位乎故曰信為道原功德母長養一切諸善
根信能必到如來地信能增長佛功德此三世諸佛
成道之始十方賢聖必由之門也夫信者信何物信
自心也自心者何即今現前不假安排觸目煥然者
是蓋為無始不覺號為無明執成人我妄現六塵長
夜遷流無有停巳雖曰不覺此心未嘗不顯露雖曰
遷流此心未嘗不清淨於是覺皇示現起大慈悲種
種指示若當下了達則盡法界都是故曰若人識得
心大地無寸土唯見此心不見別法唯信此心不信
別法若信別法則不信自心矣若見別法則不見自
心矣佛即此心也法即此心也除此無別佛無別法
故文殊暫起佛見法見被佛貶向二鐵圍山即此意
也趙州曰佛之一字吾不喜聞為是故也見得諦當
信得真實乃可興慈運悲入廛垂手自利利他智悲
純熟十地功終圓滿妙覺總不出最初一念信心也
永明曰若入信門便登祖位纔有信處皆可為人若
不具此信不見自心徒興虛行之何益若信有佛有
法有淨有穢我今修行終必作佛是但增人我取舍
情見愈深執障益厚都向無明馳逐謂之信心得乎。

** 色空

嘗觀七佛偈每以身心罪福如幻如化如泡如沬悉
皆無實則知佛佛相傳唯傳空法世尊出現前後演
唱盡談空耳故曰破有法王出現世間又曰終歸於
空蓋眾生生死輪轉唯執有也空者非是撥有而空
亦非排遣分析而空乃即有之空故法界觀曰色即
是空者謂色舉體不異空全是盡色之空故色盡而
空現菩薩看色即是見空觀空莫非見色為一味法
未達者乃欲棄有著空永嘉所謂避溺投火也妄見
外法縱然遂將心意捺伏以佛語妄自和會心生法
生心滅法滅等殊不知佛意乃指萬法無體悉是心
耳如是種種錯解用力除遣直至有頂八萬大劫功
力盡日細念復生向來妄自謂出三界破生死豈知
三界生死儼在乃至謗佛法墮阿鼻此係不達真空
極力修行終成外道故從上佛祖痛為呵斥夫佛祖
正意色空原非二致如金與器如水與冰唯是一法
迷時唯見幻色不見真空如金作器器顯金隱如水
為冰冰成水奪悟時徹底唯空本無外色如見釵釧
渾身是金如日銷融全體是水則知釵釧與冰但有
虛相虛名當體唯是水與金也真如隨緣成立萬法
萬法但有虛相虛名當體唯是真如一心也達磨大
師曰迷則色攝識悟則識攝色若能如是則可空可
色即俗即真遮照同時理事無礙一生可以成辦大
事若昧斯旨觸途壅滯故教中稱為色陰陰者覆蓋
之義不達自心妄現外法根境既立此心頓隱生死
輪迴從茲而始故曰照見陰空度盡苦厄見陰空者
無明頓破萬法銷亡妙淨明心廓然披露是名達空
是名般若本無三界可出本無生死可亡故曰一念
得心頓超三界是故見空者非是冥寂無知乃真心
顯現時也真心何由顯現正萬法空盡時也見空即
是見心見心即是見空非異法也非異時也若謂空
則空矣心則未見此係心外見空非真空乃斷空也
若謂心則見矣法尚未空此係法外見心非真心乃
識心也故曰是則龍女頓成佛非則善星遭陷墜龍
女達真空則頓同古佛善星妄撥空而生身陷地獄
也常觀梵剎之外先建三門夫三者乃空無相無作
三法謂之三解脫門令其一入此門即當達此三法
今之入是門者果能達否慎毋終日談空行有故曰
君子以空進其德小人以空肆其欲入空門者請諦
審焉。

** 種種邪空

夢中所見種種好惡境界憂喜宛然覺悟追尋何曾
是有故曰夢裏明明有六趣覺後空空無大千諸佛
號覺皇眾生為大夢長夜生死流浪無窮世尊出現
談空蕩有破執除疑說十種深喻曰如夢如幻如響
如化如影如像如陽燄如空華如水中月如乾達婆
城乃至四十九年種種別說無出於此臨後涅槃應
盡還源之際三返告眾曰遍觀三界六道一切所有
根本性離畢竟寂滅本來無有本不可得則知自始
至終更無他法只欲令人了達即今日用一切現前
境界本來空寂也其未達佛旨見目前差排不去撥
置不開遂妄生穿鑿種種說空或曰萬法是有心體
本空或曰現在則有過去則空或曰生起則有凋謝
是空或曰我存則有我死則空或曰取著則有不取
則空或曰緣生則有緣滅則空指外法從眾緣而有
故也或曰萬緣放下一塵不立則空或曰須觀空入
定親證聖果則空凡夫現在豈可言空或曰體雖空
寂為無始業報所障直待修行幾劫業報盡日自然
成空或曰分析為極微塵乃至鄰虛則空更有一種
以無言無示無得無失凡有現前一切不拘自謂得
教外別傳向上一竅者為真空更有一種認著識神
能見能聞能動能轉虛虛寂寂覺覺靈靈去來無礙
無相無形者為真空如是種種不可勝計總是夢中
說夢見有外法硬欲使空噫以此見解欲達真空出
生死不亦難乎。

** 執見難除

無始見病難以卒除若聞萬法本空不生怖畏便起
疑謗故如來種種告諭楞嚴經中以同別二種妄見
反覆詳辨外法本無一人獨見此名別業如青眼見
燈上重光熱病見目前有鬼若眼清無病何嘗有耶
眾人同見山河國土同得受用此名同分如彗孛飛
流雖此國見他國不見也如來以此二種同別妄見
破盡外法令達本無唯是無始見病所成而凡夫未
嘗少醒猶謂即今現見何得言無嗟乎若使外法實
有如水一法何故四種所見不同天見琉璃餓鬼見
火人見波流魚見窟宅則確非外法唯是業報所感
如來藏中循業發現耳若果是水餓鬼見時孰輟其
水移猛火於前哉天等倒爾故大乘菩薩純見華藏
小乘劣器則見穢土亦如諸天共器同食飯色各異
亦如世間寶藏有福視為金銀無福見為瓦礫信外
法之本無也法華經曰聞諸法空心大歡喜放無數
光度諸眾生是名大樹大乘菩薩也若聞空法驚疑
怖畏此必小根劣器解脫無日。

** 應觀法界性一切唯心造

遠公於廬山蓮社三睹聖相夫遠公未嘗往彼豈彼
境移至此乎彼既不來我亦不往而聖境昭著即此
可破疑網徹淵源絕同異一去來矣世尊明示曰即
今山河大地根身器界全是當人第八識夫八識何
以成根身器界蓋此識名如來藏無體無性但隨緣
受熏成諸萬法是以十界俱即平等真如但熏習不
同致受報各別遠公聖相豈從外來乃藏識受熏前
境頓改不期然而然也故西方淨土在彼而恒在此
在此而恒在彼修雅法師曰白牛之步疾如風不在
西不在東只在浮生日用中日用不知抑何苦何異
聾何異瞽故知自己如來藏者念念熏習性境化為
勝境昧之而執為外法念念熏習則性境化為惡境
矣豈離是有淨穢兩土哉楞嚴以陰入處界地水火
風悉如來藏循業發現隨眾生心應所知量故阿難
豁然大悟頓獲法身法身者如來藏之異名以能為
萬法之身也假如百千人同處異習乃至同時報謝
其修淨土者則不離此處現彌陀如來觀音勢至金
臺寶綱蓮華化生其修法界觀者則不離此處現遮
那如來文殊普賢香水大海坐大蓮華華藏世界重
重無盡其修唯識願生兜率者則不離此處現慈氏
如來天親無著無量天子前後圍繞其修十善者則
不離此處現忉利天主無量天人七寶婇女娛樂其
中其五逆十惡謗大般若者則不離此處現燄魔法
王牛頭獄卒刀山劍樹粉骨碎身其命未終者則依
舊見此山河國土不見諸人所現境界華嚴經云不
離覺樹而升天上即此意也設善惡境界果係實有
則此處只可容納一境豈百千人境同一處耶諸佛
菩薩與牛頭獄卒不相見耶金臺寶綱與刀山劍樹
不相礙耶同時別業同處各報不相混耶設一切境
界皆無所有者則十法界又何以受用不同若是耶
推窮究竟則知原無外法都是當人八識心王隨業
受熏以致如光如影如幻如化悉無實體悉由心變
是故十方剎土重重交徹光光相映各各圓滿各各
周遍無雜無壞亦無違礙此係法爾如然非關造作
眾生分中各各如是秪為不知甘受塗炭香水海變
為煩惱海法性山化為塵勞山功德林為刀林菩提
樹為劍樹若能了知都是心王之體性境現量則應
念解脫大地黃金長河酥酪矣此係根本之說諸佛
共宣第一之詮群賢共述背此他求徒歷艱辛終無
一得故曰知是空華即無輪轉亦無身心受彼生死
非作故無本性無故。

** 同集善根

華嚴海會無量天神乃至山河林樹地水火風一切
諸神脩羅鬼畜外道人仙一切等眾共入毘盧海會
其小乘果位緣覺聲聞雖居會中如聾如啞不覺不
知反不若鬼神龍畜等得聞大法何也華嚴經曰此
諸眾等往昔與毘盧遮那同集善根故得同入所謂
同集善根者非必與毘盧佛往昔同一處所同時脩
習之謂也乃是毘盧性海法界普光一切眾生平等
共有但不知耳當下了知頓證此體即便與毘盧同
集善根此體無始巳來本自具足故稱往昔達此體
者頓同海會不達此者縱經塵劫證入果位而似啞
如聾不聞大法可見不論內道外道人畜龍仙一切
異類當自強耳達則觸處華藏不易凡身便同佛體
小乘果位非不同也自生見障故不同耳灌溪和尚
曰五陰山中古佛堂毘盧晝夜放圓光個中若了非
同異便是華嚴遍十方。

** 周遍含容

十方諸佛與大地含生同一如來藏同一大圓鏡而
諸佛眾生乃大圓鏡中之影像耳其影像不妨各各
差別而鏡光未嘗有異是故常同常別常彼常此非
一非多非成非壞法爾如是也蓋別者非別有別乃
同之別也同者非別有同乃別之同也彼此一多例
皆如是故華嚴法界明主伴交參重重攝入若我為
主時則攝彼東方藥師如來乃至過恒河沙不可說
不可說一切世界一切如來悉為我伴乃至南西北
方四維上下悉皆如是我為能攝彼為所攝我為所
人彼為能入若東方世界藥師如來為主時則我為
彼伴彼為能攝我為所攝彼為所入我為能入乃至
過彼恒河沙不可說不可說一切世界一切如來為
主時則我亦同時同為彼伴彼一切為能攝我為一
切所攝彼為一切所入我為一切能入乃至南西北
方四維上下一切世界一切如來悉亦如是是故同
時緣起同為主伴彼彼互攝重重重重無盡無盡不
屬思議法本如是也故曰十方諸佛在一小眾生身
中成道度生而小眾生不覺不知也是故即今舉一
毛頭便是重重無盡何則此一毛頭即是一切諸佛
法身一切眾生法身佛與眾生各各遍滿我今遍在
十方佛剎十方佛剎悉有我身東方滿月世界現有
我身若無我身則彼世界不能圓滿不能主伴交參
攝此入彼不能重重無盡即成障礙即有邊量外有
剩法是故彼土定有我身若不爾者不稱佛土乃至
西方極樂世界現有我身南方北方四維上下悉有
我身悉亦如是若一佛無我身者即非佛土佛土既
爾則一切天堂地獄悉皆遍滿但眾生迷昧不自覺
知如鏡有塵其像不現垢除明現忽爾現前法既如
是則日用中舉足下足無非道場罄欬彈指無非佛
事禮一拜則盡法界佛一時禮燒一香則盡法界佛
一時熏方為大人境界方為普賢萬行故曰恒河國
土皎在目前又曰不動本位而身遍十方若不爾者
何以會通得受用耶。

** 道理功夫

末世大病都將道理功夫截作兩橛更不知道理者
何物功夫者何法妄計道理外別有功夫又于功夫
外別立道理道理功夫兩相對敵更添一個能講道
理能做功夫者乃成三法又有一個能說道理的古
佛乃成四法然而日用現前境界不知配在何法還
將作為道理耶功夫耶道理功夫之外耶若即是道
理功夫何必又講又做若與道理功夫各異則如何
撥日用現前境界而別立道理別起功夫耶於此
檢點不出即講道理者瓶瀉河傾做功夫者壁立萬
仞俱是一肓引眾盲相將入火坑耳多見世人淊淊
地能講說者若教渠直下擔荷則拂之曰講道理則
如此做功夫則不如此須得做功夫來合著道理豈
可現前即是又有一種急急地做功夫者若證以圓
頓之旨則拂之曰此講道理也吾做真實功夫功夫
從此做去自然合著道理如是種種邪解以致正法
日淪外道日熾殊不知諸佛所指道理即是眾生日
用現前離郤日用現前則佛法道理更在何處若是
古佛的道理古佛已成就了何勞我又講究若是他
人的道理他人與我何預如是東推不去西推不去
必當消歸自己矣若果係自己道理則過去的耶未
來的耶過去已去何必理會未來不來何必預度如
是反覆推窮則知諸佛所說無量深妙道理總不出
即今現在一念心也即今一念道理亦在此功夫亦
在此乃至十方三世聖凡依正善惡因果一切千差
萬別都盧在此決不離此別有一切千差萬別也若
果如是則不見有道理可得不見有功夫可得乃至
不見有千差萬別可得此即方為真正道理真實功
夫然後好去講道理終日說而無所說然後好去做
功夫終日行而無所行橫沖直撞左之右之無不是
說道理無不是做功夫也。

** 信解相兼

永明曰信不兼解則日夜長無明解不兼信則日夜
長邪見信解相兼乃可克期取辦夫信者真實信得
自心則萬法銷殞法界朗然無量法門徹頭徹尾如
舉綱而目正得本而末從此所謂信則解矣解則信
矣若瞞盰儱侗彷佛依稀信得個萬法是心實未明
了便乃強作主宰大慧所呵以眼見耳聞和會在三
界唯心萬法唯識上為禪者將一切差別教意祖師
機緣一概混判為總是這個道理或遇明眼者撥之
則謂強移換人或謂爾不及我不曾到我田地便乃
生起我慢貢高執見無明障起一切解路機智全不
開通此所謂信不兼解長無明也又有不達自心本
來具足執萬法是實有是妄想境界不可起心取著
著即心外有法佛是聖人我是凡夫一切圓頓之旨
是佛菩薩境界是到家語是現成話我輩只可講究
明白了路頭依他這般做去自然不錯漸入佳境那
有天生彌勒自然釋迦豈可當下便是縱或有之亦
是多生脩來亦古聖示現以此一種見識立定了如
釘椿搖櫓然後將一大藏教翻來覆去皓首窮年華
嚴又如何法華又如何天台又如何賢首又如何教
外別傳又如何一生用盡精神滿腔佛法於自己了
無干涉唯信是佛法不信是自法唯見紙墨文字不
見自己真心終日研窮都無著落終日解說都是望
空此所謂解不兼信長邪見也嗟乎佛祖矚後人若
寶鏡照肝膽不墮於此則墮於彼烏得信解相兼之
士與之共進此道哉。

** 根器不定

眾生根器平等本無大小故曰一切眾生皆證圓覺
依師脩習故有差別若遇如來無上菩提悉皆成佛
又曰邪師過謬非眾生咎則知眾生根器無定皆引
導者之故耳今人謂末法無大乘種豈不謬哉若果
無種子則吾當及時為種縱彼不信受其八識田中
巳留種矣他日自然發生若今生蹉過則此輩永無
種子不知何日得種更待何人來種耶若以為無種
而姑被以小乘則小種益固與大乘轉懸絕矣可不
悲乎故但以大乘開導則一切眾生均得其利未種
者令種巳種者令發生巳發生者令增長巳增長者
令暢茂巳暢茂者令成熟證果一法之中有如是廣
大利益大小兼收遠近囊括方為報佛深恩代佛揚
化大善知識也若執定小乘而弘小法則一切眾生
歷劫畏聞大乘其害非淺或曰佛在時尚開三乘引
導奚況今日曰此不得巳非佛本意也權說三乘其
實正為一乘耳故曰言偏意圓於權說中未嘗不密
示一乘也其上根者即時頓領中下之輩漸引入之
則知如來無時不以大乘為誘豈似今人堅執小法
終身弘小非但不誘之向大仍戒勿令慕大而絕之
乎夫牛乳驢乳其色同白牛乳發之則成酥酪驢乳
發之裂為滓穢今之說小者驢乳也佛之現權者牛
乳也較之自然相遠故如來歎曰若以小乘法濟度
於眾生我則墮慳貪是事為不可又曰奇哉一切眾
生具有如來智慧德相但以妄想執著而不證得則
知佛祖出世但欲破其妄想執著使自證得耳豈有
大小可分權實可說也哉。

** 自宗通方可說法

永明大師曰佛祖正宗真唯識性凡有信處皆可為
人若見未透信未真者豈可胡亂妄說以誤學人我
佛有戒若大乘人而為說小乘法謂毋以穢食置於
淨器彼自無瘡勿傷之也若小乘人而為說大乘法
謂毋以大海納於牛跡也若為小乘人說小乘法為
大乘人說大乘法為闡提人說闡提法是說法人歷
劫當墮阿鼻地獄何以故斷佛種性故以限量心而
測度彼之無限量者故然則一總無說可乎將何以
說方可離過香山居士曾問此意寂音尊者嘗酬之
曰若欲解疑不出方便智三言耳我謂此三言為妙
而尚未盡意何則佛祖之法本無有定無法可說是
名說法但隨時隨器解執除疑破相顯真令其明達
本心而後巳初無大小之別頓漸之殊出一言門門
皆透施一句路路盡通如摩尼珠處處皆圓如駭雞
犀面面悉正即此一言半句大根者直達源底小根
者小得利益該大攝小如三獸渡河淺深在獸河則
無異如一雨無私三根普潤豈為根大者雨大根小
者雨小故曰佛以一音演說法眾生隨類各得解不
先自悟而徒恃方便智則此智亦為識心推度矣今
人未悟而出世說法乃曰末法根器劣弱不堪承受
大法鳴呼定人根器若此竟不畏佛炯戒難矣哉。

** 承言須會宗勿自立規矩

萬法浩然宗一無相無相者真如妙心也永明曰舉
一心為宗照萬法如鏡岩頭曰但明取綱宗本無實
法寂音曰從上古人能遇緣即宗隨處作主由是觀
之法法是心宗頭頭顯實相離是之外更無奇特玄
妙矣其不會者妄自穿鑿此是達磨宗天台宗賢首
宗唯識宗五家宗某宗某宗弄得千零百碎於自已
心宗毫無干涉所謂服藥愈多病患益深故石頭大
師曰承言須會宗勿自立規矩大哉言乎佛祖所設
方便凡有言句無非直指現在心體令人當下了達
故得意者即亡言會宗者即合道故下文云觸目不
會道運足焉知路進步非近遠迷隔山河固其會得
者觸目俱是迷失者如隔山河今世談宗教者對著
冊子用意記持講得天華亂墜瓶瀉壺傾妄生道理
妄立規矩以為玄妙殊不知俱是意識所緣法塵本
無實體攀望不著把捉不住如猿捉月如鹿逐燄便
自認為極深極妙道理學人未具眼目視為真實遂
生渴仰噫可哀也哉古人云擬將心意學玄宗大似
西行卻向東耑為此也。

** 看教

雙林示滅旨趣散於文字語言若執文字語言為道
所謂依文解義三世佛冤若離文字語言別立奇特
所謂離經一字即同魔說故藉教而明宗會旨而尋
教方無此過但見旨趣而不見有紙墨文字則言言
洞豁終日研窮如膏助火矣不然尋行數墨牽枝引
蔓曰此是道理此是功夫此圓頓此漸次妄謂一大
藏教意不過若是此真三世佛冤也獨不思諸佛命
脈全具大藏睹聞禮拜皆種深因若止如此何不可
思議之有金剛般若謂一日三時分以恒河沙等身
命布施至窮劫不若四句偈等為人演說其福勝彼
蓋布施者有漏之因四句偈者開佛知見破生死出
三界無漏勝果豈依文解說可得乎故欲明自宗須
閱古教若閱古教須會自宗或疑祖師何不許人看
教曰正為如上依文解義者多也眾生有無量病佛
祖有無量方悉是對病施方本無是病而乃以藥為
病乎若概不許看則大藏可焚矣焉用流通付囑耶
有一類死用功夫少發境界認為得意遂輕棄大藏
笑為文字語言此正離經一字即同魔說波旬之流
非佛弟子也故永明曰若親證實悟時即不見有文
字及絲毫發現又有何法是教而可離何法是宗而
可重皆是識心橫生分別耳吾謂諸人若厭離文字
語言則目前萬象亦當厭離萬象不生厭離何獨文
字生厭離哉畢竟文字與萬象一耶異耶一則不合
厭離異則萬象之外別有文字耶再請自察日用得
力處還與萬象有礙耶無礙耶即萬象非萬象耶於
此未大通透不得鄙薄看教。

** 活意

百工技藝之精妙者必得天然活法施為巧妙變化
無窮不屬思議方能超出群類此巧父不能傳子唯
自證自悟方默默相契所謂無師智自然智也不然
動便有礙用盡心思不得自在縱鞭朴教訓但得死
法耳佛祖垂訓乃至機緣棒喝若得其意則殺活與
奪奮迅激揚凡聖莫知鬼神不測所謂活句也故古
人曰要得他活祖意若不悟此則句句死語縱千佛
出世無量法門到此人分上盡成死法故三藏十二
部孰不可講一千七百則孰不能知然則宗教皆通
佛祖之技窮矣何不解脫何不自在尚欲做功夫從
漸次待後世乎殆未從死中得活意耳故曰服甘露
一也或蚤夭或長生醍醐上味亦能活人亦能殺人
古人謂大死幾翻蓋指處處悟得活意耳錯解者謂
必如槁木死灰一念不生坐得骨底生臀然後豁然
大悟所謂大死幾翻者可笑也先輩不廢毫力忽然
打發者不可勝數何嘗見其死去復活哉岩頭謂雪
峰曰從門入者不是家珍從自巳胸襟流出方能蓋
天蓋地口傳耳受盡是死語豈能活人乎是故真正
宗師方可為人者渠盡是活法不存規則故能死人
偷心活人眼目如其不然所謂亂統秪增人生死根
株豈非一句合頭語萬劫繫驢橛乎。

** 藥方說

本草具藥性溫涼甘辛有毒無毒出產諸處治某病
解某毒或一味而兼治或諸味而同治良醫對症應
候不執方不拘病應手而愈其藥不出於本草諸味
但識病源知藥性故神妙不測耳庸醫亦以古方治
人不療病而增他症者藥亦不出本草諸味則執死
方無變通耳如來一大藏教即本草也眾生流轉六
道即病人也善知識者良醫也其所說法不離文字
不即文字能消諸病於未萌起膏盲於必死故稱善
知識也謬稱知識者庸醫也說法亦不離大藏終日
言說非惟不能解粘去縛開豁襟懷反增束縛轉不
自在如庸醫殺人或呵之即忿然曰我豈有謬藥盡
按本草方盡出古人是以終身不肯認錯不知誤殺
多少人矣假稱知識終以大藏有明證古宿有定規
自誤誤人終身不悟豈不深可痛哉。

** 無時法

凡夫二乘執謂脩行三大阿僧祗劫方成佛道故從
上佛祖屢呵斥之而終不悟也臨濟曰道流不達三
祗劫空棗柏曰三世無有時妄計三世法了達無時
法一念成正覺又曰自體無時自將見隔云何界外
懸指僧祗此見不離定乖永劫回心見謝方始舊居
是故當人分中本自無時而自將見隔妄立三世乃
以現在之心而希望未來之果此真所謂妄想耳佛
祖證入自體無時之法故能以短為長從長為短無
不由心迴轉隨心自在誠無時可得故能如是若確
執有時何能爾也故世尊於法華會上經五十小劫
以佛神力令大眾謂如食頃且世尊出世直至今日
不過數千年而在法華會上巳經五十小劫以此證
之無時可得明矣如王質入山觀仙人奕碁一局未
終斧柯巳爛劉阮二人入山採藥遇仙姬數日出山
忽經千載如是等者不可勝計是故不論聖凡不屬
迷悟悉無時日可得故曰大夢千秋覺即隨滅原夫
時劫之本在於一念從此一念則有剎那積剎那而
為一時積時為日積日為月積月為年積年為劫遂
至無始無量故知時劫之本乃在一念一念之本在
於妄計有外法耳當下了達外法本無則一念何有
一念無有則前後際斷頓證自心唯有普光大智而
巳此外復何有哉此所謂了達無時法一念成正覺
也若有妄想即有外法纔有外法則有山河大地日
月星辰則自然昨日今朝明晨後日寒暑往來明暗
代謝而積時劫矣故世尊自謂如實知見三界之相
無有生死若退若出亦無在世及滅度者非實非虛
非如非異不如三界見於三界又曰我觀久遠猶如
今日永明曰不動本位之地而身遍十方不離一念
之中而還經塵劫又曰十世古今始終不移於當念
學人不勝當念乃先立外面山河國土此土他方方
去儘力脩行今世用功決定來生受用不虛也豈不
謬哉。

** 正法末法

時體本無正末何有眾生情執心境迢然故見歲月
之遷流遂分大法有正末學道者能直下了知時劫
本空而顯無時之體即此便為正法若強立時劫執
有古今則但見寒暑往來而不見常光本寂即此便
為末法夫世尊在日為正法也城東老母與佛為鄰
不信不知即為末法世尊滅後數千百載無量得道
賢聖即為正法堯舜禹湯文武周公孔子即為正法
四兇桀紂管蔡少正卯即為末法是故正法末法本
無定屬總在我也於他人何預哉有智者直取無上
菩提莫管法之正末若不務此唯名時劫則意識中
先立障法以障無時之體甘自執為末法中人卻後
加之精進猛利種種辛勤大似釘樁搖櫓窮年擺動
將謂千里萬里殊不知寸步不移徒費功力也。

** 觀燄口

此係平等光明無論聖凡高下得之者只在剎那不
離方寸失之者迷淪永劫如隔山河若辦自肯自信
何須論易論難若無肯信之心任自或難或易嘗觀
燄口將畢眾鬼既得飽滿若令渠復受鬼身何有法
施之利遂示之安身立命處曰一類孤魂等眾向什
麼處安身立命咦處處總成華藏界堂堂誰個不毘
盧予每聞之竊笑今之學佛者可以人而不如鬼乎
纔聞直指圓頓如避仇敵其於座上戴毘盧冠著千
佛衣口裏宣傳為法師者自肯承當否也自既不肯
承當乃欲教彼孤魂餓鬼承當也耶六根具足廣學
多聞巍巍儀表堂堂丈夫徒具此相曾餓鬼孤魂之
不若者多矣古德曰阿鼻依正常處極聖之自心諸
佛法身不離下凡之一念是故若辦肯心決不相賺
也。

** 繫念

中峰國師設三時繫念之法以薦新亡者令一人登
座追攝亡魂種種開導唯心淨土之旨自性彌陀之
宗令其開悟直生安養巳酉秋日適有僧從檀越家
依法行事而歸予問之具道其法若是之精妙直截
予告之曰嗟夫活禪師不如死俗漢矣其僧愕然問
故予曰彼且死矣身在冥途尚欲仗公教以唯心淨
土本性彌陀達此可以即生安養吾輩四大完全六
根無恙不思取此唯圖飽食橫眠恣情放逸何不及
時了達直待死後而仗他人開導不亦疏遷而遲晚
乎其僧首頷而去。

** 不如三惡道

昔人死入地獄將至王所遇地藏菩薩教誦四句偈
曰若人欲了知三世一切佛應觀法界性一切唯心
造聲所至處俱出地獄夫地獄極重罪也吾輩忝為
佛子豈不勝渠萬倍乃渠一聞偈聲應念超出吾輩
反云佛法不能受用則佛子不如地獄矣餓鬼聞法
而生天則佛子不如餓鬼矣十千遊魚聞法化為十
千天子蛤蜊聞法即命殞為天王則佛子不如傍生
矣夫地獄餓鬼畜生三惡道也十法界中最下者也
聞一偈一言盡皆超出吾輩人道世智多聞反不能
直下受益而曰此是佛法吾何敢當所謂靠米囤餓
死是也要之不自信耳若諦信不疑勇往直入有何
阻滯必不自信即名謗法罪可逃乎故永嘉曰證實
相無人法剎那滅卻阿鼻業若將妄語誑眾生自招
拔舌塵沙劫。

** 佛慧命

華嚴經曰此經不付餘眾生手付與大心凡夫若無
大心凡夫此經則為散失權教菩薩累劫行六度位
登十地者不名佛子不付囑此經不如大心凡夫直
下頓達根本法界普光大智乃為真佛子生如來家
承紹佛種領佛家業堪付囑此經即不散失是故道
吾石霜父子有王種臣種內紹外紹夫王種內紹者
天然尊貴臣種稱王由功勳而至謂之外紹豈可同
日而語方今大法衰相皆由不知王種盡向功勳邊
事以至如來圓頓之旨華嚴稱性之宗自然湮沒非
不諷誦流通卻謂散失也如輪王千子若無真命則
七寶散失如國儲不生則大寶散失直饒極品侯王
何所取哉王種者大心凡夫也不假功力頓達自心
即如王子初生鍊磨習氣廣大智悲即如灌頂長成
堪紹大寶也欲紹大法繼真乘必先達根本寧作大
心凡夫勿墮權教菩薩方今末法或有自無宿種用
力數十年不得了悟乃翻然改悔曰吾固知末世之
中決不可得遂甘向小乘大弘權漸後學向風以為
此等老宿尚爾如是奚況吾輩遂將天下後世之志
向大乘者一罟而盡可為痛哭流涕也臨濟曰大眾
你與古聖何別六道神光未曾間歇若能如是見得
秪是一生無事人由是觀之當人日用此道神光阿
誰無分初無凡聖之分亦非今昔之異何故自生退
屈高推聖境橫起邪見以為古盛今衰聖優凡劣將
自己天真靈妙之光刊削屈曲以為真正脩行也臨
濟又曰如今學人本自清白來參善知識善知識拋
出一副枷鎖在學人面前學人歡喜帶了就走以為
善知識所賜終身披服不敢脫卸鳴呼所稱善知識
當與人解粘去縛令其解脫作個赤灑道人自在衲
子何乃枷上復枷鎖上復鎖自害害人耶又謂必須
作麼作麼脩證方悟道若不脩行何由得悟夫脩行
者乃係見道方可脩道其未見之先以何法而脩而
所脩者乃何道也譬之金師必先得礦然後數數入
火礦垢漸銷光明漸熾直至淨盡無餘不離初得之
礦奈何未見金礦而望空磨鍊豈不枉用功夫虛延
歲月蓋見道方可脩道此三世如來之式十方賢聖
之規即如三十七品皆云助道之法若不悟道則三
十七品安所助哉古德謂吾之脩行與汝異汝則先
脩而後悟我則先悟而後脩又曰頓悟漸脩如日頓
出冰霜漸消夫脩行者非是實有一物為可脩乃從
緣一念頓悟自心之後其力量未充習氣未斷微細
流注不覺不知故曰切須保護莫教棖觸馬祖曰得
旨之後方可於山間林下長養聖胎三祖曰不識玄
旨徒勞念靜永明曰不悟自心徒棲遠谷圭峰曰真
理雖然頓達此情難以卒除大慧曰頓悟雖同佛多
生習氣深風停波尚湧理現念猶侵又曰如今利根
之輩不費多力打發此事便生容易之想日久月深
依然流浪楞嚴經曰理則頓悟事須漸除如是種種
所謂先悟後脩若宿種深厚一聞千悟獲大總持一
得永得永不忘失此即頓悟頓脩也若宿種不深習
重境強則誦經持咒等法總之欲令習氣銷落光明
擴充此外豈有他法哉故黃龍南終身持楞嚴咒洞
山照持金剛經不輟永明日課百八事明教嵩書誦
金剛夜詠觀音號滿十萬晦堂老而披讀宗鏡手不
釋卷趙州二時粥飯是雜用心南泉十八上須解作
活計湧泉二十年尚有走作香林遠四十年方打成
一片懶安牧牛如是等諸大老俱係禪門龍象衲子
典刑尚乃悟後而脩故曰未悟而脩非真脩也今人
聞個悟字不笑為癡則謗為魔殊不知悟者悟何物
乃悟自己即今常住真心也此真心者天地以之建
立萬法以之彰現蓋為不知認作他法妄執四大為
身相六塵緣影為心相從此遺山認培棄海存漚舍
如許無外之大者執如許極微之小者流轉六道號
曰眾生其得悟者或從善知識發心或從經教發心
或有宿種發心或有見善發心或見萬法無常發心
或遇種種緣而發心一念回光當下見徹如夢忽醒
如忘忽憶方知大地無塵萬緣本寂輝輝晃晃法界
朗然此非外來不從人得與三世佛一時成道共十
類生同日涅槃不是強為法本如是此所謂悟也雲
門曰汝等諸人有一段事大用現前更不煩汝一毫
頭氣力便與古佛不殊信麼孔子曰有能一日用其
力於仁我未見力不足者如是便益如是迅速請問
世人何故自生退屈聞個悟字便生笑罵乃欲呆呆
地坐急急地脩向數十年後懸望了悟哉將心待悟
尚自(不可)更謂末世絕無是事自障悟門五千退席增
上慢人佛指此輩罪根深重故如是蓋必待功夫
而悟即屬造作非本有天真必待數十年後而得則
屬時節乃從外來古人有臨上堂陞座頃顧大眾曰
我在此等你立地搆取去亦有當下發明者此豈有
定規時節功夫耶又錯解古人欲知佛性義當觀時
節因緣等語便道必須著實脩行自有一旦築著磕
著謂之時節時節若至其理自彰殊不知古人善巧
方便欲人於日用中觸境遇緣隨處了達耳且時節
者即今是恁麼時節也寒時向火熱時搖扇饑時喫
飯困時打眠也因緣者眼見色耳聞聲身覺觸等乃
至動轉施為無不是時節無不是因緣也故曰欲知
佛性義當知時節因緣又曰天真而妙不屬迷悟因
緣時節寂然昭著南臺曰妙哉三下板知識盡來參
既善知時節吾今不再三洞山曰佛法在日用處穿
衣喫飯處屙屎放尿處行住坐臥處舉心動念又卻
不是也佛祖種種指示於日用天真自然處體認佛
性此所謂因緣時節耳今執定正末法今昔時迷悟
時有因緣無因緣如蠶繭自纏而望時節因緣到乃
開悟耶且權漸之法以大藏證則圓頓獨不可以大
藏證乎達磨不立文字為教外別傳亦必以楞伽為
證五祖會下俱誦金剛經六祖從茲悟入永嘉閱維
摩而發明心地圭峰誦圓覺而涕泗橫流玄沙與安
公從楞嚴悟入天台與南嶽從法華悟入摩騰之後
達磨巳前無數高人從文字悟入即以文字為證矣
若必以面命耳提為證則南嶽遙宗龍樹圭峰遙禮
清涼為非矣必求丈六金身四大幻質為證乃係色
見聲求行邪道之行善現觀法身得最先禮佛為非
矣雪峰示眾曰望州亭烏石嶺僧堂前都與汝相見
了也元曉禪師夜見髑髏為水即大悟曰三界唯心
萬法唯識如來豈欺我哉遂弘華嚴法界為一代法
施主是亦以如來剩句為證夫既悟之後心心相印
印印相契自證光明受用是時天上天下唯吾獨尊
巍巍堂堂三界獨步盡十方世界覓一人為伴不得
唯我一人紹隆祖位何處覓佛覓祖以求印證耶縱
實有三十二相丈六金身現前亦我大圓鏡中之影
像豈得慮無證而先自暴棄也又謂威音王巳前無
師自悟即得威音王巳後無師自悟盡屬天然外道
此亦錯解古人方便之意執自己為威音巳後恐雖
有悟而墮天然外道故不求悟夫威音即聲色也那
畔空劫巳前即指當人聲色未形先天寂滅之體教
人向聲色未形前悟先天本寂之體即名無師智自
然智是為威音巳前無師自悟也若起心動念聲色
繞橫即落陰界縱有悟處亦是識心領略此為威音
巳後天然外道也乃以辭害意死於語下乎老黃龍
曰古之天地日月即今之天地日月也古之萬物性
情即今之萬物性情也天地萬物無變易豈諸佛慧
命獨不相續而稱末法巳絕乎夫毘盧寶冠非常帽
也千佛衣非常服也寶華王座此何座也今戴若冠
披若衣登若座必當宣傳慧命提挈綱維方為稱佛
本懷代佛揚化弗致虛消信施濫膺恭敬乃牽枝引
蔓舉果談因雖演大乘而屢稱滅絕此是佛境而我
輩無預但當念誦力行持戒脩福以待他生後世往
彼淨土以仗佛力自當開悟鳴呼若止如是則釋迦
何用出世達磨何必西來三家村裏十字街頭唱勸
世文者足矣故曰師子身中虫自食師子肉斷佛種
者非若輩而誰歟夫世間法家國將亡為人臣子當
竭力恢復如勾踐報吳包胥復楚際大法將替為佛
弟子不思繼續反稱滅絕忠臣孝子口忍言之耳忍
聽之乎。

** 勝心

學道者不可有勝心若用於本分亦不可少何則我
與過去諸佛菩薩得道賢聖同一體性彼巳超生死
證涅槃而我尚沉苦海囚五陰豈不深恥故世尊敕
羅㬋羅曰十方一切調御士念念巳證善逝果彼既
丈夫我亦爾何得自輕而退屈是故有志之士當以
佛菩薩為准則孳孳不暇日臻玄奧此即善用勝心
若不善用者則但忌勝巳傲不如巳而巳華嚴論曰
十信位中勝解未成未得謂得便生驕慢不近善友
能成就大地獄業若一信不退常求勝友資所未聞
即無此失故學道者能謙下一切唯日不足此真無
上世出世間勝心不可少也。

** 緣事

大法隆盛時善知識務弘法利生以續慧命初無意
於有為勝事自然天龍擁護道俗忘軀不假思議輻
輳成辦故天衣懷老五坐道場盡翻瓦礫丘墟為釋
梵宮殿懷老豈加毫意於其間哉蓋務本而末自隨
矣今欲造某殿起某事則講經坐禪以聚錢穀且有
才幹則結之有勢力則諂之但欲成就勝事便將佛
法作人情不知勝事雖多而根本隳盡矣故延安禪
師曰萬事隨緣是安樂法昔蔣山元公舒王請為募
緣新其室廬元公曰眾生捨財如割身肉以勢強之
非出本意反造業耳莫若隘陋為安舒王益敬仰之
故為佛事者稍存私意則粒米寸薪難消難受俱紅
燄鐵丸果也有道之士可妄營求令彼此造業也哉。

** 開知見有二種

根器廣大心志猛利踏著關竅如洞啟重門玲瓏光
透即始而見終憤憤悱悱生機勃發矣故曰觀於海
者難為水遊於聖人之門者難為言若真到海上親
入聖門自見心思不可限量言語不能形容欲罷不
能日升堂奧故善財初見文殊即獲妙心自然不巳
欲學菩薩道行菩薩行不自滿足遍參諸友乃得一
生成辦圓滿菩提此則開真正知見之榜樣也其有
狹劣之器死用功夫少發境界或露知解渾身滿足
如不能容傲慢古今下視一切障蔽無量法門更不
知有堂奧之事如乞兒飽滿一食頓生極樂更不知
有珍饈殽膳也若明眼者裁抑之便起嗔恨以為不
放出頭障我道光大似螢火自逞少光照不及寸若
以日月臨之反憎其隱奪自巳光明也又如進城者
走入甕城便道巳進問渠城中華美毫無所見若言
未入則道我巳入矣不進不退死在甕城裏也此一
種乃開邪知解之樣子學道者須當審擇幸毋墮焉。

** 慚愧

等覺鄰於妙覺猶有一分無明如十四夜月須慚愧
懺悔然後去無明圓本覺而稱極聖況其下乎夫文
殊普賢俱等覺也若生滿足何得入於妙覺哉亦如
十四夜月光亦大矣其體亦幾滿而圓矣若曰吾亦
足矣何必慚愧懺悔則終難去此一分暗相不能得
圓滿光輝矣故知三界六道久沉苦海不能出頭皆
繇不能痛生慚愧懺悔稍有毫釐便自滿足故也原
夫法身本無涯量何有滿足如大海納眾流可以溝
澮之盈自限哉十一善必首信慚愧學道者時刻省
心方有相應行耳。

** 詐現大心

華嚴以十地聖人說法如雲神通如雨者不名真佛
子不如大心凡夫頓證法界此名真佛子夫心何以
稱大哉蓋為盡空遍剎無非此心含裹此心彰現法
本如是不待擴而後大也眾生分中各各廣大不知
而妄自執小從執小而又欲脩之縱經塵劫位登十
地亦非本大之體故諸佛呵之不如大心凡夫耳若
真實悟心則自然超越廣大無量無邊莫測涯際故
曰或是或非人不識逆行順行天莫測此所謂大心
凡夫也今有談圓頓而弁髦小乘呵有為而棄滅因
果似大心矣稍涉逆順如絲髮即渾身聳動向之大
心安在豈大心在逆順外耶正我佛所謂詐現大心
者耳十地聖人豈反不如之乎莫大妄語。

** 虛妄受用

真偽是非毫忽千里自菩薩以至二乘禪天外道魔
種神仙各有受用妙趣更有同業相招同類印證於
是恬然自信了不回顧世尊曰各各自謂成無上道
若無神通福報殊勝受用亦或知非生悔豈甘魔外
乎今有不看教參禪與世浮沉隨緣放縱者自稱得
真受用詆教則曰紙上語耳談宗則曰直下便是只
要受用言及差別則拈拳奮臂滿口如狂予曉之曰
此事大非輕易如來稱為大事因緣三世諸佛十方
聖賢千言萬語夫豈苟然只因真偽難分黑白難別
朱紫相類苗莠依希誠慮後學混同是以苦口詳悉
也若世諦小事差謬不過一生極重不過身命此係
千生萬劫永無出期一錯永錯是故大須仔細古云
天魔外道本無其種只為見解小差執而不返恥於
下問不覺不知遂乃流入其趣今自許得力受用者
較天魔外道必不及也摩醯首羅為大千界主能化
身百億非非想天入八萬劫禪定尚不出生死輪迴
汝乃耽迷五欲根塵識內全不知非便自稱得力受
用不亦謬乎正如窮人妄號帝王自取誅滅耳古人
具大力量如趙州八十猶行腳雪峰三到投子九上
洞山汾陽前後參七十一員善知識天台韶國師參
五十四員善知識大慧則諸方盡皆印可而自巳決
不放舍故曰大疑大悟小疑小悟不疑不悟若漫然
不疑頓得受用則趙州雪峰諸老當拜下風矣果真
為生死欲發明大事急請放下遍訪群賢方可倘只
圖目前受用不管他生則任從放縱而曰我自有得
力受用成大我慢魔伴侶洵可哀也。
天樂鳴空集卷上(終)

　澤外居士高承埏助寫天樂鳴空集一部奉薦

顯考萬曆巳未進士奉政大夫修正庶尹玄期府君
　早生安養者
　櫟友居士沈純祉　　曾城居士汪　挺
　槐眉居士陸卿胤　　若谷居士吳太沖等助刻
　徵　　懷寓居士高佑釲

天樂鳴空集卷中
山陰天鼓居士鮑宗肇述
靈峰蕅益沙門智　旭定
會稽石梁居士陶奭齡
秀水止菴居士王起隆　閱

** 事理融通乘戒兼急

有理而無事為偏小有事而無理為凡夫從事入理
從理得事為漸次亦名頓中漸漸中頓即事達理即
理是事為圓頓是故但行持戒課誦等法而不見心
體此有脩有為不出生死不證涅槃名凡夫有事而
無理也厭喧求靜棄相柝塵專尚觀空不興萬行此
事外之理雖出生死妄證涅槃而不見法界全體名
小乘有理而無事也或有持誦勤苦廣行眾善不為
自求或專注一法純一無雜而忽然契悟者此名從
事而入理也亦有稍達空理少見法身解得萬法是
心而力量未具習氣未除必藉持戒念誦六度萬行
等法對治令習氣漸薄法身漸廣分分證入者此名
從理而入事也此二種俱為漸次若一解千從徹法
源底一聞千悟獲大總持持戒破戒都是大解脫法
門殺生護生總屬不思議三昧鑊湯爐炭隨處安閑
華藏娑婆任渠變幻化無窮而了無朕跡一華開發
而大地全春不屬次第豈有後先法界混融誰分凡
聖法本如是何用功夫舉一毛頭重重無盡讚不可
及嘆莫能窮事亦得理亦得事理交徹亦得事理俱
奪亦得事理無礙亦得此係最尊最貴絕妙絕倫大
解脫王三昧圓頓無上法門也佛教深廣機器差別
若此可見圓頓之法佛祖所尚而罕遇其器故華嚴
經曰末世一切群生類少有欲求聲聞乘況進而求
緣覺者求大乘者又進而信此法者為最難是以種
種稱嘆罕遇其器乃今之稱圓頓者無事亦無理不
持戒念誦亦不習定觀空不斷煩惱無明亦不達萬
法根本一解千從茫無實證倣乎事事無礙實乃放
縱六情見脩持勤苦者笑為有漏遇觀空習定者斥
為小乘恣行貪慾謬飾大乘不避因果駕稱無礙以
持戒行善為凡小則破戒行惡反為菩薩矣恐圓頓
未必如是也且釋迦首傳即飲光尊者得圓頓之髓
無過此矣然飲光稱少欲知足苦行頭陀嚴淨毘尼
弘範三界未嘗聞破戒不循佛律也自阿難以至達
磨神光以至六祖燈燈相續馬祖百丈臨濟德山俱
係佛祖的骨子孫證最上圓頓法未嘗不奉戒律也
夫事事無礙法界本出華嚴教海深得華嚴之旨者
莫如杜順賢首棗柏清涼諸大士清涼則以十願律
身歿後有梵僧取其兩齒歸西供養稱華嚴菩薩棗
柏雖放曠不拘然造大論則虎擇地龍出泉夜則齒
頰放光晝則天女獻供其餘杜順賢首等俱係不可
思議自有傳記未嘗不奉戒律毀佛儀也古之圓頓
若此今之圓頓若彼豈逆行大菩薩超過飲光達磨
等而非肉眼能測耶若然則逆行菩薩何多多若此
而如來於華嚴會上乃嘆難得其人耶眾生無始惡
習濃厚若不以戒律對治則無明現行若逸馬無控
故初機後學必當理事兼資乘戒俱急且如來明示
曰雖有色族及多聞若不持戒猶禽獸夫有事無理
之凡夫雖未證聖尚在人天道中若理事並廢而冒
名圓頓詐現大心非但不脫生死必墮泥犁惡道今
雖輕凡夫小乘異日在鑊湯爐炭之中劍樹刀山之
上骨肉虀粉神識昏迷求瞬息安閒不可得況望凡
夫小乘哉斯時也斯報也即目前之詐現大心冒名
圓頓者之自取也誹毀戒律不莊嚴萬行故也噫不
期圓頓之害也如是。

** 斷妄想

天下無真主則群雄紛爭而人皆盜賊矣有真命出
則群雄歸附而兵革銷盜賊皆赤子也謂必盡除盜
賊而後天下平愚矣豈有一人獨帝皇耶今之斷想
念者類是妄見意識紛馳須欲除斷又錯解佛言永
斷無明方成佛道等句借使斷得高則墮在滅識凝
神無想天上低則化為土木金石空散銷沉故曰雖
為善因反招惡果況未必斷乎故但要心王透露則
意識根塵悉皆寶藏變化不測應用無方諸佛菩薩
以此莊嚴佛剎以此廣度眾生以此興慈運悲為普
賢萬行以此大作佛事為華林苑囿若欲除斷則空
空寂寂為枯木死灰為石人木偶天下安有此死佛
耶永明大師曰佛者生氣也將此活潑潑地生氣捏
殺以求作佛正猶斬頭覓活豈非大愚有識者務在
心王透露則如真命出而群雄銷永無生死之患矣。

** 妄想真如辨

妄想真如古來難辨任之成生死除之斷佛種學人
至此悉皆迷悶且古語相似者極多相違者亦有故
曰不入祖師室茫然趣兩頭也馬鳴曰若離於念名
為得入真如六祖以無念為宗又曰心性不起即是
大智慧光明義遍照法界義老龐曰金多亂人心靜
見真如性法句經曰若能心不起精進無有涯又曰
防意如城藏六如龜又曰無念即正有念即邪又曰
無心則佛道隆分別則魔軍熾如是言句似有念而
令人不起者永嘉曰誰無念誰無生若實無生無不
生喚取機關木人問求佛施功蚤晚成棗柏曰一念
相應一念佛念念相應念念佛又曰分別揀擇正是
文殊大智永明曰若欲斷念猶如治目翳者連睛珠
而去之又曰妄想興而涅槃現塵勞起而佛道成如
是言句又似即念便是而不可除斷者且俱係佛祖
之言孰可向背學人離之成過即之又非將何為脩
進法門乎夫所謂妄念者乃係不見心體意想攀緣
執有前境耳起信論詳說起念根由無明不覺而忽
生三細六麤之相故真心遂隱念念相因此為妄念
何稱為妄以其無體無性不真而不常住剎那生滅
妄執是有當體全空故稱為妄眾生無始以來生死
輪轉皆為此耳故佛祖種種教人離之而勿起也夫
所謂離者了知妄體本虛性自離者不必更離何則
以麤相觀之念念不住豈非離也細而觀之馬鳴所
謂從生滅門即入真如門其念念遷變即生滅門也
謂諦求色心等法十方諦求了不可得則念本無念
念本無念則念自離矣豈有念而可離之當此諦觀
初見有念即生滅門也念本無念則真如門顯矣是
六道眾生妄見生死而不知本無生死也既入真如
知念無念念自性離故知無念而見有念此即成妄
既知念自無念則念念無礙念念真如即此便成文
殊大智此時名離念亦可即念亦可離念便是即念
即念便是離念無二法無異時也以離念言故曰心
性不起即是大智光明義遍照法界義無念為宗種
種句意也以即念無念言故曰一念相應一念佛妄
想興而涅槃現等種種句意也能達心體者聞離念
等語即是有念等句聞有念等語即是離念等句四
通八達七縱八橫我為法王於法自在非虛語也如
大海水波即念也波相本虛全體是水則在波之時
即是水不必除波而見水在水之時即是波不必除
水而見波也乃知波即無波無波即波無波之波波
何礙水波不礙水則水不礙波兩既無礙則波水混
融互相交徹故曰水窮波末波徹水源未有無波之
水曾無不水之波諸有智者會波水之喻則即妄可
以見真如即念可以見心體又曰智海無性因覺妄
以成凡覺妄原虛即凡心而見佛又曰即妄即真又
名緣起無生會得者一以貫之本來一轍不會者隨
言語所轉猶如大海不見水體而唯見波相即眾生
唯見妄念而不見真如也若見波相本盡水體本露
波體本虛而全是海水即智者達妄念本盡心體本
露妄念本虛而全是真如也眾生日用全體是純真
法界惜自昧之耳若不然即念亦不是離念亦不是
故曰什麼也不得不什麼也不得什麼不什麼總不
得若兩眼豁開自離纏縳倘執迷而必欲除斷猶大
海必欲除波見水此執不破則終日在海而永昧水
性若無波者非大海乃溝瀆死水也縱除妄念而有
得力處亦非真佛活佛乃假佛死佛耳。

** 認識神為自心

前塵既立巳是捏目生華復認見聞覺知為心則遂
認賊為子世人聞圓頓之教云本來具足直下便是
只要承當等語便以日用現行者為是又聞萬法無
體一切皆空此空亦空等語見前塵是有不可得空
便認能見能聞者取之無跡求之無蹤虛虛寂寂者
為是又聞能建立萬法一切所有都是自心所現便
認昭昭靈靈能知覺運動者為是佛在時巳有九十
六種何況今世吾嘗聞說曰此身虛假四大緣合中
有常住真心不生不滅又喻如出殯開路神紙竹糊
成卻倩活人駝走即今四大合成紙竹所糊也真心
靈妙能動能轉活人駝動也又曰此心周遍法界無
相無形其間山河大地萬象森羅在我心中起滅我
此心體則寂然不動又曰四大幻質如請仙鸞乩真
心似神仙來附乩有形而仙無質來往無礙自在靈
通又曰外法實有乃係無情窒礙之物豈得是我真
心但法從心現境藉心生故心生法生心滅法滅若
除卻見聞覺知之心則迥無所有豈不斷滅故佛所
指者必是現前見聞知覺之心但恐執著故亦拂之
若弗執著必是真心以此各認一種確然不拔況又
聰明廣學文飾湊合妄自許可以為明心見性立地
成佛便乃開大口跨大步欲紹佛祖說法利生矣鳴
呼若果如是則佛法不值半錢何必龍宮海藏山積
雲屯哉試於街坊捉役夫而告曰爾有常住真心名
佛性者今在汝身中能見能聞能動能轉者便是此
身有生滅此心無生滅了此即為明心見性立地成
佛不用功夫則誰不領受大地眾生齊成解脫矣世
尊嘆為難信難解希有之法亦無謂矣洞山曰此所
謂馬後驢前事奈何認以為自己乎故認識神為自
心者佛法平沉此其最也。

** 久脩

未達根本起心脩行動步便錯愈走愈遠此謂此等
老宿脩行用功日久豈無實證予謂譬往都下者須
向北走渠出門便南向多行多錯與都下益遠如按
地圖知向北有長江有山東某處其向南者至錢塘
謂是長江矣至越地謂是山東矣至某處謂是都下
矣有識者笑之堅執以為親到實證經若干辛苦過
若干路途爾焉知我此久行邪路者亦有邪解邪境
將佛教和會遂未得謂得成增上慢楞嚴經曰一切
眾生不能得成無上菩提乃至別成聲聞緣覺及成
外道諸天魔王及魔眷屬皆由不知二種根本錯亂
脩習故如行邪路者若前途壅隔則亦肯回頭奈何
有路滔滔有境歷歷可行可翫是以難轉經教雖係
路程圖本然非逐路問途巳經寧免錯走登程者切
須下氣細訪勿浪信途人懵懵直前乃得。

** 功夫

世人聞天真無作不屬功夫悉疑謗以為古人大根
利器尚自數十年不能了事奚況吾輩古人豈虛費
此力也余曰若可作可為之法孰不聞鬼公之毬亦
可雕天地之廣亦可度此係無可造作無從撈摸轉
求轉失轉急轉遲無可奈何之法千聖拱手而無計
較群賢恭默而絕思量是所以為難也同安曰萬古
碧潭空界月再三撈摝始應知趙州曰但一切處仍
舊又曰但能隨處安閑自然合他古轍故知古人數
十年但欲仍舊而不能耳此外復何求哉若道有法
可作有事可脩休道數十年縱經三大僧祗劫亦無
交涉故曰無法可得名阿耨多羅三藐三菩提然燈
佛即與授記也然則隨緣放曠任性坦然無作無為
得否曰若果薦得自知時節自能作活匿跡韜光潛
行密用無所不可不然又恐墮自然外道反增罪障
然則奚若曰只此疑處便是功夫有作固非無作亦
失將何為是心中迷悶決志發明即此便是參究二
六時中不肯放捨梗在胸中決無閑功夫理會雜事
如是用心則自然透徹方知脩與不脩是兩頭語方
曉天真無作方知舊佛新成不屬功夫本自現成也
故曰大疑大悟小疑小悟不疑不悟既悟之後切須
保護長養聖胎打成一片所謂無功之功功不虛棄
非是有法用功脩數十年也利根者當下達得便好
保護若未薦得便可起疑疑處即是脩行意識自然
不散今人聞天真無作不用功夫無處下手心識紛
飛遏伏又不是放縱又不是只要尋件事幹來做殊
不知八識田中栽培得個要發明的種子如火急相
似則自然不被世間逆順回換日久月深自然噴地
悟去猶如窮子雖在父舍不知巳有出外即逃逝運
為即客作如何離得兩種過失忽地眼開則悉是我
有不必施為安坐受享矣此非天真無作不屬功夫
也哉故窮子家業雖是現成須要回頭認父若不認
父有亦同無非長者咎也故知佛法本是現成不須
造作故名天真自然但要具眼方得受享溈山謂仰
山曰不貴子行履只貴子眼正為是故也。

** 欲簡易脩行

末世根淺畏難欲小就而不圖大事見速利而無遠
志嘗有人熟楞嚴至七卷為家事所拘且精力不繼
求直截簡易可入道者余曰古人根器勝汝萬倍尚
樵棲穴處木食草衣歷盡艱辛始得高明廣大豈草
草輕易今君飽食煖衣游優自在一部楞嚴尚告苦
則十方世界中少一尊現成自在佛可補也又有讀
宗鏡者畏百卷之多閱數卷即輟欲求簡少易閱者
固知此輩根器淺劣與般若無緣在三途六道中未
脫在故覺範歎曰聖世愈遠眾生根劣趣慮褊短道
學苟簡欲安坐而得譬農夫不務耰耘而思積粟可
笑也。

** 功課隨見識升進

謝君篤志西方專心淨業每日念佛號若干以為日
課後有省擬輟前課予曰理隨事變事得理融理既
廣大事亦無礙向所失者失於知見其功課則自若
也今知見即開則無法不是無處不真豈淨業能留
礙乎譬王子與庶民同日出胎迨六根漸長學問漸
增他無所異特貴賤耳王子增長分分成王種庶民
增長分分成臣種學道者須達王種尊貴毋咎功行
法門也如法達誦法華三千部後於六祖發明乃曰
弟子巳後不須誦經也六祖曰經有何過而不誦哉
今後方名誦經僧耳法達遂終身持誦不輟夫法達
始末一人法華前後一經初則為經所誦後則能誦
此經特在迷悟之分而巳故知是則一切俱是非則
一切俱非溈山謂仰山曰不貴子行履但貴子眼正
信哉。

** 題無字話頭之始辨

佛祖為無上法王原無定法可說但隨時隨器應病
應緣解執除疑直指心性令人證外無實法也故曰
但明取綱宗本無實法若有一塵一法可得與汝執
取生解皆落天魔外道又曰若以實法與人土亦消
不得又曰無法可說是名說法又曰若謂如來有所
說者是人不解我所說義是故如來出現圓音一演
隨類普聞各各獲益隨其大小各得證入雙林示寂
自後諸宗競起互相冰炭彼土五天巳分多種摩騰
入漢至晉魏六朝數百年間得道高人悉從文字悟
入然法久弊生俱尚文字依通遺失言外大義與本
分了無交涉故達磨航海掃盡支離不立文字直指
人心見性成佛稱教外別傳悟者以文字證之無非
教外別傳之旨寧有出於教外乎傳之數世其宗方
盛然又不能無弊俱尚識陰依通遺失別傳之旨即
此不立等句巳成文字故德山臨濟曹洞雲門溈仰
法眼等棒喝交馳拈槌豎拂三玄三要五位君臣四
料簡四賓主擎叉打鼓舞笏滾毬乾屎橛須彌山之
類各建法幢立宗旨於斯透得乃可即心是佛方為
達磨子孫不然即野狐精魅自唐及宋其宗大盛然
又不能無弊各逞玄妙立新奇將佛祖機緣為拈古
為頌古為評唱致令學人將心意識穿鑿得粉碎欲
死人偷心而偷心益起欲活人眼目而眼目愈盲此
時佛祖方便無所施矣故大慧於正法眼藏之末悉
拈時病知大法將頹遂不得巳教人把平日所習知
解得力處縛作一束拋向他方世界然後唯將一句
無義味話頭參究是提無字話頭之始實起於宋也
若不以此令渠敵住心意識則終日剌首膠盆批判
古今抑揚宗教臨濟德山又如何雲門曹洞又如何
這語是掃蕩這語是建立這語是探竿這語是肯他
這語是不肯如是終身學得一套子熟了便道大事
巳畢大法巳明無事可為即欲紹隆祖位自系某家
法派好去續入傳燈幾十幾代孫矣是以無可奈何
單教參提無字或乾屎橛須彌山萬法歸一之類然
恐正參之際更生他病故又種種指出云不可解說
來當不可作有無之無不可向舉起處承當不可拋
向無事甲裏不可向擊石火閃電光處領略不可向
意根下卜度但默默提究僧問趙州狗子有佛性也
無州云無如是種種絕其解路故稱老鼠入牛角猶
如狂狗慣一逐塊今乃四方八面圍住令其轉向逐
人若放開一線則依然逐塊亦如窮子向來逃逝其
父捉歸禁在寶舍日久自當認父所有家珍悉皆受
用若開通一竅則依然逃逝故佛祖方便教參無字
話頭耳當時悟入亦不可勝計然又不能無弊今世
提無字者太多何嘗有得打透豈佛祖方便昔是而
今非耶初則靈驗終則不效何也夫提究之法原係
無功之功後世都把功夫會卻執為實法道我能著
實做功夫且又不識藥病之忌是以不驗也溯而觀
之一大藏教在古則可用在今不可用耶在漢晉六
朝則靈驗在唐宋則不驗耶即心是佛在唐初則可
用在唐末則無用耶棒喝機緣在唐宋之間則可用
在南渡後不可用耶無字話頭在宋元可用在今世
則又無用耶果大法之有盛衰抑人根之有差別致
前後相違反覆若是耶噫吾知佛祖原無定法亦無
實法但隨時節因緣根器偏向以救時弊耳故曰如
將黃葉止小兒啼又曰以楔出楔又曰但除其病不
除其法故無量方便法門在當人用之何如耳故曰
執則處處瘡疣通則門門妙法若向經教上得發明
則靈山一會儼然未散天台南嶽即我我即南嶽天
台若向即心是佛處得承當則達磨即我我即達磨
若向棒喝機緣得悟入則德山臨濟諸老即我我即
德山諸老若從無字打透則趙州即我我即趙州若
一處透則一切處都是我宗也教也佛也法也祖師
也無有一法推得在別人分上既皆是我則我分中
有何差別也然此亦是鈍漢亦是剩句亦是死法我
今亦不從經教亦不從棒喝亦不逐即心是佛亦不
提無字話頭但見山河大地明暗色空飢飯困眠不
求自足棄之宛然無蹤無跡無中無邊堂堂寂寂密
密綿綿此個還是經教耶棒喝耶即心是佛耶諸祖
機緣耶趙州無字耶原來都是無事生事好肉剜瘡
夢中說夢耳然而不可一向也須什麼始得嘗見杜
順和尚有個法身頌曰懷州牛喫禾益州馬腹脹天
下覓醫人炙豬左膞上此又如何話會於此明得不
妨自在於此未明切莫草草且提無字話頭實始於
宋時今人誣在唐黃檗運公豈不謬紊夫禪師諱希
運係馬祖之孫百丈之嗣臨濟之父趙州之兄傳記
具在尋常告人曰佛與眾生唯是一心當體便是動
念即乖唯此一心更無微塵許法可得此心即佛學
人不了心上生心向外求佛此係惡法又曰縱三大
阿僧祗劫脩來原來祗證自佛向上更不添得一物
不如言下認取本法與三大劫得者無異若欲從次
第而得從來無次第佛如是等語令人毛豎汗流塵
劫疑滯當下冰消本有妙心赫然透露極呵斥做功
夫從次第者故門下如臨濟睦州等光耀千古五家
宗派於斯獨盛向後不知何人將宋時住黃檗山者
一段示眾語贅於心要後曰那有天生彌勒自然釋
迦教參趙州無字話頭從此一人傳虛萬人傳實遂
訛為先黃檗運公說矣且運公曰當體便是動念即
乖無次第佛此心即佛不如言下認取本法而後黃
檗乃曰那有天生彌勒自然釋迦意相矛盾今乃塗
糊先聖逞已私懷欲擯天真本妙之心崇有為造作
之法此乃黃檗運禪師教人提無字話頭之始若運
公實有此語則當時門下如臨濟睦州裴相國等何
不掛諸齒頰錄諸傳記乎裴公所集心要何不將此
參諸前段而另贅於後乎且運公為趙州之兄趙州
未有此語豈運公預識其言而令人參之乎又豈運
公別無方便乃令參師弟之剩句也考其時察其言
斷非運公語係後人住黃檗山者之語也予恐誣先
聖惑後人致佛日不明大法益晦故為述佛祖出世
方便始末俟達者得以研覈真偽。

** 文字語言不能悟道解

如來應世普度群迷大開方便演無量言教從茲悟
入數等塵沙付囑流通人天普利然非在紙墨文字
中也唯應度者見六根變起都是真詮萬象流行無
非言教世尊睹明星而悟道從眼界入觀音達聞性
而圓通從耳根入香嚴從鼻香入藥王憍梵從舌味
入自後香嚴擊竹靈雲見桃南嶽天台悟法華晦堂
真淨閱語錄永嘉看維摩而發明心地圭峰讀圓覺
而涕泗交流是知法法可以明心塵塵可以入道故
曰牆壁瓦礫皆放光明水鳥樹林盡宣妙法古訓昭
然今有見解未透者乃曰文字語言不能悟道此人
不知喚何物作文字語言將何物為道而欲悟之若
爾則文字語言在道外而道在文字語言外乎古謂
道不離日用事物何獨擯文字語言在日用事物外
也殊不知文字語言悉從自心變起眼見色法為紙
墨手觸卷帙為經綸墨跡點畫為文字意識詮量為
語言則全是自心經教此外何處更覓文字語言哉
若達此旨則終日披尋而不見有紙墨文字之相如
膏助火益發其明言言歸自巳句句達本宗如是研
窮如遍參知識矣文字有如斯利益是以天神擁護
諸聖讚揚佛菩薩付囑流通群弟子傳持結集海藏
龍宮雖龍樹之心量而不能數知豈肉眼而可思議
倘無利益則佛菩薩眾聖為虛設矣若橫起文字之
見則披讀時文字橫陳語言錯雜攢入葛藤不能悟
道猶患結胸者服人參而死乃戒曰人參大毒巳親
受其誤不亦謬乎。

** 謗宗鏡錄

眾生垢重神昏欲強智淺不思深入大藏見佛祖言
教如山海畏力量難知反謗文字無益指宗鏡為義
學斥永明為小乘多見其不知量也夫宗鏡引大藏
圓頓之教與諸祖賢聖之言十居七八而讚述之言
僅二三耳若謗毀之乃謗大藏圓頓毀佛祖一切賢
聖也且圓照晦堂諸公何等人也皆仰之而手不釋
卷或恨見此書之晚今豈超過於圓照晦堂諸公乎
是宗鏡原不毀特毀自巳之宗鏡耳永明不受謗乃
謗自巳之真如耳佛菩薩聖賢天龍鬼神昭昭擁護
安可欺也彼其心不過為名利欲人歸向故立奇特
高峻之辨以惑之所得幾何不有報乎再請平其心
與永明較夫永明七歲誦法華群羊跪聽汝輩能乎
永明放生罹法臨刑不動汝輩稍涉逆順則若落湯
螃蟹矣永明九旬入定鳩鳥巢衣汝輩心神昏亂不
知當作何狀永明禮韶國師親承印記汝輩有何人
印記永明博綜三藏內外典籍洞達無遺汝輩孤陋
如面牆永明國王禮敬異國遙崇若飛埃過目汝輩
稍有小緣如蛆入糞永明日課百八事晝則放諸生
命說法利人夜則普施鬼食幽顯獲益汝輩飽食橫
眠唯圖利巳永明說法四大天王現身擁護眾常二
千餘汝輩有識應鄙神鬼吐棄永明開山靈隱雪竇
淨慈諸名剎光明遠燭汝輩曉夜營求欲利子孫眷
屬永明臨化預知時至闍毘時舍利鱗砌今六百餘
年後猶有獲者汝輩血肉之軀他日腐敗不可名狀
永明冥王設像禮敬汝輩業積而不自知燄魔必不
輕恕若此概難盡述凡夫不藉佛祖金言般若何由
明苦海何由出且試讀看若無利益則斥之未晚也
再度尋常日用何勝事能超宗鏡不讀宗鏡但放縱
六情馳騁五欲攀緣外境耳究將何歸耶世傳永明
乃無量壽佛化現即阿彌陀佛也彌陀決不誤人誑
人手不釋卷而摘冥樞會要若靈源覺範諸老決不
惑人故予亦不自欺欺人叨叨為是說者誠非得巳
矣。

** 善財參文殊

文殊為大智法王善財參禮既獲根本智復令遍參
諸友豈文殊未具一切差別智不足為善財師而令
其別參乎善財受教無論僧俗外道仙人男女一切
等眾悉依參禮學菩薩道行菩薩行以廣差別之智
乃得一生成辨圓滿佛果噫此可為萬古師弟之榜
樣矣師範如文殊不曰爾不須別參於我處足矣弟
子如善財不曰我巳獲證本智何必別求也文殊無
人我之相善財亦不得少為足故師範當效文殊毋
掩人善而衒巳長弟子當學善財博問先達充法界
以廣智悲則大法指日可興矣孔子之集大成豈須
過於孔子者集之哉大地眾生各有長處吾集取之
設有短者亦自省焉則無一非師無處非益故曰孔
子焉不學而亦何常師之有是故欲參知識必當具
眼不在威儀聲譽王臣擁護大眾喧攘者黃檗祖師
曰方今參者只在三百五百大千熱鬧處若草衣木
食灰頭垢面獨坐者不顧矣如善財禮五十三人僧
俗神仙乃至外道婆羅門長者居士童子女人甚至
婬女俱各獲益內具菩薩行者豈關相貌差別乎陶
君奭曰真仙如純陽而化為乞士雖九轉神丹必掉
臂不顧若見空中跨鶴者縱下鼠糞人必爭食無怪
也有問某大師若何予謂老宿出世宏揚各有長處
但當敬仰勿可擬議吾輩當以獲益為主今不憚千
里而訪知識者將圖實益不然縱巍巍堂堂三十二
相放大光明於我何與乃係彼之長也山林廛市中
無問僧俗乞見妓者有一言半句能開愚蒙破生死
此即真善知識當頂戴供養世世生生直至成佛悉
斯人恩德也故吾輩須圖實益毋事虛名誇我巳親
近幾知識走過若干名山不知本分中依舊黑卒卒
地雖誇亦奚以為。

** 前塵不定

洞山清稟禪師靜坐一日呼侍者謂曳木者無損階
砌侍者出視無人又細求之乃群蟻曳蜻蜓翼緣階
而上覺範老人謂其靜極妙而靈知也後世有非清
稟侍者兼非覺範云本群蟻與蜻蜓翼耳何得謂人
曳木乎且曰若人問是何物當直曰群蟻曳蜻蜓翼
也作此見者古人呵責謂之平實頭禪見山是山水
是水僧是僧俗是俗大盡三十日小盡二十九無則
始終云無有則始終言有直問直答不可起第二念
定將去合將去以平常心是道為極則者此類也前
代如晦堂真淨東山圓悟大慧諸老曾斥此輩為依
草附木精靈鬼魅如盲人行路一條拄杖寸步拋不
得乃欲擬先德判古今難矣哉若謂目前幻境實有
難易則十地聖人何大地黃金長河酥酪耶琉璃光
觀群動無性乃見大千世界眾生如一器中貯百蚊
蚋啾啾亂鳴於分寸中鼓發狂鬧爾時心開得無生
忍若謂洞山之見為非則琉璃光不合心開得無生
忍矣乃至月光見水空藏見空阿那律見大千如掌
果如來窮盡微塵國土若洞山之見為謬則諸佛菩
薩悉謬矣亦如鬼見恒河為火天見琉璃人見為水
若據其說則鬼以天人為錯天以人鬼為錯人以天
鬼為錯互相非矣若執定前塵不易外法不由心變
則凡決為凡聖決定聖天堂是天堂地獄實地獄一
毫不可更易則頑然一塊死物何得隨緣幻化轉凡
成聖也哉如此學道都是死法墮在死水驢年未夢
見在若臨命終四大分離之頃請問是群蟻曳蜻蜓
否不知如來藏中般出什麼行境是蓋不知萬法由
心故前塵不定無體隨緣是蓋常見外法而不知常
即無常無常即常是蓋隨緣不變不變隨緣生即不
生不生即生是蓋真如受熏隨緣幻化故曰心為大
幻師幻出諸形像也妄以識見判斷古人吾恐學人
承虛接響故特辨之如上以俟達者。

** 物不遷論解

諸人爭辨此論或謂物性本虛無可遷動或謂各性
而住住則有法指肇公為邪見或謂萬物自遷心體
常寂種種異解均非論主之意蓋肇公曰傷夫人情
之惑也久矣目對真而莫覺又曰苟能契神於即物
斯不遷可知矣今不遷且置究竟以何為物若明此
旨則洞達天真無作緣起無生遷與不遷可不辨自
解楞嚴經曰一切浮塵諸幻化相當處出生隨處滅
盡楞伽經曰一切法不生我說剎那義初生即有滅
不為愚者說寂音曰以一剎那流轉必無自性故生
即是無生若非無生則不流轉是故契無生者方見
剎那故知物之不遷即法之無生也物者非心外有
物乃自心根塵識陰入界也佛謂阿難陰入處界地
水火風一切所有悉本如來藏妙真如性循業發現
則知生死交謝寒暑迭遷肇公所論不遷之物寧能
出根塵識界七大之外乎既皆如來藏所現則無體
無性隨緣幻化念念不停前不至後後不參前昔自
住昔今自住今念念不相並物物不相到各各不相
知新新無間運運相續剎那各住當體自寂故仲尼
之在川莊生之藏山悉指天真造化之妙法爾自然
之宗乃如來藏性本自如然隨緣幻化活潑生氣也
不可加毫髮擬議若稍擬議即非本妙矣凡夫不知
認作外法遂成生滅輪轉迷而不返小乘怖畏見無
始流轉故棄有趣空大乘菩薩明見自心緣起本妙
之宗便得隨緣自在受用無窮小乘外道妄自加功
欲斷不知法爾自遷豈能留住當體自寂豈可推排
法爾自遷豈勞排遣當體自寂豈用挽留故曰去而
非遣住而非留棗柏曰有功之功功歸生滅無功之
功功不虛棄多劫積脩終歸敗壞不如一念緣起無
生超彼三乘權學等見蓋為此耳學者若不達此稱
性隨緣一涉造作施為即係有功即生滅矣以其傷
殘本妙違背天真縱有受用得力亦生滅輪迴法耳
大乘達此無作之旨自然任運隨緣不用加功疾登
覺岸此即無功之功不虛棄也大心凡夫一念達得
則洞見法界緣起無生超彼三乘權學歷劫功用但
凡夫流浪已久心識粗垢習氣純熟妄見外物執有
遷流若細心研究有何物而可去來世尊喻旋火輪
極為親切如人持火以手旋轉愚人妄見一大火輪
智者觀之了知唯一星火譬凡夫即今妄見山河大
地萬法森然已去未來業報因果宛然實有智者觀
之不出即今一念妄自布成耳何則過去無量劫乃
昔日昔時前念悉已過去既去則不復來豈不空耶
過去既空則未來無量劫乃至後念悉屬未來豈不
空耶過去未來悉皆空寂則當體廓然露現者是誰
唯即今一念則知山河大地明暗色空一切萬法悉
收拾在即今一念矣若能於此一念薦得則肇公不
出一念肇公出不得則釋迦亦出不得釋迦出不得
則彌勒亦出不得乃至十方三世聖凡好醜一切等
物悉收拾其中矣何有物無物遷與不遷可論乎故
曰十世古今始終不離於當念又曰入剎那際三昧
若不肯於此承當了知一念現前將此希望未來祈
求佛果此真繫驢之橛狗啃枯骨也。

** 梁武帝為大菩薩示現

眾生具無量顛倒妄想佛菩薩有無量善巧方便而
度脫之然有正度有巧度有顯度有冥度種種不同
唯佛與佛乃能究盡凡夫肉眼何知釋迦八相成道
令見聞獲益此正度亦顯度也燄魔考掠有罪燒煮
烹煉令其欲枯識盡厭苦求脫恐怖發心此巧度亦
正度也無厭足王化無量罪人無量獄卒剝割斬截
令一切聞見眾生膽落魂消改惡從善此巧度亦冥
度也或現異類畜生能宣妙法令人開悟或現同類
與共同事漸令覺悟或現眷屬或現冤親種種化現
令其度脫或正中有巧顯中有冥總欲令一切眾生
離苦知真舍末歸本吾觀梁武帝所為乃巧中有冥
實大菩薩也當時寶誌公係觀音示現傅大士乃彌
勒化身豈有觀音彌勒二大菩薩久與處而梁武乃
為凡夫哉達磨之不相契也正欲後人以此為式而
悟向上之法耳且梁武以臣下倔起而為帝皇其崇
尚三寶所作勝事王侯以下孰能及之其為外護也
孰敢違背其戒殺也則宗廟以麵為犧牲其護生也
則斷死刑必為流涕其齋戒也日唯一餐過午不食
其懺悔業障洗滌冤愆也則置十卷懺文至今傳禮
其普度幽顯也則屢設大會水陸道場其脩福報也
則營寺造塔不可勝計其多聞廣學也則親講般若
天雨寶華其餘度生廣濟凡有為功力靡不畢具後
遇達磨傳佛心印則了無交涉蓋欲令天下後世悟
佛祖正意總不在是耳所有施為悉皆有漏所作事
業非實功德但為人天福報小果而已是故達磨之
來正與顯也梁武所為巧與冥也共成法會總普賢
大行也淺識生謗橫起是非邪正之見所謂管窺蠡
測不知海天之高大深廣耳。

** 舉世皆聖人

羅近谿先生謂舉世皆聖人此真得聖人大體夫世
尊初成正覺即曰一切眾生具有如來智慧德相但
以妄想執著而不證得淨名曰眾生亦如彌勒亦如
常不輕菩薩曰我不敢輕於汝等皆當作佛由是觀
之諸佛菩薩大聖大賢一體平等未嘗有我人彼此
之相蓋凡夫迷久卒欲會同一體平等極難信入故
不可以不辨夫未起念時則平等真法界無佛無眾
生馬鳴所謂本覺義遍照法界義也纔有念慮分別
情生則人我頓形彼此相現平等法界便致差違馬
鳴所謂不覺義又名無明也然此念慮從平等法界
起所有分別即分別平等馬鳴所謂一切分別即分
別自心從平等而起分別以分別而分別平等平等
即是分別分別即是平等則知眾生日用現前所有
分別念慮我人等相本是平等法界如是了知馬鳴
所謂始覺義也又曰如來知一切眾生及與巳身真
如平等無別異故以有如是大方便智除滅無明見
本法身自然而有不思議業種種之用即與真如等
遍一切處故眾生日用達得彼我一體凡聖同源即
名大方便智除滅無明見本法身也杜順和尚曰情
與無情共一體處處皆同真法界張拙秀才曰光明
寂照遍河沙凡聖含靈共我家永明曰與三世佛一
時成道共十類生同日涅槃棗柏曰若以法眼觀無
俗不真若以肉眼觀無真不俗故巳聖則一切皆聖
我凡則一切皆凡凡聖在我不在人也若見一人非
佛即自己亦非真佛也若見一法差別則平等光明
不顯現也洪覺範曰真能敬重自己佛性則於一切
眾生決不得生慢故敬重自己佛性即敬重一切眾
生能敬重一切眾生乃為敬重自己佛性若嗔恚一
切眾生即嗔恚自己佛性乃至若憎若愛若毀若讚
一切等法悉是憎愛毀讚自己佛性與彼何預故曰
從平等法界而起分別分別即是平等法界豈能出
平等法界之外乎舉世皆聖亶其然已。

** 我相

生死根本皆由我執我執若除誰受生死是故真為
生死發心學道者凡有脩為必為除我我執日空則
道德日著其不為生死假名學道者所有脩為必皆
為我我執日增則生死愈固古人曰何物為大業力
為大何物為高人我最高若不先察其根本以空人
我則所有勤苦功行福報巍崇即與我相共高大矣
世諦中福報大一分則我相大一分學問進一分則
我相增一分直至非想與大自在天其福報學問更
無過矣總為我執未除故成魔外此學道緊要關頭
不可不頻頻返照也。

** 真我

肇公曰天地與我同根萬物與我一體又曰會萬物
歸自己者其唯聖人乎張拙秀才曰凡聖含靈共我
家孟軻曰萬物皆備於我法眼大師曰聖人無巳無
所不巳由是觀之無我則一切皆我有我則一切非
我而妄執分為能所對待生死輪迴蓋眾生分中無
不皆我只為不知彼我遂隔猶如冰執不能融化若
知之者法法是我釋迦八相成道皆我也彌勒未來
作佛皆我也過去諸佛未來諸佛現在諸佛乃至十
方一切諸佛所有脩行現大神變積功累德無量福
智皆我也諸大菩薩廣行悲願饒益眾生皆我也乃
至禪天外道一切差別等類皆我也地獄鬼畜脩羅
一切差別業報皆我也若如是知如是了達則一肩
荷負全體吸盡若有毫髮非我便為能所之根鬥諍
之本一翳在目空華亂墜矣吾輩大心凡夫當直下
如是了達不然便墮邪徑譬如長者家業一切現成
無論巨細靡不悉備不須窮子費毫釐氣力只要承
認則所有家珍都是我有若稍遲疑不致逃逝便為
客作翻疑此是長者家業我豈敢望我亦當積累銖
寸辛勤剋苦然後是我已分可比長者之富設從此
做去即至如長者家業正眼觀來亦非現成本有之
業係新發造作之家故曰十地聖人說法如雲神通
如雨見性如隔羅縠不名真佛子蓋為不知一切皆
我不識真我妄起脩為勤辛累劫耳寶誌曰窮苦枉
經無量劫不信常擎如意珍可思也凡夫無始棄卻
真我妄執四大為我故成生死如棄海認漚如來方
便教以無我之觀令其觀出生死縱證果位亦非究
竟名為小乘是亦不知一切皆我不知真我故世尊
於涅槃會上斥之曰無我為生死有我為涅槃是知
真我本無我無我則真我顯現法法皆我執我則真
我隱覆法法非我小乘作無我觀者不知真我本自
無我強觀無我即偏于無我不悟真我故遭世尊斥
辱若達真我即無我無我乃真我博地凡夫一念了
知直下便同古佛故長沙曰盡大地是自巳光明雪
峰曰盡大地是個解脫門佛祖如是言句盡情嘔露
而人尚未信請觀凡夫分中何法非我你且拈來眼
見色我也耳聞聲我也鼻嗅香我也舌知味我也身
覺觸我也意知法我也五陰六入我也十二處十八
界我也地我之堅礙也水我之潤濕也火我之熱性
也風我之鼓動也空我之虛通也見聞覺知我之粘
湛也識我之精明也如來藏我之根本能藏能攝能
生一切也大圓鏡我之平等光明也真如我之不動
不變無偽無雜而能隨緣也涅槃我之不生不滅寂
靜真體也佛性我之清淨本體也常住我之亙古亙
今未嘗移易也法界我之主伴交參重重無盡也法
身我之能建立一切也實相我之不屬有無昭然顯
現也佛我之靈知也法我之性德也僧我之和合也
毘盧遮那我之種種光明遍照也無量壽我之無始
無終與太虛齊壽也釋迦我之能仁也彌勒我之慈
也文殊我之大智也普賢我之大行也觀音我之大
悲也淨名我之真俗融通也娑婆我之雜穢也極樂
我之淨業也藥師琉璃我之光明潔徹也重重華藏
我之交徹融攝也天我之十善也人我之情想均等
也脩羅我之有福而憍慢也餓鬼我之虛詐也畜生
我之昏鈍無知也地獄我之破戒而業重也乃至窮
盡虛空遍空塵剎不可說不可說一切所有無不皆
我設若無我則一切皆無矣故古人曰若有一法非
我則誰能於我心外另置一條者既知一切皆我則
何取何舍何苦何樂何淨何穢本是一道平等光明
耳有智須當達此則無我無為無造無作一切現成
靡不畢具故懶瓚日本自圓成不勞機杼臨濟曰何
處欠缺脩補何處如是方為大心凡夫廣大心量稱
佛本懷紹佛家業耳吾作是說其有久積善根宿有
靈骨者必歡喜信受其小根劣器必疑謗以為諸佛
菩薩久積功德豈為我有不知凡聖同源物我一體
故曰十方諸佛莫不仗我威光一切異生莫不賴我
恩德若見毫釐非我則便立我相人相眾生相壽者
相縱有玄妙奇特決非真正種子愚迷不知盡大地
都盧是我乃立起凡聖淨穢我今脩來到某世界去
見某佛聞某法又道我能做得幾何功夫在蒲團上
靜得幾時能講得幾部經論做過幾何勝事種種賣
弄正眼看來都是著鬼駝了一個我相之乎者也德
山所謂如將一毫安置太虛巖頭所謂汝將一滴投
於巨壑有何交涉拋卻自己本有家珍伶俜辛苦延
門求乞古人又曰若人謂我與佛異者斯人即為魔
種故欲證佛之四德當達真我一切皆我若一切非
我則是誰耶故曰若無我心萬法安寄。

** 假我

一僧負明心達本作知我論數千言雜引諸祖言句
并涅槃經無我為生死有我為涅槃大意以為見色
聞聲無不是我以此承當為了大事予詰之曰既一
切皆汝所有一切且置現前我身豈為汝耶曰然據
汝之意豈不以吾身為汝眼中色塵所攝故為汝耶
曰然我若去時汝豈不成斷滅曰汝身雖去吾之見
性常在予笑之曰贓證現在分為兩橛矣此楞嚴經
中行陰空之外道常無常執也豈佛旨哉外道執為
一切眾生於我心中自生自死名為無常我之心性
凝然不動名之為常即此矣僧不能答欲知真我者
慎勿墮此類蘇子瞻溪聲盡是廣長舌山色無非清
淨身之句猶遭老宿檢點亦為是也。

** 消歸自巳

皓月當空以我取之是我月耳千萬人取之千萬人
之月耳人為千萬而月未嘗分也以人言之則謂千
萬人之月亦可耳吾一人所見與千萬人無與也千
萬人所見亦與吾無涉千萬人不見吾之所見吾亦
不見千萬人之所見是謂各各不相知各各不相到
既不相知相到則唯在我迥然獨露耳如有盲不見
月則千萬人所見與彼盲人何與是故學道者唯務
自巳弗咎他人乃知如來出現八相成道初在鹿苑
終至雙林三百餘會四十九年以我取之皆存乎我
與他人何與是故法華我之法華也般若我之般若
也方等我之方等也楞嚴我之楞嚴也華嚴我之華
嚴也若曰佛在世時某人得道某人證果某人於某
經悟入於我何與如群盲相謂曰某人於某地見月
某人於某時見月與群盲何與學道者不務觀巳而
曰當今末法或曰我無宿根或曰此是佛法此是最
上一乘或曰古人如何得道如何神通作何勝業正
如人數他寶自無半錢耳蓋天下餘事可讓唯此大
事所謂當仁不讓也設生佛世時諸人悟而我未悟
亦虛生也今生末世諸人未悟而我獨悟即佛世也
盡大地人皆悟我獨未悟則盡大地人無與于我盡
大地人不悟而我獨悟我亦無與於盡大地人總之
各各不相知各各不相到也世人看佛法皆謂此是
佛法既云佛法與我何與佛巳成佛何藉我看如時
文程墨皆為未第者設若既巳第矣復何用哉是故
信知無量佛法皆為我也予嘗告人曰楞嚴中七徵
八辨五陰六入十二處十八界地水火風空見識漸
細推詳本無所有本無生處悉是如來藏妙真如性
阿難至此豁然大悟即自慶曰一切世間諸所有物
皆即菩提妙明元心豈阿難可從此悟而吾輩不可
從此悟耶既不能悟徒誦何為故讀佛法者當言言
消歸自巳諸佛菩薩面命耳提獨為我耳切勿道此
是佛法推在佛分上去亦如盲人嫌皓月之不我照
也。

** 功德

持戒念誦焚香散華禮拜種種作為雖曰功德此係
虛偽之法生滅之本有量有邊有窮有盡非無漏真
實功德也法華楞嚴以六根清淨則各各有若干功
德不可限量不屬思議自然充足圓滿不待求之而
有作之而成夫六根何為清淨清淨者空也本來無
物本自空寂非有物可磨瑩有法可除蕩故六祖曰
本來無一物何處惹塵埃直指單傳即印可矣龍勝
曰眾生無始巳來執成有法若頓言空聞必怖畏如
來方便故遮言清淨耳圓覺經曰一根清淨則多根
清淨乃至八萬四千陀羅尼門一時清淨是故一塵
見空則一切悉空一切悉空則一切悉為功德不待
起心動念然後為功德也故眼見色時色不可得色
即空矣色既空寂眼豈獨存眼色皆空識從何立三
處都無則本來清淨既本清淨則眼見色時豈非功
德乎眼色既爾鼻香亦然乃至八萬四千法門悉皆
清淨悉成功德故曰諸法從本來常自寂滅相則知
從本巳來常自寂滅非屬今安排而方寂滅也楞嚴
經中漸細詳明根塵識界本來無有本無生處本來
空寂非因非緣亦非自然了不可得本是如來藏妙
真如性若有毫釐生處即非如來藏矣眾生不知妄
自執有故曰六為賊媒自劫家寶若頓達空即此根
塵悉皆寶藏馬祖大師謂大珠海慧曰自家寶藏不
顧拋家散走作甚麼大珠曰不知那個是海慧自家
寶藏馬祖曰即今言語者是汝寶藏一切具足更不
欠少使用自在大珠即於言下一肩荷負頓獲本心
故眾生日用所有根塵本來空寂悉皆寶藏蓋為不
知甘自塗炭且如眼見色時眼若不空不能見色亦
如鏡光若先有物豈能現象現象之時鏡必空寂愚
人見色執為實有譬諸小兒欲取鏡象類此可知故
知鏡體本空而顯現無竭六根清淨而照燭無窮鏡
光照多象而無能照之勞六根現萬法而無能現之
跡眾生諸佛本是同源亙古亙今本來一轍既知空
寂又何妨於空寂中縱橫放曠大圓鏡內自在翱翔
故肇公曰動即寂寂即動愈動愈寂愈寂愈動方為
大解脫大自在大安穩愚人不知妄見有法自生畏
避正夜光之暗投掩耳盜鈴者也東坡曰江上清風
山間明月耳得之而成聲目遇之而成色取之無禁
用之不竭是造物之無盡藏其庶幾乎達此者一無
所為任運騰騰而功德自足昧之者百般造作孜孜
急急而辛苦伶俜反覆之間天地懸隔有智何不思
焉夫萬法既空空何有量故稱無量功德念慮無從
思議難及故稱不可思議功德萬有歸空空不可壞
故稱真實功德法爾天成不假造作故稱本具功德
覓之無跡舍之愈彰故稱絕妙功德不見有生不見
有滅故稱無漏功德帝網重重卷舒自在故稱無盡
功德上至諸佛下及三塗橫遍十方豎通三際靡不
該羅具足故稱圓滿功德聲聞權學不能知外道天
魔不能測故稱無上最上功德也。

** 堂堂何處不毘盧凡屬有心皆可悟

華嚴經曰佛身充滿於法界普現一切群生前隨緣
赴感靡不周而恒處此菩提座古德曰毘盧本絕多
端相青即青兮黃即黃又曰青青翠竹真如境郁郁
黃花古佛心法華舉公曰觀音勢至向諸人面前大
作佛事若信不及郤往他方救苦利生去也由是觀
之則諸佛菩薩遍界現身大作佛事而凡小不知故
普門示現應以佛身得度者即現佛身而為說法應
以某身某身得度者即皆現之而為說法是知本無
定形但隨緣現其應度者自然舉意全彰寓目咸是
若其不爾則不應言佛身充滿法界也普現一切群
生前者含靈蠢動總是群生何獨我非群生也隨緣
赴感靡不周者大地眾生悉從緣起更無一法離緣
別有也而恒處此菩提座者法華經云諸法空為座
蓋指遍界現身而了無朕跡全體即空也永明曰高
低嶽瀆共轉根本法輪大小鱗毛普現色身三昧果
係具眼則普皆金色靡非佛身何所揀擇乎凡屬有
知直下頓達則便同古佛豈關相貌之別形服之殊
華嚴會上凡聖交參龍蛇雜遝故稱廣大法界無遮
海會各各證解脫門各各具菩薩行何嘗必其具人
形剃鬚髮出家苦行方入會乎故丈六金身老比丘
相係生滅之質分段之形乃為劣解權機而應現耳
毘盧遮那此為法報真佛善財參禮五十三人長者
居士男女外道居多而比丘之相僅兩三人耳信知
大法不拘相貌形服當今懷彼我之私膠僧俗之見
戴髮者定為外道圓頂者必是高人則世尊在日巳
有淨名廣額善財龍女月上之流曾未聞以鬚髮為
辭而斥之也自後龐老裴公凌婆靈照等代不乏人
皆為千古榜樣亦未嘗見斥於馬祖石頭趙州臨濟
也學道者不先探取無上菩提本具大法以入毘盧
海會乃於漚泡幻身數莖毛髮上作活計大似夢中
入夢矣為比丘者當遠承靈鷲少林近踵德山臨濟
上光先祖下化群迷現法界身大作佛事安得於空
華鏡中膠柱鼓瑟耶。

** 勇猛

古云純剛打就生鐵鑄成乃可入道唯廣額龍女之
流乃可當此何則直下了知一信不退了無餘疑便
自言曰我是千佛中之一數並不曾慮道我日殺千
羊莫非業重否未曾持戒根器不淨不堪承受大法
否未及苦行久修以積功德否一切不顧直信是佛
龍女曰我獻寶珠世尊納受是事疾否舍利弗言甚
疾女言以汝神力觀我成佛復速於此亦未嘗疑我
是女身莫非垢穢非法器否龍馬畜生非人天道否
年始八歲非耆宿否直下信入便同古佛此二人者
真正勇猛可為萬古標榜豁人逡巡畏縮之念故曰
學道須是鐵漢著手心頭便判直取無上菩提一切
是非莫管又曰但知今日是何慮昔年非學道者決
當取法乎此切毋疑畏我今未可且待來生也。

** 偽勇猛

直見自心更無外法此心即佛無纖介疑滯諦信堅
牢一往不退如廣額龍女此真正勇猛也其不見自
心者亦效勇猛乃矯情立異或漫自許可或一切不
受或直行直撞或曉夜劬勞或高聲唱誦或夜行山
頂都將四大識神安排造作認為勇猛此魔道也昔
有友曉夜高聲念佛時望翕然值數員老宿印過予
切疑之後不數載竟入魔道由此觀之可不寒心法
句經曰若起精進心是妄非精進但能心不起精進
無有涯黃檗和尚曰道人當如癡如愚方有相應分
顏子簞瓢陋巷怡然樂道不違如愚孔子稱其好學
真勇猛真好學者但在明心不假外貌也若外現許
多威儀而不務明自心者決非真正種類自然流入
魔道彼魔道福業豈非從偽勇猛而得者耶。

** 魔因

心有所重即為魔因何則於空寂平等中有依倚執
著故也楞嚴經中五十種魔皆起於自心有愛樂趣
向以成故曰心愛圓明心求善巧心愛神通心愛長
壽種種生著則許多功行悉成魔事若徹見自心本
來空寂本來平等則取舍俱喪情執皆亡魔法魔因
從何而有縱日與天魔外道嬉戲何礙於平等空寂
所謂如風吹光如刀斷水魔王欲覓如來起處不得
有以也魔佛之分本無其種若見自心則無處不佛
而魔即是佛昧郤自心則無物非魔而佛即為魔故
曰能向異類中行始得又曰但能入佛不能入魔學
道者欲除魔事先悟自心自心不悟則八識田中必
有依倚趣向之病急當照之如世俗中有所偏重即
名為累或好名好利或好勇好色如是乃至種種好
樂終身各為所累於事為上縱收拾得十分周匝到
底敗壞必歸於此彼不求悟心而好佛者乃為佛所
累矣老龐曰縱生極樂國原在鐵圍城可不深省焉。

** 見病

巍巍古佛蕩蕩毘盧絕終始而亙古今無方所
空界人人具足個個圓成但為不知而隔於見耳昧
之者固弗是道知之者不直下了達乃立種種見識
以求之何異於方木逗圓孔一毫置太虛故三祖曰
不用求真唯須息見棗柏曰凡聖一真唯存見隔見
在即凡情亡即佛又判法華經中龍女成佛云權學
三根自將見隔迷自實法反稱為他不知躬巳本自
如斯全處宅中猶懷滯見云何界外懸指僧祗此見
不離定乖永劫回心見謝方始舊居何如今時滅諸
見業徒煩多劫苦困方與佛同三乘權學之徒自生
見障以成束縛隔絕若肯直下滅此見業則與龍女
剎那成佛無異故曰回心見謝方始舊居亦如窮子
初到父舍即時認父則一朝富貴弗差毫末何必二
十年中運糞方始承認是亦下劣之想貴賤之見為
隔也故謂之見剌舍利弗自歎曰同共一法中而不
得斯事又曰常在於其中經行及坐臥學道者不知
此乃起種種別見凡聖淨穢佛法之見人我有無見
是非始終見差別下劣見殊勝喧靜見帶此見下而
以求悟道縱千佛出頭亦未解脫在。

** 便是介歇

莫晴虹嘗謂吾於四字終身受用不盡四字者何乃
曰便是介歇便是介歇者秀州鄉語所謂只得如斯
也於日用中遇逆順境界無迴避處則順受曰只得
如斯故蚤得世念灰冷參究宗乘探索淵微留心本
分晚年德望日隆皆稱道者羅近谿嘗見人有過眾
所擯棄公但曰怪他不得故見舉世皆是聖人與唐
虞無異陽明之道於斯大顯予謂二公皆用四字簡
而捷易而明足可為後世師法一則恕巳一則恕人
恕巳則無入而不自得無處不可從容雖地獄三塗
亦若也恕人則無物不可容納無人不是聖賢雖調
達六群亦若也故孔子曰有一言而可以終身行之
者其恕乎初學由之則心體廣大度量寬宏動止安
詳氣質和順智慧明利習氣自銷不易凡身運運登
於佛地何須勤苦分分證入真如故曾子以忠恕證
道真徹上徹下之言。

** 欲通文理

義理非語言不顯語言非文字不傳是文字即語言
而語言即義理得義理者則不見有語言文字之相
通語言文字者或未必達義理也今之學佛法者皆
為文理不通捨內典而讀書史豈不愚甚何不以讀
書史之功轉讀楞嚴宗鏡耶彼書史文理通日吾之
內典文理有不通乎縱未通透亦乃僧家本分八識
田中般若種子已藏蓄之將來受用自然可坐而待
彼為此者蓋亦不達佛意不善發心無遠大之志欲
速見小故耳佛祖之意本欲令其達義理而出生死
何以文字為故發心者直欲探取無上菩提見言外
之旨而讀之縱遲鈍者經萬遍後管教釋迦達磨無
量聖賢如指掌握若文理通透烏足道哉急急於登
高座揮麈尾作野干鳴者一任將九經十七史從頭
去讀也。


天樂鳴空集卷中終

　秋岳居士曹溶助刻天樂鳴空集中卷奉薦
顯考誥封文林郎河南道監察御史約齋府君
　早生安養者

天樂鳴空集卷下
山陰天鼓居士鮑宗肇述
靈峰蕅益沙門智　旭定
會稽石梁居士陶奭齡
秀水止菴居士王起隆　閱

** 悟後讀書

有僧某齒尚少氣吞諸方遍歷叢席後入廣閩依憨
山會下數載有龍居士從彼來訊僧作何狀曰渠已
悟徹憨師印可可出世為人矣為外學未通古今未
博難以接賢士大夫故特避靜處潛心博學數載之
後當出也予笑曰若作此解敢保未徹在正好買草
鞋行腳去居士愕然曰何謂也予曰請以小譬之欲
殺人者只消精熟一件器械便可無敵於天下豈得
般般學過且如六祖高峰未嘗識文字而為人天師
範曾未聞其悟道之後復讀儒書也當時帝皇臣宰
未嘗以學未博而短之也大慧稱真淨之禪如一柄
利刀於咽喉一刺即殺五祖之禪手上著即手上殺
足上著即足上殺具如上手段方為大善知識初不
聞其悟後而讀儒書博今古也黃檗接裴公兜率降
無盡東林出蘇子鳥窠伏樂天真率之於荊公法雲
之於山谷大慧門下士夫宰官盈百此諸大老其文
學不知勝出於諸公否諸公之信從悅服不審服其
文字之博學識之廣抑耑為大法也君歸持此語謝
之請細裁焉龍公乃唯唯而去。

** 儒釋文理各別執

儒釋文理其間旨趣或深淺不同而謂文理各別是
大不然華梵方言難以辨認前代尊宿重重翻譯悉
已瞭然佛者覺也佛不同而覺可知矣阿彌陀云無
量壽無量光毘盧遮那此云種種光明遍照彌勒云
慈氏文殊云妙德般若云智慧例皆如是何有不同
若以跡拘即中國一統南北音聲亦別所謂莊岳數
年悉曉達矣是故文字即音聲也所指者即義理義
理既得則音聲文字縱無量差別豈能惑哉是故不
務得義理而執兩家文理各別必讀儒教者真魔道
也。

** 金剛般若

夫此經者凡聖共有全體具足不屬五千餘言文字
章句也體性堅凝湛然常住不可破壞能壞一切故
謂之曰金剛唯寂唯默性自神解寂而常照法界朗
然故謂之般若昧之者曠劫昏迷生死輪迴無有休
息故謂之此岸悟之者豁如夢覺萬法銷殞本無生
死本自涅槃故謂之彼岸生不為有滅不為亡凡聖
之本亙古如常故謂之經若達此經則十方三世佛
及眾生想非想情非情乃至一切所有悉皆空寂故
曰十二類生我皆令入無餘涅槃而滅度之一切滅
盡彼我皆無故曰無我相人相眾生相壽者相本來
無有非今始無本來寂滅非今始滅故曰實無眾生
得滅度者若能達此則攀緣頓息妄念何從故曰善
護念念念相承心心相印故曰善付囑經行坐臥全
體住中故曰應如是住心體平等不須捺伏故曰如
是降伏其心根塵銷落纖介無蹤故曰應無所住行
於布施平等真空本自無相眾生情計妄見有相故
曰凡所有相皆是虛妄然此諸相原是自心則諸相
頓空心光頓顯故曰若見諸相非相即見如來自心
真如不動不變無去無來故名如來即相非相相即
如來若無宿種聞必不信故曰如來滅後後五百歲
有持戒修福者於此章句能生實信不於一二三四
五佛而種善根已於無量百千萬億諸佛而種諸善
根十法界中悉由心造一切萬法悉從心變心無形
相而熾然建立絕言絕慮而言說縱然舒之則萬別
千差卷之則一真無性故曰一切賢聖皆以無為法
而有差別佛及眾生以心為體無上菩提皆從心出
離心何有心即此經故曰一切諸佛及法皆從此經
出四聖六凡體本空寂無性隨緣實無所得若有所
得不隨緣起是故隨緣起處悉無體性悉無所得故
曰須陀洹以至如來在然燈佛所於法實無所得色
相本無根塵非有眾生日用全體皆空不達真空妄
見色相心即有住若達真空則常住真心朗然獨耀
法爾無住非有色香味觸而勿令住著根塵銷落則
心體湛然故曰不應住色生心不應住聲香味觸法
生心應無所住而生其心即心是佛即心是法一體
三寶常現在前故曰若是經典所在之處即為有佛
若尊重弟子因指見月顧名思義持而勿失故曰以
是名字汝當奉持五陰本空四大非有即為歌利王
割截身體節節支解若不達空毫釐計有即起嗔恨
若達真空本無人我即為忍辱仙人此心體非實非
虛欲言其有無相無名欲言其無萬事萬形故曰如
來所得法無實無虛而凡夫無始昏迷計執不能開
悟故曰如人入闇則無所見一念心開如千日並照
根本常光如日光明顯現萬象種種照了故曰如人
有目日光明照見種種色直談心體了無迂曲不歷
階梯不俟修證故曰如來為發大乘者說為發最上
乘者說若樂小法妄執人我高推聖位自鄙下凡雖
讀此經不能信受故曰若樂小法則於此經不能聽
受讀誦為人解說迷失此心妄執人我無始以來不
能解脫是為先世罪業應墮惡道受持讀誦此經之
時則人我俱亡一體平等故曰先世罪業則為消滅
三際無蹤十方無跡見有去來執有三際即是虛妄
馬鳴曰十方諦求了不可得豈有去來三際之相故
曰過去現在未來心俱不可得過去已去了不可得
未來不來了不可得現在不住亦不可得則無住真
心湛然常住二祖覓不安之心了不可得達磨即與
授記故實無所得燃燈即與授記亦為是也真佛無
形真法無說無說之說說遍大千無形之形形充法
界迷此無形而見有佛昧此無說而見有法是為虛
妄顛倒情執故曰若人言如來有所說法即為謗佛
不能解我所說故平等真法界無佛無眾生自心法
界如大圓鏡一切差別鏡中影像迷之者執影是實
遺失圓鏡殊不知影像原空坦然平等故曰是法平
等無有高下不見無相妙心本具如來乃欲以色見
聲求顛倒已甚故曰若以色見我以音聲求我是人
行邪道不能見如來即相無相無相即相即相無相
不應以相觀佛無相即相不應離相觀佛非有非無
非常非斷故曰發菩提心者於法不說斷滅相心體
廣大量過太虛莫測邊際若見此心無量福德稱性
滿足非有為造作之福可比故一日三時分以恒河
沙等身命布施乃至窮劫如是不及有人聞此經典
信心不逆其福勝彼既云無我孰為受持讀誦之人
既無人相復向誰人演說人我俱亡何處覓福以勝
於彼無我之我遍滿十方而無不是我達此真我即
名受持讀誦幻化之人本無形相而即我之人未達
此旨不妨為其演說雖現人我猶如鏡中影像鏡光
未嘗變動故曰為人演說不取於相如如不動嗟乎
是經既名金剛則一切無不堅固矣何必復觀有為
之法如夢幻泡影等耶南嶽大師曰因果無明互迭
相生無始流轉號曰眾生後遇善友為說諸法但一
心作唯虛無實此解成時爾時意識轉名無塵智以
知無實塵故爾時妄想及妄境滅也無塵智熟意識
不復生迷一切所有悉皆破壞皮膚脫落盡唯有真
實在即為金剛無礙智也由是觀之如來金剛般若
之經豈與南嶽大師金剛無礙之智有二哉故欲達
如來金剛般若必從日用諦觀一切萬法有即非有
如夢不實如幻不真如泡本虛如影無體如露不久
如電剎那悉皆妄誑悉無實體皆從自心循業發現
者也能作是觀則即此一切有為之法無體無性皆
是金剛般若波羅蜜經也玄沙曰髑髏即金剛體長
沙曰欲識金剛體但看髑髏前雪峰曰不識金剛體
郤喚作緣生是故無論有為無為一切萬法本是金
剛堅固之體縱南嶽大師金剛無礙之智亦從信解
諸法但一心作唯虛無實方成金剛無礙智也是知
前佛後佛皆同一轍若不爾者欲解五千餘言文字
章句前文又如何後段又如何則走入經文渾身纏
遶將金剛般若為陳爛葛藤粘滯不暇而何暇出生
死華嚴經曰如人食金剛少許皮肉骨血悉皆爛壞
金剛穿出方巳何以故金剛不與血肉共處故若人
有智聞法界妙心一念信入無明煩惱悉皆壞盡此
金剛種子透出方巳何以故此法不與無明共處故
吾人聞此常住真心本具金剛種子諸相本無悉是
心造如是種子一經於耳一念信入設未修習有此
種子留入識田將來透出無明煩惱必致壞盡直至
金剛般若迥然露現然後已也雖然此特約根鈍者
耳若利根宿種則應念透出直下瞥然將十方三世
佛及眾生一吸而盡果見十二類生悉入無餘涅槃
而滅度之矣春門徐居士每述王季常高明水二公
所論此經大意詢予顧予未暇遍參亦未知諸家疏
論若何輒以巳意信筆若此無分章列句起前接後
之法願老居士以大心眼視之則爾我與佛此經與
我言混同一體了無差別念念金剛塵塵般若方為
受持讀誦此經切勿為五千餘言文字所轉也。

** 希望彌勒下生時解脫執

一種人聞彌勒下生時三會說法初會度裝佛者二
會度達法并造經者三會度飯僧者以此為實則許
多時劫落得且放縱待彌勒出來自然得度反笑研
窮勤苦之士是蓋不知方便而執權為實也時劫本
空真佛常現何必待下生古云念念釋迦出世步步
彌勒下生不知此等作何解會起信論云欲得早成
者即與早成欲遲成者即與遲成無性體中悉從緣
起本無遲速而隨意成就且十方諸佛現在說法不
可窮盡佛佛可從度脫豈印定為彌勒所度哉亦豈
諸佛分界吾輩乃在彌勒界內哉況彌勒現在兜率
說法何不直往相見而待其下生作是見者不智之
甚本欲放縱六情而欺巳欺人實可哀也。

** 分身佛多執

法身無形應緣普現如月落萬川分而不分一即一
切一切即一法爾如是也眾生迷昧執四大為身是
以隱而不現麤而不妙若空我執以悲願熏之則遍
界現身隨緣赴感不期然而然矣在眾生分中雖麤
而隱然未嘗不具若肯返照莫執前塵則應時顯現
即麤而妙矣永明曰高低嶽瀆共轉根本法輪大小
鱗毛普現色身三味故曰樸落非他物縱橫不是塵
山河及大地全露法王身則根根塵塵悉是法身普
現未嘗有毫髮隱覆法華經中分身諸佛亦非分析
法身為多亦非前後差別也交集同時而多寶古佛
開塔相見者此表亙古巳來寂滅法身即為多寶古
佛釋迦乃現在五陰之軀分身者即萬法森然根塵
馳逐也世尊設象以令眾生自悟一念回光則分身
交集古佛出現不離現在五陰之軀欲令後人會法
歸心見月亡指以受實益耳今有以文害意者乃曰
眾生未成佛時則受一報身必有一佛有一靈性直
待最後成佛時則從前無量分身齊成佛矣故法華
會上釋迦分身多多無盡也若是則我成佛在釋迦
后其分身更多萬倍最初成佛者分身必少流浪三
塗者他時成佛之分身更莫可算矣想要分身佛多
者落得遲遲有是理否蓋法身無性隨緣受熏諸佛
菩薩悲願純熟則分身應現地獄三塗惡業純熟亦
能分身受報雖善惡兩途熏極而現總不離無性一
法身耳在人道中有別業純熟者亦能分身或有身
臥在床而巳受他報者或有未命終而現別報者總
是法身受差別之熏以致如是斷非法身分有二也
故曰一月普現一切水一切水月一月攝非月之有
分也。

** 一念變化

秀州北門有李畫師見水蛭於烈日中反覆曝之其
腹裂開見蜻蜒游颺而去其人戲將一蛭反覆擾之
頃之腹開即出蜈蚣一條蓋其一念嗔毒即化是類
矣足徵藏識無體從緣現相業無定性剎那變易夫
水蛭之與蜻蜓異也水蛭重濁遲鈍忽巳游颺太虛
輕清自在則其業力純熟不期而然也蜈蚣之化一
期之形視蜻蜓毫釐千里矣六道升沉亦猶是耳善
業純熟忽然飛升惡業純熟忽爾墜下世謂善惡無
應驗乃前業未謝今業未熟耳前業將謝今業巳純
則忽然變作莫為而為莫致而致矣觀一念嗔心即
化毒物乃知臨終報謝之頃尤所當謹或聞佛名或
聞經名或遇知識開導即得善趣正為是也。

** 習氣

平等光明生佛無異為習氣差殊致粗妙不等而不
能透脫耳休論凡夫縱證聖果者亦未斷盡如舍利
弗有嗔習難陀有貪習畢陵有慢習多生習染豈同
兒戲然則當如何哉古人謂念念頻以佛知見治之
何謂佛知見明達心外無法法外無心心體光明湛
然常露更以大悲大願薰之此則佛菩薩之習也佛
菩薩習氣漸熟則無始惡習氣自然銷落矣。

** 效驗

學道者效驗不在禪定神通天眼宿命等但在除惡
習廣心量令本地風光巍巍蕩蕩上契十方諸佛下
合六道群生沕然混合一體銷鎔唯同道者默默相
符三乘權漸了不能測此真效驗耳舍此別有均非
真正是故心地透脫赫奕光明則各項習氣自然脫
落吾輩尋常自然體察如僧有僧習俗有俗習王侯
有尊貴習宰官有傲慢習秀才有頭巾習小人有卑
諂習市井有欺詐習乃至禪有禪習講有講習千差
萬別習得精熟日用之中不覺不知默默發現常在
目前成一窠臼不能透出總有聰明伶俐廣學多能
者亦復不知不能自照可哀也哉惟速求心地光明
則自然銷落其神通天眼等一切殊勝不求自至矣。

** 金剛種子

華嚴經云譬如丈夫食少金剛終竟不消要穿其身
出何以故金剛不與雜穢而同止故於如來所種少
善根亦復如是要穿一切有為諸行煩惱身過到於
無為究竟智處何以故此少善根不與有為諸行煩
惱而共住故又曰少作功力得無師自然智夫學道
者一聞是說即忻然自謂少種善根獲大果報即謂
聞名讀誦等少作功力便為金剛種子矣是大不然
審爾則無數在法中何嘗見有穿過諸行煩惱得無
師自然智者是皆錯解佛意也夫眾生本具無量劫
來不生不滅不動不變者名為金剛種智蓋為不知
無師發覆妄想攀緣顛倒馳逐歷劫巳來未曾暫省
為一切有為諸行煩惱覆裹然金剛種智雖曰迷昧
未曾變動亙古常然諸行煩惱雖曰淪流本自空寂
若藉佛光一念頓省則金剛種智迥然透露諸行煩
惱應時銷滅此一念間是為金剛種子是為於如來
所種少善根是為少作功力得無師自然智蓋為本
自天然非關造作故名自然智不可授受唯自巳知
故名無師智此一念間無量劫來所有無明煩惱根
塵業識黑白果報等一切無量無邊悉皆斷盡更無
餘遺此真金剛種子共無明等若不悉底斷盡則金
剛種子亦不透露故金剛種子透露之頃即無明等
斷盡時也亦如夜夢千般覺即隨滅佛者覺也既覺
之後雖不保護復生迷昧然其所起無明煩惱等相
如輕煙薄霧南嶽大師所謂轉復輕妙不同前也何
以故其無始無明煩惱巳曾徹底斷盡故雖暫起而
無力也金剛種智巳曾顯現故雖暫昧而易覺也又
此種智性明利故堅剛故能破除無明故是故無明
煩惱不得不消也又此無明本來無故無根本故是
故不得不消也故曰食少金剛終竟不消直至穿出
不與一切共止住也世人多疑曠劫以來無明煩惱
豈容頓斷金剛種智豈可頓明復生退縮者不知無
明本無故種智本具故本無故易斷本具故易明如
千年暗室一燈即破此暗不云我住巳久不肯頓去
也無明亦爾此燈不云我今初來未能頓明也種智
亦然學道者務令本具光明豁露則曠劫無明頓斷
若依稀彷彿不曾親見外法不破而欲藉聞名誦讀
識心領略者此即無明具在原是有為諸行而妄謂
金剛種子者迷中倍人也。

** 歸無所得

楞嚴經末從三賢十聖等妙二覺入於如來妙莊嚴
海圓滿菩提歸無所得予謂直至成佛因圓果滿將
謂大有所得而乃歸無所得乎則知從前所證地位
進一位時但空一分而非得一分也分分空時分分
圓滿可見眾生本自圓滿但為有所得心反成虧欠
不知者欲向無所得中安排造作望成一尊佛故致
差別以落魔道然此無性海中無得法內舉意隨緣
隨其所作各成一類故曰各各自謂成無上道不知
纔有所得便是生死故曰實無所得然燈佛即與受
記也若要得時反不得若要成時反不成今學道者
未得相應正為自家心意識中必要得一個菩提成
一尊新佛或希望功德福報神通定慧等有此影子
蘊積胸中故永不相應也。

** 生死

自心緣起幻化無窮知之者以為神通寶藏昧之者
以為生死輪迴傅大士曰一境雖無異三人乃見差
了茲名不實長御白牛車譬如真金隨緣造成釵釧
愚者迷失金體謂是釵釧生矣忽銷鎔為簪珥又謂
釵釧已死簪珥生矣隨虛妄相轉見有生死而不知
金體毫無變動故曰是諸法空相不生滅不垢淨不
增減也諸有智者可曉即生死法上全是無生之法
常住真體故六祖曰常即無常無常即常更無二法
也古佛偈曰如人掘路土私自造為像愚人謂像生
智者知路土後時官欲行還將像填路像本無生滅
路亦非新故前佛後佛同指眾生分中生死法內全
是無生之法何不悟而甘受生死更欲舍生死別求
無生轉益迷倒矣。

** 大舜浚井法

火宅中觸目逢緣無非障道法具大知見有大力量
方能翻越所謂猛火生蓮若稍遲疑即為所焚矣吾
嘗以大舜浚井為比瞽叟必欲殺舜于井勢所難逃
方浚井時傍鑿一竅一旦掩之不知已從別道出矣
吾輩于五欲樊籠愛憎羈鎖中勢難逃避亦當傍鑿
一竅一旦掩之庶不為陷耳宣政間有老人平時未
見修行忽一日宴會親友於座間從容告別諸子駭
愕哭拜求遺訓但曰爾輩可五鼓起來幹辦自己事
諸子曰吾等家業頗豐且五鼓起來幹辦何事曰一
切皆非自己事在死時將得去者方為自己事如我
今日是也我從五六年來每五鼓起辦之人所未知
故覺範老人曰此事如絮裘百衲置之閑處天寒歲
晚有時而用也火宅中人既來南閻浮提出世一番
休教折本去頻自省察一日中種幾何福虧幾何本
願世人頻須種福辦自己事致死時可將去如大舜
浚井著著有出身之路不則一旦受掩不知將何望
也。

** 返照回光

山河大地本常寂光無始來執為外境習之熟矣佛
菩薩設以方便教令回光返照非有光之可回照之
可返但了知一切萬法悉我常光則外相頓空而常
光頓顯故曰返照回光耳世人不知例皆要默坐定
心返照四大身中有常光或望肉團心上豁然透出
光明是以癡寂返照竟成魔事者眾矣。

** 透脫

無始不能透脫蓋為法身隱於萬像之中然非實有
法身在萬像外為其所隱亦非實有萬像在法身外
而為能隱蓋萬像即法身法身即萬像眾生迷昧妄
見萬像故法身隱而假名萬像當萬像正顯現時即
是法身熾然顯現時也法界觀曰事既攬理則事虛
理實全事中之理挺然露現亦如求真金於瓶盤釵
釧之中左提右挈終不可得而不知渾身是金也求
法身於萬象者亦爾若見萬象渾是法身則應念透
出萬象即隱法身即顯方知萬象本無法身本有萬
象本隱法身本顯生死結業悉成夢事此所謂透脫
矣故長慶忽然大悟作偈曰萬象之中獨現身唯人
自肯乃方親昔時謬向途中覓今日看來火裏冰。

** 融通

纔有絲毫便成隔礙乃為心境所縛聲色所膠如衣
敝絮行荊棘林裹牛皮於烈日下展轉不能自在終
日能所終日對待縱有細密功夫而不能融化奈何
永明大師曰物我遇智火之燄融唯心之爐妙哉斯
旨以盡法界虛空界為一唯心之大爐上至諸佛下
及群生并一切差別窒礙之物悉于中烹鍊徹底銷
融攪為一味了無乖異則取舍喪情識亡變化縱橫
無不自在通達故曰融則通矣不然雖有施為秪增
結業欲求融通得乎。

** 說法

經云報化非真佛亦非說法者報化既非真佛則真
佛乃在法身故曰真佛無形真法無聲無形之形形
充法界無聲之聲聲遍剎塵既遍界是法身佛則遍
界是真法矣華嚴經曰塵說剎說熾然說無間歇說
忠國師曰墻壁瓦礫皆能放光說法洞山聞無情說
法之語遂大悟曰也大奇也大奇無情說法不思議
若將耳聽終難會眼處聞時便得知故遍界遍空總
是遮那妙體根塵幻化盡宜般若玄音有智者直下
信入即見真佛聞真法不知者乃將眼見耳聞即落
法塵墮在陰界縱有所得非真法矣世尊謂阿難曰
汝以緣心聽法此法亦緣古人亦曰汝等諸人纔見
我動兩片皮便來拱聽終日鴉鳴鵲噪卻不理會有
勸政黃牛出世說法者答曰煩萬象為我說法達此
則法身真佛不生不滅而亙古常存般若玄音非寂
非喧而熾然常說若必藉耳聽舌談是生滅之本虛
妄之法也。

** 執默然無說

人果得道則終日說而無所說無所說而熾然說故
曰說時默默時說大施門開無壅塞法爾如是也今
有執默然無說為維摩入不二法門者病彼言說是
大不然竟不達維摩不說法音雷吼至今大地普聞
而乃謗為默耶經曰雖復不依言語道亦復不著無
言說雲巖曰雖非有為不是無語藥山曰第一不得
絕卻言語所有言語顯箇無語的彼病言說者不見
真法執作聲色縱橫故欲避喧趨寂耳。

** 煩惱即菩提

古德云菩提本有不須用守煩惱本無不須用除何
以故為煩惱即是菩提故猶迷者謂東為西不知所
迷之西即東也則知迷處之西全無但有執見不須
除也其東本有但為不知不須覓也眾生無始無明
煩惱一切根塵識界全本如來藏妙真如性蓋為不
知執作外法以致生死輪轉若頓了悟則一切本無
原是如來藏也若未悟者但見一切不見如來藏若
了悟者但見如來藏不見一切猶如迷者但見有西
而不見有東悟者不但見本無西併東亦無定也一
切眾生乃欲捨煩惱而覓菩提亦如迷者欲捨西而
另覓東有是理乎世尊談空蕩有一切言教但破其
情不破其理但除其執不除其法故破無所破除無
所除本無實法也破迷人謂東為西之執而本無西
可破無東可與也有聞一切皆空等法將謂實有外
法可空遂硬撥置或閉眉合眼或不起一念等不知
本無外法而欲除本無菩提而欲覓亦如迷者本無
有西而欲舍之本無有東而欲覓之是謂迷中倍人
如來說為可憐憫者故纔見有法即無明矣謂東為
西矣更欲除之是以無明而除無明也則無明愈多
煩惱益厚而反謂之修行可乎一切萬法本是自己
如來藏現量性境彰現不知故名無明巳是一重障
法而又增欲除去之想真自心取自心非幻成幻法
矣玄沙大師曰猶如畫師自畫作虎狼刀劍地獄等
相卻自生怕怖此不是別人與汝為過一切眾生悉
從八識變起山河大地自己變幻而復自生憂喜若
識得無纖塵露現其識得處即為金剛眼睛以其堅
利破盡一切萬法故也又豈非不取無非幻非幻尚
不生幻法云何立是名妙蓮華金剛王寶覺乎學道
者當先具此金剛眼睛洞徹法界乃知迷處全空菩
提本有若不務此而自立外法乃千方百計破除逃
避希望菩提總是生盲之徒謂盆為日也。

** 辯真偽

天台云無明即是佛性止也煩惱即是菩提觀也於
日用根塵中直下體認不須向外尋覓是為圓頓止
觀若果薦得後則無明轉為明煩惱轉為菩提矣今
有一種以詞害意者乃以無明煩惱為菩提愈令放
縱嗟乎夫佛性菩提既顯之後豈得復起無明煩惱
哉是為放縱六情誤解佛意也。

** 諸經各稱第一

或謂諸部經中各自稱讚為第一華嚴固為稱性之
談無加矣法華曰諸經中王此謂第一般若曰一切
諸佛及法皆從此經出如是各各稱尊說妙果何部
可當第一耶予曰此部尊經亙古稱尊三界第一無
往不妙無處不真全體現前爾自不知故勞諸佛讚
揚聖賢重說猶尚不省乃向紙墨文字尋討不亦癡
乎昔有僧閱維摩經雲居曰汝念的什麼經答曰維
摩經雲居曰我問你那念的是什麼經其僧從此悟
入故見得自巳真經者一大藏俱為註解若不知則
反是乃以真經為註解而解於文字也豈不顛倒乎。

** 藏公喻法

密藏開公當代奇衲興楞嚴開藏板時予猶及見嘗
語人曰道人做事當似蜘蛛打了一片大網身卻在
外進退自由若像了蠶便連身做在裏邊故此老不
拘縛此身忽然遁去無跡與亮座主何異是透網不
為纏縛也此喻不但世事即參禪學道亦爾一切無
智窮年鑽在禪道佛法裏邊自纏自裹永不能透東
坡曰不識廬山真面目只緣身在此山中。

** 念佛法門

夫佛者覺也自心也念者想也觀也念佛即是觀心
觀心即是念佛非二法也解脫長者曰我得觀佛三
昧即念佛三昧也夫心何以觀佛何以念如上所言
各各本具大圓鏡智生佛同體迷而不知故須想念
觀察體究明達其光一顯則十方三世一切諸佛悉
皆念盡了無餘遺何以故同體故平等故無分別故
一即一切故一切即一故以各各言之亦皆念盡一
切即一故以同體言之亦皆念盡一即一切故如是
念如是觀即成三昧不離日用動靜行住坐臥見色
聞聲罄欬彈指悉皆念佛三昧也故曰佛真法身猶
若虛空既如虛空則無所不遍無所不在無有揀擇
彼此欲覓空者無處不是乃至渾身都是若不信者
欲舍此空另覓彼空豈為智者。

** 轉物

楞嚴經曰一切眾生從無始來迷巳為物失於本心
為物所轉故於是中觀大觀小若能轉物則同如來
大慧禪師有頌曰若能轉物則同如來咄哉瞿曇謔
誑癡呆蓋盡大地都是自心原無有物何所轉乎恐
依文解義之流將謂實有物而強欲轉之故大慧重
頌發明也無物可轉是真轉物不知此者縱見佛為
佛轉聞法為法轉講道理為道理轉做功夫為功夫
轉乃至一切殊勝玄妙境界得力階級次第悉為所
轉埋沒其中永不能出何得淨裸裸赤灑灑故趙州
曰別人為菩提使老僧使得菩提南泉曰別人為十
二時使老僧使得十二時大慧曰能號令佛祖佛祖
號令他不得大光王入慈心三昧一切山河林樹鳥
獸人民悉皆向王頂禮設有毫髮未盡便成對壘故
曰一翳在目空華亂墜。

** 宗教

古德曰宗是佛心教是佛語諸佛心口必不相違是
故一大藏教更無別法唯談一心一心之宗諸佛洞
然悉備於教則離教之外無別宗離宗之外無他教
若曰教乃天台賢首所傳宗係少室曹溪所授宗在
教外教在宗外故曰教外別傳豈得混濫審爾則天
台賢首親證古聖乃不明宗耶少室曹溪應聖之師
乃不明教耶夫曰教外別傳者指教中所詮非文字
語言之謂也若以文字語言為教非但不明宗亦不
知教矣得文字所詮見言外之旨則宗教兩得譬之
富人家業寶藏恐後遺失特置冊籍詳載自後子孫
閱冊而家寶瞭然若認冊為家寶此依文解義三世
佛冤也若以魚目為夜光水晶為碧玉而不按冊籍
此離經一字即同魔說也世人為名相所膠以教為
天台賢首以宗為少室曹溪不知向來看何教教中
談何法亦不知達磨傳何物豈南天竺另有一件奇
物中國所無者特航海來密付二祖乎。

** 無明

教中有根本無明微細無明不知者謂根本無明歷
劫生死猶如盤根錯節極難除破故聞直指圓頓弗
信云豈無始無明而遽可破耶是不詳佛旨明示曰
不了第一義諦故號曰無明不達一法界相故心不
相應忽然念起名為無明則知無明者不了自心不
明見自心之謂也則無明頓破有何難哉夫不達根
本即為根本無明以無明為本即輪迴六道舍此無
明則無六道可得故曰根本無明若一達根本即根
本無明頓破非實有無明如盤根錯節也如人迷惑
謂東為西方實不轉迷東為西者即無明也迷豈有
實哉又如千年暗室一燈即破此暗豈謂我巳住千
年而不肯去哉眾生不知自心即號無明一念知之
即明矣豈實有無明掙住謂我住歷劫而不肯去者
故不詳佛意不照自心而謂根本無明極難破者此
正自帶枷鎖無明益厚矣又執根本無明雖破而微
細無明難斷者謂根本如樹根微細如樹枝枝繁則
視根本更難不知微細流注念念走作不能保護此
謂微細無明耳蓋為根本雖達而習氣難忘故古人
謂見道之後方可守道也所以古人既悟之後更無
他囑但令其保護長養休教不覺不知微細流注非
根本之外另有枝葉也。

** 證

圓覺經云一切眾生皆證圓覺此係如來真語實語
夫證者即現有而實證非虛妄之法也如病傷寒則
謂之證舌作何色眼作何態種種外現非若他病之
有隱覆也是故清淨法身眾生現證佛眼大師曰眼
見色豈非證耳聞聲豈非證一一絕能所無處不現
證若知之者千了百當若不知者乃欲舍此而別求
實證夾山大師所謂勞持生死法唯向佛邊求目前
迷正理撥水覓浮漚也今之老宿耆舊俱不肯直下
承當謂此道須實脩實證夫清淨法身本絕思議豈
容脩證若加毫髮巳是白淨地上屙屎矣若頓了知
則本來巳證此即無脩之脩無證之證乃所謂真脩
實證耳噫難矣哉只為分明極翻令所得遲至哉言
乎。

** 情與無情共一體

杞妻哭夫而城崩孟宗哭竹而冬筍李廣射石而沒
羽王祥臥冰而魚躍可驗法界唯心原是一體更無
情與非情之異第眾生執久自成隔礙非法界有差
別也蓋大地本是當人八識大圓鏡智城非外有杞
妻正哭之際意識專注但見其夫而不見有城則八
識隨緣而應現矣若執城為實有豈有崩哉李廣見
虎意識中唯有虎則八識之體全為虎矣後見為石
則意識轉變藏識從緣而為石矣豈復能入哉眾生
分中原是一體但意識自執為二而擾之是以不驗
若杞妻之純一無雜李廣之精決勇猛何患無驗哉
生西方者亦猶是耳以意識觀想彌陀及勝境久而
不散即藏識化為淨土矣故楞嚴經中地水火風非
因非緣皆是如來藏中循業發現也或疑此城係眾
人共有何杞妻一人而能變眾人之境耶曰是不知
共中不共共中共耳夫大圓鏡智如千燈同室光不
可分即共中共也各各不妨是燈即共中不共也夫
眾人同業感報同見此城即共中共也杞妻別業感
報即不共中共矣如神仙指石為金本亦是一人所
變別業感報而令眾生同得受用諸佛及大菩薩以
妙觀察智繫大圓鏡智故變大地作黃金攪長河為
酥酪而令眾生同得受用小乘菩薩與外道神仙亦
能變化但不知自心識變小乘則謂以神通定力能
變外道神仙則謂實有外物我神通能轉變之以此
分大小內外而體則無別也知得唯心識變物我一
體則轉識成智而為大乘菩薩久而勿失何不可以
轉變天地自在縱橫也哉。

** 因果

普賢觀經云大乘因者即是實相大乘果者亦是實
相又曰初觀實相名因觀竟名果夫因果不外實相
實相不外自心自心不離當念而迷執者乃以過去
名因現在為果又以現在為因未來為果是皆虛妄
因果隔生而不能三世融徹一念具足不了實相之
體為玄因妙果也何則夫過去為因因巳謝滅感現
在之果則現在是實過去是虛以現在為因未來為
果則未來未至以現在為實則現在是實未來是虛
是故現在一念即是三世因果同時具足也一念之
內既酬往因復招後果以過去言之則此現在為果
矣以未來言之則此現在為因矣故曰即因即果因
果交徹則無始無量劫因果未來無量劫因果總屬
現在一念此一念即是無量劫無量劫即是一念故
文殊師利曰一念普觀無量劫無去無來亦無住如
是了知三世事超諸方便成十力又曰智入三世而
無來往既三世同時因果同體一念總具一念諦觀
現在一念了不可得既現在一念不可得則三世亦
不可得三世不可得則因果亦不可得因果不可得
則知無因果之因果無因果之因果是即實相因果
也是知因果乃實相之異名而實相乃因果之原本
龍女曰深達罪福相遍照於十方永嘉曰了即業障
本來空未了應須償宿債智者當念達得實相因果
之體以非因非果而因而果便能超越凌跨馳驟縱
橫迥然獨脫而不為因果之所籠罩如其不然總被
閻老子繩索穿卻鼻孔在。

** 國土

十法界中依正果報所居國土悉由自心隨業所感
華嚴經中十信位中諸大菩薩所從來國名金色世
界等夫世界何以稱金色蓋凡夫創始入道乍得心
開猶未離于色塵曠劫以來執有外色虛妄受用今
雖乍破未能頓盡雖未終盡然巳信得總是自心實
無外色以自巳根境所變幻者為國土而自巳居之
則盡空法界一體平等而為金色世界矣何為金色
乃表自心無染白淨之色非世俗所有窒礙之色也
餘名雖別類此可知十住位中諸大菩薩所從來國
名寶華世界等夫世界何以名華既見自心則全體
住中根境互融事理開發無量妙義悉如華開放則
香氣馥郁故又名妙香等餘名類此可知而色法永
盡矣十行位中諸大菩薩所從來國名幢慧世界等
夫世界何以稱慧蓋自心既顯理事開敷欲興大願
發大悲則惟憑智慧幢者高勝義不傾動義以此大
義運載悲願生死海中不致沉沒了無傾動故名幢
慧也餘名類此可知十迴向中諸大菩薩所從來國
名妙寶世界等夫世界何以稱妙寶萬行紛然而了
無所得纖塵絕跡而遍界彌綸出死入生而如幻化
廣行悲願而非有非無如摩尼珠不思不為能隨眾
意而雨寶無盡如大圓鏡無造無作天然任運而寫
像無窮故稱妙寶餘名類此可知毘盧遮那以華藏
莊嚴世界海重重無盡交徹融攝為國土此皆可以
意得即今我等同業眾生名娑婆世界以地水火風
等為國土堅濕煖動等為有喜怒哀樂等情所載也
諸天外道神仙等各以苦樂相間粗妙不等為國土
魚龍等以水為國土蟲蟻等以巖穴樹隙為國土地
獄三途以刀山劍樹等為國土如是乃至無量無邊
差別不可說不可說苦樂不同麤妙不等一人一國
土各自受用各不相知悉從自心所感則吾輩將來
所生國土可知矣請問大眾二六時中心所向意所
緣趣所從志所往新新無間運運不停不事覺知而
發現者於十界中屬何道耶心志所在即成國土現
前所有視不見聽不聞有亦同無而嘿嘿發現者或
在娑婆而緣別國或在禪林而緣廛市或在廛市而
緣淨土回頭一省了了自知不待問人而將來受用
可以立見余每勸人倘未發明未得穩當或習氣未
淨力量未充則專持楞嚴法華大乘佛法為國土日
作課程管教心神漸染藏識薰成則現在將來以大
乘法寶為國土決不生在別國且得與諸上善人同
會一處智者以為何如。

天樂鳴空集卷下(終)

　助刻芳名
善信吳周瑾　譚吉瑄　徐善　高以永
　　高佑釲　沈蕙纕　王亦含　王贊佺
　　王履恒　孫去瑕　張拔　朱有禮
　　盛民譽　周元經

比丘濟　蘇　真　介　德　芳　性　論
　　如　珂　了　蘊　照　先　通　戒
　　大　昌