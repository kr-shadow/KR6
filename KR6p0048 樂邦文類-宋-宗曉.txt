#+TITLE: 樂邦文類-宋-宗曉
#+DATE: 2018-05-12 10:24:41
#+SOURCE: github.com/kanripo/KR6p0048 master bbe2b68d                


No. 1969A

* 樂邦文類序


昔善逝愍群生之旋復於諸苦趣也。指樂邦
令歸依。列聖幽讚。宿耆受生者不一。載諸竺
墳。燦如星陳。及後之宗焉者漸遠。率以聲色
求。而不知求諸心。故大鑒示以惟心。俾知欲
得淨土。當淨其心。是善逝說觀佛。而示是心
是佛之旨也。是具三心十心。而往生之方也。
是法藏發勝願。其心寂靜。志無所著之因行
也。及後之宗焉者漸遠。率弟視九品。恬嬉具
縛。夫恬嬉具縛。則諸佛不必出世而度生。而
群生之流浪無已也。不求諸心。則愈求愈遠。
三聖之觀。皆外逐於相也。聖人因病以致藥。
眾生因藥而滋疾。可不哀耶。是故稱樂邦。所
以使理即者。緣般若而修證。拯流浪於苦輪
也。言唯心。所以使觀行者。本法身而解脫。見
三聖於真常也。善逝指人以寶藏。大鑒啟之
以元鑰。大鑒示人以因華。善逝接人以果地
也。披其華而遺其果。猶夫無華矣。有其藏而
不能啟。猶夫無藏矣。事樂邦者。能外夫唯心
耶。古今吾心之古今也。延極三世而不可際
也。剎界吾心之剎界也。廣被無邊而不可窮
也。淨而四聖。染而六凡。吾心之四聖六凡也。
不曰唯心。將安所而求樂邦也。誠知。唯心必
不能無事於樂邦也。蠢爾含生。遠自無始。於
無生而妄生。於無我而執我。三縛十使。習染
久矣。非藉濟願船棲靈聖域。則菩薩尚迷於
隔陰。聲聞有昧於出胎。乃下焉者。而可自期
不退哉。文殊七佛導師也。無生忍非不證也。
而受記往生。善財一生圓曠劫之果者也。第
一義非不聞也。而發願導歸。不事樂邦。將何
修而盡惟心之妙也。吾心中之阿彌陀佛。於
因地所莊嚴。吾心之勝土為樂邦。原我之初。
與阿彌陀佛無二無別。我則迷而流浪。為佛
心中之眾生。佛則覺而修證。為眾生心中之
佛耳。我心即佛心。我不可得而我也。佛心
即我心。佛不可得而他也。不可得而他之佛。
念念度生。無間於我。而眾生執不可得而我
之幻我。背覺合塵。役役而顛冥於三界。悲夫。
故盡修乎樂邦者。所以盡修乎吾心也。盡修
乎吾心。所以遠離顛倒。而證我所同於阿彌
陀佛者也。諸佛別無所證。全證眾生本性耳。
凡阿彌陀佛所具足。我亦具足。不離我心故。
樂邦非相。即我心故。非空無相。即相非相故。
即相非相。則依正皆真。生佛同體矣。依正皆
真。生佛同體。則樂邦之過去尊音王如來。未
嘗入滅。未來功德山王如來。久已成佛。現在
阿彌陀如來。在十萬億佛剎外。而靡所隔也。
八萬四千隨形好。隨念隨見。我心非往。彼佛
不來。如鏡中燈。如水中月。鏡非攬燈。燈自現
鏡。月非入水。水常含月。在在爾。法法爾。毫
相常觀而非觀。寶臺無生而往生。若然者。謂
之惟心乎。謂之樂邦乎。吾不得而知也。鹿亭
上人。梓宋曉師所集樂邦文類。乞予言辨其
卷。遂為稽首佛祖。抒臆見而卑之。

賜進士出身吏部尚書武英殿大學士海虞
嚴訥撰



* 樂邦文類序


周道既往。百家各以其說爭衡於世。久之浸
息。獨儒老釋三之教。幾於並行。大率皆主於
勸善戒惡。其言不同。而其歸則一。然釋宗比
道家為尤盛。余未甞讀佛書。初無心佞佛。惟
是諸惡莫作眾善奉行之戒。不敢須臾去心。
佛之本意似不出此。世有習西方淨土之教
者。其說曰。凡夫生於五濁惡世。業網縈覆。
生死不能出。苦海不能停。大雄氏不得已。而
偏指一方。使人繫心專注。果由是而之則達
無方所矣。雖然不得其門而入。亦徒為耳。曾
不知此法本乎一心一心所主必見於善故。
佛指示曰。是心作佛。是心是佛。諸佛正遍知
海。從心想生。是故應當一心繫念。若因是而
論。則彌陀果覺即我性是極樂遐方即我心。
是一念到處應用無虧。亦何高下遠近之有
哉。比丘宗曉。留心教典。類成此書。其大藏
經論。古今儒釋所著。無非西方淨土教門。或
闡揚奧義。以警未達。或明示顯應。以誘方來。
至於長行短偈片言隻字。無一不備。其善用
身心可尚矣。一日持以示余。且有請曰。某留
心於此有年。將以刊板化一為多廣示學者。
儻得一言冠其首。使人起信起修。則某克苦編
鏤不為枉矣。余取其書讀之。諸家所示。頗有
深趣。真可以發明往生大旨。啟迪人之善心。
徐復究其理。蓋人固有之性。本自明白。無始
迷妄不貪則悋。緣此病根是生眾苦。若令離
苦惱而獲安隱。當以是而對治之。譬如神醫
用藥。病根既去則本體如初。又如明鏡受塵。
揩摩有力。則本明如舊。夫如是則此書真復
性還元之策。豈可寢之哉。嗚呼道在邇不必
求諸遠。事在易不必求諸難。昔無著師。禮五
臺見文殊說偈有曰。寶塔畢竟化為塵。一念
淨心成正覺。佛法無量斯言蔽諸佛土既以
心為本。其務西歸者。惟當善淨其心而已矣。
斷無它術焉。

慶元庚申中元日敷文閣學士宣奉大夫致
仕汪大猷序


樂邦文類卷第一(并序)

四明石芝沙門宗曉編次

乾道中德壽宮親灑宸毫。大書蓮社二字。賜
防禦使浙西路總管張􂶳。龍驤鳳翥八法俱
全。真希世河洛之瑞也。竊惟高宗皇帝。以唐
虞之化甄陶天下。功成不居。脫屣萬乘。退藏
之暇。游心內典。且欲追還廬阜念佛之風。故
有斯舉焉。歷考自古帝王興隆釋教。或建立
塔廟者有之。或翻譯經論者有之。或廣度僧
尼者有之。而未嘗聞操觚染翰發揮淨邦。俾
一切人升出五濁。如吾聖君者。至今薄海內
外宗古立社。念佛之聲洋洋乎盈耳。乃知至
德如風。民應如草。有不期然而然者矣。請試
論之。
我佛能仁誕生迦維。不戀金輪寶位。直向雪
山宴坐。既成道已。隨機闡化故。使大小偏圓
教法有殊。最後法華高會一道無偏。開彼權
乘悉歸真實。故出世本懷。至是始暢矣。又念
將來之世人。根暗鈍不能自求出離。唯彌陀
本願。取土極樂。可以橫截愛河徑超佛地故。
於諸大乘經。殷勤勸往者不一。斯蓋如來異
妙方便。診䘏沈淪。父去留藥之謂耳。然大教
東流人或未知。而東晉遠公法師。神機秀發。
肇開化源。引水栽蓮。締結淨社。爾時預者一
百二十有三人。劉遺民等十八大賢而為上
首。自是念佛三昧之道行焉。迨今八百餘載。
遺風遺烈。凜然尚在。故得張􂶳所修。遠踵其
事矣。然則務學必求師。進業必託法。故茲社
之興。專以彌陀為宗主。諸經為司南。自晉唐
以來。高僧巨儒。咸有著述讚美斯事。雖其間
說義有淺深屬辭有工拙。譬如萬派東流同
歸滄海。使夫飲用者咸沾一味焉。(宗曉)侵尋
晚景。悟世非堅深。仰高宗皇帝。道參天地。德
邁羲軒。猶乃宣揚至教。啟迪群蒙。況愚忝簉
僧倫。敢怠思修之路乎。由是囊括諸經。網羅
眾製。伏而讀之。意圖良導。雖微辭奧旨未易
窺測。然研味有年。粗亦識其梗概。重念。隋珠
和璧為天下之至寶。苟韞匵而藏諸。則人孰
得而共之。遂於假日。即其所得次而編之。始
於經呪終乎詩詞。凡十有四門。總二百二十
餘首。析為五卷。目曰樂邦文類。蓋倣儒家柳
宗直西漢文類之作也。其有集之不盡。當有
與吾同志者續焉時。

* 經(凡四十六處)

大藏專談淨土經論目錄

法華經　彌陀迹中化緣之始

悲華經　三聖因願授記名號

出生菩薩經　彌陀因行成就眾生

無量壽經　法藏發願莊嚴妙土

彌陀偈經　彌陀本願取土之相

首楞嚴經　大勢至獲念佛圓通

鼓音王經　彌陀國城父母親屬

阿彌陀經　極樂過十萬億佛土

阿彌陀經　七日不亂感佛往生

觀無量壽經　行三種業得生西方

觀無量壽經　初修日觀送想西方

觀無量壽經　第八像觀約心觀佛

觀無量壽經　具三種心即得往生

觀無量壽經　下品下生十念功成

觀無量壽經　韋提侍女皆得往生

阿彌陀經　以疑惑心生西方界邊

無量壽經　不了佛智胎宮受生

菩薩處胎經　生染著心墮懈慢國

平等覺經　淨土聲聞修行證果

無量壽經　揀五逆謗法不得往生

無量壽經　三輩修因往生之相

無量壽經　較量二土修善不同

無量壽經　往生淨土菩薩眾多

無量壽經　法滅留經百歲度人

無量壽經　勸各精進努力求之

無量壽經　無量壽佛光明普照

無量壽經　寶鉢飲食自然盈滿

華嚴經　較量二土晝夜長短

文殊說般若經　修一行三昧專稱佛名

般舟經　修佛立三昧專念彌陀

方等大集經　修佛立三昧中道觀法

華嚴經　解脫長者得唯心念佛門

華嚴經　依普賢願得生極樂

法華經　聞經修行即得往生

大寶積經　發十種心得生極樂

隨願往生經　娑婆濁惡偏讚西方

大集日藏經　念佛隨心見大見小

目連所問經　無量壽國易往易取

十往生經　念佛之人菩薩守護

觀佛三昧經　佛記文殊當生極樂

文殊發願經　文殊發願求生極樂

入楞伽經　佛記龍樹往生樂國

善信摩親經　善信厭女求生西方

首楞嚴經　約情想多少論報高下

守護國界主經　命終善惡感報優劣

* 呪(凡一十道)

無量壽修觀行供養儀軌(此儀軌中錄出三呪如下)

無量壽如來拳印真言

無量壽如來根本印真言

無量壽如來心真言

烏瑟膩沙最勝總持經(此經中錄出一呪如下)

無量壽如來總持法門

不空羂索神變真言經(此經中錄出三呪如下)

一字真言　溥遍解脫心真言　不空大灌
頂光真言

彌陀不思議神力傳

拔一切業障根本得生

* 論(凡六處)

無量壽論　往生偈及五門修法

毘婆沙論　念佛為易行道

大智度論　樂多集功德者求生淨國

大智度論　釋迦彌陀各有淨穢國土

大乘起信論　娑婆不值佛專勸念

思惟要略法　利鈍二根觀佛相好

阿彌陀佛尊號

* 大藏專談淨土經論目錄

余編類斯文。所以先示經論者。欲修淨業人務本故也。其諸經論皆散在大藏。今載經題函號。以助撿閱之易耳。

佛說無量清淨平等覺經一部二卷　乃字函

後漢月支三藏支婁迦讖譯

無量清淨平等覺。即無量壽佛異號也。清
淨平等四字壽字意也。覺即佛之華言。

佛說阿彌陀經一部二卷　乃字函

吳月支三藏支謙譯

此經亦名阿彌陀三耶三佛薩樓佛檀過
度人道經。

佛說無量壽經一部二卷　乃字函

曹魏三藏康僧鎧譯

此經更有晉永嘉年中竺法護所譯之本。
藏中今缺。天台觀經疏所指大本。即法護
所譯也。

大寶積經無量壽如來會卷第十七十八　師
字函

大唐三藏菩提流志譯

寶積總方等諸大乘經四十九會。
第七即無量壽會也。

佛說大乘無量壽莊嚴經一部三卷　兵字函

大宋大宗朝西天三藏法賢奉詔譯

以上五經。其平等覺與阿彌陀。並譯出法藏比丘二十四願。無量壽與大寶積會。則譯出四十八願。世有單本。四十八願經一卷。此乃於無量壽經錄出。非別有本也。又無量壽莊嚴經。譯出三十一願。輔行曰。願數不同部異見別不須和會。然細讀五經。大概起盡皆同。似同梵本。但譯師之異。廣略隨宜耳。而荊溪謂。部異見別者。則顯佛說。是同隨機不等。至於結集翻譯皆不同也。然則同異之說。未敢定判覽者詳之。五譯之中。文相頗明。取曹魏本以故。祖師諸文多引用之。

佛說阿彌陀經一卷　養字函

姚秦三藏法師鳩摩羅什譯

天台觀經疏。指此經為小本。前無量壽經
為大本。觀無量壽佛經。處兩經之間。義當
中本。

稱讚淨土佛攝受經一卷　養字函

大唐三藏法師玄奘譯

以上二經同本異譯。秦本列六方諸佛稱讚。唐譯具有十方諸佛稱讚。此亦譯師。適時廣略不同。龍舒淨土文謂。秦本脫去四方者不曉。翻譯部別也
。

佛說觀無量壽佛經一卷　養字函

宋元嘉中畺良耶舍譯

此經單本藏中無重譯之文。亦名淨除業
障生諸佛前經。

後出阿彌陀佛偈經一卷　養字函

後漢失譯

此經唯五十六句偈頌。說法文體簡古。古
今不得而評。

阿彌陀皷音聲王陀羅尼經一卷　羔字函

失譯

以上二經謂之失譯者。失去譯師名也。有不曉者。謂不譯名失譯。不譯則梵書矣。

般舟三昧經一部三卷　罪字函

後漢月支三藏支婁迦讖譯

藏中有大方等大集賢護經跋陂經。並與
般舟同本異譯。專說現在佛悉在前立三
昧。九十日中觀想稱誦彌陀。摩訶止觀常
行三昧所準之經也。

佛說如來烏瑟膩沙最勝總持經一卷　高字
函

大宋太宗朝西天三藏法天奉詔譯

此經無量壽佛。說神呪為眾生延壽。命終
即得往生極樂。

無量壽如來修觀行供養儀軌一卷　衡字函

大興善寺三藏不空奉詔譯

此儀軌。結壇誦呪。專期往生。

無量壽優波提舍論一卷　堂字函

婆藪婁豆菩薩造。元魏天竺三藏菩提留
支譯

婆藪婁豆。此翻天親。天台十疑論所指往
生論即此也。此論通伸淨土諸經。或能觀之甚資淨行。

阿彌陀經不思議神力傳　養字函

此傳失載造傳人名。與小本彌陀經同卷。
往生神呪在內。

集諸經禮懺儀二卷　群字函

上卷唐沙門智昇集。上半卷通禮諸佛。下
半卷別以偈頌禮讚西方。及懺悔發願等
文。下卷比丘善導揀示專修西方要義。及
集記諸祖六時禮讚淨土偈頌等。

以上經論傳集一十六種。並專談淨土。故十
疑論云。藏中有數十餘部經論。殷勤指授勸
生西方是也。先賢謂淨土但有七經者。其不
審乎。

* 法華經　彌陀迹中化緣之始

化城喻品曰。過去有佛。名大通智勝。其佛未
出家時。有十六子。皆以童子出家而為沙彌。
爾時彼佛。說是經已。即入靜室八萬四千劫。
是時十六菩薩。知佛入室。各升法座。為四部
眾。廣說分別妙法華經。一一皆度六百八十
萬億那由他恒河沙等眾生。是十六菩薩所
化眾生。世世所生與菩薩俱。十六沙彌。今於
十方現在說法。乃至云。西方二佛。一名阿彌
陀。第十六我釋迦牟尼。爾時所化眾生。汝等
諸比丘。及我滅度後未來世中聲聞弟子是
也。若如來自知涅槃時到。便集諸菩薩及聲
聞眾。為說是經。

台宗明法華本迹。迹中以大通為首。此文
乃有三意。一昔日共結緣(從是時十六菩薩下)二中間
相逢值(從是十六菩薩下)三今日還說法華(從若如來下)此
三總括迹中一期他化盡矣。釋迦既爾。彌
陀亦然。良以十六王子。於大通時覆講。為
物結緣。其諸王子。各得成佛。西方號阿彌
陀。以果驗因。彌陀爾時乃為第九王子。為
眾講說。是知。彌陀為物結緣明矣。故妙
玄六云。大通為結大乘之首。彼佛八千劫
說經。十六王子八萬四千劫覆講。于時聽
眾。或當座已悟。或中間得入。或近化始得
即斯意也。如是銓量非唯顯。佛佛施化道
同。抑亦知。古往今來生淨土者。並第九王
子當時結緣之眾矣。

* 悲華經　三聖因願授記名號

往昔過恒河沙阿僧祇劫有世界。名刪提嵐。
劫名善持。有轉輪王。名無諍念。主四天下。有
一大臣。名曰寶海。是梵志種時生一子。有三
十二相八十種好。常光一尋生時。有百千諸
天。來共供養。因為作字。號曰寶藏。其後出
家。剃除須髮。成菩提道。還號寶藏。如來廣
為聖王說於正法。王請如來及諸聖眾。三月
供養。王有千子。王及千子。如是供養。滿二百
五十歲。各各向佛及比丘僧。悔諸不及。爾時
如來。即入三昧放大光明。現十方世界。或有
世界五濁弊惡。或有世界清淨微妙等。王白
佛言。諸菩薩等。以何業故取淨世界。以何業
故取不淨世界。佛言。菩薩以願力故。取清淨
土。離五濁惡。復有菩薩。以願力故。求五濁
惡。王言。我今真實欲得菩提。不願取不淨佛
土。我已先於十歲之中。端坐思惟。莊嚴清淨
佛土。我今發願。願成道時。世界之中。無有
地獄畜生餓鬼。眾生皆作金色。人天無別。無
有女人等。一化生壽命無量。世界清淨無有
臭穢。所有宮殿。種種莊嚴。如第六天。餘佛
世界。若有眾生。聞我名者。修諸善本。欲生
我界。願其命終。必定得生。唯除五逆誹謗聖
人破壞正法等(安養記云。悲華經備有二十四願。但文略耳)輪王發深
願已。佛即告曰。大王汝見西方過百千萬億
佛土。有尊音王如來世界。清淨莊嚴。悉如大
王所願。如是四佛出現。入滅過一恒河沙阿
僧祇劫。入第二恒河沙阿僧祇劫。是時世界
轉名安樂。汝於是時。當得作佛。號無量壽
如來等。爾時寶藏如來。尋為第一不眴太子
授記曰。汝觀天人三惡一切眾生。生大悲心。
欲斷眾生諸苦惱故。欲令眾生住安樂故。今
當字汝為觀世音。無量壽佛般涅槃已。彼土
轉名一切珍寶所成就世界。種種莊嚴。安樂
世界所不及也。汝成菩提道。號徧出一切光
明功德山王如來。又告第二尼摩太子。汝今
所願。取大世界。如汝所願。汝當成菩提道。號
曰善住珍寶山王如來。由汝取大世界故。因
是字汝為得大勢至(三聖因願授記劫國名號經。涉第二第三以上。但略錄耳)。

* 一向出生菩薩經　彌陀因行成就眾生

佛言。我念過去廣大無量無邊阿僧祇劫。有
佛號寶功德威宿劫王。彼佛將入涅槃。為眾
廣說法本陀羅尼。時有輪王。名曰持火。王有
太子。名曰不思議勝功德。生年十六。從彼如
來。聞是法本。即於七萬歲中。精勤修習。未曾
睡眠。亦不偃側。端坐一處。不貪財寶及以王
位。不樂自身。得值九十億百千那由他佛。諸
佛脫法。盡能聞持修習。厭家剃髮而作沙門。
作已復於九萬歲中。修習此陀羅尼。復為眾
生。分別顯示。一生之中。力精教化。令八十億
百千那由他眾生得發道心。積功累德。住不
退地。爾時不思議勝功德比丘。豈異人乎。即
阿彌陀如來是也(經在大藏知字函)。

* 無量壽經　法藏比丘發願莊嚴妙土

過去久遠錠光佛出世。如是次第至五十三
佛。名世自在王。彼佛世中。有一國王。聞佛
說法。心懷悅豫。棄國棄王而作沙門。號曰法
藏。高才勇哲。與世超異。佛說法言。譬如大
海。人以昇量。經歷劫數。尚可窮底得其妙
寶。有人至心精進。求道不止。何願不得。佛因
廣說二百一十億佛剎天人之善惡國土之麁
妙。法藏聞說。皆悉睹見。發起勝願。其心寂
靜。志無所著。重白佛言。唯垂聽察。如我所願。
當具說之。設我得佛。國有地獄餓鬼畜生者
不取正覺(云云)法藏說四十八願已。大地震動。
天雨妙華。法藏誠諦不虛。超出世間。一向專
志。莊嚴妙土。教化安立無數眾生。住於無上
正真之道。今已成佛。現在西方安樂世界。其
國七寶奇麗。超十方界。無有須彌日月大海
溪渠井谷等。亦無四惡趣。亦無春夏秋冬。不
寒不熱。常和調適。其諸眾生功德善力行業
之地。故能爾耳。

* 彌陀偈經　彌陀本願取土之相

「　惟念法比丘
　乃從世饒王
　發願喻諸佛
　誓二十四章
　世世見諸佛
　垓數無有量
　不廢宿命行
　功德遂具成
　世界名清淨
　得佛號無量
　國界平夷易
　豐樂多上人
　佛壽十方沙
　光明普無邊
　菩薩及弟子
　不可算稱量
　若欲見彼佛
　莫疑亦莫慮
　有疑在胎中
　不合五百年
　不疑生基坐
　叉手無量前
　願欲遍十方
　須叟則旋還」


* 首楞嚴經　勢至獲念佛圓通

大勢至法王子。與其同倫五十二菩薩。即從
座起。頂禮佛足。而白佛言。我憶往昔恒河沙
劫。有佛出世。名無量光。十二如來相繼一劫。
其最後佛名超日月光。彼佛教我念佛三昧。
譬如有人一專為憶。一人專忘。如是二人。若
逢不逢。或見非見。二人相憶。二憶念深如是。
乃至從生至生。同於形影。不相乖異。十方如
來。憐念眾生。如母憶子。若子逃逝。雖憶何
為。子若憶母。如母憶時。母子歷生不相違遠。
若眾生心憶佛念佛。現前當來。必定見佛。去
佛不遠。不假方便。自得心開。如染香人身有
香氣。此則名曰香光莊嚴。我本因地。以念佛
心。入無生忍。今於此界。攝念佛人。歸於淨
土。佛問圓通。我無選擇。都攝六根。淨念相
繼。得三摩提。斯為第一。

長水疏曰。無量壽亦名無量光。一專為憶
如佛。一人專忘。謂不念者。如是眾生見
佛不定。故云若逢不逢等。佛與眾生憶念
相應。故如形影。念佛心者。初即以生滅心
緣佛相好。專注一境心無間。然見佛相好。
如鏡現像。復觀所念之佛。俱為虛妄。本無
自性。從念想現。故能念之心已起。未起自
何而有。不見一法畢竟空寂。本來離念。離
念相者。等虛空界。無所不遍。法界一相。即
是如來平等法身。故曰入無生忍。我既得
度。眾生與我無異。無異之性互相關涉。故
念佛者。我皆攝之。念屬意根。意即諸根所
依。故云都攝。念即無念。故云淨念。不以念
間故云相繼。集解曰。以證驗修。念佛之心。
不可單約事解。念存三觀。佛具三身。心破
三惑。無生忍位。方可得入。

* 鼓音王經　彌陀國城父母親屬

佛在贍波大城。法會說西方安樂世界阿彌
陀佛。若人能持名號。臨欲終時。彼佛大眾。
往此人所。令其得見。見已歡悅。所生之處。永
離胞胎穢欲之形。寶蓮華中。自然化生。其國
號清泰聖王。其城縱廣十千由旬。於中充滿
剎利之種。阿彌陀佛父。名月上轉輪聖王。其
母名殊勝妙顏。子名月明。奉事弟子。名無垢
稱。智慧弟子。名曰攬光。神足精進。名曰大
化。魔主名曰無勝。有提婆達多。名曰寂靜。若
人誦此鼓音聲王大陀羅尼。十日十夜。六時
專念敬禮彼佛。堅固正念。悉除散亂。念念不
絕。十日之中。必見彼佛。并見十方如來及所
住處。唯除重障鈍根之人。所不能覩(呪廣不錄)。

孤山彌陀疏曰。鼓音王經。既有女人及惡
逆者。豈非彌陀現穢土耶。天竺決疑曰。天
親論女人根缺不生。鼓音王佛母。且指初
降生時。成正覺已。國土隨淨。必無女人。其
母或轉成男子。如此方龍女。或復命終。如
悉達母。二家所說。天竺為正。以經所說遠
離胞胎穢欲。佛勸人往生故。但對機不等。
與諸經少差降耳。

* 阿彌陀經　極樂過十萬億佛土

從是西方。過十萬億佛土有世界。名曰極樂。
其土有佛。號阿彌陀。今現在說法。

霅川新疏曰。極樂之土有四不同。所謂同
居方便實報寂光。前三傳傳而論。有苦有
樂。唯寂光乃至極之樂耳。同居中有二。謂
同居穢同居淨。今經所明。是同居淨。佛意
意令行人至寂光之樂。而彼未宜。且令取
於同居之淨。既至彼淨。則究竟寂光之樂
可期矣。大哉聖人善權。其若是乎。

十疑論問曰。西方去此十萬億佛剎。凡夫
劣弱。云何可到。答為對凡夫肉眼生死心
量說耳。西方去此十萬億剎。但使眾生淨
土業成者。臨終在定之心。即是淨土受生
之心。動念即是生淨土時。為此觀經云。彌
陀佛國。去此不遠。又業力不可思議。一念
即生。不須愁遠。又如人夢。身雖在床。而
心意識。遍至他方。生淨土亦爾。不須疑
也。

自信錄曰。極樂去十萬億剎。凡夫命終頃
刻至者。自心本妙耳。如楞嚴曰。汝猶未明。
一切浮塵。諸幻化相。當處出生。隨處滅盡
因緣和合。虛妄有生。因緣別離。虛妄名滅。
殊不知生滅去來本如來藏。常住妙明性
真常中。求於去來迷悟生死。了無所得。以
此推之。當命終時。染濁緣離。故娑婆當處
幻滅。清淨緣合。故極樂當處幻生。此滅彼
生。間不容髮。亦何頃刻之可論乎。抑見終
日取捨。而未甞取捨者矣。

* 阿彌陀經　七日不亂感佛往生

不可以少善根福德因緣得生彼國。若人聞
說阿彌陀佛。執持名號。若一日至若七日。一
心不亂。其人臨命終時。阿彌陀佛。與諸聖眾。
現在其前。是人終時。心不顛倒。即得往生。

孤山疏曰。不可以少善根得生。則反顯可
以多善得生也。少善謂等閑發願散亂稱
名。多善謂執持名號要期日限。執謂執受。
持謂任持。信力故執受在心。念力故任持
不忘。

霅川疏曰。福德雖多。大略如觀經中。三種
淨業可也。天台判三種淨業為散心。十六
妙觀方名正受。以彼例此。福德因緣即散
心。一心不亂即正受。孤山判此經是散善。
觀經屬定善。予不韙彼說。且普門品疏。釋
一心稱名有事有理。若用心存念。不間名
事一心。若達此心。四性不生。與空慧相
應。是理一心。用彼驗此。一心亦然。普門品
中。無不亂二字。智者尚作空慧釋之。今云
一心不亂。何苦貶為散善。

* 觀無量壽經　行三種業得生西方

欲生彼國者。當修三福。一者孝養父母。奉事
師長。慈心不殺。修十善業。二者受持三歸。具
足眾戒。不犯威儀。三者發菩提心。深信因果。
讀誦大乘。勸進行者。此三種業。過去未來現
在三世諸佛淨業正因。

天台觀經疏曰。初業共凡夫。次共二乘。後
是大乘不共之法。第一敬上接下慈心行
也。修十善業。是其止行。身除三邪。口離四
過。意斷三惡。第二在家戒。亦即十戒。具
足眾戒者。道俗備受微細。不犯威儀者。三
千悉不缺也。第三發菩提心是願。起意趣
向名為發心。佛果圓通。說為菩提。讀誦大
乘。明修解也。行能運通。說之為乘。妙宗
曰。此三種業。得前者。不得後後。得後後
者。必得前前。

* 觀無量壽經　初修日觀送想西方

佛告韋提希。汝及眾生。當起想念。正坐西向。
諦觀於日。令心堅住。專想不移。見日欲沒狀
如懸鼓。

觀經疏曰。落日懸皷。用標送想之方。妙宗
曰。繫心之法。須觀落日者。欲令定想趣於
西方。是向彌陀所居處故。即以所見落日。
為境想之。今起觀中之日。以圓人知。能想
心本具一切依正。今以具日之心。緣於即
心之日。令本性日顯現其前。斯乃以法界
心。緣法界境。起法界日。既皆法界。豈不即
空假中。此心堅住明了。則日觀成也。

* 觀無量壽經　第八像觀約心觀佛

次當想佛。所以者何。諸佛如來。是法界身。入
一切眾生心想中。是故汝等心想佛時。是心
即是三十二相八十隨形好。是心作佛。是心
是佛。諸佛正遍知海。從心想生。是故應當一
心繫念。諦觀彼佛。

觀經疏曰。諸佛如來下。泛明諸佛。是故應
當下。徧觀彌陀。法界身者。報佛法性身
也。眾生心淨。法身自在。故言入。如白日升
天影現百川。明佛身自在能隨物現也。又
法界身是佛身。無所不遍。法界為體。得此
觀佛三昧。解入相應。故言入心想也。是心
作佛者。佛本是無心淨故有。是心是佛者。
向問佛本是無心淨故有。便謂條然。故言
即是。始學名作。終成即是。妙宗釋曰。欲想
佛身。須知觀體。體是本覺起成能觀。本覺
乃是諸佛法界之身。以諸佛無別所證。全
證眾生本性故也。若始覺有功。本覺乃顯。
故云法身從心想生。又復彌陀與一切佛。
一身一智應用亦然。彌陀身顯即諸佛身。
諸佛相明即彌陀體。是故泛明諸佛。以為
彌陀觀體。從法界身下。是約感應道交釋。
從又法界身下。是解入相應釋。融心解
曰。若無初釋。則觀非觀佛。若無次釋。則生
佛體殊。二釋相成。是今觀法。是心作佛者。
明即心變全性成修。是心是佛者。心外無
佛。佛外無心。既全是心。心豈見心。如指不
自觸刀不自傷。般舟所謂我所念即見心
作佛心者。不知心等止觀。約此而立中觀。
般舟與此文同也。如來恐人著相觀佛故。
於真像之前。示乎觀體。令依此法而觀佛
身。妙宗又曰。今之心觀。非直於陰觀本性
佛。乃託他佛顯乎本性。故先明應佛入我
想心。次明佛身全是本覺。故應佛顯知本
性明。託外義成。唯心觀立。若論作是。即
不思議三觀也。以若破若立名作。空假二
觀也。不破不立名是。中道觀也。全是而
作。則三諦俱破俱立。全作而是。則三諦俱
非破立。即中之空假名作。能破三惑。能立
三法。故感他佛三身圓應。能成我心三身
當果。即空假之中名是。則全惑即智。全障
即德。故心是應佛心是果佛。故知。作是一
心修此三觀。乃十六觀之總體。一經之妙
宗。文出此中。義遍初後。是故行者。當用此
意修淨土因。不可不知。

* 觀無量壽經　具三種心即得往生

若有眾生。願生彼國者。發三種心。即便往生。
何等為三。一者至誠心。二者深心。三者迴向
發願心。具三心者。必生彼國。

觀經疏曰。至誠心者。即實行眾生。至之言
專。誠之言實。深者佛果深高。以心往求。故
云深心。亦從深理生。亦從厚樂善根生。故
十地經云。入深廣心。涅槃云。根深難拔。故
曰深心。善導釋曰。身禮拜彼佛。口稱場
彼佛。意觀察彼佛。三業真實故名至誠心。
以真實信心。信知自身具足煩惱流轉三
界。信知彌陀本願稱名下至十聲得生。乃
至一念無有疑心。故名深心。凡所作為一
切善根。悉皆迴願往生。故名迴向發願心。
具此三心。必得生也。若少一心。即不得生。

* 觀無量壽經　下品下生十念功成

下品下生者。作不善業五逆十惡。以惡業故。
應墮惡道。如此愚人。臨命終時。遇善知識為
說妙法教令念佛。此人苦逼。不遑念佛。善友
告言。汝若不能念者。應稱無量壽佛。如是至
心令聲不絕。具足十念。稱南無阿彌陀佛。稱
佛名故。於念念中。除八十億劫生死之罪。命
終之時。見金蓮華。即得往生。

觀經疏曰。善心相續至於十念。或一念成
就即得往生。以念佛除滅罪障故。即以念
佛為勝緣也。問云何以少時心力。而能勝
終身造惡耶。大論自有此責。是心雖少時。
而力猛利諦心決斷。勝百年願力。是心名
為大心。以捨身事急故。如人入陣不惜身
命名為健人也。妙宗曰。此雖造惡。已曾修
觀。故使臨終勸念。定心則成。亦是乘急戒
緩人也。縱現世不修三昧。亦是宿種今熟。
故十疑論云。臨終遇善知識。十念成就者。
並是宿善業強。始遇知識。作此解釋。方合
定善之義。若本不修三昧者。則屬前悔有
輕重義也。

* 觀無量壽經　韋提侍女皆得往生

說是語時。韋提希與五百侍女。聞佛所說。應
時即見極樂世界。心生歡喜。逮無生忍。世尊
悉記。皆當往生。

觀經疏問曰。論說女人根缺不生。此經韋
提希五百侍女同生云何。曰論說女人根
缺不生者。就彼為言。生彼國者。淨根離欲
故無女人。身根精上。故無根缺。經語初生
故。有善心一切得往。十疑論曰。彼無女人。
及無盲聾瘖瘂人。但此處女人及盲聾瘖
瘂人。心念彌陀悉生彼國。

* 阿彌陀經　以疑惑心生西方界邊

佛言其中輩人。雖不去家捨欲。當持經戒。分
檀布施。常信佛語。欲生佛國。其人命終。自見
阿彌陀佛。往至佛國。可得智慧勇猛。若人中
悔。心中狐疑。不信分檀諸善得福。不信彌陀
佛國往生。其人續念不絕。暫信暫不信。無所
專據。續其善願為本故得往生。其人壽終。不
能得至阿彌陀佛所。便道見阿彌陀佛國界
邊七寶城中。心大歡喜。便止其中。七寶水池
蓮華化生。其城縱廣二千里。快樂如忉利天。
不見彼佛。但見光明。心自悔責。其人於城中
五百歲。乃得往至阿彌陀佛。聞經聞解。

* 無量壽經　不了佛智胎宮受生

佛告慈氏。彼國人民。有胎生者。汝復見不。對
曰已見。其胎生者所處宮殿。或百由旬。或五
百由旬。各於其中。受諸快樂。如忉利天。慈氏
白佛。何因何緣。彼國人民。胎生化生。佛言。
若有眾生。以疑惑心。修諸功德。願生彼國。不
了佛智。不思議智。不可稱智。大乘廣智。無
等無倫最上勝智。於此諸智。疑惑不信。然猶
信罪福。修習善本。願生其國。此諸眾生。生彼
宮殿。壽五百歲。常不見佛。不聞法。不見僧。
是故於彼謂之胎生。若有眾生。明信佛智乃
至勝智。作諸功德。信心迴向。此諸眾生。於
七寶華中。自然化生。加趺而坐。須臾之頃。身
相光明。智慧功德。如諸菩薩。具足成就。彌勒
當知。彼化生者。智慧勝故。佛言。其人作是以
後。若復中悔。心意狐疑。不信作善後世得福。
不信往生佛國。其人雖爾。續得往生。其人命
欲終時。阿彌陀佛。即令其人於臥夢中見阿
彌陀國土。心中大喜。意自念言。我悔不知益
作諸善。今當往生。其人但念。口不能言。即自
悔過者。疑差減少。悔無所及。其人命終。即生
阿彌陀佛國。不能得前至。便道見二千里七
寶城中。心獨歡喜。便止其中。於七寶浴池。蓮
華化生。如第二忉利天上自然之物。於其城
中五百歲竟。乃得出至阿彌陀佛所。其人聞
經。心不開解。智慧不明。所居舍宅在地。不能
令舍宅隨意高大在虛空中。復去阿彌陀佛
大遠。不能得近。亦如第二中輩狐疑也。其
人久久亦當智慧開解。知經勇猛。次如上第
一輩也。所以者何。皆坐前世求道時。中悔狐
疑。暫信暫不信。不信作善得其福德。皆自然
得之爾。當知。生疑惑者。為失大利。是故應當
明信諸佛無上智慧。

觀經疏釋日觀中云。教令正觀。為除疑心。
大本明以疑惑心修諸功德。落在邊地復
受胎生故。作此觀令除疑惑也。妙宗曰。經
云。不了佛智則生疑惑。疏云。故作此觀。令
除疑惑。即顯此觀。能了佛智。若不用三觀
觀落日者。則迷佛智。日觀既爾。餘觀例然。
故知。大師依乎佛智立今觀法。若凡小善
乃至臨終迴向佛智作眾惡者。須依佛智
求滅罪障。既有乘種生彼。速見三寶。不生
邊地及胎宮也。

* 菩薩處胎經　生染著心墮懈慢國

佛言。過此西方十二億那由他剎有懈慢國。
決樂安隱。人欲往生阿彌陀佛國。若從此國
過。人多染著。即願生其中。遂不得到彌陀佛
土。若人見此。不貪不愛。即得越過至安樂國。

彌陀經鈔曰。此懈慢國。即無量壽經所謂
疑城。佛恐眾生念佛生疑。故現此國也。問
既云懈慢。何得快樂。答若對極樂即為懈
慢。若對娑婆即為快樂也。

* 平等覺經　淨土聲聞修行證果

無量清淨佛國。其諸菩薩阿羅漢。各自行道。
中有在地講經。誦經坐禪者。有在虛空講經
經行者。中有未得須陀洹道者。則得須陀洹
道。未得斯陀含道者。則得斯陀含道。未得阿
那含道者。則得阿那含道。未得阿羅漢道者。
則得阿羅漢道。未得阿惟越致者。則得阿惟
越致。各自行道。莫不歡喜。又彌陀經云。彼佛
弟子皆阿羅漢。非是算數。又觀經中中三品
人。生彼聞法。皆得阿羅漢果。

十疑論曰。彼無二乘之心。純一大乘清
淨良伴。觀經疏問曰。依往生論。二乘種不
生。觀經中輩小乘得生何耶。答正處小行
不生。要由垂終發大乘種。爾乃得生。以其
先多學小。至彼聞苦空無常。發其本解。元
證小果。得小果已。於小不住。必還入大。妙
宗曰。迴心故得生。慣習故證小。知大證小。
不執偏真而為究竟。不久證大也。

* 無量壽經　揀五逆謗法不得往生

四十八願第十八云。設我得佛。十方眾生。至
心信樂。欲生我國。乃至十念。若不生者。不取
正覺。唯除五逆誹謗正法。又下卷云。諸有聞
佛名號。信心歡喜。乃至一念。迴向願生即得
往生。唯除五逆誹謗正法。

觀經疏云。大本五逆謗法不得生。此觀
經逆罪得生。釋有兩義。約人造罪有上有
下。上根如世王造逆。必有重悔。令罪消薄。
容使得生。下根造逆多無重悔。故不得生。
二者約行。行有定散。觀佛三昧名定。修餘
善業為散。散善力微。不除五逆。不得往生。
大本就此。故言不生。此經明觀故說得生。

* 無量壽經　三輩修因往生之相

佛言。十方眾生願生彼國。凡有三輩。其上輩
者。捨家棄欲。而作沙門。發菩提心。一向專念
無量壽佛。修諸功德。願生彼國。是人壽終。無
量壽佛與諸大眾。現其人前。即隨彼佛。生七
寶華中。住不退轉。智慧勇猛。神通自在。其中
輩人。至心願生彼國。雖復不作沙門。大修功
德。當發無上菩提之心。一向專念無量壽佛。
多少修善。奉持齋戒。起立塔像。飯食沙門等。
以此迴向願生彼國。其人臨終。無量壽佛化
現其身。與諸大眾現其人前。即隨化佛往生
其國。住不退轉。功德智慧次上輩也。其下輩
人。至心欲生彼國。假使不作諸功德。當發無
上菩提之心。一向專意乃至十念。若聞深法。
歡喜信樂不生疑惑。乃至一念念於彼佛。此
人臨終。夢見彼佛。亦得往生。功德智慧次中
輩也。

觀經疏曰。觀經九品。為令識位之上中下。
即是大本三品也。孤山刊正記曰。大本三
輩。但齊觀經六品。以彼三輩純明善行。不
及惡人故也。靈芝謂。大本三品。皆曾發心。
可對觀經上品。中下二品。則非所對。況復
行因與今全別。輔正解曰。天台以今經九
品。會同大本三輩。乃約彼此位次高下相
同而會。不約行因發心之相以會三品也。

* 無量壽經　較量二土修善不同

佛言。後世人得佛經語。當熟思之。能於其中。
端心正行。主行為善。率化其下。轉相勅令。各
自端守。廣殖德本。布恩施惠。忍辱精進。一心
智慧。正心正意。齋戒清淨一日一夜。勝在無
量壽國為善百歲。所以者何。彼佛國土。無為
自然皆積眾善。無毛髮之惡。故於此修善十
日十夜。勝於他方諸佛國中為善千歲。以他
方佛國為善者多。為惡者少故。唯此多惡無
有自然。心勞形困。飲苦食毒。吾哀汝等。苦心
誨諭。教令修善。

* 無量壽經　往生淨土菩薩眾多

彌勒白佛言。於此世界。有幾不退菩薩往生
極樂。佛告彌勒。於此世界。有六十七億不退
菩薩。往生彼國。一一菩薩。已曾供養無數諸
佛。次如彌勒者也。諸小行菩薩。及修習少功
德者。不可稱計。皆當往生。又不但我剎諸菩
薩往生。他方佛土。如遠照佛剎。有百八十億
菩薩。皆當往生。乃至不但此十四佛國諸菩
薩往生。十方世界無量佛國。往生者甚多無
數。若我具說。一劫尚未能盡。今略說耳。

* 無量壽經　法滅留經百歲度人

若有聞此經者。於無上道。終不退轉。是故應
當專心說行。吾說此經法。令見無量壽佛及
其國土。所當為者。皆可求之。無得以我滅度
之後復生疑惑。當來之世。經道滅盡。我以慈
愍。特留此經。止住百歲。其有眾生值斯經者。
隨意所願皆可得度。其有不信讚歎稱揚阿
彌陀佛名號而謗毀者。五劫之中。當墮地獄
具受眾苦。

* 無量壽經　勸各精進努力求之

佛告彌勒。諸天人等。無量壽國。微妙安樂。清
淨若此。何不力為善。念道之自然。著於無上
下。洞達無邊際。宜各勤精進。努力自求之。必
得超絕去。往生安養國。橫截五惡道。惡趣自
然閉。昇道無窮極。易往而無人。其國不逆違。
自然之所牽。何不棄世事。勤行求道德。可獲
極長生。壽樂無有極。

* 無量壽經　無量壽佛光明普照

佛告阿難。無量壽佛。威神光明。最尊第一。諸
佛光明。所不能及。或有佛光。照百佛世界。或
千佛世界。取要言之。乃照東方恒沙佛剎。南
西北方四維上下。亦復如是。或有佛光。照
于七尺。或照一由旬。如是轉倍。乃至照一
佛剎。是故無量壽佛。號無量光佛。無邊光佛。
無礙光佛等。其有眾生遇斯光者。三垢消滅。
身意柔軟。歡喜踊躍。善心生焉。若在三塗。見
此光明。無復苦惱。壽終之後。皆蒙解脫。

* 無量壽經　寶鉢飲食自然盈滿

彼佛國土。諸往生者所處宮殿。衣服寶器。自
然在前。金銀瑠璃等鉢。隨意而至。百味飲食。
自然盈滿。雖有此食。實無食者。但見色聞香。
意以為食。自然飽足。身心柔軟。無所味著。事
已化去。時至復現。又平等覺經。大彌陀經並
云。阿彌陀佛菩薩阿羅漢。悉有自然七寶鉢。
鉢中百味飲食。不類世間天上乃八方上下。
飲食中精味香味無比。自然化生。欲得甜醋。
在所欲得。所食不多不少。亦不言美惡。食訖
化去。皆清淨無染所食。但用作氣力耳。往生
論云。愛樂佛法味。禪三昧為食。

安養記曰。初言實無食者。次二經謂用氣
力故食。準欲界未離段食。故須食之。據滿
願子成佛。法喜禪悅食。更無餘食想。則淨
土亦容實無食者。當知。彼土百味四微。既
隨意而具。食與不食。安可一途。二經各說。
乃適時好尚耳。

* 華嚴經　較量二土晝夜長短

壽量品心王菩薩言。此娑婆世界釋迦佛剎
一劫。於極樂世界阿彌陀佛剎。為一日一夜。
極樂世界一劫。袈裟幢世界金剛堅佛剎。為
一日一夜。如是次第過百萬阿僧祇世界。最
後世界一劫。於勝蓮華世界賢勝佛剎。為一
日一夜。又彌陀經云。彼佛國土晝夜六時。

慈恩彌陀通贊曰。淨土晝夜各有六時。問
淨土人絕無明。國無昏曉。何言晝夜。答華
開金沼化生。為天曙之情。鳥宿瓊林。菩薩
作時昏之想。霅川新疏曰。當知。六時應是
晝三夜三。彼國眾生。身有光明。無須彌山。
不以日之出沒分其晝夜。若如釋籤。謂諸
天以華開華合以表晝夜。則慈恩之說或
然。此則寄此方晷刻。名彼土時分耳。如華
嚴所說。則西方六時。誠不可用此間寅卯
等校其長短也。或不取慈恩所說。以無證
據故。予閱悲華經。彼明蓮華尊佛世界乃
曰。彼佛常有光明。以華合鳥棲菩薩入定。
即知夜分。若風吹華散。諸鳥和鳴。菩薩從
禪定起。知是晝分。

* 文殊說般若經　修一行三昧專稱佛名

文殊言。云何名一行三昧。佛言。法界一相繫
緣法界。是名一行三昧。欲入一行三昧。應處
空閑。捨諸亂意。不取相貌。繫心一佛。專稱
名字。隨佛方所。端身正向。能於一佛。念念相
續。即是念中。能見過去現在諸佛。何以故。念
一佛功德。亦與無量諸佛功德無二。皆成一
如。成最正覺。

天台止觀云。常坐三昧。出文殊說文殊問
經。名一行三昧。九十日為一期。結加正
坐。隨一佛方面。端坐正向。時刻相續。若坐
疲極。或疾病所困。或睡蓋所覆。內外障侵
奪。却當專稱一佛名字。慚愧懺悔以命自
歸。與十方佛名。功德正等。輔行釋曰。隨一
佛方面等者。隨向之方。必須正西。若障起
念佛所向便故。經雖不局令向西方。既令
專稱一佛。諸教所讚多在彌陀故。以西方而
為一準。與十方佛等者。釋疑也。恐有人疑。
何故獨令稱彌陀。是故釋云。功德正等也。

* 般舟經　修佛立三昧專念彌陀

佛言。何因致現在諸佛悉在前立三昧。其有
四眾持戒完具。獨一處止。心念西方阿彌陀
佛。今現在去是千億萬佛剎。其國名須摩提。
在眾菩薩中央。說經一切常念彼佛。譬如夢
中。見金寶親屬。相與娛樂。覺已說之。若人念
彼佛一日晝夜。若過七日七夜。阿彌陀佛。於
覺不見。夢中見之。心作念時。諸佛國土。大山
須彌。幽冥之處。悉為開闢。不持神足到其佛
剎。便於是間。坐見彼佛。聞所說經。譬如舍衛
有三婬女。時羅閱國有三男子。本未曾見。聞
之婬意即動。夢到其所。與共棲宿。婬事宛然。
用是念故。見佛當生。常念佛身有三十二相
端正無比。用念佛故。得空三昧。又如夢中食
甘美飲食。覺已腹空。自念一切所有。皆如夢
也。佛於三昧中。立有三事持。佛威神力持。
佛三昧力持。本功德力持。用是三事故得見
佛。作是念。佛從何所來去到何所。自念佛無
所從來。我亦無所至。我所念即見心作佛心。
自見心是佛心是。恒薩阿竭。心是我身心。
見佛心不自知心。心不自見心。心有想為癡
心。無想是泥洹。是法無可樂者。皆念所為。設
使念為空耳。復有四事。疾得是三昧。一者不
得有世間思想。如指相彈頃三月。二者不得
臥出三月。如指相彈頃。三者經行不得休息。
不得坐三月。除飯食左右。四者為人說經。
不得望人衣服飲食。佛威神力。於三昧中立。
東視百千佛百萬佛百億佛。如是十方悉見
諸佛。

止觀云。常行三昧出般舟經。般舟翻為佛
立。佛立有三義(如經)此三昧成。能於定中。見
十方佛在前立。明此三昧有三。一身開遮。
身開常行。避惡知識。常獨處止。常行乞食。
不受別請。嚴飾道場。盥沐其身。改換衣服。
唯專行旋。九十日為一期。要期誓願。使我
筋骨枯朽。學是三昧不得。終不休息。二口
說默。九十日口常唱阿彌陀佛名無休息。
九十日心常念阿彌陀佛無休息。或唱念
俱運。或先念後唱。或先唱後念。唱念相繼。
無休息時。若唱彌陀。即是唱十方佛功德
等。但專彌陀為法門主。舉要言之。步步
聲聲。念念唯在彌陀。三意止觀。三月常念
彌陀三十二相。從足下千輻輪相。一一逆
緣念諸相。乃至無見頂。亦應從頂緣至千
輻輪。令我亦逮是相。又念我當從心得佛
從身得佛。佛不用心得。不用身得。不用心
得佛色。不用色得佛心。智者曉了。本無所
有。壞本絕末(空)如夢見七寶親屬。覺已不
知在何處。又如婬女夜夢從事。覺已念之。
不來不往。樂事宛然。又如夢食美食。覺
已腹空。自念一切所有法。皆如夢。是名如
相念(假)自念佛從何所來。我亦無所至。我
所念即見心作佛心。自見心見佛心。是佛
心。是我心見佛心。不自知心。心不自見
心。心有想為癡心。無想是泥洹。是法無可
示者。皆念所為。設有念亦了無所有(中)若
人欲得智慧如大海。於此坐不運神通。悉
見諸佛者。當修是三昧。是三昧於諸功德。
最為第一。此三昧是諸佛父母。一切如來
從是法生。

輔行釋曰。意止觀中。先念三十二相。以為
觀境。又念我當下。正明於境。以修三觀。我
所念諸句中佛字。一自心三昧所見佛。二
西方從因感果佛。今具二義。共為一境。為
順理故。從初義釋。三昧既成。隨念即見。見
是心性名心作佛。佛既心作故。見佛時名
見自心。若見自心。即見佛心。以彼佛心是
我心故。故此中意。但觀自心及所見佛。不
出法性故。見佛心即見己心。己心佛心即
是中道。四明融心解曰。止觀判般舟文。心
佛叵得為空。夢事宛然為假。心不見心為
中。說則三相歷然。修則一念備(矣)。

* 方等大集經　修佛立三昧中道觀法

佛告賢護。若欲成就諸佛現前三昧。隨所念
處即見如來。如取清油淨水水晶明鏡。用是
四物觀己而像。善惡好醜影現分明。而彼現
像。不從四物出。亦非餘處來。非自然有。非人
造作。當知。彼像無所從來。亦無所去。無生無
滅。無有住所。菩薩亦爾。即復思惟。今此佛
者。從何所來。而我是身。復從何出。觀彼如
來。竟無來處及以去處。我身亦爾。本無出處。
豈有轉還。彼復應作如是思惟。今此三界。唯
是心有。何以故。隨彼心念。還自見心。今我從
心見佛。我心作佛。我心是佛。我心是如來。我
心是我身。我心見佛。心不知心。心不見心。心
有想念。則成生死。心無想念。即是涅槃。所思
既滅。能想亦空。當知。菩薩因此三昧。證大
菩提。

此經與前般舟經。同本異譯。此中所明中
道觀法。文相顯著。故更重錄。

* 華嚴經　解脫長者得唯心念佛門

長者言。善男子。我若欲見安樂世界無量壽
如來。隨意即見。如是十方一切世界所有如
來。我若欲見。隨意即見。我能了知一切如來
國土莊嚴神通等事。無所從來。亦無所至。無
有行處。亦無住處。亦如己身。無來無去。無行
住處。然彼如來。不來至此。我不往彼知。一
切佛及與我心。皆如夢故。如夢所見從分別
生。見一切佛。從自心起。又知自心。如器中
水。悟解諸法。如水中影。又知自心。猶如幻
術。知一切佛。如幻所作。又知自心諸佛菩薩。
悉皆如響。譬如空谷隨聲發響。悟解自心。隨
念見佛。我如是知。如是憶念。所見諸佛。皆由
自心(此出貞元華嚴經)。

清涼貞元疏曰。無所從來下。正辨唯心。即
心無心。便入真如。了彼相虛。唯心現故。
以我即寂之唯心。叩彼即體之妙用。能念
念念。何動寂之相干。既了唯心。了心即
佛故。隨所念無非佛矣。況志一不撓。精研
造微。佛應克誠。于何不見下列四喻。通顯
唯心。喻無來往。別喻兼明不出入等。四喻
皆具四觀。一正是唯心。二唯心故空。三唯
心故假。四唯心故中融而無礙。即華嚴意
夢。喻不來不去。影喻不出不入。幻喻非有
非無。響喻非合非散。三觀齊驅。以性融相。
則入重重念佛之境。已見德雲。

* 華嚴經　依普賢願主得生極樂

行願品。普賢菩薩。於逝多林末會。發十大願
王。其一一願皆云。虛空界盡。眾生界盡。我
此大願。無有窮盡。是人臨命終時。最後剎那。
一切諸根。悉皆散壞。一切威勢。悉皆退失。輔
相大臣。宮殿內外象馬車乘珍寶。伏藏無復
相隨。唯此願王。不相捨離。於一切時。引導
其前。一剎那中。即得往生極樂世界。到已即
見阿彌陀佛。其人自見。生蓮華中。蒙佛授記。
得授記已。經無數劫。普於十方不可說不可
說世界。以智慧力。隨眾生心。而為利益。乃至
能於煩惱大苦海中。拔濟眾生。令其出離皆
得往生極樂世界。又下偈云。願我臨欲命終
時。盡除一切諸障礙。面見彼佛阿彌陀。即得
往生安樂剎。我既往生彼國已。現前成就此
大願。一切圓滿盡無餘。利樂一切眾生界。

貞元疏曰。問不求生華藏。期生極樂何耶。
答有四意。一者有緣故。二欲使眾生歸憑
情一故。三不離華藏故。四即本師故。行願
鈔曰。有緣者彌陀願重。偏接娑婆人也。
歸憑情一者。若聞十方皆妙彼此融通。則
初心茫茫。無所依託。故方便引之。不離華
藏者。極樂去此。但十萬億佛土。華嚴中所
有佛剎。皆微塵數故不離也。即本師者。如
經第三十九云。或有見佛無量壽觀自在
等共圍繞。疏判云。讚本尊遮那之德也。疏
又曰。華藏剎海皆遮那境。無量壽佛。去十
萬億。並未出於剎種之中。豈非本師隨名
異化也。

道純法師曰。問普賢行願。是華嚴流通。何
故於世界海中。偏指極樂。既信解圓宗。十
方佛剎。皆可往生。結歸西方。必有深旨。答
普賢為善財海眾。說願王已。結歸西方者。
蓋為信解圓宗人。入文珠智。修普賢行。福
慧事理皆稱法界。此大心人。雖妙悟本明
頓同諸聖。然猶力用未充。未及如來出現
普利眾生。所以暫依淨土。親近彌陀海眾。
直至成佛。故經曰。親覩如來無量光。現前
授我菩提記。蒙彼如來授記已。化身無數。
百俱胝智力廣大遍十方。普利一切眾生
界。即斯意也(此文出直指淨土決疑集)。

* 法華經　聞經修行即往安樂世界

佛言。若有女人。聞是經典。如說修行。於此命
終。即往安樂世界阿彌陀佛大菩薩眾圍繞
住處。生蓮華中寶座之上。不復為貪欲所惱。
亦復不為嗔恚愚癡所惱。亦復不為憍慢嫉
妬諸垢所惱。得菩薩神通無生法忍。

荊溪法華記曰。若有女人等者。此中秖云
聞是經典如說修行即淨土因。不須更指
觀經等也。問如何修行。答既云如說修行。
依經立行。具如分別功德品中。直觀此土
四土具足。故此佛身即三身也。故此大眾
即一切眾。以惑未斷故。故安樂行。是同居
淨土行之氣分也。故不離同居穢。見同居
淨。問同居類多。何必極樂。答教說多故。由
物機故。是攝生故。令專注故。宿緣厚故。約
多分故。

* 大寶積經　發十種心得生極樂

彌勒白佛言。如佛所說阿彌陀佛極樂世界
功德利益。若有眾生。發十種心。隨一一心。專
向於佛。是人命終。當得往生。世尊何等名為
十種心。佛告彌勒。如是十心。非諸凡愚不善
丈夫具煩惱者之所能發。何等為十。一者於
諸眾生。起於大慈。無損害心。二者於諸眾生。
起於大悲。無逼惱心。三者於佛正法。不惜身
命。樂守護心。四者於一切法。發生勝忍。無執
著心。五者不貪利養。恭敬尊重。淨意樂心。六
者求佛種智。於一切時。無忘失心。七者於諸
眾生。尊重恭敬。無下劣心。八者不著世論。於
菩提分。生決定心。九者種諸善根。無有雜染
清淨之心。十者於諸如來。捨離諸相。起隨念
心。是名菩薩發十種心。由是心故。當得往生。
若人於此十心。隨成一心。樂欲往生彼佛世
界。若不得生。無有是處(經第九十二卷)。

* 隨願往生經　娑婆濁惡偏讚西方

普廣菩薩白佛言。何故經中讚嘆阿彌陀佛
剎七寶諸樹。宮殿樓閣。諸願生者。皆悉隨彼
所欲。應念而至。佛告普廣。汝不解我意。娑婆
世界人多貪濁。信向者少。習邪者多。不信正
法。不能專一。令諸眾生專心有在。是故讚嘆。
彼佛國土諸往生者。悉隨彼願。無不獲果。

* 大集日藏經　念佛隨心覩見大小

佛言。欲生清淨佛剎。不生障礙。而此眾生。
應淨洗浴。著鮮潔衣。菜食長齋。勿噉辛臭。於
寂靜處。正念結加。或行或坐。念佛身相。更莫
他緣。或一日夜。或七日夜。至心念佛。乃至見
佛。小念見小。大念見大。乃至無量念者。見佛
色身無量無邊。佛身三十二相。於一一相。亦
念亦觀。皆能明了。隨所見相。見青光明。於彼
光相。專精繫意。無令心亂。彼光出已。從行者
頂入。爾時安心。謹莫驚怖。念此青光。於自身
中。支體遍行。見身火然。乃至成灰。風來散
滅。如是念時。無有一相。十方皆空。如是修
者。能於一彈指頃。到一佛剎及無量剎。

此經所明念佛。雖不定指西方。竊見慈雲
懺主念佛方法。引證念佛大小之義。故此
錄之庶覽彼文者。知經始末。

* 目連所問經　無量壽國易往易取

佛告目連。譬如萬川長流。有浮草木。前不顧
後。後不顧前。都會大海。世間亦爾。雖有豪貴
富樂自在。悉不得免生老病死。秖由不信佛
經。後世為人。更甚困劇。不能得生千佛國土。
是故我說。無量壽國。易往易取。而人不能修
行往生。返事九十六種邪道。我說。是人名無
眼人。名無耳人。

* 十往生經　念佛之人菩薩守護

佛言。若有眾生。念阿彌陀佛。願往生者。彼佛
即遣二十五菩薩。擁護行者。若行若坐。若住
若臥。若晝若夜。一切時一切處。不令惡鬼惡
神得其便也。

* 觀佛三昧經　佛記文殊當生極樂

文殊白佛言。我念過去。寶威德上王佛時有
長者。名一切施。長者有子。名曰戒護。子在母
胎。以敬信故預。為其子受三歸依。生年八歲。
童子見佛。恭敬作禮。一見佛故。即得除滅百
千萬億生死之罪。從是已後。常生淨土。得
百千億念佛三昧門。故今釋尊復記之曰。文
殊師利。汝當往生極樂世界證入初地。

* 文殊發願經　文殊發願求生極樂

「　願我命終時
　滅除諸障礙
　面見阿彌陀
　往生安樂剎
　生彼佛國已
　成滿諸大願
　阿彌陀如來
　現前授我記
　嚴淨普賢行
　滿足文殊願
　盡未來際劫
　究竟菩薩行」


* 入楞伽經　佛懸記龍樹生極樂國

「　大慧汝當知
　善逝涅槃後
　未來世當有
　持於我法者
　南天竺國中
　大名德比丘
　厥號為龍樹
　能破有無宗
　世間中顯我
　無上大乘法
　得初歡喜地
　往生安樂國」


楞伽經有三本。此出七卷成文。實叉難陀
所譯。在四字函。

* 善信摩親經　善信厭女求生淨土

佛在舍衛。有長者女。名曰善信。智慧博達。常
有大願。不樂世俗。自念萬物無常。當歸於死。
天地亦當敗壞。何況人身。念我父母兄弟不
知罪福。貪欲無厭。我年三五。以許他男。我
家兄弟。受取匹帛。我身當往受諸苦難。不如。
今日清淨。當發上願。求覓安隱長樂之處。可
以自娛。便正一心。自誓身命。爾時天帝現於
空中。告善信言。若當自歸西方安隱清淨法
國。先向十方禮拜。慈心敬意念必達也。女便
歡喜。澡浴燒香。向十方禮。天又告曰。汝當說
頌讚嘆阿彌陀佛。善信依教。帝釋即化端生
男子。手抱黃金。以頌調之。善信答頌。訶男女
過。帝釋叉手勞之。欲何求索。普世無雙功德
洋洋。不可稱量。善信聞已歡喜。地為大動。說
偈歸佛。佛即與大眾俱飛到其家。善信禮佛。
佛便放光微笑。為授二十四戒。善信聞已而
得七住。即於佛前化為男子。父母兄弟。皆受
五戒(此緣出經律異相第三十八卷)。

* 首楞嚴經　情想多少論報高下

佛告阿難。一切世間生死相續。生從順習。死
從變流。臨命終時。未捨煖觸。一生善惡。俱時
頓現。純想即飛。必生天上。若飛心中。兼福兼
慧及與淨願。自然心開。見十方佛。一切淨土。
隨願往生。情少想多。輕舉非遠。即為飛仙。
情想均等。不飛不墜。生於人間。想明斯聰。情
幽斯鈍。情多想少。流入橫生。重為毛群。輕為
羽族。七情三想。沈下水輪。生於火際。受氣猛
火。身為餓鬼。常被焚燒。水能害已。無食無
飲。經百千劫。九情一想。下洞火輪。輕生有
間。重生無間。二種地獄。純情即沈入阿鼻獄。
若沈心中。有謗大乘。毀佛禁戒。誑妄說法。虛
貪信施。濫膺恭敬。五逆十重。更生十方阿鼻
地獄。

* 守護國界主經　命終善惡感報優劣

佛言。若人命終之時。預知時至。正念分明洗
浴著衣。吉祥而逝。光明照身。見佛相好。眾善
俱現。定知。此人決定往生淨土。若人念佛持
戒。無精進心。命終亦無善相。亦無惡相。地府
不收。安養不攝。如睡眠去。此人疑情未斷。生
於疑城。五百歲受樂。再修信願。方歸淨土。若
人起憐憫心。正念現前。於財寶妻子。心無愛
戀。眼色清淨。仰面含笑。想念天宮。當來迎
我。耳聞天樂。眼見天童。捨此報身。定生天
界。若人生於柔軟善心。起福德心。身無病難。
憶念父母妻子。於善於惡。心不錯亂。其心正
直。遺囑家財。辭別而去。定生人界。若人於夫
妻男女。惡眼瞻視。舉手捫空。便利不覺。身常
嗅穢。兩目紅赤。仆面而臥踡身左脇。百節酸
疼。或見惡相。口不能言。聲吟叫喚。冤債現
前。心識散亂。狂惑顛倒。遍體如氷。手捻死拳
身硬如石。此人命終。定入地獄。若人好舐其
唇。身熱如火。常患飢渴。好說飲食。張口不
合。貪戀財寶。命卒難斷。開眼而去。此人定入
餓鬼。若人身染重病。如在雲霧。心神昏散。怕
聞佛名。多愛食噉血肉之味。不受勸化。愛戀
妻兒。踡手足指。遍身流汗。出麁澁聲。口中咀
沫。此相現前。定入畜生。

* 無量壽修觀行供養儀軌(出大藏衝字函)

爾時金剛手菩薩。在毘盧遮那大集會中。白
佛言。我為當來雜染世界惡趣眾生。說無量
壽陀羅尼。修三密門。證念佛三昧。得生淨
土。入菩薩位。不以少福無慧方便得生彼剎。
依此教法。決定得生上品初地。應先入曼荼
羅。得灌頂已。然後從師受此儀軌。當於勝地。
塗拭淨室。建立方壇。上張天蓋。周匝懸旛。
上壇分布八曼荼羅。磨白壇香。用塗聖位。壇
西安無量壽像。持誦者東坐面像。坐卑脚床。
行者每日澡浴。登壇三時散種種華。置二閼
伽。或新寶器。滿盛香水。置於壇上。於壇四
角。安四賢瓶。香華飲食。隨力所辦。一一加
持。殷勤供養。行者即觀察一切有情本性清
淨。為諸客塵所蔽。不悟真理。是故說此三密
加持。能令自他清淨。

右儀軌一卷。三藏不空所譯。自此文後。列
淨三業及普禮結界獻座觀想並結印誦呪
總二十四章。非不精切。願依法行持者撿
之。今於中錄其簡。而可行者。三章于后。庶
資廣淨業云。

* 無量壽如來拳印真言

次結如來拳印。以左手四指握拳。竪大指以
右手作金剛拳。握左大指即成。以此拳印地。
真言加持七遍。變其世界。如來拳真言曰。

唵(引一)步欠(平聲二)

由結此印。真言威力故。即變此大千世界。成
極樂剎。七寶為地。水鳥樹林。皆演法音。無量
莊嚴。如經所說。行者由數習此定。每於定中。
見極樂世界無量壽佛。在大眾會。聞說契經。
臨命終時。心不散動。三昧現在。剎那迅速生
蓮華中。證菩薩位。

* 無量壽如來根本印真言

次結無量壽如來根本印。二手外相叉作拳。
竪二中指頭相拄。如蓮華葉形。結此契已。誦
無量壽真言七遍。以印於頂上。散陀羅尼曰。

曩謨(引)囉怛曩(二合)夜(引)耶(一)娜莫阿(引)哩野(二合
引)弭跢(引)婆(去引)耶(二)怛佗(去)孽跢(引)夜囉曷(二合)帝
三(去)藐三(去)沒馱耶(三)怛儞也佗(四)唵阿蜜㗚(二合)
帝(五)阿蜜㗚(二合)妬(引)納婆(二合)吠(微閉反引六)阿蜜㗚(二合)
多三(去)婆(上)吠(準上七)阿蜜㗚(二合)多孽陛(八)阿蜜㗚
(二合)多悉弟(九)阿蜜㗚(二合)多帝際(自曳反十)阿蜜㗚(二合十一)
多尾訖磷(二合引)帝(十二)阿蜜㗚(二合)多誐曩吉(引)底
(丁以反)迦㘑(十三)阿蜜㗚(二合)多嬾(上)弩枇娑嚩(二合)㘑(十四)
薩嚩(引)囉佗(二合)娑(去引)馱寧(十五)薩嚩磨訖禮(二合引)
捨乞灑(三合)孕迦㘑娑嚩(二合引)賀(引十六)

此真言纔誦一遍。身中十惡四重。無間罪。
一切業障。悉皆消滅。若苾芻苾芻尼。犯根本
罪。誦七遍。即時還得清淨。誦滿萬遍。獲得不
廢忘菩提心三昧。菩薩心顯現。身中皎潔圓
明。如淨月輪。臨命終時。見無量壽與大眾俱
來迎安慰。即生極樂上品上生。

* 無量壽如來心真言

無量壽如來心真言曰。

唵(引一)阿蜜㗚(二合)多帝
際賀囉吽(引二)

此真言能誦十萬遍滿。得見阿彌陀如來。命
終決定。得生極樂。

* 烏瑟膩沙最勝總持經(出大藏高字函)

如是我聞。一時佛在極樂剎大善法堂中坐。
爾時無量壽如來。告觀自在言。一切眾生。疾
病短壽者。一切如來烏瑟膩沙最勝總持法
門。若人受持讀誦。速得無病長壽安樂。即時
觀自在請佛宣說(呪廣不錄)若人書寫此法。安置塔
中。廣大供養。右繞千匝。恭敬禮拜。則獲智
慧。若七日壽命延至七年。若七年壽命延至
七十。獲得如是長壽安樂。無諸疾病。得宿命
通。

* 無量壽如來總持法門

爾時無量壽如來。入普照吉祥三摩地。從定
出已。即說一切如來無量壽總持法門曰。

唵(引)阿蜜哩(二合)帝(引)阿蜜哩(二合)帝(引)阿蜜哩(二合)
覩捺婆(二合)吠阿蜜哩(二合)多尾訖㘓(二合)帝(引)阿蜜
哩(二合)多誐(引)彌儞(去)阿蜜哩(二合)多哩那(二合)禰
誐誐曩計哩帝(二合)羯哩(引)薩哩嚩(二合)吉梨(二合引)
舍叉演羯哩曳(引)娑嚩(二合引)賀

若人用此法門。加持淨土作塔。又復書此總
持。安在塔內。香華供養。延於壽命。及增智
慧。若人於此塔前。倍興供養。日日誦持滿八
百遍。發自利利他平等之心。如是依法消除
八難。是人命終。不生地獄畜生焰摩羅界。如
蛇蛻皮。即生極樂。獲大果報。受勝妙樂。

* 不空羂索神變真言經一字真言

觀世音菩薩。說一字真言曰。

唵(喉中擡聲引呼。此下三呪
唵字。並同此呼)

如是真言大悲心觀觀世音。如法受持。應善
修行者。能害過現重罪。一切垢障。盡皆消滅。
當得一切諸佛菩薩。天仙龍神。悉皆歡喜。當
捨命後。往於西方極樂國土。住極喜地。蓮華
化生。

* 溥遍解脫心真言

爾時觀世音菩薩。即於佛前諦觀一切。說溥
遍解脫心真言曰。

此道呪二百一十二句。文廣不錄(此下三呪。經中具有結壇捻
印立像等法。文涉一卷)。

又溥遍解脫心真言曰。

唵沒(二合)囉㰤麼(一)廢
灑陀(上)囉(二)馱囉馱囉(三)地利地利(四)度嚕度嚕
(五)縒曼嚲入縛攞(六)畝佉𤙖(七)莎縛(二合)訶(八)

又溥遍解脫心一字真言曰。

唵惡(輕呼一)莎縛
(二合)訶(去二)

若人六時。倍復精進。如法嚴治身器。依法持
誦。滿一落叉。是業成熟。觀世音菩薩。現金
色身。當滅無始一切根本重罪。若不現者。復
倍精進。誦滿二落叉或三落叉。是業成熟。觀
世音定當現身執手。指示西方淨土阿彌陀
佛。坐寶蓮華師子之座。復得阿彌陀佛手摩
其頭。謂同彼土一切菩薩福命功德。捨此身
後。往於西方安樂國土上品蓮華。具諸相好。
識宿命智。得不退轉。

* 不空大灌頂光真言(出不空羂索神變經第二十八卷潔字函)

爾時釋迦牟尼如來。即伸右手。摩清淨蓮華
明王頂。時大千世界六變震動。所有十方剎
土。過現未來一切如來。毘盧遮那如來。一時
皆現。亦同授與清淨蓮華明王灌頂三昧耶。
爾時十方三世一切如來。毘盧遮那如來。各
伸右手。摩清淨蓮華明王頂。同說不空大灌
頂光真言曰。

唵(喉中擡聲引呼一)㫊暮伽(上)廢(無計反)嚕
者娜(二)摩訶畝捺(能乙反)囉麼抳(三)鉢頭(二合)麼入
縛攞(四)跛囉(二合)襪嚲野𤙖(五)

若有過去一切十惡五逆四重諸罪。得聞此
大灌頂光真言三七遍。即得除滅一切罪障。
若諸眾生。具造十惡五逆四重諸罪。猶如微
塵滿斯世界。身壞命終。墮諸惡道。以是真言。
加持土沙一百八遍。屍陀林中。散亡者屍骸
上。或散墓上塔上。彼所亡者。若地獄餓鬼修
羅傍生中。以一切不空如來毘盧遮那如來
真言。加持沙土之力。應時即得光明。及身除
諸罪報。捨所苦身。往於西方極樂國土。蓮華
化生。乃至菩提更不墮落。

秀州海鹽普照院釋智圓。母喪以遺骨。盛
於小匣。日誦毘盧灌頂呪。加持土沙。覆
于骨上。殆至盈尺。一日頂骨。忽涌於土面。
初不以為然。仍舊覆之。翌日復爾。眾皆驚
駭。時武夷公權作記以廣其事。大智律師。
作讚以美之。文見芝園集。

* 拔一切業障根本得生淨土呪(出彌陀不思議神力傳養
字函)

拔一切業障根本。得生淨土神呪。宋元嘉年。
求那跋陀奉制譯。合計五十九字一十五句。若
人能誦此呪者。阿彌陀佛常住其頂。日夜擁
護。無令怨家而得其便。現世常得安隱。臨命
終時。任運往生。龍樹菩薩。願生安養。夢感
此呪。那舍三藏誦此呪。天平寺銹法師。從那
舍口授此呪。其人云。經本外國不來。若欲受
持。當嚼楊枝。澡豆漱口然香。於佛像前。胡跪
合掌。日夜六時。各誦三七遍。所有四重五逆
十惡謗方等罪。悉得滅除。現世所求皆得。不
為諸惡鬼神之所惑亂。若誦滿二十萬遍。即
感得菩提芽生。若至三十萬遍。即面見阿彌
陀佛。

南無阿彌多婆夜哆(一)他伽跢(二)夜哆地(三)夜
他阿彌唎(四)都婆毘(五)阿彌唎哆(六)悉耽婆毘
(七)阿彌唎哆(八)毘迦蘭諦(九)阿彌利哆(十)毘迦
蘭哆(十一)伽彌膩(十二)伽伽那(十三)枳多迦隷(十四)莎婆
訶(十五)

此呪有六哆字。藏中經本。注多曷切。此為
正呼也。龍舒文。恐人不正此音。並改為掇
字。擅改呪文。世所不許。有二他字。俱透戈
切。跢字都餓切。地字澄買切。唎字上聲。
與里同音。枳字止音。此呪人所誦持。並不
與上一十五句相應。失本真也。欲期傚驗者。須正此句讀。

* 無量壽論　往生偈及五門修法(天親菩薩)

「　世尊我一心
　歸命盡十方
　無量光如來
　願生安養國
　觀彼世界相
　勝過三界道
　究竟如虛空
　廣大無邊際
　正覺阿彌陀
　法王善住持
　如來淨華眾
　正覺華化生
　愛樂佛法味
　禪三昧為食
　永離身心惱
　受樂常無間
　大乘善根界
　等無譏嫌名
　女人及根缺
　二乘種不生
　眾生所願樂
　一切能滿足
　故我願往生
　阿彌陀佛國
　我作論說偈
　願見彌陀佛
　普共諸眾生
　往生安樂國」


若人修行五念門成就者。畢竟得生安樂國
土見阿彌陀佛。一者禮拜門。身業禮拜阿彌
陀佛。為生彼國意故。二者讚嘆門。口業讚嘆
彼佛光明智相。欲如實修行相應故。三者作
願門。心常作願。一心專念畢竟往生。欲如實
修行奢摩他故。四者觀察門。以智慧觀察。欲
如實修行毘婆舍那故。一觀察彼國土莊嚴。
二觀察彼佛莊嚴。三觀察彼諸菩薩莊嚴。五
迴向門。所有功德善根。以方便迴向攝取眾
生。不捨一切世間故。又觀察門三種莊嚴。略
說入一法句。謂清淨句。真實智慧無為法身
故。菩薩如是修五門。自利利他。速得成就菩
提故。

* 毘婆沙論　念佛為易行道龍樹菩薩

論第四曰。佛法有無量門。如世間道有難有
易。陸道步行則苦。水道乘船則樂。菩薩道亦
如是。難行則久可得(是墮聲聞緣覺地者)或有勤行精
進。以信方便。易行疾至。應當念佛稱其名號。
阿彌陀佛本願如是。若人念我稱名自歸。即
必定得阿耨菩提。是故常應憶念。偈曰。

「　若人願作佛
　心念阿彌陀
　應時為現身
　是故我歸命
　若人欲疾至
　不退轉地者
　應以恭敬心
　執持稱名號
　彼佛本願力
　十方諸菩薩
　來供養聽法
　是故我稽首
　彼土諸菩薩
　具足諸相好
　供自莊嚴身
　我今歸命禮
　彼諸大菩薩
　日日於三時
　供養十方佛
　是故稽首禮
　若人種善根
　疑則華不開
　信心清淨者
　華開則見佛
　十方現在佛
　以種種因緣
　歎彼佛功德
　我今歸命禮
　其土具莊嚴
　殊彼諸天宮
　功德甚深厚
　是故禮佛足
　若人生彼國
　終不墮三趣
　及與阿修羅
　我今歸命禮」


十疑論曰。難行道者。在五濁惡世。求阿鞞
跋致。甚難可得。略述有五。一外道相善亂
菩薩法。二無賴惡人破他勝德。三顛倒善
果能壞梵行。四聲聞自利障於大慈。五唯
有自力。譬如跛人步行一日不過數里。易
行道者。謂信佛教念佛三昧。乘彌陀願力
攝持。決定往生。如人水路行船須臾千里。
亦如劣夫從轉輪王。一日一夜周行四天
下。非是自力輪王力也。

* 大智度論　樂多集功德者。求生淨土(同前)

論四十三問曰。菩薩法應度生。何以但至清
淨無量壽佛國土中。答菩薩有二種。一者慈
悲心多為眾生。二者多集諸佛功德。樂多集
功德者。至一乘清淨無量壽國土。好多為眾
生者。至無佛法眾處。讚歎三寶之音。又論四
十五曰。菩薩有二。有先自成就功德。然後度
眾生。有先成就眾生。後自成就功德者。

妙宗鈔問曰。觀經上品。是出假位。合在穢
土。利益有情。何故求生淨土耶。答今十向
菩薩。求生淨土。乃是大論。先自成就功德
人也。故十疑論明。未得無生忍已還。要須
常不離佛故須求生(十向菩薩。約別教說。約圓即十信位)。

* 大智度論　釋迦彌陀各有淨穢國土(同前)

論三十六曰。當知。釋迦文佛。更有清淨國土。
如阿彌陀佛國。阿彌陀佛。亦有不嚴淨國。如
釋迦文佛國。又三十八卷曰。此間閻浮惡故。
釋迦壽應短。餘處好故。佛壽應長。

又涅槃經二十二曰。西方去此三十二河沙
乃至有無勝國。所有莊嚴。如安樂世界。我
於彼土。出現於世。

觀經疏曰。應佛皆為兩量。逐物隨緣參差
長短。妙宗釋曰。佛佛既皆三身圓證。應身
被物。物壽長短。豈不隨順。各示兩量故。彌
陀現長。亦能現短。釋迦現短。亦能現長。

* 起信論　娑婆不值佛專勸念佛(馬鳴菩薩)

復次眾生。初學是法。欲求正信。其心性弱。
以住此娑婆。自畏不能常值諸佛親承供養。
懼謂信心難可成就。意欲退者。當知。如來有
勝方便。攝護信心。謂以專欲念佛因緣。隨願
得生他方佛土。常見於佛。求離惡道。如修多
羅說。若人專念西方極樂世界阿彌陀佛。所
修善根。迴向願求。生彼世界。即得往生。常見
佛故。終無有退。若觀彼佛真如法身。常勤修
習。畢竟得生。住正定故。

賢首起信疏曰。往生有三位。一如蓮華未
開信行未滿。未名不退。但以處無退緣故
稱不退。二信位滿足已去。華開見佛。入十
住位。得少分見法身。住正定位也。三三
賢位滿。入初地已去。證遍滿法身。生無邊
佛土。如佛記龍樹等住初地生淨土等也。
此中畢竟等。是後二位。

四明融心解曰。此土濁重。十信方出苦輪。
彼土境勝。九品悉皆不退。故今託彼勝境
修觀。縱理未顯。見愛俱存。捨報必生無退
轉處。起信令觀彼佛真如法身者。自非一
心三觀。將何觀之。今家以三觀釋經。與馬
鳴之意。更無少異。故十疑論。令想彌陀法
身報身光明相好。故知。往生之行。正在三
觀。想彼三身。捨此求彼。初心不退。其義
皆成也。

* 思惟要略法　利鈍二根觀佛相好

觀無量壽佛。有二種人。鈍者先自觀察額上
一寸。除却皮肉。但見赤骨。繫念在緣。不念他
念。心若餘緣。攝之令還。次觀赤骨。辟方一
寸。令白如珂。又復通變其身。皆作白骨。無有
皮肉。更變此骨身。使作瑠璃光色清淨。從此
瑠璃身中。放白光明。自近及遠。遍滿閻浮。唯
見光明。不見諸物。還攝光明。入於身中。既入
之後。乃於光中。觀無量壽佛。結加趺坐。顏容
巍巍。如紫金山。繫念在佛。不令他緣。常如與
佛對坐不異。若利根者。但當先作明想晃然
空淨。乃於明中觀佛。便可得見。行者若欲生
彼國者。當作是觀。次觀諸法畢竟空相。而於
眾生。常興大悲。所有善本。盡以迴向。願生彼
國。便得往生。

右法見大藏圖字函。詳其文非佛說。又不
載菩薩所造。而是鳩摩羅什所譯。必西竺
教典之類也。今錄於此願。資思修云爾。

* 阿彌陀佛尊號

南無西方極樂世界。三十六萬億一十一萬
九千五百同名同號阿彌陀佛。

昔釋迦牟尼佛住世行化。至一俗舍見翁婆
二人。以穀一斗。記數共念阿彌陀佛。願生淨
土。佛言。我有異方便。令汝於一聲中念得多
穀之數。遂令念上佛名。

右佛尊號因緣。諸淨土經。並不見出。始因
唐飛錫禪師寶王論。以此佛號。立一念多
佛門。次侍郎王古直指淨土決疑集承之。
後龍舒淨土文。廣勸人受持。乃曰。甞以秈
禾穀校之。一合有千八百粒。若一稱此
號。乃滿二千碩穀之數。佛既自以此教人。
則其功德不可思議也。切緣寶王論。不載
所出經論。尤為缺典。今恐稱誦者欲知。故
茲錄示。
樂邦文類卷第一



樂邦文類卷第二

四明石芝沙門宗曉編次

* 序跋(三十二家)

念佛三昧詩序　圓悟法師　慧遠

觀無量壽佛經疏序　智者禪師

阿彌陀經通讚疏序　慈恩法師　窺基

阿彌陀經疏序　孤山法師　智圓

阿彌陀經新疏序　淨覺法師　仁岳

觀無量壽佛經序　慈覺禪師　宗頤

阿彌陀經勸持序　慈雲懺主　遵式

往生西方略傳序　同前

往生淨土懺願儀序　同前

往生決疑行願二門序　同前

淨土往生傳敘　飛山禪師　戒珠

念佛三昧寶王論序　草堂法師　飛錫

華嚴念佛三昧無盡燈　圓澄法師　義和

無盡燈後跋　參政范　成大

淨業禮懺儀序　大智律師　元照

觀經九品圖後序　同前

淨土十疑論序　提刑楊　傑

淨土十疑論跋　待制陳　瓘

直指淨土決疑集序　提刑楊　傑

龍舒淨土文序　狀元張　孝祥

龍舒淨土文跋　大慧禪師　宗杲

淨土寶珠集序　侍郎王　古

四十八願後序　慧覺法師　齊玉

淨土警策序　吳興法師　元頴

淨土自信錄序　無功叟王　闐

修行淨土法門後序　侍郎莫　仲珪

明師勝地論跋　獨醒居士林　鎬

寶城易記錄序　待制陳　瓘

遠法師齋忌禮文序　正言沈　濬

稱讚淨土海眾詩序　府判方　楶

西歸蓮社序　月堂法師　惠詢

刊往生行願略傳序　鎧菴居士吳克巳

* 文(十三家)

廬山白蓮社誓文　晉逸士劉　遺民

東海若　唐禮部柳　子厚

東海若跋　文忠公蘇　軾

東海若跋　橘洲禪師　寶曇

弔武侍䘖畫佛文　唐文公韓　愈䘖

結社法集　通慧僧錄　贊寧

蓮華勝會錄文　慈覺禪師　宗𦣱

念佛防退方便文　同前

念佛迴向發願文　同前

念佛懺悔發願文　慈雲懺主　遵式

結蓮社普勸文　總管張　􂶳

西資社同誓文　證通法師　師友

往生淨土十願文　桐江法師　擇瑛

* 讚(十七首)

金銀泥畫淨土變相讚　唐翰林李　白

繡西方淨土幀讚　唐侍郎白　居易

繡阿彌陀佛讚　同前

西方淨土讚　孤山法師　智圓

無量壽佛讚　大智律師　元照

畫阿彌陀像讚　文忠公蘇　軾

李伯時畫彌陀讚　寂音禪師　惠洪

安樂國讚三十章　提刑楊　傑

善導彌陀道場讚　同前

白蓮咸教主真讚　同前

傚禪月作遠公詠　太史黃　庭堅

遠法師贊　給事程　俱

劉遺民贊　同前

陶靖節贊　同前

謝康樂贊　同前

陸道士贊　同前

臨行自餞　樝菴法師　有嚴

* 念佛三昧詩序廬山法師慧遠

序曰。念佛三昧者何。思專想寂之謂。思專則
志一不撓。想寂則氣虛神朗。氣虛則智恬其
照。神朗則無幽不徹。斯二乃是自然之玄符。
會一而致用也。是故靖恭閑宇而感物通靈。
御心唯正。動而入微。此假修以凝神。積習以
移性。猶或若茲。況夫尸居坐忘。冥懷至極。智
落宇宙。而闇蹈大方者哉。請言其始。菩薩初
登道位。甫窺玄門。體寂無為。而無弗為。及
其神變也。則令修短葺常度巨細互相違。三
光迴景以移照。天地卷而入懷矣。又諸三昧
其名甚眾。功高易進。念佛為先。窮玄極寂。尊
號如來。神體合變。應不以方。故今入斯定
者。昧然忘知。即所緣以成鑒。鑒明則內照交
映。而色象生焉。非耳目之所暨而聞見行焉。
於是覩夫淵凝虛鏡之體。則悟靈相湛一清
明。自然察玄音之叩。心聽則塵累每消。滯情
融朗。非天下之至妙。孰能與於此。以茲而
觀。一覿之感。乃發久習之深覆。豁昏俗之重
迷。若匹夫眾定之所緣。故不得語其優劣。居
可知也。是以奉誠諸賢。咸思一揆之契咸寸
陰之頹景。懼來儲之未積。於是洗心法堂。整
衿清向。夜分忘寢。夙霄惟勤。庶夫貞詣之功。
以通三乘之志。臨津濟物。與九流而同往。仰
援超步。拔茆之興。俯引約進。秉策其後。以覽
眾篇之揮翰。豈徒文詠而已哉(廬山集。又載王喬之念佛三昧詩。見
下第五卷)。

* 　　觀無量壽佛經疏序天台智者大師

夫樂邦之與苦域。金寶之與泥沙。胎獄之望
華池。棘林之比瓊樹。誠由心分垢淨。見兩土
之升沈。行開善惡。覩二方之麁妙。喻形端則
影直。源濁則流昏。故知。欲生極樂國土。必
修十六妙觀。願見彌陀世尊。要行三種淨業。
然化因事漸。教藉緣興。是以闍王殺逆。韋提
哀請。大聖垂慈。乘機演法。曜玉相而流彩。
聳珍臺而顯瑞。雖廣示珍域。而宗歸安養。使
末俗有緣遵斯妙觀。落日懸鼓。用標送想之
方。大水結水。實表瑠璃之地。風吟寶葉。共天
樂而同繁。波動金渠。將契經而合響。觀肉髻
而瞻侍者。念毫相而覩如來。及其瞑目告終。
上珍臺而高踊。文成印壞。坐金蓮而化生。隨
三輩而橫截。越五苦而長騖。可謂微行妙觀
至道要術者哉。

此經心觀為宗。實相為體。所言佛說觀無量
壽佛者。佛是所觀勝境。舉正報以收依果。述
化主以包徒眾。觀雖十六。言佛便周。故云佛
說觀無量壽佛。經者訓法訓常。由聖人金口
故。

* 　　阿彌陀經通贊疏序慈恩法師窺基

詳夫理絕眾詮。豈三乘之可攝。智圓萬德。非
十地以能觀。布慈雲而廕四生洒法雨而津
九有。由是降神兜率。誕跡迦維。厭欲樂於王
宮。獲真常於覺樹。良以群生業惑魔黨增強。
騰苦海以闢三途。溺慈舟而吞萬善。是以高
張教網。直指淨方。是入聖之玄門。乃超凡之
妙躅。十重淨土。約地位以等差。九品蓮臺。
契根宜之次第。大矣哉。逈拋空有之門。獨
頴斷常之表。佛者覺道已圓。說者慈心演法。
阿彌陀者。無量壽也。經者常法攝貫也。常則
百王不易。法則千代同規。攝則包括眾詮。貫
者通連妙理。故云佛說阿彌陀經也。

* 　　阿彌陀經疏序孤山法師智圓

夫心性之為體也。明乎靜乎一而已矣。無凡
聖焉。無依正焉。無延促焉。無淨穢焉。及其
感物隨緣而變。則為六凡焉。為三聖焉。有
依焉有正焉。依正既作。則身壽有延促矣。國
土有淨穢矣。吾佛大聖人。得明靜之一者也。
乃假道於慈。託宿於悲。將欲歐群迷使復其
本。於是乎。無身而示身。無土而示土。延其壽
淨其土俾其忻。促其壽穢其土俾其厭。既忻
且厭。則漸誘之策行矣。是故釋迦現有量而
取穢土。非欲其厭耶。彌陀現無量而取淨土。
非欲其忻乎。此則折之。彼則攝之。使其復本
而達性耳。故淨名曰。隨所調伏眾生而取佛
土者。其是之謂乎。雖寶樓金池為悅目之翫。
而非惑蕩之色。而能達唯心無境矣。雖風樹
鳥聲有入耳之娛。而非惉懘之音。而能念三
寶有歸矣。夫如是則復乎明靜之體者。如轉
掌耳。經云。眾生生者皆是阿鞞跋致是也。大
矣哉。聖人之善權也如此。是故群經森列。而
偏讚淨方。其有旨哉。佛說阿彌陀經者。其偏
讚之謂歟。吾愛其辭簡而理明其文約而事
備。足可以誘弱喪而係童蒙焉。於是約龍樹
之宗。準智者之說。依經辨理。為之義疏。若
極深研幾。則吾豈敢。庶乎有助於真風。為益
於後昆爾。

* 　　阿彌陀經新疏序淨覺法師仁岳

或曰。虛空無涯。世界無量。其間有凡有聖。
有淨有穢。何為其然乎。曰妄念而然也。真則
不然。諸佛證真。空界殞裂。至論應化身土之
事。亦隨眾生妄念所感。蓋使夫革凡成聖捨
穢趣淨。然後純純乎。如諸佛之證也。噫眾
生之妄也久矣。故我佛能仁氏起無緣慈悲。
出堪忍世界。以若干方便。開諸度門。繇是五
時設教。三乘授道。雖頓漸不同。同歸于理。
其有我佛未度。而度在他佛者。則曰補處之
有慈氏。極樂之有彌陀。乃至十方淨佛國土。
示若鏡像。導如津梁。隨其所應。利有攸往。然
而補處雖近。十方俱遠。諸大乘經。莫不稱讚
乎極樂為最彌陀為勝。依正既異。壽命且長。
眾生信而願生者多矣。神化之蹟粲在群藉。
佛言。將來法滅。唯留無量壽經。住世百年。
天台云。當知。彼佛於此惡世。偏有緣爾。茲經
也。始慈恩法師甞有譔釋。復有疏本。亦題基
公之名。相傳云。此無名師。假託而行也。校其
文旨。實大同而小別。洎孤山中庸子章句後
出。盛傳于時。以病中援毫。詞簡義略。凡用
敷訓。似未盡於方等之詮乎。走不敏探智者
之教。頗歷歲紀。常欲以一家法要并淨土諸
說覆述斯文。竊避人之多忌。未果所志。年逼
耳順。退藏故園。伏念玉泉報恩。九旬揮於犀
柄。圭峯思孝七月薦於蘭盆。緬挹清芬遂獲
操染。卷成析為上下。以新疏目之。別舊章也。
若乃言之無文。吾何敢以前說並駕。或言下
之理粗通大方。亦所不讓云。

* 　　觀無量壽佛經序慈覺禪師宗頤

夫正遍知海。從心想生。諸佛世界。隨心淨土。
然則彌陀至聖不隔下凡。極樂雖遙。豈離方
寸。所以念佛而即得見佛。求生而遂能往生。
觀無量壽經者。以法界心照實相境。三種淨
業。明法行之正因。十六妙觀。為寂照之方
便。法身與化身隨量。依報與正報齊觀。是以
韋提希豁然大悟。授記往生。佛世尊親勅受
持。廣說斯事。經傳此土。人罕流通。不有圓
機。誰陳法施。常山比丘瓊安等。憫眾生之日
用不出塵勞。嗟妙境之無邊。願為鄉導。同心
鏤板。庶廣受持。非勢至之同倫。即遠公之舊
社。聊伸序引。普告未聞。

* 阿彌陀經勸持序慈雲懺主遵式

此經文句雖約。與大本意同。上聖赴緣。廣略
異耳。依正主伴。於是備焉。願行方軌。有加諸
說辭簡義博諷易功多。良在茲矣。初則廣讚
依正。引物忻求。次則六方引同訓勉生信。三
則舉難況易。使聞者知歸。第一廣讚依正者。
初讚次勸修願行。佛告長老下。標立所讚。彼
土何故名為極樂下。先讚依果。即珠網麗天。
瓊林矗地(一)。池流八德。蓮吐四光(二)。天樂韻於
六時。裓華散於億剎(三)。他禽演於道品。風樹
傳於法音(四)。舍利弗於意下。廣讚正報。先讚
化主。相好八萬。舉光明以遍收。功德喻沙。言
壽命以統括。成佛十劫。簡過未以釋疑(已上化主)又
舍利弗下。讚眷屬。聲聞雖眾。皆發大心。菩薩
云多。率居補處。生者咸歸於定聚。趣途即預
於阿鞞(已上眷屬)次眾生聞者下。勸修願行。先願。
次不可以少善根下修行一日等者。正在用心
之厚薄。不在責時之久近。宜遵一心不亂。其
人臨命終下。明得果。我見是利下結勸。次如
我今者下。第二六方引同訓勉生信。先引同。
次於汝意下勸信。亦是勸持。如我今者下。第
三舉難況易。五濁得道為難。淨土修行則易。
並如文請。先熟尋節段。然後誦文。則起盡有
倫。功不虛棄。如或清晨靜夜。收視聽以端居。
口誦心游。蕩神明於幽極。氛累斯滌。淨境弗
迷。廣舌勸持。豈不然也。

* 往生西方略傳序同前

維西方淨土者。瓊林寶網珠閣瑤池。超倍剎
於玉毫。耀千光於沙界。諸佛同讚。群賢所宗。
遍告曼殊咸願生乎其國。天親彌勒。皆誓往
於彼方。大聖尚然。況常徒者也。至若散因定
業少善多福。截五道而長騖。睠九品以高升。
直到薩雲無復退轉。故彼佛本願云。設我得
佛。十方眾生。至心信樂。欲生我國。乃至十
念。若不生者。不取正覺。唯除五逆誹謗正法
(五逆者。出佛身血。破和合僧。殺阿羅漢。殺父。殺母也)今既幸無逆罪。不謗
大乘。豈有願求而不遂也。況復十六觀云。下
品下生者。具足諸罪。四重五逆謗方等法地
獄火現。十念稱佛。地獄猛火。化為涼風。即生
彼土。斯則又許逆罪之輩十念得生。況無此
罪者乎。推此而言。宜各自信。凡願生者。無不
遂心。故天台智者臨終讚曰。四十八願。莊嚴
淨土。華池寶樹。易往無人。火車相現。一念改
悔。尚得往生。況戒定熏修。淨行道力實不唐
捐。又本願云。十方眾生。聞我名號。繫念我
國。迴向欲生。若不果遂者。誓不成佛。又應校
量業行久近者。十念信樂。尚生彼國。況復一
日信樂者。況復一月一年一生而信樂者耶。
又應校量滅罪輕重者。一念滅八十億劫生
死重罪(重罪者。即前五逆也)一念稱佛滅罪既爾。況復十
念所滅罪耶。況復一日一月一年一生念佛所
滅罪耶。重逆尚滅。況輕罪乎。又應校量念佛
功德比餘善根優劣之相者。經云。若人以四
事極好之物。供養三千大千世界滿中阿羅
漢辟支聖人。所得福德。不如有人一合掌。一
稱南無佛陀。如彼大千聖福。假使百分千分
百千億分。算數譬喻皆所不及。一稱佛名者功
德無量。一稱佛名功德尚爾。況復十念佛者。
況復一日一月一年一生。念阿彌陀佛者所
得功德耶。復次應知。念佛之人。現世安隱。
眾聖守護。離諸災厄。且近校量今時風俗。競
祭鬼神。求其福祐。望得安隱。信邪殺命。造
罪結冤。必無福慶而可利人。虛招來生地獄
罪報。易曰。積不善之家。必有餘殃。殺生害
命。祖承祭法。非一朝一夕。豈非積不善耶。殃
咎何疑也。若言殺生非不善者。古今帝王。何
故仁慈化世。勝殘去殺。禽魚遂性。令登壽域。
咸稱善耶。然祭祀之法。天竺韋陀支那祀典。
既未逃於世論。真誘俗之權方。周公雖稱事
神。不達彙征之道。仲尼焉能事鬼。蓋迷六趣
之源。老氏經既混於九流。莊子未移於百氏。
惟釋宗所辨。曲盡其理。天趣在上。人居其次。
修羅處中。鬼畜斯下。今以人事鬼。其猶俛首
就足抑君奉民。何逆之甚也。又鬼有邪力。事
之既久。物黨方類。死墮其中。世其迷哉。且三
界大師萬德慈父。歸之者罪滅。尚之者福生。
諸經具說。若能暫歸三寶。受持一佛名者。現
世當獲十種勝利。一者晝夜常得一切諸天
大力神將。河沙眷屬隱形守護。二者常得二
十五大菩薩。如觀世音等。及一切菩薩常隨
守護。三者常為諸佛晝夜護念。阿彌陀佛常
放光明。攝受此人。四者一切惡鬼。若夜叉若
羅剎。皆不能害。一切毒蛇毒龍毒藥。悉不能
中。五者一切火難水難。冤賊刀箭。牢獄枷
柚。橫死枉死。悉皆不受。六者先所作罪皆悉
消滅。所殺冤命。彼蒙解脫。更無執對。七者夜
夢正直。或復夢見阿彌陀佛勝妙色像。八者
心常歡喜。顏色光澤。氣力充盛。所作吉利。
九者常為一切世間人民。恭敬供養。歡喜禮
拜。猶如敬佛。十者命終之時。心無怖畏。正
念歡喜。現前得見阿彌陀佛。及諸聖眾。持金
蓮臺。接引往生西方淨土。盡未來際。受勝妙
樂。諸有智人。請觀念佛。所獲現世福利功德。
豈同世人祠祀之法。現無福利未來受苦耶。
又復當信一切大乘經典。皆讚西方莊嚴淨
土勸令往生。若華嚴方等般若法華涅槃。諸
部諸經。皆示行相。及讚功德。又諸菩薩天親
龍樹。皆各造論稱讚淨土。又此方諸法師禪
師。各造論著疏。光讚西方。道安法師往生論
六卷。慧遠法師造觀經疏一卷。天台智者造
十疑論觀經疏彌陀經疏。各一卷。道綽禪師
撰安樂集三卷。善導和尚。立五會教勸人念
佛。造觀經疏一卷二十四讚六時禮文各一
卷。懷感法師。得念佛三昧造決疑論七卷。慈
愍三藏。撰淨土慈悲集三卷。慈恩法師。造彌
陀經疏二卷。鎮國沙門澄觀。造觀經疏一卷。
有誰聞此眾聖稱楊誘勸往生。而不信樂。除
彼不肖人癡瞑無智者。斯更復引自古及今。
西天東夏道俗士女。往生高人三十三條顯
驗之事。具示將來諸有賢達。願共往生云也。

* 往生淨土懺願儀序同前

原其諸佛憫物迷盲。設多方便而引取之。但
唯安養淨業。捷直可修。諸大乘經。皆啟斯要。
十方諸佛。無不稱美者也。若比丘四眾及善
男女諸根缺具者。欲得速破無明諸闇。欲得
永滅五逆十惡犯禁重罪及餘輕過。當修此
法。欲得還復清淨大小戒律。現前得念佛三
昧。及能具足一切菩薩諸波羅蜜門者。當學
此法。欲得臨終離諸怖畏。身心安快喜悅如
歸。光照室宅。異香音樂。阿彌陀佛觀音勢
至。現在其前。送紫金臺。授手接引。五道橫
截。九品長騖。謝去熱惱。安息清涼。初離塵
勞。便至不退。不歷長劫。即得無生者。當學
是法。欲修少法而感妙報。十方諸佛俱時稱
讚。現前授記。一念供養無央數佛。即還本國。
與彌陀坐食。觀音議論。勢至行步。眼耳洞
視徹聞。身量無際。飛空自在。宿命了了。遍見
五道如鏡面像。念念證入無盡三昧。如是稱
述。不可窮盡。應當修習此之勝法。如所說者。
皆實不虛。十方諸佛。出廣長舌。稱美此事。以
示不妄。我等云何敢不信佛。今取淨土眾經
立此行法。若欲廣知。尋經補益。

* 往生決疑行願二門序同前

維安養寶剎。大覺攸贊。三輩高升。夕孕金
華。列宿猶暫於海滴。晨游玉沼。世燈彊喻
於河沙。良以。十方爰來。四生利往。雖騰光而
普示。終稽首而偏求。故其竺國皇州自今觀
古。彼則鉅賢至聖。咸舒藻以為盟。此則覺德
鴻儒。盡摛毫而作誓。自茲迴向綿續。唱和相
尋。誠為道德之通衢常樂之直濟者也。但世
多創染割截。未識方隅。忽遇問津。靡暫濫吹。
或攘臂排為小教。或大笑斥作權乘。以其言
既反經。人惑常典。易不云乎。居其室出其言
不善。則千里之外違之。況其邇者乎。遂輒述
往生淨土決疑行願二門。詞愧不文。理存或
當。視菽麥而且辨。挹涇渭而永分。翦伊蘭
之臭林。植栴檀之香幹。信解行願。原始要
終。不數千言而能備舉者。實茲二門矣。

* 淨土往生傳敘飛山禪師戒珠

給孤園中聖賢之眾畢集。是時眾無一詞之
請。如來遽然而告曰。過是西方十萬億國有
淨土焉。其土廣博。百寶成焉。又曰。眾生思
焉念焉。求而以生者。皆如願焉。說者曰。十二
分教以羅萬有。此乃無問自說之一分也。其
義猶何。猶母之拊嬰兒不俟其請。但欲顧其
手足乳而哺之。腹而擁之也。然如來捨兜率
降迦維。其說法者五十年。流慈振毓。隨機有
授。其間龍天釋梵聲聞緣覺大菩薩眾。棄頭
目捐髓腦。外於國城珍寶。殷勤三請者非一。
如來或辭或默。止止而不說者有之。至是而
乃自說。誠悲五濁異生流浪而不息者長劫。
夫將厭五濁。期生于淨土。必在乎專念。念言
之至以繫乎想十六觀。所以第資焉。經稱諸
佛正遍知海從心想生。其故何哉。明其始也。
舉其漸之之謂也。行始於有修。智始於有習。
無上極果。以始于深心。深心者。確乎其不可
拔者也。故一念轉三塗之苦。十念階九品之
華。此雖大乘方等諸經。皆所互陳而互發。
非止一經言而發之也。漢魏已來翹誠西向
篾聞其有人者。實以大法初流。經文之未備
矣。西晉時。劉曜寇蕩京雒。僧顯避地江東。始
由三事因願。驟感祥異。然其拳拳之志。以遭
亂世。遺風勝業代或無聞。東晉之末。遠師憩
跡廬阜。其同意法師釋道炳竺道生佛陀耶
舍。洎在家英豪劉遺民雷次宗周續之等。一
百二十有三人。締結方外之游。希風來集。遠
以幻集之期不克以常保。夢游之軀不可以
長存。因指無量壽國。結之遐游。焉其已也。又
言。其國清淨。無三塗無六趣。眾生依向不一生而生者。寶幢為之前導。金蓮為之受質。於
是相與而有蓮社之稱焉。今之以蓮社云云。
蓋其始也。或時以為淨社。義亦詳矣。自遠而
下。淨土之修益振。故宋有曇弘。齊有慧進。
梁有道珍。李唐之間。頴悟通識之士。如道綽
善導者。累復有焉。余以像季之餘。值佛遺法。
緬懷淨業。其亦有年。每以前賢事跡散於諸
傳。淪於異代。不得類例相從條然以見。繇是
歷考梁隋而下。慧皎道宣諸師所撰傳記十
有二家。洎大宋通慧大師新傳。且得顯等七
十五人。其傳之作。理或有所暗昧。詞或有所
叢脞。因復修正而發明之。外有鴻業慧明等
六十二人。在其生平想像。至於捨生之際。不
甞以矚勝相。備之不足起深信。乃無以備之。
後之明哲。或患其所不足。摭而備之者。亦余
之闕有補焉。

* 念佛三昧寶王論序草堂法師飛錫

客有高信。至吾禪居。前禮致問。辭甚清逸。問
吾曰。修心之人成道捷徑。法華三昧不輕之
行。念佛三昧般舟之宗。僉為無上深妙禪門
者。願聞其致。對曰。吾拱默九峰。與世異營。
天書曲臨。自紫閣山草堂寺。令典千福法華
勝場。向三十年矣。希高扣寂。未有若君之所
問者也。子將涉無生之龍津。欲圖南以鵬舉。
吾不敏也。甞試論之。今則略開二十門。以明
斯旨耳。

* 華嚴念佛三昧無盡燈序圓澄法師義和

六道凡夫三乘賢聖。其根本悉是靈明清淨。
一法界心。性覺寶光。各各圓滿。本不名諸佛。
亦不名眾生。但此心靈妙自在。不守自性故
隨迷悟之緣。作業受苦。名曰眾生。修道證
真。遂名諸佛。佛憫眾生顛倒妄想。執著而不
證得。於是稱法界性。說華嚴經。欲令眾生。知
一切法。即心自性。成就慧身。不由他悟。至於
善財證入法界。參諸知識。最初吉祥雲比丘。
教以無礙智慧念佛門。又解脫長者。教以唯
心念佛門。又普遍吉淨光夜神。教以觀德相
念佛門。其後華嚴諸祖。慮念佛者。莫得其要。
於善知識解脫門中。復設諸門。意使諸佛與
眾生交徹。淨土與穢土融通。法法彼此該收。
塵塵悉包遍法界。相即相入。無礙圓融。儻得
其門。則等諸佛於一朝。不得其門。則徒修因
於曠劫。夫不龜手之藥一也。有終身洴澼洸
者。有裂土而封者。蓋用有工拙。而利有大小
念佛法門一也。有涉時之久。致力之多。而平
素失其指歸。逮乎垂亡。他境強奪尠能超邁。
此終身不免於洴澼洸之謂也。唯華嚴觀行。
得圓至功於頃刻。見佛境於塵毛。諸佛心內
眾生。新新作佛。眾生心中諸佛念念證真。至
簡至易。雖然諸佛拔苦與樂之心一也。不思
議力一也。唯西方彌陀世尊。接引娑婆眾生
願力偏重。即本師故。是以流通經中。普賢行
願獨指彌陀。極為至切(義和)晚年退席平江能
仁。遍搜淨土傳錄與諸論讚。未甞有華嚴圓
融念佛法門。蓋巴歌和眾。雪曲應稀。無足道
者。嗚呼不思議法門。散乎大經與疏記之中。
無聞於世。離此別求。何異北轅而之楚耶。於
是備錄法門。著為一編。使見聞者不動步而
歸淨土。安俟階梯。非思量而證彌陀。豈存言
念。諸佛則背塵合覺故明。眾生則背覺合塵
故昏。欲使冥者皆明。明終無盡。因目其篇曰
無盡燈云爾。乾道元年九月望。臨安府慧因
院。華嚴教觀義和序。

* 無盡燈後跋參政范成大

念佛三昧深廣微密。世但以音聲為佛事。此
書既出。當有知津者。乾道丁亥季夏七日。吳
郡范成大書。

* 淨業禮懺儀序大智律師元照

元照自下壇來。便知學律。但稟性庸薄。為行
不肖。後遇天台神悟法師苦口提誨。始知改
跡。遂乃深求祖教。博究佛乘。而於佛祖微
言。薄有所領。竊自思曰。初心晚學。寧無夙
善。但不遇良導。作惡無恥。虛喪一生。受苦長
劫。於是發大誓願。常生娑婆五濁惡世。通達
佛理。作大導師。提誘群生。令入佛道。復見高
僧傳。慧布法師云。方土雖淨。非吾所願。若使
十二劫蓮華中受樂。何如三塗極苦處救眾
生也。由是堅持所見。歷涉歲年。於淨土門。略
無歸向。見修淨業。復生輕謗。後遭重病。色力
痿羸。神識迷茫。莫知趣向。既而病差。頓覺前
非。悲泣感傷。深自克責。志雖洪大。力未堪
任。仍覽天台十疑論。初心菩薩。未得無生忍。
要須常不離佛。又引智度論云。具縛凡夫。有
大悲心。願生惡世。救苦眾生。無有是處。譬如
嬰兒不得離母。又如弱羽秖可傳枝。自是盡
棄平生所學。專尋淨土教門二十餘年。未甞
暫捨。研詳理教。披括古今。頓釋群疑。愈加深
信。復見善導和尚專雜二修。若專修者。百即
百生。若雜修者。萬千一二。心識散亂。觀行難
成。一志專持四字名號。幾生逃逝。今始知歸。
仍以所修。展轉化導。盡未來際洪贊何窮。方
便多門。以信得入。如大勢至。以念佛心。獲悟
圓通。入三摩地。復自思念。已前所造無量罪
業。不信淨土謗法毀人。業因既成。苦果必克。
縱百千劫所作不亡。業性雖空。果報不失。內
懷慚恥。曉夕兢惶。於是躬對聖前。吐露肝膽。
五體投地。苦到懺悔。仍發大願。普攝眾生。同
修念佛。盡生淨土。欲常修習。須立軌儀。故集
諸文。布成此法。從始至末第列十門。並準聖
言。咸遵古式。事從簡要。法在精專。所貴自
備修持。豈敢貽諸先達。後賢披覽。知我志焉。

* 觀經九品圖後序同前

世之學佛者。其始莫不皆曰為生死事大故
也。及乎聲利所動世緣所汨。則死生大事置
而弗論。或為人所扣擊。則他辭託跋。不能自
決。或云此不須問。或云不必須知。或云符到
奉行莫作計挍。或云隨處受生出入自在。或
云且生不高不下之家復男子身。或云把定
精神見善惡相不得隨去。或令預候知時。或
教臨終奪陰。或云百骸潰散一物長靈。或云
形散氣消歸去寂滅。如是種種臆度矯亂。皆
不出凡夫外道斷常二見。逮乎四大解分病
苦所迫。識神無主。隨業輪迴決無疑矣。借令
定日剋時。坐脫立化。世術可致。未足為奇。斯
由不見十六觀經。不知九品生相。不信彌陀
願力。而堅持所見。自甘塗炭。豈不為之悲哉。
姑蘇逸上人。久歷叢林。不滯偏見。屬意觀
經蓋有年矣。將恐道俗未閱經本。乃命工圖
繪九品之相。具引經文。以示其說。隨於經後。
各以偈頌為之激勵。且使知死生事大者。有
超越之路。而不溺於異見枉受輪轉。若乃因
相以舉目。因文而動懷。是必有信者解者修
者生者焉。以至疑者謗者。莫不皆為往生因
種。則斯文於世。豈小補哉。青山安忍子。仰之
不已。輒復命筆。隨喜讚嘆云。

* 天台淨土十疑論序提刑楊傑

愛不重不生娑婆。念不一不生極樂。娑婆穢
土也。極樂淨土也。娑婆之壽有量。彼土之壽
則無量矣。娑婆備諸苦。彼土則安養無苦矣。
娑婆隨業輪轉生死。彼土一往。則永證無生
法忍。若願度生。則任意自在。不為諸業轉矣。
其淨穢壽量。苦樂生死。如是差別。而眾生冥
然不知。可不哀哉。阿彌陀佛。淨土攝受之主
也。釋迦如來。指導淨土之師也。觀音勢至。助
佛揚化者也。是以如來一代教典。處處丁寧
勸往生也。阿彌陀佛與觀音勢至。乘大願船。
泛生死海。不著此岸。不留彼岸。不止中流。
唯以濟度為佛事。是故阿彌陀經云。若有善
男子善女人。聞說阿彌陀佛執持名號。若一
日乃至七日。一心不亂。其人臨命終時。阿彌
陀佛。與諸聖眾現在其前。是人終時。心不顛
倒。即得往生極樂國土。又無量壽經云。十方
眾生。聞我名號。憶念我國。植諸德本。至心
迴向。欲生我國。不果遂者。不取正覺。所以祇
洹精舍無常院。令病者面西作往生淨土想。
蓋彌陀光明遍照法界。念佛眾生攝取不捨。
聖凡一體。機感相應。諸佛心內眾生塵塵極
樂。眾生心中淨土念念彌陀。吾以是觀之。智
慧者易生。能斷疑故。禪定者易生。不散亂故。
持戒者易生。遠諸染故。布施者易生。不我有
故。忍辱者易生。不瞋恚故。精進者易生。不退
轉故。不造善不作惡者易生。念純一故。諸惡
已作。業報已現者易生。實慚懼故。雖有眾善。
若無誠信心無深心。無迴向發願心者。則不
得上上品生矣。噫彌陀甚易持。淨土甚易往。
眾生不能持不能往。佛如眾生何。夫造惡業
入苦趣。念彌陀生極樂。二者皆佛言也。世人
憂墮地獄。而疑往生者。不亦惑哉。晉慧遠法
師。博通教乘。出稱夙德。甞與耶舍尊者劉遺
民諸英豪等。結白蓮社於廬山。蓋致精誠於
此爾。其後七百年。梁周隋唐至于　國朝。其
僧俗修奉獲感應者非一。咸見于淨土傳記。
豈誣也哉。然贊輔彌陀教觀者。其書山積。唯
天台智者大師淨土十疑論。最為首冠。援引
聖言。開決群惑。萬年闇室。日至而頓釋群陰。
千里水程舟具而不勞自力。非法藏後身。不
能至於是也。傑頃於都下。甞獲斯文。讀示所
知。無不生信。自遭酷罰。感悟益深。願廣其
傳。因為序引。熙寧九年仲秋述。

* 淨土十疑論後序待制陳瓘

人心無常。法亦無定。心法萬差。其本在此。信
此則遍信。華嚴所以說十信。疑此則遍疑智
者所以說十疑。出疑入信。一入永入。不離於
此。得究竟處。淨土者究竟處也。此處有說法
之主。名無量壽。此佛說法。未甞間斷。疑障其
耳。則聾而不聞。疑障其心。則昧而不覺。不聞
不覺。安住惡習。讚嘆不念。隨喜麁心。妄指蓮
胞以為虛誕。終不自念。此分段身。從何而得。
自何而來。胎獄穢濁。真實安在。信憑業識。
自隔真際。於一幻境。非彼執此。生生不靈。永
絕聖路。以如是故。釋迦如來。起大慈憫。於
穢濁中。發大音聲。讚彼淨土上妙之樂。於生
死中。為大船師。載以法船。令趍彼岸。晝夜度
生。無有休息。然而彌陀之岸本無彼此。釋迦
之船實非往來。譬如一燈分照八鏡。鏡有東
西光影無二。彌陀說法遍光影中。而釋迦方
便獨指西鏡。故已到彼岸者。乃可以忘彼此。
未入法界者。何自而泯東西。於此法中。若未
究竟。勿滯方隅。勿分彼此。但當正念諦信而
已。此二聖之意。而智者之所以信也。信者萬
善之母。疑者眾惡之根。能順其母能耡其根。
則向之所謂障緣眾生。聾可復聞。昧可復覺。
未出生死。得出生死。未生淨土。得生淨土。順
釋迦之誨。往面彌陀。隨彌陀之願。來助釋迦。
在此而遍歷十方。即西而普入諸鏡。自二聖
建立以來。如是之人。如河沙數。云何不信。云
何而疑。能自信己。又作方便。令諸未信無不
信者。此則智者之所以為悲也。明智大師(中
立)學智者之道。不順其文。而順其悲。所以又
印此論。冠以次公之序。而請予申廣其說以
助其傳。元祐八年七月十一日。左宣義郎前
簽書鎮東軍節度判官廳公事陳瓘序。

* 直指淨土決疑集序提刑楊傑

大願聖人從淨土來。來實無來。深心凡夫。往
淨土去。去實無去。彼不來此。此不往彼。而其
聖凡會遇。兩得交際者何也。彌陀光明如大
圓月。遍照十方。水清而靜。則月現全體。月非
趣水而遽來。水濁而動。則月無定光。月非捨
水而遽去。在水則有清濁動靜。在月則無取
捨去來。故華嚴解脫長者云。知一切佛猶如影
像。自心如水。彼諸如來。不來至此。我不往彼。
我若欲見安樂世界阿彌陀如來。隨意即見。
是知。眾生注念。定見彌陀。彌陀來迎。極樂不
遠。乃稱性實言非權教也。淨土無欲。非欲界
也。其國地居。非色界也。生有形相。非無色界
也。一切眾生。未悟正覺。處大夢中。六道升沈。
未甞休止。諸天雖樂。報盡相衰。脩羅方瞋。戰
爭互勝。旁生飛走。噉食相殘。鬼神幽陰。飢渴
困逼。地獄長夜。痛楚號呼。得生人趣。固已為
幸。然而生老病死眾苦嬰纏。唯是淨方更無
諸苦。蓮苞託質無生苦也。寒暑不遷無老苦
也。身非分段無病苦也。壽命無量無死苦也。
無父母妻子無愛別離也。上善人聚會無怨
憎會也。華裓香食珍寶受用。無求不得無窮
困也。觀照空寂無蘊苦也。悲濟有情。欲生則
生。不住寂滅非二乘也。智照生死。得不退轉
非凡夫也。三界蕩然。譬如四裔。丘陵坑坎穢
腐所積。溪壑阻絕孰為津梁。乃有狂人迷路
於此。惡獸魑魅惱害雜居。刀兵水火。或時傷
暴風霜。霹靂淩厲。摧懾罔知城域。可以庇覆
飲食衣服。未或充足。甘受是苦。不求安樂。有
佛釋迦。是大導師。指清淨土是安樂國。無量
壽佛是淨土師。爾諸眾生。但發誠心。念彼佛
號。即得往生。若生彼土。則無諸惱。不聞知
者。固可哀憐。亦有善士。發三種不信心。不求
生者。尤可嗟惜。一曰吾當超佛越祖。淨土不
足生也。二曰處處皆淨土。西方不必生也三
曰極樂聖域。我輩凡夫。不能生也。夫行海無
盡。普賢願見彌陀。佛國雖空。維摩常修淨土。
十方如來有廣舌之讚。十方菩薩有同往之
心。試自忖量。孰與諸聖。謂不足生者。何其自
欺哉。至如龍猛祖師也。楞伽經有預記之文。
天親教宗也。無量論有求生之偈。慈恩通讚
首稱十勝。智者析理明辨十疑。彼皆上哲精
進往生。謂不必生者。何其自慢哉。火車可滅。
舟石不沈。現華報者。莫甚於張馗。十念而超
勝處。入地獄者。莫速於雄俊。再甦而證妙因。
世人愆尤。未必若此。謂不能生者。何其自
棄般舟三昧經云。跋陀惒菩薩。請問釋迦
佛。未來眾生。云何得見十方諸佛。佛教念阿
彌陀佛。即見十方一切諸佛。又大寶積經云。
若他方眾生。聞無量壽如來名號。廼至能發一
念淨信。歡喜愛樂。所有善根。迴向願生無量
壽國者。隨願皆生。得不退轉。此皆佛言也。不
信佛言。何言可信。不生淨土。何土可生。自欺
自慢。自棄己靈。流入轉迴。是誰之咎。四十
八願悉為度生。一十六觀同歸繫念。一念既
信。已投種於寶池。眾善相資。定化生於金地。
無輒悔墮誤認疑城。即時蓮開得解脫道。唯
心淨土自性彌陀。大光明中決無魔事。直指
淨土決疑集者。吾友王古敏仲之所編也。博
采教典該括古今。開釋疑情。徑超信地。其載
聖賢之旨。在淨土諸書。最為詳要。蓋安養國
之鄉導也。若登彼岸。舟固可忘。來者問津。斯
言無忽。元豐七年九月十日序。

次公此序反覆詳盡。其論三種不求生。最
為一篇警策。但謂淨土非三界。及云身非分
段。有違經論。謹引二文。以正其非。釋籤云。
若大論中。明安養國非三界者。秖是非此
娑婆三界耳。若就彼土具有三界故。無量
壽經。阿難白佛。彼安養界既無須彌。忉利
諸天依何而住。佛反質云。此土夜摩乃至
色界。依何而住。阿難默領。反質意者。此
夜摩等。既許依空。何妨彼土四王已上依
空而住。具明土相。復有多種共別不同。如
無動界。雖是淨土。猶有男女及須彌等。此
同居淨土既其不同。同居穢土亦應不等。
釋論云。出三界外有淨土。聲聞辟支佛出
生其中。受法性身。非分段生。

* 龍舒淨土文序狀元張孝祥

阿彌陀如來。以大願力攝受群品。繫念甚簡。
證果甚速。或者疑之(余)甞為之言。阿彌陀佛
即汝性是。極樂國土即汝心是。眾生背覺。合
塵淪於七趣。立我與佛。天地懸隔。佛為是
故。慈悲方便。開示悟入。現諸無量如幻三昧
莊嚴其國。備極華好。復以辯智而為演說。令
諸眾生歡喜愛樂。於日用中。能發一念。念彼
如來。欲生其國。即此一念清淨堅固。還性所
有與佛無異。當是念時。不起于座。阿彌陀佛
極樂國土。悉皆現前。如是修習。乃至純熟。
幻身壞時。此性不壞。金蓮華臺。由性種生。往
生其中。如歸吾廬。諸佛菩薩。即我眷屬。性無
異故。自相親愛。友人龍舒王虛中端靜簡潔。
博通群書。訓傳六經諸子。數十萬言。一旦捐
之曰。是皆業習。非究竟法。吾其惟西方之
歸。自是精進。惟佛惟念。年且六十。布衣蔬
茹。重研千里。以是教人。風雨寒暑弗遑恤。
閒居日課千拜。夜分乃寢。面目奕奕有光。望
之者。信其為有道之士也。紹興辛巳秋。過家
君於宣城。留兩月始見其淨土文。凡修習法
門。與感驗章著。具有顛末。將求信道者。鋟木
傳焉。諉(余)序其書。故為之題其端云。虛中名
日休。十月旦。歷陽張(孝祥)序。

* 龍舒淨土文跋大慧禪師宗杲

龍舒王虛中日休。博覽群書之餘。留心佛乘。
以利人為己任。真火中蓮也。佛言。自未得度。
先度人者菩薩發心。自覺已圓。能覺他者。如
來應世。(予)嘉其志。為題其後。若見自性之彌
陀。即了唯心之淨土。未能如是。則虛中為此
文功不唐捐矣。庚辰八月二十日。書于劉景
文懶窠云。雙徑妙喜(宗杲)跋。

* 淨土寶珠集序侍郎王古

眾生心淨則佛土淨。法性無生而無不生。有
佛世尊。今現說法。在極樂國。號阿彌陀。緣
勝劫長。悲深願大。無邊際光明攝受。不思議
淨妙莊嚴。珠網麗空。瑤林矗地。池含八德。
華發四光。韻天樂於六時。散裓華於億剎。
諸佛共讚。十方來歸。彌陀心內眾生。新新攝
化。眾生心中淨土。念念往生。質託寶蓮。不離
當處。神超多剎。豈出自心。如鏡含萬象而無
有去來。似月印千江而本非升降。被圓頓機。
則皆一生補處。明方便門。則有九品階差。念
本性之無量光。本來無念。生唯心之安養國。
真實無生。解脫苦輪。十念亦超於寶地。會歸
實際。二乘終證於菩提。如大舟載石而遂免
沈淪。若順風揚帆而終無留難。悟之則甚近
而不遠。迷之則益遠而無人。嗟夫學寡障多。
疑深觀淺。斥為權小。閴若存亡。則以馬鳴龍
樹為未然。天台智覺為不達。不信當受菩提
記。不肯頓生如來家。籠鳥鼎魚翻為游戲。隙
駒風燭妄計久長。虛受一報身。枉投諸苦趣。
豈知大雄讚勸金口叮嚀。侶聖賢於剎那。具
相好於俄頃。樂受則永拋五濁。悲增則迴救
三塗。於此不知。是為可憫。自魏晉大經初出。
則有遠顯諸賢繼修。事列簡編。驗彰耳目。福
唐釋戒珠。採十二家傳記。得七十五人。蒐補
闕遺。芟夷繁長。該羅別錄。增廣新聞。共得一
百九人。隱顯畢收。緇素並列。會江河淮濟於
一海。融瓶盤釵釧無二金。標為險道之津梁。
永作後來之龜鑑。元豐七年八月十五日記。

* 四十八願後序慧覺法師齊玉

或曰。淨土乃聖人之權方。所以接鈍根化凡
器也。苟能一超。直入如來地。何藉於他力乎。
對曰。佛世文殊普賢。滅後馬鳴龍樹。此土智
者智覺。皆願生淨土。應盡是鈍根乎。釋迦勸
父王淨飯并六萬釋種。亦願生淨土。應盡是
凡器乎。此等聖賢。應皆不逮今人之利根勝
器乎。況若以此為權。指何為實。權實之判。非
止一途。自非教眼瞭焉。何以甄別。咨爾有識。
當信佛言。招報非輕。切勿容易。昔孫莘老學
士。始以此疑之。因會楊次公主客王敏仲侍
郎。論道契合。遂釋其疑。故莘老云。四方言禪
者。唯黃蘗慧林為最盛。臨濟之後有慈明。
慈明傳江西黃蘗之道。次公實傳之。雲門之
後唯雪竇。雪竇傳懷。懷傳本。本公居慧林時。
敏仲早得其法。次公敏仲皆儒者學禪。得師
如此。方且汲汲。以淨土為依歸。則知。淨土非
聖人之權設。真禪侶之棲止也。苟能即心淨
土本性彌陀。生則隨念往生。去則實無所去。
則亦焉有彼此之異。而橫相是非於其間也
哉。觀夫莘老之言。則信真善知識。不違佛訓。
不欺自心。事理俱圓。實可宗仰。願諸仁者。當
以死生大事為心。無以人情取捨自礙。賴如
是願力。念阿彌陀佛。發決定信。誠起娑婆險
惡之程。作淨土水雲之客。濯足於八種功德
池水。掛錫於七重行樹叢林。入清淨海眾中。
參彌陀善知識。覽勝境而得不退轉。聞妙法
而易悟無生。七寶樓邊四華池畔優游泮渙。
樂莫大焉。庶以此願為憑。前程定無間阻。苟
或謂之不然。則吾末如之何也矣。

* 淨土警策序吳興法師元頴

一切諸佛。歷劫修行所成國土。安立眾生。蓋
以眾生流轉生死。未遇知識。阻聞法要。不獲
脫苦也。而眾生或宜以苦事迫切者。則聖人
於大悲心行折伏也。眾生或宜以樂事誘引
者。則聖人於大悲心行攝受也。攝受則有殊
勝莊嚴。珍妙樓閣。大丈夫相。安隱之事也。折
伏則有胎卵濕化四生。九有百憂九惱五苦八
苦之相也。然於聖人之心。豈曰差別乎。且釋
迦牟尼。亦有清淨國土。如西方極樂。阿彌陀
佛必有五濁世界。如娑婆堪忍也。所以一期
化物。有彼有此。有淨有穢者。由諸佛結緣異
也。由眾生誓願異也。若達彼岸登果位。無必
固也。世智下凡不曰分別。其可知覺乎。不曰
取捨。其可造措乎。群經廣有警策之語。偏讚
西方阿彌陀佛所居淨土。今纂集之。庶裨補
遺化激勸土俗。嗚呼死生亦大矣。豈不痛哉。
而世人或沒於苦海。則自甘其分。或迷於富
貴。則自逞其得。而不知生生死死於瞬息間
也久矣。至有謂心淨佛土淨空身即法身。及
大期忽終。無所安立。當是時也。與夫守志淳
一。著相修行之人。億劫不殆故。覽斯文其有
發未發之心歟。

* 淨土自信錄序無功叟王闐

古之大聖人。立言垂教。被于百世之下。其志
猶欝而未暢。晦而未明者。蓋有之矣。即吾佛
淨土法門是也。余遍覽諸經。深求其旨。往生
功德。一言以蔽之。曰在凡夫獲不退而已矣。
何則此土修行圓教初信。小乘初果人邪見
及邪三毒。永不起慈。為斷惑發悟。剏入聖
流。則越生不昧其所證。斯超四趣。不失人天。
至於凡夫地中。雖伏惑發悟。菩薩一經生死
非常之變。則忘其所證所修。是故遇緣或退。
仍墮苦塗者容有之。乃若凡聖同居淨土。如
極樂國等。雖具三界。唯有人天。故一切含識
獲生者。即長辭四趣。又助緣大備。壽數莫量。
縱至鈍根。一生熏修。無不證聖果。寧復有退
失事乎。如來讚勸之本意。不過如此。且圓機
體道。是最上淨業。苟加願導之即預優品。若
夫愚朴輩。但能稱佛發願者。而莫不往生。嗚
呼觀淨土一門。則知聖人無棄物矣。彼守癡
空之徒。効無礙無修。起自障心。絕他學路。乃
高其言曰。淨土末事也。何足道哉。可不哀耶。

* 修行淨土法門後序侍郎莫仲珪

娑婆苦境也。欲脫眾苦。必修西方。西方樂國
也。欲生極樂。必信佛言。譬如有人行於曠野。
暮夜昏黑群賊在後。執持利器競來逼逐。四
顧旁皇逃避無所。呼天叫地誰來救䘏。忽遇
老父。而告之言。此去不遠。有長者居。福德威
勢。盜賊不侵。樓閣真實。快樂自在。烟霧所
障。汝不能睹。汝但決往。吾不汝誑。其人聞
語。歡喜勇躍。策步高驤。不復迴顧。注目一心。
更無他想。俄頃之間。至長者所。群賊苦惱。
杳絕蹤跡。種種快樂。無異所聞。彌陀攝受眾
生長者居也。安可不往。釋迦指導群迷。老父
言也。安可不信。世之人於西方之說。懵不能
知。比比皆是。知矣而不信。信矣而不修。修不
能力者。十亦常八九焉。我今重覆設此譬喻。
其不知者。可以解會。而不信不修不力者。亦
可加勉矣。夫修西方而決願往生者。豈有他
哉。善盡其力。如遇老父於避賊之時而已矣。

* 明師勝地論跋獨醒居士林鎬

予甞讀冲虛至德經。而得林類之言。以謂。
死於是者。安知不生於彼。雖知死之與生一
往一返。然求其說而未得者。意其死於是者。
不過捨是報身而已。生於彼者。必竟落在什
麼處。此所以求其說而未得也。今觀福清禪
師所述明師勝地論。始知世外別有兜率內
院西方淨土。為諸人依託之地。非念慮積習。
不能到也。予因三復其說。究其本性空寂之
中。非斷滅相。此生報盡。還有他生。若存堅固
願力。成就善根。且無沈淪惡道之憂。決有超
登勝報之地。乃今而後始知。兜率西方不隔
毫端。常自現前。但堅此心。即能見佛。如妙喜
云。見自性之彌陀。了唯心之淨土者。誠可為
此論一言之蔽也。師妙喜之的嗣。於明師得
依託之地。故能以三處正論。饒益眾生。參政
大資周公(葵)得而序之。謂師之言。信而有證。
且愛其宗通說通。於實相教相。不相違背。而
老婆心切。有如是諄諄之言也。諸仁者。儻能
因周公之序。以求老師之心。則兜率西方不
勞問途。便請驀直去也。獨醒居士林鎬敬跋。

乾道中。婺之蘭溪。釋子光道號雲水。少習
台教。厥後南詢。得法於大慧杲公。晚住莆
田福清。作依託明師勝地論三卷行於世。
其大概謂佛法高妙。若增上勝緣。唯明師
勝地為堪依託。蓋凡學道者貴見性。見性
者貴修習。見性未明。必務求師。修習未成。
必務於地。得其師則模範正。得其地則心
跡安。一曰人間中國聖賢所居。二曰兜率
陀天彌勒說法。三曰西方淨土彌陀闡化。
是三處皆名勝地。並得依託修行。至中下
兩卷。則專明西方法門。勸人修習。文多不
能具載。但書林公一跋。聊為敘其大旨云。

* 寶城易記錄序待制陳瓘

安養不在彼。浮雲非我有。此涑永公所謂安
樂土也。餘既得罪台州。自壬辰八月。捐書不
復為文。革心改過。專趣此土。路長身老。恨發
心之晚也。比閱晁文元公道院集。論空不空
三昧。因繫之以辭。而曰。辭者貫心而易記
耳。其辭則四句偈也。文元公深入佛海。言無
枝葉。至於貫心之辭。則亦未忘。而且欲其易
記焉。公之所謂易記者。豈主於記其辭而已
哉(余)竊慕焉。凡貫心之辭。欲已而未能已者。
筆之于此。名之曰寶城易記錄云。

了齋依延慶明智法師。得台教淵源。晚歲
專意西方。誠為得所。其紀所行之法。擬晁
公貫心易記之辭者。彼曰。吾即今自定日
用之法。先入空三昧。旋滅一切忘念。如
空華谷響。經視聽而無留礙也。又入不空
三昧。安住一真法界。如額珠髻寶。常愛戴
而無失墜也。此法交濟。更不異時。精密久
長。百法無敵。貫心易記。因繫之以辭。曰心
空如太空。豁然無可觸。一真法界中。靈照
常安住。

* 遠法師齊忌禮文序正言沈璿

釋迦如來出現於世。說種種法接引眾生。於
種種門最捷徑者。無以易於西方安養之教
也。嗚呼無無量壽佛之四十八願。則西方之
教。無以啟其端。無釋迦如來之演說諸經。則
無量壽佛之願。無以傳於世。前佛作願於前。
後佛說經於後。此道章明著較可信無疑。然
而多門之法。或擇之而不精。精詳之士。或傳
之而未習。譬之肘後之方　載聞簡牘。有擇之
而精。傳之而習。以開後悟。此恩此施。顧與製
是方於心載是方於書。其厚薄何如哉。惟茲
修行安養之方。無量壽佛實製之。釋迦如來
實筆之。擇之傳之習之。以貽後人者。東晉遠
公其人也。西湖秀士李濟。予同年執友。樂清
令尹李公素。見素之子遭家多難。幼失所怙。
兩罹鼓盆。孤苦之中坐進此道。曩從證通主
人師友。為西資社。蓋有意乎遠公之遺法也。
三年于茲。來者益盛。凡預此社。而精進不
懈者。奇祥異覩。妙果殊證。如經所說。往往有
之。則同社相與。稱頌自慶。益期進修。李君唯
念凡今若此。雖前佛後佛開大法門。而遠公
之德。其何可遂忘。退而考諸傳記。作禮文一
通以示同志(予)輒為識其始末。因為之言曰。
堯舜禹湯文武周公之道。得仲尼而後明。至
於㳂仲尼之所傳。以深入乎數聖人之道。而
為後人之資者。孟軻氏其人也。以西方教法
觀之。則遠公者猶吾儒之孟子耳。子其何嫌。
雖然李君之是文也。固將尊其所以為遠公
者。則遂從而學之。如吾儒之於孟子哉。若夫
且拜且誦。而徒為觀美焉。非李之所祈望於
同社者也。乾道二祀四月望序。

* 稱讚淨土海眾詩序府判方楶

淨土與娑婆。凡聖對治之法也。以苦樂言之。
則淨土樂而娑婆苦。以清濁言之。則淨土清
而娑婆濁。以壽夭死生言之。則淨土壽而常
生。娑娑夭而必死。然眾生多沈滯於娑婆之
境。而罕有知往生淨土之路者。亦以其業報
所蔽之耳。釋迦法王。為此土教化之導師彌
陀世尊。為彼方接引之慈父而眾聖群賢。又
發明釋迦彌陀之大願。指示眾生。使修淨業
為超脫輪迴之計。若乃娑婆煩惱之纏縛。淨
土莊嚴之境界。如來經旨開喻甚明。諸上善
人闡揚尤著。今李子濟。從而為稱讚詩。擬諸
詠史。凡若干篇。一披卷帙。則彌陀海眾淨土
勝境。如在目前。使人心開意悟即願往生。則
子濟開導群迷。其功豈淺淺哉。子濟儒家者
流。四世登科有聲士類。來處清白。兼通佛理。
凡留心於西方之教。如飢之必食渴之必飲
夏之葛冬之裘。有不能自已者。蓋地可動金
可革。而子濟信心堅固。截然不撓。則他世化
生。必為九品會中之人矣。楶因敬覽。謹隨喜
而為之序云。

* 西歸蓮社敘月堂法師惠詢

昔廬山遠法師。偕慧持曇順。結劉遺民雷次
宗周續之一十八人。并同志一百二十有三
人。修淨業以西歸為盟。號白蓮社焉。自此厭
娑婆忻淨域者。繼踵其修。故晉宋之世至于
隋唐。高僧賢士世世行之。由是臨終。有見乘
紫金臺者。有銀臺金蓮者。有祥光異瑞者。有
聽空聲讚歎者。有聞異香盈室者。至有目繫
彌陀行來迎者。徵感非一詳于本傳。故我皇
朝林下高人都邑賢哲。忻樂精修猶為特盛。
矧茲小菴溪聲遶屋。松翠凝門。池淨紅蓮。水
涵皓月。境靜地幽。車馬之塵不到。則可以
策勵進行。為此身孕質青蓮之託也。謹遵先
範募一十八人。為念佛三昧西歸蓮社。須端
方貞亮。始終無易節者。請得預焉。建社主菴
(行因)謹募。住持延慶寺月堂(惠詢)勸緣書。

* 刊往生行願略傳序鎧菴居士吳克己

余甞考前代士夫學出世法。能知如來設教
本意。不為空有所陷者。在晉則有若劉仲思。
在唐則有若柳子厚。在我朝則有若楊次公。
仲思入遠公蓮社。臨終唯請僧。讀無量壽法
華二經。子厚作無姓和尚碑。稱其止讀法華
經。且指極樂土正路為生物所歸。次公作天
台無相院碑。亦稱智者大士建化天台。以法
華三昧為極致。以安養國土為依歸。蓋不讀
法華。則無以明我心本具妙法。不生安養。則
無以證我心本具妙法。如來諄諄示誨。智者
懇懇洪經。乃知佛祖垂慈初無異轍也。今代
士夫。棲心佛乘。力求出離者。固不為少矣。然
為異見所奪者。尚未免焉。印公法師。勸發信
士。捐金鏤木。流布慈雲懺主淨土行願法門
及略傳。其殆有意救斯弊乎(余)聞之喜而不
寐。遂攟摭三君子言行。為作證明。庶實心
賢達。知有佛法正宗。相與造修。俱脫苦輪云
爾。彼為獅子身中蟲。自食獅子肉。雖南陽國
師復生。亦無可柰何者(余)言尚奚施耶。

* 廬山白蓮社誓文東晉逸士劉遺民

朝士謝靈運高人劉遺民等。一百二十三人
為蓮社。令遺民著誓辭。其辭曰。維歲在攝提
格。七月戊辰朔二十八日乙未。法師釋慧遠。
真感幽奧。霜懷特發。乃延命同志。息心貞信
之士百有二十三人。集於廬山之陰般若臺
精舍阿彌陀像前。率以香華敬薦而誓焉。惟
斯一會之眾。夫緣化之理既明。則三世之傳
顯矣。遷感之數既符。則善惡之報必矣。推交
臂之潛淪。悟無常之期切。審三報之相催。知
險趣之難拔。此其同志諸賢。所以夕惕宵勤
仰思攸濟者也。蓋神者可以感涉。而不可迹
求。必感之有物。則幽路咫尺。荷求之無生。則
渺茫何津。今幸以不謀。而僉心西境。叩篇開
信。亮情天發。乃機象通於寢夢。忻歡百於子
來。於是靈圖表暉。景侔神造。功由理諧。事
非人運。茲實天啟其誠。冥運來萃者矣。可不
剋心剋念。重精疊思。以凝其慮哉。然其景續
參差。功福不一。雖晨祈云同。而夕歸攸隔。
即我師友之眷。良可悲矣。是以慨焉。胥命整
矜法堂。等施一心。亭懷幽極。誓茲同人。俱
遊絕域。其有警出絕倫首登神界。則無獨善
於雲嶠。忘兼全於幽谷。先進之與後升。勉思
彙征之道。然後妙觀大儀。啟心貞照。識以悟
新。形由化革。藉芙蓉於中流。蔭瓊柯以詠言。
飄雲衣於八極。泛香風以窮年。體妄安而彌
穆。心超樂以自怡。臨三塗而緬謝。傲天宮而
長辭。紹眾靈之繼軌。指太息以為期。究茲道
也。豈不洪哉。並棄世榮慕西方之訓。終時各
感佛來迎也。

* 東海若禮部柳子厚

東海若陸遊。登孟諸之阿。得二瓠焉。刳而振
其犀以嬉。取海水雜糞壤蟯蚘而實之。臭不
可當也。窒以密石。舉而投之海。逾時焉而過
之曰。是故棄糞耶。其一徹聲而呼曰。我大海
也。東海若呀然笑曰。怪矣今夫大海。其東無
東其西無西。其北無北其南無南。旦則浴日
而出之。夜則滔列星涵太陰。揚陰火珠寶之
光以為明。其塵霾之。雜不處也。必泊之西澨。
故其大也。深也潔也光明也。無我若者。今汝
海之棄滴也。而與糞壤同體。臭朽之與曹。蟯
蚘之與居。其狹咫也。又冥暗若是而同之海。
不亦羞而可憐哉。子欲之乎。吾將為汝抉石
破瓠。盪群穢於大荒之島。而同子於向之所
陳者可乎。糞水泊然不悅曰。我固同矣。吾又
何求於若。吾之性也。亦若是而已矣。穢者自
穢。不足以害吾潔。狹者自狹。不足以害吾廣。
幽者自幽。不足以害吾明。而穢亦海也。狹幽
亦海也。突然而往。于然而來。孰非海者。子
去矣。無亂我。其一聞若之言。號而祈曰。吾毒
是久矣。吾以為是固然不可異也。今子告我
以海之大。又目我以故海之棄糞也。吾愈急
焉。涌吾沫不足以發其窒。旋吾波不足以穴
瓠之腹也。就能之窮歲月耳。願若幸而哀我
哉。東海若乃抉石破瓠。投之孟諸之陸。盪其
穢於大荒之島。而水復於海。盡得向之所陳
者焉。而向之一者。終與臭腐處而不變也。今
有為佛者。二人同出於毘盧遮那之海。而泊
於五濁之糞。而幽於三有之瓠。而窒於無明
之石。雜於十二類之蟯蚘。人有問焉。其一人
曰。我佛也。毘盧遮那五濁三有無明十二類
皆空也。一切無善無惡。無因無果。無修無證。
無佛無眾生。皆無焉。吾何求也。問者曰。子
之所言性也。有事焉。夫性與事一而二。二而
一者也。子守一而定。則大患者至矣。其人
曰。子去矣。無亂我。其一人曰。嘻吾毒之久
矣。吾盡吾力。而不足以去無明。窮吾智。而不
足以超三有離五濁。而異夫十二類也。就能
之。其大小劫之多不可知也。若之何。問者乃
為陳西方之事。使修念佛三昧一空有之說。
於是聖人憐之。接而致之極樂之境。而得以
去群惡。集萬行居聖者之地。同佛知見矣。向
之一人者。終與十二類同而不變也。夫二人
之相違也。不若二瓠之水哉。今不知去一而
取一。甚矣。

* 東海若後跋(二家)東坡橘洲

軾久欲書柳子厚所作東海若一篇。刻之而
置之淨住院無量壽佛堂中。元祐六年二月
九日。與海陵曹輔。開封劉季孫。永嘉侯臨。會
堂下。遂書以遺僧從本使刻之。眉山蘇軾記。

淨土之旨。無善惡無取舍無靜亂無男女。一
念真正。決定往生。或者置疑於其間。先佛豈
不能也。柳子厚東海若。是亦子莊子亡羊之
詞。吾能自信不疑。何慮淨土之不生也。為
普照書此。為來者勸。紹熙五年三月望。橘洲
老衲(寶曇)敬書。

右東海若一篇。誠為樂邦文類之冠。本朝
東箂(呂祖謙)集。麗澤文粹。亦曾編入。竊恐
呂公。徒愛西方之文。未必履行西方之行
而作西方之歸也。嗚呼昔人。以淨土為誕
妄。柳公故作斯文以譏其失。大哉。達佛旨
者也。近世沮茲道者猶多。豈不愧於柳乎。
愚頃過霅上。於李子濟家。得東坡碑刻及
跋文。乃知前輩高明亦有賞音者。今併橘
洲之跋。以刊之。庶發人之深信也。

* 弔武侍御畫佛文文公韓愈
侍御武君。當年喪其配。斂其遺服櫛珥鞶帨
于篋。月旦十五日。則一出而陳之。抱嬰兒
以泣。有為浮屠之法者。造武氏而諭之曰。是
豈有益耶。吾師云。人死則為鬼。鬼且復為人。
隨所積善惡受報。環復不窮也。極西方有佛
焉。其土大樂。親戚姑能相。為圖是佛而禮之。
願其往生。莫不如意。武君撫然辭曰。吾儒者
其可以為是。既又逢月旦十五日。復出其篋
實而陳之。抱嬰兒以泣。殆而悔曰。是真何益
也。吾不能了釋氏之信不。又安知其不果然。
於是悉出其遺服櫛𤧑。合若干種。就浮屠師。
請圖前所謂佛者。浮屠師受而圖之。韓愈聞
而弔之曰。晢晢兮目存。丁寧兮耳言。忽不見
兮不聞。奔誰窮兮本源。圖西佛兮道予懃。以
妄塞悲兮慰新魂。嗚呼柰何兮弔以茲文。
韓文公。以平時排佛之心。而作此文。有所
謂以妄塞悲之語宜也。雖然彼徒知妄之
為非。意以斥佛。殊不知妄亦有合於教意。
且夫第一義諦一法不可得。則凡佛之所
以為像。教之所以為言。與夫今淨土之所
以為門。莫非妄也。苟濟於道。孰曰非乎。然
則文公之說。未必非陽抑而陰助之耳。則
今類見於此。亦宜也。

* 結社法集文通慧僧錄贊寧

晉宋間有廬山慧遠法師。化行潯陽。高士逸
人。輻湊于東林。皆願結香火。時雷次宗宗炳
張詮劉遺民周續之等。共結白蓮華社。立彌
陀像。求願往生安養國。謂之蓮社。社之名始
於此也。齊竟陵文宣王。募僧俗行淨住法。亦
淨住社也。梁僧祐曾撰法社。建功德邑會文。
歷代以來。咸就僧寺為法會社也。社之法以
眾輕成一重。濟事成功。莫近於社。今之供社。
共作福田。修約嚴明。愈於公法。行人互相徹
勵。勤於修行。則社有生養之功大矣。近聞周
鄭之地。邑社多結。守庚申會。初集鳴鐃鈸。
唱佛歌讚。眾人念佛行道。一夕不睡。以避三
彭奏上帝。免注罪奪算也。然此實道家之法。
往往有無知釋子。入會圖謀小利。曾不尋其
根本。誤行邪法。深可痛哉。

* 蓮華勝會錄文慈覺禪師宗賾

夫以念為念以生為生者。常見之所失也。以
無念為無念以無生為無生者。邪見之所惑
也。念而無念生而無生者。第一義諦也。是以
實際理地。不受一塵。則上無諸佛之可念。下
無淨土之可生。佛事門中不捨一法。則總攝
諸根。蓋有念佛三昧。還原要術。示開往生
一門。所以終日念佛。而不乖於無念。熾然往
生。而不乖於無生。故能凡聖各住自位。而感
應道交。東西不相往來。而神遷淨剎。此不可
得而致詰也。故經云。若人聞說阿彌陀佛。執
持名號。乃至是人終時。心不顛倒。即得往生
阿彌陀佛極樂國土。夫如來世尊。雖分折攝
二門現居淨穢兩土。然本聖之意。豈直以娑
婆國土丘陵坑坎五趣雜居。土石諸山穢惡
充滿。以是為可厭。極樂世界黃金為地。行樹
參空。樓聳七珍。華敷四色。以是為可忻。蓋以
初心入道。忍力未淳。須託淨緣。以為增上。何
則娑婆國土。釋迦已滅。彌勒未生。極樂世界。
阿彌陀佛。現在說法。娑婆國土。觀音勢至。徒
仰嘉名。極樂世界。彼二上人親為勝友。娑婆
國土。諸魔競作。惱亂行人。極樂世界。大光
明中。決無魔事。娑婆國土。邪聲雜亂。女色
妖婬。極樂世界。水鳥樹林。咸宣妙法。正報清
淨。實無女人。然則修行緣具。無若西方。淺信
之人。橫生疑謗。竊甞論之。此方之人。無不厭
俗舍之喧煩。慕蘭若之寂靜。故有捨家出家。
則殷勤讚歎。而娑婆眾苦。何止俗舍之喧煩。
極樂優游。豈直蘭若之寂靜。知出家為美。而
不願往生。其惑一也。萬里辛勤。遠求知識者。
蓋以發明大事。決擇死生。而彌陀世尊。色心
業勝。願力洪深。一演圓音。無不明契。願參
知識。而不欲見佛。其惑二也。叢林廣眾。皆樂
棲遲。少眾道場。不欲依附。而極樂世界。一生
補處。其數甚多。諸上善人。俱會一處。既欲
親近叢林。而不慕清淨海眾。其惑三也。此方
之人。上壽不過百歲。而童癡老耄。疾病相仍。
昏沈睡眠。常居太半。菩薩猶昏隔陰。聲聞
尚昧出胎。則尺璧寸陰。十喪其九。而未登不
退。可謂寒心。西方之人。壽命無量。一託蓮苞
更無死苦。相續無間。直至菩提。所以便獲阿
惟越致。佛階決定可期。流轉娑婆。促景而迷
於淨土長年。其惑四也。若乃位居不退。果證
無生。在欲無欲。居塵不塵。方能興無緣慈。運
同體悲。迴入塵勞。和光五濁。其有淺聞單慧。
或與少善相應。便謂永出四流高超十地。詆
訶淨土。耽戀娑婆。掩目空歸。宛然流浪。並肩
牛馬。接武泥犁。不知自是何人。擬比大權菩
薩。其惑五也。故經曰。應當發願願生彼國。
則不信諸佛誠言。不願往生淨土。豈不甚迷
哉。若夫信佛言而生淨土。則累繫之所不能
拘。劫波之所不能害。謝人間之八苦。無天上
之五衰。尚無惡道之名。何況有實。唯顯一乘
之法。決定無三。歸依一體三寶。奉事十方如
來。佛光照體。萬惑潛消。法味資神。六通具
足。三十七品助道法。應念圓成。三十二應隨
類身。遍塵剎土。周旋五趣。普被諸根。不動一
心。遍行三昧。洒定水於三千。引眾生於火
宅。自利利他皆悉圓滿。然則唯心淨土自性
彌陀。蓋解脫之要門。乃修行之捷徑。是以了
義大乘。無不指歸淨土。前賢後聖。自他皆願
往生。凡以欲得度人。先須自度故也。嗚呼人
無遠慮。必有近憂。一失人身。萬劫深悔。故率
大海眾。各念彌陀佛。百聲千聲乃至萬聲。迴
向同緣。願生彼國。竊冀蓮池勝會金地法明。
綺互相資。必諧斯願。操舟順水。更加櫓棹之
功。則十萬之遙。可不勞而至也。

元祐四年冬(宗賾)夜夢一男子。烏巾白衣。可
三十計。風貌清美。舉措閑雅。揖謂(宗賾)曰。欲
入公彌陀會。告書一名(宗賾)乃取蓮華勝會錄。
秉筆問曰。公何名。白衣者云。名普慧(宗賾)書
已。白衣者云。家兄亦曾上名(宗賾)問曰。令兄
何名。白衣云。家兄名普賢。白衣者遂隱(宗賾)
覺而詢諸耆宿。皆云。華嚴離世間品有二大
菩薩名(宗賾)以為。佛子行佛事。助佛揚化。必
有賢聖幽贊。然預此會者。亦豈小緣。普賢變
名易號。不知誰何。今更以二大菩薩為首云。

* 念佛防退方便文同前

普勸道友曰。念阿彌陀佛。或百聲千聲乃至
萬聲。迴願往生西方淨土。各於日下。以十字
記之。念佛之時。一心專注。不得異緣。常念娑
婆眾苦。五濁煎熬。況乎一失人身。何時可復。
幸諸道友。終始精勤。寶蓮華中。決定見佛。

* 念佛迴向發願文同前

願弟子(某申)普及四恩三有法界眾生。從今已
去。安住第一義諦。修行淨業。孝養父母。奉
事師長。慈心不殺。修十善業。受持三歸。具
足眾戒。不犯威儀。發菩提心。深信因果。讀
誦大乘。勸進行者。念佛法僧。解第一義。以
至誠心。稱佛名號。觀佛依正十六妙境。念
佛本起四十八願。籌量三輩。深入五門。隨
順三種菩提門。信受十方諸佛教。或以散心
定心。而修散善定善。依經起行。畢命為期。
惟願阿彌陀佛法力冥加。神通顯益。令我等
凝神覺路。暗蹈大方。進止威儀不離見佛。如
執明鏡自見面像。及於夢中。得見彼國眾妙
樂事。慰悅我心。令生增進。承佛威神。遠離
魔事。所有無量劫來業惑塵勞。皆為梵行。善
根功德。同入性海。積集諸緣。併用迴向。臨
命終時。無諸障難。七日已前預知時至。身無
痛苦。心不顛倒。身心安樂。如入禪定。遇善
知識教稱十念。阿彌陀佛與諸聖眾。現在其
前。放大光明。授手迎接。自見其身。乘金剛
臺。隨從佛後。如彈指頃。往生彼國。生彼國
已。見佛色身。眾相具足。光明寶林。演說妙
法。聞已即悟無生法忍。住正定聚。永不退還。
究竟至於一生補處。化身自在。周遍十方。無
量國中。成等正覺。極重苦處。游戲設化。念念
之中。令不可說不可說眾生發菩提心。念念
之中。令不可說不可說眾生住普賢行。福慧
資糧悉得圓滿。同成無上正等菩提。各各莊
嚴淨土。各各攝化眾生。如我世尊。等無有異。
所有虛空世界盡。眾生及業煩惱盡。如是一
切無盡時。我願究竟。常無盡。

* 念佛懺悔發願文慈雲懺主遵式

「　我今稱念阿彌陀
　真實功德佛名號
　惟願慈悲垂攝受
　證知懺悔及所願
　我昔所造諸惡業
　皆由無始貪瞋癡
　從身口意之所生
　一切我今皆懺悔
　願我臨欲命終時
　盡除一切諸障礙
　面見彼佛阿彌陀
　即得往生安樂剎
　彼佛眾會咸清淨
　我時於勝蓮華生
　親見如來無量光
　現前授我菩提記
　蒙彼如來授記已
　化身無數百俱胝
　智力廣大遍十方
　普利一切眾生界」


　(從我昔所造下。並華嚴行願品經文)。

* 結蓮社普勸文總管張掄

如是我聞。西方有佛名阿彌陀。一名無量光。
一名無量壽。又有觀音勢至二菩薩。助佛揚
化。皆以大願力。濟度諸眾生。其國以七寶莊
嚴。清淨自然。無諸雜穢故名淨土。其人皆蓮
華化生。壽命無量。衣食受用。隨念而至。更無
諸苦。亦無輪轉故。又名極樂世界。以此返觀
我等見今所受之身所處之世。較彼國土。淨
穢壽量苦樂生死。豈止天地之相遠耶。而昧
者不知。或知而不信。自作障礙。顛倒執迷。
不思解脫。捨此生彼。豈不哀哉。故我今者勸
諸有緣。結此蓮社。假使難知難辨。猶當勉力
精勤。況佛號甚易持。淨土甚易往。八萬四千
法門。無如是之捷徑。但能輟清晨俛仰之暇。
遂可為永劫不壞之資。是則用力甚微。而收
功乃無有盡。眾生亦何苦自棄而不為乎。噫
夢幻非真。壽夭難保。呼吸之頃。即是來生。一
失人身。萬劫不復。此時不悟。佛如眾生何。願
深念於無常。勿徒貽於後悔。淨樂居士(張掄)
勸緣。

* 西資社同誓文證通法師師友

維隆興元年歲次癸未四月八日。釋(師友)洎闔
會大眾。歸命極樂世界阿彌陀佛菩薩海眾。
願運洪慈。俯察微志(某)等惟念。宿福深厚。生
處中華。恭覩大藏七經純談淨土依正莊嚴
功德勝妙。返觀此處三惡八難。多不善聚。
生老病死壽命短促。自力修行難進易退。先
聖憫我等故。立此念佛法門。易修易往。激勸
求生。古今聖賢。弘此道者。其書山積。湖海
無不崇此社者。代不乏人。十方眾生。往彼
國者多如駛雨。我於是以亮情天發。不約而
同。秉志有歸。僉心西境。既念念不忘。終期此
報。決取往生。我等尚慮性習不同。世務縈絆。
口談極樂。意戀娑婆。理事不明。行願有闕。
晨祈云同。夕歸攸隔。於是謹涓吉日。聚會
投誠。稽首梵容。立茲弘誓。仰願慈尊舒紫
金手。撫摩我頂。啟紅蓮舌。密授我記。庶我此
生已去。諸惡不作。眾善奉行。不值邪師。不失
正念。命終之日。無病無苦。身心悅樂。隨從如
來。同歸安養。蓮華早開。悟無生忍。游歷十方
界。奉事諸佛身。濟拔苦眾生。同成無上道。虛
空有盡。我願無窮。若見若聞。俱沾利樂(湖州沈大
卿洎諸寄居士夫。一百餘人建此法會。抵今慶元庚申歲。三十餘年不廢)。

* 往生淨土十願文桐江法師擇瑛

「　願我永離三惡道
　願我速斷貪瞋癡
　願我常聞佛法僧
　願我勤修戒定慧
　願我恒隨諸佛學
　願我不退菩提心
　願我速見阿彌陀
　願我決定生安養
　願我分身遍塵剎
　願我廣度諸眾生」


* 金銀泥畫淨土變相讚翰林李白

我聞。金方之西。日沒之所。去中華十萬億剎。
有極樂世界焉。彼國之佛身長六十萬億恒
沙由旬。眉間白毫。向右宛轉。如五須彌山。目
光青白。若四大海水。端坐說法。湛然常存。沼
明金沙。岸列珍樹。欄楯彌覆。羅網周張。硨磲
瑠璃。為樓殿之飾。玻瓈碼碯。耀階砌之榮。
皆諸佛所證。無虛言者。金銀泥畫西方淨土
變相。蓋憑翊郡秦夫人。奉為亡夫湖州刺史
韋公之所建也。夫人蘊氷玉之清。敷聖善之
訓。以伉儷義大。希拯拔於幽途。父子恩深。
明重修於景福。誓捨珍物。精求名工。圖金
創端。繪銀設像。八法功德波動青蓮之池。七
寶香華光映黃金之地。清風所拂。如生五音。
百千妙樂。咸疑動作。若已發願未及發願。若
已當生未及當生。精念七日。必生其國。功德
罔極。酌而難名。讚曰。

「　向西日沒處
　遙瞻大悲顏
　目淨碧海水
　身光紫金山
　勤念必往生
　是故稱極樂
　珠網珍寶樹
　天華散香閤
　圖畫了在眼
　願託彼道場
　以此功德海
　冥祐為舟梁
　八十億劫罪
　如風掃輕霜
　庶觀無量壽
　長放玉毫光」


* 繡西方淨土㡧讚侍郎白居易

西方阿彌陀佛。與閻浮提有願。此土眾生。與
彼佛有緣。故受一切苦者。先念我名。祈一切
福者。多圖我像。至於應誠來感。隨願往生神
速變通。與三世十方諸佛不侔。噫佛無若干。
而願與緣有若干也。有女弟子弘農郡君。姓
楊氏號蓮華性。發弘願捨淨財。繡西方阿彌
陀佛像。及本國土眷屬一部。奉為故李氏長
姊楊夫人滅宿殃追冥祐也。夫範金設繪。不
若刺繡紋之精勤也。想形念號。不若睹相好
之親近也。即造之者。誠不得不著。感不得不
通。受之者罪不得不滅。福不得不集。爾時蓮
華性焚香合掌。跪唱讚云。

「　金方剎
　金色身
　資聖力
　福幽魂
　造者誰
　弘農君
　受者誰
　楊夫人」


* 繡阿彌陀佛讚同前

繡西方阿彌陀佛一軀。女弟子京兆杜氏。奉
為妣范陽縣太君盧夫人。八月十一日忌辰
所造也。五綵莊嚴。一心恭敬。願追冥福。誓
報慈恩。讚曰。

「　善念一念
　千念相屬
　繡始一縷
　萬縷相續
　功績成就
　相好具足
　金身螺髻
　玉毫紺目
　報罔極恩
　薦無量福」


* 西方淨土讚孤山法師智圓

曰天理湛寂。詎可以淨乎穢乎。延乎促乎。彼
乎此乎。而思量擬議者哉。然而悟之。則為聖
為真。為修德為合覺。為還源為涅槃。迷之則
為凡為妄。為性德為合塵。為隨流為生死。大
矣哉。聖人之先覺也。憫其未覺焉。於是乎土
現清淨。壽延無量。端拱東向。而慈眼無偏視。
俾我群迷厭穢而忻淨。惡此娑婆而取彼安
養矣。既而升寶剎覲法王。目神變耳妙訓。則
湛寂之性。不遠復矣。達十方太虛。悉我心現。
矧依空之土。復何有哉。噫如是證悟者。孰不
由其厭穢忻淨。惡促好延。捨此取彼之心而
致乎。而況達忻厭而無忻厭。了好惡而無好
惡。知取捨而無取捨者耶。是故釋迦現穢土
而俾厭。彌陀現淨土而俾忻。其有旨哉。吾慈
母馬氏。生厭穢境。死忻淨剎。壽七十有一而
終。寢疾之際。以所造淨土無量壽像。囑吾以
供養承事焉。十載于茲矣。嗚呼母人之德。其
在免子於溺墜水火而已。而吾母也。始能捨
吾為佛徒。次能資吾以學法。末又約吾以往
生。是能誨我於道也。蓼莪之歎。風樹之悲。歲
月其邁。而吾心不衰。遂齋莊馨爐。染毫作淨
土讚。庶祐我母陟乎聖階　覺海澄圓廣大
無邊無促無延(其一)群蒙失道自劫家寶生死浩
浩(其二)大覺軫慈淨國爰居俾我來思(其三)金臺既
升覩佛儀形悟我妙明(其四)像以相覩讚以道取
福我慈母(其五)。

* 無量壽佛讚大智律師元照

八萬四千之妙相。得非本性之彌陀。十萬億
剎之遐方。的是唯心之淨土。淨穢雖隔。豈越
自心。生佛乃殊。寧乖己性。心體虛曠。不礙往
來。性本包容。何妨取捨。是以舉念。即登於寶
界。還歸地產之家鄉。彈指仰對於慈容。實會
天真之父子。機生負德。枉受沈淪。今日投誠。
必蒙拯濟。三心圓發。一志西馳。盡來際以
依承。歷塵剎而稱讚。

* 畫阿彌陀像讚文忠公蘇軾

蘇軾之妻王氏。名潤之字季章。年四十六。元
祐八年八月一日。卒于京師。臨終之夕。遺言
捨所受用。使其子邁迨過為畫阿彌陀像。紹
聖元年六月九日像成。奉安于金陵清涼寺。
讚曰。

「　佛子在時百憂繞
　臨行一念何由了
　口誦南無阿彌陀
　如日出地萬國曉
　何況自捨所受用
　畫此圓滿天日表
　見聞隨喜悉成佛
　不擇人天與蟲鳥
　但當常作平等觀
　本無憂樂與壽夭
　丈六全身不為大
　方寸千佛夫豈小
　此心平處是西方
　閉眼便到無魔嬈」


* 李伯時畫彌陀讚寂音禪師惠洪

政和八年五月十五日。宜春黃先之。携李伯
時所畫阿彌陀像。來東山為示(余)觀伯時畫
多矣。大率顧陸之意。畫意不畫態故。不施五
色。而伯時知之耳。問其所得曰。李仲元仲元
中為袁法官。以遺所厚善者。先之苦求得之
(余)諦視其筆跡。非今輩所能為。其伯時之筆
審矣。稽首為之讚曰。

「　以慈為室
　以忍為衣
　法空為座
　示同體悲
　四十八願
　為世所歸
　如日沒時
　烏接翅飛
　大哉甘露
　妙法總持
　令我觀門
　洞開坦夷
　諦觀自心
　妙絕知思
　是歸依處
　真不思議
　律我意馬
　使不妄馳
　光明現前
　見白蓮池
　不假中陰
　屈伸頃時
　忻然化生
　如八歲兒
　何以至此
　請審思之
　皆我精進
　相力所持
　稽首妙湛
　不動巍巍
　令一切眾
　絕癡暗疑
　有同願者
　但瞻導師
　脫然蟬蛻
　出五濁泥」


* 安樂國讚三十章章四句提刑楊傑

「　淨土周沙界
　如何獨指西
　但能從一入
　處處是菩提
　有念同無念
　無生即是生
　不勞移一步
　透徹覺王城
　厭煩求淨土
　不是不慈悲
　欲得醫他病
　先須自療治
　彌陀願力重
　光明照塵沙
　一念若相應
　即生如來家
　天宮多五欲
　樂國絕三塗
　生者不退轉
　如來語豈誣
　劣夫從聖王
　一日四世界
　聖力不思議
　譬喻當得解
　莫疑宿業重
　十念功德輕
　萬年有闇室
　日照當時明
　雖知諸佛國
　及與眾生空
　化人修淨土
　摩詰有遺風
　愛戀當猛斷
　日熾氷自泮
　未證三昧者
　應作如是觀
　五濁污泥水
　不染白蓮華
　如何游蕩子
　年老未還家
　阿彌陀教觀
　濁世有深緣
　末法銷除盡
　重留一百年
　勿謂十萬億
　路遠自厭倦
　譬如千里境
　頃刻夢中遍
　勿謂歷劫罪
　一念不可消
　譬如積年木
　一豆火能燒
　弱羽不離枝
　嬰兒不離母
　念念阿彌陀
　決定生淨土
　十方諸如來
　一音廣長舌
　發願即得生
　稱讚誠實說
　水鳥及風聲
　法音無間斷
　菩薩皆伴侶
　決定不退轉
　黑業必殞墜
　如石投諸水
　願力猶巨舟
　乘之得安濟
　有念非無漏
　無心未是精
　虛空造宮室
　何日是功成
　安養受諸樂
　娑婆備眾苦
　當發無上心
　願得生淨土
　欄楯及羅網
　寶木皆七重
　莊嚴無與等
　天樂散香風
　池水八功德
　池底純金沙
　上有寶樓閣
　車輪四色華
　天雨曼陀羅
　盛以寶衣裓
　供養十方佛
　食時還本國
　心淨即土淨
　大士語豈遙
　剎剎見如來
　那伽常在定
　已證無生忍
　重乘般若船
　游戲生死海
　援溺濟無邊
　生理不可得
　即是真無生
　自他凡與聖
　一一是強名
　即此娑婆界
　混然凡聖居
　塵塵全體現
　妄動即差殊
　佛言彌陀國
　去此實不遠
　普告修行人
　切勿生異見
　佛為法藏時
　四十八誓願
　願願度眾生
　攝受無限量
　若有諸眾生
　一稱我名號
　若不生淨方
　我不成佛道
　父常念其子
　子常念其父
　念念若相應
　還家依位住」


* 善導和尚彌陀道場讚同前

「　東峯壇級石嵳峩
　十佛隨聲信不訛
　後善導依先善導
　今彌陀是古彌陀
　一心正受超三界
　孤月澄輝照萬波
　乘般若舟游淨域
　度生還亦到娑婆」


　(道場在嚴州烏龍山。後善導即少康法師也)。

* 白蓮咸教主真讚同前

台州東掖山白蓮道場傳天台教咸法師。元
祐七年七月十一日。召大眾出衣盂所有。以
散之云。吾二十三日。當還淨土。至日於方丈
門外。坐禪圓寂。前六日以遺書。遣淨人嚴妙
觀。齎來京師。與予為別。乃述真讚。以寄山中
諸徒。

「　三觀通明念念圓
　祖師爐拂秖心傳
　遺書封了加趺坐
　不住白蓮生白蓮」


* 傚禪月作遠公詠(并序)太史黃庭堅
遠法師居廬山下。持律精苦。過中不受蜜湯。
而作詩換酒。飲陶彭澤。送客無貴賤。不過虎
溪。而與陸道士行。過虎溪百步。大笑而別。故
禪月作詩云。愛陶長官醉兀兀。送陸道士行
遲遲。買酒過溪皆破戒。斯何人斯師如斯。故
傚之。
「　邀陶淵明把酒椀
　送陸修靜過虎溪
　胸次九流清似鏡
　人間萬事醉如泥」


* 遠法師贊給事程俱

「　法師弘道
　實相是談
　像浮江滸
　神運伽藍
　戒珠義海
　聳世觀瞻
　肇開淨業
　蓮杜興賢」


* 劉遺民贊

「　仲思綜博
　二林領袖
　大化現前
　不忘正受」


* 陶靖節贊

「　淵明高蹈
　性與道俱
　世出世士
　莫得親疎」


* 謝康樂贊

「　康樂遒上
　豪氣不除
　慧業則有
　非寂滅徒」


* 陸道士贊

「　陸公玄虛
　寄傲簡寂
　江湖相忘
　一笑莫逆」


* 臨行自餞樝菴法師有嚴

吾聞。西方有無上正遍知。壽命無量阿僧祇。
光明遍照沙界兮無邊際。慈悲普覆群生兮
無盡期。聞名稱念者。皆不退轉。歸命發願者。
眾苦皆脫離。黃金為地。或瑠璃。晝夜六時天
華飛樓閣幢旛。千萬兮遍空界。寶林珠網。音
樂兮微風吹。莊嚴美妙不思議。土無日月常
光輝。是故繫念者。神魂西馳。父母之邦兮。
常思歸性無苦域兮。今順性而捨其。性有樂
邦兮。今順性而取之。去去過十萬億佛土。不
是遠路跂。內憑願力。外仗佛威。一剎那間。便
到七寶蓮華池。

樝菴老生平學佛守戒律。一節如氷霜。事
文翰高談如珪璧。講練有餘力。而繫念無
暇時。其淨業既成。一夕見在金池上。執樂
者數人。似欲舉音以迓其來。不數日而終。
先乃成自餞一篇。是知決定為西方游矣。
聞者莫不嘆慕其不可及也。嗚呼唯心本
性人人皆具焉。何羨魚多而不結網而有
獲耶。子雲所謂蜾蠃之祝曰。類我類我。久
則肖之矣。安有不修而能證者哉。此自餞
之意。固足以為來者勸也。門人元祐。持其
文示予。因跋其尾云。隱庵(左知微)謹題。
樂邦文類卷第二



樂邦文類卷第三

四明石芝沙門宗曉編次

* 記碑(一十九首)

　龍興寺修淨土院記　禮部柳　子厚

　岳州無姓和尚碑　同前

　畫西方淨土㡧記　翰林白　居易

　錢唐白蓮社主碑　孤山法師　智圓

　淨慈七寶彌陀像記　提刑楊　傑

　建彌陀寶閣記　同前

　延慶寺淨土院記　待制陳　瓘

　延慶重修淨土院記　朴菴首座　清哲

　開元寺三聖立像記　大智律師　元照

　無量院造彌陀像記　同前

　靈山安養菴記　給事程　俱

　高宗皇帝御書蓮社記　總管張　棆

　南嶽山彌陀塔記　牧菴禪師　法忠

　澄江淨土道場記　法真禪師　守一

　寶積院蓮社畫壁記　司封鍾離　松

　荊王越國夫人往生記　真閣黃　策

　馬侍郎往生記　同前

　廣平夫人往生記　待制王　以寧

　河東鸚鵡舍利塔記　成都尹韋　皐

* 傳(一十四傳)

　天竺五通菩薩請佛傳

　東晉蓮社始祖遠法師傳

　歷代蓮社繼祖五法師傳

　梁京師法悅僧主傳

　後魏壁谷神鸞法師傳

　梁廬山道珍禪師傳

　隋天台法智法師傳

　大宋永明智覺禪師傳

　梁貞節處士庾詵傳

　大宋無為子楊提刑傳

　大宋光州王司士傳

　大宋錢唐胡宣義傳

　大宋龍舒居士王虛中傳

　大宋明州朱氏如一傳

* 龍興寺修淨土院記禮部柳子厚

中州之西數萬里。有國曰身毒。釋迦牟尼如
來示現之地。彼佛言西方過十萬億佛土。有
世界曰極樂。佛號無量壽如來。其國無有三
毒八難。眾寶以為飾。其人無有十纏九惱。
群聖以為友。有能誠心大願。歸心是土者。苟
念力具足。則往生彼國。然後出三界之外。其
於佛道無退轉者。其言無所欺也。晉時廬山
遠法師。作念佛三昧詠。大勸于時。其後天
台顗大師。著釋淨土十疑論。宏宣其教。周密
微妙。迷者咸賴焉。蓋其留異跡。而去者甚
眾。永州龍興寺前刺史李承晊。及僧法林。置
淨土堂于寺之東偏。常奉斯事。逮今餘二十
年。廉隅毀頓。圖像崩墜。會巽上人。居其宇
下。始復理焉。上人者修最上乘。解第一義。無
體空析色之跡。而造乎真源。通假有借無之
名。而入於實相。境與智合。事與理并。故雖往
生之因。亦相用不捨。誓葺茲宇。以開後學。有
信士圖為佛像。法相甚具焉。今刺史憑公。
作大門以表其位(余)遂周延四阿。環以廓廡。
繢二大士之像。繒蓋幢旛。以成就之。嗚呼
有能求無生之生者。知舟筏之存乎是。遂以
天台十疑論。書于牆宇。使觀者起信焉。

* 岳州無姓和尚碑同前

維某年月日。岳州大和尚。終于聖安寺。凡為
僧若干年。年若干有名無姓。世莫知其閭里
宗族所設施者。有問焉而以告曰。性吾姓也。
其原無初。其胄無終。承于釋師。以系道本。吾
無姓耶。法劍云者我名也。實且不有名。惡乎
存吾有名耶。性海吾鄉也。法界吾宇也。戒為
之墉。慧為之戶。以守則固以居則安。吾閭里
不具乎。度門道品。其數無極。菩薩大士。其眾
無涯。吾與之戚。而不吾異也。吾宗族不大乎。
其道可聞者如此。而止讀法華經金剛般若
經。數逾千萬。或譏以有為曰。吾未甞作。嗚呼
佛道逾遠。異端競起。唯天台大師為得其說。
和尚紹承本統。以順中道。凡受教者。不失其
宗。生物流動趣向混亂。惟極樂正路為得其
歸。和尚勤求端慤以成至願。凡聽信者不惑
其道。或譏以有跡。曰吾未甞行。始居房州龍
興寺。中徙于是州。作道場。于楞伽北峯。不
越閫者五十祀。和尚所嚴事皆世高德。始出
家事。而依者曰卓然師。居南陽立山葬岳州。
就受戒者曰道頴師。居荊州。弟子之首曰懷
遠師。居長沙安國寺。為南岳戒法。歲來侍師
會其終。遂以某日。葬于卓然師塔東若干步。
其銘曰。

「　道本於一
　離為異門
　以性為姓
　乃歸其根
　無名而名
　師教是尊
　假以示物
　非吾所存
　大鄉不居
　大族不親
　淵意內朗
　冲虛外仁
　聖有遺言
　是究是勤
　惟勤惟默
　逝如浮雲
　教久益微
　世罕究陳
　爰有大智
　出其真門
　近以顯示
　俾民惟新
　情動生變
　物由湮淪
　爰授樂國
　參乎化源
　師以誘導
　俾民不昏
　道用不作
　神行無迹
　晦明俱如
　生死偕寂
　法付後學
　施之無斁
　葬從我師
　無忘真宅
　寫是昭銘
　刻茲玄石」


* 畫西方淨土㡧記翰林白居易

我本師釋迦如來說言。從是西方。過十萬億
佛土。有世界號極樂。以無八苦四惡道故也。
其國號淨土。以無三毒五濁業故也。其佛號
阿彌陀。以壽無量願無量功德相好光明無
量故也。諦觀此娑婆世界微塵眾生。無賢愚
無貴賤無幼艾。有起心歸佛者。舉手合掌。必
先向西方。有怖厄苦惱者。開口發聲。必先念
阿彌陀佛。又範金合土刻石織紋。乃至印水
聚沙童子戲者。莫不率以阿彌陀佛為上首。
不知其然而然。由是而觀。是彼如來。有大誓
願於此眾生。此眾生有大因緣於彼國土明
矣。不然者東南北方過去現在未來佛多矣。
何獨如是哉。何獨如是哉。唐中大夫太子少
傅上柱國憑翊縣開國侯賜紫金魚袋(白居易)。
當衰莫之歲。中風痺之疾。乃捨俸錢三萬。命
工人杜宗敬。按阿彌陀無量壽二經。畫西方
世界一部。高九尺廣丈有三尺。彌陀尊佛坐
中央。觀音勢至二大士侍左右。人天瞻仰。眷
屬圍遶。樓臺妓樂。水樹華鳥。七寶嚴飾。五彩
張施。爛爛煌煌。功德成就。弟子(居易)焚香稽
首跪於佛前。起慈悲心。發弘誓願。願此功
德。迴施一切眾生。一切眾生。有如我老者如
我病者。願皆離苦得樂。斷惡修善。不越南瞻
部。便覩西方白毫大光。應念來感。青蓮上品
隨願往生。從現在身盡未來際。常得親近而
供養也。欲重宣此願。而偈讚曰。

「　極樂世界清淨土
　無諸惡道及眾苦
　願如老身病苦者
　同生無量壽佛所」


* 錢唐白蓮社主碑孤山法師智圓

聖宋天禧四年春正月十二日。白蓮社主圓
淨大師常公。歸寂于錢唐西湖昭慶本寺之
上方草堂。壽六十二。臘四十四。越二月三日。
弟子輩號咽奉全身。瘞于靈隱山鳥窠禪師
墳反右。建塔以識之禮也。其年冬門人之上
首曰虛白者。克荷師道。自狀其事。再款吾廬。
請吾之辭。傳師之美。以勒豐碑。且言。先人
之遺旨也。吾辭不得命。乃文而序之。粵西聖
之為教也。清靜而無為。仁慈而不殺。抗辭幽
說閎意眇指。大備諸夏。稟化之徒。得其小
者近者。則遷善而遠惡。得其大者遠者。則歸
元而復性。噫廬山遠公。其得乎大者遠者。與
考槃居貞。修辭立誠。識足以表微。行足以作
程。是故時賢仰其高企其明。自是有結社之
事焉。人到于今稱之。而莫能嗣之。惟公理行
謹嚴。修心貞素。聞廬山之風而悅之。且曰。睎
驥之馬。亦驥之乘。吾雖無似。敢忘思齊之誡
耶。於是乎乃飾其躬。乃刳其心。乃矢結社之
謀云。夫率其道必依乎地。尊其神必假乎像。
行其化必憑乎言。以為西湖者天下之勝游。
乃樂幽閑而示嘉遯焉。無量壽佛者群生之
仰止。乃刻栴檀而為之形容焉。華嚴淨行品
者。成聖之機要。乃刺身血而書其章句焉。其
地既得。其像既成。其言既行。朝賢高其誼。海
內藉其名。繇是宰衡名卿邦伯牧長。又聞公
之風而悅之。或尋幽而問道。或覩相而知真。
或考經而得意。三十餘年。為莫逆之交。預白
蓮之侶者。凡一百二十三人。其化成也如是。
有以見西湖之社嗣於廬山者。無慚德矣。甞
試論之。遠也上地之聖也。公也初心之賢也。
實階位不同。名聲異號。然而遠出衰晉。公生
聖朝。彼招者悉隱淪之賢。此來者皆顯達之
士。絕長益短。古今相埒。不曰盛與美與。公
每顧門人曰。國初以來。薦紳先生宗古為文。
大率效退之之為人。以擠排釋氏為意。故我
假遠公之跡。𧧷以結社事。往往從我化。而叢
碑委頌。稱道佛法。以為歸嚮之盟辭。適足以
枳棘異涂牆塹吾教矣。世不我知。或以我為
設奇沽譽者。吾非斯人之徒也。君子曰。昔藥
山惟儼。能迴李翱之心。俾知佛。而僧傳善之。
今茲眾賢。庶幾實相。欽崇大覺。朝宗于性海。
共極于義天。非公之力。而誰與其護法之功。
代為不侔矣。公諱省常字造微姓顏氏。世為
錢唐人。七歲厭俗。十七具戒。若乃託胎之
祥瑞。受業之師保傳講習禪之美。砥名礪節
之事。則有社客群賢碑序。及門人所錄行狀
在焉。此不復云。直書其結社之道已。其文曰。

西聖之大。維遠得之廬山之高。維公悅之西
湖之社。群賢慕之。有始有卒。不磷不緇。我
緣既終。我滅于茲。神游無何。名揚聖時。欲知
我道兮。視此豐碑。

* 淨慈七寶彌陀像記提刑楊傑

杭州南山淨慈道場比丘法真大師守一。結
同志洎檀越。用金銀真珠珊瑚琥珀硨磲碼
碯。造彌陀佛像。聖相殊妙。感應非一。無為子
瞻仰讚歎。碎七寶以為微塵。聚寶塵以為佛
身。見寶塵即見佛。佛無不是寶。見佛身即見
寶。寶無不是佛。七寶世間寶也。眾生貪取無
有厭足。不得即瞋癡不能悟。此惡道之因也。
七寶既已為尊像矣。則非世間所用。乃出世
之寶也。遇寶像者。應生恭敬。嚴奉禁戒。純固
定力。了達智慧。此淨土之因也。佛身等於
大虛故。不設五藏。以眾生心為心。故會中之
人。各書彌陀一願。每四十八人而彌陀之願
周矣。悉以藏于身中。示願願不忘眾生也。髻
螺千有二百。一一實以舍利。堅固願力也。像
成之日。以八種香湯。灌沐如來。表八功德水
也。人隨意以飲之。均甘露味也。一身清淨。則
一切身清淨。一念清淨。則一切念清淨。然則
不離娑婆。頓超極樂。一見寶像。成就大緣。豈
思議之可及哉乃作偈云。

「　和聚七寶
　成如來身
　寶即是佛
　佛外無寶
　佛即是寶
　寶外無佛
　於不二境
　現諸淨土
　讚歡巡遶
　念念彌陀
　當與有情
　同超極樂」


* 建彌陀寶閣記同前

不願生淨土則已。願生淨土則無不得生。不
生則已。一生則永不退轉。世尊所謂阿鞞跋
致阿惟越致者歟。夫具縛有漏凡夫。初憑信
念得生彼土。而三毒邪見未能頓忘。何以知
其不退轉耶。蓋以彌陀願力常所攝持。大光
常照。上善常聚。壽命永劫。水鳥樹林。風聲樂
響。演暢妙乘。聞其聲者。念佛念法念僧之心。
未甞聞斷故也。眾生病之。佛為醫王。法為
良藥。僧為視病人。三者現前。病不得而萌矣。
以是而言。則一生淨土。何從而有退轉哉。錢
唐僧監法寶大師從雅。平生修舉彌陀教觀。
參究宗風。樂為偈頌。頗得其趣。又精於醫術。
多施藥以濟人。人或以貨資酬之。則曰非我
能也三寶之功。必轉施三寶。乃造寶閣。立彌
陀大像。環以九品菩薩。海藏經典在其後。清
淨蓮池在其前。定觀奧室分列左右。誓延行
人。資給長懺。以結淨土之緣。豈獨以比丘身。
慕佛大醫。用法良藥而已者哉。實能運慈施
療。利與眾同也。其於念三寶之心。可謂不敢
間斷矣。入是道場者。觀一切相為非相。則能
見彌陀之全體。觀一切法如幻法。則能入淨
土之真境。觀我身之無我。則能具比丘之正
見。故從一如來而見無量如來。入一淨土而周
無量淨土。悟一法身而融無量法身矣。無念
而念。無證而證。無修而修。淨土果海。豈易量
哉。法寶僧監。建立寶閣淨土道場。誘集淨業
之侶。以期安養。則報緣之至。必果遂其所
願也。元祐元年上元日。左朝散郎尚書主客
員外郎輕車都尉賜紫金魚袋無為楊傑述。

* 延慶寺淨土院記待制陳瓘

明州延慶寺住持比丘世有講席。以天台觀
行為宗。自法智大師知禮。行學俱高。聽徒心
嚮。繼其後者。又皆得人。今百有餘年矣。間有
苦行精修之士。來依道場。元豐中比丘介然。
修西方淨土之法。坐而不臥。以三年為期。期
滿謂其同行比丘惠觀仲章宗悅曰。我等各
據一室成此勝緣。後之來者。加眾而室不增
多。今延慶西隅尚有隙地。若得錢二千餘
萬。構屋六十餘間中建寶閣。立丈六彌陀之
身。夾以觀音勢至。環為十有六室。室各兩間。
外列三聖之像。內為禪觀之所。殿臨池水。水
生蓮華。不離塵染之中。豁開世外之境。念處
俱寂。了無異緣。以堅決定之心。以顯安樂之
土。所以順佛慈而報國恩者。豈獨我四人而
已哉。所欲如是。其可成乎。惠觀等答曰。以無
作任運之心。作有為利益之事。四明多檀信。
何患乎不成。自是日營月積。更七寒暑。凡介
然之所欲為。無一不如其志者。初介然然手二
指。誓必成此。元符二年三月落成之日。設千
佛之供。復然三指以增淨誓。既成所難成。又
捨所難捨。而原其用心無私己之意。於是見
者聞者。莫不隨喜。淨習之士踊躍欣慶。而十
有六室。常無虛位。期滿者去。發心者來。依勝
境而獲善利者。不知其幾何人也。夫淨土之
教古佛所說。誠心之士諦受不疑。如來之敘
九品。以至誠為上上。智者之造十論。破疑心
之具縛。縛解情忘識散智現。則彌陀淨境。何
假他求。若臨明鏡自見面像。得者不由於識
受。昧者安可以情曉。超識習而不惑。度情塵
而獨造者。其唯誠乎。故曰誠者成也。成自
成他。唯此而已。譬猶清淨滿月普現諸水。影
像非一。月體無二。攝流散而等所歸。會十方
而總于一。亦如十鏡環繞中然一燈。光體交
參。東西莫辨。然而方有定位。非無西鏡。名隨
相立。西不自西。智與理融。境將誰執。安可以
在纏執方之見。而測度如來無礙之境乎。慈
恩有言。曰凡夫業重。處處生貪。若不定指一
方。何以繫心專注。此善智識隨方扶教。專
護相宗。然論安養知足之勝劣。則以偏勸往
生為最勝。乃知通人無吝。吝則多私。境強習
重。蓋由觀淺心浮。易往無人。良以疑深障重。
若欲盡除障垢。當以決定為心。濕薪如山。豆
火能爇。千年闇室。日照頓明。釋迦文方便至
深。無量壽說法無間。觀世音如母念子。大勢
至如子憶母。古聖樣轍安可不遵。幻境虛無
有何可捨。解脫長者不往安樂土。普賢大士
親覩無量光。親覩者初無動移。不往者如是
而往。普融無礙。然後空假俱中分別未忘。寧
免權實互諍。若此則心安無日得忍何期。乃
知念念現前。然後決不退轉。故曰。若不決定
成等正覺者。我誓不取菩提。於菩提心有退
轉者。我誓不取正覺。此乃法藏比丘之本願。
而諸上善人之所隨學也。發如是心。行如是
行。起如是願。趣如是果。而不違法藏之大誓。
則寓跡于茲剎。棲心于此室者。皆阿鞞跋致
之士也。其為勝利。豈有窮哉。比丘介然唱一
善念。四明信士應答如響。而所以利益一方
者。其廣若是。可以不記其事乎。今住持延慶
明智大師(中立)法智之曾孫也。行業完實。人所
信服。能以誠心。修淨土觀。於介然之事有助
為多。故併書之。大觀元年八月初一日。延平
陳瓘記。

草菴錄曰。陳瑩中作淨土院記。深賾佛祖
之壺奧者。今言淨土。或得於佛。則失於祖。
或得於理。則失於事。得於此必失於彼。而
了翁不數百字。籠罩說說。得淨土之全。
豈非天資高者也。然此記高。固已膾炙人
口。至於晁公(說之)作明智法師碑磅礴。台宗
文章遒勁。世盛推美。誠與了翁之記並駕
矣。其記有曰。師每以淨土法門誘其學者。
欲使人人知釋迦有淨土彌陀來穢土。他
時所志於心者。一日必矚於目。乃依十六
觀經。而出視之。為彌陀大像。以臨池。周之
以十六觀寮。蓮池鳧雛。天鳳􂶴翔。觀士槁
坐。人音斷絕。一涉其境者。道心百陪。寧論
信與不信。故自疑其身之非聖非凡。其費
具萬萬。而施者却之愈來。工度累歲年。而
落成不周歲。任其役者。僧曰介然。不勞不
矜。若未甞有所事。蓋是境也。古未之有。今
不知何為而有。既二淅之所無。則天下之
所無。唐支硎山遵公所建法華道場。其能
勝此者。

* 延慶重修淨土院記朴菴首座清哲

真常寂光本來明妙。忽然念起受此飄零。大
覺聖人。欲令返其妄而復乎本。設權巧而漸
誘。是故釋迦現穢土俾其厭。彌陀現淨土俾
其忻。或忻樂而修淨行。必生彼國。彼則境界
勝妙。而皆助發真常。所以聽風柯而正念成。
升寶樓而三昧顯。不假方便。自然得道。是故
淨土法門。亦還源之徑策也。然廣淨土之道
者。唯廬山遠公同奇節逸群之賢。結蓮社於
爐峯之下。修念佛三昧。期生淨剎。由是後
世皆宗尚之。至乎南嶽禪師始居大蘇山。傳
龍樹一性之宗。別置禪室。示人修證。故天台
智者。初到此山。授與普賢道場。修法華三昧。
因而發大總持。入佛境界。自後四方咸取則
焉。有以見古人垂範雖異歸元一也。聖宋元
符間。比丘介然。續古規模。立佛化事。於延慶
西隅空閑寂寞之濱。建大寶閣。環為十有六
室。依經以十六觀名之。朱欄屈曲碧沼澄明。
狀樂邦清淨之境也。像刻栴檀。池栽菡萏。
繼廬山蓮社之風也。懺室精嚴禪堂深寂。遵
大蘇道場之制也。唯守志奉道者居焉。晨香
夕燈。無生佛事。澄神內照。豁然明悟於自心
寂光之境者多矣。此為四明勝絕之地。但歲
月浸遠。棟宇墮損。修三昧者。無以自安。紹興
丁丑有比丘(清潤)嗟勝境之將頹。念欲發硎斯
事。自視力弱。難以動人。遂以此事。白住持覺
雲法師。師曰。事貴在誠。儻真誠一發。尚能關
感諸佛。何檀信而不能動耶。況汝已能剏建
妙觸宣明之室。使人咸悟水因成佛子住。此
得非誠之所致乎(清潤)一聞斯語。拳拳服膺。遂
出于檀信。翕然從之。或捨楩楠之材會稽之
箭。使梁棟有欹斜者正之。椽箯有蠧朽者新
之。飜碧瓦整建瓴。無致乎上漏下濕而四圍
周之。以句欄遮暘。戶牖窓几。甃砌階除。丹青
寶閣。邊河之岸。峻築高牆。俾靜室觀理之人。
而不知有市廛之喧紅塵之涴。則一新輪奐。
宛同大廈初成之日。足可以進簾月焚柏香。
居者妙行不休。施者植福無盡。庶幾東林之
風。南嶽之道。不遠而復者。功由此也。經營
四載而能事畢矣。用錢三千貫。刊銜二千名。
使此方人不跬步。而目擊十萬億剎之外。風
吟寶葉。波動金渠。湛然如玉井磨秋。便覺已
到故國。頓忘客塵。爰翅逃虛空者。遽聞足音。
豈不快哉。令一切人因此發軫即觀安養依
正。皆由此境之所引發而躍如也。較其增修
之功。而莫大焉。時乾道五年南至日比丘(清哲)
書。

* 開元寺三聖立像記大智律師元照

三聖立像。見于觀無量壽佛經。釋迦世尊無
緣大慈。深悲堪忍未得度者。大啟淨土法門。
曲示念佛三昧。將使神棲淨域。故令繫想聖
緣。十六妙觀。於是乎設也。是以落日懸鼓。指
其向方。大水凝氷狀其寶地。林泉樓觀。以次
而觀焉。莫不皆以百寶莊嚴。世無與比。光色
炳煥。不可具名。已而方欲廣宣觀彼佛身光
明相好眾會階差。俄於太虛中。現出三聖。
令韋提希見。以為發請之端。經曰。佛告韋提
希。吾當為汝分別解說除苦惱法。說是語時。
無量壽佛住立空中。觀世音大勢至侍立左
右。韋提白佛。我今因佛力故。得見彼佛及二
菩薩。未來眾生。當云何觀而得見耶。佛令先
觀華臺。次觀形像。後觀佛身左右侍者九品
徒眾。念佛三昧於茲備矣。自廬山遠師已來。
天下僧坊。結繫念淨社。立彌陀三聖。蓋出於
此經。的見於斯文耳。四明慈溪靈龜山福源
蘭若釋子戒深。自入道稟具。常持是經。而篤
志淨業有年數矣。以謂修一已不若誘諸人。
行一時不若存諸久。於是糾募眾信。躬往錢
唐。命工雕造三聖立像。江山千里往返經營。
歷涉數歲。始獲圓就。所費幾千緡。立于城南
開元寺經藏院之懺堂。四眾具瞻。歎未曾有。
一日挐舟度江。抵于芝園蘭若。解囊結夏。
捻香稽首。請為文記。予忝屬意此道故。樂為
書之。或曰。經云。諸佛如來是法界身。入一
切眾生心想中。今刻木為像。世物所成。用此
為佛。不知其可乎。對曰。佛身無相亦不離相。
以其無相故。世出世間。無有一法而是佛者。
雖八萬四千三十二相。亦即非相。況他物乎。
故曰。離一切相即名諸佛。以其不離相故。世
出世間。無有一法。而非佛者。況相好乎。故
曰。當知一切諸法即是佛法。如能達此相即
非相非相即相。則山河國土草木微塵四生
六道。翾飛蠕動。莫非諸佛法身之體。而況範
金合土。刻木繪塑。莊嚴相好。而獨非佛乎。諸
有智者。當觀此像。材木灰布膠漆金彩。假彼
眾緣和合而成。求於眾緣。皆世間之物。各有
名體。孰為佛乎。然緣無定相。物無定名。既號
為佛。一切眾緣。莫非佛體。豈可捨此別求佛
乎。故華嚴云。色相不是佛。音聲亦復然。亦
不離色聲。見佛神通力。若此觀之。不住於相。
亦不離相。理事一如。真俗不二。雖復對像。是
真見佛。經云。若佛滅後造立形像。持用供養。
是人來世。必得念佛清淨三昧。是知末法住
持像設為勝。上中下根莫不沾益。是以紫檀
琢削。優闐剏啟於西乾。白㲲丹青。迦竺始流
於東夏傳模既廣。瑞應尤多。生靈覩相以知
歸。佛化承風而久住。其有誠心達本。直造上
乘。至於舉手低頭。終成緣種。克論搏濟。詎可
勝言。凡到道場。宜加兢謹。

* 無量院造彌陀像記同前

彌陀教觀。載于大藏。不為不多。然佛化東流
數百年間。世人殆無知者。晉慧遠法師。居廬
山之東林。神機獨拔。為天下倡。鑿池栽蓮。建
堂立誓專崇淨業。號為白蓮社。當時名僧巨
儒。不期而自至。慧持道生釋門之後彥。劉遺
民雷次宗文士之豪傑。皆伏膺請教。而預其
社焉。是故後世言淨社者。必以東林為始。厥
後善導懷感。大闡於長安。智覺慈雲盛振于
淅右。末流狂妄。正道梗塞。或束縛於名相。
或沈冥於豁達故。有貶念佛為麁行。忽淨業
為小道。執隅自蔽。盲無所聞。雖聞而不信。雖
信而不修。雖修而不勤。於是淨土教門。或幾
乎息矣。嗚呼明教觀。孰如智者乎。臨終舉觀
經。讚淨土而長逝矣。達法界孰如杜順乎。勸
四眾念佛陀。感勝相而西邁矣。參禪見性。孰
如高玉智覺乎。皆結社念佛。而俱登上品矣。
業儒有才。孰如劉雷柳子厚白樂天乎。然皆
秉筆書誠。而願生彼土矣。以是觀之。自非負
剛明卓拔之識。達生死變化之數者。其孰能
信於此哉。近世宗師。公心無黨者。率用此法。
誨誘其徒。由是在處立殿造像。結社建會。無
豪財無少長。莫不歸誠淨土。若觀想若持
名。若禮誦若齋戒。至有見光華覩相好。生身
流於舍利。垂終感於善相者。不可勝數。淨業
之盛。往古無以加焉。生當此時。得不知幸乎。
臨安縣實杭之巨邑。九仙山乃邑之佳境。無
量院又境之精舍。先是道者。於院之東南隅
建觀音堂。復於堂後建彌陀殿。其徒(用淵)乃募
士女一千人。率財計三百緡。雕造八尺彌陀
像。元祐八年上元日。集眾瞻禮。淵乃述誠說
偈。發大弘誓。寘像腹中。是日供五百羅漢。
設會飯僧以落之。越明年四月八日。莊嚴圓
備。儀相妙好。輝彩煥發。由是一方之人得以
歸向。百世之下得以流通。其有禮足瞻顏稱
名送想。莫不拔業根於苦海投蓮種於寶池。
若夫畫地聚沙。皆成佛道。低頭舉手。同歸
一乘。而況竭力經營。存誠繫念。克論其利。尚
可量耶(淵)聞予屬意此道。果以記文為請。遂
援毫直書。以塞其命。

* 靈山安養菴記給事程俱

河沙剎中有一世界。號安養國。有無量壽如
來應供正遍知明行足善逝世間解無上士調
御丈夫天人師佛世尊。其國境界。皆以七寶。
裝飾成就廣博嚴事。其國眾生。皆是宿具福
智。化生蓮中。住不退地。其國壽命。無有邊
量。一日一夜。此土一劫。其國六時。皆有天樂
微妙音聲。及雨寶華。而共娛樂。其國華木。皆
是蓮華。如車輪大。及寶行樹交映。周徹其國。
鳴禽皆是如來變化所作。於一切時。演無量
義。以是種種希有之事故名安養。從是安養
國東方。過十萬億國有世界。號曰娑婆。諸國
土中。無數伽藍。有一伽藍。曰靈山聚。復有精
舍。號安養菴。是中有人。衣壞色衣。淨除須
髮處乞士眾。名曰修意。是菴無有化生。蓮中
但有胎卵濕化諸有情類。為其眾生。是菴無
有無邊。壽命但有五十七十至百歲。為其壽
限。是菴六時無有雨華及諸天樂。但於晝夜。
飡飯食粥。撞鍾擊鼓。是菴周匝。無有寶樹
及大蓮華。但見山中草木華茂。是菴無有變
化眾鳥演無量義。但聞蟲鳥自鳴自已。以是
現前種種之事。亦名安養。是乞士者。游諸國
土。親事知識。得法藏已。受用自在。還歸此
山。結菴安居。時北山中有一居士。適游伽
籃。至安養菴。謂大眾言。現前種種。如上所
說。與安養世界。在一切處。非安養國。若作斷
見。彼釋迦文。寧為虛語。若取法相。汝則孤負
無量壽尊。咄諸男子各依位住。坐大道場。如
不信承。請詣毘耶離城。當俟螺髻梵王為汝
解說。崇寧五年八月甲子。北山程俱謹記。

維摩經曰。欲得淨土當淨其心。隨其心淨
則佛土淨。舍利弗作念言。我世尊意豈不
淨。而是佛土不淨。若此時螺髻梵王言。我
見釋迦佛土。清淨如自在天宮。舍利弗言。
我見此土穢惡充滿。王言。仁者心有高下。
不依佛慧故見不淨。佛即以足指案地。時
大千界珍寶嚴飾。佛言。我土常淨若此。為
度下劣故示眾惡。譬如諸天共寶器食。隨
其福德飯色有異。若人心淨便見此土莊
嚴。天台維摩疏釋曰。梵王所見。以自在天
為類者。欲界天也。類同居淨土莊嚴殊妙。
西方淨土亦同居淨。彼經亦舉第六天為
類。梵王所睹穢國即淨。身子於生死涅槃。
垢淨有隔。不依佛慧故但見垢。寶器譬寂
光。飯異譬三土。依於寂光所見不同也。

* 高宗皇帝御書蓮社記總管張􂶳

(臣)甞讀天竺書。知出世間有所謂極樂國者。
國有佛號阿彌陀。梵語也。此翻為無量。以其
壽命無量光明無量故。又曰無量壽。又曰無
量光始亨國履位。捐去弗居。超然獨覺。悟心
證聖。以大願力。普度一切。其國悉以上妙眾
寶莊嚴。曲盡華好。地皆黃金。無山川丘谷之
險氣序常春。無陰陽寒暑之變。無飢寒老病
生死之苦。無五趣雜居之濁。用是種種神通
方便。現希有事。善導眾生忻樂起信。於日用
中。能發一念念彼佛號。即此一念。清淨純熟。
圓滿具足。融會真如。同一法性。幻身盡時。此
性不滅。一剎那頃。佛土現前。如持左契以取
寓物(臣)敬聞其說。刻勵精進。無有間斷。惟佛
惟念。亦既有年。闔門長少靡不從化。乃闢弊
廬廬。東偏鑿池。種蓮倣慧遠結社之遺意。日
率妻子課佛萬過。而又歲以春秋之季月涓
良日。即烏戍普靜之精舍。與信道者共之。於
是見聞隨喜。雲集川至。倡佛之聲。如潮汐之
騰江也。夫慧遠創為茲社。距今閱數百祀。
其間緇素。景慕餘風。祖述其高致者。代不乏
人。率湮沒無聞。卒與草木同腐(臣)獨何幸。今
乃蒙。

太上光堯壽聖皇帝。親洒宸毫。書蓮社二大
字為賜。雲章奎畫。自天而下。光氣昭倬。焜耀
萬目。歡喜踊躍。得未曾有(臣)既拜手登受。竊
惟陛下臨御三紀。兼愛南北。仁及草木。德及
昆蟲。則似佛之普度一切。昭昭大明。如日之
中無所不照。則似佛之光明無量。功成定治。
付託。

聖子。夷睹大寶。褰裳去之。則又似佛之超然
獨覺悟心證聖也。至若春臺壽域。亘八紘而
無垠。鼓舞之神民由之而不知。蓋與極樂國
土曾無間然。以是管窺聖心佛心。惟一非二。
豈阿彌陀佛他心道眼洞觀無礙。知炎祚之
中否。憫群生之失寧。故現帝王身。以應運
濟世乎。不然何與佛合契乃如此也。是則佛
壽無量。聖壽亦無有量。居然可知(臣)曩侍寵
錫。又出非常。不獨傳示雲林以侈千一之遇。
使天下後世凡獲瞻仰。普得念佛三昧。究竟
成就無上菩提。其為饒益詎可量。已謹刊諸
金石。周對敭丕顯之休命。乾道二年月日。均
州防禦使充兩淅西路副都總管秀州駐剳
(臣)張􂶳謹記。

* 南嶽山彌陀塔記牧菴禪師法忠(師即忠道者也)

於戲生靈之苦。莫苦於殺戮也。爰自數年以
來。寇盜四起。兵火交作。其遭非理殞亡。橫屍
墮首。填于溝壑者。蓋不可勝數也。加復疫氣
流作。民亦苦之。有信士鄭子隆者。夙懷善種。
悲念特發。觀斯罹亂之苦。知怨業之有對也。
以怨報怨。安能已矣哉。斷惟佛力可以拯濟
也。乃運精誠結同志者。萬人共念西方極樂
世界阿彌陀佛尊號。八萬四千藏。願既圓滿。
復化檀越。同出淨財。僦工礱石。建窣睹波一
所凡七級。高三丈有二。立于南嶽羅漢洞妙
高臺之右。藏念佛人名于其中。萃茲勝利。願
國泰民安。品物咸亨。凡陣亡疫死者。並脫幽
淪之苦。趣生淨方。偉哉皇覺之道。有折攝
二門。調機濟物。故釋迦現穢土。以折之令起
厭苦之念。彌陀現淨土。以攝之俾發忻樂之
志。穢土者。丘陵坑坎之高低。刀兵飢疫之苦
惱。淨土者。寶池金地之莊嚴。法喜禪悅之安
樂。故天台云。樂邦之與苦域。金寶之與泥沙。
胎獄之望華池。棘林之比瓊樹。誠由心分垢
淨。見兩土之升沈。行開善惡。覩二方之麁妙。
因斯以論。則知淨穢在此而不在彼也。體正
觀之者。達彼刀兵等苦。是亦逆化之一端也。
然履茲痛惡。而凡情迷夢。猶尚以苦為樂。倒
置之甚。亦可悲夫。或曰忻淨厭穢。取捨未忘。
豈聖人以二見之道而化人耶。曰經不云乎。
雖知諸佛國及與眾生空。而常修淨土。教化
於眾生。蓋熾然忻厭。不見有忻厭之想。斯為
得矣。窣睹告成於紹興癸丑歲仲夏日。牧菴
苾芻(法忠)為紀其事。遂稽首讚曰。

「　劫石可消
　惟是窣睹
　不傾不搖
　同茲壽嶽
　天長地久
　不磨不朽
　遭兵疫者
　既脫幽苦
　高蹈淨土
　惟斯社人
　旁及群靈
　與其彙征
　善哉佛子
　興此勝事
　讚何能已」


* 澄江淨土道場記法真禪師守一

天台鳳師學智者教。傳于澄江。人既順化矣。
乃念茲世。於諸度門。孰為善巧最徑要者。唯
淨土法門。為得其歸。於是資彼樂施。敬嚴像
設。建立道場。教人修行念佛三昧。與眾祈嚮。
仍屬予以記之。予謂淨土之說經論尚矣。諸
師訓辨亦已詳矣。報驗間發不吾欺也。世猶
有疑焉者。蓋以無明自障理事不融。故按法
華云。若人散亂心入於塔廟中。一稱南無佛。
皆已成佛道。況復一心不亂。於此求生。何獨
不然哉。且見善不明用心不一。則彼雖世間
萬法。何往而不疑。何修而可至。獨吾佛之說
也哉。要之唯當信受而已。不應疑其有無也。
然則淨土果有耶。曰不也。果無也。曰不也。亦
有亦無耶。曰不也。非有非無耶。曰不也。是則
淨土果。烏乎在。離此諸見即名淨土。即見如
來。若聞是說。不驚不怖不畏。當知是人決定
得生。而無所生。以非莊嚴而莊嚴也。信心清
淨。一念華開。全體現前。眾相具足。是心即
佛。補處何疑。已度生滅。得無量壽。其或於此
未能信解。餘方便中九品具在。稱力取修亦
不唐捐耳。

* 寶積蓮社畫壁記司封鍾離松

宣和初慈受禪師住慧林。每苦口語人曰。修
行捷徑莫越淨土。時魏居士展轉化導。亡慮
萬人。江民表左司公望。作念佛三昧詠。大勸
于世。予未弱冠。隸業上庠蚤預斯社。又因
僧兄木訥首座。諄諄警策。知有自性彌陀唯
心安養。迨今年殊七十。雖兵火飄零。晨昏不
懈。其得力處蓋不少。矧予曾高異驗。寶珠備
載。若王敏仲尚書(古)葛仲忱大夫(繁)馬仲玉提
刑(玗)皆先世懿親。事蹟炯炯在人耳。則予家
有此淨緣尚矣。乾道庚寅夏。予蒙恩奉祠。僑
寓蘇壽解后寶積實講師。遐想蓮社清風。擬
追東林高躅。會東平李侯洎諸名德。俱刻意
熏修。多歷年所。遂莫逆於心。相與為社。同聲
稱佛。協誠篤願。率載閱月一集。咸知此生不
負稟質之靈。報盡決有歸真之所。豈不休哉。
一日社友吳君。喟然歎曰。發菩提心。必具悲
智二行。審欲求生聖域。正須啟迪群迷。安得
寫十界九品。俾萬目瞻敬知所省覺。為廣大
無窮之利耶。言未既諸君翕然稱善。於是同
社捐金以成之。聞者隨喜以助之。選工施彩。
幻出二圖于門廡。復攟摭教藏。發明旨趣。一
以示萬法唯心。一以指西方徑路。較餘功德。
真所謂百千萬億分。不及一者歟。噫光陰電
掣因果影隨。勿倚壯而廢日。勿肆情而造愆。
瞻茲簡易法門。能即迴光返照。則不離當處。
超脫苦輪。諸佛境界。悉現前矣。吳君名克已
字復之。東陽佳士也。少年頴悟。窮經博古。尤
邃於易。內典淵奧。靡不究通。甞論瞿曇出世
一大事因緣。發吾覆多矣。繪事告成。往來
改觀。可不記諸檀侶以垂不朽。予因序其梗
槩云。越四載癸巳九月朔。左朝請大夫前主
管台州崇道觀鍾離(松書)。

先君司封頃時奉祠吳門。念蓮社可以歸
心。迺糾率復為之。會者幾百人。綽有廬阜
之風。繪二圖于壁。併書其事。立石寶積
精舍。越十一載。而先君無疾而化。享壽八
十有六。距今又十五載矣。四明曉師。會
􂶵樂邦文類。造門求之。予嘉其志。且欲
斯文不朽。遂出以授之。慶元己未十月旦。
男迪功郎監行。在草料場。鍾離(憙)謹志。

* 荊王越國夫人往生記直閣黃策

我觀眾生顛倒妄想。耽著五欲。不求出離。未
有能發決定願生西方極樂世界者。至於冤
憎會遇。恩愛別離。老病死相危險逼迫。顛沈
痛毒。不可堪忍。然後悲涕號呼。歸依佛寶。以
冀脫死。故凡心念口言。歸命慈尊願賜接引
往生淨國者。唯越國夫人王氏。則不然。夫人
荊王之妻。宜其耽著五欲不求出離。而獨傾
心約己。歸依無量壽佛。願生西方。與夫眾苦
見前不可堪忍。始求出離者。豈可同日而語
哉。世謂夫人宿植德本。受佛記莂。却來人間。
代佛設教。為唱導師。躬率內外富貴等人。同
修淨觀。悉歸佛土。理或然乎。夫人事西方精
恪端潔。不捨晝夜。給侍奔走之人。無有異念。
惟一庶􂶶。懈慢不勤。夫人訓告之曰。我盡室
皆勤。唯爾怠墮不從人告。幻惑在會。恐失
道心。不可在吾左右也。其妾悚悟悲悔。精
進思惟。淨念相繼。久之謂同事曰。吾其行矣。
一夕異香遍室。無疾而終。明日同事之妾。告
夫人言。昨夜夢化去之妾。託致起居。夫人
訓責我勤修西方。今獲往生感德無量。夫人
曰。使我亦夢乃可信爾。是夜夫人夢遇亡妾。
敘謝如前。夫人曰。西方可至乎。妾曰第從(某)
行。夫人隨之見二池塘。白蓮華小大間錯。或
榮或悴。種種不同。夫人問曰。何以如此。妾
曰。此皆世間發念。修西方境人也。纔發一念
善根。已萌遂成一華。唯其勤墮不同。是以榮
悴各異。蓋精進者鮮榮。間斷者枯悴。若悠久
不息。念定觀成。形消命盡化生其中矣。中有
一蓮華。華葉忽落。復有人朝服而坐。其衣飄
揚。隨風散滅。寶冠瓔珞。莊嚴其身。夫人問
曰。何人也。妾曰楊傑也。又一華開。衣朝服而
坐者。然其華悴而葉存。夫人復問之。妾曰馬
玗也。夫人曰。我當生何許。妾導夫人前邁。約
數里許。妾請夫人延望。唯見一壇。金碧照輝。
光明交徹。妾曰夫人化生之地。乃金壇上品
上生也。既覺悲喜兼集。徐訪楊傑馬(玗)所在。
則傑已死而(玗)無恙。夫人始生之日。秉爐爇
香。望觀音閣而立。頃時子孫左右。趣夫人受
獻壽之儀。則已立化矣。嗚呼異哉。富樂之人。
常於佛事不暇而有暇者。失於不信。能信之
者。又患於不能斷疑。至於困苦發心者。多失
於遲暮。固知聞正信發正念修善緣。豈易事
哉。楊傑次公。洞明宗說。而人不知其密修淨
觀。臨終乃有將錯就錯之偈(余)聞夫人軼事。
乃銓次之。以助發信受往生者。而未信之士。
必將感發于斯文。而歸向於淨觀佛國也。宣
和五年季冬。隨緣居士黃(策)子虛記(荊王即哲宗皇帝叔)。

* 馬侍郎往生記同前

宣和五年冬。予得越國夫人往生淨土事。迺
為之記。六年吳思道訪馬(玗)於淮之南。加考
實焉。益知前記。蓋馬氏自少師忠肅公。守
杭州日。慈雲式懺主。以安養佛事授之。自是
舉族遵奉。相繼不違。大夫公諱(玗)字東玉者。
乃其孫也。公自幼篤志佛教。元豐中有僧廣
初者。以天台智者十疑論授之。公大喜曰。吾
得所依矣。復得慈雲十念迴向法。行之二十
五年不少懈。尚書公王(古)示以蓮社圖決疑集
往生傳。於是誦佛益精進。尤以放生為佛事。
勸導信入者。不可勝計。倅當塗守淄川新定。
民皆化之。平日未甞以私怒笞責一人。錢唐
照律師。勉以繫念法。其在官。閱教藏誦經呪。
皆有常規。崇寧元年。感疾經夏。盥櫛念佛易
衣幘。端坐而終。有氣如青蓋。出戶騰空而上。
家人長幼貴賤。夢公往生上品者。後以十數
日。皆如合契。時現光相於几筵。八月中有婢
臥疾。亦念佛而逝。教授公諱(永逸)字強叟者。
公之子也。行天竺十念。習十六觀。三十餘年
矣。誦觀音甞覩其相。今年四月感疾。即命治
後事。見彌陀觀音勢至俱來接引。結印示滅。
頂熱有異香。舍利如珠璣。其弟夢乃祖曰。某
已生淨土。十日華開矣。柩上有五色金光。華
者以數四。自後瑞應。種種非一。夫人姓王氏。
亦行十念法。及誦破地獄偈彌陀佛號。甞夢
地獄主者。謝為地獄眾持偈之賜。其後寢疾
修持不息。念佛而絕。親戚侍妾。亦夢王氏生
極樂國。夫人與娣姒方氏有報應往生傳(余)因
越國夫人之事。知馬公之生淨土。由馬公而
知其子婦亦登樂國。故復敘其略。以示信士。
亦結未來之因乎。隨緣居士(黃策子虛)記。

* 廣平夫人往生記待制王以寧

余甞聞道於正覺禪師。覺請(余)讀起信論。時
方多事。奔走戎馬間未遑省察。及謫官天台。
始得起信論於隣僧。翻閱再三。竊有疑焉。是
書為大乘人。作破有蕩空。一法不留之書也。
而末章以繫念彌陀求生淨土為言。其旨何
也。晚過雪峯問清了禪師。了曰。實際理地不
受一塵。萬行門中不捨一法。子欲壞世間相
棄有著空。然後證菩提耶(余)曰。寧有是。了曰。
如是則淨土之修。於道何損(余)始豁然有慰於
其心。比經行福清。聽遠近知識。談馮夫人事。
益契了老之說。可信不誣。夫人名法信。政和
門司贈少師諱珣之女。生十六年。嫁為鎮洮
軍承宣使。今妙明居士陳(思恭)之妻。夫人少
多病體力尫孱。若不勝衣。及歸陳氏病日以
劇。數呼醫謀藥。殆無生意。醫辭曰。夫人病非
吾藥能力。於時慈受深禪師。為王城法施主。
夫人徑造其室。求己疾之方。慈受憐之。教以
持齋誦佛。默求初心。夫人耳其語。諦信不疑。
齋居未踰月。忽語所親曰。晨素善矣。雜以晚
葷。徒亂人意。盍盡徹之。自此屏葷血。却鉛華
膏沐之奉。依掃塔服。專以西方淨觀為佛事。
行亦西方也。坐亦西方也。起居食息亦西方
也。語默動靜亦西方也。酌水獻華亦西方也。
翻經行道亦西方也。剎那之念秋毫之善。一
以為西方之津梁。自壬寅迄壬子十年之間。
亡墮容亡矜色。心安體胖。神氣昌王人皆尊
高之。一日忽提筆。書數語異甚。若厭世仙去
者。隨緣認業許多年。枉作老牛為耕田。打疊
身心早脫去。免將鼻孔被人牽。族黨怪之。夫
人曰。清淨界中。失念至此。支那緣盡行即西
歸。適我願兮。何怪之有。壬子九月。示疾久
之。氣息纔屬。十二月壬寅夕。矍然而寤。語侍
旁者曰。吾已神遊淨土。面禮慈尊。觀音左顧
勢至右盻。百千萬億清淨佛子。稽首慶我來
生其國。若夫宮殿林沼光明神麗。與華嚴佛
化。及十六觀經中所說。無二無別。唯證方
知。非所以語汝曹也。侍疾者。亟呼妙明語其
故。乃相與合掌策勵。俾繫念勿忘。又明日甲
辰。安臥右脇。吉祥而逝。三日而後歛。家人輩
往往聞妙香芬馥。不類人間。及茶毘舉尸如
生。凝然不壞。夫人享年三十六。以妙明顯仕。
恩封廣平郡夫人。妙明為(余)言(思恭)初未知道。
夫人實勸發之。又懶不怡生。夫人實經紀其
有亡。平居接內外親姻。及拊馴其子姪僮
媵。一一有恩意。死之日哭者失聲。至於煉頂
灼臂。以薦冥福。非有以得其心。能若是乎。以
(思恭)貧甚。又甞筍輿獨走二千里。乞糴於其兄
昭宣君德裕。時閩偷縱橫。使令者能道其往
來應變方略。如世健男子。蓋夫人志力剛果。
不可搖奪。故其辦道勇決所成就亦如是。是
可嘉也已。以寧老且病。於無量壽國。方且問
途。聞夫人事。樂為之記。非徒信覺了二禪師
之語。亦以為將來熏修者不勸云。紹興三年
二月二十一日。阿彌陀佛弟子正信菴王(以寧)
待制記。

* 河東鸚鵡舍利塔記成都尹韋皐

元精以五氣授萬類。雖鱗介毛羽。必有感清
英純粹者矣。或炳耀离火。或稟奇蒼精。皆應
乎人文。以奉若時政。則有革彼禽類習乎能
言。了空相於一念。留真骨於己斃。殆非元聖
示現。感於人心。同夫異緣。用一真化。前歲有
獻鸚鵡鳥者曰。此鳥聲容可觀。音中華夏。有
河東裴氏者。志樂金仙之道。聞西方有珍禽。
群嬉和鳴。演暢法音。以此鳥名載梵經。智殊
常類。意佛身所化。常狎而敬之。始告以六齋
之禁。比及午後。非時之食。終夕不視。固可以
矯激流俗端嚴梵倫。或教以持佛名號者曰。
當由有念以至無念。則仰首奮翼若承善聽。
其後或俾之念佛。則默然而不答。或謂之不
念。即鳴言阿彌陀。歷試如一。曾無爽異(余)謂。
以其有念為緣生。以無念為真際。緣生不答
以為緣起也。真際雖言言本空也。每虛室戒
曙。發和雅音。穆如笙竿。靜鼓天風。下上其
音。念念相續。聞之者莫不洗然而嘉善矣。於
戲生有辰乎。緣其盡乎。以今年七月。悴爾不
懌。已日其馴養者知將盡。乃鳴磬告曰。將西
歸乎。為爾擊磬。爾其存念。每一擊磬。一稱彌
陀佛。洎十擊磬而十念成。歛翼委足。不震不
仆。揜然而絕。按釋典十念成往生西方。又云。
得佛慧者歿有舍利。知其說者。固不隔殊類
哉。遂命火以闍維之法焚之。餘燼之末。果有
舍利十餘粒。炯爾耀目。瑩然在掌。識者驚視
聞者駭聽。咸曰。苟可以誘迷利世。安往而非
菩薩之化歟。時有高僧(慧觀)甞詣五臺山巡禮
聖跡。聞說此鳥。涕淚悲泣。請以舍利。於靈山
用陶甓。建塔旌異也(余)謂。此禽存而由道。歿
而有徵。古之所以通聖賢階至化者。女媧蛇
軀以嗣帝。中衍鳥身而建侯紀乎𠕋書。其誰
曰語怪。而況此鳥有弘於道流。聖證昭昭。
胡可默已。是用不愧。直書于辭。貞元十九年
八月十四日記。

右記見唐文粹。余翻閱諸書。又見於異類
中。進修西方。獲感驗者凡三事。龍舒文曰。
潭州有人。養一鸜鵒。俗號八八兒。偶見
僧念彌陀佛。即隨稱不絕。因捨與僧。後
亡乃棺以葬之。俄口生蓮華一枝。有頌曰。
有一非禽。八八兒解。隨僧口念阿彌。死
埋平地蓮華發。我輩為人豈不知。戒殺類
曰。當塗漁人劉成李暉天寶春。載魚往丹
揚。泊舟浦中。李㳂幹劉獨在。遽見船中
大魚振鬣搖首。稱阿彌陀佛劉驚奔于岸。
俄聞萬餘魚俱跳躍念佛聲動天地。劉大
恐盡投魚于江。李至不信。劉即用己財酬
之。明日忽於荻中。得錢萬五千。題云還汝
魚直。自信錄曰。黃巖正等寺觀師。甞畜一
鸜鵒。能言語。纔聞念佛則隨之。其後唯呼
阿彌陀佛。一日立死。穴土葬之。未幾於舌
端生一紫蓮華。靈芝師甞讚之。有立亡籠
閑渾閑事。化紫蓮華也。大奇之句大哉。
物之奇異若此(余)聞。大彌陀經曰。阿彌陀佛
現在十方世界。教化無央數天人。下至蜎
飛蠕動。莫不過度之。是知。佛之為化。不
以品類為間。凡有善心者。悉濟度之。惟夫
人為萬物之靈。柰何聞見。而不能景慕者。
蓋亦多矣。今觀鱗羽之梭化。豈人倫之不
若乎。

　　記類終

淨土往生事跡。先賢作傳凡數家。所載者
亡慮半千人。往往古今。若出家若在家。
下至小夫婢類。能知我佛攝生本願。潛修
密嚮。命終感召者。不可以數量計。又安能
盡入吾門遷董之筆耶。今姑擇其已載者
及未載者一十餘傳。蓋欲將來知源流識模範。非止為發起信心而已矣。

* 天竺五通菩薩請佛傳

唐南山律師歷代三寶感通錄云。昔天竺雞
頭摩寺五通菩薩。往安樂世界。請阿彌陀佛
云。娑婆眾生。願生淨土。無佛形像。請垂降
許。佛言。汝且前去。尋當現彼。及菩薩還。聖
儀已至。一佛五十菩薩。各坐蓮華。在樹葉下。
五通菩薩。取葉所在。圖寫流布。洎漢明感夢
使往祈法。便獲迦葉摩騰等至雒陽。後騰姊
子作沙門。持此瑞像。又達此國。所在流布。未
幾齎像西還。而此土畫像。不甚遍傳南北多
故。經像湮沒。此之瑞跡殆將不見。隋文開
教。有沙門明憲。從高齊道長法師得本。說
其因依與上符合。是以復傳於世。時遇北齊
畫工曹仲達者。善于丹青。妙畫梵跡。傳模茲
像。京邑所推故。今寺壁正陽。皆其遺筆也。法
苑珠林所載亦同。又唐續高僧傳云。江都安
樂寺有僧慧海。唯專淨業。俄感齊州僧道銓
齎無量壽像遺之。是亦天竺五通菩薩。乘空
往請尊容。既冥會素懷。殷勤禮懺。是像忽煥
發神光。於是懇苦願生。沒齒為念。一夜忽起。
面西作禮。加趺而逝。即隋大業五年也。近
乾道間西湖居士李子濟。求僧志叶。復圖茲
像於貝多葉。行於吳地。宗曉因緣得之。瞻想
聖儀。如佛真在。聊書始末。永發信心云爾。

* 蓮社始祖廬山遠法師傳

時教雖本佛說。然而洪時教者。必以天台為
始祖。律藏雖本佛制。然而張律藏者。必以南
山為始祖。禪宗雖本佛心。然而傳佛心者。
必以達磨為始祖。勸生淨土。固出大覺慈尊。
然而使此方之人知有念佛三昧者。應以遠
公法師為始祖焉。法師諱慧遠俗賈氏。雁門
人。少游學通經史莊老。年二十餘。問道道安
法師。因聽講般若經。豁然開悟。乃曰。九流異
議。皆糠粃耳。因削染事之。至二十四。大曉經
論。凡諸疑難。莫不條析。偽秦建元中襄陽𡨥
亂。因屆尋陽。見廬峯清峻。意頗樂之。刺史
桓伊。即創東林以居焉。自是三十年。影不出
山。跡不入俗。每送客以虎溪為界。桓玄震主
之威。相見不覺致敬。晉安帝自江陵還都。或
勸師候覲。師稱疾不前。帝復遣使問勞。時有
劉遺民雷次宗宗昺洎諸高僧一十八人。並
棄世遺榮。依遠游止。遠拉一百二十三人為
蓮社。令遺民著誓辭。於彌陀像前。建誠立誓。
期生安養。謝靈運負才傲物。一與遠接。肅然
心服。為鑿二池。引水栽白蓮求入社。師以心
雜止之。陶淵明范寧。累招入社。終不能致。
故齊已詩云。元亮醉多難入社。謝公心亂入
何妨。遠於淨土克勤于念。初十一年。澄心
系想。三覩聖相。而遠沈厚不言。後十九年七
月晦日。於般若臺。方從定起。見彌陀佛身。
滿虛空。圓光之中有諸化佛。觀音勢至左右
侍立。又見水流光明分十四支。流注上下。演
說苦空。佛告遠曰。我以本願力故。來安慰汝。
汝後七日。當生我國。又見佛陀耶舍慧持曇
順。在佛之側。前揖遠曰。師志在吾先。何來之
遲。既而乃與其徒曰。吾始居此。幸於淨土
三覩聖相。今復再見。吾往生決矣。次日即寢
疾。期七日而後行。汝徒當自勉。無以情慮拘
也。至期果令終。壽八十三。即義熙十二年丙
辰八月六日也。遺囑露屍林下。弟子奉葬西
嶺。謝靈運作銘張野為序。唐大中二年。謚號
辨覺大師。昇元三年。改謚正覺。大宋興國三
年。追謚圓悟大師。墳為凝寂之塔。師有雜文
二十卷。號廬山集。靈芝元照律師作序。板刊
紹興府庫。識者敬焉。

* 蓮社繼祖五大法師傳

蓮社之立。既以遠公為始祖。自師歸寂。抵今
大宋慶元五年己未。凡八百九年矣。中間繼
此道者乃有五師。一曰善導師。二曰法照師。
三曰少康師。四曰省常師。五曰宗賾師。是五
師者。莫不仰體佛慈大啟度門異世同轍。皆
眾良導。傳記所載。誠不可掩。以故錄之。為繼
祖焉。

一善導師者。不知何許人。唐貞觀中。見西河
綽禪師九品道場講誦觀經。導大喜曰。此真
入佛之津要。修餘行業。迃僻難成。唯此觀
門。速超生死。於是篤勤精苦。若救頭然。續至
京師。擊發四部。每入佛室。胡跪念佛。非力竭
不休。雖寒氷亦須流汗。出即為人說淨土法。
三十餘年。不暫睡眠。般舟行道禮佛方等。諸
有䞋施。用寫彌陀經十萬餘卷。畫淨土變相
三百餘壁。京華道俗。受化者不計其數。或問
導曰。念佛生淨土耶。答曰。如汝所念遂汝所
願。於是導乃自念如是。一聲則有一道光明。
從其口出。十至千百。光亦如之。後謂人曰。
此身可厭。諸苦變易。乃登柳樹。向西願曰。
願佛接我。菩薩助我。令我不失正念。不生退
墮。言已投身自絕。高宗知其口出光明精至
如此。賜寺額為光明焉。天竺往生略傳曰。阿
彌陀佛化身。自至長安。聞滻水聲。和尚乃曰。
可教念佛。遂廣行勸化。三年後滿長安城。皆
悉念佛。後有法照大師。即善導後身也。

二法照師者。唐代宗大曆四年。於衡州湖東
寺。啟五會念佛道場。感五色祥雲覆其寺。雲
中有樓閣。睹阿彌陀佛及二菩薩。其身高大。
滿虛空中。復於道場之外。遇一老人。指見文
殊。因往五臺。大聖現竹林寺。照入寺之講堂。
見文殊在西。普賢在東。為眾說法。照遂作禮
問曰。末代凡夫智識淺劣。佛性心地無由顯
現。未審修何法門。最為其要。文殊曰。汝所請
問。今正是時。諸修行門。無如念佛。我於過
去。因念佛故得一切種智。照又問曰。當云何
念。文殊曰。此世界西有阿彌陀。願力難思。汝
當繫念令無間斷。命終決定往生。說已為照
摩頂而退。師續於并州行五會教。化人念佛。
德宗於長安宮中。常聞東北方有念佛之聲。
遣使尋覓。至于太康。果見照師勸化之盛。
遂勅迎入內。教宮人念佛亦及五會。按柳文
南嶽彌陀和尚碑曰。在代宗時。有僧法照為
國師。初居廬山。由正定以趣安樂國。見蒙惡
衣持佛者。佛告曰。此衡山承遠也。出而求之
肖焉。乃從而學。傳教天下。準此法照師於遠
公也。

三少康師。縉雲仙都人。貞元初至洛下白馬
寺。見殿內文字累放光明探取之。乃善導西
方化導文。康曰。若於淨土有緣。當使此文再
發光明。言未已光乃閃爍。康曰。劫石可磨。我
願無易矣。遂至長安善導影堂。大陳薦獻。倏
見善導遺像。升於空中謂曰。汝依吾事利樂
有情。則汝之功同生安養。又路逢一僧。曰汝
欲化人。當往新定。言訖而隱。新定今嚴州也。
師至彼人無識者。康乃乞錢。誘小兒曰。阿彌
陀佛是汝本師。能念一聲與汝一錢。群兒務
錢。隨亦念之。後經月餘俟錢者多。康曰。可念
十聲與一錢。如是一年。無少長貴賤。念佛之
人。盈於道路。續於烏龍山。建淨土道場。築壇
三級。集眾午夜行道。康高聲唱阿彌陀佛。眾
共和之。師一唱佛聲。眾見一佛從口而出。連
唱十聲。則有十佛。若貫珠焉。師曰。汝見佛
者。決定往生。眾滿數千。亦有竟不見者。後遺
囑道俗。當於安養起增進心。於閻浮提生厭
離心。言已放光數道。掩然而逝。塔於臺子
巖。天台韶國師。甞重修之。世稱後善導者。即
師是也。

四省常師者。大宋淳化中。師住錢唐南昭慶
院。專修淨業。結淨行社。王文正公(旦)為社首。
翰林承旨宋(白)撰碑。翰林學士蘇(易簡)作淨行
品序。狀元孫(何)題社客於碑陰。亦系以記。士
夫預會。皆稱淨行社弟子。社友八十比丘一
千大眾。孤山圓公。作師行業記并蓮社碑。記
中引蘇序曰。予當布髮以承其足。剜身以請
其法。猶無嗔恨。況陋文淺學而有悋惜哉。宋
碑曰。師慕遠公。啟廬山之社。易蓮華為淨行
之名。遠公當衰季之時。所結者半隱淪之士。
上人屬升平之世。所交者多有位之賢。方前
則名士且多。垂裕則津梁曷已。因二公之言。
想當時之盛。亦可槩見矣。

五宗賾師者。師賜號慈覺。元祐中住真州長
蘆寺。宗說俱通。篤勤化物。有葦江集行于
世。內列種種佛事。靡不運其慈念。蓋師自
他俱利。願力洪深。故能遠紹佛化也如此。人
或不知。返嫌忉怛。悲夫。師居長蘆。海眾雲
臻。爰念無常之火。四面俱焚。豈可安然坐而
待盡。乃遵廬阜之規。建立蓮華勝會。普勸修
行念佛三昧。其法日念阿彌陀佛。或百千聲
乃至萬聲。迴願往生西方淨土。各於日下。以
十字記之。當時即感普賢普慧二大菩薩預
會。證明勝事。非所作所修契聖。曷至是耶。靈
芝稱為近代大乘師。信乎其為大乘師矣。

以上五師。紹隆大法行業如此。繼遠為祖。孰
曰不然乎。

* 梁京師法悅僧主傳

梁京師正覺寺法悅。齊末為僧主。精修福業。
四部所歸。甞聞宋明帝造丈八金像。四鑄不
成。於是改為丈四。悅乃與白馬寺智靖。率同
緣改造丈八無量壽像。以申厥志。始鳩集金
銅。屬齊末亂離。至梁初方以事奏聞。降勅聽
許。材官工巧。隨用資給。以天監八年五月三
日。於小莊嚴寺營鑄。本量佛身四萬斤銅。鎔
瀉尚未至胸。百姓以銅投之爐冶。隨鑄不滿。
又聞奏。勅銅三千斤。庫始就量送。而鑄處已
見傳。詔載銅爐所。遂併銷鎔。一鼓便就。來人
俱失。臺內銅至。方知先到靈感所致。及開模
量度。乃涌成丈九。而光相不差。有二大錢。見
在衣條。莫測神異。初像素既成。有道昭師夜
間禮懺。忽見素晃然大明。鑄後三日。有僧道
度。助費開模。而遙見二僧跪開像髻。倐然不
見。及移像還光宅寺。久不得雨。頗有埃塵。忽
夜有微雨沾潤。僧祐師經行像所。忽見像邊
有光焰上下。猶如燈燭。是夜淮中賈客。並聞
催督治橋。如有數百人聲。自佛法東流。金像
靈瑞莫過于此。

* 後魏壁谷神鸞法師傳

釋曇鸞雁門人。少游五臺。因感靈異。誓而出
俗。三乘頓漸。具陶文理。師性好方術。聞江南
陶隱居有長生法。千里就之。陶即以所學仙
經十卷授之。師喜躍自得。以謂神仙必可致
也。後還洛下。遇三藏菩提留支。意頗得之。問
支曰。佛道有長生乎。其能却老為不死乎。支
笑曰。長生不死吾佛道也。道家何有焉。遂以
十六觀經授之曰。汝可誦此。則三界無復生。
十道無長往。盈虛消息禍福成敗。無得而至。
其為壽也。有劫石焉有河沙焉。沙石之數有
限。壽量之數無窮。此吾金仙氏之長生也。鸞
承其語。驟起深信。遂焚所學仙經而專觀經。
修三福業。想像九蓮。雖寒暑之變疾病之侵。
不懈于始念。魏主憐其志尚。號為神鸞。一夕
正持誦。次忽一梵僧昂然入室曰。吾龍樹也。
所居者淨土焉。以汝有淨土之心故來見汝。
鸞曰。何以教我。樹曰。已去不可及。未來未可
追。現在今何在。白駒難與迴。言訖而失。鸞以
所見勝異。必知死期至矣。即集眾盛陳教誡。
因令高聲唱阿彌陀佛。鸞乃西向瞑目而終。
一眾同聞管絃絲竹之聲由西而來。良久乃寂。
魏主感之。勅葬汾西。條其行業以立碑焉。

龍舒淨土文曰。按楞嚴經有十種仙。皆壽
千萬歲。數盡還入輪迴。為不曾了得真性
故。與六道眾生。同名七趣。是皆輪迴中人
也。世人學仙者。萬不得一。縱得之亦不免
輪迴。為著於形神而不能捨去也。且形神
者。乃真性中所現之妄想。非為真實。故寒
山詩曰。饒汝得仙人。恰似守屍鬼。非若佛
家之生死自如而無所拘也。自古得仙者。
唯鍾離呂公。而學二公者。豈止千萬。自予
親知聞。數亦不少。終皆死亡。埋于下土。
蓋平生空費心力。終無所益也。欲求長生。
莫如淨土。生淨土者。壽數無量。其為長生
也大矣。不修此法而學仙者。是捨目前之
美玉。而求不可得之碔砆。豈不惑哉。

* 梁廬山道珍禪師傳

釋道珍。梁天鑒中憩錫廬山。聞昔遠公結社
淨方。心頗慕之。然其所行。心尚猶豫。異時忽
夢海上數十人櫓舟前邁。珍問之。對曰。將適
彌陀國也。珍曰。願將隨往得否曰以子之意。
孰敢相拒。但於此一日之修。功超永劫。彌陀
一經存。而子未之誦。及未曾浴僧。如何求適
也。珍夢覺嗟嘆愧悚。若於勝法有差焉。遂專
其經。大設沐浴。後二年一日。忽堂虛戶扃。有
捧銀臺而至者。曰法華報盡當陞此臺。又
曰。師之功行當乘金臺。奈何始心猶豫。故止
此耳。珍謝曰。果能越三界出五苦。則珍也見
佛之基有漸。奚必金臺也。然珍少言語。雖睹
其事。未甞矜示於人。乃自書之。藏於經函。其
亡之夕。所居之山。崖壑萬疊。若烈火千炬。
交相輝爍。鄉民望之驚異。及旦即山問之。乃
知珍亡。其所見者。往生之驗矣。異日經函獲
其所紀。因得傳世。

* 隋天台法智法師傳

釋法智。游學于東越。有通大小乘經義者。智
必師之。以故強學多聞。人罕儔匹。末年以徑
直之門莫如念佛。於晨興暮息。繫念不弛者
七年。已而議曰。犯一吉羅承其罪也。歷一中
劫。此誠可信。以其故而為之也。一稱阿彌陀
佛。而滅億劫重罪。則予也切有疑焉。或告智
曰無疑也。教以念佛。久則功。功則化。化則三
昧現前。今子之疑是疑佛也。夫佛語豈有可
疑者耶。釋尊出廣長舌。十方諸佛同讚淨土。
正為眾生信根難立。故勸發之耳。智斷其疑。
乃於國清寺絕去諸緣。一心念佛。想念既極。
感觀音勢至現身。異日又感天冠寶瓶光映其
身。智謂道俗曰。吾生淨土。蓋有日矣。誰能具
膳餞我。眾笑而對曰。唯恐道人之不能耳。吾
等不辭矣。遂剋後三日會食。食罷。智無他眾
或疑其相侮。因宿其房伺候之。夜未央智於
繩床念佛。安坐而化。是夜有金色光自西而
來。照數百里。江上漁人。謂已天曉。舳艫相
望。率皆驚起。

* 大宋永明智覺禪師傳

師諱延壽。本丹揚人。後遷餘杭。總角之歲。
誦法華經五行俱下。經六旬而畢。甞為北郭
稅。務專知官。見魚鰕輒買放生。後盜官錢。並
為放生用。事發坐死。領赴市曹。錢王使人視
之。若悲懼即殺之。否則捨之。而彼澹然無異
色。乃捨之。因投明州翠巖出家。次參韶國
師。發明心要。初往天台智者巖。九旬習定。有
鳥尺鷃。巢于衣裓中。於國清行法華懺。夜見
神人持戟而入。師呵。其何得擅入。對曰。久
積淨業方到此中。又中夜旋遶。次見普賢前
供養蓮華忽然在手。因思夙有二願。一願終
身常誦法華。二願畢生廣利群品。憶此二願。
復樂禪寂進退遲疑。莫能自決。遂上智者禪
院作二鬮。一曰一心禪定鬮。二曰誦經萬善
莊嚴淨土鬮。冥心自期曰。儻於此二途。有一
功行必成者。須七返拈著為證。遂精禱佛祖。
信手拈之。乃至七度。並得誦經萬善生淨土
鬮。由此一意。專修淨業。遂振錫金華天柱峯。
誦經三載。禪觀中見觀音以甘露灌于口。從
此發觀音辯才。初住雪竇山。晚詔住永明寺。
徒眾常二千日課一百八事。學者參問指心為
宗。以悟為決。日暮往別峯行道念佛。旁人聞
山中螺貝天樂之聲。忠懿王嘆曰。自古求西
方者。未有如此之切也。遂為立西方香嚴殿。
以成師志。至大宋開寶八年二月二十六日。
晨起焚香告眾。跏趺而逝。

* 梁貞節處士庾詵傳

庾詵字彥寶。新野人。幼聰驚。經史百家。無
不該綜。至於棊算機巧。並絕一時。而性託夷
簡。特愛林泉。十畝之宅。山池居半。蔬食弊
衣。不修產業。一時乘舟。從沮中還。載米一百
五十石。有人寄載三十石。及至家寄者曰。君
三十石我一百五十石。詵默而不言。恣其取
足。凡處事類此也。武帝少與詵善。及起兵署
為平西府記室。至普通中。詔為黃門侍郎。並
稱疾不起。晚年尤遵釋教。宅內立道場。六時
禮懺。誦法華經。日終一遍。忍於後夜見一道
人。自稱願公。容止甚異。呼詵為上行先生。授
香而去。大通四年因寢。忽夢覺曰。願公復來。
不可久住。言終而亡。年七十八。舉室咸聞空
中唱上行先生已生彌陀淨域矣。武帝聞而
敬之。謚號貞節處士。以顯高烈(見南史)。

* 大宋無為子楊提刑傳

公諱傑字次公。無為郡人。道號無為子。雄才
俊邁。年少登科。官至尚書主客郎。提點兩浙
刑獄事。而又尊崇佛法。明悟禪宗。江西臨濟
下棒喝承當之輩。猶謂常流。復闡楊彌陀教
觀。接誘方來。括其所談。乃謂。眾生根有利
鈍。其近而易知。簡而易行者。唯西方淨土也。
但能一心觀念。總攝散心。仗彌陀願力。直超
安養。更無他趣。決取成功矣。龍樹所謂易
行之道。依他力故也。公作天台十疑論序。王
古直指淨土決疑集序。法寶僧監彌陀寶閣
記。安樂國三十讚。備陳西方要津。誠為萬世
往生龜鑒矣。公有輔道集。專紀佛乘。東坡作
序。其略曰。無為子宿稟靈機遍參知識。凡所
謂具爍迦羅眼者。次公目擊而道存焉。公晚
年作監司郡守。乃畫丈六彌陀尊像。隨行觀
念。至壽終時。感佛來迎。端坐而化。辭世頌
曰。生亦無可戀。死亦無可捨。太虛空中之乎
者也。將錯就錯。西方極樂。宣和中有荊王夫
人神游淨土。見公坐蓮華上。則往生必矣。然
則本朝士大夫洪贊淨方。入正定聚者。唯公
洎王敏仲侍郎二人而已。豈非天欲久其道
世必生其人者歟。

* 大宋光州王司士傳

光州司士參軍王仲回無為郡人。因陳本郡
圩􂶷水利。大司農考得其實。請于朝廷。推恩
乃有是命。其為性信厚。未甞與人較短長。頗
通算數之學。而至老手不釋卷天衣懷禪師。
住鐵佛道場時。亦甞請問。而鄉里以善人歸
之。熙寧末年(予)扶護先妣長壽太君喪。歸葬
故里。得暇閱大藏教典。因以淨土妙緣。舉示
老舊。司士是時已能誠信嚮慕。但未具深心
爾。至元祐初(予)自省闈乞守丹揚。待次錦繡
溪上。司士時見訪叩請。未甞拒也。問曰。經典
多教念彌陀生淨土。祖師則云。心即是淨土
不用更求生西方。其不同何也。答曰。實際理
地。無佛無眾生。無樂無苦。無壽無夭。又何淨
穢之有。豈得更以生不生為心耶。此以理奪
事也。然而處此界者。是眾生乎是佛乎。若是
佛境。則非眾生。又何苦樂壽夭淨穢之有哉。
試自忖思。或未出眾生之境。則安可不信教
典至心念彌陀而求生淨土哉。淨則非穢。樂
則無苦。壽則無夭矣。於無念中起念。於無生
中求生。此以事奪理也。故維摩經曰。雖知諸
佛國及與眾生空。而常修淨土。教化於群生。
正謂是也。又問。如何得念不間斷。答曰。一信
之後。更不再疑。即是不間斷也。司士忻躍
而去。至二年十二月旦之夕(予)守丹揚。忽夢
司士云。向蒙指示淨土。今已得生。特來相謝。
乃再拜而出。翌日因召丹徒令陳安止語其
夢。蓋陳令深信淨土故也。其後得司士之子
術哀訃。乃司士未亡前七日。預知時至。與鄉
舊為別。吾弟(作)亦在坐。屢發見謝之語。是知
司士決生淨土矣。元祐四年四月八日無為
子(傑)記。

次公此傳誠不可棄。但論事理相奪。未若
台宗所謂圓觀事理一念具足也。其言一
信不疑。即是不間斷者。司士轉身只此一
則語。昔善導化人有曰。若人欲速得往生。
應起無間修。所謂恭敬禮拜稱名讚嘆憶
念觀察迴向發願心心相續。不以餘業相
間故。曰無間修。又若貪瞋癡來間者。但隨
犯隨懺。不令隔念隔日隔時。常使清淨亦
名無間修。若能畢命。誓不中止。決定往生。
此文出大藏集諸經禮懺儀群字函。次公
閱藏。以淨土緣。舉示司士。非若是乎。

* 大宋錢唐胡宣義傳

宣義諱闉字達夫胡侍郎之子。性識聰敏。心
地通圓。唯專書史。尤樂吟詠。晚年致政西
湖。日有游從之樂。胸襟平夷。出處簡率。其於
佛乘。雖已信嚮。曾未專修。一日其子告清照
律師云。大人感疾。請師垂訪。師往見之曰(慧
亨)平生與達夫相善。未曾語及末後一著大
事。豈可不知安身立命之處乎。達夫曰。心淨
則土淨也。師曰。宣義時中曾有雜念染污否。
答曰。既處世間。寧免雜念。師曰。若如此又安
能心淨土淨耶。達夫即問。一稱阿彌陀佛。能
滅八十億劫生死重罪何也。師曰。阿彌陀佛。
據法華經。歷塵點劫修行。楞嚴經云。我憶往
昔恒河沙劫。有佛出世。名無量光。阿彌陀佛。
經爾許時成身成國。依正莊嚴。有大威德。有
大誓願。光明神力不可思議。以是一稱萬德
洪名。眾生無始八十億劫生死重罪。猶如赫
日消於霜露矣。達夫遂大省悟。方知彌陀願
力功勳如是。乃一心念佛。又累日請僧助念。
律師宣白。稱胡公宣義。達夫即言。須稱胡闉
之名。次日再請。其徒先往。律師後至。達夫問
曰。此來何晚。已煩觀音勢至降臨甚久。師與
大眾。尤加鄭重。稱佛之次。胡公安然而往。
然則公享八十四壽。平日不曾修習。一旦病
苦逼迫。無所依投之際。纔聞彌陀法利。頓決
疑情。便超樂國。所謂一念迴光。立即翻邪為
正。即此人也。知此道者。善繼前轍。庶不辜
於今世也。

* 大宋龍舒居士王虛中傳

國學進士王日休字虛中。君自行之智。化他
之悲。已見張于湖序文。茲不再述。公龍舒人。
有淨土文。因以為號。其文盛行天下。修淨業
者。莫不覽之。乾道中廬陵李彥弼。染時疾垂
革。棺槨已備。忽夢一人神清貌古。以手案摩
肢體。弼驚問。答曰。予龍舒居士也。弼因以疾
告。公曰。汝起食白粥即差矣。又曰。汝還記闕
仲雅教汝捷徑否。弼曰。每日念佛不輟。弼覺
因索白粥食之。病果愈。後見公畫像。儼如夢
睹弼敬重公。稱生死骨肉。遂遣子姪遠從其
學。一日忽迴曰。居士於某夜講書。罷如常禮
念。至三鼓忽厲聲。稱阿彌陀佛數聲。唱言佛
來接我。屹然立化。邦人此夜。有夢二青衣引
公西行者。又三日前遍別道友。勉進淨業。有
不復相見之語。噫自非了唯心本性之道。達
生死變化之數。不臻于是。或疑李之夢因想
以成。弼曰。其指白粥愈病。又安可欺哉。時丞
相益國公周(必大)睹君奇跡。製為之贊曰。皇皇然而無求。惕惕然而無憂。閔頹風之將墜。
攬眾善以同流。導之以仁義之原。誘之以寂
滅之樂。世知其有作。而莫識其無為。故中道
奄然。而示人以真覺。李君謹愿。無以報德。
遂刊公像并事跡以傳遠。自是廬陵家家供
事之。後九年盰眙軍有信士聶允迪。欽公景
行超卓。宜以寘之不朽。故勒石于報恩彌陀
殿。至慶元四年。越有致政簽判曾公迅。覺
世虛幻。清淨自居。仰止龍舒志圖西邁。頃以
兄宦游得茲石刻。且欲人人思齊。因洊鋟木
布于江浙。其善誘之心。誠與王君相表裏(宗曉)
一日扣公室。即蒙出示。因摭始末。用傳不朽
云。

* 大宋明州朱氏如一傳橘洲禪師寶曇

始(余)東歸。過所謂羅睺羅道場者。至起信堂。
有比丘語(余)曰。寺有勝事。子知之不(余)顧堂下
四檜曰。得非歲寒面目尚無恙乎。比丘曰不
然。引(余)登懺摩之堂。發一函視之。即刺繡妙
蓮華七軸也(余)方合十指爪。歎未曾有。比丘
曰。此薛君之室。道人朱氏法名如一之所作
也。朱即欽成皇后淵聖中宮兩世之姪。自歸
於薛。視世故如塵泥。年二十餘。即告其夫。
清淨自適。道裝素服。潔齋如也。甞以黃絹。
命經生書是經。手以碧茸繡其上。線蹊鍼孔
去來綿密。無有間斷。如筆既試。如墨新乾。閱
十年而後有成。復繡彌陀觀音。無異繪畫。自
經首題。敬致八萬四千拜。一句一字。凡唱禮
者三。法華之文幾數萬言。三月而能皆誦。閱
華嚴般若楞嚴圓覺。亦翻水千偈。餘經可知
甞鋟木為圖。勸人誦阿彌陀。擘窠婁書。滿
十萬聲而止。所化之數僅二十萬人。道人則
旦旦誦之。莫夜叩之。無一豪惰意。尤喜禪
悅。結廬於墓。一室事佛。一室宴坐。一室書經。一
婢供齋蔬與同甘苦。雖然丈夫。有所不能堪
也。今年春盡易故奩具。為三日會。會道俗以
萬計。飯千苾芻。為寶幢貯法華同念佛人姓
名。迎歸是寺。城內外歡動。傾士大夫之室。莫
不聳觀。十二月以微疾命醫。醫以丹砂進。道
人竟不起。臨瞑目時。再起加趺。薛君曰。吾
家無是法也。請就寢後事即如儀。道人右脇
而終。年三十有七。實紹熙四年十二月十一
日(余)聞比丘語。為之慨然。比丘屬(余)識其事。
為來世勸。敬書以贊之。贊曰。

道人之身春容月影耳。以靈山最後之旨迴
向淨土。真鐵心石腸耶。吾知其於世間不復
來矣。老龐曰。不是聖賢。了事凡夫。斯言其有
旨哉。
樂邦文類卷第三



樂邦文類卷第四

四明石芝沙門宗曉編次

* 雜文(三十三首)

　維摩疏示四種佛國　天台智者大師

　觀經疏明四土宗致　同前

　萬善同歸集揀示西方　智覺禪師　延壽

　彌陀通贊示西方要義　慈恩法師　窺基

　寂照集揀西方要義　出直指淨土決疑集

　西資鈔揀示偏讚西方　孤山法師　智圓

　請四明法師住世書　文公楊　億

　復楊文公請住世書　四明法師　智禮

　答楊文公問　同前

　延慶募眾念佛疏　同前

　往生淨土決疑門　慈雲懺主　遵式

　義學編論席解紛　淨覺法師　仁岳

　淨土修因或對　樝菴法師　有嚴

　淨土魔佛或對　同前

　唯心淨土說　圓辯法師　道琛

　唯心淨土文　姑蘇禪師　守訥

　勸修西方說　解空法師　可觀

　淨土略因　待制晁　說之

　淨土餘說　草庵法師　道因

　淨土自信錄記　無功叟王　闐

　淨業專雜二修　京師比丘　善導

　辨橫竪二出　桐江法師　擇映

　晨朝十念法　天竺懺主　遵式

　念佛方法　同前

　校量念佛功德　同前

　往生坐禪觀法　同前

　念佛修心術　山堂法師　彥倫

　寶王論揀示往生義　草堂禪師　飛錫

　念佛方便文　司諫江　公望

　無常院安彌陀佛像　出無盡燈

　臨終正念訣　京師比丘　善導

　命終請僧念佛感應　出寶珠集

入觀睡時發願見佛　出大藏集諸經禮
懺儀

　慶懺禮佛會疏　草菴法師　道因

* 維摩經疏示四種佛國
天台智者大師說

佛國差別之相。無量無邊。今略為四。一染淨
國凡聖共居。二有餘國方便人住。三果報國
純法身居。四常寂光妙覺所居。前二是應。
即應佛所居。第三亦應亦報。即報佛所居。後
一但是真淨。非應非報。法身所居。

一染淨國又二。初同居穢者。凡聖同居國也。
凡聖各二。凡居二者。一惡眾生即四趣也。二
善眾生即人天也。聖居二者。一實聖。即四果
支佛通教六地別十住圓十信後心。通惑雖
斷。報身猶在。二權聖。謂方便實報寂光土中
法身菩薩及妙覺佛。為利有緣。應生同居。皆
是權也。是等與凡共住。故云凡聖同居。四趣
共住。故云穢土。次同居淨土者。無量壽國。雖
果報殊勝難可比喻。然亦染淨凡聖同居。何
者雖無四趣。而有人天。以生彼土者未必悉
是得道之人故。經云。犯重罪者。臨終之時。懺
悔念佛。業障便轉。即得往生。若但生聖。凡夫
何得願生。故知。雖具惑染。亦得居也。聖生權
實。類前可知。但以無四惡趣故名為淨。問穢
土十惡所感。四趣依正皆穢可然。但十善果
淨士因同。何得依正頓別耶。答二處修因善
名雖同。淨土修善精微勝故。故彼凡聖所得
依正。不同穢土。

二明有餘土者。二乘三種菩薩。證方便道之
所居也。何者若修二觀。斷通惑盡。恒沙別惑
無明未斷。捨分段身。而生界外。受法性身。即
有變易所居之土。名有餘土。亦名方便。方便
行人之所居。故攝大乘明七種生死。此即第
四方便生死。

三明果報土者。即華藏純諸法身菩薩所居。
破無明顯法性。得真實果報。而無明未盡。潤
無漏業。受法性報身。名果報國也。以觀實相。
發真無漏所得果報故名為實。修因無定色
心無礙。亦名實報無障礙土。華嚴明因陀羅
網世界是也。

四常寂光土者。妙覺極智所照。如如法界之
理。名之為國。亦名法性土。但真如佛性。非身
非土而說身土。離身無土。離土無身。名其土
者。一法二義。普賢觀毘盧遮那住處。名常寂
光。問華嚴明十種佛土。此四攝盡否。答何但
攝十。乃至有人言。經明二十七品佛土。無量
壽土。止是第六。現文對四。攝無不盡。問何不
依十及二十七。答一往有文。欲對四教。措意
難見。

* 觀經疏明四土宗致

此經以心觀淨。則佛土淨為宗致。四種淨土。
謂凡聖同居土。方便有餘土。實報無障礙土。
常寂光土也。各有淨穢五濁輕重。同居淨穢。
體析巧拙。有餘淨穢。次第頓入。實報淨穢。分
證究竟。寂光淨穢。娑婆雜惡。荊棘瓦礫。不淨
充滿。同居穢也。安養清淨。池流八德。樹列七
珍。次於泥洹。皆正定聚。凡聖同居。上品淨土
也。方便有餘者。修方便道。斷四住惑。故曰方
便。無明未盡故言有餘。釋論云。出三界外有
淨土。聲聞辟支佛出生其中。受法性身。非分
段生就中復有利鈍。指上為淨。指下為穢
也。實報無障礙者。行真實法。感得勝報。色心
不相妨故言無障礙。純菩薩居無有二乘。仁
王經云。三賢十聖住果報。即是其義。華嚴無
量香雲臺。即其土淨妙五塵。就中更論次第
頓悟上下淨穢等也。常寂光者。常即法身。寂
即解脫。光即般若。是三點不縱橫並別。名祕
密藏。諸佛如來所游居處。真常究竟極為淨
土。分得究竟上下淨穢耳。故以修心妙觀。能
感淨土為經宗也。

四明妙宗釋曰。大乘之法。其要在心。心具
易知。色具難解。故觀自觀他。皆修心觀。今
觀淨土。須求於心。心能具故。心能造故。心
垢土垢。心淨土淨。此猶通示。未是的論。的
在一心。頓修三觀。此觀觀於安養依正。畢
竟清淨名心觀淨。此觀能令四佛土淨。如
是方為此經宗致。初五濁輕為同居淨者。
此淨甚通。須知別意。如戒善者。四教凡
位。皆悉能令五濁輕薄。感同居淨。而圓觀
輕濁。感同居淨。依正最淨。如此經說。地觀
已去一一相狀。比於餘經修眾善行感安
養土。其相天殊(委解四土如文乃至云)此經本為韋提
希。厭同居穢。求同居淨。故談妙觀。觀彼依
正。三觀若成。麁垢先落。非有餘淨。更生何
處。須知正為生同居淨故說三觀。良由觀
妙。能破三惑。不獨感於同居淨土。隨其惑
斷淺深之處。自然感得有餘等三。如病須
藥。本為身安。求得仙方。修合服之。不但身
安。兼能輕骨。身安可喻生同居淨。輕骨可
喻感上三土。只是一藥効。乃深勝如一妙
觀能淨四土。

* 萬善同歸集揀示西方(六重問答)智覺禪師延
壽

問唯心淨土周遍十方。何得托質蓮臺寄形
安養。而興取捨之念。豈達無生之門。忻厭情
生。何成平等。答唯心佛土者了心方生。如來
不思議境界經云。三世一切諸佛。皆無所有。
唯依自心。菩薩若能了知諸佛及一切法皆
唯心量。得隨順忍。或入初地。捨身速生極樂
佛土。故知識心方生唯心淨土。著境秖墮所
緣境中。既明因果無差。乃知心外無法。又平
等之門無生之旨。雖即仰教生信。其奈力量
未充觀淺心浮境強習重。須生佛國以仗勝
緣。忍力易成。速行菩薩道。起信論云。眾生初
學是法。欲求正信。其心怯弱。以住娑婆。不
常值佛。信心難成。意欲退者。當知如來有勝
方便。攝護信心。謂以專意念佛因緣。隨願得
生佛土。常見於佛。永離惡道。若人專念西方
阿彌陀佛。即得往生。常見佛故。終無有退。往
生論云。游戲地獄門者。生彼國土。得無生忍
已。還入生死國。教化地獄。救苦眾生。以此因
緣。求生淨土。十疑論云。智者熾然求生淨土。
達生體不可得。即是真無生。此謂心淨故即
佛土淨。愚者為生所縛。聞生即作生解。聞無
生即作無生解。不知生即無生無生即生。不
達此理。橫相是非。此是謗法邪見人也。

問一生習惡積累因深。如何臨終十念頓遣。
答那先經云。國王問那先沙門言。人在世間。
作惡至百歲。臨終時念佛。死後得生佛國。我
不信是語。那先言。如持百枚大石置舡上。
因船故不沒。人雖有本惡。一時念佛。不入泥
犁中。其小石沒者。如人作惡不知念佛便入
泥犁中。又智論問云。臨死時少許時心。云何
能勝終身行力。答是心雖時頃少。而心力猛
利。如火如毒。雖少能作大事。是垂死時心。決
定勇健故。勝百歲行力。是後心名為大心。及
諸根事急故。如人入陣不惜身命名為健。故
知。善惡無定。因緣體空。跡有升沈。事分優
劣。真金一兩。勝百兩之疊華。爝火微光。爇萬
仞之𧂐草。

問心外無法佛不去來。何有見佛及來迎之
事。答唯心念佛。以唯心觀。遍該萬法。既了境
唯心。了心即佛。故隨所念無非佛矣。般舟經
云。如人夢見七寶親屬歡喜。覺已追念。不知
在何處。如是念佛。此喻唯心所作。即有而空。
故無來去。又如幻非實。則心佛兩亡。而不無
幻相。則不壞心佛。空有無礙。即無去來。不妨
普見。見即無見。常契中道。是以佛實不來。心
亦不去。感應道交。唯心自見。如造罪眾生感
地獄相。唯識論云。一切如地獄。同見獄卒等
能為逼害事。故皆是罪人惡業心現。並無心
外實銅狗鐵蛇等事。世間一切事法。亦復如
是。然備遮那佛土。匪局東西。若正解了。然習
累俱殄。理量雙親。

問龐居士云。事上說佛國。此去十萬里。大海
渺無邊。動即黑風起。往者雖千萬。達者無
一二。忽遇本來人。不在因緣裏。如何通會而
證往生。答若提宗考本。尚不說有佛有土。豈
言達之不達乎。所以天真自具。不涉因緣。匪
動絲毫。常冥真體。若約事論。故非一等。九品
往生。上下俱達。或游化國見佛應身。或生報
土覩佛真體。或一夕而便登上地。或經劫
而方證小乘。或利根鈍根。或定意散意。或
悟遲速根機不同。或華開早晚時限有異。今
古具載。凡聖俱生。行相昭然。明證目驗。佛梵
音聲。終不誑人。稱讚淨土經云。十方恒河沙
諸佛。出廣長舌相。遍覆大千。證得往生。豈虛
言哉。

問維摩經云。成就八法。於此世界。行無瘡疣。
生于淨土。何等為八。饒益眾生。而不望報。
代一切眾生。受諸苦惱。所作功德。盡以施
之。等心眾生。謙下無礙。於諸菩薩。視之如
佛。所未聞經。聞之不疑。不與聲聞而相違背。
不嫉彼供。不高己利。而於其中調伏其心。常
省己過。不說彼短。恒以一心求諸功德。如何
劣行微善。而得往生。答理須具足。此屬大根。
八法無瑕。成就上品。如其中下。但具一法。
決志無移。亦得下品。

問觀經明十六觀門。皆是攝心修定。觀佛相
好。諦了圓明。方階淨域。如何散心而能化往。
答九品經文自有升降。上下該攝不出二心。
一定心如修定習觀。上品往生。二專心但念
名號。眾善資熏。迴向發願。得成末品。仍須一
生歸命。盡報精修。坐臥之間。常面西向。當行
道禮敬之際。念佛發願之時。懇苦翹誠。無諸
異念。如就刑戮。若在狴牢。怨賊所追。水火所
逼。一心求救。願脫苦輸。速證無生。廣度含識。
紹隆三寶。誓報四恩。如斯志誠。必不虛棄。
如或言行不稱。信力輕微。無念念相續之心。
有數數間斷之意。恃此懈怠。臨終望生。但
為業障所遮。恐難值其善友。風火逼迫。正念
不成。何以故。如今是因臨終是果。應須因實。
果則不虛。聲和則響順。形直則影端故也。如
要臨終十念成就。但預辨津梁。合集功德。
迴向此時。念念不虧。即無慮矣。夫善惡二輪
苦樂二報。皆三業所造。四緣所生。六因所生。
五果所攝。若一念心瞋恚邪婬。即地獄業。慳
貪不實。即餓鬼業。愚癡闇蔽。即畜生業。我
慢貢高。即脩羅業。堅持五戒。即人業。精修十
善。即天業。證悟人空。即聲聞業。知緣性離。
即緣覺業。六度齊修。即菩薩業。真慈平等。即
佛業。若心淨即香臺寶樹淨剎化生。心垢則
丘陵坑坎穢土稟質。皆是等倫之果。能感增
上之緣。是以離自心源。更無別體。維摩經云。
欲得淨土。但淨其心。隨其心淨。即佛土淨。又
經云。心垢故眾生垢。心淨故眾生淨。華嚴經
云。譬如心王寶。隨心見眾生。眾生心淨故。得
見清淨剎。大集經云。欲淨汝界。但淨汝心。故
知。一切歸心。萬法由我。欲得淨果。但行淨因。
如水性趣下火性騰上。勢數如是。何足疑焉。

* 彌陀通贊示西方要義慈恩法師窺基

問十方佛國快樂皆同。何故遍指西方勸人
生彼。答良為凡夫業重。處處生貪。若不遍指
一方。即不繫心專注。所以法華經云。眾生處
處著。引之令得出。又西方淨土主勝。願強遍
勸往生。疾成聖果。所以遍指也。

問慈氏天宮快樂不少。勝侶頗多。何須堅勸
往生西方。答若論兜率。即勝人間。乃並西方。
全成微劣。勸生西方。捨劣求勝也。勝劣者。淨
土十勝天宮十劣。淨土十勝者。一化主所居
勝。二所化命長勝。三國非界繫勝。四淨方無
欲勝。五女人不居勝。六修行不退勝。七淨方
非穢勝。八國土莊嚴勝。九念佛攝情勝。十十
念往生勝。天宮十劣者。一所居國土劣。二所
化壽促劣。三界繫攝屬劣。四彼天有欲劣。五
男女雜居劣。六修行有退劣。七穢方非淨劣。
八國土莊嚴劣。九善念攝情劣。十修行勞苦
劣。有斯十勝十劣。所以勸生樂國。

問其國眾生無有眾苦。但受諸樂。如何無眾
苦耶。答其國眾生。蓮華化生無生苦。四序不
能遷無死苦。非分段身無病苦。壽命無盡
無死苦。無父母親疎。無冤憎會苦。所欲如
意。無求不得苦。顏貌端嚴。無諸根缺陋苦。四
時一等。無寒暑苦。娑婆世界有漏形軀。四蛇
迫身。三龍害命。乖張病惱。報盡死侵。有愛必
離。無怨不會。蓋迷至理。橫受陰纏。今慈眾
人。永無此等。故云無有眾苦。豈唯近亡麁苦。
兼亦妙果非遙。

問臨終作善便得往生。何假預前修諸勝業。
答人生壽夭難測。或即病困昏迷。或即非時
奄逝。既關生前之善。難逃後世之殃。預作
善緣。恐防斯咎。

問十念彌陀頓生淨土。據斯所說果著因微。
何故彌陀經。稱不可以少善根福德因緣得
生彼國。答十念得生。接引懈怠眾生。却談多
善因緣。乃被精勤之者。或廣或略。理不相違。

問往生之人有中有身否。答群疑論中有二
說。一云極善極惡無中有身。二云不揀善惡。
但有捨報受生。皆有中有。為傳識故。唯除現
世變身即無中有。今取有者為正。

* 寂照集揀西方要義(此文不知何師作文。見直指決疑集)

問慈恩製彌勒上生經疏。深讚兜率內院。乃
曰天宮有十易生。淨土有七難生。聖師所說
必不誤人。未審如何融會。答爾只知慈恩上
生疏勸生天宮。而不見彌陀通贊說淨土十
勝。聖師製作豈有相違。蓋演教隨機。各示方
便。此與如來所說彌陀經無量壽經等勸生
西方。又說彌勒上生經。勸生內院。意趣一同。
眾生機緣各異。佛土攝受亦然。譬如有人生
緣在南。具舟欲往吳越。治裝問程。知者應酬
所問。豈可却讚陸行之便。稱秦蜀之盛哉。
如此則秖增惑亂。不成利益。通方達士。隨
願知歸。淺見狐疑。強生胡越。

問天宮壽長足得修行。人中積善亦自超越。
至於脩羅龍鬼三塗惡趣。正好拔苦利生。何
必專務極樂。答欲天耽著妙樂。醉於欲酒。福
盡即墮。如箭射空。色天雖獨行無交。而未盡
形累。無色不出輪迴。經中判為難地。傳大士
所謂饒經八萬劫。終是落空亡。又有一類神
仙。別得生理。壽千萬歲。楞嚴謂之精研七趣。
皆是昏沈諸有為相。妄想受生經無量劫。不
得真淨。脩羅恚瞋。龍趣怖惱。鬼道沈冥。長夜
三塗苦惱難名。遠思天上五衰。近覩人間四
相。誰有智者。樂入苦海。若求速免輪迴。無
過求生淨土。生淨土者。自然身光照耀。具六
神通。侶眾聖於剎那。越三界而常樂。故佛言
無量壽國快樂無極。長與道德合明。永拔生
死根本是也。

問見性悟道便超生死。何用念佛求生耶。答
通昧他心聖凡安測。除非遍知。授記應難。
真修行人。自當審察。諸仁者汝觀自己見性
悟道。得入師位。能如馬鳴龍樹否。得大三昧。
能如南嶽智者否。宗說俱通。能如忠國師壽
禪師否。此等諸師。皆明垂言教。深切勸往。他
豈誤人乎。況佛金口讚嘆叮嚀。昔賢恭稟佛
誨。定不謬也。又當自度命終得去住自在否。
無始惡業不現前否。捨此報身。定脫輪迴否。
三塗險道中。出沒自由否。天上人間。十方世
界託生無礙否。若也了了自信得及。何幸如
之。其或未然。竊勿貢高不修淨土。

問六祖壇經云。凡愚不了自性。不識身中西
方。東方願西。悟人在處一種。誌公云。智者
知心是佛。愚人愛往西方。若此道果是真正。
何故二大士排遣。答佛說法有隱顯。教有權
實。人根有利鈍。宗師有抑揚。譬如受病不
同。處方亦異。今有病暍發黃方大狂亂。有
善醫者必以寒藥治之。豈可却讚乳石桂附。
有除寒起廢之功耶。有遍見人。聞寒藥有治
熱之功。遂云乳石桂附。永不可用。豈不謬哉。
達磨單傳心印。誌公方贊大乘。當時人尚未
信。豈可又却教人念佛求生淨土。圓機達士。
固自無疑。求法初心。定生猶豫。但得意忘言。
融通了解。自無矛盾他。

* 西資鈔揀示偏讚西方孤山法師智圓

夫求生淨土。是假他力。彌陀願攝。釋迦勸讚。
諸佛護念。三者備矣。苟有信心。往生甚易。如
度大海既得巨航。仍有良導加以便風。必能
速到彼岸也。若其不肯登舟。遲留惡國者。誰
之過歟。夫十方皆有淨土。釋迦於諸經中亦
乃遍讚。而末代行人偏好。求生於極樂國。願
升於知足天者。豈非彌陀與釋迦化道相關。
彌勒仍是釋迦補處。所以眾生願樂者多矣。
微惑者眾矣。邇代淺識。不能加其功行。唯
徒互相排毀。好淨土者。或輕於知足。尊內院
者。則毀彼西方。豈知汲引二門同歸一道。寄
語後學。宜自思之。或問。智者慈恩皆聖師也。
而各遍讚一方。何故子之不許耶。對曰。聖師
偏讚。意引遍好。令心決定耳。故受益者眾焉。
但世變人澆。致偏讚成弊。故吾復得和融之。
或當有息諍受益。而各自隨所好求生者。其
或後世。以和融混一為弊者。亦冀命世之賢。
復偏讚而救之。應病與藥。貴有益於眾生耳。
亦何常之有。然則吾自童年便誦此經。雖遍
想十方。而終期心於淨土。乃知於彌陀其有
緣乎。世人或謂法界混同。誰分彼此。唯心一
貫。何用去來。今謂世人有如是解者。所棲必
求好眾。所親必擇名師。所服猶悅名衣。所
飡或便美食。苟四者未妨於法界混同。唯心
一貫者。則何妨接樂土之淨眾。親彌陀之名
師。服上妙之天衣。飡純陀之美膳。豈不愈
於此土乎。世又有聞過十萬億佛土。而望途
怯遠。說生者多是補處。而恥躬弗逮。豈知十
方空界悉我自心。心淨則十萬非遙。心垢則
目睫猶遠。但期心淨。何算程途。豈不思。少
頃睡眠。夢行千里。豈以常時為比較耶。又豈
不聞。首楞嚴云。十方虛空。生汝心中。猶如片
雲點太清裏。況諸世界在虛空耶。今若畏程
遙。是畏自心。非畏程也。又若謂我是下凡彼
多補處者。且自心即佛。因果理同。尚有於此
穢惡之邦。以短促之命。而一生超登十地者。
於彼清淨土中。壽復無量。既境勝時長。何
患不至補處乎。幸冀智者靜而思之。無負佛
恩。無屈自己。勉之勉之。

* 請四明法師住世書文公楊億

(億)啟近者。竊審大師。期結社於十僧。約入懺
之三載。然赴火光之正受。決取淨土而往生。
身見頓空。願力彌壯。登蓮華之絕品。聞法樹
之至音。茲事匪虛。先佛所證。然於俗念切貯
願心。誠以大師洞三觀之指歸。為四眾之欽
仰。續台巖之慧命。啟越絕之度門。十善誘人。
競存於白業。一音扶教。廣演於金言。慈蔭
普均。道風允穆。惟極樂之界。蓋覺皇之示權。
而大患之軀。非智人之所樂。儻存忻厭。即起
愛憎。既萠取捨之心。乃生能所之見。諒惟通
悟。夙究真常。蓋俯就於初機。冀策發於淨行。
伏望因承恩詔。彌廣福田。增延住壽之期。恢
闡化緣之盛。仍冀懺期之告畢。略迃法步以
相從。庶效純陀。恭羞末後之供。願同慶喜。
頓釋離塵之心。幸軫瞀蒙。未趨寂滅。切希垂
聽。顒俟報音。謹奉咨聞。

* 復楊文公請住世書四明法師知禮

(知禮)謹於講懺之隙。依本宗教觀寫書。奉答祕
監大檀越(知禮)伏奉載垂真翰。曲賜重言。俾(知
禮)畢此懺期。更留講訓。仰承尊旨。合改先心。
但以專誠久趣此門。鄙志莫能易轍。況良時
難遇。勝事易差。故欲且副夙心。不果恭遵嚴
命。其如傳法之務利人之功。諒此身所為。其
益蓋寡。俟淨土却至。其化方隆。所言(知禮)洞
三觀之指歸者。稱之太過也。又云。極樂本由
示權。修道須忘忻厭者。誠哉是言也。而(知禮)
今忻淨土。特厭患身。亦有其由。輒伸於後。若
其一心三觀。雖非洞達。敢不依凭(知禮)僅四十
餘年。尋其筌罤。學其去就。神根既鈍證入無
由。而於戶牖關房。行用時節。多所游歷。亦略
諳知。今者蒙索報音故難杜口。粗陳梗概。希
賜否臧。三觀者。一念即空即假即中也。恢揚
肇自於如來。妙悟近推於智者。全由性發。實
匪修成。故於一心宛有三用。所謂空者一切皆
空。即三觀悉彰。破相之用也。假者一切皆假。
即三觀悉明。立法之功也。中者一切皆中。即
三觀悉是。絕待之體也。是則終日破相。而諸
法皆成。終日立法。而纖塵必盡。終日絕得。
而二諦熾然。故般若談空。八十法門得顯。維
摩立法。三界見愛皆忘。法華一乘世間之相
常住。皆由三觀相即。致令諸法無遺。故三即
非三。一即非一。非次第而入。非並別而觀。不
可以有無求。不可以中邊取。故云不並不別
非縱非橫。蓋三一圓融。修性冥泯。豈識心之
所測。何言說之能詮。故強示云。不可思議之
妙觀也。說即非說無說而說。能知此已。對一
切境。以此觀照了之立一切行。以此觀導達
之。辨一切事。以此觀成就之。設一切教。以
此觀敷暢之。修此觀者。能所必忘。取捨斯泯。
故真如無念。向則心絕。終日說示。不異無言。
捨此則必同眾魔。離此則未超諸外。故龍樹
云。除諸法實相。餘皆魔事。迦葉云。未聞大涅
槃前皆是邪見。大矣哉。一心三觀之妙宗也。
故(知禮)所求安養而生。所欲燃燼而死。憑此三
觀。遣彼百非也。言極樂之界。蓋覺皇示權者。
經論既以淨土之教。為勝方便。驗知。是如來
善巧權用也。但權名不局。實理亦通。是要甄
分。方知去取。體外之權須破。體內方便須修。
離事之理則麁。即權之實方妙。故小乘無他
佛之說。大教有剎海之談。蓋心性遍周法界
無外理極。故令事廣。華大故省池深。剎如帝
珠。出現重重無盡。方顯寂光之理。身類天饌。
感報彼彼不同。乃表遮那之性。豈應極樂不
預唯心。故如來藏中涅槃具足。隨緣發現。應
量而知。既能彰地獄天宮。豈不造穢邦淨國。
本性雖具。由心發明。彌陀以無緣之慈。取極
樂之土。釋迦以樂說之辨。示往生之門。斯皆
善巧之權方。攝彼沈淪之品彙。今懼退轉者
不退。使不善觀者能觀。淨土權相蓋多。今且
略論此二。故起信論云。初學大乘正信。以在
此土不常值佛。懼謂信心缺緣退失。當知如
來有勝方便。令其不退。但當專念極樂世界
阿彌陀佛真如法身。必生彼國。住正定故。專
念真如法身者。豈異大乘正信。以依彼佛為
境。故能牽生淨方。斯是如來權巧也。又觀無
量壽佛經云。凡夫心想羸劣。未得天眼。不能
遠觀。諸佛如來。有異方便。令其得見。此蓋
釋迦神力彌陀願心。若有諦觀。必能覩見。斯
亦覺皇異妙方便也。此之權巧方便。既約圓
論即與法華微妙方便。無二無別。故諸天及
人聲聞緣覺事度菩薩漸修大士。充滿世間。
數等河沙。盡思度量。不能知覺。唯佛與佛。乃
能究盡。圓信圓解。方能造修(知禮)雖是鈍根。濫
沾圓教。不離當念。願達彼方。庶即下凡便階
不退。復聞大通佛世。結緣之徒。已經塵點劫
來。尚住聲聞之地。皆由退大故涉長時。身
子六心。退落五道。況悠悠學佛者乎。蓋由
此土多值退緣故云。魚子菴羅華菩薩初發
心三事。因中多及其結果少。若求生安養即
於博地能藉勝緣。纔獲往生永無退轉。聞茲
利益。得不忻求。乃用一心三觀為舟航。復以
六時五悔為櫓棹。求往唯心之淨土。願見本
性之彌陀。然後運同體之大悲。度法界之含
識。順佛權巧。求生樂邦。其意略爾。所言儻存
忻厭即起愛憎。既萌取捨之心。乃生能所之
見者。起過之相。誠如所言。立德之緣。今當略
說。蓋以忻厭取捨。善能起過成功。故馬鳴立
為始覺之基。智者稱為淨土之漸。維摩以見
愛為侍者。文殊以貪恚為功能。斯皆用之在
人。乘之有法。且眾生曠劫住此娑婆。貪於麁
弊色聲。著於下劣依正。既無厭離之念。但增
繫縛之緣。縱有熏修。鮮有克遂。以此土法
多障致道行難成故。涅槃經云。得人身者如
爪上土。失人身者如大地土。是故諸佛慜此
眾生。以願行功取清淨土。令起忻慕作受生
因。以苦切言。說垢穢相。令其厭惡成出離心。
若非此心。不成始行。故非厭離。捨此經由。
不起忻求。生彼無分。蓋受生之法。以愛為緣。
始自初心終至等覺。變易未盡。忻厭叵忘。況
始行耶。今求淨土。不為身受諸樂心染妙塵。
蓋欲托彼淨緣速增勝道。以彼壽命無盡。依
報自然無有女人及以根缺。雖聖凡共處。而
無惡道之名。雖聲聞無邊。且離執真之見。彌
陀為良導。觀音為勝友。一生補處甚多。十地
聖人無數。風吟寶葉。波動金渠皆出妙音。盡
詮至理。既無違順。永息貪瞋。凡有見聞。悉資
寂照。皆住正定。功在於斯令之眾園尚須求
預彼之寶剎。寧不願生。但知淨土唯心。穢邦
即性。即厭無厭。即忻無忻。是則正助合修。解
行兼運。順佛正教。非己曲情。況觀經說上品
生因。須大乘妙解。加修六度。兼勸眾生。故
(知禮)今以三觀攻心。五悔助道。仍恐淨因未
備。故以畢命自要。庶憑最後之強緣。以作往
生之定業。而又若不燒身臂指。非出家菩薩。
梵網之誡明然。捨身命財。是真法供養。法華
之文煥矣。楞嚴然香一炷宿債俱酬。輪王剜
身千燈妙果斯克。故知。初心後位上聖下凡。
皆可遵修。並彰至教。但存正解。自免邪修。以
知性火真空。豈有能燒之相。所燒自忘也。
又知佛體圓妙。豈存所供之人。則能供亦寂
矣。兩重能所既泯。一切功德斯成。是名苦行
法門。所謂火光正受四土淨境。頓現此心。諸
佛道場。咸彰此處。但隨所願必遂往生。故智
者云。臨終在定之心。即是淨土。動念即是往
生淨土時。如此捨穢身。則盡垢穢之際。何理
不彰。如此取淨土。則極清淨之源。何惑不遣。
是以韋提忻清淨業報之處。即證無生。薩埵
捨癰疽瘭疾之身。云求常樂。此之取捨與不
取捨。體無二種。用亦同時。得名三種法門。謂
取法門捨法門不取不捨法門。亦是三毒法
門。具一切法。故無行經云。貪欲即是道。恚癡
亦復然。如是三法中具一切功德。文殊云。我
是貪欲尸利。我是瞋恚尸利。我是愚癡尸利。
深得此意。即一心三觀。導一切行。辦一切事
也。以一切法空故。捨穢必盡。一切法假故。
取淨無遺。一切法中故。無取無捨。此之三法。
一切如來同證。一切菩薩共修。故(知禮)今捨穢
身。忻求淨土。輒敢仰効也。然則修心萬行入
道多門。隨樂隨宜隨修隨悟。敢將側管局彼
太虛。但以(知禮)爰自少年便存此志。今已衰
朽。多歷事緣。此心常自現前。對境彌加增進。
信由宿願。敢不恭酬。年來建立道場。眾信共
營供具。三載資緣粗備。數僧行願偶同。此者
遭逢祕監。知乎姓名。察其始末。敢請俯為檀
越。運以力輪。使片善之有成。俾淨願之克遂。
然後庇我宗教。廣見流行。令未聞者聞。使未
悟者悟。更冀佐治功成之後。期賾報滿之時。
隨願求生極樂世界。冀得同會一處。同敘宿
因。同化含生。同登大覺(知禮)素無文學。元是
野僧。發語麁浮。顯理疎脫。蓋奉讀前書云。精
修懺之規。臻乎本淨。次書云。淨土匪虛先佛
所證。仰惟祕監深洞苦行。可以窮源。復知淨
邦由來即理。蓋欲(知禮)廣援誠教傍示未聞是
敢輒附本宗。少述愚見。有黷台聽。不任悚惶
不宣。

* 答楊文公問同前

承師有言。西方淨土。風吟寶葉。波動金渠。此
是何人境界。答曰。即此見聞更無道理。既彰
教義。寧免指陳。夫淨土依正。俱宣妙法。聞者
合了。根塵絕跡。物我一如。豈執有人對他境
界此間圓頓行者。以根對塵。起識之時。即了
以法界。對法界起法界。實非心外之境。境外
之心。則心自知心。境自見境。境豈見境。心豈
知心。知見既忘。言詮亦絕。故強名云。不思議
境觀也。凡位修之尚爾。聖位證之奚言。又若
強論所離之境差別之相者。麁中之麁。凡夫
境界。細中之細。是佛境界。斯蓋教道分別也。
若今圓論不離而離。初心能離佛之所離。以
一心三觀即佛智故。前書云。對一切境。以此
觀照了之。斯之謂矣。

* 延慶募眾念佛疏同前

原夫一念本融。諸法無礙。遇熏既異。感報成
差。是以順性而修。則顯諸佛淨土。隨情而作。
則循五趣苦輪。所以處娑婆者。升出尤難。墮
落者眾。故經云。得人身者。如爪上土。失人身
者。如大地土。直待三乘行備。方免四趣受
生。蓋境界麁強煩惱熾盛。自力求脫。實難其
人。若夫生安養者。國土莊嚴。身心清淨。直至
成佛。不墮三途。經云。尚無惡道之名。何況
有實。又云。眾生生者。皆是阿鞞跋致。若欲生
彼。但當稱彼佛號。修彼佛慈。必為彼佛本願
攝取。捨此報身。定生彼國。具如經說。實非臆
談。今結萬人以為一社。心心繫念。日日要期。
每歲仲春。同集一處。同修供養。同聽法音。會
彼萬心。以為一志。俾成定業。誓取往生。況報
得命光。其猶風燭。一息不至。三途現前。何得
自寬不思來報。當依佛語無順人情。頓息攀
緣。唯勤念佛。

* 往生淨土決疑門慈雲懺主遵式

決疑者。疑為信障。世間小善。尚不能成。況菩
提大道乎。古今諸師歸心淨域者。或製疏解
經。或宗經造論。或隨情釋難。或伽陀讚揚。雖
殊途同歸。而各陳所見。動盈編帙尋究良難。
今統彼百家。以三疑收盡。一疑師二疑法三
疑自。

一疑師者。師有二種。一邪外等師。倒惑化人。
非所承也。二正法之師。復有凡聖因果。凡
及因位容有未了。猶清辯謂今彌勒未是遍
知。俟龍華道後方復問津。即其事也。今顯示
西方令迴向者。唯果佛聖師。釋迦如來。及十
方諸佛。出廣長舌。說誠實言。讚勸往生。更何
所惑。

二疑法者。佛法有二。一者小乘不了義法。二
者大乘了義法。大乘中復有了不了義。今談
淨土。唯是大乘了義中了義之法也。且小乘
經部。括盡貝書。曾無一字讚勸往生他方淨
土。故天親論云。女人及根缺。二乘種不生。此
即明據也。問小彌陀經等。皆說彼國有聲聞
弟子。及鼓音王經云。佛母名殊勝妙顏。亦應
復有女人。答佛母且指初降生時。成正覺已。
國土隨淨。必無女人。其母或轉成男子。如此
方龍女。或復命終。如悉達母。有人注論。引此
經文。而云彼土亦有女人者非也。聲聞如觀
經疏及十疑論和會。今明大乘。復有三種。一
者三乘通教。此則門雖通大。類神二乘。又
當教菩薩。雖復化他。淨佛國土化畢。還同二
乘歸於永滅。淨土深理。非彼所知。非了義也。
二者大乘別教。此明大乘獨菩薩法。雖談實
理。道後方證。因果不融。淨土則理外修成。萬
法乃不由心具。雖塵劫修道廣游佛剎。指彼
淨土因果。但是體外方便。斯亦未了。三者佛
乘圓教。此教詮旨。圓融因果頓足。佛法之妙。
過此以往。不知所裁也。經曰。十方諦求。更無
餘乘。唯一佛乘。斯之謂與。是則大乘中大乘。
了義中了義。十方淨穢卷懷。同在於剎那。一
念色心羅列。遍收於法界。並天真本具。非緣
起新成。一念既然。一塵亦爾。故能一一塵中
一切剎。一一心中一切心。一一心塵復互周。
重重無盡無障礙。一時頓現非隱顯。一切圓
成無勝劣。若神珠之頓含眾寶。猶帝網之交
映千光。我心既然。生佛體等。如此則方了。迴
神億剎。實生乎自己心中。孕質九蓮。豈逃乎
剎那際內。苟或事理攸隔淨穢相妨。安令五
逆凡夫十念便登於寶土。二乘賢輩迴心即
達於金池也哉。信此圓談。則事無不達。昧斯
至理。則觸類皆迷。故華嚴云。心如工畫師。造
種種五陰。一切世間中。無不從心造。如心佛
亦爾。如佛眾生然。心佛及眾生。是三無差別。
又起信論云。所言法者。謂眾生心。是心即攝
一切世間出世間法。依於此心。顯示摩訶衍
義。十六觀云。諸佛如來是法界身。入一切眾
生心想中。乃至是心作佛。是心是佛。又般舟
三昧經云。佛是我心。是我心見佛。是我心作
佛等。談斯旨者。大乘卷中粲然可舉。至若法
華妙部如來親記往生。華嚴頓談普賢躬陳
迴向。是知。彌陀因地。觀此理而大誓普收釋
迦果成稱此理。而廣舌深讚。十方三世。莫不
咸然。問如上所明妙理圓極。為世人盡須觀
行。然始生耶。答此不然也。今但直決疑情。令
知淨土百寶莊嚴九品因果。並在眾生介爾
心中。理性具足。方得今日往生事用。隨願自
然。是則旁羅十方。不離當念。往來法界。正協
唯心免信常流執此非彼。其行願之相。正在
次門。非此所問。況九品生相各有行類。上輩
三品須解須行。故文云。汝行大乘解第一義。
即其人矣。若今之學者。見賢思齊。企金座而
高升。唯妙觀而是託。若其中下之流六品生
因。只是精持禁戒行世仁慈。乃至下下品生。
本是惡逆。十念情誠。便生彼國。但能知有淨
土。盡可迴心。苟不然者。寧容九品之差降也。
三疑自者。問曰。我是博地凡夫世緣纏蓋。云
何此身生諸佛淨土。入賢聖海。同正定聚耶。
釋曰。若了如上法性虛通。及信彌陀本願攝
受。但勤功福。寧俟問津。況十念者得生。唯除
五逆及謗正法。又定心十念逆謗亦生。今幸
無此惡。而正願至求。夫何惑矣。

* 義學編論席解紛淨覺法師仁岳

空名居士。謂無已法師曰。竊惟傳記所載。始
自晉時廬山遠公與諸信士。結香火之社。願
生西方。乃請社中劉遺民者為誓文。或曰斯
乃教門權漸之方便。若究觀根極。其惟息心
達本是正修行。有唐雍州藍田釋法喜。專修
禪業。預知將死。大眾忽聞林北有音樂之聲。
因以告喜。喜曰。世間果報。久已捨之。如何更
生樂處。乃默而入定。須臾樂聲便止。喜亦端
坐而終。又唐京師釋曇倫。臨終有問。往生何
處。答云。無盡世界。於是寂然而化。今詳二師
善逝。正是泥洹絕境。夫何遺身之徒。求生淨
土。以彼較此。一何麁疎。願叩兩端。用袪未悟。
法師曰。余向者已聞楊公之書。謂極樂為示
權。誡乎忻厭取捨之說。不俟再問。方欲連茹
引而伸之。今蒙致詰。如弦得筈。豈得不發。所
言極樂為權。權必對實也。請試陳之。為以小
乘是權大乘是實耶。為以有法是權無法是
實。即若謂小乘是權者。且聲聞經中。曾無
一言勸讚往生十方淨土。故迦葉云。但念空
無相無作。於菩薩法游戲神通淨佛國土成
就眾生。心不喜樂。若謂有法是權者。何但極
樂是權。至於泥洹。皆是權耳。故須菩提云。若
有法勝於涅槃。我說亦復如幻如夢。由是言
之。忻泥洹而厭極樂。亦猶逃峰赴壑。俱不免
於害也。又若謂吾不取極樂亦不著泥洹。曠
然無朕。不可擬議。若爾則滅後無生。何殊外
道斷滅之見。復有說云。吾滅度後。十方世界。
皆是我身。何必定生西方極樂。若爾則便同
聖人普現色像。儻未證謂證。大妄語罪。其誰
當之。天台智者云。常人聞生。即作生解聞無
生。即作無生解。不知生即無生無生即生。橫
相是非。瞋他求生淨土。幾許誤哉。故知。法喜
不求於樂處。曇倫示歸於無盡。斯乃遺情。離
著之語。必非滅後永寂如空。凡夫則循業受
生。聖人亦隨機利見。況法喜滅後。降神於弟
子曰。吾欲露屍山野給施眾生等。豈非此身
雖謝彼識猶生乎。而指為泥洹絕境者。將何
以驗之。且夫泥洹此翻滅度。統括諸教。其唯
二焉。若聲聞泥洹者。滅見思煩惱。度分段生
死。證偏空之理。理既偏矣。空不能有。故身土
皆亡。此方便之說也。若諸佛泥洹。滅無明煩
惱。度變易生死。證中道之理。理既中矣。非空
非有。故應化無窮。此了義之談也。今未審。倫
喜二師是何泥洹。若是偏空。未免麁疎。若是
中道。何名絕境。今之學人。孰不謂即心是佛。
觸目皆真。寧勞乎轉物同如。亦已乎超毘越
釋。及無根其所自核。其所歸空空然。冥若
夜游。實貪恚之具存。何忻厭而不起。眷富貴
如骨肉。顧貧賤如瘡疣。於吾善者。願欲升之
太階。於吾惡者。恨不戮之都市。凡此之類。恥
修淨土。謂之忻厭者。不知其可也。僧傳習禪
篇中。甚有苦節。謹終之者。或西務安養。或上
忻知足。慧真絕粒。以行懺淨度。然身以為燈。
僧顯現感於彌陀。智晞明見於兜率。莫謂此
等皆是習俗麁疎之人乎。廬山遠公稀代之
僧寶。西域梵眾。咸稱漢地有大乘道士。每燒
香禮拜。輒東嚮稽首。豈迷圓頓之教。顓由權
漸之門。劉雷之徒。皆晉世髦傑。何詭誕而
隨之乎。而不知漸門多昧於往生。頓教盛稱
於淨土。佛言。讀誦大乘方等經典。善解義趣。
於第一義。心不驚動。斯為上品往生之業。又
天親云。二乘種人。不生極樂。華嚴有勸生之
說。法華有記往之文。十方如來。出長舌相。靡
不稱讚往生彼國。彌勒問佛。於此世界。有幾
菩薩生彼佛國。佛言。有六十七億不退菩薩。
一一菩薩。已曾供養無數諸佛。次如彌勒者
也。又佛言。末世法滅之後。特留無量壽經。百
年住世。接引眾生。以此證之。如何芥視往生
之人。如何蓁塞極樂之路。所損至大。可不謹
乎。

又後序云。復有引傳燈大珠和尚云。捨垢取
淨。是生死之業。龐居士云。若捨煩惱入菩
提。不知何方有佛地。以此句偈。輕蔑淨土者。
固未可也。且不垢不淨之言。即心即佛之義。
凡稟釋教者。孰不知之。安以真如平等之談。
便廢因緣修證之法。六住大士。尚存分段之
生。四果真人。亦有變易之死。云何殂落永謂
泥洹。須知菩薩未證妙覺已還。常以空心遍
修萬行。終日觀佛。無佛可觀。歷劫度生。無生
可度。暫趣於空華淨土。權依於幻化彌陀。破
昨夢之塵勞。入乾城之地位。乃至成佛。雖自
行冥寂。而利他宛然。故喻之以明鑑之身。
現之以隨類之像。世人弗詢大義。唯忻頓悟
直入無生。而不思。永嘉一宿覺云。若實無生
無不生。既豁達而取空。恐莽蕩而招禍此類
乎。越中習射。不踰數步之間隴西學游。翻沒
洄波之內。如斯知識。未可參尋。

* 淨土修因或對樝菴法師有嚴

或曰。生欲天者十善為因。生色天者禪定為
因。善禪不修。而望生欲色天者。未之有也。
夫生淨土者。必須修無生妙觀。纔可得耳。
若妙觀無相應之期。必淨土絕可生之理。今
之學者。都懵教旨。謂生天難而淨土易。輒以
有相之善。引脛而向。望風發願。便待足蹈
寶蓮身參聖眾謬矣。若謂生天難。是猶具四
足而走曠難。若謂淨土易。亦猶無兩翼而凌
空易。又孰信乎。

對曰。淨土非難易。難易在人。難者疑情咫尺
萬里。易者信心萬里咫尺。所云修無生妙觀。
得生者誠哉。是言也。此雖正意。乃上根得
生之一門耳。然不可闢一門而塞多門。安樂
集云。生淨土者有二種。一有相心。謂著相忻
樂。二無相心。謂理觀相應。若今之世中下鈍
根愚迷障重。待理觀相應方生者或少矣。原
夫佛慈接物。方便多門。有定散之善焉。有佛
法之力焉。有事福而假願力迴向焉。有垂終
劇怖而賴求救焉。如是等類。百千萬數。有藉
其一必得往生。是定善者。修心妙觀。首楞嚴
定等是也。散善者。如四十八願經修十念者。
都攝六根。但聲聲相續而已。以未兼理定。說
名為散是也。佛力者。如十疑論云。阿彌陀佛
大悲願力。攝取念佛眾生。即能發菩提心。行
念佛三昧等。承佛願力。即得往生。如劣夫從
轉輪王。一日一夜周行四天下。非其自力。輪
王之力也。法力者。如佛告蓮華明王菩薩。令
誦灌頂神呪。加持沙土。散亡者屍或亡者墓。
彼所亡者。或墮地獄餓鬼畜生中。承是真言。
生極樂國是也。事福假迴向者。慈心不殺。具
諸戒善。受持祕呪。讀誦大乘。種種福善迴向
莊嚴。成淨土因者。如聲入角。遠亦可聞。得生
極樂是也。垂終求救者。臨命終時。火車相現。
稱佛力故。猛火化為清涼風。如僧雄俊。臨入
火鑊。并汾州人屠牛為業。臨終見群牛逼觸
其身。苦痛切已。及張鍾馗殺雞為業。臨終見
神人驅群雞啄破兩目。流血盈床。稱佛號時。
俱生淨土是也。隨願往生經云。若人以亡者
嚴身之具。堂舍園林而施三寶。其福最多。可
拔地獄之殃往生淨土。又無量壽經云。諸小
行菩薩。及修小功德者。不可稱計。皆得往生。
又梵網經。令請法師講菩薩戒。福資亡者。得
見諸佛等。譬如國家搜揚草澤。於文學武學
中。取士者非一科。況復此外更有奏陰。若以
奏陰喻佛力。學科喻行願。彼則多士分職。此
則萬行成聖。佛曰易往。子曰難生。乍可順教
談於易往。開人解脫之門。不須執迷說於難
生。塞彼菩提之路。孔子曰。多聞闕疑。謹言
其餘則寡尤。

* 淨土魔佛或對同前

或曰。多見世人發願。願命終時待佛接引超
生淨土。若佛接引豈不是魔。予謂世人發狂
願耳。

對曰。魔非無也。若謂發願求生淨土承佛
接引必是魔者。則佛誤人生魔宮矣。普賢教
人發願云。願我臨欲命終時。面見彼佛阿彌
陀。龍樹菩薩歷代聖賢。咸有著述(云云)豈俱令
人發狂願生魔宮耶。子作此說。斷佛種子。非
魔是何。請為子略陳魔相及降魔法。夫魔有
四種。謂煩惱陰死及天魔。若欲降之者。如大
集經云。斷集諦是降煩惱魔。知苦諦是降陰
魔。修道諦是降天魔。證滅諦是降死魔。又智
論云。得菩薩道故破煩惱魔。得法性身破陰
魔。得法性又破死魔。常一心。破一切處心不
著。入不動三昧故破天魔。然天魔最為難識。
以能變現為佛菩薩像故。又涅槃經云。佛去
世後。後五百歲中。魔道漸興。魔作比丘壞亂
佛法。又禪門云。魔鬼入心。破正戒破正見。破
威儀破淨命。不敬三寶父母師長。或毀壞經
書形像塔寺。作諸罪逆。斷滅善根。現平等相。
毀他修善。云非正道。或說無因無果。如是邪
說。壞亂正法。具如九十六種外道經中一一
分別。惡魔之相。又誰識之。又智者禪門中。教
人辨魔有三法。一者了知見聞覺知皆無所
有。不受不著。亦不憂戚。亦不分別。若是魔
者。彼即自滅。二者但反觀見聞覺知之心。不
見生處。如是觀時。魔便滅謝。三者若作此觀
不即去者。但當正念。勿生懼想。正念不動。知
魔界如即佛界如。一如無二如。於魔無所捨。
於佛無所取。佛法現前。魔自退去。辨魔佛之
真偽。乃學教有教眼者識之。若悠悠之徒。或
命終之時。風刀解體。精神荒越。怕怖章惶又
何暇辨魔佛之真偽哉。然火就燥水流濕。邪
不干正。或有一生之中以淳淨心堅固諦信。
至誠禮誦悔過發願。吾知此人若身若心。則
與彌陀氣類交接。智論云。如風吹樹斜勢西
傾。及其倒時。必當西倒。習善得生。亦復如
是。脫更有人。願力且薄。罪障又重。臨終相
現。稱佛垂救以佛力故。魔無能為。若人合生
安養淨土。而為魔奪。乃是佛之力。不如魔之
力耶。故大品般若云。若人書寫般若波羅蜜
經。乃至修行。是佛力故。魔不能為留難。又諸
大乘經中。菩薩天仙金剛力士。各有誓願。令
修行人魔不得便。故南山云。韋馱將軍。最多
洪護。若見魔屬惑亂比丘。則悽惶奔赴。應時
剪除。今之生淨土人。設為魔蔽。諸佛菩薩并
護法神將。豈不救耶。原夫命終見佛。佛從心
現。淨土廣博現亦從心。子迷指歸。妄有排毀。
吾恐有拔舌之痛。伊匪堪也。設或有人死生
魔宮者。以修行時多雜魔業。魔業者倚附佛
法。邀名射利。外現清白。內唯腐臭。詐偽欺
罔。吾我自高。截他人千尺之長為半分。揚自
己一句之少為萬斛。此人氣分。與魔交接。
命終之日。儻不淪三惡道。則生魔宮。向所謂
水流濕亦可例也。若免三惡得生魔宮。斯亦
幸矣。況大自在天本是大權。故淨名經云。作
魔王者。皆是住不思議解脫菩薩。以方便故
教化眾生。故經中魔王。帶萬二千天女。惑持
世菩薩。時維摩詰一為說法。是諸魔女。俱證
無盡燈三昧。向謂幸矣。乃此是也。奉願自後
修行之徒。但自內照修淨土心。是淳淨心耶。
是魔業心耶。萬法唯心。心淨佛迎。心垢魔接。
於理易了。奚須致疑。更有一類教眼盲者。貪
慢溢腹。是非填膺。平安之時。四魔之中三不
能識。臨終之際。恐生魔宮。口言降天魔。而中
心存坐脫之法。願於豪貴家。記生為人。又
一何可笑。

* 唯心淨土說圓辯法師道琛

或問。唯心淨土本性彌陀。為當往生為即心
是。若往生者。何謂唯心。若即心是。何故經云
過十萬億佛土耶。或答事理有異。約事須當
往生。據理即心而是。今議曰。圓家事理一體
無殊。何得抗分而通此義。當知十界四土。若
淨若穢。不離我心。此心全是妄念。以本具
故。具足百界千如依正等法。此但直具而已。
若達全具為遍。遍彼生佛。彼彼生佛互遍亦
爾。趣舉一法是法界之大都。互具各具互融
互攝。參而不雜。離亦不分。一多自在。不相留
礙。夫如是者。豈有娑婆釋迦樂邦彌陀。而離
我心耶。故輔行曰。又復學者。縱知內心具三
千法(各具義也)不知我心遍彼三千。彼彼三千互遍
亦爾(互具義也。一彼彼生一彼彼。佛心佛眾生。彼彼皆具也)苟順凡情生內外
見(今疑。唯心淨土遠過十萬億剎者。正是生內外見也)應照理體本無四性。
心佛眾生三無差別。能知此者。依俙識心(文)
準此則知。三千本是融妙之法。任運具攝依
正色心淨穢國土。既曰三法無差。則唯心本
性。無復致疑。今更以譬喻顯之。如彼帝釋殿
上。千珠寶網眾珠之影。映在一珠。一珠具足
眾珠。彼彼千珠。互映亦爾。現前一心。即是千
珠中一。彼彌陀佛土。亦是千珠中一。所有十
界眾生趣舉一界。皆是千珠中一。既我一珠
能映眾珠。我心之內無復眾珠。則離我心外
無別淨土。何故爾耶。以釋迦亦是一珠彌陀亦是一珠。既舉一全收。豈心外有法。故曰唯
心淨土本性彌陀也。然則唯心之言足矣。又
何謂之過十萬億佛土耶。當知。經旨乃是以
理揀情說之。何者情生則十萬迢遙。唯心乃
一念理是。若爾唯心而已。何云淨土。須知體
非因果。一念唯心迷悟既殊。因果宛爾。彌陀
果悟我等因迷。忻厭心生。順佛勸往故云唯
心。又稱淨土矣。然則既有取捨忻厭。莫成虛
偽耶。曰當知。圓人捨則捨穢究盡。三土九界
皆捨。取則取淨窮源。直取上品寂光。故妙宗
曰。取捨若極。與不取捨亦非異轍。良由寂光
不離三土。十界只是四土耳。若以四眼二智
觀之。則萬像森羅。三土九界須捨。若以佛眼
種智觀之。則真空冥寂。非離三土九界別有
寂光。非寂光外別有娑婆。如古德曰。只緣即
心是佛。須假修行者。乃此意也。會得唯心。則
不妨十萬之程。以理揀情。其旨深矣。又復須
知。此約順謂了性為行以說。若論逆則背性
成迷。亦可談於唯心地獄。以地獄亦是千珠
中一。亦是全具為遍。此地獄外無復餘法。一
切趣地獄。是趣不過。六即三千。俱皆地獄。如
是則鐵床非苦。變易非遷。一切皆是性德本
具性惡法門。由是而知。若逆若順。因果迷悟
事理修性。若了唯心本性。只一三千融妙之
法。十萬遐方皆不為礙。何以故。以真具故。
以三千故。以融攝故。故得如斯。以上略提梗
概。若欲深證此理。須除情想。

* 唯心淨土文姑蘇禪師守訥

禪師姑蘇鄭氏子。其族顯官。少依圓照禪
師。得大徹悟。唱道宣城。緇素欽敬。先自天
衣懷禪師以下。專用淨土法遞相傳授。皆
遂往生。各有明驗。具載寶珠集。師有唯心
淨土文。今錄于此。

佛說極樂淨土。普勸娑婆群生。應當發願生
彼國土。然學頓者。拂之為權說。不通理性者。
泥之於事相。吾甞學唯識。唯遮外境。識表自
心。心外無境。境全是心。心法遍周。淨土豈離
乎當念。生佛同體。彌陀全是於自心。總攝有
情。誠無凡聖之異。融通法界。寧有遠近之區。
首楞嚴經。心存佛國。聖境冥現。唯闡提無信
根者。則十萬億佛土。遠隔他方之外矣。天衣
懷禪師。一生迴向淨土。問學者曰。若言捨穢
取淨厭此忻彼。則取捨之情。乃是眾生妄想。
若言無淨土。則違佛語。夫修淨土者。當如何
修。復自答曰。生則決定生。去則實不去。若明
此旨。則唯心淨土。昭然無疑。論云。智習唯識
通。如是取淨土。願諸同志。決定求生。政和三
年癸巳。比丘(守訥)敘。

天親金剛般若論偈曰。智習唯識通。如是
取淨土。非形第一體。非莊嚴莊嚴。論自釋
云。智習唯識通者。此明真土。諸佛無有莊
嚴國土之事。諸佛唯有真實智慧。習識通
達。則是修習無分別智。通達唯識真實之
性故。如是取淨土者。即修此智習唯識通。
菩薩之人。乃取得淨土之果故。非形第一
體者。此句明淨土體。不自生滅為淨土形。
乃以真實第一義理故。淨土體故。非莊嚴
莊嚴者。一形相土。即水鳥樹林等事莊嚴
也。二法性土。即是正智證契真如無漏功
德。無有形相為莊嚴也。

* 勸修西方說解空法師可觀

吾佛釋迦出現娑婆。統化大千。應迹中天。八
相成道。垂慈為物。在諸大教。或因而及之。如
華嚴法華。或專為一緣。如十六觀無量壽經
稱讚淨土經。什譯即小本佛說阿彌陀經并鼓
音王經。偏讚西方。勸修念佛。一切大教。正宗
所詮。修行門戶。若欲依經所說行之。自非大
根大性。宿世緣熟。必難造詣。速得發悟出離
生死。又恐生死何期。不能善始令終。是故阿
彌陀佛。以本願力。示現西方極樂世界依正
莊嚴清淨蓮華。三輩九品。為欲攝受能念佛
人。一心不亂。繫念彼佛。時至緣會。恬然命終。
見佛光明。不落魔境。決定高超無際苦輪。此
一段事。若非釋迦出現世間。何由得之。固非
小緣。須知偏讚西方。乃急救法。何翅中流失
舟。一壺千金。正如佛說阿彌陀經。不待時
機發起。即便為說。經意在此。東晉廬山虎溪
慧遠法師。結白蓮社。賢士大夫。并諸尊者一
十八人。同修西方。念佛三昧。臨終見佛。即得
往生。雖謝靈運。以心雜止之。不許入社。自
此流通。後世追仰遺風。無間一切。信向甚盛。
世傳六祖壇經。韶州人見六祖因問。有修西
方。此法如何。六祖答以自心有西方。即是真
西方。自有西方心。何處覓西方。東方人造罪
作業。求生西方。若西方人造罪作業。求生何
處。但能悟性。何所不可。噫如此鄙俚一笑可
也。竊名祖師。不可行用。或謂。既云悟性。此
亦有理。其理偏尚。無非禪病。相傳高麗焚毀
此書。遼東人師。稍有眼目。昔嵩明教讚之。何
其失言。此老戒根堅固。陳令舉為作行狀。平
生童真。其聲如擊清磬。身後火浴六事不懷。
可謂僧寶。後世難及。不可求備。亦見此矣。須
知西方念佛三昧。甚易修行。只在日用。一心
不亂。繫念彼佛。彼佛願力。自念佛力。任運相
應。雖有取捨。與不取捨殊無異轍。何以故。念
念離相。了不可得。如盤走珠自在無礙。身心
清淨猶如蓮華。達唯心了本性在我而已。去
此不遠。

* 淨土略因待制晁說之

臨淄趙子和仁裕。移書洧上老法華曰。吾東
州人。近因子之文。始知有西方淨土可修。而
自天台教以出也。子宜於此圓妙大教。專明
茲真修一事。益以惠我無情有性者。僕謝之
曰。具縛凡夫。與予同在三災八難中。何敢
任此。雖然病者未必不識藥也。竊聞之。有生
有死。而凡聖殊。有凡有聖。而身土異。有身則
有土。有土則有身。孰穢孰淨。可不辨之耶。
我釋迦牟尼佛與阿彌陀佛。憫此眾生。乃同
一願力。於無量無邊法門之外。建立此一法
門。釋迦賓之也。彌陀主之也。釋迦生之也。彌
陀家之也。釋迦於病藥之也。彌陀使之終身
不病也。釋迦之土。猶逆旅也。彌陀之土。猶鄉
閭也。自西竺以望安樂國。與吾震旦之望安
樂國一也。是故文殊普賢彌勒龍樹賢護無
著天親。皆願往生。而觀音勢至在釋迦所。亦
在彌陀所。吾土始自慧遠白蓮社。與謝靈運劉遺民輩倡導之。後繼有曇鸞道珍懷感
懷玉道綽善導之願行。尤著而可考。吾天台
智者大師。承聖賢之後。振法華之音。其教始
大備。而行之益遠。法華之前有維摩經。首以
淨土起教。法華之後有起信論。終歸證於淨
土。揆觀其目。蓋有十種佛土二十七品佛土。
其合之為四土。則復自吾智者始。是四土之
名。散在法華華嚴維摩仁王普賢行願及大
智度論。唯吾智者合而次第之。其在維摩之
空室法華之空中寶塔。則常寂光土也。維摩
之眾生寶蓮華法華之眾。皆是菩薩。則實報
莊嚴土也。維摩法華之聲聞菩薩。共為僧等
則方便有餘土也。維摩之見妙喜國法華之
三變大地。則同居淨土也。維摩有香積菩薩。
法華初放大光明。則同居穢土也。佛告寶積
長者子言。菩薩隨所化眾生而取佛土。則同
居土也。隨所調伏眾生而取佛土。則方便有
餘土也。隨諸眾生。應以何國入佛智慧而取
佛土。則實報莊嚴土也。隨諸眾生。應以何國
起菩薩根而取佛土。則常寂光土也。其文雖
隱。而其義彰。其名雖散。而其理合。苟非吾智
者出之。則如之何。嗟夫遠公。於教典未備之
時。根機未熟之際。率群賢而創導之。智者歛
波瀾而淵澄。開隱祕而震耀。終成此教以貽
來者。顧豈不來自淨土。而欲斯穢土淨耶。然
法華於藥王品。示安樂世界生蓮華中。其在
普賢品。則示兜率天。生彌勒所。吾智者捨普
賢之行。而專意藥王之證。其後有慈恩法師。
復捨乎藥王。而專意普賢。則又深知四土之
分別者也。唯知四土。則十有六觀盡矣。三身
三觀四教萬法。悉無遺矣。雖然有二患焉。一
曰疑而不信。彼疑不自信。則我內信而何補。
智者猶病諸。十疑論所以作也。唐永州巽上
人。特書是論於龍興寺壁。其所感深也。二曰
信而狂且愚。不知悟心以入觀明因以克果。
但言我能心淨。孰非淨土。似能為維摩之言。
而身實天魔之民也。豈不重可惜哉。其在今
世洪此教也。蓋有人焉。如慈雲法師之教
行。四明法師之觀智。近者靈芝律師之辯論。
何以尚之。洧上老法華。初從明智法師而
生信。後頗從容於靈芝云(待制道號老法華。亦曰天台教。僧後見盡心於
吾道矣)。

* 淨土餘說草庵法師道因

經有云彌陀是法界身者。有六十萬億那由
他由旬身者。有丈六者。有八尺者。有城廣十
千由旬者。有浴池廣八萬四千里者。有疑城
者。有邊地者。有胎宮者。飯有食者。有華葉二
百五十由旬者。有大如車輪者。有父母者。有
魔王者。有不嚴土如釋迦者。然諸經論。往
往更有不同者。豈一時赴機之權耶。曰安可
謂之權乎。且吾釋迦王三千大千世界。則此
一四天下果報。尚且有殊。豈諸國皆同乎。應
身同居。其猶若是也。矧三身四土乎。況彌陀
攝受十方念佛眾生。高下淺深。抑亦不等。恐
不啻大千界而已。豈止十千由旬之局哉。又
況三身四土乎。由是而知。不同之說為若此
也。然諸經論。不明言之者。既欲使行者專注
一境。所以不必多及之也。矧如向所敘者。即
多及之相乎。然此唯四明深達之。甞解五濁
輕重同居淨穢曰。此淨甚通。須知別意。如
四教初心及戒善者。皆能五濁輕薄。感同居
淨。今圓觀輕濁。依正最淨。比於餘經修眾善
行。其相天殊。他聞此說。以謂四明是何義
歟。夫金翅噉龍於九淵。貫于七金。棲息於鐵
圍之上。井蛙信之乎。

* 淨土自信錄記無功叟王闐

余觀如來東流之教。若直指本心令人究理
之說。有識者既已信之矣。而庸鄙之徒。亦無
敢議者。及乎示淨土論往生。則人莫不懷疑
焉。且眾生本心。具四淨土。曰凡聖同居。曰方
便有餘。曰實報無障礙。曰常寂光。如凡聖同
居者。在具縛凡夫。即可依之。其餘三土。至斷
惑聖人。始獲證入焉。往生一門有二淨業。曰
正觀默照本心也。曰助行備修萬行善也。正
觀與助行並進。則達四淨土。止有願等事善
者。近生凡聖同居。而遠作上三土之因也。以
此論之。則淨土者。正是究理菩薩所登境界。
而兼容悠悠眾生迴向漸修耳。彼信如來直
指本心令人究理之說。而疑其示淨土論往
生者何哉。大抵眾生本心。體無一法有形。用
無一相不備。彼不知之。謂直若太虛寥曠無
復依正莊嚴。又助行以正觀為主。正觀以助
行為輔。二者相待而立。似反而符。彼不知之。
謂究理忘緣。則何須加願。加願往生則有妨
究理。況復淨土具有四品。其往生者。上至究
理菩薩。下及漸修眾生。則何類不收。何機不
攝。彼不知之。聞聖師高僧往生。則自甘絕分。
見婦人童子念佛。則恥從其事。噫如來之稱
讚淨土也。其意若曰。淨土自他凡聖因果。即
眾生之自心耳。往生淨土易。自信自心難。
當時十方諸佛。知其說一切世間難信之法。
由是舒舌勸信。既而如來又喻之。使信受焉。
則大覺垂慈之旨。於斯可見。而眾生終不信。
是可歎也。一日客有訪余以淨土教者。甞隨
其所詰。而論說之矣。暇時編次成書。得十問
答。名曰淨土自信錄。或見或聞。或依或違。不
動娑婆。即歸極樂。此余之志也。四明無功叟
王闐記。

* 淨業專雜二修京師比丘善導

問曰。何故不令作觀。直遣專稱名號者有何
意耶。答眾生障重。境細心麁。識颺神飛。觀難
成就。是以大聖悲憐。直勸專稱名字。正由稱
名易故。相續即生。若能如上念念相續。畢命
為期者。十即十生。百即百生。何以故。無外雜
緣得正念故。與佛本願相應故。不違教故。順
佛語故。若捨專念修雜業者。百中希得一二。
千中希得三四。何以故。乃由雜緣亂動失正
念故。與佛本願不相應故。與教相違故。不順
佛語故。繫念不相續故。心不相續念報佛恩
故。雖作業行。常與名利相應故。樂近雜緣。自
障障他往生正行故。比見諸方道俗。解行不
同。專雜有異。但使專意作者。十即十生。修雜
不至心者。千中無一。仰願一切往生人等。善
自思量。已能今身願生彼國者。行住坐臥。
必須勵心克己。晝夜莫廢。畢命為期。上在
一形。似如少苦。前念命終。後念即生。長時永
劫。常受無為法樂。乃至成佛不退生死。豈不
快哉。

* 辨橫竪二出桐江法師擇瑛

　竪出者。聲聞修四諦。緣覺修十二因緣。菩薩
修六度萬行。此涉地位。譬如及第。須自有才
學。又如歷任轉宮。須有功効。橫出者。念佛
求生淨土。譬如蔭敘。功由祖父他力。不問學
業有無。又如覃恩普轉。功由國王。不論歷任
淺深。於橫出中。有定散二善。故善導和尚立
專雜二修。雜修者。謂散漫修諸善業。迴向莊
嚴也。專修者。身須專禮阿彌陀佛。不雜餘禮。
口須專稱阿彌陀佛。不稱餘號。不誦餘經呪。
意須專想阿彌陀佛。不修餘觀。若專修者。
十即十生百即百生。若雜修者。百中或
得一兩人生。千中或得三五人生。今見世人。
有一日禮阿彌陀佛三千拜者。日稱阿彌陀
佛十萬聲者。有晝夜習坐專想阿彌陀佛者。
並有感應。斯可驗也。

* 晨朝十念法天竺懺主遵式

修淨業者。須每日清晨服飾已後。面西正立
合掌。連聲稱阿彌陀佛。盡氣為一念。如是十
氣名為十念。但隨氣長短。不限佛數。惟長惟
久氣極為度。其佛聲不高不低。不緩不急。調
停得中。如此十氣連屬不斷。意在令心不散。
專精為功故。名此為十念者。顯是藉氣束心
也。盡此一生。不得一日暫廢。唯將不廢。自要
其心。必生彼國。作此念已。發願迴向云。

我弟子(某甲)一心歸命極樂世界阿彌陀佛。願
以淨光照我。慈誓攝我。我今正念。稱如來名。
經十念頃。為菩提道。求生淨土。佛昔本誓。若
有眾生欲生我國。至心信樂乃至十念。若不
生者不取正覺。唯除五逆誹謗正法。我今自
憶此生已來。不造逆罪不謗大乘。願此十念。
得入如來大誓海中。承佛慈力。眾罪消滅。淨
因增長。若臨欲命終。自知時至。身不病苦。心
無貪戀。心不倒散。如入禪定。佛及聖眾。手
持金臺。來迎接我。如一念頃。生極樂國。華開
見佛。即開佛乘。頓開佛慧。廣度眾生。滿菩
提願。

* 念佛方法同前

夫大覺世尊。以四種法度諸眾生。一者示現
相好。令觀察者發菩提心。二者示現說法。令
得聞者開悟入道。三者示現化事。令見聞者
獲諸法利。四者名號流布十方。令其聞者執
持繫念罪滅。善生而得度脫。今言念佛者。或
專緣三十二相。繫心得定。開目閉目。常得見
佛。或但稱名號。執持不散。亦於現身。而得見
佛。此間現見多。是稱佛名號為上。如懷感法
師。一向稱阿彌陀佛名號。而得三昧。現前見
佛。故今普示稱佛之法。必須制心不令散亂。
念念相續。繫緣名號。口中聲聲。喚阿彌陀佛。
以心緣歷。字字分明。使心口相繫。若百聲若
千聲若萬聲。若一日若二日若七日等。但是
稱佛名時。無管多少。並須一心一意心口相
續。如此方得一念滅八十億劫生死之罪。若
不然者。滅罪良難。若恐心散。須高聲疾喚。心
則易定。三昧易成。故感法師決疑論中。引大
集日藏經云。小念見小佛。大念見大佛。論釋
曰。大念者。大聲稱佛也。小念者。小聲稱佛
也。斯則聖教。有何惑哉。奉勸今諸學人。唯須
厲聲念佛。三昧易成。小聲稱佛。遂多馳散。此
乃學者方知。非外人能曉也。此又與天台智
者大師。釋觀經中罪人。臨終十念稱佛。滅地
獄火得生淨土。其意宛同。如云是心雖少時。
而力猛利諦心決斷。勝百年願力。是心名為
大心。不惜身命。名為健人也。彼云大念。此云
大心。彼云厲聲。此云猛利不惜身命。彼云小
聲多散。此云勝百年願力。豈非皆令猛利。大
聲稱佛。雖少而功多。若小聲稱佛雖多而功
少。故云十念能勝百年。今時多見世人。稱佛
都不精專。散心緩聲。遂致現世成功者少。臨
終感應事稀。故今特示此法切勸。凡念佛
時。一心不亂。高聲唱佛。聲聲相續。不久成功
也。

* 挍量念佛功德同前

大般涅槃經云。假使一月。常以衣食。供養一
切眾生。不如有人一念念佛所得功德十六分
之一。假使鍛金為人。車馬運載。乃至眾寶各
滿百數。以用布施。不如發心向佛舉足一步。
假使有人。以大象車。盡載大秦國中種種珍
寶及以瓔珞。數各滿百。以用布施。猶亦不如
發心向佛舉足一步。若以四事。供養三千大
千世界所有眾生。猶亦不如發心向佛舉足
一步所得功德無量無邊(已上經文)普勸在家信心
士女。每日晨朝。著衣淨心。瞻禮佛像。如見真
佛無異。莫令一日空過。設使公私忙急。亦須
標心。略入佛堂。燒香頂載。所貴舉一步向
佛。若有閑暇。朝暮莫捨。不拘早晚。請觀一
念念佛。及舉足向佛一步功德。如此殊勝。何
況步步念念。旋繞念佛。所滅罪障。所得功德。
不可思議。

* 往生坐禪觀法同前

欲修往生觀者。當於一處繩床西向。易觀想
故。表正向故。加趺端坐。項脊相對。不昂不
傴。調和氣息。定住其心。然所修觀門。經論甚
多。初心凡夫。那曾遍習。今從要易想。略示二
種。於二種中。仍逐所宜。未必併用。其有於餘
觀想熟者任便。但得不離淨土法門。皆應修
習。所言二種。一者扶普觀意坐已自想。即時
所修計功。合生極樂世界。當便起心。生於彼
想。於蓮華中。結加趺坐。作蓮華合想。作華
開想。當華開時。有五百色光。來照身想。作眼
目開想。見佛菩薩及國土想。即於佛前坐聽
妙法。及聞一切音聲。皆說所樂聞法。所聞要
與十二部經合。作此想時。大須堅固。令心不
散。心想明了。如眼所見。經久乃起。二者直想
阿彌陀佛丈六金軀。坐於華上。專繫眉間白
毫一相。其毫長一丈五尺。周圍五寸。外有
八楞。其毫中空。右旋宛轉。在眉中間。瑩淨
明徹。不可具說。顯映金顏。分齊分明。作此想
時。停心注想。堅固勿移。然復應觀想念所見。
若成未成。皆想念因緣。無實性相。所有皆空
一如鏡中面像。如水現月影。如夢如幻。雖空
而亦可見(二)皆心性所現。所有者即是自心。
心不自知心。心不自見心。心有想即癡。無
想即泥洹。心有心無。皆名有想。盡名為癡不
見法性(三)因緣生法即空假中。不一不異。非
縱非橫。不可思議。心想寂靜。則能成就念佛
三昧。久而乃起。

* 念佛修心術山堂法師彥倫

諸大乘經勸生淨土。因通二種。一定二散。定
謂即心觀佛。想彼西方依正主伴。唯心本具。
我心空故。如來本空。我心假故。如來宛爾。我
心中故。如來絕待。或想蓮華開合我居其中。
合表即空。開表即假。四微體同。即表中道。故
經云。諸佛如來是法界身。入一切眾生心想
中。是故我等心想佛時。是心即是三十二相
八十種形好。是心作佛。是心是佛。此乃如來
親示唯心三昧。圓常觀體。了彼淨土生佛依
正色心。悉我自心性具功德。即境為觀。心外
無佛性外無土。觀之不已。證無生忍。二者散
善。用純實心。信有西方。一心不亂。繫念彌陀。
一日七日。聲聲不絕。念念無間。經云。執持名
號。一日七日。一心不亂。其人命終。阿彌陀佛
與諸聖眾。現在其前。然事想彼國。但無三觀
名散善耳。故三種淨業迴向願生。咸登極樂。
吾祖智者云。根有利鈍。行有定散。觀佛三昧
名定。修餘善業說以為散。散善力微。不能滅
除五逆。此經明觀故得往生。是知。若定若散。
或鈍或利。皆淨土因。咸趣無生。永無退轉矣。

* 寶王論揀示往生義草堂禪師飛錫

問學佛道者。心散難檢。今欲一以貫之。專西
方念一佛。踐不退地。袪有漏心。乘扁舟於
黃金之池。禮彌陀於白玉之殿。以通三世。希
沾九品。不亦可乎。對曰。龍樹十住婆沙論
云。菩薩道有難行行。如陸地乘舟也。有易行
行。如水路乘舟也。阿彌陀佛本願之力。若人
聞名。稱念自歸彼國。如舟得水。又遇便風。一
舉千里。不亦易哉。則釋迦如來父王眷屬六
萬釋種。皆生極樂土。蓋佛與此界眾生緣深。
故專注一境不亦良哉。

問世之人。多以寶玉水精金剛菩提木槵為
數珠矣。吾則以出入息為念珠焉。稱佛名號。
隨之於息。有大恃怙安懼。一息不還屬後世
者哉。余行住坐臥。常用此珠。縱令昏寐含佛
而寢。覺即續之。必於夢中得見彼佛。如鑽燧
烟飛火之前相。夢之不已三昧成焉。面覩玉
毫親蒙授記。則萬無一失也。

問一念十念往生淨土。何者為正。對曰。但一
念往生。住不退地。此為正也。如佛所說。謗佛
毀經。打僧罵尊。五逆四重。皆一念惡業成。墮
無間獄。猶如箭射。今之念佛。生于淨土。亦一
念善業成。即登極樂。猶如屈臂。前一念五陰
滅後一念五陰生。如蠟印印泥印壞文成。尚
不須兩念。豈要至十念哉。又一念者如經云。
愛酪沙彌生一念愛心。後生酪中作蟲。斯皆
一念非十念也。又大無量壽經。明一念念佛
皆得往生。觀經十念。良有以也。蓋為遘疾尫
羸。力微心劣故。須十稱彌陀。以助其念。若心
盛不昧。一念生焉。亦猶栽植絲髮其茂百圍
也。問方等經中修無上深妙禪定。令繼想白
毫兼稱佛號以祈勝定。既契之後。心佛兩忘。
信有之矣。但默念泉澄。即三昧自至。亦何必
聲喧里巷。響震山林。然後為道哉。對曰。誠如
所問。聲亦無爽。試為明之。何者夫辟散之要。
要存於聲。聲之不厲心竊。竊然飄飄然。無定。
聲之厲也。拔茅連茹。乘策其後。畢命一對。長
謝百憂。其義一也。近而取之。聲光所及。萬禍
氷消。功德叢林千山松茂。其義二也。遠而說
之。金容熒煌以散彩。寶華淅瀝而雨空。若指
諸掌。皆聲致焉。其義三也。如牽木石重而不
前。洪音發號。飄然輕舉。其義四也。與魔軍相
戰。旗鼓相望。用聲律於戎軒。以定破於強敵。
其義五也。具斯眾義。復何厭哉。未若喧靜兩
全止觀雙運。叶夫佛意不亦可乎。定慧若均。
則兼忘心佛。誠如所問矣。故廬山遠公念佛
三昧序云。功高易進。念佛為先。察夫玄音之
扣。心聽則塵累每消。滯情融朗。非天下之至
妙。其孰能與於此歟。言明證者。未若華嚴經
偈。云寧受無量苦得聞佛音聲。不受一切樂
而不聞佛名。然則佛聲遠震。開善萌芽。猶春
雷之動百草安。得輕誣哉。

* 念佛方便文司諫江公望

公嚴州人。智識高明。少年登第。崇寧初直
言極諫。名著當時。酷好宗門。參善知識。蔬
食葛衣。砥節礪行。晚年專修淨業。悟入念
佛三昧。有念佛方便文。刻石流布。指導群
生。宣和末知廣濟軍。一日不疾。跏趺而
化。知其為淨土之歸矣。其文曰。

出出世間之法。欲得成辦省力。莫若繫心一
緣。秖如稱念阿彌陀佛名號。念若出聲。不
唯曰久。耗乏臟氣。齒舌擊磕。心念隨動。耳根
承攬。分別識生。聞性內搖。隨出不反。是三
成勞。積久或怠。若秖心念不作音聲。心機
潛伏。未得慧照。安事反聞。外機不抽。內對不
出。沈濁昏住。易成廢忘。有巧方便。無用動
口。不出音聲。微以舌根。敲擊前齒。心念隨
應。隨心應量。循業發現。舌意根下。念念之
中。便有阿彌陀佛四字。音聲歷歷可陳。聲不
越竅。聞性內融。心應舌機。機抽念根。心竅在
舌。擊擊竅聞。機機念復。寄竅在耳。從聞入
流。聞皮精元。寂聞聞性。是三融會。念念圓
通。肉團心現本性彌陀。五濁身遊唯心淨剎。
久久遂成唯心識觀。若是利根之人。念念不
生。心心無所。六根杳寂。諸識消落。法法全
真。門門絕待。瞥爾遂成真如實觀。初機後學。
唯除賓客寒溫時。大小便利時。可暫停念。如
或未免葷茹睡臥。未至昏瞑。乃至營辦家
事。種種作務。自不用捨。亦自不相妨礙。心口
念念聲聲。稱誦勝號。更有甚邪思惡慮。敢萌
於心。自然純一無雜。若能都攝六根。淨念相
繼。不過旬月。便成三昧。所謂是心作佛。是
心見佛。是心是佛。上根大器。一念直超。平
展之流。善觀方便。釣臺江公望述。

念佛方法。當如慈雲懺主及寶王論所示。
江公著迷。亦可別收一機。蓋悉檀遍被。無
不可者。

* 無常院安彌陀佛像出無盡燈

華嚴賢首品曰。又放光明名見佛。此光覺悟
將歿者。令隨憶念見如來。命終得生其淨國。
見有臨終。勸念佛。又示尊像令瞻敬。俾於佛
所深歸仰。是故得成此光明。令見佛者一捨
命不恐。二惡道不畏。又要臨終勸者。智論二
十八云。臨終少時。能勝終身修行之力。以猛
利故。如火如毒。依西域法。祇園西北角。日光
沒處。為無常院。若有病者。安置在中。以凡生
貪染。見本房內衣鉢眾具。多生戀著。無心厭
背。故制令至別處。堂號無常。去者極多。還反
一二。即事而求。專心念法。其堂置一立像。金
箔塗之。面向西方。其像右手舉。左手中繫
一五彩旛。脚垂曳地。當安病者。在像之後。左
手執旛脚。作從佛往生之意。瞻病者燒香散
華。鳴磬助稱佛名。莊嚴病者。乃至若有屎尿
吐唾。隨有除之。亦無有罪。況佛無愛憎。但有
歸投者。無不拔濟。更為病者。隨機說法。命終
恒在佛所。不得移之。若神游大方。去留無礙
者。置之言外。不爾勉旃斯行。

* 臨終正念訣京師比丘善導

知歸子致問於淨業和尚曰。世之大者。莫越
生死。一息不來。乃屬後世。一念若錯。便墮輪
迴。小子累蒙開誨。念佛往生之法。其理雖明。
又恐病來死至之時。心識散亂。仍慮家人惑
動正念。忘失淨因。伏望。重示歸逕之方。俾脫
沈輪之苦。師曰。奇哉斯問之要也。凡人臨命
終時。欲得往生淨土者。須先準備。不得怕死
貪生。常自思念。我現在之身多有眾苦。不淨
惡業種種交纏。若得捨此穢身。即得往生淨
土。受無量快樂。見佛聞法。離苦解脫。乃是稱
意之事。如脫臭弊之衣。得著珍御之服。放下
身心。莫生貪著。纔有病患。莫論輕重。便念無
常。一念待死。須囑家人看病人。往來揖問人。
凡來我前。但為我念佛。不得說眼前雜閑之
事。家緣長短之事。亦不須軟語安慰呪願安
樂之詞。此皆是虛華不實殃及之語。及至病
重。命將不可之時。家人親屬。不得來前垂
淚哭泣。發嗟嘆懊惱之聲。惑亂心神失其正
念。但教記取阿彌陀佛。一時高聲。為我念佛。
守令氣絕。待氣盡了。方可哀哭。更或有明解
淨土之人。頻來策勵。其理最佳。若如此者。千
萬往生。必無疑慮也。此是端的要急之旨。當
信而行。問求醫服藥應不用耶。答此但論用
心矣。其藥醫療不妨自求然藥只能醫病。豈
能醫命耶。命若盡藥豈奈何。問神祇禍福求
禱如何。答人命長短生下已定。何假鬼神延
之耶。世人迷惑。反更求邪。殺害眾生。祭祀神
鬼。但增罪業。倍結冤讐。反損壽矣。大命若
盡。小鬼奈何。空自慞惶。必無所濟。切宜謹
之。當以此文帖。安堂前喫食之處。及來往要
路之間。令時時見之常記於心。免見臨危忘
失。問平生不曾念佛者。還用得否。答此法僧
人俗人不念佛人。用之皆得往生。決無疑矣。
余多見世人。於平常時念佛禮拜。發願往生。
及到病患臨終。但只怕死。都不見言此事。直
待形消氣絕識投冥界。方始十念。譬如賊去
關門。濟何事耶。而況死門事大。須自著便宜。
一念蹉跎。歷劫受苦。誰人相代。思之思之。

* 命終請僧念佛感應　出寶珠集(集傳姑蘇法雲講主
息陰集)

近時姑蘇長老悟公。退居陽山。併絕世緣。日
常念佛。嘉其專志。借問何緣致此篤信。悟忻
然云。頃寓萬壽。遇集維那厥疾不瘳。餘資二
次請眾念佛。命終後居眾寮中。譏其傲慢。入
堂將臥。聞梁上云。集生淨土。驚駭佇思。疑無
淨業。奚得往生。斯須復云。臨終兩次眾念佛
故。嗟嘆良久。自此投誠。余聞悟說已因思。道
氤法師對唐明皇云。佛力法力。三賢十聖。亦
不能測。則知塵世人。難以識情圖度。但當仰
信而行。斯可矣。

還丹一粒。點鐵成金。真理一言。革凡成聖。
彌陀教觀。真點鐵成金之妙藥也。彼佛自
塵點劫來修行。成身成國。發四十八願。終
能克果。威德光明不可思議。觀經一聞佛
名號。除八十億劫生死之罪。至於五逆十
惡者。臨命終時。遇善知識教稱十念。即得
往生。是知。請眾念佛。宜有此顯應。奈何世
人。不知念佛是點鐵成金之藥而求往生。
雖知者亦不能起大深信。因循怠忽。甘心
五濁。流轉生死。枉受諸苦。實可憐憫。人
之安健之時。能請眾念佛。懺罪解冤。為
往生決定之法。況當疾革之際。恐怖生死
之時。而能勇猛發心。請久修淨業人。大作
佛事。以助西往。實為要門。觀集維那臨終
念佛事。誠為世人之龜鑑云爾。

* 入觀睡時發願見佛(出大藏集諸經禮懺儀)

修淨業者。凡入觀與睡時。應先起立合掌。一
心向西。十稱阿彌陀佛觀音勢至清淨海眾
竟。次對佛發願曰。弟子現是生死凡夫。罪障
深重。輪迴六道。苦不可言。今遇善知識。得聞
彌陀本願名號。一心稱念。求願往生。願佛哀
憫。垂手接引。弟子不識彌陀世尊身相光明。
願佛菩薩。示現身相及彼世界莊嚴等事。說
此語已。一心正念。即便入觀及睡。或有於正
發願時見諸瑞相。或於觀中得見。或於睡夢
得見。此願比來大有現驗。不能具述。惟勵意
行之者。方信不虛。

* 慶懺禮佛會疏草菴法師道因

右伏以。彌陀依眾生心而發現。眾生依彌陀
智願而出纏。應外無機。即眾生心中之諸佛。
機外無應。乃諸佛心中之眾生。生佛一如。感
應同致。百非皆遣。四運俱推。如是則念念不
生疑。聲聲皆解脫。欣逢妙事。願結勝因。裒聚
資糧廣邀緇素。大眾之道心俱發。十年之勝
集偶圓。內外欣歡。恭伸慶懺。伏惟彌陀慈父
釋迦導師。一折一攝。而共熟機緣。無黨無偏。
而同成勝業。所冀遠近情盡。淨穢見忘。不待
彌勒之下生。速證寂光之上品。鐵鉤鉤象。盡
陪蓮社之游。蠟印印泥。即預華池之上。投身
殞命。刻骨銘肌。上扣洪慈。仰惟昭鑒謹疏。
樂邦文類卷第四



樂邦文類卷第五

四明石芝沙門宗曉編次

* 賦銘(各一家)

　神棲安養賦　智覺禪師　延壽

　進安養賦奉制文　吳越錢王　俶

　日觀銘　慈雲懺主　遵式

* 偈(六家)

　畫阿彌陀佛像偈　東坡居士蘇　軾

　釋華嚴賢首讚佛偈　慈雲懺主　遵式

　依脩多羅立往生偈　同前

　寫彌陀經施發願偈　同前

　姚行婆日輪見佛偈　妙行法師　法怡

　讚喻彌陀偈　朝議大夫丁　性

* 頌(二十家)

　十六觀頌(二十三首)　慈雲懺主　遵式

　十六觀頌(一十六首)　樝菴法師　有嚴

　十六觀頌(二十四首)　大智律師　元照

　勸化徑路修行頌　京師比丘　善導

　勸念佛頌(四首)　慈覺禪師　宗賾

　西方淨土頌(十三首)　同前

　觀佛三昧頌　樝菴法師　有嚴

　勸念佛頌(五首)　慈受禪師　懷深

　示陳行婆頌(二首)　慈辯法師　從諫

　勸修淨業頌(二首)　大智律師　元照

　化導念佛頌(三首)　清照律師　慧亨

　念佛心要頌　草菴法師　道因

　雕彌陀香像頌　解空法師　可觀

　頌淨土并辭世　法鏡法師　若愚

　稱讚西方頌　幻住居士任　彪

　勸修淨土頌　桐江法師　擇瑛

　白蓮淨社頌　右街鑒義　從正

　淨業佛魔頌　壽安法師　良弼

　勸修淨業頌　昌國宰王　存之

　勸世念佛頌　失作人名

* 詩(二十二家)

淨土詠　晉康樂謝　靈運

念佛三昧詩(四首)　晉琅琊王　喬之

念佛三昧詩(四首)　慈雲懺主　遵式

別李祕書始興寺所居　草堂先生杜　子美

東林寺臨水坐　香山居士白　居易

弔天竺寶月大師　東坡居士蘇　軾

除夜(并三四句)　后山居士陳　無已

錢唐勝事寄馬侍郎　慈雲懺主　遵式

瑞竹悟老種蓮　次公楊　傑

廬山白蓮社　禦溪釋　懷悟

贈彌陀道者　直閣黃　誥

十六觀近體詩(十六首)　沙門　冲默

廬山蓮社(二首)　監簿喻　良能

次韻蓮社　釋褐　淳叟

廬山十八賢　東溪釋　祖可

懷安養故鄉詩(四首)　樝菴法師　有嚴

懷西方詩(并五言二首)　北山講僧　可旻

湖州覺海彌陀閣　祠部張　景脩

西歸軒詩　蘿月禪師　曇瑩

憶佛軒詩(十首)　雪溪首座　希顏

讀往生傳有感　雲菴法師　了洪

淨土詠史(敘佛化緣并製作意共二十五首)　西湖居士李　濟

* 詞(七家)

和淵明歸去來兮　給事憑　檝

擬淵明歸去來兮　幻住任　彪

追和淵明歸去來　拙菴律師　戒度

讚淨土漁家傲(并詩各二十首)　北山講僧　可旻

讚西方漁家傲　西余禪師　法端

娑婆苦望江南(六首)　白雲法師　淨圓

西方好望江南(六首)　同前

* 神棲安養賦智覺禪師延壽

彌陀寶剎安養嘉名。處報土而極樂。於十方
而最清。二八觀門。修定意而冥往。四十大願。
運散心而化生。爾乃畢世受持。一生歸命。仙
人乘雲而聽法。空界作唄而讚詠。紫金臺上
身登。而本願非虛。白玉毫中神化而一心自
慶。詳夫廣長舌讚。十剎同宣。但標心而盡契。
非率意而虛傳。地軸迴轉。天華散前。一念華
開。見佛而皆登妙果。千重光照。證法而盡廁
先賢。考古推今。往生非一。運來而天樂盈空。
時至而異香滿室。一真境內現相。而雖仗佛
威。七寶池中。覩境而皆從心出。故知。聖旨難
量感應猶長。變凡成聖。而頃刻即迷為悟。而
昭彰探出仙書。真是長生之術。指歸淨剎。永
居不死之鄉。更有出世高人處塵大士。焚身
臂以發行。掛胃捧心而立軌。仙樂來迎而弗
從。天童請命而不喜。或火烈山項。光明境
裹。絕聞惡趣之名。永拋胎獄之鄙。眼開舌固
而立驗。牛觸鷄鵮而忽止。處鐵城而拒王勅。
須侚丹心。坐蓮臺而賴佛恩。難拋至理。其或
誹謗三寶。破壞律儀。逼風刀解體之際。當業
鏡照形之時。遇知識現不思議。劍林變七重
之行樹。火車化八德之蓮池。地獄消沈。湛爾
而怖心全息。天華飛引。俄然而化佛迎之。慧
眼明心。香爐墮手。應讖而蓮華不萎。得記而
寶林非久。奇哉。佛力難思古今未有。

禪師一志西方。極言洪贊也如此。至於萬
善同歸。亦力勸修治。乃知。通人無吝。惠利
多方。校之滯寂沈空者遠矣。是賦師自有
注本。事廣文長。此不暇錄。眇觀所屬。皆經
文妙語。及往生傳中靈跡。惟博古尚道者。
覩茲綱要。自悉綱目矣。

* 進安養賦奉制文吳越國王錢俶

進呈奉制具悉。甞聞。安養國中彌陀淨土。萬
化將息。一念不迷。托彼聖胎。易於返掌。信及
非及。俱是真如。予踐康莊。坦然明白。師提携
四眾。綱紀一乘。勸我以白月之因。助我以青
蓮之果。人天善友。非師而誰。愧認之懷。早暮
斯在。故茲獎諭。想宜知悉。遣書指不多及。

* 日觀銘(并序)慈雲懺主遵式

天禧四年。太歲庚申。春二月癸未朔。十有三
日乙未。耆闍飛來峯之南。古天竺寺宋沙門
(遵式)於寺東嶺香林洞側。造日觀菴成。乃題石
作日觀銘(出十六觀經)。

「　杳彼曜靈
　心乎葵傾
　濛氾餘丈
　六龍輟行
　如鼓在懸
　如壁之英
　斂目作對
　累念主成
　赫赫圓象
　惚怳中生
　履霜堅至
　存乎著明
　導想向方
　戒神遐征
　室其在斯
　故面長庚」


* 畫阿彌陀佛像偈(并序)東坡居士軾

錢塘元照律師。普勸道俗。歸誠西方極樂世
界。眉山蘇軾。敬捨亡母蜀郡太君程氏簪珥
遺物。命匠胡錫。畫阿彌陀佛像。追薦冥福。以
偈頌曰。

「　佛以大圓覺
　充滿十方界
　我以顛倒想
　出沒生死中
　云何以一念
　得往生淨土
　我造無始業
　一念便有餘
　既從一念生
　還從一念滅
　生滅滅盡處
　則我與佛同
　如投水海中
　如風中鼓橐
　雖有大聖智
　亦不能分別
　願我先父母
　及一切眾生
　在處為西方
　所遇皆極樂
　人人無量壽
　無去亦無來」


* 釋華嚴賢首讚佛偈慈雲懺主遵式

「　又放光明名見佛
　此光覺悟將終者
　令隨悟念見如來
　命終得生其淨土
　見有臨終勸念佛
　及示尊像令瞻敬
　俾於佛所深歸仰
　是故得成此光明」


此二偈者。前四句讚佛放光。其光名為見佛。
能令臨終者見佛往生。後四句讚佛修此光
明之因。其因者只是勸臨終人念佛。并示其
佛像故。成佛時得此光明。今廣施此偈者。蓋
勸深信者。凡遇眷屬及一切人臨命終時。先
於床前安置佛像。令彼眼見。及勸令念佛。若
痛苦所逼。或先無信心不肯念佛者。亦須種
種方便勸令稱佛。下至十念。得滅重罪。生佛
淨土。此一利益不可思議。若勸得一人生淨
土。縱自不修行。亦合得生佛國。況當來成佛。
能放光明。照一切眾生。臨終見佛也。多見世
人。為恩愛故。聚頭哭泣。不思救度。苦哉苦
哉。名為惡知識也。恩愛所牽。墮落惡道。無解
脫期。世間有五種人。不肯念佛。一者先無信
心。二者戀著財寶。三者不捨妻子。四者自惜
身命。五者罪業所障。死墮地獄。願早覺悟。

* 依修多羅立往生正信偈同前

(若人能誦持此偈。得三種利益。一得常持諸大乘經首題名字。二得增長淨土信心。三令聞者深信淨土。若遇臨終
者高聲誦一返二返。然後勸令念佛)。

「　稽首西方安樂剎
　彌陀世主大慈尊
　我依種種修多羅
　成就往生決定信
　住大乘者清淨心
　十念念彼無量壽
　臨終夢佛定往生
　大寶積經如是說
　五逆地獄眾火現
　值善知識發猛心
　十念稱佛即往生
　十六觀經如是說
　若有歡喜信樂心
　下至十念即往生
　若不爾者不成佛
　四十八願如是說
　諸有聞名生至心
　一念迴向即往生
　唯除五逆謗正法
　無量壽經如是說
　臨終不能觀及念
　但作生意知有佛
　此人氣絕即往生
　大法鼓經如是說
　一日一夜懸繒蓋
　專念往生心不斷
　臥中夢佛即往生
　無量壽經如是說
　晝夜一日稱佛名
　殷勤精進不斷絕
　展轉相勸同往生
　大悲經中如是說
　一日二日若七日
　執持名號心不亂
　佛現其前即往生
　阿彌陀經如是說
　若人聞彼阿彌陀
　一日二日若過等
　繫念現前即往生
　般舟經中如是說
　十日十夜六時中
　五體禮佛念不斷
　現見彼佛即往生
　鼓音王經如是說
　十日十夜持齋戒
　懸繒旛蓋然香燈
　繫念不斷得往生
　無量壽經如是說
　若人專念一方佛
　或行或坐七七日
　現身見佛即往生
　大集經中如是說
　若人自誓常經行
　九十日中不坐臥
　三昧中見阿彌陀
　佛立經中如是說
　若人端坐正西向
　九十日中常念佛
　能成三昧生佛前
　文殊般若如是說
　我於眾經頌少分
　如是說者無窮盡
　願同聞者生正信
　佛語真實無欺誑」


疑者曰。觀此偈。有十念下至一念生信樂者。
乃至但作生意知有佛。亦生彼國。又有七七
日至九十日。念佛方乃得生。豈非淨土是一。
何故修因頓異。釋曰。淨土雖一。生者自殊。無
量壽經總分三輩。十六觀經開作九品。若更
細分。亦應無量。又疑曰。下品等輩修因既淺。
應有退墮。釋曰不然。但九品華開有遲速。
去佛有遠近。得道有利鈍。而生彼者。例皆不
退。經云。其有生者。悉住正定之聚。又云。眾
生生者。皆是阿鞞跋致。此言不退。十疑論中。
有五種因緣故不退。一者阿彌陀佛大悲願
力。攝持故不退。二者佛光常照故。菩提心常
增進不退。三者水鳥樹林風聲樂響。皆說苦
空。聞者常起念佛念法念僧之心故不退。四
者彼國純諸菩薩以為良友。無惡緣境。外無
鬼神邪魔。內無三毒等。煩惱畢竟不起故不
退。五者生彼國。即壽命永劫。共菩薩佛齊等
故不退。況此惡世。非但闕此五緣。抑乃惡友
知識。聲色醉亂。魔鬼濫真。壽命短促。五種皆
惡。妨惱修道。浩劫空過。願熟思之。願熟思
之。或曰。一切法本無生無滅。平等空寂。何用
強勸捨此求彼。釋曰。若云求生西方以為取
捨乖平等理者。汝還非彼執此。豈不乖理耶。
若轉計云我亦不求生於彼。亦不求生於此
者。則是生斷滅見。金剛般若經。豈不談空。佛
誡須菩提云。汝莫作是念。發菩提心者。於法
不說斷滅相。真解空者。即於因緣法中。了生
無生性滅無滅性。非謂斷無為不生滅也。中
論云。因緣所生法。我說即是空。不云滅無後
空也。維摩經云。雖知諸佛國及與眾生空。而
常修淨土。教化諸群生。或曰。淨土在心。何須
外覓。隨其心淨則佛土淨。豈用迢然求生他
方淨土耶。釋曰。子又不善心土之義也。將謂
我心局在方寸。便見西方敻在域外。苟如此
者。又云何說心淨則佛土淨耶。華嚴云。心佛
及眾生。是三無差別。佛法既遍。心法亦遍。若
各有方面。何謂無差。又云。游心法界如虛空。
虛空豈有分隔。若了一念心遍。一塵亦遍。十
萬億剎咫步之間。豈在心外。世人若談空理。
便撥略因果。若談自心。便不信有外諸法。豈
唯謗法。亦謗自心殃墜萬劫。良可痛哉。妄造
是非。障他淨土。真惡知識也。無量壽經云。佛
告彌勒菩薩諸天人等。無量壽國聲聞菩薩。
功德智慧不可稱說。及其國土。微妙安樂清
淨若此。何不力為善。念道之自然。宜各勒
精進。努力自求之。必得超絕去。往生安樂國。
橫截五惡道惡趣自然閉。升道無窮極。易往
而無人。其國無違逆。自然之所牽。何不棄世
事。勤行求道德。可得極長生。壽樂無窮極。

* 寫彌陀經正信發願偈同前

「　稽首十方佛
　彌陀聖中尊
　方等修多羅
　一切法寶藏
　觀音及勢至
　大地菩薩僧
　我以誠信心
　刻板并印造
　阿彌陀經卷
　及以正信偈
　旋造各一萬
　施四眾受持
　偈以發信心
　經以資讀誦
　若有每日中
　至少誦三卷
　年誦千八十
　十年萬八百
　況復多誦者
　及歷多年數
　如是積功德
　自然生佛前
　我此萬卷經
　隨所流布處
　極少得一人
　誦持生淨土
　我願承此力
　決定生彼國
　況復於多人
　人亡經復在
　展轉相傳授
　是名無盡燈
　燈燈相照耀
　破生死長夜
　顯出佛菩提
　究竟悉同生
　常寂光淨土
　持此清淨福
　迴向奉君親
　我國聖帝王
　及聖后聖位
　仁壽各萬年
　覆育群氓類
　我父母眷屬
　怨親非怨親
　咸承勝善根
　同生安養國」


* 姚行婆日輪見佛偈(并序)妙行法師法怡

西方阿彌陀佛有四十八願。其一云。我若作
佛時。十方眾生。欲生我國。十聲念我名號。而
不生者。誓不作佛。若人每日早晨合掌面西。
稱念佛號十聲。現世消災延壽。將來決定往
生。覩錢塘喻彌陀。畫姚行婆所見日輪中彌
陀佛像。人能用心之專。則感應亦如是。妙行
比丘法怡。以偈讚曰。

「　極樂世界有方所
　秖在尋常日沒處
　所以佛教韋提希
　諦觀落日如懸鼓
　善哉姚氏一老嫗
　能以是心求淨土
　暮觀朝想無歲年
　行持坐念忘寒暑
　彌陀忽從心想生
　恍惚之間明又覩
　是時虛空絕纖雲
　桑榆尚駐羲和御
　佛日晃耀奪陽輝
　紺目玉毫妙相具
　目駭心驚喜且悲
　走告導師彌陀喻
　具陳所見悉希有
　願寫金容托毫素
　我聞勝事嘆希有
　為說偈言開未悟
　當知去佛甚不遠
　闡提那得稱其故
　雖過剎土十萬億
　一念超越如跬步
　若有迷人問路頭
　向道恁麼驀直去」


* 讚喻彌陀偈(并序)左朝議大夫丁注

淨師捨妻奴。為如來徒。募萬人結淨土會。鄉
人(丁注)以偈贊之。

「　心淨佛土淨
　法王非妄言
　拔身出塵垢
　已見火中蓮
　一念不起滅
　極樂即現前
　大千同此境
　豈止萬人緣」


* 十六觀經頌慈雲懺主遵式

** 序分

「　韋提重禮請能仁
　願說西方淨報因
　十六觀兼三淨業
　修之即得往生身」


** 日觀

「　正坐面西想日輪
　見日欲沒如懸鼓
　見已閉目開目間
　皆令明了心堅住」


** 水觀

「　次作水想見西方
　一切皆為淨土水
　既見水已想成氷
　皎然映徹瑠璃地」


** 地觀

「　瑠璃寶地正觀時
　諦了分明極樂國
　八種清風鼓樂音
　苦空無我無常曲」


** 樹觀

「　四觀寶樹七重行
　寶華華敷妙宮殿
　寶幢旛蓋影重重
　十方佛國於中現」


** 池觀

「　五想淨土七寶池
　池中水有八功德
　宣流念佛法僧名
　妙寶蓮華千萬億」


** 總觀

「　眾寶國土寶樓閣
　寶樹更兼池間錯
　此箇總觀若成時
　名為粗見彼極樂」


** 華座

「　七想蓮華妙臺座
　廣大彌陀願力成
　作此想時心不亂
　定想極樂國中生」


** 像觀

「　諸佛如來法界身
　遍入眾生一切想
　智者當觀此想心
　是心即佛菩薩像」


** 無量壽觀

「　無量壽佛金色身
　光明普照群生類
　勤修智者繫心觀
　諸佛現前同授記」


** 觀世音觀

「　觀音菩薩紫金身
　眉間毫相七寶色
　流出光明滿十方
　光中化佛無數億」


** 大勢至觀

「　次觀勢至菩薩身
　量等觀音無有異
　但於肉髻寶瓶中
　盛眾光明現佛事」


** 普往生觀

「　端想身生極樂界
　蓮華合閉身居內
　華開見佛滿虛空
　水鳥樹林宣法偈」


** 雜往生觀

「　重想彌陀二菩薩
　神通變現事如前
　雜沓觀成無量福
　定生安養奉金僊」


** 上品上生

「　慈心不殺持眾戒
　讀誦大乘方等經
　修行六念迴向願
　臨終化佛悉來迎」


** 上品中生

「　不必受持方等經
　解第一義明因果
　紫金臺現命終時
　自見身於臺上坐」


** 上品下生

「　深信因果奉大乘
　但發無上菩提意
　以此功德迴願生
　生已當住歡喜地」


** 中品上生

「　受持五戒八戒齋
　修行諸戒迴向願
　命終生彼聞法音
　應時即得阿羅漢」


** 中品中生

「　若人至心一日夜
　持戒持齋無破缺
　以此功德迴願生
　七日華敷成記莂」


** 中品下生

「　孝養父母行仁義
　臨終復遇善知識
　廣說彌陀大願因
　屈伸臂頃生彼國」


** 下品上生

「　若人雖不謗尊經
　造眾惡業無慚愧
　臨終遇勸念彌陀
　生彼十劫得初地」


** 下品中生

「　若有眾生犯眾戒
　盜取僧祇三寶物
　臨終遇勸念彌陀
　一念頃間生彼國」


** 下品下生

「　有作五逆十惡業
　應墮地獄受諸苦
　臨終遇勸念彌陀
　決定超生於彼土」


* 十六觀頌樝菴法師有嚴

** 日觀

「　落日之形似鼓懸
　加趺端坐面西邊
　身雖未到華池上
　先送心歸極樂天」


** 水觀

「　想水為氷徹底清
　表瑠璃地寶幢擎
　光明照曜如千日
　此號禪心水觀成」


** 地觀

「　寶地莊嚴華雨時
　幢旛樓閣好思惟
　地平況是心千法
　托境明心不可移」


** 樹觀

「　寶樹重重相倚高
　莊嚴珠網幾層霄
　若能了得唯心境
　雖在西方路不遙」


** 池觀

「　八德澄渟號德池
　金沙為底曜光輝
　水流又說無生偈
　聞是觀心歛念時」


** 總觀

「　寶嚴國土七珍成
　樓閣之中天樂鳴
　玉樹華池名總觀
　觀明滅罪事非輕」


** 華座觀

「　蓮華八萬四千葉
　眾妙莊嚴無數光
　以此蓮華為寶座
　開敷待坐法中王」


** 佛菩薩觀

「　觀佛真身慧未開
　先令想像坐華臺
　佛菩薩身滿彼國
　須了像從何處來」


** 無量壽觀

「　彼佛巍巍尊勝身
　光明遍照數如塵
　眾生蒙照心歸佛
　便是西方淨土人」


** 觀世音觀

「　菩薩名為觀世音
　十方普覆大悲心
　紫金光聚威神力
　接引眾生誓海深」


** 大勢至觀

「　無上力名大勢至
　淨妙明號無邊光
　若人觀念此菩薩
　不處胞胎臭穢囊」


** 普往生觀

「　普觀成時便有功
　想身西入妙華叢
　蓮華開合分明見
　菩薩如來滿碧空」


** 雜想觀

「　佛現威光大小身
　觀音勢至以為隣
　若令雜觀今成就
　此又名為清淨因」


** 上輩三觀

「　上輩分三品以深
　命終諸佛賜光臨
　華臺迎接生安養
　知是圓宗十信心」


** 中輩三觀

「　中輩生為五品人
　外修戒檢內修真
　命終五道橫超出
　便作西方無漏身」


** 下輩三觀

「　凡夫雖造業多端
　落日池邊曾想觀
　名字即人生淨土
　當知非易亦非難」


* 十六觀頌大智律師元照

** 靈山眾會
「　耆闍山沒。
　王宮中出。
　事畢還歸。
　阿難重述。」


** 韋提請法
「　禁閉深宮。
　發起大事。
　濁惡眾生。
　于今受賜。」


** 第一日觀
「　落日懸鼓。
　出生死路。
　十二時中。
　繫念一處。」


** 第二水觀
「　大水澄清。
　凝然水結。
　表瑠璃地。
　內外映徹。」


** 第三地觀
「　瑠璃地上。
　莊嚴眾相。
　了見分別。
　除疑破障。」


** 第四樹觀
「　行樹七重。
　珠網華宮。
　清陰垂布。
　妙好無窮。」


** 第五池觀
「　八池德水。
　七寶妙色。
　蓮開鳥鳴。
　洗除煩惑。」


** 第六總觀
「　樓中天樂。
　讚佛法僧。
　寶樹地池。
　一念圓成。」


** 第七座觀
「　大蓮華座。
　百寶嚴飾。
　微妙難思。
　法藏願力。」


** 第八像觀
「　托像凝真。
　見真忘像。
　三聖炳然。
　尚名麁想。」


** 第九佛觀
「　觀佛相好。
　一經宗要。
　三昧現前。
　始知深妙。」


** 十觀音觀
「　光臨五道。
　佛立頂冠。
　聞名獲福。
　何況諦觀。」


** 十一勢至觀
「　光通諸佛。
　力救群苦。
　頂瓶盛光。
　普現佛土。」


** 十二普觀
「　趺坐蓮中。
　蓮華開合。
　依正莊嚴。
　一切俱攝。」


** 十三雜觀
「　卓乎池上。
　一丈六像。
　變現大小。
　了無定相。」


** 十四
*** 上品上生
「　三心圓發。
　諦理深明。
　金臺隨往。
　即證無生。」


*** 上品中生
「　達諸法空。
　了無驚動。
　有願即生。
　不必讀誦。」


*** 上品下生
「　但發道心。
　未窮妙理。
　到彼開明。
　獲菩提記。」


** 十五
*** 中品上生
「　諸戒久持。
　往生如願。
　聞說苦空。
　得阿羅漢。」


*** 中品中生
「　一日一夜。
　奉戒願求。
　蓮開見佛。
　即預聖流。」


*** 中品下生
「　孝友仁慈。
　知識開悟。
　遇二菩薩。
　聞法得度。」


** 十六
*** 下品上生
「　生平積惡。
　死遇良師。
　一
稱佛號。
　生蓮華池。」


*** 下品中生
「　毀戒業深。
　獄火俱至。
　聞法迴心。
　眾聖迎去。」


*** 下品下生
「　十惡五逆。
　臨終苦逼。
　教稱十念。
　華開金色。」


* 勸化徑路修行頌京師比丘善導

「　漸漸鷄皮鶴髮
　看看行步躘蹱
　假饒金玉滿堂
　誰免衰殘老病
　任汝千般快樂
　無常終是到來
　唯有徑路修行
　但念阿彌陀佛」


* 勸念佛頌慈覺禪師宗賾

「　三界炎炎如火聚
　道人未是安身處
　蓮華勝友待多時
　收拾身心好歸去
　目想心存望聖儀
　直須念念勿生疑
　他年淨土華門處
　記取娑婆念佛時
　極樂不離真法界
　彌陀即是自心王
　眉間毫相無方所
　露柱燈籠亦放光
　懇修齋戒莫因循
　千聖同開念佛門
　一旦功成歸淨土
　白毫光裹奉慈尊」


* 西方淨土頌同前

「　西方多樂事
　浩劫杳難宣
　壽量曾無盡
　光明豈有邊
　道風吹綠蕙
　定水發紅蓮
　海會朝宗處
　天華落座前
　海眾咸清淨
　菩提道易成
　心心皆正念
　物物契真乘
　性地瑠璃瑩
　圓音眾鳥鳴
　會須登覺岸
　莫遣隨疑城
　足蹈無憂地
　身居不老鄉
　六時朝聖主
　清旦詣他方
　寶殿隨身去
　天華遍剎香
　歸來還本住
　禪悅味何長
　莫謂西方遠
　西方在目前
　雖然過十萬
　曾不離三千
　念佛纔開口
　華池已種蓮
　信心如不退
　決定禮金僊
　池凝功德水
　風動管絃音
　羅網幔空界
　樓臺映寶林
　六根常合道
　萬境了唯心
　不是人難到
　都緣信未深
　行業分三輩
　蓮華共一池
　既然登極樂
　決定獲阿難
　障盡舒光日
　心開見佛時
　箇中無限樂
　同道者方知
　極樂真如理
　彌陀智慧光
　迷時沈此土
　悟即往西方
　浩浩輪迴息
　迢迢壽命長
　信根纔一念
　心地已清涼
　信重終須往
　疑多未可知
　淨心憑一念
　功行越僧祇
　便列阿惟位
　還將補處齊
　進修宜勇猛
　不必待多時
　人問禪家者
　宗門萬事忘
　既能超極樂
　何必往西方
　却聽禪家語
　西方是本鄉
　馬鳴親訓誨
　龍樹亦稱揚
　莫話娑婆苦
　娑婆苦殺人
　貪嗔癡亂意
　皮肉血為身
　羅剎怨憎窟
　無明陰入村
　會須登極樂
　歸路莫因循
　莫話娑婆苦
　娑婆苦最深
　邪魔常作伴
　疾病每相侵
　聲色妖婬地
　禪那淡泊心
　會須登極樂
　歸路莫沈吟
　莫話娑婆苦
　令人涕淚交
　三災輪內轉
　五痛火中燒
　鶴樹光長掩
　龍華會正遙
　會須登極樂
　歸路莫辭勞
　莫話娑婆苦
　韋提白世尊
　劫逢煩惱濁
　兒號未生冤
　調達心何逆
　瓶沙恨莫論
　會須登極樂
　此惡未甞聞」


* 觀佛三昧頌樝菴法師有嚴

「　若人願得生安養
　智者令人修觀想
　彌陀真身難以觀
　初心且觀雕畫像
　想成相起心眼開
　黃金色身如指掌
　一念橫截五惡道
　誰謂無人令易往」


* 勸念佛頌慈受禪師懷深

「　萬人同志念彌陀
　眾力相成願力多
　一朵蓮開親見佛
　方知淨土勝娑婆
　樹林水鳥各宣揚
　寶網金臺盡道場
　會得鐘鳴并鼓響
　彌陀觸處放毫光
　鬢髮看看染雪霜
　心猿意馬尚顛狂
　一朝掩目空歸去
　始信泥犁歲月長
　業報差殊事不同
　勞生無地出樊籠
　欲知自性彌陀佛
　在汝朝昏一念中
　眾生苦海業坑深
　不信因緣久溺沈
　聞得又聲方念佛
　始知妻子老婆心
　不是山僧說是非
　修行魔事要君知
　直須急峭草鞋底
　透過娑婆五欲池」


* 示陳行婆頌(并序)慈辯法從師諫

行婆見師。師問修行許久。婆稱修行多年。師
問曾見阿難。婆稱多見善知識。師問如何指
示。答曰。直截根源。也不看經。也不念佛。師
云。錯了也因為說法。婆既信服。遂示以二頌。

「　直截根源不用修
　算來此語少來由
　會須把本逃生死
　念念彌陀勿外求
　念佛看經是本程
　須信從來水是氷
　但向根源深體究
　聲聲提起甚分明」


* 勸修淨業頌大智律師元照

「　聞說西方最易求
　萬緣從此一時休
　輪珠疊足圓蒲上
　秖與彌陀作底頭
　聽教參禪逐外尋
　未甞迴首一沈吟
　眼光將落前程暗
　始信平生錯用心」


* 化導念佛頌清照律師慧亨

「　釋迦如實讚西方
　依正超倫意已彰
　信願持名無別想
　聲聲心住白毫光
　塵劫熏成功德身
　無邊光壽立嘉名
　由茲佛佛皆稱讚
　我等如何不舉聲
　四字鴻名金口宣
　功成唯在我心堅
　神方簡易真希有
　一挩忻然處寶蓮」


* 念佛心要頌(并序)草庵法師道因

釋迦如來說。阿彌陀佛是法界身。天台智者
又言。實相為體。憑茲二說。以為心要。則十萬
億剎。若臨明鏡矣。聊成拙頌。自印其心。或有
知音能隨喜否。

「　無邊剎海海涵空
　海空全是蓮華宮
　蓮宮周遍遍空海
　空海獨露彌陀容
　阿彌陀佛不生滅
　難覓難拈水中月
　絕非離句如是身
　如是感通如是說
　我與彌陀本不二
　妄覺潛生忽成異
　從今掃盡空有塵
　父子天然兩相值
　誓修三福勤六念
　身口意業無瑕玷
　我今以此念彌陀
　不見彌陀終不厭」


* 雕彌陀香像頌(并序)解空法師可觀

四明湖西。有崇教受業梵勤行人。夙願力故。
來入延慶觀堂。行普賢懺。誦法華經。暗中摩
頂自不知覺。以此迴向西方。增長念佛三昧。
雕紫檀香阿彌陀佛。如水中月了不可得。求
老竹庵。為作證明。別無拈出。只這箇是。

「　白玉明毫唯我心
　紫金光相即我性
　光相一時不可得
　直下無非妙勝定」


* 頌淨土次頌辭世法鏡講主若愚

「　空裹千華羅網
　夢中七寶華池
　踏得西歸地穩
　更無一點狐疑」


「　本是無家何處歸
　雲邊一路正誰知
　溪光搖落西山月
　正是仙潭夢斷時」


* 稱讚西方幻住居士任彪

「　七寶池塘功德水
　六時禽鳥法音聲
　慈光交絡無魔惱
　自在飛行不死生
　樓閣莊嚴金界道
　蓮華香潔寶光明
　華鬘瓔珞相逢者
　盡說皆因念佛生」


* 勸修淨土桐江法師擇映

「　苦哉苦哉實苦哉
　底事竛竮不肯迴
　慈父悲思玉堂上
　欲傳家業待君來」


* 白蓮淨社右街鑒義從正

「　歸去來兮歸去來
　西方淨土白蓮開
　陣陣香風吹不散
　逍遙快樂紫金臺」


* 淨業佛魔壽安法師良弼

「　彌陀禮彌陀
　步步絕娑婆
　佛尚不得佛
　魔從何處魔」


* 勸修淨業昌國宰王存之

「　世事等一夢
　人生誰百年
　念念彌陀佛
　池中結寶蓮」


* 勸世念佛頌失作者名

「　浮世生身事若何
　猶如春燕累巢窠
　波波役役營家計
　不如隨分念彌陀
　文章俊辯應高科
　朱紫榮身意氣多
　官高誰免無常至
　不如方便念彌陀
　飛鎗走射勢難過
　駿馬騎來疾似梭
　力敵萬夫輸老病
　不如習善念彌陀
　富貴資財不厭多
　朝昏計算恐差訛
　憂煩不覺頭如雪
　不如知足念彌陀
　音聲清響善謳歌
　一曲新詞格調和
　直饒唱得行雲墜
　不如淨口念彌陀
　柳眉星眼賽姮娥
　玉體時新著綺羅
　華容只可長年少
　不如及早念彌陀
　棊誇敵國智謀多
　打劫爭先在切瑳
　光陰一半因茲廢
　不如端坐念彌陀
　商人經紀最奔波
　遠地他方到處過
　江湖風浪危中險
　不如歸去念彌陀
　慣會公方損陷他
　巧裝詞訟逞嘍囉
　家財漸破招人怨
　不如省事念彌陀
　殺業冤家漸債多
　將何詞理見閻羅
　教君一路超生法
　不如知悔念彌陀」


* 淨土詠(出寶王論)晉康樂謝靈運

「　法藏長王宮
　懷道出國城
　願言四十八
　弘誓拯群生
　淨土一何妙
　來者皆菁英
　頹言安可寄
　乘化必晨征」


* 念佛三昧詩晉琅琊王喬之

「　妙用在茲
　涉有覽無
　神由昧徹
　識以照麁
　積微自引
　因功本虛
　泯彼三觀
　忘此豪餘
　寂寞何始
　履玄通微
　融然忘適
　乃廓靈暉
　心遊緬域
　得不踐機
　用之以冲
　會之以希
　神姿天凝
　圓映朝雲
　與化而咸
　與物斯群
　應不以方
　受者自分
　瞬爾淵鏡
　金水塵紛
　慨自一生
　夙之慧識
　託崇淵人
　庶藉冥力
　思轉豪功
　在深不測
　至起之念
　注心西極(出廬山集)」


* 念佛三昧詩(并序)慈雲懺主遵式

敘曰。念佛三昧踐聖之妙道。凡揭厲于法流
者。何莫由斯矣。晉慧遠師。化潯陽集賢輩。乘
之為際極之軌。琅琊王喬之洎群賢。皆為念
佛三昧詩。遠為序。皇宋丙申沙門(遵式)會四明
高尚之賓百餘人。春冬二仲一日一夜。萃寶
雲講堂想無量覺。行漢魏經。壬寅既廢。適台
之東山。忽思俄成故事。惜無述焉。乃擬晉
賢作詩。寄題于石。垂於後世也(詩四章八句)。

「　萬感外形骸
　儼然虛堂寂
　明毫冠群彩
　幽神資始續
　妙象非夙預
　俗覽豈良覿
　析之會入微
　清玩心無懌
　金肌昧真見
　八音愚正聞
　玄空了無託
　至涉寧有勛
　森羅會都寂
　長空銷積氛
　良哉此達觀
　局士安與云
　融怉迴曲照
　熙如鑑中象
　諦覽無遺心
　虛求非滯想
　追夢忘始終
　通幽宛如往
　藉此會神姿
　逍遙期西賞
　鑑極玄想孤
　動靜如為區
　大象詎形儀
　大方誰廉隅
　正賞不隱括
　妙踐無迴迂
　心澄遍知海
　粲粲黃金軀」


* 別李祕書始興寺所居草堂先生杜子
美

「　不見祕書心若失
　及見祕書失心疾
　安為動主理信然
　我獨覺子神充實
　重聞西方之觀經
　老身古寺風泠泠
　妻兒待米且歸去
　他日杖藜來細聽」


* 東林寺臨水坐香山居士白居易

「　昔為東掖垣中客
　今作西方社裏人
　手把楊枝臨水坐
　閑思往事似前身」


* 弔天竺寶月大師東坡居士蘇軾

「　生死猶如臂屈伸
　情鍾我輩一酸辛
　樂天不是蓬萊客
　憑仗西方作主人」


* 除夜后山居士陳無已

「　七十已強半
　所餘能幾何
　懸知暮景促
　更覺後生多
　遁世多為累
　留年睡作魔
　西歸端著便
　老子不娑婆」


后山又有三詩。亦志在西方。今撮其要句
附于此。寄參寥詩曰。平生西方願。擺落區
中緣。唯於世外人。相從可忘年。寄李學士
詩曰。稍尋東剎論茲事。賴有西方托後車。
別圓澄禪師詩曰。平生準擬西行計。老著
人間此何意。他年佛會見頭陀。知是當年
老居士。后山居士。真近代詩人冠冕。其拳
拳樂邦乃如此。則凡風騷之士。豈可唯以
呤安一箇字。撚盡數莖髭為務耶。

* 錢唐勝事寄江寧府主馬侍郎(天竺)
遵式

「　往歲錢唐勝事并
　就中安養最存誠
　心池菡萏如長在
　須作西方佛上卿」


　(侍郎往歲酷於西方淨土。甞印造彌陀法門一千卷。分施道俗。因是生於西方)。

* 瑞竹悟老種蓮無為子楊傑

「　東林聞說好林泉
　社會荒涼幾百年
　靈物孰如崔氏竹
　方池新種遠公蓮
　華嚴頓淨三千界
　廬阜重招十八賢
　應笑陶潛又歸去
　白雲幽鳥伴歸田」


* 廬山白蓮社禦溪沙門懷悟

「　晉室陵遲帝紀侵
　群英晦跡匡山陰
　樓煩大士麾塵尾
　十七高賢爭扣几
　才高孰謂文中龍
　返使伊人思謝公
　烟飛露滴玉池空
　雪蓮蘸影搖秋風」


* 贈彌陀道者(即喻彌陀)直祕閣黃誥

「　淨公他日號良醫
　一悟真空便決疑
　孝行未應忘父母
　信心無復念妻兒
　鹿門羞比龐居士
　蓮社欣逢遠法師
　更作西方清淨觀
　白毫常現五須彌」


* 十六觀近體詩沙門冲默

** 日觀

「　年來香火寸心明
　擬跨迢迢十萬程
　每向日輪垂沒處
　靜凝心觀便功成
　靈丹豈獨瘳諸苦
　幻骨須期會五清
　滿目山川非故國
　終歸安養是神京」


** 水觀

「　大水凝水沒海涯
　光明昭徹遍河沙
　空中不覺乾坤大
　心外元無霧靄遮
　自恨此生投境晚
　因嗟群妄落空邪
　林間不廢芭蕉觀
　只待蓮舟促到家」


** 地觀

「　融心絕處匪邦基
　小道那知有大逵
　天樂滿空鳴梵唄
　金幢擎地映瑠璃
　略無惉懘神根爽
　不怕閑浮急景移
　試問海山長不死
　何如彈指在瑤墀」


** 樹觀

「　莫把名言向外尋
　覺天境界最高深
　重重寶珠非他物
　一一珠光出自心
　超往未成由缺誦
　積功終不厭穿針
　無生社友應招手
　許我同參悟一音」


** 池觀

「　水流八德凝神冷
　蓮放諸珍眩眼奇
　波鏡華間傳絕唱
　禽翻寶岸影相隨
　幾年浪跡忘歸計
　此日追懷定集池
　小憩胡床形夢想
　覺來心地獨熙怡」


** 總觀

「　欲天富樂在層霄
　比校恒沙不易饒
　畟塞諸仙戲樓閣
　宣揚三寶吹笙簫
　無何境裏非凡想
　解脫光中未覺囂
　總觀殷勤師子吼
　野干驚懾破邪妖」


** 華座

「　遍知夙願丘山重
　陸地生蓮合自然
　寶座巍峨難比喻
　珍幢高出中方圓
　想成法法元無跡
　目擊塵塵本太玄
　切忌絲頭落魔網
　直須消殞此生前」


** 像觀

「　真境太高凡目眩
　先施像觀示常容
　要知相好從何起
　直指心源有路衝
　金相炳明如杲日
　毫光柔軟似輕茸
　會須生佛融方寸
　豁破塵昏萬萬重」


** 真身

「　八萬尊崇全體現
　光明常鑒剎塵傍
　生死浩劫難遭遇
　寤寐存誠未始忘
　銘願鑿山營勝業
　刻蓮成漏伺朝陽
　風流蓮社今千載
　猶有嘉聲著處香」


** 觀音

「　三十六重圓感應
　網羅群品出飄沈
　天冠化佛標垂迹
　沙界隨機演妙音
　瓔珞滿身籠皓月
　楊枝在手露真金
　我生多病常歸仰
　鼠飲不知江海深」


** 勢至

「　冠插金瓶華百億
　摩尼異寶映硨磲
　光含剎土嚴身相
　風動琳琅響佩裾
　念佛圓通功夙著
　攝生方便業先祛
　真慈浩瀁無涯涘
　終日神光蔽草廬」


** 普觀

「　聖觀纔融惑妄輕
　凝眸頃刻到華汀
　九蓮臺穩超凡世
　百寶光寒照幻形
　鳥語瓊林混天樂
　波搖金沼契圓經
　不知幾劫竛竮苦
　洗耳今朝試一聽」


** 雜觀

「　六十萬億巍巍量
　悠悠凡淺未應窺
　寶池常想融麁相
　塵剎垂形適異宜
　聖語昭彰無可議
　佛身勝劣合先知
　裹糧日日欲西邁
　謹勿將心起大疑」


** 上三品

「　脫得棘林登上品
　芬陀華在火中開
　禪可久寂已無浪
　心鏡元明不受埃
　此去便成無上忍
　新游爭仰出群才
　填空烈聖渾垂手
　特與金剛勝妙臺」


** 中三品

「　小教豈能營淨業
　迴心入大始應知
　因崇諸戒無玼玷
　果證三明絕妄癡
　耳聽出家離苦法
　心持無我是真基
　屈伸臂頃出三界
　一朵蓮房出寶池」


** 下三品

「　愚流習惡久成風
　平昔那知黑白蹤
　直待垂終諸業現
　方驚已困四蛇攻
　自非宿善熏聞力
　安得稱名勇猛功
　陡覺涼風吹業火
　玉毫光裏面金容」


* 廬山蓮社監簿喻良能

「　遠公結社事清修
　永叡宗雷並俊游
　千古空餘舊名字
　白蓮零落不勝秋
　前生我是比丘身
　處處雲山有宿因
　何日塵緣都淨盡
　重為香火社中人」


* 次韻蓮社釋褐劉淳叟

「　買酒却邀陶令入
　閉門不放謝公游
　風流千古無人會
　閑却芙蕖幾度秋」


* 廬山十八賢東溪釋祖可

「　不能晉室扶傾覆
　盡作西方社裏人
　豈意一時希有事
　翻令元亮兩眉顰」


* 懷安養故鄉詩(并序)樝菴法師有嚴

余以安養為故鄉。乃即心淨土。雖久思歸。且
步覆未至。可不哀哉。因作是詩焉。讀者幸無
以取捨為誚。

「　達士身心非邇遐
　雖云四海盡為家
　爭如故國游瓊樹
　況得通衢御寶車
　屈指多年不歸去
　論情凡事杳無涯
　空煩父母倚門望
　待孕池蓮九品華
　幾年衣袂惹京塵
　志氣陵雲莫自伸
　南雁數聲鄉夢斷
　秋風終夕淚痕頻
　此迴若不懷歸計
　向後從誰結善隣
　請看路傍埋朽骨
　其中多是未歸人
　西方真淨本吾家
　今憶歸程十萬賒
　客路竛竮都已困
　風塵孤苦最堪嗟
　七重樹聳千般樂
　八德池深四樣華
　莫怪近來鄉夢切
　柰何榮辱事無涯
　昔年容易別瓊樓
　本也無心作遠游
　豈意而今髮垂雪
　片懷長掛月西鉤
　枕中忍思飛歸鳥
　檻外頻驚落葉秋
　一炷檀烟一聲磬
　等閑遙望淚橫流」


樝庵法師。專修淨業景暮之切。見之於
詩。豈意。而今髮垂雪。片懷長掛月西鉤。佳
句也。非識妙者。莫能窺。然此詩賡者甚眾。
不能備錄。獨保福詢師。有短景只嗟魚少
水。長途仍恐象無鉤之句。頗膾炙人口。
草庵錄所載誤矣。

* 懷西方詩北山法師可旻

「　家在天涯落日邊
　望中行樹隔雲烟
　一彈指頃雖能到
　三歷僧祇或不前
　珠網七重光匼匝
　蓮華四種色新鮮
　歸時善友相迎迓
　應問拋離幾許年
　但能忻厭作行持
　本性唯心豈不知
　三界飄蓬情染惹
　四生流浪力羸疲
　彎彎玉兔初生處
　爍爍金烏欲墜時
　黃面老親頻倚望
　急須脂轄促歸期
　已知今是昔何非
　深掩柴門到落暉
　竹尾輕搖新月上
　簾腰半捲宿雲歸
　山林氣味盈懷抱
　松柏香烟滿布衣
　片石蒲團長燕坐
　寸心西趁落霞飛
　西指西瞿更向西
　向西西去有招提
　華開菡萏光無夜
　地布瑠璃瑩絕泥
　風動法音強八詠
　池流德水勝雙溪
　臨終但得超生去
　九品從教低處低」


又五言二首

「　娑婆堪忍界
　稚小著嬉游
　送想憑紅日
　傷心已白頭
　裊裊蓮千朵
　彎彎月一鉤
　未知何日往
　彈指到瓊樓
　一等根莖別
　千華永莫齊
　開敷承佛足
　奇妙入經題
　葉嫩金浮水
　根靈玉在泥
　誓期緣謝日
　步步踏歸西」


* 湖州覺海彌陀閣祠部張景修

「　仙潭覺海唐興善
　像設璝琦古至今
　殿柱倒書雷部火
　市橋橫渡木觀音
　窓前竹影搖金翠
　風外蓮香散水沈
　況有彌陀新建閣
　動人無限往生心」


* 西歸軒蘿月禪師曇瑩

「　君言樂國是吾家
　自笑飄零客路賒
　一點歸心懸落日
　百年幻事寄空華
　臍輪不鼓經簾卷
　鼻觀常清篆縷斜
　正念相成無外物
　小窓行樹綠交加」


* 憶佛軒詩(并序)雪溪首座希顏

自古有言。人生百歲七十者稀(予)十六祝髮。
叨預僧列。今幸七十處世非久。朝夕人耳。平
居非不誦經稱佛。猶恨未為專注。遂取首楞
嚴勢至章。若人憶佛念佛。見前當來必定見
佛之語。命小軒曰憶佛。庶幾以為臨終見佛
光容耳。且作山偈以繫于右。

「　多年逃逝鬢如絲
　憶佛難忘十二時
　咄咄自嗟為蕩子
　幾番華發路邊枝
　自憐憶佛暮年深
　除佛無能寫我心
　誰道萬金為客好
　終非一飯在家林
　隨波逐浪去翩翩
　彈指聲中七十年
　豈不向來知憶佛
　欲從老去更加鞭
　掃除意地空空已
　煥發心華粲粲然
　決定此身如許見
　風埃蟬蛻笑談邊
　有盟晚景欲重尋
　唯是拳拳憶佛心
　數縷香消春塢冷
　一龕燈映夜窓深
　破畦蔬雨滋香積
　落㵎松風發妙音
　自恨不歸甘自棄
　既歸安用越人吟
　三椽老去許安貧
　佳處無如憶佛真
　萬事了知猶墮甑
　百年唯此可書紳
　巖間靜寄蒲團夜
　松下聊供茗怨春
　閉戶不忘常憶佛
　願常終似影隨身
　平日叢林見祖師
　還如憶佛在今時
　但安谷底三椽地
　不掛胸中一縷絲
　幽徑落華浮㵎水
　小窓斜日下松枝
　寂然真境知誰見
　唯佛常多入夢思
　早尋史漢學為文
　自許平生在博聞
　棄置寸陰隨逝水
　思量於我竟浮雲
　閑中自識藏身穩
　勝處誰知憶佛勤
　沈謝曹劉今底處
　草萊三尺但荒墳
　我欲今身見佛來
　佛今於我豈悠哉
　但能一念心無倦
　不假三祇眼便開
　紫燕黃鸝啼妙旨
　清溪白石示珍臺
　要知成現還家路
　誰道無人為挽迴
　名利毛繩截骨仇
　漆園猶自比蝸牛
　浮生最是無雙處
　憶佛須知第一籌
　母子但能同室住
　風埃安用遠方游
　前程罷問從今始
　紙帳蒲團穩坐休」


* 讀往生傳有感雲庵法師了洪

「　飛山之書
　金方在西
　昔賢歸去
　胡不思齊
　白髮易老
　客路空淒
　志意歸去
　憑此指迷」


* 淨土詠史西湖居士李濟

居士道號西歸子。元武林人。寓居苕溪。
先祖四世登科來處清白。深明淨土之教。
甞擬諸詠史。作稱讚淨土諸上善人詩。凡
五百餘首。蓋於淨土如理而修者。悉綴其
行業。形于篇章。雖小善不遺。可謂樂道之
人也。其文現行於世。今撮其紀聖師者二
十五首以寄。此錄庶資見聞云爾。

** 敘佛化緣

「　能仁現穢取娑婆
　折攝剛強方便多
　橫截愛河無別法
　唯教專志念彌陀
　無邊剎土非無淨
　唯我彌陀願海深
　十念功成蒙接引
　端如默鐵化精金」


** 述製作意

「　古往今來浩劫波
　二輪迭運急如梭
　循環六趣無休歇
　不解西歸柰爾何
　千古英雄一窖塵
　昔賢猶有是非心
　我今敬讀往生傳
　輒効周曇詠史吟」


** 文殊菩薩

「　稽首曼殊大聖師
　深談念佛接群機
　遂令法照洪斯教
　五會王宮道轉輝」


** 普賢菩薩

「　遍告親宣十願王
　指歸安養理昭彰
　向來慈覺蓮華社
　曾以鴻名壯寶坊」


** 普慧菩薩

「　葦江會裏萃群賢
　大士塤篪悉預焉
　底事助揚真佛化
　秖應悲願廣無邊」


** 天親菩薩

「　唯識論師曾說偈
　彌陀樂國願超生
　只因果報無諸苦
　列聖宗歸道化行」


** 馬鳴菩薩

「　造論通宗百洛叉
　摧邪顯正懾群魔
　示人不退有奇術
　唯教專心念佛陀」


** 龍樹菩薩

「　匡持像運著勳庸
　說偈婆沙大論中
　願共眾生生彼國
　普令具縛脫樊籠」


** 五通菩薩

「　娑婆人未識阿彌
　直往西方為請祈
　佛及薩埵俱時現
　爰持寶葉遍圖之」


** 廬山遠法師

「　蓮社開端接後人
　翕然緇素總來親
　十年三覩莊嚴相
　定作金臺上上身」


** 南嶽思大禪師

「　夢感彌陀為說法
　空中寶像顯神靈
　天童給侍瓶常滿
　捨識親承聖眾迎」


** 天台智者大師

「　昔同南嶽覩毫光
　一誦蓮經悟藥王
　論釋十疑垂萬代
　唱經況復示西方」


** 壁谷神鸞法師

「　流支直指佛長生
　焚却陶仙十卷經
　龍樹垂形宣至訓
　終時俱聽管絃聲」


** 京師善導和尚

「　畫三百壁淨土相
　寫十萬卷彌陀經
　貴賤不論皆激勸
　況登高柳定祈生」


** 新定康法師

「　洛下文書累放光
　化行新定嗣餘芳
　口中十佛隨聲出
　消得兒童為播揚」


** 五臺照禪師

「　常瞻三聖現虛空
　多謝文殊指示功
　歘感神僧來預報
　三年汝托寶華中」


** 永明智覺禪師

「　七返俱拈淨土鬮
　畢生不退事精修
　神棲安養因成賦
　堪以慈容掛九幽」


** 孤山中庸法師

「　通經十疏辯河傾
　絕筆彌陀淨業成
　陶器墳中收幻質
　昭然精爽定西征」


** 四明法智法師

「　十僧曾約三年懺
　懺罷焚軀願往生
　虢略慈雲雖請住
　終修三昧作西行」


** 天竺慈雲懺主

「　般舟三昧九旬修
　大小彌陀懺更留
　星殞香消忽西去
　空餘千載仰嘉猷」


** 長蘆慈覺禪師

「　發明五惑製高文
　要使群盲識淨因
　況感普賢并普慧
　蓮華勝友益歸仁」


** 靈芝大智律師

「　道繼南山闡律乘
　志洪樂土辦歸程
　臨終說偈加趺化
　湖上俱聞天樂聲」


** 南昭慶常法師

「　西湖社客千人集
　光我廬山孰比肩
　要識當年奇特事
　請看碑刻盡朝賢」


* 和淵明歸去來兮給事憑檝

給事蜀中遂寧府人。道號不動居士。少有
俊聲。中大學魁選。作場屋文字。多用圓
覺經語。明悟理性。欽伏士論。而又遍參禪
林。深達五家宗派。晚年篤信彌陀教法。晝
夜不寐。專意淨業。作西方禮三卷彌陀懺
一集。在鄉郡建淨土會。感香爐中舍利應
現。毫光亘天。甞以俸資。造大藏經及四大
部藏。各四十八分施諸山。表佛本願。一日
感懷。和淵明歸去來韻。談淨土法門。最為
開示。其辭曰。

歸去來兮。蓮社已開。胡不歸。念吾年日就衰
邁。況世態之堪悲。想東林之遺跡。有先賢之
可追。趁餘生之尚在。悔六十之前非。如新沐
之彈冠。類浴罷而振衣。滌塵垢以趍潔。造妙
道之離微。顧瞻前路。歸心若奔。入慈悲室。登
解脫門。萬境俱寂。一真獨存。爐香滿炷。淨水
盈樽。望西方以修觀。祈速覩於慈顏。入念佛
之三昧。覺身心之輕安。超九蓮之上品。開
六超之幽關。會精神於正受。杜耳目之泛
觀。俟此報之云盡。指極樂而徑還。循寶樹以
經行。踐華園而迴旋。歸去來兮。唯淨土之
可游。念閻浮之濁惡。捨此土而何求。喜有壽
之無量。曾何苦以貽憂。與上善人同會。友補
處為朋儔。池具七寶。黃金為舟。地平布於瑠
璃。無高下之坑丘。樂音起於風樹。佛聲發於
水流。聞者咸念三寶。忻塵緣之自休。已矣乎。
人生如夢。能得幾時。胡為名利之縈留。此一
報看盡兮。將焉之。浮世皆幻境。樂土真佳期。
布蓮種於池內。長念佛以培耔。冀臨終時而
佛迎。垂敘別而留詩。從此地地增進。決證菩
提何用疑。

* 擬淵明歸去來幻住居士任彪

歸去來兮。西方淨土誓依歸。既出離五濁之
生死。亦怙恃三聖之慈悲。嗟人生之幻化。
撫急景以難追。悟世緣如昨夢。悼既往已皆
非。逮衰年以學道。類大寒而索衣。悔青春之
放逸。誤白業以虧微。三塗苦趣億劫迷奔。如
何解脫。有大法門。疑之則遠。信之斯存。誰其
尸之。彌陀世尊。舒玉色之毫相。晃紫金之
容顏。蔽諸來之大眾。顯須彌之金山。是以戒
須堅持三聚。齊則勤修八關。加十念以精
進。庶禮足而諦觀。幸人身而不爾。猶寶所而
空還。雖聖凡之超絕。喻水月以何難。歸去來
兮。西方淨土多勝游。寶樹羅網出妙音。天衣
純陀不用求。但受諸樂之極。永無眾苦之憂。
我彌陀世尊。四十八願度眾生。百千三昧頓
熏修。於洪誓海。乘大願舟。更無波旬魔怨。
但有聲聞比丘。聆變化之眾鳥。演法音而宣
流。觀音勢至堅固力。接引行人無時休。已矣
乎。末法眾生多弊惡。諸苦境界叵淹留。歸去
來兮。兜率終有墮。龍華未可期。唯有極樂國
土。功德莊嚴如此。光色蓮華開九品。清淨海
眾待多時。但辦信心不退轉。決定往生無可
疑。

* 追和淵明歸去來辭(并序)拙庵宗師戒度

拙庵野夫。抱疾林下。一日少間。試取陶淵明
歸去來兮辭。讀之不覺釋卷而長歎。蓋與予
懷異世而同轍也。淵明乃一俗士爾。貧苦非
不迫切。尚且輕五斗粟。不忍折腰於鄉里小
兒。自免去職樂賦歸歟。況釋氏子。為解脫故
而求出家。返奔走於塵域。而不知止。不為淵
明羞乎。予素以安養為故鄉。欲寫鄙懷以自
勉。輒追和高韻。覽者幸無以効顰見誚。亦各
言其志也。丁酉季秋望日書。辭曰。

歸去來兮。迴首故鄉何日歸。覺寒來而暑往。
勞夢寐以含悲。昔偶爾而為別。今悔之而莫
追。望蓮池之勝友。實負愧而知非。嗟幾生之
漂泊。失繫珠於內衣。旋深思而猛省。何節操
之卑微。欲歸便歸。一志西奔。長生不死。眾妙
之門。唯心本具。真性常存。棄捐周鼎。返認匏
樽。空受賜於華屋。遂孛戾於慈親。慨眾苦之
迫切。必去危而就安。雖無適而不可。柰客路
之間關。托二八之妙境。入正受而遐觀。怱
全心而發現。喜合浦之珠還。混塵剎之淨穢。
隨足處以盤桓。歸去來兮。謝絕於外游。且毀
形而壞服。唯解脫之是求。曷區區而逐物。恬
然而弗以為憂。喪自家之珍寶。拋祖父之田
疇。方飢絕糧。欲濟沈舟。曾流俗之不若。夫是
之謂比丘。苟聞義而不徒。盍尋源而挹流。照
萬緣之寂寂。藏六用之休休。已矣乎。人生變
化同四時。天邊日月無少留。不自為計將安
之。有生必有死。百年誰與期。宜寸田以耕耨。
頻愛草以耘耔。結廬山之淨社。詠樝庵之新
詩。送心想於落日。倏如羽化斷無疑。

* 讚淨土漁家傲(并序)北山法師可旻

我家漁父。不比泛常。一丈六之身材。三十二
之相好。說聰明也。孔仲尼安可齊肩。論道德
也。李伯陽故應縮首。絕偏武略。獨戰退八萬
四千魔兵。蓋世良才。復論販九十六種外
道。拱身誓水。坐斷愛河。披忍辱之蓑衣。遮無
明之烟雨。慈悲帆掛方便風吹。撐般若之扁
舟。游死生之苦海。誓山月白。覺海風清。釣汨
沒之眾生。歸涅槃之籃籠。如斯旨趣。即是平
生暫歇釣竿。乃留詩曰。

「　家居常寂本優游
　來執魚竿苦海頭
　直待眾生都入手
　此時方始不垂鉤」


曾講彌陀經十遍。孤山疏鈔頻舒卷。事理圓
融文義顯。多方便。到頭只勸生蓮苑。本性彌
陀隨體現。唯心淨土何曾遠。十萬程途從事
見。休分辨。臨終但自親行轉。

「　四色蓮華間綠荷
　一蓮華載一彌陀
　莫疑淨土程途遠
　日日人生雨點多」


我佛蓮華隨步踏。黃金妙相青螺髮。因地曾
將洪誓發。四十八。眾生盡度成菩薩。宮殿
紅香華影合。寶階三道瑠璃闊。水鳥樹林皆
念法。聲嘈囋。空中零亂天華撒。

「　行樹陰陰布七重
　寶華珠網共玲瓏
　百千種樂俱鳴處
　天雨曼陀散碧空」


彼土因何名極樂。蓮華九品無三惡。雖有頻
伽并白鶴。非彰灼。如來變化宣流作。九品
一生離五濁。自然身掛珠瓔珞。宛轉白毫生
額角。長輝爍。百千業障都消却。

「　六方諸佛說誠言
　舌相三千廣讚宣
　池上托生蓮九品
　未知生向那枝邊」


佛讚西方經現在。廣長舌相三千界。為要眾
生生信解。臨終邁。不修淨業猶何待。七寶池
塘波一派。蓮華朵朵車輪大。華內托生真自
在。分三輩。阿鞞跋致長無退。

「　但得蓮中托化來
　從教經劫未華開
　華中快樂同忉利
　不比人間父母胎」


鸚鵡頻伽知幾隻。音聲和雅鳴朝夕。演暢五
根并五力。令人憶。心飛恨不身生翼。從是西
方十萬億。山長水遠誰人識。唯是觀門歸路
直。真消息坐澄劫水瑠璃碧。

「　兀坐初修水觀成
　微風不動翠波靜
　幽深境界誰人見
　一片瑠璃照眼明」


清淨樂邦吾本郡。娑婆流浪因貪吝。冉冉思
歸霜入鬢。深嗟恨。塞鴻不解傳音信。落日盡
邊沙隱隱。向西望處歸應近。天樂是時相接
引。宜精進。紫金臺上誰無分。

「　樂邦清淨本吾家
　既有歸期豈憚賒
　行計會須勤策進
　淹留無慮在天涯」


理性本來長自在。靈通昭徹光無礙。因被無
明風惱害。真如海等閑吹動波千派。五蘊山
頭雲靉靆。遮藏心月無光彩。六賊會須知悔
改。除貪愛。剎那跳出娑婆界。

「　混然凡聖本同途
　一點靈明體一如
　只為妄情隨物轉
　至今顛倒未逢渠」


為厭娑婆求淨土。馳情送想存朝暮。誰信不
勞移一步。西方去樓臺隱隱雲深處。珠網為
光華作雨。金沙布地無塵土。怎不教人思去
路。心專注。坐觀落日如懸鼓。

「　清風為我拂寥狖
　不許殘雲遮屋角
　禪居深掩靜無人
　坐看一輪紅日落」


四相相催生病死。死魔不定朝難保。爭似寅
昏持佛號。西方好。樹林水鳥稱三寶。磨滅等
閑髭鬢皓。樂邦行計唯宜早。萬億國邦非遠
道。休煩惱。一彈指頃能行到。

「　經讚彌陀願力強
　劣夫為喻從輪王
　四天一日行周遍
　西去應非道路長」


人世罪冤知底數。前程不是無冥府。爭似靜
焚香一炷。無行住。聲聲稱念彌陀父罪業盡
消生有處。彌陀願力堪憑據。十念一心存旦
暮。西方路。功成足步紅蓮去。

「　誰知端坐却能游
　頃刻心飛到玉樓
　竹影月移來戶牖
　便疑行樹在簷頭」


萬事到頭無益己。尋思只有修行是。若送此
心游寶地。還容易坐觀。落日當西墜萬頃紅
光歸眼際。眼開眼閉長明媚。此觀成時知法
味。心歡喜臨終決定生蓮裏。

「　九品蓮華次第排
　也應荷葉翠相挨
　未知何日生蓮界
　無柰晨昏甚掛懷」


西望樂邦雲杳隔。一鉤新月彎彎白。意欲往
生何計策。勞魂魄彌陀一念聲千百。金殿玉
樓為屋宅。七重行樹強松柏。華裏托生非血
脈。真高極。樂天不是蓬萊客。

「　遍看玉軸與琅函
　苦勸勞生脫世凡
　淨土好修還不肯
　莫教披却有毛衫」


富貴經中談淨域。赤珠瑪瑙為嚴飾。彼土眾
生當曉色。擎衣裓。妙華供養他方佛。稚小嬉
游隨沒溺。娑婆是苦何曾識。忻厭邇來方有
力。從朝夕。靜焚一炷香凝碧。

「　既有身心求淨土
　可無門路去娑婆
　修行也只無多子
　十念功成一剎那」


文墨尖新無處用。已將名利渾如夢。一弗數
珠隨手弄。休千種。唯聞念佛心歡勇。滉漾空
中仙樂動。笙簫聲細天風送。接引凡夫歸聖
眾。香雲捧。男兒此日方崇重。

「　覽遍經文與律儀
　頻頻唯勸念阿彌
　一聲消盡千生業
　何況嘮嘮久誦持」


休縱心猿馳意馬。牢將繫念繩頭把。說破十
疑因智者。爭傳寫。廬山又結蓮華社。十八大
賢居會下。功成五色雲西駕。諸上善人都在
那。相迎迓。聚頭只說無生話。

「　池邊行樹不全遮
　裊裊金橋露半斜
　忽見化生新佛子
　紅蓮開處噪頻伽」


三十六般包一袋。膿囊臭穢猶貪愛。恰似蜣
蜋推糞塊。無停待朝朝只在塵中㔣。若解堅
心生重悔。寧拘惡逆并魁膾。一念能消千劫
罪。生華內滿身瓔珞鳴珂𤧑。

「　紛紛世態盡空華
　講外無餘掛齒牙
　一弗數珠新換線
　阿彌陀佛做冤家」


一點神魂初托魄。青蓮華裏瑠璃宅。毫相法
音非間隔。雖明白到頭不似金臺客。九品高
低隨報獲。或經劫數華方拆。若是我生心性
窄。應煎迫。未開須把蓮華擘。

「　菊腦姜牙一飯餘
　其他安敢費功夫
　從今十指無閑暇
　且盡平生弄數珠」


淨土故鄉嗟乍別。天涯流浪經時節。老去染
沾眉鬢雪。思歸切。聞聲願寄遼天月。念念時
時修淨業。臨終佛定來迎接。有誓表為誠實
說。廣長舌三千遍覆紅蓮葉。

「　唯將焚誦是平生
　夜夜嘮嘮一二更
　隻影自憐塵世外
　風前月下恣經行」


善導可嗟今已往。化來老少皆歸嚮。佛念一
聲分一鏹。聲纔響。一聲一佛虛空上。八萬四
千奇妙相。光明壽命皆無量。金色臂垂千萬
丈。鵝王掌誓來迎接歸安養。

「　暮鼓晨雞不住催
　逡巡容貌變衰頹
　莫言白髮渾閑事
　總是無常信息來」


西土紋成東土壞。星飛一點千華界。勿訝神
魂生去怪。無遮礙。樂邦只在同居內。八德
池深華又大。加趺端坐蓮華載。耳聽法音心
悟解。低頭拜。從今跳出胞胎外。

* 讚西方漁家傲西余禪師法端

七寶池中堪下釣。八功德水烟波渺。池底金
沙齊布了。周迴遶。黃金砌地為堦道。白鶴孔
雀鸚鵡噪。彌陀接引聲聲告。不是修行何得
到。一般好。西方淨土無煩惱。

* 望江南(十二首)白雲法師淨圓

** 娑婆苦

娑婆苦長劫受輪迴。不斷苦因離火宅。秖
隨業報入胞胎。辜負這靈臺。朝又暮寒暑急
相催。一箇幻身能幾日。百端機巧袞塵埃。何
得出頭來。

娑婆苦身世一浮萍。蚊蚋睫中爭小利。蝸牛
角上竊虛名。一點氣難平。人我盛日夜長無
明。地獄爭頭成隊入。西方無箇肯修行。空
死復空生。

娑婆苦情念驟如風。六賊村中無暫息。四蛇
篋內更相攻。誰是主人公。無慧力愛網轉關
籠。一向四楞低搭地。不思兩脚欲梢空。前路
更怱怱。

娑婆苦生老病無常。九竅腥臊流穢污。一包
膿血貯皮囊。爭弱又爭強。隨妄想耽欲更荒
唐。念佛看經云著相。破齊毀戒却無妨。秖
恐有閻王。

娑婆苦終日走塵寰。不覺年光隨逝水。那堪
白髮換朱顏。六趣任循環。今與古誰肯死前
閑。危脆利名纔入手。虛華財便色追攀。榮
辱片時間。

娑婆苦光影急如流。寵辱悲懽何日了。是非
人我幾時休。生死路悠悠。三界裏水面一浮
漚。縱使英雄功蓋世。秪留白骨掩荒丘。何似
早迴頭。

** 西方好

西方好隨念即超群。一點靈光隨落日。萬端
塵事付浮雲。人世自紛紛。凝望處決定去棲
神。金地經行光裏步。玉樓宴坐定中身。方好
任天真。

西方好瓊樹聳高空。彌覆七重珠寶網。莊嚴
百億妙華宮。宮裏眾天童。金地上欄楯繞重
重。華雨飄颻香散漫。樂音寥亮鼓清風。聞
者樂無窮。

西方好七寶甃成池。四色好華敷菡萏。八功
德水泛清漪。除渴又除飢。池岸上樓殿勢飛
翬。碧玉雕欄填碼碯。黃金危棟間玻􂍰。隨處
發光輝。

西方好群鳥美音聲。華下和鳴歌六度。光中
哀雅讚三乘。聞者悟無生。三惡道猶自不知
名。皆是佛慈親變化。欲宣法語警迷情。心地
頓圓明。

西方好清旦供尤佳。縹緲仙雲隨寶仗。輕盈
衣裓貯天華。十萬去非賒。諸佛土隨念遍河
沙。蓮掌撫摩親授記。潮音清妙響頻伽。時至
即還家。

西方好我佛大慈悲。但具三心圓十念。即登
九品越三祇。神力不思議。臨報盡接引定無
疑。普願眾生同繫念。金臺天樂共迎時。彈指
到蓮池。
樂邦文類卷第五



* 後序


修淨土者常多。得其門而徑造者無幾。論淨
土者常多。得其要而直指者或寡矣。曾未聞
有以自障自蔽為說者。因得以言之。夫自障
莫若愛。自蔽莫若疑。但使疑愛二心了無障
礙。則淨土一門。未始間隔。

彌陀洪願常自攝持。必然之理也。昔無為子。
甞序天台十疑論有曰。愛不重不生娑婆。念
不一不生極樂。斯言可謂知本矣。請試以一
事訂之。如晉遠法師。蘄嚮西方。甞結蓮社於
廬山。以淵明則招之。貴其能達而斷愛也。於
靈運則拒之。為其心雜而念不能專也。豈非
政以二者為淨土之津要乎。余於是得淨土
之說。異乎昔之云者如是而已。蓋甞謂。今有
慕修淨業者。當如淵明可也。雖招之不來。笱
願之必達。要是胸中了無一物。求念尚不可
得。何愛之可斷乎。故不求則已。求則孰禦焉。
抑余甞擬淨土贊有曰。但除自障礙要生即
便生。又曰。不斷拕泥纜。徒加舟楫功。蓋亦有
激云爾。吾宗宗曉講師。既以淨業自力。將又
推己。及物纂樂邦文類。自經論而下。與夫古
今名公暨吾釋氏之文。凡有關於淨土。悉發
揮而載集焉。其為書富。為說博。勸信甚詳。至
於示造修。不一端而止。究其用心。可謂勤。且
美矣。雖然吾恐多方以惑。其志不一。念不斷
愛。以自障蔽。則又吁可悲也。故特表發其說。
有以貫之。願與同志者。一之以專念。本之以
斷愛。而後加之以善願。則淨土門斷可造矣。
斯文豈徒然哉。

時慶元庚申良月圓日南湖柏庭(善月)序



* 懷淨土詩(一百八首)

天目中峯禪師明本

塵沙劫又塵沙劫。數盡塵沙劫未休。當念
只因情未瞥。無邊生死自羈留。

四大聚成元兔角。六根傳住白龜毛。漚花
影裏翻筋斗。出沒閻浮是幾遭。

東海一丸紅彈子。流光日日射西林。世間
多少奇男子。誰向窓前惜寸陰。

捏目橫生空裏華。妄將三界認為家。大千
常寂光明土。不隔纖塵總自遮。

愛繩牽入苦娑婆。器到黃泉淚轉多。孰謂
別離窮劫恨。通身渾是古彌陀。

迷時無悟悟無迷。究竟迷時即悟時。迷悟
兩頭俱拽脫。鑊湯元是藕花池。

四十八願水投水。千百億身空合空。法藏
慈尊無面目。不須重覓紫金容。

正念阿彌陀佛時。寶池樹影日遲遲。更馳
心欲歸清泰。又是重裁眼上眉。

濁水盡清珠有力。亂心不動佛無機。眼前
盡是家鄉路。不用逢人覓指歸。

萬劫死生如重病。一聲佛號最良醫。到頭
藥病俱忘却。不用重宣母憶兒。

成住壞空真淨土。見聞知覺古彌陀。但於
當處忘生滅。父子相牽出愛河。

一爐古篆一枝蓮。目挂寒空萬慮捐。清泰
故家歸便得。誰分東土與西天。

禪外不曾談淨土。須知淨土外無禪。兩重
公案都拈却。熊耳峯開五葉蓮。

大夢宅中無一法。於無法處有千差。回觀
自性離分別。念念純開白藕華。

暗室中藏大黑蚖。未曾驅盡莫耽眠。觸髏
壓碎須彌枕。匝地香風綻白蓮。

藕池無日不花開。四色光明映寶臺。金臂
遙伸垂念切。眾生何事不思來。

血池乾處藕池清。劍樹枯時寶樹榮。苦樂
本來無住相。於無住處自圓成。

樂土本無三惡道。禽聲渾是佛宣流。當機
未盡眾生界。啼斷春風卒未休。

鸚鵡頻伽遶樹鳴。好音和雅正堪聽。殷勤
不斷緣何事。曲為勞生味己靈。

自家一箇古彌陀。聲色頭邊蹉過多。狹路
相逢如不薦。未知何劫離娑婆。

故鄉易到路無差。白日青天被物遮。剔起
兩莖眉自看。火坑都是白蓮花。

十萬餘程不隔塵。休將迷悟自疎親。剎那
念盡恒沙佛。便是蓮華國裏人。

佛與眾生夙有緣。眾生與佛性無偏。奈何
甘受娑婆苦。不肯同頭着痛鞭。

念根是一串輪珠。痛策歸鞭作遠圖。念到
念空和念脫。不知身住白芙蕖。

人間天上與泥犁。勞我升沈是幾時。白藕
有根如不種。塵沙生死自羈縻。

七重行樹影交加。晝夜開敷白藕華。佛手
自來遮不得。眾生何事覓無涯。

白玉毫吞紅菡萏。紫金聚映碧瑠璃。本來
自性常如此。既稟同靈合共知。

黃金丈六老爺身。白藕常敷劫外春。等視
眾生如赤子。以何緣故不相親。

六時不斷雨天華。風味新奇孰有加。清旦
滿盛衣裓裏。歸來重獻佛袈裟。

燭破群幽大日輪。光明中現紫金人。妙存
心觀忘諸見。覿體何曾間一塵。

最初注想存涓滴。念力增深至禹門。觀盡
百千香水海。不消輕放一毫吞。

獨坐幽齋萬慮逃。一團山月上松梢。不將
迷悟遮心眼。盡是眉間白玉毫。

八功德水映金沙。百寶樓臺散曉霞。更有
一般奇特事。開敷紅藕大如車。

自性彌陀不用參。五千餘卷是司南。不於
當念求真脫。擬逐文言落二三。

世界何緣稱極樂。只因眾苦不能侵。道人
若要尋歸路。但向塵中了自心。

自心無住云何了。繫念慈尊六字名。和念
等閒都打脫。西天此土不多爭。

自家一箇彌陀佛。論劫何曾著眼看。今日
更隨聲色轉。這回欲要見還難。

賀了新正看上元。萬家銀燭照金蓮。展開
常寂光明土。佛法何曾不現前。

示入泥洹記仲春。風前歌舞恨波旬。誰知
自性黃金佛。常共千華轉法輪。

寒食荒郊盡哭天。有誰遙念老金仙。劫初
埋向蓮華土。不要人來化紙錢。

初夏清和四月時。九龍噴水沐嬰兒。樂邦
化主無生滅。只把黃金鑄面皮。

不懸艾虎慶端陽。惟面西方古道場。一炷
爐熏一聲磬。六門風遞藕花香。

清泰故家無六月。從教火傘自張空。金沙
地上經行處。陣陣吹來白藕風。

七月人間暑漸衰。晚風池上正相宜。遙觀
落日如懸鼓。便策歸鞭已較遲。

登樓共賞中秋月。回首誰思父母邦。不問
多生逃與逝。至今垂念未相忘。

誰知九日東籬菊。便是西方四色花。一箇
髑髏乾得盡。百千聞見自無差。

人間十月盡開鑪。深撥寒灰問有無。金色
願王元是火。能燒干劫愛河枯。

群陰剝盡一陽來。五葉心花當處開。遍界
枝條無著處。香風吹上玉樓臺。

臘盡時窮事可憐。東村王老夜燒錢。即心
自性彌陀佛。滿面塵埃又一年。

一串數珠鳥律律。百千諸佛影團團。循環
淨念常相繼。放去拈來總一般。

念佛直須圖作佛。不圖作佛念何為。但當
抱識含靈者。白藕華皆有一枝。

念佛須期念到頭。到頭和念一齊收。娑婆
苦海風濤靜。穩泛樂邦紅藕舟。

四蛇同篋險復險。二鼠侵藤危更危。不把
蓮華栽淨域。未知何劫是休時。

人間五欲事無涯。利鎖名韁割不開。若把
利名心念佛。何須辛苦待當來。

自性彌陀絕證修。只消扣己便相投。瞥於
當念存能所。又被空華翳兩眸。

深思地獄發菩提。父母家邦勿再迷。痛策
歸鞭宜早到。莫教重待日沈西。

要結蓮華會上緣。是非人我盡傾捐。無時
不作難遭想。歡喜同登解脫船。

為存愛見起貪瞋。埋沒黃金丈六身。今日
幸然歸淨土。不應仍舊惹風塵。

藕絲縛住金烏足。業火燒開車軸花。更有
一般難信法。脚尖踢出佛如麻。

要將穢土三千界。盡種西天九品蓮。仔細
思量無別術。只消一箇念心堅。

七重密覆真珠網。三級平鋪碼碯堦。安養
導師悲願切。遙伸金臂接人來。

寄語娑婆世上人。要尋歸路莫因循。銀山
鐵璧如挨透。千葉蓮開別是春。

長鯨一吸四溟乾。自性彌陀眼界寬。眉裡
玉毫遮不得。珊瑚枝上月團團。

六時扣問黃金父。赤子飄零幾日歸。話到
輪迴無盡處。相看不覺淚沾衣。

朝參暮禮效精勤。金沼蓮胎入夢頻。粉骨
碎身千萬劫。未應容易報慈尊。

纔要歸家即到家。何須特地起咨嗟。門前
大路如弦直。擬涉思惟路便差。

一鉤蘿月照松龕。門外無人宿草菴。萬億
紫金身化主。不離當念是同參。

諸苦盡從貪欲起。不知貪欲起於何。因忘
自性彌陀佛。異念紛飛總是魔。

勢至曾參日月光。教令存想念西方。自從
親證三摩地。不離慈尊左右傍。

泥牛耕破蓮華土。鐵馬蹋翻功德山。自性
彌陀渾不覺。猶將心鏡照慈願。

道人別有惟心土。不屬東西南北方。眨得
眼來千里隔。難將悲願當慈航。

觀經是一卷家書。日落之方有故居。多辦
資糧期早到。免教慈父日嗟吁。

兄呼弟應念彌陀。要與渾家出愛河。辦得
此心常與麼。直教佛不奈伊何。

跳出娑婆即是家。不須特地覓蓮華。娑婆
不異蓮華土。自是從前見處差。

昔有士夫吳子才。扣棺日日喚歸來。雖然
跡未離三界。已送神棲白藕胎。

蓮華國土無金鎖。聞見堆中有鐵圍。透得
目前聲與色。百千賢聖合同歸。

活計惟撐一隻船。流行坎止只隨緣。古帆
幾度張明月。滿目純開佛海蓮。

船居念佛佛隨船。常寂光搖水底天。兩岸
中流如不觸。枝枝紅藕發心田。

破曉移船直過東。滿帆披拂藕華風。一尊
自性彌陀佛。出現扶桑照眼紅。

船上西來憶故鄉。四花地上晚風涼。飄零
不奈歸心切。一片輕帆掛夕陽。

任運移船過水南。不須向外覓同參。自家
屋裏彌陀佛。念念開敷優鉢曇。

船駕天風上北方。風汀月渚映心光。忽移
念入同居土。不覺渾身在藕航。

船往東西南北了。依前不離古灘頭。等閒
撥轉虛空柁。香氣滿船花滿舟。

若不行船便住家。從教門外拽三車。笑看
火宅深深處。陸地純開水面華。

現成公案絕商量。曉磬頻敲蠟炬長。晝夜
六時聲不斷。滿門風遞白蓮香。

心中有佛將心念。念到心空佛亦忘。撒手
歸來重檢點。花開赤白間青黃。

念心如影每隨形。靜鬧閒忙不暫停。打破
形軀和影滅。西天此土絕途程。

青旦黃昏禮懺摩。低頭泣告老彌陀。輪迴
六趣知多少。誓欲今番出網羅。

扶出頂中紅肉髻。掃空省裏白毫光。阿彌
陀佛和聲吐。曠劫輪迴應念忘。

金沙地上無紅藕。赤肉團中有至尊。千聖
頂𩕳移一步。等閒踢倒涅槃門。

六箇驢兒拽輛車。雨餘泥滑路尤賒。阿彌
陀佛悲心切。痛策歸鞭欲到家。

念彌陀佛苦無難。入聖超凡一指彈。除却
彌陀存正念。萬般聞見不相干。

是非莫辯事休尋。更遇繁難莫懼心。常與
願王省廝結。百千魔惱不能侵。

彌陀西往祖西來。念佛參禪共體裁。積劫
疑團如打破。心花同是一般開。

講座平分性相宗。相成相破不相同。朅來
講到花池上。菡萏何曾兩樣紅。

佛教戒衣持淨戒。律云五戒未全修。那知
六字真經裏。八萬威儀一句收。

六方佛出廣長舌。俱讚娑婆念佛人。須信
白蓮花世界。無時不散劫壺春。

動地驚天勤念佛。槌門打戶勸修行。問渠
因甚麼如此。只怕眾生入火坑。

便就今朝成佛去。樂邦化主已嫌遲。那堪
更欲之乎者。管取輪迴沒了時。

念佛不曾妨日用。人於日用自相妨。百年
幻影誰能保。莫負西天老願王。

富貴之人宜念佛。黃金滿庫穀盈倉。世間
受用無虧缺。只欠臨終見願王。

貧乏之人念佛時。且無家事涉思惟。赤條
條地空雙手。直上蓮華占一枝。

老來念佛正相當。去日無多莫暫忘。南無
阿彌陀六字。是名越苦海慈航。

盡道少年難念佛。我云年少正相當。看他
八歲龍王女。掌上神珠放寶光。

身膺宰輔與朝郎。蓋世功名世莫量。自性
彌陀如不念。未知何以敵無常。

一等師家每勸人。自心三昧不精勤。身居
淨白蓮華土。空把彌陀播口脣。

一般平等惟心土。貴賤賢愚沒兩途。漆桶
要教連底脫。大家齊用着工夫。

機動籟鳴惟自然。不談淨土不談禪。若於
句外同相委。百八摩尼一串穿。