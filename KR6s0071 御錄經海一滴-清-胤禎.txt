#+TITLE: 御錄經海一滴-清-胤禎
#+DATE: 2018-05-12 10:25:44
#+SOURCE: github.com/kanripo/KR6s0071 master d5c0591f                

* 御錄經海一滴序　　　　　　　　見一

釋迦牟尼文佛大智慧海中緣起漚生度諸
眾生令入無餘涅槃普說三藏十二分文字
至為浩瀚然佛所覺了一切諸法未說者無
論其巳說者自西天來至震旦僅百分之一
耳然即此巳來震旦者雖一經中一品一品
中一門一門中一法一法中一義一義中一
句如欲詮量演布縱以大海量墨須彌聚筆
寫之而不能盡雖然此三藏十二分不作字
相不作句相不作有言相不作無言相即世
尊更歷恒河沙數劫住世轉輪更說百千萬
億倍三藏十二分終不得云我佛如來曾轉
法輪也如是兩邊俱不得􂋧毫滯著回互然
則大藏經卷如何可有所揀擇耶乃朕今者
萬幾餘暇隨喜教海於般若華嚴寶積大集
等經卷帙浩繁者未及遍閱但於圓覺金剛
楞嚴淨名等經展誦易周者若干部每部各
親錄數十則其義何居曰無量無邊差別佛
事皆不離無相真心而有即卷常舒如來於
一言語中演出無邊契經海即舒常卷一切
法門無盡海同會一法道塲中是以如網有
綱提之則孔孔皆正如衣有領牽之則縷縷
俱來夫金剛經有演四句偈之說佛口親宣
也大般若經六百卷而以般若波羅蜜多心
經二百六十字撮其指要舉彼例此何妨向
眾寶內探如意珠於羣藥中取阿陀妙固可
從本得柯從柯得條從條得枝從枝得葉矣
唯夫三藏十二分並入無相三昧演廣非多
此是一中之多標略非一此是多中之一有
說亦得此是默中說無說亦得此是說中默
昔如來以不說說故四十九年未嘗轉法輪
迦葉以不聞聞故畢鉢巖中無人聚會而三
藏十二分不曾著一字朕今以不揀擇揀擇
故所採所錄不獨震旦經藏未嘗缺遺一言
一句即西天未來古佛未說者亦復不增不
減無欠無餘焉夫五千教典屢說降魔而不
二心宗本自無諍佛魔對待我人之見刺橫
生邪正分疆法執之情塵宛立如來的旨夫
豈其然觀夫經中所載羣魔外道當其一承
佛語率多立時皈依願為弟子然則佛之降
魔秪與古德為人無異不過教化羣迷同證
無生豈其執已為正蕳他為邪種種我相人
相如此為佛如彼為魔而存佛見法見哉葢
佛界無量而魔界一如佛界以無量智海無
邊而迷雲一如智海以無邊我佛如來具正
徧知正知如日照中天徧知如澤潤大地如
是無量無邊魔界迷雲如來悉知悉見為諸
眾生一一破除咸歸無上正覺永不入於魔
罥凡諸問答皆屬一期方便之門不持所問
之答為佛所開示眾生即所答之問亦乃佛
所幻化敷宣無非析理分條窮業識之萬變
發矇振聵燭深覆之羣幽萬𣲖千支滔天濁
浪入覺海而無波不息千回百折長夜昏衢
昇慧日而有暗皆消唯其眾生多病是以醫
王多藥其問也列千千之病狀其答也示一
一之良方迨其藥病雙消法爾問答俱寂所
為化人問幻士谷響答泉聲以八萬四千塵
勞門作八萬四千功德藏以無自性真實法
自證即以無自性真實法為人四十九年因
此一大事出世故曰唯此一事實餘二即非
真若謂釋迦牟尼佛能令西天九十六種外
道悉皆摧伏由於辨才無礙者不特是非未
泯猶然背覺合塵者所不必論即􂋧毫許佛
魔之見未消而以辨才無礙讚歎三藏十二
分是人即為不能解佛所說義此經云何受
汝讚歎經不云乎不著世間如蓮花常善入
於空寂行達諸法相無𦊱礙稽首如空無所
依夫此性經真空性空真經清淨本然周遍
法界學人安得妄以識心分別作實事實境
會哉况實事實境即非實事實境而非實事
實境即是實事實境歷歷交加重重無盡斯
皆實語如語述佛真文非學者言思之所可
明唯達人親證方自了耳永明云以聖言為
定量邪偽難移用至教為指南依憑有據故
師所作宗鏡錄廣引羣經備彰佛意乃尚有
魔民弘忍軰斥師為義解沙門謂法眼宗由
此而衰其罪與謗三藏經文無異定墮無間
地獄夫船筏以渡迷津之者導師為引失路
之人若其生而知之本未嘗迷則無文無字
與恒沙文字一道齊平并不得有同異總別
成壞之相又有何義解非義解之別若有一
􂋧未盡則所以淨此一􂋧者豈得不藉如來
善能分別諸相於第一義而不動之大智慧
光大威神力乎又况躑躅於情塵識浪之中
徬徨於聖果凡因之際不以佛祖如語實語
導入此宗轉用何等法門為人乃可宗鏡錄
者全引佛經錄其綱骨不特是三藏十二分
之旨併且是三藏十二分之語若謂宗鏡錄
是義解者則佛之三藏十二分盡是義解矣
且世間凡有一文一字一點一畫皆是義解
又何者為非義解耶必擎拳豎拂揚眉瞬目
胡喝亂棒方非義解乎若作如是會則是義
解之尤更且無義可解同於狂癡耳况從上
宗師為人語句亦不過是經典中片語單詞
取以為人逗機應節何嘗離經一字乃片語
單詞則謂非義解整章全偈即斥為義解可
乎既此是義解則古今宗徒又何得上堂說
法豈此等野狐亂統即非義解而我佛如來
所說之微玅義趣廣大法門轉皆義解耶永
明之意謂上上根人目宗之一字即入如來
大智慧海何必更問諸餘若因法利無邊廣
欲為人普說則龍宮寶藏鷲嶺金文皆同一
際總無異旨非略非詳不多不一是以錄茲
百卷凡欲學人從此入於五千教典也末世
僧徒多愚少慧於此百卷猶復意怠情煩千
有餘年無人知其最尊最上迺者朕為刊十
存二錄其大綱所以俯徇機宜引人入勝葢
永明以宗鏡為大藏之嚮導朕又以宗鏡大
綱之書為宗鏡錄之嚮導耳節錄宗鏡之後
因而泛覽經文下與未來眾生同一傾心悲
仰上與過去諸佛同一化建無門爰思五千
教典廣博無涯目覽心周實為不易乃推廣
永明纂集宗鏡之心即用朕前此節錄大綱
之例親御丹鈆隨披隨錄既以受持讀誦即
以刊刻頒行導引羣生入於如來普光明藏
大智度海凡以人之根利根鈍不同樂簡樂
繁各別欲探堂奧往往之遶於門庭未覩本
原勢必難尋其枝葉今者標茲甚深妙義聽
其文勢不全則務多之者既飲上藥而化凝
酥執總之人復探宏綱而思細目庶幾學人
由此知閱三藏十二分而非朕於三藏十二
分有取有舍也朕於宗乘實有所見而無疑
至於教典向來從未研究然了知既悟之人
根本教乘一貫若不與佛口相應設使妙證
亦非究竟不見達摩直指人心傳此教外別
傳而令以楞伽為印證乎且迦葉阿難馬鳴
龍樹並是西天四七中教外別傳之祖乃種
種諸經皆迦葉今阿難述其所聞於我佛如
來者如是迨後馬鳴龍樹如佛之心復造種
種諸論何有一經一論不出宗門祖師之所
紹述若執宗徒水母借鰕為眼之誚則皆屬
自相矛盾乎只緣未了自心隨文起執恐違
教意是以為人簡文字令其自證簡文字非
是簡教亦即是明教簡亦是教如何因簡議
教若既分明自證法爾須明佛語印可自心
何得偏生局見惟懼多聞若於未證之時因
詮得旨不作心境對治直了佛心則有何過
學者如欲廣覽靈文既可於是先窺其奧閫
如欲直探驪頷更可從茲即届於寶城但莫
執義上之文隨語生解要須探詮下之旨契
會本宗言言冥合真心一一消歸自巳將積
此眾微定到須彌之高廣且舉斯一滴已同
渤澥之清涼矣是為序。

雍正十三年乙邜二月十五日







* 御錄經海一滴總目

  
  * 卷之一
  
  * 圓覺經
  * 金剛經
  * 卷之二
  
  * 楞嚴經
  * 卷之三
  
  * 維摩經
  * 卷之四
  
  * 文殊說般若經
  * 仁王護國經
  * 卷之五
  
  * 思益經
  * 卷之六
  
  * 菴提遮女經
  * 楞伽經
  * 卷之七
  
  * 入法界體性經
  * 佛說智印經
  * 善住意所問經
  * 卷之八
  
  * 金剛手經
  * 卷之九
  
  * 解深密經
  * 大乘千鉢經
  * 卷之十
  
  * 持世經
  * 卷之十一
  
  * 心地觀經
  * 無量義經
  * 卷之十二
  
  * 妙法蓮華經
  * 卷十三之二十
  
  * 涅槃經

淨口真言
唵舒嚕的薩嗎哩的噠哩呢吽
哈

一心頂禮

南無大慈悲父本師釋迦牟尼文佛世尊。

自歸依佛

南無十方三世常住佛。

自歸依法

南無十方三世常住法。

自歸依僧

南無十方三世常住僧。

「　無上甚深微妙法
　百千萬劫難遭遇
　願得見聞受持者
　普解如來真實義」






御錄經海一滴卷之一

* 大方廣圓覺修多羅了義經

如是我聞一時婆伽婆入於神通大光明藏
三昧正受一切如來光嚴住持是諸眾生清
淨覺地身心寂滅平等本際圓滿十方不二
隨順於不二境現諸淨土。

爾時世尊告文殊師利菩薩言善男子無上
法王有大陀羅尼門名為圓覺流出一切清
淨真如菩提涅槃及波羅蜜教授菩薩一切
如來本起因地皆依圓照清淨覺相永斷無
明方成佛道云何無明善男子一切眾生從
無始來種種顛倒猶如迷人四方易處妄認
四大為自身相六塵緣影為自心相譬彼病
目見空中華及第二月善男子空實無華病
者妄執由妄執故非唯惑此虛空自性亦復
迷彼實華生處由此妄有輪轉生死故名無
明善男子此無明者非實有體如夢中人夢
時非無及至於醒了無所得如眾空華滅於
虛空不可說言有定滅處何以故無生處故
一切眾生於無生中妄見生滅是故說名輪
轉生死善男子如來因地修圓覺者知是空
華即無輪轉亦無身心受彼生死非作故無
本性無故彼知覺者猶如虛空知虛空者明
空華相亦不可說無知覺性有無俱遣是則
名為淨覺隨順何以故虛空性故常不動故
如來藏中無起滅故無知見故如法界性究
竟圓滿徧十方故是則名為因地法行菩薩
因此於大乘中發清淨心末世眾生依此修
行不墮邪見。

爾時世尊告普賢菩薩言善男子一切眾生
種種幻化皆生如來圓覺妙心猶如空華從
空而有幻華雖滅空性不壞眾生幻心還依
幻滅諸幻盡滅覺心不動依幻說覺亦名為
幻若說有覺猶未離幻說無覺者亦復如是
是故幻滅名為不動善男子一切菩薩及末
世眾生應當遠離一切幻化虛妄境界。

知
幻即離不作方便離幻即覺亦無漸次。

爾時世尊告普眼菩薩言善男子此虛妄心
若無六塵則不能有四大分解無塵可得於
中緣塵各歸散滅畢竟無有緣心可見善男
子彼之眾生幻身滅故幻心亦滅幻心滅故
幻塵亦滅幻塵滅故幻滅亦滅幻滅滅故非
幻不滅譬如磨鏡垢盡明現善男子當知身
心皆為幻垢垢相永滅十方清淨善男子譬
如清淨摩尼寶珠映於五色隨方各現諸愚
癡者見彼摩尼實有五色善男子圓覺淨性
現於身心隨類各應彼愚癡者說淨圓覺實
有如是身心自相亦復如是由此不能遠於
幻化是故我說身心幻垢對離幻垢說名菩
薩垢盡對除即無對垢及說名者。

證得諸
幻滅影像故爾時便得無方清淨無邊虛空
覺所顯發覺圓明故顯心清淨心清淨故見
塵清淨見清淨故眼根清淨根清淨故眼識
清淨識清淨故聞塵清淨聞清淨故耳根清
淨根清淨故耳識清淨識清淨故覺塵清淨
如是乃至鼻舌身意亦復如是善男子根清
淨故色塵清淨色清淨故聲塵清淨香味觸
法亦復如是善男子六塵清淨故地大清淨
地清淨故水大清淨火大風大亦復如是善
男子四大清淨故十二處十八界二十五有
清淨彼清淨故十力四無所畏四無礙智佛
十八不共法三十七助道品清淨如是乃至
八萬四千陀羅尼門一切清淨善男子一切
實相性清淨故一身清淨一身清淨故多身
清淨多身清淨故如是乃至十方眾生圓覺
清淨善男子一世界清淨故多世界清淨多
世界清淨故如是乃至盡於虛空圓裹三世
一切平等清淨不動善男子虛空如是平等
不動當知覺性平等不動四大不動故當知
覺性平等不動如是乃至八萬四千陀羅尼
門平等不動當知覺性平等不動善男子覺
性徧滿清淨不動圓無際故當知六根徧滿
法界根徧滿故當知六塵徧滿法界塵徧滿
故當知四大徧滿法界如是乃至陀羅尼門
徧滿法界善男子由彼妙覺性徧滿故根性
塵性無壞無雜根塵無壞故如是乃至陀羅
尼門無壞無雜如百千燈光照一室其光徧
滿無壞無雜善男子覺成就故當知菩薩不
與法縛不求法脫不厭生死不愛涅槃。

修
習此心得成就者於此無修亦無成就圓覺
普照寂滅無二於中百千萬億阿僧祗不可
說恒河沙諸佛世界猶如空華亂起亂滅不
即不離無縛無脫始知眾生本來成佛生死
涅槃猶如昨夢善男子如昨夢故當知生死
及與涅槃無起無滅無來無去其所證者無
得無失無取無捨其能證者無作無止無任
無滅於此證中無能無所畢竟無證亦無證
者一切法性平等不壞善男子彼諸菩薩如
是修行如是漸次如是思惟如是住持如是
方便如是開悟求如是法亦不迷悶。

爾時世尊告金剛藏菩薩言善男子一切世
界始終生滅前後有無聚散起止念念相續
循環往復種種取捨皆是輪廻未出輪廻而
辨圓覺彼圓覺性即同流轉若免輪廻無有
是處譬如動目能搖湛水又如定眼由廻轉
火雲駛月運舟行岸移亦復如是善男子諸
旋未息彼物先住尚不可得何况輪轉生死
垢心曾未清淨觀佛圓覺而不旋復是故汝
等便生三惑善男子譬如幻翳妄見空華幻
翳若除不可說言此翳巳滅何時更起一切
諸翳何以故翳華二法非相待故亦如空華
滅於空時不可說言虛空何時更起空華何
以故空本無華非起滅故生死涅槃同於起
滅妙覺圓照離於華翳善男子當知虛空非
是暫有亦非暫無况復如來圓覺隨順而為
虛空平等本性善男子如銷金鑛金非銷有
既已成金不重為鑛經無窮時金性不壞不
應說言本非成就如來圓覺亦復如是善男
子一切如來妙圓覺心本無菩提及與涅槃
亦無成佛及不成佛無妄輪廻及非輪廻善
男子但諸聲聞所圓境界身心語言皆悉斷
滅終不能至彼之親證所現涅槃何况能以
有思惟心測度如來圓覺境界如取螢火燒
須彌山終不能著以輪廻心生輪廻見入於
如來大寂滅海終不能至是故我說一切菩
薩及末世眾生先斷無始輪廻根本善男子
有作思惟從有心起皆是六塵妄想緣氣非
實心體已如空華用此思惟辨於佛境猶如
空華復結空果展轉妄想無有是處善男子
虛妄浮心多諸巧見不能成就圓覺方便。

爾時世尊告彌勒菩薩言善男子一切眾生
從無始際由有種種恩愛貪欲故有輪廻。

愛欲為因愛命為果由於欲境起諸違順境
背愛心而生憎嫉造種種業是故復生地獄
餓鬼知欲可厭愛厭業道捨惡樂善復現天
人又知諸愛可厭惡故棄愛樂捨還滋愛本
便現有為增上善果皆輪廻故不成聖道是
故眾生欲脫生死免諸輪廻先斷貪欲及除
愛渴。

若諸末世一切眾生欲泛如來大圓
覺海先當發願勤斷二障二障已伏即能悟
入菩薩境界若事理障已永斷滅即入如來
微妙圓覺滿足菩提及大涅槃。

爾時世尊告清淨慧菩薩言善男子圓覺自
性非性性有循諸性起無取無證於實相中
實無菩薩及諸眾生何以故菩薩眾生皆是
幻化幻化滅故無取證者譬如眼根不自見
眼性自平等無平等者眾生迷倒未能除滅
一切幻化於滅未滅妄功用中便顯差別若
得如來寂滅隨順實無寂滅及寂滅者。

善
男子一切障礙即究竟覺得念失念無非解
脫成法破法皆名涅槃智慧愚癡通為般若
菩薩外道所成就法同是菩提無明真如無
異境界諸戒定慧及淫怒癡俱是梵行眾生
國土同一法性地獄天宮皆為淨土有性無
性齊成佛道一切煩惱畢竟解脫法界海慧
照了諸相猶如虛空此名如來隨順覺性善
男子但諸菩薩及末世眾生居一切時不起
妄念於諸妄心亦不息滅住妄想境不加了
知於無了知不辨真實彼諸眾生聞是法門
信解受持不生驚畏是則名為隨順覺性善
男子汝等當知如是眾生已曾供養百千萬
億恒河沙諸佛及大菩薩植眾德本佛說是
人名為成就一切種智。

爾時世尊告威德自在菩薩言善男子無上
妙覺徧諸十方出生如來與一切法同體平
等於諸修行實無有二方便隨順其數無量
圓攝所歸循性差別當有三種。

善男子若
諸菩薩悟淨圓覺以淨覺心取靜為行由澄
諸念覺識煩動靜慧發生身心客塵從此永
滅便能內發寂靜輕安由寂靜故十方世界
諸如來心於中顯現如鏡中像此方便者名
奢摩他。

善男子若諸菩薩悟淨圓覺以淨
覺心知覺心性及與根塵皆因幻化即起諸
幻以除幻者變化諸幻而開幻眾由起幻故
便能內發大悲輕安一切菩薩從此起行漸
次增進彼觀幻者非同幻故非同幻觀皆是
幻故幻相永離是諸菩薩所圓妙行如土長
苗此方便者名三摩鉢提。

善男子若諸菩
薩悟淨圓覺以淨覺心不取幻化及諸靜相
了知身心皆為𦊱礙無知覺明不依諸礙永
得超過礙無礙境受用世界及與身心相在
塵域如器中鍠聲出於外煩惱涅槃不相留
礙便能內發寂滅輕安妙覺隨順寂滅境界
自他身心所不能及眾生壽命皆為浮想此
方便者名為禪那。

善男子此三法門皆是
圓覺親近隨順十方如來因此成佛十方菩
薩種種方便一切同異皆依如是三種事業
若得圓證即成圓覺。

若諸菩薩以圓覺慧
圓合一切於諸性相無離覺性此菩薩者名
為圓修三種自性清淨隨順。

爾時世尊告淨諸業障菩薩言善男子一切
眾生從無始來妄想執有我人眾生及與壽
命認四顛倒為實我體由此便生憎愛二境
於虛妄體重執虛妄二妄相依生妄業道有
妄業故妄見流轉厭流轉者妄見涅槃由此
不能入清淨覺非覺遠拒諸能入者有諸能
入非覺入故是故動念及與息念皆歸迷悶。

善男子云何我相謂諸眾生心所證者譬
如有人百骸調適忽忘我身攝養乖方微加
針艾則知有我是故證取方現我體善男子
其心乃至證於如來畢竟了知清淨涅槃皆
是我相善男子云何人相謂諸眾生心悟證
者善男子悟有我者不復認我所悟非我悟
亦如是悟已超過一切證者悉為人相其心
乃至圓悟涅槃俱是我者心存少悟備殫證
理皆名人相善男子云何眾生相謂諸眾生
心自證悟所不及者善男子譬如有人作如
是言我是眾生則知彼人說眾生者非我非
彼云何非我我是眾生則非是我云何非彼
我是眾生非彼我故善男子但諸眾生了證
了悟皆為我人而我人相所不及者存有所
了名眾生相善男子云何壽命相謂諸眾生
心照清淨覺所了者一切業智所不自見猶
如命根善男子若心照見一切覺者皆為塵
垢覺所覺者不離塵故如湯消冰無別有冰
知冰消者存我覺我亦復如是善男子末世
眾生不了四相雖經多劫勤苦修道但名有
為終不能成一切聖果。

何以故認一切我
為涅槃故有證有悟名成就故譬如有人認
賊為子其家財寶終不成就有我愛者亦愛
涅槃伏我愛根為涅槃相名不解脫云何當
知法不解脫善男子彼末世眾生習菩提者
以已微證為自清淨猶未能盡我相根本若
復有人讚歎彼法即生歡喜便欲濟度若復
誹謗彼所得者便生瞋恨則知我相堅固執
持潛伏藏識遊戲諸根曾不間斷善男子彼
修道者不除我相是故不能入清淨覺。

善
男子末世眾生說病為法是故名為可憐憫
者雖勤精進增益諸病末世眾生不了四相
以如來解及所行處為自修行終不成就或
有眾生未得謂得未證謂證見勝進者心生
嫉妬由彼眾生未斷我愛是故不能入清淨
覺善男子末世眾生希望成道無令求悟唯
益多聞增長我見但當精勤降伏煩惱起大
勇猛未得令得未斷令斷貪瞋愛慢諂曲嫉
妬對境不生彼我恩愛一切寂滅佛說是人
漸次成就求善知識不墮邪見若於所求別
生憎愛則不能入清淨覺海。

爾時世尊告普覺菩薩言善男子末世眾生
將發大心求善知識欲修行者當求一切正
知見人心不住相不著聲聞緣覺境界雖現
塵勞心恒清淨示有諸過讚歎梵行不令眾
生入不律儀求如是人即得成就三藐三菩
提末世眾生見如是人應當供養不惜身命
彼善知識四威儀中常現清淨乃至示現種
種過患心無憍慢於彼善友不起惡念即能
究竟成就正覺心華發明照十方剎善男子
彼善知識所證妙法應離四病云何四病一
者作病若復有人作如是言我於本心作種
種行欲求圓覺彼圓覺性非作得故說名為
病二者任病若復有人作如是言我等今者
不斷生死不求涅槃涅槃生死無起滅念任
彼一切隨諸法性欲求圓覺彼圓覺性非任
有故說名為病三者止病若復有人作如是
言我今自心永息諸念得一切性寂然平等
欲求圓覺彼圓覺性非止合故說名為病四
者滅病若復有人作如是言我今永斷一切
煩惱身心畢竟空無所有何况根塵虛妄境
界一切永寂欲求圓覺彼圓覺性非寂相故
說名為病離四病者則知清淨作是觀者名
為正觀若他觀者名為邪觀。

善男子末世
眾生欲求圓覺應當發心作如是言盡於虛
空一切眾生我皆今入究竟圓覺於圓覺中
無取覺者除彼我人一切諸相如是發心不
墮邪見。

爾時世尊告賢善首菩薩言善男子是經百
千萬億恒河沙諸佛所說三世如來之所守
護十方菩薩之所歸依十二部經清淨眼目。

是經唯顯如來境界唯佛如來能盡宣說
若諸菩薩及末世眾生依此修行漸次增進
至於佛地善男子是經名為頓教大乘頓機
眾生從此開悟亦攝漸修一切羣品。

若復
有人聞此經名信心不惑當知是人非於一
佛二佛種諸福慧如是乃至盡恒河沙一切
佛所種諸善根聞此經教汝善男子當護末
世是修行者無令惡魔及諸外道惱其身心
今生退屈。




* 金剛般若波羅密經

佛言善男子善女人發阿耨多羅三藐三菩
提心應如是住如是降伏其心。

所有一切
眾生之類若卵生若胎生若濕生若化生若
有色若無色若有想若無想若非有想非無
想我皆令入無餘涅槃而滅度之如是滅度
無量無數無邊眾生實無眾生得滅度者何
以故須菩提若菩薩有我相人相眾生相壽
者相即非菩薩復次須菩提菩薩於法應無
所住行於布施所謂不住色布施不住聲香
味觸法布施須菩提菩薩應如是布施不住
於相何以故若菩薩不住相布施其福德不
可思量。

凡所有相皆是虛妄若見諸相非
相則見如來。

如來滅後後五百歲有持戒
修福者於此章句能生信心以此為實當知
是人不於一佛二佛三四五佛而種善根巳
於無量千萬佛所種諸善根聞是章句乃至
一念生淨信者如來悉知悉見。

是故不應
取法不應取非法以是義故如來常說汝等
比丘知我說法如筏喻者法尚應捨何况非
法須菩提於意云何如來得阿耨多羅三藐
三菩提耶如來有所說法耶須菩提言如我
解佛所說義無有定法名阿耨多羅三藐三
菩提亦無有定法如來可說何以故如來所
說法皆不可取不可說非法非非法所以者
何一切賢聖皆以無為法而有差別。

佛告
須菩提於意云何如來昔在然燈佛所於法
有所得否不也世尊如來在然燈佛所於法
實無所得須菩提於意云何菩薩莊嚴佛土
否不也世尊何以故莊嚴佛土者即非莊嚴
是名莊嚴是故須菩提諸菩薩摩訶薩應如
是生清淨心不應住色生心不應住聲香味
觸法生心應無所住而生其心。

若是經典
所在之處即為有佛若尊重弟子。

須菩提
於意云何可以三十二相見如來否不也世
尊不可以三十二相得見如來何以故如來
說三十二相即是非相是名三十二相。

世
尊若復有人得聞是經信心清淨則生實相
當知是人成就第一希有功德世尊是實相
者則是非相是故如來說名實相。

佛告須
菩提菩薩應離一切相發阿耨多羅三藐三
菩提心不應住色生心不應住聲香味觸法
生心應生無所住心若心有住則為非住。

如來說一切諸相即是非相又說一切眾生
即非眾生須菩提如來是真語者實語者如
語者不誑語者不異語者須菩提如來所得
法此法無實無虛須菩提若菩薩心住於法
而行布施如人入闇則無所見若菩薩心不
住法而行布施如人有目日光明照見種種
色。

須菩提以要言之是經有不可思議不
可稱量無邊功德如來為發大乘者說為發
最上乘者說。

若樂小法者著我見人見眾
生見壽者見則於此經不能聽受讀誦為人
解說。

當知是經義不可思議果報亦不可
思議。

如來者即諸法如義若有人言如來
得阿耨多羅三藐三菩提須菩提實無有法
佛得阿耨多羅三藐三菩提須菩提如來所
得阿耨多羅三藐三菩提於是中無實無虛
是故如來說一切法皆是佛法須菩提所言
一切法者即非一切法是故名一切法。

須
菩提若菩薩通達無我法者如來說名真是
菩薩。

須菩提於意云何如一恒河中所有
沙有如是沙等恒河是諸恒河所有沙數佛
世界如是寧為多否甚多世尊佛告須菩提
爾所國土中所有眾生若干種心如來悉知
何以故如來說諸心皆為非心是名為心所
以者何須菩提過去心不可得現在心不可
得未來心不可得。

須菩提汝勿謂如來作
是念我當有所說法莫作是念何以故若人
言如來有所說法即為謗佛不能解我所說
故須菩提說法者無法可說是名說法。

須
菩提我於阿耨多羅三藐三菩提乃至無有
少法可得是名阿耨多羅三藐三菩提復次
須菩提是法平等無有高下是名阿耨多羅
三藐三菩提以無我無人無眾生無壽者修
一切善法則得阿耨多羅三藐三菩提須菩
提所言善法者如來說即非善法是名善法。

汝等勿謂如來作是念我當度眾生須菩
提莫作是念何以故實無有眾生如來度者
若有眾生如來度者如來則有我人眾生壽
者須菩提如來說有我者則非有我而凡夫
之人以為有我須菩提凡夫者如來說則非
凡夫須菩提於意云何可以三十二相觀如
來否須菩提言如是如是以三十二相觀如
來佛言須菩提若以三十二相觀如來者轉
輪聖王則是如來須菩提白佛言世尊如我
解佛所說義不應以三十二相觀如來爾時
世尊而說偈言。

「　若以色見我
　以音聲求我
　是人行邪道
　不能見如來」


須菩提汝若作是念如來不
以具足相故得阿耨多羅三藐三菩提須菩
提莫作是念如來不以具足相故得阿耨多
羅三藐三菩提須菩提汝若作是念發阿耨
多羅三藐三菩提心者說諸法斷滅莫作是
念何以故發阿耨多羅三藐三菩提心者於
法不說斷滅相須菩提若菩薩以滿恒河沙
等世界七寶持用布施若復有人知一切法
無我得成於忍此菩薩勝前菩薩所得功德。

若有人言如來若來若去若坐若臥是人
不解我所說義何以故如來者無所從來亦
無所去故名如來。

如來所說三千大千世
界則非世界是名世界何以故若世界實有
者則是一合相如來說一合相則非一合相
是名一合相須菩提一合相者則是不可說
但凡夫之人貪著其事。

須菩提發阿耨多
羅三藐三菩提心者於一切法應如是知如
是見如是信解不生法相須菩提所言法相
者如來說即非法相是名法相。

云何為人
演說不取於相如如不動何以故。

「　一切有為法
　如夢幻泡影
　如露亦如電應作如是觀」

御錄經海一滴卷之一

* 音釋

鑛
(古猛切)。
銷
(先彫切)。
螢
(音榮火䖝腐草所化一名夜光一名宵燭)。
殫

(都艱切同盡也竭也)。

御錄經海一滴卷之二　　　　　　見二

* 大佛頂如來密因修證了義萬行首楞嚴經

爾時阿難殷勤啟請十方如來得成菩提妙
奢摩他三摩禪那最初方便。

世尊在大眾
中舒金色臂摩阿難頂告示阿難及諸大眾
有三摩提名大佛頂首楞嚴王具足萬行十
方如來一門超出妙莊嚴路汝今諦聽。

阿
難汝等當知一切眾生從無始來生死相續
皆由不知常住真心性淨明體用諸妄想此
想不真故有輪轉。

汝今欲研無上菩提真
發明性應當直心酬我所問十方如來同一
道故出離生死皆以直心心言直故如是乃
至終始地位中間永無諸委曲相阿難當汝
發心由目觀見如來勝相心生愛樂吾今問
汝惟心與目今何所在阿難白佛言世尊我
今觀此浮根四塵祗在我面如是識心實居
身內佛告阿難汝之心靈一切明了若汝現
前所明了心實在身內爾時先合了知內身
縱不能見心肝脾胃爪生髮長筋轉脈搖誠
合明了如何不知是故應知心在身內無有
是處。

阿難言我聞如來如是法音悟知我
心實居身外佛告阿難若汝覺了知見之心
實在身外身心相外自不相干則心所知身
不能覺覺在身際心不能知我今示汝兜羅
綿手汝眼見時心分別不阿難答言如是世
尊佛言若相知者云何在外是故應知心在
身外無有是處。

阿難言如佛所言不見內
故不居身內身心相知不相離故不在身外
我今思惟潛伏根裏猶如有人取琉璃椀合
其兩眼雖有物合而不留礙彼根隨見隨即
分別佛告阿難如汝所言潛根內者猶如琉
璃彼人當以琉璃籠眼當見山河見琉璃不
世尊是人當以琉璃籠眼實見琉璃佛言汝
心若同琉璃合者當見山河何不見眼若見
眼者眼即同境不得成隨若不能見云何說
言此了知心潛在根內如琉璃合是故應知
汝言覺了能知之心潛伏根裏無有是處。

阿難言世尊我今又作如是思惟是眾生身
腑臟在中竅穴居外有藏則暗有竅則明今
我對佛開眼見明名為見外閉眼見暗名為
見內是義云何佛告阿難汝當閉眼見暗之
時此暗境界為與眼對為不對眼若與眼對
暗在眼前云何成內若不對者云何成見是
故應知汝言見暗名見內者無有是處。

阿
難言我嘗聞佛開示四眾由心生故種種法
生由法生故種種心生我今思惟隨所合處
心則隨有亦非內外中間三處佛告阿難汝
今說言由法生故種種心生隨所合處心隨
有者是心無體則無所合若有體者為復一
體為有多體若一體者則汝以手挃一支時
四支應覺若咸覺者挃應無在若挃有所一
體不成若多體者則成多人何體為汝是故
應知隨所合處心則隨有無有是處。

阿難
言如世尊言眼色為緣生於眼識眼有分別
色塵無知識生其中則為心在佛言汝心若
在根塵之中此之心體為復兼二為不兼二
若兼二者物體雜亂物非體知成敵兩立云
何為中兼二不成非知不知即無體性中何
為相是故應知當在中間無有是處。

阿難
言我昔見佛與四大弟子共轉法輪常言覺
知分別心性既不在內亦不在外不在中間
則我無著名為心不佛告阿難汝言覺知分
別心性俱無在者諸所物象名為一切汝不
著者為在為無無則同於龜毛兔角云何不
著有不著者不可名無無相則無非無即相
相有則在云何無著是故應知一切無著名
覺知心無有是處爾時阿難即從座起右膝
著地合掌恭敬而白佛言我是如來最小之
弟蒙佛慈愛雖今出家猶恃憍憐所以多聞
未得無漏當由不知真際所詣惟願世尊大
慈哀愍開示我等奢摩他路。

佛告阿難一切眾生從無始來種種顛倒業
種自然如惡义聚諸修行人不能得成無上
菩提乃至別成聲聞緣覺及成外道諸天魔
王及魔眷屬皆由不知二種根本錯亂修習
猶如煮沙欲成嘉饌縱經塵劫終不能得云
何二種阿難一者無始生死根本則汝今者
與諸眾生用攀緣心為自性者二者無始菩
提涅槃元清淨體則汝今者識精元明能生
諸緣緣所遺者由諸眾生遺此本明雖終日
行而不自覺枉入諸趣。

爾時世尊開示阿難及諸大眾欲令心入無
生法忍於師子座摩阿難頂而告之言如來
常說諸法所生惟心所現一切因果世界微
塵因心成體阿難若諸世界一切所有其中
乃至草葉縷結詰其根元咸有體性縱令虛
空亦有名貌何况清淨妙淨明心性一切心
而自無體若汝執悋分別覺觀所了知性必
為心者此心即應離諸一切色香味觸諸塵
事業別有全性如汝今者承聽我法此則因
聲而有分別縱滅一切見聞覺知內守幽閒
猶為法塵分別影事我非勅汝執為非心但
汝於心微細揣摩若離前塵有分別性即真
汝心若分別性離塵無體斯則前塵分別影
事塵非常住若變滅時此心則同龜毛兔角
則汝法身同於斷滅其誰修證無生法忍。

於是如來普告大眾若復眾生以搖動者名
之為塵以不住者名之為客汝觀阿難頭自
動搖見無所動又汝觀我手自開合見無舒
卷云何汝今以動為身以動為境從始洎終
念念生滅遺失真性顛倒行事性心失真認
物為己輪廻是中自取流轉。

佛興慈悲哀愍阿難及諸大眾發海潮音徧
告同會諸善男子我常說言色心諸緣及心
所使諸所緣法惟心所現汝身汝心皆是妙
明真精妙心中所現物云何汝等遺失本妙
圓妙明心寶明妙性認悟中迷晦昧為空空
晦暗中結暗為色色雜妄想想相為身聚緣
內搖趣外奔逸昬擾擾相以為心性一迷為
心決定惑為色身之內不知色身外洎山河
虛空大地咸是妙明真心中物譬如澄清百
千大海棄之惟認一浮漚體目為全潮窮盡
瀛渤汝等即是迷中倍人如來說為可憐愍
者。

佛告阿難且汝見我見精明元此見雖
非妙精明心如第二月非是月影汝應諦聽
今當示汝無所還地阿難此大講堂洞開東
方日輪升天則有明耀中夜黑月雲霧晦暝
則復昬暗戶牖之隙則復見通牆宇之間則
復觀壅分別之處則復見緣頑虛之中遍是
空性鬱𡋯之象則紆昬塵澄霽斂氛又觀清
淨阿難汝咸看此諸變化相吾今各還本所
因處阿難此諸變化明還日輪何以故無日
不明明因屬日是故還日暗還黑月通還戶
牖壅還牆宇緣還分別頑虛還空鬱𡋯還塵
清明還霽則諸世間一切所有不出斯類汝
見八種見精明性當欲誰還何以故若還於
明則不明時無復見暗雖明暗等種種差別
見無差別諸可還者自然非汝不汝還者非
汝而誰則知汝心本妙明淨汝自迷悶喪本
受輪於生死中常被漂溺是故如來名可憐
愍。

一切眾生從無始來迷已為物失於本
心為物所轉故於是中觀大觀小若能轉物
則同如來身心圓明不動道場於一毛端徧
能含受十方國土。

佛告文殊及諸大眾十方如來及大菩薩於
其自住三摩地中見與見緣并所想相如虛
空華本無所有此見及緣元是菩提妙淨明
體云何於中有是非是文殊吾今問汝如汝
文殊更有文殊是文殊者為無文殊文殊言
如是世尊我真文殊無是文殊何以故若有
是者則二文殊然我今日非無文殊於中實
無是非二相佛言此見妙明與諸空塵亦復
如是本是妙明無上菩提淨圓真心妄為色
空及與聞見如第二月誰為是月又誰非月
文殊但一月真中間自無是月非月。

阿難白佛言世尊亦曾於楞伽山為大慧等
敷演斯義彼外道等常說自然我說因緣非
彼境界我今觀此覺性自然非生非滅似非
因緣云何開示不入羣邪佛告阿難我今如
是開示方便真實告汝汝猶未悟惑為自然
阿難若必自然自須甄明有自然體汝且觀
此妙明見中以何為自此見為復以明為自
以暗為自以空為自以塞為自阿難若明為
自應不見暗若復以空為自體者應不見塞
如是乃至諸暗等相以為自者則於明時見
性斷滅云何見明阿難汝言因緣吾復問汝
汝今因見見性現前此見為復因明有見因
暗有見因空有見因塞有見阿難若因明有
應不見暗如因暗有應不見明如是乃至因
空因塞同於明暗復次阿難此見又復緣明
有見緣暗有見緣空有見緣塞有見阿難若
緣空有應不見塞若緣塞有應不見空如是
乃至緣明緣暗同於空塞當知如是精覺妙
明非因非緣亦非自然非不自然無非不非
無是非是離一切相即一切法汝今云何於
中措心以諸世間戲論名相而得分別如以
手掌撮摩虛空祗益自勞虛空云何隨汝執
捉是故阿難汝今當知見明之時見非是明
見暗之時見非是暗見空之時見非是空見
塞之時見非是塞四義成就汝復應知見見
之時見非是見見猶離見見不能及云何復
說因緣自然及和合相。

若能遠離諸和合
緣及不和合則復滅除諸生死因圓滿菩提
不生滅性清淨本心本覺常住阿難汝猶未
明一切浮塵諸幻化相當處出生隨處滅盡
幻妄稱相其性真為妙覺明體如是乃至五
陰六入從十二處至十八界因緣和合虛妄
有生因緣別離虛妄名滅殊不能知生滅去
來本如來藏常住妙明不動周圓妙真如性
性真常中求於去來迷悟生死了無所得。

阿難譬如有人以清淨目觀晴明空惟一晴
虛逈無所有其人無故不動目睛瞪以發勞
則於虛空別見狂華復有一切狂亂非相色
陰當知亦復如是。

阿難譬如有人手足宴安百骸調適忽如忘
生性無違順其人無故以二手掌於空相摩
於二手中妄生澀滑冷熱諸相受陰當知亦
復如是。

阿難譬如有人談說酢梅口中水出思蹋懸
崖足心酸澀想陰當知亦復如是。

阿難譬如瀑流波浪相續前際後際不相踰
越行陰當知亦復如是。

阿難譬如有人取頻伽瓶塞其兩孔滿中擎
空千里遠行用餉他國識陰當知亦復如是
阿難白佛言世尊如來常說和合因緣一切
世間種種變化皆因四大和合發明云何如
來因緣自然二俱排𢷤我今不知斯義所屬
惟垂哀愍開示眾生中道了義無戲論法爾
時世尊告阿難言汝先厭離聲聞緣覺諸小
乘法發心勤求無上菩提故我今時為汝開
示第一義諦如何復將世間戲論妄想因緣
而自纏繞汝雖多聞如說藥人真藥現前不
能分別如來說為真可憐愍汝今諦聽吾當
為汝分別開示亦令當來修大乘者通達實
相阿難默然承佛聖旨阿難如汝所言四大
和合發明世間種種變化阿難若彼大性體
非和合則不能與諸大雜和猶如虛空不和
諸色若和合者同於變化始終相成生滅相
續生死死生生生死死如旋火輪未有休息
阿難如水成冰冰還成水汝觀地性麤為大
地細為微塵至隣虛塵析彼極微色邊際相
七分所成更析隣虛即實空性阿難若此隣
虛析成虛空當知虛空出生色相汝今問言
由和合故出生世間諸變化相汝且觀此一
鄰虛塵用幾虛空和合而有不應鄰虛合成
鄰虛又鄰虛塵析入空者用幾色相合成虛
空若色合時合色非空若空合時合空非色
色猶可析空云何合汝元不知如來藏中性
色真空性空真色清淨本然周徧法界隨眾
生心應所知量循業發現世間無知惑為因
緣及自然性皆是識心分別計度但有言說
都無實義。

佛言富樓那如汝所言清淨本然云何忽生
山河大地汝常不聞如來宣說性覺妙明本
覺明妙富樓那言唯然世尊我常聞佛宣說
斯義佛言汝稱覺明為復性明稱名為覺為
覺不明稱為明覺富樓那言若此不明名為
覺者則無所明佛言若無所明則無明覺有
所非覺無所非明無明又非覺湛明性性覺
必明妄為明覺覺非所明因明立所所既妄
立生汝妄能。

無同異中熾然成異異彼所
異因異立同同異發明因此復立無同無異
如是擾亂相待生勞勞久發塵自相渾濁由
是引起塵勞煩惱。

富樓那言若此妙覺本
妙覺明與如來心不增不減無狀忽生山河
大地諸有為相如來今得妙空明覺山河大
地有為習漏何當復生佛告富樓那譬如迷
人於一聚落惑南為北此迷為復因迷而有
因悟所出富樓那言如是迷人亦不因迷又
不因悟何以故迷本無根云何因迷悟非生
迷云何因悟佛言彼之迷人正在迷時倐有
悟人指示令悟富樓那於意云何此人縱迷
於此聚落更生迷不不也世尊富樓那十方
如來亦復如是此迷無本性畢竟空昔本無
迷似有迷覺覺迷迷滅覺不生迷亦如翳人
見空中華翳病若除華於空滅忽有愚人於
彼空華所滅空地待華更生汝觀是人為愚
為慧富樓那言空元無華妄見生滅見華滅
空巳是顛倒敕令更出斯實狂癡云何更名
如是狂人為愚為慧佛言如汝所解云何問
言諸佛如來妙覺明空何當更出山河大地
又如金鑛雜於精金其金一純更不成雜如
木成灰不重為木諸佛如來菩提涅槃亦復
如是。

富樓那又汝問言地水火風本性圓
融周徧法界疑水火性不相凌滅又徵虛空
及諸大地俱徧法界不合相容富樓那譬如
虛空體非羣相而不拒彼諸相發揮。

富樓
那汝以色空相傾相奪於如來藏而如來藏
隨為色空周徧法界是故於中風動空澄日
明雲暗眾生迷悶背覺合塵故發塵勞有世
間相我以妙明不滅不生合如來藏而如來
藏惟妙覺明圓照法界是故於中一為無量
無量為一小中現大大中現小不動道塲徧
十方界身含十方無盡虛空於一毛端現寶
王剎坐微塵裏轉大法輪滅塵合覺故發真
如妙覺明性而如來藏本妙圓心非心非空
非地非水非風非火非眼非耳鼻舌身意非
色非聲香味觸法如是乃至非大涅槃非常
非樂非我非淨以是俱非世出世故即如來
藏元明心妙即心即空即地即水即風即火
即眼即耳鼻舌身意即色即聲香味觸法如
是乃至即大涅槃即常即樂即我即淨以是
俱即世出世故即如來藏妙明心元離即離
非是即非即。

譬如琴瑟箜篌琵琶雖有妙
音若無妙指終不能發汝與眾生亦復如是
寶覺真心各各圓滿如我按指海印發光汝
暫舉心塵勞先起由不勤求無上覺道愛念
小乘得少為足富樓那言我與如來寶覺圓
明真妙淨心無二圓滿而我昔遭無始妄想
久在輪廻今得聖乘猶未究竟世尊諸妄一
切圓滅獨妙真常敢問如來一切眾生何因
有妄自蔽妙明受此淪溺佛告富樓那汝雖
除疑餘惑未盡吾以世間現前諸事今復問
汝汝豈不聞室羅城中演若達多忽於晨朝
以鏡照面愛鏡中頭眉目可見瞋責巳頭不
見面目以為魑魅無狀狂走於意云何此人
何因無故狂走富樓那言是人心狂更無他
故佛言妙覺明圓本圓明妙既稱為妄云何
有因若有所因云何名妄自諸妄想展轉相
因從迷積迷以歷塵劫雖佛發明猶不能返
如是迷因因迷自有識迷無因妄無所依尚
無有生欲何為滅得菩提者如寤時人說夢
中事心縱精明欲何因緣取夢中物况復無
因本無所有如彼城中演若達多豈有因緣
自怖頭走忽然狂歇頭非外得縱未歇狂亦
何遺失富樓那妄性如是因何為在汝但不
隨三種相續三緣斷故三因不生則汝心中
狂性自歇歇即菩提不從人得。

譬如有人
於自衣中繫如意珠不自覺知窮露他方乞
食馳走雖實貧窮珠不曾失忽有智者指示
其珠所願從心致大饒富方悟神珠非從外
得。

佛告阿難即如城中演若達多狂性因緣若
得滅除則不狂性自然而出因緣自然理窮
於是。

若悟本頭識知狂走因緣自然俱為
戲論是故我言三緣斷故即菩提心菩提心
生生滅心滅此但生滅滅生俱盡無功用道
若有自然如是則明自然心生生滅心滅此
亦生滅無生滅者名為自然猶如世間諸相
雜和成一體者名和合性非和合者稱本然
性本然非然和合非合合然俱離離合俱非
此句方名無戲論法菩提涅槃尚在遙遠非
汝歷劫辛勤修證雖復憶持十方如來十二
部經清淨妙理如恒河沙只益戲論。

今汝
且觀現前六根為一為六阿難若言一者耳
何不見目何不聞頭奚不履足奚無語若此
六根决定成六如我今會與汝宣揚微妙法
門汝之六根誰來領受阿難言我用耳聞佛
言汝耳自聞何關身口口來問義身起欽承
是故應知非一終六非六終一終不汝根元
一元六阿難當知是根非一非六由無始來
顛倒淪替故於圓湛一六義生汝須陀洹雖
得六銷猶未亡一如太虛空叅合羣噐由噐
形異名之異空除噐觀空說空為一彼太虛
空云何為汝成同不同何况更名是一非一
則汝了知六受用根亦復如是。

汝但不循
動靜合離恬變通塞生滅明暗如是十二諸
有為相隨拔一根脫粘內伏伏歸元真發本
明耀耀性發明諸餘五粘應拔圓脫不由前
塵所起知見明不循根寄根明發由是六根
互相為用。

阿難今汝諸根若圓拔巳內瑩
發光如是浮塵及器世間諸變化相如湯銷
冰應念化成無上知覺阿難如彼世人聚見
於眼若令急合暗相現前六根黯然頭足相
類彼人以手循體外繞彼雖不見頭足一辨
知覺是同緣見因明暗成無見不明自發則
諸暗相永不能昏根塵既銷云何覺明不成
圓妙。

以諸眾生從無始來循諸色聲逐念
流轉曾不開悟性淨妙常不循所常逐諸生
滅由是生生雜染流轉若棄生滅守於真常
常光現前根塵識心應時銷落想相為塵識
情為垢二俱遠離則汝法眼應時清明云何
不成無上知覺。

爾時世尊告阿難言汝欲識知俱生無明使
汝輪轉生死結根惟汝六根更無他物汝復
欲知無上菩提令汝速證安樂解脫寂靜妙
常亦汝六根更非他物根塵同源縛脫無二
識性虛妄猶如空華阿難由塵發知因根有
相相見無性同於交蘆是故汝今知見立知
即無明本知見無見斯即涅槃無漏真淨云
何是中更容他物爾時世尊欲重宣此義而
說偈言。

「　真性有為空
　緣生故如幻
　無為無起滅
　不實如空華
　言妄顯諸真
　妄真同二妄
　猶非真非真
　云何見所見
　中間無實性
　是故若交蘆
　結解同所因
　聖凡無二路
　汝觀交中性
　空有二俱非
　迷晦即無明
　發明便解脫
　解結因次第
　六解一亦亡
　根選擇圓通
　入流成正覺
　陀那微細識
　習氣成暴流
　真非真恐迷
　我常不開演
　自心取自心
　非幻成幻法
　不取無非幻
　非幻尚不生
　幻法云何立
　是名妙蓮華
　金剛王寶覺
　如幻三摩提
　彈指超無學
　此阿毘達摩
　十方薄伽梵
　一路涅槃門」


爾時觀世音菩薩即從座起頂禮佛足而白
佛言世尊憶念我昔無數恒河沙劫於時有
佛出現於世名觀世音我於彼佛發菩提心
彼佛教我從聞思修入三摩地初於聞中入
流亡所所入既寂動靜二相了然不生如是
漸增聞所聞盡盡聞不住覺所覺空空覺極
圓空所空滅生滅既滅寂滅現前忽然超越
世出世間十方圓明獲二殊勝一者上合十
方諸佛本妙覺心與佛如來同一慈力二者
下合十方一切六道眾生與諸眾生同一悲
仰世尊由我供養觀音如來蒙彼如來授我
如幻聞熏聞修金剛三昧與佛如來同慈力
故今我身成三十二應入諸國土與諸眾生
同悲仰故令諸眾生於我身心獲十四種無
畏功德。

爾時世尊告文殊師利我今欲令阿難開悟
何方便門得易成就文殊師利法王子奉佛
慈旨即從座起頂禮佛足承佛威神說偈對
佛。

「　覺海性澄圓
　圓澄覺元妙
　元明照生所
　所立照性亡
　迷妄有虛空
　依空立世界
　想澄成國土
　知覺乃眾生
　空生大覺中
　如海一漚發
　有漏微塵國
　皆依空所生
　漚滅空本無
　况復諸三有
　歸元性無二
　方便有多門
　聖性無不通
　順逆皆方便
　初心入三昧
　遲速不同倫
　我今白世尊
　佛出娑婆界
　此方真教體
　清淨在音聞
　欲取三摩提
　實以聞中入
　離苦得解脫
　良哉觀世音
　於恒沙劫中
　入微塵佛國
　得大自在力
　無畏施眾生
　妙音觀世音
　梵音海潮音
　救世悉安寧
　出世獲常住
　我今啟如來
　如觀音所說
　譬如人靜居
　十方俱擊鼓
　十處一時聞
　此則圓真實
　目非觀障外
　口鼻亦復然
　身以合方知
　心念紛無緒
　隔垣聽音嚮
　遐邇俱可聞
　五根所不齊
　是則通真實
　音聲性動靜
　聞中為有無
　無聲號無聞
　非實聞無性
　聲無既無滅
　聲有亦非生
　生滅二圓離
　是則常真實
　縱令在夢想
　不為不思無
　覺觀出思惟
　身心不能及
　今此娑婆國
　聲論得宣明
　眾生迷本聞
　循聲故流轉
　阿難縱強記
　不免落邪思
　豈非隨所淪
　旋流獲無妄
　阿難汝諦聽
　我承佛威力
　宣說金剛王
　如幻不思議
　佛母真三昧
　汝聞微塵佛
　一切祕密門
　欲漏不先除
　畜聞成過誤
　將聞持佛佛
　何不自聞聞
　聞非自然生
　因聲有名字
　旋聞與聲脫
　能脫欲誰名
　一根既返源
　六根成解脫
　見聞如幻翳
　三界若空華
　聞復翳根除
　塵銷覺圓淨
　淨極光通達
　寂照含虛空
　却來觀世間
　猶如夢中事
　摩登伽在夢
　誰能留汝形
　如世巧幻師
　幻作諸男女
　雖見諸根動
　要以一機抽
　息機歸寂然
　諸幻成無性
　六根亦如是
　元依一精明
　分成六和合
　一處成休復
　六用皆不成
　塵垢應念銷
　成圓明淨妙
　餘塵尚諸學
　明極即如來
　大眾及阿難
　旋汝倒聞機
　反聞聞自性
　性成無上道
　圓通實如是
　此是微塵佛
　一路涅槃門
　過去諸如來
　斯門已成就
　現在諸菩薩
　今各入圓明
　未來修學人
　當依如是法
　我亦從中證
　非惟觀世音」


即時阿難及諸大眾得蒙開示心慮虛凝斷
除三界修心六品微細煩惱而白佛言大威
德世尊善開眾生微細沉惑令我身心得大
饒益世尊若此妙明真淨妙心本來徧圓即
是如來成佛真體佛體真實云何復有地獄
餓鬼畜生修羅人天等道佛告阿難如是地
獄餓鬼畜生人及神仙天洎修羅精研七趣
皆是昏沉諸有為相妄想受生妄想隨業於
妙圓明無作本心皆如空華元無所著但一
虛妄更無根緒阿難此等眾生不識本心受
此輪廻經無量劫不得真淨皆由隨順殺盜
淫故反此三種又則出生無殺盜淫有名鬼
倫無名天趣有無相傾起輪廻性若得妙發
三摩提者則妙常寂有無二無無二亦滅尚
無不殺不偷不淫云何更隨殺盜淫事阿難
不斷三業各各有私因各各私眾私同分非
無定處自妄發生生妄無因無可尋究汝勗
修行欲得菩提要除三惑不盡三惑縱得神
通皆是世間有為功用習氣不滅落於魔道
雖欲除妄倍加虛偽如來說為可哀憐者汝
妄自造非菩提咎作是說者名為正說若他
說者即魔王說。

爾時如來將罷法座普告大眾及阿難言汝
等當知有漏世界十二類生本覺妙明覺圓
心體與十方佛無二無別由汝妄想迷理為
咎癡愛發生生發徧迷故有空性化迷不息
有世界生則此十方微塵國土非無漏者皆
是迷頑妄想安立當知虛空生汝心內猶如
片雲點太清裏况諸世界在虛空耶汝等一
人發真歸元此十方空皆悉銷殞云何空中
所有國土而不振裂汝軰修禪飾三摩地十
方菩薩及諸無漏大阿羅漢心精通㳷當處
湛然一切魔王及與鬼神諸凡夫天見其宮
殿無故崩裂大地振坼水陸飛騰無不驚慴
凡夫昏暗不覺遷訛彼等咸得五種神通惟
除漏盡戀此塵勞如何令汝摧裂其處是故
神鬼及諸天魔魍魎妖精於三昧時僉來惱
汝然彼諸魔雖有大怒彼塵勞內汝妙覺中
如風吹光如刀斷水了不相觸汝如沸湯彼
如堅冰暖氣漸隣不日消殞徒恃神力但為
其客成就破亂由汝心中五陰主人主人若
迷客得其便當處禪那覺悟無惑則彼魔事
無奈汝何陰消入明則彼羣邪咸受幽氣明
能破暗近日消殞如何敢留擾亂禪定若不
明悟被陰所迷則汝阿難必為魔子成就魔
人如摩登伽殊為眇劣彼惟咒汝破佛律儀
八萬行中只毀一戒心清淨故尚未淪溺此
乃隳汝寶覺全身如宰臣家忽逢籍沒宛轉
零落無可哀救阿難當知汝坐道塲銷落諸
念其念若盡則諸離念一切精明動靜不移
憶忘如一當住此處入三摩地如明目人處
大幽暗精性妙淨心未發光此則名為色陰
區宇若目明朗十方洞開無復幽黯名色陰
盡是人則能超越劫濁觀其所由堅固妄想
以為其本。

阿難彼善男子修三摩提奢摩
他中色陰盡者見諸佛心如明鏡中顯現其
像若有所得而未能用猶如魘人手足宛然
見聞不惑心觸客邪而不能動此則名為受
陰區宇若魘咎歇其心離身反觀其面去住
自由無復留礙名受陰盡是人則能超越見
濁觀其所由虛明妄想以為其本。

阿難彼
善男子修三摩地受陰盡者雖未漏盡心離
其形如鳥出籠已能成就從是凡身上歷菩
薩六十聖位得意生身隨往無礙譬如有人
熟寐寱言是人雖則無別所知其言已成音
韻倫次令不寐者咸悟其語此則名為想陰
區宇若動念盡浮想消除於覺明心如去塵
垢一倫生死首尾圓照名想陰盡是人則能
超煩惱濁觀其所由融通妄想以為其本。

阿難彼善男子修三摩地想陰盡者是人平
常夢想消滅寤寐恒一覺明虛靜猶如晴空
無復麄重前塵影事觀諸世間大地山河如
鏡鑑明來無所粘過無踪跡虛受照應了罔
陳習惟一精真生滅根元從此披露見諸十
方十二眾生畢殫其類雖未通其各命由緒
見同生基猶如野馬熠熠清擾為浮根塵究
竟樞穴此則名為行陰區宇若此清擾熠熠
元性性入元澄一澄元習如波瀾滅化為澄
水名行陰盡是人則能超眾生濁觀其所由
幽隱妄想以為其本。

阿難彼善男子修三
摩地行陰盡者諸世間性幽清擾動同分生
機倐然隳裂沉細綱紐補特伽羅酬業深脉
感應懸絕於涅槃天將大明悟如鷄後鳴曕
顧東方已有精色六根虛靜無復馳逸內外
湛明入無所入深達十方十二種類受命元
由觀由執元諸類不召於十方界已獲其同
精色不沉發現幽祕此則名為識陰區宇若
於羣召已獲同中消磨六門合開成就見聞
通鄰互用清淨十方世界及與身心如吠琉
璃內外明徹名識陰盡是人則能超越命濁
觀其所由罔象虛無顛倒妄想以為其本。

阿難汝等存心秉如來道將此法門於我滅
後傳示末世普令眾生覺了斯義無令見魔
自作沉孽保綏哀救消息邪緣令其身心入
佛知見從始成就不遭岐路如是法門先過
去世恒沙劫中微塵如來乘此心開得無上
道識陰若盡則汝現前諸根互用從互用中
能入菩薩金剛乾慧圓明精心於中發化如
淨琉璃內含寶月如是乃超十信十住十行
十回向四加行心菩薩所行金剛十地等覺
圓明入於如來妙莊嚴海圓滿菩提歸無所
得。

阿難精真妙明本覺圓淨非留死生及諸塵
垢乃至虛空皆因妄想之所生起斯元本覺
妙明精真妄以發生諸器世間如演若多迷
頭認影妄元無因於妄想中立因緣性迷因
緣者稱為自然彼虛空性猶實幻生因緣自
然皆是眾生妄心計度阿難知妄所起說妄
因緣若妄元無說妄因緣元無所有何况不
知推自然者是故如來與汝發明五陰本因
同是妄想汝體先因父母想生汝心非想則
不能來想中傳命如我先言心想酢味口中
涎出心想登高足心酸起懸崖不有酢物未
來汝體必非虛妄通倫口水如何因談酢出
是故當知汝現色身名為堅固第一妄想。

即此所說臨高想心能令汝形真受酸澀由
因受生能動色體汝今現前順益違損二現
驅馳名為虛明第二妄想。

由汝念慮使汝
色身身非念倫汝身何因隨念所使種種取
像心生形取與念相應寤即想心寐為諸夢
則汝想念搖動妄情名為融通第三妄想。

化理不住運運密移甲長髮生氣消容皺日
夜相代曾無覺悟阿難此若非汝云何體遷
如必是真汝何無覺則汝諸行念念不停名
為幽隱第四妄想。

又汝精明湛不搖處名
恒常者於身不出見聞覺知若實精真不容
習妄何因汝等曾於昔年覩一奇物經歷年
歲憶忘俱無於後忽然覆覩前異記憶宛然
曾不遺失則於精了湛不搖中念念受熏有
何籌算。

阿難當知此湛非真如急流水望
如恬靜流急不見非是無流若非想元寧受
妄習非汝六根互用合開此之妄想無時得
滅故汝現在見聞覺知中串習機則湛了內
罔象虛無第五顛倒細微精想。

阿難是五
受陰五妄想成汝今欲知因界淺深惟色與
空是色邊際惟觸及離是受邊際惟記與忘
是想邊際惟滅與生是行邊際湛入合湛歸
識邊際此五陰元重疊生起生因識有滅從
色除理則頓悟乘悟併消事非頓除因次第
盡我已示汝劫波巾結。

汝應將此妄想根
元心得開通傳示將來末法之中諸修行者
令識虛妄深厭自生知有涅槃不戀三界。

阿難此佛頂光聚悉怛多般怛囉祕密伽陀
出生十方一切諸佛十方如來因此咒心得
成無上正徧知覺十方如來執此咒心降伏
諸魔制諸外道十方如來乘此咒心坐寶蓮
華應微塵國十方如來含此咒心於微塵國
轉大法輪。

阿難若復有人徧滿十方所有
虛空盈滿七寶持以奉上微塵諸佛承事供
養心無虛度若復有人身具四重十波羅夷
瞬息即經此方地方阿鼻地獄能以一念將
此法門於末劫中開示未學是人罪障應念
消滅變其所受地獄苦因成安樂國得福超
越前之施人百倍千倍千萬億倍如是乃至
算數譬喻所不能及阿難若有眾生能誦此
經能持此咒如我廣說窮劫不盡依我教言
如教行道直成菩提無復魔業。

御錄經海一滴卷之二

* 音釋

脾
(蒲糜切土藏也)。
竅
(苦弔切穴也)。
挃
(職日切)。
揣
(󵚼委切度也)。

渤
(上音盈下音孛)。
𡋯
(蒲沒切塺也)。
黯
(乙減切深慘色)。
勗
(許里切)。

御錄經海一滴卷之三　　　　　　見三

* 維摩詰所說經

** 佛國品第一

一時佛在毘耶離菴羅樹園與無量百千之
眾恭敬圍繞而為說法爾時毘耶離城有長
者子名曰寶積與五百長者子俱持七寶蓋
來詣佛所頭面禮足各以其蓋共供養佛佛
之威神令諸寶蓋合成一蓋徧覆三千大千
世界而此世界廣長之相悉於中現爾時一
切大眾合掌禮佛瞻仰尊顏目不暫捨長者
子寶積即於佛前以偈頌曰。

「　法王法力超羣生
　常以法財施一切
　能善分別諸法相
　於第一義而不動
　已於諸法得自在
　是故稽首此法王
　說法不有亦不無
　以因緣故諸法生
　三轉法輪於大千
　其輪本來常清淨
　天人得道此為證
　三寶於是現世間
　以斯妙法濟羣生
　一受不退常寂然
　佛以一音演說法
　眾生隨類各得解
　稽首能斷眾結縛
　稽首已到於彼岸
　悉知眾生來去相
　善於諸法得解脫
　不著世間如蓮華
　常善入於空寂行
　達諸法相無𦊱礙
　稽首如空無所依」


爾時長者子寶積說此偈已白佛言世尊惟
願世尊說諸菩薩淨土之行佛言寶積眾生
之類是菩薩佛土所以者何菩薩取於淨國
皆為饒益諸眾生故譬如有人欲於空地造
立宮室隨意無礙若於虛空終不能成菩薩
如是為成就眾生故願取佛國願取佛國者
非於空也是故寶積若菩薩欲得淨土當淨
其心隨其心淨則佛土淨爾時舍利弗承佛
威神作是念若菩薩心淨則佛土淨者我世
尊本為菩薩時意豈不淨而是佛土不淨若
此佛知其念即告之言於意云何日月豈不
淨耶而盲者不見對曰不也世尊是盲者過
非日月咎舍利弗眾生罪故不見如來國土
嚴淨非如來咎舍利弗我此土淨而汝不見。

** 方便品第二

爾時毘耶離大城中有長者名維摩詰已曾
供養無量諸佛深殖善本得無生忍辯才無
礙遊戲神通逮諸總持獲無所畏善於智度
通達方便大願成就明了眾生心之所趣欲
度人故以善方便居毘耶離無量方便饒益
眾生其以方便現身有疾以其疾故國王大
臣長者居士皆往問疾其往者維摩詰因以
身疾廣為說法諸仁者是身無常此可患厭
當樂佛身所以者何佛身者即法身也從無
量功德智慧生從戒定慧解脫解脫知見生
從慈悲喜捨生從布施持戒忍辱柔和勤行
精進禪定解脫三昧多聞智慧諸波羅密生
從方便生從六通生從三明生從三十七道
品生從止觀生從十力四無所畏十八不共
法生從斷一切不善法集一切善法生從真
實生從不放逸生從如是無量清淨法生如
來身諸仁者欲得佛身斷一切眾生病者當
發阿耨多羅三藐三菩提心。

** 弟子品第三

爾時長者維摩詰自念寢疾於牀世尊大慈
寧不垂愍佛知其意即告舍利弗汝行詣維
摩詰問疾。

舍利弗白佛言世尊我不堪任
詣彼問疾所以者何憶念我昔曾於林中晏
坐樹下時維摩詰來謂我言唯舍利弗不必
是坐為晏坐也夫晏坐者不於三界現身意
是為晏坐不起滅定而現諸威儀是為晏坐
不捨道法而現凡夫事是為晏坐心不住內
亦不在外是為晏坐於諸見不動而修行三
十七品是為晏坐不斷煩惱而入涅槃是為
晏坐若能如是坐者佛所印可。

目犍連白
佛言世尊憶念我昔入毘耶離大城於里巷
中為諸居士說法時維摩詰來謂我言唯大
目連夫說法者當如法說法無眾生離眾生
垢故法無有我離我垢故法無壽命離生死
故法無名字言語斷故法無形相如虛空故
法無分別離諸識故法無有比無相待故法
同法性入諸法故法隨於如無所隨故法住
實際諸邊不動故法無動搖不依六塵故法
無去來常不住故法無高下法常住不動法
離一切觀行法相如是豈可說乎夫說法者
無說無示其聽法者無聞無得譬如幻士為
幻人說法當建是意而為說法當了眾生根
有利鈍善於知見無所𦊱礙以大悲心讚於
大乘念報佛恩不斷三寶然後說法。

迦葉
白佛言世尊憶念我昔於貧里而行乞時維
摩詰來謂我言唯大迦葉有慈悲心而不能
普捨豪富從貧乞迦葉住平等法應次行乞
食為不食故應行乞食為壞和合相故應取
摶食為不受故應受彼食若能不捨八邪入
八解脫以邪相入正法以一食施一切供養
諸佛及眾賢聖然後可食如是食者非有煩
惱非離煩惱非入定意非起定意非住世間
非住涅槃其有施者無大福無小福不為益
不為損是為正入佛道不依聲聞若如是食
為不空食人之施也。

須菩提白佛言世尊
憶念我昔入其舍從乞食時維摩詰取我鉢
盛滿飯謂我言唯須菩提若能於食等者諸
法亦等諸法等者於食亦等如是行乞乃可
取食非凡夫非離凡夫法非聖人非不聖人
雖成就一切法而離諸法相乃可取食不見
佛不聞法彼外道六師是汝之師因其出家
彼師所墮汝亦隨墮乃可取食入諸邪見不
到彼岸住於八難不得無難同於煩惱離清
淨法汝得無諍三昧一切眾生亦得是定其
施汝者不名福田供養汝者墮三惡道汝與
眾魔及諸塵勞等無有異於一切眾生而有
怨心謗諸佛毀於法不入眾數終不得滅度
汝若如是乃可取食時我世尊聞此茫然不
識是何言不知以何荅便置鉢欲出其舍維
摩詰言唯須菩提取鉢勿懼於意云何如來
所作化人若以是事詰寧有懼不我言不也
維摩詰言一切諸法如幻化相汝今不應有
所懼也所以者何一切言說不離是相至於
智者不著文字故無所懼何以故文字性離
無有文字是則解脫解脫相者則諸法也。

富樓那白佛言世尊憶念我昔於大林中在
一樹下為諸新學比丘說法時維摩詰來謂
我言唯富樓那先當入定觀此人心然後說
法無以穢食置於寶器當知是比丘心之所
念無以瑠璃同彼水精汝不能知眾生根源
無得發起以小乘法彼自無瘡勿傷之也欲
行大道莫示小徑無以大海內於牛跡無以
日光等彼螢火此比丘久發大乘心中忘此
意如何以小乘法而教導之我觀小乘智慧
微淺猶如盲人不能分別一切眾生根之利
鈍。

迦旃延白佛言世尊憶念昔者佛為諸
比丘畧說法要我即於後敷演其義謂無常
義苦義空義無我義寂滅義時維摩詰來謂
我言唯迦旃延無以生滅心行說實相法諸
法畢竟不生不滅是無常義五受陰洞達空
無所起是苦義諸法究竟無所有是空義於
我無我而不二是無我義法本不然今則無
滅是絕滅義。

阿那律白佛言世尊憶念我
昔於一處經行時有梵王名曰嚴淨稽首作
禮問我言幾何阿那律天眼所見我即荅言
仁者吾見此釋迦牟尼佛土三千大千世界
如觀掌中菴摩勒果時維摩詰來謂我言唯
阿那律天眼所見為作相耶無作相耶假使
作相則與外道五通等若無作相即是無為
不應有見有佛世尊得真天眼常在三昧悉
見諸佛國不以二相。

優波離白佛言世尊
憶念昔者有二比丘犯律行以為恥不敢問
佛來問我言願解疑悔得免斯咎我即為其
如法解說時維摩詰來謂我言唯優波離無
重增此二比丘罪當直除滅勿擾其心所以
者何彼罪性不在內不在外不在中間如佛
所說心垢故眾生垢心淨故眾生淨心亦不
在內不在外不在中間如其心然罪垢亦然
諸法亦然不出於如妄想是垢無妄想是淨
顛倒是垢無顛倒是淨取我是垢不取我是
淨一切法生滅不住如幻如電諸法不相待
乃至一念不住諸法皆妄見如𦦨如水中月
如鏡中像以妄想生其知此者是名奉律其
知此者是名善解。

羅睺羅白佛言世尊憶
念昔時毘耶離諸長者子稽首作禮問我言
其出家者有何等利我即如法為說出家功
德之利時維摩詰來謂我言唯羅睺羅不應
說出家功德之利所以者何無利無功德是
為出家有為法者可說有利有功德夫出家
者為無為法無為法中無功德夫出家者無
彼無此亦無中間離六十二見處於涅槃摧
諸外道超越假名出淤泥無繫著無我所無
所受隨禪定離眾過若能如是是真出家於
是維摩詰語諸長者子汝等於正法中宜共
出家所以者何佛世難值諸長者子言居士
我聞佛言父母不聽不得出家維摩詰言然
汝等便發阿耨多羅三藐三菩提心是即出
家是即具足。

阿難白佛言世尊憶念昔時
世尊身小有疾當用牛乳我即持鉢詣大婆
羅門家時維摩詰來謂我言唯阿難何為晨
朝持鉢住此我言居士世尊身有小疾當用
牛乳故來至此維摩詰言止止阿難莫作是
語諸如來身即是法身非思欲身佛為世尊
過於三界佛身無漏諸漏已盡佛身無為不
墮諸數如此之身當有何疾時我世尊實懷
慚愧即聞空中聲曰阿難如居士言但為佛
出五濁惡世現行斯法度脫眾生行矣阿難
取乳勿慚世尊維摩詰智慧辯才為若此也
如是五百大弟子各各向佛說其本緣稱述
維摩詰所言皆曰不任詣彼問疾。

** 菩薩品第四

彌勒白佛言世尊憶念我昔為兜率天王及
其眷屬說不退轉地之行時維摩詰來謂我
言彌勒世尊授仁者記一生當得阿耨多羅
三藐三菩提為用何生得受記乎過去耶未
來耶現在耶若過去生過去生已滅若未來
生未來生未至若現在生現在生無住如佛
所說比丘汝今即時亦生亦滅若以無生得
受記者無生即是正位於正位中亦無受記
亦無得阿耨多羅三藐三菩提云何彌勒受
一生記乎為從如生得受記耶為從如滅得
受記耶若以如生得受記者如無有生若以
如滅得受記者如無有滅一切眾生皆如也
一切法亦如也眾聖賢亦如也至於彌勒亦
如也若彌勒得受記者一切眾生亦應受記
所以者何夫如者不二不異若彌勒得阿耨
多羅三藐三菩提者一切眾生皆亦應得所
以者何一切眾生即菩提相若彌勒得滅度
者一切眾生亦當滅度所以者何畢竟寂滅
即涅槃相不復更滅當令此諸天子捨於分
別菩提之見所以者何菩提者不可以身得
不可以心得。

光嚴白佛言世尊憶念我昔
出毘耶離大城時維摩詰方入城我即為作
禮而問言居士從何所來答我言吾從道塲
來我問道塲者何所是答曰直心深心發行
菩提心布施持戒忍辱精進禪定智慧慈悲
喜捨神通解脫方便多聞三十七品四諦緣
起力無畏不共法如上盡是道塲成就一切
智故如是善男子菩薩若應諸波羅密教化
眾生諸有所作舉足下足當知皆從道塲來
住於佛法矣。

持世白佛言世尊憶念我昔
住於靜室時魔波旬從萬二千天女來詣我
所即語我言正士受是萬二千天女可備掃
灑我言無以此非法之物要我沙門釋子此
非我宜所言未訖時維摩詰來謂我言是為
魔來嬈固汝耳爾時維摩詰語諸女言有法
樂可以自娛不應復樂五欲樂也天女即問
何為法樂答言樂常信佛樂欲聽法樂供養
眾樂離五欲樂觀五陰如怨賊樂觀四大如
毒蛇樂觀內入如空聚樂隨護道意樂饒益
眾生樂敬養師樂廣行施樂堅持戒樂忍辱
柔和樂勤集善根樂禪定不亂樂離垢明慧
樂廣菩提心樂降伏眾魔樂斷諸煩惱樂淨
佛國土樂修無量道品之法是為菩薩法樂
於是諸女問維摩詰我等云何止於魔宮維
摩詰言諸姊有法門名無盡燈汝等當學無
盡燈者譬如一燈然百千燈冥者皆明明終
不盡如是諸姊夫一菩薩開導百千眾生令
發阿耨多羅三藐三菩提心於其道意亦不
滅盡隨所說法而自增益一切善法是名無
盡燈也。

善德白佛言世尊憶念我昔自於
父舍設大施會時維摩詰來入會中謂我言
長者子夫大施會不當如汝所設當為法施
之會何用是財施會為我言居士何謂法施
之會答曰法施會者無前無後一時供養一
切眾生是名法施之會我言何謂也曰謂以
菩提起於慈心以救眾生起大悲心以持正
法起於喜心以攝智慧行於捨心以攝慳貪
起檀波羅密以化犯戒起尸羅波羅密以無
我法起羼提波羅密以離身心相起毘𥠖耶
波羅密以菩提相起禪波羅密以一切智起
般若波羅密教化眾生而起於空不捨有為
法而起無相示現受生而起無作護持正法
起方便力以具相好及淨佛土起福德業知
一切眾生心念如應說法起於智業知一切
法不取不捨入一相門起於慧業斷一切煩
惱一切障礙一切不善法起一切善業以得
一切智慧一切善法起於一切助佛道法如
是善男子是為法施之會若菩薩住是法施
會者為大施主亦為一切世間福田世尊故
我不任詣彼問疾如是諸菩薩各各向佛說
其本緣稱述維摩詰所言皆曰不任詣彼問
疾。

** 文殊師利問疾品第五

爾時佛告文殊師利汝行詣維摩詰問疾文
殊師利白佛言世尊彼上人者難為詶對深
達實相善說法要辯才無滯智慧無礙雖然
當承佛聖旨詣彼問疾於是眾中諸菩薩大
弟子釋梵四天王咸作是念今二大士文殊
師利維摩詰共談必說妙法即時八千菩薩
五百聲聞百千天人皆欲隨從恭敬圍繞入
毘耶離大城文殊師利既入其舍見其室空
無諸所有獨寢一牀時維摩詰言善來文殊
師利不來相而來不見相而見文殊師利言
如是居士若來巳更不來若去巳更不去所
以者何來者無所從來去者無所至所可見
者更不可見且置是事居士是疾何所因起
其生久如當云何滅維摩詰言從癡有愛則
我病生以一切眾生病是故我病若一切眾
生得不病者則我病滅所以者何菩薩為眾
生故入生死有生死則有病若眾生得離病
者則菩薩無復病眾生病愈菩薩亦愈又仁
言是疾何所因起菩薩疾者以大悲起文殊
師利言居士此室何以空無侍者維摩詰言
諸佛國土亦復皆空又問以何為空答曰以
空空又問空何用空答曰以無分別空故空
又問空可分別耶答曰分別亦空又問空當
於何求答曰當於六十二見中求又問六十
二見當於何求答曰當於諸佛解脫中求又
問諸佛解脫當於何求答曰當於一切眾生
心行中求又仁所問何無侍者一切眾魔及
諸外道皆吾侍也所以者何眾魔者樂生死
菩薩於生死而不捨外道者樂諸見菩薩於
諸見而不動文殊師利言居士所疾為何等
相維摩詰言我病無形不可見又問地大水
大火大風大於此四大何大之病答曰是病
非地大亦不離地大水火風大亦復如是而
眾生病從四大起以其有病是故我病又問
菩薩應云何慰喻有疾菩薩答說身無常不
說厭離於身說身有苦不說樂於涅槃說身
無我而說教導眾生說身空寂不說畢竟寂
滅說悔先罪而不說入於過去以已之疾愍
於彼疾當作醫王療治眾病菩薩應如是慰
喻有疾菩薩令其歡喜又問有疾菩薩云何
調伏其心答有疾菩薩應作是念離我我所
云何離我我所謂離二法云何離二法謂不
念內外諸法行於平等云何平等謂我等涅
槃等所以者何我及涅槃此二皆空如此二
法無決定性得是平等無有餘病唯有空病
空病亦空是有疾菩薩以無所受而受諸受
我既調伏亦當調伏一切眾生但除其病而
不除法為斷病本而教導之何謂病本謂有
攀緣從有攀緣則為病本何所攀緣謂之三
界云何斷攀緣以無所得若無所得則無攀
緣何謂無所得謂離二見何謂二見謂內見
外見是為有疾菩薩調伏其心彼有疾菩薩
應復作是念如我此病非真非有眾生病亦
非真非有作是觀時於諸眾生若起愛見大
悲即應捨離所以者何菩薩斷除客塵煩惱
而起大悲愛見悲者則於生死有疲厭心若
能離此無有疲厭在在所生不為愛見之所
覆也所生無縛能為眾生說法解縛如佛所
說若自有縛能解彼縛無有是處若自無縛
能解彼縛斯有是處是故菩薩不應起縛何
謂縛何謂解貪着禪味是菩薩縛以方便生
是菩薩解又無方便慧縛有方便慧解無慧
方便縛有慧方便解有疾菩薩應如是調伏
其心不住其中亦復不住不調伏心所以者
何若住不調伏心是愚人法若住調伏心是
聲聞法是故菩薩不當住於調伏不調伏心
離此二法是菩薩行在於生死不為汙行住
於涅槃不永滅度是菩薩行非凡夫行非賢
聖行是菩薩行非垢行非淨行是菩薩行雖
過魔行而現降伏眾魔是菩薩行求一切智
無非時求是菩薩行雖觀諸法不生而不入
正位是菩薩行雖觀十二緣起而入諸邪見
是菩薩行雖攝一切眾生而不愛着是菩薩
行雖樂遠離而不依身心盡是菩薩行雖行
三界而不壞法性是菩薩行雖行於空而殖
眾德本是菩薩行雖行無相而度眾生是菩
薩行雖行無作而現受身是菩薩行雖行止
觀助道之法而不畢竟墮於寂滅是菩薩行
雖行諸法不生不滅而以相好莊嚴其身是
菩薩行雖現聲聞辟支佛威儀而不捨佛法
是菩薩行雖隨諸法究竟淨相而隨所應為
現其身是菩薩行雖觀諸佛國土永寂如空
而現種種清淨佛土是菩薩行雖得佛道轉
於法輪入於涅槃而不捨於菩薩之道是菩
薩行。

** 不思議品第六

爾時舍利弗見此室中無有牀座作是念斯
諸菩薩大弟子眾當於何坐長者維摩詰知
其意語舍利弗言仁者為法來耶為牀座耶
舍利弗言我為法來非為牀座維摩詰言唯
舍利弗夫求法者不貪軀命何况牀座夫求
法者非有色受想行識之求非有界入之求
非有欲色無色之求唯舍利弗夫求法者不
着佛求不着法求不着眾求所以者何法無
戲論若言我當見苦斷集證滅修道是則戲
論非求法也唯舍利弗法名寂滅若行生滅
是求生滅非求法也法名無染若染於法乃
至涅槃是則染着非求法也法無行處若行
於法是則行處非求法也法無取捨若取捨
法是則取捨非求法也法無處所若着處所
是則着處非求法也法名無相若隨相識是
則求相非求法也法不可住若住於法是則
住法非求法也法不可見聞覺知若行見聞
覺知是則見聞覺知非求法也法名無為若
行有為是求有為非求法也是故舍利弗若
求法者於一切法應無所求爾時長者維摩
詰問文殊師利仁者遊於無量千萬億阿僧
祇國何等佛土有好上妙功德成就師子之
座文殊師利言居士東方度三十六恒河沙
國有世界名須彌相其佛號須彌燈王今現
在彼佛身長八萬四千由旬其師子座高八
萬四千由旬嚴飾第一於是長者維摩詰現
神通力即時彼佛遣三萬二千師子之座高
廣嚴淨來入維摩詰室其室廣博悉皆包容
三萬二千師子座無所妨礙於毗耶離城及
閻浮提四天下亦不迫迮悉見如故舍利弗
言居士未曾有也如是小室乃容受此高廣
之座維摩詰言唯舍利弗諸佛菩薩有解脫
名不可思議若菩薩住是解脫者以須彌之
高廣內芥子中無所增減須彌山王本相如
故而四天王忉利諸天不覺不知巳之所入
唯應度者乃見須彌入芥子中是名不可思
議解脫法門又舍利弗住不可思議解脫菩
薩斷取三千大千世界如陶家輪着右掌中
擲過恒沙世界之外其中眾生不覺不知巳
之所往又復還置本處都不使人有往來想
而此世界本相如故又舍利弗或有眾生樂
久住世而可度者菩薩即演七日以為一劫
令彼眾生謂之一劫或有眾生不樂久住而
可度者菩薩即促一劫以為七日令彼眾生
謂之七日又舍利弗住不可思議解脫菩薩
能以神通現作佛身或現辟支佛身或現聲
聞身或現帝釋身或現梵王身或現世主身
或現轉輪聖王身又十方世界所有眾聲上
中下音皆能變之令作佛聲演出無常苦空
無我之音及十方諸佛所說種種之法皆於
其中普令得聞舍利弗我今略說菩薩不可
思議解脫之力若廣說者窮劫不盡是時大
迦葉聞說菩薩不可思議解脫法門歎未曾
有謂舍利弗譬如有人於盲者前現眾色像
非彼所見一切聲聞聞是不可思議解脫法
門不能解了為若此也智者聞是其誰不發
阿耨多羅三藐三菩提心我等何為永絕其
根於此大乘巳如敗種一切聲聞聞是不可
思議解脫法門皆應號泣聲震三千大千世
界一切菩薩應大欣慶頂受此法若有菩薩
信解不可思議解脫法門者一切魔眾無如
之何爾時維摩詰語大迦葉仁者十方無量
阿僧祇世界中作魔王者多是住不可思議
解脫菩薩以方便力故教化眾生現作魔王
譬如龍象蹴踏非驢所堪是名住不可思議
解脫菩薩智慧方便之門。

** 觀眾生品第七

爾時文殊師利問維摩詰言菩薩云何觀於
眾生維摩詰言譬如幻師見所幻人菩薩觀
眾生為若此如智者見水中月如鏡中見其
面像如熱時燄如呼聲響如空中雲如水聚
沫如水上泡如芭蕉堅如電久住如第五大
如第六陰如第七情如十三入如十九界菩
薩觀眾生為若此如無色界色如燋穀芽如
須陀洹身見如阿那含入胎如阿羅漢三毒
如得忍菩薩貪恚毀禁如佛煩惱習如盲者
見色如入滅盡定出入息如空中鳥跡如石
女兒如化人煩惱如夢所見巳寤如滅度者
受身如無煙之火菩薩觀眾生為若此文殊
師利言若菩薩作是觀者云何行慈維摩詰
言菩薩作是觀巳自念我當為眾生說如斯
法是即真實慈也又問何謂為悲答曰菩薩
所作功德皆與一切眾生共之何謂為喜答
曰有所饒益歡喜無悔何謂為捨答曰所作
福祐無所悕望文殊師利又問生死有畏菩
薩當何所依維摩詰言菩薩於生死畏中當
依如來功德之力又問菩薩欲依如來功德
之力當於何住答曰菩薩欲依如來功德力
者當住度脫一切眾生又問欲度眾生當何
所除答曰欲度眾生除其煩惱又問欲除煩
惱當何所行答曰當行正念又問云何行於
正念答曰當行不生不滅又問何法不生何
法不滅答曰不善不生善法不滅又問善不
善孰為本答曰身為本又問身孰為本答曰
欲貪為本又問欲貪孰為本答曰虛妄分別
為本又問虛妄分別孰為本答曰顛倒想為
本又問顛倒想孰為本答曰無住為本又問
無住孰為本答曰無住則無本文殊師利從
無住本立一切法時維摩詰室有一天女見
諸天人聞所說法便現其身即以天華散諸
菩薩大弟子上華至諸菩薩即皆墮落至大
弟子便著不墮一切弟子神力去華不能令
去爾時天問舍利弗何故去華答曰此華不
如法是以去之天曰勿謂此華為不如法所
以者何是華無所分別仁者自生分別想耳
若於佛法出家有所分別為不如法若無所
分別是則如法觀諸菩薩華不著者巳斷一
切分別想故譬如人畏時非人得其便如是
弟子畏生死故色聲香味觸得其便也巳離
畏者一切五欲無能為也結習未盡華著身
耳結習盡者華不著也舍利弗言天止此室
其巳久如答曰我止此室如耆年解脫舍利
弗言止此久耶天曰耆年解脫亦何如久舍
利弗默然不答天曰如何耆舊大智而默答
曰解脫者無所言說故吾於是不知所云天
曰言說文字皆解脫相所以者何解脫者不
內不外不在兩間文字亦不內不外不在兩
間是故舍利弗無離文字說解脫也所以者
何一切諸法是解脫相舍利弗言不復以離
淫怒癡為解脫乎天曰佛為增上慢人說離
淫怒癡為解脫耳若無增上慢者佛說淫怒
癡性即是解脫舍利弗言善哉善哉天女汝
何所得以何為證辯乃如是天曰我無得無
證故辯如是所以者何若有得有證者則於
佛法為增上慢舍利弗問天汝於三乘為何
志求天曰以聲聞法化眾生故我為聲聞以
因緣法化眾生故我為辟支佛以大悲法化
眾生故我為大乘舍利弗如人入薝蔔林唯
嗅薝蔔不齅餘香如是若入此室但聞佛功
德之香不樂聞聲聞辟支佛功德香也舍利
弗其有釋梵四天王諸天龍鬼神等入此室
者聞斯上人講說正法皆樂佛功德之香發
心而出舍利弗吾止此室十有二年初不聞
說聲聞辟支佛法但聞菩薩大慈大悲不可
思議諸佛之法舍利弗此室常現八未曾有
難得之法何等為八此室常以金色光照晝
夜無異不以日月所照為明是為一法此室
入者不為諸垢之所惱也是為二法此室常
有釋梵四天王他方菩薩來會不絕是為三
法此室常說六波羅密不退轉法是為四法
此室常作天人第一之樂絃出無量法化之
聲是為五法此室有四大藏眾寶積滿周窮
濟乏求得無盡是為六法此室十方無量諸
佛是上人念時即皆為來廣說諸佛祕要法
藏說巳還去是為七法此室一切諸天嚴飾
宮殿諸佛淨土皆於中現是為八未曾有難
得之法舍利弗此室常現八未曾有難得之
法誰有見斯不思議事而復樂於聲聞法乎
舍利弗言汝何以不轉女身天曰我從十二
年來求女人相了不可得當何所轉譬如幻
師化作幻女若有人問何以不轉女身是人
為正問不舍利弗言不也幻無定相當何所
轉天曰一切諸法亦復如是無有定相云何
乃問不轉女身即時天女以神通力變舍利
弗令如天女天自化身如舍利弗而問言何
以不轉女身舍利弗以天女像而答言我今
不知何轉而變為女身天曰舍利弗若能轉
此女身則一切女人亦當能轉如舍利弗非
女而現女身一切女人亦復如是雖現女人
而非女也即時天女還攝神力舍利弗身還
復如故天問舍利弗女身色相今何所在舍
利弗言女身色相無在無不在天曰一切諸
法亦復如是無在無不在夫無在無不在者
佛所說也舍利弗問天汝於此沒當生何所
天曰佛化所生吾如彼生曰佛化所生非沒
生也天曰眾生猶然無沒生也舍利弗問天
汝久如當得阿耨多羅三藐三菩提天曰如
舍利弗還為凡夫我乃當成阿耨多羅三藐
三菩提舍利弗言我作凡夫無有是處天曰
我得阿耨多羅三藐三菩提亦無是處所以
者何菩提無住處是故無有得者舍利弗言
今諸佛得阿耨多羅三藐三菩提巳得當得
如恒河沙皆謂何乎天曰皆以世俗文字數
故說有三世非謂菩提有去來今天曰舍利
弗汝得阿羅漢道耶曰無所得故而得天曰
諸佛菩薩亦復如是無所得故而得爾時維
摩詰語舍利弗是天女巳曾供養九十二億
諸佛巳能遊戲菩薩神通所願具足得無生
忍住不退轉以本願故隨意能現教化眾生。

** 佛道品第八

爾時文殊師利問維摩詰言菩薩云何通達
佛道維摩詰言若菩薩行於非道是為通達
佛道又問云何菩薩行於非道答曰若菩薩
行五無間而無惱恚至於地獄無諸罪垢至
於畜生無有無明憍慢等過至於餓鬼而具
足功德行色無色界道不以為勝示行貪欲
離諸染着示行瞋恚於諸眾生無有恚礙示
行愚癡而以智慧調伏其心示行慳貪而捨
內外所有不惜身命示行毀禁而安住淨戒
乃至小罪猶懷大懼示行瞋恚而常慈忍示
行懈怠而勤修功德示行亂意而常念定示
行諸煩惱而心常清淨示入形殘而具諸相
好以自莊嚴示入下賤而生佛種性中具諸
功德示入老病而永斷病根超越死畏示有
資生而恒觀無常實無所貪示有妻妾婇女
而常遠離五欲淤泥現徧入諸道而斷其因
緣現於涅槃而不斷生死文殊師利菩薩能
如是行於非道是為通達佛道於是維摩詰
問文殊師利何等為如來種文殊師利言有
身為種無明有愛為種貪恚癡為種四顛倒
為種五蓋為種六入為種七識處為種八邪
法為種九惱處為種十不善道為種以要言
之六十二見及一切煩惱皆是佛種曰何謂
也答曰若見無為入正位者不能復發阿耨
多羅三藐三菩提心譬如高原陸地不生蓮
華卑濕淤泥乃生此華如是見無為法入正
位者終不復能生於佛法煩惱泥中乃有眾
生起佛法耳又如植種於空終不得生糞壞
之地乃能滋茂如是入無為正位者不生佛
法起於我見如須彌山猶能發於阿耨多羅
三藐三菩提心生佛法矣是故當知一切煩
惱為如來種譬如不下巨海不能得無價寶
珠如是不入煩惱大海則不能得一切智寶
爾時大迦葉歎言善哉善哉文殊師利快說
此語誠如所言塵勞之儔為如來種凡夫於
佛法有反復而聲聞無也所以者何凡夫聞
佛法能起無上道心不斷三寶正使聲聞終
身聞佛法力無畏等永不能發無上道意。

** 入不二法門品第九

爾時維摩詰謂眾菩薩言諸仁者云何菩薩
入不二法門各隨所樂說之會中有菩薩名
法自在說言諸仁者生滅為二法本不生今
則無滅得此無生法忍是為入不二法門德
守菩薩曰我我所為二因有我故便有我所
若無有我則無我所是為入不二法門不眴
菩薩曰受不受為二若法不受則不可得以
不可得故無取無捨無作無行是為入不二
法門德頂菩薩曰垢淨為二見垢實性則無
淨相順於滅相是為入不二法門善眼菩薩
曰一相無相為二若知一相即是無相亦不
取無相入於平等是為入不二法門弗沙菩
薩曰善不善為二若不起善不善入無相際
而通達者是為入不二法門師子菩薩曰罪
福為二若達罪性則與福無異以金剛慧決
了此相無縛無解者是為入不二法門師子
意菩薩曰有漏無漏為二若得諸法等則不
起漏不漏想不著於相亦不住無相是為入
不二法門淨解菩薩曰有為無為為二若離
一切數則心如虛空以清淨慧無所礙者是
為入不二法門那羅延菩薩曰世間出世間
為二世間性空即是出世間於其中不入不
出不溢不散是為入不二法門善意菩薩曰
生死涅槃為二若見生死性則無生死無縛
無解不然不滅如是解者是為入不二法門
普守菩薩曰我無我為二我尚不可得非我
何可得見我實性者不復起二是為入不二
法門電天菩薩曰明無明為二無明實性即
是明明亦不可取離一切數於其中平等無
二者是為入不二法門喜見菩薩曰色色空
為二色即是空非色滅空色性自空於其中
而通達者是為入不二法門珠頂王菩薩曰
正道邪道為二住正道者則不分別是邪是
正離此二者是為入不二法門樂實菩薩曰
實不實為二實見者尚不見實何况非實是
為入不二法門如是諸菩薩各各說巳問文
殊師利何等是菩薩入不二法門文殊師利
曰於一切法無言無說無示無識離諸問答
是為入不二法門於是文殊師利問維摩詰
仁者當說何等是菩薩入不二法門時維摩
詰默然無言文殊師利歎曰善哉善哉乃至
無有文字語言是真入不二法門。

** 香積佛品第十

於是舍利弗心念日時欲至此諸菩薩當於
何食時維摩詰知其意即入三昧以神通力
示諸大眾上方界分過四十二恒河沙佛土
有國名眾香佛號香積今現在其國香氣比
於十方諸佛世界人天之香最為第一彼土
無有聲聞辟支佛名唯有清淨大菩薩眾佛
為說法其界一切皆以香作樓閣經行香地
苑園皆香其食香氣周流十方無量世界時
彼佛與諸菩薩方共坐食有諸天子皆號香
嚴悉發阿耨多羅三藐三菩提心供養彼佛
及諸菩薩此諸大眾莫不目見於是維摩詰
不起於座居眾會前化作菩薩相好光明威
德殊勝蔽於眾會而告之曰汝往到彼如我
詞曰維摩詰稽首世尊足下願得世尊所食
之餘當於娑婆世界施作佛事令此樂小法
者得弘大道時化菩薩即於會前昇於上方
舉眾皆見其去到眾香界禮彼佛足又聞其
言彼諸大士見化菩薩歎未曾有今此上人
從何所來娑婆世界為在何許云何名為樂
小法者即以問佛佛告之曰下方度如四十
二恒河沙佛土有世界名娑婆佛號釋迦牟
尼今現在於五濁惡世為樂小法眾生敷演
道教彼有菩薩名維摩詰住不可思議解脫
為諸菩薩說法故遣化來稱揚我名并讚此
土令彼菩薩增益功德於是香積如來以眾
香鉢盛滿香飯與化菩薩時彼九百萬菩薩
俱發聲言我欲詣娑婆世界供養釋迦牟尼
佛并欲見維摩詰等諸菩薩眾佛言可往攝
汝身香無令彼諸眾生起惑著心又當捨汝
本形勿使彼國求菩薩者而自鄙恥又汝於
彼莫懷輕賤而作礙想所以者何十方國土
皆如虛空又諸佛為欲化諸樂小法者不盡
現其清淨土耳時化菩薩既受鉢飯與彼九
百萬菩薩俱承佛威神及維摩詰力於彼世
界忽然不現須臾之間至維摩詰舍時維摩
詰即化作九百萬師子之座嚴好如前諸菩
薩皆坐其上時化菩薩以滿鉢香飯與維摩
詰飯香普薰毗耶離城及三千大千世界時
維摩詰語舍利弗等諸大聲聞仁者可食如
來甘露味飯大悲所薰無以限意食之使不
消也有異聲聞念是飯少化菩薩曰勿以聲
聞小德小智稱量如來無量福慧四海有竭
此飯無盡使一切人食摶若須彌乃至一劫
猶不能盡所以者何無盡戒定智慧解脫解
脫知見功德具足者所食之餘終不可盡於
是鉢飯悉飽眾會猶故不儩其諸菩薩聲聞
天人食此飯者身安快樂又諸毛孔皆出妙
香亦如眾香國土諸樹之香爾時維摩詰問
眾香菩薩香積如來以何說法彼菩薩曰我
土如來無文字說但以眾香令諸天人得入
律行菩薩各各坐香樹下聞斯妙香即獲一
切德藏三昧得是三昧者菩薩所有功德皆
悉具足彼諸菩薩問維摩詰今世尊釋迦牟
尼以何說法維摩詰言此土眾生剛強難化
故佛為說剛強之語以調伏之言是地獄是
畜生是餓鬼是諸難處是愚人生處是身邪
行是身邪行報是口邪行是口邪行報是意
邪行是意邪行報是殺生是殺生報是不與
取是不與取報是邪淫是邪淫報是妄語是
妄語報是兩舌是兩舌報是惡口是惡口報
是無義語是無義語報是貪嫉是貪嫉報是
瞋惱是瞋惱報是邪見是邪見報是慳悋是
慳悋報是毀戒是毀戒報是瞋恚是瞋恚報
是懈怠是懈怠報是亂意是亂意報是愚癡
是愚癡報是結戒是持戒是犯戒是應作是
不應作是障礙是不障礙是得罪是離罪是
淨是垢是有漏是無漏是邪道是正道是有
為是無為是世間是涅槃以難化之人心如
猿猴故以若干種法制御其心乃可調伏譬
如象馬𢤱悷不調加諸楚毒乃至徹骨然後
調伏如是剛強難化眾生故以一切苦切之
言乃可入律彼諸菩薩聞說是巳皆曰未曾
有也如世尊釋迦牟尼佛隱其無量自在之
力乃以貧所樂法度脫眾生斯諸菩薩亦能
勞謙以無量大悲生是佛土維摩詰言此土
菩薩於諸眾生大悲堅固誠如所言然其一
世饒益眾生多於彼國百千劫行。

** 菩薩行品第十一

於是維摩詰語文殊師利可共見佛與諸菩
薩禮事供養文殊師利言善哉行矣今正是
時維摩詰即以神力持諸大眾并師子座置
於右掌往詣佛所到巳著地稽首佛足右遶
七帀一心合掌在一面立於是世尊如法慰
問諸菩薩巳各令復坐即皆受教眾坐巳定
佛語舍利弗汝見菩薩大士自在神力之所
為乎唯然巳見汝意云何世尊我覩其為不
可思議非意所圖非度所測爾時阿難白佛
言世尊今所聞香自昔未有是為何香佛告
阿難是彼菩薩毛孔之香是長者維摩詰從
眾香國取佛餘飯於舍食者一切毛孔皆香
若此阿難問維摩詰是香氣住當久如維摩
詰言至此飯消曰此飯久如當消曰此飯勢
力至於七日然後乃消又阿難若聲聞人未
入正位食此飯者得入正位然後乃消巳入
正位食此飯者得心解脫然後乃消若未發
大乘意食此飯者至發意乃消巳發意食此
飯者得無生忍然後乃消巳得無生忍食此
飯者至一生補處然後乃消譬如有藥名曰
上味其有服者身諸毒滅然後乃消此飯如
是滅除一切諸煩惱毒然後乃消阿難白佛
言未曾有也世尊如此香飯能作佛事佛言
如是如是阿難或有佛土以佛光明而作佛
事有以諸菩薩而作佛事有以佛所化人而
作佛事有以菩提樹而作佛事有以佛衣服
臥具而作佛事有以飯食而作佛事有以園
林臺觀而作佛事有以三十二相八十隨形
好而作佛事有以佛身而作佛事有以虛空
而作佛事眾生應以此緣得入律行有以夢
幻影響鏡中像水中月熱時焰如是等喻而
作佛事有以音聲語言文字而作佛事或有
清淨佛土寂寞無言無說無示無識無作無
為而作佛事如是阿難諸佛威儀進止諸所
施為無非佛事阿難有此四魔八萬四千諸
煩惱門而諸眾生為之疲勞諸佛即以此法
而作佛事是名入一切諸佛法門菩薩入此
門者若見一切淨好佛土不以為喜不貪不
高若見一切不淨佛土不以為憂不礙不沒
但於諸佛生清淨心歡喜恭敬未曾有也諸
佛如來功德平等為教化眾生故而現佛土
不同阿難汝見諸佛國土地有若干而虛空
無若干也如是見諸佛色身有若干耳其無
礙慧無若干也其有智者不應限度諸菩薩
也一切海淵尚可測量菩薩禪定智慧總持
辯才一切功德不可量也是維摩詰一時所
現神通之力一切聲聞辟支佛於百千劫盡
力變化所不能作爾時眾香世界菩薩來者
合掌白佛言世尊我等初見此土生下劣想
今自悔責捨離是心所以者何諸佛方便不
可思議為度眾生故隨其所應現佛國異唯
然世尊願賜少法還於彼土當念如來佛告
諸菩薩有盡無盡解脫法門汝等當學何謂
為盡謂有為法何謂無盡謂無為法如菩薩
者不盡有為不住無為何謂不盡有為謂不
離大慈不捨大悲深發一切智心而不忽忘
教化眾生終不厭惓於四攝法常念順行護
持正法不惜身命種諸善根無有疲厭志常
安住方便迴向求法不懈說法無悋勤供諸
佛故入生死而無所畏於諸榮辱心無憂喜
行少欲知足而不捨世法不壞威儀而能隨
俗起神通慧引導眾生得念總持所聞不忘
善別諸根斷眾生疑以樂說辯演法無礙淨
十善道受天人福修四無量開梵天道以大
乘教成菩薩僧心無放逸不失眾善行如此
法是名菩薩不盡有為何謂菩薩不住無為
謂修學空不以空為證修學無相無作不以
無相無作為證修學無起不以無起為證觀
於無常而不厭善本觀世間苦而不惡生死
觀於無我而誨人不倦觀無所歸而歸趣善
法觀於無生而以生法荷負一切觀於無漏
而不斷諸漏觀無所行而以行法教化眾生
觀於空無而不捨大悲觀正法位而不隨小
乘修如此法是名菩薩不住無為又具福德
故不住無為具智慧故不盡有為大慈悲故
不住無為滿本願故不盡有為是名盡無盡
解脫法門汝等當學爾時彼諸菩薩聞說是
法皆大歡喜稽首佛足歎未曾有言釋迦牟
尼佛乃能於此善行方便言巳忽然不現還
到彼國。

** 見阿閦佛品第十二

爾時世尊問維摩詰汝欲見如來為以何等
觀如來乎維摩詰言如自觀身實相觀佛亦
然我觀如來前際不來後際不去今則不住
不一相不異相不自相不他相非無相非取
相不此岸不彼岸不中流而化眾生觀於寂
滅亦不永滅不此不彼不以此不以彼不可
以智知不可以識識不在方不離方非有為
非無為無示無說不施不慳不戒不犯不忍
不恚不進不怠不定不亂不智不愚不誠不
欺不來不去不出不入一切言語道斷非福
田非不福田非應供養非不應供養非取非
捨非有相非無相同真際等法性不可稱不
可量不可以一切言說分別顯示世尊如來
身為若此作如是觀以斯觀者名為正觀若
他觀者名為邪觀爾時舍利弗問維摩詰汝
於何沒而來生此維摩詰言汝所得法有沒
生乎舍利弗言無沒生也曰若諸法無沒生
相云何問言汝於何沒而來生此於意云何
譬如幻師幻作男女寧沒生耶舍利弗言無
沒生也汝豈不聞佛說諸法如幻相乎答曰
如是若一切法如幻相者云何問言汝於何
沒而來生此舍利弗沒者為虛誑法壞敗之
相生者為虛誑法相續之相菩薩雖沒不盡
善本雖生不長諸惡是時佛告舍利弗有國
名妙喜佛號無動是維摩詰於彼國沒而來
生此舍利弗言未曾有也世尊是人乃能捨
清淨土而來樂此多怒害處維摩詰語舍利
弗於意云何日光出時與冥合乎答曰不也
日光出時則無眾冥維摩詰言夫日何故行
閻浮提答曰欲以明照為之除冥維摩詰言
菩薩如是雖生不淨佛土為化眾生不與愚
闇而共合也但滅眾生煩惱闇耳於是維摩
詰入於三昧現神通力取妙喜世界置於此
土雖入此土如本無異佛告舍利弗汝見此
妙喜世界及無動佛不舍利弗言唯然巳見
世尊願使一切眾生得清淨土如無動佛獲
神通力如維摩詰世尊我等快得善利得見
是人親近供養其諸眾生若今現在若佛滅
後聞此經者亦得善利况復聞巳信解受持
讀誦解說如法修行若有手得是經典者便
為巳得法寶之藏若有讀誦解釋其義如說
修行則為諸佛之所護念若能信解此經乃
至一四句偈為他說者當知此人即是受阿
耨多羅三藐三菩提記。

** 法供養品第十三

爾時釋提桓因白佛言世尊我雖從佛及文
殊師利聞百千經未曾聞此不可思議自在
神通決定實相經典如我解佛所說義趣若
有眾生聞此經法信解受持讀誦之者必得
是法不疑何况如說修行斯人則為閉眾惡
趣開諸善門常為諸佛之所護念世尊若有
受持讀誦如說修行者我當與諸眷屬共到
其所其未信者當令生信其巳信者當為作
護佛言善哉善哉如汝所說吾助爾喜天帝
過去無量阿僧祇劫時是有如來號曰藥王
世界名大莊嚴是時有轉輪聖王名曰寶蓋
七寶具足主四天下王有千子端正勇健爾
時輪王供養藥王如來施諸所安告其千子
汝等亦當如我以深心供養於佛於是千子
受父王命供養藥王如來其王一子名曰月
蓋獨坐思惟寧有供養殊過此者以佛神力
空中有天曰善男子法之供養勝諸供養即
問何謂法之供養天曰汝可往問藥王如來
當廣為汝說即時月蓋王子行詣藥王如來
稽首佛足却住一面白佛言世尊諸供養中
法供養勝云何名為法之供養佛言善男子
法供養者諸佛所說深經一切世間難信難
受微妙難見清淨無染非但分別思惟之所
能得菩薩法藏所攝陀羅尼印印之至不退
轉成就六度善分別義順菩提法若聞如是
等經信解受持讀誦以方便力為諸眾生分
別解說顯示分明守護法故是名法之供養
又於諸法如說修行隨順十二因緣離諸邪
見得無生忍無我無眾生而於因緣果報無
違無諍離諸我所依於義不依語依於智不
依識依了義經不依不了義經依於法不依
人隨順法相無所入無所歸無明畢竟滅故
諸行亦畢竟滅乃至生畢竟滅故老死亦畢
竟滅作如是觀十二因緣無有盡相不復起
相是名最上法之供養佛告天帝王子月蓋
從藥王佛聞如是法得柔順忍即解寶衣嚴
身之具以供養佛白佛言世尊如來滅後我
當行法供養守護正法願以威神加哀建立
令我得降伏魔怨修菩薩行佛知其深心所
念而記之曰汝於末後守護法城天帝時王
子月蓋見法清淨聞佛授記以信出家修習
善法具菩薩道以其所得神通總持辯才之
力滿十小劫藥王如來所轉法輪隨而分布
即於此身化度百萬億人於阿耨多羅三藐
三菩提立不退轉十四那由他人深發聲聞
辟支佛心無量眾生得生天上天帝月蓋比
丘則我身是如是天帝當知此要以法供養
於諸供養為上為最第一無比是故天帝當
以法之供養供養於佛。

** 囑累品第十四

於是佛告彌勒菩薩言彌勒我今以是無量
億阿僧祇劫所集阿耨多羅三藐三菩提法
付囑於汝如是輩經於佛滅後末世之中汝
等當以神力廣宣流布於閻浮提無令斷絕
所以者何未來世中當有善男子善女人發
阿耨多羅三藐三菩提心樂於大法若使不
聞如是等經則失善利彌勒當知若於如是
甚深經典無有恐畏如說修行當知是為久
修道行復有二法名新學者不能決定於甚
深法一者所未聞深經聞之驚怖生疑不能
隨順毀謗不信二者若有護持解說如是深
經者不肯親近供養恭敬有此二法當知是
新學菩薩為自毀傷不能於深法中調伏其
心彌勒復有二法菩薩雖信解深法猶自毀
傷而不能得無生法忍何等為二一者輕慢
新學菩薩而不教誨二者雖信解深法而取
相分別是為二法彌勒菩薩聞說是已白佛
言世尊未曾有也如佛所說我當遠離如斯
之惡若未來世善男子善女人求大乘者當
令手得如是等經與其念力使受持讀誦為
他廣說世尊若後末世有能受持讀誦為他
說者當知是彌勒神力之所建立佛言善哉
善哉彌勒如汝所說佛助爾喜。


御錄經海一滴卷之三

* 音釋

悕
(虛宜切念也)。
薝蔔
(上音瞻下步黑切)。
眴
(與瞬同目搖也)。
儩
(息恣
切盡也)。

御錄經海一滴卷之四　　　　　　見四

* 文殊師利所說摩訶般若波羅蜜經

如是我聞一時佛在舍衛國祇樹給孤獨園
與大比丘僧滿足千人菩薩摩訶薩十千人
俱。

爾時世尊問文殊師利汝實先來到此
住處欲見如來耶文殊師利即白佛言如是
世尊我實來此欲見如來何以故我樂正觀
利益眾生我觀如來如如相不異相不動相
不作相無生相無滅相不有相不無相不在
方不離方非三世非不三世非二相非不二
相非垢相非淨相以如是等正觀如來利益
眾生佛告文殊師利若能如是見於如來心
無所取亦無不取爾時舍利弗語文殊師利
言若能如汝所說見如來者甚為希有。

爾
時文殊師利語舍利弗言雖為一切眾生發
大莊嚴心恒不見有眾生相為一切眾生發
大莊嚴而眾生界亦不增不減假使一佛住
世若一劫若過一劫如此一佛世界復有無
量無邊恒河沙諸佛如是一一佛若一劫若
過一劫晝夜說法心不暫息各各度於無量
恒河沙眾生皆入涅槃而眾生界亦不增不
減乃至十方諸佛世界亦復如是何以故眾
生定相不可得故是故眾生界不增不減亦
無菩薩求阿耨多羅三藐三菩提亦無眾生
而為說法何以故我說法中無有一法當可
得故爾時佛告文殊師利若無眾生云何說
有眾生及眾生界文殊師利言眾生界相如
諸佛界又問眾生界者是有量耶答曰眾生
界量如佛界量又問眾生界量有處所不答
曰眾生界量不可思議又問眾生界相為有
住不答曰眾生無住猶如空住佛告文殊師
利如是修般若波羅密時當云何住般若波
羅密文殊師利言以不住法為住般若波羅
密又問云何不住法名住般若波羅密答曰
以無住相即住般若波羅密又問如是住般
若波羅密時是諸善根云何增減答曰若能
如是住般若波羅密於諸善根無增無減於
一切法亦無增無減是般若波羅密性相亦
無增無減世尊如是修般若波羅密則不捨
凡夫法亦不取賢聖法何以故般若波羅密
不見有法可取可捨亦不見涅槃可樂生死
可厭何以故不見生死况復厭離不見涅槃
何况樂著如是修般若波羅密不見垢惱可
捨亦不見功德可取世尊不見諸法有增有
減是修般若波羅密何以故法無好醜離諸
相故法無高下等法性故法無取捨住實際
故如來自覺一切法空是可證知佛告文殊
師利如是如是如來正覺自證空法文殊師
利白佛言世尊是空法中當有勝如而可得
耶佛言善哉善哉文殊師利如汝所說是真
法乎。

文殊師利言修般若波羅密時不見
凡夫相不見佛法相不見諸法有決定相是
為修般若波羅密復次修般若波羅密時不
見欲界不見色界不見無色界不見寂滅界
何以故不見有法是滅盡相是修般若波羅
密佛告文殊師利善哉善哉汝能如是善說
甚深般若波羅密相是諸菩薩摩訶薩所學
法印乃至聲聞緣覺學無學人亦當不離是
印而修道果佛告文殊師利若人得聞是法
不驚不畏者不從千佛所種諸善根乃至百
千萬億佛所久植德本乃能於是甚深般若
波羅密不驚不怖文殊師利白佛言世尊修
般若波羅密時不見縛不見解而於凡夫乃
至三乘不見差別相。

佛言文殊師利汝得
無礙智乎文殊師利言我即無礙云何以無
礙而得無礙佛言汝坐道場乎文殊師利言
一切如來不坐道場我今云何獨坐道場何
以故現見諸法住實際故佛言云何名實際
文殊師利言身見等是實際佛言云何身見
是實際文殊師利言身見如相非實非不實
不來不去亦身非身是名實際。

佛告舍利
弗善男子善女人若聞如是甚深般若波羅
密心得決定不驚不怖不沒不悔當知是人
即住不退轉地是即具足檀波羅密尸羅波
羅密羼提波羅密毘棃耶波羅密禪波羅密
般若波羅密亦能為他顯示分別如說修行
佛告文殊師利汝於先佛久種善根以無相
法淨修梵行文殊師利言若見有相則言無
相我今不見有相亦不見無相云何而言以
無相法淨修梵行佛告文殊師利汝見聲聞
戒耶答曰見佛言汝云何見文殊師利言我
不作凡夫見不作聖人見不作學見不作無
學見不作大見不作小見不作調伏見不作
不調伏見非見非不見。

舍利弗語文殊師
利言云何名佛云何觀佛文殊師利言云何
為我舍利弗言我者但有名字名字相空文
殊師利言如是如是如我但有名字佛亦但
有名字名字相空即是菩提不以名字而求
菩提菩提之相無言無說不生不滅不來不
去非名非相是名為佛如自觀身實相觀佛
亦然唯有智者乃能知耳是名觀佛。

舍利
弗語文殊師利言佛於法界不證阿耨多羅
三藐三菩提耶文殊師利言不也何以故世
尊即是法界若以法界證法界者即是諍論
舍利弗法界之相即是菩提何以故是法界
中無眾生相一切法空故一切法空即是菩
提無二無分別故舍利弗無分別中則無知
者若無知者即無言說無言說相即非有非
無非知非不知一切諸法亦復如是何以故
一切諸法不見處所決定性故是故舍利弗
若見犯重比丘不墮地獄清淨行者不入涅
槃如是比丘非應供非不應供非盡漏非不
盡漏何以故於諸法中住平等故舍利弗言
云何名不退法忍文殊師利言不見少法有
生滅相名不退法忍舍利弗言云何復名不
調比丘文殊師利言漏盡阿羅漢是名不調
何以故諸結巳盡更無所調故名不調若過
心行名為凡夫何以故凡夫眾生不順法界
是故名過舍利弗言善哉善哉汝今為我善
解漏盡阿羅漢義。

佛告文殊師利諸菩薩
等坐道場時覺悟阿耨多羅三藐三菩提不
文殊師利言菩薩坐於道場無有覺悟阿耨
多羅三藐三菩提何以故如菩提相無有少
法而可得者菩提即五逆五逆即菩提何以
故菩提五逆無二相故無覺無覺者無見無
見者無知無知者無分別無分別者如是之
相名為菩提若言見有菩提而取證者當知
此輩即是增上慢人。

佛告文殊師利汝今
不謂如來出現於世耶文殊師利言若有如
來出現世者一切法界亦應出現佛告文殊
師利汝謂恒沙諸佛入涅槃耶文殊師利言
諸佛一相不可思議佛語文殊師利如是如
是佛是一相不思議相無過去未來現在相
但眾生取著謂有出世謂佛滅度。

佛告文
殊師利汝謂如來為無上福田耶文殊師利
言如來是無盡福田是無盡相無盡相即無
上福田非福田非不福田是名福田無有明
闇生滅等相是名福田若能如是解福田相
深植善種亦無增無減佛告文殊師利云何
植種不增不減文殊師利言福田之相不可
思議若人於中如法修善亦不可思議如是
植種名無增無減亦是無上最勝福田。

佛
言汝入不思議三昧耶文殊師利言不也世
尊我即不思議不見有心能思議者云何而
言入不思議三昧我初發心欲入是定而今
思惟實無心相而入三昧如人學射久習則
巧後雖無心以久習故箭發皆中我亦如是
初學不思議三昧繫心一緣若久習成就更
無心想恒與定俱舍利弗語文殊師利言更
有勝妙寂滅定不文殊師利言若有不思議
定者汝可問言更有寂滅定不不可思議定
尚不可得云何問有寂滅定乎舍利弗言不
思議定不可得耶文殊師利言思議定者是
可得相不可思議定者不可得相一切眾生
實成就不思議定何以故一切心相即非心
故是名不思議定是故一切眾生相及不思
議三昧相等無分別佛讚文殊師利言善哉
善哉汝於諸佛久植善根淨修梵行乃能演
說甚深三昧汝今安住如是般若波羅密中
文殊師利言若我住般若波羅密中能作是
說即是有想便住我想若住我想有想中者
般若波羅密便有處所般若波羅密若住於
無亦是我想亦名處所離此二處住無所住
如諸佛住安處寂滅非思議境界如是不思
議名般若波羅密住處。

爾時佛言菩薩摩
訶薩若欲學菩提自在三昧得是三昧巳照
明一切甚深佛法及知一切諸佛名字亦悉
了達諸佛世界無有障礙當如文殊師利所
說般若波羅密中學。

文殊師利白佛言世
尊當云何行能速得阿耨多羅三藐三菩提
佛言文殊師利如般若波羅密所說行能速
得阿耨多羅三藐三菩提復有一行三昧若
善男子善女人修是三昧者亦速得阿耨多
羅三藐三菩提文殊師利言世尊云何名一
行三昧佛言法界一相繫緣法界是名一行
三昧若善男子善女人欲入一行三昧當先
聞般若波羅密如說修學然後能入一行三
昧如法界緣不退不壞不思議無礙無相善
男子善女人欲入一行三昧應處空閒捨諸
亂意不取相貌繫心一佛專稱名字念一佛
功德無量無邊亦與無量諸佛功德無二如
是入一行三昧者盡知恒沙諸佛法界無差
別相。

復次文殊師利譬如有人得摩尼珠
示其珠師珠師答言此是無價真摩尼寶即
求師言為我治磨珠師治巳珠色光明映徹
表裏修學一行三昧不可思議功德無量名
稱隨修學時知諸法相明達無礙功德增長
亦復如是文殊師利譬如日輪光明徧滿無
有減相若得一行三昧悉能具足一切功德
無有缺少亦復如是照明佛法如日輪光文
殊師利我所說法皆是一味離味解脫味寂
滅味若善男子善女人得是一行三昧者其
所演說隨順正法無錯謬相。

文殊師利白
佛言世尊以如是因速得阿耨多羅三藐三
菩提耶佛言得阿耨多羅三藐三菩提不以
因得不以非因得何以故不思議界不以因
得不以非因得若善男子善女人聞如是說
不生懈怠當知是人以於先佛種諸善根即
是從佛出家即是成就真歸依處。

爾時以
佛神力一切大地六反震動佛時微笑放大
光明徧照三千大千世界文殊師利白佛言
世尊即是如來印般若波羅密相佛言文殊
師利如是如是佛說是已爾時諸大菩薩及
四部眾聞說般若波羅密皆大歡喜頂戴奉
行。

* 仁王護國般若波羅密經

佛一時住耆闍崛山中有無量四眾菩薩天
人復有十六大國王皆來集會爾時十號三
明大滅諦金剛智釋迦牟尼佛初年月八日
方坐十地入大寂室三昧思緣放大光明照
三界中復於頂上出千寶蓮華上至非想非
非想天光亦復爾乃至他方恒河沙諸佛國
土時十六大國王中舍衛國主波斯匿王名
曰月光即散百億種色華變成百億寶帳蓋
諸大眾而白佛言世尊一切菩薩云何護佛
果云何護十地行因緣佛言菩薩化四生不
觀色如受想行識如眾生我人常樂我淨如
知見壽者如菩薩如六度四攝一切行如二
諦如是故一切法性真實空不來不去無生
無滅同真際等法性無二無別如虛空是故
陰入界無我無所有相是為菩薩行化十地
般若波羅密大王白佛言世尊若諸法爾者
菩薩護化眾生為化眾生耶佛言大王法性
色受想行識常樂我淨不住色不住非色不
住非非色乃至受想行識亦不住非非住何
以故非色如非非色如世諦故三假故名見
眾生一切法性實故乃至諸佛三乘七賢八
聖亦名見六十二見亦名見大王若以名名
見一切法乃至諸佛三乘四生者非非見一
切法也世尊般若波羅密有法非非法摩訶
衍云何照大王摩訶衍見非非法法若非非
法是名非非法空法性空色受想行識空十
二入十八界空六大法空四諦十二緣空是
法即生即住即滅即有即空剎那剎那亦如
是法生法住法滅何以故九十剎那為一念
一念中一剎那經九百生滅乃至色一切法
亦如是以般若波羅密空故不見緣不見諦
乃至一切法空內空外空內外空有為空無
為空無始空性空第一義空般若波羅密空
因空佛果空空空故空但法集故有受集故
有名集故有因集故有果集故有十行故有
佛果故有乃至六道一切有善男子若菩薩
見法眾生我人知見者斯人行世間不異於
世間於諸法而不動不到不滅無相無無相
一切法亦如也諸佛法僧亦如也是即初地
一念心具足八萬四千般若波羅密即載名
摩訶衍即滅為金剛亦名定亦名一切行大
王若菩薩見境見智見說見受者非聖見也
倒想見法凡夫人也見三界者眾生果報之
名也六識起無量欲無窮名為欲界藏空或
色所起業果名為色界藏空或心所起業果
名無色界藏空三界空三界根本無明藏亦
空三地九生滅前三界中餘無明習果報空
金剛菩薩藏得理盡三昧故或果生滅空有
果空因空故空薩婆若亦空滅果空或前巳
空故佛得三無為果智緣滅非智緣滅虛空
薩婆若果空也善男子若有修習聽說無聽
無說如虛空法同法性聽同說同一切法皆
如也大王菩薩修護佛果為若此護般若波
羅密者為護薩婆若十力十八不共法五眼
五分法身四無量心一切功德果為若此。

世尊護十地行菩薩云何行可行云何行化
眾生以何相眾生可化佛言大王五忍是菩
薩法伏忍信忍順忍無生忍寂滅忍名為諸
佛菩薩修般若波羅密善男子初發相信眾
生修行伏忍於三寶中生習種性十心信心
精進心念心慧心定心施心戒心護心願心
迴向心是為菩薩能少分化眾生巳超過二
乘一切善地一切諸佛菩薩長養十心為聖
胎也波斯匿王以偈歎曰。

「　世尊導師金剛體
　心行寂滅轉法輪
　八辯洪音為眾說
　五忍功德妙法門
　三賢十聖忍中行
　惟佛一人能盡源
　佛眾法海三寶藏
　無量功德攝在中
　三世諸佛於中行
　無不由此伏忍生
　一切菩薩行本源
　是故發心信心難
　若得信心必不退
　進入無生初地道
　教化眾生覺中行
　是名菩薩初發心
　入理般若名為住
　住生德行名為地
　初住一心足德行
　於第一義而不動
　大寂無為金剛藏
　一切報盡無極悲
　第一義諦常安隱
　窮源盡性妙智存
　三賢十聖住果報
　惟佛一人居淨土
　一切眾生暫住報
　登金剛原居淨土
　如來三業德無極
　我今月光禮三寶
　法王無上人中樹
　覆蓋大眾無量光
　口常說法非無義
　心智寂滅無緣照
　人中師子為眾說
　含生之生受妙報」


佛告諸得道果實大眾善男子是月光王巳
於過去十千劫中龍光王佛法中為四住開
士我為八住菩薩今於我前大師子吼如是
如是惟佛與佛乃知斯事。

爾時波斯匿王言世尊第一義諦中有世諦
不若言無者智不應二若言有者智不應一
一二之義其事云何佛告大王汝於過去七
佛巳問一義二義汝今無聽我今無說無聽
無說即無一義二義故諦聽諦聽善思念之
如法修行七佛偈如是。

「　無相第一義
　無自無他作
　因緣本自有
　無自無他作
　法性本無性
　第一義空如
　諸有本有法
　三假集假有
　無無諦實無
　寂滅第一空
　諸法因緣有
　有無義如是
　有無本自二
　譬若牛二角
　照解見無二
　二諦常不即
　解心見不二
　求二不可得
　非謂二諦一
　非二何可得
　於解常自一
　於諦常自二
　通達此無二
　真入第一義
　世諦幻化起
　譬如虛空華
　如影三手無
　因緣故誑有
　幻化見幻化
　眾生名幻諦
　幻師見幻法
　諦實則皆無
　名為諸佛觀
　菩薩觀亦然」


復次大王菩薩摩訶薩於一義中常照二諦
化眾生佛及眾生一而無二何以故以眾生
空故得置菩提空以菩提空故得置眾生空
以一切法空故空空何以故般若無相二諦
虛空般若空於無明乃至薩婆若無自相無
他相故五眼成就時見無所見行亦不受不
行亦不受非行非不行亦不受乃至一切法
亦不受菩薩未成佛時以菩提為煩惱菩薩
成佛時以煩惱為菩提何以故於第一義而
不二故諸佛如來乃至一切法如故王言世
尊無量品眾生根亦無量行亦無量法門為
一為二為無量耶大王一切法觀門非一非
二乃有無量一切法亦非有相非非無相若
菩薩見眾生見一見二即不見一不見二一
二者第一義諦也大王若有若無者即世諦
也以三諦攝一切法空諦色諦心諦故我說
一切法不出三諦我人知見五受陰空乃至
一切法空眾生品品根行不同故非一非二
法門大王七佛說摩訶般若波羅密我今說
般若波羅密無二無別汝等大眾受持讀誦
解說是經功德有無量不可說不可說於此
經中起一念信是諸眾生超百劫千劫十地
等功德當知是人即是如來得佛不久時諸
大眾聞說是經十億人得三空忍百萬億人
得大空忍十地性佛言此經名為仁王問般
若波羅密經即此般若波羅密是護國土如
城塹墻壁刀劒鉾楯汝應受持。


御錄經海一滴卷之四

* 音釋

鉾楯
(上莫候切同矛下乳允切同盾)。

御錄經海一滴卷之五　　　　　　見五

* 思益梵天所問經

佛在王舍城迦蘭陀竹林大眾恭敬圍繞而
為說法於是網明菩薩白佛言世尊如來身
相超百千萬日月光明我自惟念若有眾生
能見佛身甚為希有我復惟念若有眾生能
見佛身皆是如來威神之力佛告網明如是
如是如汝所言若佛不加威神眾生無有能
見佛身亦無能問網明當知如來有光名寂
莊嚴若有眾生遇斯光者能見佛身。

又如
來光名示一切色佛以此光能令眾生皆見
佛身無量種色網明當知如來若以一劫若
減一劫說此光明力用名號不可窮盡爾時
網明菩薩白佛言未曾有也世尊如來身者
即是無量光明之藏說法方便亦不可思議。

爾時世尊即放光明照此三千大千世界
時東方過七十二恒河沙佛土有國名清潔
佛號日月光如來有菩薩梵天名曰思益住
不退轉見此光巳到日月光佛所白佛言世
尊我欲詣娑婆世界釋迦牟尼佛所親近諮
受其佛告梵天思益菩薩言彼娑婆國有若
干千億諸菩薩集汝應以十法遊於彼土何
等為十於毀於譽心無增減聞善聞惡心無
分別於諸愚智等以悲心於上中下眾生之
類意常平等於輕毀供養心無有二於他闕
失莫見其過見種種乘皆是一乘聞三惡道
亦勿驚畏於諸菩薩生如來想佛出五濁世
生希有想梵天汝當以此十法遊彼世界。

爾時日月光佛國有諸菩薩白佛言世尊我
得大利不生如是惡眾生中其佛告言善男
子勿作是語所以者何若菩薩於此國中百
千萬劫淨修梵行不如彼土從旦至食無瞋
礙心其福為勝。

於是思益梵天與萬二千
菩薩俱於彼佛土忽然不現譬如壯士屈伸
臂頃到娑婆世界釋迦牟尼佛所頭面禮佛
足右繞三匝却住一面。

爾時佛告網明菩
薩汝見是思益梵天不唯然巳見網明當知
思益梵天於諸正問菩薩中為最第一於諸
善分別諸法菩薩中為最第一於諸決疑菩
薩中為最第一。

爾時網明菩薩問思益梵
天言佛說汝於正問菩薩中為最第一何謂
菩薩所問為正問耶梵天言網明若菩薩以
彼我問名為邪問分別法問名為邪問若無
彼我問名為正問不分別法問名為正問又
網明以生故問名為邪問以滅故問名為邪
問以住故問名為邪問若不以生故問不以
滅故問不以住故問名為正問又網明若菩
薩為垢故問名為邪問為淨故問名為邪問
為生死故問名為邪問為出生死故問名為
邪問為涅槃故問名為邪問若不為垢淨故
問不為生死出生死故問不為涅槃故問名
為正問所以者何法位中無垢無淨無生死
無涅槃又網明若菩薩為見故問為斷故問
為證故問為修故問為得故問為果故問名
為邪問若無見無斷無證無修無得無果故
問名為正問又網明是善是不善故問名為
邪問是世間法是出世間法是罪法是無罪
法是有漏法是無漏法是有為法是無為法
如是等二法隨有所依而問者名為邪問若
不見二不見不二問名為正問又網明若菩
薩分別佛問名為邪問分別法分別僧分別
眾生分別佛國分別諸乘問名為邪問若於
法不作一異問者名為正問又網明一切法
正一切法邪網明言梵天何謂一切法正一
切法邪梵天言於諸法性無心故一切法名
為正若於無心法中以心分別觀者一切法
名為邪一切法離相名為正若不信解是離
相是即分別諸法若分別諸法則入增上慢
隨所分別皆名為邪網明言何謂為諸法正
性梵天言諸法離自性離欲際是名正性網
明言少有能解如是正性者梵天言是正性
不一不多網明若善男子善女人能如是知
諸法正性若巳知若今知若當知是人無有
法巳得無有法今得無有法當得所以者何
佛說無得無分別名為所作巳辦相若人聞
是諸法正性勤行精進是名如說修行。

思
益梵天白佛言世尊誰應受供養佛告梵天
不為世法之所牽者世尊誰能消供養佛言
於法無所取者世尊誰為世間福田佛言不
壞菩提性者世尊誰為眾生善知識佛言於
一切眾生不捨慈心者世尊誰知報佛恩佛
言不斷佛種者世尊誰能供養佛佛言能通
達無生際者世尊誰能親近於佛佛言乃至
失命因緣不毀禁者。

世尊何謂菩薩能為
施主佛言菩薩能教眾生一切智心世尊何
謂菩薩能奉禁戒佛言常能不捨菩提之心
世尊何謂菩薩能行忍辱佛言見心相念念
滅世尊何謂菩薩能行精進佛言求心不得
世尊何謂菩薩能行禪定佛言除身心麄相
世尊何謂菩薩能行智慧佛言於一切法無
有戲論世尊何謂菩薩能行慈心佛言不生
眾生想世尊何謂菩薩能行悲心佛言不生
法想世尊何謂菩薩能行喜心佛言不生我
想世尊何謂菩薩能行捨心佛言不生彼我
想。

世尊何謂菩薩徧行佛言能淨身口意
業爾時世尊而說偈言。

「　若身淨無惡
　口淨常實語
　心淨常行慈
　是菩薩徧行
　知法名為佛
　知離名為法
　知無名為僧
　是菩薩徧行
　不依止欲界
　不住色無色
　行如是禪定
　是菩薩徧行
　信解諸法空
　及無相無作
　而不盡諸漏
　是菩薩徧行」


思益梵天復白佛言世尊所說四聖諦何等
是真聖諦梵天苦不名為聖諦苦集不名為
聖諦苦滅不名為聖諦苦滅道不名為聖諦
所以者何若苦是聖諦者一切牛驢畜生等
皆應有苦聖諦若集是聖諦者一切在所生
處眾生皆應有集聖諦所以者何以集故生
諸趣中若苦滅是聖諦者觀滅者說斷滅者
皆應有滅聖諦若道是聖諦者緣一切有為
道者皆應有道聖諦梵天以是因緣故當知
聖諦非苦非集非滅非道聖諦者知苦無生
是名苦聖諦知集無和合是名集聖諦於畢
竟滅法中知無生無滅是名滅聖諦於一切
法平等以不二法得道是名道聖諦梵天真
聖諦者無有虛妄。

梵天若行者言我知見
苦是虛妄我斷集是虛妄我證滅是虛妄我
修道是虛妄所以者何是人遺失佛所護念
是故說為虛妄何等是佛所護念謂不憶念
一切諸法是名佛所護念若行者住是念中
則不住一切相若不住一切相則住實際若
住實際是名不住心若不住心是人名為非
實語非妄語者梵天是故當知若非實非虛
妄者是名聖諦。

非離生死得涅槃名為聖
諦若人證如是四諦是名世間實語者梵天
當來有比丘不修身不修戒不修心不修慧
是人說生相是苦諦眾緣和合是集諦滅法
是滅諦以二法求相是道諦佛言我說此愚
人是外道徒黨我非彼人師彼非我弟子是
人墮於邪道破失法故說言有諦梵天且觀
我坐道塲時不得一法是實是虛妄若我不
得法是法寧可於眾中有言說有論議有教
化耶。

梵天如來坐道場時唯得虛妄顛倒
所起煩惱畢竟空性以無所得故得以無所
知故知所以者何我所得法不可見不可聞
不可覺不可識不可取不可着不可說不可
難出過一切法相無語無說無有文字無言
說道梵天此法如是猶如虛空汝欲於如是
法中得利益耶梵天言不也世尊諸佛如來
甚為希有成就未曾有法深入大慈大悲得
如是寂滅相法而以文字言說教人令得世
尊其有聞是能信解者當知是人不從小功
德來世尊是法一切世間之所難信所以者
何世間貪着實而是法無實無虛妄世間貪
着法而是法無法無非法世間貪着涅槃而
是法無生死無涅槃世間貪着善法而是法
無善無非善世間貪着樂而是法無苦無樂
世間貪着佛出世而是法無佛出世亦無涅
槃雖有說法而是法非可說相雖讚說僧而
僧即是無為是故此法一切世間之所難信
譬如水中出火火中出水難可得信如是煩
惱中有菩提菩提中有煩惱是亦難信所以
者何如來得是虛妄煩惱之性亦無法可得
有所說法亦無有形雖有所知亦無分別證
涅槃亦無滅者世尊若有善男子善女人能
信解如是法義者當知是人安住道塲當知
是人破壞魔軍當知是人得一切種智當知
是人轉於法輪當知是人作無量佛事。

佛告梵天若人能於如來所說文字語言章
句通達隨順不違不逆和合為一隨其義理
不隨章句言辭而善知言辭所應之相知如
來以何言說法以何隨宜說法以何方便說
法以何法門說法以何大悲說法梵天若菩
薩能知如來以是五力說法是菩薩能作佛
事。

爾時網明菩薩白佛言世尊是思益梵天云
何聞大悲法而不喜悅思益言善男子若識
在二法則有喜悅若識在無二實際法中則
無喜悅譬如幻人見幻戲事無所喜悅菩薩
知諸法相如是則於如來若說法若神通亦
無喜悅又善男子如佛所化人聞佛說法不
喜不悅菩薩知諸法相與化無異於如來所
不加喜悅於餘眾生無下劣想網明言梵天
汝今見諸法如幻相耶梵天言若人分別諸
法者汝當問之網明言汝今於何處行梵天
言一切凡夫行處吾於彼行善男子凡夫行
賢聖行皆無二無差別善男子一切行非行
一切說非說一切道非道。

網明言汝說一
切凡夫行處吾於彼行者則有行相梵天言
若我有所生處應有行相網明言汝若不生
云何教化眾生梵天言佛所化生吾如彼生
網明言佛化所生則無生處梵天言寧可見
不網明言以佛力故見梵天言我生亦如是
以業力故網明言汝於起業中行耶梵天言
我不於起業中行網明言云何言以業力故
梵天言如業性力亦如是是二不出於如爾
時舍利弗白佛言世尊若有能入是菩薩隨
宜所說法中者得大功德所以者何世尊乃
至聞是上人名字尚得大利何况聞其所說
譬如有樹不依於地在虛空中而現根莖枝
葉華果甚為希有此人行相亦復如是不住
一切法而於十方現有行有生死亦有如是
智慧辯才世尊若有善男子善女人聞是智
慧自在力者其誰不發阿耨多羅三藐三菩
提心。

於是迦葉問網明菩薩言善男子仁
者幾時當得阿耨多羅三藐三菩提網明言
大迦葉若有問幻所化人汝幾時當得阿耨
多羅三藐三菩提是幻人當云何答大迦葉
言善男子幻所化人無决定相當何所答網
明言大迦葉一切諸法亦如幻所化人無決
定相誰可問言汝幾時當成阿耨多羅三藐
三菩提大迦葉言善男子幻所化人離於自
相無異無別無所志願汝亦如是耶若如是
者汝云何能利益無量眾生網明言阿耨多
羅三藐三菩提即是一切眾生性一切眾生
性即是幻性幻性即是一切法性於是法中
我不見有利不見無利大迦葉言善男子汝
今不令眾生住菩提耶網明言諸佛菩提有
住相耶大迦葉言無也網明言是故我不令
眾生住於菩提亦不令住聲聞辟支佛道大
迦葉言善男子汝今欲趣何所網明言我所
趣如如趣大迦葉言如無所趣亦無有轉網
明言如如無趣無轉一切法住如相故我無
趣無轉大迦葉言若無趣無轉汝云何教化
眾生網明言若人發願則是不能教化眾生
若人於法有轉是亦不能教化眾生大迦葉
言善男子汝不轉眾生生死耶網明言我尚
不得生死何況於生死中而轉眾生大迦葉
言汝不令眾生得涅槃耶網明言我尚不見
涅槃何況教化眾生令住涅槃大迦葉言善
男子若汝不得生死不見涅槃何故今為無
量眾生行於菩提此豈不為滅度眾生耶網
明言若菩薩得生死分別涅槃因眾生行菩
提此則不應說為菩薩大迦葉言善男子汝
今於何處行網明言我非生死中行非涅槃
中行亦不以眾生相行大迦葉如汝所問汝
何處行者如佛所化人行處吾於彼行大迦
葉言佛所化人無有行處網明言當知一切
眾生所行亦如是相大迦葉言佛所化人無
貪無恚無癡若一切眾生所行如是相者眾
生貪恚癡從何所起網明言我今問汝隨意
答我大迦葉汝今寧有貪恚癡不答言無也
網明言是貪恚癡盡滅耶答言不也網明言
若大迦葉今無貪恚癡亦不盡滅者汝置貪
瞋癡於何所耶答言善男子凡夫從顛倒起
妄想分別生貪恚癡耳賢聖法中善知顛倒
實性故無妄想分別是以無貪恚癡大迦葉
於汝意云何若法從顛倒起是法為實為虛
妄耶答言是法虛妄非是實也網明言若法
非實可令實耶答言不也網明言若法非實
仁者欲於是中得貪恚癡耶答言不也網明
言若然何者是貪恚癡能惱眾生者答言善
男子若爾者一切從本巳來離貪恚癡相網
明言以是故我說一切法相如佛所化。

佛告迦葉是網明菩薩當得作佛號普光自
在王如來不以文字說法但放光明照諸菩
薩即得無生法忍其佛光明復照十方通達
無礙令諸眾生得離煩惱又其光明常出三
十二種清淨法音何等三十二所謂諸法空
無眾生見故諸法無相離分別故諸法無作
出三界故諸法離欲性寂滅故諸法離瞋無
有礙故諸法離癡無闇𡨋故諸法無所從來
本無生故諸法無所去無所至故諸法不住
無所依故諸法過三世去來現在無所有故
諸法無異其性一故諸法不生離於報故諸
法無業業報作者不可得故諸法不作無所
起故諸法無起無為性故諸法無為離生滅
故諸法真不從和合生故諸法實一道門故
諸法無眾生眾生不可得故諸法無我第一
義故諸法鈍無所知故諸法捨離憎愛故諸
法離煩惱無有熱故諸法無垢性不汙故諸
法一相離欲際故諸法離相常定故諸法住
實際性不壞故諸法如相不分別故諸法入
法性徧入故諸法無緣諸緣不合故諸法是
菩提如實見故諸法是涅槃無因緣故迦葉
普光自在王如來光明常出如是清淨法音
亦能令諸菩薩施作佛事其佛國土無有魔
事佛壽無量阿僧祇劫。

爾時思益梵天白
佛言世尊菩薩以何行諸佛授阿耨多羅三
藐三菩提記佛言若菩薩不行生法不行滅
法不行善不行不善不行世間不行出世間
不行有罪法不行無罪法不行有漏法不行
無漏法不行有為法不行無為法不行修道
不行除斷不行生死不行涅槃不行見法不
行聞法不行覺法不行知法不行施不行捨
不行戒不行覆不行忍不行善不行發不行
精進不行禪不行三昧不行慧不行行不行
知不行得梵天若菩薩如是行者諸佛則授
阿耨多羅三藐三菩提記所以者何諸所有
行皆有所是無所是是菩提諸所有行皆是
分別無分別是菩提諸所有行皆是起作無
起作是菩提諸所有行皆是戲論無戲論是
菩提是故當知若菩薩過諸所行則得受記
離諸法二相故是受記義。

梵天我於往昔
供養諸佛恭敬尊重讚嘆淨修梵行一切布
施一切持戒及行頭陀離於瞋恚忍辱慈心
如所說行勤修精進一切所聞皆能受持獨
處遠離入諸禪定隨所聞慧讀誦思問是諸
如來亦不見授記何以故依止所行故以是
當知若諸菩薩出過一切諸行則得受記。

梵天我於是後見然燈佛即得無生法忍佛
時授我記言汝於來世當得作佛號釋迦牟
尼如來應供正徧知我爾時出過一切諸行
具足六波羅密所以者何若菩薩能捨諸相
名為檀波羅密能滅諸受持名為尸羅波羅
密不為六塵所傷名為羼提波羅密離諸所
行名為毘黎耶波羅密不憶念一切法名為
禪波羅密能忍諸法無生性名為般若波羅
密我於然燈佛所具足如是六波羅密世尊
云何名具足六波羅密梵天若不念施不依
止戒不分別忍不取精進不住禪定不二於
慧是名具足六波羅密。

於是網明菩薩白
佛言世尊何謂菩薩家清淨佛言善男子菩
薩若生轉輪聖王家不名家清淨若生帝釋
中若生梵王中亦不名家清淨在所生處乃
至畜生自不退失善根亦令眾生生諸善根
是名菩薩家清淨又網明慈是菩薩家心平
等故悲是菩薩家深心念故喜是菩薩家生
法喜故捨是菩薩家離貪著故不捨菩提是
菩薩家不貪聲聞辟支佛地故。

爾時思益
梵天謂文殊師利言如來不說法耶文殊師
利言佛雖說法不以二相何以故如來性無
二故雖有所說而無二也梵天言若一切法
無二其誰為二文殊師利言凡夫貪著我故
分別二耳不二者終不為二雖種種分別為
二然其實際無有二相梵天言云何識無二
法文殊師利言若無二可識則非無二所以
者何無二相者不可識也。

梵天言誰能聽
如來如是法答言不漏六塵者梵天言誰能
知是法答言無識無分別無諍訟者。

梵天
若於法中有高下心貪著所愛皆是諍訟佛
所說法無有諍訟梵天樂戲論者無不諍訟
樂諍訟者無沙門法樂沙門法者無有妄想
貪著梵天言云何比丘隨佛語隨佛教答言
若比丘稱讚毀辱其心不動是名隨佛教若
比丘不隨文字語言是名隨佛語。

梵天言
云何比丘能守護法答言若比丘不逆平等
不壞法性是名能守護法梵天言云何比丘
親近於佛答言若比丘於諸法中不見有法
若近若遠是名親近於佛。

梵天言誰能見
佛答言若不著肉眼不著天眼不著慧眼是
名能見佛梵天言誰能見法答言不逆諸因
緣法者梵天言誰能順見諸因緣法答言不
起平等不見平等所生相者梵天言誰得真
智答言不生不滅諸漏者。

梵天言誰為得
解脫者答言不壞縛者梵天言誰為得度答
言不住生死不住涅槃者梵天言漏盡比丘
盡何事耶答言若有所盡不名漏盡知諸漏
空相隨如是知名為漏盡。

梵天言誰能見
聖諦答言無有見聖諦者所以者何隨所有
見皆為虛妄無所見者乃名見諦。

梵天言
是諦當於何求答言當於四顛倒中求梵天
言何故作如是說答言求四顛倒不得淨不
得常不得樂不得我若不得淨是即不淨若
不得常是即無常若不得樂是即為苦若不
得我是即無我梵天一切法空無我是為聖
諦若能如是求諦是人不見苦不斷集不證
滅不修道梵天言云何名修道答言若不分
別是法是非法離於二相名為修道以是道
求一切法不得是名為道是道不令人離生
死至涅槃所以者何不離不至乃名聖道。

爾時等行菩薩白佛言世尊所言菩薩菩薩
者為何謂耶佛言善男子若菩薩於邪定眾
生發大悲心於正定眾生不見殊異故言菩
薩所以者何菩薩不為正定眾生不為不定
眾生故發心但為度邪定眾生故而起大悲
發阿耨多羅三藐三菩提心故名菩薩。

若
菩薩能代一切眾生受諸苦惱亦復能捨一
切福事與諸眾生是名菩薩。

爾時等行菩
薩謂文殊師利如汝所說皆為真實答言一
切言說皆為真實又問虛妄言說亦真實耶
答言如是所以者何是諸言說皆為虛妄無
處無方若法皆虛妄無處無方是故一切言
說皆是真實善男子提婆達語如來語無異
無別所以者何一切言說皆是如來言說不
出如故一切言說有所說事皆以無所說故
得有所說是以一切言說皆平等文字同故
文字無念故文字空故等行言如來不說凡
夫語言賢聖語言耶文殊師利言然以文字
說凡夫語言亦以文字說賢聖語言如是善
男子諸文字有分別是凡夫語言是賢聖語
言耶等行言不也文殊師利言如諸文字無
分別一切賢聖亦無分別是故賢聖無有言
說所以者何賢聖不以文字相不以眾生相
不以法相有所說也譬諸鐘鼓眾緣和合而
有音聲是諸鐘鼓亦無分別如是諸賢聖養
知眾因緣故於諸言說無貪無礙等行言如
佛所說汝等集會當行二事若說法若聖默
然何謂說法何謂聖默然答言若說法不違
佛不違法不違僧是名說法若知法即是佛
離相即是法無為即是僧是名聖默然。

又
善男子若知一切眾生諸根利鈍而教誨之
名為說法常入於定心不散亂名聖默然等
行言如我解文殊師利所說義一切聲聞辟
支佛無有說法亦無聖默然所以者何是人
不能了知一切眾生諸根利鈍亦復不能常
在於定文殊師利若有真實問何等是世間
說法者何等是世間聖默然者則當為說諸
佛是也所以者何諸佛善能分別一切眾生
諸根利鈍亦常在定佛告文殊師利如是如
是如等行所說唯諸如來有此二法爾時須
菩提白佛言世尊我親從佛聞汝等集會當
行二事若說法若聖默然世尊若聲聞不能
行者云何如來勑諸比丘行此二事佛告須
菩提於汝意云何若聲聞不從他聞能說法
能聖默然不須菩提言不也須菩提是故當
知一切聲聞辟支佛無有說法無聖默然。

爾時須菩提問文殊師利若聲聞辟支佛不
能如是說法不能如是聖默然者諸菩薩有
成就如是功德能說法能聖默然不答言唯
佛當知於是佛告須菩提有三昧名入一切
語言心不散亂若菩薩成就是三昧皆得是
功德爾時文殊師利謂等行菩薩善男子為
眾生八萬四千行故說八萬四千法藏名為
說法常在一切滅受想定中名聖默然善男
子我若一劫若減一劫演說是義是名說法
相是聖默然相猶不能盡於是佛告等行菩
薩善男子乃往過去無量無邊不可思議阿
僧祇劫時世有佛號曰普光。

其普光佛以
三乘法為弟子說亦多樂說如是法言汝等
比丘當行二事若說法若聖默然。

復廣說
淨明三昧所以名曰淨明三昧者若菩薩入
是三昧即得解脫一切諸相及煩惱着亦於
一切佛法得淨光明是故名為淨明三昧又
前際一切法淨後際一切法淨現在一切法
淨是三世畢竟淨無能令不淨性常淨故是
以說一切諸法性常清淨何謂諸法性淨謂
一切法空相離有所得故一切法無相相離
憶想分別故一切法無作相不取不捨無求
無願畢竟離自性故是名性常清淨以是常
淨相知生死性即是涅槃性涅槃性即是一
切法性是故說心性常清淨善男子譬如虛
空若受垢汙無有是處心性亦如是若有垢
汙無有是處又如虛空雖為烟塵雲霧覆曀
不明不淨而不能染汙虛空之性設染汙者
不可復淨以虛空實不染汙故還見清淨凡
夫心亦如是雖邪憶念起諸煩惱然其心性
不可垢汙設垢汙者不可復淨以心相實不
可垢汙性常明淨是故心得解脫善男子是
名入淨明三昧門。

爾時等行菩薩白佛言
未曾有也世尊諸佛菩薩為大饒益如所說
行精進眾生世尊其懈怠不能如所說行者
雖值百千萬佛無能為也當知從勤精進得
出菩提。

思益梵天謂文殊師利若行者於平等中不
見諸法是名得聖道巳文殊師利言何故不
見思益言離二相故不見不見即是正見又
問誰能正見世間答言不壞世間相者又問
云何為不壞世間相答言色如無別無異受
想行識如無別無異若行者見五陰平等如
相是名正見世間又問何等是世間相答言
滅盡是世間相又問滅盡相復可盡耶答言
滅盡相者不可盡也又問何故說言世間是
滅盡相答言世間畢竟盡相是相不可盡所
以者何巳盡者不復盡也又問佛不說一切
有為法是盡相耶答言世間是盡相終不可
盡是故佛說一切有為法是盡相又問何等
數名有為法答言以盡相故名有為法又問
有為法者為住何所答言無為性中住又問
有為法無為法有何差別答言有為法無為
法文字言說有差別耳所以者何以文字言
說言是有為是無為若求有為無為實相則
無差別以實相無差別故又問何等是諸法
實相義答言一切法平等無有差別是諸法
實相義又問何等為義答言以文字說令人
得解故名為義所以者何實相義者不如文
字所說諸佛雖以文字有所言說而於實相
無所增減文殊師利一切言說皆非言說是
故佛語名不可說諸佛不可以言相說故又
問云何得說佛相答言諸佛如來不可以色
身說相不可以三十二相說相不可以諸功
德法說相又問諸佛可離色身三十二相諸
功德法而說相耶答言不也所以者何色身
如三十二相如諸功德法如諸佛不即是如
亦非離如如是可說佛相不失如故又問諸
佛世尊得何等故號名為佛答言諸佛世尊
通達諸法性相如故說名為佛正徧知者。

於是等行菩薩白佛言世尊何謂菩薩發行
大乘爾時世尊以偈答言。

「　菩薩不壞色
　發行菩提心
　知色即菩提
　是名行菩提
　如色菩提然
　等入於如相
　不壞諸法性
　是名行菩提
　不壞諸法性
　則為菩提義
　是菩提義中
　亦無有菩提
　正行第一義
　是名行菩提
　若法及非法
　不分別為二
　亦不得不二
　是名行菩提
　若二則有為
　非二則無為
　離是二邊者
　是名行菩提
　行於世間法
　處中若蓮花
　遵修最上道
　是名行菩提
　世間所行處
　悉於是中行
　世間所貪著
　於中得解脫
　菩薩無所畏
　不沒生死淵
　無憂無疲倦
　而行菩提道
　斯人能善知
　法性真實相
　是故不分別
　是法是非法
　常住於平等
　護持佛正法
　一切無所念
　則是如來法
　若有佛無佛
　是法常住世
　能通達是相
　是名護持法
　諸法之實相
　了達知其義
　安住於此中
　而為人演說
　行於甚深法
　魔所不能測
　是人於諸法
　無所貪着故
　願求諸佛慧
　亦不着願求
　諸佛慧無礙
　不着法非法
　若能不着此
　究竟得佛道
　法性不可議
　常住於世間
　若能知如是
　不生亦不滅
　菩薩念眾生
　不解是法相
　為之勤精進
　令得離顛倒
　信解常定法
　及寂滅無漏
　其心得解脫
　故說常定者
　自住平等法
　以此導眾生
　不違平等行
　故說常定者
　志念常堅固
　不忘菩提心
　亦能化眾生
　故說常定者
　常念於諸佛
　真實法性身
　遠離色身相
　故說常定者
　常修念於法
　如諸法實相
　亦無有憶念
　故說常定者
　常修念於僧
　僧即是無為
　離數及非數
　常入如是定
　我見與佛見
　空見生死見
　涅槃之見等
　皆無是諸見
　無量智慧光
　知諸法實相
　無闇無障礙
　是行菩提道
　是乘名大乘
　不可思議乘
　悉容諸眾生
　猶不盡其量
　虛空無有量
　亦無有形色
　大乘亦如是
　無量無障礙
　若人聞此經
　乃至持一偈
　永脫於諸難
　得到安隱處
　敬念此經者
　捨是身巳後
　終不墮惡道
　常生人天中
　於後惡世時
　若得聞是經
　我皆與授記
　究竟成佛道
　若持此經者
　佛法在是人
　是人在佛法
　亦能轉法輪
　若人持是經
　能轉無量劫
　生死諸往來
　得近於佛道
　若能持是經
　精進大智慧
　是名極勇猛
　能破魔軍眾
　我於然燈佛
　住忍得受記
　若有樂是經
　我授記亦然
　若人於佛後
　能解說是經
　佛雖不在世
　為能作佛事」


爾時思益梵天謂文殊師利如來是實語者
能說如是法文殊師利言如來於法無所說
何以故如來尚不得諸法何況說法思益言
如來豈不分別諸法是世間是出世間是有
為是無為耶文殊師利言於汝意云何是虛
空可說可分別不思益言不也文殊師利言
今說虛空名字以所說故有生有滅耶思益
言不也文殊師利言如來說法亦復如是不
以說故諸法有生有滅如此說法是不可說
相亦以此法有所教誨是無所教誨所以者
何如說法性不說法性亦如是是故說一切
法住於如中如亦無所住爾時釋梵四天王
俱在會中即以天華散於佛上而作是言世
尊若善男子善女人聞文殊師利說法有信
解者當知是人能破魔軍及餘怨敵所以者
何文殊師利今所說法能破一切邪見妄想
世尊若善男子善女人聞於是法不驚不怖
當知是人不從小功德來。

世尊我等於此
經中得智慧光明而不能得報佛及文殊師
利思益梵天之恩。

爾時世尊語釋梵四天
王等大眾言善哉善哉善男子若人所從聞
是經處若和尚若阿闍黎我不見世間供養
之具能報其恩是法出於世間世間供養所
不能報是法度於世間世間財物所不能報
是法無染染汙之物所不能報諸善男子是
法餘無能報唯有一事如說修行若人於此
法中能如說修行者是名能報師恩是則名
為順如來語順如來教。

爾時會中有天子
名不退轉白佛言世尊所說隨法行隨法行
者為何謂耶佛告天子隨法行者不行一切
法是名隨法行所以者何若不行諸法則不
分別是正是邪如是行者不行善不行不善
不行有漏不行無漏不行世間不行出世間
不行有為不行無為不行生死不行涅槃是
名隨法行若起法相者是則不名隨法行也
若念言我行是法是則戲論不隨法行若不
受一切法則隨法行於一切法無憶念無分
別無所行是名隨法行。

爾時大迦葉白佛言世尊譬如大龍若欲雨
時雨於大海此諸菩薩亦復如是以大法雨
雨菩薩心佛言迦葉如汝所說。

是故此諸
菩薩但於甚深智慧無量大海菩薩心中雨
如是等不可思議無上法雨。

迦葉又如大
海甚深無底此諸菩薩亦復如是能思惟無
量法故名為甚深一切聲聞辟支佛不能測
故名為無底迦葉又如大海集無量水此諸
菩薩亦復如是集無量法無量智慧是故說
諸菩薩心如大海。

迦葉又如大海有三種
寶一者少價二者有價三者無價此諸菩薩
所可說法亦復如是隨諸眾生根之利鈍令
得解脫有以小乘而得解脫有以中乘而得
解脫有以大乘而得解脫迦葉又如大海漸
漸轉深此諸菩薩亦復如是。

迦葉又如劫
盡燒時諸小陂池江河泉源在前枯竭然後
大海乃當消盡正法滅時亦復如是諸行小
道正法先盡然後菩薩大海之心正法乃滅
迦葉此諸菩薩寧失身命不捨正法汝謂菩
薩失正法耶勿造斯觀迦葉如彼大海有金
剛珠名集諸寶乃至七日出時火至梵世而
此寶珠不燒不失轉至他方大海之中若是
寶珠在此世界世界燒者無有是處此諸菩
薩亦復如是正法滅時七邪法出爾乃至於
他方世界何等七一者外道論二者惡知識
三者邪用道法四者互相惱亂五者入邪見
棘林六者不修福德七者無有得道此七惡
出時是諸菩薩知諸眾生不可得度爾乃至
於他方佛國不離見佛聞法教化眾生增長
善根迦葉又如大海為無量眾生之所依止
此諸菩薩亦復如是眾生依止得三種樂人
樂天樂涅槃之樂迦葉又如大海鹹不可飲
此諸菩薩亦復如是諸魔外道不能吞滅於
是大迦葉白佛言世尊大海雖深尚可測量
此諸菩薩不可測也佛告迦葉三千大千世
界微塵猶可知數此諸菩薩功德無量不可
數也。

爾時世尊現神通力令魔波旬及其軍眾來
詣佛所作是言世尊我與眷屬今於佛前立
此誓願是經所流布處若說法者及聽法者
并彼國土不起魔事亦當擁護是經爾時世
尊放金色光照此世界告文殊師利言如來
今護念是經利益諸法師故是經在閻浮提
隨其歲數佛法不滅。

佛說是經時七十二
那由他眾生得無生法忍無量眾生發阿耨
多羅三藐三菩提心。
御錄經海一滴卷之五

* 音釋

曀
(於計切隂而風也)。
敵
(村歷對也)。
陂
(布眉切陂陀不平也)。
鹹
(音咸
鹽味)。

御錄經海一滴卷之六　　　　　　見六

* 佛說長者女菴提遮師子吼了義經

舍衛國城西有一村名曰長提有一婆羅門
名婆私膩迦在其中住其人學問廣博深信
內典敬承佛教欲設大會至祇洹所請佛及
僧佛受其請與大眾往詣彼村爾時長者見
佛歡喜即率眷屬來至佛所各各禮佛恭敬
而住其婆羅門有女名菴提遮先𡣪與人其
女容貌端正器度高遠事夫如禁其儀無比
自以生來父母莫測其所由故名之菴提遮
爾時婆羅門長跪佛前敬設供養聖眾食訖
文殊師利問菴提遮曰汝今知生死義耶答
曰以佛力故知又問曰若知者生以何為義
答曰生以不生生為生義又問曰云何不生
生為義耶答曰若能明知地水火風四緣畢
竟未曾自得有所和合而能隨其所宜有所
說者以為生義又問曰若知地水火風畢竟
不自得有所和合為生義者即應無有生相
將何為生義答曰雖在生處而無生者是為
正生故說有義文殊又問曰死以何為義耶
答曰死以不死死為死義又問曰云何以不
死死為死義耶答曰若能明知地水火風畢
竟不自得有所散而能隨其所宜有所說者
是為死義又問曰若知地水火風畢竟不自
得有所散者即無死相將何為死義答曰雖
在死處其心不亡者是為正死故說有義文
殊師利又問曰常以何為義答曰若能明知
諸法畢竟生滅變易無定如幻相而能隨其
所宜有所說者是為常義又問曰若知諸法
畢竟生滅無定如幻相者即是無常義云何
將為常義耶答曰諸法生而不自得生滅而
不自得滅乃至變易亦復如是以不自得故
說為常義也又問曰無常以何為義答曰若
知諸法畢竟不生不滅隨如是相而能隨其
所宜有所說者是為無常義又問曰若知諸
法畢竟不生不滅者即是常義云何說為無
常義耶答曰但以諸法自在變易無定相不
自得隨如是知者故說有無常義又問曰空
以何為義答曰若能知諸法相未曾自空不
壞今有而能不空空不有有者故說有空義
又問曰若不空空不有有者即無有事將何
為空義耶菴提遮以偈答曰。

「　嗚呼真大德
　不知真空義
　色無有自性
　豈非如空也
　空若自有空
　則不能容色
　空不自空故
　眾色從是生」


爾時文殊師利又問曰頗有明知生而不生
相為生所留者不答曰有雖自明見其力未
充而為生所留者是也又問曰頗有無知不
識生性而畢竟不為生所留者不答曰無所
以者何若不見生性雖因調伏少得安處其
不安之相常為對治若能見生性者雖在不
安之處而安相常現前若不如是知者雖有
種種勝辯談說甚深典籍而即是生滅心說
彼實相密要之言如盲辯色因他語故說得
青黃赤白黑而不能自見色之正相今不能
見諸法者亦復如是但今為生所生為死所
死者而有所說者乃於其人即無生死之義
耶若為常無常所繫者亦復如是當知大德
空者亦不自得空故說有空義耶爾時佛告
文殊師利如是如是如菴提遮所說真實無
異日可令冷月可令熱是菴提遮所說不可
移易時舍利弗問其女曰汝之智慧辯才若
此佛所稱歎我等聲聞之所不及云何不能
離是女身色相也其女答曰我欲問大德即
隨意答我大德今現是男不舍利弗言我雖
色是男而心非男也其女言大德我亦如是
如大德所言雖在女相其心即非女也舍利
弗言汝今現為夫所拘執何能如此其女答
曰大德能自信巳之所言不舍利弗言我之
自言云何不自信其女答曰若自信者大德
前說我色是男而心非男者即心與色有所
二用也若大德自信此言者即於我所不生
有夫之惡見大德自男故生我女相以我女
色故壞大德心也而以自男見彼女者則不
能於法生實信也舍利弗言我於汝所不敢
生於惡見其女答曰但以對世尊故不敢非
是實言也若實不生惡見者云何說我言汝
今現為夫所拘執耶是言從何而來舍利弗
言我以久離習故有此之言非實心也其女
問曰大德我今問者隨意答我大德既言久
離男女相者大德色久離耶心久離耶時舍
利弗默然不答爾時菴提遮以偈頌曰。

「　若心得久離
　畢竟不生見
　誰為作女人
　於色起不淨
　若論色久離
　法本不自有
　畢竟不曾汙
　將何為作惡
　嗚呼今大德
　徒學不能知
　自男生我女
　豈非妄想非
　悔過於大眾
　於法勿生疑
　我上所言說
　是佛神力持」


時菴提遮說是偈巳其比丘比丘尼優婆塞
優婆夷諸天及人於中有得阿耨多羅三藐
三菩提心者有得無生法忍者得法眼淨者
又得心解脫者其無量聲聞眾而於佛法自
生慙恥者無量爾時佛告舍利弗是女非凡
巳值無量諸佛常能說如是師子吼了義經
利益無量諸眾生我亦自與是女人同事無
量諸佛巳是女人不久當成正覺是諸眾中
於是女人所說法要即能生實信者皆巳久
聞是女人所說法故今則能生正信是故應
當諦受是師子吼了義經勿疑之也佛告阿
難此長者女菴提遮所說了義問答經付囑
於汝汝當諦受。

* 楞伽阿䟦多羅寶經

一時佛住南海濵楞伽山頂種種寶華以為
莊嚴與大比丘僧及大菩薩眾俱從彼種種
異佛剎來是諸菩薩摩訶薩無量三昧自在
之力神通遊戲大慧菩薩摩訶薩而為上首。

爾時大慧菩薩摩訶薩白佛言世尊諸識
有幾種生住滅佛告大慧諸識有二種生住
滅非思量所知諸識有二種生謂流注生及
相生有二種住謂流注住及相住有二種滅
謂流注滅及相滅大慧諸識有三種相謂轉
相業相真相大慧略說有三種識廣說有八
相何等為三謂真識現識及分別事識大慧
譬如明鏡持諸色像現識處現亦復如是大
慧現識及分別事識此二壞不壞相展轉因
大慧不思議熏及不思議變是現識因大慧
取種種塵及無始妄想熏是分別事識因大
慧若覆彼真識種種不實諸虛妄滅則一切
根識滅是名相滅大慧相續滅者相續所因
滅則相續滅所從滅及所緣滅則相續滅大
慧所以者何是其所依故依者謂無始妄想
熏緣者謂自心見等識境妄想大慧譬如泥
團微塵非異非不異金莊嚴具亦復如是大
慧若泥團微塵異者非彼所成而實彼成是
故不異若不異者則泥團微塵應無分別如
是大慧轉識藏識真相若異者藏識非因若
不異者轉識滅藏識亦應滅而自真相實不
滅是故大慧非自真相識滅但業相滅若自
真相識滅者藏識則滅大慧藏識滅者不異
外道斷見論議大慧彼諸外道作如是論謂
攝受境界滅識流注亦滅若識流注滅者無
始流注應斷大慧外道說流注生因非眼識
色明集會而生更有異因復次大慧有七種
第一義所謂心境界慧境界智境界見境界
超二見境界超子地境界如來自到境界大
慧此是過去未來現在諸如來應供等正覺
性自性第一義心以性自性第一義心成就
如來世間出世間出世間上上法聖慧眼入
自共相建立如所建立不與外道論惡見共
大慧云何外道論惡見共所謂自境界妄想
見不覺識自心所現分齊不通大慧愚癡凡
夫性無性自性第一義作二見論大慧若復
諸餘沙門婆羅門見離自性浮雲火輪水月
及夢內外心現妄想無始虛偽不離自心妄
想因緣滅盡離妄想說所說觀所觀受用建
立身之藏識無所有境界離生住滅大慧彼
菩薩不久次第隨入無相處次第隨入從地
至地三昧境界解三界如幻分別觀察當得
如幻三昧度自心現無所有得住般若波羅
密捨離彼生所作方便隨入如來身隨入如
如化神通自在慈悲方便具足莊嚴等入一
切佛剎外道入處離心意意識是菩薩漸次
轉身得如來身是故欲得如來身者當離所
作方便生住滅觀察無始虛偽過妄想習氣
因三有思惟無所有佛地無生到自覺聖趣
自心自在到無開𤼵行如隨眾色摩尼隨入
眾生微細之心而以化身隨心量度諸地漸
次相續建立是故大慧自悉檀善應當修學
爾時大慧菩薩復白佛言世尊請為楞伽國
摩羅耶山海中住處諸大菩薩宣說海浪藏
識境界法身時世尊以偈告言。

「　譬如巨海浪
　斯由猛風起
　洪波鼓冥壑
　無有斷絕時
　藏識海常住
　境界風所動
　種種諸識浪
　騰躍而轉生
　日月與光華
　非異非不異
　七識亦如是
　心俱和合生
　譬如海水變
　種種波浪轉
　謂以彼意識
　思惟諸相義
　譬如海波浪
　是則無差別
　諸識心如是
　異亦不可得
　心名採集業
　意名廣採集
　諸識識所識
　現等境說五」


復次大慧若菩薩摩訶薩欲知自心現量攝
受及攝受者妄想境界當離羣聚習俗睡眠
初中後夜常自覺悟修行方便當離惡見經
論言說及諸聲聞緣覺乘相當通達自心現
妄想之相復次大慧菩薩摩訶薩建立智慧
相住巳於上聖智三相當勤修學何等為聖
智三相所謂無所有相一切諸佛自願處相
自覺聖智究竟之相大慧是名聖智三相若
成就此聖智三相者能到自覺聖智究竟境
界。

佛告大慧有一種外道作無所有妄想
計著覺知因盡兔無角想如兔無角一切法
亦復如是大慧復有餘外道見種求那極微
陀羅驃形處橫法各各差別見巳計著無兔
角橫法作牛有角想大慧彼墮二見不解心
量自心境界妄想增長身受用建立妄想根
量大慧一切法性亦復如是離有無不應作
想大慧若復離有無而作兔無角想是名邪
想兔無角不應作想大慧聖境界離不應作
牛有角想爾時大慧菩薩白佛言世尊得無
妄想者見不生相巳隨比思量觀察不生妄
想言無耶佛告大慧非觀察不生妄想言無
所以者何妄想者因彼生故依彼角生妄想
以依角生妄想是故言依因故離異不異故
非觀察不生妄想言無角大慧若復妄想異
角者則不因角生若不異者則因彼故乃至
微塵分析推求悉不可得不異角故彼亦非
性二俱無性者何法何故而言無耶大慧若
無故無角觀有故言兔無角者不應作想大
慧不正因故而說有無二俱不成大慧復有
餘外道見計著色空事形處橫法不能善知
虛空分齊言色離虛空起分齊見妄想大慧
虛空是色隨入色種大慧色是虛空持所持
處所建立性色空事分別當知大慧四大種
生時自相各別亦不住虛空非彼無虛空如
是大慧觀牛有角故兔無角大慧又牛角者
析為微塵又分別微塵剎那不住彼何所觀
故而言無耶若言觀餘物者彼法亦然爾時
世尊告大慧菩薩言當離兔角牛角虛空形
色異見妄想汝等諸菩薩摩訶薩當思惟自
心現妄想隨入為一切剎土最勝子以自心
現方便而教授之爾時世尊欲重宣此義而
說偈言。

「　色等及心無
　色等長養心
　身受用安立
　識藏現眾生
　以無故成有
　以有故成無
　微塵分別事
　不起色妄想
　心量安立處
　惡見所不樂
　救世之所說
　自覺之境界」


大慧菩薩白佛言世尊云何淨除一切眾生
自心現流為頓為漸耶佛告大慧漸淨非頓
如菴羅果漸熟非頓又如大地漸生萬物非
頓生也如來淨除一切眾生自心現流亦復
如是漸淨非頓大慧頓悟非漸譬如明鏡頓
現一切無相色像如來淨除一切眾生自心
現流亦復如是頓現無相無所有清淨境界
如日月輪頓照顯示一切色像如來為離自
心現習氣過患眾生亦復如是頓為顯示不
思議智最勝境界。

大慧法依佛說一切法
不實如幻種種計著不可得大慧法佛者離
心自性相自覺聖所緣境界建立施作大慧
化佛者說施戒忍精進禪定及心智慧離陰
界入解脫識相分別觀察建立超外道見無
色見大慧又法佛者離攀緣攀緣離一切所
作根量相滅非諸凡夫聲聞緣覺外道計著
我相所著境界自覺聖究竟差別相建立是
故大慧自覺聖究竟差別相當勤修學自心
現見應當除滅。

大慧菩薩白佛言世尊所
說常不思議自覺聖趣境界及第一義境界
非諸外道所說常不思議因緣耶佛告大慧
非諸外道因緣得常不思議所以者何諸外
道常不思議不因自相成若常不思議不因
自相成者何因顯現常不思議復次大慧不
思議若因自相成者彼則應常由作者因相
故常不思議不成大慧我第一義常不思議
第一義因相成離性非性得自覺相故有相
第一義智因故有因離性非性故不同外道
常不思議論如是常不思議自覺聖智所得
應當修學復次大慧諸外道常不思議於所
作性非性無常見巳思量計常大慧我亦以
如是因緣所作者性非性無常見巳自覺聖
境界說彼常無因大慧若復諸外道因相成
常不思議因自相性非性同於兔角此常不
思議但言說妄想諸外道軰有如是過所以
者何謂但言說妄想同於兔角自因相非分
大慧我常不思議因自覺得相故離所作性
非性故常非外性非性無常思量計常復次
大慧諸聲聞畏生死妄想苦而求涅槃不知
生死涅槃差別一切性妄想非性未來諸根
境界休息作涅槃想非自覺聖智趣藏識轉
是故凡愚說有三乘說心量趣無所有是故
大慧彼不知過去未來現在諸如來自心現
境界計著外心現境界生死輪常轉復次大
慧一切法不生是過去未來現在諸如來所
說所以者何謂自心現性非性離有非有生
故大慧一切性不生一切法如兔馬等角是
愚癡凡夫不覺妄想自性妄想故大慧一切
法不生自覺聖智趣境界者一切性自性相
不生非彼愚夫妄想二境界大慧藏識攝所
攝相轉愚夫墮生住滅二見希望一切性生
有非有妄想生非聖賢也大慧於彼應當修
學復次大慧菩薩摩訶薩當善三自性云何
三自性謂妄想自性緣起自性成自性大慧
妄想自性從相生若依若緣生是名緣起云
何成自性謂離名相事相妄想聖智所得及
自覺聖智趣所行境界是名成自性如來藏
心爾時世尊而說偈言。

「　名相覺想
　自性二相
　正智如如
　是則成相」


復次大慧菩薩摩訶薩善觀二種無我相謂
人無我及法無我云何人無我謂離我我所
陰界入聚云何法無我離自共相不實妄想
相菩薩摩訶薩當善分別一切法無我善法
無我菩薩摩訶薩不久當得初地菩薩無所
有觀地相觀察開覺歡喜次第漸進超九地
相得法雲地於彼建立無量寶莊嚴幻自性
境界修習生到自覺聖智法趣當得如來自
在法身見法無我故是名法無我相汝等諸
菩薩摩訶薩應當修學。

爾時大慧菩薩白
佛言世尊建立誹謗相唯願說之令我及菩
薩離二邊惡見世尊告大慧言有四種非有
有建立云何為四謂非有相建立非有見建
立非有因建立非有性建立於彼所立無所
得觀察非分而起誹謗是名誹謗相愚夫妄
想不善觀察自心現量非聖賢也是故離建
立誹謗惡見應當修學復次大慧菩薩摩訶
薩為安眾生故作種種類像如妄想自性處
依於緣起譬如眾色如意寶珠普現一切諸
佛剎土一切如來大眾集會悉於其中聽受
佛法所謂一切法如光影水月於一切法離
生滅斷常及離聲聞緣覺之法得百千三昧
游諸佛剎供養諸佛生諸天宮宣揚三寶示
現佛身聲聞菩薩大眾圍繞以自心現量度
脫眾生分別演說外性無性悉令遠離有無
等見乃宣偈言。

「　心量世間
　佛子觀察
　種類之身
　離所作行
　得力神通
　自在成就」


大慧菩薩復請佛言惟願世尊為我等說一
切法空無生無二離自性相佛告大慧空空
者即是妄想自性處大慧為妄想自性計著
者故說空無生無二離自性相略說七種空
謂相空性自性空行空無行空一切法離言
說空第一義聖智大空彼彼空是名七種空
彼彼空者是空最麤汝當遠離大慧不自生
非不生除住三昧是名無生離自性即是無
生大慧一切法無二非於涅槃彼生死非於
生死彼涅槃異相因有性故是名無二如涅
槃生死一切法亦如是是故空無生無二離
自性相應當修學爾時世尊而說偈言。

「　我常說空法
　遠離於斷常
　生死如幻夢
　而彼業不壞
　虛空及涅槃
　滅二亦如是
　愚夫作妄想
　諸聖離有無」


爾時世尊復告大慧菩薩言大慧空無生無
二離自性相凡所有經悉說此義諸修多羅
悉隨眾生希望心故為分別說顯示其義如
鹿渴想誑惑羣鹿如是一切修多羅所說諸
法為令愚夫𤼵歡喜故非實聖智在於言說
是故當依於義莫著言說。

大慧菩薩白佛言世尊修多羅說如來藏自
性清淨轉入眾生身中如大價寶垢衣所纏
而如來藏常住不變云何世尊同外道說我
言有如來藏耶佛告大慧我說如來藏不同
外道所說之我大慧未來現在菩薩摩訶薩
不應作我見計著如來於法無我離一切妄
想相以種種智慧善巧方便或說如來藏或
說無我開引計我諸外道故說如來藏令離
不實我見妄想入三解脫門境界是故大慧
為離外道見故當依無我如來之藏爾時大
慧菩薩復請世尊惟願說修行大方便佛告
大慧菩薩摩訶薩成就四法得修行者大方
便謂善分別自心現觀外性非性離生住滅
見得自覺聖智善樂是名成就四法得修行
者大方便。

菩薩得自覺聖智無生法忍住
第八地得離心意意識五法自性二無我相
得意生身意生身者譬如意去迅疾無礙故
名意生譬如意去石壁無礙於彼異方無量
由延因先所見憶念不忘自心流注不絕於
身無障礙生大慧如是意生身得一時俱菩
薩摩訶薩意生身如幻三昧力自在神通妙
相莊嚴聖種類身一時俱生猶如意生無有
障礙隨所憶念本願境界為成就眾生得自
覺聖智善樂如是菩薩得無生法忍當如是
學爾時大慧菩薩復請世尊惟願為說一切
諸法緣因之相以覺緣因相故我及諸菩薩
離一切性有無妄見世尊宣示此義而說偈
言。

「　一切都無生
　亦非因緣滅
　於彼生滅中
　而起因緣想
　非遮滅復生
　相續因緣起
　唯為斷凡愚
　癡惑妄想緣
　有無緣起法
　是悉無有生
　習氣所迷轉
　從是三有現
　真實無生緣
　亦復無有滅
　觀一切有為
　猶如虛空華
　攝受及所攝
　捨離惑亂見
　非已生當生
　亦復無因緣
　一切無所有
　斯皆是言說」


復次大慧有四種言說妄想相謂相言說夢
言說過妄想計著言說無始妄想言說相言
說者從自妄想色相計著生夢言說者先所
經境界隨憶念生從覺已境界無性生過妄
想計著言說者先怨所作業隨憶念生無始
妄想言說者無始虛偽計著過自種習氣生
大慧白佛言世尊言說妄想為異為不異佛
告大慧言說妄想非異非不異所以者何謂
彼因生相故大慧若言說妄想異者妄想不
應是因若不異者語不顯義而有顯示是故
非異非不異大慧復白佛言世尊為言說即
是第一義為所說者是第一義佛告大慧非
言說是第一義亦非所說是第一義所以者
何謂第一義聖樂言說所入是第一義非言
說是第一義第一義者聖智自覺所得非言
說妄想覺境界是故言說妄想不顯示第一
義言說者生滅動搖展轉因緣起自他相無
性故彼不顯示第一義是故大慧當離言說
諸妄想相爾時世尊欲重宣此義而說偈言。

「　諸性無自性
　亦復無言說
　甚深空空義
　愚夫不能了
　一切性自性
　言說法如影
　自覺聖智子
　實際我所說」


復次大慧有四種禪云何為四謂愚夫所行
禪觀察義禪攀緣如禪如來禪云何愚夫所
行禪謂聲聞緣覺外道修行者觀人無我性
自相共相骨鏁無常苦不淨相相不除滅是
名愚夫所行禪云何觀察義禪謂人無我自
相共相外道自他俱無性巳觀法無我漸次
增進是名觀察義禪云何攀緣如禪謂妄想
二無我妄想如實處不生妄想是名攀緣如
禪云何如來禪謂入如來地得自覺聖智相
三種樂住成辦眾生不思議事是名如來禪。

大慧菩薩復白佛言世尊佛說緣起即是
說因緣外道亦說因緣世尊外道說因不從
緣生而有所生世尊說觀因有事觀事有因
如是因緣雜亂佛告大慧我非無因說及因
緣雜亂說此有故彼有者攝所攝非性覺自
心現量大慧若攝所攝計著不覺自心現量
外境界性非性彼有如是過非我說緣起我
常說言因緣和合而生諸法非無因生大慧
復白佛言世尊非言說有性有一切性耶世
尊若無性者言說不生是故言說應有性有
一切性佛告大慧本無性而作言說如兔角
龜毛等但世間現此言說耳大慧如汝所說
言說有性有一切性者汝論則壞大慧非一
切剎土有言說言說者是作耳如瞻視及香
積世界普賢如來國土但以瞻視令諸菩薩
得無生法忍及諸勝三昧是故非言說有性
有一切性大慧見此世界蚊蚋蟲蟻是等眾
生無有言說而各辦事爾時世尊欲重宣此
義而說偈言。

「　如虛空兔角
　及與槃大子
　無而有言說
　如是性妄想
　因緣和合法
　凡愚起妄想
　不能如實知
　輪廻三有宅」


大慧復白佛言如世尊所說一切性無生及
如幻將無世尊前後所說自相違耶佛告大
慧謂生無生覺自心現量有非有外性非性
無生現大慧非我前後說相違過然壞外道
因生故我說一切性無生大慧說性者為攝
受生死故壞無見斷見故。

復次大慧一切
法離所作因緣不生無作者故一切法不生
大慧何故一切性離自性以自覺觀時自共
性相不可得故說一切法不生何故一切法
不可持來不可持去以自共相欲持來無所
來欲持去無所去是故一切法離持來去大
慧何故一切諸法不滅謂性自性相無故一
切法不可得故一切法不滅大慧何故一切
法無常謂相起無常性是故說一切法無常
大慧何故一切法常謂相起無生性無常常
故說一切法常。

復次大慧有二種覺謂觀
察覺及妄想相攝受計著建立覺大慧觀察
覺者謂若覺性自性相選擇離四句不可得
是名觀察覺大慧彼四句者謂離一異俱不
俱有無非有非無常無常是名四句大慧此
四句離是名一切法大慧此四句觀察一切
法應當修學云何妄想相攝受計着建立覺
謂妄想相攝受計着四大種宗因喻不實建
立而建立是名妄想相攝受計着建立覺復
次大慧諸外道有四種涅槃云何為四謂性
自性非性涅槃種種相性非性涅槃自相自
性非性覺涅槃諸陰自共相相續流注斷涅
槃是名諸外道四種涅槃非我所說法大慧
我所說者妄想識滅名為涅槃。

大慧菩薩
復白佛言世尊惟願為說自覺聖智相及一
乘佛告大慧前聖所知轉相傳授妄想無性
菩薩摩訶薩獨一靜處自覺觀察不由於他
離見妄想上上昇進入如來地是名自覺聖
智相大慧云何一乘相謂得一乘道覺謂攝
所攝妄想如實處不生妄想是名一乘覺大
慧一乘覺者非餘外道聲聞緣覺梵天王等
之所能得唯除如來以是故說名一乘世尊
重宣偈言。

「　諸天及梵乘
　聲聞緣覺乘
　諸佛如來乘
　我說此諸乘
　乃至有心轉
　諸乘非究竟
　若彼心滅盡
　無乘及乘者
　無有乘建立
　我說為一乘
　引導眾生故
　分別說諸乘
　解脫有三種
　及與法無我
　煩惱智慧等
　解脫則遠離」


爾時世尊復告大慧菩薩言有三種意生身
云何為三所謂三昧樂正受意生身覺法自
性性意生身種類俱生無行作意生身修行
者了知初地上上增進相得三種身大慧云
何三昧樂正受意生身謂第三第四第五地
三昧樂正受故種種自心寂靜安住心海起
浪識相不生知自心現境界性非性大慧云
何覺法自性性意生身謂第八地觀察覺了
如幻等法悉無所有身心轉變得如幻三昧
及餘三昧門無量相力自在明如妙華莊嚴
迅疾如意猶如幻夢水月鏡像非造非所造
如造所造一切色種種支分具足莊嚴隨入
一切佛剎大眾通達自性法故大慧云何種
類俱生無行作意生身所謂覺一切佛法緣
目得樂相大慧於彼三種身相觀察覺了應
當修學因說偈言。

「　非我乘大乘
　非說亦非字
　非諦非解脫
　非無有境界
　然乘摩訶衍
　三摩提自在
　種種意生身
　自在華莊嚴」


大慧菩薩白佛言世尊何等是佛之知覺佛
告大慧覺人法無我了知二障離二種死斷
二煩惱是名佛之知覺以是因緣故我說一
乘世尊偈言。

「　善知二無我
　二障煩惱斷
　永離二種死
　是名佛知覺」


大慧菩薩復請世尊惟願為說一切法有無
有相佛告大慧此世間依有二種謂依有及
無墮性非性欲見不離離相大慧因是故我
說寧取人見如須彌山不起無所有增上慢
空見大慧無所有增上慢者墮自共相見希
望不知自心現量見外性無常剎那展轉壞
陰界入相續流注變滅離文字相妄想是名
為壞者爾時世尊欲重宣此義而說偈言。

「　有無是二邊
　乃至心境界
　淨除彼境界
　平等心寂滅
　無取境界性
　滅非無所有
　有事悉如如
　如賢聖境界
　誰集因緣有
　而復說言無
　邪見論生法
　妄想計有無
　若知無所生
　亦復無所滅
　觀此悉空寂
　有無二俱離」


大慧一切聲聞緣覺菩薩有二種通相謂宗
通及說通大慧宗通者謂緣自得勝進相遠
離言說文字妄想趣無漏界自覺地自相遠
離一切虛妄覺想降伏一切外道眾魔緣自
覺趣光明輝𤼵是名宗通相云何說通相謂
說九部種種教法離異不異有無等相以巧
方便隨順眾生如應說法令得度脫是名說
通相大慧汝及餘菩薩應當修學大慧菩薩
白佛言世尊惟願為說不實妄想相不實妄
想云何而生爾時世尊宣說偈言。

「　諸因及與緣
　從此生世間
　妄想著四句
　不知我所通
　世間非有生
　亦復非無生
　不從有無生
　亦非非有無
　如是觀世間
　心轉得無我
　一切性不生
　以從緣生故
　一切緣所作
　所作非自有
　事不自生事
　有二事過故
　無心之心量
　我說為心量
　量者自性處
　緣性二俱離
　性究竟妙淨
　我說名心量
　施設世諦我
　彼則無實事
　諸陰陰施設
　無事亦復然
　妄想習氣轉
　有種種心生
　境界於外現
　是世俗心量
　離一切諸見
　及離想所想
　無得亦無生
　我說為心量
　非性非非性
　性非性悉離
　謂彼心解脫
　我說為心量
　如如與空際
　涅槃及法界
　種種意生身
　我說為心量」


大慧菩薩白佛言世尊如世尊所說菩薩摩
訶薩當善語義云何為語云何為義佛告大
慧云何為語謂言字妄想和合依咽喉唇舌
齒齗頰輔因彼我言說妄想習氣計著生是
名為語大慧云何為義謂離一切妄想相言
說相是名為義善語義菩薩摩訶薩觀語與
義非異非不異若語異義者則不因語辯義
而以語入義如燈照色復次大慧如緣言說
義計著墮建立及誹謗見凡愚眾生作異妄
想非聖賢也復次大慧智識相今當說若善
分別智識相者汝及諸菩薩則能通達智識
之相疾得阿耨多羅三藐三菩提大慧彼智
有三種謂世間出世間出世間上上云何世
間智謂一切外道凡夫計著有無云何出世
間智謂一切聲聞緣覺墮自共相希望計著
云何出世間上上智謂諸佛菩薩觀無所有
法見不生不滅離有無品如來地人法無我
緣自得生大慧彼生滅者是識不生不滅者
是智復次墮相無相及墮有無種種相因是
識超有無相是智復次長養相是識非長養
相是智復次無礙相是智境界種種礙相是
識復次三事和合生方便相是識無事方便
自性相是智復次得相是識不得相是智自
得聖智境界不出不入故如水中月。

大慧
外道有九種轉變彼亦無有轉變無有法若
生若滅如見幻夢色生爾時世尊偈言。

「　形處時轉變
　四大種諸根
　中陰漸次生
　妄想非明智
　最勝於緣起
　非如彼妄想
　然世間緣起
　如乾闥婆城」


大慧菩薩白佛言世尊惟願為說一切法相
續義解脫義爾時世尊宣說偈言。

「　不真實妄想
　是說相續相
　若知彼真實
　相續網則斷
　於諸性無知
　隨言說攝受
　譬如彼蠶蟲
　結網而自纏
　愚夫妄想縳
　相續不觀察」


爾時大慧菩薩白佛言世尊所言涅槃者說
何等法名為涅槃而諸外道各起妄想佛告
大慧如諸外道妄想涅槃或有外道陰界入
滅境界離欲見法無常心心法品不生不念
去來現在境界諸受陰盡如燈火滅如種子
壞妄想不生斯等於此作涅槃想大慧非以
見壞名為涅槃大慧或以從方至方名為解
脫境界想滅猶如風止或復以覺所覺見壞
名為解脫或見常無常作解脫想或見種種
相想招致苦生因思惟是巳不善覺知自心
現量怖畏於相而見無相深生愛樂作涅槃
想或有覺知內外諸法自相共相去來現在
有性不壞作涅槃想或謂我人眾生壽命一
切法壞作涅槃想或謂諸煩惱盡或謂智慧
或見自在是真實作生死者作涅槃想有如
是比種種妄想外道所說不成所成智者所
棄大慧如是一切悉墮二邊作涅槃想智慧
觀察都無所立如彼妄想心意來去漂馳流
動一切無有得涅槃者大慧如我所說涅槃
者謂善覺知自心現量不著外性離於四句
見如實處不墮自心現妄想二邊攝所攝不
可得一切度量不見所成棄捨彼巳得自覺
聖法知二無我離二煩惱淨除二障永離二
死上上地如來地如影幻等諸深三昧離心
意意識說名涅槃大慧汝等及餘菩薩摩訶
薩應當修學當疾遠離一切外道諸涅槃見
大慧白佛言世尊如來應供等正覺為作耶
為不作耶為事耶為因耶為相耶為所相耶
為說耶為所說耶為覺耶為所覺耶如是等
辭句為異為不異爾時世尊欲宣此義而說
偈言。

「　悉離諸根量
　無事亦無因
　巳離覺所覺
　亦離相所相
　陰緣等正覺
　一異莫能見
　若無有見者
　云何而分別
　非作非不作
　非事亦非因
　非陰非在陰
　亦非有餘雜
　亦非有諸性
　如彼妄想見
　當知亦非無
　此法法亦爾
　以有故有無
　以無故有有
　若無不應受
　若有不應想
　或於我非我
　言說量留連
　沉溺於二邊
　自壞壞世間
　解脫一切過
　正觀察我通
　是名為正觀
　不毀大導師」


大慧菩薩復白佛言世尊云何世尊為無性
故說不生不滅為是如來異名佛告大慧我
說一切法不生不滅有無品不現大慧白佛
言世尊若一切法不生者則攝受法不可得
一切法不生故若名字中有法者惟願為說
佛告大慧我說如來非無性亦非不生不滅
攝一切法亦不待緣故不生不滅亦非無義
大慧我說意生法身如來名號彼不生者一
切外道聲聞緣覺七住菩薩非其境界大慧
彼不生即如來異名大慧譬如因陀羅釋迦
不蘭陀羅如是等諸物一一各有多名亦非
多名而有多性亦非無自性如是大慧我於
此娑呵世界有三阿僧祇百千名號愚夫悉
聞各說我名而不解我如來異名大慧或有
眾生知我如來者有知一切智者有知佛者
有知導師者有知僊人者有知梵者有知自
在者有知真實邊者有知月者有知日者有
知主者有知無生者有知無滅者有知空者
有知如如者有知諦者有知實際者有知法
性者有知涅槃者有知常者有知平等者有
知不二者有知無相者有知解脫者有知道
者有知意生者大慧如是等百千名號不增
不減此及餘世界皆悉知我如水中月不出
不入彼諸愚夫不能知我墮二邊故然悉恭
敬供養於我而不善解知辭句義趣不分別
名不解自通計著種種言說章句於不生不
滅作無性想不知如來名號差別如因陀羅
釋迦不蘭陀羅不解自通會歸終極於一切
法隨說計著大慧彼諸癡人作如是言言說
之外更無餘義惟止言說大慧彼惡燒智不
知言說自性不知言說生滅義不生滅大慧
一切言說墮於文字義則不墮離性非性故
無受生亦無身大慧如來不說墮文字法文
字有無不可得故除不墮文字大慧若有說
言如來說墮文字法者此則妄說法離文字
故是故大慧我等諸佛及諸菩薩不說一字
不答一字所以者何法離文字故非不饒益
義說言說者眾生妄想故大慧若不說一切
法者教法則壞教法壞者則無諸佛菩薩緣
覺聲聞若無者誰說為誰是故大慧菩薩摩
訶薩莫著言說隨宜方便廣說經法以眾生
希望煩惱不一故我及諸佛為彼種種異解
眾生而說諸法令離心意意識故不為得自
覺聖智處大慧於一切法無所有覺自心現
量離二妄想諸菩薩摩訶薩依於義不依文
字若善男子善女人依文字者自壞第一義
亦不能覺他若善一切法一切地一切相通
達章句具足性義則攝受正法攝受正法者
則佛種不斷佛種不斷者則能了知得殊勝
入處知得殊勝入處菩薩摩訶薩常得化生
建立大乘十自在力現眾色像如實說法如
實者不異如實者不來不去相一切虛偽息
是名如實大慧善男子善女人不應攝受隨
說計著真實者離文字故大慧真實義者從
多聞者得大慧多聞者謂善於義非善言說
善義者不隨一切外道經論身自不隨亦不
令他隨是則名曰大德多聞是故欲求義者
當親近多聞計著言說應當遠離爾時大慧
菩薩復承佛威神而白佛言世尊世尊顯示
不生不滅一切外道因亦不生不滅惟願世
尊為說差別佛告大慧我說不生不滅不同
外道不生不滅所以者何彼諸外道有性自
性得不生不變相我不如是墮有無品大慧
我者離有無品離生滅非性非無性如種種
幻夢現故非無性云何無性謂色無自性相
攝受現不現故攝不攝故以是故一切性無
性非無性但覺自心現量妄想不生安隱快
樂世事永息愚癡凡夫不實妄想如揵闥婆
城及幻化人其實無有若生若滅性無性無
所有故一切法亦如是離於生滅愚癡凡夫
墮不如實起生滅妄想如性自性妄想亦不
異若異妄想者計著一切性自性不見寂靜
不見寂靜者終不離妄想是故大慧無相見
勝非相見相見者受生因故不勝大慧無相
者妄想不生不起不滅我說涅槃爾時世尊
欲重宣此義而說偈言。

「　滅除彼生論
　建立不生義
　我說如是法
　愚夫不能知
　一切法不生
　無性無所有
　揵闥婆幻夢
　有性者無因
　世間種種事
　無因而相現
　折伏有因論
　申暢無生義
　申暢無生者
　法流永不斷
　熾然無因論
　恐怖諸外道」


大慧以偈問曰。

「　云何何所因
　彼以何故生
　於何處和合
　而作無因論」


爾時世尊偈答。

「　觀察有為法
　非無因有因
　彼生滅論者
　所見從是滅」


大慧復以偈問。

「　云何為無生
　為是無性耶
　為顧視諸緣
　有法名無生
　名不應無義
　惟為分別說」


爾時世尊復以偈答。

「　非無性無生
　亦非顧諸緣
　非有性而名
　名亦非無義
　一切諸外道
　聲聞及緣覺
　七住非境界
　是名無生相
　遠離諸因緣
　亦離一切事
　唯有微心住
　想所想俱離
　其身隨轉變
　我說是無生
　無外性無性
　亦無心攝受
　斷除一切見
　我說是無生
　如是無自性
　空等應分別
　非空故說空
　無生故說空
　因緣數和合
　則有生有滅
　離諸因緣數
　無別有生滅
　捨離因緣數
　更無有異性
　若言一異者
　是外道妄想
　有無性不生
　非有亦非無
　除其數轉變
　是悉不可得
　但有諸俗數
　展轉為鉤鏁
　離彼因緣鏁
　生義不可得
　生無性不起
　離諸外道過
　如燈顯眾像
　鉤鏁現若然
　彼生無生者
　是則無生忍
　如醫療眾病
　為設種種治
　我為彼眾生
　破壞諸煩惱
　知其根優劣
　而有種種法
　惟說一乘法
　是則為大乘」


大慧菩薩白佛言世尊一切外道皆起無常
妄想世尊亦說一切行無常是生滅法此義
云何佛告大慧一切外道有七種無常非我
法也何等為七彼有說言作巳而捨是名無
常有說形處壞是名無常有說即色是無常
有說色轉變中間是名無常無間自之散壞
如乳酪等轉變中間不可見無常毀壞一切
性轉有說性無常有說性無性無常有說一
切法不生無常入一切法大慧我法起非常
非無常所以者何謂外性不決定故惟說三
有微心不說種種相有生有滅四大合會差
別四大及造色故妄想二種事攝所攝知二
種妄想離外性無性二種見非凡愚所覺。

大慧菩薩復白佛言世尊如來應供等正覺
為常為無常佛告大慧如來應供等正覺非
常非無常謂二俱有過若常者有作主過若
無常者有作無常過大慧一切所作皆無常
如缾衣等一切皆無常過一切智眾具方便
應無義以所作故一切所作皆應是如來無
差別因性故是故大慧如來非常非無常大
慧如來所得智是般若所熏非心意意識彼
諸陰界入處所熏大慧一切三有皆是不實
妄想所生如來不從不實虛妄想生大慧以
二法故有常無常非不二不二者寂靜一切
法無二生相故是故如來應供等正覺非常
非無常大慧乃至言說分別生則有常無常
過分別覺滅者則離愚夫常無常見爾時世
尊欲重宣此義而說偈言。

「　眾具無義者
　生常無常過
　若無分別覺
　永離常無常
　從其所立宗
　則有眾雜義
　等觀自心量
　言說不可得」


大慧菩薩復白佛言世尊惟願世尊更為我
說陰界入生滅彼無有我誰生誰滅佛告大
慧如來之藏是善不善因能徧與造一切趣
生譬如伎兒變現諸趣離我我所為無始虛
偽惡習所熏名為識藏生無明住地與七識
俱如海浪身常生不斷離無常過離於我論
自性無垢畢竟清淨其餘諸識有生有滅意
意識等念念有七因不實妄想取諸境界種
種形處計著名相不覺自心所現色相大慧
此如來藏識藏一切聲聞緣覺心想所見雖
自性清淨客塵所覆故猶見不淨非諸如來
大慧如來者現前境界猶如掌中視阿摩勒
果是故汝及餘菩薩於如來藏識藏當勤修
學莫但聞覺作知足想爾時世尊重宣偈言。

「　甚深如來藏
　而與七識俱
　二種攝受生
　智者則遠離
　如鏡像現心
　無始習所熏
　如實觀察者
　諸事悉無事
　如愚見指月
　觀指不觀月
　計著名字者
　不見我真實
　心為工伎兒
　意如和伎者
　五識為伴侶
　妄想觀伎眾」


大慧菩薩白佛言世尊惟願為說五法自性
識二種無我究竟分別相佛告大慧五法自
性識二種無我分別趣相者謂名相妄想正
智如如若修行者修行入如來自覺聖趣離
於斷常有無等見現法樂正受住現在前大
慧愚夫計著俗數名相隨心流散流散巳種
種相像貌墮我我所見希望計著妙色計著
巳無知覆障故生染著染著巳貪恚癡所生
業積集積集巳妄想自纏如蠶作繭墮生死
海諸趣曠野如汲井輪以愚癡故不能知如
幻野馬水月自性離我我所起於一切不實
妄想離相所相及生住滅從自心妄想生非
目在時節微塵勝妙生愚癡凡夫隨名相流
大慧彼相者眼識所照名為色耳鼻舌身意
意識所照名為聲香味觸法是名為相施設
眾名顯示諸相是名妄想正智者彼名相不
可得猶如過客諸識不生不斷不常不墮一
切外道聲聞緣覺之地菩薩摩訶薩以此正
智不立名相非不立名相捨離二見建立及
誹謗知名相不生是名如如大慧菩薩摩訶
薩住如如者得無所有境界故得菩薩歡喜
地正住出世間趣法相成熟分別幻等一切
法自覺法趣相離諸妄想見性異相次第乃
至法雲地於其中間三昧力自在神通開敷
得如來地巳種種變化圓照示現成熟眾生
如水中月善究竟滿足十無盡句為種種意
解眾生分別說法法身離意所作是名菩薩
入如如所得。

佛告大慧三種自性及八識
二種無我悉入五法大慧彼名及相是妄想
自性若依彼妄想生心心法名俱時生如日
光俱種種相各別分別持是名緣起自性正
智如如者不可壞故名成自性自心現妄想
八種分別謂識藏意意識及五識身相者不
實相妄想故我我所二攝受滅二無我生是
故大慧此五法者聲聞緣覺菩薩如來自覺
聖智諸地相續次第一切佛法悉入其中我
及諸佛隨順入處普為眾生如實演說施設
顯示於彼隨入正覺不斷不常妄想不起隨
順自覺聖趣一切外道聲聞緣覺所不得相
是名正智大慧當自方便學亦教他人勿隨
於他爾時世尊欲重宣此義而說偈言。

「　五法三自性
　及與八種識
　二種無有我
　悉攝摩訶衍」


大慧菩薩白佛言世尊如世尊所說句過去
諸佛如恒河沙未來現在亦復如是云何世
尊為如說而受為更有餘義惟願如來哀愍
解說佛告大慧莫如說受三世諸佛量非如
恒河沙所以者何過世間望非譬所譬諸佛
易見非如優曇鉢華難得見故如來者世間
悉見不以建立自通故說言如來出世如優
曇鉢華自覺聖智境界無以為譬真實如來
過心意意識所見之相大慧然我說譬佛如
恒河沙無有過咎大慧譬如恒沙一切魚鱉
人獸踐踏沙不念言彼惱亂我而生妄想如
來應供等正覺自覺聖智恒河大力神通自
在等沙一切外道諸人獸等一切惱亂如來
不念而生妄想如來寂然無有念想如來本
願以三昧樂安眾生故無有惱亂猶如恒沙
等無有異又斷貪恚故譬如恒沙是地自性
劫盡燒時燒一切地而彼地大不捨自性與
火大俱生故其餘愚夫作地燒想而地不燒
以火因故如是大慧如來法身如恒沙不壞
大慧譬如恒沙無有限量如來光明亦復如
是無有限量為成熟眾生故普照一切諸佛
大眾大慧譬如恒沙增減不可得知如是大
慧如來智慧成熟眾生不增不減非身法故
身法者有壞如來法身非是身法如壓恒沙
油不可得如是一切極苦眾生逼迫如來乃
至眾生未得涅槃不捨法界自三昧願樂以
大悲故大慧譬如恒沙隨水而流非無水也
如是大慧如來所說一切諸法隨涅槃流是
故說言如恒河沙如來不隨諸去流轉大慧
生死本際不可知不知故云何說去大慧去
者斷義而愚夫不知一切諸法悉皆寂靜不
識自心所現故妄想生爾時世尊欲重宣此
義而說偈言。

「　觀察諸導師
　猶如恒河沙
　不壞亦不去
　亦復不究竟
　是則為平等
　觀察諸如來
　猶如恒沙等
　悉離一切過
　隨流而性常
　是則佛正覺」


御錄經海一滴卷之六

* 音釋

膩
(乃計切肥膩也)。
𡣪
(音釋婦人謂嫁曰𡣪)。
鏁
(同鎻)。
齗
(音銀齗辨諍貌)。

御錄經海一滴卷之七　　　　　　見七

* 入法界體性經

婆伽婆在耆闍崛山中從三昧起見文殊師
利童子住別門外見巳告言文殊師利汝來
汝來入內莫住於外爾時文殊師利童子言
善哉世尊即詣佛所到巳頂禮佛足却住一
面佛告文殊師利汝可就坐時文殊師利言
善哉世尊唯然受教向佛合掌却坐一面於
時文殊師利白佛言世尊今者世尊住何三
昧而從起耶佛告文殊師利有三昧名曰寶
積然我於時行此三昧而從彼起文殊復言
以何因緣名此三昧為寶積耶佛告文殊師
利譬如大摩尼寶善磨瑩巳安置淨處隨彼
地方出諸珍寶不可窮盡如是文殊師利我
住此三昧觀於東方見無量阿僧祇世界現
在諸佛如來阿羅呵三藐三佛陀如是南西
北方四維上下如是十方無量阿僧祇世界
我皆現見是諸如來住此三昧為眾說法文
殊師利我住此三昧不見一法然非法界文
殊師利又此三昧名實際印若有純直男子
女人行此印者辯才不斷文殊師利言世尊
我知辯才佛言汝云何知辯才文殊言世尊
譬如彼摩尼寶不依餘處還依實際而住如
是世尊一切諸法更無所住唯依實際而住
佛言汝知實際乎文殊言如是世尊我知實
際佛言何謂實際文殊言世尊有我所際彼
即實際所有凡夫際彼即實際若業若果報
一切諸法悉是實際佛言文殊師利汝云何
為初行人說法文殊言世尊我不滅貪欲諸
患而為說法所以者何此等諸法本性無生
無滅故世尊若能滅實際即能滅我見所生
際如是說法不受佛法不著凡夫法於諸法
不舉不捨文殊師利言世尊教化眾生時云
何說法佛言文殊師利我不壞色生亦不壞
色不生故說法如是受想行識亦不壞不生
故說法文殊師利我不壞欲瞋癡等而為說
法我為諸教化者當令知不思議法我為說
法如是種種名字諸法入於法界中無有名
字差別譬如種種諸穀聚中不可說別是法
界中亦無別名有此有彼是染是淨凡夫聖
人及諸佛法如是名字不可示現如是法界
無違無逆何以故其逆順界法界無二相故
無來無去不可見故爾時世尊問文殊師利
言汝知法界耶如是世尊我知法界即是我
界佛復問汝知世間耶文殊言世尊如幻化
人所作處是世間處世尊世間者但有名字
無實物可見說名世間行然我不離法界見
於世間何以故無世間故如世尊問言世間
何處行者所謂色性不生不滅彼行亦不生
不滅如是受想行識此識性不生不滅如是
行亦無生無滅世尊如是一相所謂無相佛
問汝豈不作是念若現在如來佛陀當滅度
耶文殊答言世尊豈可法界有巳修習未修
習也法界既無修習云何得有滅不現耶佛
問過去諸佛如恒伽沙等巳滅度汝豈不信
耶文殊答言世尊我信諸如來皆巳涅槃見
彼出處故佛問欲使諸凡夫死巳更生也文
殊答言世尊我尚不見有凡夫何有更生耶
佛問汝豈不樂法界耶文殊答言世尊我不
見有一法非法界者更何所樂佛言文殊師
利若慢者聞汝說生大恐怖文殊師利言世
尊若慢者生怖實際亦生恐怖其實際不恐
怖故即一切諸法皆無恐怖以無修作故此
是金剛句佛問何故名此為金剛句文殊言
世尊諸法性不壞是故名金剛句世尊如來
不思議句是諸法不思議是金剛句佛言善
哉善哉文殊師利汝善說此語文殊師利我
見無量世界中如來亦說此法本時長老舍
利弗在門外邊而住世尊告文殊師利童子
言文殊師利是舍利弗比丘今在門外為欲
聽法汝令使入文殊師利言世尊若彼舍利
弗際若法界際此二際豈有在內在外長老
舍利弗際即是實際舍利弗界即是法界然
此法界無出無入不來不去其長老舍利弗
從何處來當入何所佛言文殊師利若我在
內共諸聲聞語論汝在於外而不聽入汝意
豈不生苦惱想耶文殊師利言不也世尊何
以故凡所說法不離法界如來說法即是法
界法界即是如來界世尊若我恒河沙劫等
不來至世尊說法所我時不生愛樂亦無憂
惱何以故若有二者即生憂惱法界無二故
無惱耶爾時世尊告長老舍利弗言舍利弗
汝來聽文殊師利辯才耶舍利弗言唯然世
尊我甚樂聞爾時文殊師利白佛言世尊令
長老舍利弗得入聽法爾時世尊言舍利弗
汝來前入舍利弗言善哉世尊即前入室頂
禮佛足退坐一面文殊師利言長老舍利弗
汝見何義故而來此耶舍利弗言文殊師利
我欲聽法故來此耳說法以何義為甚深最
勝文殊師利言舍利弗此法難知以無器故
說法以無所依無能依故發此說法是故說
法平等平等無有住處畢竟寂靜說諸法故
此無所住故稱最勝舍利弗言文殊師利我
聽世尊及汝說法無有厭足時文殊言大德
舍利弗汝信涅槃法是舍利弗耶舍利弗言
文殊師利我有信諸法本性成就故我無涅
槃文殊又問汝信無死法耶舍利弗言文殊
師利我有信夫法界者不死不生我信如是
文殊問大德汝信漏盡阿羅漢解脫法耶舍
利弗答我實有信彼諸法離諸法然不取諸
法我如是信問太德汝信諸佛是一佛耶答
我信法界不可分別我如是信問大德汝信
諸佛剎即是一佛剎耶答我有信是諸佛剎
依如無盡剎亦無盡我如是信問大德汝信
諸法無可證無可滅無可思念不可修作耶
答我有信自體不自知自體本性不捨本性
自體亦不證亦無思念不相違背不生不滅
不取不捨善住彼際我如是信問大德汝信
有為界於法界中無有法生亦無有滅亦無
積聚耶答我有信彼諸法性不可得知若生
若滅若積聚住者我如是信問大德汝信有
般若法界於中亦有阿羅漢名字耶答我有
信厭行般若法界是阿羅漢界然法界體離
非欲瞋癡體其阿羅漢豈能離法界也我如
是信文殊師利言大德舍利弗汝信諸法皆
是佛境界忍耶舍利弗言我實有信世尊本
性覺自性離故我如是信文殊師利言善哉
善哉大德舍利弗我如是問汝如是答爾時
世尊告長老舍利弗言舍利弗若有善男子
善女人受持此法本句若為他解釋若讀若
誦然彼人等當得無生法忍爾時無量大眾
聞佛所說皆大歡喜。

* 佛說如來智印經

佛在王舍城迦蘭陀竹園爾時世尊入佛境
界三昧無色無執無示無形無得無我無主
作無不作無來無去無住無攀緣無心非心
行非實非不實入是三昧時不見如來身及
身相不見心及心相不見衣不見坐如是三
昧生諸功德是佛境界即於此定放大光明
徧照三千大千世界於此世界日月星辰光
悉不現三千世界聞眾妙香一切世界中間
幽冥之處佛光普照莫不大明一切世界生
奇妙華迦蘭陀竹園及耆闍崛山通為一會
坦然平正時此三千大千世界大威德眾皆
悉雲集爾時舍利弗等問文殊師利如來今
在何處以何色像見如來乎文殊答曰且待
須臾自當見佛爾時世尊從三昧起佛身殊
特威光顯曜爾時舍利弗白佛言世尊如來
所入三昧以何為相爾時佛告舍利弗此三
昧者無緣無處是佛境界非一切聲聞緣覺
所知如是舍利弗如來境界不可思議舍利
弗佛身真實非身非作非起非滅無跡無行
無此無彼本性清淨無有一法非受非願非
生非報非見非聞非覺非施設非思非非思
非入非來非去去來道斷非現非依非暗非
明寂靜非寂靜常住靜定非愛寂住非處非
動非法非非法非福田非不福田非盡非非
盡捨諸著名為空非違諍無音聲離名字捨
憶想非二非不二非此岸非彼岸非中流非
著樂行諸法法法同相如真實為度眾生實
無所度解未解者調未調者救未救者示無
二法非等非非等非相似非不相似轉不退
輪決定無疑非雜異非二法所習清淨本行
威儀解脫具足非身相非陰相非入相非界
相非有為起非無為起非作非不作非定非
非定佛告舍利弗是名如來身相一切眾生
皆依於相有能知此三昧者不唯然世尊一
切相中不得佛身爾時世尊告舍利弗是為
如來智印三昧悉能滿足十方一切世界菩
薩無礙智慧舍利弗若欲速見十方諸佛及
諸菩薩晝夜精勤修此三昧悉皆得見舍利
弗此三昧是菩薩無量門徧行諸行陀羅尼
能持法界令不斷絕此陀羅尼執諸法門若
成就此相名為菩薩能成三十二相八十種
好具相應行業行清淨出魔境界不動不出
等行佛行身口意業皆悉清淨欲解如來密
法應當修學如是三昧何以故舍利弗猶如
意珠隨眾所欲皆得滿願此三昧者是諸菩
薩一切妙事悉能滿足一切願行爾時世尊
說是法時無量菩薩得此三昧淨修諸行於
無上道得不退轉。

* 善住意天子所問經

如是我聞一時婆伽婆住王舍城耆闍崛山
中與大比丘眾六萬二千人諸菩薩摩訶薩
四萬二千人俱復有四大神王天帝釋王娑
婆世界主大梵天王如是等上首六萬天子
俱復有七萬三千天子善住意天子善寂天
子摩醯首羅天子而為上首復有二萬阿修
羅王羅睺阿修羅王彌樓阿修羅王而為上
首復有六萬龍王不苦惱龍王月龍王得义
迦龍王而為上首皆樂修行菩薩之道如是
復有無量百千天龍夜义乾闥婆阿修羅迦
樓羅緊那羅摩睺羅伽人與非人諸大眾俱
比丘比丘尼優婆塞優婆夷皆悉來集爾時
世尊無量百千眷屬圍繞恭敬尊重而為說
法爾時文殊師利童子於自寺住獨坐思惟
心靜三昧正念觀察起彼三昧生如是心佛
出世難人身難得如是如來應正徧知若無
說法則不可得盡生死苦諸佛正法甚深難
知若無佛者云何聞法若不聞法則不能令
眾生苦盡若我往至如來座所如法難問畢
竟得發眾生善根畢竟能令菩薩乘人不可
思議佛法滿足我召十方無量百千諸菩薩
眾令集此處聞如來法以身證知甚深法忍
爾時文殊師利童子念巳即入普光離垢莊
嚴三昧放大光明徧照十方無量無邊恒河
沙等諸佛世界爾時十方諸佛世界諸佛世
尊皆悉現在現命現住以佛力故一切聲音
皆悉寂然止息爾時十方恒河沙等諸佛世
尊同一聲音同一口業皆同一法為大眾說
此法光明所有功德能令眾生乃至無量不
可思議善根成就能令一切菩薩乘人乃至
無量不可思議布施助道戒忍精進禪慧助
道皆悉滿足善男子汝今當知若以一劫若
餘殘劫說此光明所有功德不可窮盡諸佛
菩薩於諸眾生起慈悲心放此光明善男子
彼娑婆世界釋迦牟尼佛所文殊師利童子
菩薩為集十方不可計數諸菩薩故放此光
明一一世界諸菩薩等既覩光明各到佛所
頭面禮足各請其佛白言世尊我今欲詣娑
婆世界奉見世尊釋迦牟尼如來並見童子
文殊師利佛言便往今正是時時彼十方不
可計數百千菩薩摩訶薩等於其國土忽然
不現一剎那頃到此娑婆世界皆至世尊釋
迦牟尼如來住處各各雨上妙華香同聲讚
歎如來功德頭面禮足右繞三帀上虛空中
去地不遠一多羅樹忽然不現一切皆入隱
一切身菩薩三昧爾時長老摩訶迦葉白言
世尊以何因緣有大光明徧照世界佛告尊
者大迦葉言止止迦葉如此之事非是一切
聲聞緣覺所能測量一切天人所迷沒處惟
是諸佛如來所知迦葉文殊師利童子今入
普光離垢莊嚴三昧以三昧力放此光明徧
照十方普召十方不可計數百千菩薩皆悉
集此娑婆世界彼諸菩薩今現住虛空中迦
葉言不爾世尊何處有此菩薩可見佛言迦
葉彼乃非是聲聞緣覺之所能見何以故迦
葉何處大悲菩薩境界何處大慈何處利益
何處修行布施持戒忍辱精進禪定智慧菩
薩境界非彼聲聞緣覺信行迦葉當知此諸
菩薩一切皆入隱一切身菩薩三昧住地菩
薩尚不能見此善男子惟依信行何况聲聞
緣覺能見若能見者無有是處迦葉白佛言
世尊菩薩修行成就幾法行何善根成何功
德而能得入隱一切身菩薩三昧佛言迦葉
諸菩薩摩訶薩畢竟成就十種法故則能得
入隱一切身菩薩三昧何等為十一者信行
堅固二者為滿大悲心常不捨一切眾生三
者捨一切物四者受持佛法而不取著五者
不受聲聞緣覺智慧六者一切所有皆悉能
捨乃至身命何况餘物七者行不可數有為
諸行而心不取彼有為行八者不可數量施
戒忍進禪慧滿足波羅蜜行而不分別九者
起如是心一切眾生我悉安置於佛法中令
趣菩提十者不取眾生不取菩提諸菩薩摩
訶薩畢竟成就如是十法則便得入隱一切
身菩薩三昧爾時長老舍利弗作如是念佛
說我於聲聞弟子智慧人中最為第一若我
覓彼菩薩摩訶薩在於何法專心修行應能
見知作是念巳以佛神力自神力故即入三
萬諸三昧門入巳復起欲望得見彼諸菩薩
在於何法專心修行而不能見非彼菩薩若
來若去是故不知爾時長老須菩提禮二足
尊而作是言世尊如來說我阿蘭若行最為
第一如是寂靜三昧法門我巳得之我如是
法智慧具足四萬三昧入巳復起欲望得見
彼諸菩薩乃至一人而不能見亦復不能知
其住處彼如是法不可思議甚深智慧如是
世尊若我漏心未解脫者於未來際常在生
死更不捨離如是大乘爾時世尊讚歎尊者
須菩提言善哉善哉汝須菩提以心信故作
如是說汝之善根必得阿耨多羅三藐三菩
提覺何以故彼諸菩薩摩訶薩行一切聲聞
緣覺不行爾時文殊師利童子復現神通化
作八萬四千蓮華彼蓮華中一一有化菩薩
於華臺上結跏趺坐金色之身具三十二大
人之相具足妙色具足光明時彼蓮華至四
天王三十三天夜摩兜率化樂他化自在如
是徧到一切處去召此三千大千世界百億
須彌四天王天乃至徧召色究竟天彼化蓮
華徧至一切欲界天子色界天子若干宮殿
時化菩薩說偈召曰。

「　慧日大世尊
　時乃出世間
　佛如優曇華
　如是甚難值
　雄猛釋師子
　出現此世間
　依正法正說
　盡一切苦惱
　有為行眾生
　三界悉無樂
　汝等宜速去
　見佛聞勝法
　惟有聞正法
　能生眾生福
　速到三十二
　大人相佛所
　佛能救眾生
　餘不可歸依
　佛是世間主
　大慈不思議
　修行不可數
　不可思議劫
　集無上智慧
　成佛釋師子
　開示第一法
　深寂難可見
　除捨一切相
　為眾生說法
　無少物可憶
　無思憶念說
　說法如響聲
　無響聲可取
　色受想行識
　如是等皆空
　雖說五陰法
　無物可積聚
　眼耳鼻舌身
　如意自相空
　雖復說彼空
　而空不可得
　色聲香味觸
　皆是意所樂
　虛妄起此法
　無自根本空
　如是諸眾生
　解佛所說法
　欲得脫苦處
　應到醫師所」


彼化菩薩周徧三千大千世界說此偈時九
十六億欲界諸天色界天子遠塵離垢得法
眼淨十千天子是菩薩乘修行之人一切皆
得無生法忍時彼菩薩所召天子不可數量
阿僧祇耶百千之眾爾時文殊師利童子從
自寺出善住意天子等頭面敬禮文殊師利
童子足巳文殊師利童子如是思惟何等人
能與我相隨於世尊前問答論義或說何等
不思議句難解句無處所句不戲論句不可
說句甚深句實句無障礙句不破壞句空句
無相句無願句真如說句實際句法界句無
相似句不取句不捨句佛句法句僧句得智
慧滿足句三界平等句一切法無所得句一
切法不生說句師子句健句無句句如是思
惟善住意天子巳曾供養過去諸佛辯才無
礙彼則堪能與我相隨於世尊前問答論義
如是念巳語善住意天子言天子汝得深忍
無礙辯才於世尊前與我相隨問答論義於
是善住意天子語文殊師利童子言今此地
處所說法語此諸天子於仁者邊作意欲聽
仁為說不文殊師利答言天子若有念言我
聽法者我不為說彼說我聽如是取著而說
法者有三障礙何者為三一者得我二者得
眾生三者得法天子當知若非我慢非我我
所如是聽法有三圓淨心不分別無所希望
無所憶念若如是聽彼平等聽時善住意天
子讚言善哉善哉文殊師利云何名為不退
轉耶惟願說之文殊師利言止止天子汝莫
分別若使菩薩有退轉者菩提正覺非得菩
提天子問言文殊師利何處退轉文殊師利
答言天子貪欲退轉瞋恚退轉愚癡退轉有
愛退轉無明退轉乃至十二有支退轉欲界
退轉色界退轉無色界退轉聲聞行退轉緣
覺行退轉斷退轉常退轉取退轉捨退轉自
身退轉自身見退轉自身根本六十二見退
轉五蓋退轉五取陰退轉一切內外入退轉
界退轉佛想退轉法想退轉僧想退轉我成
佛我說法我度眾生我破魔王我得智慧有
彼想退轉如是天子若菩薩此處退轉彼不
退轉時善住意天子問言何處不退轉文殊
師利答言天子佛智慧不退轉空不退轉無
相不退轉無願不退轉真如不退轉法界不
退轉實際不退轉說此法時十千天子得無
生法忍爾時善住意天子言今共仁者到如
來所見於如來禮拜供養如法問難文殊師
利答言天子汝莫分別取如來行天子問言
如來何處文殊師利答言天子即此前頭有
如來住天子問言若有如來我何不見文殊
師利問言天子今於汝前有何物耶天子答
言有虛空界文殊師利言如是如來者即是
虛空界何以故以虛空界於一切法悉平等
故如是如來即是虛空虛空如來不二不異
當如是觀如實際知非有少物可分別取。

爾時文殊師利童子入壞魔軍三昧法門其
時若干三千大千世界百億魔宮毀變欲壞
一切魔身皆悉衰變爾時眾魔皆生怖畏驚
恐毛豎心生疑慮未久之間文殊師利童子
復化作百億天子語魔波旬作如是言汝莫
怖畏今有童子菩薩摩訶薩名文殊師利得
不退轉彼今住在破壞魔軍三昧法門是彼
菩薩威力所作汝今往詣釋迦牟尼如來佛
所如來大悲於怖畏者能施無畏彼化天子
如是說巳即於其處忽然不現時魔波旬一
切眷屬於一念頃往到佛所一切同聲而白
佛言救我世尊救我世尊我本妙色今者如
是衰變不好我甚恥愧如是身老我甚怖畏
世尊我憶本身我憶本色願還如本少身少
色佛言波旬且住且住且待須臾文殊師利
童子菩薩當來至此汝此色者非是真色宜
可除捨爾時文殊師利童子起彼三昧無量
百千諸天導從百千音樂皆出妙聲種種香
華如雨而下極大莊嚴娛樂戲樂來至佛所
頭面禮足右繞三帀却住一面爾時世尊作
如是言文殊師利汝入破壞一切魔軍三昧
門耶文殊師利答如來言入巳世尊世尊問
言文殊師利於何佛所得是三昧聞此三昧
其巳久如答言世尊我於過去無量不可思
議劫未發菩提心時得聞如是三昧法問世
尊問言此三昧門云何而得答言世尊有二
十法若菩薩摩訶薩畢竟成就得此三昧能
壞魔軍何等二十世尊所謂菩薩破壞貪欲
破壞貪心破壞瞋恚破壞瞋心破壞愚癡破
壞癡心破壞嫉妒破壞嫉心破壞憍慢破壞
慢心破壞垢惡破壞垢心破壞熱惱破壞熱
心破壞想念破壞想心破壞見著破壞見心
破壞分別破壞分別心破壞取著破壞取心
破壞執著破壞執心破壞取相破壞相心破
壞有法破壞有心破壞常法破壞常心破壞
斷法破壞斷心破壞陰法破壞陰心破壞界
法破壞界心破壞入法破壞入心破壞三界
破壞三界心成就此二十法得此三昧爾時
世尊作如是言文殊師利止汝神力所入三
昧令魔波旬還復前色爾時文殊師利童子
即止神力時魔波旬一切前色皆悉還復爾
時文殊師利童子問魔波旬作如是言魔波
旬輩何處波旬眼何處眼想何處眼著何處
眼相何處眼攀緣何處眼障礙何處眼憶念
何處眼我何處眼依止何處眼喜樂何處眼
戲論何處眼我所何處眼護何處眼修何處
眼取何處眼捨何處眼分別何處眼思量何
處眼決定何處眼滅何處眼生何處眼執何
處眼來如是等法是汝境界魔業妨礙如是
至意應如是知色乃至法應如是知何處波
旬非眼非眼想非眼著非眼相非眼攀緣非
眼障礙非眼憶念非眼我非眼依止非眼喜
樂非眼戲論非眼我所非眼護非眼修非眼
取非眼捨非眼分別非眼思量非眼決定非
眼滅非眼生非眼執非眼來如是等法非汝
境界汝於其中無主無力無自在非自在取
如是至意應如是知色乃至法應如是知爾
時文殊師利童子如如法說彼魔眾中十千
魔眾發阿耨多羅三藐三菩提心魔之眷屬
八萬四千遠塵離垢得法眼淨爾時文殊師
利童子從座而起整服左肩右膝著地向佛
合掌白言世尊我於今者欲少問難願為解
說佛言文殊師利隨意問難我能解說令汝
心喜文殊師利言世尊以何義故得言菩薩
摩訶薩佛告文殊師利所言菩薩摩訶薩者
一切法覺一切法者言語所說彼菩薩覺文
殊師利如此菩薩眼覺耳覺鼻覺舌覺身覺
意覺如此菩薩眼本性空覺非有我覺分別
耳鼻舌身意等本性空覺非有我覺分別色
聲香味觸法本性空覺非有我覺復次菩薩
摩訶薩者五取陰覺何等法覺所謂空覺無
相覺無染覺寂靜覺不動覺不生覺不來覺
不去覺無主覺無記覺無知覺無見覺如幻
覺如夢覺復次菩薩摩訶薩者貪瞋癡覺云
何而覺從分別起貪瞋癡覺彼分別空非有
無體非戲論非記覺復次菩薩摩訶薩者謂
欲界覺色界覺無色界覺云何而覺無我行
名空遠離覺復次菩薩摩訶薩者眾生行覺
云何而覺謂此眾生欲行瞋行癡行平等平
等行故善知行覺彼覺覺巳如如法說令彼
眾生如如解脫復次菩薩摩訶薩者一切眾
生覺云何而覺一切眾生惟空有名不離彼
名更有眾生一切眾生即一眾生彼眾生者
非是眾生若如是知不分別者得言菩薩摩
訶薩也文殊師利白佛言世尊菩薩初發菩
提心者云何說言初發心耶佛言文殊師利
菩薩正觀三界一切想生如是得言初發心
者文殊師利言世尊如我解佛所說義者貪
生瞋生愚癡心生得言菩薩初發心者善住
意天子語文殊師利言若使菩薩初發心時
有貪欲恚愚癡生者毛道凡夫皆有初心應
名菩薩文殊師利言不爾天子毛道凡夫貪
欲恚癡無力能生何以故天子諸佛如來緣
覺聲聞不退菩薩貪恚癡生天子問言以何
意故如是說耶如是眾會不解仁者如是言
語皆生疑心云何云何文殊師利問言天子
於意云何於虛空中鳥行動去彼鳥跡相得
言有行得言不行天子言行文殊師利言如
是天子如說彼相如是言語我如是說諸佛
如來緣覺聲聞不退菩薩貪恚癡生天子當
知隨於何處無依止生無處可取彼如是生
於何處所無差別生無跡無句不得言跡不
得言句如是言生無物體句如是言生無物
說句如是言生以不來句如是言生以不去
句如是言生以不生句如是言生無受持句
如是言生以無記句如是言生不破壞句如
是言生以不執句如是言生天子當知初心
菩薩發菩提心於如是法不憶念不觀察不
思量不起不見不聞不知不取不捨不生不
滅如是天子菩薩摩訶薩依止何等此法界
此平等此實際此方便貪生瞋生愚癡心生
眼依止生如是乃至意依止生色無處取生
如是至識無處取生名生色生因生一切見
行生無明生有愛生乃至十二分因緣流轉
生五欲功德生三界處生我我所生自身生
自身見生自身根本六十二見生佛想法想
僧想生我想他想生地想生水想生火想風
想空想識想生四顛倒生五蓋生八邪九惱
十不善業道生如是乃至一切分別一切不
分別一切取著一切喜樂一切憶念一切障
礙菩薩皆生天子如是法門如是應知爾時
世尊讚歎文殊師利言善哉善哉文殊師利
如是菩薩何處初發菩提之心汝巳供養恒
河沙等諸佛世尊能如是說爾時文殊師利
童子白佛言世尊如我解佛所說義者一切
心生皆是不生若不生者則彼菩薩初發心
生如是言生說此法時二萬三千菩薩得無
生法忍爾時長老摩訶迦葉白佛言世尊文
殊師利童子能作難作說法如是能作眾生
利益文殊師利言長老大迦葉此乃非我能
作難作一切諸法皆悉不作無有巳作無有
今作無有當作我亦如是非有法作亦非有
作亦非不作非有眾生非縛非解何以故無
物可取乃是正法長老大迦葉若一切佛皆
不巳得今得當得毛道凡夫一切皆得大迦
葉言一切諸佛不得何法文殊師利言一切
諸佛皆不得我不得眾生不得壽命不得士
夫亦不得斷亦不得常亦不得陰亦不得界
亦不得入亦不得心亦不得色不得欲界不
得色界不得無色界不得分別不得無分別
乃至不得一切諸法毛道凡夫一切皆得如
是難作凡夫人作文殊師利童子白佛言世
尊言無生忍者云何而說無生忍耶佛言文
殊師利實無有人得無生忍言得忍者惟有
言語何以故實無所得彼忍法故不得法忍
得無所得不得不失如是得言得無生忍文
殊師利無生法忍者不生一切法忍不來一
切法忍不去一切法忍不取一切法忍不捨
一切法忍塵虛空相似一切法忍不壞一切
法忍無煩惱染一切法忍無淨一切法忍真
如法界實際安置一切法忍如幻如化如響
如影一切法忍此法忍者非法非非法惟有
名說如是名者無處無取如是得言菩薩無
生法忍爾時善住意天子問文殊師利童子
言云何菩薩地地轉行文殊師利問言天子
佛說諸法皆如幻化汝為信不天子答言我
信是說文殊師利問言天子何等幻人地地
轉行如是乃至十地轉行天子答言化人不
有轉行文殊師利言如是天子如佛所說一
切諸法皆如幻故如是我說地轉行者非是
轉行譬如幻師以幻力作十重宮殿彼自作
巳即自坐上於意云何如是彼人有坐處不
天子答言無處坐也文殊師利言如是天子
菩薩十地見有轉行亦復如是爾時善住意
天子問文殊師利童子言若有人來依投仁
者欲求出家云何教誡文殊師利答言天子
若至我所求出家者我為說言善男子汝今
莫生出家之心何以故彼心不可為他所生
勿保此心善男子汝莫除髮是善出家若如
是者得言出家天子問言以何意故如是說
耶文殊師利答言天子如來說法不斷不壞
天子問言何法不斷不壞文殊師利答言天
子色不斷不壞受想行識不斷不壞無心憶
念不說不答彼實安住天子問言所言實者
是何言語文殊師利答言天子實者虛空得
言其實非是空盡不盡不長或有或無是故
得言虛空為實性空是實真如是實法界是
實實際是實若是實者得言不實何以故非
今實有非後時有是故彼實復次天子若至
我所求出家者我為說言汝善男子不取袈
裟不著袈裟若如是者得言出家何以故如
來說法皆悉不取天子問言不取何法答言
天子謂不取色若常無常如是不取受想行
識若常無常亦不取眼若常無常不取色不
取耳不取聲不取鼻不取香不取舌不取味
不取身不取觸不取意不取法不取貪不取
瞋不取癡不取顛倒如是乃至一切諸法皆
悉不取天子一切諸法不取不捨不離不散
天子若取袈裟是愚癡念是故我說非取袈
裟是淨解脫文殊師利復語善住意天子言
天子若至我所求出家者我為說言汝善男
子若不受戒是汝出家天子問言以何意故
如是說耶文殊師利答言天子如佛所說二
種受戒何者是二謂等受戒不等受戒何者
名為不等受戒謂不等墮何者不等墮謂著
我墮著眾生墮著壽命墮著士夫墮著斷常
墮著邪見墮著貪瞋癡墮著欲界墮色無色
界憶念取墮不知出法取一切法天子當知
如是名為不等受戒何者名為平等受戒謂
空平等無相平等無願平等天子若如是證
三解脫門如實而入則不分別無所分別則
不退轉天子如是名為平等受戒復次天子
若修貪欲瞋恚愚癡若修自身自身根本六
十二見若修顛倒若修三惡身口意行八邪
九惱十不善業道如是得言正受戒也天子
譬如一切種子皆依地生藥草樹林依地生
長平等具足若正受戒正戒具足何以故以
住戒故法和合有如彼種子藥草樹林具足
生長如是得言平等具足天子戒依信住如
是一切菩提分法以依戒故生長具足天子
如是過去未來現在諸佛世尊一切聲聞以
正受戒是故證得三解脫門一切戲論皆悉
斷滅如是受戒是正受戒非不平等天子我
與彼人如是出家如是受戒汝善男子當如
是學莫憶念取我如是學一切諸法皆悉不
取汝若取戒三界亦取應知戒無所得天子
若心無所得則戒不憶念若戒不憶念則三
昧無所得若三昧無所得則慧無所得若慧
無所得則一切疑不有若一切疑不有彼則
清淨若清淨者彼不和合若不和合彼則不
漏若不漏者彼則正行若如是行無色相似
若無色相似彼是虛空何以故以彼虛空無
形色故天子問文殊師利言禪師者何等比
丘得言禪師文殊師利答言天子此禪師者
於一切法一行思量所謂不生若如是知得
言禪師乃至無有少法可取得言禪師不取
何法所謂不取此世彼世不取三界至一切
法悉皆不取無少法取非取不取以是義故
得言禪師爾時善住意天子讚言善哉善哉
文殊師利利智慧人善說如是甚深空忍文
殊師利言天子我非利智一切毛道凡夫利
智何以故毛道凡夫如利智知何者世間利
智三界利智貪欲利智瞋恚利智愚癡利智
如是而知天子問言仁戲論不文殊師利答
言不也天子問言惟言語耶文殊師利答言
如是如是天子我取言語若菩薩一字一句
不動彼字不動句義次第問道如實而知不
知空不知離知無體知不生如是知若不知
非知非解非受非作是故得言惟言語句爾
時世尊讚言善哉善哉文殊師利汝今巳得
陁羅尼故能如是說文殊師利言世尊非我
得陀羅尼何以故世尊若愚癡人得陁羅尼
得何等法所謂得我得眾生得壽命得士夫
得斷得常得貪瞋癡得無明有愛五陰自身
十八界六內入六外入見分別不分別如是
世尊愚癡凡夫得陀羅尼以取相故則非佛
得非菩薩得善住意天子言仁者若非得陁
羅尼何故懞鈍文殊師利言如是天子我實
懞鈍何以故彼懞鈍行無人能知若非懞鈍
彼人則是愚癡凡夫何以故以障礙故愚癡
凡夫貪著心行懞鈍黠慧須陁洹人障礙行
說尚貪心行何况愚癡凡夫之人如是天子
我是懞鈍非得陁羅尼乃至少物我不得故
爾時會中五百比丘聞此法門不能信受生
大怖畏棄捨而去自身將墮大地獄中爾時
尊者舍利弗語文殊師利童子言文殊師利
應當觀察此會大眾然後說法文殊師利言
大德舍利弗汝莫分別乃至無有少物可得
墮於地獄何以故以一切法悉不生故爾時
世尊即告尊者舍利弗言舍利弗此諸比丘
速出地獄得證涅槃何以故善男子善女人
若得聞此甚深法門一經於耳雖不信受墮
於地獄而速解脫善住意天子語文殊師利
言仁欲與我同梵行耶文殊師利答言如是
天子我欲與汝同於梵行以汝梵行不取梵
行不行梵行天子問言以何意故如是說耶
答言天子若其取者彼得言行若其不取彼
何所作何以故以此梵行則非梵行非梵行
故如是得言我行梵行文殊師利復語善住
意天子言若汝天子於佛不染法僧不染如
是我汝同於梵行天子問言以何意故如是
說耶文殊師利問言天子所言佛者汝云何
解天子答言如真如法界如是言佛文殊師
利問言天子真如法界汝能染不答言不也
文殊師利言於佛不染如是我汝同於梵行
復次天子所言法者汝云何解天子答言是
離欲法如是言法文殊師利問言天子彼離
欲法汝能染不答言不也文殊師利言於法
不染如是我汝同於梵行復次天子所言僧
者汝云何解天子答言以無為故如是言僧
文殊師利問言天子彼無為僧汝能染不答
言不也文殊師利言於僧不染如是我汝同
於梵行天子若人得佛彼則染佛若人得法
彼則染法若人得僧彼則染僧何以故以佛
法僧非彼人得天子若人愛佛愛法愛僧彼
人染佛染法染僧若不得佛彼不愛佛則不
染佛若不得法彼不愛法則不染法若不得
僧彼不愛僧則不染僧於佛不染法僧不染
如是我汝同於梵行爾時善住意天子言甚
為希有文殊師利乃能如是施甚深法我當
報恩文殊師利答言天子汝莫報恩愚癡之
人作異異法作異異見作異異行以作異異
法行見故得言報恩天子當知此非正行善
男子也如佛世尊平等說法謂一切法皆悉
不作亦不可作心平等不異取不異作是故
得言不報恩者天子問言仁住何法如是說
也為住忍說為住法說文殊師利答言天子
非忍非法天子問言於何處住如是說耶文
殊師利言天子幻化人身於何處住天子問
言何處復有幻化人住文殊師利答言天子
如真如住彼幻化人如是而住云何問言何
忍何法天子當知忍惟有名名無住處法不
移動亦無分別處所天子一切眾生於何處
住於彼處住如佛所說如真如住一切眾生
亦如是住真如不動如一切眾生真如如來
真如不二真如不異真如爾時十方世界諸
來菩薩摩訶薩等白佛言世尊惟願世尊以
威神力加被文殊師利童子令至十方諸佛
世界如是說法爾時文殊師利童子語彼菩
薩摩訶薩言汝善男子各各觀察自佛世界
時彼菩薩摩訶薩等普往十方各各觀察自
佛世界各各自聞自佛世界文殊師利童子
音聲各見文殊師利童子住其佛前為諸大
眾說此法門各各皆有善住意天子問此法
門如是見巳得未曾有皆悉嘆言希有希有
今此文殊師利童子此佛世界安住不動而
一切處皆悉普現一切皆見爾時文殊師利
童子為彼菩薩說如是言善男子譬如幻師
善學幻術不動坐處示種種色如是菩薩善
學般若波羅蜜幻如幻法中乃至一切諸佛
世界隨心憶念皆悉普現何以故一切諸法
皆如幻故爾時文殊師利童子白佛言世尊
惟願世尊護此法門後世末世五十年時於
閻浮提廣行流布令善男子若善女人咸得
聞之佛言如是如是此經法門住持不滅爾
時三千大千世界一切華樹皆悉敷榮出種
種華放大光明徧滿世界蔽日月光六十四
億百千諸天歡喜踴躍雨天華香鼓天妓樂
一切合掌同聲唱言善說如是最勝妙法奇
妙勝法若有眾生聞此法門有能信解不驚
怖畏當知是人必定不從小功德來巳曾供
養過去諸佛乃得聞此甚深法門說此經巳
一切大眾皆大歡喜。
御錄經海一滴卷之七

* 音釋

懞鈍
(上音蒙無知貌下音遯頑也)。
黠
(胡瓜切)。

御錄經海一滴卷之八　　　　　　見八

* 佛說如來不思議金剛手經

世尊在王舍城鷲峰山中有無數百千天人
大眾恭敬圍繞聽受說法佛告大眾我有正
法名普攝諸菩薩摩訶薩最上勝行清淨妙
門此能圓滿一切行故謂若菩薩修布施行
即能成熟一切有情若諸菩薩修持戒行即
得一切勝願圓滿若諸菩薩修忍辱行即得
一切相好具足若諸菩薩修精進行即得圓
滿一切佛法若諸菩薩修禪定行能令一切
調伏其心若諸菩薩修智慧行即能斷除一
切煩惱若諸菩薩修勝福行即能長養一切
有情若諸菩薩修妙智行即能成就無礙之
智當佛世尊說是法時金剛手大祕密主菩
薩摩訶薩現威神力侍佛之右前白佛言希
有世尊如來善攝諸菩薩摩訶薩最上勝行
清淨妙門廣大正法如我解佛所說義趣一
切勝行皆從福智二行中出當知隨入福智
二行何以故諸菩薩修福行故能令一切有
情離諸障礙若修智行能為一切有情善說
法要令生喜悅世尊是故諸菩薩摩訶薩福
行智行二應和合此二行即是菩薩二種聖
道普攝一切道行菩薩住是道者即能降伏
難降伏者爾時會中寂慧菩薩摩訶薩前白
金剛手大祕密主菩薩摩訶薩言大祕密主
汝常近侍諸佛如來汝能樂說如來所有祕
密之法願為𤼵起如是言巳時金剛手大祕
密主菩薩默然而住爾時寂慧菩薩前白佛
言惟願世尊勅金剛手大祕密主為此眾會
𤼵明如來祕密之法爾時世尊告金剛手菩
薩言我今勸請於汝應善為此會大眾宣說
菩薩祕密如來祕密真實之法時金剛手大
祕密主菩薩承佛聖旨前白佛言世尊如佛
教勅我今宣說菩薩祕密如來祕密真實之
法然此會中若有少能悟入之者皆是世尊
威神建立爾時金剛手菩薩告寂慧菩薩言
寂慧當知今我世尊昔於然燈如來法中居
菩薩位從彼佛所得授阿耨多羅三藐三菩
提記從是以來我常隨逐釋迦菩薩而是菩
薩所有身業曾無異作亦不見有邪曲之相
語無異作亦不曾聞虛妄之言心無異作亦
不曾聞愛著之失隨其身業現威儀相但為
成熟一切有情不可稱譽由彼菩薩身威儀
相無其邊際乃至一切有情諸威儀事悉入
菩薩威儀相中而菩薩不假勤力亦無發悟
安然而住所謂應以禪定可度者諸有情類
即現禪定而為化度應以鼓樂弦歌可度者
即現鼓樂弦歌而為化度應以男子身可度
者即現其身而為化度應以女人身可度者
即現其身而為化度應以卑劣身可度者即
現其身而為化度應以屠膾身可度者即現
其身而為化度應以三惡趣相及人趣身可
度者即皆現之而為化度應以天身可度者
即現其身而為化度應以梵王身可度者即
現其身而為化度應以轉輪王身可度者即
現其身而為化度應以苾蒭苾蒭尼優婆塞
優婆夷身可度者即皆現之而為化度應以
聲聞緣覺身可度者即現其身而為化度應
以菩薩身可度者即現其身而為化度應以
如來身可度者即現其身而為化度非可現
者謂除無色。

以彼菩薩無所分別平等捨
心即隨其身現身威儀然菩薩身法爾不動
以不動故現起身業雖身離相而亦不壞菩
薩身清淨巳𤼵現光明普照地獄一切有情
令得安樂又復菩薩普為一切有情不惜身
命復次寂慧菩薩於此三千大千世界現廣
大身或寶蓋中或現指端乃至劫火洞然炎
熾能以手指而悉覆之而菩薩身都無所壞
又復能現身相普為諸佛世尊作供養事所
有憍慢貢高諸有情類菩薩即現大力那羅
延身或金剛手菩薩可畏之相彼等有情見
巳驚怖即向菩薩折伏其心歸命頂禮。

寂
慧當知菩薩身者是不破壞堅固真實不生
滅身若諸有情應以有壞之身可化度者即
現其身而為化度若諸有情應以無壞之身
可化度者即現其身而為化度於一切種類
悉不破壞火不能燒刀不能斷是身堅固真
實不壞金剛所成而是菩薩無所思惟亦無
分別是身是相知身離相故即得法離相亦
非身離相與一切法離相有二差別若相即
身離相彼相即法離相如是離相能隨入故
即自身離相與一切有情身離相二俱平等
何以故由自身離相一切有情身離相故即
入一切法界離相以法界離相故即入法離
相然於其中而實無有少法可得謂以自身
真如即入一切有情身真如一切有情身真
如即入自身真如又復自身真如即入一切
法真如以入一切法真如故即入一切佛真
如又以自身真如故即入過去未來現在真
如亦非過去真如與彼未來現在真如有所
違背所有過去未來現在真如即是蘊處界
真如即是染淨真如染淨真如即是生死涅
槃真如生死涅槃真如即是無造作真如無
造作真如即是一切造作真如善男子所說
真如即是實性實性即是如性是無異性無
種類性無生性無諍論性無執取性謂以真
如無法可取故說真如是無取法由彼真如
無所取故即如是取於諸取中菩薩示現有
所取法亦非真如有取有作以無取故即無
諍論無諍論故於諸色中現有所取然彼真
如亦無所動是故以其如實之智伺察如來
真實之身以觀如來身平等故即當伺察自
身真如取要言之審觀一切身非身性畢竟
不生知一切身皆是緣生法所成故如是知
已乃能悟入彼法身門入是法身門故即成
法身非蘊處界身即彼法身廣大增勝如實
觀想從是現身為諸有情作利樂事乃至一
切見聞覺知悉為有情成利樂事故是故當
知菩薩法身不生不滅亦無所起於中示現
生滅起作但為成熟諸有情故滅即無滅亦
無造作於一切法應如是知諸有生者即和
合義於一切法應如是知又復應知彼一切
法生即無生如來身者即是法身即是法食
即是法力是法歸趣如來身者即虛空身無
等等身三界一切最勝上身一切如來通達
身無喻無比清淨無垢無染污身自性明亮
身自性不生身自性無起身離心意識身幻
熖水月自性身無邊無際身無種類無分別
身非地界所成身非水火風界所成身一切
世間無比身善男子由如是故應當如實觀
如來身而是菩薩於如來身住平等性得清
淨巳行菩薩行菩薩於一切處普為現身然
於是中亦無所現亦無對礙又復菩薩能於
十方現諸魔身於有現中現無對礙於無現
中現無對礙由如是故無見無聞無覺無知
諸有所見但為成熟一切有情菩薩於其身
念處中亦無增减菩薩雖復知身無常知身
是苦知身無我然為有情示現其身作利樂
事菩薩知身法爾寂靜為有情故起分別身
作諸利樂菩薩又復了知因緣能成其身然
於彼彼因緣法中如實而觀亦無作者亦無
受者又復能觀是身無知如草木瓦礫菩薩
身業雖已清淨然為有情示現其身寂慧當
知釋迦菩薩始從然燈佛所𤼵菩提心身語
心業皆悉清淨其身業者具有無量無邊功
德假使過於殑伽沙數等劫說彼菩薩所有
身密身業廣大清淨不可窮盡。

寂慧云何名為菩薩語密語業清淨寂慧當
知隨諸菩薩所起之處即彼菩薩本生隨其
菩薩本生即入菩薩音聲所有一切有情音
聲語言悉入菩薩音聲中住都無障礙令諸
有情得聞菩薩音聲之者身心輕安乃至一
切有情種類音聲菩薩悉以音聲隨入復次
寂慧當知菩薩摩訶薩語言音聲之中無愛
著語無猛惡語無癡亂語無染污語無縛解
語無高下語無違順語無忿恚語無非時語
無邪曲語無劣弱語無隱覆語無出入語無
執取語無不清淨語無不如理語無不可愛
語無不防護語無輕慢智者語無毀謗聖賢
語無不救拔語無不饒益語寂慧當知菩薩
所出語言音聲皆是神通智力福行果報之
所成立善種隨轉相縛不斷凡所言說皆悉
成就菩薩所言如實無𡚶不假我念過去久
遠世中有一仙人名曰妙愛有婆羅門名曰
黑相彼時有一尼拘陀大樹其名賢善有多
枝葉周帀垂廕縱廣可及一俱盧舍時妙愛
仙人居其樹側以神通力經七日中審細觀
矚數其樹葉於後一時彼黑相婆羅門入城
乞食經遊至彼樹下飯食巳訖即詣妙愛仙
人居所到已歡喜互以美言而相慰問多種
談論咸生適悅時仙人言大婆羅門汝必應
知於人世中可能有人於此尼拘陀大樹審
細觀知枝葉數不婆羅門言尊者世亦有人
仙人復言為何人耶婆羅門言即汝尊者應
為我說仙人答言大婆羅門汝為我說時婆
羅門不觀其樹不數其葉應聲即為說伽陀
曰。

「　八千那𢈔多數量
　俱胝復有九十二
　六十阿閦婆應知
　十六齊等其枝數
　又復三十那𢈔多
　九十六數兢羯羅
　尾播舍量有十三
　此等皆為彼葉數
　其樹所有枝及葉
　如前數量無增减
　我隨智力如實言
　疑者自數應無失」


是時妙愛仙人聞是說巳深生驚異說伽陀
曰。

「　汝婆羅門神通智
　以真實語而善說
　賢善尼拘陀樹王
　所有枝葉如實知
　汝亦不曾觀其樹
　而復不曾算其數
　即彼枝葉數無量
　能以智心而解入」


仙人說伽陀已又復問言大婆羅門如汝所
說為自智力而能知耶為諸賢聖助汝說耶
婆羅門答言尊者汝今善聽我以人中之智
如實而說虛空可破斯言無𡚶寂慧汝今當
知彼時妙愛仙人者即今大智舍利子是黑
相婆羅門者即今世尊釋迦師子是由如是
故菩薩所有語功德海即能安住真實功德
如理法義寂慧菩薩語密語業清淨其中若
有少解入者我說彼為最上慧人。

寂慧云何名為菩薩心密心業清淨寂慧當
知菩薩諸所作業皆智所作非慢所作悉是
不滅神通妙智以神通智遊戲示現一切事
業神通建立廣大勢力之所成辦而彼神通
智相即能成立一切行相又彼神通妙慧即
能觀見一切諸法又神通智即無盡相於一
切處悉能隨順又神通智即能隨現一切色
相於彼彼色而悉徧故又神通智即能隨入
彼一切聲於前後際音聲平等故又神通智
普能觀察諸有情心以心自性伺察可見故
又神通智善能思念無邊劫事以前後際無
所斷故又神通智善作調伏諸有情事又神
通智得大灌頂於一切法而能自在寂慧菩
薩心密心業清淨心清淨故彼即無染潔白
明亮離諸煩惱能善調伏善作諸業善入禪
定解脫雖復有生而無所生如是即能圓具
大乘一切佛法然彼佛法若於十方審諦伺
求悉無所得亦非無得以一切佛法無得非
無得故即能隨得彼一切法一切佛法是故
於一切法一切佛法中無法非無法若或有
慧可了知者即為障礙彼無礙慧是即無著
若無著即無住若無住即無盡若無盡即無
非我若無非我即亦無我若無我即無取若
無取即無諍若無諍即無論即彼無論此說
是為沙門之法即沙門法譬若虛空本來平
等以虛空平等故非欲界繫非色界繫非無
色界繫由如是故於一切處悉無所繫以無
繫故無形顯色及諸相狀無色相故即能隨
順覺了若能如是隨覺了故即能一切差別
分別寂慧菩薩言云何名為隨順覺了復何
名為差別分別金剛手菩薩言無有少法而
可得者此名隨順覺了以覺了故即能差別
分別是故法中作此二說寂慧當知此等名
為菩薩心密心業清淨菩薩如是清淨已即
得一切有情心亦清淨而是菩薩乃能隨入
諸有情心即彼一切有情之心皆從大菩提
心光明中出譬如虛空於一切處住隨入一
切處菩薩心者亦復如是於一切處住隨入
於一切處○當知諸法從緣所生中無主宰
亦無作者知內是空外無所行諸法皆空虛
假無實於見於作應悉清淨猶如虛空而無
所取○若諸菩薩摩訶薩欲證阿耨多羅三
藐三菩提果者當學菩薩大士所行非以語
言得最勝道要當真實修行乃得菩提正道。

爾時尊者舍利子前白佛言世尊所有十
方世界賢劫諸菩薩眾彼金剛手菩薩大祕
密主於是諸菩薩眾中常隨何等菩薩之後
佛言舍利子金剛手菩薩大祕密主常隨我
後汝能見不舍利子白佛言我以世尊威神
力故今方得見佛言舍利子如是如是汝今
當知彼賢劫中諸菩薩眾而金剛手菩薩常
隨其後於一切處現金剛手菩薩形相以宿
願力及神通力故能如是又舍利子彼金剛
手菩薩常隨慈氏菩薩之後汝能見不舍利
子白佛言世尊我今初見非昔所見佛言舍
利子彼常隨後汝自不見他方世界若諸菩
薩若梵王帝釋護世天等常來見彼金剛手
菩薩執金剛杵隨慈氏菩薩之後又舍利子
或於一時彼賢劫中諸菩薩眾為慈氏菩薩
現俱胝那𢈔多百千種諸變化事而是菩薩
亦隨彼諸菩薩之後助加持故又舍利子乃
至如來作變化事時彼菩薩亦隨佛後以願
力故助揚聖化舍利子當知此等皆是金剛
手菩薩大祕密主不思議神通加持智力悉
具足故。

爾時金剛手菩薩白佛言世尊諸如來心真
實決定我於如來所說深法或有知解皆是
如來勝智在我身中此非我有士夫力用佛
言祕密主如是如是如汝所說所以者何一
切眾生皆有如來勝智在於身中何以故以
諸眾生徧一切處隨其如來所說祕密若不
容受如來加持之力而能隨順如來法性者
無有是處又復於彼如來所說祕密深法若
聞若說若有知解皆是如來加持力故復次
祕密主如來正語有所說時應知如來法性
如實法性真常又復如來所行如實所行真
常是故如來以正語言說是正法又祕密主
所有過去未來現在諸佛世尊以一切世間
難信難解阿耨多羅三藐三菩提如是正法
宣說引導廣為開示而彼眾生若於如是難
信難解甚深正法聞已即能生信解者當知
彼等眾生非於一佛十佛親近承事當知已
於廣多俱胝那𢈔多百千佛所親近承事應
知彼人是為正士精修福行又祕密主假使
須彌山王或摧墜時尚能有人或以頂肩而
為荷負若彼不種善根眾生能於如是甚深
正法一念生起淨信解者無有是處何况受
持讀誦如說修行。

爾時寂慧菩薩前白佛
言世尊如佛世尊說近止法此以何義而名
近止此近止者何所從來佛言善男子所說
近止者即是近止煩惱增語此近止煩惱即
是近止思惟分別徧計增語此近止思惟分
別徧計即是近止顛倒增語此近止顛倒即
是近止因所緣增語此近止因所緣即是近
止無明有愛增語此近止無明有愛即是近
止我我所增語此近止我我所即是近止名
色增語此近止名色即是近止斷常見增語
此近止斷常見即是近止有身見增語寂慧
當知若與所緣因見相應即諸煩惱而亦隨
轉一切皆從有身見起若能近止有身見者
即諸見止息若有身見近止即一切願求亦
止若有身見近止即諸煩惱亦止寂慧譬如
大樹若斷其根即枝葉莖榦而悉枯悴此有
身見亦復如是若近止已諸煩惱亦止寂慧
當知一切眾生始以不能覺了有身見故即
諸取煩惱隨逐而生若能覺了有身見者即
諸取煩惱不復隨生亦無所害又復寂慧當
知有身見者即是空增語若能隨順空智忍
者即見無所取此即是為如實覺了彼有身
見復次寂慧當知有身見者即是無身非開
非合一切皆是不實分別以其不實所分別
故彼即無分別亦不離分別由無分別不離
分別故即無所作無障無起以無起故即無
所行由無所行故如是此說乃名近止寂慧
菩薩言何名近寂佛言寂慧有所緣心如火
熾然若無所緣及無所作即不熾然不熾然
法此名近寂又如大火有薪即然無薪即滅
所緣心火炎熾亦然若無所緣心火自滅寂
慧當知具善巧方便菩薩於般若波羅密多
清淨所緣法中平等了知善根所緣勝法而
不息滅煩惱所緣染法制令不起波羅密多
勝法常令增進魔業煩惱所緣染法永令斷
滅菩提分法清淨所緣不應棄捨聲聞緣覺
意樂所緣而不取著一切智心最上所緣不
應捨離於空所緣審諦伺察一切眾生大悲
所緣深生願樂寂慧當知具善巧方便菩薩
於般若波羅密多清淨所緣法中而得自在
無生所緣思惟決定和合生起所緣亦不厭
捨菩薩以慧方便於其無生一切所緣法中
自在而轉。

寂慧譬如所有三千大千世界
一切大地隨諸所生無有不是一切眾生受
用之所彼諸菩薩亦復如是所有一切所緣
境界無有不是善巧方便菩薩共所受用菩
提道分無不成熟菩提道法又如色法一切
皆是四大所造善巧方便菩薩亦復如是或
有所緣一切皆以菩提勝相和合相應復次
寂慧若有眾生慳悋惡作者菩薩即為圓滿
布施波羅蜜多持戒波羅密多若諸眾生起
瞋恚行及懈怠者菩薩即為圓滿忍辱波羅
密多精進波羅密多若諸眾生起散亂心及
愚癡行者菩薩即為圓滿禪定波羅密多勝
慧波羅密多若諸眾生常稱讚者菩薩於彼
而無高心若諸眾生不稱讚者菩薩於彼亦
無下心若見一切苦惱眾生菩薩即起大悲
之心若見一切快樂眾生菩薩即起歡喜之
心若見一切粗獷眾生菩薩即起調伏之心
若見一切調順眾生菩薩即起慈愛之心若
見智慧開明眾生菩薩即為宣說甚深之法
若見眾生樂著文句者菩薩即以少略文句
而為說法若見眾生樂曠野住者即為宣說
心寂淨法若見眾生樂修頭陀行者即為宣
說聖慧根法若見鈍根眾生即為宣說聞隨
順法若見眾生樂巧說法所應度者即以緣
起譬喻解釋說法若見眾生樂甚深法所應
度者即為宣說緣生無我無人無眾生法若
有眾生著諸見者為說空法若見眾生起尋
求行者即為宣說無相之法若見眾生著諸
蘊者即為宣說如幻之法若見眾生著諸界
者即為宣說善决擇法若見眾生著諸處者
即為宣說如夢之法若見眾生著欲界者即
為宣說逼惱之法若見眾生著色界者即為
宣說諸行苦法若見眾生著無色界者即為
宣說彼一切行無常之法若見眾生樂以苦
法所應度者即為宣說令於聖種生歡喜法
若見眾生樂以樂法所應度者為說無量禪
定之法若見眾生樂以久修道行菩薩之法
所應度者即為宣說於輪廻中無懈怠法若
見眾生樂以不退轉菩薩之法所應度者即
為宣說嚴淨佛土之法若見眾生樂以一生
補處菩薩之法所應度者即為宣說大菩提
場莊嚴之法若見眾生樂以佛身所應度者
為說菩薩勝行相續不空之法寂慧當知如
是等法皆是具足智慧方便諸大菩薩於彼
清淨所緣法中而得自在是故廣說不空之
法其所說法為令一切眾生歡喜故說是法
時會中有十千人𤼵阿耨多羅三藐三菩提
心五千菩薩得無生法忍。

爾時世尊告寂
慧菩薩言今此金剛手菩薩大祕密主於此
賢劫諸佛如來應供正等正覺所持金剛杵
作供養事以利益心守護正法今於我此祕
密法中廣大施作普為無量一切眾生成熟
最上菩提善根於此賢劫乃至最後樓至如
來法中隱沒即於歡喜世界阿閦如來佛剎
中生圓滿菩提分法而乃得成阿耨多羅三
藐三菩提果號金剛步如來應供正等正覺
出現於世明行足善逝世間解無上士調御
丈夫天人師佛世尊世界名普淨劫名清淨
爾時寂慧菩薩前白金剛手菩薩言祕密主
世尊如來授仁者記耶金剛手言善男子佛
授我記如夢自性寂慧言今汝授記有何所
得金剛手言無所得故而我得記寂慧言何
法無所得金剛手言我人眾生壽者悉無所
得彼蘊處界亦無所得乃至若善不善有罪
無罪有漏無漏世間出世間有為無為若染
若淨生死涅槃皆無所得寂慧言若法無所
得云何是中有授記乎金剛手言由無所得
故即於是中以通達智而乃授記寂慧言智
何有二而可觀耶金剛手言若有二可觀即
無授記可得然以彼智無二可觀是故諸菩
薩於無二智中如是授記此中無有少法可
求何以故以無法可求故法即無法善男子
如是應知若言法者謂於文字不著不行是
故說言一切諸法無言無說寂慧言祕密主
若爾者豈非如來諸所說法亦非說耶金剛
手言寂慧我先曾為汝說世尊如來不說一
字以無說故如來即以神通願力隨眾生意
示有所說寂慧言設有說者何過失耶金剛
手言有所說者語業過失寂慧言彼語業者
復何過失金剛手言文字思惟取著過失寂
慧言此復何能離過失耶金剛手言一切法
中若有所說若無所說悉無少法而可表了
無表了故即離過失寂慧言其過失者何為
根本金剛手言彼過失者取為根本寂慧言
取孰為本金剛手言執著為本寂慧言執著
孰為本金剛手言虛𡚶分別為本寂慧言虛
𡚶分別孰為本金剛手言增上所緣見為本
寂慧言增上所緣見孰為本金剛手言色聲
香味觸法即是增上所緣根本寂慧言云何
無所緣金剛手言愛不相續即無所緣寂慧
當知如佛所說一切法中若斷於愛即無所
緣。

爾時金剛手菩薩大祕密主滿所思念
得授記巳安慰其心生大歡喜踴躍慶快前
白佛言世尊我今勤請世尊降赴我所居止
祕密宮中微伸供養佛即默然而受其請爾
時金剛手菩薩大祕密主頂禮佛足右繞七
帀速離佛會還復所止曠野大城至自宮巳
乃起思念我今如何施設供養復依何等境
界莊嚴而為嚴飾令欲色界諸天子眾起希
有心復令十方世界所來集會大菩薩眾咸
生歡喜我亦於佛廣大施作妙供養事作是
念巳即運神力於此曠野大城中施設無邊
功德妙寶莊嚴又復安布百千莊嚴妙師子
座嚴辦最上清淨珍食深心清淨將欲供養
世尊如來菩薩大眾爾時世尊告苾蒭眾言
汝等宜應著衣持鉢往赴金剛手請今此眾
中諸巳得神通之菩薩聲聞各各隨應以自
神力游空而往若復未具神力之者應當隨
入如來清淨大圓光中游空而往爾時世尊
即於王舍大城鷲峰山中隱身不現菩薩聲
聞恭敬圍繞放大光明普徧照耀天人天女
導前從後歌詠稱讚奏百千種俱胝那𢈔多
鼓吹音樂震動大地天雨種種殊妙寶華於
佛剎中廣現種種佛大威力佛大神通佛大
施作佛大變化佛大吉祥佛大勝光佛大威
儀佛大遊戲等相游空自在往詣於彼曠野
大城彼欲色界諸天子眾遙見世尊高處空
中猶如鵝王宛轉自在咸生歡喜適悅慶快
又如日輪初出清淨可愛如圓滿月瑩潔光
明眾星圍繞如帝釋天主天眾圍繞如大梵
王梵眾圍繞天眾見巳即起清淨希有之心
各持種種天妙香華供養於佛佛及菩薩聲
聞大眾從空而下至彼宮中爾時世尊處彼
殊妙種種莊嚴師子之座並諸菩薩聲聞眾
亦各就座爾時金剛手菩薩大祕密主即告
四天王並餘一切諸眾會言汝等宜應咸來
助我同𤼵至誠嚴以清淨殊妙飲食奉上世
尊使令汝等獲大利益菩薩即與眷屬眾會
自手清潔嚴辦最上百味精珍𤼵最勝心奉
上世尊并諸菩薩聲聞大眾悉令充足飯食
事訖而復奉上清淨香水盥手滌器乃於佛
前退坐聽法是時曠野大城所居一切夜叉
羅剎必舍左等各各諦誠瞻仰世尊合掌䖍
恭歸命頂禮。

金剛手菩薩大祕密主勸請
世尊宣說正法爾時世尊普告金剛手菩薩
等諸眾會言諸仁者汝等諦聽極善作意若
善男子善女人深𤼵阿耨多羅三藐三菩提
心巳即能具信廣多清淨欲見諸聖樂聞正
法善捨無悋手出無盡善樂積集施作福行
樂行平等無障礙心無濁染心信有業報離
諸分別疑惑猶豫如是知巳於命緣等不應
作者而悉不作不殺生不偷盜不邪染不𡚶
言不綺語不兩舌不惡口不貪不瞋不邪見
於此十善業道堅持積集於其十種不善業
道捨而不作普行淨信與沙門婆羅門及有
戒有德者正道法中同修淨行於諸善法多
聞勤行深固作意善行相應閉三有門息滅
諸病超越疑惑出離諸有即於善知識所隨
其所應親近恭敬承事尊奉聞其所說甚深
之法謂空無相無願加行等法復聞無生無
起無我無人無眾生無壽者甚深緣起之法
此法是有此即有得此法是無此即無得此
法若有此即是生此法若無此即是滅此是
無明緣行行緣識識緣名色名色緣六處六
處緣觸觸緣受受緣愛愛緣取取緣有有緣
生生緣老死憂悲苦惱如是即一大苦蘊生
若法不有此即無得即是滅法謂無明滅即
行滅行滅即識滅識滅即名色滅名色滅即
六處滅六處滅即觸滅觸滅即受滅受滅即
愛滅愛滅即取滅取滅即有滅有滅即生滅
生滅即老死憂悲苦惱滅如是即一大苦蘊
滅此等諸法若生若滅於勝義諦中無有少
法可得何以故一切法緣生故無主宰無作
者無受者因緣故轉然於是中無法可轉亦
非無轉亦無異法隨轉和合施設三界但以
煩惱業轉故有施設愚迷之者於不實法中
觀以為實智者應知無有少法作者可得以
作者不可得故無法可轉亦非無轉如是所
說甚深之法若能聞已不生疑惑是人即入
一切法無障礙性不著色受想行識不著眼
色耳聲鼻香舌味身觸意法眼識乃至意識
信一切法自性本空信一切法自性本離諸
仁者彼信不退菩薩信是法故即不减失見
佛聞法承事淨眾在在所生常得見佛聽受
正法承事淨眾常生佛世𤼵起精進勤求善
法於諸佛世尊清淨教中正信出家得出家
已近善知識而能獲得諸善意樂聽聞善法
隨所聞已真實修行不以語飾勝慧具足𤼵
起精進勤求多聞隨所聞法為他廣說無所
希求使聽法者獲得大慈於一切眾生起大
悲心於身命緣少欲喜足寂靜圓滿增長善
行非但為巳勤修勝行廣為眾生勤求無上
最勝之智令他眾生於佛智中得不放逸此
復云何名不放逸以要言之一切罪不善法
皆悉斷除此名不放逸諸仁者此如是等不
放逸法菩薩勤行即得淨信而不放逸大祕
密主汝等當知信之一法廣多清淨即能當
時專求善法若具信補特伽羅於他世中離
惡趣怖亦復不隨諸惡作心而常獲得眾聖
稱讚復次大祕密主住法行人即能獲得正
法善趣常樂見佛安住聖道得大自在得自
在巳復令他人普皆圓滿自在之法住菩提
心得如來智大祕密主若人欲得最勝妙樂
應當畢竟善修正行修涅槃法大祕密主今
此眾會皆承宿善根力故來集此善修正行
於諸善根而不减失云何善根得不减失謂
修不放逸行彼不放逸心善護諸境故能離
一切貪愛欲染近習法愛即能制止欲瞋害
尋復能息除不深固作意諸不善法若人信
解不放逸法即能隨順諸精進事以精進不
放逸故是人乃能積集修作淨信功德由修
淨信及不放逸精進法故即能修作正念正
知以正念正知故即於一切菩提分法而不
壞失即能勤修深固之法大祕密主菩薩若
於深固法中得解脫者即於有於無如實能
知此中云何是有云何是無如實知巳雖行
於有而不取著雖行於無亦不取著即能通
達諸佛世尊所說實義復次大祕密主如來
於一切法中總略而說有四法印何等為四
一者諸行無常為諸沙門婆羅門及常壽天
執常語者破常想故二者諸行是苦為諸天
人計樂想者破樂想故三者諸法無我為彼
執我諸外道等破其我想四者涅槃寂靜為
諸增上慢者起尋求行破彼增上慢故此言
無常者即是畢竟無有常法增語此言苦者
即是遠離願求增語此言無我者即是空相
增語涅槃寂靜者即是無相作證增語大祕
密主此如是法若諸菩薩深固信解勤行修
習即於善法而不减失速能圓滿菩提分法
爾時護世四大天王前白佛言世尊我等四
王皆名護世當以何法而能護世佛告四大
天王言汝諸仁者當修正法行即能護世其
正法行者所謂十善何等為十一者不殺二
者於自富樂而生喜足三者他妻室不起染
污四者不破他眾五者不出惡言六者所言
如實七者言無綺飾八者於他富樂無所希
望九者止息瞋恚十者正見清淨諸仁者此
十善法能護世復有八法而能護世何等為
八一者如說能行二者於一切處尊重師長
三者順行正道四者心意質直五者心常柔
輭六者於一切眾生常起慈心七者不作諸
罪八者集諸善根如是八法乃能護世復有
一法而能護世何等為一謂真實行以真實
故即能護世如是等法汝等勤行自能護已
復令他人亦能護世。

爾時金剛手菩薩大
祕密主長子金剛軍前白佛言世尊菩薩云
何能於阿耨多羅三藐三菩提得不退轉佛
言善男子菩薩若能具修十法即於阿耨多
羅三藐三菩提得不退轉何等為十一者常
行無礙大慈二者常起無倦大悲三者精進
辦諸事業四者善修空三摩地五者現前通
達勝慧六者於一切處皆善通達七者能以
妙智清淨三世八者以無礙方便觀實業報
九者雖了知空而植眾德本十者如其所說
自性清淨而善入聖道菩薩若具如是十法
即於阿耨多羅三藐三菩提得不退轉金剛
軍復白佛言世尊菩薩當修何法於佛不思
議門聞已安然不生驚怖佛言善男子菩薩
當修八法即能於佛不思議門聞巳安然不
生驚怖何等為八一者增長勝慧二者增長
妙智三者常為善友之所攝受四者具大信
解五者善達如幻無生之法六者信解無常
之法七者心行平等猶如虛空八者於諸法
中善知障礙所起之相菩薩若具如是八法
即能於佛不思議門聞已安然不生驚怖金
剛軍復白佛言菩薩當修何法即能於諸所
作而得自在佛言善男子菩薩當修四法即
能於諸所作而得自在何等為四一者善修
現前無滅之法具五神通二者善觀勝解脫
門具四禪定三者超勝梵世具四梵行四者
以方便慧於一切處善修無生菩薩若具如
是四法即能於諸佛所作而得自在金剛軍
復白佛言菩薩有幾種力佛言善男子菩薩
有九種力何等為九一者定力大悲起故二
者精進力不退轉故三者多聞力勝慧生故
四者信解力圓滿解脫故五者修習力離散
亂故六者忍力善護眾生故七者菩提心力
降伏諸魔故八者大悲力成熟眾生故九者
無生忍力圓滿十力故如是名為菩薩九力
當佛世尊說是法時彼長子金剛軍得無生
法忍爾時世尊於金剛手菩薩宮中住經七
日廣為無量一切眾生作利益巳還住鷲峰
山中。

時阿闍世王知佛世尊已復山中持
種種上妙香華等諸供養出王舍大城詣鷲
峰山佛世尊所到已頭面頂禮佛足前白佛
言世尊彼金剛手菩薩大祕密主甚為希有
具大威力能善宣說如來法律而金剛手者
往昔曾於何佛如來所植種德本乃能成辦
如是佛告阿闍世王言大王當知彼不種善
根眾生於如是事極難信解昔因緣者我念
過去阿僧祇劫復過於前時有如來號曰多
聞世界名極嚴劫名無毀彼佛告言諸善男
子汝等當知若有菩薩能𤼵大精進者即於
身命而悉棄捨時彼會中有一菩薩名曰勇
力前白佛言如是世尊若有菩薩𤼵精進者
即於身命而悉棄捨菩薩若生懈怠豈能速
證阿耨多羅三藐三菩提果何以故能𤼵精
進諸菩薩者於生死中不起厭倦之意而彼
菩薩於生死中常當稱讚不樂涅槃但為成
熟諸眾生故隨其所應諸有施作亦隨所應
皆獲其樂若住涅槃而何能作是故諸菩薩
於生死境界中自得其樂而即不取涅槃境
界菩薩以住生死境界故即能隨入眾生境
界而於涅槃境界之中不著捨行菩薩住生
死境界者以怖墮於非境界中何以故非境
界中不復能作利眾生事不能安住如來境
界以不能住如來境界故不能長養一切眾
生此中何名非境界耶所謂聲聞緣覺之地
若樂住者即棄捨眾生以聲聞緣覺怖畏生
死若能攝受無量生死者惟除清淨大菩薩
耳時彼多聞如來讚勇力菩薩言善哉正士
善說此語大王當知彼時多聞如來法中勇
力菩薩者豈異人乎即此會中金剛手菩薩
大祕密主是此大士者被堅固精進之鎧於
多佛所親近恭敬深種善根。

爾時阿闍世
王問金剛手菩薩大祕密主大士所持此金
剛杵幾何輕重金剛手菩薩告阿闍世王言
大王當知此金剛杵亦輕亦重為欲調伏憍
慢貢高諸眾生故此杵即重為示無慢正直
諸眾生故此杵即輕金剛手菩薩即以金剛
杵置之於地時阿闍世王欲舉其杵竭其力
勢不能動搖一毛端量即白尊者大目犍連
言佛說尊者於聲聞眾中神通第一願今尊
者舉此地中大金剛杵尊者大目犍連運自
神力方欲前舉彼金剛杵即時三千大千世
界六種振動海水騰涌唯金剛杵不動不搖
是時尊者大目犍連前詣佛所白言佛說我
於聲聞眾中神通第一具大威神名稱力勢
能以四大海水置於掌中亦能轉此三千大
千世界猶如有人以一金錢轉於指端又能
空中止其日月制彼威光不令轉動又能取
彼須彌山王擲過梵世此金剛杵其量微小
然我亦復不能動搖世尊豈非我今神力减
耶佛言大目犍連非汝神力有所减少但為
菩薩威力加持一切聲聞緣覺悉不能動况
餘眾生爾時尊者大目犍連生希有心此大
祕密主為即父母所生力耶為神力耶佛言
大目犍連菩薩神通力者無盡無限我若開
示使天人世間咸生迷惑爾時世尊告金剛
手菩薩言汝今應自舉其地中所置大金剛
杵時金剛手菩薩即以左手舉取其杵戲擲
空中旋繞七帀杵旋空巳即時接置安右手
中一切眾會生希有心合掌頂禮大祕密主
咸作是言希有祕密主能具如是廣大力勢
時阿闍世王復白佛言世尊菩薩具修幾法
即能獲得如是勝力佛言大王菩薩若修十
法獲得勝力何等為十一者菩薩寧捨身命
終不棄捨無上正法二者於一切眾生作謙
下想不增慢心三者於彼劣弱眾生起愍念
心不生損害四者見饑渴眾生施妙飲食五
者見怖畏眾生施其無畏六者見疾病眾生
施藥救療七者見貧乏眾生惠令滿足八者
見佛塔廟形像塗飾圓淨九者出歡喜言安
慰眾生十者見彼負重疲困苦惱眾生為除
重擔菩薩若具足如是十法即能獲得如是
最勝之力。

王復問言世尊如何是佛出世
佛言大王隨𤼵菩提心即是佛出世王言云
何𤼵菩提心佛言所謂大悲出生王言云何
大悲出生佛言謂即𤼵起淨信王言云何𤼵
起淨信佛言若𤼵菩提心即是𤼵淨信王言
當云何𤼵彼菩提心佛言深心不退轉即是
𤼵菩提心云何能𤼵大悲於一切眾生不生
厭捨之心即是大悲云何於三寶常不捨離
若能除去一切煩惱即於三寶而不捨離。

爾時寂慧菩薩前白金剛手菩薩大祕密主
言我今勸請大祕密主願以神力加持護念
令此正法於後時後分後五百歲廣宣流布
便彼正法所攝諸大士等得此正法墮於手
中金剛手菩薩言善男子諸佛如來於此正
法巳共加持何以故今此正法即是文字所
成而彼文字無生無盡亦不隱沒以其文字
及所說義不能隱故如來此說甚深正法亦
不能隱所以者何無法可生若法無生即法
無滅如是當知如佛所言若佛出生若不出
世諸法常住所謂法性法界法住實際清淨
法如是故如其所說諸法緣生亦不相違若
法緣生不相違故即是正法以正法故即不
隱沒如是所說乃名正法寂慧菩薩言祕密
主云何能被精進鎧攝護正法金剛手言若
於一切法不相違即能被精進鎧攝護正法
何以故而此正法與一切法不相違故寂慧
言何法是相違金剛手言文字相違故即法
相違而不復與生法相違若彼不相違是為
攝護正法者寂慧言大祕密主汝當云何攝
護正法金剛手言如我攝護者謂無我無眾
生無法而乃攝護寂慧言此復云何金剛手
言謂三世離故三世不離故諸佛離故諸佛
不離故剎土離故剎土不離故法離故法不
離故若能通達如是法者即能攝護正法爾
時世尊讚金剛手菩薩大祕密主言善哉善
哉大士汝善攝護正法若於一切法無執無
取即能攝護正法當知菩薩有三無著之法
何等為三一者我無著二者眾生無著三者
法無著有三種通達清淨何等為三一者法
界清淨二者真如清淨三者實際清淨又有
三種通達無盡何等為三一者法無盡二者
文字無盡三者演說無盡佛說是已普告眾
言誰堪以我阿僧祇劫積集菩提勝行最上
正法受持衛護令不隱沒爾時帝釋天主尸
棄梵王毘沙門天王為護法故說伽陀曰。

「　今此正法如妙藥
　能治一切眾生病
　我等當來悉護持
　願佛知我眾心意」


爾時金剛手菩薩大祕密主前白佛言世尊
我當受持如來於阿僧祇劫積集無上正等
正覺菩提聖法即說伽陀曰。

「　諸法本來無文字
　無中假以文字說
　聖尊悲愍故敷宣
　我當受持而流演」

御錄經海一滴卷之八

* 音釋

殑
(渠京切)。
胝
(章移切)。
閦
(音初)。
獷
(古猛切)。
盥
(古緩切以盆水洗手
曰盥)。

御錄經海一滴卷之九　　　　　　見九

* 解深密經

爾時如理請問菩薩即於佛前問解甚深義
密意菩薩言最勝子一切法無二者何等一
切法云何為無二答曰善男子一切法者略
有二種所謂有為無為是中有為非有為非
無為無為亦非無為非有為乃說頌曰。

「　佛說離言無二義
　甚深非愚之所行
　愚夫於此癡所惑
　樂着二依言戲論」


爾時法涌菩薩白佛言世尊我於先日曾見
眾多外道同一會坐為思諸法勝義諦相彼
共思議稱量觀察徧尋求時於一切法勝義
諦相竟不能得唯各種種意解別異意解變
異意解互相違背共興諍論口出矛䂎更相
䂎刺惱壞既巳各各離散世尊我於爾時竊
作是念如來出世甚奇希有由出世故乃於
如是超過一切尋思所行勝義諦相亦有通
達作證可得。

爾時世尊告法涌菩薩曰善
男子如汝所說我於超過一切尋思勝義諦
相現正等覺為他宣說顯現開解我說勝義
是諸聖者內自所證尋思所行是諸異生展
轉所證法涌我說勝義無相所行尋思但行
有相境界我說勝義不可言說尋思但行言
說境界我說勝義絕諸諍論尋思但行諍論
境界是故法涌由此道理當知勝義超過一
切尋思境相法涌當知譬如有人盡其壽量
習辛苦味於蜜石蜜上妙美味不能尋思不
能比度不能信解或於長夜由欲貪勝解諸
欲熾火所燒然故於內除滅一切色聲香味
觸相妙遠離樂不能尋思不能比度不能信
解由言說勝解樂着世間綺言說故於內寂
靜聖默然樂不能尋思不能比度不能信解
如是法涌諸尋思者於超一切尋思所行勝
義諦相不能尋思不能比度不能信解爾時
世尊欲重宣此義而說頌曰。

「　內證無相之所行
　不可言說絕表示
　息諸諍論勝義諦
　超過一切尋思相」


爾時善清淨慧菩薩白佛言世尊勝義諦相
微細甚深超過諸法一異性相難可通達世
尊我即於此曾見一處有眾菩薩等正修行
勝解行地同一會坐皆共思議勝義諦相與
諸行相一異性相或唱是言勝義諦相與諸
行相都無有異或唱是言勝義諦相異諸行
相世尊我見彼巳竊作是念此諸善男子愚
癡頑鈍不明不善不如理行於勝義諦微細
甚深超過諸行一異性相不能解了爾時世
尊告善清淨慧菩薩曰善男子如是如是即
說頌曰。

「　行界勝義相
　離一異性相
　若分別一異
　彼非如理行
　眾生為相縛
　及為麤重縛
　要勤修止觀
　爾乃得解脫」


爾時世尊告尊者善現曰善現真如勝義法
無我性不名有因非因所生亦非有為是勝
義諦得此勝義更不尋求餘勝義諦唯有常
常時恒恒時如來出世若不出世諸法法性
安立法界安住是故善現由此道理當知勝
義諦是徧一切一味相譬如種種非一品類
異相色中虛空無相無分別無變異徧一切
一味相如是異性異相一切法中勝義諦徧
一切一味相當知亦爾爾時世尊欲重宣此
義而說頌曰。

「　此徧一切一味相
　勝義諸佛說無異
　若有於中異分別
　彼定愚癡依上慢」


爾時廣慧菩薩白佛言世尊於心意識祕密
善巧菩薩者齊何名為於心意識祕密善巧
菩薩爾時世尊告廣慧菩薩曰善哉善哉廣
慧汝今乃能請問如來如是深義汝應諦聽
廣慧當知於六趣生死彼彼有情墮四類有
情眾中身分生起於中最初一切種子心識
成熟展轉和合增長廣大依二執受一者有
色諸根及所依執受二者相名分別言說戲
論習氣執受有色界中具二執受無色界中
不具二種廣慧此識亦名阿陀那識亦名阿
頼耶識亦名為心廣慧阿陀那識為依止為
建立故六識身轉謂眼識耳鼻舌身意識此
中有識眼及色為緣生眼識與眼識俱隨行
同時同境有分別意識轉耳鼻舌身及聲香
味觸為緣亦然若五識身轉亦一分別意識
與五識身同所行轉廣慧譬如大暴水流若
有一浪生緣現前唯一浪轉若二若多浪生
緣現前有多浪轉然此暴水自類恒流無斷
無盡又如善淨鏡面若有一影生緣現前唯
一影起若二若多影生緣現前有多影起非
此鏡面轉變為影亦無受用滅盡可得如是
廣慧由似暴流阿陀那識為依止為建立故
若於爾時有一眼識生緣現前一眼識轉乃
至有五識身生緣現前五識身轉廣慧若諸
菩薩於內各別如實不見阿陀那不見阿賴
耶識不見心不見六識六塵齊此名為於心
意識一切祕密善巧菩薩乃說頌曰。

「　阿陀那識甚深細
　一切種子如暴流
　我於凡愚不開演
　恐彼分別執為我」


爾時德本菩薩白佛言世尊於諸法相善巧
菩薩者齊何名為於諸法相善巧菩薩爾時
世尊告德本菩薩曰諸法相略有三種一者
徧計所執相二者依他起相三者圓成實相
云何諸法徧計所執相謂一切法名假安立
自性差別乃至為令隨起言說云何諸法依
他起相謂一切法緣生自性則此有故彼有
此生故彼生謂無明緣行乃至招集純大苦
蘊云何諸法圓成實相謂一切法平等真如
於此真如諸菩薩眾勇猛精進為因緣故如
理作意無倒思惟為因緣故乃能通達於此
通達漸漸修習乃至無上正等菩提方說圓
滿。

如是德本由諸菩薩如實了知徧計所
執相依他起相圓成實相故如實了知諸無
相法雜染相法清淨相法如實了知無相法
故斷滅一切雜染相法斷滅一切染相法故
證得一切清淨相法齊此名為於諸法相善
巧菩薩爾時世尊欲重宣此義而說頌曰。

「　若不了知無相法
　雜染相法不能斷
　不斷雜染相法故
　壞證微妙淨相法
　不觀諸行眾過失
　放逸過失害眾生
　懈怠住法動法中
　無有失壞可憐愍」


爾時勝義生菩薩白佛言世尊如佛所說一
切諸法皆無自性無生無滅本來寂靜自性
涅槃未審世尊依何密意作如是說我今請
問如來斯義爾時世尊告勝義生菩薩曰善
哉善哉勝義生當知我依三種無自性性密
意說言一切諸法皆無自性所謂相無自性
性生無自性性勝義無自性性善男子云何
諸法相無自性性謂諸法徧計所執相何以
故此由假名安立為相非由自相安立為相
是故說名相無自性性云何諸法生無自性
性謂諸法依他起相何以故此由依他緣力
故有非自然有是故說名生無自性性云何
諸法勝義無自性性謂諸法圓成實相何以
故一切諸法法無我性名為勝義亦得名為
無自性性是一切法勝義諦故無自性性之
所顯故由此因緣名為勝義無自性性譬如
空華相無自性性當知亦爾譬如幻像生無
自性性當知亦爾譬如虛空惟是眾色無性
所顯徧一切處勝義無自性性當知亦爾法
無我性之所顯故徧一切故善男子我依如
是三種無自性性密意說言一切諸法皆無
自性爾時世尊而說頌曰。

「　一切諸法皆無性
　無生無滅本來寂
　諸法自性恒涅槃
　誰有智言無密意
　大悲勇猛證涅槃
　不捨眾生甚難得
　微妙難思無漏界
　於中解脫等無差」


爾時勝義生菩薩復白佛言世尊諸佛如來
密意語言甚奇希有最微妙最甚深最難通
達如是我今領解世尊所說義者譬如虛空
徧一切處皆同一味不障一切所作事業如
是世尊依此諸法皆無自性廣說乃至自性
涅槃無自性性了義言教徧於一切不了義
經皆同一味不障一切聲聞獨覺及諸大乘
所修事業爾時世尊歎勝義生菩薩曰善哉
善哉善男子汝今乃能善解如來所說甚深
密意言義。

爾時慈氏菩薩白佛言世尊菩薩何依何住
於大乘中修奢摩他毘鉢舍那佛告慈氏菩
薩曰善男子當知菩薩法假安立及不捨阿
耨多羅三藐三菩提願為依為住於大乘中
修奢摩他毘鉢舍那慈氏菩薩復白佛言如
世尊說四種所緣境事一者有分別影像所
緣境事二者無分別影像所緣境事三者事
邊際所緣境事四者所作成辦所緣境事於
此四中幾是奢摩他所緣境事幾是毘鉢舍
那所緣境事幾是俱所緣境事佛曰善男子
一是奢摩他所緣境事謂無分別影像一是
毘鉢舍那所緣境事謂有分別影像二是俱
所緣境事謂事邊際所作成辦。

慈氏菩薩
復白佛言世尊奢摩他道與毘鉢舍那道當
言有異當言無異佛曰善男子當言非有異
非無異何故非有異以毘鉢舍那所緣境心
為所緣故何故非無異有分別影像非所緣
故世尊諸毘鉢舍那三摩地所行影像彼與
此心當言有異當言無異佛曰善男子當言
無異何以故由彼影像唯是識故善男子我
說識所緣唯識所現故世尊若彼所行影像
即與此心無有異者云何此心還見此心善
男子此中無有少法能見少法然即此心如
是生時即有如是影像顯現善男子如依善
瑩清淨鏡面以質為緣還見本質而謂我今
見於影像及謂離質別有所行影像顯現如
是此心生時相似有異三摩地所行影像顯
現世尊若諸有情自性而住緣色等心所行
影像彼與此心亦無異耶善男子亦無有異
而諸愚夫由顛倒覺於諸影像不能如實知
唯是識作顛倒解世尊齊何當言菩薩一向
修毘鉢舍那佛曰善男子若相續作意唯思
惟心相世尊齊何當言菩薩一向修奢摩他
善男子若相續作意唯思惟無間心世尊齊
何當言菩薩奢摩他毘鉢舍那和合俱轉善
男子若正思惟心一境性世尊云何心相善
男子謂三摩地所行有分別影像毘鉢舍那
所緣世尊云何無間心善男子謂緣彼影像
心奢摩他所緣世尊云何心一境性善男子
謂通達三摩地所行影像唯是其識或通達
此巳復思惟如性慈氏菩薩復白佛言世尊
菩薩齊何名得緣總法奢摩他毘鉢舍那佛
曰善男子由五緣故當知名得一者於思惟
時剎那剎那融銷一切粗重所依二者離種
種想得樂法樂三者解了十方無差別相無
量法光四者所作成滿相應淨分別無分別
相恒現在前五者為令法身得成滿故攝受
後後轉勝妙因世尊此緣總法奢摩他毘鉢
舍那當知從何名為通達從何名得佛曰善
男子從初極喜地名為通達從第三發光地
乃名為得。

慈氏菩薩復白佛言世尊修奢
摩他毘鉢舍那諸菩薩眾知法知義云何為
智云何為見佛曰善男子我無量門宣說智
見二種差別今當為汝略說其相若緣總法
修奢摩他毘鉢舍那所有妙慧是名為智若
緣別法修奢摩他毘鉢舍那所有妙慧是名
為見世尊修奢摩他毘鉢舍那諸菩薩眾由
何作意云何除遣諸相佛曰善男子由真如
作意除遣法相及與義相若於其名及名自
性無所得時亦不觀彼所依之相如是除遣
如於其名於句於文於一切義當知亦爾乃
至於界及界自性無所得時亦不觀彼所依
之相如是除遣世尊諸所了知真如義相此
真如相亦可遣不善男子於所了知真如義
中都無有相亦無所得當何所遣善男子我
說了知真如義時能伏一切法義之相非此
了達餘所能伏世尊如是了知法義菩薩為
遣諸相勤修如行有難可除相誰能除遣善
男子空能除遣。

爾時慈氏菩薩復白佛言
世尊何等空是總空性相若諸菩薩了知是
已無有失壞於空性相離增上慢爾時世尊
歎慈氏菩薩曰善哉善哉善男子汝今乃能
請問如來如是深義令諸菩薩於空性相無
有失壞善男子若諸菩薩於空性相有失壞
者便為失壞一切大乘是故汝應諦聽諦聽
當為汝說總空性相善男子若於依他起相
及圓成實相中一切品類雜染清淨徧計所
執相畢竟遠離性及於此中都無所得如是
名為於大乘中總空性相。

善男子如是菩
薩於內止觀正修行故證得阿耨多羅三藐
三菩提心慈氏菩薩復白佛言世尊云何修
行引發菩薩廣大威德善男子若諸菩薩善
知六處便能引發菩薩所有廣大威德一者
善知心生二者善知心住三者善知心出四
者善知心增五者善知心减六者善知方便
爾時世尊即說頌曰。

「　於法假立瑜伽中
　若行放逸失大義
　依止此法及瑜伽
　若正修行得大覺」


爾時觀自在菩薩白佛言世尊如佛所說菩
薩十地所謂極喜地離垢地發光地熖慧地
極難勝地現前地遠行地不動地善慧地法
雲地復說佛地為第十一如是諸地幾種清
淨幾分所攝爾時世尊告觀自在菩薩曰善
男子當知諸地四種清淨十一分攝云何名
為四種清淨能攝諸地謂增上意樂清淨攝
於初地增上戒清淨攝第二地增上心清淨
攝第三地增上慧清淨於後後地轉勝妙故
當知能攝從第四地乃至佛地善男子當知
如是四種清淨普攝諸地觀自在菩薩復白
佛言世尊何緣最初名極喜地乃至何緣說
名佛地佛曰善男子成就大義得未曾得出
世間心生大歡喜是故最初名極喜地遠離
一切細微犯戒是故第二名離垢地由彼所
得三摩地及聞持陀羅尼能為無量智光依
止是故第三名發光地由彼所得菩提分法
燒諸煩惱智如火熖是故第四名熖慧地由
即於彼菩提分法方便修習最極艱難方得
自在是故第五名極難勝地現前觀察諸行
流轉又於無相多修作意方現在前是故第
六名現前地能遠證入無缺無間無相作意
與清淨地共相鄰接是故第七名遠行地由
於無相得無功用於諸相中不為現行煩惱
所動是故第八名不動地於一切種說法自
在獲得無礙廣大智慧是故第九名善慧地
麄重之身廣如虛空法身圓滿譬如大雲皆
能徧覆是故第十名法雲地永斷最極微細
煩惱及所知障無着無礙於一切種所知境
界現正等覺故第十一說名佛地世尊是諸
菩薩凡有幾種所應學事佛曰善男子菩薩
學事略有六種所謂布施持戒忍辱精進靜
慮智慧到彼岸世尊如是六種所應學事幾
是福德資糧所攝幾是智慧資糧所攝佛曰
善男子當知初三是福德資糧所攝慧學一
種是智慧資糧所攝我說精進靜慮二種徧
於一切世尊何因緣故施設如是所應學事
佛曰善男子二因緣故一者饒益諸有情故
二者對治諸煩惱故當知前三饒益有情後
三對治一切煩惱。

觀自在菩薩復白佛言
世尊經幾不可數劫能斷如是煩惱佛曰善
男子經於三大不可數劫或無量劫所謂年
月半月晝夜一時半時須臾瞬息剎那量劫
不可數故世尊是諸菩薩於諸地中所生煩
惱當知何相何失何德佛曰善男子無染汙
相何以故是諸菩薩於初地中定於一切諸
法法界己善通達由此因緣菩薩要知方起
煩惱非為不知是故說名無染汙相於自身
中不能生苦故無過失菩薩生起如是煩惱
於有情界能斷苦因是故彼有無量功德觀
自在菩薩白佛言甚奇世尊無上菩提乃有
如是大功德利令諸菩薩生起煩惱尚勝一
切有情聲聞獨覺善根何况其餘無量功德
爾時曼殊室利菩薩白佛言世尊云何應知
諸如來心生起之相佛告曼殊室利菩薩曰
善男子夫如來者非心意識生起所顯然諸
如來有無加行心法生起當知此事猶如變
化曼殊室利復白佛言世尊若諸如來法身
遠離一切加行既無加行云何而有心法生
起佛曰善男子先所修習方便般若加行力
故有心生起善男子譬如正入無心睡眠非
於覺悟而作加行由先所作加行勢力而復
覺悟又如正在滅盡定中非於起定而作加
行由先所作加行勢力還從定起如是如來
由先修習方便般若加行力故當知復有心
法生起世尊如來化身當言有心為無心耶
佛曰善男子非是有心亦非無心何以故無
自依心故有依他心故世尊如來所行如來
境界此之二種有何差別佛曰善男子如來
所行謂一切種如來共有不可思議無量功
德眾所莊嚴清淨佛土如來境界謂一切種
五界差別何等為五一者有情界二者世界
三者法界四者調伏界五者調伏方便界如
是名為二種差別曼殊室利復白佛言世尊
如來成等正覺轉正法輪入大涅槃如是三
種當知何相佛曰善男子當知此三皆無二
相謂非成等正覺非不成等正覺非轉正法
輪非不轉正法輪非入大涅槃非不入大涅
槃何以故如來法身究竟淨故如來化身常
示現故世尊諸有情類但於化身見聞奉事
生諸功德如來於彼有何因緣佛曰善男子
如來是彼增上所緣之因緣故又彼化身是
如來力所住持故世尊等無加行何因緣故
如來法身為諸有情放大智光及出無量化
身影像聲聞獨覺解脫之身無如是事佛曰
善男子等無加行譬如從日月輪水火二種
頗胝迦寶放大光明非餘水火頗胝迦寶謂
大威德有情所住持故諸有情業增上力故
又如從彼善工業者之所雕飾末尼寶珠出
印文像不從所餘不雕飾者如是緣於無量
法界方便般若極善修習磨瑩集成如來法
身從是能放大智光明又出種種化身影像
非惟從彼解脫之身有如斯事世尊說是經
時於大會中有七十五千菩薩摩訶薩皆得
圓滿法身證覺。

* 大乘瑜伽性海曼殊室利千臂千鉢大教王
經

一時釋迦牟尼如來在摩醯首羅天王宮毘
楞伽寶摩尼殿中百寶座上與毘盧遮那如
來在金剛性海蓮華藏會同說此經時毘盧
遮那如來法界性海中有大聖曼殊室利菩
薩現金色身身上出千臂千手千鉢鉢中現
出千釋迦千釋迦復現出千百億化釋迦爾
時釋迦牟尼世尊在大會眾中告普賢等十
六大士及一切諸大菩薩摩訶薩諦聽諦聽
今說毘盧遮那如來徃昔修證曼殊室利祕
密金剛心三摩地所有菩薩及一切眾生令
得自智入佛知見是時毘盧遮那如來告牟
尼世尊及千釋迦千百億化釋迦言吾從徃
昔修持金剛祕密菩提法教是大聖曼殊室
利菩薩是吾本師吾今以本源自性性金剛
聖智種子清淨心出現大聖曼殊室利千臂
金色之身顯示修行加持祕密性海法藏令
傳授與一切菩薩摩訶薩觀照旨趣迅疾證
入玄通智觀入一切佛心證毘盧遮那法身
智身清淨聖智法界海性如是玄通勝義祕
密法教次第觀照總有五門一者阿字觀本
寂無生義是吾毘盧如來說根本清淨無生
門二者囉字觀本空離塵義是阿閦如來說
圓成實相無動門三者跛字觀本真無染著
離垢義是寶生如來說法界真如平等門四
者左字觀本淨妙行義是觀自在如來說妙
觀理趣淨土門五者曩字觀本空無自性義
是不空成就如來說金剛菩提解脫門爾時
釋迦牟尼如來聞是五如來教觀已告諸菩
薩摩訶薩言若有善男子善女人發菩提心
者曼殊室利菩薩有甚深大願為作師僧弟
子和尚闍黎同學伴侶令受法教同願同行
廣度有情速登正覺是曼殊室利以聖性願
力不入三界亦不出三界心如虛空常在如
來清淨性海真如藏中安住法界偏在眾生
心識體性加持有情令罪垢消滅得入菩提
諸佛聖果是名菩薩大願如是時大會諸眾
同時讚歎曼殊大士聖力自在不可思議不
可言說咸皆歡喜信受奉行。

是時釋迦牟
尼世尊從摩醯首羅天下降閻浮世界在舍
衛國中祇園精舍大會道場內告師子勇猛
雷音菩薩摩訶薩吾對大眾會中所說過去
三世一切諸佛金剛菩提三摩地教法汝今
當與曼殊室利菩薩共十六大士傳授與一
切菩薩摩訶薩及一切眾生令證如來金剛
三密菩提實相法性三摩地經教及修如來
聖性觀師子勇猛言云何名為實相法性三
摩地經教云何名為如來聖性觀佛告師子
勇猛此經宗及體都有二門一者清淨實相
為宗二者真如法界為體宗復有三一者毘
盧遮那法身本性清淨出一切法金剛三摩
地為宗二者盧舍那報身出聖性普賢願行
力為宗三者千釋迦化現千百億釋迦顯現
聖慧身流出曼殊室利身作般若母為宗體
復有五一者本源自性清淨聖智金剛聖性
為體二者無動大圓性鏡金剛菩提為體三
者平等性金剛法界為體四者如性觀察理
趣金剛聖力智用為體五者成就菩提聖性
金剛慧劍為體如上所說一切菩薩應當志
誠修學速證佛地如來聖性觀者謂一切菩
薩及一切眾生有十種纏縛難障若欲修持
聖性觀者先須識自心地體性無明纏縛若
其不識即被蔽覆心性聖慧道眼則不能開
故其纏縛性者甚為微細障於菩提先當識
心十種纏縛云何名為十種纏縛一者由性
慳嫉常網其心令心邪見不得正悟二者無
明影蔽之所障礙慧眼難開三者煩惱迷悶
貪瞋邪見處處計著不能信正四者貪愛五
欲惑障迷心無明漂沒無有歇期五者味魔
死節相續無休六者忿恨密烟之所熏㶿於
心眼中被所翳障七者貪欲熾火恒所燒然
虎狼之心四向义撮八者飲惡魔酒悶醉蓋
心喫過失毒藥惑亂狂走九者五蓋惱害常
被遮礙覆正智心難可解脫十者苦海大河
駛水常流輪廻六趣無能間斷如是一切菩
薩摩訶薩及諸眾生應修如來菩提聖性觀
此聖性觀開通心地總有三義謂三性三無
性徧計無性者謂淨識性中微覺智起則是
慧用徧計所執於慧用照寂則智用寂照證
慧用寂滅如何得滅徧計所執若覺智無起
相名了證慧用寂靜則滅徧計所執其性清
淨依他無性者心皆依色而起圓成無性者
無有所依心性無託諦觀無用心性瑩徹寂
靜無動猶如瑠璃內外明淨是則名為見性
無動心證寂靜是名三性三無性菩薩證得
如是觀者則能除去十種纏縛適然解脫以
速達本源自性清淨菩提涅槃故。

是時釋
迦牟尼如來告曼殊室利菩薩言吾今啟請
諸佛如來令聖力加持一切菩薩摩訶薩進
修一切如來金剛三密三菩提法三摩地觀
令諸菩薩心等虛空性如法界廣度一切無
盡眾生又令曼殊室利菩薩摩訶薩與一切
菩薩一切眾生作為導首是時曼殊室利菩
薩對世尊大眾菩薩前告言若有一切菩薩
及一切眾生志求無上菩提修持真實佛金
剛聖性三摩地一切法者一切法即一切有
情心也為有情心地法藏有煩惱種性煩惱
種性即是菩提性則有情心處本性真淨空
無所得是故有情心是大圓鏡智心處菩薩
於圓鏡智心作志求用功觀照大圓鏡智心
性覺證寂滅即得了悟心鏡瑩淨瑩淨達空
即心證平等性智證平等性智者通悟達性
本性實空證入空中心心心性如如性體地
名入如如智則證妙觀察智也得入如如性
清淨聖智者獲得金剛成所作智證菩提性
成就聖智是則名為四智菩提玄通觀智入
一切佛心金剛三摩地聖智相應則名瑜伽
三密門加持身口意如性真淨證性印三昧
不空聖智金剛喻定三摩地如來成就如是
祕密故令一切諸大菩薩摩訶薩及一切眾
生修學其時大會諸菩薩眾中唯有十六大
菩薩共曼殊室利同願同行修證大乘瑜伽
金剛三密菩提三摩地餘諸一切十信菩薩
如􂍧陀婆羅聲聞人如舍利弗等不同曼殊
心等虛空性如法界廣度有情自諸菩薩聲
聞人等心量不廣小智有限志願下劣過八
十億俱胝那庾多百千劫修行菩薩道始滿
五波羅密是時曼殊室利共十六菩薩摩訶
薩對於如來大眾前重發廣大弘願願我等
心同虛空廣度有情復願一切眾生同我無
盡大願我當救之無有休息復願我等智身
報身常現於六道四生眾類有情之前凡見
我形適然障滅發菩提心歸向大乘修習菩
提速超佛地是時師子勇猛菩薩稽首白世
尊言是十六菩薩如何修行祕密菩提加被
後學。

佛言一者東方第一普賢菩薩號金
剛手證入一切如來清淨法身轉金剛法輪
令一切菩薩摩訶薩修佛心觀二者不空王
菩薩號金剛鈎召自入三昧召請一切如來
作神通力令一切菩薩修入菩提真如觀三
者摩羅菩薩號金剛弓成就金剛菩提入如
來聖性聖力加持一切菩薩身心性智除去
諸障入迅疾金剛菩提實性觀四者極喜王
菩薩號金剛喜波羅證入毘盧佛心出歡喜
波羅形狀加持一切菩薩入金剛菩提薩埵
無我體性智空觀五者南方第一虛空藏菩
薩號金剛藏王自入三昧出一切如來三昧
光明照耀加持一切菩薩摩訶薩修入金剛
菩提輪三摩地法空觀六者大威德光菩薩
號金剛光明證入毘盧佛心出金剛日輪三
昧加持一切菩薩摩訶薩令修入金剛三密
佛三摩地得證日輪菩提一性觀七者寶幢
摩尼菩薩號金剛幢自入三昧出金剛祕密
法藏聖力加持令一切菩薩證入無動地涅
槃佛性無心觀八者常喜悅菩薩號金剛喜
智自入金剛歡悅實性三摩地令一切菩薩
摩訶薩證悅意性清淨金剛實際觀九者西
方第一觀自在王菩薩號金剛眼自入三昧
已令一切眾生住三摩地性同為一體量等
法界聖力加持一切微塵數佛剎中一切菩
薩摩訶薩令入聖性自在神用諸佛慈心淨
土觀十者曼殊室利菩薩摩訶薩號灌頂王
金剛慧自入首楞嚴三昧加持微塵數佛剎
世界諸大菩薩摩訶薩修入一切如來金剛
三摩地證金剛慧劒揮滅一切眾生煩惱罪
障成就一切眾生修證無上正等菩提觀十
一者妙慧法輪菩薩號金剛場自入法性輪
三昧加持一切菩薩摩訶薩證得瑜伽三密
三摩地聖性相應同等神通自在聖力修證
法性法輪三摩地觀十二者聖意無言菩薩
號金剛聖語自入文字般若無相三昧加持
一切諸大菩薩摩訶薩令自勤修證三密三
摩地入法界佛性法身聖性觀十三者北方
第一毘首羯磨菩薩號金剛毘首羯磨轉法
輪王自證毘盧遮那佛心出生一切金剛薩
埵毘首羯磨令諸菩薩觀照自性心地證得
諸佛智鏡金剛瑜伽三密三菩提圓通一切
金剛三摩地觀十四者難敵精進力菩薩號
金剛慈力迅疾灌頂自入金剛智地三昧聖
力加持一切菩薩摩訶薩得難敵聖力精進
道行疾入如來金剛甲冑體性三菩提觀十
五者摧一切魔怨菩薩號金剛暴怒自入三
昧出金剛牙器仗作降伏暴怒神通加持一
切菩薩摩訶薩成就金剛牙安立世界中暴
怒恐怖摧伏一切天魔及一切自性煩惱魔
令入聖智自性三密迅疾金剛觀十六者金
剛拳法界王菩薩摩訶薩號堅跡金剛界自
入月輪心瑩淨自性智鏡三昧入一切佛心
金剛薩埵菩提地出一切佛世界微塵數如
來加持一切菩薩摩訶薩令修證入一切平
等性智三摩地證金剛甚深一切法義成就
菩提速超入一切如來毘盧遮那法身智鏡
性則見自身同如來形證入金剛界性成就
一切如來法智身佛五眼觀是為十六菩薩
自證觀門令一切菩薩修學。

爾時則有一
切如來出現為作證明同聲讚言善哉善哉
曼殊普賢十六大士能從徃昔無量劫來發
弘大願而度有情心等虛空無有休歇殊勝
之願不可說不可說不可思議其時復有六
大金剛出現亦同讚歎十六大士深德之行
而作證明復同聲發大誓願我等亦同曼殊
普賢等徃昔行願奉如來教守護佛法不令
天魔諸惡外道惱亂攪擾復願盡於未來之
際心等法界荷護一切眾生同到菩提成無
上道。

爾時釋迦牟尼如來告師子勇猛菩
薩等於徃昔久遠世時有師子臆世界其中
有佛號離垢幢如來坐滿月光明道場彼菩
薩眾會之中有十大士所謂上方妙樂歡喜
世界上意菩薩下方金剛界地天世界持世
菩薩東方無極日曜世界普明菩薩次則東
南方最勝青色瑠璃世界不思議菩薩南方
無垢世界廣意菩薩西南方白色玻瓈世界
無邊智菩薩西方無量壽世界無邊音聲吼
手菩薩西北方殊妙紅色世界益音菩薩又
有北方不空寶月世界無盡慧眼菩薩東北
方金色世界賢護菩薩此十大菩薩與毘盧
遮那入十方世界作十方菩薩主教化修持
皆經無量微塵數劫承事諸佛世尊為度有
情修持如來祕密三摩地觀發大誓願於後
末世有佛出世我等皆為出現而作證明是
時十方大菩薩俱在會坐世尊告言汝等本
自修行觀門如來瑜伽祕密法教當自說之
時上方妙樂歡喜世界上意菩薩尊佛教旨
頂禮合掌而自陳說當來一切諸菩薩修入
菩提性聖智證如來金剛三密三摩地照見
自性入無動涅槃無性觀者識心妄想如來
聖性二義和合成熟金剛聖智菩提大法則
能證得自體法界菩提云何方便而證入無
性觀菩薩先須當心觀照本性寂靜悟入滅
盡定得心識性證見清淨惟清惟淨證見聖
性自性如如一道寂淨悟達本源反照見靜
惟照惟瑩惟瑩惟淨惟寂惟聖是則名為菩
薩得入無動涅槃無性觀其次下方金剛界
地天世界持世菩薩自對如來前陳說祕密
法當來一切菩薩修學金剛菩提甚深法忍
實性觀者得入金剛持世海性置金剛界地
建立所依世界無有障礙等如虛空無差別
相皆是本源毘盧遮那如來金剛體性堅固
祕法性海中安立是一切菩薩修習菩提解
脫聖道成就如此世界一切眾生令同一性
達一切如來三摩地聖智相應同入菩提入
於如來功德性海得成諸佛菩薩解脫之門
游戲神通合同本願力故起大悲心誓度有
情悉歸諸佛金剛菩提性海云何疾得入此
方便而證此觀即自心眼應當觀照入自心
性性體法界得見自性心體證於如來金剛
聖性洞達法空無邊覺智大寂慧空觀其大
智入心心空證空復空心如虛空同於法界
了了見性名證自性聖智法體是本心生神
通自在清虛一靜法同法性真如實際若達
此性則名金剛菩提甚深法忍實性觀其次
東方無極日耀世界普明菩薩稽首如來言
諸大菩薩住清淨真如法藏真際觀則得入
於毘盧遮那如來三昧性海法藏法身之中
亦見自身中平等體性法界虛空示現於我
自性法界平等體性中廓周法界自在無礙
出入神用無邊性海普皆包納十方三世一
切眾生悉皆顯現復現諸佛三昧大智光明
無相性海成就一切諸佛功德法藏顯示如
來諸大願海及諸菩薩摩訶薩行願一切諸
佛法輪流出無盡般若波羅密令諸菩薩演
說護持使不斷絕入諸佛法界身現一切諸
佛國土於此國土復顯出微塵佛剎所有微
塵佛剎一一微塵中復有諸佛淨土於佛淨
土中有微塵數諸佛令一切菩薩及一切有
情眾生同願修持入此性淨真際觀門云何
應得修入此觀菩薩則當觀照心地覺用心
智惟照心性細細觀覺覺照心體見性無動
證覺不動即能常用用觀體智見性清淨性
自離念離念無物心等虛空即證聖智如如
聖性二俱澄寂空同無體性體虛靜是則名
為證入真如法界性印法藏真際觀門其次
東南方青色瑠璃世界不思議菩薩摩訶薩
當如來前陳說觀門若有一切諸大菩薩摩
訶薩及一切有情眾生欲得速入無上菩提
者先當修習金剛三摩地五眼無障觀菩薩
摩訶薩住此金剛三摩地者善能曉知一切
諸法如來深密明智知諸佛法性自在聖智
法界空性無動無轉疾入如來十種性海三
摩地一者證入性海三摩地意三業行一切
諸罪盡皆消滅二者身三業中殺盜淫罪亦
皆消滅三者消滅四種口過諸罪不善能以
慧眼照見五陰空故四者消滅一切眾罪入
無生心無動慧智神用自在五者了別法相
入第一義觀照諦察修入菩提聖性佛智悉
皆圓滿六者廣行菩薩行示現聖智開示悟
入諸佛菩提性地七者得見種種因緣差別
不同能令善知如來諸法一切義故八者廣
通諸佛智慧入法聖地般若性海九者行諸
佛甚深菩提行能令自心他心悟入百法明
門速令具足一切諸佛智故十者修證入此
諸佛本願無邊性海三摩地者令自身他身
得入無上正等地悉使成就諸佛聖行如來
法身菩提法藏云何修習得入此觀菩薩用
自心智眼內觀澄寂智眼照見五蘊性空智
眼寂靜寂智同體觀見意淨靜照無見名見
肉眼觀用心眼智見相應用照寂體心眼無
礙智眼明淨名見天眼諦觀識用了別體靜
識用智明慧觀照性了見法性名見慧眼諦
觀法智所知了見法義無邊聖性能見自性
慧體名見法眼觀照寂滅覺了寂靜性同法
界法性無體覺即真淨無覺實際了了見性
名見佛眼是名金剛三摩地五眼聖性無障
觀其次南方無垢世界廣意菩薩言我今欲
令一切菩薩修持金剛祕密首楞嚴三昧性
海其首楞嚴三昧者譬如虛空無有內外一
切無礙亦無動搖諸佛一切神通自在法性
聖智慧海總是首楞嚴金剛三昧王攝所以
者何一切眾生根本頼耶含藏之識塵勞種
子猶如微塵甚深密細難可得見如何相捨
而得出離若修金剛首楞嚴三昧者則得出
離不假功力諦觀本心玄入心地到於法藏
真如性海當自消滅云何修此楞嚴三昧當
心照看細細觀性用慧方便智燈照入即見
心定如如不動智性寂靜空無有性用慧細
觀澄心見性本源體淨證性清淨唯靜唯正
唯寂唯靜了了見性是名正定楞嚴本靜如
此用功不入邪定證法身如如得名究竟其
次西南方白色玻瓈世界無邊智菩薩而白
佛言我為現在一切菩薩陳說祕密令覺平
等性智現證菩提心觀菩提心者不屬因亦
不屬緣不可名言似有為法而可立相非是
造作亦非不造作如是菩提無量功德微妙
事業無有形相菩提心者不可名心亦不可
說名為無心不可說名為色亦不可說名為
無色如是菩提無量功德微妙清淨永不可
得同法界故是故一切菩薩當發如來四無
量心如來心者同於法界聖性金剛等若虛
空云何修入菩提心觀當用其心觀心見心
心眼見性了了分明見性無見心淨意寂識
用性靜寂照靜無見塵滅定俱等身中澄寂
證靜不見身根與觸同性修是觀門得阿耨
多羅三藐三菩提其次西方無量壽世界無
邊音聲吼手菩薩啟白世尊若有菩薩如實
知見令受心法入心意念則名受法已受得
法則是受者心即無念意即無思名心無動
於心無動是真念佛得入淨土云何修入觀
門證得法性諸佛淨土先當自心觀本覺體
照見心性內心外緣內覺心起即覺外緣但
觀內心心寂無始圓照寂滅覺悟無物細觀
心性六識俱冺五蘊自空覺證寂靜得心心
空滅盡癡定三毒一體覺了同性唯真唯正
法身寂定入佛淨土觀得阿耨多羅三藐三
菩提其次西北方紅色摩尼世界殊勝益意
菩薩啟白世尊若有菩薩求菩提時修持無
礙法性觀者先當發願起大悲心諦觀心性
清淨無物用覺證定見性寂靜唯照唯寂唯
用唯靜照見心靈虛朗瑩淨廓然明達無有
邊際如月在空清徹法界神用聖性等空無
礙法性無礙者法本不生今則無滅菩提不
增波羅密多不减若菩薩住此法性觀門修
學無上正等菩提者速超法界疾得阿耨多
羅三藐三菩提其次北方不空寶月世界無
盡慧眼菩薩而白佛言菩提之性體無染汙
亦無色象菩提之性與空俱等菩提之性同
於法界法界性者等同平等平等性者則同
究竟心性寂靜同為一體是故菩提聖性無
一無二亦無別異如此證者真同法性不執
於入不執於出如來聖性無出入處法智聖
慧明達無障神用寂滅無相無境云何名為
無相無境不取眼識名為無相不觀色塵名
為無境乃至不隨意識了別名為無相不觀
外緣心無妄想名為無境法性本如相境亦
靜二相無別同體一性何以故入佛三昧性
同等至菩提性境等無有異是故證入無二
法性觀者無上菩提速得圓滿最後東北方
金色世界賢護菩薩啟白世尊一切如來無
盡不壞金剛福田聖性聖慧自在神通如幻
三昧若欲修持先當修入十種殊特甚深難
勝諸佛聖行一者修行達悟菩提心證虛空
無意識想自性清淨如如真靜自性本空體
性寂靜如幻三昧二者修持得入法位聖性
聖慧超越二諦一體真如同於如來智海佛
性如幻三昧三者如說修行入於聖性金剛
三摩地不住佛法亦不住菩提不證道果亦
不見於罪行八邪道入佛聖行性同一體法
身聖性如幻三昧四者修習不捨三業證三
脫門入於世諦行菩薩道從是三昧起聲聞
心入聲香界不著三世性同真如如幻三昧
五者修持而行空法示現住於聲聞形相威
儀盛行非道見行非行於非行中持淨梵行
接引眾生能行非相得達菩提入於佛道是
名聖行如幻三昧六者修行無相入十二緣
證聖心量不習二諦緣覺斷妄住煩惱性不
入有障盛行有為不著法相現辟支身作世
尊像引歸大乘成就無上阿耨菩提一切廻
向是各廻向菩提如幻三昧七者修學常觀
無礙智慧辯才說法導引有情眾生入佛法
性徧於一切不染世間入涅槃靜恒住苦海
常在禪定不入於定住於三昧不在三摩地
名為如幻三昧八者修行能現有相住於非
相而入諸欲不染於行離眾生見執著結縛
向世間心住淨常樂出三界心名為幻樂如
幻三昧九者修行現凡夫事不著三界入於
邪道不染貪愛住世諦中離癡五蓋入三毒
根不住五欲證於空性法滿具足在陰界心
智慧如燭證解脫門出離五欲名為無著如
幻三昧十者修學不壞世法而住涅槃於生
死海不犯八難住於三界不為繫縛如是住
者當證無見於五欲法實無所犯不著世諦
是則名為如幻三昧殊特難勝真實聖行無
盡福田若有一切菩薩次第修行如幻三昧
者先當證悟諸佛三密聖行無量聖性金剛
聖力三摩地然後得證如幻三昧迅疾玄悟
入一切諸佛金剛聖性實際三摩地觀云何
習學當了一切三昧實無可得如幻無定自
性真如諸法寂靜證寂體性空無所有是故
如來一切諸法皆悉如幻三世眾生悉亦如
幻有情無情及諸賢聖皆當如幻何以故為
由於業隨業流轉之所化故若欲修者又應
先發大慈大悲大願大行如幻聖性然後修
習無上正等菩提觀門用慧照性見圓鏡智
心眼處觀見心體性唯觀唯定唯定唯正聖
智圓明唯寂唯靜入自真如同佛體性達金
剛際神用自聖作如是用功證金剛喻定速
得成佛同如來聖是時釋迦牟尼世尊共一
切賢聖同聲讚歎善哉賢護能以真實無漏
慧智演諸如來金剛妙性祕密聖教是時舍
衛國大會諸眾歎未曾有咸皆悟解歡喜無
盡信受奉行。

其時菩薩眾會之中有一菩
薩名曰普眼稽首頂禮而白佛言普賢菩薩
今何所在世尊報言普眼普賢菩薩今現在
此道場眾會初無動移是時普眼周徧求覓
不可得見世尊語普眼曰普賢菩薩住於法
性之身甚深微妙不可說見獲無邊智慧金
剛性身同於如來法身清淨證得無礙實際
是故汝等不能見爾是時普眼菩薩白佛言
世尊我巳入十千阿僧祇三昧求見普賢菩
薩而復畢竟不可得見其身相好普賢之行
及彼身業語業意業坐立行住悉皆求覓都
無所見佛言如是如是譬如幻中種種幻相
所幻住處尚不可得見何况普賢菩薩祕密
身相體同虛空身亦祕密語亦祕密意亦祕
密當知普賢聖力自在不可思議而於法界
能入能出能見能現能隱能沒何以故普賢
菩薩境界甚深不可比度難思難測惟佛能
知無有量巳過量舉要言之普賢菩薩以金
剛慧三昧普入聖性同一切法性法界於一
切世界無所依止普賢知一切眾生身心皆
空無去無來性同普賢無有差別無依無作
性無動轉至於法界到究竟處譬如虛空虛
空之性不可得見普賢身心亦復如是爾時
世尊告普賢菩薩摩訶薩汝乃於過去世來
久遠值遇諸佛如來汝曾見聞毘盧遮那如
來出世之時遇佛聞法是誰為首是誰為師
令發菩提之心引化成佛普賢菩薩向佛作
禮合掌恭敬而白佛言世尊我念徃昔久遠
巳前有曼殊室利大士菩薩出世教化無量
微塵數一切眾生令發菩提之心修金剛三
密三摩地盡當成佛又更爾時曼殊室利廣
弘大願願我心等虛空徧同法界如太空中
法界無盡我則當自盡其志力廣度蒼生無
有休歇復向大眾之中告言諸仁者誰能與
我同願同行與我為子紹繼我法我則為說
大乘瑜伽金剛祕密聖性三摩地成等正覺
無上菩提廣大因緣時彼眾中有五仁者大
丈夫發大聲言我能依此大願大行廣度眾
生心同虛空亦無休歇曼殊室利菩薩告言
善男子汝等五仁大丈夫能同吾發行立願
汝即真是吾子吾即與汝五仁同其心故廣
度蒼生盡未來際其時五仁者一名毘盧遮
那二名阿閦三名寶生四名觀自在王五名
不空成就是五仁者便配五方各住一處金
剛性海三摩地世界導引有情教化蒼生是
時五仁啟曼殊室利菩薩唯願仁者與我說
一切諸法為有為無曼殊室利答言亦有亦
無復有二種之義一者有我法無我法二義
執我執法者即於我法之中有障有礙有徧
計所執性則是慧性不能明徹自在用故無
我執無法執者即於我法之中通達無礙無
徧計所執性則得慧性明徹自在用故二者
心真如心根本自性清淨二義心真如者為
執真如作有為相即自執著我性根本自性
垢故不得清淨於一切處有障有礙則生煩
惱貪瞋癡故任運繫縛處處生滅我性苦故
心根本自性清淨者為自性本來寂靜無障
無礙則真如無為徧一切處與根本自性清
淨性同空故是以性等真如根本清淨自性
同體聖性空故無縛無解畢竟清淨性體寂
靜故是五仁者大丈夫聞說無上菩提正真
妙法心大歡喜即起作禮重啟曼殊室利菩
薩言仁者今我身中心性與大士菩薩并一
切眾生心性妙智同一性不曼殊室利答言
吾與汝五仁及一切眾生心性等同一體無
有別異淨如瑠璃內外明徹無有增减悉同
清淨是故善男子汝當諦信佛說我心無主
身亦無我名曰摩訶金剛般若波羅密多為
身心性具足一切法亦同如來智身法身何
以故身如性相同體無別常住首楞嚴三昧
性三摩地性淨清徹則得隨名解脫如名毘
盧遮那者身心清淨性智菩提得圓滿是如
名阿閦者身心無動性亦無相大圓鏡智菩
提圓通是如名寶生者身心平等性智菩提
一靜一性是如名觀自在王者身心清淨妙
觀察智聖慧通達金剛菩提是如名不空成
就者身心智量性等虛空形同法界聖性聖
慧成所作智自在神通悉地成就一切菩提
解脫是爾時普賢菩薩陳徃事巳如來說言
如五仁大丈夫智性須假大士曼殊室利金
剛般若慧為身心主成就一切法聖智性身
心成熟慧性圓明法滿成就乃能證得阿耨
多羅三藐三菩提。

爾時釋迦牟尼如來說一切菩薩修學大乘
求無上正等菩提者入四十二位修證所謂
三賢十聖地等覺妙覺佛地菩薩於大乘法
中廣發大願行菩薩道地前次第凡有二義
云何有二一者外凡二者內凡云何名為外
凡所謂菩薩持五戒十善修諸業行學習六
波羅密散心修持得生天上亦生人間成有
為福受有漏快樂故云何內凡所謂菩薩學
習菩提無為無漏福即三賢位一者下賢二
者中賢三者上賢下賢菩薩者修學十信行
得十住行相扶接引為信成就故中賢菩薩
者修學十住行得十迴向相扶接引名為解
行成就故上賢菩薩者修持十迴向進學煖
頂忍世第一法成就聖胎漸登聖位故此三
賢位純在有漏修學次第說十聖位等妙二
地漏無漏有四等一者下等六地巳下位菩
薩修學三密三摩地者名為隨相行用修行
入定半有漏半無漏入定即無漏出定即有
漏故二者中等七地位菩薩修學三密三摩
地者名為無相用修持入定者住於三昧則
得分證無漏聖道漸證修行入菩提道次第
成就故三者上等八地位菩薩乃至法雲地
菩薩修學三密三摩地者是名無功用定住
是三昧得名純無漏道證入金剛性運通無
為自在神力無相無功用任運成就得登佛
地進成菩提故四者最上殊勝等覺妙覺二
位菩薩修入佛地住如來三摩地故得三種
意生身證金剛法界聖性三昧與真如同無
相無念念一念慧得金剛喻定同佛不壞金
剛性入無為聖智道聖性相應則成無上正
等菩提智身法身滿足故名為如來是故如
來說一切菩薩及一切眾生修學如來無上
菩提者依一切諸佛金剛聖覺智修行得入
佛地云何入聖覺智得入佛地菩薩修入聖
智者則是覺也覺者佛也覺諸有情聖智相
應是名眾生本自覺也覺本心源即名了見
煩惱性者是名菩提性也菩提性者則是法
身佛也是故諸菩薩及一切眾生求於無上
菩提者常當修持如來一切覺一切覺者是
名一覺覺諸情識空寂無生何以故决定本
性本無動搖一切境界本自是空一切識識
本來空性一切境識本即是空如何言見見
即為妄何以故一切萬有本自於空無生無
相本來不有本不自名悉皆空寂一切法相
亦復如是一切眾生身亦如是云何有見本
來清淨故是名本覺覺本淨性清徹無處名
為法身智身滿足覺本心性體靜無生離眾
生垢故覺本無寂離涅槃性故覺應諸法於
一切法無住動故無動無住如菩提故譬如
毘楞伽寶隨色而應同為一體無有分別如
來佛性隨情皆有悉應清淨眾生德感亦復
如是菩薩若證心無所住無有出入得同菴
摩羅清淨佛識故是故一切大眾菩薩摩訶
薩應當修學。

爾時世尊向大道場眾會之
中告諸菩薩摩訶薩眾及諸聲聞大梵天王
并諸天梵眾龍神八部四眾弟子諸善男子
善女人等吾從徃昔於毘盧遮那世尊聽受
瑜伽祕密金剛菩提三密三摩地法聖性之
教曼殊室利導引於吾今得成佛號為釋迦
牟尼如來如是大會諸大菩薩眾應共啟請
曼殊室利菩薩與汝大眾為師上首當引大
眾總皆成佛吾於當來末世之時亦助曼殊
廣化羣品爾時大會諸菩薩等即依如來教
命禮敬曼殊稱為師首是時曼殊室利菩薩
從座而起稽首如來長跪合掌义手向佛而
白世尊我依如來指示不敢違越惟願世尊
加被於我大會諸眾咸皆歡喜頂禮世尊信
受奉行。
御錄經海一滴卷之九

* 音釋

䂎
(作管切鋌也)。
瞬
(同瞚)。
㶿
(蒲沒切煙起貌又尉㶿𤇏󷕗)。
駛
(音使疾也)。

颰
(音弗小風也一曰疾風)。

御錄經海一滴卷之十　　　　　　見十

* 持世經

** 四利品

持世菩薩摩訶薩合掌向佛白言世尊云何
菩薩摩訶薩能善知諸法實相亦善分別諸
法之相亦能得念力亦善分別一切法章句
慧亦轉身成就不斷念乃至得阿耨多羅三
藐三菩提爾時世尊告持世菩薩言善哉善
哉持世汝能為諸菩薩摩訶薩故問如來是
事利益安樂諸天世人亦為今世後世諸菩
薩等作大光明汝之功德不可限量汝欲於
後世守護正法於後恐怖惡世欲度眾生汝
今諦聽吾當為汝解說持世諸菩薩摩訶薩
見四利故勤修習諸法實相亦善分別諸法
之相何等四當得具足念當得不斷念當以
安慧而自增長念常在心持世復見四利何
等四當善知決定諸法義當善知諸法義當
善知諸法種種因緣當善入諸法如實門持
世復見四利何等四當善知無量法相當修
習善知決定無量法當行無量功德而自增
長當知見諸法生滅相持世是為諸菩薩摩
訶薩見四利故勤修諸法實相亦善分別諸
法之相持世諸菩薩摩訶薩見四利能求念
力何等四當修習具足念根當行安慧當具
足不斷念當修習具足四念處持世諸菩薩
摩訶薩有四法名得念力何等四念安慧故
常勤精進不休不息常一其心得諸法實相
故常不放逸正憶念諸法故常護諸根正思
惟故持世諸菩薩摩訶薩見四利能修習一
切法分別章句慧何等四當善知一切諸法
實相當分別一切法所因當知諸法決定義
當善知一切法語言章句分別知了義未了
義經持世諸菩薩摩訶薩有四法轉身常得
不斷念乃至得阿耨多羅三藐三菩提何等
四明了善不善法成就第一念安慧能離五
蓋心終不忘念阿耨多羅三藐三菩提心持
世復有四法何等四得諸陀羅尼門亦修習
無生智入於盡智亦觀於滅智持世復有四
法何等四斷於愛恚不貪著一切有為無為
法心通達無為智慧至如來所行處持世是
為諸菩薩有四法轉身常得不斷念乃至得
阿耨多羅三藐三菩提持世諸菩薩摩訶薩
有五淨智力皆具足能得如上功德何等五
深心淨智力願淨智力善根淨智力迴向淨
智力障業淨智力持世復有五淨智力何等
五捨心淨智力利益眾生淨智力生大慈淨
智力生大悲淨智力生大喜大捨淨智力持
世復有五淨智力何等五持戒淨智力不著
持戒淨智力忍辱淨智力不著忍辱淨智力
多聞淨智力持世復有五淨智力何等五慧
淨智力多聞決定方便淨智力世間出世間
淨智力慧方便淨智力有為無為淨智力持
世是為諸菩薩摩訶薩有是五淨智力疾得
具足如是一切功德持世以是利故諸菩薩
摩訶薩於是淨智力中應勤修習持世諸菩
薩摩訶薩成就三法於是淨智力中能勤修
習何等三一者欲二者精進三者不放逸何
以故持世欲精進不放逸皆是一切法根本
亦名為精進不退者亦名不退法者以此功
德自得增長於一切法中疾得淨智力持世
若有人如是一切法中得清淨智力者是為
世間福田是人次我能消供養是人能至如
來行處是人能觀如來法是人不久能證如
來智慧是人亦轉法輪如我今轉是人亦師
子吼如我今師子吼自然於一切法中得自
在力如我今也持世汝等於此淨智力中當
勤精進不久自然具足一切智慧持世諸佛
阿耨多羅三藐三菩提皆以欲精進不放逸
為根本及餘助道法能具足佛法者持世我
以如是精進得值二十億佛於諸法中世世
成就念力世世得識宿命修習是法不休不
息我終不失是欲精進不放逸我常成就欲
精進不放逸諸善男子今世眾生少有於是
法中能行欲能行精進能行不放逸若信受
如是甚深清淨法能至佛慧是為希有何况
能信解如來所行諸善男子我常長夜莊嚴
如是願如是精進忍辱行利益無量阿僧祇
眾生諸善男子當知如來恩力本清淨願精
進故諸善男子是賢劫中諸佛出世無不讚
我作如是言釋迦牟尼佛深行精進具足精
進具足精進波羅密出於五濁利益無量阿
僧祇眾生諸善男子我今雖得阿耨多羅三
藐三菩提精進猶不休息至涅槃時猶發精
進碎身骨如芥子解散支節何以故憐愍未
來世眾生故我先世行菩薩道時所化眾生
或行有錯謬墮諸難處欲免濟之起大悲心
分布舍利乃至如芥子皆與神力我滅度後
若有眾生應以舍利度者心得清淨心得清
淨已處處地中隨願成就我以如是無量福
德因緣大悲心故於後惡世普覆眾生諸善
男子若諸菩薩於此法中能生欲精進不放
逸必發是願於後末世受持讀誦為人廣說
如是等經我當以神力加護諸善男子隨是
經所住當知其土有佛不滅是故如來以是
經囑累諸菩薩諸善男子當知我宿世以如
是因緣攝取眾生今世亦復攝取眾生後世
亦復攝取眾生所謂護念如是經法於後五
百歲普流布故以是因緣我說諸佛即是法
身以見法故則為見佛佛不應以色身見若
人信法聽法於此法中能如是修行是人則
為見佛是人名為實語者法語者隨法行者
諸善男子我身非法非非法是名隨法行是
名第一法施所謂不貪著法不貪著非法何
以故若貪著法者不名見佛若於一切法中
無所見者是名見佛何以故如來不可以法
說不可以非法說亦不可以法見若知我法
如筏喻者法尚應拾何况非法如來名為捨
一切法者不貪不受諸法名字不墮法名字
中何况墮非法名字中諸善男子若一切法
不可得拾離一切法是中即無戲論是法是
非法名字無行無示是名見如來若能如是
見如來者是名正見若異見者名為邪見若
邪見者則為妄見是人不名為真見諸善男
子真見者斷一切語言道非真非妄非有非
無離一切法不取一切法不得一切法諸善
男子汝等應如是見如來如是觀者當知一
切法皆是如來當得一切法如當得一切法
實相當得一切法非虛妄相當知一切法是
如來法當知一切法是如來所行處當知一
切法是不可思議行處諸善男子是故我說
一切法是如來行處如來行處是無行處何
以故一切法行處是中無法可行是故說無
行處是如來行處如來通達證是法故是名
無行處是如來行處諸善男子能知一切法
無行處是人能入如來行處是人能觀如來
行處是人能求如來行處是人亦不貪著如
來行處何以故是人知無行處是如來行處
是名入智行處不入一切法故何以故一切
法無門故以是門入諸善男子一切法無入
無出無形所以者何如來於法無所得何法
若出若入若見若說一切法無合無散無縛
無解是一切法門以無門故說是門名為不
可出門不可入門不可歸門不可說門畢竟
無生門以是法門於法無所知無所見以是
法門於法無所證無所入若有善男子善女
人能入是法門者則入一切法門則知一切
法門則說一切法門。

** 五陰品

爾時佛告持世菩薩諸菩薩摩訶薩勤修習
如是法門入是法方便門能得分別陰方便
界方便入方便因緣生法方便八聖道分方
便世間出世間法方便分別有為無為法方
便持世何謂菩薩分別五陰方便諸菩薩摩
訶薩正觀五取陰諸菩薩云何分別觀擇色
取陰是色取陰無有自性但以四大和合假
名為色陰色陰無有作者非陰是色陰凡夫
於此無陰陰想以顛倒心貪著色巳於色中
依止我我所行種種惡不善業我等不應隨
凡夫學應正觀色陰知同水沫聚但從眾緣
生不可執捉無有堅牢水沫聚中無有聚相
無聚是水沫聚色陰亦如是色陰中無有陰
相我等應當善知修習色無相方便不貪著
色相若人貪著色相即貪著色我等應善知
入色相是色陰皆從凡夫憶想分別起若法
從憶想分別起即是不生一切憶想分別皆
非真實見色性如夢譬如夢中色皆從憶想
分別覺觀起色相無有決定色陰相亦如是
從先世業因緣出無有決定性諸菩薩如是
思惟不取色若我若我所於色中愛念貪著
皆悉除斷善知色正相善知色平等相善知
色滅相善知色滅道相如是內色不貪不受
外色不貪不受即知一切色陰是無生相是
菩薩爾時不滅色亦不求滅色法。

持世何
謂菩薩觀擇受取陰菩薩作是思惟是苦受
樂受不苦不樂受皆從因緣生屬諸因緣入
受相中此中無有受者但以貪著故貪著即
是不真虛妄從憶想分別起是凡夫為虛妄
受所縛為三受所害若受樂為愛結所使能
起惡業若受苦為恚結所使起諸惡業若受
不苦不樂受為無明結所使不脫憂悲苦惱
我等今不應隨凡夫學應作是念非陰是受
陰從憶想分別起顛倒相應無有受者但從
先世業因今世緣故受自性空受中無有受
相譬如雨滴水泡有生有滅無有決定凡夫
可愍為諸受所制為諸受所縛馳走徃來從
身至身輪轉五道無有休息不知受陰如實
相我等今不應隨凡夫學應知受陰無所從
來無有所屬無法能生受者但從顛倒相應
虛妄因緣相續今於樂受中除却愛結苦受
中除却恚結不苦不樂受中知見無明結故
勤行精進如實知三受相爾時有所受若苦
若樂若不苦不樂皆離不著知受陰如實無
常不為諸受所汙知受陰集受陰滅受陰滅
道然後如實知受陰是無生相以無生相通
達受陰無相。

持世何謂諸菩薩觀擇想陰
菩薩正觀想陰皆從顛倒起虛妄不堅不實
從本已來不生相以因緣和合起非陰是想
陰想陰中無想陰相譬如春後日焰以名字
故說名為焰隨想陰亦如是此中若內若外
無有想者凡夫虛妄想所繫故或識貪欲或
識瞋恚或識愚癡依止是想陰貪著虛妄以
是想陰馳走徃來以我相彼相男女相繫於
想陰不能得脫我等不應隨凡夫學正觀想
陰中想陰相不可得如焰陰中焰不分別若
我若彼即行滅想受陰道通達想陰是無生
不見想陰若來處若去處如實知想陰集滅
盡則離想陰欲染亦能行斷想陰欲染道。

持世何謂菩薩觀擇行陰觀行陰從顛倒起
虛妄憶想分別假借無有根本羸劣無力以
眾緣和合名說行陰是中無有真實行陰無
陰是行陰從本已來不生是行陰無性是行
陰諸行前際不可得後際不可得中際不可
得無有住時諸行念念生滅是諸凡夫為行
陰所繫貪著所縛不知行陰性入無明癡冥
於諸行中生真實想以顛倒故貪著受取行
陰起樂行已得樂身起苦行已得苦身起不
苦不樂行已得不苦不樂身是人得樂身已
生愛得苦身已生恚得不苦不樂身已生癡
是人以愛恚癡故不見諸行過惡不能清淨
身口意行不清淨故墮不清淨道諸菩薩摩
訶薩應如是正觀今我等不應隨凡夫學應
觀行陰過惡應求出行陰道即觀諸行空見
行陰無所從來去無所至不得諸行決定生
相亦不得決定滅相譬如芭蕉堅牢相不可
得無堅牢相亦不可得即觀諸行無生滅相
生厭離心亦不生離證諸行無生相而善通
達諸行相。

持世何謂諸菩薩正觀擇識陰
諸菩薩摩訶薩觀非陰是識陰顛倒陰是識
陰虛妄陰是識陰何以故是識陰從顛倒起
虛妄緣所繫從識而生有所識故名之為識
從憶想分別覺觀生假借而有有所識故數
名為識以識諸物故以起心業故以思惟故
眾緣生相故起種種思惟故數名識陰或名
為心或名為意或名為識皆是意業分別故
如是非陰是識陰何以故是識陰從眾因緣
生無自性次第相續生念念生滅是識終不
生陰相何以故是識陰生相不可得決定相
根本無所有故凡夫於非識陰生識陰想以
覺觀分別憶想顛倒相應虛妄所縛故貪著
內識貪著外識貪著內外識以識相故分別
起識陰以憶想分別假借強名是心是意是
識凡夫貪著識陰為識陰所縛心意識合故
貪著見聞覺知法馳走徃來所謂從此世至
彼世從彼世至此世或起善識或起不善識
或起善不善識是人常隨識行不知識所生
處不知識如實相諸菩薩摩訶薩於此中如
是正觀知識陰從虛妄識起所謂見聞覺知
法中眾因緣生無法生法想我等不應隨凡
夫學知識陰虛妄不實從本已來常不生相
知非陰是識陰幻陰是識陰譬如幻所化人
識不在內亦不在外不在中間識性亦如是
知識皆無常苦不淨無我凡夫為虛妄相應
所縛故於識陰中貪著若我若我所若起下
思得下身若起上思得上身若起中思得中
身是人隨心意識力故生依止諸入貪著識
陰故不脫生老病死憂悲苦惱菩薩於此中
如實觀識陰無常相所謂如實知識如實知
識集如實知識滅如實知識滅道能壞識陰
能斷一切相知識陰集滅相亦通達識陰集
滅相菩薩爾時亦不生識陰亦不滅識陰不
分別識滅相通達識陰無生相從本已來常
畢竟空如是觀識陰時即知識陰是無作無
起相不貪不著。

持世若菩薩能如是方便
入五陰能如是方便正觀五陰是名通達入
五陰集滅道皆能斷諸陰相真知五陰方便
以是方便故於五取陰中不貪不著不縛不
繫如是觀時能知五取陰微細生滅相持世
菩薩觀眾生初入胎歌羅邏時先五陰滅即
更有五陰生雖先識滅亦知五陰非斷滅相
識雖依止歌羅邏亦知五陰不至不常持世
是五取陰微細生滅相者所謂先五取陰滅
次第無物至胎識初合時五陰即有生滅因
歌羅邏五取陰假名為人所以者何識無所
依則不能住識所依者五取陰是持世又無
色界諸天五取陰細微生滅相亦應如是知
持世如是細微五取陰生滅相辟支佛智慧
所不能及何况聲聞智慧惟諸佛如來善知
五取陰從初入胎細微生滅相持世諸佛如
來無有隨他智慧自然得一切智慧方便無
所不達諸佛無礙智慧於一切法中得自在
力何以故於無量無邊劫行於深法故持世
一切凡夫不能如是方便觀五取陰何况觀
五取陰細微生滅相若無諸佛眾生則無所
知無所見不能正觀五取陰諸佛出於世間
壞眾生依止色壞依止受想行識壞和合一
相故作如是分別說汝等所依所歸是名為
色是色但以四大和合受想行識但有名字
名色相成就故說五取陰汝等眾生莫貪歸
此不堅牢五取陰持世是凡夫人從顛倒生
入無明網馳走徃來不知五陰為是何等不
知五陰從何所來不知五陰如實故貪受五
陰是故說名取陰於此中誰有取者此中取
者不可得但以顛倒貪著分別虛妄自縛無
明癡闇故取我取我所取此取彼是故說取
陰是五陰無有取者亦無決定相是諸凡夫
為愛縛所縛貪愛五取陰為諸葢所覆入無
明闇冥不知不覺徃來六道中生死所縛貪
歸生死不放不捨不斷五陰亦不能知五陰
如實相不如實知故為種種苦惱所害墮虛
空獄不知出處故不得度無量生死險道持
世我以是因緣故為弟子說法汝等比丘當
正觀五陰亦當如實知色無常相如實知受
想行識無常相若於色受想行識中有欲染
者當疾除斷持世若有人能如說修行當得
脫生老病死憂悲苦惱若人不能如說修行
為色縛所縛為愛繫所繫入無明闇冥貪取
五陰是人貪取五陰故不能得脫生死險道
不知五陰性不知五陰空相而與我諍是人
違逆佛語墮大衰惱持世諸佛不與人諍但
為眾生演說實法作是言一切眾生顛倒力
故貪歸五陰徃來世間為種種邪見煩惱種
種憂悲苦惱之所殘害其有見五陰者見五
陰相者貪五陰者我則不與是人為師如是
之人非我弟子入於邪道取不實者不知佛
第一義是外道徒黨持世當來之世法欲滅
時於我法中出家決定說五陰者貪著五陰
者不聽受人一杯之水所以者何是人於我
法中違逆我法背捨聖行持世是故諸菩薩
摩訶薩於後惡世應如是發大誓願於我如
是甚深經典當共護持亦斷眾生五陰見故
而為說法持世我是經中說破一切陰相離
貪著陰相爾時多有在家出家聞如是等經
起於諍訟不生實想菩薩摩訶薩於此中應
發大慈忍力於後惡世度脫貪著五陰邪見
眾生隨宜方便以法利益是故諸菩薩摩訶
薩善男子善女人若欲疾得阿耨多羅三藐
三菩提當於是清淨無染法中勤行修習此
陰入性及餘有為法中說實知見相。

** 十八性品

持世何謂菩薩摩訶薩善知十八性諸菩薩
摩訶薩方便正觀十八性作是念眼性眼性
中不可得是眼性無我無我所無常無堅牢
自性空故眼性虛妄無所有從憶想分別起
眼性無有決定相譬如虛空無決定相無根
本故眼性中實事不可得故眼性無處無方
眼性不過去不未來不現在眼性眼相不可
得識行處故數名眼性若眼根清淨色在可
見處意根相應以三事因緣合故說名為眼
性智者通達無眼性是眼性。

持世諸菩薩
摩訶薩若能如是觀擇眼性即通達無性是
色性何以故色性中色性不可得但以憶想
分別色在可見處眼根清淨以意識相應見
現在色故數名色性譬如鏡中面像若鏡明
淨則生色相鏡中色無決定相因知色無性
相無形性無決定性是名色性菩薩知是色
性即知無性是色性無生性是色性無作性
是色性亦假名性名為色性如是觀擇色性。

持世是菩薩正觀擇眼識性所謂眼識中
無眼識無眼識性無有常性是眼識性非合
非散無有根本但以先業因緣起屬現在緣
繫色緣故隨凡夫顛倒心故數名眼識性賢
聖通達眼識性即是非性如來方便分別破
壞和合一相故說十八性示識無決定相故
說眼識性示眼識實相故說眼識性眼識性
者示眼所行處能識色是眼識性即是說無
性又眼性色性眼識性說三事和合以知諸
緣相故即是離諸性義所謂是眼性是色性
是眼識性有如是數得令眾生入於實道此
中實無眼性色性眼識性諸如來方便分別
說是諸性若人通達是諸性方便者則知三
性無性何以故諸性中無性相故諸性中相
不可得故耳性聲性耳識性鼻性香性鼻識
性舌性味性舌識性身性觸性身識性皆亦
如是。

持世何謂菩薩摩訶薩觀擇意性菩
薩作是念意性無決定根本無所有故意性
中無意性譬如諸種子種於大地因於水潤
得日得風漸漸芽出芽不從種子出種子亦
不與芽和合芽生則種子壞種子不離芽芽
中無種子意性亦如是能起意業故示意識
故如種示芽得名意性離意性則無意意性
不能知意假名字故說為意性是意性不在
意內不在意外不在兩中間但以先業因緣
故起識是意業故知所緣故數名意性即是
不決定意業相即是眾緣和合相意性即是
世俗語第一義中決定無意性過去未來現
在不可得智者通達無性是意性。

持世諸
菩薩觀擇法性無性是法性法性無自性自
性不可得但為起顛倒眾生虛妄結縛有所
知故說言法性欲令眾生入無性故說是法
性何以故法性中無法性相是法性從眾緣
生無有自性如來於此欲教化眾生說是法
性以世俗語言示無性法是法性不在內不
在外不在兩中間無所有是法性法性中無
決定有相譬如虛空智者證知無性是法性
智者通達無相是法相法性中無分別相法
性中無有住處無處無起無住無依止是法
性從本巳來不生故諸菩薩摩訶薩觀擇法
性如是所謂無性是法性。

持世何謂菩薩
摩訶薩觀擇意識性菩薩作是念不生性是
意識性不決定性是意識性意識性無根本
無有定法以意識性示無性相何以故意識
性中意識性不可得顛倒相應以意為首識
諸法故名為意識隨凡夫所行故說意識性
賢聖觀知非性是意識性從眾因緣生憶想
分別起無有性相即是第一義中無性相義
世俗法中為引導眾生故說是意識性欲令
眾生知無性是意識性是意識性不在一切
法中無處無方不與法若合若散第一義中
意識性無緣不可得不可示故智者通達意
識性不作是意識性作者不可得故無生是
意識性生相無所有故。

持世菩薩摩訶薩
如是觀擇意識性諸菩薩作是觀時觀擇欲
界色界無色界皆是無生性無所有性云何
為觀所謂欲界中無欲界色界中無色界無
色界中無無色界以界示無界法為取欲界
相者示是欲界為取色界相者示是色界為
取無色界相者示是無色界是三界皆無根
本無有定法智者不得是三界不說是三界
通達是三界虛妄無所有無自性離諸法但
從顛倒起為斷眾生顛倒故知見三界故如
來分別說是三界相欲令眾生知無界義故
說三界非以性相有。

持世菩薩摩訶薩如
是觀時觀眾生性我性即是虛空性無所有
性無生性何以故眾生性我性虛空性無別
無異如是諸性皆從虛空出但從眾緣生故
名之為性此中決定無性相何以故虛空中
無一定性是諸性相皆入虛空是無所有義
譬如虛空無性是法畢竟離相無所有相一
切諸法亦如是離性相諸性中無性相性相
不在內不在外不在兩中間性中無有性性
中不攝性性不依止性一切性無所依止一
切性不生智者於諸法性中不得生性不得
滅性不得住性一切諸性不生不起不住從
本巳來不可得故智者通達知見一切諸性
皆是無生相若是無生相即無有滅第一義
中不說諸性智者知見通達一切諸性如第
一義。

持世諸菩薩摩訶薩如是觀擇通達
十八性及三界眾生性我性虛空性諸菩薩
如是觀擇通達時不得性不見性亦通達一
切諸性假名字亦信解入一切諸性是無性
亦知分別諸性以世俗分別說諸性令一切
諸性入第一義中亦善通達無性方便亦為
眾生分別說諸性亦令眾生善住諸性方便
亦不以二相示諸性雖知一切諸性無二亦
以方便說諸性從因緣起雖以世俗言說引
導眾生而示眾生第一義雖善知分別諸性
而信解通達一切諸性無所有何以故如來
以第一義故於性無所得亦不得諸法性相
以第一義中一切性同虛空一切性入虛空
一切性無生相如來通達一切性如是持世
如來不說諸性相亦不說諸法力勢何以故
若法無所有不應更說無所有性相持世如
來亦說無所有性相此中實無所說性相是
明善分別諸性菩薩摩訶薩得是善分別能
知一切諸性假名能知世俗相能知第一義
相能知世諦能知諸相旨趣能知諸相所入
能分別諸相能知諸法相無性能令一切諸
性同虛空性亦於諸性不作差別持世是故
諸菩薩摩訶薩若欲入如是諸性方便於如
是甚深經中應勤精進。

** 十二入品

佛告持世何謂菩薩摩訶薩善知十二入菩
薩摩何薩正觀擇十二入時作是念眼中眼
入不可得眼中眼入無決定又眼入根本不
可得何以故眼入從眾緣生顛倒起以緣色
故繫在於色二法合故有因色有眼入因色
說眼入二法相依故說名眼色色是眼入門
與緣故眼是色入門與見故是故說入以緣
色入門故說眼入以眼見故說色入但以世
諦故說其實眼不依色色不依眼眼不依眼
色不依色但從眾緣起色作緣故說名眼入
又從眾因緣起眼所知見故說名色入隨世
俗顛倒法故說第一義中眼入不可得色入
不可得智者求諸入不見有實但以凡夫顛
倒相應以二相說是眼入是色入欲令眾生
如實知諸法實相故說是諸入皆從眾因緣
生顛倒相應行此中諸入相實不可得賢聖
通達是眼入色入無生無滅不來不去相眼
不知眼眼不分別眼色不知色色不分別色
何以故二俱空故一皆離故眼色皆無性無
法眼不自作眼亦不自知色不自作色亦不
自知二俱無所有故眼不作是念我是眼色
亦不作是念我是色眼色性如幻性以虛妄
假名故說是眼是色諸菩薩觀擇眼入色入
如是耳聲鼻香舌味身觸亦如是。

持世何
謂菩薩摩訶薩觀擇意入作是念意入中意
入不可得意無決定入相意入無根本何以
故意入即是眾因緣生從顛倒起繫法入緣
二法和合能有所作是意入因法入起意是
法入處是故說名意入法入是意入門是故
說名法入緣法入門故說是意入示知意相
門故說是法入以世諦故說其實意不依法
法不依意因緣生故以諸法為緣故說意入
因緣生故示意相故說法入隨世諦顛倒故
說第一義中意入不可得法入亦不可得智
者求諸入不見有實但凡夫顛倒相應以二
相說是意入是法入是意入法入虛妄無所
有如來如實通達故示是諸入賢聖通達意
入法入不生不滅不來不去意不知意不分
別意法不知法不分別法二俱空故二俱離
故意不知意性法不知法性是二性無所有
此中無一決定法意不能成就意不能壞意
法不能成就法不能壞法是二俱空皆如幻
相但假名字故分別說菩薩摩訶薩觀擇意
入法入如是。

持世何謂諸菩薩摩訶薩正
觀擇內六入外六入所謂是十二入皆虛妄
從眾緣生顛倒相應以二相故有內外用凡
夫不聞真法不知十二入如實相故貪著眼
入我是眼入我所是眼入貪著色入我是色
入我所是色入耳聲鼻香舌味身觸意法亦
如是我是意入我所是意入我是法入我所
是法入以貪著故為十二入所縛馳走徃來
五道生死不知出道菩薩摩訶薩於此中正
觀見是十二入空如幻相不貪著諸入若我
若我所以不貪著故不憶念分別持世菩薩
摩訶薩得如是諸入方便於一切十二入中
不繫不縛亦證諸入知見而能分別諸入亦
知諸入性則是無性亦知諸入方便究竟是
為菩薩善知諸入如是。

** 十二因緣品

持世何謂諸菩薩摩訶薩善觀擇十二因緣
菩薩摩訶薩觀擇十二因緣所謂無有故說
名無明不知明故說名無明云何不知明不
知無明中決定法不可得是名無明何故說
無明因緣諸行諸行無所有而凡夫起作是
故說無明因緣諸行從行起故有識生是故
說諸行因緣識從識生名色二相是故說識
因緣名色從名色生六入是故說名色因緣
六入從六入生觸是故說六入因緣觸從觸
生受是故說觸因緣受從受生愛是故說受
因緣愛從愛生取是故說愛因緣取從取生
有是故說取因緣有從有生生是故說有因
緣生從生有老死憂悲苦惱聚集是故說生
因緣老死憂悲苦惱聚集持世世間如是為
十二因緣所繫縛盲無眼故入無明網墮黑
闇中無明為首故具足起十二因緣諸菩薩
如是思惟觀無明實相知無明空故本際不
可得不貪著無明知一切法無所有是為即
得明於此中更無餘明但知見無明是名為
明何以故明無所有故。

無明因緣諸行者
諸法無所有凡夫入無明闇冥中誑惑作諸
行業是行業無形無處行業不依無明無明
不依行業無明不知無明行業不知行業如
是無明行業以顛倒故不得無明性不得諸
行業性但以無明闇冥故分別說行業從無
所有法起作故無明行業皆是無所有。

諸
行業因緣識者是識不依行業亦不離行業
行業亦不生識但顛倒眾生從行業生識是
識無有生者但緣行業相續不斷故有識生
智者求識相不可得亦不得識生。

識因緣
名色者名色不依識亦不離識生名色是名
色亦不從識中來但緣識故凡夫闇冥貪著
名色智者於此求名色不可得不可見從憶
想分別起是名色相識因緣故有識性尚不
可得何况從識緣生名色若決定得名色性
者無有是處。

名色因緣六入者是六入因
名色起名色在身中故有出入息利益身及
心心數法是六入皆虛誑無所有從分別起
有顛倒用。

六入因緣觸者是觸依色而有
觸不觸色何以故色無所知與草木瓦石無
異但從六入起故分別說是觸六入尚虛妄
無所有何况從六入生觸觸空無所有以無
觸性故。

觸因緣受者是諸受不在觸內不
在觸外不在兩中間是觸亦不餘處持受來
而從觸起受是觸尚虛妄無所有何况從觸
生受受無一決定相受皆無所有從顛倒起
有顛倒用。

受因緣愛者是受不於餘處持
愛來受亦不與愛合受亦不知愛愛亦不知
受是愛亦不依受亦不離受有愛受中尚無
受相何况受因緣生愛是愛但從虛妄憶想
顛倒相應故名為愛智者知是愛無處無方
虛妄無所有。

愛因緣取者愛不於餘處持
取來愛亦不能生取有愛故說名取隨因緣
和合故說取不與愛合亦不散愛不與取合
亦不散愛尚無有何况愛因緣生取諸取決
定相不可得智者知見是取虛妄無所有但
從顛倒起無有根本無一定法可得。

取因
緣有者取不能生有而說取因緣有是有不
在取內不在取外不在兩中間有不依止取
取不與有合亦不散但以眾緣和合故說取
因緣有取尚虛妄無所有何况從取因緣生
有智者通達是有虛妄顛倒相應無合無散
無所分別。

有因緣生者有不能生生亦不
離有生生有與生非緣非不緣有尚不可得
何况從有生生智者通達生中無生相生中
無自性生中無根本無一定法可得是生前
際後際中際不可得從眾因緣生顛倒相應
虛妄無所有如幻化相。

生因緣老死憂悲
苦惱者是生不持老死憂悲苦惱來生亦不
能生老死憂悲苦惱老死憂悲苦惱不在生
內不在生外不在兩中間亦不依止生以生
故老死憂悲苦惱可說但示眾因緣生法故
生不與老死憂悲苦惱合亦不散生中生尚
不可得何况生因緣老死苦惱但顛倒相應
眾緣和合具足十二因緣故說生因緣老死
苦惱智者通達老死苦惱虛妄無所有顛倒
相應無有根本不作不起不生。

如是觀十
二因緣法不見因緣法若過去若未來若現
在亦不見十二因緣法相但知因緣是無緣
無生無相無作無起無根本從本以來一切
法無所有故通達是十二因緣亦不見有作
者受者若法從因生是因無故是法亦無菩
薩隨無明義故一切法不可得入如是觀中
無緣即是十二因緣此中無所生是虛妄生
菩薩爾時不分別是明是無明無明實相即
是明因無明故一切法無所有一切法無緣
無憶想分別是故隨順無明義通達十二因
緣持世若菩薩能如是通達善得無生智慧
何以故以生滅觀則不能善知十二因緣若
觀眾緣集散是名得無生智慧若得無生智
慧是名通達十二因緣持世若菩薩摩訶薩
知無生即是十二因緣者則能得如是十二
因緣方便是人以無生相知見三界疾得無
生法忍當知是菩薩不久當得受記於一切
法得智慧光明於諸惡魔無所怖畏度生死
流到安隱處持世若於今世若我滅後若聞
若信若讀誦若修習是十二因緣方便者我
與是人授記當得無生法忍不久成阿耨多
羅三藐三菩提。

** 八聖道分品

持世何謂菩薩摩訶薩善能知道菩薩摩訶
薩安住道中何等為道所謂八聖道分正見
正思惟正語正業正命正精進正念正定菩
薩摩訶薩得正見安住正見為斷一切見故
行道安住於道乃至斷涅槃見佛見何以故
一切諸見皆名邪見破壞一切貪著諸見故
名為正見見一切法寂滅知相不生不滅同
於涅槃如是亦不念不分別是一切法不取
不捨是名出世間正見如實知見不見邪不
見正斷一切心所念一切平等是名菩薩安
住正見。

持世菩薩白正見中如實知正思
惟作是念一切思惟皆為是邪斷諸分別名
為正思惟無所分別名為正分別住如是正
分別中不得分別若正若邪如是之人離諸
分別故見一切分別皆虛誑不實從顛倒起
諸分別中無分別斷諸分別故無所繫縛性
皆平等是名安住正思惟。

持世何謂菩薩
勤集正語是人見一切語言虛妄不實從顛
倒起從眾因緣有是語言無所從來去無所
至安住實相中得第一清淨口業知見諸口
業相通達一切語言是人所語終不有邪是
故說名住於正語。

持世何謂菩薩善知正
業知一切諸業虛妄無所有不作不起滅一
切業名為正業正業者於業不分別入諸業
平等故說名正業又正業者則是不繫三界
義如實知見義更無分別是正是邪於法無
取無捨是故說名住正業。

持世何謂菩薩
善知正命若所有命相法相取相乃至涅槃
相佛相清淨佛法相住於是中作命皆名邪
命正命者捨諸資生所著不分別是邪命是
正命即得一切清淨命離於命相無動無作
不念命不念非命名為如實知者是故說名
住正命。

持世何謂菩薩善知正精進為斷
一切精進道故名為住正精進何以故一切
精進皆為是邪諸有所發有作有行皆名為
邪皆是虛妄正精進者無發無作無行無願
一切法中斷有所作乃至涅槃相佛相中不
生有所作相為無所作故行道善知精進不
取不捨故說名住正精進正精進者即是諸
精進不可得義。

持世何謂菩薩善知正念
知見一切念皆是邪念何以故一切念從虛
妄因緣起是故所有生念處皆為邪念若於
處所無生無滅是名正念安住清淨念中更
無處生邪念是正法中無念通達一切念皆
無念相無所貪樂亦不分別是無念以諸法
平等通達一切念是人如實知見一切念故
若念若非念無取無捨安住正念故不可示
不可說離一切語言如實知一切語言不分
別此彼故說名安住正念。

持世何謂菩薩
安住正定凡諸法中所取緣定相所取知定
相所取三昧戲論定相皆名是邪邪者即是
貪著義不取相無法無戲論無憶念不貪著
不取定相心無所住是名正定又正定者不
依止一切定相如實通達法之本體正定者
即是諸法平等義正定者能出諸禪定諸三
界一切有為法能如實知見一切五道生死
義持世是名諸菩薩摩訶薩得正定方便名
為善知道善知道方便所謂如實知見能至
涅槃道。

** 世間出世間品

持世何謂菩薩摩訶薩善知世間出世間法
何謂得世間出世間法方便諸菩薩摩訶薩
正觀世間出世間法凡所有法皆非是實從
虛妄緣起無作無起相但因陰界入色聲香
味觸法故說因名色故說隨凡夫人心所貪
著如亂􂋧無緒如茅根蔓草互相連著隨顛
倒相應故說名世間法何等為出世間法如
是世間法從本巳來如實性離是名出世間
智者求世間法不可得求出世間法不可得
無世間出世間處是中無分別是世間是出
世間但為世間故說出世間世間實相即是
出世間何以故世間無定相可得從本巳來
是寂滅相是菩薩不念不著世間出世間故
不與世間諍訟何以故通達世間是虛妄相
見世間實相故更不分別是世間是出世間
持世世間者即是五受陰義一切世間法皆
攝在中智者求覓陰不得陰不得陰性不得
陰來處不得住處不得去處無分別無名字
無性無相無行即名出世間持世諸菩薩觀
世間出世間法時不見世間法與出世間合
不見出世間離世間不離世間見出世間亦
不離出世間見世間不復緣於二行所謂是
世間是出世間以無所有通達是法持世若
世間與出世間異者諸佛不出於世諸佛亦
不說一切世間不可得一切世間不生是故
諸佛出於世間一切諸法若世間若出世間
以不二不分別證如實知見故即是說出世
間法持世如是世間甚深難可得測其依世
間法者得世間法者希望出世間法者於世
俗語生第一義者住在二法皆不能得入如
是法中何以故是人不知世間不知出世間
持世行二法者不能通達世間出世間諸菩
薩摩訶薩如是善知世間出世間法則得世
間出世間法方便。

** 有為無為法品

持世何謂菩薩摩訶薩善知有為無為法得
有為無為法方便菩薩正觀擇是有為法無
有作者無有受者自生自墮是名有為法從
虛妄根本分別起無明因緣和合生皆無所
有但以諸行力故有用有為者即是繫相義
智者通達是中不得有為法不得有為所攝
法何以故賢聖不墮一切諸法名數是故說
得無為者名為賢聖智者通達一切有為皆
是無為是故不復起作諸業持世無有行有
為緣而能通達無為通達無為者更不復緣
有為非離有為得無為非離無為得有為有
為如實相即名無為但為顛倒相應眾生令
知見有為性故分別說是有為法是無為法
是有為相是無為相何等為有為相謂生滅
住異何等為無為相謂無生無滅無住異是
有為相無為相但為引導凡夫故說持世有
為法無生相無滅相無住異相無相是故說
生滅住異相若是有為法定有三相佛當決
定說如是相是生如是相是滅如是相是住
異持世如來說一切法皆是無相持世無生
若當有相無滅若當有相無住異若當有相
佛應決定說是無為相持世若無為有相有
說即非無為菩薩如是思惟亦不見無為法
與有為法合但作是念有為法如實相若不
分別有為無為法即是無為法若分別是有
為是無為則不能通達無為是名通達無為
如實諸菩薩摩訶薩有為無為法方便所謂
於諸法無所住無所繫亦不貪著若有為法
若無為法。

持世若諸菩薩摩訶薩能如是
善知五陰善知十八性善知十二入善知十
二因緣善知八聖道分善知世間出世間法
善知有為無為法當得善知諸法實相亦善
分別諸法之相亦得念力亦得善分別一切
法章句慧亦得轉身成就不斷念乃至得阿
耨多羅三藐三菩提。

** 囑累品

爾時持世菩薩摩訶薩白佛言世尊惟願利
益諸菩薩摩訶薩故護念是經令於後世得
聞是法心淨喜樂勤行精進爾時世尊即以
神力令此三千大千世界香氣徧滿告持世
菩薩言若有能受持讀誦思惟是經者是人
不久當得五陰方便乃至世間出世間法有
為無為法方便亦得諸法實相亦得分別諸
法之相成就不斷念乃至得阿耨多羅三藐
三菩提諸善男子我於無量阿僧祇劫所集
大法寶藏甚為難集受諸無量無邊憂悲苦
惱亦捨無量無邊歡喜快樂今以囑累汝等
於後末世廣為四眾分別解說此正法種令
不敗壞汝等還當然大法炬諸善男子如來
今者請汝等佛子住佛所住即時無量菩薩
摩訶薩頂禮佛足作是言我等承佛威神當
於後世廣宣流布是法寶藏。


御錄經海一滴卷之十

* 音釋

芭蕉
(上音巴下音焦)。
牢
(郎刀切堅也)。
馳
(音池疾驅也)。
邏
(郎佐切)。

蔓
(無販切蔓延也)。

御錄經海一滴卷之十一　　　　　機一

* 大乘本生心地觀經

爾時世尊告彌勒菩薩摩訶薩言汝等大士
諸善男子為欲聽聞出世之法為欲思惟如
如之理為欲修習如如之智來詣佛所供養
恭敬我今演說心地妙法引導眾生令入佛
智如來世尊出興於世甚難值遇如優曇華
所以者何一切眾生遠離大乘菩薩行願趣
向聲聞緣覺菩提厭離生死永入涅槃不樂
大乘常樂妙果然諸如來轉於法輪遠離四
失說相應法一無非處二無非時三無非器
四無非法應病與藥令得復除即是如來不
共之德聲聞緣覺未得自在諸菩薩眾不共
之境以是因緣難見難聞菩提正道心地法
門若有善男子善女人聞是妙法一經於耳
須臾之頃攝念觀心熏成無上大菩提種不
久當坐菩提樹王金剛寶座得成阿耨多羅
三藐三菩提爾時佛告五百長者汝等諦聽
我今為汝分別演說世出世間有恩之處善
男子世間之恩有其四種一父母恩二眾生
恩三國王恩四三寶恩如是四恩一切眾生
平等荷負善男子父母恩者父有慈恩母有
悲恩母悲恩者若我住世於一劫中說不能
盡我今為汝宣說少分假使有人為福德故
恭敬供養一百淨行大婆羅門一百五通諸
大神仙滿百千劫不如一念住孝順心色養
悲母隨所供侍比前功德百千萬分不可校
量世間悲母念子無比恩及未形始自受胎
經於十月行住坐臥受諸苦惱憂念之心恒
無休息若產難時如百千刃競來屠割或致
無常若無苦惱諸親眷屬喜樂無盡猶如貧
女得如意珠其子發聲如聞音樂以母胸臆
而為寢處左右膝上常為遊履於胸臆中出
甘露泉長養之恩彌於普天憐愍之德廣大
無比世間所高莫過山岳悲母之恩逾於須
彌世間之重大地為先悲母之恩亦過於彼
若有男女背恩不順即墮地獄餓鬼畜生一
切如來金剛天等及五通仙不能救護若善
男子善女人依悲母教承順無違諸天護念
福樂無盡如是男女即名尊貴天人種類或
是菩薩為度眾生現為男女饒益父母若善
男子善女人為報母恩經於一劫每日二時
割自身肉以養父母而未能報一日之恩所
以者何一切男女處於胎中口吮乳根飲噉
母血及出胎已幼稚之前所飲母乳百八十
斛母得上味皆與其子愚癡鄙陋情愛無二
以是因緣父母有十高厚恩德一名大地於
母胎中為所依故二名能生經歷眾苦而能
生故三名能正恒以母手理五根故四名養
育隨四時宜能長養故五名智者能以方便
生智慧故六名莊嚴以妙瓔珞而嚴飾故七
名安隱以母懷抱為止息故八名教授善巧
方便導引子故九名教誡以善言辭離眾惡
故十名與業能以家業付囑子故善男子於
諸世間何者最富何者最貧父母在堂名之
為富父母不在名之為貧父母在時名為日
中父母去時名為日沒父母在時名為月明
父母去時名為闇夜是故汝等勤加修習孝
養父母若人供佛福等無異應當如是報父
母恩善男子眾生恩者即無始來一切眾生
輪轉五道經百千劫於多生中互為父母以
互為父母故一切男子即是慈父一切女人
即是悲母昔生生中有大恩故猶如現在父
母之恩等無差別如是昔恩猶未能報或因
妄業生諸違順以執著故反為其怨何以故
無明覆障宿住智明不了前生曾為父母所
可報恩互為饒益無饒益者名為不孝以是
因緣諸眾生類於一切時亦有大恩實為應
報國王恩者福德最勝雖生人間得自在故
三十三天諸天子等恒與其力常護持故山
河大地屬於國王一人福德勝過一切眾生
福故是大聖王以正法化能使眾生悉皆安
樂亦如梵王能生萬物聖王能生治國之法
利眾生故如日天子能照世間聖王亦能觀
察天下人安樂故譬如長者唯有一子愛念
無比憐愍饒益常與安樂晝夜不捨國大聖
王亦復如是等示羣生如同一子擁護之心
晝夜無捨如是人王令修十善名福德王若
不令修名非福主所以者何若王國內一人
修善其所作福皆為七分造善之人得其五
分於彼國王常獲二分善因王修同福利故
造十惡業亦復如是同其事故若有人王成
就正見如法化世名為天主以天善法化世
間故諸天善神及護世王常來加護雖處人
間修行天業賞罰之心無偏黨故一切聖王
法皆如是王見人民造諸不善不能制止諸
天神等悉皆遠離若見修善歡喜讚歎盡皆
唱言我之聖王龍天喜悅澍甘露雨五穀成
熟人民豐樂如意寶珠必現王國於王隣國
咸來歸服人與非人無不稱歎若有惡人於
王國內而生逆心於須臾頃如是之人福自
衰滅命終當墮地獄之中經歷畜生備受諸
苦所以者何由於不知聖王恩故起諸惡逆
得如是報若有人民能行善心敬輔仁王尊
重如佛是人現世安隱豐樂有所願求無不
稱心所以者何一切國王於過去時曾受如
來清淨禁戒常為人王安隱快樂以是因緣
違順果報皆如響應聖王恩德廣大如是善
男子三寶恩者名不思議利樂眾生無有休
息是諸佛身真善無漏無數大劫修因所證
三有業果永盡無餘功德寶山巍巍無比一
切有情所不能知福德甚深猶如大海智慧
無礙等於虛空神通變化充滿世間光明徧
照十方三世一切眾生煩惱業障都不覺知
沉淪苦海生死無窮三寶出世作大船師能
截愛流超昇彼岸諸有智者悉皆瞻仰佛法
僧寶具足無量神通變化利樂有情暫無休
息以是義故諸佛法僧說名為寶善男子我
為汝等畧說四種世出世間有恩之處汝等
當知修菩薩行應報如是四種之恩爾時五
百長者白佛言世尊如是四恩甚為難報當
修何行而報是恩佛告諸長者言善男子為
求菩提有其三種十波羅密如布施中一者
布施波羅密多二者親近波羅密多三者真
實波羅密多若有善男子善女人發阿耨多
羅三藐三菩提心能以七寶滿於三千大千
世界布施無量貧窮眾生如是布施但名布
施波羅密多不名真實波羅密多若有善男
子善女人發大悲心為求無上正等菩提以
自妻子施與他人心無悋惜身肉手足頭目
髓腦乃至身命施來求者如是布施但名親
近波羅密多未名真實波羅密多若善男子
善女人發起無上大菩提心住無所得勸諸
眾生同發此心以真實法一四句偈施一眾
生使向無上正等菩提是名真實波羅密多
前二布施未名報恩若善男子善女人能修
如是第三真實波羅密多乃名真實能報四
恩所以者何前二布施有所得心第三施者
無所得心以真法施一切有情令發無上大
菩提心是人當得證菩提時廣度眾生無有
窮盡紹三寶種使不斷絕以是因緣名為報
恩。

爾時文殊師利菩薩摩訶薩即從座起整衣
服偏袒右肩右膝著地曲躬合掌白佛言世
尊如佛所說我為汝等敷演心地微妙法門
而此道場無量無邊人天大眾皆生渴仰我
今為是啟問如來云何為心云何為地惟願
世尊無緣大慈無礙大悲為諸眾生分別演
說未離苦者令得離苦未安樂者令得安樂
未發心者令得發心未證果者令得證果同
於一道而得涅槃爾時薄伽梵以無量劫中
修諸福智所獲清淨决定勝法大妙智印印
文殊師利言善哉善哉汝今真是三世佛母
一切如來在修行地皆曾引導初發信心以
是因緣十方國土成正覺者皆以文殊而為
其母然今汝身以本願力現菩薩相請問如
來不思議法諦聽諦聽善思念之吾當普為
分別解說唯然世尊我等樂聞爾時薄伽梵
妙善成就一切如來最勝住持平等性智種
種希有微妙功德已能善獲一切諸佛决定
勝法大乘智印已善圓證一切如來金剛祕
密殊勝妙智己能安住無礙大悲自然救攝
十方有情已善圓滿妙觀察智不觀而觀不
說而說是薄伽梵告諸佛母無垢大聖文殊
師利菩薩摩訶薩言大善男子此法名為十
方如來最勝祕密心地法門此法名為一切
凡夫入如來地頓悟法門此法名為一切菩
薩趣大菩提真實正路此法名為三世諸佛
自受法樂微妙寶宮此法名為一切饒益有
情無盡寶藏此法能引諸菩薩眾到色究竟
自在智處此法能引詣菩提樹後身菩薩真
實導師此法能雨世出世財如摩尼寶滿眾
生願此法能生十方三世一切諸佛功德本
源此法能銷一切眾生諸惡業果此法能與
一切眾生所求願印此法能度一切眾生生
死險難此法能息一切眾生苦海波浪此法
能救苦惱眾生而免急難此法能竭一切眾
生老病死海此法善能出生諸佛因緣種子
此法能與生死長夜為大智炬此法能破四
魔兵眾而作甲冑此法即是正勇猛軍戰勝
旌旗此法即是一切諸佛無上法輪此法即
是最勝法幢此法即是擊大法鼓此法即是
吹大法螺此法即是大師子王此法即是大
師子吼此法猶如國大聖王善能正治若順
王化獲大安樂若違王化尋被誅滅善男子
二界之中以心為主能觀心者究竟解脫不
能觀者永處纏縛譬如萬物皆從地生如是
心法生世出世善惡五趣有學無學獨覺菩
薩及於如來以是因緣三界唯心心名為地
一切凡夫親近善友聞心地法如理觀察如
說修行自作教他讚勵慶慰如是之人能斷
二障速圓眾行疾得阿耨多羅三藐三菩提
爾時大聖文殊師利菩薩白佛言世尊如佛
所說唯將心法為三界主心法本元不染塵
穢云何心法染貪瞋癡於三世法誰說為心
過去心已滅未來心未至現在心不住諸法
之內性不可得諸法之外相不可得諸法中
間都不可得心法本來無有形相心法本來
無有住處一切如來尚不見心何况餘人得
見心法一切諸法從妄想生以何因緣今者
世尊為大眾說三界唯心願佛哀愍如實解
說爾時佛告文殊師利菩薩言如是如是如
汝所問心心所法本性空寂我說眾喻以明
其義善男子心如幻法由徧計生種種心想
受苦樂故心如水流念念生滅於前後世不
暫住故心如大風一剎那間歷方所故心如
燈焰眾緣和合而得生故心如電光須臾之
頃不久住故心如虛空客塵煩惱所覆障故
心如猿猴遊五欲樹不暫住故心如畫師能
畫世間種種色故心如僮僕為諸煩惱所策
役故心如獨行無第二故心如國王起種種
事得自在故心如怨家能令自身受大苦故
心如埃塵坌污自身生雜穢故心如幻夢於
我法相執為我故心如夜义能噉種種功德
法故心如青蠅好穢惡故心如殺者能害身
故心如盜賊竊功德故心如大鼓起鬬戰故
心如飛蛾愛燈色故心如野鹿逐假聲故心
如眾蜂集蜜味故善男子如是所說心心所
法無內無外亦無中間於諸法中求不可得
去來現在亦不可得超越三世非有非無常
懷染著從妄緣現緣無自性心性空故如是
空性不生不滅無來無去不一不異非斷非
常本無生處亦無滅處亦非遠離非不遠離
如是心等不異無為無為之體不異心等心
法之體本不可說非心法者亦不可說何以
故若無為是心即名斷見若離心法即名常
見永離二相不著二邊如是悟者名見真諦
悟真諦者名為賢聖一切賢聖性本空寂無
為法中戒無持犯亦無大小無有心王及心
所法無苦無樂如是法界自性無垢無上中
下差別之相何以故是無為法性平等故如
眾河水流入海中盡同一味無別相故此無
垢性非實非虛此無垢性是第一義無盡滅
相體本不生此無垢性常住不變最勝涅槃
我所淨故此無垢性遠離一切平等不平等
體無異故若有善男子善女人欲求阿耨多
羅三藐三菩提者應當一心修習如是心地
觀法。

爾時如來於諸眾生起大悲心猶如父母愛
念一子為滅世間大力邪見利益安樂一切
有情宣說觀心陀羅尼曰。

唵　室佗　波
羅底　吠憚　迦盧弭

爾時如來說真言已告文殊師利菩薩摩訶
薩如是神咒具大威力若有善男子善女人
持此咒時舉清淨手左右十指更互相义以
左壓右更相豎握如縛著形名金剛縛印成
此印已習前真言所獲功德無有限量乃至
菩提不復退轉。

爾時薄伽梵為諸眾生宣說觀心妙門已告
文殊師利菩薩摩訶薩言大善男子我為眾
生已說心地亦復當說發菩提心令諸有情
發阿耨多羅三藐三菩提心速圓妙果爾時
文殊師利菩薩白佛言世尊如佛所說過去
已滅未來未至現在不住三世所有一切心
法本性皆空彼菩提心說何名發善哉世尊
願為解說佛告文殊師利諸心法中起眾邪
見為欲除斷六十二見種種見故心心所法
我說為空如是諸見無依止故善男子以何
因緣立空義耶為滅煩惱從妄心生而說是
空若執空理為究竟有空性亦空執空作病
亦應除遣何以故若執空義為究竟者諸法
皆無因無果路伽耶陀有何差別如阿伽陀
藥能療諸病若有病者服之必差其病既愈
藥隨病除無病服藥藥還成病本設空藥為
除有病執有成病執空亦然誰有智者服藥
取病善男子若起有見勝起空見空治有病
無藥治空以是因緣服於空藥除邪見已自
覺悟心能發菩提此覺悟心即菩提心無有
二相善男子自覺悟心有四種義云何為四
謂諸凡夫有二種心諸佛菩薩有二種心凡
夫二心其相云何一者眼識乃至意識因緣
自境名自悟心二者離於五根心心所法和
合緣境名自悟心如是二心能發菩提善男
子賢聖二心其相云何一者觀真實理智二
者觀一切境智如是四種名自悟心爾時文
殊師利菩薩白佛言世尊心無形相亦無住
處凡夫行者最初發心依何等處觀何等相
佛言善男子凡夫所觀菩提心相猶如清淨
圓滿月輪於胸臆上明朗而住若欲速得不
退轉者在阿蘭若及空寂室端身正念結前
如來金剛縛印冥目觀察臆中明月作是思
惟是滿月輪五十由旬無垢明淨內外澄徹
最極清凉月即是心心即是月塵翳無染妄
想不生能令眾生身心清淨大菩提心堅因
不退。

* 無量義經

一時佛住王舍城耆闍崛山中與大比丘眾
萬二千人俱文殊師利法王子大莊嚴菩薩
等八萬人俱是諸菩薩皆是法身大士戒定
慧解脫解脫知見之所成就其心禪寂常在
三昧恬安憺怕無為無欲守志不動億百千
劫無量法門悉現在前得大智慧通達諸法
曉了分別性相真實又善能知諸根性欲以
陀羅尼無礙辯才諸佛法輪隨順能轉開涅
槃門扇解脫風除世惱熱致法清凉布善種
子徧功德田普令一切發菩提萌成阿耨多
羅三藐三菩提無量大悲救苦眾生是諸眾
生真善知識是諸眾生大良福田是諸眾生
不請之師是諸眾生安隱樂處於如來地堅
固不動安住願力廣淨佛國是諸菩薩摩訶
薩皆有如斯不思議德爾時大莊嚴菩薩摩
訶薩與八萬菩薩摩訶薩俱白佛言世尊菩
薩摩訶薩欲得疾成阿耨多羅三藐三菩提
應當修行何等法門佛言善男子有一法門
能令菩薩疾得阿耨多羅三藐三菩提善男
子是一法門名為無量義菩薩欲得修學無
量義者應當觀察一切諸法自本來今性相
空寂無大無小無生無滅非住非動不進不
退猶如虛空無有二法而諸眾生虛妄橫計
是此是彼是得是失起不善念造眾惡業輪
迴六趣備受苦毒無量億劫不能自出菩薩
摩訶薩如是諦觀生憐愍心發大慈悲將欲
救拔又復深入一切諸法法相如是生如是
法法相如是住如是法法相如是異如是法
法相如是滅如是法法相如是能生惡法法
相如是能生善法住異滅者亦復如是菩薩
如是觀察四相始末悉徧知已次復諦觀一
切諸法念念不住新新生滅復觀即時生住
異滅如是觀已而入眾生諸根性欲性欲無
量故說法無量說法無量故義亦無量無量
義者從一法生其一法者即無相也如是無
相無相不相不相無相名為實相菩薩摩訶
薩安住如是真實相巳所發慈悲明諦不虛
於眾生所真能拔苦復為說法令受快樂善
男子菩薩摩訶薩如是修一法門無量義者
必得疾成阿耨多羅三藐三菩提善男子自
我道場菩提樹下端坐六年得成阿耨多羅
三藐三菩提以佛眼觀一切諸法不可宣說
所以者何諸眾生等性欲不同性欲不同種
種說法以方便力四十餘年未顯真實是故
眾生得道差別不得疾成無上菩提善男子
法譬如水能洗垢穢若井若池若江若河溪
渠大海皆悉能洗諸有垢穢其法水者亦復
如是能洗眾生諸煩惱垢善男子水性是一
江河井池溪渠大海各各別異其法性者亦
復如是洗除塵勞等無差別三法四果二道
不一善男子水雖俱洗而并非池池非江河
溪渠非海如來世雄於法自在所說諸法亦
復如是初中後說皆能洗除眾生煩惱而初
非中而中非後初中後說文詞雖一而義各
異義異故眾生解異解異故得法得果得道
亦異是故善男子自我得道初起說法至於
今日演說大乘無量義經未曾不說苦空無
常無我非真非假非大非小本來不生今亦
不滅一相無相法相法性不來不去而眾生
四相所遷善男子以是義故諸佛無有二言
能以一音普應眾聲能以一身示百千萬億
那由他無量無數恒河沙身一一身中又示
若干百千萬億那由他阿僧祇恒河沙種種
類形善男子是則諸佛不可思議甚深境界
非二乘所知亦非十住菩薩所及唯佛與佛
乃能究了善男子是故我說微妙甚深無上
大乘無量義經文理真正尊無過上三世諸
佛所共守護無有眾魔外道得入不為一切
邪見生死之所壞敗菩薩摩訶薩若欲疾成
無上菩提應當修學如是甚深無上大乘無
量義經佛說是已於是眾中三萬二千菩薩
摩訶薩得無量義三昧無量眾生發阿耨多
羅三藐三菩提心爾時世尊告大莊嚴菩薩
言善男子是經有十不思議功德力第一是
經能令菩薩未發心者發菩提心無慈仁者
起慈仁心好殺戮者起大悲心生嫉妬者起
隨喜心有愛著者起能捨心諸慳貪者起布
施心多憍慢者起持戒心瞋恚盛者起忍辱
心生懈怠者起精進心諸散亂者起禪定心
於愚癡者起智慧心未能度彼者起度彼心
行十惡者起十善心樂有為者志無為心有
退心者作不退心為有漏者起無漏心多煩
惱者起除滅心第二若有眾生得是經者若
一轉若一偈乃至一句則能通達百千億義
無量數劫不能演說所受持法所以者何以
是法義無量故譬如從一種子生百千萬百
千萬中一一復生百千萬數如是展轉乃至
無量是故此經名無量義第三若有眾生得
聞是經雖有煩惱如無煩惱出生入死無怖
畏想於諸眾生生憐愍想於一切法得勇健
想能荷無上菩提重任擔負眾生出生死道
未能自度已能度他猶如船師能度眾生眾
生如說行者得度生死第四若有眾生得聞
是經得勇健想雖未自度而能度他諸佛如
來常向是人而演說法是人聞已悉能受持
隨順不逆轉復為人隨宜廣說善男子是人
譬如國王夫人新生王子若一日若一月若
至七歲雖復不能領理國事已為臣民之所
宗敬是持經者亦復如是常為諸佛之所護
念慈愛徧覆第五若善男子善女人受持讀
誦書寫如是甚深無上大乘無量義經是人
雖復具縛煩惱未能遠離諸凡夫事而能示
現大菩提道延於一日以為百劫百劫亦能
促為一日令彼眾生歡喜信伏譬如龍子始
生七日即能興雲亦能降雨第六若善男子
善女人若佛在世若滅度後受持讀誦是經
典者雖具煩惱而為眾生說法令遠離煩惱
生死斷一切苦眾生聞已修行得法得果得
道與佛如來等無差別譬如王子雖復稚小
若王巡遊及以疾病委是王子領理國事王
子是時依大王命如法教令羣僚百官宣流
正化國土人民各隨其安如大王治等無有
異持經善男子善女人亦復如是雖未得住
初不動地依佛如是所用說教而敷演之眾
生聞已斷除煩惱得法得果乃至得道第七
若善男子善女人如法修行發菩提心起諸
善根興大悲意欲度一切苦惱眾生未得修
行六波羅密六波羅密自然在前即於是身
得無生法忍生死煩惱一時斷壞昇於菩薩
第七之地譬如健人為王除怨怨既滅已王
大歡喜賜與半國之封持經善男子善女人
亦復如是六度法寶不求自至生死怨敵自
然散壞證無生忍半佛國寶封賞安樂第八
若善男子善女人能得是經典者受持讀誦
書寫頂戴如法奉行堅固戒忍兼行檀度深
發慈悲廣為人說若人先來都不信有罪福
者以是經示之設種種方便彊化令信以經
威力故令其人心歘然得迴信心既發勇猛
精進即證無生法忍得至上地與諸菩薩以
為眷屬速能成就眾生淨佛國土不久得成
無上菩提第九若善男子善女人為人分別
解說是經義者即得宿業餘罪重障一時滅
盡便得清淨逮得大辯次第莊嚴諸波羅密
獲諸三昧入大總持門得勤精進力速得越
上地善能分身散體徧十方國土拔濟一切
二十五有極苦眾生悉令解脫第十若善男
子善女人如說修行復能廣勸在家出家人
受持讀誦如法修行以慈心勸化力故是善
男子善女人即於是身便逮無量諸陀羅尼
門於凡夫地自然能發弘誓大願深能拔救
一切眾生成就大悲饒益一切而演法澤洪
潤枯涸以此法藥施諸眾生漸見超登位法
雲地恩澤普潤慈被無外是故此人不久得
成阿耨多羅三藐三菩提善男子是名是經
十種功德不思議力能令一切眾生於凡夫
地生起諸菩薩無量道芽令功德樹欝盛扶
疎增長是故號不可思議功德無量義經大
莊嚴菩薩及八萬菩薩摩訶薩同聲白佛言
世尊慈愍快為我等說如是法令我大獲法
利世尊慈恩實難可報爾時佛告大莊嚴菩
薩及八萬菩薩摩訶薩言汝等當於此經廣
化一切勤心流布於當來世必令廣行閻浮
提令一切眾生得見聞讀誦書寫供養以是
之故亦疾令汝等速得阿耨多羅三藐三菩
提爾時大會皆大歡喜頂禮世尊信受奉行。



御錄經海一滴卷之十

* 音釋

吮
(徂兖切欶也)。
髓腦
(上息委切骨中脂下奴老切頂髓)。
冑
(音宙)。
坌

(焚上聲塵塕也)。

御錄經海一滴卷之十二　　　　　機二

* 妙法蓮華經

爾時世尊四眾圍繞供養恭敬尊重讚歎為
諸菩薩說大乘經名無量義教菩薩法佛所
護念說此經已結跏趺坐入於無量義處三
昧身心不動是諸大眾得未曾有歡喜合掌
一心觀佛爾時佛放眉間白毫相光照東方
萬八千世界靡不周徧下至阿鼻地獄上至
阿迦尼吒天於此世界盡見彼土六趣眾生
又見彼土現在諸佛及聞諸佛所說經法爾
時彌勒菩薩欲自決疑而問文殊師利言以
何因緣而有此瑞神通之相文殊師利語彌
勒菩薩摩訶薩及諸大士善男子等如我惟
忖今佛世尊欲說大法雨大法雨吹大法螺
擊大法鼓演大法義。

爾時世尊從三昧安
詳而起告舍利弗諸佛智慧甚深無量其智
慧門難解難入一切聲聞辟支佛所不能知
所以者何如來知見廣大深遠無量無礙力
無所畏禪定解脫三昧深入無際成就一切
未曾有法舍利弗取要言之無量無邊未曾
有法佛悉成就止舍利弗不須復說所以者
何佛所成就第一希有難解之法唯佛與佛
乃能究盡諸法實相所謂諸法如是相如是
性如是體如是力如是作如是因如是緣如
是果如是報如是本末究竟等爾時世尊欲
重宣此義而說偈言。

「　如是大果報
　種種性相義
　我及十方佛
　乃能知是事
　是法不可示
　言辭相寂滅
　諸餘眾生類
　無有能得解
　假使滿世間
　皆如舍利弗
　盡思共度量
　不能測佛智
　舍利弗當知
　諸佛語無異
　於佛所說法
　當生大信力
　佛以方便力
　示以三乘教
　眾生處處著
　引之令得出」


爾時舍利弗白佛言世尊何因何緣慇勤稱
歎甚深微妙難解之法今者四眾咸皆有疑
惟願世尊敷演斯事爾時佛告舍利弗止止
不須復說若說是事一切世間諸天及人皆
當驚疑即說偈言。

「　止止不須說
　我法妙難思
　諸增上慢者
　聞必不敬信」


爾時舍利弗重白佛言世尊惟願說之惟願
說之如我等輩必能敬信佛告舍利弗汝已
殷勤啟請豈得不說汝今諦聽善思念之吾
當為汝分別解說說此語時會中有比丘比
丘尼優婆塞優婆夷五千人等即從座起禮
佛而退世尊默然而不制止告舍利弗我今
此眾無復枝葉純有真實如是增上慢人退
亦佳矣汝今善聽當為汝說舍利弗諸佛隨
宜說法意趣難解所以者何我以無數方便
種種因緣譬喻言辭演說諸法是法非思量
分別之所能解唯有諸佛乃能知之所以者
何諸佛世尊唯以一大事因緣故出現於世
欲令眾生開佛知見使得清淨故欲示眾生
佛之知見故欲令眾生悟佛知見故欲令眾
生入佛知見道故出現於世舍利弗諸佛如
來但教化菩薩諸有所作常為一事唯以佛
之知見示悟眾生如來但以一佛乘故為眾
生說法無有餘乘若二若三一切十方諸佛
法亦如是皆為一佛乘故是諸眾生從諸佛
聞法究竟皆得一切種智舍利弗我今亦復
如是知諸眾生有種種欲深心所著隨其本
性以種種因緣譬喻言辭方便力而為說法
如此皆為得一佛乘一切種智故舍利弗十
方世界中尚無二乘何況有三舍利弗諸佛
出於五濁惡世眾生垢重慳貪嫉妬成就諸
不善根故諸佛以方便力於一佛乘分別說
三舍利弗有諸比丘比丘尼自謂已得阿羅
漢是最後身究竟涅槃便不復志求阿耨多
羅三藐三菩提當知此輩皆是增上慢人所
以者何若有比丘實得阿羅漢若不信此法
無有是處除佛滅度後現前無佛所以者何
佛滅度後如是等經受持讀誦解義者是人
難得若遇餘佛於此法中便得決了舍利弗
汝等當一心信解受持佛語諸佛如來言無
虛妄無有餘乘唯一佛乘爾時世尊欲重宣
此義而說偈言。

「　十方佛土中
　唯有一乘法
　無二亦無三
　除佛方便說
　但以假名字
　引導於眾生
　說佛智慧故
　諸佛出於世
　唯此一事實
　餘二則非真
　佛自住大乘
　如其所得法
　定慧力莊嚴
　以此度眾生
　我以相嚴身
　光明照世間
　無量眾所尊
　為說實相印
　舍利弗當知
　我本立誓願
　欲令一切眾
　如我等無異
　若我遇眾生
　盡教以佛道
　無智者錯亂
　迷惑不受教
　我知此眾生
　未曾修善本
　堅著於五欲
　癡愛故生惱
　以諸欲因緣
　輪迴六趣中
　世世常增長
　入邪見稠林
　若有若無等
　依止此諸見
　深著虛妄法
　堅受不可捨
　如是人難度
　我為設方便
　說諸盡苦道
　示之以涅槃
　我雖說涅槃
　是亦非真滅
　諸法從本來
　常自寂滅相
　佛子行道已
　來世得作佛
　一切諸世尊
　皆說一乘道
　今此諸大眾
　皆應除疑惑
　諸佛語無異
　唯一無二乘
　更以異方便
　助顯第一義
　若有眾生類
　值諸過去佛
　若聞法布施
　或持戒忍辱
　精進禪智等
　種種修福慧
　如是諸人等
　皆已成佛道
　若有聞法者
　無一不成佛
　諸佛本誓願
　我所行佛道
　普欲令眾生
　亦同得此道
　諸佛兩足尊
　知法常無性
　佛種從緣起
　是故說一乘
　是法住法位
　世間相常住
　諸法寂滅相
　不可以言宣
　以方便力故
　如來如是說」


爾時舍利弗踴躍歡喜即起合掌而白佛言
我今從佛聞所未聞未曾有法斷諸疑悔身
意泰然快得安隱今日乃知真是佛子從佛
口生從法化生。

爾時佛告舍利弗我昔曾
於二萬億佛所為無上道故常教化汝汝亦
長夜隨我受學我以方便引導汝故生我法
中舍利弗我昔教汝志願佛道汝今悉忘而
便自謂已得滅度我今還欲令汝憶念本願
所行道故為諸聲聞說是大乘經名妙法蓮
華教菩薩法佛所護念舍利弗汝於未來世
奉持正法具足菩薩所行之道當得作佛號
曰華光如來國名離垢劫名大寶莊嚴其國
中以菩薩為大寶故爾時四部大眾見舍利
弗於佛前受阿耨多羅三藐三菩提記心大
歡喜踴躍無量釋提桓因梵天王等與無數
天子各以天衣天香天華天樂供養於佛而
說偈言。

「　大智舍利弗
　今得受尊記
　我等亦如是
　必當得作佛
　我所有福業
　今世若過世
　及見佛功德
　盡回向佛道」


爾時舍利弗白佛言世尊我今親於佛前得
受阿耨多羅三藐三菩提記是諸千二百心
自在者昔住學地佛常教化言我法能離生
老病死究竟涅槃是學無學人亦各自以離
我見及有無見等謂得涅槃而今於世尊前
聞所未聞皆墮疑惑善哉世尊願為四眾說
其因緣令離疑悔爾時佛告舍利弗我先不
言諸佛世尊以種種因緣譬喻言辭方便說
法皆為阿耨多羅三藐三菩提耶今當復以
譬喻更明此義舍利弗若國邑聚落有大長
者財富無量其家廣大唯有一門多諸人眾
止住其中堂閣朽故牆壁隤落柱根腐敗梁
棟傾危周帀俱時歘然火起焚燒舍宅長者
諸子若十二十或至三十在此宅中長者見
是大火從四面起即大驚怖而作是念我雖
能於此所燒之門安隱得出而諸子等於火
宅內樂著嬉戲不覺不知不驚不怖火來逼
身苦痛切已心不厭患無求出意是長者作
是思惟是舍唯有一門而復陿小諸子幼稚
未有所識戀著戲處或當墮落為火所燒我
當為說怖畏之事此舍已燒宜時疾出無令
為火之所燒害父雖憐愍善言誘喻而諸子
等樂著嬉戲不肯信受不驚不畏了無出心
爾時長者即作是念此舍已為大火所燒我
今當設方便令諸子等得免斯害父知諸子
先心各有所好而告之言汝等所可玩好希
有難得汝若不取後必憂悔如此種種羊車
鹿車牛車今在門外可以遊戲汝等於此火
宅宜速出來隨汝所欲皆當與汝爾時諸子
聞父所說珍玩之物適其願故心各勇銳互
相推排競共馳走爭出火宅爾時長者名賜
諸子等一大車其車高廣眾寶莊校駕以白
牛膚色𠑽潔形體姝好有大筋力行步平正
其疾如風又多僕從而侍衛之是時諸子各
乘大車得未曾有舍利弗於汝意云何是長
者等與諸子珍寶大車寧有虛妄不舍利弗
言不也世尊是長者但令諸子得免火難全
其軀命非為虛妄何况長者自知財富無量
欲饒益諸子等與大車佛告舍利弗善哉善
哉如汝所言如來亦復如是以智慧方便於
三界火宅拔濟眾生為說三乘而作是言汝
等莫得樂住三界火宅勿貪麤弊色聲香味
觸也若貪著生愛則為所燒汝速出三界當
得聲聞辟支佛佛乘我今為汝保任此事終
不虛也汝等但當勤修精進舍利弗若有眾
生聞法信受欲速出三界自求涅槃名聲聞
乘如求羊車出於火宅求自然慧樂獨善寂
深知諸法因緣名辟支佛乘如求鹿車出於
火宅求一切智佛智自然智無師智如來知
見力無所畏利益天人度脫一切是名大乘
如彼諸子為求牛車出於火宅舍利弗是諸
眾生脫三界者悉與諸佛禪定解脫等娛樂
之具皆是一相一種聖所稱歎能生淨妙第
一之樂以是因緣當知諸佛方便力故於一
佛乘分別說三。

爾時慧命須菩提摩訶迦
旃延摩訶迦葉摩訶目犍連從佛所聞未曾
有法歡喜踴躍即從座起而白佛言我等居
僧之首年並朽邁自謂巳得涅槃無所堪任
但念空無相無作於菩薩法遊戲神通淨佛
國土成就眾生心不喜樂今於佛前得聞希
有之法深自慶幸獲大善利無量珍寶不求
自得爾時摩訶迦葉而說偈言。

「　我等今日
　聞佛音教
　歡喜踊躍
　得未曾有
　譬如童子
　幼稚無識
　捨父逃逝
　遠到他土
　其父憂念
　四方推求
　頓止一城
　其家巨富
　而年朽邁
　益憂念子
　癡子捨我
　五十餘年
　庫藏諸物
　當如之何
　爾時窮子
　求索衣食
　從邑至邑
　從國至國
　或有所得
　或無所得
　饑餓羸瘦
　體生瘡癬
　漸次經歷
　到父住城
　傭賃展轉
　遂至父舍
　爾時長者
　於其門內
　施大寶帳
　處師子座
　眷屬圍繞
　諸人侍衛
　窮子見父
　豪貴尊嚴
　驚怖自怪
　馳走而去
　借問貧里
　欲往傭作
　長者是時
　在師子座
　遙見其子
　默而識之
　知子愚劣
　不信是父
　方便遣人
　云當相雇
　除諸糞穢
　倍與汝價
　窮子聞之
　歡喜隨來
　於是長者
　著弊垢衣
　執除糞器
　往到子所
　方便附近
　語令勤作
　當益汝價
　飲食充足
　又以輭語
　若如我子
　漸令入出
　執作家事
　示其金銀
　皆使令知
　父知子心
　漸巳曠大
　即聚親族
　剎利居士
　說是我子
　捨我他行
　凡我所有
　悉以付之
　子念昔貧
　志意下劣
　今於父所
　大獲珍寶
　甚大歡喜
　得未曾有
　佛亦如是
　知我樂小
　未曾說言
　汝等作佛
　一切諸佛
　祕藏之法
　但為菩薩
　演其實事
　而不為我
　說斯真要
　如彼窮子
　得近其父
　雖知諸物
　心不希取
　我等雖說
　佛法寶藏
　自無志願
　亦復如是
　自謂為足
　更無餘事
　所以者何
　一切諸法
　皆悉空寂
　無生無滅
　無大無小
　無漏無為
　無貪無著
　修習空法
　得脫三界
　苦惱之患
　則為巳得
　報佛之恩
　導師見捨
　觀我心故
　初不勸進
　說有實利
　我等今日
　得未曾有
　如彼窮子
　得無量寶
　世尊我今
　得道得果
　於無漏法
　得清淨眼
　我等長夜
　持佛淨戒
　始於今日
　得其果報
　法王法中
　久修梵行
　今得無漏
　無上大果
　於諸世間
　應受供養
　世尊大恩
　以希有事
　憐愍教化
　利益我等
　無量億劫
　誰能報者
　頭頂禮敬
　兩肩荷負
　盡心恭敬
　四事供養
　於恒沙劫
　亦不能報」


爾時世尊告摩訶迦葉及諸大弟子善哉善
哉迦葉當知如來是諸法之王若有所說皆
不虛也於一切法以智方便而演說之其所
說法皆悉到於一切智地如來觀知一切諸
法之所歸趣亦知一切眾生深心所行通達
無礙又於諸法究盡明了示諸眾生一切智
慧迦葉譬如三千大千世界山川谿谷土地
所生卉木叢林及諸藥草種類若干名色各
異密雲彌布澍澤普洽其小根莖枝葉中根
莖枝葉大根莖枝葉隨上中下各有所受一
雲所雨稱其種性而得生長華果敷實雖一
地所生一雨所潤而諸草木各有差別迦葉
當知如來亦復如是未度者令度未解者令
解未安者令安未涅槃者令得涅槃觀是眾
生諸根利鈍精進懈怠隨其所堪而為說法
種種無量皆令歡喜快得善利是諸眾生聞
是法己現世安隱後生善處以道受樂離諸
障礙如來說法一相一味所謂解脫相離相
滅相究竟至於一切種智其有眾生聞如來
法若持讀誦如說修行所有功德不自覺知
所以者何唯有如來知此眾生種相體性如
實知之明了無礙觀眾生心欲而將護之是
故不即為說一切種智迦葉諸佛世尊隨宜
說法難解難知。

佛告諸比丘乃往過去無
量無邊不可思議阿僧祇劫爾時有佛名大
通智勝彼佛滅度巳來甚大久遠譬如三千
大千世界所有地種假使有人磨以為墨過
於東方千國土乃下一點大如微塵又過千
國土復下一點如是展轉盡地種墨於汝等
意云何是諸國土能得邊際知其數不不也
世尊諸比丘是人所經國土若點不點盡抹
為塵一塵一劫彼佛滅度巳來復過是數我
以如來知見力故觀彼久遠猶若今日乃述
往事而說偈言。

「　大通智勝佛
　十劫坐道場
　佛法不現前
　不得成佛道
　過十小劫巳
　乃得成佛道
　諸天及世人
　心皆懷踊躍
　頭面禮佛足
　而請轉法輪
　無量慧世尊
　受彼眾人請
　為宣種種法
　四諦十二緣
　千萬恒沙眾
　皆成阿羅漢
　時王十六子
　出家作沙彌
　皆共請彼佛
　演說大乘法
　佛知童子心
　宿世之所行
　以無量因緣
　種種諸譬喻
　說六波羅密
　及諸神通事
　分別真實法
　菩薩所行道
　說是法華經
　如恒河沙偈
　彼佛說經已
　靜室入禪定
　是諸沙彌等
　各各坐法座
　宣揚助法化
　廣度諸眾生
　是諸聞法者
　常與師俱生
　其有住聲聞
　漸教以佛道
　我在十六數
　曾亦為汝說
　以是本因緣
　今說法華經
　譬如險惡道
　逈絕多毒獸
　又復無水草
　人所怖畏處
　無數千萬眾
　欲過此險道
　其路甚曠遠
　經五百由旬
　時有一導師
　強識有智慧
　明了心決定
　在險濟眾難
　眾人皆疲倦
　而白導師言
　我等今頓乏
　於此欲退還
　導師作是念
　此輩甚可愍
　如何欲退還
　而失大珍寶
　尋時思方便
　當設神通力
　化作大城郭
　莊嚴諸舍宅
　周帀有園林
　慰眾言勿懼
　汝等入此城
　各可隨所樂
　諸人既入城
　心皆大歡喜
　皆生安隱想
　自謂巳得度
　導師知息巳
　集眾而告言
　汝等當前進
　此是化城耳
　汝今勤精進
　當共至寶所
　我亦復如是
　為一切導師
　見諸求道者
　中路而懈廢
　不能度生死
　煩惱諸險道
　故以方便力
　為息說涅槃
　言汝等苦滅
　所作皆已辦
　既知到涅槃
　皆得阿羅漢
　爾乃集大眾
　為說真實法
　諸佛方便力
　分別說三乘
　唯有一佛乘
　息處故說二
　今為汝說實
　汝所得非滅
　為佛一切智
　當發大精進
　汝證一切智
　十力等佛法
　具三十二相
　乃是真實滅
　諸佛之導師
　為息說涅槃
　既知是息巳
　引入於佛慧」


爾時千二百阿羅漢心自在者作是念我等
歡喜得未曾有若世尊各見授記如餘大弟
子者不亦快乎佛知此等心之所念而說偈
言。

「　憍陳如比丘
　當見無量佛
　過阿僧祇劫
　乃成等正覺
　其五百比丘
　次第當作佛
　同號曰普明
　轉次而授記
　餘諸聲聞眾
　亦當復如是
　其不在此會
　汝等為宣說」


爾時五百阿羅漢於佛前得授記巳歡喜踊
躍即從座起到於佛前頭面禮足悔過自責
世尊譬如有人至親友家醉酒而臥是時親
友官事當行以無價寶珠繫其衣裏與之而
去其人醉臥都不覺知起巳遊行到於他國
為衣食故勤力求索甚大艱難若少有所得
便以為足於後親友會遇見之而作是言咄
哉丈夫何為衣食乃至如是我昔欲令汝得
安樂五欲自恣於某年月日以無價寶珠繫
汝衣裏今故現在而汝不知勤苦憂惱以求
自活甚為癡也汝今可以此寶貿易所須常
可如意無所乏短佛亦如是為菩薩時教化
我等令發一切智心而尋廢忘不知不覺今
者世尊覺悟我等我今乃知實是菩薩得受
阿耨多羅三藐三菩提記以是因緣甚大歡
喜得未曾有。

爾時佛告藥王菩薩摩訶薩
我所說經典無量千萬億巳說今說當說而
於其中此法華經最為難信難解藥王此經
是諸佛祕要之藏不可分布妄授與人而此
經者如來現在猶多怨嫉况滅度後藥王當
知如來滅後其能書持讀誦供養為他人說
者如來則為以衣覆之又為他方現在諸佛
之所護念藥王譬如有人渴乏須水於彼高
原穿鑿求之猶見乾土知水尚遠施功不巳
轉見濕土遂漸至泥其心決定知水必近菩
薩亦復如是若未聞未解未能修習是法華
經當知是人去阿耨多羅三藐三菩提尚遠
若得聞解思惟修習必知得近阿耨多羅三
藐三菩提所以者何一切菩薩阿耨多羅三
藐三菩提皆屬此經此經開方便門示真實
相是法華經藏深固幽遠無人能到今佛教
化成就菩薩而為開示若聲聞人聞是經驚
疑怖畏當知是為增上慢者藥王若有善男
子善女人如來滅後欲為四眾說是法華經
者云何應說是善男子善女人入如來室著
如來衣坐如來座爾乃應為四眾廣說斯經
如來室者一切眾生中大慈悲心是如來衣
者柔和忍辱心是如來座者一切法空是安
住是中然後以不懈怠心為諸菩薩及四眾
廣說是法華經爾時世尊欲重宣此義而說
偈言。

「　欲捨諸懈怠
　應當聽此經
　不聞法華經
　去佛智甚遠
　若人說此經
　應入如來室
　著於如來衣
　而坐如來座
　處眾無所畏
　廣為分別說
　大慈悲為室
　柔和忍辱衣
　諸法空為座
　處此為說法
　若人具是德
　或為四眾說
　空處讀誦經
　皆得見我身
　諸佛護念故
　速得菩薩道」


爾時佛前有七寶塔高五百由旬從地涌出
住在空中種種寶物而莊校之四面皆出多
摩羅䟦栴檀之香充徧世界爾時寶塔中出
大音聲歎言善哉善哉釋迦牟尼世尊能以
平等大慧教菩薩法佛所護念妙法華經為
大眾說如是如是釋迦牟尼世尊如所說者
皆是真實爾時有菩薩摩訶薩名大樂說知
一切世間天人阿修羅等心之所疑而白佛
言世尊以何因緣有此寶塔從地涌出又於
其中發是音聲佛告大樂說菩薩此寶塔中
有如來全身乃徃過去東方無量千萬億阿
僧祇世界國名寶淨彼中有佛號曰多寶其
佛行菩薩道時作大誓願若我成佛滅度之
後於十方國土有說法華經處我之塔廟為
聽是經故涌現其前為作證明爾時釋迦牟
尼佛即從座起住虛空中一切四眾起立合
掌一心觀佛於是釋迦牟尼佛以右指開七
寶塔戶出大音聲如却關鑰開大城門即時
一切眾會皆見多寶如來於寶塔中坐師子
座全身不散如入禪定時多寶佛於寶塔中
分半座與釋迦牟尼佛而作是言釋迦牟尼
佛可就此座即時釋迦牟尼佛入其塔中坐
其半座結跏趺坐爾時大眾見二如來在七
寶塔中師子座上結跏趺坐各作是念佛坐
高遠惟願如來以神通力令我等輩俱處虛
空即時釋迦牟尼佛以神通力接諸大眾皆
在虛空以大音聲普告四眾誰能於此娑婆
國土廣說妙法華經佛欲以此妙法華經付
囑有在而說偈言。

「　聖主世尊
　雖久滅度
　在寶塔中
　尚為法來
　諸人云何
　不勤為法
　彼佛本願
　我滅度後
　在在所徃
　常為聽法
　令法久住
　故來至此
　其有能護
　此經法者
　則為供養
　我及多寶
　諸善男子
　各諦思惟
　此為難事
　宜發大願
　諸餘經典
　數如恒沙
　雖說此等
　未足為難
　於我滅後
　若能奉持
　如斯經典
　是則為難
　我為佛道
　於無量土
　從始至今
　廣說諸經
　而於其中
　此經第一
　若有能持
　則持佛身
　如是之人
　諸佛所歎
　是則勇猛
　是則精進
　是名持戒
　行頭陀者
　則為疾得
　無上佛道」


於時下方多寶世尊所從菩薩名曰智積白
多寶佛當還本土釋迦牟尼佛告智積曰善
男子且待須臾此有菩薩名文殊師利可與
相見論說妙法爾時文殊師利坐千葉蓮華
從於大海娑竭羅龍宮自然涌出至於佛所
頭面敬禮二世尊足修敬己畢智積問言仁
往龍宮所化眾生其數幾何文殊師利言其
數無量非口所宣且待須臾自當證知所言
未竟無數菩薩坐寶蓮華從海涌出詣靈鷲
山住在虛空此諸菩薩皆是文殊師利之所
化度文殊師利謂智積曰於海教化其事如
是我於海中唯常宣說妙法華經智積問言
此經甚深微妙諸經中寶頗有眾生勤加精
進修行此經速得佛不文殊師利言有娑竭
羅龍王女年始八歲智慧利根得陀羅尼諸
佛所說甚深祕藏悉能受持深入禪定了達
諸法於剎那頃發菩提心得不退轉言論未
訖時龍王女忽現於前頭面禮敬以偈讚曰。

「　深達罪福相
　徧照於十方
　微妙淨法身
　具相三十二
　以八十種好
　用莊嚴法身
　天人所戴仰
　龍神咸恭敬
　一切眾生類
　無不宗奉者
　又聞成菩提
　唯佛當證知
　我闡大乘教
　度脫苦眾生」


時舍利弗語龍女言汝謂不久得無上道是
事難信爾時龍女有一寶珠價值三千大千
世界持以上佛佛即受之龍女謂智積菩薩
尊者舍利弗言我獻寶珠世尊納受是事疾
不答言甚疾女言以汝神力觀我成佛復速
於此當時眾會皆見龍女忽然之間變成男
子具菩薩行即往南方無垢世界坐寶蓮華
成等正覺三十二相八十種好普為十方一
切眾生演說妙法爾時娑婆世界三千眾生
住不退地三千眾生發菩提心而得受記智
積菩薩及舍利弗一切眾會默然信受。

爾
時世尊視八十萬億那由他諸菩薩摩訶薩
是諸菩薩皆是阿惟越致轉不退法輪得諸
陀羅尼即從座起至於佛前一心合掌敬順
佛意并欲自滿本願而發誓言世尊我等於
如來滅後周旋往反十方世界能令眾生書
寫此經受持讀誦解說其義如法修行惟願
世尊在於他方遙見守護即時諸菩薩俱同
發聲而說偈言。

「　惟願不為慮
　於佛滅度後
　恐怖惡世中
　我等當廣說
　有諸無智人
　惡口罵詈等
　及加刀杖者
　我等皆當忍
　惡世中比丘
　邪智心諂曲
　未得謂為得
　我慢心充滿
　或有阿練若
　納衣在空閒
　自謂行真道
　輕賤人間者
　貪著利養故
　常念世俗事
　假名阿練若
　誹謗說我惡
　我等敬佛故
　皆當忍受之
　濁劫惡世中
　多有諸恐怖
　我不愛身命
　但惜無上道
　當著忍辱鎧
　護持佛所囑
　諸聚落城邑
　其有求法者
　我皆到其所
　說佛所囑法
　我是世尊使
　處眾無所畏
　我當善說法
　願佛安隱住
　我於世尊前
　諸來十方佛
　發如是誓言
　佛自知我心」


爾時文殊師利白佛言世尊是諸菩薩甚為
難有敬順佛故發大誓願世尊於後惡世云
何能說是經佛言文殊師利菩薩摩訶薩於
後末世法欲滅時有持是法華經者於在家
出家人中生大慈心於非菩薩人中生大悲
心隨在何地以神通力智慧力引之令得住
是法中是法華經於無量國中乃至名字不
可得聞何况得見受持讀誦文殊師利譬如
強力轉輪聖王欲以威勢降伏諸國王見兵
眾戰有功者即大歡喜隨功賞賜或與田宅
聚落城邑或與衣服嚴身之具或與種種珍
寶金銀唯髻中明珠不以與之所以者何獨
王頂上有此一珠如見兵眾有大功者心甚
歡喜而乃與之如來亦復如是以禪定智慧
力得法國土王於三界而諸魔王不肯順伏
如來賢聖諸將與之共戰其有功者心亦歡
喜於四眾中為說諸經賜以禪定解脫無漏
根力諸法之財又復賜與涅槃之城言得滅
度引導其心令皆歡喜而不為說是法華經
文殊師利此法華經諸佛如來祕密之藏諸
經最上長夜守護不妄宣說始於今日乃與
汝等而敷演之。

爾時他方國土諸來菩薩
摩訶薩同白佛言世尊若聽我等於佛滅後
在此娑婆世界勤加精進護持讀誦是經願
於此土而廣說之爾時佛告諸菩薩摩訶薩
眾止善男子不須汝等護持此經所以者何
我娑婆世界自有六萬恒河沙等菩薩摩訶
薩一一菩薩各有六萬恒河沙眷屬是諸人
等能於我滅後護持讀誦廣說此經佛說是
時娑婆世界三千大千國土地皆振裂而於
其中有無量千萬億菩薩摩訶薩同時涌出
是諸菩薩皆是大眾唱導之首各將六萬恒
河沙眷屬共詣虛空七寶妙塔向二世尊頭
面禮足以種種讚法而讚於佛如是時間經
五十小劫是時釋迦牟尼佛默然而坐及諸
四眾亦皆默然五十小劫佛神力故令諸大
眾謂如半日爾時彌勒菩薩及諸菩薩眾皆
作是念我等從昔已來未見未聞如是大菩
薩摩訶薩眾從地涌出住世尊前時彌勒菩
薩摩訶薩合掌向佛以偈問曰。

「　無量千萬億
　大眾諸菩薩
　是從何所來
　以何因緣集
　巨身大神通
　智慧叵思議
　所將諸眷屬
　如恒河沙等
　此大菩薩眾
　誰為其說法
　教化而成就
　修習何佛道
　我於此眾中
　乃不識一人
　無量德世尊
　惟願決眾疑」


爾時釋迦牟尼佛告彌勒菩薩善哉善哉阿
逸多汝等當共一心被精進鎧發堅固意如
來今欲顯發宣示諸佛智慧諸佛自在神通
之力諸佛師子奮迅之力諸佛威猛大勢之
力阿逸多是諸大菩薩摩訶薩無量無數阿
僧祇從地涌出汝等昔所未見者是我於娑
婆世界得阿耨多羅三藐三菩提已教化示
導此諸菩薩調伏其心令發道意是諸善男
子等皆於是娑婆世界之下虛空中住不樂
在眾多有所說常樂靜處勤行精進未曾休
息亦不依止人天而住常樂深智無有障礙
亦常樂於諸佛之法一心精進求無上慧爾
時彌勒菩薩及無數諸菩薩等心生疑惑怪
未曾有而作是念云何世尊於少時間教化
如是無量無邊阿僧祇諸大菩薩令住阿耨
多羅三藐三菩提即白佛言世尊佛轉法輪
巳來始過四十餘年云何於此少時教化如
是無量大菩薩眾此大菩薩眾久遠巳來於
無量無邊諸佛所植諸善根成就菩薩道譬
如有人年當少壯指百歲人言是我子其百
歲人亦指年少言是我父生育我等世所難
信佛亦如是世尊得佛未久乃能作此大功
德事我等雖信佛所出言未曾虛妄佛所知
者皆悉通達然諸新發意菩薩於佛滅後若
聞是語或不信受而起破法罪業因緣唯願
世尊宣示解說爾時佛告諸菩薩及一切大
眾諸善男子汝等當信解如來誠諦之語譬
如三千大千世界假使有人抹為微塵過於
東方五百千萬億那由他阿僧祇國乃下一
塵如是東行盡是微塵諸善男子於意云何
是諸世界可得思惟校計知其數不彌勒菩
薩等俱白佛言世尊是諸世界無量無邊非
算數所知亦非心力所及一切聲聞辟支佛
以無漏智不能思惟知其限數爾時佛告大
菩薩眾諸善男子今當分明宣語汝等我成
佛巳來復過於此百千萬億那由他阿僧祇
劫自從是來我常在此娑婆世界說法教化
亦於餘處百千萬億那由他阿僧祇國導利
眾生處處自說名字不同年紀大小亦復現
言當入涅槃然我實成佛已來久遠若斯但
以方便教化眾生令入佛道作如是說諸善
男子如來所演經典皆為度脫眾生或說已
身或說他身或示巳身或示他身或示巳事
或示他事諸所言說皆實不虛所以者何如
來如實知見三界之相無有生死若退若出
亦無在世及滅度者非實非虛非如非異不
如三界見於三界如斯之事如來明見無有
錯謬以諸眾生有種種性種種欲種種行種
種憶想分別故欲令生諸善根以若干因緣
譬喻言辭種種說法所作佛事未曾暫廢如
是我成佛巳來甚大久遠壽命無量阿僧祇
劫常住不滅諸善男子我本行菩薩道所成
壽命今猶未盡復倍上數然今非實滅度而
便唱言當取滅度如來以是方便教化眾生
所以者何若諸佛久住於世間薄德之人不
種善根貪著五欲入於憶想妄見網中若見
如來常在不滅便起憍恣而懷厭怠不生難
遭之想恭敬之心愈起色見聲求之妄念益
執緣聚假合之幻身是故如來大慈方便說
言當知諸佛出世難可值遇百千萬億劫或
有見佛或不見者令諸眾生聞如是語生難
遭想心懷戀慕渴仰於佛便種善根是故如
來雖不實滅而言滅度譬如良醫智慧聰達
明練方藥善治眾病其人多諸子息以有事
緣遠至餘國諸子於後飲他毒藥藥發悶亂
宛轉于地是時其父還來歸家諸子飲毒或
失本心或不失者遙見其父皆大歡喜拜跪
問訊善安隱歸我等愚癡誤服毒藥願見救
療更賜壽命父見子等苦惱如是依諸經方
求好藥草色香美味皆悉具足擣篩和合與
子令服而作是言此大良藥色香羙味皆悉
具足汝等可服速除苦惱無復眾患其諸子
中不失心者見此良藥色香俱好即便服之
病盡除愈餘失心者見其父來雖亦歡喜問
訊求索治病然與其藥而不肯服所以者何
毒氣深入失本心故父作是念此子可愍為
毒所中心皆顛倒我今當設方便令服此藥
即作是言汝等當知我今衰老死時已至是
好良藥今留在此汝可取服勿憂不差作是
教巳復至他國遣使還告汝父已死是時諸
子聞父背喪自惟孤露無復恃怙常懷悲感
心遂醒悟乃知此藥色香羙味即取服之毒
病皆愈諸善男子於意云何頗有人能說此
良醫虛妄過不不也世尊佛言我亦如是爾
時世尊欲重宣此義而說偈言。

「　自我得佛來
　所經諸劫數
　無量百千萬
　億載阿僧祇
　為度眾生故
　方便現涅槃
　而實不滅度
　常住此說法
　以方便力故
　現有滅不滅
　餘國有眾生
　恭敬信樂者
　我復於彼中
　為說無上法
　汝等不聞此
　但謂我滅度
　於阿僧祇劫
　常在靈鷲山
　眾生見劫盡
　大火所燒時
　我此土安隱
　天人常克滿
　園林諸堂閣
　種種寶莊嚴
　寶樹多華果
　眾生所遊樂
　我智力如是
　慧光照無量
　壽命無數劫
　久修業所得
　汝等有智者
　勿於此生疑」


爾時佛告彌勒菩薩摩訶薩阿逸多其有眾
生聞佛壽命長遠如是乃至能生一念信解
所得功德無有限量若有善男子善女人為
阿耨多羅三藐三菩提故於八十萬億那由
他劫行五波羅密以是功德比前功德百分
千分百千萬億分不及其一若有聞佛壽命
長遠解其言趣是人所得功德無有限量能
起如來無上之慧若聞是經若教人聞若自
持若教人持若自書若教人書是人功德無
量無邊能生一切種智爾時世尊欲重宣此
義而說偈言。

「　若我滅度後
　能奉持此經
　斯人福無量
　如上之所說
　况復持此經
　兼布施持戒
　忍辱樂禪定
　不瞋不惡口
　恭敬於塔廟
　謙下諸比丘
　遠離自高心
　常思惟智慧
　有問難不瞋
　隨順為解說
　若能行是行
　功德不可量
　若見此法師
　成就如是德
　頭面接足禮
　生心如佛想
　不久詣道樹
　得無漏無為
　廣利諸人天
　應種種供養
　其所住止處
　乃至說一偈
　是中應起塔
　莊嚴令妙好
　佛子住此地
　則是佛受用
　常在於其中
　經行及坐臥」


爾時佛告常精進菩薩摩訶薩若善男子善
女人受持是法華經若讀若誦若解說若書
寫是人當得六根清淨即說偈言。

「　若於大眾中
　以無所畏心
　說是法華經
　汝聽其功德
　是人得八百
　功德殊勝眼
　以是莊嚴故
　其目甚清淨
　父母所生眼
　悉見三千界
　其中諸眾生
　一切皆悉見
　雖未得天眼
　肉眼力如是
　父母所生耳
　清淨無濁穢
　以此常耳聞
　三千世界聲
　遙聞是眾聲
　而不壞耳根
　持是法華者
　雖未得天耳
　但用所生耳
　功德已如是
　是人鼻清淨
　於此世界中
　若香若臭物
　種種悉聞知
　在在方世尊
　愍眾而說法
　眾生在佛前
　聞經皆歡喜
　如法而修行
　聞香悉能知
　雖未得菩薩
　無漏法生鼻
　而是持經者
　先得此鼻相
　是人舌根淨
　終不受惡味
　以深淨妙聲
　於大眾說法
　以諸因緣喻
　引導眾生心
　諸佛及弟子
　聞其說法音
　常念而守護
　或時為現身
　若持法華者
　其身甚清淨
　如彼淨琉璃
　眾生皆喜見
　又如淨明鏡
　悉見諸色像
　菩薩於淨身
　皆見世所有
　唯獨自明了
　餘人所不見
　雖未得無漏
　法性之妙身
　以清淨常體
　一切於中現
　是人意清淨
　明利無濁穢
　以此妙意根
　知上中下法
　乃至聞一偈
　通達無量義
　以持法華故
　悉知諸法相
　隨義識次第
　達名字語言
　此人有所說
　皆是先佛法
　以演此法故
　於眾無所畏
　持法華經者
　意根淨若斯」


爾時佛告得大勢菩薩摩訶薩乃往古昔過
無量劫有佛名威音王如來爾時有一菩薩
比丘名常不輕得大勢以何因緣名常不輕
是比丘凡見四眾皆悉禮拜讚歎而作是言
我深敬汝等不敢輕慢所以者何汝等皆行
菩薩道當得作佛而是比丘不專讀誦經典
但行禮拜乃至遠見四眾亦復故往禮拜讚
歎而作是言我不敢輕於汝等汝等皆當作
佛是比丘聞威音王佛先所說法華經悉能
受持即得如上眼根清淨耳鼻舌身意根清
淨得是六根清淨已更增壽命二百萬億那
由他歲廣為人說是法華經於四眾中說法
心無所畏得大勢是常不輕菩薩摩訶薩於
後復值千萬億佛亦於諸佛法中說是經典
功德成就當得作佛。

爾時世尊於文殊師
利等一切眾前現大神力出廣長舌上至梵
世一切毛孔放於無量無數色光皆悉徧照
十方世界於時十方世界通達無礙如一佛
土爾時佛告上行等菩薩大眾諸佛神力如
是無量無邊不可思議若我以是神力於無
量無邊百千萬億阿僧祇劫為囑累故說此
經功德猶不能盡以要言之如來一切所有
之法如來一切自在神力如來一切祕要之
藏如來一切甚深之事皆於此經宣示顯說
若有受持讀誦解說書寫如說修行若經卷
所住之處即是道場諸佛於此得阿耨多羅
三藐三菩提諸佛於此轉於法輪諸佛於此
而般涅槃爾時釋迦牟尼佛從法座起現大
神力以右手摩無量菩薩摩訶薩頂而作是
言我於無量百千萬億阿僧祇劫修習是難
得阿耨多羅三藐三菩提法今以付囑汝等
汝等應當一心流布此法廣令增益令一切
眾生普得聞知所以者何如來有大慈悲無
諸慳吝亦無所畏能與眾生佛之智慧如來
智慧自然智慧如來是一切眾生之大施主
汝等亦應隨學如來之法勿生慳吝汝等若
能如是則為已報諸佛之恩時諸菩薩摩訶
薩聞佛作是說巳皆大歡喜益加恭敬合掌
向佛俱發聲言如世尊勅當具奉行唯然世
尊願不有慮。

爾時釋迦牟尼佛放大人相肉髻光明及放
眉間白毫相光徧照東方八百萬億那由他
恒河沙等諸佛世界過是數巳有世界名淨
光莊嚴其國有佛號淨華宿王智如來國中
有一菩薩名曰妙音久巳植眾德本供養親
近無量百千萬億諸佛而悉成就甚深智慧
得妙幢相三昧法華三昧淨德三昧智印三
昧集一切功德三昧清淨三昧神通遊戲三
昧慧炬三昧莊嚴王三昧淨光明三昧得如
是等百千萬億恒河沙等諸大三昧釋迦牟
尼佛光照其身即白淨華宿王智佛言世尊
我當往詣娑婆世界禮拜親近供養釋迦牟
尼佛於是妙音菩薩不起於座身不動搖而
入三昧以三昧力即來詣此娑婆世界耆闍
崛山到巳下七寶臺以寶瓔珞持至釋迦牟
尼佛所頭面禮足奉上瓔珞而白佛言世尊
淨華宿王智佛問訊世尊少病少惱起居輕
利安樂行不四大調和不世事可忍不眾生
易度不所化眾生無多貪欲瞋恚愚癡嫉妬
慳慢者不無不孝父母不敬沙門邪見不善
心不攝五情者不眾生能降伏諸魔怨不世
尊我今欲見多寶佛身惟願世尊示我令見
爾時釋迦牟尼佛語多寶佛是妙音菩薩欲
得相見時多寶佛告妙音言善哉善哉汝能
為供養釋迦牟尼佛及聽法華經并見文殊
師利等故來至此爾時華德菩薩白佛言世
尊是妙音菩薩種何善根修何功德有是神
力佛告華德汝但見妙音菩薩其身在此而
是菩薩現種種身處處為諸眾生說是經典
是菩薩以若干智慧明照娑婆世界令一切
眾生各得所知於十方恒河沙世界中亦復
如是若應以聲聞形得度者現聲聞形而為
說法應以辟支佛形得度者現辟支佛形而
為說法應以菩薩形得度者現菩薩形而為
說法應以佛形得度者即現佛形而為說法
如是種種隨所應度而為現形乃至應以滅
度而得度者示現滅度華德妙音菩薩摩訶
薩成就大神通智慧之力其事如是。

爾時
無盡意菩薩即從座起偏袒右肩合掌向佛
而作是言世尊觀世音菩薩以何因緣名觀
世音佛告無盡意菩薩善男子若有無量百
千萬億眾生受諸苦惱聞是觀世音菩薩一
心稱名觀世音菩薩即時觀其音聲皆得解
脫無盡意是觀世音菩薩成就如是功德以
種種形遊諸國土度脫眾生是故汝等應當
一心供養觀世音菩薩是觀世音菩薩摩訶
薩於怖畏急難之中能施無畏是故此娑婆
世界皆號之為施無畏者爾時無盡意菩薩
以偈問曰。

「　世尊妙相具
　我今重問彼
　佛子何因緣
　名為觀世音
　具足妙相尊
　偈答無盡意
　汝聽觀音行
　善應諸方所
　弘誓深如海
　歷劫不思議
　侍多千億佛
　發大清淨願
　我為汝略說
　聞名及見身
　心念不空過
　能滅諸有苦
　假使興害意
　推落大火坑
　念彼觀音力
　火坑變成池
　或漂流巨海
　龍魚諸鬼難
　念彼觀音力
　波浪不能沒
　或在須彌峰
　為人所推墮
　念彼觀音力
　如日虛空住
　或被惡人逐
　墮落金剛山
　念彼觀音力
　不能損一毛
　或值冤賊繞
　各執刀加害
　念彼觀音力
　咸即起慈心
　或遭王難苦
　臨刑欲壽終
　念彼觀音力
　刀尋段段壞
　或囚禁枷鎖
　手足被杻械
　念彼觀音力
　釋然得解脫
　咒詛諸毒藥
　所欲害身者
　念彼觀音力
　還著於本人
　或遇惡羅剎
　毒龍諸鬼等
　念彼觀音力
　時悉不敢害
　若惡獸圍繞
　利牙爪可怖
　念彼觀音力
　疾走無邊方
　蚖蛇及蝮蠍
　氣毒烟火然
　念彼觀音力
　尋聲自迴去
　雲雷鼓掣電
　降雹澍大雨
　念彼觀音力
　應時得消散
　眾生被困厄
　無量苦逼身
　觀音妙智力
　能救世間苦
　具足神通力
　廣修智方便
　十方諸國土
　無剎不現身
　種種諸惡趣
　地獄鬼畜生
　生老病死苦
　以漸悉令滅
　真觀清淨觀
　廣大智慧觀
　悲觀及慈觀
　常願常瞻仰
　無垢清淨光
　慧日破諸闇
　能伏災風火
　普明照世間
　悲體戒雷震
　慈意妙大雲
　澍甘露法雨
　滅除煩惱燄
　諍訟經官處
　怖畏軍陣中
　念彼觀音力
　眾冤悉退散
　妙音觀世音
　梵音海潮音
　勝彼世間音
　是故須常念
　念念勿生疑
　觀世音淨聖
　於苦惱死厄
　能為作依怙
　具一切功德
　慈眼視眾生
　福聚海無量
　是故應頂禮」


爾時藥王菩薩即從座起偏袓右肩合掌向
佛而白佛言世尊若善男子善女人有能受
持法華經者若讀誦通利若書寫經卷得幾
所福佛告藥王若有善男子善女人供養八
百萬億那由他恒河沙等諸佛於汝意云何
其所得福寧為多不甚多世尊佛言若善男
子善女人能於是經乃至受持一四句偈讀
誦解義如說修行功德倍多。

爾時普賢菩
薩白佛言世尊我於寶威德上王佛國遙聞
此娑婆世界說法華經與無量無邊百千萬
億諸菩薩眾共來聽受惟願世尊當為說之
若善男子善女人於如來滅後云何能得是
法華經佛告普賢菩薩若善男子善女人成
就四法於如來滅後當得是法華經一者為
諸佛護念二者植眾德本三者入正定聚四
者發救一切眾生之心善男子善女人如是
成就四法於如來滅後必得是經如是之人
不復貪著世樂不好外道經書手筆具正憶
念有福德力是人不為三毒所惱亦不為嫉
妬我慢邪慢增上慢所惱是人少欲知足能
修普賢之行普賢若有人見受持讀誦法華
經者應作是念此人不久當詣道塲破諸魔
眾得阿耨多羅三藐三菩提轉法輪擊法鼓
吹法螺雨法雨當坐天人大眾中師子法座
上是人不須貪著衣服臥具飲食資生之物
所願不虛亦於現世得其福報說是經時恒
河沙等無量無邊菩薩得百千萬億旋陀羅
尼大會大眾皆大歡喜受持佛語作禮而去。



御錄經海一滴卷之十二

* 音釋

隤
(徒回切下墜也)。
歘
(音忽風有所吹起也)。
陿
(胡夾切隘陜不廣也)。
銳
(音胃
利也)。
傭賃
(上音融下音任)。
鑰
(弋灼切鎖鑰)。
鎧
(可海切甲也)。
擣篩

(上都槁切舂也下山皆切竹器)。

御錄經海一滴卷之十三　　　　　機三

* 大般涅槃經之一

如是我聞一時佛在拘施那城力士生地阿
利羅跋提河邊娑羅雙樹間爾時世尊與大
比丘八十億百千人俱前後圍繞二月十五
日大覺世尊將欲涅槃一切眾生見聞是已
心大憂愁同時舉聲悲啼號哭嗚呼慈父痛
哉苦哉舉手拍頭椎胸呌喚。

聖慧日明從
今永滅無上法船於斯沉沒嗚呼痛哉世間
大苦。

爾時會中有優婆塞名曰純陀偏袒右肩右
膝著地合掌向佛悲泣墮淚頂禮佛足而白
佛言唯願世尊及比丘僧哀受我等最後供
養復起禮佛而說偈言。

「　佛如優曇華
　值遇生信難
　遇已種善根
　永滅惡道苦
　芥子投針鋒
　佛出難於是
　佛不染世法
　如蓮華處水
　善斷有頂種
　永度生死流
　生世為人難
　值佛世亦難
　以知佛世尊
　欲入於涅槃
　高聲唱是言
　世間無調御
　不應捨眾生
　應視如一子
　如來在僧中
　演說無上法
　如須彌寶山
　安處於大海
　佛智能善斷
　我等無明闇
　猶如日出時
　除雲光普照
　是諸眾生等
　悉為生死轉
　以是故世尊
　應長眾生信
　為斷生死苦
　久住於世間」


佛告純陀如汝所說佛出世難如優曇華值
佛生信亦復甚難佛臨涅槃最後施食能具
足檀倍復甚難汝今純陀莫大愁苦應生踴
躍喜自慶幸得值最後供養如來成就具足
檀波羅密不應請佛久住於世汝今當觀諸
佛境界悉皆無常諸行性相亦復如是即為
純陀而說偈言。

「　一切諸世間
　生者皆歸死
　壽命雖無量
　要必當有盡
　夫盛必有衰
　合會有別離
　無有法常者
　一切皆遷動
　流轉無休息
　三界皆無常
　諸有無有樂
　故我不貪著
　離欲善思惟
　而證於真實
　究竟斷有者
　今日當涅槃
　我度有彼岸
　已得過諸苦
　是故於今日
　純受上妙樂
　以是因緣故
　證無戲論邊
　永斷諸纏縛
　今日入涅槃
　我無老病死
　壽命不可盡
　我今入涅槃
　猶如大火滅
　純陀汝不應
　思量如來義
　當觀如來性
　猶如須彌山
　我今正涅槃
　受持第一樂
　諸佛法如是
　不應復啼哭」


於是純陀復白佛言如來不欲久住於世我
當云何而不啼泣苦哉苦哉世間空虛唯願
世尊憐愍我等及諸眾生久住於世勿般涅
槃佛告純陀汝今不應發如是言憐愍我故
久住於世我以憐愍汝及一切是故今欲入
於涅槃何以故諸佛法爾有為亦然是故諸
佛所說偈曰。

「　有為之法
　其性無常
　生巳不住
　寂滅為樂」


爾時世尊告諸比丘汝等莫如凡夫憂愁啼
哭當勤精進繫心正念復說偈言。

「　汝等當開意
　不應大愁苦
　諸佛法皆爾
　是故當默然
　樂不放逸行
　守心正憶念
　遠離諸非法
　慰意受歡樂」


復次比丘若有疑惑今皆當問若空不空若
常無常若苦非苦若依非依若去不去若歸
非歸若恒非恒若斷非斷若眾生非眾生若
有若無若實不實若真不真若滅不滅若密
不密若二不二如是等種種法中有所疑者
今應諮問我當隨願為汝斷之亦當為汝先
說甘露然後乃當入於涅槃諸比丘佛出世
難人身難得值佛生信是事亦難能忍難忍
是亦復難成就禁戒具足無缺得阿羅漢果
是事亦難如求金沙優曇鉢華汝諸比丘離
於八難得人身難汝等遇我不應空過我於
往昔種種苦行今得如是無上方便為汝等
故無量劫中捨身手足頭目髓腦是故汝等
不應放逸汝等比丘云何莊嚴正法寶城具
足種種功德珍寶戒定智慧為墻塹埤堄汝
今遇是佛法寶城不應取此虛偽之物譬如
商主遇真寶城取諸瓦礫而便還家汝亦如
是值遇寶城取虛偽物汝諸比丘勿以下心
而生知足汝等今者雖得出家於此大乘不
生貪慕汝諸比丘身雖得服袈裟染衣其心
猶未得染大乘清淨之法汝諸比丘雖行乞
食經歷多處初未曾乞大乘法食汝諸比丘
雖除鬚髮未為正法除諸結使汝諸比丘今
當真實教勅汝等我今現在大眾和合如來
法性真實不倒是故汝等應當精進攝心勇
猛摧諸結使十力慧日既滅沒已汝等當為
無明所覆諸比丘譬如大地諸山藥草為眾
生用我法亦爾出生妙善甘露法味而為眾
生種種煩惱病之良藥我今當令一切眾生
及以我子四部之眾悉皆安住祕密藏中我
亦復當安住是中入於涅槃何等名為祕密
之藏猶如<img:>字三點若並則不成伊縱亦不
成如摩醯首羅面上三目乃得成伊三點若
別亦不得成我亦如是解脫之法亦非涅槃
如來之身亦非涅槃摩訶般若亦非涅槃三
法各異亦非涅槃我今安住如是三法為眾
生故名入涅槃如世伊字爾時諸比丘聞佛
世尊定當涅槃涕淚盈目稽首佛足白佛言
世尊我等常修習無我之想如佛所說一切
諸法無我我所世尊我等不但修無我想亦
更修習其餘諸想所謂苦想無常等想世尊
譬如人醉其心瞑眩見諸山河日月皆悉迴
轉世尊若有不修苦無常想無我等想如是
之人不名為聖多諸放逸流轉生死爾時佛
告諸比丘言諦聽諦聽汝向所引醉人喻者
但知文字未達其義何等為義如彼醉人見
上日月實非迴轉生迴轉想眾生亦爾為諸
煩惱無明所覆生顛倒心我計無我常計無
常淨計不淨樂計為苦以為煩惱之所覆故
雖生此想不達其義如彼醉人於非轉處而
生轉想我者即是佛義常者是法身義樂者
是涅槃義淨者是法義汝等比丘云何而言
有我想者憍慢貢高流轉生死汝等若言我
亦修習無常苦想無我想是三種修無有實
義我今當說勝三修法苦者計樂樂者計苦
是顛倒法無常計常常計無常是顛倒法無
我計我我計無我是顛倒法不淨計淨淨計
不淨是顛倒法有如是等四顛倒法是人不
知正修諸法汝諸比丘於苦法中生於樂想
於無常中生於常想於無我中生於我想於
不淨中生於淨想世間亦有常樂我淨出世
亦有常樂我淨世間法者有字無義出世間
者有字有義何以故世間之法有四顛倒故
不知義所以者何有想顛倒心倒見倒以三
倒故世間之人樂中見苦常見無常我見無
我淨見不淨是名顛倒以顛倒故世間知字
而不知義何等為義無我者名為生死我者
名為如來無常者聲聞緣覺常者如來法身
苦者一切外道樂者即是涅槃不淨者即有
為法淨者諸佛菩薩所有正法是名不顛倒
以不倒故知字知義若欲遠離四顛倒者應
知如是常樂我淨。

汝等比丘當知如來為
大醫王出現於世降伏一切外道邪醫故唱
是言無我無人眾生壽命養育知見作者受
者比丘當知是諸外道所言我者如虫食木
偶成字耳是故如來於佛法中唱言無我為
調眾生故為知時故說是無我有因緣故亦
說有我猶如良醫善知於乳是藥非藥非如
凡夫所計吾我凡夫愚人所計我者或有說
言大如拇指或如芥子或如微塵如來說我
悉不如是是故說言諸法無我實非無我何
者是實若法是實是真是常是主是依性不
變易是名為我如彼大醫善解乳藥如來亦
爾為眾生故說諸法中真實有我汝等四眾
應當如是修習是法。

佛告迦葉如來長壽於諸壽中最上最勝所
得常法於諸常中最為第一如八大河及諸
小河悉入大海迦葉如是一切人中天上地
及虛空壽命大河悉入如來壽命海中是故
如來壽命無量復次迦葉譬如阿耨達池出
四大河如來亦爾出一切命迦葉譬如一切
諸常法中虛空第一如來亦爾於諸常中最
為第一迦葉如諸藥中醍醐第一如來亦爾
於眾生中壽命第一迦葉菩薩白佛言世尊
如來壽命若如是者應住一劫若減一劫常
宣妙法如澍大雨佛言迦葉汝今不應於如
來所生滅盡想迦葉若有比丘比丘尼優婆
塞優婆夷乃至外道五通神仙得自在者若
住一劫若减一劫經行空中坐臥自在若欲
住壽能得如意於壽命中修短自住如是五
通尚得如是隨意神力豈况如來於一切法
得自在力而當不能住壽半劫若一劫若百
劫若百千劫若無量劫以是義故當知如來
是常住法不變易法如來此身是變化身非
雜食身為度眾生示同毒樹是故現捨入於
涅槃迦葉當知佛是常法不變易法汝等於
是第一義中應勤精進一心修習既修習已
廣為人說迦葉菩薩白佛言世尊出世之法
與世間法有何差別如佛言曰佛是常法不
變易法世間亦說梵天是常自在天常無有
變易我常性常微塵亦常若言如來是常法
者如來何故不常現耶若不常現有何差別
何以故梵天乃至微塵世性亦不現故佛告
迦葉譬如長者多有諸牛色雖種種同共一
羣付放牧人令逐水草但為醍醐不求乳酪
彼牧牛者搆已而食長者命終所有諸牛悉
為羣賊之所抄掠賊得牛已無有婦女即自
搆捋得而食之爾時羣賊各相謂言彼大長
者畜養此牛不期乳酪但為醍醐我等今者
當設何方而得之耶夫醍醐者名為世間第
一上味我等無器設使得乳無安置處復共
相謂唯有皮囊可以盛之雖有盛處不知鑽
搖漿猶難得况復生酥爾時諸賊以醍醐故
加之以水以水多故乳酪醍醐一切俱失凡
夫亦爾雖有善法皆是如來正法之餘何以
故如來世尊入涅槃後盜竊如來遺餘善法
若戒定慧如彼諸賊劫掠羣牛諸凡夫人雖
復得是戒定智慧無有方便不能解說以是
義故不能獲得常戒常定常慧解脫如彼羣
賊不知方便喪失醍醐如彼羣賊為醍醐故
加之以水凡夫亦爾為解脫故說我眾生壽
命士夫梵天自在天微塵世性戒定智慧及
與解脫非想非非想天即是涅槃實亦不得
解脫涅槃如彼羣賊不得醍醐是諸凡夫有
少梵行供養父母以是因緣得生天上受少
安樂如彼羣賊加水之乳而是凡夫實不知
因修少梵行供養父母得生天上又不能知
戒定智慧歸依三寶以不知故但說常樂我
淨雖復說之而實不知是故如來出世之後
乃為演說常樂我淨。

迦葉諸善男子善女
人常當繫心修此二字佛是常住迦葉若有
善男子善女人修此二字當知是人隨我所
行至我至處善男子若有修習如是二字為
滅相者當知如來則於其人為般涅槃善男
子涅槃義者即是諸佛之法性也迦葉菩薩
白佛言世尊佛法性者其義云何夫法性者
即是捨身捨身者名無所有若無所有身云
何存身若存者云何而言身有法性身有法
性云何得存我今云何當知是義佛言善男
子汝今不應作如是說滅是法性夫法性者
無有滅也善男子譬如無想天成就色陰而
無色想不應問言是諸天等云何而住歡娛
受樂云何行想云何見聞善男子如來境界
非諸聲聞緣覺所知善男子不應說言如來
身者是滅法也善男子如是滅法是佛境界
非諸聲聞緣覺所及汝今不應思量如來何
處住何處行何處見何處樂如是之義亦非
汝等之所知及諸佛法身種種方便不可思
議復次善男子應當修習佛法及僧而作常
想是三法者無有異想無無常想無變異想
若於三法修異想者當知是輩清淨三歸則
無依處所有禁戒皆不具足終不能證聲聞
緣覺菩提之果若能於是不可思議修常想
者則有歸處善男子譬如因樹則有樹影如
來亦爾有常法故則有歸處非是無常若言
如來是無常者如來則非諸天世人所歸依
處迦葉菩薩白佛言世尊譬如闇中有樹無
影佛言迦葉汝不應言有樹無影但非肉眼
之所見耳如來亦爾其性常住是不變異無
智慧眼不能得見如彼闇中不見樹影凡夫
之人於佛滅後說言如來是無常法亦復如
是若言如來異法僧者則不能成三歸依處
迦葉菩薩復白佛言世尊我今當學如來法
僧不可思議既自學已亦當為人廣說是義
若有諸人不能信受當知是輩久修無常如
是之人我當為其而作霜雹爾時佛讚迦葉
菩薩善哉善哉汝今善能護持正法如是護
法不欺於人以不欺人善業緣故而得長壽
善知宿命。

世尊復告迦葉善男子如來身
者是常住身不可壞身金剛之身非雜食身
即是法身迦葉菩薩白佛言世尊如佛所說
如是等身我悉不見唯見無常破壞微塵雜
食等身何以故如來欲入於涅槃故佛言迦
葉汝今莫謂如來之身不堅可壞如凡夫身
善男子汝今當知如來之身無量億劫堅牢
難壞非人天身非恐怖身非雜食身如來之
身非身是身不生不滅不習不修無量無邊
無有足跡無知無形畢竟清淨無有動搖無
受無行不住不作無味無雜非是有為非業
非果非行非滅非心非數不可思議常不可
議無識離心亦不離心其心平等無有亦有
無有去來而亦去來不破不壞不斷不絕不
出不滅非主亦主非有非無非覺非觀非字
非不字非定非不定不可見了了見無處亦
處無宅亦宅無闇無明無有寂靜而亦寂靜
是無所有不受不施清淨無垢無諍斷諍住
無住處不取不墮非法非非法非福田非不
福田無盡不盡離一切盡是空離空雖不常
住而亦常住非念念滅無有垢濁無字離字
非聲非說亦非修習非稱非量非一非異非
像非相諸相莊嚴非勇非畏無寂不寂無熱
不熱不可覩見無有相貌如來度脫一切眾
生無度脫故能解眾生無有解故覺了眾生
無覺了故如實說法無有二故不可思量無
等等故平如虛空無有形貌同有生性不斷
不常非合非散非長非短非陰入界亦陰入
界如來之身成就如是無量功德無有知者
無不知者無有見者無不見者非有為非無
為非世非不世非作非不作非依非不依非
身非不身不可宣說除一法相不可算數般
涅槃時不般涅槃如來法身皆悉成就如是
無量微妙功德迦葉唯有如來乃知是相非
諸聲聞緣覺所知迦葉如來真身功德如是
云何復得諸疾患苦危脆不堅如坏器乎如
來所以示病苦者為欲調伏諸眾生故善男
子汝今當知如來之身即金剛身汝從今日
常當專心思惟此義莫念食身亦當為人說
如來身即是法身。

迦葉菩薩白佛言世尊
如是如是誠如聖教如來常住不壞無有變
異我今善學亦當為人廣宣是義佛讚善哉
善哉如來身者即是金剛不可壞身菩薩應
當如是善學正見正知若能如是了了知見
即是見佛金剛之身不可壞身如於鏡中見
諸色像佛告迦葉是經名為大般涅槃如諸
藥中醍醐第一善治眾生熱惱亂心是大涅
槃為最第一譬如甜酥八味具足大般涅槃
亦復如是八味具足云何為八一者常二者
徧三者安四者清涼五者不老六者不死七
者無垢八者快樂是為八味具足八味是故
名為大般涅槃若諸菩薩摩訶薩等安住是
中復能處處示現涅槃是故名為大般涅槃
迦葉善男子善女人若欲於此大般涅槃而
涅槃者當如是學如來常住法僧亦然。

爾
時迦葉菩薩白佛言世尊如佛所說諸佛世
尊有祕密藏是義不然何以故諸佛世尊唯
有密語無有密藏佛讚迦葉善哉善哉善男
子如汝所言如來實無祕密之藏何以故如
秋滿月處空顯露清淨無翳人皆覩見如來
之言亦復如是開發顯露清淨無翳愚人不
解謂之祕藏智者了達則不名藏譬如有人
多積金銀至無量億其心慳悋不肯惠施拯
濟貧窮如是積聚乃名祕藏如來不爾於無
邊劫積聚無量妙法珍寶心無慳悋常以惠
施一切眾生云何當言如來祕藏善男子譬
如長者唯有一子以愛念故晝夜殷勤教其
半字而不教誨毘伽羅論何以故以其幼稚
力未堪故如是長者於是子所有祕藏不若
有瞋心嫉妬慳悋乃名為藏如來無有瞋心
嫉妬云何名藏善男子彼大長者謂如來也
所言一子者謂一切眾生如來視於一切眾
生猶如一子教一子者謂聲聞弟子半字者
謂九部經毘伽羅論者所謂方等大乘經典
以諸聲聞無有慧力是故如來為說半字九
部經典而不為說毘伽羅論方等大乘如彼
長者子既長大堪任讀學若不為說毘伽羅
論可名為藏若諸聲聞有堪任力能受大乘
毘伽羅論如來祕惜不為說者可言如來有
祕密藏如來不爾今為演說毘伽羅論所謂
如來常存不變復次善男子譬如夏月興大
雲雷降注大雨令諸農夫下種之者多獲果
實不下種者無所克獲無所獲者非龍王咎
而此龍王亦無所藏我今如來亦復如是降
大法雨大涅槃經若諸眾生種善子者得慧
芽果無善子者則無所獲無所獲者非如來
咎。

迦葉菩薩白佛言世尊若涅槃佛性决
定如來是一義者云何說言有三歸依佛告
迦葉一切眾生怖畏生死故求三歸以三歸
故則知佛性決定涅槃善男子有法名一義
異有法名義俱異名一義異者佛常法常比
丘僧常涅槃虛空皆亦是常是為名一義異
名義俱異者佛名為覺法名不覺僧名和合
涅槃名解脫虛空名非善亦名無礙是為名
義俱異善男子三歸依者亦復如是名義俱
異云何為一是故我告摩訶波闍波提憍曇
彌莫供養我當供養僧若供養僧則得具足
供養三歸摩訶波闍波提即答我言眾僧之
中無佛無法云何說言供養眾僧則得具足
供養三歸我復告言汝隨我語則供養佛為
解脫故即供養法眾僧受者則供養僧善男
子是故三歸不得為一善男子如來或時說
一為三說三為一如是之義諸佛境界非是
聲聞緣覺所知迦葉復言如佛所說畢竟安
樂名涅槃者是義云何夫涅槃者捨身捨智
若捨身智誰當受樂佛言善男子如來畢竟
遠離二十五有永得涅槃安樂之處不可動
轉無有盡滅斷一切受名無受樂如是無受
名為常樂若言如來有受樂者無有是處是
故畢竟樂者即是涅槃涅槃者即真解脫真
解脫者即是如來迦葉復言不生不滅是解
脫耶佛言如是如是善男子不生不滅即是
解脫如是解脫即是如來迦葉復言若不生
不滅是解脫者虛空之性亦無生滅亦是如
來如如來性即是解脫佛告迦葉善男子是
事不然如迦蘭伽鳥及命命鳥其聲清妙寧
可同於烏鵲音不不也世尊烏鵲之聲比命
命鳥百千萬倍不可為比迦葉復言迦蘭伽
等其聲微妙身亦不同如來云何比之烏鵲
無異葶藶比須彌山佛與虛空亦復如是迦
蘭伽聲可喻佛聲不可以喻烏鵲之音爾時
佛讚迦葉菩薩善哉善哉汝今善解甚深難
解如來有時以因緣故引彼虛空以喻解脫
如是解脫即是如來真解脫者一切人天無
能為匹而此虛空實非其喻為化眾生故以
虛空非喻為喻當知解脫即是如來如來之
性即是解脫解脫如來無二無別善男子非
喻者如無比之物不可引喻有因緣故可得
引喻如經中說面貌端正猶月盛滿白象鮮
潔猶如雪山滿月不得即同於面雪山不得
即是白象善男子不可以喻喻真解脫為化
眾生故作喻耳以諸譬喻知諸法性皆亦如
是。

善男子以是因緣我說種種方便譬喻
以喻解脫雖以無量阿僧祇喻而實不可以
喻為比或有因緣亦可喻說或有因緣不可
喻說是故解脫成就如是無量功德以如是
等無量功德成就滿故名大涅槃迦葉菩薩
白佛言世尊我今始知如來至處為無有盡
處若無盡當知壽命亦應無盡佛言善哉善
哉善男子汝今善能護持正法若有善男子
善女人欲斷煩惱諸結縛者當作如是護持
正法。

復次善男子聲聞緣覺於諸煩惱而
生怖畏學大乘者都無恐懼修學大乘有如
是力以是因緣先所方便說者為欲令彼聲
聞緣覺調伏諸魔非為大乘是大涅槃微妙
經典不可消伏甚奇甚特若有聞者聞已信
受能信如來是常住法如是之人甚為希有
如優曇華我涅槃後若有得聞如是大乘微
妙經典生信敬心當知是等於未來世百千
億劫不墮惡道。

若復有人能信如是大乘
經典本所受形雖復麤陋以經功德即便端
正威顏色力日更增多常為人天之所樂見
恭敬愛戀情無捨離國王大臣及家親屬聞
其所說悉皆敬信若我聲聞弟子之中欲行
第一希有事者當為世間廣宣如是大乘經
典善男子譬如霧露勢雖欲住不過日出日
既出已消滅無餘是諸眾生所有惡業亦復
如是住世勢力不過得見大涅槃日是日既
出悉能除滅一切惡業。

迦葉菩薩白佛言
世尊善哉善哉如來所說真實不虛我當頂
受譬如金剛珍寶異物如佛所說是諸比丘
當依四法何等為四依法不依人依義不依
語依智不依識依了義經不依不了義經。

御錄經海一滴卷之十三

* 音釋

埤堄
(上音悲下音詣埤堄城上女牆也)。
<img:>
(梵書伊字)。
坏
(鋪坯切音丕未
燒陶瓦)。

御錄經海一滴卷之十四　　　　　機四

* 大般涅槃經之二

佛告迦葉我般涅槃七百歲後諸魔波旬漸
當沮壞我之正法譬如獵師身服法衣魔王
波旬亦復如是作比丘像比丘尼像優婆塞
像優婆夷像亦復化作須陀洹身乃至化作
阿羅漢身及佛色身魔王以此有漏之形作
無漏身壞我正法。

我於往昔八十億劫常
離一切不淨之物少欲知足威儀成就善修
如來無上法藏亦自定知身有佛性是故我
今得成阿耨多羅三藐三菩提得名為佛有
大慈悲如是經律是佛所說若有不能隨順
是者是魔眷屬若能隨順是大菩薩復有說
言無四波羅夷十三僧殘二不定法三十捨
墮九十一墮四懺悔法眾多學法七滅諍等
無偷蘭遮五逆等罪及一闡提若有比丘犯
如是等墮地獄者外道之人悉應生天何以
故諸外道等無戒可犯是故如來示現怖人
故說斯戒若言佛說我諸比丘若欲行淫應
捨法服著俗衣裳然後行淫復應生念淫欲
因緣非我過咎如來在世亦有比丘習行淫
欲得正解脫或命終後生於天上古今有之
非獨我作或犯四重或犯五戒或行一切不
淨律儀猶故而得真正解脫如來雖說犯突
吉羅如忉利天日月歲數八百萬歲墮在地
獄是亦如來示現怖人言波羅夷至突吉羅
輕重無差是諸律師妄作此言言是佛制必
定當知非佛所說如是言說是魔經律若復
說言於諸戒中若犯小戒乃至微細當受苦
報無有齊限如是知已防護自身如龜藏六
如是之人真我弟子若有律師復作是言凡
所犯戒都無罪報如是之人不應親近如佛
所說。
「　若過一法
　是名妄語
　不見後世
　無惡不造」


是故不應親近是人我佛法
中清淨如是况復有犯偷蘭遮罪或犯僧殘
及波羅夷而非罪耶是故應當深自防護如
是等法若不守護更以何法名為精修我於
經中亦說有犯四波羅夷乃至微細突吉羅
等應當苦治眾生若不護持禁戒云何當得
見於佛性一切眾生雖有佛性要因持戒然
後乃見因見佛性得成阿耨多羅三藐三菩
提九部經中無方等經是故不說有佛性也
經雖不說當知實有若作是說當知是人真
我弟子迦葉菩薩白佛言世尊如上所說一
切眾生有佛性者九部經中所未曾聞如其
說有云何不犯波羅夷耶佛言善男子如汝
所說實不毀犯波羅夷也善男子譬如有人
說言大海唯有七寶無八種者是人無罪若
有說言九部經中無佛性者亦復無罪何以
故我於大乘大智海中說有佛性二乘之人
所不知見是故說無不得罪也如是境界諸
佛所知非是聲聞緣覺所及善男子若人不
聞如來甚深祕密藏者云何當知有佛性耶
何等名為祕密之藏所謂方等大乘經典有
諸外道或說我常或說我斷如來不爾亦說
有我亦說無我是名中道若有說言佛說中
道一切眾生悉有佛性煩惱覆故不知不見
是故應當勤修方便斷壞煩惱若有能作如
是說者當知是人不犯四重若不能作如是
說者是則名為犯波羅夷若有說言我巳成
就阿耨多羅三藐三菩提何以故以有佛性
故有佛性者必定當成阿耨多羅三藐三菩
提以是因緣我今已得成就菩提當知是人
則名為犯波羅夷罪何以故雖有佛性以未
修習諸善方便是故未見以未見故不能得
成阿耨多羅三藐三菩提善男子以是義故
佛法甚深不可思議。

善男子所言苦者不
名聖諦若有不知如來甚深境界常住不變
微密法身謂是食身非是法身不知如來道
德威力是名為苦何以故以不知故法見非
法非法見法輪轉生死多受苦惱若有能知
如來常住無有變異真是修苦多所利益若
不知者雖復勤修無所利益是名知苦名苦
聖諦若人不能如是修習是名為苦非苦聖
諦苦集諦者於真法中不生真知受不淨物
能以非法言是正法若有深知不壞正法以
是因緣得生天上及正解脫若有不知苦集
諦處而言正法無有常住悉是滅法以是因
緣於無量劫流轉生死受諸苦惱若能知法
常住不異是名知集名集聖諦若人不能如
是修習是名為集非集聖諦苦滅諦者若有
多修習學空法是為不善何以故滅一切法
故壞於如來真法藏故作是修學是名修空
若言修空是滅諦者一切外道亦修空法應
有滅諦若有說言有如來藏雖不可見若能
滅除一切煩惱爾乃得入若發此心一念因
緣於諸法中而得自在若有修習如來密藏
無我空寂如是之人於無量世在生死中流
轉受苦若有不作如是修者雖有煩惱疾能
滅除何以故因知如來祕密藏故是名苦滅
聖諦若能如是修習滅者是我弟子若有不
能作如是修是名空修非滅聖諦道聖諦者
所謂佛法僧寶及正解脫有諸眾生顛倒心
言無佛法僧及正解脫生死流轉猶如幻化
修習是見以此因緣輪轉三有久受大苦若
能發心見於如來常住無變法僧解脫亦復
如是乘此一念於無量世自在果報隨意而
得何以故我於往昔以四倒故非法計法受
於無量惡業果報我今巳滅如是見故成佛
正覺是名道聖諦若有人言三寶無常修習
是見是虛妄修非道聖諦若修是法為常住
者是我弟子真見修習四聖諦法。

善男子
謂四倒者於非苦中生於苦想非樂中生於
樂想名曰顛倒無常常想常無常想是名顛
倒無我我想我無我想是名顛倒淨不淨想
不淨淨想是名顛倒是則名為四種顛倒迦
葉菩薩白佛言世尊我從今日始得正見世
尊自是之前我等悉名邪見之人世尊二十
五有有我不也佛言善男子我者即是如來
藏義一切眾生悉有佛性即是我義如是我
義從本以來常為無量煩惱所覆是故眾生
不能得見如貧女人舍內多有真金之藏家
人大小無有知者時有異人善知方便即於
其家掘出真金之藏女人見已心生歡喜善
男子眾生佛性亦復如是為諸煩惱之所覆
蔽不能得見如來今日普示眾生諸覺寶藏
所謂佛性真金藏者即是佛性也善男子如
來為度一切教諸眾生修無我法如是修已
永斷我心入於涅槃為除世間諸妄見故示
現出過世間法故復示世間計我虛妄非真
實故修無我法清淨身故為修空故說言諸
法悉無有我我今說如來藏比丘不應生怖
應自分別如來祕藏不得不有。

我諸弟子
不知親近善知識故修學無我亦復不知無
我之處尚自不知無我真性况復能知有我
真性善男子如來如是說諸眾生皆有佛性
喻如良醫示彼力士額中金剛寶珠是諸眾
生為諸無量億煩惱等之所覆蔽不識佛性
若盡煩惱爾時乃得證知了了如彼力士於
明鏡中見其寶珠如來祕藏如是無量不可
思議復次善男子譬如雪山有一味藥名曰
樂味其味極甜在深叢下人無能見有人聞
香即知其地當有是藥過去往世有轉輪王
於此雪山為此藥故在在處處造作木筩以
接是藥是藥熟時從地流出集木筩中其味
真正王既歿已其後是藥或酢或鹹或甜或
苦或辛或淡如是一味隨其流處有種種異
是藥真味停留在山猶如滿月凡人薄福雖
以钁斵加功困苦而不能得復有聖王出現
於世以福因緣即得是藥真正之味善男子
如來祕藏其味亦爾為諸煩惱叢林所覆無
明眾生不能得見一味藥者喻如佛性以煩
惱故出種種味。

如是佛性終不可斷性若
可斷無有是處如我性者即是如來祕密之
藏如是祕藏一切無能沮壞燒滅雖不可壞
然不可見若得成就阿耨多羅三藐三菩提
爾乃證知。

善男子方等經者猶如甘露亦
如毒藥即說偈言。

「　如是大乘典
　亦名雜毒藥
　如酥醍醐等
　及以諸石蜜
　服消則為藥
　不消則為毒
　方等亦如是
　智者為甘露
　愚不知佛性
　服之則成毒
　迦葉汝今當
　善分別三歸
　如是三歸性
　則是我之性
　若能諦觀察
　我性有佛性
　當知如是人
　得入秘密藏
　知我及我所
　是人已出世
　佛法三寶性
　無上第一尊
　如我所說偈
　其性義如是」


迦葉菩薩白佛言佛性如是不可思議三十
二相八十種好亦不可思議爾時佛讚迦葉
善哉善哉善男子汝已成就深利智慧我今
當更善為汝說入如來藏若我住者即是常
法不離於苦若無我者修行淨行無所利益
若言諸法皆無有我是即斷見若言我住即
是常見若言一切行無常者即是斷見諸行
常者復是常見若言苦者即是斷見若言樂
者復是常見修一切法常者墮於斷見修一
切法斷者墮於常見修常斷者要因斷常以
是義故修餘法苦者皆名不善修餘法樂者
則名為善修餘法無我者是諸煩惱分修餘
法常者是則名曰如來祕藏所謂涅槃無有
窟宅修餘法無常者即是財物修餘法常者
謂佛法僧及正解脫當知如是佛法中道遠
離二邊而說真法。

若言有者智不應染若
言無者即是妄語若言有者不應默然亦復
不應戲論諍訟但求了知諸法真性凡夫之
人戲論諍訟不解如來微密藏故若說於苦
愚人便謂身是無常說一切苦復不能知身
有樂性。

有智之人應當分別不應盡言一
切無常何以故我身即有佛性種子若說無
我凡夫當謂一切佛法悉無有我智者應當
分別無我假名不實如是知已不應生疑若
言如來祕藏空寂凡夫聞之生斷滅見有智
之人應當分別如來是常無有變易若言解
脫喻如幻化凡夫當謂得解脫者即是磨滅
有智之人應當分別人中師子雖有去來常
住不變若言無明因緣諸行凡夫之人聞已
分別生二法想明與無明智者了達其性無
二無二之性即是實性若言諸行因緣識者
凡夫謂二行之與識智者了達其性無二無
二之性即是實性若言十善十惡可作不可
作善道惡道白法黑法凡夫謂二智者了達
其性無二無二之性即是實性若言應修一
切法苦凡夫謂二智者了達其性無二無二
之性即是實性若言一切行無常如來祕藏
亦是無常凡夫謂二智者了達其性無二無
二之性即是實性若言一切法無我如來祕
藏亦無有我凡夫謂二智者了達其性無二
無二之性即是實性我與無我性無有二如
來祕藏其義如是不可稱計無量無邊諸佛
所讚我今於是一切功德成就經中皆悉說
已善男子我與無我性相無二汝應如是受
持頂戴善男子汝亦應當堅持憶念如是經
典如我先於摩訶般若波羅密經中說我無
我無有二相如因乳生酪因酪得生酥因生
酥得熟酥因熟酥得醍醐如是酪性為從乳
生為從自生從他生耶乃至醍醐亦復如是。

當知酪性從因緣有不得定言乳中無有
酪相離乳而有無有是處善男子明與無明
亦復如是若與煩惱諸結俱者名為無明若
與一切善法俱者名之為明是故我言無有
二相以是因緣我先說言雪山有草名曰肥
膩牛若食者即成醍醐眾生薄福不見是草
佛性亦爾煩惱覆故眾生不見譬如大海雖
同一鹹其中亦有上妙之水味同於乳喻如
雪山雖復成就種種功德多生諸藥亦有毒
草諸眾生身亦復如是雖有四大毒蛇之種
其中亦有妙藥天王所謂佛性非是作法但
為煩惱客塵所覆若剎利婆羅門毘舍首陀
能斷除者即見佛性成無上道譬如虛空震
雷起雲一切象牙上皆生華若無雷震華則
不生眾生佛性亦復如是常為一切煩惱所
覆不可得見是故我說眾生無我若得聞是
大般涅槃微妙經典則見佛性如象牙花雖
聞契經一切三昧不聞是經不知如來微妙
之相如無雷時象牙上華不可得見聞是經
已即知一切無量眾生皆有佛性以是義故
說大涅槃名為如來祕密之藏若有善男子
善女人有能習學是大涅槃微妙經典當知
是人能報佛恩真佛弟子。

迦葉菩薩白佛
言世尊是佛性者云何甚深難見難入佛言
善男子如百盲人為治目故造詣良醫是時
良醫即以金鎞抉其眼膜以一指示問言見
不盲人答言我猶未見復以二指三指示之
乃言少見善男子是大涅槃微妙經典如來
未說亦復如是無量菩薩雖具足行諸波羅
密乃至十住猶未能見所有佛性如來既說
即便少見是菩薩摩訶薩既得見已咸作是
言甚奇世尊我等流轉無量生死常為無我
之所惑亂善男子如是菩薩位階十地尚不
了了知見佛性何况聲聞緣覺之人能得見
耶。

善男子今日如來所說真我名曰佛性
若有凡夫能善說者即是隨順無上佛法若
有善能分別隨順宣說是者當知即是菩薩
相貌所有種種異論咒術言語文字皆是佛
說非外道說。

爾時佛告迦葉菩薩善男子
鳥有二種一名迦隣提二名鴛鴦遊止共俱
不相捨離是苦無常無我等法亦復如是不
得相離迦葉菩薩白佛言世尊云何是苦無
常無我如彼鴛鴦迦隣提鳥佛言善男子異
法是苦異法是樂異法是常異法無常異法
是我異法無我譬如稻米異於麻麥麻麥復
異豆粟甘蔗如是諸種從其萌芽乃至葉華
皆是無常果實成熟人受用時乃名為常何
以故性真實故世尊如是等物若是常者同
如來耶佛言善男子汝今不應作如是說何
以故若言如來如須彌山劫壞之時須彌崩
倒如來爾時豈同壞耶善男子一切諸法唯
除佛性涅槃更無一法而是常者直以世諦
言果實常。

復次善男子譬如菴羅樹其華
始敷名無常相若成果實多所利益乃名為
常如是善男子雖修一切契經諸定未聞如
是大涅槃經時咸言一切悉是無常聞是經
已雖有煩惱如無煩惱即能利益一切人天
何以故曉了自身有佛性故是名為常。

復
次善男子譬如眾流皆歸大海一切契經諸
定三昧皆歸大乘大涅槃經何以故究竟善
說有佛性故是故我言異法是常異法無常
乃至無我亦復如是迦葉菩薩白佛言世尊
如來已離憂悲毒箭何故稱言如來憂悲佛
言善男子無想天者名為無想若無想者則
無壽命若無壽命云何而有陰界諸入以是
義故無想天壽不可說言有所住處譬如樹
神依樹而住不得定言依枝依節依莖依葉
雖無定所不得言無無想天壽亦復如是善
男子佛法亦爾甚深難解如來實無憂悲苦
惱而於眾生起大慈悲現有憂悲視諸眾生
如羅睺羅復次善男子無想天中所有壽命
唯佛能知非餘所及乃至非想非非想處亦
復如是迦葉如來之性清淨無染猶如化身
何處當有憂悲苦惱若言如來無憂悲者云
何能利一切眾生弘廣佛法若言無者云何
而言等視眾生如羅睺羅若不等視如羅睺
羅如是之言則為虛妄以是義故佛不可思
議法不可思議眾生佛性不可思議無想天
壽不可思議如來有憂及以無憂是佛境界
非諸聲聞緣覺所知善男子譬如空中舍宅
微塵不可住立若言舍宅不因空住無有是
處以是義故不可說舍住於虛空不住虛空
凡夫之人雖復說言舍住虛空而是虛空實
無所住何以故性無住故心亦如是不可說
言住陰界入及以不住無想天壽亦復如是
如來憂悲亦復如是若無憂悲云何說言等
視眾生如羅睺羅若言有者復云何言性同
虛空。

是故如來名無礙智示現幻化隨順
世間凡夫肉眼謂是真實而欲盡知如來無
礙無上智者無有是處有憂無憂唯佛能知
以是因緣異法有我異法無我是名鴛鴦迦
隣提鳥性。

迦葉菩薩白佛言世尊云何眾
生得涅槃者名第一樂佛言善男子如我所
說諸行和合名為老死。

「　謹慎不放逸
　是處名甘露
　放逸不謹慎
　是名為死句
　若不放逸者
　則得不死處
　如其放逸者
　常趣於死路」


若放逸者名有為法是有為法為第一苦若
不放逸者則名涅槃彼涅槃者名為甘露第
一最樂。

復次善男子譬如有人見月不現
皆言月沒而作沒想而此月性實無沒也轉
現他方彼處眾生復謂月出而此月性實無
出也其月常生性無出沒如來應正徧知亦
復如是出於三千大千世界或閻浮提示有
父母眾生皆謂如來生於閻浮提內或閻浮
提示現涅槃而如來性實無涅槃而諸眾生
皆謂如來實般涅槃喻如月沒善男子如來
之性實無生滅為化眾生故示生滅。

復次
善男子譬如陰闇日月不現愚夫謂言日月
失沒而是日月實不失沒如來正法滅盡之
時三寶現沒亦復如是非為永滅是故當知
如來常住無有變易何以故三寶真性不為
諸垢之所染故出無佛世眾生皆謂如來真
實滅度生憂悲想而如來身實不滅沒如彼
日月無有滅沒復次善男子譬如日出眾霧
悉除此大涅槃微妙經典亦復如是出興於
世若有眾生一經耳者悉能滅除一切諸惡
無間罪業是大涅槃甚深境界不可思議善
說如來微密之性以是義故諸善男子善女
人等應於如來生常住心無有變易正法不
斷僧寶不滅是故應當多修方便勤學是典
是人不久當得成於阿耨多羅三藐三菩提
是故此經名為無量功德所成亦名菩提不
可窮盡。

復次善男子譬如闇夜諸所營作
一切皆息若未訖者要待日明學大乘者雖
修契經一切諸定要待大乘大涅槃日聞於
如來微密之教然後乃能造菩提業安住正
法猶如天雨潤益增長一切諸種成就果實
悉除饑饉多受豊樂如來祕藏無量法雨亦
復如是是經出世如彼果實多所利益安樂
一切能令眾生見於佛性如法華中八千聲
聞得受記莂成大果實如秋收冬藏更無所
作。

如是善男子是大乘典大涅槃經無量
無數不可思議未曾有也當知即是無上良
醫最尊最勝眾經中王譬如大船從海此岸
至於彼岸復從彼岸還至此岸如來應正徧
知亦復如是乘大涅槃大乘寶船周旋往返
濟度眾生在在處處有應度者悉令得見如
來之身以是義故如來名曰無上船師譬如
有船則有船師以有船師則有眾生渡於大
海如來常住化度眾生亦復如是。

復次善
男子譬如金師得好真金隨意造作種種諸
器如來亦爾於二十五有悉能示現種種色
身為化眾生拔生死故是故如來名無邊身
雖復示現種種諸身亦名常住無有變易。

善男子是大乘典大涅槃經於我滅後有諸
眾生不能恭敬無有威德何以故是諸眾生
不知如來微密藏故所以者何以是眾生薄
福德故復次善男子如來正法將欲滅盡爾
時多有行惡比丘不知如來微密之藏懶惰
懈怠不能讀誦宣揚分別如來正法譬如癡
賊棄捨真寶擔負草􂎔不解如來微密藏故
於是經中懈怠不勤哀哉大險當來之世甚
可怖畏苦哉眾生不勤聽受是大乘典大涅
槃經唯諸菩薩摩訶薩等能於是經取真實
義不著文字隨順不逆為眾生說復次善男
子如牧牛女為欲賣乳貪多利故加二分水
轉賣與餘牧牛女人彼女得已復加二分轉
復賣與近城女人彼女得已復加二分轉復
賣與城中女人彼女得已復加二分詣市賣
之雖復無味於苦味中千倍為勝何以故乳
之為味諸味中最勝善男子我涅槃後正法
未滅餘八十年爾時是經於閻浮提當廣流
布是時當有諸惡比丘抄掠是經分作多分
能滅正法色香美味是諸惡人雖復讀誦如
是經典滅除如來深密要義安置世間莊嚴
文飾無義之語抄前著後抄後著前前後著
中中著前後當知如是諸惡比丘是魔伴黨
受畜一切不淨之物而言如來悉聽我畜如
牧牛女多加水乳諸惡比丘亦復如是雜以
世語錯定是經令多眾生不得正說正寫正
取尊重讚歎供養恭敬是惡比丘為利養故
不能廣宣流布是經所可分流少不足言如
彼牧牛貧窮女人展轉賣乳乃至成糜而無
乳味是大乘典大涅槃經亦復如是展轉薄
淡無有氣味雖無氣味猶勝餘經足一千倍
何以故是大乘典大涅槃經於聲聞經最為
上首喻如牛乳味中最勝以是義故名大涅
槃。

復次善男子如來常為一切眾生而作
父母所以者何一切眾生種種形類二足四
足多足無足佛以一音而為說法彼彼異類
各自得解各各歎言如來今日為我說法以
是義故名為父母復次善男子如人生子始
十六月雖復語言未可解了而彼父母欲教
其語先同其音漸漸教之是父母語可不正
耶善男子諸佛如來亦復如是隨諸眾生種
種音聲而為說法為令安住於正法故隨所
應見而為示現種種形像如來如是同彼語
言可不正耶如來所說如師子吼隨順世間
種種音聲而為眾生演說妙法。

爾時世尊
從面門放種種色光明照純陀身純陀遇巳
與諸大眾各持供養至於佛前爾時三千大
千世界莊嚴微妙猶如西方安樂國土純陀
憂悲悵怏重白佛言唯願如來猶見哀愍住
壽一劫若减一劫佛告純陀汝欲令我久住
世者宜當速奉最後具足檀波羅密。

是時
天人阿修羅等啼泣悲歎而作是言如來今
日已受我等最後供養受供養已當般涅槃
我等當復更供養誰我今永離無上調御盲
無眼目爾時世尊為欲慰喻一切大眾而說
偈言。

「　汝等莫悲歎
　諸佛法應爾
　我入於涅槃
　巳經無量劫
　常受最勝樂
　永處安隱處
　汝今至心聽
　我當說涅槃
　令諸一切眾
　咸得安隱樂
　汝聞應修行
　諸佛法常住
　如來視一切
　猶如羅睺羅
　常為眾生尊
　云何永涅槃
　假使一切眾
　一時成佛道
　遠離諸過患
　爾乃入涅槃
　以是故汝等
　應深樂正法
　不應生憂惱
　號泣而啼哭
　若欲自正行
　應修如來常
　常觀如是法
　長存不變易
　三寶皆常住
　四眾應善聽
　聞已應歡喜
　即發菩提心
　若能計三寶
　常住同真諦
　此則是諸佛
　最上之誓願」


爾時大眾以種種物供養佛已世尊與文殊
師利迦葉菩薩及以純陀而受記別受記別
已說如是言諸善男子自修其心慎莫放逸
我今欲臥汝等文殊當為四部廣說大法今
以此法付囑於汝乃至迦葉阿難等來復當
付囑如是正法爾時如來說是語已為欲調
伏諸眾生故現身有疾右脅而臥如彼病人
爾時迦葉菩薩白佛言世尊如來已免一切
疾病患苦悉除無復怖畏如是種種身心諸
病諸佛世尊悉無復有今日如來何緣顧命
文殊師利而作是言我今背痛汝等當為大
眾說法世尊實無有病云何默然右脅而臥
復次世尊菩薩摩訶薩常作是願願令眾生
永斷諸病得成如來金剛之身又願一切無
量眾生作妙藥王斷除一切諸惡重病又願
眾生於阿耨多羅三藐三菩提無有退轉速
得成就無上佛藥銷除一切煩惱毒箭又願
眾生勤修精進成就如來金剛之身作微妙
藥療治眾病又願眾生得入如來智慧大藥
微密法藏世尊菩薩如是巳於無量百千萬
億那由他劫發是誓願令諸眾生悉無復病
何緣如來乃於今日唱言有病。

此閻浮提
有諸愚人當作是念如來正覺必當涅槃生
滅盡想復為外道九十五種之所輕慢生無
常想彼諸外道當作是言不如我等以我性
常自在時節微塵等法而為常住無有變易
沙門矍曇無常所遷是變易法以是義故世
尊今日不應默然右脅而臥。

如來世尊有
大智慧照明一切人中之龍具大威德成就
神通無上仙人永斷疑網已拔毒箭進止安
詳威儀具足得無所畏今者何故右脅而臥
令諸人天憂愁苦惱。

爾時世尊大悲熏心
知諸眾生各各所念將欲隨順畢竟利益即
從臥起結跏趺坐顏貌熙怡如融金聚面目
端嚴猶月盛滿形容清淨無諸垢穢放大光
明充徧虛空其光大盛過百千日照於東方
南西北方四維上下諸佛世界惠施眾生大
智之炬悉令得滅無明黑闇令百千億那由
他眾生安止不退菩提之心。

爾時佛告迦
葉菩薩善哉善哉善男子汝已具足如是甚
深微妙智慧不為一切諸魔外道之所破壞
汝已安住不為一切諸邪惡風之所傾動汝
今成就樂說辯才已曾供養過去無量恒河
沙等諸佛世尊是故能問如來正覺如是之
義善男子我於往昔無量無邊億那由他百
千萬劫已除病根永離倚臥。

迦葉我今實
無一切疾病所以者何諸佛世尊久已遠離
一切病故迦葉是諸眾生不知大乘方等密
教便謂如來真實有疾。

迦葉我今言病亦
是如來祕密之教是故顧命文殊師利吾今
背痛汝等當為四眾說法迦葉如來正覺實
無有病右脅而臥亦不畢竟入於涅槃迦葉
是大涅槃即是諸佛甚深禪定如是禪定非
是聲聞緣覺行處。


御錄經海一滴卷之十四

* 音釋

钁
(丘縛切匡入聲)。
斵
(竹角切音𤥨)。
􂎔
(夷益切音弋)。

御錄經海一滴卷之十五　　　　　機五

* 大般涅槃經之三

爾時佛告迦葉菩薩善男子菩薩摩訶薩應
於是大涅槃經專心思惟聖行梵行常當修
習復有如來行所謂大乘大涅槃經迦葉云
何菩薩摩訶薩所修聖行菩薩摩訶薩若從
聲聞若從如來得聞如是大涅槃經聞已生
信信已應作如是思惟諸佛世尊有無上道
有大正法大眾正行復有方等大乘經典我
今當為愛樂貪求大乘經故捨離所愛妻子
眷屬剃除鬚髮服三法衣既出家已奉持禁
戒威儀不缺進止安詳無所觸犯乃至小罪
心生怖畏護戒之心猶如金剛善男子譬如
有人帶持浮囊欲渡大海爾時海中有一羅
剎即從其人乞索浮囊其人聞已即作是念
我今若與必定沒死答言羅剎汝寧殺我浮
囊叵得羅剎復言汝若不能全與我者見惠
其半是人猶故不肯與之羅剎復言汝若不
能惠我半者幸願與我三分之一是人不肯
羅剎復言若不能者當施手許是人不肯羅
剎復言汝今若復不能與我如手許者我今
飢窮眾苦所逼願當濟我如微塵許是人復
言汝今所索誠復不多然我今日方當渡海
不知前途近遠如何若與汝者氣當漸出大
海之難何由得過善男子菩薩摩訶薩護持
禁戒亦復如是如彼渡人護惜浮囊菩薩如
是護戒之時常有煩惱諸惡羅剎語菩薩言
汝當信我終不相欺但破禁戒令汝安隱得
入涅槃菩薩爾時應作是言我今寧持如是
禁戒墮阿鼻獄終不毀犯而生天上菩薩摩
訶薩於是諸戒律中護持堅固心如金剛受
持如是諸禁戒已作是願言寧以此身投於
熾然猛火深坑終不毀犯過去未來現在諸
佛所制禁戒。

復次善男子菩薩摩訶薩復
作是願寧以熱鐵周帀纏身終不敢以破戒
之身受於信心檀越衣服復作是願寧以此
口吞熱鐵丸終不敢以毀戒之口食於信心
檀越飲食復作是願寧臥此身大熱鐵上終
不敢以破戒之身受於信心檀越牀臥敷具
復作是願我寧以身受三百鉾終不敢以毀
戒之身受於信心檀越醫藥復作是願寧以
此身投熱鐵鑊不以破戒之身受於信心檀
越房舍屋宅復作是願寧以鐵鎚打碎此身
從頭至足令如微塵不以破戒受諸剎利婆
羅門居士恭敬禮拜復次善男子菩薩摩訶
薩復作是願寧以熱鐵挑其兩目不以染心
視他好色復作是願寧以鐵錐徧耳攙剌不
以染心聽好音聲復作是願寧以利刀割去
其鼻不以染心貪嗅諸香復作是願寧以利
刀割裂其舌不以染心貪著美味復作是願
寧以利斧斬斫其身不以染心貪著諸觸何
以故以是因緣能令行者墮於地獄畜生餓
鬼是名菩薩護持禁戒菩薩摩訶薩護持如
是諸禁戒巳悉以施於一切眾生以是因緣
願令眾生護持禁戒得清淨戒善戒不缺戒
不坼戒大乘戒不退戒隨順戒畢竟戒具足
成就波羅密戒善男子菩薩摩訶薩修持如
是清淨戒時即得住於初不動地云何名不
動地菩薩住是不動地中不動不墮不退不
散譬如須彌山旋嵐猛風不能令動墮落退
散菩薩摩訶薩住是地中亦復如是不為色
聲香味觸所動不墮地獄畜生餓鬼不退聲
聞辟支佛地不為異見邪風所散而作邪命
善男子又不動者不為貪欲恚癡所動又不
墮者不墮四重又不退者不退戒還俗又不
散者不為違逆大乘經者之所散壞亦復不
為諸煩惱魔之所傾動不為陰魔所墮乃至
坐於道場菩提樹下雖有天魔不能令其退
於阿耨多羅三藐三菩提亦復不為死魔所
散善男子是名菩薩摩訶薩修習聖行善男
子云何名為聖行聖行者佛及菩薩之所行
故故名聖行以何等故名佛菩薩為聖人也
如是等人有聖法故常觀諸法性空寂故以
是義故故名聖人有聖戒故復名聖人有聖
定慧故故名聖人有七聖財所謂信戒慙愧
多聞智慧捨離故故名聖人有七聖覺故故
名聖人以是義故復名聖行。

復次迦葉又
有聖行所謂四聖諦苦集滅道是名四聖諦
迦葉苦者逼迫相集者能生長相滅者寂滅
相道者大乘相復次善男子苦者現相集者
轉相滅者除相道者能除相復次善男子苦
者有三相苦苦相行苦相壞苦相集者二十
五有滅者滅二十五有道者修戒定慧復次
善男子有漏法者有二種有因有果無漏法
者亦有二種有因有果有漏果者是則名苦
有漏因者則名為集無漏果者則名為滅無
漏因者則名為道復次善男子八相名苦所
謂生苦老苦病苦死苦愛別離苦怨憎會苦
求不得苦五盛陰苦能生如是八苦法者是
名為集無有如是八法之處是名為滅十力
四無所畏三念處大悲是名為道。

迦葉三
界受身無不有生老不必定是故一切生為
根本迦葉世間眾生顛倒覆心貪著生相厭
患老死迦葉菩薩不爾觀其初生巳見過患
迦葉如有女人相好莊嚴入一人舍主人問
曰汝是何人答曰我乃功德大天我所至處
能令其家財寶豐盈主人歡喜恭敬禮拜更
見門外一女衣貌陋垢主人問曰汝是何人
答曰我名黑闇我所行處能令其人財寶耗
散主人聞巳持刀驅逐女人答言汝甚愚癡
無有智慧汝舍內者即是我姊我常與姊進
止共俱汝若驅我亦當逐彼主人入問功德
天言實是我妹我與此妹行住不離隨所住
處我常作好彼常作惡我為利益彼為衰損
若愛我者亦應愛彼若見恭敬亦應敬彼主
人即言若此好惡我俱不用各隨意去是時
二女相將還其所止迦葉菩薩摩訶薩亦復
如是不願生天以生當有老病死故是以俱
棄曾無愛心凡夫愚人不知老病死等過患
是故愛憎生死二法譬如毒樹根亦能殺莖
亦能殺皮華果實悉亦能殺善男子二十五
有受生之處所受五陰亦復如是一切能殺。

迦葉菩薩白佛言世尊如佛所說五盛陰
苦是義不然何以故如佛往昔告釋摩男若
色苦者一切眾生不應求色若有求者則不
名苦如佛告諸比丘有三種受苦受樂受不
苦不樂受如佛先為諸化丘說若有人能修
行善法則得受樂又如佛說於善道中六觸
受樂眼見好色是則為樂耳鼻舌身意思好
法亦復如是世尊如諸經中所說樂相其義
如是如佛今說云何當與此義相應。

佛告
迦葉善哉善哉善能諮問如來是義善男子
一切眾生於下苦中橫生樂想是故我今所
說苦相與本不異猶如有人當受千罰受一
下已即得脫者是人爾時便生樂想是故當
知於無樂中妄生樂想迦葉言世尊彼人不
以一下生於樂想以得脫故而生樂想迦葉
是故我昔為釋摩男說五陰中樂實不虛也
迦葉有三受三苦三受者所謂樂受苦受不
苦不樂受三苦者所謂苦苦行苦壞苦善男
子苦受者名為三苦所謂苦苦行苦壞苦餘
二受者所謂行苦壞苦善男子以是因緣生
死之中實有樂受菩薩摩訶薩以苦樂性不
相捨離是故說言一切皆苦善男子生死之
中實無有樂但諸佛菩薩隨順世間說言有
樂世尊諸佛菩薩若隨俗說是虛妄不如佛
所說修行善者則受樂報持戒安樂身不受
苦乃至眾事以辦是為最樂如是等經所說
樂受是虛妄不佛言善男子如上所說諸受
樂者即是菩提道之根本亦能長養阿耨多
羅三藐三菩提以是義故先於經中說是樂
相。

善男子諸凡夫人有苦無諦聲聞緣覺
有苦有苦諦而無真實諸菩薩等解苦無苦
是故無苦而有真諦諸凡夫人有集無諦聲
聞緣覺有集有集諦諸菩薩等解集無集是
故無集而有真諦聲聞緣覺有滅非真菩薩
摩訶薩有滅有真諦聲聞緣覺有道非真菩
薩摩訶薩有道有真諦善男子云何菩薩摩
訶薩住於大乘大般涅槃見滅見滅諦所謂
斷除一切煩惱若煩惱斷則名為常滅煩惱
火則名寂滅煩惱滅故則得受樂諸佛菩薩
求因緣故故名為淨更不復受二十五有故
名出世以出世故名為我常於色聲香味觸
男女生住滅苦樂不苦不樂不取相貌故名
畢竟寂滅真諦善男子是四聖諦諸佛世尊
次第說之以是因緣無量眾生得度生死。

爾時文殊師利菩薩白佛言世尊所說世諦
第一義諦其義云何世尊第一義中有世諦
不世諦之中有第一義不如其有者即是一
諦如其無者將非如來虛妄說耶佛言善男
子世諦者即第一義諦世尊若爾者則無二
諦善男子有善方便隨順眾生說有二諦善
男子若隨言說則有二種一者世法二者出
世法如出世人之所知者名第一義諦世人
知者名為世諦善男子五陰和合稱言某甲
凡夫眾生隨其所稱是名世諦解陰無有某
甲名字離陰亦無某甲名字出世之人如其
性相而能知之名第一義諦復次善男子或
復有法有名有實或復有法有名無實有名
無實者即是世諦有名有實者是第一義諦。

復次善男子若燒若割若死若壞是名世
諦無燒無割無死無壞是名第一義諦復次
善男子有八苦相名為世諦無生無老無病
無死無愛別離無怨憎會無求不得無五盛
陰是名第一義諦言實諦者名曰真法善男
子若法非真不名實諦實諦者無有顛倒無
顛倒者乃名實諦善男子實諦者無有虛妄
若有虛妄不名實諦實諦者名曰大乘非大
乘者不名實諦實諦者是佛所說非魔所說
善男子實諦者一道清淨無有二也善男子
有常有樂有我有淨是則名為實諦之義文
殊師利白佛言世尊若以真實為實諦者真
實之法即是如來虛空佛性若如是者如來
虛空及與佛性無有差別佛告文殊師利有
苦有諦有實有集有諦有實有滅有諦有實
有道有諦有實善男子如來非苦非諦是實
虛空非苦非諦是實佛性非苦非諦是實文
殊師利所言苦者為無常相是可斷相是為
實諦如來之性非苦非無常非可斷相是故
為實虛空佛性亦復如是復次善男子所言
集者能令五陰和合而生亦名為苦亦名無
常是可斷相是為實諦善男子如來非是集
性非是陰因非可斷相是故為實虛空佛性
亦復如是善男子所言滅者名煩惱滅亦常
無常二乘所得名曰無常諸佛所得是則名
常亦名證法是為實諦善男子如來之性不
名為滅能滅煩惱非常無常不名證知常住
無變是故為實虛空佛性亦復如是善男子
道者能斷煩惱亦常無常是可修法是名實
諦如來非道能斷煩惱非常無常非可修法
常住不變是故為實虛空佛性亦復如是復
次善男子言真實者即是如來如來者即是
真實真實者即是虛空虛空者即是真實真
實者即是佛性佛性者即是真實文殊師利
有苦有苦因有苦盡有苦對如來非苦乃至
非對是故為實不名為諦虛空佛性亦復如
是苦者有為有漏無樂如來非有為非有漏
湛然安樂是實非諦。

文殊師利言若佛所
說名為實諦當知魔說則為不實世尊如魔
所說聖諦攝不佛言文殊師利魔所說者二
諦所攝所謂苦集凡是一切非法非律不能
令人而得利益終日宣說亦無有人見苦斷
集證滅修道是名虛妄如是虛妄名為魔說
文殊師利言如佛所說一道清淨無有二者
諸外道等亦復說言我有一道清淨無二若
言一道是實諦者與彼外道有何差別若無
差別不應說言一道清淨佛言善男子諸外
道等有苦集諦無滅道諦於非滅中而生滅
想於非道中而生道想於非果中生於果想
於非因中生於因想以是義故彼無一道清
淨無二文殊師利言世尊諸外道等種種說
有常樂我淨當知定有常樂我淨世尊以是
義故諸外道等亦得說言我有真諦佛言善
男子若有沙門婆羅門有常有樂有我有淨
者是非沙門非婆羅門何以故迷於生死離
一切智大導師故如是沙門婆羅門等沈沒
諸欲善法羸損故是諸外道繫在貪欲瞋恚
癡獄堪忍受樂故是諸外道雖知業果自作
自受而猶不能遠離惡法是諸外道非是正
法正命自活何以故無智慧火不能消故是
諸外道迷惑顛倒言諸行常諸行若常無有
是處善男子我觀諸行悉皆無常云何知也
以因緣故若有諸法從緣生者則知無常是
諸外道無有一法不從緣生善男子佛性無
生無滅無去無來非過去非未來非現在非
因所作非無因作非作非作者非相非無相
非有名非無名非名非色非長非短非陰界
入之所攝持是故名常善男子佛性即是如
來如來即是法法即是常善男子常者即是
如來如來即是僧僧即是常以是義故從因
生法不名為常是諸外道無有一法不從因
生是諸外道不見佛性如來及法是故外道
所可言說悉是妄語無有真諦善男子一切
有為皆是無常虛空無為是故為常佛性無
為是故為常虛空者即是佛性佛性者即是
如來如來者即是無為無為者即是常常者
即是法法者即是僧僧即無為無為者即是
常善男子有為之法凡有二種色法非色法
非色法者心心數法色法者地水火風善男
子心名無常何以故性是攀緣相應分別故
眼識性異乃至意識性異是故無常色境界
異乃至法境界異是故無常眼識相應異乃
至意識相應異是故無常善男子心若常者
眼識應獨緣一切法若眼識異乃至意識異
則知無常以法相似念念生滅凡夫見巳計
之為常善男子諸因緣相可破壞故亦名無
常所謂因眼因色因明因思惟生於眼識耳
識生時所因各異非眼識因緣乃至意識異
亦復如是。

復次善男子壞諸行因緣異故
心名無常所謂修無常心異修苦空無我心
異心若常者應常修無常尚不得觀苦空無
我况復得觀常樂我淨以是義故外道法中
不能攝取常樂我淨善男子當知心法必定
無常復次善男子心性異故名為無常所謂
聲聞心性異緣覺心性異諸佛心性異一切
外道心有三種一者出家心二者在家心三
者在家遠離心樂相應心異苦相應心異不
苦不樂相應心異貪欲相應心異瞋恚相應
心異愚癡相應心異一切外道心相亦異所
謂疑惑相應心異邪見相應心異進止威儀
其心亦異善男子心若常者亦復不能分別
諸色所謂青黃赤白紫色心若常者諸憶念
法不應忘失心若常者凡所讀誦不應增長
復次善男子心若常者不應說言巳作今作
當作若有巳作今作當作當知是心必定無
常心若常者則無怨親非怨非親心若常者
則不應言我物他物若死若生心若常者雖
有所作不應增長以是義故當知心性各各
別異有別異故當知無常善男子我今於此
非色法中演說無常其義巳顯復當為汝說
色無常是色無常本無有生生巳滅故內心
處胎歌羅邏時本無有生生巳變故外諸芽
莖本無有生生巳變故是故當知一切色法
悉皆無常善男子所有內色隨時而變歌羅
邏時異初生時異嬰孩時異童子時異乃至
老時各各變異所有外色亦復如是芽異莖
異枝異葉異華異果異復次善男子歌羅邏
時狀貌異乃至老時狀貌亦異歌羅邏時果
報異乃至老時果報亦異歌羅邏時名字異
乃至老時名字亦異故知無常凡夫無知見
相似生計以為常以是義故名曰無常復次
善男子諸行無我總一切法謂色非色色非
我者可破可壞我者不爾以是義故知色非
我非色之法亦復非我何以故因緣生故若
諸外道以專念故知有我者專念之性實非
我也若以專念為我性者過去之事則有忘
失有忘失故定知無我若諸外道以憶想故
知有我者無憶想故定知無我若諸外道以
有遮故知有我者善男子以有遮故定知無
我如言調達終不發言非調達也我亦如是
若定是我終不遮我以遮我故定知無我若
以遮故知有我者汝今不遮定應無我。

復
次善男子若諸外道以相貌故知有我者善
男子相故無我無相故亦無我若人睡時不
能進止俯仰視眴不覺苦樂不應有我若以
進止俯仰視眴知有我者機關木人亦應有
我善男子如來亦爾不進不止不俯不仰不
視不眴不苦不樂不貪不恚不癡不行如來
如是真實有我善男子是諸外道癡如小兒
無慧方便不能了達常與無常苦樂淨不淨
我無我壽命非壽命眾生非眾生實非實有
非有於佛法中取少許分虛妄計有常樂我
淨而實不知常樂我淨如生盲人不識乳色
便問他言乳色何似以是義故我佛法中有
真實諦非諸外道文殊師利白佛言希有世
尊如來於今臨般涅槃方便轉於無上法輪
乃作如是分別真諦佛告文殊師利汝今云
何故於如來生涅槃想善男子如來實是常
住不變不般涅槃善男子若有計我是佛我
成阿耨多羅三藐三菩提我即是法法是我
所我即是道道是我所我即世尊世尊即是
我所我即是聲聞聲聞即是我所我能說法
令他聽受我轉法輪餘人不能如來終不作
如是計是故如來不轉法輪善男子若言常
住無有變易云何說言佛轉法輪是故汝今
不應說言如來方便轉於法輪譬如因眼緣
色緣明緣思惟因緣和合得生眼識眼不念
言我能生識色乃至思惟終不念言我生眼
識眼識亦復不作念言我能自生善男子如
是等法因緣和合得名為見如來亦爾因六
波羅密三十七助菩提之法覺了諸法復因
咽喉舌齒唇口言語音聲為憍陳如初始說
法名轉法輪以是義故如來不名轉法輪也
譬如因鼓因空因桴和合出聲鼓不念言我
能出聲乃至桴亦如是聲亦不言我能自生
如來亦爾終不念言我轉法輪轉法輪者名
為不作不作者即轉法輪轉法輪者即是如
來善男子轉法輪者乃是諸佛世尊境界非
諸聲聞緣覺所知善男子虛空非生非出非
作非造非有為法如來亦爾非生非出非作
非造非有為法如如來性佛性亦爾非生非
出非作非造非有為法諸佛世尊語有二種
一者世語二出世語如來為諸聲聞緣覺說
於世語為諸菩薩說出世語善男子是諸大
眾復有二種一者求小乘二者求大乘我於
昔日波羅奈城為諸聲聞轉於法輪今始於
此拘施那城為諸菩薩轉大法輪復次善男
子我昔於彼波羅奈城初轉法輪八萬天人
得須陀洹果今於此間拘施那城八十萬億
人不退轉於阿耨多羅三藐三菩提復次善
男子波羅奈城大梵天王稽首請我轉於法
輪今於此間拘施那城迦葉菩薩稽首請我
轉大法輪復次善男子我昔於彼波羅奈城
轉法輪時說於無常苦空無我今於此間拘
施那城轉法輪時說常樂我淨復次善男子
我昔於彼波羅奈城轉法輪時所出音聲聞
於梵天如來今於拘施那城轉法輪時所出
音聲徧於東方二十恒河沙等諸佛世界南
西北方四維上下亦復如是善男子諸佛世
尊凡有所說皆悉名為轉法輪也譬如聖王
所有輪寶未降伏者能令降伏巳降伏者能
令安隱諸佛世尊凡所說法亦復如是無量
煩惱未調伏者能令調伏巳調伏者令生善
根譬如聖王所有輪寶則能消滅一切怨賊
如來演法亦復如是能令一切諸煩惱賊皆
悉寂靜。

爾時世尊告迦葉菩薩善男子是
名菩薩住於大乘大涅槃經所行聖行是諸
世尊安住於此大般涅槃而作如是開示分
別演說其義以是義故名曰聖行聲聞緣覺
及諸菩薩如是聞巳則能奉行故名聖行善
男子是菩薩摩訶薩得是行巳則得住於無
所畏地若有菩薩得住如是無所畏地則不
復畏貪恚愚癡生老病死亦復不畏惡道地
獄畜生餓鬼善男子惡有二種一者阿修羅
二者人中人中有三種惡一者一闡提二者
誹謗方等經典三者犯四重禁住是地中諸
菩薩等終不畏墮如是惡中亦復不畏沙門
婆羅門外道邪見天魔波旬亦復不畏受二
十五有是故此地名無所畏菩薩摩訶薩住
無畏地得二十五三昧壞二十五有善男子
得無垢三昧能壞地獄有得無退三昧能壞
畜生有得心樂三昧能壞餓鬼有得歡喜三
昧能壞阿修羅有得日光三昧能斷弗婆提
有得月光三昧能斷瞿耶尼有得熱𦦨三昧
能斷欝單越有得如幻三昧能斷閻浮提有
得一切法不動三昧能斷四天王處有得摧
伏三昧能斷三十三天處有得悅意三昧能
斷𦦨摩天有得青色三昧能斷兜率天有得
黃色三昧能斷化樂天有得赤色三昧能斷
他化自在天有得白色三昧能斷初禪有得
種種三昧能斷大梵王有得雙三昧能斷二
禪有得雷音三昧能斷三禪有得霔雨三昧
能斷四禪有得如虛空三昧能斷無想有得
照鏡三昧能斷淨居阿那含有得無礙三昧
能斷空處有得常三昧能斷識處有得樂三
昧能斷不用處有得我三昧能斷非想非非
想處有善男子是名菩薩得二十五三昧斷
二十五有如是二十五三昧名諸三昧王諸
菩薩摩訶薩入如是等諸三昧王若欲吹壞
須彌山王隨意即能欲知三千大千世界所
有眾生心之所念亦悉能知欲以三千大千
世界所有眾生內於巳身一毛孔中隨意即
能亦令眾生無迫迮想若欲化作無量眾生
悉令充滿三千大千世界中者亦能隨意欲
分一身以為多身復合多身以為一身雖作
如是心無所著猶如蓮華善男子菩薩摩訶
薩得入如是三昧王巳即得住於自在之地
菩薩得住是自在地得自在力隨欲生處即
得往生譬如聖王領四天下隨意所行無能
障礙菩薩摩訶薩亦復如是一切生處若欲
生者隨意往生善男子菩薩摩訶薩之所成
就如是功德無量無邊百千萬億尚不可說
何况諸佛所有功德而當可說。

迦葉菩薩
白佛言世尊如佛所讚大涅槃經猶如醍醐
最上最妙若有能服眾病悉除一切諸藥悉
入其中我聞是巳竊復思念若有不能聽受
是經當知是人為大愚癡世尊我於今者實
能堪忍剝皮為紙剌血為墨以髓為水析骨
為筆書寫如是大涅槃經書巳讀誦令其通
利然後為人廣說其義爾時佛讚迦葉菩薩
善哉善哉善男子汝今以此善心因緣當得
超越無量無邊恒河沙等諸大菩薩在前得
成阿耨多羅三藐三菩提汝亦不久復當如
我廣為大眾演說如是大般涅槃如來佛性
諸佛所說祕密之藏善男子過去之世佛日
未出我於爾時作婆羅門修菩薩行悉能通
達一切外道所有經論修寂滅行具足威儀
其心清淨不為外來能生欲想之所破壞滅
瞋恚火受持常樂我淨之法周徧求索大乘
經典乃至不聞方等名字我於爾時住於雪
山其山清淨流泉浴池樹林藥木充滿其地
處處石間有清流水多諸香華周徧嚴飾眾
鳥禽獸不可稱計甘果滋繁種別難計復有
無量藕根甘根青木香根我於爾時獨處其
中唯食諸果食巳繫心思惟坐禪經無量歲
善男子我修如是難行苦行時釋提桓因及
諸天人等心大驚怪即共集會各各相謂而
說偈言。

「　各各相指示
　清淨雪山中
　寂靜離欲主
　功德莊嚴王
　巳離貪瞋慢
　永斷謟愚癡
　口初未曾說
　麤惡等語言」


爾時眾中有一天子名曰歡喜復說偈言。

「　如是離欲人
　清淨勤精進
　將不求帝釋
　及以諸天耶
　若是外道者
　修行諸苦行
　是人多欲求
　帝釋所生處」


爾時復有一仙天子即為帝釋言憍師迦世
有大士為眾生故不貪巳身亦不願求生於
天上唯求欲令一切眾生得受快樂如我所
解如是大士清淨無染眾結永盡唯欲求於
阿耨多羅三藐三菩提釋提桓因復作是言
如汝言者是人則為攝取一切世間眾生大
仙若此世間有佛樹者我等悉當得滅無量
熾然煩惱如是之事實為難信何以故無量
百千諸眾生等發於阿耨多羅三藐三菩提
心見少微緣於阿耨多羅三藐三菩提即便
動轉如水中月水動則動猶如畫像難成易
壞菩提之心亦復如是難發易壞是故我今
雖見世人修於苦行無惱無熱住於道檢其
行清淨未能信也我今要當自往試之大仙
猶如車有二輪則有載用鳥有二翼堪任飛
行是苦行者亦復如是我雖見其堅持禁戒
未知其人有深智不若有深智當知則能堪
任荷負阿耨多羅三藐三菩提之重擔也大
仙如菴羅樹華多果少眾生發心乃有無量
及其成就少不足言爾時釋提桓因自變其
身作羅剎像形甚可畏下至雪山宣過去佛
所說半偈。

「　諸行無常
　是生滅法」


是苦行者聞是半偈心生歡喜譬如估客於
險難處失伴遇同侶亦如久病遇良醫妙藥
如人沒海卒遇船舫如渴乏人遇清冷水亦
如農夫炎旱值雨亦如行人還得歸家善男
子我於爾時聞是半偈心中歡喜亦復如是
即從座起以手舉髮四向顧視而說是言向
所聞偈誰之所說誰開如是解脫之門誰能
雷震諸佛音聲誰於生死睡眠之中而獨覺
寤唱如是言誰能於此示導生死飢饉眾生
無上道味無量眾生沉生死海誰能於中作
大船師是諸眾生常為煩惱重病所纏誰能
於中為作良醫說是半偈啟悟我心猶如半
月漸開蓮華善男子我於爾時更無所見唯
見羅剎復作是念而此羅剎或能得見過去
諸佛從諸佛所聞是半偈我今當問即便前
至羅剎所言善哉大士汝於何處得是過去
離怖畏者所說半偈復於何處而得如是半
如意珠善男子我問是巳即答我言大婆羅
門汝今不應問我是義何以故我不食來已
經多日處處求索了不能得飢渴苦惱心亂
寱語非我本心之所知也我即問言汝所食
者為是何物羅剎答言我所食者唯人煖肉
其所飲者唯人熱血自我薄福唯食此食周
徧求索困不能得善男子我復語言汝但具
足說是半偈我聞偈已當以此身奉施供養
大士我設命終如此之身無所復用我今為
求阿耨多羅三藐三菩提捨不堅身以易堅
身羅剎答言誰當信汝如是之言為八字故
棄所愛身善男子我即答言汝真無智譬如
有人施他瓦器得七寶器我亦如是捨不堅
身得金剛身汝言誰當信者我今有證大梵
天王釋提桓因及四天王能證是事復有天
眼諸菩薩等為欲利益無量眾生修行大乘
具六度者亦能證知復有十方諸佛世尊利
眾生者亦能證我為八字故捨於身命羅剎
復言汝若如是能捨身者諦聽諦聽當為汝
說其餘半偈善男子我於爾時聞是事已心
中歡喜即解己身所著鹿皮為此羅剎敷置
法座白言和尚願坐此座我即於前义手長
跪而作是言唯願和尚善為我說其餘半偈
令得具足羅剎即說。

「　生滅滅已
　寂滅為樂」


爾時羅剎說是偈已復作是言菩薩摩訶薩
汝今已聞具足偈義汝之所願為悉滿足若
必欲利諸眾生者時施我身善男子我於爾
時深思此義然後處處若石若壁若𣗳若道
書寫此偈即便更繫所著衣裳恐其死後身
體露現即上高樹爾時樹神復問我言善哉
仁者欲作何事善男子我時答言我欲捨身
以報偈價樹神問言如是偈者何所利益我
時答言如是偈句乃是過去未來現在諸佛
所說開空法道我為此法棄捨身命不為利
養名聞財寶轉輪聖王四大天王釋提桓因
大梵天王人天中樂為欲利益一切眾生故
捨此身善男子我捨身時復作是言願令一
切慳惜之人悉來見我捨離此身若有少施
起貢高者亦令得見我為一偈捨此身命如
棄草木菩薩爾時說是語巳尋即放身自投
樹下未至地時虛空之中出種種聲其聲乃
至阿迦尼吒天爾時羅剎還復釋身即於空
中接取菩薩安置平地爾時釋提桓因及諸
天人大梵天王稽首頂禮菩薩足下讚言善
哉善哉真是菩薩能大利益無量眾生欲於
無明黑暗之中然大法炬由我愛惜如來大
法故相嬈惱唯願聽我懺悔罪咎汝於未來
必定成就阿耨多羅三藐三菩提願見濟度
爾時釋提桓因及諸天眾禮菩薩足於是辭
去忽然不現善男子如我往昔為半偈故捨
棄此身以是因緣便得超越足十二劫在彌
勒前成阿耨多羅三藐三菩提善男子我得
如是無量功德皆由供養如來正法汝今亦
爾發於阿耨多羅三藐三菩提心則已超過
無量無邊恒河沙等諸菩薩上善男子是名
菩薩住於大乘大般涅槃修於聖行。

善男子云何菩薩摩訶薩梵行善男子菩薩
摩訶薩住於大乘大般涅槃住七善法得具
梵行何等為七一者知法二者知義三者知
時四者知足五者知自六者知眾七者知尊
卑善男子云何知法菩薩摩訶薩知十二部
經能作論義分別廣說是名知法善男子云
何知義菩薩摩訶薩若於一切文字語言廣
知其義是名知義云何知時菩薩善知如是
時中任修寂靜如是時中任修精進如是時
中任修捨定如是時中任供養佛如是時中
任供養師如是時中任修布施持戒忍辱精
進禪定具足般若波羅密是名知時云何知
足菩薩摩訶薩知足者所謂飲食衣藥行住
坐臥睡寤語默是名知足云何自知是菩薩
自知我有如是信如是戒如是多聞如是捨
如是慧如是去來如是正念如是善行如是
問如是答是名自知云何知眾是菩薩知如
是等是剎利眾婆羅門眾居士眾沙門眾應
於是眾如是行來如是坐起如是說法如是
問答是名知眾云何知人尊卑人有二種一
者信二者不信菩薩當知信者是善其不信
者不名為善善男子是名菩薩摩訶薩住於
大乘大涅槃經住七善法菩薩住是七善法
已得具梵行復次善男子復有梵行謂慈悲
喜捨夫修慈者能斷貪欲修悲心者能斷瞋
恚修喜心者能斷不樂修捨心者能斷貪欲
瞋恚善男子四無量心成就甚難何以故久
於過去無量劫中多習煩惱未修善法是故
不能於一日中調伏其心又如家犬不畏於
人山林野鹿見人怖走瞋恚難去如守家狗
慈心易失如彼野鹿是故此心難可調伏。

初住菩薩修大慈時於一闡提心無差別不
見其過故不生瞋以是義故得名大慈善男
子為諸眾生除無利益是名大慈欲與眾生
無量利樂是名大悲於諸眾生心生歡喜是
名大喜無所擁護名為大捨若不見我法相
已身見一切法平等無二是名大捨自捨已
樂施與他人是名大捨善男子唯四無量能
令菩薩增長具足六波羅密其餘諸行不必
能爾菩薩摩訶薩先得世間四無量心然後
乃發阿耨多羅三藐三菩提心次第方得出
世間者善男子因世無量得出世無量以是
義故名大無量迦葉菩薩白佛言世尊除無
利益與利樂者實無所為如是思惟即是虛
觀無有實利。

善男子夫修慈者實非妄想
諦是真實若是聲聞緣覺之慈是名虛妄諸
佛菩薩真實不虛云何知耶善男子菩薩摩
訶薩修行如是大涅槃者觀土為金觀金為
土地作水相水作地相水作火相火作水相
地作風相風作地相隨意成就無有虛妄觀
實眾生為非眾生觀非眾生為實眾生悉隨
意成無有虛妄善男子當知菩薩四無量心
是實思惟非不真實。

善男子能為善者名
實思惟實思惟者即名為慈慈即如來慈即
大乘大乘即慈慈即如來善男子慈即菩提
道菩提道即如來如來即慈善男子慈即大
梵大梵即慈慈即如來善男子慈者即是眾
生佛性如是佛性久為煩惱之所覆蔽故令
眾生不得覩見佛性即慈慈即如來善男子
慈即大空大空即慈慈即是常常即是法法
即是僧僧即是慈慈即如來善男子菩薩摩
訶薩住於大乘大般涅槃修如是慈雖復安
住眠睡之中而不睡眠勤精進故雖常覺寤
亦無覺寤以無眠故於睡眠中諸天雖護亦
無護者不行惡故眠不惡夢無有不善離睡
眠故命終之後雖生梵天亦無所生得自在
故善男子夫修慈者能得成就如是無量無
邊功德我說是慈有無量門所謂神通善男
子如提婆達教阿闍世欲害如來阿闍世王
即放護財狂醉之象欲令害我及諸弟子爾
時王舍大城之中一切人民同時舉聲啼哭
號泣作如是言怪哉如來今日滅沒如何正
覺一旦散壞善男子我於爾時為欲降伏護
財象故即入慈定舒手示之即於五指出五
師子是象見已其心怖畏舉身投地敬禮我
足善男子我於爾時手五指頭實無師子乃
是修慈善根力故令彼調伏。

復次善男子
此南天竺有一大城名首波羅於是城中有
一長者名曰盧至我時欲度彼長者故從王
舍城至彼城邑彼眾尼犍聞我欲至首波羅
城即作是念沙門瞿曇若至此者此諸人民
便捨我等更不供給諸尼犍軰各各分散告
彼城人沙門瞿曇今欲來此於此人民大不
利益彼人聞已即懷怖畏白言大師我等今
者當作何計尼犍答言沙門瞿曇性好叢林
流泉清水汝等便可相與出城諸有之處斫
伐令盡莫使有遺流泉井池悉置糞穢堅閉
城門各嚴器仗我等亦當作種種術令彼瞿
曇復道還去彼諸人民一一施行善男子我
於爾時至彼城邑見是事巳尋生憐愍慈心
向之所有𣗳木還生如本河池井泉清淨盈
滿變其城壁為紺瑠璃門自開闢無能制者
所嚴器仗變成雜華盧至長者而為上首與
其人民俱共相隨徃至佛所我即為說種種
法要令彼諸人一切皆發阿耨多羅三藐三
菩提心善男子我於爾時實不化作種種樹
木清淨流水盈滿河池變其本城為紺瑠璃
開其城門器仗為華善男子當知皆是慈善
根力能令彼人見如是事。

復次善男子瑠
璃太子以愚癡故多害釋種耶劓耳鼻斷截
手足推之坑壍彼時諸人身受苦惱作如是
言南無佛陀南無佛陀我於爾時在竹林中
聞其音聲即起慈心諸人爾時見我來至迦
毘羅城以水洗瘡以藥敷之苦痛尋除耳鼻
手足還復如本我時即為略說法要悉令俱
發阿耨多羅三藐三菩提心善男子如來爾
時實不徃至迦毘羅城以水洗瘡敷藥止苦
當知皆是慈善根力令彼諸人見如是事悲
喜之心亦復如是善男子以是義故菩薩摩
訶薩修慈思惟即是真實非虛妄也夫無量
者不可思議菩薩所行不可思議復次善男
子菩薩摩訶薩修慈悲喜巳得住極愛一子
之地云何是地名曰極愛復名一子善男子
譬如父母見子安隱心大歡喜菩薩摩訶薩
住是地中視諸眾生同於一子見修善者生
大歡喜是故此地名曰極愛。

御錄經海一滴卷之十五

* 音釋

攙
(初銜切插入聲)。
坼
(恥格切音䇿)。
嵐
(盧含切音藍)。
刵
(而至切音二截
耳也)。
劓
(以智切音異截鼻也)。

御錄經海一滴卷之十六　　　　　機六

* 大般涅槃經之四

迦葉菩薩白佛言世尊若諸菩薩修慈悲喜
得一子地者修捨心時復得何地佛言善哉
善哉善男子汝善知時知我欲說汝則諮問
菩薩摩訶薩修捨心時則得住於空平等地
如須菩提善男子菩薩摩訶薩住空平等地
則不見有父母兄弟姊妹兒息親族知識怨
憎中人乃至不見陰界諸入眾生壽命譬如
虛空無有父母兄弟妻子乃至無有眾生壽
命菩薩見一切諸法亦復如是其心平等如
彼虛空善能修習諸法空故善男子空者所
謂內空外空內外空有為空無為空無始空
性空無所有空第一義空空空大空。

善男
子云何菩薩摩訶薩觀於大空言大空者謂
般若波羅密是名大空菩薩摩訶薩得如是
空門則得住於虛空等地善男子菩薩摩訶
薩住是地已於一切法中無有滯礙繫縛拘
執心無迷悶以是義故名虛空等地譬如虛
空於可愛色不生貪著不愛色中不生瞋恚
菩薩摩訶薩住是地中亦復如是於好惡色
心無貪恚譬如虛空廣大無對悉能容受一
切諸物菩薩摩訶薩住是地中亦復如是廣
大無對悉能容受一切諸法以是義故復得
名為虛空等地。

善男子菩薩摩訶薩能如
是知得四無礙法無礙義無礙辭無礙樂說
無礙法無礙者菩薩摩訶薩雖知諸法而不
取著義無礙者雖知諸義而亦不著辭無礙
者雖知名字亦不取著樂說無礙者雖知樂
說如是最上而亦不著若取著者不名菩薩
迦葉菩薩白佛言世尊若不取著則不知法
若知法者則是取著若知不著則無所知云
何如來說言知法而不取著佛言善男子夫
取著者不名無礙無所取著乃名無礙若無
無礙不名菩薩當知是人名為凡夫一切凡
夫取著於色乃至著識以著色故則生貪心
生貪心故為色繫縛乃至為識之所繫縛以
繫縛故則不得免生老病死憂悲大苦一切
煩惱是故取著名為凡夫善男子菩薩摩訶
薩已於無量阿僧祇劫知見法相以知見故
則知其義而於色中不生繫著乃至識中亦
復如是說繫著者名為魔縛若不著者則脫
魔縛有繫著者為魔所縛無繫著者魔不能
縛以是義故菩薩摩訶薩而無所著。

善男
子菩薩摩訶薩於無量無邊阿僧祇劫修行
世諦以修行故知法無礙復於無量阿僧祇
劫修第一義諦故得義無礙亦於無量阿僧
祇劫修習毘伽羅論故得辭無礙亦於無量
阿僧祇劫修習說世論故得樂說無礙善男
子聲聞緣覺若有得是四無礙者無有是處。

善男子譬如恒河有無量水辛頭大河水
亦無量博义大河水亦無量悉陀大河水亦
無量阿耨達池水亦無量大海之中水亦無
量如是諸水雖同無量然其多少其實不等
聲聞緣覺及諸菩薩四無礙智亦復如是若
說等者無有是處善男子聲聞之人或有得
一或有得二若具足四無有是處迦葉菩薩
白佛言世尊菩薩知見得四無礙者菩薩知
見則無所得若使菩薩心有得者則非菩薩
名為凡夫云何如來說言菩薩而有所得佛
言善男子善哉善哉我將欲說而汝復問善
男子菩薩摩訶薩實無所得無所得者名四
無礙若有得者則名為礙有障礙者名四顛
倒菩薩摩訶薩無四倒故故得無礙是故菩
薩名無所得。

善男子如來普為諸眾生故
雖知諸法說言不知雖見諸法說言不見有
相之法說言無相無相之法說言有相實有
無常說言有常實有有常說言無常樂我淨
等亦復如是三乘之法說言一乘一乘之法
隨宜說三略相說廣廣相說略善男子如來
雖作是說終無虛妄隨宜方便則為說之善
男子一切世諦若於如來即是第一義諦何
以故諸佛世尊為第一義故說於世諦亦令
眾生得第一義諦若使眾生不得如是第一
義者諸佛終不宣說世諦善男子如來有時
演說世諦眾生謂佛說第一義諦有時演說
第一義諦眾生謂佛說於世諦是則諸佛甚
深境界非是聲聞緣覺所知善男子菩薩常
得第一義諦云何難言無所得也迦葉復言
世尊第一義諦亦名為道亦名菩提亦名涅
槃若有菩薩言有得道菩提涅槃即是無常
何以故法若常者則不可得猶如虛空誰有
得者世尊如世間物本無今有名為無常道
亦如是道若可得則名無常法若常者無得
無生猶如佛性無得無生世尊夫道者非色
非不色不長不短非高非下非生非滅非赤
非白非青非黃非有非無云何如來說言可
得菩提涅槃亦復如是佛言如是如是善男
子道有二種一者常二者無常菩提涅槃亦
爾外道道者名為無常內道道者名之為常
聲聞緣覺所有菩提名為無常菩薩諸佛所
有菩提名之為常外解脫者名為無常內解
脫者名之為常善男子道與菩提及以涅槃
悉名為常一切眾生常為無量煩惱所覆無
慧眼故不能得見而諸眾生為欲見故修戒
定慧以修行故見道菩提及以涅槃是名菩
薩得道菩提及涅槃也道之性相實不生滅
以是義故不可捉持善男子道者雖無色像
可見稱量可知而實有用如眾生心雖是非
色非長非短非麤非細非縛非解非是見法
而亦是有以是義故我為須達說言長者心
為城主若不護心則不護身口若護心者則
護身口以不善護是身口故令諸眾生到三
惡趣護身口者則令眾生得人天涅槃得名
真實其不得者名不真實善男子道與菩提
及以涅槃亦復如是亦有亦常如其無者云
何能斷一切煩惱以其有故一切菩薩了了
知見善男子見有二種一相貌見二了了見
云何相貌見如遠見烟名為見火實不見火
雖不見火亦非虛妄如見華葉便言見根雖
不見根亦非虛妄如人遙見籬間牛角便言
見牛雖不見牛亦非虛妄如見女人懷妊便
言見欲雖不見欲亦非虛妄如見樹生華便
言見水雖不見水亦非虛妄如見身業及以
口業便言見心雖不見心亦非虛妄是名相
貌見云何了了見如眼見色善男子如人眼
根清淨不壞自觀掌中阿摩勒果菩薩摩訶
薩了了見道菩提涅槃亦復如是雖如是見
初無見相善男子以是因緣我於徃昔告舍
利弗一切世間若有沙門若婆羅門若天若
魔若梵若人之所不知不見不覺唯有如來
悉知見覺及諸菩薩亦復如是舍利弗若諸
世間所知見覺我與菩薩亦知見覺世間眾
生之所不知不見不覺亦不自知不知見覺
世間眾生所知見覺便自說言我知見覺舍
利弗如來一切悉知見覺亦不自言我知見
覺一切菩薩亦復如是何以故若使如來作
知見覺相當知是則非佛世尊名為凡夫菩
薩亦爾世間所知見覺菩薩摩訶薩於如是
事亦知見覺菩薩如是知見覺已若言不知
不見不覺是為虛妄虛妄之法則為是罪以
是罪故墮於地獄善男子若男若女若沙門
若婆羅門說言無道菩提涅槃當知是軰名
一闡提魔之眷屬名為謗法名謗諸佛。

善
男子如來終不起諸法相如來不著一切諸
法如來身行無有動搖如來已到大般涅槃
如來雖為一切眾生演說諸法實無所說猶
如嬰兒言語未了雖復有語實亦無語如來
亦爾語未了者即是諸佛祕密之言如彼嬰
兒啼哭之時父母即以楊樹黃葉而語之言
莫啼莫啼我與汝金嬰兒見已生真金想便
止不啼然此楊葉實非金也若有眾生厭生
死時如來則為說於二乘然實無有二乘之
實以二乘故知生死過見涅槃樂以是見故
則能自知有斷不斷有真不真有修不修有
得不得善男子如彼嬰兒於非金中而生金
想如來亦爾於不淨中而說為淨如來以得
第一義故則無虛妄。

時大眾中忽然之頃
有大光明非青見青非黃見黃非赤見赤非
白見白非色見色非明見明非見而見大眾
遇斯光已身心快樂爾時世尊問文殊師利
言文殊師利何因緣故是大眾中有此光明
文殊師利言世尊如是光明名為智慧智慧
者即是常住常住之法無有因緣云何佛問
何因緣故有是光明是光明者名大涅槃大
涅槃者則名常住常住之法不從因緣云何
佛問何因緣故有是光明是光明者即是如
來如來者即是常住常住之法不從因緣云
何如來問於因緣光明者名大慈大悲大慈
大悲者名為常住常住之法不從因緣云何
如來問於因緣光明者即是念佛念佛者是
名常住常住之法不從因緣云何如來問於
因緣世尊亦有因緣因滅無明則得熾然阿
耨多羅三藐三菩提燈佛言文殊師利汝今
莫入諸法甚深第一義諦應以世諦而解說
之文殊師利言世尊於此東方過二十恒河
沙等世界有佛世界名曰不動其佛號曰滿
月光明如來告瑠璃光菩薩言善男子西方
去此二十恒河沙佛土彼有世界名曰娑婆
彼中有佛號釋迦牟尼如來大悲純厚愍眾
生故於拘施那城娑羅雙樹間為諸大眾敷
演大涅槃經汝可速徃自當得聞世尊彼瑠
璃光菩薩聞是事已與八萬四千菩薩摩訶
薩欲來至此故先現瑞以此因緣有此光明
是名因緣亦非因緣爾時瑠璃光菩薩與八
萬四千諸大菩薩俱來至此娑羅雙樹間頭
面禮足合掌恭敬白佛言世尊云何菩薩摩
訶薩有能修行大涅槃經聞所不聞爾時如
來讚言善哉善哉善男子汝今所有疑網毒
箭我為大醫能善拔出汝於佛性若未明了
我有慧炬能為照明汝今欲度生死大河我
能為汝作大船師汝於我所生父母想我亦
於汝生赤子心汝心今者貪正法寶值我多
有能相惠施諦聽諦聽善思念之善男子有
不聞聞有不聞不聞有聞不聞有聞聞善男
子如不生生不生不生生不生生生如不到
到不到不到到不到到到世尊云何不生生
善男子安住世諦初出胎時是名不生生云
何不生不生善男子是大涅槃無有生相是
名不生不生云何名生不生善男子世諦死
時是名生不生云何生生善男子一切凡夫
是名生生何以故生生不斷故一切有漏念
念生故是名生生四住菩薩名生不生何以
故生自在故是名生不生善男子是名內法
云何外法未生生未生未生生未生生生善
男子譬如種子未生芽時得四大和合人功
作業然後乃生是名未生生云何未生未生
譬如敗種及未遇緣如是等軰名未生未生
云何生未生如芽生已則不增長是名生未
生云何生生如芽增長若生不生則無增長
如是一切有漏是名外法生生瑠璃光菩薩
白佛言世尊有漏之法若有生者為是常耶
是無常乎生若是常有漏之法則無有生生
若無常則有漏是常世尊若生能自生生無
自性若能生他以何因緣不生無漏世尊若
未生時有生者云何於今乃名為生若未生
時無生者何故不說虛空為生佛言善哉善
哉善男子不生生不可說生生亦不可說生
不生亦不可說不生不生亦不可說生亦不
可說不生亦不可說有因緣故亦可得說云
何不生生不可說不生名為生云何可說何
以故以其生故云何生生不可說生生故生
生生故不生亦不可說云何生不生不可說
生即名為生生不自生故不可說云何不生
不生不可說不生者名為涅槃涅槃不生故
不可說何以故以修道得故云何生亦不可
說以生無故云何不生不可說以有得故云
何有因緣故亦可得說十因緣法為生作因
以是義故亦可得說善男子汝今莫入甚深
空定何以故大眾鈍故善男子有為之法生
亦是常以住無常生亦無常住亦是常以生
生故住亦無常異亦是常以法無常異亦無
常壞亦是常以本無今有故壞亦無常善男
子以性故生住異壞皆悉是常念念滅故不
可說常是大涅槃能斷滅故故名無常善男
子有漏之法未生之時已有生性故生能生
無漏之法本無生性是故生不能生如火有
本性遇緣則發眼有見性因色因明因心故
見眾生生法亦復如是由本有性遇業因緣
父母和合則便有生爾時瑠璃光菩薩及八
萬四千菩薩摩訶薩聞是法已恭敬合掌而
白佛言世尊我蒙如來慇懃教誨因大涅槃
始得悟解聞所不聞亦令八萬四千菩薩深
解諸法不生生等。

爾時世尊告光明徧照
高貴德王菩薩摩訶薩涅槃之體非本無今
有若涅槃體本無今有者則非無漏常住之
法有佛無佛性相常住以諸眾生煩惱覆故
不見涅槃便謂為無菩薩摩訶薩以戒定慧
勤修其心斷煩惱已便得見之當知涅槃是
常住法非本無今有是故為常善男子如暗
室中井種種七寶人亦知有暗故不見有智
之人善知方便然大明燈持徃照了悉得見
之是人於此終不生念水及七寶本無今有
涅槃亦爾本自有之非適今也煩惱暗故眾
生不見大智如來以善方便然智慧燈令諸
菩薩得見涅槃常樂我淨是故智者於此涅
槃不應說言本無今有以是義故涅槃是常
恒不變易是以無量阿僧祗劫修習善法以
自莊嚴然後乃見善男子譬如地下有八味
水一切眾生而不能得有智之人施功穿掘
則便得之涅槃亦爾譬如盲人不見日月良
醫療之則便得見而是日月非是本無今有
涅槃亦爾先自有之非適今也如人有罪繫
之囹圄久乃得出還家得見父母兄弟妻子
眷屬涅槃亦爾若言因緣故涅槃之法應無
常者是義不然何以故因有五種一者生因
二者和合因三者住因四者增長因五者遠
因涅槃之體非是如是五因所成云何當言
是無常耶復次善男子復有二因一者作因
二者了因如陶師輪繩是名作因如燈燭等
照暗中物是名了因善男子大涅槃者不從
作因而有唯從了因了因者所謂三十七助
道法六波羅密是名了因善男子布施者是
涅槃因非大涅槃因檀波羅密乃得名為大
涅槃因三十七品是涅槃因非大涅槃因無
量阿僧祇助菩提法乃得名為大涅槃因。

如來於此拘施那城娑羅雙樹間示現入於
般涅槃常樂我淨故斷三漏故三漏者欲界
一切煩惱除無明是名欲漏色無色界一切
煩惱除無明是名有漏三界無明名無明漏
如來永斷是故非漏復次一切凡夫不見有
漏云何凡夫不見有漏一切凡夫於未來世
悉有疑心未來世中當得身耶不得身耶過
去世中身本有耶為本無耶現在世中是身
有耶是身無耶若有我者是色耶非色耶色
非色耶非色非非色耶想耶非想耶想非想
耶非想非非想耶是身屬他耶不屬他耶屬
不屬耶非屬非不屬耶有命無身耶有身無
命耶有身有命耶無身無命耶身之與命有
常耶無常耶常無常耶非常非無常耶身之
與命自在作耶時節作耶無因作耶世性作
耶微塵作耶法非法作耶士夫作耶煩惱作
耶父母作耶我住心耶住眼中耶徧滿身中
耶從何來耶去何至耶誰生耶誰死耶我於
過去是婆羅門姓耶是剎利姓耶是毘舍姓
耶是首陀姓耶當於未來得何姓耶我此身
者過去之時是男身耶是女身耶畜生身耶
若我殺生當有罪耶當無罪耶乃至飲酒當
有罪耶當無罪耶我自作耶為他作耶我受
報耶身受報耶如是疑見無量煩惱覆眾生
心因是疑見生六種心决定有我決定無我
我見我我見無我無我見我我作我受我知
是名邪見如來永拔如是無量見漏根本是
故非漏善男子菩薩摩訶薩於大涅槃修聖
行者亦得永斷如是諸漏善男子凡夫不能
善攝五根則有三漏為惡所牽至不善處譬
如惡馬其性狠悷能令乘者至險惡處善男
子凡夫之人不攝五根馳騁五塵譬如牧牛
不善守護犯人苗稼善男子若能善守此五
根者則能攝心若能攝心則攝五根若得聞
是大涅槃經則得智慧得智慧故則得專念
五根若散念則能止何以故是念慧故菩薩
摩訶薩有念慧者不見我相不見我所相不
見眾生及所受用見一切法同法性相一切
凡夫見有眾生故起煩惱菩薩摩訶薩修大
涅槃有念慧故於諸眾生不生貪著善男子
譬如畫師以眾雜綵畫作眾像若男若女若
牛若馬凡夫無智見之則生男女等相畫師
了知無有男女菩薩摩訶薩亦復如是於法
異相觀於一相終不生於眾生之相何以故
有念慧故復次菩薩摩訶薩觀諸眾生為色
香味觸因緣故從昔無數無量劫來常受苦
惱一一眾生一劫之中所積身骨如王舍城
毘富羅山所飲乳汁如四海水摶此大地猶
如棗等易可窮極生死難盡一切眾生欲因
緣故受苦無量菩薩以是生死行苦故不失
念慧善男子譬如世間有諸大眾滿二十五
里王勅一臣持一油鉢經由中過莫令傾覆
若棄一滴當斷汝命復遣一人拔刀在後隨
而怖之臣受王教盡心堅持經歷爾所大眾
之中雖見可意五邪欲等心常念言我若放
逸著彼邪欲當棄所持命不全濟是人以是
怖因緣故乃至不棄一滴之油菩薩摩訶薩
亦復如是於生死中不失念慧以不失故雖
見五欲心不貪著善男子是大涅槃經若有
眾生一經耳者却後七劫不墮惡道若有書
寫讀誦解說思惟其義必得阿耨多羅三藐
三菩提當知是人真我弟子善受我教是我
所見我之所念是人諦知我不涅槃隨如是
人所住之處若城邑聚落山林曠野房舍田
宅樓閣殿堂我亦在中常住不移我於是人
常作受施或作比丘比丘尼優婆塞優婆夷
婆羅門梵志貧窮乞人云何當令是人得知
如來受其所施之物善男子是人或於夜臥
夢中夢見佛像或見天像沙門之像國王聖
王師子王像蓮花形像優曇華像或見大山
或見大海水或見日月或見白象及白馬像
或見父母得華得果爾時當知即是如來受
其所施寤巳喜樂尋得種種所須之物心不
念惡樂修善法善男子是大涅槃悉能成就
如是無量阿僧祇等不可思議無邊功德。

善男子菩薩摩訶薩自觀其身如病如瘡如
癰如怨如箭入體是大苦聚悉是一切善惡
根本是身雖復不淨如是菩薩猶故瞻視將
養何以故非為貪身為善法故為於涅槃不
為生死為菩提道不為有道為於一乘不為
二乘為法輪王不為轉輪王善男子菩薩摩
訶薩常當護身何以故若不護身命則不全
命若不全則不能得書寫是經受持讀誦為
他廣說思惟其義是故菩薩應善護身以是
義故菩薩得離一切惡漏善男子如欲渡者
應善護筏臨路之人善護良馬田夫種植善
護糞穢如為瘥毒善護毒蛇如人為財護旃
陀羅為壞賊故將護徤兒亦如寒人愛護於
火如癩病者求於毒藥菩薩摩訶薩亦復如
是雖見是身無量不淨具足充滿為欲受持
大涅槃經故猶好將護不令乏少菩薩摩訶
薩觀於惡象及惡知識等無有二何以故俱
壞身故菩薩摩訶薩於惡象等心無怖懼於
惡知識生畏懼心何以故是惡象等唯能壞
身不能壞心惡知識者二俱壞故是惡象等
唯壞一身惡知識者壞無量善身無量善心
是惡象等唯能破壞不淨臭身惡知識者能
壞淨身及以淨心是惡象等能壞肉身惡知
識者壞於法身為惡象殺不至三惡為惡友
殺必至三惡是惡象等但為身怨惡知識者
為善法怨是故菩薩常當遠離諸惡知識如
是等漏凡夫不離是故生漏菩薩離之則不
生漏况於如來是故非漏。

復次善男子菩
薩摩訶薩修大涅槃微妙經典得他心智異
於聲聞緣覺所得云何為異聲聞緣覺以一
念智知人心時則不能知地獄畜生餓鬼天
心菩薩不爾於一念中徧知六趣眾生之心
善男子菩薩摩訶薩修大涅槃成就具足功
德有十事何等為十一者根深難可傾拔二
者於自身生決定想三者不觀福田及非福
田四者修淨佛土五者滅除有餘六者斷除
業緣七者修清淨身八者了知諸緣九者離
諸怨敵十者斷除二邊云何根深難可傾拔
所言根者名不放逸所謂阿耨多羅三藐三
菩提根一切諸佛諸善根本皆由不放逸不
放逸故諸餘善根轉轉增長云何於身作決
定想於自身所生決定心我今此身於未來
世定當為阿耨多羅三藐三菩提器云何菩
薩不觀福田及非福田菩薩摩訶薩悉觀一
切無量眾生無非福田以修集故不見眾生
持戒破戒施者受者及施果報是故得名持
戒正見云何名為淨佛國土菩薩摩訶薩修
大涅槃微妙經典以此善根願與一切眾生
共之於未來世成佛之時世界眾生悉得受
持摩訶般若波羅密云何菩薩摩訶薩滅除
有餘有餘有三一者煩惱餘報二者餘業三
者餘有云何餘報謂習近煩惱墮於惡道從
惡道出或生人中貧窮乞丐為人輕賤菩薩
摩訶薩以能修集大涅槃故悉得斷除云何
餘業謂一切凡夫業一切聲聞業須陀洹人
受七有業斯陀含人受二有業阿那含人受
色有業是名餘業如是餘業菩薩摩訶薩悉
得斷除云何餘有阿羅漢得阿羅漢果辟支
佛得辟支佛果無業無結而轉二果是名餘
有菩薩摩訶薩修集大乘大涅槃經故得滅
除云何菩薩修清淨身善男子譬如妙好金
銀盂器盛之淨水中表俱淨菩薩摩訶薩其
身清淨亦復如是以身淨故疾得阿耨多羅
三藐三菩提以是義故菩薩摩訶薩修於淨
身云何菩薩善知諸緣菩薩摩訶薩不見色
相不見色緣不見色體不見色生不見色滅
不見一相不見異相不見見者不見相貌不
見受者何以故了因緣故如色一切法亦如
是是名菩薩了知諸緣云何菩薩離諸怨敵
一切煩惱是菩薩怨敵菩薩摩訶薩常遠離
故是名菩薩壞諸怨敵五住菩薩視諸煩惱
不名為怨所以者何因煩惱故菩薩有生以
有生故故能展轉教化眾生以是義故不名
為怨云何菩薩遠離二邊菩薩常離二十五
有及愛煩惱是名遠離二邊爾時光明徧照
菩薩言如佛所說若有菩薩修大涅槃悉作
如是十事功德如來何故唯修九事不修淨
土佛言善男子我於徃昔亦常具修如是十
事一切菩薩及諸如來無有不修是十事者
若使世界不淨充滿諸佛世尊於中出者無
有是處善男子汝今莫謂諸佛出於不淨世
界當知是心不善狹劣汝今當知我實不出
閻浮提界譬如有人說言此界獨有日月他
方世界無有日月如是之言無有義理若有
菩薩發如是言此佛世界穢惡不淨他方佛
土清淨嚴麗亦復如是善男子西方去此娑
婆世界度四十二恒河沙等諸佛國土彼有
世界名曰無勝彼土何故名曰無勝其土所
有嚴麗之事悉皆平等無有差別猶如西方
安樂世界亦如東方滿月世界我於彼土出
現於世為化眾生故於此土閻浮提中現轉
法輪非但我身獨於此中現轉法輪一切諸
佛亦於此中而轉法輪以是義故諸佛世尊
非不修行如是十事善男子慈氏菩薩以誓
願故當來之世令此世界清淨莊嚴以是義
故一切諸佛所有世界無不嚴淨。

復次善
男子一切善法無不因於思惟而得何以故
有人雖於無量無邊阿僧祇劫專心聽法若
不思惟終不能得阿耨多羅三藐三菩提以
是義故思惟因緣則得近於大般涅槃若有
眾生信佛法僧無有變易而生恭敬當知皆
是繫念思惟因緣力故因得斷除一切煩惱
如法修行善男子云何如法修行見一切法
空無所有無常無樂無我無淨以是見故寧
捨身命不犯禁戒是名菩薩如法修行復次
云何如法修行修有二種一者真實二者不
實不實者不知涅槃佛性如來法僧實相虛
空等相是名不實云何真實能知涅槃佛性
如來法僧實相虛空等相是名真實菩薩摩
訶薩修大涅槃微妙經典不見虛空何以故
佛及菩薩雖有五眼所不見故唯有慧眼乃
能見之慧眼所見無法可見故名為見若是
無物名虛空者如是虛空乃名為實以是實
故則名常無以常無故無樂我淨善男子空
名無法無法名空譬如世間無物名空虛空
之性亦復如是無所有故名為虛空眾生之
性與虛空性俱無實性何以故如人說言除
滅有物然後作空而是虛空實不可作何以
故無所有故以無有故當知無空是虛空性
若可作者則名無常若無常者不名虛空善
男子如世間人說言虛空無色無礙常不變
易是故世稱虛空之性為第五大而是虛空
實無有性以光明故故名虛空實無虛空猶
如世諦實無其性為眾生故說有世諦涅槃
之體亦復如是無有住處直是諸佛斷煩惱
處故名涅槃涅槃即是常樂我淨涅槃雖樂
非是受樂乃是上妙寂滅之樂諸佛如來有
二種樂一寂滅樂二覺知樂實相之體有三
種樂一者受樂二者寂滅樂三覺知樂佛性
一樂以當見故得阿耨多羅三藐三菩提時
名菩提樂。

善男子斷煩惱者不名涅槃不
生煩惱乃名涅槃所有智慧於法無礙是為
如來如來身心智慧徧滿無量無邊阿僧祇
土無所障礙是名虛空如來常住無有變易
名曰實相以是義故如來實不畢竟涅槃是
名菩薩修大涅槃微妙經典善男子菩薩摩
訶薩修大涅槃心善解脫慧善解脫云何菩
薩心善解脫貪恚癡心永斷滅故是名菩薩
心善解脫云何菩薩慧善解脫菩薩摩訶薩
於一切法知無障礙是名菩薩慧善解脫。



御錄經海一滴卷之十六

* 音釋

瘥
(楚懈切差去聲病瘳也)。
丐
(居大切音蓋取也)。
馳騁
(上陳知切音篪
下五郢切稱上聲馳騁走也)。

御錄經海一滴卷之十七　　　　　機七

* 大般涅槃經之五

爾時光明徧照高貴德王菩薩言世尊如佛
所說心解脫者是義不然何以故心本無繫
所以者何是心本性不為貪欲瞋恚愚癡諸
結所繫若本無繫云何而言心善解脫世尊
若心本性不為貪結之所繫者何等因緣而
能得繫如人𤚲角本無乳相雖加功力乳無
由出𤚲乳之者不得如是加功雖少乳則多
出心亦如是本無貪者今云何有若本無貪
後方有者諸佛菩薩本無貪相今悉應有世
尊譬如石女本無子相雖加功力無量因緣
子不可得心亦如是本無貪相雖造眾緣貪
無由生云何貪結能繫於心當知貪心二理
各異設復有之何能汙心世尊譬如有人安
橛於空終不得住安貪於心亦復如是世尊
若心無貪名解脫者諸佛菩薩何故不拔虛
空中剌世尊如過去燈不能滅暗未來世燈
亦不滅暗現在世燈復不滅暗何以故明之
與暗二不並故心亦如是云何而言心得解
脫世尊貪亦是有若貪無者見女相時不應
生貪若因女相而得生者當知是貪真實而
有以有貪故墮三惡道世尊譬如有人見畫
女像亦復生貪以生貪故得種種罪若本無
貪云何見畫而生於貪若心無貪云何如來
說言菩薩心得解脫若心有貪云何見相然
後方生不見相者則不生也我今現見有惡
果報當知有貪瞋恚愚癡亦復如是世尊譬
如眾生有身無我而諸凡夫橫計我想雖有
我想不墮三惡云何貪者於無女相而起女
想墮三惡道世尊譬如鑽木而生於火然是
火性眾緣中無以何因緣而得生耶世尊貪
亦如是色中無貪香味觸法亦復無貪云何
於色香味觸法生於貪耶若眾緣中悉無貪
者云何眾生獨生於貪諸佛菩薩而不生耶
世尊心亦不定若心定者無有貪欲瞋恚愚
癡若不定者云何而言心得解脫貪亦不定
若不定者云何因之生三惡趣貪者境界二
俱不定何以故俱緣一色或生於貪或生於
瞋或生愚癡是故貪者及與境界二俱不定
若俱不定何故如來說言菩薩修大涅槃心
得解脫。

爾時世尊告光明徧照高貴德王
菩薩言善哉善哉善男子心亦不為貪結所
繫亦非不繫非是解脫非不解脫非有非無
非現在非過去非未來何以故善男子一切
諸法無自性故善男子有諸外道作如是言
因緣和合則有果生若眾緣中本無生性而
能生者虛空不生亦應生果虛空不生非是
因故以眾緣中本有果性是故合集而得生
果所以者何如提婆達欲造牆壁則取泥土
不取彩色欲造畫像則集彩色不取草木作
衣取縷不取泥木作舍取泥不取縷綖以人
取故當知是中各能生果以生果故當知因
中必先有性若無性者一物之中應當出生
一切諸物若是可取可作可出當知是中必
先有果若無果者人則不取不作不出惟有
虛空無取無作故能出生一切萬物以有因
故如尼拘陀子生尼拘陀樹乳有醍醐縷中
有布泥中有瓶善男子一切凡夫無明所盲
作是定說色有著義心有貪性復言凡夫心
有貪性亦解脫性遇貪因緣心則生貪若遇
解脫心則解脫雖作此說是義不然有諸凡
夫復作是言一切因中悉無有果因有二種
一者微細二者麤大細即是常麤則無常從
微細因轉成麤因從此麤因轉復成果麤無
常故果亦無常善男子有諸凡夫復作是言
心亦無因貪亦無因以時節故則生貪心如
是等輩以不能知心因緣故輪迴六趣具受
生死譬如枷犬繫之於柱終日繞柱不能得
離一切凡夫亦復如是被無明枷繫生死柱
繞二十五有不能得離何以故一切凡夫唯
觀於果不觀因緣如犬逐塊不逐於人以不
觀故從非想退還三惡趣善男子諸佛菩薩
終不定說因中有果因中無果及有無果非
有非無果若言因中先定有果及定無果定
有無果定非有非無果當知是等皆魔伴黨
繫屬於魔即是愛人如是愛人不能永斷生
死繫縛不知心相及以貪相善男子諸佛菩
薩顯示中道何以故雖說諸法非有非無而
不決定所以者何因眼因色因明因心因念
識則得生是識決定不在眼中色中明中心
中念中亦非中間非有非無從緣生故名之
為有無自性故名之為無是故如來說言諸
法非有非無善男子諸佛菩薩終不定說心
有淨性及不淨性淨不淨心無住處故從緣
生貪故說非無本無貪性故說非有善男子
從因緣故心則生貪從因緣故心則解脫善
男子是心不與貪結和合亦復不與瞋癡和
合譬如日月雖為烟塵雲霧之所覆蔽令諸
眾生不能得見而日月之性終不與彼羣翳
和合心亦如是以因緣故生於貪結眾生雖
說心與貪合而是心性實不與合若是貪心
即是貪性若是不貪即不貪性不貪之心不
能為貪貪結之心不能不貪善男子以是義
故貪欲之結不能汙心諸佛菩薩永破貪結
是故說言心得解脫一切眾生從因緣故生
於貪結從因緣故心得解脫善男子譬如雪
山懸峻之處人與獼猴俱不能行或復有處
獼猴能行人不能行或復有處人與獼猴二
俱能行善男子人與獼猴能行處者如諸獵
師純以黐膠置之案上用捕獼猴獼猴癡故
徃手觸之觸已粘手欲脫手故以脚蹋之脚
復隨著欲脫脚故以口嚙之口復粘著於是
五處悉無得脫於是獵師以杖貫之負還歸
家雪山險處喻佛菩薩所得正道獼猴者喻
諸凡夫獵師者喻魔波旬黐膠者喻貪欲結
人與獼猴俱不能行者喻諸凡夫魔王波旬
俱不能行獼猴能行人不能者喻諸外道有
智慧者諸惡魔等雖以五欲不能繫縛人與
獼猴俱能行者一切凡夫及魔波旬常處生
死不能修行凡夫之人五欲所縛令魔波旬
自在將去如彼獵師黐捕獼猴擔負歸家善
男子一切眾生若能自住於已境界則得安
樂若至他界則遇惡魔受諸苦惱自境界者
謂四念處他境界者謂五欲也云何名為繫
屬於魔有諸眾生無常見常常見無常苦見
於樂樂見於苦不淨見淨淨見不淨無我見
我我見無我非實解脫橫見解脫真實解脫
見非解脫如是之人名繫屬魔繫屬魔者心
不清淨復次善男子若見諸法真實是有總
別定相當知是人若見色時便作色相乃至
見識亦作識相見男男相見女女相見日日
相見月月相見歲歲相見陰陰相見入入相
見界界相如是見者名繫屬魔繫屬魔者心
不清淨復次善男子若見我是色色中有我
我中有色色屬於我乃至見我是識識中有
我我中有識識屬於我如是見者繫屬於魔
非我弟子。

高貴德王菩薩白佛言世尊佛
說一闡提謂斷善根是義不然何以故不斷
佛性故如是佛性理不可斷云何佛說斷諸
善根。

佛言善男子如汝所言若一闡提有
佛性者云何不遮地獄之罪善男子一闡提
中無有佛性譬如有王聞箜篌音其聲清妙
心即躭著即告大臣如是妙音從何處出大
臣答言從箜篌出王言持是聲來爾時大臣
即持箜篌置於王前王語箜篌出聲出聲不
聞箜篌聲出爾時大王即斷其絃取其皮木
悉皆析裂推求其聲了不能得即瞋大臣云
何如是妄言大臣白王夫取聲者法不如是
應以眾緣善巧方便聲乃出耳眾生佛性亦
復如是無有住處以善方便故得可見以可
見故得阿耨多羅三藐三菩提一闡提輩不
見佛性云何能遮三惡道罪善男子若一闡
提信有佛性當知是人不至三惡是亦不名
一闡提也。

善男子若有沙門及婆羅門見
一切法性不空者當知是人非是沙門非婆
羅門不得修集般若波羅密不得入於大般
涅槃不得現見諸佛菩薩是魔眷屬善男子
一切諸法性本自空亦因菩薩修集空故見
諸法空如一切法性無常故滅能滅之若非
無常滅不能滅有為之法有生相故生能生
之有滅相故滅能滅之以修空故見一切法
性皆空寂高貴德王菩薩復作是言世尊若
空三昧唯見空者空是無法為何所見佛言
善男子是空三昧見不空法能令空寂然非
顛倒貪是有性非是空性貪若是空眾生不
應以是因緣墮於地獄若墮地獄云何貪性
當是空耶善男子色性是有何等色性所謂
顛倒以顛倒故眾生生貪若是色性非顛倒
者云何能令眾生生貪以生貪故當知色性
非不是有以是義故修空三昧非顛倒也善
男子一切菩薩住九地者見法有性以是見
故不見佛性若見佛性則不復見一切法性
以修如是空三昧故不見法性以不見故則
見佛性諸佛菩薩有二種說一者有性二者
無性為眾生故說有法性為諸賢聖說無法
性為不空者見法空故修空三昧令得見空
無法性者亦修空故空善男子汝言見空空
是無法為何所見者菩薩摩訶薩實無所見
無所見者即無所有無所有者即一切法菩
薩摩訶薩修大涅槃於一切法悉無所見若
有見者不見佛性不能修集般若波羅密不
得入於大般涅槃是故菩薩見一切法性無
所有善男子菩薩不但因見三昧而見空也
般若波羅密亦空禪波羅密亦空毘梨耶波
羅密亦空羼提波羅密亦空尸羅波羅密亦
空檀波羅密亦空色亦空眼亦空識亦空如
來亦空大般涅槃亦空是故菩薩見一切法
皆悉是空世尊何等眾生於是經中不生恭
敬佛言善男子我涅槃後有聲聞弟子愚癡
破戒喜生鬬諍捨十二部經讀誦種種外道
典籍文頌手筆受畜一切不淨之物言是佛
聽如是之人以好栴檀貿易凡木以金易鍮
石以甘露味易於惡毒放捨十善行十惡法
向諸白衣苦自譽讚言得無漏共坐談論言
涅槃經者非佛所說邪見所造諸佛畢竟入
於涅槃是經言佛常樂我淨不入涅槃是經
不在十二部數即是魔說非是佛說善男子
如是之人雖我弟子不能信順是涅槃經善
男子當爾之時若有眾生信此經典乃至半
句當知是人真我弟子因如是信即見佛性
入於涅槃爾時光明徧照高貴德王菩薩白
佛言世尊善哉善哉如來今日善能開示大
涅槃經。

爾時會中有一菩薩名師子吼前禮佛足長
跪合掌而白佛言世尊我欲請問唯願如來
大慈聽許爾時佛告諸大眾言諸善男子汝
等今當於是菩薩深生恭敬尊重讚歎是人
已於過去諸佛深種善根福德成就故於我
前欲師子吼如師子王自知身力牙齒鋒鋩
四足據地安住巖穴振尾出聲若有能具如
是諸相當知是則能師子吼真師子王晨朝
出穴頻申欠呿四向顧望發聲震吼一切禽
獸聞師子吼水性之屬潛沒深淵陸行之類
藏伏窟穴飛者墮落香象怖走如彼野干雖
逐師子至於百年終不能作師子吼也若師
子子始滿三年則能哮吼如師子王爾時世
尊告師子吼菩薩言善男子汝若欲問今可
隨意師子吼菩薩白佛言世尊云何為佛性
以何義故名為佛性何故復名常樂我淨若
一切眾生有佛性者何故不見一切眾生所
有佛性十住菩薩住何等法不了了見佛住
何等法而了了見十住菩薩以何等眼不了
了見佛以何眼而了了見佛言善男子善哉
善哉若有人能為法諮啟則為具足二種莊
嚴一者智慧二者福德若有菩薩具足如是
二莊嚴者則知佛性及名為佛性乃至能知
十住菩薩以何眼見諸佛世尊以何眼見福
德莊嚴者有為有漏有有果報有礙非常慧
莊嚴者無為無漏無有果報無礙常住師子
吼菩薩言世尊若有菩薩具足如是二莊嚴
者則不應問一種二種所以者何一切諸法
無一二種一種二種者是凡夫相佛言善男
子若有菩薩無二種莊嚴則不能知一種二
種若有菩薩具二莊嚴則能解知一種二種
若言諸法無一二者是義不然何以故若無
一二云何得說一切諸法無一無二善男子
若言一二是凡夫相是乃名為十住菩薩非
凡夫也善男子汝問云何為佛性者佛性者
名第一義空第一義空名為智慧所言空者
不見空與不空智者見空及與不空常與無
常苦之與樂我與無我見一切空不見不空
不名中道乃至見一切無我不見我者不名
中道中道者名為佛性以是義故佛性常恒
無有變易無明覆故令諸眾生不能得見聲
聞緣覺見一切空不見不空乃至見一切無
我不見於我以是義故不得第一義空不得
第一義空故不行中道無中道故不見佛性
汝問以何義故名為佛性者佛性即是菩提
中道種子善男子眾生起見凡有二種一者
常見二者斷見如是二見不名中道無常無
斷乃名中道無常無斷即是觀照十二因緣
智如是觀智是名佛性二乘之人雖觀因緣
未能渡十二因緣河猶如兔馬何以故不見
佛性故善男子是觀十二因緣智慧即是阿
耨多羅三藐三菩提種子以是義故十二因
緣名為佛性佛性者有因有因因有果有果
果有因者即十二因緣因因者即是智慧有
果者即是阿耨多羅三藐三菩提果果者即
是無上大般涅槃善男子譬如無明為因諸
行為果行因識果以是義故彼無明體亦因
亦因因識亦果亦果果佛性亦爾以是義故
十二因緣不出不滅不常不斷非一非二不
來不去非因非果善男子是因非果如佛性
是果非因如大涅槃是因是果如十二因緣
所生之法非因非果名為佛性非因果故常
恒無變以是義故我經中說十二因緣其義
甚深無知無見不可思惟乃是諸佛菩薩境
界非諸聲聞緣覺所及以何義故甚深甚深
眾生業行不常不斷而得果報雖念念滅而
無所失雖無作者而有作業雖無受者而有
果報受者雖滅果不敗亡無有慮知和合而
有一切眾生雖與十二因緣共行而不見知
不見知故無有始終十住菩薩唯見其終不
見其始諸佛世尊見始見終以是義故諸佛
了了得見佛性善男子一切眾生不能見於
十二因緣是故輪轉如蠶作繭自生自死一
切眾生亦復如是不見佛性故自造結業流
轉生死猶如拍毱善男子是故我於諸經中
說若有人見十二緣者即是見法見法者即
是見佛佛者即是佛性何以故一切諸佛以
此為性師子吼菩薩白佛言世尊若佛與佛
性無差別者一切眾生何用修道佛言善男
子如汝所問是義不然佛與佛性雖無差別
然諸眾生悉未具足以是義故我於此經而
說是偈。

「　本有今無
　本無今有
　三世有法
　無有是處」


善男子有者凡有三種一未來有二現在有
三過去有一切眾生未來之世當有阿耨多
羅三藐三菩提是名佛性一切眾生現在悉
有煩惱諸結是故現在無有三十二相八十
種好一切眾生過去之世有斷煩惱是故現
在得見佛性以是義故我常宣說一切眾生
悉有佛性乃至一闡提等亦有佛性善男子
譬如有人家有乳酪有人問言汝有酥耶答
言我有酪實非酥以巧方便定當得故故言
有酥眾生亦爾悉皆有心凡有心者定當得
成阿耨多羅三藐三菩提一切眾生煩惱覆
故不能得見十住菩薩雖見一乘不知如來
是常住法以是故言十地菩薩雖見佛性而
不明了善男子是佛性者實非我也為眾生
故說名為我善男子如來有因緣故說無我
為我真實無我雖作是說無有虛妄善男子
有因緣故說我為無我而實有我為世界故
雖說無我而無虛妄佛性無我如來說我以
是常故如來是我而說無我得自在故善男
子若有人見一切諸法無常無我無樂無淨
見非一切法亦無常無我無樂無淨如是之
人不見佛性一切者名為生死非一切者名
為三寶聲聞緣覺見一切法無常無我無樂
無淨非一切法亦見無常無我無樂無淨以
是義故不見佛性十住菩薩見一切法無常
無我無樂無淨非一切法分見常樂我淨以
是義故十分之中得見一分諸佛世尊無常
無我無樂無淨非一切法見常樂我淨以是
義故見於佛性如觀掌中阿摩勒果。

善男
子如汝所問十住菩薩以何眼故雖見佛性
而不了了諸佛世尊以何眼故見於佛性而
得了了善男子慧眼見故不得明了佛眼見
故故得明了為菩提行故則不了了若無行
故則得了了住十住故雖見不了不住不去
故得了了菩薩摩訶薩智慧因故見不了了
諸佛世尊斷因果故見則了了一切覺者名
為佛性十住菩薩不得名為一切覺故是故
雖見而不明了善男子見有二種一者眼見
二者聞見諸佛世尊眼見佛性如於掌中觀
阿摩勒果十住菩薩聞見佛性故不了了十
住菩薩唯能自知定得阿耨多羅三藐三菩
提而不能知一切眾生悉有佛性。

師子吼
菩薩言世尊如佛所說一切眾生悉有佛性
如乳中有酪金剛力士諸佛佛性如淨醍醐
云何如來說言佛性非內非外佛言善男子
我亦不說乳中有酪酪從乳生故言有酪世
尊一切生法各有時節善男子乳時無酪亦
無生酥熟酥醍醐一切眾生亦謂是乳是故
我言乳中無酪如其有者何故不得二種名
字如人二能言金鐵師善男子因有二種一
者正因二者緣因正因者如乳生酪緣因者
如煗酵等從乳生故故言乳中而有酪性世
尊如佛所說有二因者正因緣因眾生佛性
為是何因善男子眾生佛性亦二種因正因
者謂諸眾生緣因者謂六波羅密世尊如佛
所說我今定知乳有酪性何以故我見世間
求酪之人唯取於乳終不取水是故當知乳
有酪性善男子是義不然何以故譬如有人
有筆紙墨和合成字而是紙中本無有字以
本無故假緣而成若本有者何須眾緣譬如
青黃合成綠色當知是二本無緣性若本有
者何須合成譬如眾生因食得命而此食中
實無有命若本有命未食之時食應是命善
男子一切諸法本無有性因緣故生因緣故
滅若諸眾生內有佛性者一切眾生應有佛
身如我今也眾生佛性不破不壞不牽不捉
不繫不縛如眾生中所有虛空一切眾生悉
有虛空無𦊱礙故各不自見有此虛空若使
眾生無虛空者則無去來行住坐臥不生不
長以是義故我經中說一切眾生有虛空界
虛空界者是名虛空眾生佛性亦復如是十
住菩薩少能見之如金剛珠善男子眾生佛
性諸佛境界非是聲聞緣覺所知一切眾生
不見佛性是故常為煩惱繫縛流轉生死見
佛性故諸結煩惱所不能繫解脫生死得大
涅槃師子吼言世尊一切眾生有佛性性如
乳中酪若乳無酪性云何佛說有二種因一
者正因二者緣因佛言善男子若使乳中定
有酪性者何須緣因世尊以有性故故須緣
因何以故欲明見故緣因者即是了因世尊
譬如闇中先有諸物為欲見故以燈照了若
本無者燈何所照是故雖先有性要假了因
然後得見以是義故定知乳中先有酪性善
男子一切眾生有佛性者何故修集無量功
德我見世人本無禁戒禪定智慧者從師受
巳漸漸增益若言師教是了因者當師教時
受者未有戒定智慧若是了者應了未有云
何乃了戒定智慧令得增益世尊若了因無
者云何得名有乳有酪善男子如世人言有
乳酪者以定得故是故得名有乳有酪佛性
亦爾有眾生有佛性以當見故師子吼言世
尊過去巳滅未來未到云何名有若言當有
名為有者是義不然云何說言一切眾生悉
有佛性佛言善男子過去名有譬如種橘芽
生子滅芽亦甘甜乃至生果味亦如是熟巳
乃酢善男子而是酢味子芽乃至生果悉無
隨本熟時形色相貌則生酢味而是酢味本
無今有雖本無今有非不因本如是本子雖
復過去故得名有以是義故過去名有云何
復名未來為有譬如有人種植胡麻有人問
言何故種此答言有油實未有油胡麻熟巳
收子熬蒸擣壓然後乃得出油當知是人非
虛妄也以是義故名未來有云何復名過去
有耶善男子譬如有人私屏罵王經歷年歲
王乃聞之聞巳即問何故見罵答言大王我
不罵也何以故罵者巳滅王言罵者我身二
俱存在云何言滅以是因緣喪失身命善男
子是二實無而果不滅是名過去有云何復
名未來有耶譬如有人徃陶師所問有瓶不
答言有瓶而是陶師實未有瓶以有泥故故
言有瓶當知是人非妄語也乳中有酪眾生
佛性亦復如是欲見佛性應當觀察時節形
色是故我說一切眾生悉有佛性實不虛妄
師子吼言世尊菩薩摩訶薩一心趣向阿耨
多羅三藐三菩提大慈大悲見生老死煩惱
過患觀大涅槃無生老死煩惱諸過信於三
寶及業果報受持禁戒如是等法名為佛性
若離是法有佛性者何須是法而作因緣世
尊若使眾生從本巳來無菩提心亦無阿耨
多羅三藐三菩提心後方有者眾生佛性亦
應如是本無後有以是義故一切眾生應無
佛性佛言善哉善哉善男子汝巳久知佛性
之義為眾生故作如是問一切眾生實有佛
性汝言眾生若有佛性不應而有初發心者
善男子心非佛性何以故心是無常佛性常
故此菩提心實非佛性何以故一闡提等斷
於善根墮地獄故若菩提心是佛性者一闡
提輩則不得名一闡提也菩提之心亦不得
名為常也是故定知菩提之心實非佛性善
男子眾生佛性不名為佛以諸功德因緣和
合得見佛性然後成佛汝言眾生悉有佛性
何故不見者是義不然何以故以諸因緣未
和合故善男子以是義故我說二因正因緣
因正因者名為佛性緣因者發菩提心以二
因緣得阿耨多羅三藐三菩提善男子當知
有六法壞菩提心何等為六一者悋法二者
於諸眾生起不善心三者親近惡友四者不
勤精進五者自大憍慢六者營務世業如是
六法則能破壞菩提之心善男子復有五法
退菩提心何等為五一者樂在外道出家二
者不修大慈之心三者好求法師過罪四者
常樂處在生死五者不善受持讀誦書寫解
說十二部經是名五法退菩提心復有二法
退菩提心何者為二一者貪樂五欲二者不
能恭敬尊重三寶以如是等眾因緣故退菩
提心云何復名不退之心有人聞佛能度眾
生生老病死不從師諮自然修集以是因緣
發菩提心作是誓願願我常得親近諸佛及
佛弟子具五善根不生憍慢復願常聞十二
部經受持讀誦書寫解說寧當少聞多解義
味不願多聞於義不了願作心師不師於心
身口意業不與惡交能施一切眾生安樂身
戒心慧不動如山為欲受持無上正法於身
命財不生慳悋不淨之物不為福業正命自
活心無邪諂受恩常念小恩大報善知世中
所有事藝善解眾生方俗之言讀誦書寫十
二部經不生懈怠懶惰之心若諸眾生不樂
聽聞方便引接令彼樂聞父母師長深生恭
敬怨憎之中生大慈心常修六念空三昧門
十二因緣生滅等觀佛說禁戒堅固護持終
不生於毀犯之想修習菩薩難行苦行其心
歡喜不生悔恨不為果報而集因緣於現在
樂不生貪著善男子若有能發如是願者是
名菩薩終不退失菩提之心能見如來明了
佛性能調眾生度脫生死善能護持無上正
法能得具足六波羅密。
御錄經海一滴卷之十七

* 音釋

𤚲
(居候切音遘取牛乳也)。
黐膠
(上抽知切音癡下居肴切音交黐膠所以
黏鳥也)。
酵
(居效切音教酒酵也)。

御錄經海一滴卷之十八　　　　　機八

* 大般涅槃經之六

師子吼菩薩白佛言世尊無相定者名大涅
槃是故涅槃名為無相以何因緣名為無相
佛言善男子若有比丘時時修習三種相者
則斷諸相時時修習三昧定相時時修習智
慧之相時時修習捨相是名三相師子吼言
世尊云何名為定慧捨相佛言善男子若取
色相不能觀色常無常相是名三昧若能觀
色常無常相是名慧相三昧慧等觀一切法
是名捨相如善御駕駟遲疾得所遲疾得所
故名捨相菩薩亦爾若三昧多者則修習慧
若慧多者則修習三昧三昧慧等則名為捨
善男子十住菩薩智慧力多三昧力少是故
不得明見佛性聲聞緣覺三昧力多智慧力
少以是因緣不見佛性諸佛世尊定慧等故
明見佛性了了無礙如觀掌中菴摩勒果見
佛性者名為捨相奢摩他者名為能滅能滅
一切煩惱結故又奢摩他者名曰能調名曰
寂靜名曰遠離名曰能清以是義故故名定
相毘婆舍那名為正見亦名了見名為能見
名曰徧見名次第見名別相見是名為慧憂
畢义者名曰平等亦名不諍又名不觀亦名
不行是名為捨善男子為三事故修奢摩他
何等為三一不放逸故二莊嚴大智故三得
自在故復為三事故修毘婆舍那何等為三
一為觀生死惡果報故二為欲增長諸善根
故三為破一切諸煩惱故世尊如經中說若
毘婆舍那能破煩惱何故復修奢摩他耶佛
言善男子汝言毘婆舍那破煩惱者是義不
然何以故有智慧時則無煩惱有煩惱時則
無智慧云何而言毘婆舍那能破煩惱善男
子譬如明時無暗暗時無明若有說言明能
破暗無有是處善男子誰有智慧誰有煩惱
而言智慧能破煩惱如其無者則無所破善
男子若言智慧能破煩惱為到故破不到故
破若不到破者凡夫眾生則應能破若到故
破者初念應破若初念不破後亦不破若初
到便破是則不到云何說言智慧能破若言
到與不到而能破者是義不然如地堅性火
熱性水濕性風動性而地堅性乃至風動性
非因緣作其性自爾如四大性煩惱亦爾性
自是斷若是斷者云何而言智慧能斷以是
義故毘婆舍那決定不能破諸煩惱善男子
如鹽性鹹令異物鹹蜜本性甘令異物甘水
本性濕令異物濕智慧性滅令法滅者是義
不然何以故若法無滅云何智慧強能令滅
若言鹽鹹令異物鹹慧滅亦爾令異法滅者
是亦不然何以故智慧之性念念滅故若念
念滅云何而言能滅他法以是義故智慧之
性不破煩惱善男子一切諸法有二種滅一
性滅二畢竟滅若性滅者云何而言智慧能
滅善男子一切諸法性若自空誰能令生誰
能令滅異生異滅無造作者善男子若修習
定則得如是正知正見以是義故我經中說
若有比丘修習定者能見五陰出滅之相若
不修定世間之事尚不能了况於出世若無
定者平處顛墜若有修習三昧定者則大利
益乃至阿耨多羅三藐三菩提菩薩摩訶薩
具足二法能大利益如拔堅木先以手動後
則易出菩薩定慧亦復如是先以定動後以
智拔如浣垢衣先以灰汁後以清水衣則鮮
潔如先讀誦後則解義如先平地然後下種
先從師受後思惟義菩薩摩訶薩修是二法
常攝其心不令放逸不為利養行於非法客
塵煩惱所不能汙不為諸邪異見所惑常能
遠離諸惡覺觀不久成就阿耨多羅三藐三
菩提善男子定相者名空三昧慧相者名無
願三昧捨相者名無相三昧若有菩薩摩訶
薩善知定時慧時捨時及知非時是名菩薩
摩訶薩行菩提道善男子菩薩摩訶薩因於
受樂生大憍慢或因說法而生憍慢或因精
勤而生憍慢或因世間善法功德而生憍慢
或因豪貴恭敬而生憍慢當知爾時不宜修
智宜應修定是名菩薩知時非時若有菩薩
勤修精進未得利益涅槃之樂以不得故生
於悔心以鈍根故不能調伏五情諸根諸垢
煩惱勢力盛故自疑戒律有羸損故當知爾
時不宜修定宜應修智是名菩薩知時非時
善男子若有菩薩定慧二法不平等者當知
爾時不宜修捨二法若等則宜修之是名菩
薩知時非時善男子若有菩薩修習定慧起
煩惱者當知爾時不宜修捨宜應讀誦書寫
解說十二部經念佛念法念僧念戒念天念
捨是名修捨善男子若有菩薩修習如是三
法相者以是因緣得無相涅槃。

善男子應
觀戒是一切善法梯磴亦是一切善法根本
如地一切樹木所生之本如天帝釋所立勝
幢戒能永斷一切惡業及三惡道能療惡病
猶如藥樹戒是生死險道資糧戒是摧結惡
賊鎧仗戒是滅結毒蛇良咒戒是度惡業行
橋梁若有不能如是觀者名不修戒善男子
又應觀心輕躁動轉難捉難調馳騁奔逸如
大惡象念念迅速如彼電光躁擾不住猶如
獼猴如幻如炎乃是一切諸惡根本若有不
能如是觀者名不修心菩薩摩訶薩修心修
戒因緣得定慧均等無相三昧。

師子吼菩
薩言世尊若一切眾生有佛性者即當定得
阿耨多羅三藐三菩提何須修習三昧道耶
佛言有佛無佛法界常住若言佛性住眾生
中者善男子常法無住若有住處即是無常
如十二因緣無定住處若有住處十二因緣
不得名常如來法身亦無住處法界法入法
陰虛空悉無住處佛性亦爾都無住處譬如
四大力雖均等有堅有熱有濕有動有重有
輕有赤有白有黃有黑而是四大亦無有業
異法界故各不相似佛性亦爾異法界故時
至則現善男子一切眾生不退佛性故名之
為有阿毘跋致故以當有故決定得故定當
見故是故名為一切眾生悉有佛性譬如有
王告一大臣汝牽一象以示盲者時彼眾盲
各以手觸即喚眾盲各各問言汝見象耶眾
盲各言我已得見其觸牙者即言象形如蘆
菔根其觸耳者言象如箕其觸頭者言象如
石其觸鼻者言象如杵其觸脚者言象如木
臼其觸脊者言象如牀其觸腹者言象如甕
其觸尾者言象如繩善男子如彼眾盲不說
象體亦非不說若是眾相悉非象者離是之
外更無別象善男子王喻如來正徧知臣喻
方等大涅槃經象喻佛性盲喻一切無明眾
生是諸眾生聞佛說已或作是言色是佛性
何以故是色雖滅次第相續是故獲得無上
如來三十二相如來色常如來色者常不斷
故譬如真金質雖遷變色常不異或時作釧
作釵作盤然其黃色初無改易眾生佛性亦
復如是質雖無常而色是常以是故說色為
佛性或有說言受是佛性何以故受因緣故
獲得如來真實之樂如來受者謂畢竟受第
一義受眾生受性雖復無常然其次第相續
不斷是故獲得如來常受譬如有人姓憍師
迦人雖無常而姓是常經千萬世無有改易
眾生佛性亦復如是以是故說受為佛性又
有說言想是佛性何以故想因緣故獲得如
來真實之想如來想者名無想想無想想者
非眾生想非男女想亦非色受想行識想非
想斷想眾生之想雖復無常以想次第相續
不斷故得如來常恒之想譬如眾生十二因
緣眾生雖滅而因緣常眾生佛性亦復如是
以是故說想為佛性又有說言行為佛性何
以故行名壽命壽因緣故獲得如來常住壽
命眾生壽命雖復無常而壽次第相續不斷
故得如來真實常壽譬如十二部經聽者說
者雖復無常而是經典常存不變眾生佛性
亦復如是以是故說行為佛性又有說言識
為佛性何以故識因緣故獲得如來平等之
心眾生意識雖復無常而識次第相續不斷
故得如來真實常心如火熱性火雖無常熱
非無常眾生佛性亦復如是以是故說識為
佛性又有說言離陰有我我是佛性何以故
我因緣故獲得如來八自在我有諸外道說
言去來見聞悲喜語說為我如是我相雖復
無常而如來我真實是常善男子如陰入界
雖復無常而名是常眾生佛性亦復如是善
男子如彼盲人各各說象雖不得實非不說
象說佛性者亦復如是非即六法不離六法
是故我說眾生佛性非色不離色乃至非我
不離我有諸外道雖說有我而實無我眾生
我者即是五陰離陰之外更無別我譬如莖
葉鬚臺合為蓮華離是之外更無別華譬如
牆壁草木和合名之為舍離是之外更無別
舍如佉陀羅樹波羅奢樹尼拘陀樹鬱曇鉢
樹和合為林離是之外更無別林譬如車象
馬步和合為軍離是之外更無別軍譬如五
色雜線和合為綺離是之外更無別綺如四
姓和合名為大眾離是之外更無別眾眾生
我者亦復如是離五陰外更無別我善男子
如來常住則名為我如來法身無邊無礙不
生不滅得八自在是名為我眾生真實無如
是我及以我所但以必定當得畢竟第一義
空故名佛性善男子我若說色是佛性者眾
生聞已則生邪倒以邪倒故命終則生阿鼻
地獄如來說法為斷地獄是故不說色是佛
性乃至說識亦復如是善男子若諸眾生了
佛性者則不須修道十住菩薩修八聖道少
見佛性况不修者而得見耶如文殊師利諸
菩薩等已無量世修習聖道了知佛性云何
聲聞辟支佛等能知佛性若諸眾生欲得了
了知佛性者應當一心受持讀誦書寫解說
供養恭敬尊重讚歎是涅槃經見有受持乃
至讚歎如是經者應當以好房舍衣服飲食
臥具醫藥而供給之兼復讚歎禮拜問訊善
男子若有已於過去無量無邊世中親近供
養無量諸佛深種善根然後乃得聞是經名
善男子佛性不可思議佛法僧寶亦不可思
議一切眾生悉有佛性而不能知是亦不可
思議如來常樂我淨之法亦不可思議一切
眾生能信如是大涅槃經亦不可思議。

師
子吼言世尊如來得八自在何因緣故不化
生耶佛言善男子劫初眾生皆悉化生當爾
之時佛不出世善男子若有眾生遇病苦時
須醫須藥劫初之時眾生化生雖有煩惱其
病未發是故如來不出其世善男子一切眾
生父作子業子作父業如來世尊若受化身
則無父母若無父母云何能令一切眾生作
諸善業是故如來不受化身善男子佛正法
中有二種護一者內二者外內護者所謂禁
戒外護者族親眷屬若佛如來受化身者則
無外護是故如來不受化身善男子有人恃
姓而生憍慢如來為破如是慢故生在貴姓
不受化身善男子如來世尊有真父母父名
淨飯母名摩耶而諸眾生猶言是幻云何當
受化生之身若受化身云何得有碎身舍利
如來為益眾生福德故碎其身而令供養是
故如來不受化身一切諸佛悉無化生云何
獨令我受化身爾時師子吼菩薩合掌長跪
右膝著地以偈讚佛。

「　如來無量功德聚
　我今不能廣宣說
　今為眾生演一分
　唯願哀愍聽我說
　眾生無明闇中行
　具受無邊百種苦
　世尊能令遠離之
　是故世稱為大悲
　眾生徃返生死繩
　放逸迷荒無安樂
　如來能施眾安樂
　是故永斷生死繩
　如來為眾修苦行
　成就具足滿六度
　心處邪風不傾動
　是故能勝世大士
　眾生常欲得安樂
　而不知修安樂因
　如來能教令修習
　猶如慈父愛一子
　佛見眾生煩惱患
　心苦如母念病子
　常思離病諸方便
　是故此身繫屬他
　不為三世所攝持
　無有名字及假號
　覺知涅槃甚深義
　是故稱佛為大覺
　有河洄澓沒眾生
　無明所盲不知出
　如來自度能度彼
　是故稱佛大船師
　能知一切諸因果
　亦復通達盡滅道
　常施眾生病苦藥
　是故世稱大醫王
　如來世尊破邪道
　開示眾生正真路
　行是道者得安樂
　是故稱佛為導師
　成就具足戒定慧
　亦以此法教眾生
　以法施時無妬悋
　是故稱佛無緣悲
　如來世尊無怨親
　是故其心常平等
　我師子吼讚大悲
　能吼無量師子吼」


迦葉菩薩白佛言世尊一闡提輩以何因緣
無有善法佛言善男子一闡提輩斷善根故
眾生悉有信等五根而一闡提輩永斷滅故
以是義故殺害蟻子猶得殺罪殺一闡提無
有殺罪世尊一闡提者終無善法是故名為
一闡提耶佛言如是如是世尊一切眾生有
三種善所謂過去未來現在一闡提輩亦不
能斷未來善法云何說言斷諸善法名一闡
提耶善男子斷有二種一者現在滅二者現
在障於未來一闡提輩具是二斷是故我言
斷諸善根譬如有人沒圊廁中唯有一髮毛
頭未沒雖復一髮毛頭未沒而一毛頭不能
勝身一闡提輩亦復如是雖未來世當有善
根而不能救地獄之苦未來之世雖可救拔
現在之世無如之何是故名為不可救濟以
佛性因緣則可得救佛性者非過去非未來
非現在是故佛性不可得斷如朽敗子不能
生芽一闡提輩亦復如是世尊一闡提輩不
斷佛性佛性亦善云何說言斷一切善善男
子若諸眾生現在世中有佛性者則不得名
一闡提也如世間中眾生我性佛性是常三
世不攝三世若攝名為無常佛性未來以當
見故故言眾生悉有佛性以是義故十住菩
薩具足莊嚴乃得少見世尊佛性者常猶如
虛空何故如來說言未來如來若言一闡提
輩無善法者一闡提輩於其同學同師父母
親族妻子豈當不生愛念心耶如其生者非
是善乎佛言善哉善哉善男子快發斯問佛
性者猶如虛空非過去非未來非現在一切
眾生有三種身所謂過去未來現在眾生未
來具足莊嚴清淨之身得見佛性是故我言
佛性未來善男子我為眾生或時說因為果
或時說果為因是故經中說命為食見色為
觸未來身淨故說佛性世尊如佛所說義如
是者何故說言一切眾生悉有佛性善男子
眾生佛性雖現在無不可言無如虛空性雖
無現在不得言無一切眾生雖復無常而是
佛性常住無變是故我於此經中說眾生佛
性非內非外猶如虛空非內非外如其虛空
有內外者虛空不名為一為常亦不得言一
切處有虛空雖復非內非外而諸眾生悉皆
有之眾生佛性亦復如是如汝所言一闡提
輩有善法者是義不然何以故一闡提輩若
有身業口業意業取業求業施業解業如是
等業悉是邪業何以故不求因果故如訶棃
勒果根莖枝葉華實悉苦一闡提業亦復如
是善男子如來具足知諸根力是故善能分
別眾生上中下根能知是人轉下作中能知
是人轉中作上能知是人轉上作中能知是
人轉中作下是故當知眾生根性無有決定
以無定故或斷善根斷已還生若諸眾生根
性定者終不先斷斷已復生亦不應說一闡
提輩墮於地獄壽命一劫善男子是故如來
說一切法無有定相。

迦葉菩薩白佛言世
尊如來具足是知根力是故能知一切眾生
上中下根利鈍差別知現在世眾生諸根亦
知未來眾生諸根如是眾生於佛滅後作如
是說如來畢竟入於涅槃或不畢竟入於涅
槃或說有我或說無我或有中陰或無中陰
或說有退或說無退或言如來身是有為或
言如來身是無為或有說言十二因緣是有
為法或說因緣是無為法或說心是有常或
說心是無常或有說言受五欲樂能障聖道
或說不遮或說是第一法唯是欲界或說三
界或說布施唯是意業或有說言即是五陰
或有說言有三無為或有說言無三無為或
說佛性即眾生有或說佛性離眾生有或有
說言犯四重禁作五逆罪一闡提等皆有佛
性或說言無或有說言有十方佛或有說言
無十方佛如其如來具足成就知根力者何
故今日不決定說佛告迦葉菩薩善男子如
是之義非眼識知乃至非意識知乃是智慧
之所能知若有智者我於是人終不作二是
亦謂我不作二說於無智者作不定說而是
無智亦復謂我作不定說善男子如來所有
一切善行悉為調伏諸眾生故譬如醫王所
有醫方悉為療治一切病苦如來世尊為國
土故為時節故為他語故為度人故為眾根
故於一法中作二種說於一名法說無量名
於一義中說無量名於無量義說無量名善
男子若如是義作定說者則不得稱我為如
來具知根力有智之人當知香象所負非驢
所勝一切眾生所行無量是故如來種種為
說無量之法何以故眾生多有諸煩惱故若
使如來說於一行不名如來具足成就知諸
根力是故我於餘經中說五種眾生不應還
為說五種法為不信者不讚正信為毀禁者
不讚持戒為慳貪者不讚布施為懈怠者不
讚多聞為愚癡者不讚智慧何以故智者若
為是五種人說此五事當知說者不得具足
知諸根力亦不得名憐愍眾生何以故是五
種人聞是事巳生不信心惡心瞋心以是因
緣於無量世受苦果報是故不名憐愍眾生
具知根力是故我先於餘經中告舍利弗汝
慎勿為利根之人廣說法語鈍根之人略說
法也舍利弗言世尊我但為憐愍故說非是
具足根力故說善男子廣略說法是佛境界
非諸聲聞緣覺所知善男子佛涅槃後諸弟
子等各異說者是人皆以顛倒因緣不得正
見是故不能自利利他善男子是諸眾生非
唯一性一行一根一種國土一善知識是故
如來為彼種種宣說法要以是因緣十方三
世諸佛如來為眾生故開示演說十二部經
善男子如來說是十二部經非為自利但為
利他是故如來第五力者名為解力是故如
來深知是人現在能斷善根是人後世當斷
善根是人現在能得解脫是人後世能得解
脫是故如來名無上力士若言如來畢竟涅
槃不畢竟涅槃是人不解如來意故作如是
說。

善男子菩薩二種一者實義二者假名
假名菩薩聞我當入涅槃皆生退心而作是
言如其如來無常不住我等何為為是事故
無量世中受大苦惱如來世尊成就具足無
量功德尚不能壞如是死魔况我等輩當能
壞耶善男子是故我為如是菩薩而作是言
如來常住無有變易我諸弟子聞是說巳不
解我意定言如來終不畢竟入於涅槃善男
子有諸眾生生於斷見作如是言一切眾生
身滅之後善惡之業無有受者我為是人作
如是言善惡果報實有受者云何知有過去
之世拘施那竭有王名曰善見作童子時經
八萬四千歲作太子時八萬四千歲及登王
位亦八萬四千歲於獨處坐作是思惟眾生
薄福壽命短促常有四怨而隨逐之不自覺
知猶故放逸是故我當出家修道斷絕四怨
生老病死即勅有司於其城外作七寶堂時
善見王將一使人獨徃堂上復經八萬四千
年中修習慈心是慈因緣於後八萬四千世
中次第得作轉輪聖王三十世中作釋提桓
因無量世中作諸小王善男子爾時善見豈
異人乎即我身是善男子我諸弟子聞是說
已不解我意唱言如來定說有我及有我所
又我一時為諸眾生說言我者即是性也所
謂內外因緣十二因緣眾生五陰心界世間
功德業行自在天世即名為我我諸弟子聞
是說巳不解我意唱言如來定說有我善男
子復有異時有一比丘來至我所作如是言
世尊云何名我誰是我耶何緣故我我時即
為比丘說言比丘無我我所眼者即是本無
今有巳有還無其生之時無所從來及其滅
時亦無所至雖有業果無有作者無有捨陰
及受陰者如汝所問云何我者我即期也誰
是我者即是業也何緣我者即是愛也比丘
譬如二手相拍聲出其中我亦如是眾生業
愛三因緣故名之為我比丘一切眾生色不
是我我中無色色中無我乃至識亦如是比
丘諸外道輩雖說有我終不離陰若說離陰
別有我者無有是處一切眾生行如幻化熱
時之熖比丘五陰皆是無常無樂無我無淨
善男子爾時多有無量比丘觀此五陰無我
我所得阿羅漢果善男子我諸弟子聞是說
已不解我意唱言如來定說無我善男子我
於經中復作是言三事和合得受是身一父
二母三者中陰是三和合得受是身或時復
說阿那含人現般涅槃或於中陰入般涅槃
或復說言中陰身根具足明了皆因徃業如
淨醍醐我或時說弊惡眾生所受中陰如世
間中麤澀氀褐純善眾生所受中陰如波羅
奈所出白㲲我諸弟子聞是說巳不解我意
唱言如來說有中陰我復說言無色眾生無
有中陰善男子我諸弟子聞是說巳不解我
意唱言佛說定無中陰善男子我於經中復
說有退何以故因於無量懈怠懶惰諸比丘
等不修道故說退五種一者樂於多事二者
樂說世事三者樂於睡眠四者樂近在家五
者樂多游行以是因緣令比丘退說退因緣
復有二種一內二外阿羅漢人雖離內因不
離外因以外因緣故則生煩惱生煩惱故則
便退失我諸弟子聞是說巳不解我意唱言
如來定說有退善男子經中復說譬如焦炭
不還為木亦如瓶壞更無瓶用煩惱亦爾阿
羅漢斷終不還生善男子我諸弟子聞是說
巳不解我意唱言如來定說無退善男子我
經中說一切眾生作善惡業捨身之時四大
於此即時散壞純善業者心即上行純惡業
者心即下行善男子我諸弟子聞是說已不
解我意唱言如來說心定常善男子我於一
時為頻婆娑羅王而作是言大王當知色是
無常何以故從無常因而得生故是色若從
無常因生智者云何說言是常若色是常不
應壞滅生諸苦惱今見是色散滅破壞是故
當知色是無常乃至識亦如是善男子我諸
弟子聞是說巳不解我意唱言如來說心定
斷善男子我經中說我諸弟子受諸香華金
銀寶物妻子奴婢八不淨物獲得正道得正
道巳亦不捨離我諸弟子聞是說巳不解我
意定言如來說受五欲不妨聖道又我一時
復作是說在家之人得正道者無有是處善
男子我諸弟子聞是說巳不解我意唱言如
來說受五欲定遮正道。

善男子我經中說
佛性具有六事一常二實三真四善五淨六
可見我諸弟子聞是說巳不解我意唱言佛
說眾生佛性離眾生有善男子我又說言眾
生佛性猶如虛空虛空者非過去非未來非
現在非內非外非是色聲香味觸攝佛性亦
爾我諸弟子聞是說巳不解我意唱言佛說
眾生佛性離眾生有善男子我又復說眾生
佛性猶如貧女宅中藏寶力士額上金剛寶
珠轉輪聖王甘露之泉我諸弟子聞是說巳
不解我意唱言佛說眾生佛性離眾生有善
男子我又復說犯四重禁一闡提人謗方等
經作五逆罪皆有佛性如是眾生都無善法
佛性是善我諸弟子聞是說巳不解我意唱
言佛說眾生佛性離眾生有善男子我於處
處經中說言一人出世多人利益一國土中
二轉輪王一世界中二佛出世無有是處我
諸弟子聞是說巳不解我意唱言佛說無十
方佛我亦於諸大乘經中說有十方佛善男
子如是諍訟是佛境界非諸聲聞緣覺所知
若人於是生疑心者猶能摧壞無量煩惱如
須彌山若於是中生決定者是名執著迦葉
菩薩白佛言世尊云何執著佛言善男子如
是之人若從他聞若自尋經若他故教於所
著事不能放捨是名執著世尊如是執著為
是善耶是不善耶善男子如是執著不名為
善何以故不能摧壞諸疑網故世尊如是人
者本是不疑云何說言不壞疑網善男子夫
不疑者即是疑也世尊若有人謂須陀洹人
不墮三惡是人亦當名著名疑善男子是可
名定不得名疑如人先見牛與水牛後遙見
牛便生疑想彼是牛耶是水牛耶一切眾生
先見二物後便生疑何以故心不了故我亦
不說須陀洹人有墮三惡不墮三惡是人何
故生於疑心迦葉言世尊如佛所說要先見
已然後疑者有人未見二種物時亦復生疑
何等是耶善男子所謂涅槃世尊譬如有人
路遇濁水然未曾見而亦生疑如是水者深
耶淺耶是人未見云何生疑善男子夫涅槃
者即是斷苦非涅槃者即是苦也一切眾生
見有二種見苦非苦苦非苦者即是飢渴寒
熱瞋喜病瘦安隱老壯生死繫縛解脫恩愛
別離怨憎聚會眾生見已即便生疑當有畢
竟遠離如是苦惱事不是故眾生於涅槃中
而生疑也汝意若謂是人先來未見濁水云
何疑者是義不然何以故是人先於餘處見
已是故於此未曾到處而復生疑世尊是人
先見深淺處時巳不生疑於今何故而復生
疑佛言善男子本未行故所以生疑是故我
言不了故疑迦葉菩薩復白佛言世尊如佛
所說疑即是著著即是疑為是誰耶善男子
斷善根者世尊何等人輩云斷善根善男子
若有聰明黠慧利根能善分別遠離善友不
聽正法不善思惟不如法住如是之人能斷
善根善男子斷善根者非是下劣愚鈍之人
世尊如是之人何時當能還生善根佛言善
男子是人二時還生善根初入地獄出地獄
時。

迦葉菩薩白佛言世尊如佛所說云何
名因亦是過去現在未來果亦過去現在未
來非是過去現在未來佛言善男子五陰二
種一者因二者果是因五陰是過去現在未
來是果五陰亦是過去現在未來亦非過去
現在未來善男子一切無明煩惱等結悉是
佛性何以故佛性因故從無明行及諸煩惱
得善五陰是名佛性從善五陰乃至獲得阿
耨多羅三藐三菩提是故我於經中先說眾
生佛性如雜血乳血者即是無明行等一切
煩惱乳者即是善五陰也是故我說從諸煩
惱及善五陰得阿耨多羅三藐三菩提如眾
生身皆從精血而得成就佛性亦爾須陀洹
人斯陀含人斷少煩惱佛性如乳阿那含人
佛性如酪阿羅漢人猶如生酥從辟支佛至
十住菩薩猶如熟酥如來佛性猶如醍醐善
男子現在煩惱為作障故令諸眾生不得覩
見世尊若言五陰是佛性者云何說言眾生
佛性非內非外善男子眾生不解即是中道
我為眾生得開解故說言佛性非內非外眾
生佛性非內六入非外六入內外合故名為
中道是故如來宣說佛性即是中道非內非
外故名中道云何名為非內非外善男子或
言佛性即是外道何以故菩薩摩訶薩於無
量劫在外道中斷諸煩惱調伏其心教化眾
生然後乃得阿耨多羅三藐三菩提是以佛
性即是外道或言佛性即是內道何以故菩
薩雖於無量劫中修習外道若離內道則不
能得阿耨多羅三藐三菩提是以佛性即是
內道是故如來遮此二邊說言佛性非內非
外亦名內外是名中道復次善男子或言佛
性即是如來金剛之身三十二相八十種好
何以故不虛誑故或言佛性即是十力四無
所畏大慈大悲及三念處首楞嚴等一切三
昧何以故因是三昧生金剛身三十二相八
十種好故是故如來遮此二邊說言佛性非
內非外亦名內外是名中道復次善男子或
有說言佛性即是內善思惟何以故離善思
惟則不能得阿耨多羅三藐三菩提故是故
佛性即是內善思惟復有說言佛性是外謂
檀波羅密從檀波羅密得阿耨多羅三藐三
菩提是以說言檀波羅密即是佛性或有說
言佛性是內謂五波羅密離是五事當知則
無佛性因果是以說言五波羅密即是佛性
是故如來遮此二邊說言佛性非內非外亦
內亦外是名中道復次善男子或有說言佛
性在內譬如力士額上寶珠何以故常樂我
淨如寶珠故是以說言佛性在內或有說言
佛性在外如貧女寶藏何以故方便見故佛
性亦爾在眾生外以方便故而得見之是故
如來遮此二邊說言佛性非內非外亦內亦
外是名中道善男子眾生佛性非有非無所
以者何佛性雖有非如虛空何以故世間虛
空雖以無量善巧方便不可得見佛性可見
是故雖有非如虛空佛性雖無不同兔角何
以故龜毛兔角雖以無量善巧方便不可得
生佛性可生是故雖無不同兔角是故佛性
非有非無亦有亦無云何名有一切悉有是
諸眾生不斷不滅猶如燈熖乃至得阿耨多
羅三藐三菩提是故名有云何名無一切眾
生現在未有一切佛法常樂我淨是故名無
有無合故即是中道是故佛說眾生佛性非
有非無善男子如有人問是種子中有果無
耶應定答言亦有亦無何以故離子之外不
能生果是故名有子未出芽是故名無以是
義故亦有亦無所以者何時節有異其體是
一眾生佛性亦復如是若言眾生中別有佛
性者是義不然何以故眾生即佛性佛性即
眾生直以時異有淨不淨若有說言乳中有
酪是名執著若言無酪是名虛妄離是二事
應定說言亦有亦無何故名有從乳生酪因
即是乳果即是酪是名為有云何名無色味
各異服用不同善男子若言乳中有酪性者
乳即是酪酪即是乳其性是一何因緣故乳
在先出酪不先生若有因緣一切世人何故
不說若無因緣何故酪不先出若酪不先出
誰作次第乳酪生酥熟酥醍醐是故知酪先
無今有若先無今有是無常法善男子若有
說言乳有酪性能生於酪水無酪性故不生
酪是義不然何以故水草亦有乳酪之性所
以者何因於水草則生乳酪若乳中定有酪
性水草無者是名虛妄何以故心不等故故
名虛妄若言乳中定有酪者酪中亦應定有
乳性何因緣故乳中出酪酪不出乳若無因
緣當知是酪本無今有是故智者應言乳中
非有酪性非無酪性善男子是故如來於是
經中說如是言一切眾生定有佛性是名為
著若無佛性是名虛妄智者應說眾生佛性
亦有亦無善男子四事和合生於眼識何等
為四眼色明欲是眼識性非眼非色非明非
欲從和合故便得出生如是眼識本無今有
已有還無是故當知無有本性乳中酪性亦
復如是若有說言水無酪性故不出酪是故
乳中定有酪性是義不然何以故一切諸法
異因異果亦非一因生一切果非一切果從
一因生善男子如從四事生於眼識不可復
說從此四事應生耳識是故我於是經中說
因生故法有因滅故法無善男子如我所說
十二部經或隨自意說或隨他意說或隨自
他意說我常宣說一切眾生悉有佛性是名
隨自意說一切眾生不斷不滅乃至得阿耨
多羅三藐三菩提亦名隨自意說如我所說
十住菩薩少見佛性是名隨他意說一切眾
生悉有佛性煩惱覆故不能得見我說如是
汝說亦爾是名隨自他意說善男子如來或
時為一法故說無量法如經中說一切梵行
因善知識一切梵行因雖無量說善知識則
巳攝盡如我所說一切惡行邪見為因一切
惡行因雖無量若說邪見則已攝盡或說阿
耨多羅三藐三菩提信心為因是菩提因雖
復無量若說信心則已攝盡如來雖說無量
諸法以為佛性然不離於陰入界也善男子
如來說法為眾生故有七種語一者因語二
者果語三者因果語四者喻語五者不應說
語六者世流布語七者如意語。

善男子信
有二種一者信正二者信邪言有因有果有
佛法僧是名信正言無因果三寶性異是名
信邪若人雖信佛法僧寶不信三寶同一性
相雖信因果不信得者是人名為信不具足
信不具足故所受禁戒亦不具足戒有二種
一者作戒二者無作戒是人雖具作戒不具
無作戒是故名為戒不具足信戒不具故所
修多聞亦不具足如來所說十二部經唯信
六部不信六部是故名為聞不具足是人不
具如是三事所修智慧亦不具足如經說言
如來即是解脫解脫即是如來如來即是涅
槃涅槃即是解脫於是義中不能分別是故
名為智不具足若自知見不具足故求近善
友樂諮未聞聞已樂受受巳樂善思惟善思
惟已能如法住云何為住常樂覩見善光明
故若佛出世若不出世終不造惡是名為住
世尊復說偈曰。

「　若人善能分別義
　至心求於沙門果
　若能訶責一切有
　是人名為如法住
　若能供養無量佛
　則能無量世修道
　若受世樂不放逸
　是人名為如法住
　親近善友聽正法
　內善思惟如法住
　樂見光明修習道
　獲得解脫安隱住」


御錄經海一滴卷之十八


* 音釋

蘆菔
(上龍都切音盧下步黑切音匐蘆菔藥名)。
氀
(凌如切音閭毛布也)。

御錄經海一滴卷之十九　　　　　機九

* 大般涅槃經之七

迦葉菩薩復白佛言世尊如佛所說眾生佛
性猶如虛空云何名為如虛空耶佛言善男
子虛空之性非過去非未來非現在佛性亦
爾善男子虛空非過去何以故無現在故法
若現在可說過去以無現在故無過去亦無
現在何以故無未來故法若未來可說現在
以無未來故無現在亦無未來何以故無現
在過去故若有現在過去則有未來以無過
去現在故則無未來以是義故虛空之性非
三世攝善男子以虛空無故無有三世不以
有故無三世也如虛空華非是有故無有三
世虛空亦爾非是有故無有三世善男子無
物者即是虛空佛性亦爾善男子虛空無故
非三世攝佛性常故非三世攝善男子如來
巳得阿耨多羅三藐三菩提所有佛性一切
佛法常無變易以是義故無有三世猶如虛
空善男子如世間中無𦊱礙處名為虛空如
來得阿耨多羅三藐三菩提巳於一切佛法
無有𦊱礙故言佛性猶如虛空世尊如來佛
性涅槃非三世攝而名為有虛空亦非三世
所攝何故不得名為有耶佛言善男子為非
涅槃名為涅槃為非如來名為如來為非佛
性名為佛性云何名為非涅槃耶所謂一切
煩惱有為之法為破如是有為煩惱是名涅
槃非如來者謂一闡提至辟支佛為破如是
一闡提等至辟支佛是名如來非佛性者所
謂一切牆壁瓦石無情之物離如是等無情
之物是名佛性善男子一切世間無非虛空
對於虛空世尊世間亦無非四大對而猶得
名四大是有虛空無對何故不得名之為有
佛言善男子若言涅槃非三世攝虛空亦爾
者是義不然何以故涅槃是有可見可證是
色足跡章句是有是相是緣是歸依處寂靜
光明安隱彼岸是故得名非三世攝虛空之
性無如是法是故名無若有離於如是等法
更有法者應三世攝虛空若同是有法者不
得非是三世所攝善男子如世人說虛空名
為無色無對不可覩見若無色無對不可見
者即心數法虛空若同心數法者不得不是
三世所攝若三世攝即是四陰是故離四陰
巳無有虛空復次善男子諸外道言夫虛空
者即是光明若是光明即是色法虛空若爾
是色法者即是無常是無常故三世所攝云
何外道說非三世若三世攝則非虛空若三
世攝云何言常善男子若復說言夫虛空者
不離三法一者空二者實三者空實若言空
是當知虛空是無常法何以故實處無故若
言實是當知虛空亦是無常何以故空處無
故若空實是當知虛空亦是無常何以故二
處無故是故虛空名之為無善男子如說虛
空是可作法如說去樹去舍而作虛空平作
虛空覆於虛空上於虛空畫虛空色如大海
水是故虛空是可作法一切作法皆是無常
猶如瓦瓶虛空若爾應是無常善男子世間
人說一切法中無𦊱礙處名虛空者是無礙
處於一切法為具足有為分有耶若具足有
當知餘處則無虛空若分有者則是彼此可
數之法若是可數當知無常善男子若有人
說虛空無礙與有並合又復說言虛空在物
如器中果二俱不然何以故若言並合則有
三種一異業共合如飛鳥集樹二共業合如
兩羊相觸三巳合共合如二雙指合在一處
若言異業共合異則有二一是物業二虛空
業若空業合物空則無常若物業合空物則
不徧如其不徧是亦無常若言虛空是常其
性不動與動物合者是義不然何以故虛空
若常物不應常物若無常空亦無常若言虛
空亦常無常無有是處若共業合是義不然
何以故虛空名徧若與業合業亦應徧若有
徧者應一切徧若一切徧應一切合不應說
有合與不合若言巳合共合如二雙指合是
義不然何以故先無有合後方合故先無後
有是無常法是故不得說言虛空巳合共合
如世間法先無後有是物無常虛空若爾亦
應無常若言虛空在物如器中果是義不然
何以故如是虛空先無器時在何處住若有
住處虛空則多如其多者云何言常言一言
徧若使虛空離空有住有物亦應離虛空住
是故當知無有虛空善男子若有說言指住
之處名為虛空當知虛空是無常法何以故
指有四方若有四方當知虛空亦有四方一
切常法都無方所以有方故虛空無常若是
無常不離五陰要離五陰是無所有善男子
有法若從因緣住者當知是法名為無常善
男子譬如一切眾生樹木因地而住地無常
故因地之物次第無常善男子如地因水水
無常故地亦無常如水因風風無常故水亦
無常風依虛空空無常故風亦無常若無常
者云何說言虛空是常徧一切處虛空無故
非是過去未來現在亦如兔角是無物故非
是過去未來現在是故我說佛性常故非三
世攝虛空無故非三世攝善男子我終不與
世間共諍何以故智者說有我亦說有智者
說無我亦說無世尊菩薩摩訶薩具足幾法
不與世諍不為世法之所沾汙佛言善男子
菩薩摩訶薩具足十法不與世諍不為世法
之所沾汙何等為十一者信心二者有戒三
者親近善友四者內善思惟五者具足精進
六者具足正念七者具足智慧八者具足正
語九者樂於正法十者憐愍眾生善男子菩
薩具足如是十法不與世諍不為世法之所
沾汙如優鉢羅華善男子凡夫之色從煩惱
生是故智說色是無常苦空無我如來色者
遠離煩惱是故說是常恒無變。

善男子煩
惱三種所謂欲漏有漏無明漏智者應當觀
是三漏所有罪過所以者何知罪過巳則能
遠離善男子有智之人又復當觀一切漏因
何以故若但觀漏不觀漏因則不能斷諸煩
惱何以故智者觀漏從是因生我今斷因漏
則不生如彼醫師先斷病因病則不生智者
先斷煩惱因者亦復如是有智之人次觀果
報知從善因生於善果知從惡因生於惡果
觀果報巳遠離惡因次復應觀煩惱輕重先
離重者輕者自去善男子知煩惱煩惱因煩
惱果報煩惱輕重為斷煩惱修行道者即是
如來以是因緣如來色常乃至識常善男子
不知煩惱煩惱因煩惱果報煩惱輕重不能
修道即是凡夫是故凡夫色是無常受想行
識悉是無常善男子世間智者一切聖人菩
薩諸佛說是二義我亦如是說是二義是故
我說不與世間智者共諍不為世法之所沾
汙迦葉菩薩白佛言世尊眾生一身云何能
起種種煩惱佛言善男子如一器中有種種
子得水雨巳各各自生眾生亦爾身雖是一
愛因緣故而能生長種種煩惱世尊智者云
何觀於果報善男子智者當觀諸漏因緣能
生地獄餓鬼畜生是漏因緣亦得人天身皆
是無常苦空無我是身器中得三種苦三種
無常是漏因緣智者當觀我既受得如是之
身不應生起如是煩惱受諸惡果迦葉菩薩
言世尊有無漏果若言智者斷諸果報無漏
果報在斷中不諸得道人有無漏果如其智
者求無漏果云何佛說一切智者應斷果報
如其斷者今諸聖人云何得有善男子如來
或時因中說果果中說因如世間人說泥即
是瓶縷即是衣是名因中說果果中說因者
牛即是水草人即是食我亦如是因中說果
先於經中作是說言我從心身至梵天邊是
名因中說果果中說因此六入者名過去業
是名果中說因善男子一切聖人真實無有
無漏果報一切聖人修道果報更不生漏是
故名為無漏果報善男子有智之人如是觀
時則得永滅煩惱果報善男子智者觀巳為
斷如是煩惱果報修習聖道聖道者即空無
相願修是道巳能滅一切煩惱果報善男子
猶如世間從子生果是果有能與子作因有
不能者有能作者是名果子若不能作唯得
名果不得名子一切眾生亦復如是皆有二
種一者有煩惱果是煩惱因二者有煩惱果
非煩惱因是煩惱果非煩惱因是則名為清
淨梵行善男子眾生觀受知是一切漏之近
因所謂內外漏受因緣故不能斷絕一切諸
漏亦不能出三界牢獄眾生因受著我我所
生於心倒想倒見倒是故眾生先當觀受如
是受者為一切愛而作近因是故智者欲斷
愛者當先觀受既觀受巳復當更觀如是受
者何因緣生若因緣生如是因緣復從何生
若無因生無因何故不生無受復觀是受皆
從緣合而生因緣者即是愛也分別何等受
能作愛因何等愛能作受因善男子眾生若
能如是深觀愛因受因則便能斷我及我所
善男子若人能作如是等觀則應分別愛之
與受在何處滅即見愛受有少滅處當知亦
應有畢竟滅爾時即於解脫生信心生信心
巳是解脫處何由而得知從八正道即便修
習善男子若有眾生能如是觀雖從煩惱而
得果報而是果報更不復為煩惱作因是則
名為清淨梵行世尊若以因此煩惱之想生
於倒想一切聖人實有倒想而無煩惱是義
云何佛言善男子云何聖人而有倒想世尊
一切聖人牛作牛想亦說是牛馬作馬想亦
說是馬男女大小舍宅車乘去來亦爾是名
倒想善男子一切凡夫有二種想一者世流
布想二者著想一切聖人唯有世流布想無
有著想一切凡夫惡覺觀故於世流布生於
著想一切聖人善覺觀故於世流布不生著
想是故凡夫名為倒想聖人雖知不名倒想。

迦葉菩薩白佛言世尊云何名為清淨梵
行佛言善男子一切法是世尊如來說一切
法為清淨梵行悉是何等一切法耶佛言善
哉善哉善男子如是微妙大涅槃經乃是一
切善法寶藏譬如大海是眾寶藏是涅槃經
亦復如是即是一切字義祕藏善男子如須
彌山眾藥根本是經亦爾即是菩薩戒之根
本善男子譬如虛空是一切物之所住處是
經亦爾即是一切善法住處善男子譬如猛
風無能繫縛一切菩薩行是經者亦復如是
不為一切煩惱惡法之所繫縛善男子譬如
金剛無能壞者是經亦爾雖有外道惡邪之
人不能破壞善男子是經能為諸菩薩等作
法光明如世日月能破諸闇善男子是經能
為病苦眾生作大良藥如雪山藥王能治眾
病善男子是經即是大無畏王能壞一切煩
惱惡魔如師子王降伏眾獸善男子是經能
住一切善法如世間地能住眾物善男子是
經即是剛利智斧能伐一切煩惱大樹即是
一切諸天之眼即是一切人之正道善男子
是故此經攝一切法此經雖攝一切諸法我
說梵行即是三十七助道之法善男子若離
如是三十七品終不能得聲聞正果乃至阿
耨多羅三藐三菩提果不見佛性及佛性果
以是因緣梵行即是三十七品善男子三十
七品根本是欲善欲即是初發道心乃至阿
耨多羅三藐三菩提之根本也是故我說欲
為根本世尊如來先於此經中說一切善法
不放逸為本今乃說欲是義云何佛言善男
子若言生因善欲是也若言了因不放逸是
如世間說一切果者子為其因或復有說子
為生因地為了因是義亦爾世尊如來先於
餘經中說三十七品佛是根本是義云何善
男子如來先說眾生初知三十七品佛是根
本若自證得欲為根本。

善男子雖因修習
三十七品獲得四禪神通安樂不名為實若
壞煩惱證解脫時乃名為實是三十七品發
心修道雖得世樂及出世樂四沙門果及以
解脫不名畢竟若能斷除三十七品所行之
事是名畢竟畢竟者即大涅槃復次善男子
善愛念心即是欲也因善愛念親近善友因
近善友能善思惟因善思惟能生長道因生
長道得二解脫除斷愛故心得解脫斷無明
故慧得解脫是名為實畢竟者即是阿耨多
羅三藐三菩提果。

爾時世尊告憍陳如色
是無常因滅是色獲得解脫常住之色受想
行識亦是無常因滅是識獲得解脫常住之
識憍陳如色即是苦因滅是色獲得解脫安
樂之色受想行識亦復如是憍陳如色即是
空因滅空色獲得解脫非空之色受想行識
亦復如是憍陳如色是無我因滅是色獲得
解脫真我之色受想行識亦復如是憍陳如
色非寂靜因滅是色獲得涅槃寂靜之色受
想行識亦復如是若有人能如是知者是名
沙門名婆羅門具足沙門婆羅門法若離佛
法無有沙門及婆羅門亦無沙門婆羅門法
一切外道虛假詐稱都無實行雖復作想言
有是二實無是處何以故若無沙門婆羅門
法云何而言有沙門婆羅門我常於此大眾
之中作師子吼汝等亦當在大眾中作師子
吼爾時外道有無量人聞是語巳心生瞋恚。

外道眾中有婆羅門名闍提首那作如是
言瞿曇汝說涅槃是常法耶如是如是大婆
羅門婆羅門言瞿曇若說涅槃常者是義不
然何以故世間之法從子生果相續不斷如
從泥出瓶從縷得衣瞿曇常說修無常想獲
得涅槃因是無常果云何常瞿曇又說解脫
欲貪即是涅槃解脫色貪及無色貪即是涅
槃滅無明等一切煩惱即是涅槃從欲乃至
無明煩惱皆是無常因是無常所得涅槃亦
應無常瞿曇又說從因故生天從因故地獄
從因得解脫是故諸法皆從因生若從因生
故得解脫者云何言常瞿曇亦說色從緣生
故名無常受想行識亦復如是如是解脫若
是色者當知無常受想行識亦復如是若離
五陰有解脫者當知解脫即是虛空若是虛
空不得說言從因緣生何以故是常是一徧
一切處瞿曇亦說從因生者即是苦也若是
苦者云何復說解脫是樂瞿曇又說無常即
苦苦即無我若是無常苦無我者即是不淨
一切從因所生諸法皆無常苦無我不淨云
何復說涅槃即是常樂我淨若瞿曇說亦常
無常亦苦亦樂亦我無我亦淨不淨如是豈
非是二語耶我亦曾從先舊智人聞說是語
佛若出世言則無二瞿曇今者說於二語復
言佛即我身是也是義云何佛言婆羅門如
汝所說我今問汝隨汝意答婆羅門言善哉
瞿曇佛言婆羅門汝性常耶是無常乎婆羅
門言我性是常婆羅門是性能作一切內外
法之因也如是瞿曇佛言婆羅門云何作因
瞿曇從性生大從大生慢從慢生十六法所
謂地水火風空五知根眼耳鼻舌身五業根
手脚口聲男女二根心平等根是十六法從
五法生色聲香味觸是二十一法根本有三
一者染二者麤三者黑染者名愛麤者名瞋
黑名無明瞿曇是二十五法皆因性生婆羅
門是大等法常無常耶瞿曇我法性常大等
諸法悉是無常婆羅門如汝法中因常果無
常然我法中因雖無常果是常者有何等過
婆羅門汝等法中有二因不答言有佛言云
何有二婆羅門言一者生因二者了因佛言
云何生因云何了因婆羅門言生因者如泥
出瓶了因者如燈照物佛言是二種因因性
是一若是一者可令生因作於了因可令了
因作生因不不也瞿曇佛言若使生因不作
了因了因不作生因可得說言是因相不婆
羅門言雖有相作故不因相婆羅門了因所
了即同了不不也瞿曇佛言我法雖從無常
獲得涅槃而非無常婆羅門從了因得故常
樂我淨從生因得故無常無樂無我無淨是
故如來所說有二如是二語無有二也是故
如來名無二語如汝所說曾從先舊智人邊
聞佛出於世無有二語是言善哉一切十方
三世諸佛所說無差是故說言佛無二語云
何無差有同說有無同說無故名一義婆羅
門如來世尊雖名二語為了一語故云何二
語了於一語如眼色二語生識一語乃至意
法亦復如是婆羅門言瞿曇善能分別如是
語義我今未解所出二語了於一語爾時世
尊即為宣說四真諦法婆羅門言苦諦者亦
二亦一乃至道諦亦二亦一婆羅門言世尊
我巳知巳佛言善男子云何知巳婆羅門言
世尊苦諦一切凡夫二是聖人一乃至道諦
亦復如是佛言善哉巳解婆羅門言世尊我
今聞法巳得正見今當歸依佛法僧寶唯願
大慈聽我出家時憍陳如受佛勅旨為其剃
髮闍提首那有二種落一者鬚髮二者煩惱
即於坐處得阿羅漢果。

復有梵志姓婆私
吒復作是言瞿曇所說涅槃常耶如是梵志
婆私吒言瞿曇將不說無煩惱為涅槃耶如
是梵志婆私吒言瞿曇世間四種名之為無
一者未出之法名之為無如瓶未出泥時名
為無瓶二者巳滅之法名之為無如瓶壞巳
名為無瓶三者異相互無名之為無如牛中
無馬馬中無牛四者畢竟無故名之為無如
龜毛兔角瞿曇若以除煩惱巳名涅槃者涅
槃即無若是無者云何言有常樂我淨佛言
善男子如是涅槃非是先無同泥時瓶亦非
滅無同瓶壞巳亦非畢竟無如龜毛兔角同
於異無善男子如汝所言雖牛中無馬不可
說言牛亦是無雖馬中無牛亦不可說馬亦
是無涅槃亦爾煩惱中無涅槃涅槃中無煩
惱是故名為異相互無婆私吒言瞿曇若以
異無為涅槃者夫異無者無常樂我淨瞿曇
云何說言涅槃常樂我淨佛言善男子如汝
所說是異無者有三種無牛馬悉是先無後
有是名先無己有還無是名壞無異相無者
如汝所說善男子是三種無涅槃中無是故
涅槃常樂我淨如世病人一者熱病二者風
病三者冷病是三種病三藥能治酥能治熱
油能治風蜜能治冷是三種藥能治如是三
種惡病善男子風中無油油中無風酥蜜亦
然是故能治一切眾生亦復如是有三種病
一者貪二者瞋三者癡如是三病有三種藥
不淨觀者能為貪藥慈心觀者能為瞋藥觀
因緣智能為癡藥善男子為除貪故作非貪
觀為除瞋故作非瞋觀為除癡故作非癡觀
三種病中無三種藥三種藥中無三種病善
男子三種病中無三藥故無常無我無樂無
淨三種藥中無三種病是故得稱常樂我淨
婆私吒言世尊如來為我說常無常云何為
常云何無常佛言善男子色是無常解脫色
常乃至識是無常解脫識常善男子若有善
男子善女人能觀色乃至識是無常者當知
是人獲得常法婆私吒言世尊我今巳知常
無常法佛言善男子汝云何知常無常法婆
私吒言世尊我今知我色是無常得解脫常
乃至識亦如是佛言善男子汝今善哉巳報
是身告憍陳如是婆私吒巳證阿羅漢果汝
可施其三衣鉢器時憍陳如如佛所勅施其
衣鉢時婆私吒受衣鉢巳作如是言大德憍
陳如我今因是弊惡之身得善果報惟願大
德為我屈意至世尊所具宣我心我既惡人
觸犯如來稱瞿曇姓惟願為我懺悔此罪我
亦不能久住毒身今入涅槃時憍陳如即往
佛所白婆私吒說佛言憍陳如婆私吒比丘
巳於過去無量佛所成就善根今受我語如
法而住如法住故獲得正果汝等應當供養
其身爾時憍陳如從佛聞巳還其身所而設
供養時婆私吒於焚身時作種種神足。

諸
外道輩見是事巳高聲唱言是婆私吒巳得
瞿曇沙門咒術是人不久復當勝彼瞿曇沙
門爾時眾中復有梵志名曰先尼復作是言
瞿曇有我耶如來默然瞿曇無我耶如來默
然第二第三亦如是問佛皆默然先尼言瞿
曇若一切眾生有我徧一切處是一作者瞿
曇何故默然不答佛言先尼汝說是我徧一
切處耶先尼答言瞿曇不但我說一切智人
亦如是說佛言善男子若我周徧一切處者
應當五道一時受報若有五道一時受報汝
等梵志何因緣故不造眾惡為遮地獄修諸
善法為受天身先尼言瞿曇我法中我則有
二種一作身我二者常身我為作身我修離
惡法不入地獄修諸善法生於天上佛言善
男子如汝所說我徧一切處如是我者若作
身中當知無常若作身無云何言徧瞿曇我
所立我亦在作中亦是常法瞿曇如人失火
燒舍宅時其主出去不可說言舍宅被燒主
亦被燒我法亦爾而此作身雖是無常當無
常時我則出去是故我我亦徧亦常佛言善
男子如汝說我亦徧亦常是義不然何以故
徧有二種一者常二者無常復有二種一色
二無色是故若言一切有者亦常亦無常亦
色亦無色若言舍主得出不名無常是義不
然何以故舍不名主主不名舍異燒異出故
得如是我則不爾何以故我即是色色即是
我無色即我我即無色云何而言色無常時
我則得出善男子汝意若謂一切眾生同一
我者如是則違世出世法何以故世間法名
父子母女若我是一父即是子子即是父母
即是女女即是母怨即是親親即是怨此即
是彼彼即是此是故若說一切眾生同一我
者是即違背世出世法先尼言我亦不說一
切眾生同於一我乃說一人各有一我佛言
善男子若言一人各有一我是為多我是義
不然何以故如汝先說我徧一切若徧一切
一切眾生業根應同天得見時佛亦得見若
天得見非佛得見者不應說我徧一切處若
不徧者是則無常先尼言瞿曇譬如一室有
百千燈炷雖有異明則無差燈炷別異喻法
非法其明無差喻眾生我佛言善男子汝說
燈明以喻我者是義不然何以故室異燈異
是燈光明亦在炷邊亦徧室中汝所言我若
如是者法非法邊俱應有我若法非法無有
我者不得說言徧一切處若俱有者何得復
以炷明為喻善男子汝意若謂炷之與明真
實別異何因緣故炷增明盛炷枯明滅是故
不應以法非法喻於燈炷光明無差喻於我
也何以故法非法我三事即一善男子汝意
若謂我是作者是義不然何以故若我作者
何因緣故自作苦事然今眾生實有受苦是
故當知我非作者若言是苦非我所作不從
因生一切諸法亦當如是不從因生何因緣
故說我作耶善男子眾生苦樂實從因緣如
是苦樂能作憂喜憂時無喜喜時無憂或喜
或憂智人云何說是常耶善男子汝說我常
若是常者云何說有十時別異善男子若我
作者是我亦有盛時衰時眾生亦有盛時衰
時若我爾者云何是常善男子汝意若謂離
眼有見是義不然何以故若離眼巳別有見
者何須此眼乃至身根亦復如是汝意若謂
我雖能見要因眼見是亦不然何以故如有
人言須曼那華能燒大村云何能燒因火能
燒汝立我見亦復如是先尼言瞿曇如人執
鎌則能刈草我因五根見聞至觸亦復如是
善男子鎌人各異是故執鎌能有所作離根
之外更無別我云何說言我因諸根能有所
作善男子汝意若謂執鎌能刈我亦如是我
有手耶為無手乎若有手者何不自執若無
手者云何說言我是作者善男子能刈草者
即是鎌也非我非人若我人能何故因鎌善
男子人有二業一則執草二則執鎌是鎌唯
有能斷之功眾生見法亦復如是眼能見色
從和合生若從因緣和合見者智人云何說
言有我善男子汝意若謂身作我受是義不
然何以故世間不見天得作業佛得受果若
言不是身作我非因受汝等何故從於因緣
求解脫耶汝先是身非因緣生得解脫巳亦
應非因而更生身如身一切煩惱亦應如是
先尼言瞿曇我有二種一者有知二者無知
無知之我能得於身有知之我能捨離身猶
如坏瓶既被燒巳失於本色更不復生智者
煩惱亦復如是既滅壞巳終不更生佛言善
男子所言知者智能知耶我能知乎若智能
知何故說言我是知耶若我知者何故方便
更求於智汝意若謂我因智知同華喻壞善
男子譬如剌樹性自能剌不得說言樹執剌
剌智亦如是智自能知云何說言我執智知
善男子如汝法中我得解脫無知我得知我
得耶若無知得當知猶故具足煩惱若知得
者當知巳有五情諸根何以故離根之外別
更無知若具諸根云何復名得解脫耶若言
是我其性清淨離於五根云何說言徧五道
有以何因緣為解脫故修諸善法譬如有人
拔虛空剌汝亦如是我若清淨云何復言斷
諸煩惱汝意若謂不從因緣獲得解脫一切
畜生何故不得先尼言瞿曇若無我者誰能
憶念佛告先尼若有我者何緣復忘善男子
若念是我者何因緣故念於惡念念所不念
不念所念先尼復言瞿曇若無我者誰見誰
聞佛言善男子內有六入外有六塵內外和
合生六種識是六種識因緣得名譬如一火
因木得故名為木火因草得故名為草火眾
生意識亦復如是因眼因色因明因欲名為
眼識若是因緣和合故生智不應說見即是
我乃至觸即是我善男子是故我說眼識乃
至意識一切諸法即是幻也云何如幻本無
今有巳有還無凡夫不能思惟分別如是事
故說言有我及有我所我作我受先尼言如
瞿曇說無我我所何緣復說常樂我淨佛言
善男子我亦不說內外六入及六意識常樂
我淨我乃宣說滅內外入所生六識名之為
常以是常故名之為我有常我故名之為樂
常我樂故名之為淨先尼言世尊唯願大慈
為我宣說我當云何獲得如是常樂我淨佛
言善男子一切世間從本巳來具足大慢能
增長慢亦復造作慢因慢業是故今者受慢
果報不能遠離一切煩惱得常樂我淨若諸
眾生欲得遠離一切煩惱先當離慢先尼言
世尊如是如是誠如聖教我今巳離如是大
慢是故誠心啟請求法云何當得常樂我淨
佛言善男子諦聽諦聽吾當為汝分別解說
善男子若能非自非他非眾生者遠離慢法
先尼言世尊我巳知解得正法眼佛言善男
子汝云何言知巳解巳得正法眼世尊所言
色者非自非他非諸眾生乃至識亦復如是
我如是觀得正法眼世尊我今甚樂出家修
道願見聽許佛言善來比丘即時具足清淨
梵行證阿羅漢果。

外道眾中復有梵志姓
迦葉氏復作是言瞿曇身即是命身異命異
如來默然第二第三亦復如是梵志復言瞿
曇若人捨身未得後身於其中間豈可不名
身異命異若是異者瞿曇何故默然不答佛
言善男子我說身命皆從因緣非不因緣如
身命一切法亦如是瞿曇我見世間有法不
從因緣如大火焚燒榛木風吹絕焰墮在餘
處是豈不名無因緣耶佛言善男子我說是
火亦從因生非不從因瞿曇絕焰去時不因
薪炭云何而言因於因緣佛言善男子雖無
薪炭因風而去風因緣故其焰不滅瞿曇若
人捨身未得後身中間壽命誰為因緣佛言
梵志無明與愛而為因緣是無明愛二因緣
故壽命得住善男子有因緣故身即是命命
即是身有因緣故身異命異智者不應一向
而說身異命異梵志言世尊唯願為我分別
解說令我了了得知因果佛言梵志因即五
陰果亦五陰善男子若有眾生不然火者是
則無烟梵志言世尊我巳知巳我巳解巳佛
言善男子汝云何知汝云何解世尊火即煩
惱若有眾生不作煩惱是人則無煩惱果報
世尊我巳正見唯願慈矜聽我出家爾時世
尊告憍陳如聽是梵志出家受戒經五日巳
得阿羅漢果。

外道眾中復有梵志名曰富
那復作是言瞿曇汝見世間是常法巳說言
常耶如是義者實耶虛耶常無常亦常無常
非常非無常有邊無邊亦有邊無邊非有邊
非無邊是身是命身異命異如來滅後如去
不如去亦如去不如去非如去非不如去佛
言富那我不說世間常虛實無常亦常無常
非常非無常有邊無邊亦有邊無邊非有邊
非無邊是身是命身異命異如來滅後如去
不如去非如去非不如去富那復言瞿曇今
者見何罪過不作是說佛言富那若有人說
世間是常唯此為實餘妄語者是名為見見
所見處是名見行是名見業是名見著是名
見縛是名見苦是名見取是名見怖是名見
熱是名見纏富那凡夫之人為見所纏不能
遠離生老病死迴流六趣受無量苦乃至非
如去非不如去亦復如是富那我見是見有
如是過是故不著不為人說瞿曇若見如是
罪過不著不說瞿曇今者何見何著何所宣
說佛言善男子夫見著者名生死法如來巳
離生死法故是故不著善男子如來名為能
見能說不名為著瞿曇云何能見云何能說
佛言善男子我能明見苦集滅道分別宣說
如是四諦我見如是故能遠離一切見一切
愛一切流一切慢是故我具清淨梵行無上
寂靜獲得常身是身亦非東西南北富那言
瞿曇何因緣故常身非是東西南北佛言善
男子我今問汝隨汝意答善男子如於汝前
然大火聚當其然時汝知然不如是瞿曇是
火滅時汝知滅不如是瞿曇當那若有人問
汝前火聚然從何來滅何所至當云何答瞿
曇若有問者我當答言是火生時賴於眾緣
本緣巳盡新緣未至是火則滅若復有問是
火滅巳至何方面復云何答瞿曇我當答言
緣盡故滅不至方所善男子如來亦爾若有
無常色乃至無常識因愛故然然者即受二
十五有是故然時可說是火東西南北現在
愛滅二十五有果報不然以不然故不可說
有東西南北善男子如來巳滅無常之色至
無常識是故身常身若是常不得說有東西
南北富那言請說一喻唯願聽採佛言善哉
善哉隨意說之世尊如大村外有娑羅林中
有一樹先林而生足一百年是時林主灌之
以水隨時修治其樹陳朽皮膚枝葉悉皆脫
落唯真實在如來亦爾所有陳故悉巳除盡
唯有一切真實法在世尊我今甚樂出家修
道佛言善來比丘說是語巳即時出家漏盡
證得阿羅漢果。

御錄經海一滴卷之十九

* 音釋

榛
(責辛切音臻樹高丈許子如小栗)。
鎌
(方鹽切音廉鍥也)。

御錄經海一滴卷之二十　　　　　機十

* 大般涅槃經之八

爾時世尊告憍陳如言阿難比丘今為所在
憍陳如言世尊阿難比丘在娑羅林外去此
大會十二由旬而為六萬四千億魔之所嬈
亂是諸魔眾悉自變身為如來像宣說一切
諸法阿難比丘八魔罥故而作是念此諸佛
說各各不同我於今者當受誰語世尊阿難
今者極受大苦雖念如來無能救者以是因
緣不來至此爾時文殊師利菩薩白佛言世
尊此大眾中有諸菩薩亦能受持無量諸佛
十二部經何憂不能受持如是大涅槃典何
因緣故問憍陳如阿難所在爾時世尊告文
殊師利諦聽諦聽文殊師利阿難事我二十
餘年具足八種不可思議何等為八一者事
我巳來二十餘年初不隨我受別請食二者
事我巳來初不受我陳故衣服三者自事我
來至我所時終不非時四者自事我來隨我
入出諸王剎利豪貴大姓見諸女人及天龍
女不生欲心五者自事我來持我所說十二
部經一經於耳曾不再問如寫瓶水置之一
瓶六者自事我來雖未獲得知他心智常知
如來所入諸定七者自事我來而能了知如
是眾生到如來所現在能得四沙門果有得
人身有得天身八者自事我來如來所有祕
密之教悉能了知善男子阿難比丘具足如
是八不思議是故我稱阿難比丘為多聞藏
善男子阿難比丘具足八法能具足持十二
部經何等為八一者信根堅固二者其心質
直三者身無病苦四者常勤精進五者具足
念心六者心無憍慢七者成就定意八者具
足從聞生智善男子如汝所說此大眾中雖
有無量無邊菩薩是諸菩薩皆有重任所謂
大慈大悲如是慈悲之因緣故各各怱務調
伏眷屬莊嚴自身以是因緣我涅槃後不能
宣通十二部經是故我今顧問阿難為何所
在欲令受持是涅槃經文殊師利阿難比丘
今在他處去此會外十二由旬而為多魔之
所惱亂汝可往彼𤼵大聲言一切諸魔諦聽
諦聽如來今說大陀羅尼一切天龍乾闥婆
阿修羅迦樓羅緊那羅摩㬋羅伽人與非人
山神樹神河神海神舍宅神等聞是持名無
不恭敬受持之者是陀羅尼十恒河沙諸佛
世尊所共宣說若欲受持應受五事一者梵
行二者斷肉三者斷酒四者斷辛五者樂在
寂靜受五事巳至心信受讀誦書寫是陀羅
尼當知是人則得超越七十七億弊惡之身
爾時世尊即便說之。

阿摩隸　毗磨隸　涅磨隸　瞢伽隸　醯
磨羅若竭捭　三曼那跋提　娑婆陀　娑
檀尼　波羅磨他　娑檀尼　摩那斯　阿
拙啼　毗羅祇　菴摩賴𡊨　婆嵐彌　婆
嵐摩　莎隸當泥富那　摩奴賴綈

爾時文殊師利從佛受是陀羅尼巳至阿難
所在魔眾中作如是言諸魔眷屬諦聽我說
所從佛受陀羅尼咒魔王聞是陀羅尼巳悉
𤼵阿耨多羅三藐三菩提心捨於魔業即放
阿難文殊師利與阿難俱來至佛所阿難見
佛至心禮敬却住一面佛告阿難是娑羅林
外有一梵志名須跋陀其年極老巳百二十
雖得五通未捨憍慢獲得非想非非想定生
一切智起涅槃想汝可往彼語須跋陀言如
來出世如優曇華於今中夜當般涅槃若有
所作當及時作莫於後日而生悔心阿難汝
之所說彼定信受何以故汝曾往昔五百世
中作須跋陀子其人愛心習猶未盡以是因
緣信受汝語爾時阿難敬受佛勅往須跋陀
所作是言巳須跋陀言善哉阿難我今當往
至如來所時須跋陀到巳問訊作如是言一
切眾生受苦樂報皆隨往日本業因緣是故
若有持戒精進受身心苦能壞本業本業既
盡眾苦盡滅眾苦盡滅即得涅槃。

我巳先
調伏心佛言善男子汝今云何能先調心須
跋陀言世尊我先思惟欲是無常無樂無淨
觀色即是常樂我淨作是觀巳欲界結斷獲
得色處是故名為先調伏心次復觀色色是
無常如癰如瘡如毒如箭見無色常清淨寂
靜如是觀巳色界結盡得無色處是故名為
先調伏心次復觀想即是無常癰瘡毒箭如
是觀巳獲得非想非非想處是非想非非想
即一切智寂靜清淨無有墮墜常恒不變是
故我能調伏其心佛言善男子汝云何能調
伏心耶汝今所得非想非非想定猶名為想
涅槃無想汝云何言獲得涅槃善男子汝巳
先能訶責麤想今者云何愛著細想不知訶
責如是非想非非想處故名為想如癰如瘡
如毒如箭善男子汝師鬱頭藍弗利根聰明
尚不能斷如是非想非非想處受於惡身况
其餘者世尊云何能斷一切諸有佛言善男
子若觀實相是人能斷一切諸有須跋陀言
世尊云何名為實相善男子無相之相名為
實相世尊云何名為無相之相善男子一切
法無自相他相及自他相無無因相無作相
無受相無作者相無受者相無法非法相無
男女相無士夫相無微塵相無時節相無為
自相無為他相無為自他相無有相無無相
無生相無生者相無因相無因因相無果相
無果果相無晝夜相無明暗相無見相無見
者相無聞相無聞者相無覺知相無覺知者
相無菩提相無得菩提者相無業相無業主
相無煩惱相無煩惱主相善男子如是等相
隨所滅處名真實相善男子一切諸法皆是
虛假隨其滅處是名為實是名實相是名法
界名畢竟智名第一義諦名第一義空善男
子是相法界畢竟智第一義諦第一義空下
智觀故得聲聞菩提中智觀故得緣覺菩提
上智觀故得無上菩提。

爾時須跋陀羅從
佛聞說大般涅槃甚深妙法而得法眼見法
清淨於是須跋陀羅歡喜踴躍欣慶無量即
時鬚髮自落而作沙門法性智水灌注心源
無復縛著漏盡意解得羅漢果即前佛所瞻
仰尊顏頭面禮足悲喜交流深自悔責恨我
毒身久劫已來常相欺惑令我長沒無明邪
見淪溺三界外道法中今大喜慶蒙如來恩
得入正法累劫碎軀未能報此須臾之恩說
是語巳悲泣流淚復白佛言世尊我年老邁
餘命無幾未脫眾苦行苦遷逼唯願世尊少
住教誡哀愍救護莫般涅槃爾時世尊默然
不許須跋陀羅不果所請愁憂熱惱高聲唱
曰苦哉苦哉世間空虛世間空虛哀哉哀哉
眾生福盡正慧眼滅於如來前舉身投地忙
亂濁心昏迷悶絕久乃甦醒涕淚哽咽而白
佛言世尊我今不忍見於如來入般涅槃中
心痛切難任裁抑我自何能與此坏器毒身
共住唯願世尊後當涅槃於是時頃即入涅
槃爾時不可說不可說無數億恒河沙諸大
菩薩比丘比丘尼一切世間天人阿修羅等
知佛必欲涅槃同聲唱言苦哉苦哉如何正
覺一旦捨離無主無歸無依無趣思慕戀愛
悲感號泣互相執手搥胸悶絕迷失諸方哀
慟三千大千世界爾時世尊出八種聲普告
大眾莫大號哭猶如嬰兒各相裁抑勿自亂
心汝等於此行苦生死大海勤修淨心莫失
念慧疾求正智速出諸有三界受身苦輪無
際無明郎主恩愛魔王役使身心䇿為僮僕
徧緣境界造生死業貪恚狂癡念念傷害無
量劫來常受苦惱何有智者不反斯源汝等
當知我曠劫來巳入大寂無陰界入永斷諸
有金剛寶藏常樂我淨我今於此顯難思議
現方便力入大涅槃示同世法欲令眾生知
身如電生戀慕心生死暴河漂流速疾諸行
輪轉法應如是如來涅槃甚深甚深不可思
議乃是諸佛菩薩境界非諸聲聞緣覺所知
佛復告諸大眾是須跋陀羅巳曾供養恒河
沙佛於諸佛所深種善根以大願力常在尼
乾外道法中出家修行以方便慧誘進邪見
失道眾生令入正智須跋陀羅乘本願力今
得遇我最後涅槃得聞正法既得果巳復入
涅槃自我得道度阿若憍陳如最後涅槃度
須跋陀羅吾事究竟無復施為設我久住無
異今也爾時世尊說是語巳即歔長歡唱言
善哉善哉須跋陀羅為報佛恩汝等大眾應
當供養其屍安立塔廟須跋陀羅當焚屍時
即於火中放大光明現十八變爾時無量大
眾及諸外道邪見眾生𤼵菩提心得入正見
是時大眾悲感傷悼收取舍利起塔供養。

爾時佛告阿難普及大眾吾滅度後汝等四
眾當勤護持我大涅槃我於無量萬億阿僧
祇劫修此難得大涅槃法今已顯說汝等當
知此大涅槃乃是十方三世一切諸佛金剛
寶藏常樂我淨周圓無缺一切諸佛於此涅
槃而般涅槃最後究竟理極無遺諸佛於此
放捨身命故名涅槃汝等欲得決定真報佛
恩疾得菩提諸佛摩頂世世所生不失正念
十方諸佛常現其前晝夜守護令一切眾得
出世法當勤修習此涅槃典佛復告阿難吾
未成佛示入鬱頭藍弗外道法中修學四禪
八定受行其教吾成佛來毀訾其法漸漸誘
進最後須跋陀羅皆入佛道如來以大智炬
燒邪見幢如乾草葉投大火燄阿難今我親
戚諸釋種子吾甚憂念我涅槃後汝當精勤
以善教誡我諸眷屬授與妙法深心誨誘勿
得調戲放逸散心入諸境界受行邪法未脫
三界世間痛苦早求出離於此五濁愛欲之
中應生憂畏無救護想一失人身難可追復
畢此一形常須警察無常大鬼情求難脫憐
愍眾生莫相殺害乃至蠢動應施無畏身業
清淨常生妙土口業清淨離諸過惡莫食肉
莫飲酒調伏心蛇令入道果深思行業善惡
之報如影隨形三世因果循環不失此生空
過後悔無追涅槃時至示教如是爾時阿難
聞佛語巳身心顫動情識忙然悲哽嗚咽哀
不自勝。

爾時天人一切大眾悲哀流淚不
能自裁爾時世尊普告四眾佛般涅槃汝等
天人莫大愁惱何以故佛雖涅槃而有舍利
常存供養復有無上法寶修多羅藏毘那耶
藏摩達摩藏以是因緣三寶四諦常住於世
能令眾生深心歸依何以故供養舍利即是
佛寶見佛即見法身見法身即見賢聖見賢
聖故即見四諦見四諦故即見涅槃是故當
知三寶常住無有變易能為世間作歸依故
佛復告諸大眾汝等莫大愁苦我今於此垂
欲涅槃若戒若歸若常無常三寶四諦六波
羅密十二因緣有所疑者當速𤼵問為究竟
問佛涅槃後無復疑悔三廻告眾爾時四眾
無𤼵問者何以故一切四眾巳於戒歸三寶
四諦通達曉了無有疑故爾時世尊知諸四
眾無復餘疑歎言善哉善哉汝等四眾巳能
通達三寶四諦無有疑也猶如淨水洗蕩身
垢汝等當勤精進早得出離莫生愁惱迷悶
亂心爾時世尊於師子座以真金手却身所
著僧伽梨衣顯出紫磨黃金師子胸臆普示
大眾告言汝等一切天人大眾應當深心看
我紫磨黃金色身爾時四眾一切瞻仰世尊
以黃金身示大眾巳即放無量無邊百千萬
億大涅槃光普照十方一切世界日月所照
無復光明放是光巳復告大眾當知如來為
汝等故累劫勤苦截身手足盡修一切難行
苦行大悲本願於此五濁成阿耨多羅三藐
三菩提得此金剛不壞紫磨色身具足三十
二相八十種好無量光明普照一切見形遇
光無不解脫佛復告諸大眾佛出世難如優
曇華希有難見汝等大眾最後遇我為於此
身不生空過我以本誓願力生此穢土化緣
周畢今欲涅槃汝等以至誠心看我紫磨黃
金色身汝當修習如是清淨之業於未來世
得此果報爾時世尊如是三反殷勤三告以
真金身示諸大眾即從七寶師子大牀上昇
虛空高一多羅樹一反告言我欲涅槃汝等
大眾看我紫磨黃金色身如是展轉高七多
羅樹七反告言我欲涅槃如是三反上昇虛
空高七多羅樹三反從空中下坐師子牀如
是殷勤二十四反告諸大眾我欲涅槃汝等
深心看我金剛堅固不壞紫磨黃金無畏色
身如優曇華難可值遇汝等大眾應當深心
瞻仰為是最後見於如來自此見巳無復再
覩汝等大眾瞻仰令足無復後悔佛復告諸
大眾我涅槃後汝等大眾應廣修行早出三
有勿復懈怠散心放逸爾時一切世界天人
四眾遇涅槃光瞻仰佛者一切三塗八難世
間人天所有煩惱四重五逆極惡罪咎永滅
無餘皆得解脫爾時世尊顯出紫磨黃金色
身殷勤相告示大眾巳還舉僧伽梨衣如常
所披。

佛復告諸大眾我今時至說是語巳即入諸
禪爾時世尊如是逆順入諸禪巳普告大眾
我以甚深般若徧觀三界一切六道諸山大
海大地含生如是三界根本性離畢竟寂滅
同虛空相無名無識永斷諸有本來平等無
高下想無見無聞無覺無知不可繫縛不可
解脫無眾生無壽命不生不起不盡不滅非
世間非非世間涅槃生死皆不可得二際平
等等諸法故閒居靜住無所施為究竟安置
必不可得從無住法法性施為斷一切相一
無所有法相如是其知是者名出世人是事
不知名生死始汝等大眾應斷無明滅生死
始復告大眾我以摩訶般若徧觀三界有情
無情一切人法悉皆究竟無繫縛者無解脫
者無主無依不可攝持不出三界不入諸有
本來清淨無垢無煩惱與虛空等不平等非
不平等盡諸動念思想心息如是法相名大
涅槃真見此法名為解脫凡夫不知名曰無
明作是語巳復入超禪從初禪出乃至入滅
盡定從滅盡出乃至入初禪如是逆順入超
禪巳復告大眾我以佛眼徧觀三界一切諸
法無明本際性本解脫於十方求了不能得
根本無故所因枝葉皆悉解脫無明解脫故
乃至老死皆得解脫以是因緣我今安住常
寂滅光名大涅槃爾時世尊娑羅林下寢臥
寶牀於其中夜入第四禪寂然無聲於是時
頃便般涅槃其娑羅雙樹即時慘然變白猶
如白鶴爾時阿難心苦迷悶都不覺知不識
如來巳入涅槃未入涅槃爾時樓豆以清冷
水灑阿難面扶之令起以善方便而慰喻之
語阿難言哀哉哀哉痛苦奈何奈何莫大愁
毒熱惱亂心如來化緣周畢一切人天無能
留者苦哉苦哉奈何奈何阿難佛雖涅槃而
有舍利無上法寶常住於世能為眾生而作
歸依我與汝等當勤精進以佛法寶授與眾
生令脫眾苦報如來恩爾時阿難聞慰喻巳
漸得醒悟哽咽流淚悲不自勝其拘施那城
娑羅林間縱廣十二由旬天人大眾皆悉徧
滿尖頭鍼鋒受無量眾間無空缺不相障蔽
爾時無數億菩薩一切大眾一時昏迷悶絕
躃地苦毒入心隘聲不出如是異類殊音一
切大眾哀聲普震一切世界。

爾時阿難悶絕漸醒舉手拍頭搥胸哽咽悲
泣流淚哀不自勝長跪佛前以偈悲歎。

「　我昔與佛誓願力
　幸共同生釋種中
　如來得成正覺道
　我為侍者二十載
　深心敬養情不足
　一旦見棄入涅槃
　痛哉哀哉荼毒苦
　無極長夜痛切心
　我身未脫諸有網
　無明之􂗕未出離
　世尊慧觜未啄破
　如何見捨疾涅槃
　我如初生之嬰兒
　失母不久必當死
　世尊如何見放捨
　獨出三界受安樂
　我今懺悔於世尊
　侍佛巳來二十年
　四威儀中多懈惰
　不能悅可大聖心
　願正覺尊大慈悲
　施我甘露令安樂
　我願窮盡未來際
　常覲世尊為侍者
　唯願世尊大慈光
　一切世界攝受我
　痛哉痛哉不可說
　嗚咽何能陳聖恩」


爾時無數億恒河沙菩薩一切世間天人大
眾互相執手悲泣流淚哀不自勝各相裁抑
即皆自辦無數微妙香華寶蓋寶幢寶旛瓔
珞徧滿虛空投如來前悲哀供養爾時欲界
六天色界無色界諸天一切供養倍勝於前。

敬請如來入金棺巳爾時拘施城內一切
士女期請如來聖棺入城自伸供養爾時世
尊大悲普覆令諸世間得平等心得福無異
於娑羅林即自舉棺昇虛空中高一多羅樹
爾時帝釋及諸天眾即持七寶大蓋四柱寶
臺四面莊嚴七寶瓔珞垂虛空中覆佛聖棺
無數香華幢旛瓔珞音樂微妙雜綵空中供
養爾時世尊大聖金棺於娑羅林虛空之中
徐徐乘空從拘施城西門而入東門而出入
城南門從北門出乘空左繞還從拘施西門
而入爾時七寶聖棺當入城時一切大眾悲
號哽咽各持無數寶幢旛蓋香華瓔珞至茶
毘所悲哀供養佛初成道恒河北岸一樹栴
檀隨佛而生大如車輪高七多羅樹香氣普
熏供養如來其香樹神與樹俱生常取此香
供養於佛佛入涅槃此一檀樹即隨佛滅枝
葉俱落神亦隨死有諸異神取此香樹送茶
毘所悲哀供養其地乃是三世諸佛茶毘之
處大覺世尊乘本願力亦於是處茶毘爾時
一切大眾哀泣盈目各持七寶香炬一時大
哭茶毘香樓哀震大千一切世界復以香華
徧滿供養是時寶炬至香樓所自然殄滅爾
時世尊大悲普潤待迦葉眾來至乃然時大
迦葉與五百弟子在耆闍崛山去拘施城五
十由旬身心寂然入於三昧於正受中倐爾
心驚舉身顫慄從定中出見諸山地皆大震
動即知如來巳入涅槃告諸弟子我佛大師
入般涅槃時經七日巳入棺中苦哉苦哉迦
葉以敬佛故不敢飛空往如來所即將弟子
尋路疾行至拘施城北門而入迦葉前進遙
見佛棺將諸弟子一時禮拜號哭哽咽悶絕
躃地昏濁亂心良久乃醒爾時如來大悲平
等為迦葉故棺自然開顯出三十二相八十
種好真金紫磨堅固色身迦葉與諸弟子見
己悶絕躃地喑咽悲哽良久乃甦燒香散華
哀泣供養供養巳訖棺門即閉。

世尊大悲
即現二足千輻輪相出於棺外迴示迦葉從
千輻輪放千光明徧照十方一切世界爾時
迦葉與諸弟子見佛足巳哀號哽咽右繞七
帀復禮佛足悲哀哭泣聲震世界說偈哀歎。

「　如來究竟大悲心
　平等慈光無二照
　眾生有感無不應
　示我二足千輻輪
　我今深心歸命禮
　千輻輪相二足尊
　千輻輪中放千光
　徧照十方普佛剎
　我今歸依頭面禮
　千輻輪相長光照
　眾生遇光皆解脫
　三塗八難皆離苦
　我復歸依頭面禮
　輪光普救諸惡趣
　世尊往昔無數劫
　為我等故修苦行
　今證得此金剛體
　足下由放千光明
　悲哀稽首歸命禮
　安於眾生千輻輪
　佛修眾德為一切
　修道樹日降四魔
　四魔降巳伏外道
　眾生因此得正見
　稽首歸依頭面禮
　眾生正見光明足
　佛為一切真慈父
　足光平等度眾生
　我復歸依頭面禮
　平等離苦輪足光
　我遇千輻光明足
　悲喜交流哀切心
　我復悲哀頭面禮
　有感千輻輪光明
　稽首歸依輪足光
　乘究竟乘出三界
　敬禮天人歸依足
　輪光普照三有苦
　眾生未得脫苦門
　皆悉歸命輪光足
　我等輪迴未出離
　如何輪足見放捨
　哀哉哀哉諸眾生
　長夜莫覩輪足光
　悔過世尊大慈悲
　示我千輻輪光足
　哀哉今遇輪光相
　自此當何復再覩」


爾時迦葉與諸弟子說是偈巳大覺世尊千
輻輪相金剛雙足還自入棺封閉如故爾時
如來以大悲力從心胸中火踊棺外漸漸茶
毘經於七日焚妙香樓爾乃方盡爾時城內
士女天人大眾於七日間悲號哭泣哀聲不
斷各以所持供養不歇分布舍利起塔供養。


御錄經海一滴卷之二十

* 音釋

罥
(古犬切涓上聲罟也)。
𡉬
(陳知切音池)。
歔
(休居切音虛)。
顫
(之𥊳切音
戰四支寒掉也)。



* 御製大般涅槃經跋

大般涅槃經四十卷釋迦牟尼佛如來世尊
在拘施那城娑羅雙樹間將入涅槃時酬諸
菩薩所問是為四十九年轉大法輪最後垂
示究竟指歸惟譚不思議真性解脫法門直
指無上上決定第一義諦乃諸經中之轉輪
聖王法寶中之金剛摩尼一入全真真外無
法雖三藏十二分並是本師金口聖典其中
皆有了義真詮然如來世尊為眾生故隨順
世間種種音聲應時及節方便開示雖一音
演出七語成無量法門而以九部經等喻為
半字唯大乘經典乃為滿字若然則滿字經
典中亦尚隱有半字此涅槃經唯一絕待如
來法界猶彼醍醐尚不雜於酥酪何况於乳
譬如虛空為一切物之所住處是經亦爾為
一切妙義之所住處譬如四大和合而成萬
物其中若無空大則四大亦不能成是經亦
爾為一切善法之空大誠為無相無名之寶
海非文非字之義天最尊最勝之法幢難議
難思之聖藥也夫五通仙人聲聞辟支佛等
並能於壽命中修短自在如來於一切法得
大自在力豈不能住壽億劫萬劫而乃同於
凡夫八旬之壽入般涅槃何歟蓋業識幻軀
出生我我所想纔有此岸即無彼岸雖得聖
果而於此有􂋧毫許未能淨盡解脫便為生
死之所流轉既未達彼岸尚㳂此岸饒經八
萬劫終竟落空亡不能常住於無所住清淨
覺海如來為眾生故不肯示現辟支佛五通
仙等於壽命中隨意自住以致後學弟子起
於法愛落我我所故現捨頭目腦髓入般涅
槃欲俾百億萬人天眾生悟此業識幻軀猶
同毒樹雖以如來紫磨黃金色身三十二相
八十種好慈善根力具足神通尚非常住之
身所以如來棄之猶棄敝屣隨順化緣毫無
執吝此如來親身示現一切世界無常無樂
無我無淨此岸本無唯此大海之中緣起漚
生緣滅漚散如來化身有老病死同於凡夫
之壽明示諸行無常是生滅法也雖然如來
真身非人天身非恐怖身非雜食身是身非
身非身大身無量億劫堅牢不壞等如虛空
無有形貌同無生性非斷非常一切人中天
上地及虛空諸有壽命悉入如來壽命海中
於諸壽中最為第一人若了證定不於如來
世尊生滅盡想是故如來於般涅槃時佛口
親宣佛是常法不變易法有常有樂有我有
淨令諸弟子離四顛倒一心精進如來法身
無老病死壽不可盡入般涅槃而非般涅槃
明示生滅滅巳寂滅為樂也入涅槃時又為
天人眾生增廣福田為菩薩聖眾垂示法要
分身千百起舍利塔布列閻浮提界分明提
持千萬億劫如佛住世舉光明拳耀人心目
為眾生故粉碎虛空此我佛最後檀波羅密
於戲我佛如來世尊誠為恩覃無盡上至十
地菩薩下至六道眾生之大醫王大慈悲父
矣朕閱斯經尊重頂禮悲欣交集如是涅槃
秘藏本應具錄全文緣從他經之例錄其四
分之一蓋因卷帙繁多難以備錄非有別義
也經云遇是佛法寶城不應取於虛偽之物
如彼商主遇真寶城取諸瓦礫而便還家又
永明云此非誦文法師凑其智海闇證禪伯
了此慧燈唯除真見性人一乘道種方能悟
入了徹無疑此經有超劫之功獲頓成之力
雖在生死常入涅槃恒處塵勞長居淨剎現
具肉眼而開慧眼之光明匪易凡心便同佛
心之知見煩惱客塵不待斷而自滅菩提妙
果弗假修而自成乃至等冤親和諍論齊凡
聖冺自他一去來印同異融延促混中邊世
出世間不可稱不可量不可說不可說之力
莫過大慈悲父末後之垂範者當來佛子咸
共勉旃朕願與同此無上上甘露妙味焉。



雍正十三年乙卯四月初八日