#+TITLE: 法華經科註-宋-守倫
#+DATE: 2018-05-12 10:22:51
#+SOURCE: github.com/kanripo/KR6d0071 master ee3701fe                

* No. 605-A
 刻註法華經序

夫法華一經。獨冠羣經之首。直授羣機。成佛而後巳。
經云開示悟入佛之知見。至矣哉。所謂一大事因緣
者也。智者大師讀經。至是名真精進是名真法供養。
悟靈山一會儼然未散。質之南嶽思師。師曰。非汝不
悟。非我不識。文字法師無及汝者。於是闡揚玄義解
題。復說文句解經。章安尊者筆記成帙。嗣後諸師註
解。煩略不同。宗趣不一。若分河飲水。不出大海。趙宋
柯山棲雲沙門諱守倫者。篤志養親。托跡林泉。註釋
此經。年逾二紀。方得就緒。俱本台宗分科分段。約二
十卷。入台宗者。一見瞭然。不難深入。先師漚生曾獲
古本。如獲至寶。藏之篋中。萬曆戊子。至桐邑順慶寺
大悲閣下。與眾敷演。其本偶脫一紙。先師發願默禱
普賢願王。會有一僧。持此經來。亦落一紙。遞相補足。
成就勝因。此其驗也。先師辭世。不慧欲再一參訂重
刻流通。因緣未偶。天啟丁卯佛生日。吾徒法濟忽對
余曰。師嘗以守倫經註。為訓字太繁。欲再刪證。此願
未完。今代師成。云可乎。余贊許之。適顧正循居士至。
齒及此事。欣然曰。弟子有願刻法華。今師此刻。願作
一領袖。蘭盆齋日。赴吳興開昭予先生施食之招。復
及之。先生亦踊躍歡喜。即許刻十卷。其餘復勸施贊
成。所謂佛法因緣不可強也。非靈山一會人。何以有
此。後之披閱此註者。幸不昧倫法師一段苦心。使羣
機當下即得開示悟入佛之知見。燈燈相接。功德可
思議也哉。

崇禎元年戊辰佛成道日玉溪菩提菴聖行撰
* No. 605-B
 註妙法蓮華經序
宋　柯山金谿棲雲沙門釋守倫撰

蓮經至教葢如來極唱之談玅法雄詮乃含生復性
之本功高一化德冠五時巳今當說之羣經咸推其
最過現未來之諸佛悉為此緣譬魁寶之精金喻都
河之鉅海大哉玄誥微妙冲虗廣矣真乘深固幽遠
有緣斯遇如曇華間放於千齡無法不收似大地均
霑於一雨敗種聲聞而獲記槁木仍春畜生龍女以
超登寒灰再焰髻珠等賜王饍普資統法界之封疆
領富豪之家業開示悟入而一道清淨人理教行而
四法圓融大事終窮本懷舒暢然其理雖一貫夫何
經有三翻此不備陳如彼元序矧以文辭浩博旨趣
淵微苟非大智大辯之才孰通難信難解之法曰有
智者誕迹台衡悟自今經印于南嶽得總持之三昧
證清淨之六根釋題以玄義五重解經則科分三段
不留名相恣辯宣揚時有其徒灌頂尊者俯為末世
集以成書言約義豐事融理煥斯文雖作人或猶迷
有唐荊溪仍增記鈔細微詳審與疏偕行若孟氏之
輔仲尼類雲門而資少室用是文辭鼎盛僅逼藏乘
所在宣傳唯偏教肆世俗無由披究祖道莫得申明
傷夫惜哉誠可嗟矣美玉韞乎幽石良材秀彼遙岑
人將無聞孰當釆用竊惟經開四眾葢佛祖以徧施
為心教局一隅顧信士而無從入道愚雖不敏輒事
指陳式遵祖禰之清規用廣後昆之白業特加註解
志在流流庶展卷以除疑覬臨文而不壅將使義天
澄霽心月孤明爍破塵勞頓覺黃梁之夢豁開玄路
穩騎白壯之牛向微塵剎土之中普現色身三昧入
異類旁生之內徧行同事四門彼我冤親悉到無所
還地自他凡聖俱成不外圓因聚以和融恭申上祝
當今　皇帝陛下金輪統御繞百億之須彌叡算修
延邁諸天之仙劫俾佛法而有賴致宗教以無魔處
處而勸讚流通德侔釋梵歲歲之兵刑不試化繼唐
虞次顗文武賢僚咸臻百福六軍萬姓保合大和者
矣。

* 法華經科註目次


  
  * 卷第一
  
  * 序文
  * 釋弘傳序
  * 序品第一
  * 卷第二
  
  * 方便品第二
  * 卷第三
  
  * 譬喻品第三
  * 卷第四
  
  * 信解品第四
  * 卷第五
  
  * 藥艸喻品第五
  * 授記品第六
  * 化城喻品第七
  * 卷第六
  
  * 五百弟子授記品第八
  * 授學無學人記品第九
  * 法師品第十
  * 見寶塔品第十一
  * 卷第七
  
  * 提婆達多品第十二
  * 勸持品第十三
  * 安樂行品第十四
  * 從地涌出品第十五
  * 卷第八
  
  * 如來壽量品第十六
  * 分別功德品第十七
  * 隨喜功德品第十八
  * 法師功德品第十九
  * 卷第九
  
  * 常不輕菩薩品第二十
  * 如來神力品第二十一
  * 囑累品第二十二
  * 藥王菩薩本事品第二十三
  * 妙音菩薩品第二十四
  * 卷第十
  
  * 觀世音菩薩普門品第二十五
  * 陀羅尼品第二十六
  * 妙莊嚴王本事品第二十七
  * 普賢菩薩勸發品第二十八


法華經科註目次(終)
No. 605
科註妙法蓮華經卷第一
宋　柯山金谿棲雲沙門　守倫　註
明　玉溪菩提菴沙門　法濟　參訂
　　吳興瓶城居士　閔夢得　較刻

【△序三初序分八初序題。】

「玅法蓮華經弘傳序」

【妙法等義略如下文此所未辨弘傳者即宣通闡
揚也使此之道流演普熏無所壅塞人能弘道道
假人弘此其謂矣序者爾雅云東西牆曰序郭璞
云序別內外也今謂既陟牆序必登堂奧序之由
興其在茲焉。
△二製述人號。】

「終南山釋道宣述」

【終南山者在長安城南數十里南接漢中關內之
鎮山也序主平時行道棲息于此葢標其所依之
處耳釋者姓也具云釋迦此云直林或云能仁以
如來之遠祖號懿摩王擯斥四子令遠出宮至于
雪山住直林中頓駕數年歸德如市鬱為強國父
思往召辭過不還父王三歎我子有能從是巳來
以直林為姓或姓能仁今南山既依佛為師遂以
稱釋長阿含云四河入海無復本名四姓出家同
稱釋氏斯其證矣道宣名也字法徧姓錢氏湖之
長城人父申事陳朝為吏部尚書師即申之長子
母姚氏夢白月貫懷遂孕在胎彌年隋開皇十六
年四月八日誕生至九歲博通書史十二善屬文
人皆敬服十五厭俗依日嚴寺頵法師出家凡釋
門事業皆不習而成十七薙髮二十進具業履冰
霜志堅金石麻衣春冬日唯一食續依智首律師
習毗尼部窮幽洞微藹然有出藍之譽道德既敷
緇素歸美居終南豐德寺修般舟三昧瑞異尤夥
有龍變人形扣師請法副以天人奉香華獻甘露
等率以為常師輕生重法不顧形軀浸成世疾感
北方天王授以補心良方其藥神驗有還童續命
之功師一夕行道足跌遽有神人扶之師顧曰汝
何人也答曰是南天王座下捷疾使者仍問左右
何人答曰乃北方那吒太子稟父王之命常來侍
衛於後時有天人來告師曰清宮村淨業寺古昔
靈蹤宜於此處建立法幢師可其請在乾封二年
建戒壇一所落成之初感長眉羅漢暨賓頭盧尊
者臨降從欵彌日廣談律相師行業既著每感天
人翊衛偶一日戶外躡足出聲師問何處檀越答
曰弟子姓張名瓊即南天王第十五子王有九十
子並英武神略各禦邦都匡持正教問師同來者
誰答曰是弟子第三兄名璵信重釋門自撰祇園
寺圖經一百卷師附口鈔得上下兩卷又有天人
姓韋名琨即韋將軍耳葢南天王八大將之一也
四天大王共有三十二將韋魁其首因彼是童真
身餘諸天眾舉皆敬服居常衛護於師師有律中
制度軌儀處量重輕有所未諭從而咨決因述此
士靈蹤暨西方聖跡凡三千八百餘條釐為十卷
目曰感通記續至乾封二年春遽有天人來告曰
師今歲報齡盡矣當生率陀內院言訖遂留香一
裹曰此棘林真產諸天所有者也復經旬日師告
門人曰吾將逝矣可遷吾於壇谷石室中斯須眾
見旌幢寶葢雲布星陳來迎於師歸知足天矣師
世齡七十二慧壽五十二是歲丁卯十月三日也
巳上略采大師今生示跡瑞異芳猷之大槩師以
夙誓彌隆凡三生間出為人天眼初生齊朝名僧
護住越州剡谿石城山隱岳寺發誓鐫彌勒石像
一百尺今新昌是也次生梁期號僧祐住金陵鍾
山定林寺著弘明集十卷暨師資等傳並行於世
今觀大師道德隆盛天人仰歸遵先聖之軌儀闡
毗尼之宗旨德邁龍象道濟幽冥繼出三生慈臨
羣彚非登地之大士即波離之應身若夫苦海舟
航義天日月嶮徑良導病者神醫非師而誰耶則
其懿行美業仰聖垂訓備載僧史此不繁引述者
鄭康成云訓其義也樂記云作者曰聖述者曰明
語曰述而不作皆謙抑之辭。
△三標示由致。】

「妙法蓮華經者統諸佛降靈之本致也。」

【標今經之總題作此序之張本統之為言該括也
該含十方括攝三世經不云乎十方三世諸佛如
來唯為一大事因緣故出現於世經稱現世者其
降靈之謂也本致者意願也當知一切調御十方
如來並二死以俱超悉三德而究顯處寂光之理
土證法性之妙身清淨無為湛然常住由悲心之
未泯顧願力以彌隆設方便之嘉謀布善巧之良
䇿誘愚癡之穉子而車本無車導迷忘之庸流而
說豈有說所以出興五濁權演三乘令彼羣迷咸
臻一極然而幽玄祕語非開顯而莫陳妙法雄詮
在會歸而可舉本懷斯暢大事克彰匪一佛而獨
然葢三世而咸爾。
△四明經傳兩土。】

「蘊結大廈出彼千齡東傳震旦三百餘載。」

【蘊結者積集也如來滅後梵響無聞此之大教附
于阿難由聞故蘊所以任持於法藏由蘊故結所
以徧書於貝多大廈者西國之美號廈即夏也亦
如此方都邑華廈之謂也白虎通云夏曰夏邑殷
曰商邑周曰京師又夏者大也華者盛也輔行云
鐵關之左並是胡鄉葱嶺巳西皆其梵種戒疏云
胡本雜戒之地梵唯真聖之都雪山巳南三方距
海周輪九萬厥名大夏開皇三寶錄云竊觀前代
有經之來賢德筆授無不皆云譯胡為漢且九州
之地稱西方為天竺者即彼國之總名或身毒印
土等彼方呼九州為脂那者葢此土之通稱或震
旦真丹等今謂胡是西方之邊俗梵乃印土之中
州豈得以佛經為胡語哉不本源流貶之極矣寄
語後賢或有以經為胡語者或有稱佛為老胡者
覬以梵而革之夫如是則非唯不墮明識之嗤誚
抑亦庶免誣謗之愆尤也安公自號彌天尚云譯
胡為漢況泛泛者耶斯猶美玉一瑕所言梵者爰
從劫初梵天下降人倫乃生今茲諸裔葢仍本為
名也出彼者佛生姬周昭王之代經來後漢孝明
之朝則千齡可知矣東傳者佛出竺土教被神州
自西流東所以云也震旦者或云真丹旃丹旨難
等並翻為漢地也三百餘載者指漢及晉也所以
下文六百餘載則云自漢至唐也遠近相望文意
彌著。
○然此一節理應自釐為兩段先按科次釋
義始符文旨今不爾者大慮叢脞不美觀瞻其文
似混意則不濫觀者宜以意得下去諸文準此可
知。
△五指譯有三翻。】

「西晉惠帝永康年中長安青門燉煌菩薩竺法護者
初翻此經名正法華東晉安帝隆安年中後秦弘始
丘慈沙門鳩摩羅什次翻此經名妙法蓮華隋氏仁
壽大興善寺北天竺沙門闍那笈多後所翻者同名
妙法。」

【西晉都於洛陽惠帝即孝惠皇帝諱衷姓司馬氏
晉武之次子也以太熈元年庚戌四月即位改元
永熈永熈二年改永平永平九年歲次庚申改永
康耳然惠安二帝既所都異處遂以東西為區別
如漢號東西齊稱南北之類也長安者漢書云長
安本名咸陽漢祖初定天下欲都洛邑因婁敬之
諫帝乃歎曰朕當於此長安子孫從是為名青門
者論衡云即長安城之東南有門名覇城俗以其
色青因斯立號燉煌者郡名也九域志云古之沙
州耳菩薩者梵文之略具云菩提薩埵摩訶薩埵
此云大道心成眾生闡四弘而益物遵六度以行
慈故名為大道心成眾生也竺法護者傳云本是
月氏國人號曇摩羅剎此云法護元姓支解三十
六國語次居燉煌乃稱竺氏續還長安青門外立
寺行道精勤異常初翻者此經前後既有三譯而
法護剏始為之所以云也經有十卷題無妙蓮但
云正法華東晉都于建業安帝諱德宗簡文之孫
孝武之子以太元二十一年丙申九月即位改元
隆安也後秦者秦凡有四一云秦二前秦三後秦
四西秦亦名乞伏秦什公之來正在後秦弘始三
年也秦主諱興字子略姓姚氏然此一文頗如不
貫但以秦晉之世兵刃交攻僣偽割據偏覇不常
遂致爾耳丘慈者外國之號什公生於此字本作
龜茲葢音丘茲耳亦如萬矦墨祈閼氏音燕支之
類也沙門者梵語沙門那此翻勤息所謂勤修善
業息諸惡行也大方廣寶篋經云離諸纏聚故名
沙門正法念經云心無染著一切不希望能脫一
切貪是名為沙門大莊嚴論云超過一切染著名
沙門華首經云如空無所礙煙塵無所汙我說沙
門法無染亦如是本行集經云三界兮擾擾六趣
分昏昏息心達本源故號為沙門今為沙門之號
豈易得哉見賢思齊無沗名實鳩摩羅者具云鳩
摩羅耆婆以由什父名鳩摩羅琰母名耆婆是丘
慈王妹什從父母而立號此云童壽什者以此法
師深善此方文字章句之什華梵共舉故稱羅什
其茂德芳猷於後當見次翻者譯在西晉之後仍
加妙蓮所以云也隋氏者都於長安也隋主文皇
帝諱堅姓楊氏漢關西太尉震八世孫也以大定
元年庚子二月受周禪即位改元開皇開皇二十
年改仁壽仁壽四年煬帝即位遂改大業也大興
善者在都城也于時佛法熾盛伽藍接武名字相
參故以小大別之亦如莊嚴招提等皆有小大於
今亦然寺者釋名曰嗣也謂治事者相嗣續於其
間故故天子有九寺焉後漢明帝永平十年丁卯
歲佛法初至有印土二僧摩騰法蘭以白馬負經
像屆洛陽勅就鴻臚寺安置至十一年戊辰歲又
勅於壅門外別建寺宇仍以白馬為名故今梵剎
皆稱寺者本於此也北天竺者西域記云梵語天
竺此云月謂佛日既沒賢聖繼興教法如月也又
云五天竺國總名印土周九萬里三垂大海北背
雪山南狹北廣形如半月畫野區分七十餘國或
有文云印土者此云日月良以日月有千名此其
一也以彼賢聖出興開導羣萌如月照臨下土也
或云身毒賢豆等並梵音之異耳闍那笈多者一
句含兩人開皇三寶錄云一者闍那掘多此云至
德又云佛德也北天竺人二者達摩笈多此云法
密又云法藏南天竺人也內典錄云達摩笈多闍
那掘多二法師於仁壽元年辛酉歲至大興善寺
譯添品法華是也後所翻者望秦前譯故稱後翻
此二法師所譯之經總目與秦無異但於別文添
削移改有所不同耳故世稱為添品法華也內典
音疏云此部雖添徒煩雜糅智者須知其所添者
謂於秦晉二經添合移改其文有六一於秦晉經
本添普門品後偈頌二於秦譯經中補日光喻全
文即藥草品後者是三合達多品歸寶塔品內四
移囑累品於經終五廻陀羅尼品向神力品後六
改還著於本人云彼即迴轉去然其囑累一品不
合移在經終當依羅什翻宣深符經意矣。
△六示
文旨各異。】

「三經重沓文旨互陳。」

【三經重沓者初後三譯稠疊可知更互指陳不同
如此。
△七顯秦本獨善。】

「時所宗尚皆弘秦本。」

【時所宗尚者人其共仰世之所宗雅契時機咸高
羅什。
△八結略指廣。】

「自餘支品別偈不無其流具如序曆故所非述。」

【自餘支品者章句分派其類實繁此固難陳備于
序曆。
△二正宗分十四初明出興開導。】

「夫以靈嶽降靈非大聖無由開化。」

【夫以語辭也靈嶽鷲峰也然佛生迦維衛今言靈
嶽者何耶此取今經開顯如來出世本懷通暢之
意也不然將非山嶽鍾秀誕生聖賢順俗而為語
耶詩曰維嶽降神生甫及申擬其類也降靈乃垂
迹之謂矣詳夫如來之降靈者按古今論衡云姬
周昭王二十四年甲寅歲四月八日江河泉井泛
溢山川宮殿震動常星不現有五色光貫太微宮
王問羣臣有太史蘇由奏曰此乃西方有大聖人
生焉却後千年教法當流此土王令鐫石埋諸南
郊志之瑞應經云摩耶夫人胎月將滿思遊嵐毗
尼園到巳即舉右手攀無憂樹枝從右脇而誕生
太子于時天帝釋以天妙衣裹手而盛接之天人
持金柄傘以葢之諸天散香華龍神鼓音樂十方
大地皆悉震動經有三十二瑞應文多不錄或有
文云姬周之世乃以建子之月為正所言四月即
今之二月也然如來誕應其來既久至若前代賢
哲例皆承用於今難議改革也若據至人本非生
滅其於降應又何妨二四耶應知如來久離生死
今於大悲心中現斯影事耳何則無相經云若言
如來實生王宮乃至八相成道則為謗佛以是而
知可能彰灼耶非大聖者矧以羣盲長寢幼穉無
知不有聖慈誰當開導。
△二指化被藉緣。】

「適化所及非昔緣無以導心。」

【適化所及者當知應由機感教藉緣興自非今昔
之因何成父子之義適者悅也所謂乘適機情敷
此教化耳。
△三顯機差。】

「所以仙苑告成機分小大之別。」

【仙苑告成者仙苑亦名鹿苑仙苑者上古有仙人
居此鹿苑如來因中於茲為鹿王當知此是轉法
輪處即非告成之場也且告成者成道也何則準
西域記云在摩竭提國尼連河西南十里有樹名
菩提下有金剛寶臺如來於此而成道也所以俱
舍論云此座下連金輪故以名焉三世如來皆於
此上而成正覺又本行集經云菩薩將至彼處色
界諸天先以天繒旛葢懸於樹上以為標識將今
諸文照知益見告成之明也機分小大者然小大
之異非適今也一從如來自知足天降神母胎便
有大見乘栴檀樓閣小覩貫白日精及乘白象者
矣問向來既不許仙苑為告成之場於今若為異
哉答且如來成道既在菩提樹下梵語菩提此云
道應言道樹告成為嘉耳夫如是則非唯雅契化
儀抑亦深符文旨也當知我佛十九踰城五載遊
歷六年苦行至于三十以二月八日明星出時於
菩提樹下而成正覺。
△四云教異。】

「金河顧命道殊半滿之科。」

【金河者梵云㕧(許梨)剌拏代底或訛略云䟦提此云
有金河是產閻浮檀金處水之淨者莫此若也故
佛於此入滅梁朝宗法師云如來於此入滅者不
無其意且河流奔注喻生死之遄速金沙不動譬
佛性之常存又如來因中於此六捨轉輪王身命
故今來此報地恩也顧命者如來末後於一日夜
演大涅槃說三種權扶一圓實以贖眾生慧命可
謂如來以此教法顧命弟子使之傳宣將益後世
令不斷絕耳道殊者良由機分小大遂致道殊半
滿也涅槃經云半字是煩惱言說之本不了義也
滿字是善法言說之本即了義也天台云半字即
小乘九部滿字大乘十二部也當知法體常一機
自參差妍醜自形鑑非美惡。
△五推過在機。】

「豈非教被乘時無足覈其高會。」

【豈非者猶言豈不是也教被者如來乘機而演法
乘時者眾生隨類而得解無足未堪也覈謂研窮
開闡也高會葢指今經之座席也超八教外越四
時表豈不高哉矧高會之未闡者由機宜之未堪
也杲日麗天如盲者何文雖不顯意實該含推過
在機信不誣矣。
△六言退席當益。】

「是知五千退席為進增慢之儔。」

【然退席之流益在涅槃之會恐謗法而墮苦故佛
力以冥驅免墜大坑使聞略說矧一真而未證僣
四果以虗階我慢自矜高諂曲心不實住唯損矣
退則佳焉為進猶言䇿發也顯益在當彌須密進
儔者斑輩之謂也。
△七語記本宿緣。】

「五百授記俱崇密化之跡。」

【五百授記者然五百聲聞得下周記莂如來昔為
王子覆講時在大通演佛慧之真乘作諸子之圓
種中間棄本每用小以提持今日得聞故挹流而
源遠可謂隱崇高之本示卑近之迹巳益物也。
△
八陳今經由藉。】

「所以放光現瑞開發請之教源。」

【所以現瑞者當知眉光普照東土八千四華動而
香風飄六瑞彰而羣機駭彌勒因茲而疑念文殊
由是以疏通引昔燈明如來證今釋迦調御彼定
起而宣明妙法此現瑞而必闡蓮經且陳請而本
於決疑况問答而由於現瑞開發請者良在茲也。

△九述如來開顯。】

「出定揚德暢佛慧之宏略。」

【出定揚德者如來從三昧安詳而起歎二智權實
之門唯佛能知餘乘莫測鶖子殷勤而弗巳能仁
詶請以宣揚開示悟入之玄談於茲頓顯教行人
理之妙義向此克彰譬夫杲日行空無幽不燭喻
彼曇華挺秀有覩咸欣三世如來十方調御所以
出興於五濁莫不為此大因緣。
△十舉四喻以證
一乘。】

「朽宅通入大之文軌化城引昔緣之不墜繫珠明理
性之常在鑿井顯示悟之多方詞義宛然喻陳唯遠。」

【三界無安猶如火宅又一真非實以為實故云朽
宅化城珠留衣內喻宿種以常存鑿井求泉譬因
經而獲悟猶藉指而見月若動樹以訓風厥意在
茲所以云也葢大聖善權之力亦羣機宿植之功
然彼繫珠一喻乃是下周五百聲聞得記領解述
昔大通甞聞覆講納種在性由迷不覺如衣內珠
今蒙指陳獲珠貿易以至大富也而此喻者若以
台宗性類言之當乎類種也問既是修德類種今
序那將繫珠而譬理性耶答恐未然也何則應云
繫珠明宿種之常在乃始為工且理性之為語者
凡聖同源生佛體等何所不至又豈煩喻於繫珠
耶師於吾門實為龍象闡毗尼之宗旨架定慧之
津梁葢先佛之蓍龜乃後昆之模範此序之興自
唐及宋凡數百年歷代宗匠初無訓解不敢移易
者葢師嚴道尊也愚媿不才輙形潤注科解多見
不知量也然在理或當其佛法不附人情尚覬無
以彼我二其心也。
△十一歎二心而益四眾。】

「自非大哀嚝濟拔滯溺之沈流一極悲心拯昏迷之
失性。」

【自非大哀等者視勞生如巳子故號大哀觀法界
以為機方稱一極迷疑失性顛倒庸昏向外馳求
漂流諸國至人方便託宿鉅慈大士哀矜假道悲
愍不拔而拔拔三惑之深愆非提而提提二死之
淪溺哀即慈耳此葢如來四等之心隨舉其二也
當知諸佛菩薩以大悲故不住涅槃以大智故不
宿生死於是從本垂迹隱實揚權。
△十二明此經
弘盛。】

「自漢至唐六百餘載總歷羣籍四千餘軸受持盛者
無出此經。」

【自漢至唐者古今論衡云後漢孝明皇帝永平二
年夜夢金人身長丈餘飛至殿庭周旋往返光明
炳耀帝問羣臣有傅毅奏曰臣聞西方有大聖人
號曰佛陛下所夢將非是也博土王遵復奏臣覽
周書異記云昔太史蘇由奏昭王曰西方有聖人
出千年之後教法當來今陛下所夢即其事也時
明帝納王遵奏尋遣中郎蔡歆博士王遵等並一
十八人同往西域將迎教法至月氏國遇摩騰法
蘭二梵僧齎白氎𦘕釋迦像並四十二章經以白
馬負至洛陽葢此土有三寶之始即後漢永平十
年丁卯歲也文所云者本於此也自漢及唐相望
彌遠其六百載信不疑矣總歷羣籍者徧覽眾典
也四千餘軸者南山據現在而為語南山滅後梵
僧迭至貝多益增故今藏乘則曰五千餘卷也受
持盛者然眾典雖多其於受持讀誦解說書寫則
此經彌為盛矣。
△十三顯機教冥符。】

「將非機教相扣竝智勝之遺塵。」

【將非機教相扣者應知三周得記之徒悉是大通
結緣之眾義猶父子天性相關機教冥符事同啐
喙遺塵即餘芳也。
△十四示持者敬信。】

「聞而深敬俱威王之餘勣。」

【聞而深敬者聞妙不怖聞法不疑諦信如來第一
之說威音出世亦說此經而我釋迦昔在於彼修
菩薩行號常不輕與眾結緣世世逢值時時調熟
今經本門增道損生法身大士皆其裔也故云餘
勣勣耳者功勳也。
△三流通二初述製序元由。】

「輙於經首序而綜之。」

【輙擅也遜辭序而綜之者譬夫一機之材經緯森
列苟非其綜則莫能貫攝其頭緒又綜之為言總
也總七軸之大旨為此序之一文。
△次建願弘
通。】

「庶得早淨六根仰慈尊之嘉會速成四德趣樂土之
玄猷弘贊莫窮永貽諸後示爾。」

【庶得早淨六根者願六根而潔白覬四德以圓明
聞經親仰於靈峰證聖躳期於樂國向塵塵之內
剎剎之中均與含生同成佛慧。】


【△次釋經文三初解總題。】

「妙法蓮華經」

【今經分文與夫昔教大旨僉異也何則皆由法華
部當開顯明乎本迹兩門化緣之殊所以有總別
兩種三段也然彼三段既有兩種之異遂致今古
諸師用捨不一或有棄別而從總或有非總而存
別者其故何哉誠由疏記分文之旨淵奧演說之
流矛盾今此分文則雙存總別夫如是則妙契五
時一化之源深符本迹二門之異若其根源考本
會異融非委在別文非此可述惟吾祖天台凡釋
一經則先以五重玄義申解首題明乎大旨次用
三段分文節經起盡使總別不濫俾文旨煥然言
五重玄義者謂名體宗用教相等也良以因名詮
體由體會宗依宗有用仍須教相區以別之令小
大有歸致麤妙無爽斯經也則以法喻為名實相
為體一乘因果為宗斷疑生信為用(迹門斷權疑生實信本門
斷近疑生遠信)醍醐為教相耳。
○夫題標妙法寇絕五時
奇喻蓮華超過一代葢如來出世之本乃含生復
性之源若也考本提宗尚非思慮可及豈應言辨
能宣但羣生盲冥昧斯祕藏於是聖人因物以啟
性假喻以明真不獲巳而強言故曰妙法蓮華也
然其妙法云何乃是三千界如權實之法也應知
圓詮無礙言像莫窮至賾以體神至微以盡性語
其遠則溢乎太虗而不可挹言其近則在眉睫而
不可窺迷之則散入天人修羅地獄鬼畜之都怒
淫方熾悟之則復彼明靜無為真空圓覺之智定
慧彌增周流十虗統括三際所以天台向九旬而
敷演南嶽約三法以披明無得而尚者其唯妙法
歟蓮華者葢聖人不得巳而與物作譬也況意雖
多不出本迹兩門施開廢三於是舉實事以示祕
要設大車以破餘乘提宿種以示衣珠假塵點以
明極壽餘不足喻唯蓮可方如斯等義具玄文而
廣演備籤記以詳明今此略述大猷不暇曲折論
辨麤申經旨匪涉教章經者梵語修多羅義翻契
經契謂表詮義理符合物機佛地論云能貫能攝
故名為經良由以佛聖教貫穿所應說義攝持所
化生故。】
【△二明譯人。】

「姚秦三藏法師鳩摩羅什奉詔譯」

【姚秦者即後秦姚氏也三藏者經律論也法師者
傳譯弘通人也鳩摩羅什者翻名釋義委如前序
什祖名達多本天竺人家世相國穎邁不羣什父
號鳩摩羅琰明敏英特不嗣相位棄榮出家於是
東涉葱嶺時龜茲王聞甚敬之彼王有妹年整二
十文才逸瞻因以妻之遂生什與弗沙提婆什自
七歲出家日誦三萬二千言九歲同母至罽賓國
彼有法師號磐頭達多者三藏九部悉皆洞曉從
旦至中手寫千偈從中至暮口誦千偈什遂依師
之至年十二又同母至月氏北山彼有羅漢一見
乃云當勤守護此小沙彌風韻不凡伊厥後能守
禁戒將大弘佛法或若破毀秪是才明法師耳什
公之母體道悟明位證三果尋往天竺臨行且語
什曰方等深經汝必大闡震旦化行自惟少益耳
什言若使大化流傳雖泥犁苦將亦何憾於是還
彼龜茲悟大乘法要其磐頭達多者反師於什于
時前秦符堅僭號關中以建元十三年正月太史
奏曰有異星現于外國分野當有大德智人入輔
中原矣堅曰朕聞西域有羅什將非是耶尋遣驍
騎將軍呂光等統兵七萬西征龜茲臨進發日餞
光於建章宮謂光曰夫帝王者應天而治子育蒼
生為本也豈貪土地而興征代哉正以懷其道德
之人耳朕聞有羅什深解佛乘矧賢哲者國之大
寶也若尅龜茲當馳驛送之俾速副朕懷爾後果
尅因得羅什及呂光還至涼州而符堅巳為姚萇
所害光遂僣號關外光死其子襲位至于呂隆前
後巳經一十八年後萇卒其子興立弘始三年春
有連理枝生于廟庭逍遙園中有葱數畦悉變為
茞瑞異既作秦主遂西伐呂隆方迎什師入關以
其年十二月至長安譯諸經論秦主敕僧􂍓等八
百沙門咨受什旨續於偽秦弘始十一年八月二
十日入寂垂終之際且誓曰若平時翻宣無誤俾
火後舌不焦黑至闍維竟其舌果作紅蓮華色存
于灰中然什公證位居于三賢譯經首從七佛其
來尚矣至若秦女別室之事大似如幻法門其泛
泛者安可以脞脞而議之哉奉詔者上命也譯者
易也謂變易梵音用成華言也周禮有象胥傳言
東方曰寄南方曰象西方曰狄鞮北方曰譯。】

【△三消別文三初序分二正宗分三流通分初文
又二初品目。】

「妙法蓮華經序品第一」

【序者庠序也又序者次序也以如是等五事次第
冠於經首也又序者由序也此如下文放光現瑞
以作發起之端耳又序者敘述也此如下文問答
釋疑述古證今以作正宗弄引也由茲多義故稱
序耳品者中阿含云䟦渠翻為品謂義類相從聚
在一段所以云也。
△二經文二初通序二別序初
文又五初所聞法體。】

「如是。」

【如是者舉所聞法體也亦是指法之辭當知三世
佛經其初皆安如是所以諸佛道同不與世諍亦
是對破外道阿歐二字不如不是亦是信順之辭
如云信則所聞之理會順則師資之道成應知今
經如是與昔教不同何則記云若非超八之如是
安為今經之所聞此其謂也竊惟吾祖天台凡釋
一文莫不皆用因緣約教本迹觀心之四意且觀
心釋者葢佛祖慈悲之至也意令行人於句句之
內文文之中反照自心免數他寶此意最切賢者
須知儻能諦了自信不疑是則言言見諦字字明
宗下不屈於巳靈上無辜於佛祖今則闡彼機要
之義以通幽邃之文用助思修共期佛慧推功先
聖豈愚敢私自下諸文準此可知。
△二能持之人。】

「我聞。」

【我聞者即阿難自稱也或云聞如是者葢經本不
同前後互舉大論云耳根不壞聲在可聞處作意
欲聞即聞問應言耳聞那云我聞答我是耳主舉
我攝眾緣然我有三種謂見慢名字也阿難於結
集時巳是無學則見慢俱盡隨世流布而稱我也。

△三聞持和合。】

「一時。」

【一時者肇法師云法王啟運嘉會之時也天台云
機應合一之時也應云如是妙法一乘之教我於
某年日月與某大眾從佛所聞今不言者以諸國
王制時節不同如彼土明於三際此方有於四時
兩土尚爾四夷可知既難準定但言一時。
△四聞
持之所。】

「佛住王舍城耆闍崛山中。」

【佛者梵語佛陀華言覺者謂究竟覺了諸法唯只
是心如此覺了之人乃名為佛又覺有三義謂自
他圓滿所以異彼外道二乘菩薩等也天台云佛
名覺者知者於道場樹下知覺世間出世間總相
別相覺世即苦集覺出世即道滅亦能覺他身長
丈六壽八十老比丘像菩提樹下三十四心正習
俱盡者即三藏佛自覺覺他帶比丘像現尊特身
樹下一念相應斷餘殘習者即通佛自覺覺他單
現尊特相坐蓮華臺受佛職者即別佛自覺覺他
隱前三相唯示不可思議如虗空相者即圓佛自
覺覺他故經云我見如來丈六之身或見小身大
身或見坐蓮華臺為百千釋迦說心地法門或見
身同虗空徧於法界無有差別即此義也愚竊思
之今經教主與昔藏通別佛不可類同問且天台
既釋今經教主只應單論最後圓佛自覺覺他於
義即足何用備舉四教果佛將非太繁乎答須知
今經部當開顯故須對昔判今顯其尊勝也應知
非下無以顯其高非劣無以辨其勝若據至人之
體本無勝劣之殊應彼羣機尚示小大之狀譬夫
寶鑑當臺妍醜自彰非鑑之過須知佛身本一赴
緣故二所以在昔離三於今即一不可棄三而覓
一須知即一而是三昔之三者若展拳而為指今
之一者似歛指以為拳體用雖殊其實一也應知
一處恒三三處常一非一非三即三即一所以記
云法華巳前三佛離明隔偏小故來至此經從劣
辨勝即三而一此其證也須知天台所云隱前三
相唯示不可思議如虗空相者此明教主既是圓
佛良以圓融自在譬彼虗空初無障礙而周遍一
切葢從所表稱虗空相當知如空包納無所不含
相相炳然無所不在葢隨機現應耳不可謂之空
然無有而為佛也何則記云若隱前三相從勝而
說非謂太虗名為圓佛此明據也當知今經既曰
微妙一乘之法若今教主定是尊崇最勝之身住
者佛為能住王城為所住王舍城者梵語羅閱祇
伽羅羅閱祇此云王舍也伽羅此云城又云彼土
百姓在五山中七過作舍七度被燒百姓議云由
我福薄數致煨燼王有福力其舍不燒自今巳後
皆排我屋為王舍從是免燒故稱王舍西域記云
其王舍城崇山四周以為外郭東西長南北狹廣
一百五十里子城三十里宮城北門是調達放醉
象處東北是身子逢馬勝得初果處又東北十四
五里至鷲峰山是說法華經處記云如來本住王
三昧三德之城迹居忍土之王城耳耆闍崛山者
此翻靈鷲亦云鷲頭又云狼迹言靈鷲者其義有
三一者山峰之形似其鷲鳥二者山南有屍陀林
鷲食屍竟棲止其上故時人呼為鷲山三者前佛
後佛皆居此山若佛滅後羅漢住羅漢滅後支佛
住無支佛則鬼神住既是聖靈所居總有三事因
呼為靈鷲山增一阿含三十一云佛在鷲峰告諸
比丘此山久遠同名靈鷲更有別名汝等知否亦
名廣普山負重山仙人窟山恒有羅漢菩薩得道
及神通諸仙所居又有五百辟支佛住如來欲下
先令淨居天人來此告敕令此土淨却後二年佛
現此間支佛聞巳燒身入滅何則世無二佛國無
二王一佛境界無二尊號天台問云劫火洞然天
地廓清云何前佛今佛皆居此山答後劫既立本
相還現得神通人知其昔名以名今耳然觀天台
之意葢是順世因緣俯同俗事之謂以理而言未
必一向何則像法決疑經云一切大眾所見不同
或是婆羅林悉是土沙草木石壁或見此林純是
七寶清淨莊嚴或見此林是三世諸佛所遊行處
或見此林即是不可思議諸佛境界真實法體又
下文云眾生見燒盡我此土安穩此之謂也中者
以靈鷲居五山之中餘四山者一天主穴二七葉
穴三蛇神穴四獨力山然前佛後佛皆居五山之
中者何耶天台云佛好中道所以昇中天中日降
中國中夜滅皆表中道今處山中說中道也。
△五
聞持之伴二初列眾二總結初文又三初聲聞眾
二初比丘眾二初多知識六初舉類。】

「與大比丘眾。」

【與即共也皆是大比丘氣類譬群方貴賤各有班
輩今諸比丘皆眾所知識高譽大德耳大者釋論
明大者大亦言多亦言勝以其器量尊重為諸天
王等大人之所敬故言大升出九十五種外道故
言勝徧知內外經書故言多又數至一萬二千人
故言多疏云有大道大用大知故言大道勝用勝
知勝故言勝道多用多知多故言多又大者為諸
大菩薩所敬故也多者法界不可量法悉能知也
勝者勝諸菩薩也此約圓教釋耳比丘者肇師云
秦言淨命乞食破煩惱淨持戒怖魔等乃天竺之
一名而含此四義秦無以翻故存本稱什師云始
出妻子家應以乞食自資清淨活命終出三界家
必須破煩惱持戒自守具此二義故天魔怖其出
境也釋論云怖魔破惡乞士者良以魔樂生死其
既出家復化餘人俱離三界乖於魔意魔用力制
翻被五繫但愁忌而巳故名怖魔又出家人必破
身口七支之惡故言破惡然在家四種如法一仕
二農三工四商用養身命其出家人佛不許此唯
乞自資身安道存福利檀越三義相成故名比丘
義眾者梵語僧伽此翻和合眾一人不名和合眾
四人巳上乃名和合事和無別眾法和無別理也。

△次示數。】

「萬二千人俱。」

【萬二千人者本是一萬二千菩薩迹為萬二千聲
聞也記問云凡諸列眾及得道者何故其數必全
無缺耶答大論釋大數五千分中云若過若減皆
存大數所以今文萬二千者亦是存其大數也。
△
三顯位。】

「皆是阿羅漢。」

【皆是阿羅漢者阿􂍧經云應真瑞應經云真人悉
是約無生義釋也或言無翻名含三義一者無明
糠脫後世田中不受生死果報故名不生也二者
九十八使煩惱惑盡名殺賊也三者具智斷兩德
堪為人天福田名應供也此藏通意耳若別圓釋
者義則不然非但殺賊亦殺不賊非但無生無生
亦無非但應供亦能供應此歎別圓地住功德也
又觀解者從假入空觀亦有三義乃至中道觀殺
無明賊不生二乘心能供養此人如供養世尊也
方等云供養及文殊不如施行方等者一食充軀
下文云毀讚佛之罪福輕毀讚持經之罪福重也
良以佛無食想久離八風不為損益施持經者全
肉身續報命生法身增慧命故有益也若毀之則
憂惱退悔乖其勝利必招大損也。
△四歎德。】

「諸漏巳盡無復煩惱逮得巳利盡諸有結心得自在。」

【諸漏巳盡無復煩惱者歎上殺賊也漏者三漏也
成論云失道故名漏律云癡人造業開諸漏門毗
曇云漏落生死然論律語異而同明漏義良由賊
誑失於理寶貧窮孤露造諸惡業致生死苦亡法
身失慧命喪重寶皆是賊義煩惱者即九十八使
流扼纏葢等偪惱行人耳然其煩惱是能潤漏業
是所潤能所既盡正是殺賊逮得巳利者歎應供
也然三界因果皆名為他智斷功德皆名巳利巳
利具足故成應供盡諸有結者此是歎不生也諸
有即二十五有生處也結即二十五有生因也因
盡果亡此歎不生明矣心得自在者定具足故名
心自在慧具足名慧自在慧自在未必心自在心
自在必慧自在也。
△五列名。】

「其名曰阿若憍陳如摩訶迦葉優樓頻螺迦葉伽耶
迦葉那提迦葉。」

【其名曰者指證之辭也然諸尊者皆備眾行而隱
其圓能各從一德標名者引物偏好也增一阿含
云憍陳如比丘皆共上座有德大人相隨舍利弗
共智慧深利者相隨目犍連共神通大力者相隨
皆掌一法引諸偏好天台云若欲消名須識其行
從德立號無往不通憍陳如姓也此云火器本是
婆羅門種其先事火從此名族火有燒照二義照
則闇不生燒則物不生此以不生為姓也阿若名
也此翻巳知或言無知者非謂無所知乃是知無
耳若依二諦即是知真以無生智為名也增一云
我佛法中寬仁博識初受法味者拘鄰如比丘第
一故以阿若為名因果經云昔於饑世佛為赤目
大魚閉氣不喘示為死相時有木工五人先用斧
斫取肉食之佛即誓言於當來世先度此等與其
無生又迦葉佛時九人學道五人未得誓於釋迦
法中最先開悟本願所牽前得無生故名阿若夫
巨夜長寢無人能覺日光未出明星前現陳如得
道譬彼明星在眾明之始一切人之智明無前陳
如昔者如來初轉法輪先度陳如佛凡三問汝知
法否陳如三答俱云巳知於是地神唱空神傳乃
至梵世咸稱巳知陳如比丘初見佛道初聞法皷
初服道香初嘗甘露初入法流初證真諦於閻浮
提最初得道當知一切人天支佛羅漢無能前者
十二遊經云佛成道第一年度五人第二年度三
迦葉第五年度身子目連故知阿若在初明矣摩
訶迦葉者此翻大龜氏以其祖感靈龜負仙圖而
應從德名族故言龜氏真諦三藏翻光波或飲光
以其祖學仙身光照耀又迦葉身光亦能映物也
其家大富增一云羅閱祇大富長者名迦毗羅婦
名檀那子名畢鉢羅婦名婆陀其家勝缾沙王千
倍十六大國無以為鄰付法藏云毗婆尸佛滅後
彼有塔像金色缺壞時有貧女丐得金珠倩匠為
薄金師歡喜治瑩佛畢立誓願為夫婦從是巳來
九十一劫人中天上身恒金色心恒受樂最後託
摩竭提國尼拘律陀婆羅門家其家大富有六十
庫金粟一庫容三百四十斛庫即倉也復次迦葉
有三十相光明照耀滿一由旬缺二相者應是無
白毫肉髻也故諸天請結集時讚言耆年欲恚慢
巳除其形譬若紫金柱上下端嚴妙無比目明清
淨如蓮華然佛弟子中名迦葉者既多故標大以
別之餘如十力三迦葉也又云於䟦耆聚落初從
佛聞增上戒定慧即得無漏受乞食法行十二頭
陀逾老不捨頭陀既久鬚髮長衣服敝來詣佛所
諸比丘起慢佛分座命迦葉同坐迦葉不肯佛言
吾有四禪禪定息心靜慮從始至終無有耗損迦
葉亦然吾有大慈仁覆一切汝亦如此體性亦慈
吾有大悲濟度眾生汝亦如是吾有四神三昧謂
一無形二無量意三清淨積四不退轉汝亦如是
吾有六通汝亦如是吾有四定一禪二智三慧四
戒汝亦如是所以如來滅後法付迦葉能為一切
而作依止猶如如來何則若有頭陀苦行人佛法
則存脫無其人佛法則滅迦葉能荷負佛法令得
久住至未來時付法授衣竟然後入滅增一云我
佛法中行十頭陀苦行者大迦葉第一優樓等三
尊者同名迦葉迦葉之義巳如前釋優樓頻螺者
亦云優樓毗此翻木瓜林那提此云河亦云江伽
耶亦云竭夷亦云象此翻城家在王舍城南七由
旬昔於毗婆尸佛時共樹剎柱緣是為兄弟兄為
缾沙王師而有五百弟子兩弟各有二百五十人
以行兄法木瓜林者眾經音義云在此林下修道
因得其名次二翻江城者父母禱此神而得子即
事火外道耳昔者佛欲化之乃往彼所寓宿迦葉
辭無舘舍佛指龍堂可就此處彼遽答言龍性暴
惡恐害仁者佛言無畏即攝衣入坐至夜龍歸見
佛遂怒放火燒佛佛入火光三昧境宇洞然龍竄
無所唯見鉢清淨乃躍入其中迦葉是夕見火熾
然謂其徒曰彼沙門者必被害矣至旦佛擎鉢出
示彼迦葉迦葉見巳心亦稍伏佛仍作種種神變
然其邪執尚猶未愈乃云瞿曇雖神不如我道真
佛即語云汝非羅漢亦不得道於是開悟師徒皆
伏尋與其徒依佛請法俱時出家所有祭火器悉
擲于水中伽耶那提居鄰其下忽覩祭器浮於中
流乃往審省見兄巳作沙門詢其所以兄為說法
因與其徒同歸於佛增一云優留毗者能將護四
眾供給四事令無所乏最為第一那提比丘心意
寂然降伏諸結其於精進最為第一伽耶比丘觀
了諸法都無所著善能教化最為第一。】

「舍利弗大目犍連摩訶迦旃延阿㝹樓駄劫賓那。」

【舍利弗具云舍利弗羅此翻珠子又云身子珠子
者以其母於女人中最為明敏其聰慧之相在於
目珠今舍利是珠之所生又身子者亦由彼母形
貌姝媚故時人以子顯母為作此號姓拘栗陀婆
羅門種其父名優波提舍學通外典頭戴火冠鐵
鍱其腹獨步王城擊皷論議人無敵者彼之舅氏
名拘絺羅亦善論議每與身子之母勍敵口辯以
決勝負居常所論姊恒不如及懷身子日遂增勝
拘絺羅者默自念言此非姊之力也其所懷者必
是智人寄辨母口在胎尚爾況出胎耶於是委喻
家業更廣遊學不暇翦爪時人呼為長爪梵志增
一云我佛法中智慧無窮決了諸疑者舍利弗第
一昔者王舍年豐王與臣庶設大會置三高座王
太子論師廣集論議身子爾時年始八歲至彼會
所問所設座人具答之身子即越眾登座群儒皆
恥不𠃔論議且與同輩曰勝比小兒無足顯譽脫
或不如屈辱大矣皆遣侍者傳語問之身子一一
答辨無敢當者王及臣民稱慶無極各相謂言國
將太平智人出現暨年十六究盡典籍無事不閑
博覽古今演暢幽奧十六大國論議無雙五天竺
土最為第一於後一時偶在道上見馬勝比丘威
儀庠序遂問之曰汝師誰耶答言瞿曇又問師說
何法答云諸法從緣生是故說因緣是法緣及盡
我師如是說身子一聞即得初果來至佛所七日
之間徧達佛法佛說一句身子以此一句於七日
夜作師子吼更能出異句味使無窮盡況佛多說
身子智辨若為可盡大目犍連姓也翻讚誦文殊
問經翻萊茯根真諦云勿伽羅此翻胡豆古有仙
人嗜此二物因以名族釋論云吉占師子父也名
拘律陀拘律陀樹名耳父母禱樹神得子因以名
焉因果經呼為大目連羅夜那同名者多故舉大
以別之釋論云舍利弗為才明者見貴目連為豪
爽者取重智藝相比德行互同又稱為左面弟子
昔者外道師徒五百用呪移山經一月日其山巳
動目連念言此山若移多所損害即於山頂虗空
之中結加趺坐山還不動外道相謂我呪山動計
日必移云何安固還若於初必是沙門使之然耳
自知力弱歸心佛道令無量人正法出家又難陀
䟦難陀二龍居須彌邊海佛常飛空上忉利天為
母說法彼龍瞋恨作是念言云何禿人從我上過
後時佛欲上天其龍吐黑雲闇霧隱翳三光諸比
丘咸欲降之佛不聽許目連云我能降之佛言汝
當云何目連答言先以大身恐怖次用小身鑽齧
然後以常身降之佛言善哉如汝堪任彼龍以身
遶須彌山七匝尾挑海水頭枕山頂目連於是倍
現其身繞山十四帀尾出海外頭枕梵宮是龍瞋
盛雨金剛沙目連變沙為寶華輕輭可愛龍瞋不
巳目連化為細身入龍身內眼入耳出耳入鼻出
鑽齧其身即受苦痛其心乃伏目連攝巨細身示
沙門像將是二龍來至佛所又帝釋與修羅戰勝
造得勝堂七寶樓觀莊嚴奇特梁柱支節皆容一
綖不令相著而能相持天福之妙力能如此目連
飛往帝釋將彼看堂而諸天女羞見目連悉隱不
出目連念帝釋著樂不修道本即變神通燒得勝
堂赫然崩壞仍為帝釋廣說無常帝釋歡喜堂復
依然無煙灰色增一云我弟子中神通輕舉飛到
十方者大目犍連第一摩訶迦旃延此云扇繩亦
名柯羅柯羅此翻思勝言扇繩者尊者以其生時
父巳去世此兒礙母不得再嫁如扇繫繩不得相
離言思勝者思是慧數論議功強得思勝名長阿
含云有外道執其斷見謂無他世凡有十番問答
彼外道言無有他世答言今之日月為天為人為
此世為他世若無他世則無明日又問我見人死
不還云何說其受苦故知無他世答如罪人被駐
寧得歸否又問若生天何故不歸故知無他世答
如人墮廁得出肯更入廁否又天上一日當此百
年生彼三五日未遑歸心設有歸者而汝巳化寧
得知之又問我鑊煑罪人密葢其上伺之不見神
出故知無他世答汝晝眠時傍人在邊見汝神出
不又問我剝死人皮臠肉碎骨求神不得故知無
他世答如小兒折薪寸寸分裂求火寧得不又問
我秤死人最重若彼神去應輕若無神去則無他
世答如火與鐵合鐵則輕鐵失火則重人生有神
人則輕死失神則重又問我見臨死人反轉求神
不得故知無他世答如人反轉求於貝聲寧得聲
耶又云汝雖種種破我我執此甚久而不能捨答
如人采穭初見麻取麻次捨麻取麻皮次捨麻皮
取縷次捨縷取布次捨布取絹次捨絹取銀次捨
銀取金捨劣取勝云何不能捨如是番番析破廣
演諸義外道便伏而讚歎言前說日月而我巳解
欲聞智辨故番番執難善哉妙說難可思議增一
云善分別義敷演道教者迦旃延最為第一阿㝹
樓䭾亦云阿那律亦阿泥盧豆皆梵音賖切耳此
翻無貧亦如意亦無獦名也言無貧者昔於饑世
因施辟支佛稗飲獲九十一劫果報充足故名無
貧賢愚經云弗沙佛末法時世饑饉有支佛名利
吒行乞空鉢無獲有一貧人見而悲悼白言勝士
能受稗不即以所噉奉之食巳作十八變後更釆
稗有兔跳抱其背變為死人無伴與脫待闇還家
委地即成金人拔指隨生用脚更出取之無盡惡
人惡王欲來奪之但見死屍而其所覩純是金寶
九十一劫果報充足故號無貧言如意者其生巳
後家業豐溢日夜增益而其門下日日當有一萬
二千人六千取債六千還直出家巳後隨所至處
人見歡喜欲有所須如巳家無異應知阿那律者
是淨飯王之姪兒斛飯王之次子世尊之堂弟阿
難之從兄羅云之叔非聊爾人也政若周公嘆曰
我是文王之子武王之弟成王之叔其於天下非
賤人也而沐三握䬸三吐禮賢尚爾況餘人乎增
一云我佛法中天眼徹視者阿那律比丘第一劫
賓那此翻房宿父母禱房星感子因是為名又云
房宿是比丘與佛共房宿獲覲法身從茲立號中
阿含四十二云佛遊摩竭提詣王舍城爾時世尊
至陶師家語陶師曰我欲寄宿汝見聽否陶師答
云我無所違然而先來巳有比丘若彼聽者欲住
隨宜時彼比丘弗伽羅婆先巳在彼陶師屋中世
尊語曰我欲寄宿汝見聽否比丘答云君可隨意
我何敢違此陶師屋草座巳敷君欲住者自可隨
意于時世尊於草座上敷尼師壇結加趺坐竟夜
寂然比丘亦爾於是世尊默自念言是比丘者甚
為奇特乃問之曰汝師誰耶對曰瞿曇無上覺者
是我之師又問之曰曾見師否答曰未曾復更問
曰若見師者為識否耶答曰設見不識我但聞彼
十號具足乃依出家世尊告曰我今為汝略說法
要汝當諦聽比丘答言願樂欲聞佛告比丘人有
六界聚六觸處十八意行四住處六界聚者地水
火風空識等也因此六故有六觸處謂眼觸見色
乃至意觸知法因此六故有十八意行謂眼見色
觀色喜住觀色憂住觀色捨住乃至耳鼻舌身意
亦復如是以因此故有四住處謂真諦住處慧住
處施住處息住處以因此故說不放逸慧若有比
丘分別身界今我此身有內地界而受於生所謂
髮毛爪齒及外地界皆非我有我非彼有亦非神
也如是觀慧是名比丘不放逸慧如是乃至地水
火風空識內外一一觀察說此法巳是比丘遠塵
離垢即獲聖果天台云是比丘善占星宿明識圖
像從解得名增一云我佛法中善知星宿者劫賓
那第一。】

「憍梵波提離婆多畢陵伽婆蹉薄拘羅摩訶拘絺羅
難陀。」

【憍梵波提此云牛呞無量壽稱牛王增一云牛跡
昔五百世曾常為牛王牛若食後恒事虗哨餘報
未盡唼唼常嚼時人稱為牛呞昔為比丘因摘一
莖禾而數粒墜地後五百世作牛償他今雖證聖
尚有餘習天台云人但觀形不知有德若笑羅漢
即得罪也避人笑故常居天上天知有德所以不
笑又云佛昔在世嘗一夏受阿耆達王請與五百
比丘皆噉馬麥而憍梵波提獨在天上尸利沙園
受天王供養此由過去有五百鴈其中一鴈常以
華果供養鴈王其福所致今受天樂增一云樂居
天上不樂人間者牛跡比丘第一離婆多亦云離
越此翻星宿或室宿或假和合文殊問經稱為常
作聲父母從星辰乞子既其感獲因星作名雖得
出家猶存本字假和合者有人引釋論空亭中宿
見二鬼爭屍之緣而為據也大論第十三云若人
遠行獨宿空亭夜中有鬼擔一死屍來著其前復
有一鬼從後而來瞋罵前鬼云是我屍何以擔來
前鬼復言本是我物二鬼各爭前鬼語言可問此
人後鬼即問是誰屍耶誰擔來此其人思惟此之
二鬼皆有大力實語虗語俱不免害我當實語答
之即便答言前鬼擔來後鬼大瞋拔其手足出于
地上前鬼愧之取屍補之便著手臂及以足等舉
身皆易於是二鬼共食所易活人之身各各拭口
分首而去其人思惟父母生身眼見食盡我今此
身盡是他肉為有身耶為無身耶天既明矣尋路
而去乃值眾僧即便問云今我此身為有無耶眾
僧答言汝身本來恒自無有四大和合而成之耳
因茲悟道獲羅漢果又雜寶藏經云昔罽賓國有
離越羅漢在山坐禪有人失牛乃尋其跡至彼所
居爾時離越煑草欲染其草忽然變為牛肉所持
鉢器變為牛頭牛主見巳執詣王所王付獄中經
十二年恒為獄監飲馬除糞離越弟子得羅漢者
尋師不見業緣將畢於後乃見在罽賓獄尋詣王
所具陳上事王即宣令赦彼出獄躍身在空作十
八變彼王見巳求哀悔過王復問云以何因緣而
有此事離越答言我於往昔亦曾失牛尋跡到山
見辟支佛獨處坐禪即便誣謗經一日夜以是因
緣墮落三途餘業未消今成羅漢猶被誣謗增一
云坐禪入定心不倒亂離越第一畢陵迦婆蹉此
云餘習昔五百世為婆羅門習氣猶高其恒河佛
昔為彼婢因過恒河水急難度乃咄曰小婢駐流
恒神為之兩派神往訴佛佛令懺謝即便合手小
婢莫瞋大眾笑之懺而更罵佛言本習如此實無
高心增一云樹下苦坐不避風雨婆蹉第一薄拘
羅此翻善容或翻偉形以其色貌端正故言善容
壽年一百六十歲無病無夭有五不死報賢愚經
云昔舍衛國有長者子生一男兒時因眾會詣大
江邊母不堅固失兒落水兒有福德是故不死時
水有魚吞此小兒兒在魚腹又復不死時有一人
捕得此魚剖魚腹中見此小兒歡喜無量時二父
母聞此事巳遂往索之紛拏不巳詣於王所具陳
上事王告之曰卿二長者所認此兒不應偏也時
二長者各為娶婦安置田宅兒後厭俗即求出家
佛呼善來便成羅漢阿難白佛此何因緣佛言過
去毗婆佛時有一長者聞佛說法受三自歸持不
殺戒以是因緣今受此報又付法藏經云薄拘羅
年幼見繼母作餅從母索之其母恚故即便捉擲
又置鏊上鏊雖焦熱不能燒害又擲釜中亦復不
害仍棄水裏值魚吞之而亦不死時人捕魚刀劈
魚腹亦乃無傷故薄拘羅有五不死分別功德論
云昔毗婆佛時有一長者稟性良謙請佛及僧九
十日中四時供養有一比丘來求乞藥長者問云
何所苦患答言頭痛長者思惟此必膈上有水仰
攻其頭尋以訶梨勒果令彼服之病即除愈爾時
長者今薄拘羅是增一云壽命極長終不中夭常
樂閒居不處眾中薄拘羅第一摩訶拘絺羅此云
大膝善於論議舍利弗舅氏居常論議每勝於姊
及姊懷胎論則不如知所懷者必是智人寄辯母
口在胎尚爾況出胎耶於是棄家學業往南天竺
讀十八經時人笑之累世難通一生非覬彼則喟
然嘆曰在家為姊所勝出路為他所輕誓讀不休
無暇翦爪時人呼為長爪梵志學訖還家問甥何
在人云為佛弟子即大憍慢我甥八歲聲震五天
彼沙門者有何道術誘我姊兒逕往佛所思惟良
久不得一法入心即語佛言一切法不忍忍即安
義此言一切法我皆能破使不得安故言一切法
不忍佛問汝見是忍否此墮兩負處也若我見忍
前巳一切不忍若我見不忍無以勝佛即便低頭
得法眼淨增一云得四辯才觸難能答者拘絺羅
第一難陀此是放牛難陀也翻善歡喜亦云欣樂
大論云頻婆娑羅王請佛及僧三月安居語放牛
人令近處住俾日日送乳酪終竟三月王甚感之
令其見佛彼與諸同輩議云我聞一切智人即淨
飯王子彼生王宮頗知放牛事否乃入竹林端坐
問佛佛為說十一事因發心出家成無學果從本
為名故云放牛善歡喜者記云從初慕道為名欣
樂是善喜之別名。】

「孫陀羅難陀富樓那彌多羅尼子須菩提阿難羅睺
羅。」

【孫陀羅難陀孫陀羅此云好愛亦云端正難陀種
姓如那律中說此因婦得名四月九日生短佛四
指(佛一指濶四寸)容儀挺特與世殊異若入眾中有不識
者謂言佛來何則以難陀是佛親弟當知如來之
祖名師子頰王王有四子一淨飯王二白飯王三
斛飯王四甘露飯王初淨飯有二子一悉達二難
陀二白飯有二子一調達二阿難三斛飯有二子
一摩訶男二阿那律四甘露飯有二子一娑婆二
䟦提佛本行經云調達四月七日生佛四月八日
生難陀四月九日生阿難四月十日生婦即孫陀
利貌極端正食息不相離佛與阿難途行乞食到
其門伊正共婦在高樓上飲食難陀即起迎佛婦
言須君還乃可共食難陀白佛轉輪王種何得自
辱尋持佛鉢取飯佛即還尼俱類園語阿難言令
難陀送食阿難宣旨彼即送來佛令剃頭遂握拳
語剃者曰汝勿持刀臨閻浮王頂佛逼莫止悉與
剃之明日佛與五百比丘應請求住守寺意欲逃
去佛令關房掃地關南北開掃此彼汙復懼佛歸
即逃走歸去於路值佛屏身隱樹樹逈昇空佛見
即喚將還問何故去即答昨與婦別待還乃食以
憶婦去耳佛令執衣角將遊三十三天至歡喜園
中見諸釆女而有一處但見天女而無其夫彼乃
問佛佛令自問天女答云佛弟難陀堅持禁戒當
生此天為我夫也佛問難陀此處天女與孫陀利
若為優劣答云若以天女挍之其孫陀利大似瞎
彌猴耳佛即共還逝多林中難陀心慕生天彌加
精進常修善行佛告大眾汝諸比丘不得與彼難
陀共住以至坐起語言等也彼自念言阿難是弟
必不相嫌即往共坐阿難遽起乃問之曰弟何棄
兄阿難告云仁者行別所以相違何則仁樂生天
我欲寂滅難陀聞巳心生憂惱佛又問云汝見捺
落迦否答曰未見復令執衣角將遊地獄見諸獄
中俱有治人唯一獄空彼乃問佛佛令自問獄卒
答云佛弟難陀為生天故所以修行暫生天上當
墮此間受諸苦惱難陀憂懼涕淚交流佛為說法
因得開悟獲證聖果富樓那彌多羅尼子富樓那
翻滿願彌多羅翻慈尼女也父於滿江禱梵天求
子正值江滿又夢以七寶器盛滿中寶入於母懷
母既懷子父願獲滿故得此名彌多羅尼此云慈
行亦云知識外典四韋陀中有此一品其母誦之
以此為名尼是出家女通稱那是西竺男總名既
是慈之所生故云慈子增一云我父名滿我母名
慈諸梵行人呼我為滿慈子又云善能廣說分別
義理滿願子最為第一於後一時欲還本國利益
有情佛言彼國弊惡汝云何化答言我當修忍若
毀辱我我當自幸不得拳毆若拳毆時自幸不得
木杖若木杖時自幸不得刀刃若刀刃時自幸得
離五陰毒器佛言善哉汝可化度七車喻經云為
大智舍利弗之所稱歎諸梵行人皆當縈衣頂戴
於汝若見汝者得大利益須菩提此云空生生時
家中庫藏器皿一切皆空占者云吉因空而生名
曰空生也從依報瑞空以名正報依正俱吉故曰
空生常樂遊止閒林石窟寂靜之處所修行業以
空為本常入空定住無諍三昧喜說空法有所宣
辯皆分別空將護眾生不令起礙嫌行即住嫌住
即行又云常行空行故云善也供養得報故云吉
也諸文之中稱善吉者即此意也阿難此云歡喜
亦云無染昔淨飯王冀太子為金輪覇其宗社忽
棄國捐榮憂惱殆絕魔來誑云汝子巳死王言阿
夷語既虗瑞相亦無騐復有天來告云汝子成佛
王疑未決斯須信報昨夜天地大動太子成佛王
大歡喜白飯王復奏誕生太子舉國欣欣因立嘉
名中阿含第七云阿難侍佛二十五年所聞八萬
犍度(此云法聚)皆誦無遺亦不重問佛滅度後在師子
牀迦葉與大眾而讚歎曰面如淨滿月眼若青蓮
華佛法大海水流入阿難心增一云知時明物所
至無疑所憶不忘多聞廣遠堪任奉持阿難第一
羅睺羅此云覆障佛之嫡子昔太子求出家父王
不許既殷勤不巳王言若汝有子聽汝出家太子
舉手指其妃腹却後六年汝當生男在胎六年故
言覆障真諦三藏云羅睺本名修羅能手障日月
應云障月佛言我法如月此兒障我不即出家世
世障我我世世能捨故言覆障佛出家巳耶輸有
娠諸釋咸瞋何因有此欲治欲殺惡聲盈路寶女
劬毗羅證之其謗少息因梵火坑發大誓願若我
為非子母俱滅若真遺體天當為證遂抱子投坑
坑變為池蓮華捧體王及國人始復不疑後佛還
國耶輸令奉歡喜九年雖幼穉於大眾中逕持上
佛耶輸以此息謗於是淨飯歡喜雖失其父而獲
其子孫為金輪吾亦何恨想其長大冀神寶至而
佛索出家父王不許耶輸後時將上高樓目連飛
空而來取之佛度出家與舍利弗為弟子。
△六總
結。】

「如是眾所知識大阿羅漢等。」

【眾所知識或言知秪是識或言聞名為知見形為
識亦可見形為知見心為識肇法師云大士處世
猶日月昇天有目之徒孰不知識今謂解佛正見
曰知止人邪徑曰識。
△二列少知識。】

「復有學無學二千人。」

【言少知識此但舉位明數而不歎德呼此為少耳
矧聖與凡絕交亦不分多少特以希高慕遠偕以
多識而引之晦德隱名即以少識而導之隨順眾
生故有多少不可覩迹而忘本也若三藏中十八
種學人九種無學通教五地皆名學六地名無學
又九地皆名學佛地為無學若別圓別約有功用
無功用具足未具足以明學無學也文具二意今
作一節釋之。
△二比丘尼眾二初波闍波提次耶
輸陀羅(羅睺)。】

「摩訶波闍波提比丘尼與眷屬六千人俱羅睺羅母
耶輸陀羅比丘尼亦與眷屬俱。」

【波闍波提此翻大愛道也亦云憍曇彌此翻眾生
尼者是西國出家女之通名良以本住智度法門
迹為千佛之母衛養導師者也大愛道者中觀廣
博名大無緣慈力為愛中理虗通名道六千者數
也若表對觀門觀六根清淨各具一千功德雖眼
有八百耳有千二百以多足少數滿六千表本法
門亦是觀行之意耳耶輸陀者此云華色或云名
聞以子標母故云羅睺羅母也然而溫良恭儉德
齊太子在家為菩薩之妻作天人之知識出家為
尼眾之主而位居于無學豈是無名聞眾耶十二
遊經出三夫人一瞿夷二耶輸三鹿野未曾有及
瑞應皆云羅睺是瞿夷之子涅槃與法華皆云是
耶輸子於意云何此或彼經舉大母此處舉所生
釋論明瞿毗陀是寶女不孕即是瞿夷此翻明女
故知定是耶輸子也悲華云寶華佛所誓願為妻
豈有博地為太子妻故知本住寂定微妙法喜迹
為佛妻。
△二菩薩眾六初明類。】

「菩薩摩訶薩。」

【若具存應言菩提薩埵摩訶薩埵什師嫌繁略去
提埵二字菩提此云道薩埵此云心摩訶云大此
諸人等皆求廣博大道又能成熟眾生即是大道
心之氣類也。
△二示數。】

「八萬人。」

【八萬人者數也然餘經集眾甚多此經何少或是
語其大數耳或譬王論密事豈可率土同謀若約
觀心釋者觀一善心具十法界十界交互具百法
界千性相等十善即萬法約八正道即八萬法門
也。
△三顯位。】

「皆於阿耨多羅三藐三菩提不退轉。」

【阿耨多羅此云無上三藐云正又三云等菩提云
覺不退轉者約位行念以論不退也若詳而釋之
應歷四教各各有三一一不同今釋此經但論圓
教位行念也此如華嚴明初住得如來一身無量
身具三不退此是一實事即圓教之不退也然不
退轉者意兼兩向今為調文且從上釋應以此句
貫通下文。
△四歎德。】

「皆得陀羅尼樂說辨才轉不退轉法輪供養無量百
千諸佛於諸佛所植眾德本常為諸佛之所稱歎以
慈修身善入佛慧通達大智到於彼岸名稱普聞無
量世界能度無數百千眾生。」

【此十三句作橫豎二意消文一豎約十地義便二
橫約初住義便也不退轉者成前即是明位起後
即是歎德以對初地初地名歡喜喜其不退墮二
邊入于中道獲三不退故知歎初歡喜地也皆得
陀羅尼者歎第二離垢地也此地名離達謂離遮
諸惡達持眾善即是陀羅尼義也樂說辯才者歎
第三明地也良以內智既明外說則辯謂欲知智
在說則說有種種樂說最勝也轉不退轉法輪者
歎第四𦦨地也由燄能破闇又能焦炷轉法輪者
則自害巳惑如焦炷也破他迷妄如除闇也供養
無數百千諸佛者此歎第五難勝地也此地得深
禪定用神通力難勝難及於一念頃徧至十方供
養諸佛於諸佛所植眾德本者此歎第六現前地
也由得深禪定故能供養諸佛福德所資種智種
智現前智是德本如植種於地耳常為諸佛之所
稱歎者此歎第七遠行地也此地二智方便出過
一切廣修利益稱會佛心也以慈修身者歎第八
不動地也正智不動不出三界以慈薰身應入五
道熏口為說法熏心為設方便正法華云具熏三
業即其意也善入佛慧者此歎第九善慧地也良
由深入實際妙徹本源故云佛慧通達大智者此
歎第十法雲地也然其法身如虗空禪定如大雲
智慧如大雨善入佛法名慧巧用佛法名智此葢
互舉耳到於彼岸者歎十地內德也到三諦之彼
岸此是因中說果又到在不久名稱普聞者歎十
地外德也由內德深廣致令聲名普聞內外相稱
之意若開等覺位者以此二句擬之能度百千
眾生者餘地度人或一界至九界不名能度十地
勝前故稱能度然此諸地一一各具如上眾多功
德今作出沒釋者為人情好異又豎義易解故也
次約橫義歎者此直就初住一位說之餘位例然
所謂初發心住一發一切發出過二邊革凡超聖
入于中道其心寂滅念念流入薩婆若海故言得
不退轉也又初住遮離取相無知無明等障持達
般若解脫法身等德故言得陀羅尼也且十信似
解尚能以一妙音徧三千界何況初住真解口密
功德耶故言樂說辯才也初住能分身百世界作
佛論其實處無量無邊以能作佛說法教化故言
能轉不退法輪又初住得不思議神力徧能承事
法界諸佛故言供養百千諸佛也初住得實相本
所以能植眾德也又初住開佛知見知見巳法與
諸佛同故言常為諸佛之所稱歎又初住以無緣
慈普現色身徧應法界故言以慈修身又初住入
秘密藏故言善入佛慧又初住一心三智無能障
礙故云通達大智又初住事理分究竟故言到於
彼岸又初住圓德真實與名相稱故言名稱普聞
無量世界又初住能為十法界而作依止安立救
護故言能度百千眾生又初住更有無量無邊不
可思議種種功德略言十三句耳二住巳去乃至
等覺亦復如是故大品云初阿字門具四十一字
功德後荼亦具諸字功德中間亦爾字等語等功
德亦等。
△五列名。】

「其名曰文殊師利菩薩觀世音菩薩得大勢菩薩常
精進菩薩不休息菩薩寶掌菩薩藥王菩薩勇施菩
薩寶月菩薩月光菩薩滿月菩薩大力菩薩無量力
菩薩越三界菩薩䟦陀婆羅菩薩彌勒菩薩寶積菩
薩導師菩薩。」

【大士大名或從法門或從行德本願等雖是一名
備無量義今依經依觀消十八菩薩之名文殊師
利此云妙德大經云了了見佛性猶如妙德等無
行云滿殊師利普超云濡首思益云雖說諸法而
不起法相不起非法相故名妙德悲華云願我行
菩薩道所化眾生皆於十方先成正覺令我天眼
悉皆見之我之國土皆一生菩薩悉令從我勸發
道心我行菩薩道無有齊限寶藏佛言汝作功德
甚深甚深願取妙土今故字汝名文殊師利在北
方歡喜世界作佛號歡喜藏摩尼寶積佛今猶現
在聞名滅四重罪為菩薩像影響釋迦耳新譯云
曼殊師利此翻妙吉祥西域記云是菩薩生時有
十種吉祥一光明滿室二甘露盈庭三池涌七珍
四神開伏藏五雞生鳳子六豬㝃龍豚七馬產麒
麟八牛生白澤九倉變金粟十象具六牙由斯異
瑞故名吉祥觀世音天竺云婆婁吉低稅思益云
若眾生見者即時必定得於菩提稱名者得脫眾
苦故名觀音悲華云若有眾生受苦稱名念我者
為我天眼天耳所見所聞不得免苦不取正覺寶
藏佛云汝觀一切眾生生大悲心今當字汝為觀
世音得大勢思益云我投足之處震動三千大千
世界及魔宮殿故名大勢至悲華云願我世界如
觀世音等無有異寶藏佛言由汝願取大千世界
故今字汝為大勢至常精進大寶積云是菩薩為
一眾生經無量劫隨逐不捨猶不受化無一念棄
捨故名常精進也不休息思益云恒河沙劫為一
日夜是三十日為月十二月為歲過百千萬億劫
得值一佛如是值恒河沙佛行諸梵行修習功德
然後受記心不休息故名不休息記云不休息與
常精進義意略同欲辯別者無間趣入名為精進
長時無廢名不休息今謂亦是自行化他之異耳
寶掌者普超云被上德鎧乃至於佛無能沮敗令
釋大乘若於夢中不志二乘常以實心諸通慧心
為人講宣於諸珍寶心無貪惜故名寶掌藥王者
悲華云願賢劫一千四佛初成道時我皆供養諸
佛入滅我皆起塔劫盡苦惱我皆救護刀兵疾
疫作大醫王然後作佛寶藏佛言今當字汝為火
淨藥王在後作佛即樓至如來是記云火淨從燒
身立名今文勇施至越三界此七菩薩疏稱欠釋
記云未檢愚則輙規祖訓粗釋芳猷至若事跡未
詳更竢後賢追補勇施者世間內財外財及出世
無上法財悉能徧施勇敢無怯亦無吝惜寶月者
三德分證尊貴如寶種智圓明清涼如月月光者
月有虧盈破暗之義以喻菩薩本盈迹虧耳或云
菩薩分證中道智光能破十界煩惱昏暗使之頓
明滿月者由斯菩薩百福嚴備妙相圓明如月滿
也大力者境智冥合拔苦與樂勝諸偏小也無量
力者本高迹下力大用深普救徧提也越三界者
妙悟千如洞遣百非超世出世故得此名䟦陀婆
羅此云善守亦云賢守思益云若眾生聞名者畢
定得三菩提故名善守記云此菩薩名出般舟亦
名賢護賢即善也善巧將護令其不退彌勒者此
云慈氏思益云若眾生見者即得慈心三昧故名
以慈氏是菩薩現居知足內院當來出興于堪忍
補釋迦之處號彌勒世尊於華林園內龍華樹下
而成正覺智論三十四云龍華初會度九十九億
聲聞第二會度九十六億聲聞第三會度九十三
億聲聞然此菩薩瑞異芳猷委如別釋又悲華云
願於刀火劫中擁護眾生寶積者分證三德尊貴
如寶三德圓融微妙名積導師者思益云於墮邪
道眾生生大悲心令入正道不求恩報故名導師。

△六結。】

「如是菩薩摩訶薩八萬人俱。」

【如是等者即總結之辭記云一代教中諸大菩薩
宿緣獲記多在悲華第二卷中故彼經云有菩薩
名曰寂意而白佛言諸佛皆有淨土如來何故取
此穢土佛言本願故取我於過去恒河沙阿僧祇
劫有世界名刪提嵐劫名善持時有輪王名無諍
念主四天下王有千子有一大臣名曰寶海梵志
唯有一子三十二相八十種好常有諸天而來供
養因為作號名曰寶藏出家成道亦名寶藏說法
度人其數無量其王千子各各供養過三月巳欲
為授記先入三昧現十方佛土集諸菩薩先授寶
海十方世界眾生寶海教化者一時成佛次授輪
王千子記記第一子云汝觀六道起大悲心斷諸
煩惱令住安樂今當字汝為觀世音阿彌陀佛般
涅槃後二恒河沙阿僧祇劫於夜初分正法滅時
於夜後分其土轉名一切珍寶之所成就所有莊
嚴勝安樂界於一念頃便成正覺號一切功德山
王壽九十六億那由他百千萬億劫第二太子名
大勢至(如上文釋)第三名文殊師利(亦如上文)第四名普賢
在東方十恒河沙世界微塵世界名不瞬乃至第
九名阿閦如是次第記千太子中有願取五濁成
佛者以大悲故其土名娑婆何以故是諸眾生忍
於三毒及諸煩惱能忍斯惡故名忍土是千人中
唯除一人餘並於賢劫而得成佛。
△三雜眾八初
欲界天。】

「爾時釋提桓因與其眷屬二萬天子俱復有名月天
子普香天子寶光天子四大天王與其眷屬萬天子
俱自在天子大自在天子與其眷屬三萬天子俱。」

【雜眾者舊云凡夫眾而此中有聖舊云俗眾而此
中有道舊云天人眾而此中有龍鬼義皆不便今
稱雜眾意則兼矣謂五道二界等也今觀此文有
於八番先標帝釋次列四王前龍後鳥鬼神重出
為此義故呼名為雜此中有得道未得道者雜果
報與形服雜又有得二乘道者無漏智與煩惱無
明雜有得菩薩道者漚和與眾機雜有得佛道者
一法具一切法故言雜雜義如是豈可以凡夫形
俗判之復不可以五道人天判之故言雜也爾時
者葢言當此之時也釋提桓因者或云因陀羅或
云旃提羅此翻能作或云能天帝所謂能作忉利
天主者也忉利此翻三十三良以須彌有四面每
面有八城就喜見城合為三十三天而共居須彌
山頂須彌此云安明或云妙高此山四寶所成高
廣三百三十六萬里俱舍云妙高層有四相去各
十千旁出十六千八四二千量堅首及持鬘恒憍
大王眾如次居四級亦住餘七山妙高頂八萬三
十三天居四角有四峰金剛首所住中宮名善現
周萬逾繕那外四苑莊嚴眾車麤雜喜疏云此是
欲天之主故前列之雜阿含四十云有比丘問佛
何故名釋提桓因答本為人時行於頓施堪能作
主故名釋提桓因般若云過賢劫二千二十四劫
作佛號無著世尊名月普香寶光三天子者此是
帝釋之內臣如世卿相也或云三光天子耳四大
天王是帝釋之外臣如武將也居四寶山高半須
彌樓炭經云廣二十四萬里東提頭賴吒此云持
國亦言安民居黃金山領二鬼一犍闥婆二富單
那南毗留勒叉此云增長亦云免離居瑠璃山領
二鬼一薜茘多二鳩槃茶西毗留博叉此云非好
報又云惡眼亦云雜語居白銀山領二鬼一毒龍
二毗舍闍北毗沙門此云種種聞亦云多聞居水
晶山領二鬼一羅剎二夜叉此四天王各領二鬼
不令惱人故稱護世次忉利上有𦦨摩此翻善持
大論云妙善去忉利三百三十六萬里善持上有
兜率陀此翻妙足又云知足亦云喜足去燄摩如
地遠今不列者略耳自在者即第五化樂也大自
在者即第六他化自在也。
△二色界天。】

「娑婆世界主梵天王尸棄大梵光明大梵等與其眷
屬萬二千天子俱。」

【娑婆此云忍由此土眾生安於十惡不肯出離從
人名土故稱為忍悲華云云何名娑婆是諸眾生
忍受三毒及諸煩惱故名忍土亦名為雜雜九道
共居故也梵者此云離欲亦稱高淨尸棄者此云
頂髻良以外國稱火為樹提尸棄其王本修火光
定破欲界惑從德立名然經標梵王復舉尸棄似
如兩人若依釋論正以尸棄為王今經舉位顯名
恐目一人耳住禪中間內有覺觀外有言說得主
領為王單修禪為梵民加四無量心為王也初禪
有梵眾梵輔大梵今舉王以攝諸光明者二禪也
此有少光無量光光音三禪有少淨無量淨徧淨
四禪有密身亦云無挂礙無量密亦云受福密果
亦云廣果無想密亦云無想又有五那含不煩不
熱善現色究竟亦云大自在即摩醯首羅經文存
略不具出之但云等等此諸天也。
△三龍王。】

「有八龍王難陀龍王䟦難陀龍王娑伽羅龍王和修
吉龍王德叉迦龍王阿那婆達多龍王摩那斯龍王
優鉢羅龍王等各與若干百千眷屬俱。」

【難陀名歡喜䟦難陀名善兄弟常護摩竭提雨澤
以時國無饑年缾沙王年為一會百姓聞皆歡喜
從此得名此龍即目連所降者也居海中本迹解
者本住歡喜地迹居大海中娑伽羅者從居海受
名此如華嚴所稱也舊曰因國得名本住智度大
海迹處滄溟和修吉者此云多頭亦云寶稱居于
水中本住普現色身三昧迹示多頭德义迦者此
云現毒亦云多舌或云兩舌本住樂說無礙辯法
門迹示多舌阿那婆達多者從池得名此云無熱
無熱池者長阿含十八云雪山頂上有池名阿耨
達其中有五柱堂從池為名龍王常處其中然閻
浮諸龍有三患一熱風熱沙著身燒皮肉及骨髓
以為苦惱二惡風暴起吹其宮殿失寶飾衣等龍
身自現以為苦惱三諸龍娛樂之時金翅鳥王入
宮搏撮始生龍子食之怖懼熱惱今此池者無彼
三患若鳥起心欲往即便命終故名無熱惱池也
本住清涼常樂我淨迹處涼池摩那斯此云大身
或大意大力等修羅排海淹喜見城此龍縈身以
遏海水本住無邊身法門迹為大體耳優鉢羅者
此云黛色蓮華池龍依此住從池得名本住法華
三昧迹居此池正法念經云龍為諸天保境修羅
興兵先與龍鬪故知為天所管。
△四緊那羅。】

「有四緊那羅王法緊那羅王妙法緊那羅王大法緊
那羅王持法緊那羅王各與若干百千眷屬俱。」

【緊那羅亦云真陀羅此云疑神似人而有一角故
號人非人天帝法樂神也居十寶山身有異相即
上奏樂佛時說法諸天絃歌般遮于瑟而頌法門
本迹者本住不可思議不起滅定安禪合掌以千
萬偈讚諸法王迹寄絃管歌詠十力觀解者觀音
聲即空假中隨順三諦即是讚佛也。
△五乾闥婆。】

「有四乾闥婆王樂乾闥婆王樂音乾闥婆王美乾闥
婆王美音乾闥婆王各與若干百千眷屬俱。」

【乾闥婆此云嗅香以香為食亦云香陰其身出香
此是天帝釋俗樂神也樂者幢倒伎也樂音者皷
節絃管也美者幢倒中勝者也美音者絃管中勝
者也記云幢謂緣橦即竿木也倒謂擲倒阿含音
義云緣幢以手緣物上也即戲場中輭竿也。
△六
阿修羅。】

「有四阿修羅王婆稚阿修羅王佉羅騫駄阿修羅王
毗摩質多羅阿修羅王羅睺阿修羅王各與若干百
千眷屬俱。」

【阿修羅此云無酒昔於四天下釆華醞于大海以
魚龍業力其味不變瞋妬誓斷故言無酒亦云不
端正以其形疎貌醜心行諂曲楞嚴云阿修羅者
有於四種一於鬼道以護法力成通入空此阿修
羅從卵而生鬼趣所攝二於天上降德貶墜其所
卜居鄰於日月此阿修羅從胎而生人趣所攝三
者持世力洞無畏能與梵王帝釋爭權此阿修羅
從變化生天界所攝四者別有一分下劣修羅生
大海心朝游穴口暮歸水宿此修羅從溼氣生畜
生界攝疏云婆穉者此云被縛或云五惡物繫頸
不得解脫故云被縛亦云有縛為帝釋所縛本能
五繫繫魔迹為此像耳正法華云最勝觀者以三
觀智縛五住惑入實際中佉羅騫駄此云廣肩胛
亦云惡陰涌海水者正法華云寶錦本住權實二
智慈荷眾生故迹為廣肩胛耳毗摩質多羅者此
云淨心亦云種種疑波海水出聲名毗摩質多即
舍脂父也羅睺羅此云障持謂障持日月者也是
畜生種身長八萬四千由旬口廣千由旬寶珠嚴
身又日放光其眼不能得見故舉手障日世咸
言日蝕掩月亦如是或作大聲世言天獸吼皆是
邪說大論十一云羅睺欲噉月時月天子驚怖疾
走訴佛而說偈言大智精進佛世尊我今歸命稽
首禮是羅睺羅惱亂我願佛憐愍見救護佛為羅
睺而說偈言月能照暗而清涼是虗空中大燈明
其色白淨有千光汝莫吞月疾放去長阿含云南
洲有金剛山中有修羅宮所治廣六千由旬有欄
楯行樹等然一日一夜三時受苦苦具自來入其
宮中屬四惡趣良有以也於中有權有實須究其
本或本是高位菩薩示現護法耳。
△七迦樓羅。】

「有四迦樓羅王大威德迦樓羅王大身迦樓羅王大
滿迦樓羅王如意迦樓羅王各與若干百千眷屬俱。」

【迦樓羅此云金翅翅翮金色居四天下大樹之上
兩翅相去三百三十六萬里有人呼為鵬大威德
者威勝羣輩震懾諸龍正法華云具足大身者大
羣輩也大滿者因噉龍充滿巳意也如意者頸有
此珠故得名也正法華云不可動觀佛三昧經云
正音迦樓一日山東噉一龍王五百小龍三方亦
爾周而復始壽八千年臨終失勢欲噉龍子龍母
嗷嘇不得食即便生瞋從金剛山透海穿地輪風
輪彈之欲過不能復從故孔至金剛山如是七返
還山頂命終肉裂火起將燒寶山難陀龍雨雨滅
之肉爛心衝風輪亦七返墮於山頂成如意珠龍
得之即為王人王亦有感此珠者長阿含十八云
大海北面而有大樹名究羅睒摩羅圍七由旬高
百由旬枝葉四布五十由旬樹東有卵生龍宮又
有卵生金翅鳥宮南胎西溼北化生各有龍鳥之
宮並有七重行樹眾鳥和鳴取龍之時翅搏海水
卵生搏二百由旬胎生四百溼生八百化生一千
六百胎卵溼化次第噉一二三四龍也。
△八阿闍
世。】

「韋提希子阿闍世王與若干百千眷屬俱。」

【韋提希翻思惟即阿闍世王之母阿闍世翻未生
怨或呼為婆留支此云無指內人將護呼為善見
善見之名是其本也無指之稱表其迹也大經云
阿闍名不生世名為怨以不生佛性故則煩惱怨
生煩惱怨生故不見佛性不生煩惱即見佛性又
阿闍者名不生世名世法以世八法所不汙故故
名阿闍世此是本義普超云阿闍世從文殊懺悔
得柔順忍命終入賓吒羅地獄即入即出生上方
佛土得無生忍彌勒出時復來此界名不動菩薩
後當作佛號淨界如來其迹既爾本豈可量說法
華時預清淨眾至涅槃時引逆罪者當知不可迷
迹而惑其本也與若干者若如干數所以若千若
萬不能徧列但存大數而巳。
△二總結。】

「各禮佛足退坐一面。」

【退坐一面總結眾集作禮退坐而聽法也疏問云
佛在人中說法今列人眾何少答文略不載人實
不少如下文云及諸小王轉輪聖王等又無量義
中列四輪王國王國臣國民士女其眾則廣又問
天人龍鬼皆見佛聞經地獄一道無色一界何意
不列答此意今當辨夫諸道有昇沈由戒有持毀
見佛不見佛由乘有緩急然持戒有麤細故感報
有優劣持乘有小大故見佛有權實。
△次別序五
初眾集二現瑞三疑念四發問五答問今初。】

「爾時世尊四眾圍繞供養恭敬尊重讚歎。」

【別序者望通得名爾時者欲現六瑞之時凡云爾
時皆指前事之末後事之始餘皆準知此則指其
現六瑞之前欲說無量義經大眾初圍繞時也世
尊者福慧具足萬行克備世出世間尊無過上四
眾者舊云出家在家各二合為四眾名局意不周
今約一眾更開為四謂發起當機影響結緣也言
發起者權謀智鑑知機知時擊揚發動成辨利益
如大象躃樹使象子得飽所謂發起令集發起瑞
相乃至發起問答等皆名發起眾也當機者宿植
德本緣合時熟如癰欲潰不起于座聞所得道此
名當機也影響者往古諸佛法身菩薩隱其圓極
匡輔法王如眾星繞月雖無作為而有巨益此名
影響眾也結緣者力無引道擊動之能德非伏物
鎮嚴之用而過去根淺覆漏汙雜三慧不生現世
雖見佛聞法而無四悉益但作未來得度因緣此
名結緣眾也比丘眾既爾餘三眾亦然則合為一
十六眾耳圍繞者佛初出世人未知法淨居天下
化為人像到巳右旋旋巳敬禮禮巳欲坐聽法因
於天敬人以為楷此因緣解也又圍繞者行旋威
儀也表四門機動俱見圓理以圓對偏例有四義
即約教解也又佛身周匝相好莊嚴四旋瞻仰增
念佛定即觀心解也若觀佛色身得見法身即本
迹解也供養者通語三業皆是供養若別論則卑
謹虔禮名恭敬至念專注名尊重發言稱美名讚
歎施其依報名供養此文略具如無量義經廣說
天厨天香天鉢器等即供養也大莊嚴菩薩及八
萬大士合掌叉手即恭敬也一心瞻仰尊重也說
七言偈即讚歎也今論眾集指彼文者彼經眾集
說法竟儼然不散即彼座席仍說法華故知三業
供養不得有異因用彼廣而釋此略。
△二現瑞二
初此土六瑞六初說法。】

「為諸菩薩說大乘經名無量義教菩薩法佛所護
念。」

【為諸菩薩說大乘經者善戒經有七大一法大謂
十二部毗佛略也二心大謂求於菩提也三解大
謂解菩薩藏也四淨大謂見道淨心也五莊嚴大
謂福德智慧也六時大謂三僧祇行行也七具足
大謂以相好自嚴得菩提也六是因大七是果大
以大因大果合為大乘經也名無量義者如彼經
云從一法生其一法者所謂無相無相不相名為
實相從此實相生無量法所謂二法三道四果今
按彼經而釋此義言無相者謂無生死相也不相
者不涅槃相也涅槃亦無故言不相無相即指中
道實相也二法者即頓漸也頓謂華嚴頓中一切
法也漸謂三藏方等般若一切法也三道即三乘
也四果即羅漢支佛菩薩佛也此等諸法名為無
量即指實相為義處耳從一義處出無量法得為
無量法入一處義作序譬如算師從一算下諸算
除諸算歸一算由下故除下為除序從一派諸收
諸歸一開為合序亦復如是故名無量義也教菩
薩法者無量義處用教菩薩也義處即諦理也下
文普令一切眾亦同得此道又若我遇眾生盡教
以佛道即此意也佛所護念者由無量義處是佛
自所證得是故如來之所護念下文佛自住大乘
是也雖欲開示眾生根鈍久默斯要不務速說故
言護念。
△二入定。】

「佛說此經巳結跏趺座入於無量義處三昧身心不
動。」

【佛說經巳入無量義處三昧慧定相成故知非禪
不智須先入定非智不禪故先說法即智而定即
定而智先後出入無有隔礙疑者云若未說無量
義可入斯定說此經巳何故入定耶釋言先入此
定後說此經其意可解說此經巳更入定者是為
法華作序耳何者若不先開則後無所合所以先
入開定為合定作序稱為瑞相即此義焉若次第
說者先入無量義處三昧便應入法華三昧若明
言彰顯時眾則知何竢彌勒殷勤文殊靳固故知
作序其義轉明身心不動者與所緣之處相應也
然其身之本源湛若虗空心之理性畢竟常寂大
通智勝佛身體及手足靜然安不動其心常憺怕
未曾有散亂身如金剛不可動轉心若大虗無有
分別由無量義處三昧之法持於身心故不動也
今稱為無量者此定寂而常照能知世間從此一
法出無量法也若作序義者身法體動運今令不
動運心法體分別今令不分別問瑞相本論奇異
說法入定佛之恒儀何得為瑞答說法雖竟時眾
不散肅有所待故知前之說法舉眾來集待於後
聞此事奇特與常說異何意非瑞雖入開定意在
合定所以與常入定有異何意非瑞耶又文殊引
古佛六瑞皆有此事若昔非瑞相何以證今今古
同然豈得以凡情非之耶。
△三雨華。】

「是時天雨曼陀羅華摩訶曼陀羅華曼殊沙華摩訶
曼殊沙華而散佛上及諸大眾。」

【天雨四華舊云小大白小大赤正法華云意華大
意華浦嚮華大浦嚮華釋論九十九云天華妙者
名曼陀羅又七十九云八百比丘成佛國土常雨
五色曼陀羅華舊云小大白表在家二眾小大赤
表出家二眾表其昔來因而未果今謂此解狹而
不當若直論四眾收三藏中十六眾尚自不盡況
復四十八眾是故為狹今言雨華明其昔因非佛
因三藏中因是二乘因通中因是共因別中是菩
薩因皆非佛因今天雨華報其當獲佛因佛因者
即四輪因也所以小白表銅輪習種性十住開佛
知見也大白表銀輪性種性十行示佛知見也小
赤表金輪道種性十迴向悟佛知見也大赤表瑠
璃輪聖種性十地入佛知見也然此四輪皆同是
因由中而生故從天而雨由是因位故以華表之
但因有趣果之義故散佛上也如此因果誰當感
尅秪是此會之時眾耳故言及諸大眾也。
△四地
動。】

「普佛世界六種震動。」

【今釋地六種動此表圓家六番破無明因無明磐
礴未曾侵毀方將破壞故動地以表之無明若轉
即變為明故普佛世界六種震動也六種表住行
向地等妙六番也優婆塞清淨行經云菩薩生時
動地者示此生巳盡無復煩惱一切眾生應得道
者煩惱將滅故動即此義也言六動者謂動起涌
震吼覺於一一中又有三謂動徧動等徧動若直
動為動四天下動為徧動大千動為等徧動餘五
亦如是則合為十八種動即表淨十八界也記云
此之六事新舊兩釋各自不同新云動踊震擊吼
爆今且用舊謂搖颺不安名動自下昇高名起􂐡
壟凹凸名踊隱隱有聲名震砰磕發響名吼令物
覺悟名覺新云擊如打榑爆若火聲等也。
△五眾
喜。】

「爾時會中比丘比丘尼優塞婆優婆夷天龍夜叉乾
闥婆阿修羅迦樓羅緊那羅摩睺羅伽人非人及諸
小王轉輪聖王是諸大眾得未曾有歡喜合掌一心
觀佛。」

【眾見雨華地動知甘露將降故欣躍內充表大機
當發感於勝應者也問喜怒人之常情何得為瑞
答天華悅眼地動震心大經云動時能令眾心動
應知雨華地動是外瑞大眾心喜是內瑞此葢非
常之喜昔雖曾有而不為喜所動今能一心觀佛
安得非瑞哉若喜動於陰心者此人天義也若喜
動真諦無漏心者藏通義也若喜動即假心者別
義也若喜動實相心者圓義也比丘此云除饉男
比丘尼此云除饉女優婆塞此云清信男優婆夷
此云清信女摩睺羅伽此云大腹行即是蟒神也
人非人或云是總結上之八部或恐是四緊那羅
王外別出其所將也何則皆由彼類厥狀似人而
有一角所以云也若其然者則主伴之異耳其餘
名義如上巳釋今不再出準例可知。
△六放光。】

「爾時佛放眉間白毫相光照東方萬八千世界靡不
周徧下至阿鼻地獄上至阿迦尼吒天。」

【佛放光瑞表應機設教破惑除疑然彼白毫具種
種功德如觀佛三昧經云佛初生時毫長五尺至
苦行時長一丈四尺至得佛時長一丈五尺其毫
中表俱空狀如白瑠璃筒內外清淨從初發心中
間行行種種相貌乃至入涅槃一切功德皆現毫
中毫在二眉之間即表中道之常也其相柔輭表
樂也卷舒自在表我也白表淨也放光破暗表中
道生智慧光也照此土他土表自覺覺他也復次
二乘雖達二諦不知中道如有二眉而無白毫別
教雖知三諦不能毫中具一切法當知從初至後
法界中事悉現毫內者即表圓教之意又云若丈
六佛放光者三藏義也若尊特佛與丈六佛共放
光者通義也若尊特佛獨放光者別義也若丈六
佛即毗盧遮那法身而放光者圓義也照東方者
東是方之始表十住是位之始是以迹門說法生
身菩薩朗然見理入於十住開佛知見舉初即知
中後故云靡不周徧者當知諸方亦然諸位亦然
若就本門說法四方佛集即表本門說法法身菩
薩增道損生四位增長也下至阿鼻地獄或言阿
毗此云無間在地之下故云地獄阿迦尼吒天此
云質礙究竟即是色究竟天也從阿鼻地獄上至
有頂即六法界也又見諸佛菩薩比丘等則十界
具足故文云靡不周徧即此意也。
△二他土六瑞
六初見六趣。】

「於此世界盡見彼土六趣眾生。」

【次明光照他土六瑞略說者一見六趣二見諸佛
即是上聖下凡為一雙三聞佛說法四見四眾得
道即是人法一雙五見菩薩行行六見佛涅槃即
是始終一雙既有可化眾生即有能化之佛有佛
即有說法說法即有弟子弟子即是行始行始必
致終也若此土六瑞總報眾生當獲自覺彼土六
瑞總報眾生當獲覺他又此彼六瑞表此彼諸佛
道同從盡見彼土六趣眾生下至行菩薩道者是
現彼土巳與此同從復見諸佛下至七寶塔者是
現此土當與彼同更廣說者從又見六趣眾生是
現彼佛為五濁故出現於世。
△二見諸佛。】

「又見彼土現在諸佛。」

【此佛亦然葢明彼此二土出世意同。
△三聞佛說
法。】

「及聞諸佛所說經法。」

【是現彼佛初從無相一法非頓而頓與此土初說
華嚴意同。
△四見四眾得道。】

「并見彼諸比丘比丘尼優婆塞優婆夷諸修行得道
者。」

【是現彼佛非漸而漸與此土佛次說三藏意同。
△
五見菩薩行行。】

「復見諸菩薩摩訶薩種種因緣種種信解種種相貌
行菩薩道。」

【是現彼佛三藏之後說方等般若眾經與此土佛
三藏之後意同也復次種種因緣者昔善為因今
教為緣又別說者正是三藏之後明共不共般若
為因助道戒定慧等為緣約三人即有種種因緣
又就共不共人種種因緣種種相貌者共不共各
四門一一門復有無量相貌如五百比丘各說身
因即其義也不共四門亦如是故知因緣相貌種
別無量皆是彼與此同彼明此相因緣相貌還入
一因一緣一相一貌當知此土亦與彼同。
△六見
佛涅槃。】

「復見諸佛般涅槃者復見諸佛般涅槃後以佛舍利
起七寶塔。」

【是現彼佛般若之後開權顯實收無量法還入一
法唱入涅槃息化起塔所以光照彼土始終究竟
炳然在目當知此土從一出無量非頓而頓非漸
而漸其事巳竟必當收無量法還入一法開權顯
實息化歸真與彼同也。
△三疑念二初彌勒疑念
三初正念六瑞。】

「爾時彌勒菩薩作是念今者世尊現神變相以何因
緣而有此瑞。」

【神變者神內也變外也神名天心即是天然內慧
變名變動即是六瑞外彰。
△二念問誰。】

「今佛世尊入于三昧是不可思議現希有事當以問
誰誰能答者。」

【首楞嚴云佛住不二法能作神通法王法力超葢
一切彌勒不測外變亦不知內慧故興念至此若
夫庸人不知術散人不知定凡人不知聖小聖不
知身子身子不知菩薩菩薩不知補處補處不知
尊極此就極處亦不知也然彌勒值佛植善既多
何容不髣髴知耶應須隱明示闇權言不知也。
△
三念文殊。】

「復作此念是文殊師利法王之子巳曾親近供養過
去無量諸佛必應見此希有之相我今當問。」

【問經稱文殊是法王子此諸菩薩何人不是法王
之子答有二義故一者於王子中德推文殊二者
諸經之中文殊菩薩並為上首又大論三十二云
佛為法王菩薩入法正位乃至十地悉名法王子
皆任為佛況文殊師利乎。
△二大眾疑念二初正
念六瑞。】

「爾時比丘比丘尼優婆塞優婆夷及諸天龍鬼神等
咸作此念是佛光明神通之相。」

【△二念問誰。】

「今當問誰。」

【大眾有兩念一正念六瑞二念問誰若將下偈望
此亦得有三念偈云四眾欣仰瞻仁及我無第三
念何事瞻仁而此中無者欲推補處居先也問文
殊彌勒德位相亞何故一問一答答夫機有在無
位雖齊等賓主異宜聖人承機非問者不能答也
又法門有權實權者須問實者須答又迹有久近
近問而久答耳又名有便易彌勒名慈慈為眾生
應須問文殊名妙德德應須答此即四種消文意
耳記云此諸大眾共覩六瑞自入位來徧歷多會
久知文殊神用莫測故至彌勒興念之時眾亦精
誠專注妙德故使彌勒發問之際先觀大眾方宣
固疑審知文殊是決疑地。
△四發問二初長行二
初經家述二初述自疑。】

「爾時彌勒菩薩欲自決疑。」

【從爾時彌勒欲自決疑下訖偈即是發問序也文
為二初長行次偈頌長行中經家述自疑他疑如
文可見。
△二述他疑。】

「又觀四眾比丘比丘尼優婆塞優婆夷及諸天龍鬼
神等眾會之心。」

【△二發問二初問此土。】

「而問文殊師利言以何因緣而有此瑞神通之相放
大光明。」

【△二問他土。】

「照于東方萬八千土悉見彼佛國界莊嚴於是彌勒
菩薩欲重宣此義以偈問曰。」

【言偈者龍樹毗婆沙云一隨國土天竺有散華貫
華之說如此間序後銘也二隨樂欲不同有樂散
說或樂章句三隨生解不同或於散說得解或於
章句得解四隨利鈍利者一聞即悟鈍者再說方
悟又表佛殷勤重說又為集眾前後故有偈也。
△
二偈頌二初頌上問二初頌此土六瑞五初問說
法入定二問放光(眉間)三問雨華(雨曼)四問地動(而此)五
問眾喜(時四)。】

「文殊師利導師何故眉間白毫大光普照雨曼陀羅
曼殊沙華栴檀香風悅可眾心以是因緣地皆嚴淨
而此世界六種震動時四部眾咸皆歡喜身意快然
得未曾有。」

【此一偈有六十二行文為兩初五十四行頌上問
後八行請答就問為兩前四行問此土後五十行
問他土上長行總問此土六瑞偈中長有香風地
淨也而無說法入定者當知導師兩字是也良以
說法入定能導於人既稱導師即是問說法入定也
栴檀香風須知風本無香而香為奇特所以成瑞
然天華至妙豈有色而無香此表因運至果如華
有香風華既集地地則嚴淨因若趣果果則嚴淨
光明云聚集功德莊嚴佛身故以二事顯成四華
也栴檀或云此方無故所以不飜或云義翻與藥
能除諸病應知偈名重頌葢頌長行若更出者則
為繁芿下皆準此可以意得又偈文凡稱行者乃
以四句為式也。
△二問他土六瑞六初問六趣。】

「眉間光明照于東方萬八千土皆如金色從阿鼻獄
上至有頂諸世界中六道眾生生死所趣善惡業緣
受報好醜於此悉見。」

【此三行是問六趣以此騐之則知上文光照東方
是總照他土意也此頌頌上總問六趣眾生是能
趣之人生死是所趣之處善惡業緣是趣因好醜
是趣果也。
△二問見佛說法。】

「又覩諸佛聖主師子演說經典微妙第一其聲清淨
出柔軟音教諸菩薩無數億萬梵音深妙令人樂聞
各於世界講說正法種種因緣以無量喻照明佛法
開悟眾生。」

【此四行問見彼佛上直見佛說法今則廣明說法
之相謂說頓教逗大根性聖主師子如此土現盧
舍那像也演說經法微妙第一即如此土先照高
山演華嚴教也教諸菩薩如此土七處等會無聲
聞人也照明佛法開悟眾生如此土始見佛身入
如來慧也。
△三問四眾。】

「若人遭苦厭老病死為說涅槃盡諸苦際若人有福
曾供養佛志求勝法為說緣覺若有佛子修種種行
求無上慧為說淨道。」

【此三行問彼土四眾即是頓說之後次明三藏教
也若人遭苦者開聲聞乘也此頌具明四諦如若
人遭苦者當知苦含因果即是苦集二諦厭老病
死即是道諦為說涅槃即是滅諦若人遭苦而造
惡業若不得盡底下眾生是也若人遭苦而造善
業苦亦不盡厭下攀上如難陀為欲故持戒等是
也若人遭苦於外道法中求解脫增見長非者苦
亦不盡若人遭苦厭集復厭依果感佛說涅槃此
人則能盡諸苦際故他土亦開此乘也若人有福
下一行是開中乘也若供養佛少遭苦致惱若供
養佛多雖遭苦而致福故云聲聞三生種福支佛
百劫種福形彼聲聞故言有福志求勝法者聲聞
厭苦修行支佛求道修行深求緣起深妙之理即
是他土開中乘也若有佛子下是開六度大乘運
真慈悲能紹佛種故言佛子修於六度故言種種
行志求作佛故言無上慧六度中無六蔽如藥中
無病故言淨道非畢竟淨也又聲聞以苦諦為觀
門緣覺以集諦為門六度菩薩以道諦為門故言
淨道。
△四結前開後。】

「文殊師利我住於此見聞若斯及千億事如是眾多
今當略說。」

【此一行半偈中見聞若斯即是結前如是眾多即
是開後。
△五問菩薩修行三初總問。】

「我見彼土恒沙菩薩種種因緣而求佛道。」

【此一行總問可解。
△二次第問六初問檀三初問
捨財。】

「或有行施金銀珊瑚真珠摩尼硨磲碼碯金剛諸珍
奴婢車乘寶飾輦輿歡喜布施迴向佛道願得是乘
三界第一諸佛所歎或有菩薩駟馬寶車欄楯華葢
軒飾布施。」

【此六行問檀以珍寶奴婢為施則貴賤共能若其
駟馬寶車則在乎豪俠所施也金銀珊瑚者大論
云金出山沙石赤銅之中銀出燒石中又爾雅云
白金謂之銀鍾山之寶有銀燭謂有精光如燭耳
珊瑚者如石而林生說文云生海中其色赤廣雅
曰珊瑚者珠也真珠摩尼者大論云真珠出魚腹
中竹中蛇腦中摩尼亦云末尼此翻離垢即是如
意珠耳硨磲碼碯硨磲之色色青白碼碯之色有
赤或有白金剛諸珍金剛乃是金中最精百鍊不
銷所以切玉諸珍語其眾寶耳車乘此方乃夏后
氏奚仲所作即輿輪之都名也寶飾輦輿以諸珍
嚴之故云寶飾所以裝飾輦輿也輦者說文云輓
車也以人在前而引之古者卿大夫所乘自漢巳
來天子乘之天子所乘之車曰輦也輿　說文云
車輿也有輪曰車無輪曰輿欄楯者謂縱欄橫楯
華葢即此方寶葢之類如黃帝與蚩尤戰于涿鹿
之野有五色雲氣金枝玉葉止於帝上而有華葩
之象世因法之曰華葢焉即是以眾華雜寶盤結
而為葢耳軒飾者軒亦車也加以寶華而嚴飾之
以此行檀故云布施也。
△二問捨身。】

「復見菩薩身肉手足及妻子施求無上道。」

【妻子等是外身身肉等是內身。
△三問捨命。】

「又見菩薩頭目身體欣樂施與求佛智慧。」

【當知捨頭目即捨命也而不言法施者讓後般若
故也又約身命財與生死後際等得不壞常住即
是法施故不別說也。
△二問尸。】

「文殊師利我見諸王往詣佛所問無上道便捨樂土
宮殿臣妾剃除鬚髮而被法服。」

【此二行問戒約比丘論持戒者唯在家施易而戒
難出家施難而戒易記云往詣等者表往非餘故
指佛所所問尊極故云無上道所棄不輕故云樂
土身心俱離故云剃除如五王經云昔有五王鄰
國無競互為親友有一大王名曰普安習菩薩行
以餘四王邪見熾盛普安愍之呼來殿上七日七
夜娛樂受樂彼四王曰國事眾多請退還家王與
左右而隨送之到於半途而問之曰卿等今者各
何所樂一云願春陽之日遊戲原野一云願常作王
種種嚴飾人民侍從道路傾目一云願得好婦兒
端正無雙一云願父母常在多有兄弟美食音樂
共相娛樂各各說巳迴白大王王何所願答言我
先說卿所願不長若樂春遊冬先凋朽若樂為王
福盡相伐若樂婦兒一朝疾病受苦無量若樂父
母常在等一旦有事為他所執四王又問大王如
何所樂答言我所樂者不生不滅不苦不樂不饑
不渴不寒不熱存亡自在四王問曰如此之樂何
處有師王曰吾師號佛近在祇桓諸王歡喜各詣
佛所却坐一面白佛自責佛說八苦王及侍從百
千萬人得須陀洹捨國入道經云被法服者如瓔
珞經云若天龍八部鬪諍念此袈裟生慈悲心意
令比丘安可不忍亦令此俗眾生慕樂故龍得一
縷金翅不吞彼王所慕與此大同此中秪合明所
見意以序表正然諸度行相功德及袈裟等但是
寄此泛明之耳。
△三問忍。】

「或見菩薩而作比丘獨處閑靜樂誦經典。」

【此一行問忍忍有三種一閑林邃谷惡人惡獸忍
耐而無瞋即是生忍二自節守志即苦行忍三為
求佛道即第一義忍又而作比丘即苦行忍獨處
閑靜即生忍樂誦經典即第一義忍如阿含云佛
在舍衛有一梵志來至佛所種種罵佛種種惱佛
佛告梵志如汝以種種飲食上王及遺親族彼不
受者為復屬誰梵志曰此屬於我佛言此亦如是
我既不受還屬於汝故此不受亦是生忍意也。
△
四問進。】

「又見菩薩勇猛精進入於深山思惟佛道。」

【此一行問精進當知精故無雜進故不退故得名
也良以深山可畏非窳怯所居唯勇進者能安之
傍若無物思修實相念念不休進求佛道。
△五問
禪。】

「又見離欲常處空閑深修禪定得五神通又見菩薩
安禪合掌以千萬偈讚諸法王。」

【此二行總問禪定於中有兩意前一行問修根本
禪後一行問修出世上上禪通途皆得有根本之
修離欲者若離欲得五通此通教定也又修根本
離欲背捨亦修不淨等離欲別教兼離二乘欲中
道又離順道法愛欲深修禪定者發初禪一品此
定未深乃至九品傳傳為深又背捨九定八勝十
一切入等傳傳為深此定轉變自在能發諸通凡
夫但五通二乘具六別教菩薩讓佛分有無漏亦
但稱五通也圓教初後皆具六通言安禪偈讚者
此是別圓上上禪靜散不相妨所以不起滅定現
諸威儀如修羅琴不撫而韻無緣無念有感則形
故能安禪讚佛也。
△六問慧二初自行。】

「復見菩薩智深志固能問諸佛聞悉受持。」

【此三行問智慧有二意初一行是自行智深者慧
窮理本也志固者誓願廣大也此即二種莊嚴能
問能持之謂。
△二化他。】

「又見佛子定慧具足以無量喻為眾講法欣樂說法
化諸菩薩破魔兵眾而擊法鼓。」

【其次兩行是化他意未到慧多無色定多四禪等
又背捨慧多九定定多十一切中等又二乘定多
菩薩慧多佛則等破魔兵者空觀破四魔假觀次
第破八魔中觀圓破八魔十魔及一切魔擊皷者
初發心住便成正覺百佛世界作佛圓擊梵輪法
皷也。
△三不次第問七初問禪二初問捨禪。】

「又見菩薩寂然宴默天龍恭敬不以為喜。」

【如上次第問六度巳自收得萬行畢今何更問須
知次第問者葢是自漸一途非次第問者乃是不
定一途上文既云種種相貌豈止兩途也乎然次
不次兩番六度擬於他土開三藏後說方等十二
部經辯六度相貌具如此間不異今兩行自有二
意初一行問入捨禪即是自行記云捨禪者第四
禪也亦可別圓忘懷之捨忘彼禪故名之為捨。
△
二問悲禪。】

「又見菩薩處林放光濟地獄苦令入佛道。」

【次又見菩薩下問入悲禪即是化他然菩薩入定
放光種種利益具出華嚴思益舊譯華嚴又放光
明名無慳彼光覺悟除貪惜又放光明名清涼彼
光覺悟毀禁者又放光明忍莊嚴彼光覺悟瞋恚
者又放光明名轉勝彼光覺悟懈怠者又放光明
名寂靜彼光覺悟亂意者又放光明慧莊嚴彼光
覺悟愚癡者又思益第二卷初綱明菩薩放光徧
照十方阿僧祇國一切疾病一切煩惱遇光安樂
乃至佛自放六度光觸者蒙益悲禪者婆沙云初
禪修悲易二禪修喜易三禪修慈易四禪修捨易
所言修悲等者乃是慈悲喜捨之四法此四名為
四等心亦名四無量心此乃正是菩薩所修之行。

△二問進。】

「又見佛子未甞睡眠經行林中勤求佛道。」

【此一行問精進即是般舟念佛等法門此中在大
唯求佛道故引般舟以為行儀般舟翻佛立此舉
除睡中最以九十日常行故也睡眠者止觀云心
神昏昏為睡六識闇塞四大倚放為眠大論云眠
為大闇無所見日日欺誑奪人明亦如臨陣白刃
間如共毒蛇同室睡。
△三問戒。】

「又見具戒威儀無缺淨如寶珠以求佛道。」

【此一行問戒言威儀無缺即是初不缺戒淨如寶
珠即是第十究竟戒當知不缺究竟於十戒中舉
其初後耳此十戒名出大論及大經且大論十種
戒一不缺二不破三不穿四不雜五隨道六無著
七智所讚八自在九隨定十具足其不缺者此是
性重四波羅夷不破是十三僧殘不穿是波逸提
等不雜是定共戒隨道是順理見真無著是思惑
無染智讚自在約俗諦以辨也隨定具足就中道
以明也又大經中亦明十種戒所謂一禁二清淨
三善四不缺五不析六大乘七不退八隨順九畢
竟十具足諸波羅蜜然經與論所出名異其意則
同。
△四問忍。】

「又見佛子住忍辱力增上慢人惡罵捶打皆悉能忍
以求佛道。」

【此一行半問忍即生法二忍力如阿含云力有六
種一小兒啼為力二女人瞋為力三國王憍為力
四羅漢進為力五諸佛悲為力六比丘忍為力。
△
五問禪。】

「又見菩薩離諸戲笑及癡眷屬親近智者一心除亂
攝念山林億千萬歲以求佛道。」

【此兩行再問禪離戲笑是却掉悔葢離癡眷屬是
除瞋葢近智者是除疑葢一心除亂是除貪葢攝
念山林是除睡葢今文所言離癡戲笑者如寶積
經中迦葉云有四法故當須急走捨離百由旬外
何者為四法一者利養二者惡友三者惡眾四者
同住多戲笑或瞋鬬等又云若打截大千眾生其
罪尚輕若以惡心惱亂發菩提心人其罪過是百
千萬倍。
△六問檀二初問施。】

「或見菩薩肴膳飲食百種湯藥施佛及僧名衣上服
價直千萬或無價衣施佛及僧千萬億種旃檀寶舍
眾妙臥具施佛及僧清淨園林華果茂盛流泉浴池
施佛及僧。」

【此五行問檀施前四行明四事施四事者前三行
正具四事初行二事謂飲食湯藥等也次一行明
衣服其次臥具房舍諸教中或復橋梁美井園林
浴池今無橋梁等殽𦵔也膳美食也名衣等者或
如此土迦葉袈裟直十萬兩金光中所見或當有
此阿含云摩訶迦葉欲出家時選擇家中最下衣
裳得一弊衣其價猶值十萬兩金即便取之作僧
伽黎時彼王舍大地中間有羅羅犍陀羅羅犍陀
中間有多子塔迦葉於此值佛世尊而求出家即
以此衣而為其座持以奉佛佛即受之。
△二結。】

「如是等施種種微妙歡喜無厭求無上道。」

【後一行即是結成所施之意。
△七問般若。】

「或有菩薩說寂滅法種種教詔無數眾生或見菩薩
觀諸法性無有二相猶如虗空又見佛子心無所著
以此妙慧求無上道。」

【此三行問般若初一行不可說而說般若次一行
不可觀而觀般若三一行言語道斷心行處滅即
是說不可說觀不可觀而論般若也。
△六問佛涅
槃。】

「文殊師利又有菩薩佛滅度後供養舍利又見佛子
造諸塔廟無數恒沙嚴飾國界寶塔高妙五千由旬
縱廣正等二千由旬一一塔廟各千幢幡珠交露幔
寶鈴和鳴諸天龍神人及非人香華伎樂常以供養
文殊師利諸佛子等為供舍利嚴飾塔廟國界自然
殊特妙好如天樹王其華開敷。」

【此七行明佛滅後以舍利而起塔正頌上他土佛
出五濁從無相一法開漸頓教故有二法三道種
種行類相貌不同如上所見也今見他土佛般涅
槃佛子慕德為樹墳塔即表無量悉歸入一一出
無量前相巳表無量歸一正是入於涅槃也文有
六意初一行總標佛滅起塔次又見佛子造下第
二一行明其塔數次寶塔高妙下第三一行明其
塔量次一一塔下第四一行明其塔相次諸天龍
神下第五一行明其供養次文殊下第六兩行結
其意也塔婆此云方墳如此土塚墓大灌頂翻為
塚新云窣都波此云高顯又有云廟方墳者義立
謂安置身骨處也殿堂如此土靈宇崇臺峻階承
露干雲長表淨域歸心上聖樹王即波利質多諸
天龍神伎樂供養等者良以塔藏身界故供者福
大不同殿堂形貌安處長阿含云佛臨涅槃有梵
摩比丘在佛前立執扇扇佛佛乃却去不令前立
阿難思念此比丘常侍佛供給無厭今者末後須
其給使乃令遣却何因緣耶佛告阿難今俱尸城
十二由旬天神側塞嫌此比丘當我前立今者末
後諸天神等皆欲供養而此比丘有大威德光明
映蔽使不得近是故令却阿難問何因緣故有是
身光佛言毗婆尸佛時以歡喜心手執火炬照彼
佛塔由是福報光明乃爾上至諸天身光亦所不
及然其火照既爾餘可準知舍利亦名設利羅此
云骨身又塔者或云藪斗波或塔婆或兜婆或偷
婆或穌偷婆或脂帝浮都或浮圖或支提或大聚
或聚相今梵華種種異名雜出經論非無據也縱
廣正等謂長為橫南北曰縱東西曰廣珠交露幔
謂珠珍交結覆露其上幔者幕之類在傍曰幃在
上曰幕寶鈴和鳴音樂調和也詩云和鈴央央斯
之謂矣左傳云錫鸞和鈴昭其聲也。
△二請答二
初舉疑事述請三初舉見此土事。】

「佛放一光我及眾會見此國界種種殊妙。」

【初舉見此土事白毫為本故先舉及見諸事故言
種種。
△二舉見他土事。】

「諸佛神力智慧希有放一淨光照無量國。」

【次從諸佛神力下舉見他土事此以諸佛為本即
總攝餘五也。
△三請答。】

「我等見此得未曾有佛子文殊願決眾疑。」

【次我等下是請答之意。
△二釋伏難二初正釋伏
難。】

「四眾欣仰瞻仁及我世尊何故放斯光明佛子時答
決疑令喜何所饒益演斯光明佛坐道場所得妙法
為欲說此為當授記示諸佛土眾寶嚴淨及見諸佛
此非小緣。」

【此四行是釋伏難之文言伏難者文殊內心搆難
不肯時答其意有三一此瑞希奇不可倉卒率爾
有判二智眾如海謙光推高三靳固前却生眾渴
仰故以伏難潛而拒之(伏謂潛伏也其意冥然在於文下可以意求難將語
會故云伏也當知文殊冥密而伏彌勒彰灼而釋下文四伏疑其意例然)彌勒彰灼釋
難意亦有三一瑞大疑大若不為釋憂兕在懷妨
聞正說二眾海乃多機在仁者三闔眾瞻仁故知
注誠殷重所以彰言釋難請令時答當知伏難者
此因正請而生請云佛子文殊願決眾疑文殊仍
此起初伏難汝云眾疑眾未曾疑若疑應問今眾
既不疑我何所決彌勒即以第一偈釋云四眾欣
仰瞻仁及我及我欲令我問瞻仁欲得仁答文殊
因此又起第二難如眾同有疑不易可答待佛出
定然後決執彌勒即用第二偈釋云若有疑在懷
憂兕不泰應以時答復知如來何時起定故言佛
子時答決疑令喜文殊因此復起第三難云我與
仁者同居學地欲測佛意微共壽量獨令我答於
理不可彌勒即以第三偈釋云我亦微心下思踟
蹰兩楹為說妙法為當授記故言佛坐道場所得
妙法為欲說此為當授記文殊因此起第四難若
如汝說即是釋疑又何煩我答耶彌勒即以第四
偈釋云安得以我猶豫之心而判大事故言示諸
佛土此非小緣文殊於此伏難既窮謙光亦止謂
此四伏難昔光宅受於次師次師受於江北釗師
既是先賢文外巧思故今用之。
△二結請。】

「文殊當知四眾龍神瞻察仁者為說何等。」

【此結請如文可見。
△五答問二初長行二偈頌初
文又四初惟忖答。】

「爾時文殊師利語彌勒菩薩摩訶薩及諸大士善男
子等如我惟忖今佛世尊欲說大法雨大法雨吹大
法螺擊大法皷演大法義。」

【惟者思惟忖者忖量惟今如昔忖昔如今欲說大
法答說法瑞也雨大法雨答雨華瑞也吹大法螺
答大眾心喜瑞也擊大法皷答地動瑞也演大法
義答放光瑞也欲說大法者惟昔諸佛說無量義
後則開權顯實收無量而歸一忖於今佛既說法
巳開權顯實會無量以歸一一者即大法也雨大
法雨者惟昔諸佛天雨四華之後普入圓因住行
向地忖於今佛雨華之後皆成佛因住行向地故
言雨大法雨也吹大法蠡者惟昔四眾見瑞歡喜
得未曾有障除機動即改人教行理忖今眾喜亦
應障除機動改人教行理所改既深故言吹大法
螺也擊大法皷者惟昔地動巳後即有六番破無
明賊忖於今佛地動巳後亦應六番破無明惑聲
教極妙故言擊大法皷也演大法義者惟昔諸佛
放白毫光後說法華彼此道同忖於今佛放光巳
後廣明五佛道同既是佛道故言演大法義也如
是五句悉是惟昔判今忖今類昔會文附義唯少
入定一瑞其雨華動地放光等皆由入定故爾意
則兼具無勞疑也今更別解初一句是總後四句
是別總者大法是也別者雨吹擊演開示悟入是
也如天非小大非赤白而雨赤白之華如第一義
非開示悟入見此理時即證開示悟入譬如種子
得雨萌開今聞大法雨潤法性種破無明糠開於
十住佛知見也譬如吹螺知是改號今之與先巳
得十住今從十住聞法更改入十行示佛知見譬
如擊皷知是誡兵今之與先巳在十行今從十行
聞法誡入迴向悟佛知見也演之言布橫濶豎深
乃是演義今之與先巳在十向今從十迴向入於
十地入佛知見窮源盡邊深廣備足惟昔六瑞巳
後即開示悟入忖今瑞後亦應如是。
△二略曾見
答。】

「諸善男子我於過去諸佛曾見此瑞放斯光巳即說
大法是故當知今佛現光亦復如是欲令眾生咸得
聞知一切世間難信之法故現斯瑞。」

【初以巳智惟忖今以略曾則小分明於前矣舉此
答他土之問也此土五瑞不通他土唯放光一瑞
徧照東方故知略曾見答專答放光故知是答他
土之問也今見如昔昔秖如今欲令眾生咸得聞
知者即聞思兩慧亦信法兩行收無量歸一改三
乘教理六番破無明等諸佛道同開示悟入佛之
知見故言一切世間難信之法也。
△三廣曾見答
三初引一佛同三初明時節。】

「諸善男子如過去無量無邊不可思議阿僧祇劫。」

【廣曾見答更分明於略此廣答此土他土之問彌
勒因光橫見東方以為問文殊引昔豎見而為答
橫豎顯諸佛道同也般若經中須菩提白佛無量
無數無邊有何揀異佛言無數者名不墮數中若
有為性中若無為性中皆不墮也無量者量不可
測若過去若未來若現在皆不可測無邊者諸法
邊底皆不可得既云無量無邊是則不可思議無
所比擬難可形容矣梵語阿僧祇劫此翻無數時
分。
△二標名同。】

「爾時有佛號日月燈明如來應供正徧知明行足善
逝世間解無上士調御丈夫天人師佛世尊。」

【有佛號日月燈明是標名同問其通號可得是同
別名云何同耶答此當以名別義同為釋何則以
日是慧月是定定慧是自行德燈明是化他德由
能仁能定慧又能自他又日月燈是三智今佛亦
三智隨緣稱別義則不殊故言名同記云通號者
應身皆具十號故名為通法身望應亦得義立吾
今此身即是法身故知應號即法號也然釋法號
須從法立此如止觀第二記云乘無二智來契正
境故曰如來以無二理徧入諸法名應供了不二
智智體無偏名正徧知知無二法互通法界雖無
來往徧入三世名明行足無二之法性冥三德名
善逝理徧一切具三世間解此理故名世間解能
解此理無復過上名無上士解此理能調難調調
十法界名調御了法界法名為丈夫契此理故一
切宗仰過於三教人天之上名天人師覺此理故
名之為佛達此理故為三世之所宗敬名為世尊
智契法身具法界號故能垂示應身十號也當知
法應十號一體無二。
△三說法同三初明始說頓
同。】

「演說正法初善中善後善其義深遠其語巧妙純一
無雜具足清白梵行之相。」

【演說正法初中後善即是初開頓教七善其七善
之語通乎大小今尋文是大乘七善也初中後善
者即頓教序正通流名為時節善其義深遠者即
是頓教了義之理二乘不能測其邊底故言深遠
是名義善其語巧妙即頓教八音所吐會理直說
悅菩薩心即頓教之文名為語善純一無雜不與
二乘共即是頓教獨一善具足者具明界內外滿
字之法即是頓教圓滿善清白者無二邊之瑕穢
即是頓教調柔善南嶽云是行善耳梵行之相者
梵即頓教無緣慈善又初中後善解者不同今依
一途若小乘中以戒定慧為三善大乘以初中後
心為三善又金光明最勝王經第四云前心如來
不可思議中心如來種種莊嚴後心如來不可破
壞此亦三善之意文殊引古佛頓教七善與今佛
頓說七善同亦與他土初頓說同所以用此為答
者酬上彌勒據光橫問他土佛云聖王師子演說
經法微妙第一於是文殊豎引其昔舉此為答即
是初佛說頓法同也。
△二明開漸同。】

「為求聲聞者說應四諦法度生老病死究竟涅槃為
求辟支佛者說應十二因緣法為諸菩薩說應六波
羅蜜。」

【為求聲聞人說應四諦法者即是古佛次頓之後
開漸教法同也所以上問若人遭苦為說涅槃今
引古佛亦開此漸用答斯問為求辟支佛說應十
二因緣法答上若人有福志求勝法之問為諸菩
薩說應六波羅蜜答上佛子修種種行之問皆引
古佛開漸教同廣引曾見佛以答他土之問說應
者法與機相當機與法相稱之謂也。
△三明開頓
同。】

「令得阿耨多羅三藐三菩提成一切種智。」

【令得三菩提成一切種智此明古佛說頓漸之後
即顯實之說始終究竟此答彌勒見他土佛般涅
槃後起塔之問耳引古佛說法至六波羅蜜明今
佛巳與昔同從令得三菩提去明今佛當與昔同。

△二引二萬佛同。】

「次復有佛亦名日月燈明次復有佛亦名日月燈明
如是二萬佛皆同一字號日月燈明又同一姓姓頗
羅墮彌勒當知初佛後佛皆同一字名日月燈明十
號具足所可說法初中後善。」

【次引二萬佛名號說法皆同初引一佛備舉頓漸
說法同中舉二萬佛但舉說頓同故言初中後善
後引一佛但舉開漸同此是互舉耳指前可知而
不引二萬前佛者正為名字說法皆同據義為便
頗羅墮翻捷疾亦云利根亦云滿語又本行集翻
重幢即婆羅門十八姓中之一姓也。
△三引最後
一佛同三初曾見事與今巳同。】

「其最後佛未出家時有八王子一名有意二名善意
三名無量意四名寶意五名增意六名除疑意七名
響意八名法意是八王子威德自在各領四天下是
諸王子聞父出家得阿耨多羅三藐三菩提悉捨王
位亦隨出家發大乘意常修梵行皆為法師巳於千
萬佛所植諸善本。」

【其最後佛有八王子此是曾見事與今巳同然昔
佛八子今佛一子數雖不等並出同居之土夫土
有見思俱示有子有子事同一八赴緣別有所表
生一子表一道清淨生八子表八正道其數異義
同今取有子義同也又昔佛子出家發大乘意今
佛子住小乘果此云何同其昔佛化道巳竟顯本
事彰故言發大乘意今未發迹猶言羅漢至下文
發本即是菩薩其義則同矣。
△二曾見事與今今
同二初現相同二初明此土六瑞同。】

「是時日月燈明佛說大乘經名無量義教菩薩法佛
所護念說是經巳即於大眾中結跏趺坐入於無量
義處三昧身心不動是時天雨曼陀羅華摩訶曼陀
羅華曼殊沙華摩訶曼殊沙華而散佛上及諸大眾
普佛世界六種震動爾時會中比丘比丘尼優婆塞
優婆夷天龍夜叉乾闥婆阿修羅迦樓羅緊那羅摩
睺羅伽人非人及諸小王轉輪聖王等是諸大眾得
未曾有歡喜合掌一心觀佛爾時如來放眉間白毫
相光照東方萬八千佛土靡不周徧。」

【昔佛自土六瑞悉與今同次第如文。
△二明他土
六瑞同。】

「如今所見是諸佛土。」

【惟他土六瑞總云如今所見則知昔佛他土六瑞
亦與今同。
△二懷疑同。】

「彌勒當知爾時會中有二十億菩薩樂欲聽法是諸
菩薩見此光明普照佛土得未曾有欲知此光所為
因緣。」

【然昔明別序只有現相懷疑二序同而無集眾發
問答問三序者義推則有既言說法知必集眾既
道懷疑知應有問若問必答例二必兼得三序同
也又若述昔答則不俟文殊費辭既不言答亦不
出問其義可解然此一文而有三意今通作一節
釋之欲明次第請照前科。
△三曾見事與今當同
六初明因人同。】

「時有菩薩名曰妙光有八百弟子。」

【昔佛定起因妙光說經今佛定起因身子說經此
云何同當知昔因妙光今因身子正是所因人同
且昔佛八子師於妙光如來定起對告妙光又付
託妙光今佛子羅云亦師身子佛從定起亦對告
身子至迹門竟又付託身子今古孱齊更若為勝
此而近棄身子遠取藥王疑者言妙光是菩薩身
子是聲聞云何是同昔事巳彰譚為菩薩今事未
發道是聲聞比及發迹身子是大菩薩非同何謂
昔妙光垂迹何必不作聲聞特是文殊巧說方便
隱顯耳弟子者淨名疏云夫師有匠成之能學者
有資稟之德資則捨父從師敬師如父師之謙讓
處資如弟。
△二說法名同。】

「是時日月燈明佛從三昧起因妙光菩薩說大乘經
名妙法蓮華教菩薩法佛所護念。」

【說法名同如文可見然上彌勒見他土初頓頓後
見漸漸後見種種行行後無境於後見佛涅槃今
文殊答曾見佛初頓頓後漸漸後云種種行即見
法華此彼六瑞之後巳說法華法華之後即入涅
槃此則分明定答他土之問。
△三時節同。】

「六十小劫不起于座時會聽者亦坐一處六十小劫
身心不動聽佛所說謂如食頃是時眾中無有一人
若身若心而生懈倦。」

【時節同者如下文云五十小劫謂如半日即是同
也記云六十小劫如食頃者六十與五十食頃與
半日數似小異皆即長而短故云同也生公云豈
實然乎表重法心志故寄時云耳若云寄時應言
如六十小劫何得直云六十小劫謂如食頃故但
情謂非實短也。
△四唱滅同。】

「日月燈明佛於六十小劫說是經巳即於梵魔沙門
婆羅門及天人阿脩羅眾中而宣此言如來於今日
中夜當入無餘涅槃。」

【唱滅同者昔說法華即唱入滅亦如迦葉佛(云云)
今佛說寶塔品中明如來不久當入涅槃化道巳
足唱滅事齊記云梵魔等者梵即色主亦三界主
魔為欲主沙門此云勤息謂勤息惡故婆羅門此
云淨行於外道中出家云淨行種此中先舉色欲
二主四姓舉勝六道標善並且從勝略餘惡道者
皆取入佛法易耳古昔既爾今佛亦然如下經云
即時釋迦牟尼佛以神通力接諸大眾皆在虗空
以大音聲普告大眾誰能於此娑婆國土廣說此
經今正是時如來不久當般涅槃但今佛雖唱滅
而未即滅故云不久信解亦云將死不久以在穢
土須說贖命為捃拾故扶律談常令久住故兼權
明實助發實故帶實用權顯權力故過常未常始
末一故色身常身無生滅故雖此不同唱滅事等。

△五授記同。】

「時有菩薩名曰德藏日月燈明佛即授其記告諸比
丘是德藏菩薩次當作佛號曰淨身多陀阿伽度阿
羅訶三藐三佛陀。」

【授記者聖言說與曰授果與心期曰記昔佛授德
藏菩薩記今經授身子聲聞記豈得是同須知昔
事巳成故言授菩薩記正是會三歸一聲聞得記
也若說昔授聲聞記者佛從定起更何所論文殊
巧談故不發迹耳多陀阿伽度者此云如來阿羅
訶此云應供三藐三佛陀此云正徧知即十號中
舉其三耳淨名云若我分別此三句義窮劫不盡。

△六滅後通經同五初明時節。】

「佛授記巳便於中夜入無餘涅槃。」

【此文有三一時節者即佛滅度後也。
△二出其人。】

「佛滅度後妙光菩薩持妙法蓮華經。」

【二出其人即妙光也。
△三明久近。】

「滿八十小劫為人演說。」

【三久近即八十小劫也。
△四明所化眾二初明巳
成弟子。】

「日月燈明佛八子皆師妙光妙光教化令其堅固阿
耨多羅三藐三菩提是諸王子供養無量百千萬億
佛巳皆成佛道其最後成佛者名曰然燈。」

【巳成即八子行成久巳得佛。
△二明當成弟子。】

「八百弟子中有一人號曰求名貪著利養雖復讀誦
眾經而不通利多所忘失故號求名是人亦以種諸
善根因緣故得值無量百千萬億諸佛供養恭敬尊
重讚歎。」

【當成即八百弟子數中一人今方成住補處也又
八百者近則釋疑密開壽量釋疑者或謂彌勒是
補處為大文殊非補處為小小不應答大不應問
故舉八百宜應有問妙光昔親對佛先復為師故
釋疑非謬密開壽量者八子最小佛號然燈然燈
是定光妙光是釋迦九世祖師孫今成佛師祖為
弟子葢師弟無定將密顯生非生滅非滅之意問
彌勒昔見諸佛曾聞法華今何故疑問答時眾機
宜應須扣發記云釋疑意者彌勒雖在八百之數
因多遊棄習名曰求名雖藉宿因補釋迦處豈若
妙德諸教盛談況曾為師今則釋疑非謬言密開
壽量者此預激時眾密發疑端豈有伽耶適成而
巳師為弟子兩時弟子何者為尊二處之師誰為
實說既師弟無定本迹難憑終須克覈令理有歸
密生其端本門方審言九代祖師者若論八子皆
師妙光則八子皆以妙光而為父師既云八子展
轉授記雖同師妙光應先記長子餘則次第展轉
為師故得妙光居八代之首八子最後名曰然燈
然燈既為釋迦之師是故妙光為九代之祖生非
生等既師弟更互當知師弟之生實非生爾前曾
滅滅亦非滅必久曾證非生非滅常住之理故今
迹示生滅故云非等又迹難測故故生非生本理
妙故故滅非滅本迹雖殊不思議一是故須以非
生非滅之師弟預密表之然燈者大論云太子生
時一切身邊光如燈故故云然燈直至成佛亦號
然燈釋尊修行名儒童時二僧祇滿遇然燈佛得
授記莂。
△五結會古今。】

「彌勒當知爾時妙光菩薩豈異人乎我身是也求名
菩薩汝身是也。」

【△四分明判答。】

「今見此瑞與本無異是故惟忖今日如來當說大乘
經名妙法蓮華教菩薩法佛所護念。」

【分明判答者由今昔六瑞既同惟忖決定不謬略
曾廣曾皆決定也當說大乘決定前說法瑞也名
妙法蓮華決定前雨華瑞也教菩薩法決定前眾
喜瑞也佛所護念決定前地動瑞也兼總入定悉
在其中。】

「爾時文殊師利於大眾中欲重宣此義而說偈言。」

【△二偈頌二初頌廣曾見答二頌分明判答初文
又二初頌一佛同。】

「我念過去世無量無數劫有佛人中尊號日月燈明
世尊演說法度無量眾生無數億菩薩令入佛智慧。」

【此兩行頌上廣曾見中時節名號說法等同也。
△
二頌最後一佛同三初頌曾見事與今巳同。】

「佛未出家時所生八王子見大聖出家亦隨修梵行。」

【△二頌曾見事與今今同二初頌現相同二初頌
此土六瑞。】

「時佛說大乘經名無量義於諸大眾中而為廣分別
佛說此經巳即於法座上跏趺坐三昧名無量義處
天雨曼陀華天鼓自然鳴諸天龍鬼神供養人中尊
一切諸佛土即時大震動佛放眉間光現諸希有事。」

【此四行頌此土六瑞同而長出天皷自然鳴表無
問自說也現諸希有事者即總頌諸瑞也加趺字
書云大坐也即是箕踞之謂婆沙論云以兩足趺
加致兩䯗如龍蟠結又云重疊兩足左右交蟠故
云結加。
△二頌他土六瑞五初頌見六趣眾生同。】

「此光照東方萬八千佛土示一切眾生生死業報處
有見諸佛土以眾寶莊嚴瑠璃頗梨色斯由佛光照
及見諸天人龍神夜叉眾乾闥緊那羅各供養其佛。」

【此三行頌見六趣眾生同記云此三行為四初半
行重明總瑞次一句正舉六趣故云一切次一句
中總明生死因果及處生死兩字是總標業明生
死之因報明生死之果處即二十五有故亦與此
同次一行明所依土前長行之文及問答中皆不
云光色至此方云者前豈應無次一行明諸趣供
養雖云供養意表機成當知前亦非無也問既云
莊嚴則是淨土既云道同那列淨土答淨由光照
元具六道矧彼淨土則無惡道之名故知非但色
淨由光亦乃眾寶具足各供者則指萬八千土瑠
璃玻瓈色者瑠璃具云吠瑠璃此翻不遠山寶西
域有山去波羅奈城不遠彼山出此寶故以為名
玻瓈此云水玉其色多紅。
△二頌見佛同。】

「又見諸如來自然成佛道身色如金山端嚴甚微妙
如淨瑠璃中內現真金像。」

【自然成佛道者方便道則加心修習發得真道即
是自然任運與理合也問發真自然何須諸佛說
法答如船順流若更遇風加之以棹則疾有所至
風喻見佛聞法棹喻修行例如初果任運七生若
值佛加修或一生二生得至無學又自然成佛道
是報身瑠璃是法身本淨金像是應身應物現形
之義。
△三頌說頓同。】

「世尊在大眾敷演深法義。」

【前半偈頌說頓此則將法約人良由法既深玄當
知必運大機而開頓教葢頌上純一無雜七善之
文。
△四頌三乘漸同。】

「一一諸佛土聲聞眾無數因佛光所照悉見彼大眾
或有諸比丘在於山林中精進持淨戒猶如護明珠
又見諸菩薩行施忍辱等其數如恒沙斯由佛光照。」

【次從一一諸佛土去有三行頌明開漸教三教同
此即將人約法則人既二乘必知是開三藏即頌
上為求聲聞人說應四諦等也文中雖不頌出緣
覺義則兼攝在中行施忍辱等等於四度耳此一
行頌上六度大乘。
△五頌菩薩修行。】

「又見諸菩薩深入諸禪定身心寂不動以求無上道
又見諸菩薩知法寂滅相各於其國土說法求佛道。」

【此兩行頌上見他土菩薩種種因緣信解相貌略
不答上起塔者以上不見他土說法華相次則見
起塔今既答出法華相故起塔入滅之事在後答
也。
△二頌昔懷疑同。】

「爾時四部眾見日月燈佛現大神通力其心皆歡喜
各各自相問是事何因緣。」

【此一行半追頌昔佛四眾疑念如文可解。
△三頌
昔曾見事與今當同六初頌因人同。】

「天人所奉尊適從三昧起讚妙光菩薩汝為世間眼
一切所歸信能奉持法藏如我所說法唯汝能證知
世尊既讚歎令妙光歡喜。」

【世間眼者言菩薩為世間出世間之眼化導于人
也。
△二頌說法同。】

「說是法華經。」

【△三頌時節同。】

「滿六十小劫不起於此座所說上妙法是妙光法師
悉皆能受持。」

【此約不思議延促劫智論之妙光皆悉受持昔之
佛法亦如身子受佛付囑也。
△四頌唱滅同四初
唱滅二囑累(汝一)三悲泣(世尊)四安慰(聖主)。】

「佛說是法華令眾歡喜巳尋即於是日告於天人眾
諸法實相義巳為汝等說我今於中夜當入於涅槃
汝一心精進當離於放逸諸佛甚難值億劫時一遇
世尊諸子等聞佛入涅槃各各懷悲惱佛滅一何速
聖主法之王安慰無量眾我若滅度時汝等勿憂怖。」

【此文有唱滅囑累慰喻等囑累如遺教悲泣如涅
槃慰喻亦如遺教其得度者悉皆得度其未度者
皆作得度因緣例如今佛將付彌勒也囑累如遺
教者遺教云我滅度後汝等當珍敬波羅提木叉
如暗遇明如貧得寶當知是汝大師若我住世無
異此也悲泣如涅槃者涕泣盈目徧體血現如波
羅奢華此即恭法慕人之志也有慰喻亦如遺教
者彼經末云汝等比丘勿懷悲惱若我住世一劫
二劫會亦應滅會而不離終不可得自利利人法
皆具足若我久住更無所益例如今佛將付彌勒
如云一稱南無佛皆得值彌勒等後彌勒初成道
時而語之曰釋迦牟尼種種訶責無奈汝何教植
來緣今得值我此即彌勒受付囑之文。
△五頌授
記同。】

「是德藏菩薩於無漏實相心巳得通達其次當作佛
號曰為淨身亦度無量眾。」

【△六頌滅後通經同五初頌時節。】

「佛此夜滅度如薪盡火滅分布諸舍利而起無量塔
比丘比丘尼其數如恒沙倍復加精進以求無上道。」

【△二頌其人。】

「是妙光法師奉持佛法藏。」

【△三頌久近。】

「八十小劫中廣宣法華經。」

【△四頌所化眾二初頌巳成弟子。】

「是諸八王子妙光所開化堅固無上道當見無數佛
供養諸佛巳隨順行大道相繼得成佛轉次而授記
最後天中天號曰然燈佛諸仙之導師度脫無量眾。」

【△二頌當成弟子。】

「是妙光法師時有一弟子心常懷懈怠貪著於名利
求名利無厭多遊族姓家棄捨所習誦廢忘不通利
以是因緣故號之為求名亦行眾善業得見無數佛
供養於諸佛隨順行大道具六波羅蜜今見釋師子
其後當作佛號名曰彌勒廣度諸眾生其數無有量。」

【時有一弟子者以父兄之禮而事於師故曰弟子
又云生在師後名曰弟解從師生名為子故師召
資為弟子在於讓也資亦自稱為弟子在於敬也
是知弟子之義韞乎敬讓多遊族姓者尚書曰方
命𡉏族族類也周禮四閭為族族亦聚也。
△五結
會古今。】

「彼佛滅度後懈怠者汝是妙光法師者今則我身是。」

【△二頌分明判答三初頌說大乘經。】

「我見燈明佛本光瑞如此以是知今佛欲說法華經。」

【此四行頌上分明判答有三意照科可見又前彌
勒釋四伏難令文殊必定有答此中是文殊斷四
伏難使彌勒莫復更問初第一疑因文殊廣引先
佛曾說法華故彌勒潛疑欲問良以諸佛赴緣人
時各異古佛雖名法華今佛何必如此文殊即以
第一偈斷云我見燈明佛本光瑞如此以是知今
佛欲說法華經此斷其疑名之問。
△二頌教菩薩。】

「今相如本瑞是諸佛方便今佛放光明助發實相義
諸人今當知合掌一心待佛當雨法雨充足求道者。」

【彌勒因此又疑自有名同義同自有名同義異此
名何所顯召文殊即以第二偈斷云今相如本瑞
是諸佛方便今佛放光明助發實相義此是斷其
疑體之問彌勒因此又疑實相無相何人會之文
殊即以第三偈斷云諸人今當知合掌一心待佛
當雨法雨充足求道者此斷其疑宗之問。
△三頌
佛所護念。】

「諸求三乘人若有疑悔者佛當為除斷令盡無有餘。」

【彌勒因此又疑佛雨法雨止洽菩薩亦潤二乘文
殊即以第四偈斷云諸求三乘人若有疑悔者佛
當為除斷令盡無有餘此即斷其疑用之問彌勒
聯翩搆疑文殊頻繁為斷既事窮理盡即得之於
懷可謂善於問答具二莊嚴矣。】

科註妙法蓮華經卷第一

科註妙法蓮華經卷第二
宋　柯山金谿棲雲沙門　守倫　註
明　玉谿菩提菴沙門　法濟　參訂
　　吳興瓶城居士　閔夢得　較刻

【△二正宗分二初約迹門開權顯實二約本門開
近顯遠初文又二初正宗分二流通分初文又八
初方便品二譬喻品三信解品四藥草喻品五授
記品六化城喻品七五百弟子品八人記品初文
又二初釋品題。】

「玅法蓮華經方便品第二」

【釋此品題有廣有略先略次廣略則三種方便廣
則十雙權實且三種方便者謂法用能通祕妙三
也言法用者方者法也便者用也法有方圓用有
差會三權是矩是方一實是規是圓此義可釋他
經非今品意又方便者門也門名能通通於所通
方便權略皆是弄引為真實作門真實得顯功由
方便此從能顯得名是故以門而釋方便如經云
開方便門示真實相此義可釋他經非今品意又
方者祕也便者妙也妙達於方即是真祕點衣內
無價之珠與王頂上惟有一珠無二無別指客作
人即長者子亦無二無別如斯之言是祕是妙如
經云唯我知是相十方佛亦然止止不須說我法
妙難思故以祕釋方以妙釋便正是今品之意故
言方便品也言十雙權實者一事理二理教三教
行四縛脫五因果六體用七漸頓八開合九通別
十悉檀於此十中復約生起次第權實本迹等八
意詳而釋之然亦不出自行因果化他能所之義。

△二釋經文二初略開三顯一二廣開三顯一初
文又二初略開三顯一二動執生疑初文又二初
長行二偈頌初文又二初寄言歎二智二絕言歎
二智初文又二初歎諸佛權實二歎釋迦權實初
文又三初雙歎二初經家敘。】

「爾時世尊從三昧安詳而起告舍利弗。」

【爾時者即指文殊答問竟時也問佛常在定何故
言起答此有所示往古諸佛說此經時必先入無
量義定今佛亦爾入定緣理安心實相出定令他
亦安心實相內安實相方起化他故言安詳而起
也告舍利弗者其小乘中智慧第一將欲因其破
小智顯大智故先告之以動羣輩耳。
△二正歎二
智二初歎實智。】

「諸佛智慧甚深無量。」

【實智即諸佛智慧非三教化他權實故言諸佛顯
自行之實故言智慧此智慧體即一心三智甚深
無量即稱歎之辭明佛實智竪徹如理之底故言
甚深橫窮法界之邊故言無量無量甚深竪高橫
廣譬如根深則條茂源遠則流長實智既然權智
例爾。
△二歎權智。】

「其智慧門難解難入一切聲聞辟支佛所不能知。」

【其智慧門即是歎權智也蓋是自行道前方便有
進趣之力故名為門從門入到道中道中稱實道
前謂權難解難入歎權之辭不謀而了無方大用
七種方便不能測度十住始解十地為入舉初與
後中間難示難悟可知矣別舉聲聞緣覺所不能
知以其執重故別破之法身本意元以自行權實
擬之無機逃走故言不知華嚴頓照聾啞瞽聵故
言不知方等彈斥保住草庵故言不知般若轉教
無心悕取一䬸之意故言不知今大機啟發放光
動地彼此今古諸佛道同猶懷疑惑故言不知利
根菩薩節節能知鈍同二乘是亦不知。
△二雙釋
二初釋實智。】

「所以者何佛曾親近百千萬億無數諸佛盡行諸佛
無量道法。」

【所以者何者是徵起雙冠二智之辭佛曾親近至
盡行道法是釋諸佛實智所以外值佛多稟承至
要故實智甚深良由內行純厚盡行道法故實智
無量無量則釋橫廣甚深則釋竪高。
△二釋權智。】

「勇猛精進名稱普聞。」

【勇猛精進名稱普聞是釋諸佛權智其智慧門難
解難入良由勇猛精進能入難入之門既入門巳
澤被無彊物欽勝德故名稱普聞亦可分句而釋
勇猛精進能入法門即釋權智之深名稱普聞即
釋權智之廣雖權文無深廣之語若例實智此義
可成。
△三雙結初結實智。】

「成就甚深未曾有法。」

【稱理究竟故言成就到彼岸底故言甚深此結成
實智。
△二結權智。】

「隨宜所說意趣難解。」

【稱機適會故言隨宜非七方便人所知故言難解
此結成權智。
△二明釋迦權實三初雙歎二初歎
實智。】

「舍利弗吾從成佛巳來。」

【吾從成佛巳來歎實智若實智不圓則佛道不成
既云成佛一成一切成即是歎實智。
△二歎權智。】

「種種因緣種種譬喻廣演言教無數方便引導眾生
令離諸著。」

【種種因緣下是歎權智四十餘年以三種化他權
實逗會眾生故言種種因緣譬喻者小乘以芭蕉
水沫為譬大乘以乾城鏡幻為譬依諸經論則小
乘譬於乳大乘譬醍醐也廣演者能於一法出無
量義無數方便即七種方便也引導眾生令離諸
著說散十善離三途著說靜十善離欲界著說三
藏法離見思著說菩薩法離涅槃著說佛法離順
道法愛著。
△二雙釋。】

「所以者何如來方便知見波羅蜜皆巳具足。」

【此雙釋二智如來即是釋實智從真如實相中來
而得成佛道故名如來方便即是釋權智由於方
便善巧故能種種因緣說也知見波羅蜜者即是
雙舉權實知見也一切種智名實知佛眼名實見
道種智名權知法眼名權見悉到事理邊底故悉
名波羅蜜言皆巳具足者權實悉究竟也。
△三雙
結二初結實智。】

「舍利弗如來知見廣大深遠。」

【此雙結二智如來知見前文巳明今言廣大明橫
深遠明竪如此實智非橫非竪寄言往歎論其橫
竪照無限極如函大蓋大也。
△二結權智。】

「無量無礙力無所畏禪定解脫三昧深入無際成就
一切未曾有法。」

【無量無礙下即結權智也自行之權道前方便約
諸法門故知是結權智明矣當知實智無若干也
無量即佛地四等也無礙即佛地四辯也能於一
辭一義旋出無量樂說不窮比於別通菩薩如爪
上土可方于地力即十力畏即四無所畏禪即禪
之實相定即首楞嚴之定三昧即王三昧深入無
際者結成竪深成就一切未曾有法者結成橫廣。

△二絕言歎二智二初舉絕歎之由二初舉絕歎
之由。】

「舍利弗如來能種種分別巧說諸法言辭柔輭悅可
眾心。」

【再舉權實作絕言之由鄭重者表殷勤也如來能
善分別巧說諸法者即舉權也言詞柔輭悅可眾
心者舉實也如上文見他土說頓云其聲清淨出
柔輭音下文身子領解云聞佛柔輭音深遠甚微
妙據前後兩文則知舉實智也問前歎中則前實
後權今何意前權後實耶答明前欲寄言故從實
舒權今欲絕言須卷權歸實。
△二指絕言之境。】

「舍利弗取要言之無量無邊未曾有法佛悉成就。」

【取要言之是指實境要者則莫過于實無量無邊
未曾有法是指權境又舉要是剏指之端無量無
邊是指權未曾有法是指實言此二法佛悉成就
修道得故此那可說若單明一事不應言悉若雙
指權實其義明矣。
△二正絕言歎二初正絕言歎。】

「止舍利弗不須復說。」

【印師云欲因止生其疑請之心觀師云實法難知
故先抑止驚其常情今明此法深寂言語道斷體
不可說故止而歎之設慈悲為說聞不能解傷其
善根是故止也。
△二釋止歎意二初明佛是最上
人修得最上法故不可說二初明最上人權實橫
滿不可說。】

「所以者何佛所成就第一希有難解之法。」

【此釋止歎之意先明權實橫滿不可說然成就對
不成就難解對不難解即是橫明成就修道得故
故不可說。
△二明最上人權實竪深不可說。】

「唯佛與佛乃能究盡。」

【唯佛與佛乃能究盡初中分獲未盡其源如十四
日之月光用未普獨佛與佛究竟邊底如十五日
之月體無不圓光無不徧如此豎深修道得故故
不可說。
△二明甚深境界二初略標權實章。】

「諸法實相。」

【諸法權也實相實也此一句即是總標權實。
△二
廣釋權實相。】

「所謂諸法如是相如是性如是體如是力如是作如
是因如是緣如是果如是報如是本末究竟等。」

【所謂諸法如是相等此十句今作四番釋之一約
十界二約佛界三約離合四約位經云諸法故用
十界釋之又云佛所成就第一希有之法故用佛
果釋之又云止止不須說我法妙難思故用離合
釋之又云唯佛與佛乃能究盡故用約位釋之初
約十界者謂六道四聖之十法也法雖無量數不
出十一一界中雖復多派不出十如如地獄界當
地自具相性本末亦具畜生界相性本末乃至佛
界相性本末無有缺減故毗曇毗婆沙第七云地
獄道成就他化天法即是其例餘九法界亦如是
當知一一界皆有九界十如若照自位九界十如
皆名為權照其自位佛界十如名之為實一中具
無量無量中具一所以名不可思議若照六道三
聖五如為權若照佛界四如為實當分歷歷此則
可說可示何俟止止絕言歎哉所以一中無量凡
夫雖具理絕情迷二乘雖具捨離求脫菩薩雖具
照則不周名不了了如來洞覽橫豎具足唯獨自
明了餘人所不見不可宣示止止絕言其在此耳
二約佛界釋者佛界非相非不相而名如是相指
萬善緣因故下文云眾寶莊校即其義也佛果非
性非不性而名如是性此指智慧了因故下文云
有大白牛佛界非體非不體而名如是體此指實
相正因故下文云其車高廣佛界非力非不力而
名如是力此指菩提道心慈善根力等故下文云
又於其上張設幰葢佛界非作非不作而名如是
作此指任運無功用道故下文云其疾如風佛界
非因非不因而名如是因此指四十一位故下文
云乘是寶乘遊於四方佛界非緣非不緣而名如
是緣此指一切助菩提道故下文云又多僕從而
侍衛之佛界非果非不果而名如是果此指妙覺
朗然圓因所剋故下文云直至道場佛界非報非
不報而名如是報此指大般涅槃故下文云得無
量無漏清淨之果報佛界非本非末而言本末當
知本即佛相末即佛報此自行權也佛界非等非
不等而言究竟等此指實相故標章云實相也是
自行之實即實而權故言本末即權而實故言為
等此是如來自行權實最為無上然無上相乃至
無上果報橫廣竪深而無有上故標章云諸法實
相也例亦應言諸法實性實體實力乃至應言實
究竟等但略舉一一以蔽諸如來徧照橫竪悉周
如觀掌果只為凡夫如雙盲二乘如眇目菩薩夜
視朦朧不曉不可得說所以止止絕言意在此爾
三約離合者若佛心中所觀十界十如皆無上相
乃至無上果報唯是一佛法界如海總萬流若千
車共一轍此即自行權實若隨他意則有九法界
十如相性等即是化他權實化他雖復有實皆束
為權自行雖復有權皆束為實此即自行化他權
實隨他則開隨自則合橫豎周徧開合自在雖開
無量無量而一雖合為一一而無量雖無量一而
非一非無量雖非一非無量而一而無量唯佛與
佛乃能究盡凡夫則誹謗不信二乘則迷悶不受
菩薩則塵杭未明為此義故止止絕言四約位者
一切眾生皆有實相本自有之乃是如來藏之相
貌也如是性即是性德智慧第一義空如是體即
是中道法性之理也是為三德通十法界位位皆
有若研此三德入於十信則名如是力如是作若
入四十一地名如是因如是緣若至佛地名如是
果如是報初三名本後三名末初後同是三德故
言究竟等初位三德通惡通善通賢通聖通小通
大通始通極雖在惡而不沈在善而不升在賢而
不下在聖而不高雖在小不窄在大不寬在始非
新在極非故故是不可思議不可得說止止絕言
耳復次三德究竟等者十界相性權實開合差別
若干以平等大慧如實觀之究竟皆等若迷此境
即有六界相性名為世諦若解此境即有二乘相
性名為真諦達此非迷非解即有菩薩佛果性相
中道第一義諦若以此慧等於俗諦俗諦非迷等
於真諦真諦非解非解非迷雙非迷解但名平等
若雙照者權即是實實即是權雖二而不二亦名
究竟等又權實不二之境若七種方便不能以不
二之境唯有諸佛以不二智等不二境故言究竟
等。】

「爾時世尊欲重宣此義而說偈言。」

【△二偈頌二初頌長行二初頌寄言歎二初合歎
二佛二智二初頌諸佛二智。】

「世雄不可量諸天及世人一切眾生類無能知佛者。」

【此兩行合歎二佛二智今初一句世雄者頌上諸
佛智慧不可量者頌上甚深無量此頌諸佛實智
也次三句頌上諸佛權智此有三異一上舉人又
標法故云諸佛智慧今頌但頌人葢將人以美法
故云世雄二者上文開歎今合歎以法別故須開
以人總故須合三者上云一切二乘不知今言一
切眾生類不知是則成乎三異。
△二頌釋迦二智。】

「佛力無所畏解脫諸三昧及佛諸餘法無能測量者。」

【佛力下後一行頌歎釋迦二智佛者頌吾從成佛
也此正頌實智力無畏等頌諸功德是頌權智餘
法者即指化他之權是實智之餘助正頌上種種
因緣也。
△二合頌二佛釋歎結歎。】

「本從無數佛具足行諸道甚深微玅法難見難可了
於無量億劫行此諸道巳道場得成果我巳悉知見。」

【此兩行合頌釋歎結歎本從無數佛具足行諸道
此頌上諸佛釋歎佛曾親近百千諸佛盡行道法
之文甚深微妙法頌上結歎實智成就甚深未曾
有法難見難可了頌上結歎權智意趣難解也於
無量億劫行此諸道巳頌上釋釋迦知見波羅蜜
皆巳得具足之文其上二句舉因具足次下一句
舉果具足我巳悉知見一句頌上結釋迦二智如
來知見廣大之文。
△二頌絕言歎五初頌不思議
境。】

「如是大果報種種性相義。」

【如是大果報即頌不思議境但舉初後中間略可
知義字兼頌究竟等。
△二追頌指絕言境。】

「我及十方佛乃能知是事。」

【我及十方佛乃能知是事追頌取要言之佛悉成
就也。
△三追正頌絕言歎。】

「是法不可示言辭相寂滅。」

【是法不可示言詞相寂滅追頌止止不須說也實
相非方所故不可示非言語道故言辭相寂滅。
△
四揀不知之人八初總揀不入。】

「諸餘眾生類無有能得解。」

【初總揀不入者即七方便也。
△二揀能入。】

「除諸菩薩眾信力堅固者。」

【除諸菩薩眾信力堅固者此揀能入也即圓教十
信故言信力堅固者長行明究竟佛知頌中明初
信知互舉耳。
△三揀二乘不知。】

「諸佛弟子眾曾供養諸佛一切漏巳盡住是最後身
如是諸人等其力所不堪。」

【諸佛弟子眾乃至其力所不堪揀二乘不知也。
△
四舉身子不知。】

「假使滿世間皆如舍利弗盡思共度量不能測佛智。」

【此四行半初假使下一行舉身子不知盡思共度
量者即極力竭智之謂。
△五舉諸大弟子不知。】

「正使滿十方皆如舍利弗及餘諸弟子亦滿十方剎
盡思共度量亦復不能知。」

【△六舉支佛不知。】

「辟支佛利智無漏最後身亦滿十方界其數如竹林
斯等共一心於億無量劫欲思佛實智莫能知少分。」

【△七舉發心菩薩不知。】

「新發意菩薩供養無數佛了達諸義趣又能善說法
如稻麻竹葦充滿十方剎一心以妙智於恒河沙劫
咸皆共思量不能知佛智。」

【此三行半有二意前兩行半舉發心菩薩不入發
心語通或可指六度菩薩三僧祇未斷惑者名為
發心或可指人天中攝得六度發心之語別擬通
別等發心也。
△八舉不退菩薩不知。】

「不退諸菩薩其數如恒沙一心共思求亦復不能知。」

【次一行揀不退菩薩亦不知通教不退斷界內惑
是故不知別理別教地前亦有證位不退行不退
等亦所不知。
△五頌唯佛能知實相境。】

「又告舍利弗無漏不思議甚深微玅法我今巳具得
唯我知是相十方佛亦然。」

【此一行半頌上難解之法唯佛能知實相之境無
漏不思議頌上結要舉權實所止之境甚深微妙
法一句頌上第一希有難解之法我今巳具得等
三句頌上唯佛與佛乃能究盡此明諸佛道同同
皆究竟故云唯我知是相十方佛亦然釋不思議
者如如意珠無毫釐之有而能雨眾寶譬實相不
生能生般若。
△二略開顯動執生疑二初明諸佛
顯實三初明諸佛道同。】

「舍利弗當知諸佛語無異。」

【此一行半明諸佛顯實諸佛語無異者此論諸佛
化道是同。
△二勸令生信。】

「於佛所說法當生大信力。」

【△三正顯真實。】

「世尊法久後要當說真實。」

【是正顯實故云世尊法久後要當說真實此即顯
真之謂所以動昔之執生今之疑故下文云將非
魔作佛正由聞此語也佛既如實語勸信何事翻
疑為防因疑起謗故須勸信耳。
△二明釋迦開三
三初正明開三。】

「告諸聲聞眾及求緣覺乘我令脫苦縛逮得涅槃者。」

【此兩行明釋迦開三文為三初一行是正明開三
將明二乘昔證俱非故言逮得涅槃又解我令脫
苦縛逮得涅槃者即擬六度菩薩乘何以知之若
修六度行即免四趣縛未能入滅度當知三祇百
劫乃得涅槃逮之言遠乃及耳又六度行前是度
他故言我令脫苦縛後取無漏故言逮得涅槃此
義推之知是六度乘也又下句云佛以方便力示
以三乘教若不指此將何為三不應重數二乘為
三乘也。
△二正斥三乘。】

「佛以方便力示以三乘教。」

【皆是虗偽。
△三出立三意。】

「眾生處處著引之令得出。」

【意是權引離諸苦故非為真實但是方便門耳。
△
二騰疑致請二初敘疑二初經家敘二初敘千二
百疑。】

「爾時大眾中有諸聲聞漏盡阿羅漢阿若憍陳如等
千二百人。」

【△二敘四眾疑。】

「及發聲聞辟支佛心比丘比丘尼優婆塞優婆夷。」

【此經家敘也騰疑致請由聞三偽一真故執動疑
生然上斥三乘皆是方便今敘疑但在二乘者以
其執重疑深是以偏舉若至下陳疑中即云求佛
諸菩薩大數有八萬亦皆有疑故知三乘僉疑亦
偏舉二乘耳。
△二正疑二初疑佛二智二初總疑
二智。】

「各作是念今者世尊何故慇懃稱歎方便。」

【何故殷勤稱歎方便即是總疑權實二智。
△二別
疑二智二初疑實智。】

「而作是言佛所得法甚深難解。」

【佛所得法甚深難解是疑實智。
△二疑權智。】

「有所言說意趣難知一切聲聞辟支佛所不能及。」

【有所言說意趣難知下是疑權智由聞諸佛語無
異要當說真實從此生疑何者佛昔說三乘智慧
同證不差但餘習有盡不盡耳今忽稱歎如來二
智非我所及是故疑佛二智也。
△二疑巳所得。】

「佛說一解脫義我等亦得此法到於涅槃而今不知
是義所趣。」

【諸聲聞人竊自疑念三乘聖道是真出要我修此
理亦到涅槃今忽言皆是方便未知何者真實故
言不知是義所趣此從上斥三為偽而生是疑。
△
二請決三初初請二初請二初長行二初陳疑。】

「爾時舍利弗知四眾心疑自亦未了而白佛言世尊
何因何緣慇懃稱歎諸佛第一方便甚深微妙難解
之法我自昔來未曾從佛聞如是說今者四眾咸皆
有疑。」

【二陳請。】

「惟願世尊敷演斯事世尊何故慇懃稱歎甚深微妙
難解之法。」

【此正請中有三請二止之文就前為三止瑤龍二
師云初止為理深難解故初請為自他求決次止
為驚疑不信次請為久植必解後止為必謗墮惡
後請為利根得益天台云佛預知三周得益前後
不俱是故三抑俟其三請。】

「爾時舍利弗欲重宣此義而說偈言。」

【△二偈頌六初頌疑實智。】

「慧日大聖尊久乃說是法。」

【此偈有十一行文為六初二句頌疑實智。
△二頌
疑權智。】

「自說得如是力無畏三昧禪定解脫等不可思議法
道場所得法無能發問者我意難可測亦無能問者
無問而自說稱歎所行道智慧甚微妙諸佛之所得。」

【自說得如是下頌疑權智。
△三明三乘四眾疑。】

「無漏諸羅漢及求涅槃者今皆墮疑網佛何故說是
其求緣覺者比丘比丘尼諸天龍鬼神及乾闥婆等
相視懷猶豫瞻仰兩足尊是事為云何願佛為解說。」

【無漏下有三行明三乘四眾有疑初句明聲聞次
句稱及求涅槃者即是明六度菩薩何以得知上
云逮得涅槃者此中稱及及者此菩薩自求涅槃
又能及他故異二乘知是菩薩也後二行明緣覺
相視懷猶預者不能果於臧否進退也兩足尊者
謂福慧二種莊嚴悉皆滿足為世間尊也。
△四明
身子疑。】

「於諸聲聞眾佛說我第一我今自於智疑惑不能了
為是究竟法為是所行道。」

【△五明佛子疑。】

「佛口所生子合掌瞻仰待願出微玅音時為如實說。」

【△六總明同疑請。】

「諸天龍神等其數如恒沙求佛諸菩薩大數有八萬
又諸萬億國轉輪聖王至合掌以敬心欲聞具足道。」

【其數如恒沙即是言恒河沙之多恒河亦云殑伽
河此翻天堂來此河從無熱惱池東畔象口流出
入于大海其沙細如麵以手掬之則沙隨水走因
而喻之。
△二第二止。】

「爾時佛告舍利弗止止不須復說若說是事一切世
間諸天及人皆當驚疑。」

【△二第二請二初請。】

「舍利弗重白佛言世尊惟願說之惟願說之所以者
何是會無數百千萬億阿僧祇眾生曾見諸佛諸根
猛利智慧明了聞佛所說則能敬信爾時舍利弗欲
重宣此義而說偈言。

法王無上尊唯說願勿慮是會無量眾有能敬信者。」

【身子再請。
△二第三止。】

「佛復止舍利弗若說是事一切世間天人阿脩羅皆
當驚疑增上慢比丘將墜於大坑爾時世尊重說偈
言。

止止不須說我法妙難思諸增上慢者聞必不敬信。」

【三第三請。】

「爾時舍利弗重白佛言世尊惟願說之惟願說之今
此會中如我等比百千萬億世世巳曾從佛受化如
此人等必能敬信長夜安隱多所饒益爾時舍利弗
欲重宣此義而說偈言。

無上兩足尊願說第一法我為佛長子惟垂分別說
是會無量眾能敬信此法佛巳曾世世教化如是等
皆一心合掌欲聽受佛語我等千二百及餘求佛者
願為此眾等惟垂分別說是等聞此法則生大歡喜。」

【願說第一法者融師云由前斥三乘是偽又聞諸
佛法久後要當說真實在二乘邊未知法華是實
但據斥三非真三外必更有法故云願說第一法
且法既深玄理須抑止在身子懇求誠切請至于
三然上聖崇法之規而猶若是況下凡而可忽耶。

△二廣開三顯一三初法說二譬說三因緣說初
文又五初正明法說二身子領解三如來述成四
授記五眾喜初文又二初長行二偈頌初文又三
初許說三初順許。】

「爾時世尊告舍利弗汝巳慇懃三請豈得不說。」

【△二誡許。】

「汝今諦聽善思念之吾當為汝分別解說。」

【諦聽是聞慧善思是思慧念之是修慧大經明四
善法為涅槃因一善知識謂如來餘則可解。
△三
揀許。】

「說此語時會中有比丘比丘尼優婆塞優婆夷五千
人等即從座起禮佛而退所以者何此輩罪根深重
及增上慢未得謂得未證謂證有如此失是以不住
世尊默然而不制止爾時佛告舍利弗我今此眾無
復枝葉純有貞實舍利弗如是增上慢人退亦佳矣
汝今善聽當為汝說。」

【五千在座所以如來三止今將許說密以威神遣
去故名揀眾罪根深重者五濁障多名罪重執小
翳大名根深未得謂得名上慢以其未得三果未
證無學有如此失謂障執慢三種之失也而不制
止者上聞開三顯一言略義隱猶未生謗足作繫
珠因緣去則有益若聞廣開三顯一乖情起謗住
則有損是故不制止也此眾無復枝葉者枝葉細
末不任器用此等執方便之方便於大非器如大
品云攀拊枝葉棄於根本是人為不黠即是此義
退亦佳矣既以小自翳復妨他大光今退無謗法
之愆復無障他之過故云佳矣上枝葉未去故如
來三止今則貞實願聞故身子四請師弟鑒機非
徒靳固問佛大慈悲何不神力使其住而不聞如
華嚴聾啞何不增狀毒皷如喜根勝意答各有所
以須知華嚴末席始開於漸未破小執故在座而
隔今諸佛法久後要當說真實正欲滅化破菴宜
須揀遣若去住俱謗宜如喜根強說今去則有益
那忽令住住則有損那忽不遣喜根以慈故強說
如來以悲故發遣問五千在座尚不蒙益去有何
益答此非當機是結緣人耳巳如上說昔大通佛
時亦有無量眾生心生疑惑世世與師俱生今皆
得度此人亦爾說大經時萬五千億人於是經中
不生信心是人於未來亦當生信例此益在不久
光明云時閻浮提中有二種人一者深信大乘方
等二者毀呰不生信樂亦斯例也汝今善聽即是
結許。
△二受旨。】

「舍利弗言唯然世尊願樂欲聞。」

【言受旨者即遵承稟命之謂唯然如禮記曲禮篇
云父召無諾先生召無諾唯而起鄭玄註云應辭
耳唯恭於諾也。
△三正說二初總明諸佛章二釋
迦章初文又二初總明諸佛章二列三世佛章初
文又四王初歎法希有。】

「佛告舍利弗如是妙法諸佛如來時乃說之如優曇
鉢華時一現耳。」

【此則法譬雙歎時乃說之者以諸佛同出五濁必
前開三後顯一實如今世尊四十餘年始顯真實
久久稀疎故言時乃說之久不說者為人不堪故
時未至故五千未遣故今人巳堪其時巳至五千
巳去故知決定說大乘故言時乃說之優曇華者
此言靈瑞三千年一現現則金輪王出此表三乘
調熟巳後方說玅法授法王記。
△二說無虗妄。】

「舍利弗汝等當信佛之所說言不虗妄。」

【汝等當信者勸信無虗妄也此理至深理與昔異
此言至妙言與昔反此行至普行與昔乖此人至
勝勝於昔劣還指客作四種之麤而今皆妙恐物
生謗故勸信也。
△三開方便三初開。】

「舍利弗諸佛隨宜說法意趣難解。」

【初明諸佛隨三種機宜說方便故云隨宜而佛意
在實物莫能解故言意趣難解。
△二釋。】

「所以者何我以無數方便種種因緣譬喻言辭演說
諸法。」

【所以者何即釋出其意舉今佛之權能釋諸佛之
方便因巧慧同故故借此釋彼我以無數方便者
諸佛開權亦如我也。
△三結　四示真實五初標
勝人法。】

「是法非思量分別之所能解唯有諸佛乃能知之。」

【是法非思量者此有兩義或作結開權或正作顯
實若結開權者佛意難知唯佛與佛乃能解了其
稟教者謂三諸佛知唯一耳若作顯實即屬後文
標人法者舉無分別法唯是佛所知佛以無分別
智解知無分別法即是顯實也。
△二標出世意。】

「所以者何諸佛世尊唯以一大事因緣故出現於世。」

【唯以一大事者唯者獨也應知一大有二意初總
釋次分字釋初總釋者諸佛覺如實之相乘此實
道出應於世秪令眾生得此實相唯為此事出現
於世曾無他事除諸法實相外餘皆名魔事次分
字釋者一則一實相非五非三非七非九故言一
也其性廣博博於五三七九故名為大是諸佛出
世之儀式故名為事眾生有機感佛故名為因佛
乘機而應故名為緣是為出世之本意也而今開
三者為一弄引如人欲取先當與之雖說種種道
其實為一乘即此之義記云非五七九等者以三
五等皆是方便故皆云非三藏三乘加人天五也
加通教二乘七也加通別菩薩九也。
△三重標。】

「舍利弗云何名諸佛世尊唯以一大事因緣故出現
於世。」

【言重標者將欲分別更重提起為解釋之端又此
大事佛所尊重如釋論中明父王欲多聞太子名
數數說之無有厭足應知此法希奇所以如來四
十餘年祕而不說今將顯揚豈得率爾於是殷勤
再四提撕生眾欽渴使彼誠心肅仰良在斯焉。
△
四正釋四初理一二初釋。】

「諸佛世尊欲令眾生開佛知見使得清淨故出現於
世欲示眾生佛之知見故出現於世欲令眾生悟佛
知見故出現於世欲令眾生入佛知見道故出現於
世。」

【此釋理一復為四意一約四位二約四智三約四
門四約觀心一約四位者四諦境不可知見約於
智眼乃能知見應知二智四眼不能知見唯一切
種智佛眼則能知見經云欲令眾生開佛知見則
不論佛果自知自見若偏語佛果即失眾生若語
眾生則無佛知見故不可偏取且三教行人雖是
眾生未有佛眼佛智故不能知見實相今圓教四
位亦是眾生又分得佛眼佛智則眾生義成智見
義亦成故寄此四位以釋理一如瑞相中天雨四
華表於萬善同歸得入四位乘四位華以趣佛果
故約位顯理也開者即是十住初破無明開如來
藏見實相理何者性德之理而為通別兩惑之所
染著難可了如故初心能圓信圓伏而未能斷不
名為開若內加觀行外藉法雨資助破通別惑藏
顯出真修真性知見朗然開發如日出闇滅眼目
有用故名為開緣修破惑故名使得清淨仁王云
入理般若名為住住於十住小白華位也示者惑
障既除知見體顯體備萬德法界眾德顯示分明
故名為示即是十行大白華位也悟者障除體顯
法界行明事理融通更無二趣攝大乘師云如理
智如量智今理量不二故名為悟即十迴向小赤
華位也入者事理既融自在無礙自在流注任運
從阿到茶入薩婆若海如攝大乘師云如理如量
通達自在如量知見能持眾德如理知見能遮諸
惑即是十地大赤華位也然圓道玅位一位之中
即具四十一地功德祇開即具示悟入等更非異
心但如理知見無有分別淺深之相欲顯如量知
見故分別四位耳發心畢竟二不別如是二心前
心難既云難易即知初心與畢竟心應有明晦淺
深之別猶如月體初後俱圓故有朔望之殊須知
四位知見皆明照實相而說開入之異次約四智
者今欲以圓教四智對於四位不如般若中通教
釋也一道慧謂見道實性實性中得開佛知見二
道種慧知十法界諸道種別解惑之相一一皆示
佛知見三一切智知一切法一相寂滅寂滅即悟
佛知見四一切種智知一切法一相寂滅相種種
行類相貌皆識即入佛知見又道慧如理名開道
慧如量名示一切智理量不二稱悟一切種智理
量雙照為入此亦約實理無淺深中而淺深分別
也三約圓教四門橫釋四句此如空門一空一切
空即開佛知見有門一有一切有即示佛知見亦
空亦有門一切亦空亦有即悟佛知見非空非有
門一切非空非有即入佛知見能通則四所通則
一開示悟入是能通之門所知所見是所通之理
四約觀心釋觀於心性三諦之理不可思議此觀
明靜名為開雖不可思議而能分別空假中心宛
然無濫名為示空假中心即三而一即一而三名
為悟又空假中心非空假中而齊照空假中名為
入是為一心三觀而分開示悟入之殊也所以四
種釋者當知見理由位位立由智智發由門門通
由觀觀故則門通門通故智成智成故位立位立
故見理見理故名為理一。
△二結成。】

「舍利弗是為諸佛唯以一大事因緣故出現於世。」

【是結成理一。
△二人一。】

「佛告舍利弗諸佛如來但教化菩薩。」

【但教化菩薩者若就昔方便為教化三乘理實而
言但化菩薩如彼窮子自謂客作賤人長者所觀
實為巳子即是人一也。
△三行一。】

「諸有所作常為一事唯以佛之知見示悟眾生。」

【諸有所作者諸三乘眾行名之為諸為圓故諸即
是一事此行何所至到唯趣佛之知見即是行一
意也。
△四教一。】

「舍利弗如來但以一佛乘故為眾生說法無有餘乘
若二若三。」

【但以一佛乘者圓頓之教名一佛乘故序品云說
大乘經即是教義也自別教巳去皆名有餘之說
即不了義非佛一乘今言但以一佛乘者純說佛
法圓教乘也無餘乘者無別教帶方便有餘之說
無二者無般若中之帶二無三者無方等中所對
之三也如此二三皆無況三藏中之三耶。
△五總
結法同。】

「舍利弗一切十方諸佛法亦如是。」

【△二三世佛章三初過去佛二初開權。】

「舍利弗過去諸佛以無量無數方便種種因緣譬喻
言辭而為眾生演說諸法。」

【△二顯實。】

「是法皆為一佛乘故是諸眾生從諸佛聞法究竟皆
得一切種智。」

【是法皆為一佛乘故明顯實也例上一佛乘即是
教一從諸佛聞法是誰聞於法法被眾生兼得人
一究竟皆得一切種智種智所知即是理一能知
即是行一雖不次第四一兼足。
△二未來佛二初
開權。】

「舍利弗未來諸佛當出於世亦以無量無數方便種
種因緣譬喻言詞而為眾生演說諸法。」

【如文可解。
△二顯實。】

「是法皆為一佛乘故是諸眾生從佛聞法究竟皆得
一切種智。」

【如文可解。
△三現在章三初標出世意。】

「舍利弗現在十方無量百千萬億佛土中諸佛世尊
多所饒益安樂眾生。」

【例如諸佛章中唯以一大事因緣出現於世此亦
如是唯為饒益安樂眾生故而出於世也。
△二開
權。】

「是諸佛亦以無量無數方便種種因緣譬喻言詞而
為眾生演說諸法。」

【△三顯實二初別明現在教一行一。】

「是法皆為一佛乘故是諸眾生從佛聞法究竟皆得
一切種智。」

【△二總明三世人一理一。】

「舍利弗是諸佛但教化菩薩欲以佛之知見示眾生
故欲以佛之知見悟眾生故欲令眾生入佛知見故。」

【此是開權顯實之文文具四一其義可見記云現
在佛章從初即是開權顯實從舍利弗是諸佛下
即當總文故前料揀中云三世佛章各明教行後
總明人理凖此應先開章云先別次總今不先開
者由下總文中既無開權之總唯有顯實一文故
對三世各有權實以故總別不便故也故合在現
在佛章中共成文足故云文具也。
△二釋迦章五
初開方便權。】

「舍利弗我今亦復如是知諸眾生有種種欲深心所
著隨其本性以種種因緣譬喻言詞方便力而為說
法。」

【我即現在釋迦佛也先三後一如彼四佛不異故
言亦復如是知諸眾生有種種欲者即是五乘根
性欲也過去名根現在名欲未來名性深心所著
者即是根也方便即是隨宜開三乘權法記云知
諸眾生去感也種種因緣去應也。
△二顯四真實。】

「舍利弗如此皆為得一佛乘一切種智故。」

【如此等者指權是實也佛乘是教一一切是行一
種智所知是理一。
△三舉五濁釋方便。】

「舍利弗十方世界中尚無二乘何況有三舍利弗諸
佛出於五濁惡世所謂劫濁煩惱濁眾生濁見濁命
濁如是舍利弗劫濁亂時眾生垢重慳貪嫉妬成就
諸不善根故諸佛以方便力於一佛乘分別說三。」

【十方世界尚無二乘何況有三將舉五濁先標其
意然上巳說諸佛開權顯實未明隱實施權其法
清淨湛一如空尚無帶二(般若)帶三(方等)之權況有單
三(三乘)單五(加人天)之權祇為五濁障重實不得宣須
施單五單三之權亦施帶二帶三之權故言於一
佛乘分別說三言五濁者自有四別所謂唱數列
名體相釋結之四唱數列名如文可解言如是者
明五濁體相也但濁體及相不可具說略云如是
也劫者梵語劫波此翻時分當知劫濁無別體劫
是長時剎那是短時但約四濁立此假名名為劫
濁眾生濁亦無別體攬見慢果報三濁立此假名
名眾生濁煩惱濁指五鈍使為體見濁指五利使
為體命濁指連持色心為體若論五濁相者當知
四濁增劇聚在此時所謂瞋恚增劇刀兵起貪欲
增劇饑餓起愚癡增劇疾疫起三災起故煩惱倍
隆諸見轉熾麤弊色心惡名穢稱摧年減壽眾濁
交湊如水奔昏風波皷怒魚龍攪撓無一憀賴時
使之然亦如劫初光音天墮地地使有欲亦如忉
利諸天入麤澀園園生鬪心是名劫濁相煩惱濁
者貪海納流未嘗飽足瞋虺吸毒撓諸世間癡闇
頑嚚過於漆墨慢高下視陵忽無度疑網無信不
可告實是為煩惱濁相見濁者無人謂有人有道
謂無道十六知見六十二等猶如羅網又似稠林
纏縛屈曲不能得出此是見濁相眾生濁者攬於
色心立一主宰譬如黐膠無物不著流宕六道處
處受生如貧如𥏧名長名富是為眾生濁相命濁
者朝生暮殞晝出夕沒波轉烟迴瞬息不住此是
命濁相若約次第者煩惱見為根本從此二濁成
於眾生從眾生則有連持命此四輕時謂為劫濁
也。
△四揀偽敦信二初揀真偽二初揀非真弟子。】

「舍利弗若我弟子自謂阿羅漢辟支佛者不聞不知
諸佛如來但教化菩薩事此非佛弟子非阿羅漢非
辟支佛。」

【此名揀偽敦信若佛弟子自能信解若不信解非
真弟子亦非羅漢所以敦逼時眾令信受解於中
有兩意初不聞不知非真弟子次聞不信受成增
上慢如世弟子隨順師法繼嗣傳燈若不聞不知
則無法可順何謂弟子且如來昔說五濁開三汝
既隨順而得涅槃得聞得知名為弟子今五濁既
除為汝說一何意不聞不知不聞者即不聞教一
不知者即不知行一非真即非理一非弟子即非
人一也。
△二不信成上慢。】

「又舍利弗是諸比丘比丘尼自謂巳得阿羅漢是最
後身究竟涅槃便不復志求阿耨多羅三藐三菩提
當知此輩皆是增上慢人所以者何若有比丘實得
阿羅漢若不信此法無有是處。」

【又舍利弗下是第二明不信成增上慢此敦其使
信何者汝自謂是後身身尚無量實非後身汝自
謂究竟猶餘二百由旬實非究意未得謂得豈非
增上慢也真羅漢者濁除根利知非究竟信真是
法未是後身不起上慢知非究竟信於究竟即信
是理一無增上慢即成行一信則信教是為教一
是佛弟子則人一也。
△二開除釋疑二初開除二
初除佛滅後。】

「除佛滅度後現前無佛。」

【開除釋疑者先開除謂除佛滅後不成增上慢若
佛在世正說此經不信不受非真羅漢成增上慢
若佛滅後方得羅漢偏執權經不信圓法聽許非
增上慢。
△二信人難得。】

「所以者何佛滅度後如是等經受持讀誦解義者是
人難得。」

【所以者何佛滅下明好人難得深經難解亦不成
上慢又佛雖入滅此經尚在不信不受應是上慢
即得開除佛滅度後雖有此經解其文義此人難
遇致令羅漢不信不解亦聽許非增上慢。
△二釋
疑。】

「若遇餘佛於此法中便得決了。」

【若佛滅後解經之人難遇至若得羅漢者即永入
涅槃耶即釋云是人雖生滅度之想捨命巳後便
生界外有餘之國值遇餘佛得聞此經即便決了
釋論第九十三釋畢定品云羅漢受先世身身必
應滅住在何處而具足佛道答羅漢三界有漏因
緣既盡更不復生三界出於界外有淨佛土無煩
惱名於是國土佛所聞法華經具足佛道即引法
華云有羅漢若不聞法華自謂得滅度我於餘國
為說是事汝皆作佛論既引經為證今釋經還將
論解南嶽師云餘佛者四依也羅漢遇之聞經決
了又羅漢修念佛定見十方佛為說此經便得決
了又凡夫行人苦到懺悔見十方佛為說亦得決
了。
△五無虗妄三初勸信釋迦。】

「舍利弗汝等當一心信解受持佛語。」

【此明無虗妄為止物機謗心此為三初勸信釋迦
實說故云汝等當一心信解受持佛語。
△二勸信
諸佛。】

「諸佛如來言無虗妄。」

【次勸信諸佛故云諸佛言無虗妄由諸佛道同彌
加信受。
△三結成不虗。】

「無有餘乘唯一佛乘。」

【後結成不虗故云無有餘乘唯一佛乘也。】

「爾時世尊欲重宣此義而說偈言。」

【△二偈頌二初頌上許答二初頌揀許二初頌五
千退席。】

「比丘比丘尼有懷增上慢優婆塞我慢優婆夷不信
如是四眾等其數有五千不自見其過於戒有缺漏
護惜其瑕疵是小智巳出眾中之糟糠佛威德故去
斯人尠福德不堪受是法。」

【須知上慢我慢不信四眾通有但出家二眾多修
道得禪謬謂聖果偏起上慢若在俗矜高多起我
慢女人智淺多生邪僻不自見其過者三失覆心
藏玼揚德不能自省是無慚人若自見過是有羞
僧於戒有缺漏者律儀有失名缺定共道共有失
名漏無道定等故內起惡覺如玉含瑕無律儀故
外動身口如玉露玼覆罪自得故名護惜小智者
不得學無學智而有世間小智妄謂有漏以為無
漏則小中之小故言小智也糟糠者以無無漏禪
定所潤故如糟以無理慧所滋故如糠是五千等
有世間禪如糟有文字解如糠封文失詮如糠而
無米也又糟糠譬其無大機。
△二頌眾巳清淨。】

「此眾無枝葉惟有諸貞實。」

【枝葉譬其非好器悉不任用故須遣之。
△二頌誡
許。】

「舍利弗善聽。」

【即頌上誡許誡令善聽也。
△二頌上正答二初頌
四佛章二頌釋迦章初文又四初總頌諸佛章二
頌過去佛章三頌未來佛章四頌現在佛章初文
又五初頌施權二初頌正施權。】

「諸佛所得法無量方便力而為眾生說眾生心所念
種種所行道若干諸欲性先世善惡業佛悉知是巳
以諸緣譬喻言辭方便力令一切歡喜或說修多羅
伽陀及本事本生未曾有亦說於因緣譬喻并祇夜
優波提舍經。」

【此章頌文與上長行有三異一彼此互無二前後
間出三開合不同上有歎法希有而無五濁頌有
五濁而無歎法上先歎法次明不虗開權顯實今
先開權顯實後明不虗上勸信與不虗合說今分
勸信隔於不虗章安云上以釋迦方便釋成諸佛
之權偈中以釋迦之實釋成諸佛顯一是四異也
諸佛所得法者修道得諸權法無量方便力下頌
上無數方便種種因緣演說諸法眾生心所念者
頌上隨宜說法頌中廣出隨宜之相即是照九界
機說七方便總言九七不可定判故言若干隨欲
之宜應用世界悉檀隨性之宜應用為人悉檀隨
惡業宜應用對治悉檀現起希望名念法門不同
名種種過去所習名性現在欣樂名欲或可習欲
成性成性生習欲善惡業者七方便傳傳迭為善
惡佛悉等佛以權智照諸方便之性欲然後以諸
因緣譬喻隨其所宜說九部經十二部如玄義中
說。
△二頌結施權意。】

「鈍根樂小法貪著於生死於諸無量佛不行深玅道
眾苦所惱亂為是說涅槃。」

【此一行半頌結施權之意當知前世根鈍今世無
機不堪聞大故言不行深玅道由前世貪著障重
今世眾苦所惱唯可聞小故言為是說涅槃。
△二
頌顯實四初頌理。】

「我設是方便令得入佛慧未曾說汝等當得成佛道
所以未曾說說時未至故今正是其時決定說大乘
我此九部法隨順眾生說入大乘為本以故說是經。」

【此三行頌理一令得入佛慧頌上一大事因緣也
決定說大乘總頌開示悟佛知見也我此九部或
云大乘有十二部小乘但有九部因彼小乘是灰
斷教無如意珠身故故無方廣部又無天鼓自然
鳴故故無無問自說部雖有授記以其少故故無
授記部此且從別作如是說通大為語大小俱有
十二部所言十二者一修多羅此云法本二祇夜
此云重頌三和伽羅那此云授記四伽陀此云不
重頌五優陀那此云無問自說六尼陀那此云因
緣七阿波陀那此云譬喻八伊帝目多伽此云本
事九闍陀伽此云本生十毗佛略此云方廣十一
阿浮達磨此云未曾有十二優波提舍此云論議
所言部者別也類也以其十二類別故新譯恐濫
部帙之部則謂之十二分教也入大乘為本者頌
上入佛知見也。
△二頌人一。】

「有佛子心淨柔軟亦利根無量諸佛所而行深妙道
為此諸佛子說是大乘經我記如是人來世成佛道
以深心念佛修持淨戒故此等聞得佛大喜充徧身
佛知彼心行故為說大乘聲聞若菩薩聞我所說法
乃至於一偈皆成佛無疑。」

【此四行半頌上諸佛如來但教化菩薩以明人一
上直云教化菩薩頌中廣出諸方便人皆成實人
有佛子心淨即別教之人為此佛子說大乘經得
記心喜則成乎圓教真實之人聲聞若菩薩者若
聲聞則兼得緣覺若菩薩則兼得六度通教等諸
菩薩也皆成佛無疑者即是七種方便無非佛子。

△三頌教一。】

「十方佛土中唯有一乘法無二亦無三除佛方便說
但以假名存引導於眾生說佛智慧故。」

【此一行三句頌上如來但以一佛乘為眾生說法
無有餘乘若二若三若十方佛唯說一法即是教
一假名引導即方便教也無有餘乘無別教中圓
入別之餘也無二者無通教中半滿相對之二也
無三者無三藏中之三也如此等二三皆是假名
字中引導諸眾生今日之法但一佛圓乘耳。
△四
頌行一。】

「諸佛出於世唯此一事實餘二則非真終不以小乘
濟度於眾生佛自住大乘如其所得法定慧力莊嚴
以此度眾生自證無上道大乘平等法若以小乘化
乃至於一人我則墮慳貪此事為不可。」

【此三行三句頌上諸有所作常為一事即行一文
也事即是行終不以小乘濟度於眾生即是頌上
常為一事之意佛自住大乘以此度眾生頌上唯
以佛之知見示悟眾生也後一行則釋不以小度
之意。
△三頌勸信二初舉果勸信二初舉內心。】

「若人信歸佛如來不欺誑亦無貪嫉意斷諸法中惡
故佛於十方而獨無所畏。」

【此二行半舉果勸信由長行中云舍利弗汝等當
信佛之所說故今文頌之若人信歸佛如來不欺
誑者明佛心清淨無明慳恡眾惡巳斷淨心中說
故是可信。
△二舉外色。】

「我以相嚴身光明照世間無量眾所尊為說實相印。」

【我以相嚴身者下一行明外色也良以身相炳著
光色端嚴內無闇惑外有光明則口無欺誑為眾
所尊說大乘印則可信受。
△二舉因勸信二初舉
昔誓願。】

「舍利弗當知我本立誓願欲令一切眾如我等無異。」

【當知我昔誓願非但自誓取菩提亦誓眾生同入
佛慧今酬誓故說是亦可信。
△二明願滿。】

「如我昔所願今者巳滿足化一切眾生皆令入佛道。」

【今菩提既滿眾生亦入汝既自證佛慧亦驗我誓
不虗此即結成舉因勸信也問本誓既普今眾生
尚多云何而言願滿答佛以三世益物今明現在
而論願滿。
△四頌五濁四初總明五濁障大。】

「若我遇眾生盡教以佛道無智者錯亂迷惑不受教。」

【若我遇眾生者中阿含十二云劫初光音天下生
世間無男女尊卑眾共生世故言眾生此據最初
也若攬眾陰而有假名眾生此據一期受報若言
處處受生故名眾生者此據業力五道流轉也正
法念云有十種眾生所謂長短方圓三角青黃赤
白紫云何眾生生死長在地獄時身受不可思議
苦心念無量無邊惡在畜生時身迭相吞噉心迭
相逼惱在於鬼時身若燒山心如沸鑊邪見熾盛
觝突癡兇在於人時身口意常作不饒益事以自
勞苦身口意常念不饒益事以自牽纏在天時躭
染六塵縱逸嬉戲不聞正法杜塞福源是名眾生
生死長也云何眾生生死短在地獄時能一念寂
靜心取戒在畜生時能一念靜心依三寶在餓鬼
時能一念靜心靜諸根在人時能修六度孝養父
母恭敬三寶以茲眾善嚴身口意在天時能捨天
樂持戒樂禪教化讀誦梵行少語是為眾生生死
短也云何眾生名方生死如鬱單越於一切物無
我所捨身必上天從天上又上天唯向升善處是
名生死方楞也云何眾生圓生死唯在三途四趣
中團欒圓轉如旋火煙迴也云何三角生死謂善
業不善業無記等是也云何眾生青生死恒入黑
闇地獄常怖怕是也云何眾生黃生死餓鬼饑羸
萎黃是也云何眾生赤生死畜生遞相食噉流血
赫然是也紫即修羅耳云何眾生白生死即謂人
中天中白業善道如諸天臨死時餘天語言汝生
人道去若人臨死知識語言汝向天中去當知兩
處是白生死又第五云心𦘕地獄黑色鬼鴿色畜
生黃人赤天白問此義云何答下說五道果報今
說五道造業以故不同耳又輪迴業報不同如見
實三昧經云從地獄來者則聲嘶忽急數數戰慄
夢見大火沸鑊等也從畜生來者暗鈍懈怠多食
性怯謇訥所為多似諸蟲畜等也從鬼來者髮黃
常饑慳貪等餘趣比知經具廣說如是等眾生云
何與佛相遇當知眾生以苦惱自煎諸佛以大悲
濟物悲與苦相對故言相遇又佛如眾生如一如
無二如天性相關故言相遇當知大悲恒愍眾生
若以人天教我則墮闇惑只免青黃赤白紫方圓
楞角等生死非教佛道若遇眾生令修小乘我則
墮慳貪此事為不可祇出二十五有若遇眾生教
令修通別我則墮偏僻失佛知見今皆令眾生得
實相妙慧體達一切皆是佛法無非正道此則盡
教以佛道生死苦永盡我常如是說但眾生根鈍
罪重不可如願過去世有佛號住無住發願使巳
國眾生同日同時成佛即日滅度又賢劫前有佛
號平等亦願巳國及十方眾生亦同一日成佛即
日滅度今日有佛復有眾生何耶佛言止止我前
所言凡得人身者頗有發願令五道同日成佛否
佛言不可以非器之身成無上道要先化三趣令
得人天然後乃可如願三趣非善道何能成佛如
人求寶聚不於空中求也。
△二別明五濁障三五
初眾生濁。】

「我知此眾生未曾修善本堅著於五欲癡愛故生惱
以諸欲因緣墜墮三惡道輪向六趣中備受諸苦毒。」

【此兩行明眾生濁善本者真如實相也不依此而
種善根故不感大也堅著五欲者即諸惡之本如
淨名云從癡有愛則我病生此之謂矣。
△二命濁。】

「受胎之微形世世常增長薄德少福人眾苦所逼迫。」

【此一行別明命濁觀心釋者一念心起即為未來
作業業即是胎胎業無窮世世不斷不斷即是增
長受胎之微形形即五陰陰亦名世壽命連持而
諸陰入世也初從父母交會之後狀如薄酪三七
如厚酪四七如凝酥五七如肧六七如肉摶七七
於肉摶上生五皰頭手脚等八七又五皰一頭兩
膊兩腕九七續生二十四皰四皰作眼耳鼻舌二
十皰為二十指十七轉現腹相漸漸皮骨分解作
諸異相生七百筋七千脈隨所須相每用一風染
之須白相白風染之乃至餘風亦如是香風故安
穩端正臭風故不安穩則醜陋邪戾後出胎食五
穀則生八萬戶蟲也。
△三見濁。】

「入邪見稠林若有若無等依止此諸見具足六十二。」

【此一行明見濁當知五見交加如稠林密茂若有
是常見若無是斷見因此二見生六十二見或云
外道計我有四句色即是我離色是我色大我小
我住色中我大色小色住我中四陰亦爾是為二
十歷三世為六十并根本為六十二也。
△四煩惱。】

「深著虗妄法堅受不可捨我慢自矜高諂曲心不實。」

【如文可解。
△五劫濁。】

「於千萬億劫不聞佛名字亦不聞正法如是人難度。」

【長時無佛法即是劫濁又上來四濁集在時中故
名劫濁濁者譬夫少土投之清水水亡清潔土失
留礙如是人難度者五濁障故不信一乘則不可
度也。
△三為五濁說小。】

「是故舍利弗我為設方便說諸盡苦道示之以涅槃。」

【如文可解。
△四明為大說小。】

「我雖說涅槃是亦非真滅諸法從本來常自寂滅相
佛子行道巳來世得作佛。」

【即是終令入大析三界妄盡滅色取空則非真滅
若達無明本無常寂即是真滅本無雖寂若不修
道無由契會故言佛子行道巳來世得作佛。
△五
頌不虗三初明釋迦先開三。】

「我有方便力開示三乘法。」

【△二明諸佛後顯實。】

「一切諸世尊皆說一乘道。」

【釋迦開三諸佛顯實此互現耳。
△三正明不虗除
疑。】

「今此諸大眾皆應除疑惑諸佛語無異唯一無二乘。」

【前權後實誠言不虗勿生疑也。
△二頌過去佛章
二初頌開三。】

「過去無數劫無量滅度佛百千萬億種其數不可量
如是諸世尊種種緣譬喻無數方便力演說諸法相。」

【△二頌顯一二初略頌上三一。】

「是諸世尊等皆說一乘法化無量眾生令入於佛道。」

【皆說一乘法即頌教一化無量眾生是頌人一令
入於佛道即頌理一兼得行一。
△二廣頌顯一二
初總約五乘顯一。】

「又諸大聖主知一切世間天人羣生類深心之所欲
更以異方便助顯第一義。」

【天人羣生類是舉諸乘以明人一更以異方便是
舉諸行以顯行一兼得教一第一義即是理一正
因佛性即第一義理若明圓妙正觀即是實相方
便不名為異若用七方便觀助顯第一義者名異
方便。
△二別約五乘顯一三初開菩薩乘。】

「若有眾生類值諸過去佛若聞法布施或持戒忍辱
精進禪智等種種修福慧如是諸人等皆巳成佛道。」

【此二行開菩薩乘也若作五乘釋者但是六度菩
薩乘若作七方便釋者則兼得通別菩薩乘何者
因三教大乘皆行六度而運心有異若以相心行
六度即三藏菩薩若以無相心即通教也若非相
非無相次第行六度即別教也今但列六度未知
定判屬誰若尋上文云更以異方便非獨六度菩
薩即三教菩薩方便也昔聞法皆巳成教一昔六
度行皆巳成行一也如是諸人等皆巳成人一皆
巳成佛道皆巳成理一也。
△二開二乘。】

「諸佛滅度後若人善軟心如是諸眾生皆巳成佛道。」

【此一行開聲聞緣覺皆入一乘何以知之如大品
歎阿羅漢心調柔輭又淨名云住調伏心是賢聖
行是以得知昔善輭心皆成今之行一諸人等者
是人一成佛道者是理一。
△三開人天乘二初約
緣因顯實十初造塔明天乘。】

「諸佛滅度巳供養舍利者起萬億種塔金銀及頗梨
硨磲與碼碯玫瑰瑠璃珠清淨廣嚴飾莊校於諸塔
或有起石廟旃檀及沈水木樒并餘材甎瓦泥土等
若於嚝野中積土成佛廟。」

【此三行半約造塔明天乘在因時至心傾財捨寶
果時任運自然受樂故是天乘也金光明最勝經
云以佛舍利如芥粟許置小塔中三十三天巳有
自然果報即其義也增一阿含云佛因手擎舍利
廣讚歎巳令於四衢而起偷婆佛言四人應起塔
何等為四謂輪王羅漢支佛佛也輪王無級羅漢
四級支佛十一級如來十三級阿難問佛如來出
世悲憫眾生滅後起塔獲大功德其餘三塔於諸
眾生有何等利佛言支佛悟法因緣入深法性能
為人天而作福田羅漢生分巳盡能為世間而作
福田輪王以十善化物以是因緣應當起塔供養
之也如來塔者高十三層辟支佛塔應十一層羅
漢四層輪王無級何以故未脫三界諸有故木樒
者長安有木名樒亦任造像又廣志云出交州字
林云香木玉云其樹似槐而香金銀頗梨硨磲碼
碯如向巳釋玫瑰者火珠也又石之奇美名玫圓
淨曰瑰郭璞云石珠也琅玕也出于崐崙開明山
栴檀沈水者栴檀巳如前釋沈水者異物志云出
日南國凡欲取時先斫委地數年令外朽爛其中
貞堅者置水則沈故得其名其次不沈名為機香。

△二明人業。】

「乃至童子戲聚沙為佛塔如是諸人等皆巳成佛道。」

【初一行明童子戲沙作塔即是人業因時汎汎悠
然作善果時作意勤求得樂故人業也童子者應
法師云七八歲巳上乃至未娶者之總名釋名曰
十五曰童故禮有有陽童牛羊無角曰童山無草
木曰童言未巾冠似之也。
△三明天業。】

「若人為佛故建立諸形像刻彫成眾相皆巳成佛道
或以七寶成鍮鉐赤白銅白鑞及鉛鍚鐵木及與泥
或以膠漆布嚴飾作佛像如是諸人等皆巳成佛道
彩𦘕作佛像百福莊嚴相自作若使人皆巳成佛道。」

【次四行約至心造像明天業文云刻彫彩𦘕作佛像
者然造像之始各有緣興故增一阿含云佛升忉利
以神足力制諸弟子不令知處二王憶佛因成大
患大臣白王應當造像供養於是優填王用牛頭
栴檀雕佛像高五尺此雕像始也時波斯匿王聞
優填王用香雕像彼乃用紫磨黃金鑄佛像亦高
五尺此鑄像始也然彼雕像初召工巧與重寶賞
無能作者毗首羯磨化為人來為王作之下斧之聲
上至忉利聞者解脫內典錄云後漢明帝永平七
年使秦景往月支國得優填王雕像尋至洛陽勅
圖聖相於西陽城門與眾景仰以為法式即此土
𦘕像始也若準冥祥記此土造像總有一十八處
故大唐弘福寺沙門彥悰撰東夏三寶感通錄文
有三卷其中卷列靈像垂應之緣乃有五十餘目
彼文之初引冥祥記云西晉愍帝建興元年吳郡
吳縣松江滬瀆口漁者華焉遙見海中有二人忽
現浮游水面漁人疑是海神遂延巫祝備牲牢迎
之風濤彌盛時有奉佛居士朱膺者聞而歎曰將
非大覺之垂降乎乃齋潔稽首迎之俄頃驚波遽
息浮江二人隨潮入浦漸近俞明始知是石像焉
像之背銘一曰維衛一曰迦葉莫測帝代而書跡
分明舉高七尺有沙門法開者來自西域乃稱經
說東方有二石像或供養奉覲者除積劫罪又東
晉周𡉏字宣佩仕至吳興太守家世奉佛其女尤
甚精進家僮捕漁忽見金光溢川映流而上尋即
投網得一金像高三尺許形相嚴麗浮水而住牽
排不動馳往白𡉏𡉏仍告女乃以人船送女往迎
彼女遙見歡喜禮敬除以手挽即得上船歸家供
養於後一夕忽夢彼佛稱左膝痛及覺往觀果有
穿處即以金釵補之然彼瑞像感騐尤多冥祥記
者即南齊太原王琰撰文有十卷鉛鍚者記云鉛
青鍚白鉛輭錫堅並名青金又物類志云或以雜
草積之數年日就月將草涎入地化成鉛鍚或以
膠漆布者優婆塞戒經不許用膠得失意罪而此
經用者古師云外國用樹膠光宅言或有處無樹
膠必須於像聽許用牛皮膠若有他物即不得用
也有言大豆汁可代膠清然牛皮終是不淨物後
得不淨果報又不淨錢不任造像可換取如法淨
錢造像又地持不許用雌黃臭物不空所譯仁王
經念誦法言其𦘕像不許用皮膠當用香膠也或
以糯米汁用調彩色為嘉又戒經不許造半身像
得失意罪皆由善相不起墮落生死中無益於事
又造像功德經有十一功德一者世世眼目清潔
二者生處無惡三者常生貴家四者身如紫磨金
色五者豐饒珍玩六者生賢善家七者生得為王
八者作金輪王九者生於梵天壽命一劫十者不
墮惡道十一者後生還能敬重三寶又云若人臨
終發言造像乃至如􂌴麥能除三世八十億劫生
死之罪。
△四明人業。】

「乃至童子戲若艸木及筆或以指爪甲而𦘕作佛像。」

【如文可解。
△五結成顯實。】

「如是諸人等漸漸積功德具足大悲心皆巳成佛道
但化諸菩薩度脫無量眾。」

【次一行半結成顯實如是諸人此成人一漸漸積
功德具足大悲心即成行一成佛道即成理一既
巳成佛復能化他但化菩薩即是教一。
△六約諸
塵供養明天業。】

「若人於塔廟寶像及𦘕像以華香幡葢敬心而供養
若使人作樂擊鼓吹角貝簫笛琴箜篌琵琶鐃銅鈸
如是眾妙音盡持以供養或以歡喜心歌唄頌佛德
乃至一小音皆巳成佛道。」

【此三行半約諸塵供養明天業以華香幡葢者幡
本作旛今亦通用敬心而供養者如大集經云佛
在世時有婆多迦過去曾作一長幡於婆尸佛塔
上從是巳來九十一劫天上人中常有大幡覆陰
其上受福快樂於後出家得羅漢果又云若人懸
幡風吹一轉受一轉輪王位乃至是幡爛壞為塵
一塵一小王位百緣經云昔有長者名曰寶葢是
長者於過去世曾將一寶珠葢於毗婆尸佛舍利
塔頭從是巳來九十一劫天上人中常有自然寶
葢以覆其頂於後值佛出家獲證聖果若使人作
樂者世本云黃帝時伶倫作樂擊鼓者世本云夷
作鼓以枹擊之云鼓也吹謂鼓吹也月令云命樂
正習吹角者通典云書傳所不載或出羗胡馬融
云出吳越間貝者大蠡也可容數升並吹之以節
樂亦出南蠻簫者世本云舜所置也其形參差象
鳳翼有十管長二尺一名籟前代有洞簫今時亦
間有也蔡邕云簫者編竹為之而有底大者二十
三管小者一十六管長則濁短則清以密蠟實其
底或增減得宜則其聲和笛者風俗通云丘仲所
造長一尺四寸有七孔琴者世本云神農所造又
琴操云伏義作琴所以修身理性反其天真耳白
虎通云琴者禁也謂所以禁止淫邪正人心也廣
雅云長三尺六寸以象三百六十日五絃象五行
大絃為君寬和而溫小絃為臣清廉不亂文王武
王加二絃以合君臣之恩也爾雅云大琴謂之離
有二十七絃今無其器琴譜云弄琴之法急若繁
星不亂緩如流水不絕其間作用若孤雲在太虗
爾箜篌者白虎通云漢武帝命樂工候調作或云
候暉造其聲坎坎然以應奏節故謂之坎候其聲
訛轉為空候耳候者因彼樂工而得名也琵琶者
漢遣烏孫公主嫁昆彌念其道行故思慕無已使
工巧裁箏筑為馬上之樂以手推却前後而奏聲
故名琵琶耳鐃者通典云鐃如編鐘而無舌有柄
搖之以止鼓又漢鼓吹曲有鐃歌釋名曰鐃者謂
其聲鐃鐃然因以名之銅鈸者疏云長安人呼露
盤為銅鈸唄者或云唄匿此云讚頌本出于西方
此土按梁宣騐記云陳思王姓曹名植字子建魏
武帝第三子十歲善文藝私製轉七聲植曾游漁
山於巖谷間聞誦經聲遠谷流美乃效之而製其
聲又佛道論衡云陳思王幼含珪璋十歲能文每
讀內典輙踟蹰嗟玩以為至道之宗極也用是遂
製轉讀七聲為升降曲折之響世之諷誦咸憲章
焉甞游漁山忽聞空中梵天之響清颺哀婉中心
有感獨聽良久其間從者莫得而聞植則深感神
理彌悟法音因慕其聲遂節寫為梵唄撰文製章
傳為後式以故梵聲光顯始於此也又賢愚經云
波斯匿王欲行征伐時祇桓中有一比丘形極矬
陋而彼音聲奇美清徹異常震聲高唄韻益和暢
軍眾傾耳無有厭足王乃問佛今是比丘以何因
緣形貌醜陋其聲乃爾佛告大王過去有佛名曰
迦葉度人訖巳便般涅槃王收舍利起塔供養即
勅監典各主一邊一監懈怠功獨不成王遂責之
其人懷恐便白至言此塔太高何時當成及王去
後其塔繼就顯然可觀其人即便悔前過咎持一
金鈴著塔剎頭仍立誓言願我生生音聲極妙當
來有佛號釋迦文令我得見度生死苦以是因緣
果報若斯以嫌塔高報身矬短以施鈴故今蒙解
脫獲妙音響毗尼母論云佛告諸比丘聽汝等唄
唄者即是言說之辭十誦律云為諸天聞唄心喜
故也或音樂舞伎螺鈸蕭韶發歡喜心種種供養
昔者提婆颺唄清響徹於淨居釋尊入定琴歌震
於石室當知園林樓觀是入法界之法門音聲語
言總成佛事之法語。
△七散心塵供明人業。】

「若人散亂心乃至以一華供養於𦘕像漸見無數佛。」

【前一行約散心用塵供養明人業也大思惟經云
若不散華獻佛雖得往生依報不具賢愚經云舍
衛國中有豪富長者生一男兒面貌端嚴天雨眾
華積滿其舍遂名天華乃至出家得羅漢果阿難
白佛天華何福而得如是佛言過去有佛名毗婆
尸有一貧人見僧歡喜即於野澤釆眾草華用散
大眾爾時貧人者今天華是以散華故九十一劫
身體端正意有所須隨念即至因果經云若以一
華散空供十方佛乃至畢苦其福不盡。
△八身業
供養明天人。】

「或有人禮拜或復但合掌乃至舉一手或復小低頭。」

【禮拜一句五體著地是上禮即天業合掌低頭是
中禮是人業應知禮拜則屈伏無明深投覺地至
若致敬之極當如樹倒山崩所以業報差別經云
禮佛一拜從其膝下至金剛際一塵一轉輪王位
獲十種功德一得妙色身二出言人信三處眾無
畏四諸佛護念五具大威儀六眾人親附七諸天
愛敬八有大福德九命終往生十速證涅槃三藏
勒那云發智清淨禮者良由達佛境界慧心明利
了知法界本無有礙由我無始順於凡俗非有有
想非礙礙想今達自心虗通無礙故行禮拜隨心
現量禮於一佛即禮一切佛禮一切佛即是禮一
佛何則由如來法身體用融通故也所以禮佛一
拜則是徧通法界於六道四生同作佛想文殊菩
薩云心不生滅故敬禮無所觀內行平等外順修
敬內外冥合名平等禮天台云當禮拜時雖不見
能禮所禮然而影現法界一一佛前皆見自身而
禮拜也然散華禮拜之文既出經論本乎金口誠
實之言因便引明以助思修共期佛果餘皆準此。

△九結成顯實。】

「以此供養像漸見無量佛自成無上道廣度無數眾
入無餘涅槃如薪盡火滅。」

【此一行半是結成非但顯實自成佛道亦能開權
化他薪盡涅槃也故云廣度無數眾入無餘涅槃
也。
△十口業供養明人業。】

「若人散亂心入於塔廟中一稱南無佛皆巳成佛道。」

【次一行約口業例上應具天人業今但出人業一
稱南無佛者南無甚眾當知只是歸命之義而云
救我度我等也一稱佛名而成佛道者此約今經
開顯之意以判之是則屬乎通記觀經亦云一稱
佛名能消八十億劫生死重罪寶積經云高聲念
佛魔軍退散文殊般若經云眾生愚鈍觀不能解
但令念聲相續自得往生智度論云譬如有人初
生墮地即能日行千里足一千年滿中七寶以用
布施不如有人於後惡世稱佛一聲其福過彼大
品般若云若人散心念佛乃至畢苦其福不盡增
一阿含云以四事供養滿閻浮提一切眾生善心
相續稱佛名號於一食頃功德過上不可思議無
能量者三昧寶王論云浴大海者用於百川念佛
名者必成三昧亦猶明珠投於濁水濁水不得不
清念佛攝於亂心亂心不得不佛既契之後心佛
雙亡雙亡定也雙照慧也定慧既均亦何心而不
佛又何佛而不心心佛既然是則萬境萬緣無非
三昧者也所以業報差別經云高聲念佛誦經者
有十種功德一能排眠二天魔怖懼三聲徧十方
四三途息苦五外聲不入六令心不散七勇猛精
進八諸佛歡喜九三昧現前十生於淨土大集經
云或一日夜或七日夜不作餘業小念見小大念
見大又般若經文殊問佛云何速得阿耨菩提佛
答有一行三昧欲入此三昧者應須於空閒靜處
捨諸亂意不取相貌繫念一佛專稱名字隨佛方
所端身正向能於一佛念念相續此即是念中得
見過去未來現在諸佛晝夜常說智慧辨才終不
斷絕報恩經云華林園第三大會有九十二億人
而成佛者此是於今釋尊遺法之中一稱南無佛
人也以是而知佛力難思玄通罕測如石吸鐵似
水投河慈善根力任運如是至心信者靈感昭然
方今濁世唯此為真誡簡要之門偉遇易行之道
所以廣引明據實彼信心賢者能遵定蒙深益。
△
二約了因顯實。】

「於諸過去佛現在或滅後若有聞是法皆巳成佛道。」

【此一行明了因種子例上皆具有相非有相非無
相至心散心等五乘種子今皆開之令入一實若
至心聞一句是天業若散心聞一句是人業問何
意約過去佛門廣明五乘答三世諸佛皆有開權
但未來未起現在始行於證義弱過去開權巳久
其受化之人皆成四一並於十方施權顯實證義
事強搆之虗言不如驗之以實故於過去佛廣說
五乘於義為便。
△二頌未來佛章二初頌開三。】

「未來諸世尊其數無有量是諸如來等亦方便說法
一切諸如來以無量方便。」

【此下一行半頌開三如文可解。
△二頌顯一四初
頌人一。】

「度脫諸眾生入佛無漏智若有聞法者無一不成佛。」

【此五行頌顯一初度脫諸眾生一行頌人一。
△二
頌行一。】

「諸佛本誓願我所行佛道普欲令眾生亦同得此道。」

【次諸佛本誓願一行頌行一佛所行道誓令得此
道豈非行一也。
△三頌教一。】

「未來世諸佛雖說百千億無數諸法門其實為一乘
諸佛兩足尊知法常無性佛種從緣起是故說一乘。」

【三未來諸世尊兩行頌教一知法常無性者實相
常住無自性乃至無無因性無性亦無性是名常
無性記云知法常無性等一實理上性相二空無
性性空即無四性既云實相無自性等故知即是
理性性空性空既爾相空準知無性亦無即是相
空故知經中一無性言具二無性即是無性性無
相性也本自有之故曰常無知者照也具如止觀
第五不思議境中一念三千非自他等既無四性
一念亦無即是性空既無一念無念亦無即是相
空即是不思議之二空也若不了今家依於智論
中論等準理準義緣於心性立此二空諸無可準
非用法相者之所逮也故於實道須閑修性若本
自二空即是性德若推檢入空即是修得推而不
成須修萬行正助合行行中具足一切諸行方名
緣因聞斯義巳方乃名開問世間因緣可以四句
了生無生今性本淨非關緣起何須以此四句推
之答世緣起法亦本無生但由情計謂之為生理
性亦爾由謂自他等故須推之二空不顯尚須更
約續待推檢況因緣耶佛種從緣起者中道無性
即是佛種迷此理者由無明為緣則有眾生起解
此理者由教行為緣則有正覺起欲起佛種須一
乘教此即頌教一也又無性者即正因佛性也佛
種從緣起者即是緣了以緣資了正種得起一起
一切起如此三性名為一乘也。
△四頌理一。】

「是法住法位世間相常住於道場知巳導師方便說。」

【四是法住法位一行頌理一也眾生正覺一如無
二悉不出如皆如法為位也世間相常住者出世
正覺以如為位亦以如為相位相常住世間眾生
亦以如為位亦以如為相豈不常住世間相既常
住豈非理一又釋世間者即是陰界入也常住者
即正因也然此正因不即六法緣了不離六法正
因常故緣了亦常故言世間相常住也於道場知
巳此舉果釋成開權顯實道場朗然斯理久暢物
情障重方便施三。
△四頌現在佛章三初頌施化
意。】

「天人所供養現在十方佛其數如恒沙出現於世間
安穩眾生故亦說如是法。」

【此四行半頌現在佛章上文有四今但頌三惟不
頌後結於中初一行半是頌施化之意正為安穩
眾生。
△二顯實。】

「知第一寂滅以方便力故雖示種種道其實為佛乘。」

【頌上顯實知第一寂滅即頌理一其實為佛乘或
頌教一或頌行一。
△三開權。】

「知眾生諸行深心之所念過去所習業欲性精進力
及諸根利鈍以種種因緣譬喻亦言辭隨應方便說。」

【是頌開權如文。
△二頌釋迦章二初略頌上權實
二初頌顯實。】

「今我亦如是安穩眾生故以種種法門宣示於佛道。」

【此兩行略頌上權實為下總譬作本所言譬本者
然上根巳悟中根未曉故須作喻還譬上法然譬
不孤起承躡有由故言譬本也今約總頌中有六
意得為總譬六義作本偈云今我亦如是我即釋
迦是一化之主為下有大長者譬作本安穩者即
大涅槃常樂住處也此處寂靜無五濁障故名安
穩安穩對不安穩不安穩即三界生死行化之所
有五濁障名不安穩此即為下火宅譬作本眾生
即是五道受化之徒為下五百人譬作本又安穩
者即是安穩法還對不安穩法不安穩者即五濁
法也為下火起譬作本種種法門即對不種種為
下唯有一門譬作本。
△二頌開權。】

「我以智慧力知眾生性欲方便說諸法皆令得歡喜。」

【知眾生性欲者即是五道根性有三乘之差別為
下三十子譬作本向上即是略頌權實向下即是
為總譬本本末相承文義整足至下譬喻品中當
更引上證下記云本末相承等者本法說也末譬
等也。
△二廣頌上六義六初頌五濁開三二頌施
方便化三頌顯實四頌歎法希有五頌不虗六頌
敦信初文又三初約能見之眼。】

「舍利弗當知我以佛眼觀。」

【初半行一字明佛眼觀見為後長者能見譬作本
我以佛眼觀見者下文云長者在門外立舉下證
上因知佛在法身之地以常寂佛眼圓照羣機若
根利濁輕則以盧舍那像說一乘法若根鈍濁重
則脫瓔珞以老比丘像驚入火宅方便開三秖是
于時鑒機故言我以佛眼觀見也問若觀色法應
用天眼若分別根機應用法眼云何言以佛眼見
耶答佛眼圓通舉勝兼劣又四眼入佛眼皆名為
佛眼。
△二明所見五濁。】

「見六道眾生貧窮無福慧入生死險道相續苦不斷
深著於五欲如犛牛愛尾以貪愛自蔽盲瞑無所見
不求大勢佛及與斷苦法深入諸邪見以苦欲捨苦。」

【次六道眾生下有兩行三句四字明所見五濁貧
窮無福慧半行頌眾生濁也入生死險道相續苦
不斷頌命濁也深著於五欲一行頌煩惱濁也不
求大勢佛及與斷苦法頌劫濁也深入諸邪見以
苦欲捨苦頌見濁也或云五熱炙身欲望捨苦反
得苦報或云諸見即是受受即是苦行此苦因望
欲捨苦豈可得耶普曜曰明五道源來五戒為人
十善生天慳貪墮餓鬼觝突墮畜生十惡墮地獄
無五趣五陰六衰則是泥洹不處生死不住泥洹
便受菩提決地獄者此方之名胡稱泥梨秦言無
有無有喜樂無氣味無歡無利故云無有畜生者
形旁行旁故名畜生亦云旁生或云徧有以由此
趣徧於五道四天及三十三天皆悉徧有也然上
天所乘象馬等是福業化作非眾生數也又畜生
者名盲瞑盲瞑者無明多故名畜生劫初時皆解
聖語後因飲食異則諂曲心行其語皆變遂不復
能語鬼者胡言闍梨哆秦言祖父眾生最初生彼
道名祖父後生者亦名祖父又慳貪墮此趣此趣
多饑渴故名餓鬼亦被諸天驅使亦希望飲食故
名餓鬼人者胡言摩㝹奢此云意昔頂生王初化
諸有所作當善思惟善籌量善憶念即如王教諸
有所作先思量憶念故名人為意又人能息意能
修道得達分又云人名慢五道中多慢者稱人趣
也阿修羅者修羅名天阿言非非天故稱阿修羅
謂彼常與天鬬又無天行天者天然自然勝樂勝
身勝故天名勝眾事悉勝於餘趣常以光自照故
名為天阿含云眾生是假名界是法五趣眾生與
法界和合也若眾生行不善心時與不善界俱行
善心時與善界俱行勝心時與勝界俱行鄙心時
與鄙界俱是故比丘當作是學善種種界前是因
緣釋六趣後似觀心釋六趣也然此六趣是名輪
迴死此生彼初無休息如汲井輪互為高下凡聖
相望是六界趣總名不善未脫生死之輪故華嚴
云若人欲了知三世一切佛應觀法界性一切唯
心造當知心能天堂心能地獄乃至四聖總由一
心智者審思常當觀察如善牧人莫令縱逸犯人
苗稼矧以初心博地昏散交馳二六時中恒宜檢
束久久性成任運合道超凡預聖豈不幸哉𤛆牛
者獸如牛而尾長說文云酉南夷有髦牛牛愛其
尾就身護尾人愛其尾故殺其身譬如人貪五欲
而害其身亦猶是也。
△三明起大悲赴應。】

「為是眾生故而起大悲心。」

【而起大悲心者上舉能見次明所見今明大悲熏
心應入三界施設方便引趣佛慧。
△二頌施方便
化二初念用大化不得三初擬宜。】

「我始坐道場觀樹亦經行於三七日中思惟如是事
我所得智慧微妙最第一。」

【此一行半明念用大乘化之不得則為下身手有
力而不用之寢大譬作本初明擬宜也始坐道場
者然至理無時假時化物為化之初故言始也事
釋者初在此處修治得道故言道場坐此樹下得
三菩提故名道樹又感樹恩故觀察念地德故經
行道成賽澤之時欲以大法擬宜眾生也觀心釋
者樹即十二因緣之大樹深觀緣起自成菩提欲
以無漏法林樹蔭蓋眾生故言觀樹經行者大乘
三十七品是行道法自以道品履一切地得成佛
道欲以此法化度眾生是故起行也問樹地無有
分別豈須報恩耶答未曾有經云秪以通化傳法
名報恩過去因果經云佛成道初一七日思惟我
法微妙無能受者二七日思惟眾生上中下根三
七日思惟誰應先聞法即至波羅奈為五人說四
諦陳如得法眼淨頞鞞䟦提十力迦葉摩訶男拘
利未得道佛重說四諦四人得法眼淨佛又說五
陰無常苦空非我五人得阿羅漢佛為佛寶四諦
為法寶五人及佛是六阿羅漢即是僧寶三寶之
興始於此也三七日者舊云思理教等又云勸誡
等瑤師云事之至深至聖猶思而後行一七思惟
佛智微妙二七思眾生根性不同三七思法藥萬
品即舉偈證之我所得智慧微妙最第一眾生諸
根鈍云何而可度今明佛在法身之地寂而常照
恒以佛眼洞覽無遺豈始至道場淹留三七方思
此事言三七者明有所表表佛初欲三周說法故
假言三七耳初七思法說次七思譬說後七思因
緣說皆無機不得是故息大施小也此偏就圓教
大乘為釋耳若通途約大乘釋者初七思惟欲說
圓教次七思惟欲說別教後七思惟欲說通教大
乘皆無機不得是故息大說三藏三乘為方便之
化也。
△二明無機三初明障重。】

「眾生諸根鈍著樂癡所盲。」

【此三行明無機中又為三初半行明障重。
△二明
不堪聞。】

「如斯之等類云何而可度。」

【次如斯下第二半行明不堪聞。
△三明諸梵請。】

「爾時諸梵王及諸天帝釋護世四天王及大自在天
并餘諸天眾眷屬百千萬恭敬合掌禮請我轉法輪。」

【爾時諸梵王下有二行明諸梵雖請說大佛知無
機所以不說爾時諸梵王者別而為語但在一十
八梵若約通論應該大千諸梵欲天帝釋亦應然
也言十八梵者初禪有三謂梵眾梵輔大梵二禪
有三謂少光無量光光音三禪有三謂少淨無量
淨徧淨四禪有九謂無雲福生廣果無想無煩無
熱善現善見色究竟及諸天帝釋者此就欲天為
語所言諸天者即是妙高山其山有四角每角有
八天中間善法堂帝釋天居之統王三十二今文
兼主伴所以云也如上諸天眾並合掌致敬殷勤
勸請轉大法輪言法輪者諸佛凡有所說皆名法
輪葢輪者有乎運轉摧破之義所謂運正法輪摧
邪制外者也。
△三念息大化二初強說有損。】

「我即自思惟若但讚佛乘眾生沒在苦不能信是法
破法不信故墜於三惡道。」

【此二行明念欲息化又二初一行半明無機強說
聞則有損。
△二息化。】

「我寧不說法疾入於涅槃。」

【後半行正明息化作方便張本。
△二念同諸佛用
三乘化得二初正明化得四初明三乘擬宜。】

「尋念過去佛所行方便力我今所得道亦應說三乘。」

【此一行明三乘擬宜也尋念者念彼雖無大機不
容永捨要以方便而誘濟之非都不知開三欲引
同諸佛故云尋念也。
△二明有機二初明諸佛稱
歎五初敘諸佛現。】

「作是思惟時十方佛皆現梵音慰喻我。」

【初三句釋迦自敘諸佛現佛現者由念佛方便力
故現現由擬法會機二義故佛現也。
△二明諸佛
正歎釋迦。】

「善哉釋迦文第一之導師得是無上法隨諸一切佛
而用方便力。」

【此明諸佛歎上欲大化於彼無機故諸佛不歎今
欲說小曲會根緣則始終得度所以佛歎也能隱
實設權故云善哉為一施三引入佛慧即是第一
導師得是無上法者即是得實智微妙第一也而
用方便力者隨諸一切佛隱實用權也。
△三明諸
佛亦隱實用權。】

「我等亦皆得最妙第一法為諸眾生類分別說三乘。」

【△四雙釋二義。】

「少智樂小法不自信作佛是故以方便分別說諸果。」

【為眾生少智不堪聞大所以隱實而復樂小所以
施權。
△五雙結二義。】

「雖復說三乘但為教菩薩。」

【雖復說三終為顯實。
△二釋迦酬順二初發言酬
順。】

「舍利弗當知我聞聖師子深淨微妙音稱南無諸佛。」

【此二行明釋迦酬順既聞諸佛歎勸對曰南無南
無此云敬從由隨順諸佛隱實用權。
△二念順物
機。】

「復作如是念我出濁惡世如諸佛所說我亦隨順行。」

【△三明施化。】

「思惟是事巳即趣波羅奈諸法寂滅相不可以言宣
以方便力故為五比丘說。」

【此一行半正明施化諸法寂滅相不可以言宣下
即是前說中道無性佛種之理良由此理非數又
不可說今以方便作三乘說又非生非滅而以方
便作生滅說又偏真之理亦非可說以方便故作
四門說初為五人說無常有門。
△四明受行悟入。】

「是名轉法輪便有涅槃音及以阿羅漢法僧差別名。」

【次一行明受行悟入轉佛心中化他之法度入他
心名轉法輪唯陳如初得見諦即斷見惑分證滅
諦亦是分得有餘涅槃涅槃之音起自於此由此
得成無學便有羅漢之名。
△二釋疑。】

「從久遠劫來讚示涅槃法生死苦永盡我常如是說。」

【此一行是釋疑疑師云佛初未能鑒機尋念諸佛
始知根性即釋云非我不知用於方便特欲引同
故念諸佛非今始念方知從久遠劫來見其樂小
巳為讚示令盡眾苦所以聞小即得解脫復疑弟
子云何眾生一世暫聞即證羅漢即釋云從久遠
劫來為某讚示稱於本習故速得道。
△三顯實四
初頌人一。】

「舍利弗當知我見佛子等志求佛道者無量千萬億
咸以恭敬心皆來至佛所曾從諸佛聞方便所說法。」

【此六行頌上顯實文具四一初我見佛子下二行
頌人一三乘行人皆是佛子上文兼有其意次從
我即作是念下一行頌理一為說佛慧即是上一
切種智佛知見也三從舍利弗當知下二行頌教
一但說無上道即教一也四從菩薩聞是法下一
行頌行一既云悉亦當作佛是行一更就此文為
四意初二行明大乘機發亦云索果次兩行一句
明佛歡喜眾生得大乘益故次三句正明顯實次
一行明受行悟入也明由機發故得索果索果由
於機發所以云耳此應有四句作分別自有障除
機未發如諸羅漢在三藏時以樂小故濁障雖除
大根鈍故妙機未發自有大機發障未除者如今
經中諸凡夫人等雖未斷結以大根利故機發也
自有障即除機即發如說無量義時證二乘果即
於此座大機即發自有障未除大機未發即五千
等退者是也志求佛道者即是索大非求小果然
索有三意一大機有感果之義機中論索二情中
密求為得為不得即此意也三發言口索即是殷
勤三請然昔教之中巳有二求但未發言至於今
日具此三索問昔出宅索三是機情索者文云如
先所許此乃求三何關求一答出外不見必有異
途將昔許三以求異意亦得是索一也咸以恭敬
心皆來至佛所者一云恥小慕大大機感佛故云
至佛所今明非但機至佛所亦乃身到如無量義
中四眾圍繞合掌以敬心欲聞具足道也曾從諸
佛聞方便所說法者此中初味調伏受行三藏六
度通別等三教方便由此調熟故使障除機發而
求大也。
△二頌理一。】

「我即作是念如來所以出為說佛慧故今正是其時。」

【從我即作是念下有二行一句明障除佛喜佛為
佛慧故出興于世昔障重無機不得即說佛慧中
間雖障除又未得說今機既發正是說時又昔眾
生根鈍智小恐其謗法墮惡故未是說時今根利
智大聞必信解故佛歡喜言無畏者不畏執小謗
大起罪墮惡故言無畏。
△三頌教一。】

「舍利弗當知鈍根小智人著相憍慢者不能信是法
今我喜無畏於諸菩薩中正直捨方便但說無上道。」

【從於諸菩薩中下三句正顯實也當知五乘是曲
非直通別偏傍非正今皆捨彼偏曲但說正直一
道。
△四頌行一。】

「菩薩聞是法疑網皆巳除千二百羅漢悉亦當作佛。」

【從菩薩聞是法去一行明受行悟入當知六度通
二菩薩初聞略說動舊執致新疑今悉巳除非獨
菩薩二乘亦爾而云聲聞皆當作佛者昔教不說
二乘作佛今行與授記授記豈獨二乘除疑豈獨
菩薩葢互存則兩備問菩薩何疑答三藏中說三
僧祇未斷結一斷即入真通教說菩薩斷正使留
習習盡即成佛來至今經初聞略說悉云方便昔
真昔成竟知安在又三乘同學一道何意有別今
聞法華掃蕩諸疑無復遺芥。
△四歎法希有二初
頌如是妙法。】

「如三世諸佛說法之儀式我今亦如是說無分別法。」

【此一行頌上如是妙法妙法者權實也如三世者
引同諸佛用權權是引物之儀式說無分別法引
同諸佛顯實實則言語道斷豈存儀式又權實本
無分別為鈍根小智分別權實今還悟入一三不
二即知佛說三一無分別也諸佛皆爾何獨我耶。

△二頌時乃說之五初舉人難。】

「諸佛興出世懸遠值遇難。」

【此四行半頌上時乃說之說上亦舉曇華今頌中
還又說之諸佛興出世兩句久久懸遠時有佛出
此舉人難。
△二舉法難。】

「正使出于世說是法復難。」

【正使出於世兩句此舉法難如今佛出世四十餘
年始顯真實。
△三舉聞法難。】

「無量無數劫聞是法亦難。」

【無量無數劫兩句此舉聞法難如五千之流梵音
盈耳起席而去聞法豈不難乎。
△四舉信受難。】

「能聽是法者斯人亦復難。」

【能聽是法者兩句此舉信受者難於是上周普眾
之中唯身子前達中下雖聽猶未能了。
△五頌譬
四難。】

「譬如優曇華一切皆愛樂天人所希有時時乃一出
聞法歡喜讚乃至發一言則為巳供養一切三世佛
是人甚希有過於優曇華。」

【舉曇華譬上四難今但合聞者難餘例可解。
△五
頌不虗二初頌勿於可信人生疑。】

「汝等勿有疑我為諸法王普告諸大眾但以一乘道
教化諸菩薩無聲聞弟子。」

【此二行半頌上不虗又二初一行半勿於可信人
生疑我為諸法王者夫為人王言則無二佛為法
王豈容虗說。
△二頌勿於可信法生疑。】

「汝等舍利弗聲聞及菩薩當知是妙法諸佛之祕要。」

【方便可是權假真實寧容是妄聞法王說法勿生
疑也。
△六頌揀眾敦信二初頌揀眾三初頌揀非
佛弟子。】

「以五濁惡世但樂著諸欲如是等眾生終不求佛道。」

【此三行頌揀眾五濁者一行頌上揀非佛弟子何
者若樂著諸欲是行魔業故須揀之上文著涅槃
尚非佛弟子此文著生死那是佛弟子此互揀其
非終不求佛道者頌上揀增上慢未得上法謂得
上法是故其人不求佛道也。
△二頌解義人難得。】

「當來世惡人聞佛說一乘迷惑不信受破法墮惡道。」

【當來世惡人一行頌上如來滅後解義者是人難
得也。
△三頌遇餘佛。】

「有慚愧清淨志求佛道者當為如是等廣讚一乘道。」

【有慚愧清淨一行頌上若遇餘佛便得決了。
△二
頌敦信二初頌敦信於權。】

「舍利弗當知諸佛法如是以萬億方便隨宜而說法
其不習學者不能曉了此。」

【此三行頌上敦信若不信此法無有是處初一行
半敦信於權。
△二頌敦信於實。】

「汝等既巳知諸佛世之師隨宜方便事無復諸疑惑
心生大歡喜自知當作佛。」

【次一行半敦信於實權實無疑自知作佛總上第
一卷文畢。】

科註妙法蓮華經卷第二

科註妙法蓮華經卷第三
宋　柯山金谿棲雲沙門　守倫　註
明　玉谿菩提菴沙門　法濟　參訂
　　吳興瓶城居士　閔夢得　較刻

【△二譬喻品二初申品目。】

「妙法蓮華經譬喻品第三」

【譬者比況也喻者曉訓也託此比彼寄淺訓深前
廣明五佛開權上根利智圓聞獲悟中下之流抱
迷未遣於是大悲不巳巧智無邊更動樹訓風舉
扇喻月使其悟解故言譬喻此取通意若別釋者
以世法比出世法因於曾有聞未曾有踊躍歡喜
如經以世間父子譬出世師弟又以世生法比出
世生法使蒙佛音教不失大乘如經父知諸子先
心各有所好珍玩之具又以世滅比出世滅雖得
無漏聞亦除憂惱如經我為其父應拔其苦難令
免燒煑又以世不生不滅比出世不生不滅令其
安住實智中我定當作佛如經乘是寶乘直至道
場當知佛以一音說於譬喻巧令中下得四悉檀
益故言譬喻品也此約因緣釋約教釋者佛意本
讚佛乘為物不堪尋念先佛大悲方便趣於鹿苑
稱讚三車二乘以下中可自濟恩不及人菩薩駕
牛運他出宅此三藏意也又三人同畏燒煑聲聞
如麞直去不迴緣覺如彼鹿母並馳並顧菩薩如
大象身扞刀箭全群而出此通教意也又二乘發
心近緣理淺智慧弱但斷通惑不能盡邊到底非
波羅蜜若菩薩發心久遠理深智強能斷別惑窮
源盡性大品云二乘如螢火菩薩如日光此別教
意也又始見我身聞我所說即皆信受入如來慧
如斯之人易可化度不令如來生於疲苦如華嚴
中即事而真不須譬喻為未入者四十餘年更以
異方便助顯第一義今日王舍城決定說大乘普
令一切眾開示悟入佛之智慧不令一人獨得滅
度如今如始無二無異上根利智聞即能解不令
如來生於疲苦亦不須譬喻秪為中下之機動執
生疑踟蹰岐道故須今日大車譬喻而得利益此
圓教意也本迹觀心準例可解。
△二解經文二初
釋法說二譬說初文又四初身子領解二如來述
成三與授記四舉眾歡喜初文又二初長行二偈
頌初文又二初經家敘二初敘內解。】

「爾時舍利弗踊躍歡喜。」

【踊躍歡喜者內解在心名喜喜動於形名踊躍從
妙人聞妙法得妙解若值一幸尚復欣抃況三喜
具足寧不踊躍此敘內解也。
△二敘外儀。】

「即起合掌瞻仰尊顏。」

【即起合掌者名身領解在昔權實為二如掌不合
今解權即實如二掌合言向佛者知其在昔權非
佛因實非佛果今解權即實成大圓因因必趣果
故言合掌向佛瞻仰尊顏者表其解實實即佛境
非方便法又瞻仰尊顏無餘思念表開佛知見意
解於實亦即解權身領於權亦解於實互舉一邊
敘外儀也。
△二身子自陣三初標三喜章。】

「而白佛言今從世尊聞此法音心懷踊躍得未曾有。」

【而白佛言者口領解也即是身子自陳今從世尊
者標我身見佛身故名身喜聞此法音依於佛口
聞而歡喜故言口喜得未曾有即我意解佛意故
名意喜。
△二釋三喜三初提昔身失顯今身解。】

「所以者何我昔從佛聞如是法見諸菩薩受記作佛
而我等不預斯事甚自感傷失於如來無量知見。」

【此明昔不見佛為失昔佛為菩薩授記我不預斯
事見佛義遠既不見佛故無身喜聞如是法者若
日照高山時密有聞義顯如聾如啞不得道聞如
是法也祇是方等教中聞大乘實慧與今不殊故
言聞如是法也受記者亦如方等中與菩薩記二
乘不預斯事甚自感傷思益淨名中聞褒大折小
內疑而外鄙名為感傷失一切知見者失佛眼之
見失佛智之知。
△二提昔口失顯今口解三初釋
思過之所二正出其過(我等)三引過自歸(是我)。】

「世尊我常獨處山林樹下若坐若行每作是念我等
同入法性云何如來以小乘法而見濟度是我等咎
非世尊也。」

【此明昔不聞法失良以身處山林心執小道則不
聞法故無口喜我常獨處者思過之所也同入法
性者正出其執小過既執所入之一理疑三教能
入之門一理既同而我失知見三教既異而菩薩
受莂授莂則如來有偏所以成過今述此失故言
悔過是我等咎者由我迷權何關理教由我惑實
何關佛偏追述昔非仰謝如來是為引過自歸。
△
三提昔意失顯今意解。】

「所以者何若我等待說所因成就阿耨多羅三藐三
菩提者必以大乘而得度脫然我等不解方便隨宜
所說初聞佛法遇便信受思惟取證世尊我從昔來
終日竟夜每自刻責。」

【此明意無解之失良以不待說所因故無實解又
不識方便故無權解因解無故故無意喜昔失既
彰今得自顯不待說所因者自責不解實也不解
方便者自責不解權也所因二義一不待對於前
二不停待於後如日初照高山明三諦之慧是得
佛因此待對於我而我不受則失之於前諸佛法
久後要當說真實而我不停待於後於此兩楹間
怱怱取小不解實權者如文可解。
△三結成三喜
二初結。】

「而今從佛聞所未聞未曾有法斷諸疑悔身意泰然
快得安穩。」

【此明結成三喜先結次成從佛是結身喜聞法結
口喜斷諸疑悔是結意喜也。
△二成。】

「今日乃知真是佛子從佛口生從法化生得佛法
分。」

【今日乃知真是佛子近佛義成也從佛口生結口
成從法化生是結意成。】

「爾時舍利弗欲重宣此義而說偈言。」

【△二偈頌三初頌標三喜。】

「我聞是法音得所未曾有心懷大歡喜疑網皆巳除。」

【此一行頌標三喜既舉我聞則兼得佛矣。
△二頌
釋三喜三初頌見佛喜。】

「昔來蒙佛教不失於大乘佛音甚希有能除眾生惱
我巳得漏盡聞亦除憂惱。」

【長行明失知見今頌中明不失大乘上論失論遠
今頌論近論得文互現耳。
△二頌不聞法二初頌
身遠故不聞。】

「我處於山谷或在林樹下若坐若經行常思惟是事
嗚呼深自責云何而自欺我等亦佛子同入無漏法
不能於未來演說無上道金色三十二十力諸解脫
同共一法中而不得此事八十種妙好十八不共法
如是等功德而我皆巳失我獨經行時見佛在大眾
名聞滿十方廣饒益眾生自惟失此利我為自欺誑
我常於日夜每思惟是事欲以問世尊為失為不失
我常見世尊稱讚諸菩薩以是於日夜籌量如此事
今聞佛音聲隨宜而說法無漏難思議令眾至道場。」

【我常於日夜者當知生死為夜涅槃為日為生死
中有涅槃為生死外有涅槃耶若得悟時二疑雙
遣又生死涅槃俱為夜此疑得除名為日如日出
時則二疑雙遣。
△二頌入法性故不聞。】

「我本著邪見為諸梵志師世尊知我心拔邪說涅槃
我悉除邪見於空法得證爾時心自謂得至於滅度。」

【著邪見是凡人著入法性是二乘著此二俱不聞
法。
△三頌上心得妙解喜。】

「而今乃自覺非是實滅度若得作佛時具三十二相
天人夜义眾龍神等恭敬是時乃可謂永盡滅無餘
佛於大眾中說我當作佛聞如是法音疑悔悉巳除
初聞佛所說心中大驚疑將非魔作佛惱亂我心耶
佛以種種緣譬喻巧言說其心安如海我聞疑網斷
佛說過去世無量滅度佛安住方便中亦皆說是法
現在未來佛其數無有量亦以諸方便演說如是法
如今者世尊從生及出家得道轉法輪亦以方便說
世尊說實道波旬無此事以是我定知非是魔作佛
我墮疑網故謂是魔所為。」

【此九行半頌上心得妙解喜上明不待所因不解
方便頌中今明得所因又解方便何也須知聞當
作佛是所因也聞五佛道同解魔非魔是解方便
也葢互顯一邊之意彼五佛章者即是領解之文
言波旬者亦名波旬踰此云惡者謂常懷惡成就
惡法者也魔者梵云魔羅此云殺者所謂斷殺眾
生慧命謂是魔所為者須知此一科雖有長行偈
頌總屬身子領解自陳之文由身子在昔鹿苑志
樂小法如來方便逐彼堪任為說四諦使證一真
保任所證與佛無差佛亦印可與我無別來至今
經聞略開顯斥作方便是以驚疑謂魔作佛固相
惱亂如來慈悲微妙巧說廣引五佛皆先方便後
顯圓乘以為證信昔之既爾今豈不然身子遂得
疑除心安如海廣聞開會妙悟真常徹法性之淵
源同佛眼之知見故今領解謝過自陳良在茲也。

△三頌結成。】

「聞佛柔軟音深遠甚微妙演暢清淨法我心大歡喜
疑悔永巳盡安住實智中我定當作佛為天人所敬
轉無上法輪教化諸菩薩。」

【此兩行半偈頌上結成如文。
△二如來述成三初
昔曾教大。】

「爾時佛告舍利弗吾今於天人沙門婆羅門等大眾
中說我昔曾於二萬億佛所為無上道故常教化汝
汝亦長夜隨我受學我以方便引導汝故生我法中。」

【言述成者上文身子自陳得悟於今如來述解非
虗文有三一昔曾教大二中忘取小三還為說大
所以引昔曾教大述其見佛之緣若中忘取小述
其憂悔聞法之緣還為說大述其悟解不虗則述
成上三意也無上道者十住婆沙論云身無上謂
相好受持無上謂自利利他具足無上謂命見戒
智慧無上謂四無礙不思議無上謂六波羅蜜解
脫無上謂能壞二障行無上謂聖行梵行又身無
上名大丈夫受持無上名大慈悲具足無上名到
彼岸智無上名一切智不思議無上名阿羅訶解
脫無上名大涅槃行無上名三藐三佛陀菩薩瓔
珞經十三云道當清淨穢濁非道道當一心多想
非道道當知足多欲非道道當恭敬憍慢非道道
當檢意放逸非道道當顯曜自隱非道道當連屬
無行非道道當覺悟愚惑非道道當教化矜恡非
道道近善友習惡非道如是等種種明無上道今
經以圓融為無上道若偏若次皆他經所論汝亦
長夜隨我受學者昔雖大化未破無明惑闇心中
隨佛受學了因雖遠猶尚不滅況今真悟寧得是
虗故舉曾教述彼見佛之不謬我以方便生我法
中者此意兩牽也若昔以大化今生大解此屬初
意也若令免惡道權為小引此屬第二意也。
△二
中忘取小。】

「舍利弗我昔教汝志願佛道汝今悉忘而便自謂巳
得滅度。」

【汝今悉忘自有中途廢大習小名中途悉忘若
而今便自謂巳得滅度即是而今悉忘由汝忘大
願即習小致有憂悔而得聞法不虗。
△三還為說
大。】

「我今還欲令汝憶念本願所行道故為諸聲聞說是
大乘經名妙法蓮華教菩薩法佛所護念。」

【我今還欲令汝憶念本願即是述其得解不虗先
施權教成其中途小善後顯真實遂其本願大心。

△三授記二初長行十初時節。】

「舍利弗汝於未來世過無量無邊不可思議劫。」

【△二行因。】

「供養若干千萬億佛奉持正法具足菩薩所行之道。」

【△三得果。】

「當得作佛號曰華光如來應供正徧知明行足善逝
世間解無上士調御丈夫天人師佛世尊。」

【△四國土。】

「國名離垢其土平正清淨嚴飾安穩豐樂天人熾盛
瑠璃為地有八交道黃金為繩以界其側其傍各有
七寶行樹常有華果。」

【△五說法。】

「華光如來亦以三乘教化眾生舍利弗彼佛出時雖
非惡世以本願故說三乘法。」

【△六劫名。】

「其劫名大寶莊嚴何故名曰大寶莊嚴其國中以菩
薩為大寶故。」

【△七眾數。】

「彼諸菩薩無量無邊不可思議算數譬喻所不能及
非佛智力無能知者若欲行時寶華承足此諸菩薩
非初發意皆久植德本於無量百千萬億佛所淨修
梵行恒為諸佛之所稱歎常修佛慧具大神通善知
一切諸法之門質直無偽志念堅固如是菩薩充滿
其國。」

【△八壽量。】

「舍利弗華光佛壽十二小劫除為王子未作佛時其
國人民壽八小劫。」

【△九補處。】

「華光如來過十二小劫授堅滿菩薩阿耨多羅三藐
三菩提記告諸比丘是堅滿菩薩次當作佛號曰華
足安行多陀阿伽度阿羅訶三藐三佛陀其佛國土
亦復如是。」

【△十法住。】

「舍利弗是華光佛滅度之後正法住世三十二小劫
像法住世亦三十二小劫。」

【言授記者身子向前自陳佛為印可是故與記若
得大解自知作佛何俟須記記有四意一為昔未
記二乘而今須記二為中下未悟以記勉勵之三
為令聞者結緣四為滿其本願是故記也號曰華
光如來應供等者即十號名別記也然釋十號其
義甚多今且記一種釋之所謂無虗妄名如來能
為眾生作良福田名應供知十界法名正徧知具
足三明名明行足不還來名善逝知眾生國土名
世間解無與等名無上士調他心名調御丈夫為
眾生眼名天人師知三聚為佛壞波旬名婆伽婆
即世尊也至若國土說法劫名眾數壽量補處法
住久近如文可解。】

「爾時世尊欲重宣此義而說偈言。」

【△二偈頌二初頌長行九初頌第三得果。】

「舍利弗來世成佛普智尊號名曰華光當度無量眾。」

【此偈有十一行半為二初十行頌上九意略不頌
補處長出供養舍利後一行半結歎初一行超頌
得果次供養下一行追頌行因三過無量下半行
超頌劫名四世界名下一行半頌國淨五彼國下
一行半頌菩薩眾數六如是等下半行頌說法七
佛為王下二行頌壽量八佛滅度之下一行半頌
法住久近九舍利廣下半行長出供養舍利從後
華光佛下一行半即結歎。
△二頌第二行因。】

「供養無數佛具足菩薩行十力等功德證於無上道。」

【具足菩薩行十力等功德者大論問云佛有十力
其菩薩有否答亦有之所謂一發一切智心堅固
力二不捨眾生大慈力三具足大悲力四信一切
佛法精進力五慧行禪定力六除二邊智慧力七
成就眾生力八觀法實相力九入三解脫門力十
無礙智力。
△三頌第六劫名。】

「過無量劫巳劫名大寶嚴。」

【△四頌第四國土。】

「世界名離垢清淨無瑕穢以瑠璃為地金繩界其道
七寶雜色樹常有華果實。」

【△五頌第七眾數。】

「彼國諸菩薩志念常堅固神通波羅蜜皆巳悉具足
於無數佛所善學菩薩道。」

【△六頌第五說法。】

「如是等大士華光佛所化。」

【△七頌第八壽量。】

「佛為王子時棄國捨世榮於最末後身出家成佛道
華光佛住世壽十二小劫其國人民眾壽命八小劫。」

【△八頌第十法住久近。】

「佛滅度之後正法住於世三十二小劫廣度諸眾生
正法滅盡巳像法三十二。」

【△九頌供養舍利。】

「舍利廣流布天人普供養。」

【△二結歎。】

「華光佛所為其事皆如是其兩足聖尊最勝無倫匹
彼即是汝身宜應自欣慶。」

【宜應自欣慶者成初入歡喜位之解也初住能百
佛世界作佛其於行地則益倍是。
△四眾喜二初
長行二初經家敘眾喜供養二初敘眾喜。】

「爾時四部眾比丘比丘尼優婆塞優婆夷天龍夜叉
乾闥婆阿脩羅迦樓羅緊那羅摩睺羅伽等大眾見
舍利弗於佛前受阿耨多羅三藐三菩提記心大歡
喜踊躍無量。」

【此下領解歡喜。
△二陳供養。】

「各各脫身所著上衣以供養佛釋提桓因梵天王等
與無數天子亦以天妙衣天曼陀羅華摩訶曼陀羅
華等供養於佛所散天衣住虗空中而自迴轉諸天
妓樂百千萬種於虗空中一時俱作雨眾天華。」

【△二正領解。】

「而作是言佛昔於波羅奈初轉法輪今乃復轉無上
最大法輪。」

【從而作是言下是正領解初領開權今乃復轉下
領顯實也。】

「爾時諸天子欲重宣此義而說偈言。」

【△二偈頌二初頌開權顯實。】

「昔於波羅奈轉四諦法輪分別說諸法五眾之生滅
今復轉最妙無上大法輪是法甚深奧少有能信者。」

【△二頌自述得解隨喜迴向。】

「我等從昔來數聞世尊說未曾聞如是深妙之上法
世尊說是法我等皆隨喜大智舍利弗今得受尊記
我等亦如是必當得作佛於一切世間最尊無有上
佛道叵思議方便隨宜說我所有福業今世若過世
及見佛功德盡迴向佛道。」

【我等亦如是者如身子之領解如身子被述成如
身子之得記也問迦葉善吉諸大聲聞尚未得解
今此四眾何人而獲先悟答四眾天人亦具三品
上根同身子其中下可知矣又解身子迦葉並是
權行良由中下未開故迦葉滿願示同不解淨名
云眾生病未愈菩薩亦未愈此之謂也無上大法
輪者如華嚴五十九云如來應正等覺轉大法輪
有十種事一者具足清淨四無畏二者出生四辨
隨順音聲三者善解開闡四者隨順諸佛無礙解
脫五者能令眾生心皆淨信六者所有言說皆不
唐捐七者大悲願力之所加持八者隨出音聲普
徧十方九者於阿僧祇劫說法不斷十者隨所說
法悉皆生起根力覺道三昧等法是法甚深奧者
由功高一化德冠五時橫徧十方豎窮三際無有
遺餘所以云也佛道叵思議叵者不可也只是不
可思議之謂。
△二為中根人作譬喻說四初譬喻
開三顯一二明中根人得解三如來述成四與授
記初文又三初請三初述自無疑。】

「爾時舍利弗白佛言世尊我今無復疑悔親於佛前
得受阿耨多羅三藐三菩提記。」

【從爾時舍利弗白佛下第二大段為中根譬說文
有四品此一品正是譬喻開三顯一信解明中根
得解藥草如來述成授記與決此四番皆約譬說
下四段皆約因緣陳如明繫珠領解阿難引空王
獲記又例法說應有中根四眾歡喜而今無者一
謂經家存略二例前後可知後文在法師品中請
中述自如文可解。
△二述他有惑。】

「是諸千二百心自在者昔住學地佛常教化言我法
能離生老病死究竟涅槃是學無學人亦各自以離
我見及有無見等謂得涅槃而今於世尊前聞所未
聞皆墮疑惑。」

【他者是同行懷舊故須為請四眾是化境今新運
大悲則普為請佛常教化下執昔三教也而今於
世尊前下執昔一理也昔說三是究竟今又說一
為真實矛盾致迷故言皆墮疑惑有人云身子新
舊兩疑千二百止有新疑今謂上根疑少中下疑
多云何倒解。
△三普為四眾請。】

「善哉世尊願為四眾說其因緣令離疑悔。」

【善哉世尊下為四眾普請也因緣者前三後一之
因緣也。
△二答二初發起二初抑。】

「爾時佛告舍利弗我先不言諸佛世尊以種種因緣
譬喻言辭方便說法皆為阿耨多羅三藐三菩提耶
是諸所說皆為化菩薩故。」

【抑引者抑則令其憤勇引則令彼速進我先不言
下指上開權皆為菩提者指上顯實皆為化菩薩
者當知若權若實皆入佛道無住涅槃上既巳明
言今者云何執教迷闇不解如此責之是謂抑也。

△二引。】

「然舍利弗今當復以譬喻更明此義諸有智者以譬
喻得解。」

【然舍利弗今當下是引接安慰前斥既切恐彼鄙
懟自沈謂今許其譬喻更明此義於此若能解者
可稱智也。
△二譬喻二初長行二偈頌初文又二
初開譬二合譬初文又二初總譬六初長者譬三
初名行。】

「舍利弗若國邑聚落。」

【言開譬合譬者然開譬不同巳如上說今為二意
一總二別總譬譬釋迦章中今我亦如是兩行偈
略頌開權顯實也別譬譬釋迦章中我以佛眼觀
見四十一行半偈廣頌開權顯實六義總譬之中
自有六意一長者譬於我我即釋迦一化之主二
火宅譬上處所安隱對上三界不安隱也三一門
譬上宣示佛道門也四五百人譬上眾生也五火
起譬上對不安隱法五濁八苦也六三十子譬上
知眾生性欲三乘行人也於長者譬又有三意謂
名行位號德業應知名如賓行如主行有親疎名
有遠近故舉處所以顯其名行也又封疆為國則
最遠宰治為邑故居中聚落是鄰閭益最近由長
者名行徧此三處近不見其細陋遠但挹於高風
口無擇言身無擇行意無擇法名行相稱真實大
人內合如來三業隨智慧行稱機施化名稱普聞
德周法界舊以十方虗空慈悲所被之處名之為
國三千世界為邑一四天下為聚落又大千為國
中千為邑小千為聚落今皆不用又大論六十云
柔順忍為聚落無生忍為邑三菩提為城此因果
共為譬也今經直用果德為譬則以實報土為國
有餘土為邑同居土為聚落是則從本垂迹攝迹
反本名行相稱無賓主之異彪炳洋溢徧三土也
又聚落者韋昭註漢書云小鄉曰聚人所居也左
傳云聚眾也廣雅云落居也眾所共居故云聚落
南山引十誦并多論云多人共居為聚落。
△二位
號。】

「有大長者。」

【自有三意一世間長者二出世長者三觀心長者
且世間長者世備十德一姓貴二位高三大富四
威猛五智深六年耆七行淨八禮備九上敬十下
歸姓則三皇五帝之裔左貂右插之家位則輔弼
丞相鹽梅阿衡富則銅陵金谷豐饒侈靡威則嚴
霜隆重不肅而成智則胸如武庫權奇超拔年則
蒼蒼稜稜物儀所狀行則白珪無玷所行如言禮
則節度庠序世所式瞻上則一人所敬下則四海
所歸十德具焉名大長者若出世長者即是佛從
三世真如實際中生功成道著十號無極法財萬
德悉皆具足十力雄猛降魔制外則一心三智無
不通達早成正覺久遠若斯三業隨智運動無失
具佛威儀心大如海十方種覺所共稱譽七方便
人而來依止此是名出世佛大長者也三觀心長
者觀心之智從實相出生在佛家種性真正三惑
不起雖未發真即是著如來衣稱寂滅忍三諦含
藏一切功德正觀之慧降伏愛見中道雙照權實
並明久積善根能修此觀然而此觀出於七方便
之上若此觀觀心性名為上定則三業無過歷緣
對境威儀無失能如此觀是名深信解相諸佛皆
歡喜歎美持法者天龍四眾恭敬供養故下文云
佛子住此地即是佛受用經行及坐臥然既稱此
人為佛豈不名觀心長者。
△三德業。】

「其年衰邁財富無量多有田宅及諸僮僕。」

【德有內外內則智略外則資財當知年高則博通
今古譬佛之智德衰邁則根志純熟譬佛之斷德
財富譬外德無量則總譬萬德耳田宅別譬也田
能養命此譬禪定資於般若宅可棲身此譬實境
為實智所託略則十八空門廣則無量空門若論
福德無行不修若論智慧無境不照故云多有田
宅也僮僕者給侍驅使之人此譬方便知見皆巳
具足和光六道曲順萬機即實智之僮僕也。
△二
舍宅譬。】

「其家廣大。」

【其家廣大者家宅譬上安隱對不安隱不安隱譬
三界也眾生宂宂皆宅三界如來應化統而家之
故言廣大也。
△三一門譬。】

「唯有一門。」

【唯有一門者譬上種種法門宣示於佛道也則今
取理為教所詮為門經云以佛教門出三界苦得
涅槃證即其謂也門又二一宅門二車門宅者生
死也門者出要路也此方便教之詮也車者大乘
法也門者圓教之詮也。
△四五百人譬。】

「多諸人眾一百二百乃至五百人止住其中。」

【五百人者譬上眾生即五道。
△五火起譬。】

「堂閣朽故牆壁隤落柱根腐敗梁棟傾危周帀俱時
歘然火起焚燒舍宅。」

【堂閣下譬上安隱對不安隱法即五濁也先出所
燒之宅相用譬六道果報次明能燒之火此譬八
苦五濁堂譬欲界閣譬色無色界墻壁譬四大隤
落譬減損傾危譬遷變柱根譬命梁棟譬意識腐
敗譬危殆不久欲令易解更作觀釋之堂譬身下
分閣譬頭等上分牆壁譬皮肉隤落譬老朽柱根
譬兩足腐敗譬無常梁棟譬脊骨傾危譬大期周
障屈曲譬大小腸又云譬心云云周帀下明能燒
之火其八苦徧在四大四生故言周帀並皆無常
故云俱時歘然譬本無今有良以本無此苦因於
無明故有。
△六三十子譬。】

「長者諸子若十二十或至三十在此宅中。」

【長者諸子下三十子譬此譬上文知眾生性欲曾
習佛法天性相關則成子義但其性欲有異若十
是菩薩子也二十三十是二乘子也此機俱得出
宅故名為子無此機則是五百人也所言或者指
其支佛出沒不同或在小乘攝或在中乘攝皆言
十者悉有十智之性如云內有智性但無如實智
性耳。
△二別譬四初見火譬四初明能見。】

「長者見。」

【如長者見是標出能見譬上我以佛眼觀見也。
△
二明所見。】

「是大火從四面起。」

【是標出所見譬上所見六道眾生也。
△三明驚怖。】

「即大驚怖而作是念我雖能於此所燒之門安穩得
出。」

【即大驚怖者譬上為是眾生故而起大悲心也念
其退大善故驚憂其將起重惡故怖驚即對慈念
其無樂怖即對悲憂其有苦我雖能於此所燒之
門安隱得出者即是釋成驚怖慈悲之義我雖者
雖是未盡之辭此明佛以智慧力能尋正教見所
詮諦不為五濁八苦所危故名安四倒暴風所不
能動故名隱蕭然累外故名得出眾生不爾為火
所燒如來慈悲猶為憂火所燒故言雖也經言所
燒之門者當知門有件有空非件無以標門非空
無以通致件可灰燼空不可燒教有能詮所詮之
異若非詮辨則無以為教若非所詮則何以得出
是知詮辨可是無常所詮非復無常所以得其教
下所詮故名安隱得出能詮磨滅故言所燒之門
不從所燒之門何由安隱得出此則藉於言教契
於所詮故大經云因無常故而果是常即其義也
應知若小乘無常教門此從所燒之門出也若大
乘常住教門文字即解脫此教即理體達燒無燒
則安隱得出若就如來權智即是從所燒門出若
就實智體於所燒安隱得出故先作衣裓几案出
之不得後以無常出之即此意也。
△四廣前所見。】

「而諸子等於火宅內樂著嬉戲不覺不知不驚不怖
火來逼身苦痛切巳心不厭患無求出意。」

【而諸子等於火宅內下則廣前第二所見之火也
此還是釋成驚怖之義當知身受心法即宅之四
邊從此四邊起淨樂等四倒八苦之火則眾苦皆
集若知身不淨苦是無常則煩惱火滅也樂著嬉
戲者著見名嬉著愛名戲又躭湎四見名嬉唐喪
其功名戲著愛亦爾又躭湎五塵名嬉空無所獲
名戲空生徒死而無厭離如彼兒戲不覺不知者
都不言有火名不覺不解火是熱法名不知既不
知火熱不畏傷身故不驚不慮斷命故不怖當知
眾生全然不覺五陰八苦不知四倒三毒既不識
惑云何憂慮須知惑侵法身傷於慧命如是則不
覺於苦不知於集不驚傷道不怖失滅以不聞四
諦教則無聞慧名不覺不得思慧名不知又不得
見解名不覺不得思惟解名不知見諦即驚悟思
惟即厭怖又不覺現在苦不知未來苦故下文云
現受眾苦後受地獄等苦即此義也火來逼身者
五識也心者意識心王也所以身為八苦所逼而
心不厭惱今謂火宅本譬五濁嬉譬見濁戲譬煩
惱濁不覺不知不驚不怖譬眾生濁火來逼身苦
痛切巳譬命濁心不厭患無求出意譬劫濁。
△二
捨几用車譬二初捨几譬二初勸門三初擬宜。】

「舍利弗是長者作是思惟我身手有力當以衣裓若
以几案從舍出之。」

【捨几用車譬者譬上寢大施小當知上六行半明
大擬不得後十一行明用小擬得然上不得有三
一思用大擬宜二無機三息化今譬為二初用勸
門擬宜二用誡門擬宜就勸誡二門各三意一擬
宜二不受三放捨初勸門三者一從長者作是思
惟身手有力下譬上念用大化於三七日中思惟
如此事身手等者引下合譬云但以神力及智慧
力以釋此譬身譬神通荷負手譬智慧提拔依三
昧斷德則有神通依智慧智德則有說法由智斷
之力能成法身此之智斷還從勸誡兩門而入當
知勸即為人悉檀誡即對治悉檀此二悉檀為第
一義悉檀而作方便也何也如來初欲以勸門擬
宜眾生令眾善奉行成就十力無畏一切種智而
眾生不堪次欲以誡門擬宜合諸惡莫作證大涅
槃眾生不堪所以無機息化故知念用大乘秖是
勸誡兩悉檀神通智斷耳故上文云定慧力莊嚴
以此度眾生即其義也前歎長者其年衰邁即譬
智斷智斷即是身手力也衣裓几案者真諦三藏
云衣裓是外國盛華之器貢上貴人用此貯之舊
云衣裓譬大乘因几案譬大乘果謂初擬大乘因
果是則無機也舊又云此物譬大乘戒定慧今取
合譬文釋之如云若我但以神力及智慧力讚如
來知見力無所畏者眾生不能以此得度當知神
力是身慧力是手義如前說知見譬衣裓無畏譬
几十力譬案由如來以神通力發動此三法以智
慧宣說此三法無機息化衣裓几案等但略中廣
三意之異耳略說名如來知見知即一切種智見
即佛眼名略義玄譬如衣裓一足而多含處中說
之即名四無所畏用體四諦如几則於法小廣於
物小安隱或作廣說名為十力則橫豎該括如案
多足則無傾覆於法則彌廣於物則大安於三七
日中思惟欲作如此廣略佛法而眾生不堪故言
衣裓几案也。
△二不受。】

「復更思惟是舍唯有一門而復狹小諸子幼稚未有
所識戀著戲處。」

【二從復更思惟下明子不受譬上無機如云眾生
諸根鈍云何而可度唯有一門而復狹小門義如
上說今更明通別別者一謂一理一道清淨門謂
正教通於所通小謂不容斷常七方便等也當知
教理寬博則非狹小其如眾生不能以此理教自
通將談無機故言狹小又通者理純無雜故言一
即理能通故言門微妙難知故言狹小又教者十
方諦求更無餘乘唯一佛乘故言一此教能通故
言門此教微妙凡夫不知出處是不知權不知入
處是不知實二乘因聞少知出要而永不知入菩
薩雖自知出亦不知入奪七方便人皆不知入出
故上文云若我讚佛乘眾生沒在苦不能以教自
通將談無機故言狹小又行者圓因自行行大直
道無留難故故名為一善行菩薩道直至於道場
故名為門妙行難行方便無機故言狹小諸子幼
穉未有所識下當知二萬佛所教無上道以大乘
善根微弱名幼穉若聞大乘能生謗毀名未有所
識戀著戲處者前明善弱此明惡強即是因時深
著見愛果時深著依正所以欲界著六塵色界著
禪味無色著定也上文云眾生諸根鈍著樂癡所
盲不堪聞大乘也。
△三放捨。】

「或當墮落為火所燒。」

【三從或當墮落為火所燒下即是放捨善誘譬上
無機息化如云我寧不說法疾入於涅槃是也或
當墮落者然墮落有二意一者幼穉憶本戲處故
墮落又都無所識執物不堅故墮落譬著五欲墮
在三途二者善弱無識謗毀大乘墮落三途也。
△
二誡門三初擬宜。】

「我當為說怖畏之事此舍巳燒宜時疾出無令為火
之所燒害作是念巳如所思惟具告諸子汝等速出。」

【此誡門亦云對治門亦有三意謂擬宜等一者擬
宜對治謂誡怖令出其對治之相如大品中說彼
云四念處是摩訶衍以不可得故異於小乘既著
戲處故說怖事令得免五濁火燒五陰舍宜應捨
離若久住著必斷善根故云無令為火之所燒害。

△二不受。】

「父雖憐愍善言誘喻而諸子等樂著嬉戲不肯信受
不驚不畏了無出心亦復不知何者是火何者為舍
云何為失。」

【從父雖憐愍下即子不受誡也不驚不畏謂不生
聞思巳如上說不識八苦五濁能燒善根如不知
火不識陰界入法是諸苦器如不識舍不知喪失
法身之由如不知何者為失。
△三放捨。】

「但東西走戲視父而巳。」

【但東西走戲視父而巳指此二句為放捨苦言當
知背明向暗如東西生死往還速疾如馳走於中
起見愛如戲也雖用大擬不從大教故言視父而
巳。
△二用車譬四初擬宜三車譬。】

「爾時長者即作是念此舍巳為大火所燒我及諸子
若不時出必為所焚我今當設方便令諸子等得免
斯害。」

【此用車譬譬上尋念過去佛所行方便力十一行
偈上文有四今譬亦四一者擬宜三車譬譬上尋
念過去佛亦作三乘化也須知大乘化功為父命
眾生大善為子命大善若盡即子命斷子命斷則
化功亦廢即父命斷前言苦痛切巳猶是未死今
云必為所焚即有死義問上文於所燒之門安隱
得出今云若不時出必為所焚此義云何答前得
出者即是法身得出也今言若不時出即是應身
同疾耳當知眾生有善則與應身時出若眾生善
斷不與應身時出即是俱為所焚今欲應身擬宜
令其時出從我今當設方便下欲說權也。
△二知
子先心譬。】

「父知諸子先心各有所好種種珍玩奇異之物情必
樂著。」

【二者父知先心所好譬譬上作是思惟時十方佛
皆現也此明有得度之機也其昔曾習小是知先
心有性欲不同是知各有所好又知眾生昔曾習
大習大未濃是為大弱厭老病死故以小接是為
小強如身子六心中退大六心者即十住中第六
心也曾習大名知先心中厭老死名各有所好。
△
三歎三車希有譬三初勸轉。】

「而告之言汝等所可玩好希有難得汝若不取後必
憂悔。」

【三者歎三車希有譬譬上正施三乘思惟是事巳
即趣波羅奈也此有三意謂勸示證也從珍玩希
有下即是勸轉。
△二示轉。】

「如此種種羊車鹿車牛車今在門外可以遊戲。」

【即是示轉。
△三證轉。】

「汝等於此火宅宜速出來隨汝所欲皆當與汝。」

【即是證轉。
△四適子所願譬。】

「爾時諸子聞父所說珍玩之物適其願故心各勇銳
互相推排競共馳走爭出火宅。」

【四者適子所願譬譬上受行悟入是名轉法輪也
前偈本略今譬事廣廣明修因至果依六句解釋
言適願者謂機教相稱即聞慧也勇銳者謂思心
動慮即思慧方便也互相推排者謂推四真理排
伏見惑邪正未決名為互相此入修慧屬煖頂位
也競者競取勝理也此是忍法位初觀三十二諦
競趣真道後縮觀趣苦法忍也共者是世第一法
位同觀一諦與苦法忍四觀不別也馳走者入見
道十五心速疾見理譬上便有涅槃音見道之中
分得涅槃也爭出者思惟道也爭出三界成無學
果斷思惑盡方出火宅即譬上偈及以阿羅漢法
僧差別名也觀心解者中道正觀直觀實相心法
相稱名適所願境無邊故觀亦無邊名勇境研心
利名銳心境相研名互相推排心王心數緣境速
疾名競共馳走徧歷一切陰界入等無非實相名
為出火宅也。
△三等賜大車譬四初見子免難歡
喜譬。】

「是時長者見諸子等安穩得出皆於四衢道中露地
而坐無復障礙其心泰然歡喜踊躍。」

【此別譬中等賜諸子大車譬譬上顯真實相此文
有四一父見諸子免難歡喜譬譬上我即作是念
所以出於世至今我喜無畏兩行一句偈為本二
諸子索車譬譬上大乘機發我見佛子等志求佛
道者咸以恭敬心皆來至佛所兩行偈為本三等
賜諸子大車譬譬上於諸菩薩中正直捨方便但
說無上道三句偈為本四諸子得車歡喜譬譬上
菩薩聞是法疑網皆巳除一行為本然上法說中
先明機發次說障除佛喜無畏今譬中先明免難
後明索車若具足論應作四句一有先障除而後
機發如四大聲聞等在於三藏中障除大品末法
華初大機始發也二障未除大乘機發如華嚴及
法華中諸凡夫眾得入佛慧者餘二句如上說若
大機先動後障除如方便品所說若先障除而後
機動如今所說然機動障除互現共成一意又方
便品明佛喜無畏此中明諸子歡喜以子喜故其
父亦喜此亦互現共成一意耳就免難中具有二
義謂免難歡喜若子未免難父則憂念若得離火
心即泰然故免難歡喜得為□譬以子歡喜其父
亦喜故得譬於佛喜也四衢道中者此衢道則正
譬四諦以其四諦觀異名為四衢四諦同會見諦
如交路頭若見惑雖除其思惟猶在則不名露地
若三界思盡方名露地住果不進故云而坐不為
見思所局故云泰然生滅度相生安隱相故言歡
喜。
△二諸子索車譬。】

「時諸子等各白父言父先所許玩好之具羊車鹿車
牛車願時賜與。」

【言索車者文云願賜我等三種寶車文無索字義
者依此請辭明有索車之義據有人云二乘索車
菩薩不索作十難難之一云二乘出三界外至許
車處索果車而菩薩未至許處那忽索車乃至第
十云諸子安坐故就父索以其二乘果滿不修行
以故安坐可得有索若如菩薩其行未息既無安
坐之義那忽有索章安用總別二義駁之云索是
求請之別名在意名求索在口名請索在身名乞
索如朦者求知如饑者請食如迷者問道凡居不
達之地何有不索之理當知由索故許與由許與
故歡喜今文具有請與歡喜三意如法說中千二
百人身子為首殷懃三請菩薩眾中彌勒為首文
云佛口所生子大數有八萬合掌以敬心欲聞具
足道又譬說之初身子為中根人請又總為四眾
請旁為下根請文云善哉世尊願為四眾說其因
緣又法說許云汝巳殷勤三請豈得不說譬說許
云當以譬喻更明此義因緣許云我及汝等宿世
因緣吾今當說又法說竟身子歡喜譬說竟迦葉
等歡喜宿世說竟富樓那歡喜又合譬文云令諸
子等日夜劫數常得遊戲與諸菩薩乘是寶乘直
至道場當知以喜故知與以與故知請三周三義
文義炳然何故偏言二索一不索須知索不索其
義多途不可一槩自有不斷惑不索車三藏菩薩
是自有斷惑索車通教菩薩是自有亦斷惑亦不
斷惑亦索亦不索別教菩薩是自有非斷惑非不
斷惑非索非不索圓教菩薩是又歷五味乳味有
兩意一亦斷亦不斷亦索亦不索二非斷非不斷
非索非不索酪味一意謂不斷不索生酥備四意
熟酥但三意醍醐一意宏綱大統其義如此於一
一句一一意復各四句謂障除機動障未除機動
障亦除亦未除機動障非除非不除機動斯宗不
見執一非三深可悲愍然世人執車數不同說車
體不同或言初說三車後會三歸一或言初說有
三後會三歸一或言初說有四後會三歸一所以
出經勿信人語當知此文引昔佛為聲聞人說應
四諦法為緣覺人說應十二因緣法為菩薩人說
應六波羅蜜法今佛說三數亦如此亦如華嚴第
八云下劣厭沒者為示聲聞道根鈍樂因緣為說
緣覺道根利有慈悲為說菩薩道無上樂大事說
無量佛法又三十六云三解脫法出聲聞乘無諍
法出緣覺乘六度四攝法出大乘知一切法出佛
乘又第九地說聲聞乘相暨支佛乘相菩薩乘相
如來乘相又瓔珞第十三云十方佛說三乘一一
乘中又開三乘合九乘九乘悉會入平等大慧聖
說如此不能融通互相是非非法毀人過莫大矣
今約教分別若說三乘法門異而真諦同者三藏
教意也若說三乘法門同真諦皆同者通教意也
若說三乘三三九乘若說四乘淺深階級各各不
同而同入平等大慧者別教意也若說三乘九乘
四乘一一皆與平等大慧相應無二無異者圓教
意也又歷五味分別乳味但明菩薩乘佛乘酪味
但明異三乘生酥味備明三乘四乘九乘各各分
齊不相濫熟酥味唯除異三乘餘如生酥也醍醐
中純說佛乘無復餘乘若識此意異說無妨若不
知此秪增諍論復次明佛乘之體則依天台智者
以明諸法實相正是車體一切眾寶莊校皆莊嚴
之具至賜車文中當點出也又舊解小車者即小
果也亦異論紛耘不能備舉然但乘通因果至三
十七道品斷見思惑皆是因乘盡無生智皆名果
乘要因因乘斷除見思惑盡方得果乘盡無生智
故言車在門外此但果正因旁就果為言車在門
外也若內因斷結運義名乘若外果不運何得名
乘然果無斷惑之運要以盡無生智入無餘涅槃
方是好運若乘因到果何意方更索車又舊云機
索情索機索可解今言情索者昔日依教謂盡無
生能入無餘而於方等中見菩薩不思議聞淨名
彈斥言若我所得是實大士不應折挫若我非實
如來不應說真許可故云茫然不知所云至大品
中領知大法聞此樂大心起方欲進修大乘但不
能知得與不得此等皆是情中巳索大乘之義故
身子領解提昔疑情然見諸菩薩授記作佛而我
等不預斯事嗚呼自責欲以問世尊為失為不失
即是指昔方等巳有情索今更加口索者因聞方
便品初偈略聞佛說並是方便即復執今方便疑
昔未極故云我今不知是義所趣由動宿疑情故
發言三請索求昔日所說之實此則機在大乘情
求昔實又情求大乘口問昔實六度通教例爾。
△
三等賜大車譬二初標兩章門二初標子等。】

「舍利弗爾時長者各賜諸子。」

【言等賜者以子等故則心等譬一切眾生等有佛
性佛性同故等是子也而言各賜者各隨本習四
諦六度無量諸法各於舊習開示真實以彼舊習
不同是故言各。
△二標車等。】

「等一大車。」

【言車等者以法等故無非佛法譬一切法皆摩訶
衍摩訶衍同故等是大車也。
△二廣明車等二初
敘車體三初敘高廣。】

「其車高廣眾寶莊校周帀欄楯四面懸鈴又於其上
張設幰葢亦以珍奇雜寶而嚴飾之寶繩絞絡垂諸
華纓重敷􂐺綖安置丹枕。」

【假名車有高廣之相譬如來知見深遠橫周法界
之邊際豎徹三諦之源底故言高廣也眾寶莊校
者譬萬行修飾也周帀欄楯者譬總持持於萬善
而遮眾惡也四面懸鈴者譬四辨下化也張設幰
葢者譬四無量于眾德之中其慈悲最高而能普
覆一切也又幰者蒼頡篇云以帛張於車上也珍
奇雜寶而嚴飾之者謂以真實萬善而嚴此慈悲
也大經云慈若具足十力無畏名如來慈寶繩交
珞者譬四弘堅固大慈心也垂諸華瓔者譬四攝
神通等悅動眾生亦譬七覺妙鬘也重敷􂐺綖者
譬觀練熏修一切諸禪重沓柔輭也安置丹枕者
車若駕運隨所到處須此支昂譬即動而靜即靜
而動若車內之枕者休息身首此譬一行三昧息
一切智一切行也丹即赤光譬無分別法也。
△二
明白牛。】

「駕以白牛膚色充潔形體姝好有大筋力行步平正
其疾如風。」

【駕以白牛者譬無漏般若能導諦緣度一切萬行
到薩婆若海白是色本即與本淨無漏相應體具
萬德如膚充煩惱不染如色潔又四念處為白牛
四正勤中二世善滿如膚充二世惡盡如色潔四
如意足稱行者心如形體姝好也筋譬五根有住
立能生之義力譬五力有乎摧伏幹用之義行步
平正譬乎定慧均等又譬七覺調平其疾如風者
譬八正道中行速疾到薩婆若也。
△三明僕從。】

「又多僕從而侍衛之。」

【僕從者譬方便波羅蜜能屈曲隨人給侍使令眾
魔外道二乘小行皆隨方便智用故淨名云皆吾
侍也又果地神通運役隨意即僕從也。
△二明有
車之由。】

「所以者何是大長者財富無量種種諸藏悉皆充溢。」

【釋有車之由者由財富藏溢譬果地福慧圓滿名
財富無量庫藏充溢行藏理藏一切法趣檀尸忍
等是趣不過即約行為如來藏一切法趣陰入界
根塵等是趣不過即是約理明如來藏自行此行
理名充化他名溢又實智滿名充權智用名溢又
入中道名充雙照名溢非但藏多又皆充溢何法
不是摩訶衍即大乘無量也。
△三廣明心等二初
廣心等。】

「而作是念我財物無極不應以下劣小車與諸子等
今此幼童皆是吾子愛無偏黨我有如是七寶大車
其數無量應當等心各各與之不宜差別。」

【廣心等者當知財富無量是子無偏是故心等若
富而非子是子而貧則不得等今七寶大車其數
無量若教若行皆摩訶衍即財多也又方等般若
念處正勤根力覺道種種異名皆開示實相歷一
切法亦復如是故言無量各各與之不宜差別謂
不移本習而示真實此如身子於智慧開佛知見
具一切佛法目連於禪定開佛知見具一切佛法
餘人例爾。
△二釋心等。】

「所以者何以我此物周給一國猶尚不匱何況諸子。」

【所以者何以我下是釋兩等初釋財多尚周一國
況復諸子譬大圓因徧該善惡況佛知見次釋子
等者非子尚充何況是子譬佛無緣尚度況有緣
耶。
△四諸子得車歡喜譬。】

「是時諸子各乘大車得未曾有非本所望。」

【此譬上受行悟入以彼本求羊鹿水牛期出分段
今得白牛盡於變易過本所望豈不歡喜。
△四無
虗妄譬三初問。】

「舍利弗於汝意云何是長者等與諸子珍寶大車寧
有虗妄不。」

【此問如文。
△二答二初免難不虗三初標章。】

「舍利弗言不也世尊是長者但令諸子得免火難全
其軀命非為虗妄。」

【免難不虗者亦名以重奪輕不虗中有三意謂標
章解釋況結標免難如文可解。
△二解釋。】

「何以故若全身命便為巳得玩好之具。」

【此是釋也良以命重身輕全身免火巳得大寶濟
於重命豈應有虗。
△三況結。】

「況復方便於彼火宅而拔濟之。」

【既免八苦之火全乎五分之身巳得大寶況二萬
佛所大乘慧命圓因成就佛知見開寧是虗妄。
△
二不乖本心不虗三初標章。】

「世尊若是長者乃至不與最小一車猶不虗妄。」

【初標不乖本心章良以本知無三意令不謗不謗
則不乖本心。
△二解釋。】

「何以故是長者先作是意我以方便令子得出以是
因緣無虗妄也。」

【本知無小意令不毀毀即墮惡既無毀因不墮惡
果不與小車則不乖本意。
△三況結。】

「何況長者自知財富無量欲饒益諸子等與大車。」

【三結自知財富無量欲饒益諸子與一大車過本
所望是故不虗復結前章云方便教濟似譬斷德
神通之力結後章云財富無量似譬智德辨說之
力前是子等故不虗後是財等故不虗。
△三述歎。】

「佛告舍利弗善哉善哉如汝所言。」

【連語善哉述二不虗也問佛何不自說不虗而憑
身子說者何耶答佛許三與一自說為難所以憑
身子說者取信為易耳此即述歎之意。
△二合譬
二初合總譬六初合第一長者三初合位號。】

「舍利弗如來亦復如是。」

【此即合上文長者名行位號德業等如來亦復如
是者先合位號然如來無量德號今略舉十義巳
如上說。
△二合名行。】

「則為一切世間之父。」

【一切世間將處所以定名行上云國邑聚落今合
直云一切世間通指同居有餘自體皆是妙色妙
心果報之處如來徧應三處即是一切世間合上
國邑聚落也。
△三合德業。】

「於諸怖畏衰惱憂患無明暗蔽永盡無餘而悉成就
無量知見力無所畏有大神力及智慧力具足方便
智慧波羅蜜。」

【於諸怖畏下合上歎內外德也內是手高衰邁識
達則多譬如來智斷兩德耳於諸怖畏無明永盡
者合上衰邁以顯斷德也成就無量知見者合其
年高顯智德也力無畏等合上外德財富無量也
神力者深修禪定能得神通合上田也智慧力者
智必照境如身之託處合上宅也具足方便波羅
蜜者合上諸僕從也。
△二合第四五百人。】

「大慈大悲常無懈倦恒求善事利益一切。」

【大慈大悲等者合上第四慈悲是施化之本一切
者五道也恒為慈悲所被合上五百人也。
△三合
第二舍宅。】

「而生三界朽故火宅。」

【而生三界朽故火宅下合上第二其家廣大也。
△
四合第六三十子。】

「為度眾生。」

【為度眾生下合上第六眾生有緣親者前度合上
三十子也。
△五合第五火起。】

「生死病死憂悲苦惱愚癡暗蔽三毒之火。」

【生老病死等下合上第五欻然火起譬也。
△六合
第三一門。】

「教化令得阿耨多羅三藐三菩提。」

【教化令得三菩提下合上第三教能詮理尋理起
行即得菩提故知教理共用即合上唯有一門譬
也然此合譬文參上下義貫始終須知開譬之源
始解合文之義。
△二合別譬四初合見火譬四初
合能見。】

「見。」

【其見之一字合上第一能見之眼即是如來寂照
智眼為能見。
△二合所見。】

「諸眾生為生老病死憂悲苦惱之所燒煑亦以五欲
財利故受種種苦又以貪著追求故現受眾苦後受
地獄畜生餓鬼之苦若生天上及在人間貧窮困苦
愛別離苦怨憎會苦如是等種種諸苦。」

【諸眾生為生老下合上第一所見之火從四面起
此中明八苦為火四苦如文貪著追求求不得苦
後受地獄天上人間是五陰苦愛離怨會如文此
八苦從四倒四面起。
△二合廣見。】

「眾生沒在其中歡喜遊戲不覺不知不驚不怖亦不
生厭不求解脫於此三界火宅東西馳走雖遭大苦
不以為患。」

【眾生沒在其中下合上第四所見火譬諸子不覺
不知等以其不觀苦集故不厭不觀道滅故不求
解脫雖遭大苦不以為患合上心不厭患無求出
意也。
△四合驚怖。】

「舍利弗佛見此巳便作是念我為眾生之父應拔其
苦難與無量無邊佛智慧樂令其遊戲。」

【佛見此巳便作是念下合上第三火起驚怖我雖
能於此所燒之門安隱得出之意我為眾生之父
應拔其苦難者即大悲之力與無量樂者即大慈
之力。
△二合捨几用車譬二初合捨几三初合擬
宜。】

「舍利弗如來復作是念若我但以神力及智慧力捨
於方便為諸眾生讚如來知見力無所畏者眾生不
能以是得度。」

【此合上文第二捨几用車譬上譬有勸誡兩門今
但合勸不合誡如法說中亦勸善不明誡惡故勸
修為正誡惡是傍亦是勸善即誡惡誡惡即勸善
今合勸善即知合誡惡也上勸文有三謂擬宜無
機息化又擬宜有身手衣裓等若我但以神力者
此合上身力也及智慧力者合上手力也為諸眾
生讚如來知見者合衣裓也力無所畏者合几案
也若佛初出即用此擬眾生不能以此得度。
△二
合無機。】

「所以者何是諸眾生未免生老病死憂悲苦惱而為
三界火宅所燒何由能解佛之智慧。」

【所以者何下是釋不得度合上第二子不受勸譬
正由五濁障重未免生死等火故云而為三界火
宅所燒大乘微妙不能得入故言何由能解佛之
智慧此一句即合上文唯有一門而復狹小以小
故不能解智不解智慧者即是以行為門之意。
△
三合息化二初疊前後三譬三初疊救子不得譬。】

「舍利弗如彼長者雖復身手有力而不用之。」

【此合上文第三放捨善誘無機息化或當墮落為
火所燒之意然此文中無放捨之語當知譬及譬
本息化之意猶甚分明故息化之文為有二意先
疊前後三譬次正合息化疊前一譬正貼合息化
疊後兩譬傍成息化也雖復身手有力而不用之
者則疊前身手救子不得譬以合息化如來亦寢
大化之謂。
△二疊施三。】

「但以慇懃方便勉濟諸子火宅之難。」

【△三疊等施。】

「然後各與珍寶大車。」

【△二正合息化。】

「如來亦復如是雖有力無所畏而不用之。」

【△二合用車譬四初合擬宜三車。】

「但以智慧方便於三界火宅拔濟眾生。」

【△二合知子先心。】

「為說三乘聲聞辟支佛佛乘。」

【△三合歎三車希有三初合第二示轉。】

「而作是言汝等莫得樂住三界火宅勿貪麤弊色聲
香味觸也若貪著生愛則為所燒汝等速出三界當
得三乘聲聞辟支佛佛乘。」

【此合上第三歎三車希有上有勸示證三今亦具
合但不次第且第一合上第二汝等莫得樂住三
界下是示其盡無生處三界是示苦諦勿貪麤弊
乃至生愛等示其集諦汝速出三界示其滅道滅
道即是示其三界外亦有智斷三乘之果故令速
出三界當得三乘在三乘正取道滅為體也。
△二
合第三證轉。】

「我今為汝保任此事終不虗也汝等但當勤修精進
如來以是方便誘進眾生。」

【我今為汝保任此事終不虗者是第二合上第三
必與證得不虗也。
△三合第一勸轉。】

「復作是言汝等當知此三乘法皆是聖所稱歎自在
無繫無所依求乘是三乘以無漏根力覺道禪定解
脫三昧等而自娛樂便得無量安穩快樂。」

【復作是言汝等當知下是第三合上第一歎法希
有如此三乘是諸佛方便引物儀式故眾聖所稱
得無生智為自在得盡智為無繫我生巳盡不受
後有名無所依所作巳辦梵行巳立名無所求。
△
四合適子所願三初合羊車。】

「舍利弗若有眾生內有智性從佛世尊聞法信受慇
懃精進欲速出三界自求涅槃是名聲聞乘如彼諸
子為求羊車出於火宅。」

【此合第四適子所願譬當知上有真似等四位今
合亦四但上總今別三乘各為四皆引上譬來貼
合今文內有智性者當知宿習三乘樂欲不同遂
成三乘智性故佛施三乘之教內有智性乃至從
佛聞法信受合上聞父所說玩好之物適其願故
合上聞慧殷勤合上心各勇銳思慧也精進合上
第二推排也推是推理排是排惡惡去故精理明
故進合上修慧也欲速出下合上第三競共馳走
也是名聲聞乘合上第四爭出火宅也三乘修行
皆有此四。
△二合鹿車。】

「若有眾生從佛世尊聞法信受慇懃精進求自然慧
樂獨善寂深知諸法因緣是名辟支佛乘如彼諸子
為求鹿車出於火宅。」

【求自然慧樂獨善寂當知辟支佛是法行人從他
聞法少自推義多故取譬於鹿如鹿不依人也自
然者從十二緣門而入此門本自有之非佛天人
所作名自然慧又不從他聞復名自然慧。
△三合
牛車。】

「若有眾生從佛世尊聞法信受勤修精進求一切智
佛智自然智無師智如來知見力無所畏愍念安樂
無量眾生利益天人度脫一切是名大乘菩薩求此
乘故名為摩訶薩如彼諸子為求牛車出於火宅。」

【菩薩稱一切智者不同二乘乃是佛智菩薩望此
修因即是大乘兼運之意。
△三合等賜大車譬二
初雙疊二譬二初疊免難。】

「舍利弗如彼長者見諸子等安穩得出火宅到無畏
處。」

【此合第三等賜大車譬上文有四一免難二索車
三等賜四歡喜今略不合第二第四但合免難義
兼索車用合等賜義兼歡喜今雙疊免難賜車二
譬然後雙合二譬如彼長者下則牒免難。
△二疊
等賜。】

「自惟財富無量等以大車而賜諸子。」

【自惟財富下則疊等賜。
△二雙合二譬二初合免
難。】

「如來亦復如是為一切眾生之父若見無量億千眾
生以佛教門出三界苦怖畏險道得涅槃樂。」

【此合免難門有三義謂入出別之三若三界為宅
五陰為舍由迷色心而入色心即是入宅生死之
門若作出者是乘從三界出即是稟佛通教下所
詮為門若別義者即是稟別教下所詮為門今言
佛教門者正是藏通二教教下之理共以為門得
出三界而免難也。
△二合等賜五初合第四釋有
車之由。】

「如來爾時便作是念我有無量無邊智慧力無畏等
諸佛法藏。」

【此合等賜也上等賜先列二章門二廣說三釋出
今合缺略文小不次第如來爾時便作是念我有
無量智慧力下是第一合上第四釋有車之由由
上云財富無量庫藏充溢也。
△二合第五廣等心。】

「是諸眾生皆是我子等與大乘不令有人獨得滅度
皆以如來滅度而滅度之。」

【次從是諸眾生皆是我子下第二合上第五廣等
心由上云我財物無極不應以下劣小車也今云
不令有人獨得滅度皆以如來滅度而滅度之豈
非等心義。
△耶三合第一等心章門。】

「是諸眾生脫三界者。」

【從是諸眾生脫三界下是第三合上第一等心章
門由上云各賜諸子等一大車。
△四合第二標等
車章門。】

「悉與諸佛禪定解脫等娛樂之具。」

【復從悉與諸佛禪定解脫下是第四合上第二等
車章門。
△五合第三高廣大事。】

「皆是一相一種聖所稱歎能生淨妙第一之樂。」

【又從皆是一相一種下是第五合上第三正廣大
車則通合上高廣乃至僕從等一相是實相即法
身也一種是種智即般若也能生淨妙第一之樂
樂即無苦名為解脫三德高廣具足莊嚴收羅眾
德名摩訶衍合上大車譬也。
△四合無虗妄譬二
初疊三車誘引後與大車。】

「舍利弗如彼長者初以三車誘引諸子然後但與大
車寶物莊嚴安穩第一然彼長者無虗妄之咎。」

【此合第四無虗妄譬上答有二一全其身命二不
乖本心各有三別今但合不乖本心兼得全身何
者佛意本為除其五濁五濁既盡大善自全從上
不乖本心有三謂標釋況今但合釋合況初疊三
車誘引後與大車譬如文可解。
△二合釋況不乖
本心二初合第二釋。】

「如來亦復如是無有虗妄初說三乘引導眾生然後
但以大乘而度脫之。」

【此合如來初說三乘誘導然後但以大乘而度脫
之此合解釋不乖本心上云先作是意我以方便
令子得出之義。
△二合第三況。】

「何以故如來有無量智慧力無所畏諸法之藏能與
一切眾生大乘之法但不盡能受舍利弗以是因緣
當知諸佛方便力故於一佛乘分別說三。」

【次何以故下合上第三況出不虗即是長者自知
財富無量欲饒益諸子故許三與一非是虗也當
知此釋小異於前前意為令諸子得出意不在三
既出不與亦非虗妄今明如來出世本欲說大但
為小智樂著三界故以方便誘引既巳得出還與
大乘即稱本心故言能與眾生大乘之法但不盡
能受若華嚴中能受即為與大不竢開一為三不
能受者以方便力於一佛乘分別說三三由眾生
非佛本意故用此釋成不乖本心不虗妄也。】

「佛欲重宣此義而說偈言。」

【△二偈頌二初頌長行二頌勸信流通初文又二
初頌開譬二頌合譬初文又二初頌總譬二頌別
譬初文又四初頌長者。】

「譬如長者。」

【此偈總有一百六十五行分為二前有一百行頌
上長行後有六十五行明通經方法然上長行有
開合二譬今偈頌亦二初有六十五行半頌開譬
次三十四行半頌合譬初亦二初有三十三行頌
總譬次三十二行半頌別譬其總頌六意中止頌
其四兼得其二當知頌家宅則兼得一門頌五百
人兼得三十子初一句明長者即頌上位號兼得
名行歎德既有長人之德即知名行徧為國邑之
所崇仰亦知內外年德俱高內合婆伽婆即是位
號自知具足智斷慈悲萬德婆伽婆者亦云薄伽
梵此翻德成就有大功德至聖之名也所以龍樹
菩薩約四義申之一能破煩惱二有功德三巧分
別四好名聞即是佛之總名。
△二頌舍宅二初頌
宅廣大。】

「有一大宅。」

【此三行一句頌上第二舍宅譬初一句頌宅廣大。

△二頌廣出宅體。】

「其宅久故而復頓弊堂舍高危柱根摧朽梁棟傾斜
基陛隤毀牆壁𡉏坼泥塗阤落覆苫亂墜椽梠差脫
周鄣屈曲雜穢充徧。」

【其宅久故下有三行廣出宅體既明所燒之相故
知此頌宅體也當知三界無始為久非今所造為
故無常卑鄙名頓弊亦云頭殿腹堂背為舍念念
相續無常為高危一云色界為堂欲界為舍以其
不免墮落名高危亦云命根支持如柱過去行業
為基陛亦云兩足為柱根三相所遷名摧朽意識
綱維為梁棟諸苦所壞如傾斜亦云脊骨為梁棟
𦝣為基陛衰老之時為頹毀牆壁者一云四大為
牆壁皮膚為泥塗四威儀不正為亂墜五識不聰
不相主境為差脫亦云牆壁𡉏坼如皮膚皴朽壯
色鮮淨如初泥塗老色枯悴如後阤落阤或作褫
其音同說文云小崩也髮髭朽老則皆脫落如覆
苫亂墜筋骨老弱支節不援如椽梠差脫周障屈
曲者印師云三十六物更相隔障故云周障肚腸
盤迴故云屈曲非但無常所遷亦有不淨苦等故
云雜穢充徧也今云周障是六識屈曲是六根六
識緣六根取境艱關故言屈曲又六塵徧染六根
故言雜穢充徧文云覆苫者即茅苫也爾雅云白
葢謂之苫又云白茅是也椽梠者方言屋梠曰屋
簷或曰連綿周障者說文云壅塞隔礙也。
△三頌
五百人。】

「有五百人止住其中。」

【此第三半行頌上第三五百人譬三乘根性為五
道所攝亦兼得三十子譬也。
△四頌火起譬四初
譬欲界火起二譬色界火起三譬無色界火起四
總結眾難非一初文又四初明所燒之類二明火
起之由三明火起之勢四明被燒之相初文又二
初正明被燒二初明禽獸被燒二初明鈍使五初
譬慢使。】

「鴟梟鵰鷲烏鵲鳩鴿。」

【此半行譬慢使當使眾生自舉輕他如鳥為性陵
高下視故八鳥譬八慢也文殊問經明八憍今用
配八鳥所謂盛壯憍如鴟性憍如梟富憍如鵰自
在憍如鷲壽命憍如烏聰明憍如鵲行善憍如鳩
色憍如鴿應知陵他為慢自貴為憍自愛為貪愛
他為婬自忿為恚忿他為瞋自惑為愚惑他為癡
又涅槃經明七慢所謂一慢二慢慢三不如慢四
增上慢五我慢六邪慢七憍慢章安云成論有大
慢足前成八慢也言慢慢者謂其智解勝一切人
更無及者大慢者等中謂上上中謂等不如慢者
多不如中言我小劣而實懸殊我慢者觀五陰為
我著我所由邪慢者實無其功自以為有又婆沙
俱舍瑜伽等論其間多明七慢大略是同謂本無
實德自恃為有用是則陵忽彌增所以云也鴟者
食鼠鳥也其目大梟者不孝鳥也以其食母因是
得名鵰者或云其嘴赤能食麞鹿是也鷲者說文
云黑色而多紫又云南方產者黃頭赤咽五色俱
備或云西域出者色蒼黃其目赤。
△二明瞋使。】

「蚖蛇蝮蠍蜈蚣蚰蜒。」

【此半行譬瞋使謂瞋有三蚖毒盛不觸而吸此譬
非理生瞋蝮蠍觸則螫此譬執理瞋蜈蚣譬戲論
瞋世云頸赤者是蜈蚣不赤者是蚰蜒又蚖者即
黑蛇也漢書云玄蚖蝮者爾雅云蝮虺博三寸大
如指江南謂虺為蝮郭璞云身廣三寸頭大如人
擘指蠍者北地尤多狀如蜘蛛其尾有毒或螫人
終日痛不止時人呼為摌刺子大如拇指也蜈蚣
者即蝍蛆蟲屬爾雅云似蝗而腹大有長角能食
蛇腦。
△三譬癡使。】

「守宮百足鼬貍鼷鼠諸惡蟲輩交橫馳走屎尿臭處
不淨流溢蜣蜋諸蟲而集其上。」

【此兩行譬癡使然癡有獨起相應起二種守宮百
足等其性兀然此譬獨頭無明鼬貍鼷鼠等此譬
相應癡也諸惡蟲輩下從癡根本備起諸結明諸
使相緣或緣三界如交橫起之速疾如馳走屎尿
下一行明癡心所著之境此皆無常苦無我不淨
由癡不了於中計淨等而生染著故云蜣蜋諸蟲
而集其上言守宮者爾雅云蠑螈蜥蜴蝘蜓名守
宮也或云在石名蜥蜴在澤為蝘蜓在舍為守宮
或云在壁名蝘蜓在草名蜥蜴通號蠑螈也百足
者十誦律云無足者千頭羅蟲也多足者蜈蚣也
百足者蛣𧏙也二足如鳴雀四足如牛馬等今謂
百足自是一等蟲其色黑長四五寸足甚多因以
名之春夏之月山邊草際處處有之無毒不螫人
十誦指為蛣𧏙恐別有意鼬者身黃赤而尾大能
噉鼠世云狼鼠是也貍亦作狸形似貓鼷者說文
云小鼠也物類誌云即甘口鼠食人及獸至盡不
𤻴𧏙蜋者一名蛣𧏙爾雅云蛣𧏙𧏙蜋郭璞云黑
甲噉糞蟲也。
△四譬貪使。】

「狐狼野干咀嚼踐蹋䶩齧死屍骨肉狼藉由是羣狗
競來搏撮飢羸慞惶處處求食。」

【此兩行明貪使貪有二種謂有力無力其有力者
能以威勢取物如狐狼等也無力者但能從他乞
索麤弊如野干等也咀嚼下明貪取境當知引物
向巳如咀嚼不以道理如踐踏又貪心取境或取
一城或取一國其有齊畔如嚌齧也亦云貪心取
境有用不用有用而取如咀嚼不用而取如踐踏
又少則咀嚼多則踐踏骨肉狼藉者此謂積聚五
塵不知止足由是羣狗競來搏撮者此喻有力貪
以搏撮無力者謂王賊也饑羸慞惶者常不知足
如饑求不能得如羸種種營覔如慞惶亦如多欲
之人雖富而貧當知以愛心起貪貪五塵之肉見
心起貪貪道理之骨推求知見遂多所解即是多
骨須骨之狗競來撮之諸見心中未得正法之食
名饑不能伏其斷見名羸處處求解名為慞惶一
云即是貪人希求念望又搏撮者經音云以手小
取釋名云撮捽暫捽取之記云搏擊打也撮搏取
也亦拍亦撫也。
△五譬疑使。】

「鬪諍摣掣啀喍嘷吠。」

【此半行譬疑使猶豫二邊名疑未決是非名鬪諍
意謂為是名掣復謂為非名摣又摣者釋名云叉
也謂五指俱取也掣牽也啀喍嘷吠者發言論決
是非之理也又啀喍者聚唇露齒也嘷吠者出聲
大吼也。
△二總結。】

「其舍恐怖變狀如是。」

【其舍恐怖變狀如是者即結上五鈍使也。
△二明
鬼神被燒二初總明利使。】

「處處皆有魑魅魍魎。」

【此二句總明利使由利使徧緣五陰四諦下故言
處處皆有惟夫鬼神有通有智禽獸則無故以利
使譬鬼神鈍使喻禽獸魑魅者物之精也通俗文
云山澤之怪曰魑西京賦云山神虎形曰魑宅神
豬頭人形曰魅魍魎者木石變怪玉篇云水神。
△
二別明五利使五初譬邪見。】

「夜义惡鬼食噉人肉毒蟲之屬諸惡禽獸孚乳產生
各自藏護夜义競來爭取食之食之既飽惡心轉熾
鬪諍之聲甚可怖畏。」

【此三行明夜叉是捷疾鬼此譬邪見撥無因果人
是善報以譬出世因果不雜煩惱由撥無此理如
食人肉也毒蟲之屬是惡報如世間因果雜諸煩
惱若撥無此理如噉毒蟲之屬也孚乳產生者世
間之法從自類因生自類果各自藏護者因能有
果名藏必得不失名護又人肉是善毒蟲是惡以
邪見之心撥無善惡因果事如噉食孚乳產生總
說善惡並有因果相生之用食之既飽者見心成
就也惡心轉盛者見心增廣也鬬諍之聲者內心
成就外彰言教宣於無因無果之法能令聞者墮
落三塗故言怖畏也又孚乳者玉篇云伏卵曰孚
通俗文云卵化曰孚廣雅云孚亦生也乳者養也
鳥生曰孚獸生曰乳言自類者即同類因得等流
果以子似父故以喻之俱舍云同類因相似自部
地前生即五部九地耳但約過去與現在為因廣
如彼文。
△二譬戒取。】

「鳩槃荼鬼蹲踞土埵或時離地一尺二尺往返遊行
縱逸嬉戲捉狗兩足撲令失聲以脚加頸怖狗自樂。」

【此兩行二句譬戒取鳩槃荼是鬼之勝者如有漏
善能勝諸蟲也蹲踞土埵者蹲者虗坐踞者實坐
土埵釋名曰豎土或云小土聚隅耳此喻修十善
戒能生六天六天是欲界高處事如土埵又外道
持戒能修禪定初得欲界定或得未來定由未來
定未脫欲界故欲界之頂如土埵也或離一尺二
尺者得色界定如一尺得無色定如二尺得升上
界為往退墮為反起見葢如縱逸嬉戲捉狗兩足
撲令失聲一云謗無苦因如捉狗足撥無苦果如
脚加頸加猶枷也集本得果如狗之聲邪見撥言
無集無得苦之理喻如令其失聲觀解者修六行
觀而伏其貪以貪不行似如被斷為失聲當知狗
是欲貪兩足為覺觀覺觀往還常在貪境數息止
心是能縛義為捉覺觀也撲者貪覺若強向不淨
境作不淨觀伏貪覺貪覺摧伏如狗被撲困不能
出聲又云作不淨觀如撲狗能生禪定如被撲出
聲脚加頸者如狗雖被撲則擾動不伏更以脚加
貪境雖知不淨而止貪心猶未甚靜更以無常觀
脚加保常之頸則生怖畏則貪覺不起又云一往
制心如向地撲常繫在緣如脚加頸令不得起怖
狗自樂者以修無常覺悟貪心如怖狗因得禪味
名自樂也。
△三譬身見。】

「復有諸鬼其身長大裸形黑瘦常住其中發大惡聲
叫呼求食。」

【此一行半三譬身見也豎入三世計我名長橫徧
五陰著我名大計我自在不修善法即無慚愧故
言裸形裸形者說文云赤體也又裸者露也言黑
瘦者以惡莊嚴故言黑以無功德所資故言瘦以
計我者不出三界故言常住其中以計我在心發
言宣說有我之相故言發大惡聲冀因此說望得
道果故言叫呼求食。
△四譬見取。】

「復有諸鬼其咽如針。」

【此半行譬見取咽細命危而保其壽非想無常而
計涅槃故言其咽如針記云見取者非果計果非
想非是涅槃之果計之為常無色唯心名為咽細
三界壽極名為命危計之為常名為保壽保壽正
當計果義。
△五譬邊見。】

「復有諸鬼首如牛頭或食人肉或復噉狗頭髮蓬亂
殘害兇險飢渴所逼叫喚馳走。」

【此兩行譬邊見推我斷常而斷常二邊如牛頭二
角為身是我為我是身則依我見而起邊見如頭
兩角耳又計斷常之過能斷出世善如食人肉能
斷世善根如或復噉狗或時計常或復計斷前後
迴轉如頭髮髼亂又計常即破斷計斷即破常如
殘害兇險無有智定食飲自資如饑渴所逼記云
根本之我如牛世以牛力為大自在計我亦爾於
中復計我之有無如生二角為身是我等者以我
與身更互有無為身是我者則執所為我為我是
身者則以能為所身即是所我即是能如以五陰
計一陰為我餘皆我所謂僮僕瓔珞窟宅若計常
者身非是我身斷我常若計斷者身斷我斷或俱
常斷具如止觀第五記引阿含本劫本見末劫末
見然其所計能所雖殊計有義等或時等者是諸
外道於一身中前後計轉所計之極極至非想以
所計為頭彼地斷常更互起計如髮髼亂計常等
者互相是非強者伏弱弱者從強皆破他從巳如
相殘害計此我者有斷有常即邊見也復次所言
僮僕等者準其婆沙所明六十五見謂於五陰各
計四陰而為我所謂色是我受是僮僕瓔珞窟宅
三陰亦然合我及所各十三句五陰共成六十五
句故一一陰初一是我三是我所。
△二總結。】

「夜叉餓鬼諸惡鳥獸飢急四向窺看牕牖如是諸難
恐畏無量。」

【此一行半總結欲界煩惱之相亦是結利鈍眾生
之相並是有漏之心常無道味故云饑急窺看牕
牖明其邪觀空理慕仰道味雖復觀察而滯著心
多不會正理如窺牕見空不得無礙記云言四向
者見惑雖多不出四句利鈍並有饑急之義經文
且從利使釋之窺看者私竊也謂看不正者由隔
牕牖故見空而偏空無偏正由從牕窺理無是非
由計者成過故云滯著不會牕牖說文云在屋曰
牕在牆名牖釋名云牕聰也於內窺外為聦明也
牖道也向也穿壁以木為小牕。
△二明火起之由。】

「是朽故宅屬于一人其人近出未久之間。」

【此一行明失火之由當知三界是佛化應之處發
心巳來誓願度脫故云屬於一人長者在宅能令
慎火由出去後諸子無知故令火起內合正由如
來於大通佛時常教是等令伏五濁但眾生感盡
如來應亦捨此等於後便起五濁如來他土赴緣
非是永去故言近出又云從得無生巳不生三界
故名為出不久應來故名為近壽量品云數現涅
槃即是出宅之意。
△三明火起之勢。】

「於後宅舍忽然火起四面一時其𦦨俱熾棟梁椽柱
爆聲震裂摧折墮落牆壁崩倒。」

【此二行正明火起之勢四面即是處所當知身受
心法等起其四倒五濁八苦故云一時相續漸增
為熾命根斷為爆風刀解體為裂又云受苦悲痛
呻吟之聲名為爆諸根破壞名為裂氣斷骨離筋
絕為摧折墮落四大解散為墻壁崩倒。
△四明被
燒之相。】

「諸鬼神等揚聲大叫鵰鷲諸鳥鳩槃荼等周慞惶怖
不能自出。」

【此一行半明被燒之相或云親屬為鬼神哭泣為
揚聲今例上鬼神譬利使人且利使之人或計斷
常若計常者謂法定常巳有還無無即常也計斷
之人謂法定斷唯此一死更無復續皆唱言定說
其事巳顯故云揚聲大呌若是鈍使及諸戒取本
不計斷今見無常但生疑怖不知出離之方故言
慞惶不能自出。
△二譬色界火起四初明所燒之
類。】

「惡獸毒蟲藏竄孔穴毗舍闍鬼亦住其中。」

【此三行半明穴中事譬色界火起諸部解義瞋通
三界即此文也中為四意初一行明所燒之類四
禪之定譬如孔穴雖不及門外敝豁猶得免於猛
炎入禪定中猶得免於欲界麤惡利使眾生亦得
禪定如毗舍闍鬼亦住其中。
△二明火起之由。】

「薄福德故。」

【薄福德故一句即是第二火起之由由少福故近
惡遇苦。
△三明火起之勢。】

「為火所逼。」

【為火所逼一句即是第三明火起之勢孔穴之中
雖無猛炎猶有熱惱四禪雖無欲界麤惡亦有愛
味細苦故言為火所逼。
△四明被燒之相。】

「共相殘害飲血噉肉野干之屬並巳前死諸大惡獸
競來食噉臭煙蓬㶿四面充塞。」

【從共相殘害下第四二行明被燒之相此明利鈍
相奪而諸使眾生得禪是同所計各異以其異故
互相是非如殘害也既於禪中起其諸見則不能
生無漏定慧但著默然如飲血又著五支如噉肉
野干是欲界貪未來定巳斷故言並巳前死亦名
食噉禪定之貪如大惡獸能吞欲界貪欲界四倒
八苦如猛炎色界四倒八苦如臭烟亦通身受心
法四大皮肉等故言四面充塞蓬㶿者蓬亂㶿盛
火炎烟熾之貌。
△三譬無色界火起二初明所燒
之類。】

「蜈蚣蚰蜒毒蛇之類為火所燒爭走出穴。」

【此兩行半明空中事譬無色界火起為二初一行
明所燒之類厭色界定出向無色厭色麤境觀無
色法如毒蛇類火燒出穴若爾則瞋通三界。
△二
明所燒之相。】

「鳩槃荼鬼隨取而食又諸餓鬼頭上火然飢渴熱惱
周慞悶走。」

【次一行半明被燒之相若得無色定必滅下緣故
云隨取而食非想最項猶尚不免顛倒諸苦如頭
上火然當知非想亦有八苦之火心生異念名生
苦念念不住名老苦行心擾擾妨定名病苦若退
定是死苦求定不得是求不得苦求定不得必有
於障即怨憎會苦其四陰心即五盛陰苦以不能
即斷有頂種故云頭上火然以無無漏故故饑渴
所惱猶是輪迴故周慞悶走周流也謂周流往來
也。
△四總結。】

「其宅如是甚可怖畏毒害火災眾難非一。」

【此一行總結三界眾難非一。
△二頌別譬三初見
火譬三初頌能見。】

「是時宅主在門外立聞有人言。」

【此二行半頌見火有三謂能見所見起驚怖等初
三句即能見之人上明見今云聞當知以聞代見
聞必從他門外立者正頌上我雖能於此所燒之
門安隱得出立者在法身地常懷大悲欲救眾生
不處第一義空之座舊云十方佛語釋迦云汝有
緣諸子在三界中善根將滅又云眾生感佛之機
為他人也今云法是佛師謂三昧法也此法為師
即他人也若入三昧則能見機三昧令佛見故言
聞有人言又云大悲是他。
△二頌所見。】

「汝諸子等先因遊戲來入此宅稚小無知歡娛樂著。」

【從汝諸子等下第二一行一句頌所見之火問子
本未出云何因遊戲來入答或曾發心名出三界
而復退還名之為入如人舉足欲出門側而返亦
名為出亦名還入又理性本淨非三界法因無明
故而起戲論便有生死故云先因遊戲來入也當
知大善未著為穉小無明所覆為無知。
△三頌驚
怖。】

「長者聞巳驚入火宅。」

【從聞巳驚入下第三二句頌上即大驚怖而起大
悲心。
△二頌捨几用車譬二初頌捨几譬三初頌
擬宜。】

「方宜救濟令無燒害告喻諸子說眾患難惡鬼毒蟲
災火蔓筵眾苦次第相續不絕毒蛇蚖蝮及諸夜叉
鳩槃荼鬼野干狐狗鵰鷲鴟梟百足之屬飢渴惱急
甚可怖畏此苦難處況復大火。」

【此五行半頌上救子不得然上開譬中有勸誡至
上合中但合勸今但頌誡誡文有三今明亦三謂
擬宜放捨不受等當知初四偈半頌上我當為說
怖畏擬宜方宜者謂擬宜大教也告喻即是說眾
患難即教誡之義災火蔓莚即連綿不絕如彼藤
蔓之貌也西京賦云其形蔓莚廣雅云長也徧也
鳩槃荼者此云甕形鬼狀貌冬瓜夜叉者此云輕
捷新譯云藥叉也此苦難處者詩云莫我遑處禮
記云何以處我所謂居也安也難可安居而恬處
也。
△二頌不受。】

「諸子無知雖聞父誨猶故樂著。」

【第二三句即頌不受也。
△三頌息化。】

「嬉戲不巳。」

【第三一句正頌息化視父而巳放捨苦言之義。
△
二頌用車譬三初頌擬宜三車。】

「是時長者而作是念諸子如此益我愁惱今此舍宅
無一可樂而諸子等耽湎嬉戲不受我教將為火害
即便思惟設諸方便。」

【此一科共有七行半頌上用車然上有四意一者
擬宜三車二知子先心三歎三車希有四適子所
願今頌中但有三義略不頌知子先心此前三行
頌上擬宜也躭湎嬉戲躭著也湎沈也明教云陶
淵明躭湎于酒而與之交即此義也。
△二頌歎三
車希有四初頌勸轉。】

「告諸子等我有種種珍玩之具妙寶好車。」

【此三行頌上歎三車希有上明勸示證三義今頌
亦三義復加重頌勸成四初一行頌勸轉。
△二頌
示轉。】

「羊車鹿車大牛之車今在門外。」

【次從羊車止今在門外此三句頌示轉。
△三重頌
勸轉。】

「汝等出來。」

【汝等出來第三一句又頌勸轉。
△四頌證轉。】

「吾為汝等造作此車隨意所樂可以遊戲。」

【次從吾為汝等下第四一偈是頌證轉隨意所樂
者謂隨彼根器堪任宜樂之謂。
△三頌適子所願。】

「諸子聞說如此諸車即時奔競馳走而出到於空地
離諸苦難。」

【此一行半頌適子所願今總頌上六句馳走頌上
見諦空地頌上無學空地即真空之地當知在生
死則逼迫狹隘煩惱冗雜既證真理得出火宅凝
神無為則閑空也。
△三頌等賜大車四初頌免難
歡喜二初頌免難。】

「長者見子得出火宅住於四衢坐師子座。」

【此五行頌上諸子免難歡喜又二初一行頌免難
坐師子座者有二釋一云諸子坐座得出三界故
無畏二云是長者坐座長者見子免難即得無畏
準大論所明師子之座謂非師子之形由佛為人
中之師子故佛所坐之處若床若座皆名為師子
座葢取其說法無畏之義初在門外猶有憂畏故
云立今得出門方坐無畏故方便品云今我喜無
畏。
△二頌歡喜。】

「而自慶言我今快樂此諸子等生育甚難愚小無知
而入險宅多諸毒蟲魑魅可畏大火猛𦦨四面俱起
而此諸子貪樂嬉戲我巳救之令得脫難是故諸人
我今快樂。」

【次從而自慶下第二四行頌長者歡喜生育甚難
者二萬億佛所教其大緣是故云生中間小熟是
故云育經此多時數數成熟將養不易故云甚難
貪樂嬉戲者謂躭著五欲令得脫難使離八苦。
△
二頌諸子索車。】

「爾時諸子知父安坐皆詣父所而白父言願賜我等
三種寶車如前所許諸子出來當以三車隨汝所欲
今正是時惟垂給與。」

【此三行頌索車初二句明索車之時驗知上文是
父坐從皆詣父所止三種寶車頌正索次從如前
所許止隨汝所欲明述許今正是時惟垂給與即
結索也詣者至到也白者請求也惟垂者希冀也。

△三頌等賜大車四初頌第四釋大車。】

「長者大富庫藏眾多金銀瑠璃硨磲瑪瑙。」

【此七行半頌上第三等賜大車上文有二章謂二
廣二釋合有五文今但頌四不頌廣等心與釋等
心初一行超頌第四釋大車當知屋盛稱庫地盛
曰藏行具一切法名藏眼等六根具一切法名庫
記云行具一切法名藏者但約含藏為義六根具
一切法名庫者藏寬庫狹亦可互論今但約盛貯
諸庫不同如根各異雖異各具故於諸根具一切
行以行歷根即是根行皆具諸法即藏深庫近如
行遠根淺雖有遠近皆具諸法約根論行無復差
別自非一家依經述釋章疏之例豈可聞此以根
以行為藏為庫各備諸法耶。
△二頌第三廣大車。】

「以眾寶物造諸大車莊校嚴飾周帀欄楯四面懸鈴
金繩絞絡真珠羅網張施其上金華諸瓔處處垂下
眾綵雜飾周帀圍繞柔軟繒纊以為茵褥上妙細氎
價直千億鮮白淨潔以覆其上有大白牛肥壯多力
形體姝好以駕寶車多諸儐從而侍衛之。」

【次以眾寶物下第二六行偈頌上第三廣大車以
眾寶物造諸大車等者當知因果所有總名眾寶
約教修得義之如造性修不同權宜名造行多子
多故車非一是故所造諸而復大又須示方知子
修名造以性泯修造還本有即車體也言莊校下
即車之具度也初一行如前釋經云真珠等者出
幰葢相慈門非一猶如網孔一一孔中皆一真珠
如眾慈門並稱於實前文但云垂諸華瓔秪是直
令見者欣悅今云處處垂下乃明眾機徧悅眾綵
雜飾譬垂化之處設應不同周帀圍繞譬攝物之
宜無所闕少柔輭繒纊者前文直云重敷今加歎
柔輭又以貴氎而覆其上諸禪自在故云柔輭以
妙冠麤如細覆上茵者說文云車中重席也具足
事禪有異凡小故云鮮白淨潔細氎者外國之華
氈或曰細毛布儐從者謂前導後隨之人繒纊者
繒帛也纊綿也張施其上者羅列陳設之謂形體
姝好者質狀美妙也。
△三頌第二等車章門。】

「以是妙車。」

【第三頌第二等車章門。
△四頌第一等心章門。】

「等賜諸子。」

【等賜諸子一句第四頌初等心章門。
△四頌得車
歡喜。】

「諸子是時歡喜踊躍乘是寶車遊於四方嬉戲快樂
自在無礙。」

【此一行半頌得車歡喜遊於四方者謂乘中道佛
慧橫遊四種四門四種四諦豎遊四十一位究竟
常樂我淨之德故言嬉戲自在也。
△二頌合譬三
初頌合總譬四初合長者。】

「告舍利弗我亦如是眾聖中尊世間之父。」

【此四行頌合總譬但作四意兼得六譬始從我亦
如是去一行頌合長者上二句是頌合位號下二
句是頌合名行兼得歎德義眾聖中尊世間之父
者即是七種方便賢聖中尊九種世間之父記云
九種世間者秪是九界耳七望於九但除四趣離
開菩薩以子義通故世間從九結緣義局故方便
唯七。
△二合五百人。】

「一切眾生皆是吾子深著世樂無有慧心。」

【次從一切眾生皆是吾子去一行是頌合五道而
義兼三十子三十子是緣因子一切眾生即是正
因子耳記云一切眾生皆吾子者如大經中一切
眾生無不皆至大般涅槃應知子義在因涅槃在
果大乘宗要莫逾此二。
△三合家宅。】

「三界無安猶如火宅。」

【三界無安猶如火宅此兩句頌合家宅兼得一門
義。
△四合火起。】

「眾苦充滿甚可怖畏常有生老病死憂患如是等火
熾然不息。」

【四從眾苦充滿去有六句是頌合火起。
△二頌合
別譬四初合見火三初合能見。】

「如來巳離三界火宅寂然閒居安處林野。」

【此三行是頌見諸眾生為生老等即合見火譬上
頌見火譬文有三今合亦三且初一行頌上如來
能見正出寂然閒居能見五濁諸子也即合上聞
有人言安處林野者當知安處王三昧而用其智
即是安處也又林野者爾雅云邑外謂之郊郊外
謂之牧牧外謂之野野外謂之林林外謂之埛。
△
二合所見。】

「今此三界皆是我有其中眾生悉是吾子而今此處
多諸患難。」

【次從今此三界下第二一行半是頌上所見諸眾
生為生老病死之所燒煑即合第二所見火譬也。

△三合驚怖。】

「唯我一人能為救護。」

【三從唯我一人下第三半偈頌上佛見此巳便作
是念此合驚入火宅也。
△二合捨几用車譬二初
合舍几譬三初合擬宜。】

「雖復教詔。」

【此一行頌捨几譬然上文開譬有三謂擬宜無機
息化今此一偈亦有三意但總略有異雖復教詔
一句是頌擬宜。
△二合不受。】

「而不信受。」

【而不信受一句頌無機。
△三合息化。】

「於諸欲染貪著深故。」

【次兩句頌息化或可下二句是頌無機貪著深故
頌上未免生老病死憂悲苦惱等也。
△二合用車
譬三初頌合擬宜三車。】

「以是方便。」

【此一行半是頌合用車救子得譬上文有四今但
頌三合亦三略不合知子先心初以是方便一句
頌上但以智慧方便欲擬宜。
△二頌合歎三車希
有。】

「為說三乘令諸眾生知三界苦開示演說出世間道。」

【次從為說三乘下第二一行一句是頌合上第三
歎三車希有也。
△三頌合適子所願。】

「是諸子等若心決定具足三明及六神通有得緣覺
不退菩薩。」

【此六句是頌合第四適子所願然上合三乘各有
四句今則總頌若心決定者從苦法忍巳上是真
決定此一句是總頌三乘馳走之位後具足下一
行是各頌三乘爭出之位具足三明者謂天眼宿
命漏盡三也六通者謂天眼天耳他心宿命身如
意漏盡之六也婆沙中問餘三何不謂之明答身
如意但是工巧而巳天耳但是聞聲而巳他心但
是緣他而巳所以此三不立明也餘三所以立者
天眼知未來苦宿命知過去苦俱能厭離生死故
漏盡能作正觀斷煩惱故是故此三立為明也神
名天心通名慧性天然慧性照徹無礙即是神通
也大論問云通之與明其義何別答直知過去名
通知因緣際會名明直爾漏盡名通知漏盡巳無
復更生名明也不退菩薩者不退義通亦兼三藏
謂位行念也若依多論以忍三品分三不退也若
附成論則以四念處為位不退煖頂為行不退忍
為念不退第三僧祇橫得此三以三藏菩薩望聲
聞位故作此對耳。
△三頌合等賜大車譬二初頌
合等賜大車四初頌合大車章門。】

「汝舍利弗我為眾生以此譬喻說一佛乘。」

【此五行頌合等賜大車初一行先頌大車章門如
上諸佛禪定等也。
△二頌合等心章門。】

「汝等若能信受是語一切皆當得成佛道。」

【次汝等若能下第二一行頌合等心章門上云是
諸眾生脫三界者是也。
△三頌合廣大車。】

「是乘微妙清淨第一於諸世間為無有上佛所悅可
一切眾生所應稱讚供養禮拜。」

【次是乘微妙下第三二行頌合正廣大車如上云
皆是一相一種等。
△四頌合釋有車之由。】

「無量億千諸力解脫禪定智慧及佛餘法。」

【次無量億千諸力解脫下第四一行頌上有車之
由也。
△二頌合得車歡喜二初明各得大車。】

「得如是乘令諸子等日夜劫數常得遊戲與諸菩薩
及聲聞眾乘此寶乘直至道場。」

【此三行頌得車歡喜就此復二初兩行明各得大
車日夜者初得佛知見中道智光喻之如日以餘
分無明在譬之如夜自得中道智如日以慈悲入
生死如夜常行此二法故言遊戲三乘之人同入
佛智故云與諸菩薩及聲聞眾又此明自行化他
自獲是乘故言日夜遊戲以此化他故言與諸菩
薩及聲聞眾能化三乘同乘寶乘也。
△二結勸信。】

「以是因緣十方諦求更無餘乘除佛方便。」

【次一行結勸信也所說一乘無三因緣於十方土
審實而求唯一無二除佛方便則不在言耳。
△四
頌合無虗妄譬二初頌合不虗章門三初定父子。】

「告舍利弗汝諸人等皆是吾子我則是父。」

【此三行半正頌合不虗章門為三初一行即先定
父子明本欲與大故文云皆是吾子理應平等與
大也。
△二乃說三乘。】

「汝等累劫眾苦所燒我皆濟拔令出三界。」

【第二一偈此明乃說三乘意為除障故云汝等累
劫眾苦所燒。
△三與大乘法。】

「我雖先說汝等滅度但盡生死而實不滅今所應作
唯佛智慧。」

【第三一行半此明既巳障除還遂本心與大乘法
故云今所應作唯佛智慧。
△二頌合釋不虗三初
釋同皆是子。】

「若有菩薩於是眾中能一心聽諸佛實法諸佛世尊
雖以方便所化眾生皆是菩薩。」

【此兩行則釋同皆是子理應平等若有菩薩者當
知如來方便三乘所化眾生皆是昔日結緣佛子
亦皆同有真如佛性故云皆是菩薩。
△二釋乃說
三乘。】

「若人小智深著愛欲為此等故說於苦諦眾生心喜
得未曾有佛說苦諦真實無異若有眾生不知苦本
深著苦因不能暫捨為是等故方便說道諸苦所因
貪欲為本若滅貪欲無所依止滅盡諸苦名第三諦
為滅諦故修行於道離諸苦縛名得解脫是人於何
而得解脫但離虗妄名為解脫。」

【此七行則釋先來不能受故乃說三乘以明小智
障重不即信受為是方便開三接引此中正明有
作四諦由小智故為說苦諦然聲聞於三乘中為
最小復以苦諦為初門眾生心喜者稱其本習則
喜本厭生死自求涅槃今聞出離即會宿習故歡
喜但離虗妄者無明巳是不實通惑又附無明而
起故呼之為虗妄有作四諦但除此惑名為解脫
雖脫於分段未脫變易故非自在。
△三釋與大乘法。】

「其實未得一切解脫佛說是人未實滅度斯人未得
無上道故我意不欲令至滅度我為法王於法自在
安隱眾生故現於世。」

【此三行釋障既除情根又利還遂本心與大乘法
於佛本欲與之一切解脫今汝始斷分段非大涅
槃以其未得一切解脫故終是未稱本心故言我
意不欲令至滅度今則還令得無上道入大涅槃
乃是究竟稱佛本心所言一切解脫即是無作滅
諦無上道即是無作道諦用此二諦破無作苦集
昔欲說此而此眾生不堪今障既巳除故還說此
以明第三意。
△二明勸信流通二初標兩章二初
標可說不可說。】

「汝舍利弗我此法印為欲利益世間故說。」

【此去有六十五行明勸信流通信者謂信佛說不
說也勸者謂勸可通不可通也此有二義故言勸
信今一行半中為二意一從汝舍利弗止世間故
說者即標說不說者如來說此法印為欲利益世
間故說也其不說者以四十餘年未是說時況五
千未去是故不說耳。
△二標可通不可通。】

「在所遊方勿妄宣傳。」

【次在所遊方下半行標可通不可通章者勿妄宣
傳也若惡者強說則令其墮苦若善者不說則誤
其失樂若大悲愍惡則不為通大慈念善則應為
通是名標可通不可通章也。
△二釋二初釋可說
不可說。】

「若有聞者隨喜頂受當知是人阿惟越致若有信受
此經法者是人巳曾見過去佛恭敬供養亦聞是法
若人有能信汝所說則為見我亦見於汝及比丘僧
並諸菩薩斯法華經為深智說淺識聞之迷惑不解
一切聲聞及辟支佛於此經中力所不及汝舍利弗
尚於此經以信得入況餘聲聞其餘聲聞信佛語故
隨順此經非巳智分。」

【此八行釋可說不可說此明如來利益世間之相
也通論三世利益若別論則令二乘入信阿惟越
致者或云何鞞䟦致葢梵音之異此翻不退轉此
是觀現在益巳曾見者此觀過去善為說也信汝
見我者此觀未來善為說也下文云若深信解者
則見佛常住靈鷲即其義也斯法華經下一行此
是結上開下如來觀知三世利益是故為說淺智
不解則不為說此釋如來說不說章。
△二釋可通
不可通二初明大悲門莫為說二初釋二初明謗
經故墮惡四初大悲愍物恐謗不說。】

「又舍利弗憍慢懈怠計我見者莫說此經凡夫淺識
深著五欲聞不能解亦勿為說。」

【此三十六行半明若用大悲門莫為惡人說先引
惡數必起惡誹謗獲惡果報是故大悲不可為說
記中有二意初明由謗經故墮惡次如斯下明由
墮惡故不值佛此一段經文既長疏記從略其間
雖分科不甚委悉今輙引如向經文逐段節之夫
如是則意趣明白下去諸文準此可知一從又舍
利弗止獲罪如是明初意於此文中自有四意初
二行明以大悲故勿強為說。
△二明若謗墮地獄。】

「若人不信毀謗此經則斷一切世間佛種或復顰蹙
而懷疑惑汝當聽說此人罪報若佛在世若滅度後
其有誹謗如斯經典見有讀誦書持經者輕賤憎嫉
而懷結恨此人罪報汝今復聽其人命終入阿鼻獄
具足一劫劫盡更生如是展轉至無數劫。」

【次若人不信止至無數劫明墮地獄經云斷一切
世間佛種者淨名以煩惱為如來種此取境界性
也大品以一切種智學般若此取了因性為佛種
涅槃用心性理不斷此取正因性為佛種今經明
小善成佛此取緣因性為佛種若不信小善成佛
即斷一切世間佛種也所言性者有五一正因性
二了因性三緣因性於此三上仍加二種或云加
境界性及果性或云加果性及果果性或云加因
性及因因性若釋義者般若空慧名了因性無量
功德名緣因性一切諸法中悉有安樂性名正因
性善惡事異名境界性單論智德名果性兼論斷
德涅槃名果果性單約十二因緣事境名因性兼
約因緣觀智名因因性雖有諸說而數至五若作
境界性即沒果果性為果性所攝若開果果性即
沒境界性為緣因所攝即沒因性及因因性者其
因性乃為正因所攝因因性乃為了因所攝此由
文中既明佛種種即性也若加此意亦可為五科
言顰蹙者眉不展也。
△三墮畜生。】

「從地獄出當墮畜生若狗野干其形𩑔瘦黧黮疥癩
人所觸嬈又復為人之所惡賤常困飢渴骨肉枯竭
生受楚毒死被瓦石斷佛種故受斯罪報若作馲駝
或生驢中身常負重加諸杖捶但念水艸餘無所知
謗斯經故獲罪如是有作野干來入聚落身體疥癩
又無一目為諸童子之所打擲受諸苦痛或時致死
於此死巳更受蟒身其形長大五百由旬聾騃無足
踠轉腹行為諸小蟲之所𠯗食晝夜受苦無有休息
謗斯經故獲罪如是。」

【三從地獄出止獲罪如是明墮畜生𩑔瘦者形體
憔悴毛髮凋疎也黧黮者顏貌􂔧黑也死被瓦石
者被葢也既無棺槨蔽形所有者唯瓦石耳馲駝
者郭璞云日行三百里能負千斤諸水胍以足跑
地水即出蟒者爾雅云王蛇也葢羣蛇之魁耳聾
騃者頑癡也宛轉者宛猶展也𠯗食鑽齧也。
△四
墮賤人。】

「若得為人諸根闇鈍矬陋𤼣躄盲聾背傴有所言說
人不信受口氣常臭鬼魅所著貧窮下賤為人所使
多病痟瘦無所依怙雖親附人人不在意若有所得
尋復忘失若修醫道順方治病更增他疾或復致死
若自有病無人救療設服良藥而復增劇若他反逆
抄劫竊盜如是等罪橫罹其殃。」

【四若得為人止橫罹其殃明墮賤人矬陋𤼣躄者
身形矮短手足不伸也背傴者曲脊猶負趨也痟
瘦者渴疾也又痟猶消也肉減骨立耳抄劫者掠
取也橫罹者非理而遭痛毒也。
△二明由墮惡故
不值佛。】

「如斯罪人永不見佛眾聖之王說法教化如斯罪人
常生難處狂聾心亂永不聞法於無數劫如恒河沙
生輙聾啞諸根不具常處地獄如遊園觀在餘惡道
如巳舍宅駝驢猪狗是其行處謗斯經故獲罪如是
若得為人聾盲瘖瘂貧窮諸衰以自莊嚴水腫乾痟
疥癩癰疽如是等病以為衣服身常臭處垢穢不淨
深著我見增益瞋恚淫欲熾盛不擇禽獸謗斯經故
獲罪如是。」

【次從如斯罪人止不擇禽獸獲罪如是明八難永
不見佛者即佛前佛後難也難處者謂八難也永
不聞法者即世智辯聰不信因果難也生輙聾瘂
者從生自爾不因傷感而致即生盲瘖瘂難也常
處地獄者即地獄難也駝驢猪狗者即畜生難也
在餘惡道者則應該北洲暨無想天也以為衣服
者凡人用衣服為資身之具以禦寒熱今謗經者
以病苦為衣服耳。
△二結。】

「告舍利弗謗斯經者若說其罪窮劫不盡以是因緣
我故語汝無智人中莫說此經。」

【△二明大慈門應為說二初五雙明善人可說五
初過現一雙。】

「若有利根智慧明了多聞強識求佛道者如是之人
乃可為說若人曾見億百千佛植諸善本深心堅固
如是之人乃可為說。」

【此十七行釋弘經時用大慈門其有善人應為宣
說令不失樂夫弘經之要要在諧和兩門令其得
所是善流傳若不得所是妄宣傳文有五雙謂善
人之相可為宣說且初過現為一雙利根是現在
植善是過去又強識是現在見百千是過去。
△二
上下一雙。】

「若人精進常修慈心不惜身命乃可為說若人恭敬
無有異心離諸凡愚獨處山澤如是之人乃可為說。」

【二上下為一雙修慈是愍下恭敬是尊上。
△三內
外一雙。】

「又舍利弗若見有人捨惡知識親近善友如是之人
乃可為說若見佛子持戒清潔如淨明珠求大乘經
如是之人乃可為說。」

【三內外為一雙捨惡親善是外求持戒如珠是內
護。
△四自他一雙。】

「若人無瞋質直柔軟常愍一切恭敬諸佛如是之人
乃可為說復有佛子於大眾中以清淨心種種因緣
譬喻言辭說法無礙如是之人乃可為說。」

【四自行化他為一雙質直敬佛是自行譬喻說法
是化他。
△五始終一雙。】

「若有比丘為一切智四方求法合掌頂受但樂受持
大乘經典乃至不受餘經一偈如是之人乃可為說
如人至心求佛舍利如是求經得巳頂受其人不復
志求餘經亦未曾念外道典籍如是之人乃可為說。」

【五始終為一雙四方求法是請益之始頂受專修
是歸憑之終。
△二總結。】

「告舍利弗我說是相求佛道者窮劫不盡如是等人
則能信解汝當為說妙法華經。」

【此總結也相者善相甚多略舉十相示流通方法
顯慈悲兩門可通不可通之大要也。】

科註妙法蓮華經卷第三

科註妙法蓮華經卷第四
宋　柯山金谿棲雲沙門　守倫　註
明　玉谿菩提菴沙門　法濟　參訂
　　吳興瓶城居士　閔夢得　較刻

【△三釋信解品二初明品目。】

「玅法蓮華經信解品第四」

【此品明中根人得解夫根有利鈍惑有厚薄說有
法譬悟有前後法華座前猶如豌豆記云如生豌
豆鑽刺不入也文云如來說法既久我時在座身
體疲懈但念空無相願於菩薩法都無一念好樂
之心初聞略說動執生疑廣聞五佛開顯朦朧未
曉今聞譬喻歡喜踊躍信發解生疑去理明復次
歡喜是世界信生是為人疑去是對治理明是第
一義以是因緣故名信解品復次稟小大教初革
凡成聖各有次位但小乘信行從聞生解苦忍明
發信則稱行法行則歷法觀察苦忍明發法則稱
行若信行人轉入修道轉名信解若法行人轉入
修道轉名見得準小望大亦應如此故中根人聞
說譬喻初破疑惑入大乘見道故名為信進入大
乘修道故名為解文云無上寶聚不求自得我等
今日真是聲聞以佛道聲令一切聞聞圓教入圓
位故名信解品約本迹者四大弟子久入大乘成
就佛法迹引中根示初信解故名信解品。
△二釋
經文二初經家敘歡喜二初敘內心。】

「爾時慧命須菩提摩訶迦旃延摩訶迦葉摩訶目犍
連從佛所聞未曾有法世尊授舍利弗阿耨多羅三
藐三菩提記發希有心歡喜踊躍。」

【慧命須菩提者昔日諸智慧人中而佛慧第一佛
於般若命其轉教其為慧人所命故云慧命餘三
弟子巳如前釋發希有心等者得喜之由遠聞方
便五段法說經家但敘聞希有法與授記二種或
可聞希有法是敘四段見授記是第五段如此聞
見昔所未有即歡喜之由發希有心者敘近聞譬
喻四番之說希有心發以心發故名之為信以信
故入入歡喜位即信解品意也。
△二敘外敬。】

「即從座起整衣服偏袒右肩右膝著地一心合掌曲
躬恭敬瞻仰尊顏。」

【從座起者敘外敬也例上身子應有三業領解準
前可解。
△二白佛自陳二初正陳得解二歎佛恩
深初文又二初長行二偈頌初文又二初略法說
二廣譬說初文又二初正法說二略舉喻初文又
二初明昔稟三故不求二初標三初居僧首故。】

「而白佛言我等居僧之首。」

【初居僧首者然我法臘既高晚學以我為軌忽改
途易轍棄小求大為後來所嫌自固護彼所以不
求記云述居僧首等三不求者述昔失也初失者
執小臘則大法全闕不棄小由未識開三自固則
執小未移護彼乃迷於大軌。
△二俗年邁故。】

「年並朽邁。」

【二俗年巳邁若作菩薩當專任大道廣度眾生今
既年朽老無所堪任是故不求記云第二失者一
生斷證是故自鄙年高敗種未祛不任之見仍在。

△三巳證得故。】

「自謂巳得涅槃無所堪任不復進求阿耨多羅三藐
三菩提世尊往昔說法既久我時在座身體疲懈但
念空無相無作於菩薩法遊戲神通淨佛國土成就
眾生心不喜樂。」

【三者巳得涅槃無為正位不能發大心譬之高原
陸地不生蓮華盡無生智其既巳立則無所依求
記云第三失者昔迷義旨徒計正位之功由斯固
情大心難發。
△二釋二初釋證得。】

「所以者何世尊令我等出於三界得涅槃證。」

【所以者何釋三不求但文不次第先釋得涅槃不
求。
△二釋年邁。】

「又今我等年巳朽邁於佛教化菩薩阿耨多羅三藐
三菩提不生一念好樂之心。」

【次釋年邁不求即兼僧首或指昔說法既久心不
喜樂是釋居僧首不求既言在座復道年朽知釋
僧首。
△二明今會一故自得。】

「我等今於佛前聞授聲聞阿耨多羅三藐三菩提記
心甚歡喜得未曾有不謂於今忽然得聞希有之法
深自慶幸獲大善利。」

【此陳得解之由由遠聞五章略廣開三顯一是故
慶幸獲大善利者正陳得解則是近聞四番譬喻
希有之法而獲開悟開悟即善利也。
△二略舉喻。】

「無量珍寶不求自得。」

【此略舉譬譬昔不求而今自得希有法寶在昔般
若領教謂為菩薩之法豈圖於今全蒙等賜。
△二
廣譬說二初開譬二合譬初文又二初諮發。】

「世尊我等今者樂說譬喻以明斯義。」

【言諮發者諮即懇也亦陳稟告白之謂應如世禮
欲有所決須先諮發。
△二開譬四初父子相失譬
二父子相見譬三追誘譬四領付譬初文又四初
子背父去二初背父而去。】

「譬若有人年既幼稚捨父逃逝久住他國或十二十
至五十歲。」

【此明父子相失譬近則領火宅之總譬遠則領方
便之略頌於此文中自有四意四謂初子背父去
乃至第四其父憂念而此四段各有兩意今兩意
者初謂背父而去譬若有人者此領二十子譬二
乘人菩薩位行難知且齊巳領耳年既幼穉者今
以無明厚重覆障解心解心無力故言幼穉捨父
逃逝者退大為捨父無明自覆曰逃趣向生死曰
逝問佛捨應後眾生起惑是父離子非是子捨父
答由眾生無感佛則去世還成子捨父義久住他
國者涅槃法界是佛自國生死五欲是為他國本
求出離而退墮不返故云久住或十是天道二十
是人道五十是五道約於一人備輪諸道故云或
十等。
△二向本而還。】

「年既長大加復窮困馳騁四方以求衣食漸漸遊行
遇向本國。」

【次從年既長大去向國而還然幼有二義一癡小
故二未遭苦故則不知還譬結緣巳後大解未濃
如癡不反尚有殘福躭迷不反今習業冥熏微知
向道遭苦失樂思求出要此二為機扣佛名為漸
向父國上文云若人遭苦為說涅槃若以人天二
善非感佛緣年既長大者善根熏被稍稍欲著名
為長大加復窮困者在三界中不見佛父為窮不
得出要之術又為窮八苦所燒故為困馳騁四方
以求衣食者舊云人天五戒十善各有因果以為
四方用自資給又於四生營生以求衣食故下文
云一百三十劫今乃得一見然彼諸劫中非無人
天因果而不能感佛故知此善非見佛機今佛未
出時諸凡夫人身受心法起四倒見於中求正道
如求食求助道如求衣以厭苦而求理此為可化
之緣佛初出時諸外道等皆先得度即此意也大
經云諦觀四方喻於四諦準此可知漸漸遊行遇
向本國者明其厭苦希脫邪求涅槃雖非本意亦
蒙值佛故云遇向也本國如上說下文明城舍云
何分別當知一切佛法為國此義則寬城語小密
則以斷德涅槃防非禦惡為城舍語又親則以同
體大悲為舍。
△二求子中止二初父求子不得。】

「其父先來求子不得。」

【此文亦有二意初從退大後佛常求機而機不會
故名不得。
△二中止一城。】

「中止一城其家大富財寶無量金銀瑠璃珊瑚琥珀
玻瓈珠等其諸倉庫悉皆盈溢多有僮僕臣佐吏民
象馬車乘牛羊無數出入息利乃徧他國商估賈客
亦甚眾多。」

【次中止一城者不為一子而廢家業譬佛不以一
處無機而廢餘方施化舊云二萬佛後釋迦佛前
兩楹之間為中止今謂中義則可然止國為家皆
不可用今取方便有餘土為國在同居實報兩間
為中有餘涅槃為城住此涅槃名止處此為家起
勝劣兩應劣應應聲聞勝應應菩薩五人斷通惑
者同生其上皆為菩薩佛以勝應應之純以大乘
家業訓令修學中止於此伺覓同居子機非但中
義得合而國城家業皆悉分明其家大富者實相
境為家具足萬德名富五度福德名財般若智慧
名寶以其般若導一切悉摩訶衍名無量金銀珠
等是大乘三十七道品也此即領上長者大富義
也倉庫盈溢者在內為盈在外為溢盛米曰倉盛
物名庫倉譬禪定能生百八三昧庫譬實相能發
十八空智慧故自資為盈化他為溢此領上多有
田宅義也僮僕者方便知見波羅蜜皆悉具足屈
曲隨機稱事稱理此領上又多諸僕從若就位為
語則二乘及通菩薩別教三十心悉如僮僕別圓
兩教十地如臣十向如佐十行如吏十住如民初
入佛境界率土之濵無非王民雖得為民比吏佐
等猶為疎遠十行歷別脩習諸法種種驅馳如吏
十迴向事理稍深職近王邊如佐十地輔佛行化
降魔制敵故如臣也象馬車乘牛羊無數者當知
一心三觀如象運圓教大乘次第三觀如馬運別
教大乘即空析空觀如牛運通教等大乘析法觀
自行如鹿羊等運二乘之法無數者權實諸法皆
名車乘權實觀智名象馬牛羊非但教法甚多觀
智亦復無數出入者二而不二是入不二而二是
出又不二而二是入二而不二是出又無量還一
是入一中無量是出又化他用為出自行用為入
息利者出法益眾生為息化功歸巳為利乃徧他
國者徧於三土行於非道通達佛道即其義也唯
法性是巳國商估賈客亦甚眾多者諸菩薩是商
人又徧入三土以求法利故云眾多此土菩薩往
他方聽法他方大士來此聞經往還釆利也又應
化二身如賈客將此實法徧入三土化益眾生而
歸法身故云甚多如世間人令他捉財興生亦自
興生也。
△三子遇到本二初求衣食。】

「時貧窮子遊諸聚落經歷國邑。」

【無大乘功德法財故名窮子此等合退大乘巳來
備遭諸苦深起厭患欲求出離取理不中致成邪
僻因邪慧歷心易可入正以求出世為感佛由也
邪觀五陰為聚落十二入為邑十八界為國歷此
求理故名求衣食。
△二遂到父城。】

「遂到其父所止之城。」

【遂到其父所止下此是正向其父所止之城者以
苦境為機感佛大悲名為到城城即涅槃涅槃通
半滿眾生習解可有得涅槃之義故言到城。
△四
其父憂念二初念失子苦。】

「父每念子與子離別五十餘年而未曾向人說如此
事但自思惟心懷悔恨自念老朽多有財物金銀珍
寶倉庫盈溢無有子息一旦終歿財物散失無所委
付是以慇懃每憶其子。」

【此文亦二意一念失子為苦二念得子為樂且初
意者如來自昔至今恒思子之大機故言每念五
十餘年者即五道也餘者開鬼出修羅故云餘未
曾說者未曾向方便有餘土中臣佐吏民說有此
子機緣也又應世巳來自昔華嚴方等般若諸座
未曾向諸大士說此聲聞本是大乘之子既非佛
子不解　法或如聾瘂或華著拜座或棄鉢茫然
種種不逮而遭訶責心懷悔恨悔昔不懃教詔致
令無訓逃逝恨子不惟恩義疎我親他內合如來
悔不殷勤令入內凡遂使退失本解恨其無心不
能精進固志逃逝不返故言悔恨也自念老朽者
化期將畢無傳大法之人如老朽而無子也問法
身所化諸菩薩等悉堪補處何遽此憂答法身所
化本無興廢誰談老朽此非所論今明化身眷屬
則有二種一法身大士共相影響迹雖弟子本或
是師亦不約此自念老朽也二者同居凡夫始從
化佛初發道心者名此為子子繼父業令胤族不
斷若身子受決作華光佛則一方佛種相續不斷
大乘家業遞相傳付若身子無可化之機則大乘
法財現無付囑後來眾生佛種安寄老朽興歎正
謂此也。
△二念得子樂。】

「復作是念我若得子委付財物坦然快樂無復憂慮。」

【復作是念我若得子下即第二念得子為樂有可
度之機名為得子與授佛記名付法財稱於本心
復言快樂。
△二父子相見譬二初子見父四初見
父之由。】

「世尊爾時窮子傭賃展轉遇到父舍。」

【此明父子相見譬近領火宅中見火遠領方便中
五濁意今取文便但為二段一子見父二父見子
此兩段中各復為四初子見父四者一見父之由
由厭苦欣樂推求理味漸漸積習遂成出世善根
故言傭賃展轉以此善根能扣佛慈悲故言遇到
父舍父喻道後法身舍喻無緣慈悲大小二機雙
扣此舍有大機故故言遙見其父有小機故故云
住立門側若惟小無大則不應見尊特之身父不
應言我財物庫藏今有所付若唯大無小不應住
立門側子不應言非我傭力得物之處也。
△二見
父之處。】

「住立門側遙見其父。」

【見父之處即是門側以二觀為方便即門二邊圓
中之機當門正見二乘偏真故言門側但空三昧
偏真慧眼旁窺法身耳遙見其父正見有二種一
近見二遠見今言大機始發扣召事遠是故言遙
又機既微非堪應赴名之為遙。
△三見父之相。】

「踞師子床寶几承足諸婆羅門剎利居士皆恭敬圍
繞以真珠瓔珞價直千萬莊嚴其身吏民僮僕手執
白拂侍立左右覆以寶帳垂諸華旛香水灑地散眾
名華羅列寶物出內取與有如是等種種嚴飾威德
特尊。」

【踞師子床者圓報法身安處空理無復通別二惑
八魔等畏故云踞師子床也華嚴說第一義空四
無所畏為床寶几承足者定慧為足實諦為几即
無生定慧依真如境也婆羅門名淨行貴族高潔
即等覺離垢地菩薩也剎利即是王種九地巳下初
地巳上居士富而不貴即三十心也真珠瓔珞者
即戒定慧陀羅尼三昧四瓔珞也價直千萬者即
四十地功德以嚴法身也吏民僮僕者異門明義
即是稟藏通教斷通惑者名為民稟別教斷通惑
者名為吏若同門明義者還是方便波羅蜜內與
實智同外與機緣同喻如吏吏有內奉外役之義
白拂者即是權智之用左右者右即人空智用拂
四住之塵左即入假智用拂無知之塵此二為中
道方便故言侍立覆以寶張即真實慈悲也垂諸
華旛者華即四攝旛即神通香水灑地降澍法水
灑諸菩薩心地以淹惑塵亦是定水灑諸散心地
耳散眾名華者布以七淨華謂戒定慧斷疑道非
道知見淨斷知淨也戒者攝律儀等三種戒也定
者首楞嚴等也慧者實智慧也斷疑者巳度二諦
之疑也道非道淨者行於非道通達佛道也知見
淨者智德圓滿了了見佛性也斷知者斷德成就
無明永盡也羅列寶物者羅列諸地真實功德也
出內如前釋威德特尊者光明無邊色像無邊相
海無邊巍巍堂堂此義須作舍那之佛豈得作餘
釋耶。
△四生畏避心。】

「窮子見父有大力勢即懷恐怖悔來至此竊作是念
此或是王或是王等非我傭力得物之處不如往至
貧里肆力有地衣食易得若久住此或見逼迫強使
我作作是念巳疾走而去。」

【此明見父畏避大力勢者智大名大力神通大名
大勢如上身手有力義也恐怖者小機劣弱怯懼
大道也悔來至此者佛本欲以大法擬之應不稱
機但有退大之意故言悔來至此竊作是念者機
中潛密冥有此事非是顯對見勝應身也或是王
王等者波旬是王徒輩為等小機灰斷無言說道
絕於色像既見勝應之像非天人所及所說法相
逈異二乘小智薄德未曾見聞便謂是魔是魔所
說略開三顯一身子狐疑將非魔作佛惱亂我心
耶若初用大逗小疑佛為魔有過今日也復次勝
應譬長者長者即表報身佛故是王等法身是報
師師即如王諸經多名是經王智契於法即是智
與法等故名報佛為等此乃大乘法報非是小乘
得益之處故或是王王等非我傭力得物之處者
小機不能受大化也不如往至貧里乃至衣食易
得者淨名云能以貧所樂法度斯下劣但空之理
不含萬德非如來藏故言貧里偏空稱於小智故
言肆力有地及肆力者肆即伸陳之謂謂於伸張
陳物之處傭賃役力者也衣食易得者能得有餘
涅槃無漏衣食即行行衣慧行食也若久住此或
見逼迫強使我作者行大乘道經無量劫故言久
住我本厭怖生死若修大乘必入生死廣學萬行
故言逼迫我本樂小而今令我發大菩提心是為
強使捨大取小故言疾走也。
△二父見子四初父
見子處。】

「時富長者於師子座。」

【於師子座即見子之處如來法身居第一義空無
畏之境明照機宜也。
△二見子便識。】

「見子便識。」

【見子便識者知是昔日結緣眾生也。
△三見子勸
喜。】

「心大歡喜。」

【心大歡喜者惟佛恒伺子機今者機來稱慈是故
歡喜即是領上法說而起大悲火宅即大驚怖彼
明拔苦故言驚怖此明與樂故言歡喜。
△四見子
適願。】

「即作是念我財物庫藏今有所付我常思念此子無
由見之而忽自來甚適我願我雖年朽猶故貪惜。」

【即作是念庫藏今有所付者此是見子適願昔見
眾生退大取小貧里求食資生艱難常欲與財無
機不得今日機來稱大慈心故言庫藏今有所付
我常思念者明其非但貧無大財又流轉生死眾
苦所逼為大悲所痛故云常思念之雖欲救拔無
機叵濟故云無由見之今有可度機生故云而忽
自來稱大悲心故云甚適我願我雖年朽猶故貪
惜者釋於適願之由由一期化訖故云年朽未見
大機法無委付將來之徒從誰得脫為可度者故
言貪惜今機自來無此憂念故我願得適。
△三追
誘譬二初遣旁人追三初領上勸門擬宜無機二
初擬宜。】

「即遣傍人急追將還爾時使者疾走往捉。」

【此明追誘譬近領火宅捨几用車遠領法說寢大
施小此文為二初遣傍人追次遣二人誘初文自
有三意照科可見今且明初意即遣傍人者初勸
門擬宜也智是能遣教是所遣理義為正教義為
傍此從佛出大乘十二部因循擬宜而眾生無機
不受於其如乳故言遣傍人又傍人者傍即臣佐
等也即是遣法身菩薩為說大乘如華嚴中令四
菩薩說四十地即是遣傍人也疾走往捉者大乘
之義顯露正直用此赴機疾趣菩提故大車中云
其疾如風若以菩薩為傍人者菩薩自有神力又
被佛加亦能令彼疾入菩提耳。
△二無機。】

「窮子驚愕稱怨大喚我不相犯何為見捉。」

【窮子驚愕即勸門無機既現無機縱昔曾發大心
廢久不憶卒聞大教乖心故驚不識故愕稱怨大
喚者小乘以煩惱為怨生死為苦若勸煩惱即菩
提即大喚而稱怨枉若聞生死即涅槃即大喚而
稱苦痛以故無機不受勸門也我不相犯者我不
干求何意用大化我此領勸門二意未領息化。
△
二領上誡門擬宜無機二初擬宜。】

「使者執之逾急強牽將還。」

【執之逾急者此領擬宜誡門也前明勸善猶是容
與我當為說怖畏之事即是急切強牽將還者誡
以苦言令其遠惡內既無機外逼大化即是強牽
將還也。
△二無機。】

「于時窮子自念無罪而被囚執此必定死轉更惶怖
悶絕躃地。」

【自念無罪者此領不受誡門也罪者慈悲也眾生
罪故入生死獄菩薩亦同罪入獄則二乘人無大
悲名為無罪令入生死即是被其囚執也無大方
便而入生死必當永失三乘慧命故言必死思此
等事故言轉更惶怖若強以大教而小智不解故
言悶絕即起誹謗必墮三塗故言躃地亦是迷悶
溺無明之地。
△三併領勸誡息大乘化四初思惟
息化二初知大志弱。】

「父遙見之而語使言不須此人勿強將來。」

【此明放捨勸誡息大乘化就此為四初有兩意父
遙見者小去大遠故名為遙是結緣子故言為見
而語使言者約教為使者智本說教既智知無機
則由智息教亦息若約人為使者語諸菩薩不須
現汝尊妙之身令二乘見故淨名中攝汝身香無
令彼諸眾生而起惑著普賢入此娑婆促身令小
皆是其義勿強將來者既無大機恐傷其善根故
言勿強章安云不須此人者思惟息勸門擬宜勿
強將來者思惟息誡門擬宜所謂知其大志弱也。

△二知小志強。】

「以冷水灑面令得醒悟莫復與語。」

【以冷水灑面者第二知有小志宜以灰斷理水除
見思之熱面者厭生死名背向涅槃如面也得醒
悟者則聞小逗機令得離煩悶悟四真諦也莫復
與語者決定應息大乘教也。
△二釋息化意。】

「所以者何父知其子志意下劣自知豪貴為子所難
審知是子而以方便不語他人云是我子。」

【所以者何下第二息化之意以其正厭苦欣空親
狎下劣無慈悲心即畏難大法且任小智抑佛本
懷所以息化審知二萬億佛所曾發大心非都無
大機且息大化佛意未巳更竢後期不語他人者
於昔小乘教中隨他意語方便覆獲稱是聲門不
說隨自意語云是菩薩也。
△三正明息化。】

「使者語之我今放汝隨意所趣。」

【使者語之我今放汝者即是知其大機弱隨意所
趣即是知其小善強以此二緣故息大化也。
△四
息化得宜。】

「窮子歡喜得未曾有從地而起往至貧里以求衣食。」

【窮子歡喜下第四即是息化稱機不為大教所逼
是故歡喜無謗大之罪得免三途故言從地有小
善生故言而起又前擬宜大法迷悶不解臥無明
地今逗以小可得醒悟故言從地而起於四諦中
欲求道法故言往至貧里以求衣食或於四見之
中求道故言貧里又里者周禮以五家為鄰五鄰
為里。
△二遣二人誘二初齊教領四初領上擬宜
三車。】

「爾時長者將欲誘引其子而設方便密遣二人形色
憔悴無威德者汝可詣彼徐語窮子此有作處倍與
汝直窮子若許將來使作若言欲何所作便可語之
雇汝除糞我等二人亦共汝作。」

【此齊教領也近領三車救子遠領波羅奈施權今
初且釋齊教領者譬喻品文有四一用方便擬宜
二知先心三歎三車四適其所願方便品亦四今
領亦四從將欲誘引下是領上擬宜時二使人即
求窮子既巳得之領上知子先心有機具陳上事
領上歎三車希有窮子先取其價下領上適願爭
出火宅也初將欲誘引者既息大化不容孤棄欲
設方便故言將欲密遣二人者四大弟子齊巳分
領不涉菩薩故言二人若約法是因緣四諦約理
是有作真俗約人是聲聞緣覺初擬大乘云即遣
傍人表一實諦一大乘教一菩薩人今明方便隱
實為密指偏真為遣約教隱滿字為密指半字則
言遣約人則內秘菩薩行故言密外現是聲聞故
言遣形色憔悴者二乘教中不修相好但說苦無
常不淨即是形色憔悴也約人則諸菩薩隱其本
色示以迹形非了義說無有十力四無所畏故名
無威德汝可詣彼者即以小教而擬小機大教明
理直實故言疾走往捉小教明理迂隱故云徐語
此有作處者見修兩道是斷惑作處倍與汝直者
五戒十善止出三途今四諦十二因緣能出三界
是為一倍又外道六行但能伏惑今修四諦則能
斷惑得至涅槃是為二倍也窮子若許者當知有
機是許即設教無機是不許亦不設教欲何所作
者二乘唯欲除惑取證不論淨佛國土成就眾生
所以言雇汝除糞我等二人亦共汝作者二乘鈍
根憑教行行方能修業約理即是智諦相資也約
人即權人共實人修行也。
△二領知諸子先心。】

「時二使人即求窮子既巳得之。」

【時二使人即求窮子者第二審知有機故言巳得
領上知子先心也。
△三領歎三車。】

「具陳上事。」

【具陳上事下第三陳說雇作領上歎三車也。
△四
領適子所願。】

「爾時窮子先取其價尋與除糞其父見子愍而恠之。」

【爾時窮子先取其價尋與除糞下第四尋即為作
領上適願爭出火宅也二乘慕果行因所以先問
價直故云先取取道滅之價除苦集之糞也其父
見子愍而恠之者愍其取阿羅漢果恠其不求佛
道所失者大所得者寡故言恠也。
△二取意領四
初先以權智擬宜。】

「又以他日於牕牖中遙見子身。」

【此取意領惟靈智先照久設權謀則崎嶇隨逐非
止道樹始見因緣巳如上說然此一科文有四意
一又以他日者是取意領先以權智久欲擬宜二
見子憔悴者是久知方便是其玩好三脫妙著麤
者則領久知須歎三車四親教子作者則領久知
適願受行也今初又者鄭重辭也將欲取意領法
身之地久知大小之機一三施化重述佛意故標
章稱又也他日者二乘自謂方便為巳非二乘為
他即擬法身也日者時也亦智也依法身之時
用智照機故言他日若從此義實智照實為自權
智照方便為他齊教則領化身用事為巳日非化
身用事為他日也若就如來自行權實之智皆名
為巳如來化他權實之照皆名為他此之探領法
身之時用化他之權智照於權機若有若無照用
權事若可若否皆是權智所照故言他日若從此
義齊教領化他之權事故二乘稱巳事探領則領
自他之權此權非二乘事故稱為他雖有兩意他
日俱成今依二乘所領又逐他日之文以探領領
法身中照機也牕牖者偏見則小此表權智照彼
偏機也遙者小去大遠故名為遙見子者昔曾種
大稱之為子以大擬之故名為見牕牖偏狹未宜
大化故息大施小也。
△二領先知有小。】

「羸瘦憔悴糞土塵坌污穢不淨。」

【次從羸瘦下第二是領先知有小玩好也修因智
力少為羸修因福力少為瘦內怖無常為憔外遭
八苦為悴四住為糞土無知為塵坌。
△三領久知
須歎三車。】

「即脫瓔珞細軟上服嚴飾之具更著麤弊垢膩之衣
塵土坌身右手執持除糞之器狀有所畏。」

【三從即脫瓔珞下第三是領先知須歎三車希有
也脫妙服譬隱報身無量功德四十二地戒定慧
陀羅尼等瓔珞寂滅忍即細輭上服也大小相海
嚴飾之具耳容服若盛子則驚畏二乘不宜見此
相好是故脫之更著麤弊者現丈六形是麤生法
二忍是弊塵土坌身者現有煩惱有為有漏也執
除糞下但治見思有漏之法不論諸地清淨智慧
也左手喻實智右手喻權智權用便易自以此法
斷結成佛又用此化人狀有所畏者示同怖生死
又有寒風馬麥之報。
△四領知適願受行七初譬
四念處。】

「語諸作人。」

【此第四教子作譬即是道品中七科法門以顯除
糞之相一者語作人譬譬四念處是外凡位二令
勤作勿得懈息譬譬四正勤三咄男子勿復餘去
譬譬四如意足四從好自安意下名安慰譬譬五
根五從所以者何下名無五過譬譬五力也前四
句是第二內凡位六即時長者字之為子譬譬八
正也七從雖欣此遇下名教常令除糞譬譬七覺
也此二句是第三聖位所言語諸作人者即是說
三藏示四念處是除糞之器斷結之境故遺教云
常依念處行道能破四倒此領火宅中適願勇銳
即是聞慧也。
△二譬四正勤。】

「汝等勤作勿得懈息以方便故得近其子。」

【第二勿得懈息者即是令彼勤修四念處也若起
懈息則不能滅二惡生二善以二勤故能發煖火
對火宅互相推排入修慧煖位也以方便故得近
其子者念處未得理火溫心猶為疎外不可附近
以初得煖方便則可附近。
△三譬四如意足。】

「後復告言咄男子汝常此作勿復餘去當加汝價諸
有所須盆器米麵鹽醋之屬莫自疑難亦有老弊使
人須者相給。」

【第三咄男子者咄是驚覺亦是責數字書云咄者
叱也上正勤中紛動即是智法如男子是陽性如
意足是定法如女人是陰性良以正勤䇿動不得
與真相應故驚覺責數令捨散入靜故云咄男子
汝常此作勿復餘去者當知念處正勤動不專一
不名為常四如意中定不異緣思惟則定思惟則
斷定斷專一故常不紛動故云勿復餘去此猶在
互相推排中即是頂法之位當加汝價者由正勤
觀中不能發真如意觀中能發無漏故言加價諸
有所須者漏無漏善助道正道皆從如意觀求欲
須即得四禪體含支林如盆器生空麤如米法空
細如麵此即正道四諦下十六諦觀無常如鹽苦
如醋此即助道如米麵難食須鹽醋和之正道難
顯須助道扶之莫自疑難者結上正助審在如意
觀中故令勿疑決定可辨如巳物想故言勿難亦
有老弊使人者若欲直取神通以代手足如使人
驅役者如意觀中亦有此通但通劣弱事同老弊
雖不丁壯亦堪運役又正道求理以正道弱未能
發真欲須助道九想十想八背捨等助道使人者
如意觀中亦有此法若得助助正即成共解脫人
也。
△四譬五根。】

「好自安意我如汝父勿復憂慮。」

【第四好自安意者得五根安固難壞也我如汝父
者以由忍解鄰真似像未實故言如父亦是如子
勿復憂慮者令其安意破壞見思也。
△五譬五力。】

「所以者何我年老大而汝少壯汝常作時無有欺怠
瞋恨怨言都不見汝有此諸惡如餘作人自今以後
如所生子。」

【第五我老汝少者佛居道終巳具智斷故言老大
汝居道始未有智斷故名少壯此即忍法位也無
五過者得五力離五惡法得信力故不欺也得精
進力故不怠也得念力故不瞋也得定力故不恨
也得慧力故不怨也餘作人者遠指外道諸見求
理名餘作人近指煖等四位未免五過亦名餘作
人此文無五過即五力也自今巳後如所生子者
下忍十六剎那時節猶長中忍雖復縮觀亦未是
一剎那若上忍世間最後一剎那心鄰真逼聖故
名此位為如所生子即世第一法位。
△六譬八正。】

「即時長者更與作字名之為兒。」

【第六即時長者更與作字名之為兒者得八正入
見道中競共馳走故言名之為兒世第一法與真
不久故言即時阿含說五種佛子謂四果及辟支
佛名佛真子菩薩不斷結子義未成。
△七譬七覺。】

「爾時窮子雖欣此遇猶故自謂客作賤人由是之故
於二十年中常令除糞。」

【第七常令傭作譬譬雖為子思惑未盡猶居學位
未得無難故二十年常令除糞亦復自知不任紹大
正須依教修行盡苦耳故云猶故自謂客作賤人
若得初果厭小樂大若大機發者即應授以大乘
更不須進斷其餘殘結正由不捨小志大機不發
以是且令依教盡漏故言由是之故二十年中常
令除糞二十年者見諦一無礙一解脫思惟九無
礙九解脫故言二十年又云見思二道中斷結名
二十年又云五下分五上分為二十年又云猶於
二乘法中斷思惑故名二十年又云依二使人共
斷餘結名二十年從有二乘之機而來感佛故云
自見子來巳二十年若住二乘位轉大乘教名為
於二十年中執作家事也二十語同各有所以指
此一句即是爭出三界火宅位也。
△四領付譬二
初領家業二初心相體信二初明體信。】

「過是巳後心相體信入出無難。」

【此領付家業譬謂近領火宅等賜大車遠領法說
中無上道就此為二初領後付又各為二謂共領
火宅等賜車中四意亦是方便品顯實四意初章
二者一心相體信即領上免難二委以家業漸以
通泰成就大志即領上索車後章二者一付家業
即領等賜大車二得付欣悅即領上得車歡喜也
由心相體信故得委以家業家業既諳悉備知見
則成就大志由意志通泰故得付與家業得家業
故是則歡喜由有遠近若不先教傭作與一日之
價豈得相體委業付財內合由三藏斷結堪並聞
大集受折淨名轉教般若而致付財當知傭作取
價即是遠由體信委業即是近由又前誘引譬中
有齊教領始自道樹終訖出宅又有探領始自法
身終訖思盡今領亦二始探領慈悲四味調熟終
領付財究竟一味遠近始終合論五味何者即遣
傍人傍人所說乃譬華嚴圓頓由此教最初故傍
人譬牛所說譬乳同合從佛出十二部經即初味
也如來以此擬二乘人無機不受所以迷悶躃地
以其全生如乳也次明密遣二人說除糞法此譬
息大之後鹿苑施三於小即信革凡成聖如轉乳
為酪內合從十二部出九部修多羅即第二味也
次明心相體信入出無難譬三藏之後說方等淨
名揚大折小二乘聞大不謗折小不退良以三藏
取一日價故得恣其褒貶若未斷結不堪聞其揚
大如前不受勸門亦不堪聞折小如前不受誡門
而今不謗不退者以相體信故也親既證小則信
大不虗得涅槃價故體折不嗔雖非巳事而不疑
謗此心淳熟如從酪出生酥內合從修多羅出方
等經即第三味也次明長者自知將死不久下此
譬方等心相體信入出無難巳後委以家業使其
領教為大菩薩說摩訶般若既領知眾物貫統法
門融通色心心明口辯彌益慕樂但恨住小非是
巳分脫更開許豈不樂哉於是心漸通泰成就大
志如似生酥出於熟酥是從方等出摩訶般若即
第四味也次臨欲終時而命其子者此譬般若之
後判天性定父子會三歸一付財與記說法華之
教開佛知見示真實相菩薩疑除聲聞作佛悉以
如來滅度而滅度之如從熟酥出於醍醐是從摩
訶般若出大涅槃即第五味也四大弟子深得佛
意探領一化五味之教始終次第其文出此所言
心相體信者是父子互相信也謂於三藏中得涅
槃價此既不虗今為菩薩說此大乘亦復非虗此
即子信父也佛知此等見思巳斷聞必不謗無漏
根利聞必生信此即父信子也由此見尊特身聞
大乘教名此為入復被訶斥猶見丈六說小乘法
名此為出大小出入而無疑難。
△二猶居本位。】

「然其所止猶在本處。」

【然其所止猶在本處者雖復入出無難得聞大乘
謂是菩薩之事非巳智分不肯迴心向大猶居羅
漢不言未來當得作佛此領大集淨名生酥之教
也。
△二命領業二初命知家事四初明時節。】

「世尊爾時長者有疾自知將死不久。」

【委以家業此領大品佛命轉教般若將死不久者
有機則應為生機盡應謝為死今化機將畢所以
應謝非久。
△二正明領家業。】

「語窮子言我今多有金銀珍寶倉庫盈溢其中多少
所應取與汝悉知之。」

【語窮子言我今多有下第二命知家事金銀等者
金即別教理銀即通教理大品所明真諦不出此
二而云多有者理則非多約種種門亦得言多例
如空非十八約破十八法名十八空也勸學品明
一切法門皆是珍寶倉是定門即百八三昧庫是
慧門即十八空境通別兩教定慧倉庫包藏一切
禪定智慧無所缺少內充外溢故云盈溢其中多
少者由說般若則有廣略二門若菩薩行般若者
應知廣略相略則為少廣則為多自行名取化他
為與大品云汝當為菩薩說故云汝悉知之。
△三
誡令當體我心。】

「我心如是當體此意所以者何今我與汝便為不異。」

【我心如是下第三誡體我心者佛以般若為心汝
今傳燈當隨佛意說也又二乘人本解是折法空
命當體此意者命轉教用誡令同我體法空也又
昔時被命謂傳燈與他今乃知佛令我識體之門
故云當體此意今我與汝便為不異者釋此有三
一被加令說與佛不異二就理以諸法皆如故得
不異當知善吉如如來如一如無二如故言便為
不異三就今時始悟父子天性本來不異而二乘
人自謂被加異耳。
△四勅無令漏失。】

「宜加用心無令漏失。」

【宜加用心下是第四勅無令漏失者此有二意一
汝為菩薩說般若教無令漏失二就理此即汝法
後時當用是故無令漏失也。
△二受命領知四初
正受領知。】

「爾時窮子即受教勅領知眾物金銀珍寶及諸庫藏。」

【正受命領知如文可解。
△二心無希取。】

「而無希取一䬸之意。」

【而無希取一䬸之意然善吉雖說般若自謂是菩
薩法我無其分也。
△三猶居本處。】

「然其所止故在本處下劣之心亦未能捨。」

【又未捨劣心猶居本處者住羅漢位雖復慕大亦
未定言欲作菩薩又未捨下劣心者雖復恥小亦
未定言捨於小證也。
△四父知子意。】

「復經少時父知子意漸以通泰成就大志自鄙先心。」

【四復經少時父知子意下即是領上索車譬也既
鄙棄先心欲求大道即大機巳發問指何時名少
時耶答一云說般若竟於異處遊觀尋思所領大
乘法門生心貪樂為失為不失如此等尋思即是
大乘機發時也此時去法華不遠故言少時又當
說無量義時大乘機發何以知然無量義中明七
種方便無量漸頓從一法生既聞此說即便思惟
昔之三藏三乘悉從一法而生如是三乘亦應入
一如是思時漸以通泰大心即發故言成就大志
也。
△二正付家業二初付家業四初付家業時。】

「臨欲終時。」

【臨欲終者是明時節則如來化緣將訖靈山八載
說法華經唱入涅槃時也菩提流支法界論云佛
成道後四十二年始說法華如云四十餘年秘而
不談即其事也。
△二命聚眾證。】

「而命其子并會親族國王大臣剎利居士皆悉巳集。」

【而命其子下第二聚眾即是二萬億佛所受化之
徒名之為子大機熟人十方雲集也上四眾圍繞
者是也并會親族者十方法身菩薩影響為親族
其影響之眾多是釋迦昔日同業並共如來於二
萬億佛所共開化之於其悉是伯叔之行故用此
為親族國王者一切漸頓諸經無不稱所詮之處
為經王當機益物興廢有時部部不同名之為國
皆言第一即是王又此經會通諸教豈非聚集國
王耶故無量義中先巳收集故彼文云初說四諦
十二緣生次說方等十二部經次說摩訶般若華
嚴海空此則普集諸經融通漸頓會入此典故名
聚會國王也彌勒等諸大菩薩皆是等覺名為大
臣初地至九地為剎利法王種性中生三十心為
居士此等皆從釋迦受化。
△三結會父子。】

「即自宣言諸君當知此是我子我之所生於某城中
捨吾逃走竛竮辛苦五十餘年其本字某我名某甲
昔在本城懷憂推覓忽於此間遇會得之此實我子
我實其父。」

【第三結會父子者謂實從我受學實是我子從我
起解是我所生我實曾於二萬億佛所常教大法
故我實是父於某城中者當知此經西國文多至
此土甚少或可說昔名字國土如大通智勝因緣
今簡略名字但直言某甲是諸眾生背此大乘起
無明暗遁入生死故言捨吾逃走備經六趣故云
五十餘年昔在本城懷憂推覓自昔法身地中常
以二智觀覓可化之機始於今日感應道交故云
忽於此間遇會見之。
△四正令家業。】

「今我所有一切財物皆是子有先所出內是子所知。」

【今我所有下第四正付家業當知一切大乘萬行
萬德故云一切所有也先所出內是子所知者追
指昔日大品領教所委有廣略般若共不共法是
汝所知則是汝有故于法華但明佛之知見不更
廣說一切行相。
△二明歡喜。】

「世尊是時窮子聞父此言即大歡喜得未曾有而作
是念我本無心有所希求今此寶藏自然而至。」

【此即領上各乘大車得未曾有自顧無心希望佛
道而今忽聞得記作佛故云不求自得當知在昔
三藏本心不求方等中恥小望絕故不求般若中
雖領非巳分故不求如此不求而今自得所以歡
喜。
△二合譬四初合父子相失譬。】

「世尊大富長者則是如來我等皆似佛子。」

【大富長者合父子相失譬上譬文有四今但合父
子總得餘意如來合父似則合子當知似有二義
一取大機為子由昔未逃逝既非真位猶居外凡
故云似也二取小機為子以彼小機似像大乘根
性然子既背父貶之言似問初釋品云巳得入真
此那言似答此合子逃父時是故言似品初明子
開悟時汝問非也。
△二合父子相見譬。】

「如來常說我等為子。」

【如來常說我等為子下此合父子相見譬於中但
合長者見子便識意。
△三合追誘譬二初合遣傍
人追二初合兩門無機。】

「世尊我等以三苦故於生死中受諸熱惱迷惑無知。」

【此合追誘譬上有傍追二誘今合亦二上文初遣
傍人追次再追次放捨今合兩門無機何為見捉
自念無罪此合無大機也。
△二合息化小志強。】

「樂著小法。」

【樂著小法者此合上有小志而不合放捨。
△二合
遣二人誘二初合齊教領二初合具陳上事。】

「今日世尊令我等思惟蠲除諸法戲論之糞。」

【△二合適子所願。】

「我等於中勤加精進得至涅槃一日之價既得此巳
心大歡喜自以為足便自謂言於佛法中勤精進故
所得弘多。」

【我等於中勤加精進合上尋與除糞得至涅槃下
合上先取其價也。
△二合探領三初合先欲擬宜。】

「然世尊先知我等。」

【此合上探領上譬有四今但合三而不合正教作
也指上勤加除糞巳即兼之則不更合也上言遙
見今言先知。
△二合先知有小。】

「心著弊欲樂於小法。」

【上言羸瘦憔悴今言心著弊欲。
△三合先知歎三
車。】

「便見縱捨不為分別汝等當有如來知見寶藏之分。」

【上言即脫瓔珞更著麤弊今言便見縱捨不為分
別寶藏之分。
△四合領付譬二初合領家業二初
合心相體信二初合體信。】

「世尊以方便力說如來智慧。」

【此合付家業譬上有由有付今合亦二由為兩一
相信二委業今合亦二一相信有二以方便力說
如來智慧者舊云如來智慧之因持作二乘之果
今明帶三乘方便說大乘實相故言以方便力於
我等前說大乘法亦是合出入無難以方便力出
辨二乘以佛智力入明實相若不體信豈於我前
明佛慧耶。
△二合猶居本處。】

「我等從佛得涅槃一日之價以為大得於此大乘無
有志求。」

【我等從佛得涅槃一日之價下此合猶在本處也。

△二合命領家業二初合受命領業。】

「我等又因如來智慧為諸菩薩開示演說。」

【此合領家業上有命有受今但合受受有四一受
命領業二無希取三不捨下劣四心漸通泰今但
合二初合受命領業。
△二合無希取二初正合。】

「而自於此無有志願。」

【而自於此下此合無希取而兼得其諸矣無有志
願者謂明佛加威力令如佛心而說也故我不志
願。
△二釋意。】

「所以者何佛知我等心樂小法以方便力隨我等說
而我等不知真是佛子。」

【所以者何下釋無希取意以方便力隨小乘心說
言無分由此不知真是佛子所以不取佛以方便
力隨我等說者當知佛帶方便力以實相法共二
乘說我等不識不共之意所以不知真是佛子也。

△二合付家業二初合付業二初明佛於大法無
吝。】

「今我等方知世尊於佛智慧無所悋惜。」

【此合付家業上有二謂有付有喜今合亦二然上
付業有四今則總合付與於中先付有二一明佛
本於大無悋。
△二釋無吝。】

「所以者何我等昔來真是佛子而但樂小法若我等
有樂大之心佛則為我說大乘法於此經中唯說一
乘而昔於菩薩前毀訾聲聞樂小法者然佛實以大
乘教化。」

【二釋無吝正由樂小不早付大此經中下舉今證
昔今理唯一故知昔三非實但為未堪故於大前
毀訾小心欲令捨偽取真定知非悋故云然佛實
以大乘而教化之。
△二合歡喜。】

「是故我等說本無心有所希求今法王大寶自然而
至如佛子所應得者皆巳得之。」

【此合歡喜亦是上文於三不求之意。】

「爾時摩訶迦葉欲重宣此義而說偈言。」

【△二偈頌二初頌上法喻二歎佛恩深初文又二
初頌法說。】

「我等今日聞佛音教歡喜踊躍得未曾有佛說聲聞
當得作佛無上寶聚不求自得。」

【此兩行頌法說也其間而不頌不求但頌自得。
△
二譬說二初頌開譬二頌合譬初文又四初頌父
子相失四初頌子背父去。】

「譬如童子幼稚無識捨父逃逝遠到他土周流諸國
五十餘年。」

【此一行半但頌子背父去略不頌向國而還然上
文火宅譬中明長者所王國邑聚落其語則寬此
中明窮子輪迴三界名諸國六道名五十餘年周
流諸國者即是諸聲聞人周遭流浪輪迴五道出
生入死狀似漂萍斷梗無所不至之謂。
△二頌父
求子中止二初頌求子不得。】

「其父憂念四方推求。」

【此七行是頌父求子不得上文有二今頌亦二初
半行是頌覓子不得次從求之既疲下有六行半
頌上不以失一子而廢家業事也四方推求者則
不同於上上四方是約四諦推理今四方是觀四
生中覓可度之機也。
△二頌中止。】

「求之既疲頓止一城造立舍宅五欲自娛其家巨富
多諸金銀硨磲瑪瑙真珠瑠璃象馬牛羊輦輿車乘
田業僮僕人民眾多出入息利乃徧他國商估賈人
無處不有千萬億眾圍繞恭敬常為王者之所愛念
羣臣豪族皆共宗重以諸緣故往來者眾豪富如是
有大力勢。」

【造立舍宅者即有餘國中有餘涅槃也起慈悲舍
依性空之宅也往來者眾者即諸土菩薩來往聽
法也記云頓止一城者頓謂頓乏乃示迹之相義
同於乏又頓止即不行也祇於此中求覓子機今
謂亦可頓即安也止即住也安住於彼而伺覓子
機耳造立舍宅當知有餘之土非寂光自然現勝
應身非法身本有於彼更運依空慈悲故云造立。

△三超頌憂念轉深。】

「而年朽邁益憂念子夙夜惟念死時將至癡子捨我
五十餘年庫藏諸物當如之何。」

【此兩行超頌憂念轉深也益憂者謂憂念彌深愈
甚之義然上文有二意今但頌先失子苦無所委
付所以憂耳記云但頌子背父去即是失子之苦
而無得子之樂失苦得樂俱在父懷是故失時巳
懷於樂必知後時還來故也遠鑑機緣未若於佛
夙夜惟念者有人云自行為夜利他為夙此不應
爾當知夙即是早謂晨起也夜即是暮謂黃昏也
夙即起化之初夜即埀化之末大化始末準說可
知若丈六佛常說無常化欲終時節節唱滅若言
自行為夜豈可自行亦云死時將至耶。
△四追頌
子遇到本二初頌求衣食。】

「爾時窮子求索衣食從邑至邑從國至國或有所得
或無所得飢餓羸瘦體生瘡癬。」

【此兩行半頌上第三漸還向父也上文有二今頌
亦二初二行頌近父之由由求衣食也從邑至邑
者根塵相涉如邑十八界如國修有漏善如有所
得修無漏善如無所得不得大乘法食為饑餓無
力用為羸無大功德為瘦有無善上起見思則如
瘡癬。
△二頌到本城。】

「漸次經歷到父住城。」

【次漸次經歷下半行頌正近父城。
△二頌父子相
見譬二初頌子見父三初頌見父之由。】

「傭賃展轉遂至父舍。」

【此六行半頌子見父上文有四今頌但三初半行
頌見父之由由傭賃所以遂至父舍耳。
△二頌見
父之相。】

「爾時長者於其門內施大寶帳處師子座眷屬圍繞
諸人侍衛或有計算金銀寶物出內財產注記劵疏。」

【次從爾時長者下第二二行半頌上第三見父之
相然上明見父之處則處是門側今言長者於其
門內者則兼得處矣施大寶帳等是正見父相之
處處師子座也謂是國王法身是師是王也報應
是長者註記劵疏即是授記明修行也章安云以
廣顯略為註授決為記四弘誓為券修行為疏通
俗文云記物曰註文心雕龍云券者束也謂明白
約束以備情偽所以字形從半從分故周稱判書
劵亦契也古有鐵劵以堅信誓又云小券短書號
為疏也。
△三頌生畏避心。】

「窮子見父豪貴尊嚴謂是國王若國王等驚怖自恠
何故至此覆自念言我若久住或見逼迫強驅使作
思惟是巳馳走而去借問貧里欲往傭作。」

【三從窮子見父下有三行半是頌上第四生畏避
之心。
△二頌父見子二初頌見子之處。】

「長者是時在師子座。」

【此一行頌父見子上文有四一見處二見即識三
見歡喜四者適願今但頌二當知上半行是頌見
子之處。
△二頌見子便識。】

「遙見其子默而識之。」

【遙見下第二半行頌上見子即識之意。
△三頌追
誘譬二初頌遣傍人追三初頌勸門無機。】

「即勑使者追捉將來窮子驚喚。」

【△二頌誡門無機。】

「迷悶躃地。」

【△三頌息化。】

「是人執我必當見殺何用衣食使我至此長者知子
愚癡狹劣不信我言不信是父。」

【△二頌遣二人誘二初頌雇人是齊教領二初頌
擬宜方便。】

「即以方便更遣餘人眇目矬陋無威德者汝可語之
云當相雇除諸糞穢倍與汝價。」

【此三行頌雇作譬上文有四意一設方便二求之
即得三陳雇作四取價除糞今但頌二意初二行
是頌上第一設方便眇目矬陋者眇目譬二乘偏
空之智說文云眇謂一目小也矬者竪短謂不窮
實相之源也陋者橫狹謂無摩訶衍眾善莊嚴也
言無威德者非四無畏名無威也異常樂我淨名
無德耳。
△二頌適願。】

「窮子聞之歡喜隨來為除糞穢淨諸房舍。」

【窮子聞之下一行頌第四取價也淨諸房舍者房
即六根之房舍謂五陰之舍。
△二頌教作是探領
四初頌先欲擬宜。】

「長者於牖常見其子。」

【此四行半頌上教作上文有四今頌亦四初半行
頌上於牕牖中也。
△二頌先知有小。】

「念子愚劣樂為鄙事。」

【念子愚劣下第二半行頌上見子羸瘦也。
△三頌
脫妙著麤。】

「於是長者著弊垢衣執除糞器往到子所。」

【於是長者著下第三一行頌脫妙著麤也。
△四頌
教子作。】

「方便附近語令勤作既益汝價并塗足油飲食充足
薦席厚煖如是苦言汝當勤作又以軟語若如我子。」

【第四頌正教子作上有七科法門語者即四念處
令勤作者即四正勤次從既益汝價下一行頌四
如意足或云油塗足能履深水譬之神通又油能
除風譬之定也飲食充足者即頌上米麵也薦席
厚煖即是觀練熏修四種禪定修此定故能除散
動也如是苦言汝當勤作者半行總頌上第四安
慰第五無五過也根力既成乃堪苦言又以輭語
半行總頌上第六作字即八正道第七令常作即
七覺支並是子位此三十七道品常途論之七覺
在八正前今對位次故八正在七覺前也。
△四頌
領付譬二初頌領家業二初頌心相體信。】

「長者有智漸令入出。」

【此三行半頌領家業中有兩意初長者有智下半
行即總頌心相體信即入出也。
△二頌命領業三
初頌受命領知。】

「經二十年執作家事示其金銀真珠玻瓈諸物出入
皆使令知。」

【經二十年下第二三行是頌委領家業上文委業
有命有受今但頌受命上受命有四今但頌三初
一行半頌受命二十年不得同上謂上除見思名
二十年今明執作家事或言轉大乘教教諸菩薩
斷大乘別惑見思名二十年或言說般若時長凡
二十年仁王般若云二十八年說摩訶般若。
△二
頌猶在本位。】

「猶處門外止宿艸庵自念貧事我無此物。」

【猶處門下第二一行頌上猶在本位未捨劣心也。

△三頌父知子意。】

「父知子心漸巳廣大。」

【父知下第三半行頌上通泰大志大乘機動也。
△
二頌付家業二初頌正付業三初頌命子聚眾。】

「欲與財物即聚親族國王大臣剎利居士。」

【此四行半頌正付家業上文有四今唯頌三但無
時節初欲與下一行頌上第二集會親族。
△二領
結會父子。】

「於此大眾說是我子捨我他行經五十歲自見子來
巳二十年昔於某城而失是子周行求索遂來至此。」

【於此下第二有二行半頌上第三定父子天性。
△
三頌正付家業。】

「凡我所有舍宅人民悉以付之恣其所用。」

【凡我所有下第三一行頌上第四正付家業也。
△
二頌歡喜。】

「子念昔貧志意下劣今於父所大獲珍寶并及舍宅
一切財物甚大歡喜得未曾有。」

【此兩行頌上得付歡喜。
△二頌合譬四初頌合父
子相失。】

「佛亦如是。」

【佛亦如是合第一父子相失也。
△二頌合父子相
見。】

「知我樂小。」

【知我樂小一句此合父子相見譬也記云若單以
佛亦如是一句合父子相失意仍未顯次知我樂
小一句合父子相見意亦未顯何者上句借下句
成知樂小故義當相失次下句借上句成佛知樂
小故得相見樂小由退大所以相失退大由樂小
所以相見。
△三頌合追誘譬二初頌合傍人追。】

「未曾說言汝等作佛。」

【此一行半合追誘譬初兩句合上追喚譬初頌再
喚不來次頌放捨今總頌其意。
△二頌合二人誘。】

「而說我等得諸無漏成就小乘聲聞弟子。」

【而說我等下一行頌上合密遣二人誘引譬上合
齊教探教二章今此一行但總頌其意。
△四頌合
領付二初頌合領家業二初長頌命領知。】

「佛勑我等說最上道修習此者當得成佛。」

【此一行是長出頌命領知上領所無說最上道即
是空般若更無過其上也。
△二正頌受命無希取
二初合正受命。】

「我承佛教為大菩薩以諸因緣種種譬喻若干言辭
說無上道諸佛子等從我聞法日夜思惟精勤修習
是時諸佛即授其記汝於來世當得作佛一切諸佛
秘藏之法但為菩薩演其實事而不為我說斯真要。」

【此五行頌正受命也佛子聞法得記者明轉教益
他也爾時謂轉教教化菩薩不言為我也。
△二頌
合無希取二初疊譬帖合。】

「如彼窮子得近其父雖知諸物心不希取。」

【疊前譬帖合也疊即重累之義再舉前譬來帖今
文重明其喻耳。
△二正合無希取三初正頌無希
取之意。】

「我等雖說佛法寶藏自無志願亦復如是。」

【此一行正頌無希取之意。
△二明具智斷故無希
取三初標二初標斷德。】

「我等內滅自謂為足唯了此事更無餘事。」

【此兩行目為二意初一行是標斷德具故無希取
記云初一行標斷德者由文中既云內滅內即惑
體三界惑盡故云內滅屬斷德也。
△二標智德。】

「我等若聞淨佛國土教化眾生都無欣樂。」

【次我等若聞下第二一行標智德具故無希取記
云次標智德者由文中既云我等若聞者當知聞
教屬智故云智德也以彼小智具故不欣大智。
△
二釋。】

「所以者何一切諸法皆悉空寂無生無滅無大無小
無漏無為如是思惟不生喜樂我等長夜於佛智慧
無貪無著無復志願而自於法謂是究竟我等長夜
修習空法得脫三界苦惱之患住最後身有餘涅槃
佛所教化得道不虗則為巳得報佛之恩。」

【此六行雙釋智斷二章初所以者何止不生喜樂
者此兩行釋斷也次我等長夜止謂是究竟者釋
智也三次我等長夜止有餘涅槃者是重釋斷四
佛所教化下一行是重釋智故知初二行明自住
小斷次一行半是明失大智其次一行半重釋小
斷後一行是釋失大智言諸法空寂等者理性本
空常住平等清淨無作也最後身者阿羅漢也有
餘涅槃者子縛巳盡果縛猶在也佛所教化等者
以得顯失也以失大智故無志樂若有大智則生
志樂修之得道則為報佛恩也。
△三結。】

「我等雖為諸佛子等說菩薩法以求佛道而於是法
永無願樂。」

【此一行半是結釋自無希取意。
△三明佛見捨合
無希取。】

「導師見捨觀我心故初不勸進說有實利。」

【此一行明佛見捨合無希取。
△二頌合付家業二
初頌合正付二初疊譬帖合。】

「如富長者知子志劣以方便力柔伏其心然後乃付
一切財物。」

【此三行正頌付家業然上文總合正付今亦總頌
但初一行半疊譬帖合。
△二正頌付業。】

「佛亦如是現希有事知樂小者以方便力調伏其心
乃教大智。」

【知樂小者以方便力調伏其心則明施五時教說
三乘法彈偏斥小歎大褒圓俾小慕大使轉教以
融通機既純熟方堪開顯於是四大聲聞領昔調
伏之意云。
△二頌合歡喜。】

「我等今日得未曾有非先所望而今自得如彼窮子
得無量寶世尊我今得道得果於無漏法得清淨眼
我等長夜持佛淨戒始於今日得其果報法王法中
久修梵行今得無漏無上大果我等今者真是聲聞
以佛道聲令一切聞我等今者真阿羅漢於諸世間
天人魔梵普於其中應受供養。」

【此七行頌上第二得付歡喜言得道者得實相道
也得果者分得大乘習果也此二句明開佛知於
無漏法得清淨眼者此二句明開佛見見實相理
也昔日見無漏不落凡夫今日見無漏不落二乘
昔日慧眼見空今淨眼見中持戒報者昔持戒梵
行共顯無漏灰身滅智無人受此果報今日梵行
能得無漏即了因取果義持戒即緣因義得清淨
眼所見理即正因義我等真是聲聞者即大乘真
位也十信能以一音徧滿三千界似道未真入十
住即是真也真阿羅漢有三義此中但舉應供一
義若不生變易殺通別惑是不生殺賊義堪為十
界福田即應供義。
△二歎佛恩深。】

「世尊大恩以希有事憐愍教化利益我等無量億劫
誰能報者手足供給頭頂禮敬一切供養皆不能報
若以頂戴兩肩荷負於恒沙劫盡心恭敬又以美饍
無量寶衣及諸臥具種種湯藥牛頭栴檀及諸珍寶
以起塔廟寶衣布地如斯等事以用供養於恒沙劫
亦不能報諸佛希有無量無邊不可思議大神通力
無漏無為諸法之王能為下劣忍于斯事取相凡夫
隨宜為說諸佛於法得最自在知諸眾生種種欲樂
及其志力隨所堪任以無量喻而為說法隨諸眾生
宿世善根又知成熟未成熟者種種籌量分別知巳
於一乘道隨宜說三。」

【此十三行歎佛恩深難報世尊大恩者章安云一
者如來始建慈悲拔六道苦與四聖樂普十法界
入四弘中此即如來室之恩也二者如來行菩薩
道示教利喜曾教大乘雖復中忘智願不失葢如
來室清涼溫煖大慈與樂之恩也三者眾生遭苦
視父而巳佛伺其宜如犢逐母備行六度以利眾
生葢如來室遮寒障熱即大悲拔苦之恩也四者
佛成道巳應受無為寂滅之樂而隱其神德用貧
所樂法五戒十善冷水灑面令得醒悟葢是佛衣
即遮貪欲熱之恩也五者示老比丘像方便附近
與一日價葢亦是佛衣即除見寒愛熱之恩也六
者過是巳後心相體信彈訶貶斥恥小慕大葢是
佛衣即遮其醜陋之恩也七者命領家業金銀庫
藏皆悉令知葢是佛衣即與我莊嚴之恩也八者
會親族定父子付以家業無上寶聚不求自得此
葢如來座之恩也其次九之與十既坐座巳身意
泰然快得安隱以佛道聲令一切聞一切天人普
於其中應受供養葢如來座令我具足即自行化
他之恩也世尊大恩兩肩荷負所不能報者葢謂
此也牛頭栴檀者華嚴云出離垢山若用塗身火
不能燒又正法念經云北洲有山名曰高山高山
之峰多有牛頭栴檀以此山峰狀如牛頭所以栴
檀從茲得名巳上釋信解品竟總上第二卷文畢。】

科註妙法蓮華經卷第四

科註妙法蓮華經卷第五
宋　柯山金谿棲雲沙門　守倫　註
明　玉谿菩提菴沙門　法濟　參訂
　　吳興瓶城居士　閔夢得　較刻

【△四藥草喻品二初申品目。】

「妙法蓮華經藥艸喻品第五」

【此品明如來之述成文中有具山川雲雨等喻獨
以藥草標名者何也應知土地是能生雲雨是能
潤草木是所生所潤其所生所潤通皆有用而藥
草用強因此標名也然有漏諸善悉能除惡而無
漏為最於無漏眾中四大弟子以譬領佛譬深會
聖心所以佛讚善哉甚為希有述其得解以喻其
人故稱藥草喻品夫藥草叢育日久一蒙雲雨扶
蔬暐曄牙莖豐蔚於外力用充潤於內譬諸無漏
住最後身有餘涅槃更不願求無上佛道今得聞
經自乘佛乘兼以運人文云我等今日真是聲聞
以佛道聲令一切聞內外自他具勝力用故稱藥
草喻品應知藥草能除四大風冷補養五臟還年
駐色今蒙雲雨忽成藥王餌之徧治眾病變體成
仙譬諸無漏聞經破無明惑開佛知見文云我等
今日真是佛子無上寶聚不求自得如佛子所應
得者皆巳得之面於佛前得授記莂嘉著稱微故
言藥草喻品也應知前一番是師弟領述世界悉
檀意次一番生善是為人意其次一番是對治第
一義兩悉檀意也是名因緣釋品也若約世典釋
藥草者如神農經曰上藥養命謂五石鍊形六芝
延年中藥養性謂合歡蠲忿萓草忘憂下藥治病
謂大黃除實當歸止痛也草者說文云百卉之總
名釋名曰草早也謂望秋先凋凡質幹不堅無材
植之用皆名草也。
△二釋經文如來述成二初略
述成二初雙述善哉。】

「爾時世尊告摩訶迦葉及諸大弟子善哉善哉迦葉
善說如來真實功德誠如所言。」

【善哉善哉者此雙述之意一善哉述其兩處領實
一善哉述其兩處領權迦葉善說如來真實功德
者辭致曲巧故言善說皆是佛法故言真實真實
述其實功德述其權誠如所言者印定之旨也又
華嚴之擬宜領實也三藏之誘引領權也方等之
體信般若之領教俱領權實也法華之付財專論
實也。
△二領所不及。】

「如來復有無量無邊阿僧祇功德汝等若於無量億
劫說不能盡。」

【述其領所不及也謂退進橫豎亦橫亦豎非橫非
豎皆不及也所以者何應知大雲普覆徧荷清涼
大雨俱霑無不蒙澤咸令世間皆得知見未曾有
法那忽齊教止領二乘得益不道人天小草是為
退所不及又菩薩名上草亦名小樹大樹敷榮鬱
茂自他饒益而復不領是為進所不及又十法界
同成法界那忽止領二乘餘八法界都不涉言是
為橫所不及又七方便從淺至深皆入真實餘五
方便都不預語是為豎所不及又三世利益未曾
暫廢是為亦橫亦豎所不及夫山川谿谷總言一
地一地能生未嘗揀擇攘彼受此然草木種子皆
依於地更無餘依一雲靉靆無處不密一雨一味
不隔枯榮普潤既同普得增長如來平等不可思
議實不先頓後漸初三末一如龍興慶雲普雨於
一切身心不降雨除熱得清涼是為五乘七方便
十方三世平等廣大甚深博遠不可思議無有差
別是為非橫非豎領所不及然不及之旨非都頓
奪特以初心望後心未窮極地故云不盡又初悟
初阿亦具後荼功德但齊教之領未暇進領橫豎
周徧耳又權行大士宜應如此。
△二廣述成二初
長行二偈頌初文又二初述成開三顯一二結歎
初文又二初法說二初舉法王不虗勸信。】

「迦葉當知如來是諸法之王若有所說皆不虗也。」

【此舉法王之勸信夫世之人王外無所畏內不二
言今出世法王萬德融明眾惡巳盡發言誠諦故
云若有所說皆不虗也舊云述中根不虗獎下根
信受今言佛法雖多不出權實權實之外更無別
法而言無量者此意難信故舉法王勸信又為下
大雲譬作本也。
△二正述開三顯一二初約教明
開權顯實二初約教述開權。】

「於一切法以智方便而演說之。」

【一切法者謂七方便為橫對一實為豎若言不爾
何故二萬億佛所初發大心中間取小又流轉五
趣又十法界一人尚具況七方便耶此法雖多以
方便波羅蜜照之罄無不盡以隨其類音說之無
不逗會如為人天說戒善為二乘說諦緣為三藏
說事度為通教說無生為別教說次第開如來藏
是名約教述領開權也。
△二約教述顯實。】

「其所說法皆悉到於一切智地。」

【是約教述顯實皆悉到於一切智地地者實相也
究竟非二故名一也其性廣博故名切也寂而常
照故名智也無住之本立一切法故名為地此約
圓教實說也凡有所說皆令眾生到此智地例如
大品廣歷諸法皆摩訶衍衍即大乘乘即實相實
相即是一切智地上文云唯此一事實指此地也
餘二則非真指七方便也此約頓漸二教述其開
權顯實也。
△二約智述開權顯實二初約智述開
權。】

「如來觀知一切諸法之所歸趣亦知一切眾生深心
所行通達無礙。」

【觀一切法所歸趣者是能照權也究盡明了者能
照實也二智所照偏圓兩境通達無礙故能說權
實二教此舉智釋教也知所歸趣是識藥深心所
行是知病病藥俱是權法權法各有所趣戒善等
近趣人天若作遠緣低頭舉手遠趣佛果念處道
品等近趣涅槃若作福德莊嚴汝等所行是菩薩
道遠趣寶所乃至六度通別等法近遠歸趣途轍
不同又戒善是人天藥諦緣度是三乘人藥乃至
通別等亦可解深心所行有二種一者深心著於
依正二者著所執法著依正者起深重十惡障人
天乘著所執法者起四倒三道六蔽四住五住等
障四聖乘當知深心病相不同權智照之通達無
礙此約智述開權也。
△二約智述顯實。】

「又於諸法究盡明了示諸眾生一切智慧。」

【是約智述顯實實智所照也一切權法無不入實
故言究盡佛眼所見故言明實智所知故言了若
此智照此藥此病不照彼藥彼病又彼智照彼不
能照此種別不同者權智照也若一智徧照一切
藥一切病者實智照也能示眾生如此圓融境智
故言一切智慧也又一切法者謂十法界也十界
各各相欲不同各護果報歸趣亦異知諸法盡者
名知病知一切深心所著者名知藥以其藥有深
淺耳大品云如實知貪欲心瞋癡心以如實智知
名知深心如理通達無有障礙若戒善諦緣度等
一切法藥悉用如實智知者名通達無礙又上權
智文中言通達無礙者是約權論實今實智又於
諸法者是約實論權二文互現者此明實是權實
權是實權當知究竟非權非實非差別非不差別
以智方便權有差別悉到智地則無差別如地無
差別草木若干若干無若干無若干若干又約心
論法約法論心心有諸數法無諸數心不離法法
不離心無數而數數而無數權實亦爾。
△二譬說
二初譬說二復宗稱歎初文又二初開譬二初差
別譬六初土地譬。】

「迦葉譬如三千大千世界山川谿谷土地。」

【大千世界者譬眾生世間也山川谿谷土地者譬
五陰世間也世界無別法為山川谿谷土地所成
眾生無別法為五陰所成土地既通譬識陰山川
谿谷譬四陰能依草木雖依土地等土地等非即
草木草木質幹但名草木草木種子更無別名但
取能生之功名種子所生質幹名草木皆植根於
地地則本也內合習因習果雖依五陰五陰非即
因果要依於陰得有習因增長成辦名習果因果
依陰而起則山川土地譬成草木種子受潤增長
譬悉成也又更顯別譬者山雖高峻亦有洿隆等
五相乃至土地雖平亦有丘池等五相即譬五乘
五陰山高譬菩薩五陰川譬支佛谿譬聲聞土地
譬天谷下譬人一一五陰皆有習因習果所依猶
如山川谿谷土地皆為種子質幹等所依也又用
三千大千世界譬正因之理通為一切所依山川
谿谷土地譬眾生陰界入果報色心也草木叢林
譬眾生習因也此三法不相離習依陰入陰入不
出法性如草木依山川山川依世界若約世典而
釋山川谿谷土地者廣雅曰山產也謂能產萬物
也又說文云山宣也謂宣氣而散生萬物也川者
蔡邕月令章句云眾流注海曰川釋名曰川穿也
謂穿地而流也谿者爾雅云水注川曰谿谷者釋
名曰覆也山嵒隱邃之處耳土者釋名曰吐也謂
吐生萬物也地者說文曰元氣初分輕清陽為天
重濁陰為地。
△二草木譬。】

「所生卉木叢林及諸藥艸種類若干名色各異。」

【所生卉木者卉是草之都名木是樹之總稱眾草
成叢眾樹成林治病力用勝者稱為藥如善法中
皆能治惡而彼無漏善治惑義勝下卉木中樹林
枝幹覆蔭廣器用大故喻二菩薩種類若干者五
乘七善因果種子不一故言若干如是種類各有
稱謂即是名各有體相即是色故言名色各異也
又種類若干者種謂種子類謂流類若干者若如
也干數也。
△三密雲譬。】

「密雲彌布徧覆三千大千世界。」

【密雲彌布者雲有形色覆蔭下文有雷聲遠震覆
蔭譬佛慈悲形色譬佛應世雷聲譬佛言教密雲
即三密也慈悲即意密形色即身密雷聲即口密
彌布者徧也既密又徧故言彌布以慈悲熏應身
說法徧十方界故言彌布也經律異相云雲有五
色青者風多赤火多黃白地多黑者水多有四電
師東身味南百主西阿竭羅北阿祝藍四電闘諍
是故有雷又地水火風𨷖故有雷五事無雨一風
起吹二火起焦三阿修羅手接入海四雨師淫亂
五國王不理治雨師瞋故不雨言密雲者周易小
畜卦云密雲不雨自我西郊正義曰陽之上昇陰
能畜止兩氣相薄則為雨也。
△四澍雨譬。】

「一時等澍。」

【一時等澍者譬口密八音四辯宣澍法雨利潤眾
生八音者一極好二柔輭三和適四尊慧五不女
六不誤七深遠八不竭四辯者一義無礙二法無
礙三辭無礙四樂說無礙。
△五受潤譬。】

「其澤普洽奔木叢林及諸藥艸小根小莖小枝小葉
中根中莖中枝中葉大根大莖大枝大葉。」

【此法雨普潤七種眾生心地所有習因種子即生
聞慧名為普洽根莖枝葉者信為根戒為莖定為
枝慧為葉其次第相資故譬此四也小根莖等即
人天信戒中根莖等即二乘信戒定慧大根莖等
即菩薩信戒定慧也。
△六增長譬。】

「諸樹大小隨上中下各有所受一雲所雨稱其種性
而得生長華果敷實。」

【此更復略疊明草木隨分受潤習報兩因善法既
蒙法雨習報兩果各得增長稱其種性者明施權
稱機小者不過分大者不減少即是七種習報兩
因也華果敷實者習報二果也又云增長即三義
稱其種性即是增長之由由說教稱機也各得增
長正明增長華果敷榮者即增長之相也。
△二無
差別譬。】

「雖一地所生一雨所潤而諸艸木各有差別。」

【此無差別譬顯於一實此有三一者一地所生道
前心地所生終因道後智地二者一雲所雨一音
所宣一乘法門開發道中五種善根終是一音平
等之教三者三草二木稟益不自覺知五種善根
蒙佛法雨隨分增長亦不自知五種之因皆依一
佛性亦不自知五乘之教皆是大乘亦不自知同
歸佛慧唯有如來乃能知之也。
△二合譬二初合
差別譬二初正合六初合第三密雲。】

「迦葉當知如來亦復如是出現於世如大雲起以大
音聲普徧世界天人阿修羅如彼大雲徧覆三千大
千國土。」

【合譬次第者明如來應世則八音說法說法即有
受化眾生眾生聞法各霑道潤得潤是同不無差
別增長第一合密雲先舉佛身密合雲有形後舉
佛口密合雲有聲如來亦復如是出現於世即是
正合應身出世也如大雲起即舉譬帖合明如來
大慈現身覆育一切以大音聲者即是舉佛口密
合雲有聲也天人阿修羅者別舉三善道稟口密
之益也即是三乘根性三十子別稟聲益也如彼
大雲即舉譬帖合雲有聲徧覆大千者通舉一切
皆是佛子俱蒙口密益也或時但合五譬將普徧
世界下兼合世界土地也世界即是國土世間天
人修羅即是假名五陰世間假名合上世界五陰
合上山川谿谷也。
△二合第四澍雨譬二初標章
門。】

「於大眾中而唱是言我是如來應供正徧知明行足
善逝世間解無上士調御丈夫天人師佛世尊未度
者令度未解者令解未安者令安未涅槃者令得涅
槃今世後世如實知之我是一切知者一切見者知
道者開道者說道者。」

【此合上第四澍雨譬於中先標章門次勸聽受章
門有六一十號謂如來應供等二四弘謂未度令
度等三三達謂今世後世等四一心三智謂我是
一切知者五五眼謂我是一切見者六三業共智
慧行知道謂意不護開道謂身不護說道謂口不
護亦稱為導師謂知道者等也。
△二勸受。】

「汝等天人阿修羅眾皆應到此為聽法故。」

【汝等天人下勸物聽受佛八音詮吐六種法門從
多為論勸三善道宜應往聽法也。
△三合第一土
地譬。】

「爾時無數千萬億種眾生來至佛所而聽法。」

【攬果報而有眾生如依山川得有世界等百千萬
億者即是十法界眾生也今正語七方便眾生差
別配如上說或從汝等天人者皆合山川譬也。
△
四合第二草木譬。】

「如來于時觀是眾生諸根利鈍精進懈怠。」

【于時者若論漸初即是鹿苑初說三乘時若約中
間處處得論于時也利鈍者總判三塗因惡果苦
不能受道名為鈍七種方便聞教得益名為利別
判人天但受果報不肯受道名鈍三乘根性斷惑
出界名為利又聲聞觀生滅名為鈍菩薩觀不生
滅名為利通別圓三教迭論利鈍可知精進懈怠
者三途放逸名為怠人天持五戒十善名為進人
天不厭苦為怠二乘怖畏無常為進二乘貪證不
求作佛為怠菩薩志求佛道為進。
△五合第五受
潤譬。】

「隨其所堪而為說法種種無量皆令歡喜快得善利。」

【隨其所堪即是稱會機宜無增減之失歡喜快得
善利即是各蒙法潤受益也。
△六合第六增長。】

「是諸眾生聞是法巳現世安隱後生善處以道受樂
亦得聞法既聞法巳離諸鄣礙於諸法中任力所能
漸得入道。」

【現世安隱後生善處者即是報因感報果合華敷
增長亦得聞法乃至入道者即是習因牽習果合
上果實增長聞是法巳合上增長之由現世安隱
正合增長後生善處是合增長之相佛如大雲普
覆一切三塗亦得霑潤增長如說般若方等明地
獄得益又諸經中亦說龍鳥鬼神等聞法得道若
火滅湯冷即是現世安隱或生天上人中即是後
生善處於天人中修道即是以道受樂若人天聞
法持戒福德扶身鬼龍不犯即是現世安隱或天
還生天人還生人或天人互生即是後生善處生
能解悟即是以道受樂二乘聞法得有餘涅槃是
現世安隱如下文云是人於所得功德生滅度想
我於餘國作佛更有異名此人於彼國得聞是經
此指方便有餘之土是善處於彼聞經是以道受
樂若生身菩薩聞盧舍那佛說法得無生忍即現
世安隱後生淨滿界為法身眷屬即是善處以道
受樂離諸障礙者即是現世安隱任力所能漸得
入道即是後世以道受樂也。
△二提譬帖合。】

「如彼大雲雨於一切卉木叢林及諸藥艸如其種性
具足蒙潤各得生長。」

【此提譬帖合有六意大雲帖合形聲兩益雨於一
切帖合第二六章法門卉木叢林帖合第四受化
眾生利鈍怠進習因淺深如其種性具足蒙潤帖
合第五受潤得法利各得生長帖合第六現世安
隱增長也。
△二合無差譬二初合無差。】

「如來說法一相一味所謂解脫相離相滅相究竟至
於一切種智。」

【一相者眾生之心同一真如相是一地也一味者
一乘之法同詮一理是一雨也昔於一實相方便
開為七相於一乘法分別說有七教佛知究竟終
歸一相一味所謂下雙釋一相一味眾生心性即
是性德解脫遠離寂滅三種之相如來一音說此
三法即是三味此三相則為境界緣生中道之行
終則得為一切智果故言究竟至於一切種智復
次無差別者謂一相一味一相合上一地也解脫
相者無生死相離相者無涅槃相滅相者無相亦
無相唯有實相故名一相一相即無住本立一切
法無住無相即無差別也立一切法即有差別差
別如卉木無差別如一地地雖無差別而能生桃
李卉木差別等異桃李卉木雖差而同是一堅相
若知地具桃李即識實中有權解無差別即是差
別若知桃李堅相即識權中有實解差別即是無
差別以是義故以一相合上一地譬也一味即是
實教純一無雜例一相可解解脫相者無分段變
易二邊業縛也離相者得中道智慧此慧能遠離
二邊無所著滅相者二邊因滅得有餘涅槃二邊
果滅得無餘涅槃故也究竟至於一切種智者若
得二邊滅相即是通別二惑盡入佛之知見以一
切種智心中行般若初發畢竟二不別此即佛慧
也。
△二合差別五初眾生不知。】

「其有眾生聞如來法若持讀誦如說修行所得功德
不自覺知。」

【其有眾生者舉不知之人法謂聞一音之法持說
者是正明不知持說不同修行各異人天作戒善
之解三乘作諦緣度解解既不同即是差別所得
功德不自覺知者此明五人雖各稟教不知佛是
一味無差之教亦不知七種方便各各作解而各
執巳解為實此則不知於權亦不識實即是差別
不自覺知也。
△二如來能知四初約四法知。】

「所以者何唯有如來知此眾生種相體性。」

【約四法者謂種相體性種者三道是三德種淨名
云一切煩惱之儔為如來種此明由煩惱道即有
般若又云五無間業皆生解脫相此由不善即有
善法解脫一切眾生即涅槃相不可復滅此即生
死為法身此就相對論種若就類論種者一切低
頭舉手悉是解脫種一切世智三乘解心即般若
種夫有心者皆當作佛即法身種諸種差別如來
悉能知一切種秖是一種即是無差別如來亦能
知差別即無差別無差別即差別如來亦能知然
相體性三約十界十如中釋若論差別者即十界
相也若論無差別者即一佛界相也差別無差別
如來能知差即無差無差即差如來亦能知體性
例然可解。
△二約三法知三初三慧境。】

「念何事思何事修何事。」

【三法者即是聞思修三慧也念何事者是明三慧
用念取於所念之事即是三慧境。
△二三慧體。】

「云何念云何思云何脩。」

【云何念者念是記錄所聞之法正是念慧之體。
△
三三慧因緣。】

「以何法念以何法思以何法修。」

【以何法念下即是三慧取境聞法是其因緣又三
慧境智因緣合故得有三法復名因緣也如此三
乘三慧昔謂境體因緣有異即是差別若入圓妙
三慧即無差別此有差別無差別如來能知又差
即無差無差即差如來亦能知。
△三約二法知。】

「以何法得何法。」

【二法者謂因果之二法以何法即是因得何法即
是果五乘之因各得其果即是差別眾生如佛如
一如無二如唯是一因一果即無差別差別無差
別如來能知差即無差無差即差如來亦能知。
△
四約一法知。】

「眾生住於種種之地唯有如來如實見之明了無礙。」

【七方便住於七位故言種種之地此即差別如來
用如實佛眼見之如眾流入海失於本味則無差
別隨他意語以智方便而演說之則如來能知差
別其所說法皆悉到於一切智地則如來能知無
差別也。
△三舉譬帖合。】

「如彼卉木叢林諸藥艸等而不自知上中下性。」

【此舉譬帖合眾生不知喻彼七方便人各不自知
有上下以其不知故所以顯於如來唯能耳。
△四
疊前總結能知。】

「如來知是一相一味之法所謂解脫相離相滅相究
竟涅槃常寂滅相終歸於空。」

【一相一味如前釋一相一味解脫離滅等為緣分
別即是一中無量究竟涅槃終歸於空即是無量
中一此是疊前重釋無差別也何者一相一味解
脫離滅若是二乘法體猶是差別言宣今作大乘
究竟涅槃終歸於空即通無差別究竟涅槃結前
諸句皆非二乘有餘無餘乃是究竟之涅槃常寂
滅相者結前諸句非是小乘寂滅乃是常住寂滅
上文云諸法從本來常自寂滅相即此義也終歸
於空者非是灰斷之空乃是中道第一義空葢鄭
重抵掌揀實異權耳。
△五釋疑。】

「佛知是巳觀眾生心欲而將護之是故不即為說一
切種智。」

【此斷物疑佛昔既知始末皆一何不鹿苑即為說
實釋云觀眾生心欲隨三悉檀而將護之恐其誹
謗故不即為說一切種智。
△二結歎　二復宗稱
歎二初述歎。】

「汝等迦葉甚為希有能知如來隨宜說法能信能受。」

【先歎希有者凡夫有反復聞能得益菩薩是巳事
解不多奇今二乘無為正位能捨證入實甚為希
有能知隨喜說法者述其能領開三次言能信受
者即述其領顯一也。
△二釋歎。】

「所以者何諸佛世尊隨宜說法難解難知。」

【所以者何是釋述意明佛於一道說三深玄難解
而汝能信也章安問前文云如來復有無量功德
汝等說不能盡後文云汝等甚為希有然佛恩普
被猶如雲雨靡不覆潤佛恩普載猶如大地靡不
生成豈為一機一方而巳故言汝等說不能盡然
佛恩雖普眾生日用不自覺知如三草二木植根
乎地稟潤乎雨而不能知汝等能知始終十恩甚
為希有未度令度等述知佛四弘誓恩也現世安
隱後生善處以道受樂述知大慈與樂恩也既聞
法巳離諸障礙任力所能漸得入道述知大悲拔
苦恩也輪王釋梵是小藥草述知勸善除熱惱恩
也知無漏法能得涅槃及緣覺證是中藥草述知
除諸熱見愛恩也上草小樹是為恥小慕大述知
遮醜恩也大樹是述其莊嚴之恩其最實事一地
一雨述知付財坐座身心法財自在安樂恩也葢
佛述其差別歎者此歎十恩文盡此矣若述無差
別歎者即是一大恩也。】

「爾時世尊欲重宣此義而說偈言。」

【△二偈頌二初頌法說二初頌先舉法王勸信。】

「破有法王出現世間。」

【今初二句頌法王勸信不虗然破有之義者如來
出興五濁隨大小機興頓漸化意令眾生破除二
十五有生死之業亦破變易潤生之因使證最上
之道又有者因果不亡為有如來巳破此有為法
中王故云破有法王也。
△二頌開三顯一二初頌
約教開顯二初頌約教開權。】

「隨眾生欲種種說法。」

【此一行半頌約教隨眾生欲種種說法者所謂七
方便人各各性欲不同如來善權智力遂彼堪任
隨宜為說此頌開權也。
△二頌約教顯實。】

「如來尊重智慧深遠久默斯要不務速說。」

【如來尊重智慧深遠者此頌顯實也久默斯要者
則四十餘年祕而不談不務速說者以機未堪故
不應遽爾示之也。
△二頌約智開顯二初頌約智
開權。】

「有智若聞則能信解無智疑悔則為永失。」

【此二行頌約智開顯也初一行是頌釋權智。
△二
頌約智顯實。】

「是故迦葉隨力為說以種種緣令得正見。」

【次一行是頌釋實智隨種種緣說種種教悉令得
其大乘正見自此之前皆名邪見此頌是如來四
悉意破有法王即對治意隨眾生欲即世界意智
聞信解疑悔永失是為人意令得正見即第一義
意前三悉檀即頌上以智方便而為演說令得正
見即頌上到一切智地也。
△二頌譬說二初頌開
譬二頌合譬初文又二初頌差別譬六初頌第三
密雲。】

「迦葉當知譬如大雲起於世間徧覆一切慧雲含潤
電光晃曜雷聲遠震令眾悅豫日光揜蔽地上清涼
靉靆垂布如可承攬。」

【此九行半頌差別譬慧雲含潤者雲譬應身應身
隨智慧行故言慧雲能具十二部法故言含潤若
應身不說法如須扇多多寶者此雲不含潤也身
放大光如雷耀口震四辯如雷聲使九十五種邪
光不現故言揜蔽除九十八種惱熱如地上清涼
如可承攬者應身降世似同三有有心往取實不
可得承攬乃撮取之貌。
△二頌第四澍雨。】

「其雨普等四方俱下流澍無量率土充洽。」

【八音四辯宣澍法雨一時俱聞故曰四方等亦四
等即是慈悲喜捨四無量心為四方耳凡有心者
皆蒙利潤故言率土充洽此則成上又成下山川
譬也又率土者詩云溥天之下莫非王土率土之
濵莫非王臣註曰溥大率循也濵涯也葢言王之
土地廣也今法王統王大千是亦廣也。
△三頌第
一土地山川。】

「山川險谷。」

【山川險谷者頌上第一土地即是七方便眾生五
陰今蒙法雨身口柔輭如土地得澤也。
△四頌第
二草木。】

「幽邃所生卉木藥艸。」

【幽䆳所生者頌上第二眾生習因差別譬眾生久
遠所植習因隱在陰界入內故言幽邃今蒙法雨
悉得開發故言所生。
△五頌第五受潤。】

「大小諸樹百穀苗稼甘蔗蒲萄雨之所潤無不豐足
乾地普洽藥木並茂其雲所出一味之水艸木叢林
隨分受潤。」

【百糓語通今取五糓譬五乘能生百善也甘蔗蒲
蔔譬定慧乾地普洽譬未信令信也百穀苗稼者
楊泉物理論云糓氣勝元氣其人肥而不壽養生
之術常使糓氣少則病不生五糓者黍稷麻稻麥
也糓實也此五成於實故云也又梁者黍稷之總
名稻者粳糯之總名菽者眾豆之總名此三各有
二十為六十也蔬菓之實助糓各有二十為四十
仍前六十為百糓苗稼者說文云草生於田者蒼
頡篇云禾之未秀者也又種曰稼歛曰穡甘蔗蒲
萄者記云甘蔗質一以表定蒲萄形多以對慧博
物志云張騫使西域還得蒲萄胡桃等餘譬如文
可解。
△六頌第六增長。】

「一切諸樹上中下等稱其大小各得生長根莖枝葉
華果光色一雨所及皆得鮮澤。」

【△二頌無差別。】

「如其體相性分大小所潤是一而各滋茂。」

【此一行頌無差別譬上文有三此中略不頌一地
而所生兼之如其體相性分大小者此頌所生所
潤也所潤是一者此頌能潤則是頌無差別也而
各滋茂者此頌差別不自知也。
△二頌合譬二初
頌合差別譬二頌合無差譬初文又六初頌合密
雲二初頌合密雲。】

「佛亦如是出現於世。」

【此一行頌合密雲譬上兩句以身合雲。
△二頌舉
譬帖合。】

「譬如大雲普覆一切。」

【下兩句舉譬帖合也。
△二頌合澍兩譬二初頌合
標章二初頌十號。】

「既出于世為諸眾生分別演說諸法之實大聖世尊
於諸天人一切眾中而宣是言我為如來兩足之尊
出于世間猶如大雲。」

【此八行半頌合澍雨譬先標章次勸聽受初三行
略頌十號文略而義含出世者即無上士及佛也
為諸眾生分別演說者即正徧知明行足也世尊
即第十號也於天人中者即調御丈夫及天人師
也如來即第一號也來善去善而兼於善逝又出
于世間者即世間解也。
△二頌四弘。】

「充潤一切枯槁眾生皆令離苦得安隱樂世間之樂
及涅槃樂。」

【次從充潤一切下有一行半是頌四弘充潤一切
枯槁眾生者即是眾生無邊誓願度也皆令離苦
者皆令離因果之苦此即煩惱無數誓願斷也得
安隱樂世間之樂者即法門無量誓願學也及涅
槃樂者即佛道無上誓願成也五乘咸有世間之
樂皆令得於第一之樂也。
△二頌合勸聽受。】

「諸天人眾一心善聽皆應到此覲無上尊我為世尊
無能及者安隱眾生故現於世為大眾說甘露淨法
其法一味解脫涅槃以一妙音演暢斯義常為大乘
而作因緣。」

【次勸聽受中自有二意初兩行先歎佛次從為大
眾說者顯能說人尊故所說法妙七善無不歸於
一乘故勸聽受也此舉無差以釋差別。
△三頌合
土地山川。】

「我觀一切普皆平等無有彼此愛憎之心我無貪著
亦無限礙恒為一切平等說法如為一人眾多亦然
常演說法曾無他事去來坐立終不疲厭充足世間
如雨普潤。」

【此四行合上山川譬山川譬七種五陰眾生如雨
等澍不擇谿谷佛平等說故無彼此有機為此無
機為彼植善為愛造逆為憎佛事為自魔事為他
應初為來應後為去入實為坐出權為立佛觀眾
生若此即是等雨山川之意頌上無數億種眾生
來至佛所而聽法也。
△四頌合草木。】

「責賤上下持戒毀戒威儀具足及不具足正見邪見
利根鈍根等雨法雨而無懈倦。」

【此二行頌上第四如來于時觀是眾生諸根利鈍
以合第二所生草木叢林也貴賤上下者約七方
便人傳傳而作譬也貴賤上下約位也持戒毀戒
約行也利根鈍根約習也亦須具歷五乘七善展
轉說之。
△五頌合受潤三初總明受潤。】

「一切眾生聞我法者隨力所受住於諸地。」

【此一行總明受潤也頌上種種無量皆令歡喜之
意。
△二別明受潤五初小草。】

「或處人天轉輪聖王釋梵諸王是小藥艸。」

【此七行別明受潤也初一行明人天俱未斷惑合
為小草。
△二中草。】

「知無漏法能得涅槃起六神通及得三明獨處山林
常行禪定得緣覺證是中藥艸。」

【次知無漏法去有兩行明二乘俱有斷證合為中
草。
△三上草。】

「求世尊處我當作佛行精進定是上藥艸。」

【三求世尊去有一行明六度菩薩志求作佛化他
勝二乘獨為上草。
△四小樹。】

「又諸佛子專心佛道常行慈悲自知作佛決定無疑
是名小樹。」

【四又諸子去有一行半明通教巳斷通惑誓扶餘
習涉有化他望下為優比上為劣故名小樹。
△五
大樹。】

「安住神通轉不退輪度無量億百千眾生如是菩薩
名為大樹。」

【五安住神通去有一行半明別教自行化他高廣
為勝故名大樹約三菩薩各作三樹六度約三僧
祇通教約七八九地別教約三十心也。
△三結所
潤能潤二初舉譬帖釋所潤。】

「佛平等說如一味雨隨眾生性所受不同如彼艸木
所稟各異。」

【此三行結所潤能潤也初一行半舉譬帖釋所潤
然所受潤雖明七種方便而七種為少如海一渧。

△二明能潤。】

「佛以此喻方便開示種種言辭演說一法於佛智慧
如海一滴。」

【次從佛以此喻去一行半明能潤佛智多如海也。

△六頌合增長二初總頌增長二初總頌增長。】

「我雨法雨充滿世間一味之法隨力修行。」

【此兩行總頌也初一行是總頌增長。
△二舉譬帖
釋。】

「如彼叢林藥艸諸樹隨其大小漸增茂好。」

【次一行是舉譬帖釋。
△二別明增長四初明人天
增長。】

「諸佛之法常以一味令諸世間普得具足漸次修行
皆得道果。」

【此六行半是別明增長也初一行半是明人天增
長普得具足是頌現世安隱漸次修行是頌後世
以道受樂也。
△二明二乘增長。】

「聲聞緣覺處於山林住最後身聞法得果是名藥艸
各得增長。」

【次聲聞緣覺去有一行半是頌二乘增長也住最
後身古云二乘得有餘涅槃住最後身蒙佛五味
調熟得入法華聞大乘得解即是增長。
△三明通
教增長。】

「若諸菩薩智慧堅固了達三界求最上乘是名小樹
而得增長。」

【三若諸菩薩智慧堅固去有一行半是通教增長
堅固是體法之慧了達三界是斷惑盡也。
△四明
別教增長。】

「復有住禪得神通力聞諸法空心大歡喜放無數光
度諸眾生是名大樹而得增長。」

【四復有住禪去有兩行是別教增長問一雲一雨
與一音同異答下地以一音令他聞一法佛以一
音隨類各解今一雲一雨正是隨類之一音也大
論明一音報眾聲毗婆沙言佛以一音說四諦五
人聞人語八萬諸天聞天語地獄夜叉各聞同其
語唱告至梵天是為梵音亦是佛報得清淨音聲
最妙號為梵音若報得梵音則人所不聞聞亦不
解。
△二頌合無差二初頌無差別之差別。】

「如是迦葉佛所說法譬如大雲以一味雨潤於人華
各得成實。」

【此五行頌合上無差別譬前一行半頌無差別之
差別後三行半頌差別之無差別譬如大雲以一
味雨即頌合上一味雨無差別也潤於人華各得
成實即頌上差別也。
△二頌差別之無差別。】

「迦葉當知以諸因緣種種譬喻開示佛道是我方便
諸佛亦然今為汝等說最實事諸聲聞眾皆非滅度
汝等所行是菩薩道漸漸修學悉當成佛。」

【迦葉當知以諸因緣等即是明權權即差別合上
所生也今為汝等說最實事即是顯實實即無差
別合上一地也皆非滅度者未度變易也獨語二
乘者以其保證強也人天不計果為涅槃菩薩不
中間取證汝等所行是菩薩道者菩薩行道亦須
斷通惑汝巳斷盡即是菩薩道法華論謂發心退
巳還發前所修善不滅同後得果二乘智斷是菩
薩道者以二乘執其果故故斥言是菩薩道道即
是因也問菩薩亦有果否信解云得道得果大品
云有法是菩薩道無法是菩薩果答此義亦應得
今言若道若果皆是佛因因即是道也。】

【△五釋授記品二初申品目。】

「妙法蓮華經授記品第六」

【此品明授四大弟子記也梵音和伽羅此云授記
淨名云從如生得記從如滅得記如無生滅則知
無記思益云願不聞記名大品云授記是戲論今
經云何明授記答若見有記記人此見須破菩薩
誓記此記須與世諦故記第一義故無四悉適時
如下說若通途記如法師品初若別與記如三周
後記若正因記如常不輕若緣因記如法師品十
種供養若了因記如授三根人若正因記則廣若
緣了記則狹或遲記或速記或佛記如此文或菩
薩記如不輕雖無劫國之定號亦得是記復懸記
如化城品未來弟子是也他經但記菩薩不記二
乘但記善不記惡但記男不記女但記人天不記
畜今經皆記若首楞嚴有四種記今經具之未發
心與記如常不輕品發心現前無生三周記是也
瓔珞第九有八種受記謂巳知他不知眾人盡知
巳不知巳眾俱知巳眾俱不知近覺遠不覺遠覺
近不覺俱覺俱不覺然巳知他不知者發心自誓
未廣及人未得四無所畏未得善權故眾人盡知
巳不知者發心廣大得無畏善權故皆知者位在
七地無畏善權得空觀故皆不知者未入七地未
得無著行故遠不覺者彌勒是也諸根具足不捨
如來無著之行故近不覺者此人未能演說賢聖
之行師子膺是也近遠俱覺者諸根具足不捨無
著之行柔順菩薩是也遠近俱不覺者未得善權
未能悉知如來藏等行菩薩是也餘經又云近知
者從現佛得記也如彌勒等遠知者不從今佛從
當佛得記如佛語弊魔彌勒當與汝記近遠俱知
者今當佛俱與記也近遠俱不知者今當佛俱不
記也元諸佛本為大事因緣出世欲令眾生開示
悟入佛之知見今大事巳顯佛巳說竟眾生巳入
暢佛本懷眾生願滿法應與記如父遇子豈不付
財又行人無量世行願願在今佛文云其本願如
此故獲斯記此兩緣是世界悉檀故記又二乘聞
經改小入大圓因巳足因必招果故佛與記時眾
咸知發願願為生身法身內外眷屬或願但生彼
土饒益眾生此兩是為人悉檀與記又授二乘記
者此破欲退入小菩薩也何者若定有二乘可退
為小今無二乘何所可退又破欲發二乘心者彼
證自捨我何為取又破未改小者則便改小將證
小者則不取證此四對治悉檀與記又無生現前
必由實解開佛知見不謬又明了佛性故與授記
小乘入實決定作佛若爾一切眾生亦有佛性何
不與記然眾生但正無緣今聞經信解緣正具足
開佛知見知佛性見佛法見佛性此兩是第一義
悉檀與記然此四記攝上諸受記盡授記亦云受
記受決受莂授是與義受是得義記是記事決是
決定莂是了莂釋名曰種穊移蒔之謂中根人聞
法譬二周開三顯一具足領解如來述成雖自知
作佛而時事未審也若蒙佛誠言授其當果劫國
決定近遠了莂則大歡喜今從佛授與得名故言
授記品此文是譬說第四段上三段皆以譬喻說
之此中授記亦用譬喻論記問何意無第五四眾
歡喜段耶答此有兩解一云指上指下略不論耳
一云藥草喻中明一切受潤各得增長審知四眾
皆獲利益經家略不出耳。
△二解經文二初正與
中根授記二許為下根作宿世說初文又二初授
迦葉記二初長行六初行因。】

「爾時世尊說是偈巳告諸大眾唱如是言我此弟子
摩訶迦葉於未來世當得奉覲三百萬億諸佛世尊
供養恭敬尊重讚歎廣宣諸佛無量大法。」

【此文具有六意一爾時世尊止無量大法者明行
因也。
△二得果。】

「於最後身得成為佛名曰光明如來應供正徧知明
行足善逝世間解無上士調御丈夫天人師佛世尊。」

【次於最後身止佛世尊者即得果也。
△三劫國。】

「國名光德劫名大莊嚴。」

【三國名止大莊嚴者即劫國名字莊嚴也。
△四壽
命。】

「佛壽十二小劫。」

【四佛壽十二小劫者即壽命也。
△五正像。】

「正法住世二十小劫像法亦住二十小劫。」

【五正法住世止亦住二十小劫者明正像教法住
世久近也。
△六國淨。】

「國界嚴飾無諸穢惡瓦礫荊棘便利不淨其土平正
無有高下坑坎堆阜瑠璃為地寶樹行列黃金為繩
以界道側散諸寶華周徧清淨其國菩薩無量千億
諸聲聞眾亦復無數無有魔事雖有魔及魔民皆護
佛法。」

【六國界嚴飾止皆護佛法盡文明國土之清淨然
此經文科段煥然甚明恐初機未委所以節之下
三準此無諸穢惡者謂無四趣之穢無五濁之惡
餘皆準此瓦礫者說文云小石也荊棘者章懷太
子註後漢書云荊棘榛楩也或曰無剌曰荊有刺
曰棘坑者爾雅曰墟也郭璞云壍也坎者釋名曰
險也陷也其形似壺堆者聚土也阜者釋名曰厚
也廣雅云山無石曰阜寶樹行列黃金為繩以界
道側者謂以金為繩而區分其方隅也界猶分也
然寶樹行列金繩界道者且舉淨土莊嚴之勝也。】

「爾時世尊欲重宣此義而說偈言。」

【△二偈頌六初行因。】

「告諸比丘我以佛眼見是迦葉於未來世過無數劫
當得作佛而於來世供養奉覲三百萬億諸佛世尊
為佛智慧淨修梵行供養最上二足尊巳修習一切
無上之慧。」

【此頌有十二行半初告諸比丘止無上之慧者此
四行頌行因也。
△二頌得果。】

「於最後身得成為佛。」

【次於最後身得成為佛者兩句頌得果也。
△三頌
國淨。】

「其土清淨瑠璃為地多諸寶樹行列道側金繩界道
見者歡喜常出好香散眾名華種種奇妙以為莊嚴
其地平正無有丘坑諸菩薩眾不可稱計其心調柔
逮大神通奉持諸佛大乘經典諸聲聞眾無漏後身
法王之子亦不可計乃以天眼不能數知。」

【三其上清淨止不能數知者此六行頌國淨也。
△
四頌壽命。】

「其佛當壽十二小劫。」

【四其佛當壽十二小劫此兩句頌壽命也。
△五頌
正像。】

「正法住世二十小劫像法亦住二十小劫。」

【五正法住世止二十小劫此一行頌正像久近也。

△六總結。】

「光明世尊其事如是。」

【光明世尊其事如是此兩句即總結之辭。
△二授
三人記二初請記二初經家敘。】

「爾時大目犍連須菩提摩訶迦旃延等皆悉悚慄一
心合掌瞻仰尊顏目不暫捨即其同聲而說偈言。」

【此即結集阿難尊者敘三大弟子肅儀修敬對佛
請法之意悚慄者驚懾顫懼之謂。
△二偈請四初
正請。】

「大雄猛世尊諸釋之法王哀愍我等故而賜佛音聲。」

【此七行偈具有四意初大雄猛世尊止而賜佛音
聲者此一行是正請也。
△二開譬。】

「若知我深心見為授記者如以甘露灑除熱得清涼
如從饑國來忽遇大王膳心猶懷疑懼未敢即便食
若復得王教然後乃敢食。」

【次若知我深心止然後乃敢食者此兩行半是開
譬也。
△三合譬。】

「我等亦如是每惟小乘過不知當云何得佛無上慧
雖聞佛音聲言我等作佛心尚懷憂懼如未敢便食
若蒙佛授記爾乃快安樂。」

【三我等亦如是止爾乃快安樂者此兩行半是合
譬也所言開譬者即是開張闡演譬喻之謂言合
譬者即是提彼譬喻來合此法喻必喻於法以其
能所相齊宛如符契故名合耳上下諸文準此可
知。
△四結意。】

「大雄猛世尊常欲安世間願賜我等記如饑須教食。」

【後一行即結意也。
△二與記三初須菩提二迦旃
延三目犍連初文又二初長行七初經家敘。】

「爾時世尊知諸大弟子心之所念。」

【此文具有七意初爾時世尊止之所念者即經家
敘也。
△二行因。】

「告諸比丘是須菩提於當來世奉覲三百萬億那由
他佛供養恭敬尊重讚歎常修梵行具菩薩道。」

【次告諸比丘止菩薩道者明行因也。
△三得果。】

「於最後身得成為佛號曰名相如來應供正徧知明
行足善逝世間解無上士調御丈夫天人師佛世尊。」

【三於最後止佛世尊者明得果也。
△四劫國。】

「劫名有寶國名寶生。」

【四劫名止寶生者即劫國名號也。
△五土淨。】

「其土平正玻瓈為地寶樹莊嚴無諸丘坑砂礫荊棘
便利之穢寶華覆地周徧清淨其土人民皆處寶臺
珍妙樓閣聲聞弟子無量無邊筭數譬喻所不能知
諸菩薩眾無數千萬億那由他。」

【五其土止那由他者即土淨也。
△六壽命。】

「佛壽十二小劫。」

【六佛壽十二小劫者即壽命也。
△七正像。】

「正法住世二十小劫像法亦住二十小劫其佛常處
虗空為眾說法度脫無量菩薩及聲聞眾。」

【七正法止聲聞眾盡文明正像住世久近也。】

「爾時世尊欲重宣此義而說偈言。」

【△二偈頌六初誡聽。】

「諸比丘眾今告汝等皆當一心聽我所說。」

【此十二行偈具有六意初一行誡敕時眾肅心諦
聽也。
△二頌行因。】

「我大弟子須菩提者當得作佛號曰名相當供無數
萬億諸佛隨佛所行漸具大道。」

【次我大弟子止漸具大道者此兩行頌行因也。
△
三頌得果。】

「最後身得三十二相端正姝妙猶如寶山。」

【三最後身得止猶如寶山者此一行頌得果也。
△
四頌國淨。】

「其佛國土嚴淨第一眾生見者無不愛樂佛於其中
度無量眾其佛法中多諸菩薩皆悉利根轉不退輪
彼國常以菩薩莊嚴諸聲聞眾不可稱數皆得三明
具六神通住八解脫有大威德其佛說法現於無量
神通變化不可思議諸天人民數如恒沙皆共合掌
聽受佛語。」

【四其佛國土止聽受佛語者有六行半頌國淨也
住八解脫者即八背捨也然背捨之義背是淨其
五欲捨是棄彼著心發真無漏斷三界結方名解
脫言八者一內有色相外觀色二內無色相外觀
色三淨背捨身作證四空處五識處六無所有處
七非有想非無想八滅受想此八義若欲詳辨委
如法界次第中說三明六通者前文巳釋。
△五頌
壽命。】

「其佛當壽十二小劫。」

【五其佛當壽十二小劫者此半行頌壽命也。
△六
頌正像。】

「正法住世二十小劫像法亦住二十小劫。」

【六正法住世止二十小劫此一行頌正像於中闕
劫國名號。
△二記迦旃延二初長行五初行因。】

「爾時世尊復告諸比丘眾我今語汝是大迦旃延於
當來世以諸供具供養奉事八千億佛恭敬尊重諸
佛滅後各起塔廟高千由旬縱廣正等五百由旬以
金銀瑠璃硨磲碼碯真珠玫瑰七寶合成眾華瓔珞
塗香末香燒香繒葢幢幡供養塔廟過是巳後當復
供養二萬億佛亦復如是供養是諸佛巳具菩薩道。」

【此文具有五意初爾時止具菩薩道者明行因也
塗香者塗身之香也大論云天竺國熱又以身臭
故以香塗身供養諸佛及僧。
△二得果。】

「當得作佛號曰閻浮那提金光如來應供正徧知明
行足善逝世間解無上士調御丈夫天人師佛世尊。」

【次當得止佛世尊者得果也閻浮那提金光者閻
浮亦云贍部贍部樹名也在南洲無熱惱池之北
岸樹側有河河水之下產紫磨金其金之光映蔽
日月樹高二十由旬此金出彼樹下河底故以名
焉那提梵語此云河今佛之名恐取諸此。
△三土
淨。】

「其土平正玻瓈為地寶樹莊嚴黃金為繩以界道側
妙華覆地周徧清淨見者歡喜無四惡道地獄餓鬼
畜生阿修羅道多有天人諸聲聞眾及諸菩薩無量
萬億莊嚴其國。」

【三其土止莊嚴其國者土淨也。
△四壽命。】

「佛壽十二小劫。」

【四佛壽十二小劫者壽命也。
△五正像。】

「正法住世二十小劫像法亦住二十小劫。」

【五正法止二十小劫明正像時數也。】

「爾時世尊欲重宣此義而說偈言。」

【△二偈頌四初誡聽。】

「諸比丘眾皆一心聽如我所說真實無異。」

【此七行初一行誡聽。
△二行因。】

「是迦旃延當以種種妙好供具供養諸佛諸佛滅後
起七寶塔亦以華香供養舍利。」

【次是迦旃延止供養舍利者此兩行頌行因。
△三
得果。】

「其最後身得佛智慧成等正覺。」

【三其最後身止成等覺者此三句頌得果。
△四國
淨。】

「國土清淨度脫無量萬億眾生皆為十方之所供養
佛之光明無能勝者其佛號曰閻浮金光菩薩聲聞
斷一切有無量無數莊嚴其國。」

【四國土清淨止莊嚴其國者有三行一句頌土淨
於中闕佛壽正像等。
△三記目犍連二初長行六
初行因。】

「爾時世尊復告大眾我今語汝是大目犍連當以種
種供具供養八千諸佛恭敬尊重諸佛滅後各起塔
廟高千由旬縱廣正等五百由旬以金銀瑠璃硨磲
碼碯真珠玫瑰七寶合成眾華瓔珞塗香末香燒香
繒葢幢幡以用供養過是巳後當復供養二百萬億
諸佛亦復如是。」

【此文具有六意初復告止亦復如是者行因也。
△
二得果。】

「當得成佛號曰多摩羅䟦旃檀香如來應供正徧知
明行足善逝世間解無上士調御丈夫天人師佛世
尊。」

【次當得止佛世尊者得果也多摩羅䟦栴檀香者
葢梵語之略若具足應云多阿摩羅䟦陀羅此云
性無垢賢今略去阿陀羅三字當知多翻性阿摩
羅翻無垢䟦陀羅翻賢栴檀義翻與樂。
△三劫國。】

「劫名喜滿國名意樂。」

【三劫名喜滿國名意樂者劫國名也。
△四土淨。】

「其土平正玻瓈為地寶樹莊嚴散真珠華周徧清淨
見者歡喜多諸天人菩薩聲聞其數無量。」

【四其土止其數無量者土淨也。
△五壽命。】

「佛壽二十四小劫。」

【五佛壽二十四小劫者即壽命也。
△六正像。】

「正法住世四十小劫像法亦住四十小劫。」

【六正法止四十小劫明其正像之數也。】

「爾時世尊欲重宣此義而說偈言。」

【△二偈頌五初頌行因。】

「我此弟子大目犍連捨是身巳得見八千二百萬億
諸佛世尊為佛道故供養恭敬於諸佛所常修梵行
於無量劫奉持佛法諸佛滅後起七寶塔長表金剎
華香伎樂而以供養諸佛塔廟漸漸具足菩薩道巳。」

【此十行偈具有五意初我此弟子止菩薩道巳者
五行頌行因也金剎者法苑云阿育王取金幡金
華懸諸剎上故曰金剎具云剎摩此云土田此乃
通取國土名剎又伽藍號梵剎者西域以柱表剎
示所居處即此方剎柱之類。
△二頌得果兼國名。】

「於意樂國而得作佛號多摩羅旃檀之香。」

【次於意樂國止栴檀之香一行頌得果兼國名也。

△三頌壽命。】

「其佛壽命二十四劫。」

【三其佛壽命二十四劫者半行頌壽命也。
△四頌
國淨。】

「常為天人演說佛道聲聞無量如恒河沙三明六通
有大威德菩薩無數志固精進於佛智慧皆不退轉。」

【四常為天人止皆不退轉者兩行半頌國淨也。
△
五頌正像。】

「佛滅度後正法當住四十小劫像法亦爾。」

【五佛滅度後止像法亦爾一行頌正像也。
△二許
為下根宿世說二初許與總說。】

「我諸弟子威德具足其數五百皆當授記於未來世
咸得成佛。」

【此兩行半偈具有二意初一行半許與總記。
△二
更說宿緣。】

「我及汝等宿世因緣吾今當說汝等善聽。」

【次一行更說宿緣然下根人巳聞法譬復見上中
受記而猶疑未了深生愧恥欲增進其道故先許
總記復更說因緣也。】
【△六釋化城喻品二初申品
目。】

「玅法蓮華經化城喻品第七」

【此品明第三周宿世因緣說也化城喻者神力所
為也以神力故則無而欻有名之為化防非禦敵
稱之為城若合法者二乘涅槃權智所為也以權
智力無而說有用教為化防思禦見名為涅槃蘇
息引入實未究竟而言滅度權假施設故言化城
喻義如前釋此因緣釋若約教者若三藏義者於
涅槃生安隱想生滅度想若通教二乘與三藏同
菩薩不爾釋論云如父過險一脚入城一脚門外
憶妻子故從城入險誓願扶餘習入生死而不以
空為證別教不道城如化用城防險從城門徑過
將城作方便斷見思惑不道此為極圓教知無賊
亦不須城故言化城今是圓教意故題為化城品
問此品說因緣事下根得悟應名宿世品答品初
廣說因緣末則結譬化城若從前應稱宿世經家
從末故言化城又上根疑薄但取道樹三七日思
惟以明機緣中根疑濃加以譬喻探取二萬億佛
所教無上道以為機緣下根疑復厚則明宿世久
遠機緣若從宿世之始明久遠因緣語其中間故
言化城明其究竟故言寶所今經家處中標品收
得初後從茲義便故言化城品問化城是權寶所
是實何意棄實從權答由知城是化則知寶所是
實故標化不失實也此段三品經文例前應有四
段但領解述成皆在授記段中何者若不領解安
得授記述成兼得二意又領解述成得記或前後
不定又領解或默念發言不同其文既少不足分
品但附入他段文中然此品正說因緣後兩品授
記。
△二解經文二初明知見久遠二初長行三初
出所見事。】

「佛告諸比丘乃往過去無量無邊不可思議阿僧祇
劫爾時有佛名大通智勝如來應供正徧知明行足
善逝世間解無上士調御丈夫天人師佛世尊其國
名好成劫名大相諸比丘彼佛滅度巳來甚大久遠。」

【此有三意初佛告諸比丘止甚大久遠者出其所
見事也。
△二舉譬明久遠。】

「譬如三千大千世界所有地種假使有人磨以為墨
過於東方千國土乃下一點大如微塵又過千國土
復下一點如是展轉盡地種墨於汝等意云何是諸
國土若筭師若筭師弟子能得邊際知其數不不也
世尊諸比丘是人所經國土若點不點盡抹為塵一
塵一劫彼佛滅度巳來復過是數無量無邊百千萬
億阿僧祇劫。」

【次譬如三千大千世界止百千萬億阿僧祇劫者
即舉譬明久遠也所有地種者即四大種也婆沙
中問云何名大種答曰大而是種如云大地及大
王等能減能增能損能益是為種義體相形量徧
諸方域能　大事是為大義今之所謂即地大之
種。
△三結見昔如今。】

「我以如來知見力故觀彼久遠猶若今日。」

【三我以如來知見力故觀彼久遠猶若今日者結
見昔如今也。】

「爾時世尊欲重宣此義而說偈言。」

【△二偈頌三初頌出所見事。】

「我念過去世無量無邊劫有佛兩足尊名大通智勝。」

【此七行頌前三義初我念過去世止名大通智勝
者初一行頌出所見事也。
△二頌舉譬明久遠。】

「如人以力磨三千大千土盡此諸地種皆悉以為墨
過於千國土乃下一塵點如是展轉點盡此諸塵墨
如是諸國土點與不點等復盡抹為塵一塵為一劫
此諸微塵數其劫復過是彼佛滅度來如是無量劫。」

【次如人以力磨止如是無量劫者四行頌舉譬明
久遠也。
△三頌見昔如今。】

「如來無礙智知彼佛滅度及聲聞菩薩如見今滅度
諸比丘當知佛智淨微妙無漏無所礙通達無量劫。」

【三如來無礙智下有兩行頌結見昔如今也。
△二
明宿世結緣二初長行二偈頌初文又二初明結
緣由二明正結緣初文又二初明遠由二明近由
初文又二初大通佛成道二十方梵請法初文又
五初佛壽長遠。】

「佛告諸比丘人通智勝佛壽五百四十萬億那由他
劫。」

【此明佛壽長遠也。
△二明成道前事二初坐道場
時節。】

「其佛本坐道場破魔軍巳垂得阿耨多羅三藐三菩
提而諸佛法不現在前如是一小劫乃至十小劫結
跏趺坐身心不動而諸佛法猶不在前。」

【此二意初其佛本坐道場止猶不在前者初明坐
道場時節也成道前事者諸佛道同為緣事異釋
迦苦行六年草生鑽䏶至肘不覺諸天哭喚動地
不聞移坐得道彌勒即出家日即時得道大通十
劫猶不現前者非根有利鈍道有難易緣宜賖促
應示長短耳然大通十劫佛法不現者禪門自昔
有將此以為極則之談者其故何哉以彼不知此
是昔佛坐而伺機也故下文云佛知時未至受請
默然坐即是此意當知由機未堪所以大教寢而
未彰故云不現亦如今佛迹示六年苦行等也又
有前云六年苦行草生等者觀佛三昧經云佛告
大王如我去伽耶城不遠詣阿輸陀樹吉安天子
等百千天子皆作是念菩薩若於此坐必須坐具
我今應當獻於天草作是念巳即把天草清淨柔
輭名曰吉祥菩薩受巳鋪地而坐時有天子名曰
悅意見地生草穿菩薩肉上至於肘天子讚言奇
哉男子苦行乃爾不食多時喚聲不聞草生不覺
等也須知此是無緣慈力示有辛勤為彼物機俯
同俗事豈實爾耶。
△二諸天供養。】

「爾時忉利諸天先為彼佛於菩提樹下敷師子座高
一由旬佛於此坐當得阿耨多羅三藐三菩提適坐
此座時諸梵天王雨眾天華面百由旬香風時來吹
去萎華更雨新者如是不絕滿十小劫供養於佛乃
至滅度常雨此華四王諸天為供養佛常擊天鼓其
餘諸天作天伎樂滿十小劫至于滅度亦復如是。」

【次爾時忉利諸天止亦復如是者明諸天供養也。

△三正明成道。】

「諸比丘大通智勝佛過十小劫諸佛之法乃現在前
成阿耨多羅三藐三菩提。」

【此三意初諸比丘止三菩提者正明成道。
△四明
成道後眷屬供養。】

「其佛未出家時有十六子其第一者名曰智積諸子
各有種種珍異玩好之具聞父得成阿耨多羅三藐
三菩提皆捨所珍往詣佛所諸母涕泣而隨送之其
祖轉輪聖王與一百大臣及餘百千萬億人民皆共
圍繞隨至道場咸欲親近大通智勝如來供養恭敬
尊重讚歎到巳頭面禮足繞佛畢巳一心合掌瞻仰
世尊以偈頌曰。

大威德世尊為度眾生故於無量億歲爾乃得成佛
諸願巳具足善哉吉無上世尊甚希有一坐十小劫
身體及手足靜然安不動其心常憺怕未曾有散亂
究竟永寂滅安住無漏法今者見世尊安隱成佛道
我等得善利稱慶大歡喜眾生常苦惱盲瞑無導師
不識苦盡道不知求解脫長夜增惡趣減損諸天眾
從冥入於冥永不聞佛名今佛得最上安隱無漏法
我等及天人為得最大利是故咸稽首歸命無上尊。」

【次其佛未出家直止偈文歸命無上尊者明成道
後眷屬供養也諸母涕泣者彼十六子各各有母
其母不同故言諸母其心常憺怕者說文云安靜
無為之謂從冥入於冥者謂眾生以惡業故不能
值佛輪迴不休死此生彼則是從冥入冥也以彼
生死如夜冥然昏黑闇昧無知所以云也我今稽
首禮者如周禮有九拜之式一曰稽首二曰頓首
三曰空首四曰振動五曰吉拜六曰凶拜七曰奇
拜八曰褒拜九曰肅拜。
△五明請轉法輪。】

「爾時十六王子偈讚佛巳勸請世尊轉於法輪咸作
是言世尊說法多所安隱憐愍饒益諸天人民重說
偈言。

世雄無等倫百福自莊嚴得無上智慧願為世間說
度脫於我等及諸眾生類為分別顯示令得是智慧
若我等得佛眾生亦復然世尊知眾生深心之所念
亦知所行道又知智慧力欲樂及修福宿命所行業
世尊悉知巳當轉無上輪。」

【三爾時十六王子偈讚佛巳止當轉無上輪者明
請轉法輪也。
△二十方梵請二初威光照動。】

「佛告諸比丘大通智勝佛得阿耨多羅三藐三菩提
時十方各五百萬億諸佛世界六種震動其國中間
幽冥之處日月威光所不能照而皆大明其中眾生
各得相見咸作是言此中云何忽生眾生又其國界
諸天宮殿乃至梵宮六種震動大光普照徧滿世界
勝諸天光。」

【過法因果經云薩婆悉達處胎之時三千國土日
月所不照處朗然大明其中眾生各得相見至初
成道時亦復如是朝為色天說中為欲天說晡為
鬼神說夜亦如是若約觀解忽生眾生者心性本
淨陰入界覆之則闇若修觀慧本性理顯又兩山
是二諦其中間是中道日月光是二智佛光是中
道無分別智光照本有三諦洞明。
△二十方梵請
二初九方二上方初文又四初東方七初覩瑞。】

「爾時東方五百萬億諸國土中梵天宮殿光明照耀
倍於常明。」

【此七意一爾時東方止倍於常明者即覩瑞也。
△
二驚駭。】

「諸梵天王各作是念今者宮殿光明昔所未有以何
因緣而現此相。」

【二諸梵天王止而現此相者即驚駭也。
△三遞相
問決。】

「是時諸梵天王即各相詣共議此事時彼眾中有一
大梵天王名救一切為諸梵眾而說偈言。

我等諸宮殿光明昔未有此是何因緣宜各共求之
為大德天生為佛出世間而此大光明徧照於十方。」

【三是時諸梵天止徧照十方者即相問也。
△四尋
光見佛。】

「爾時五百萬億國土諸梵天王與宮殿俱各以衣裓
盛諸天華共詣西方推尋是相見大通智勝如來處
于道場菩提樹下坐師子座諸天龍王乾闥婆緊那
羅摩睺羅伽人非人等恭敬圍繞及見十六王子請
佛輪法輪。」

【四五百萬億止請轉法輪者即尋光見佛也。
△五
三業供養。】

「即時諸梵天王頭面禮佛繞百千帀即以天華而散
佛上其所散華如須彌山并以供養佛菩提樹其菩
提樹高十由旬華供養巳各以宮殿奉上彼佛而作
是言唯見哀愍饒益我等所獻宮殿願垂納處時諸
梵天王即於佛前一心同聲以偈頌曰。

世尊甚希有難可得值遇具無量功德能救護一切
天人之大師哀愍於世間十方諸眾生普皆蒙饒益
我等所從來五百萬億國捨深禪定樂為供養佛故
我等先世福宮殿甚嚴飾今以奉世尊惟願哀納受。」

【五即時諸梵天止惟願納受者即三業供養也言
三業者頭面禮佛即身業也一心同聲即意業也
何則心即意也以偈讚頌即是口業既運身口必
先發意苟不發意身口何施但舉身口意在其中
自下諸文準此可知。
△六請法。】

「爾時諸梵天王偈讚佛巳各作是言惟願世尊轉於
法輪度脫眾生開涅槃道時諸梵天王一心同聲而
說偈言。

世雄兩足尊惟願演說法以大慈悲力度苦惱眾生。」

【六各作是言止度苦眾生者即請法也。
△七默許。】

「爾時大通智勝如來默然許之。」

【七大通智勝默然者即默許也默然名許者此如
律中若佛默然即知受請故名許也又慈恩云何
故涅槃默然而不許也古有解者以佛顏貌有舒
歛用是請者知其可否復次如來初成道時自言
凡時默然則是許唯涅槃默然則不許。
△二東南
方七初覩瑞。】

「又諸比丘東南方五百萬億國土諸大梵王各自見
宮殿光明照耀昔所未有。」

【此亦有七意一東南方止昔所未有者即覩瑞也。

△二驚駭。】

「歡喜踊躍生希有心。」

【二歡喜踊躍生希有心者即驚駭也。
△三遞相問
決。】

「即各相詣共議此事時彼眾中有一大梵天王名曰
大悲為諸梵眾而說偈言。

是事何因緣而現如此相我等諸宮殿光明昔未有
為大德天生為佛出世間未曾見此相。」

【三即各相詣止未曾見此者即相問也。
△四尋光
見佛。】

「當共一心求過千萬億土尋光共推之多是佛出世
度脫苦眾生。

爾時五百萬億諸梵天王與宮殿俱各以衣裓盛諸
天華共詣西北方推尋是相見大通智勝如來處于
道場菩提樹下坐師子座諸天龍王乾闥婆緊那羅
摩睺羅伽人非人等恭敬圍繞及見十六王子請佛
轉法輪。」

【四當共一心止請轉法輪者即尋光見佛也。
△五
三業供養。】

「時諸梵天王頭面禮佛繞百千帀即以天華而散佛
上所散之華如須彌山并以供養佛菩提樹華供養
巳各以宮殿奉上彼佛而作是言惟見哀愍饒益我
等所獻宮殿願垂納受爾時諸梵天王即於佛前一
心同聲以偈頌曰。

聖主天中王迦陵頻伽聲哀愍眾生者我等今敬禮
世尊甚希有久遠乃一現一百八十劫空過無有佛
三惡道充滿諸天眾減少今佛出於世為眾生作眼
世間所歸趣救護於一切為眾生之父哀愍饒益者
我等宿福慶今得值世尊。」

【五時諸梵天止今值世尊者即三業供養也迦陵
頻伽者此云妙聲鳥亦云好聲彼在㲉中其音巳
超眾鳥故以名焉正法念經云有山名曠野其中
多有迦陵頻伽出妙音聲如是美音若天若人乃
至緊那羅等無能及者唯除如來音聲故云也然
佛音圓淨深遠無比且以頻伽喻之。
△六請法。】

「爾時諸梵天王偈讚佛巳各作是言惟願世尊哀愍
一切轉於法輪度脫眾生時諸梵天王一心同聲而
說偈言。

大聖轉法輪顯示諸法相度苦惱眾生令得大歡喜
眾生聞此法得道若生天諸惡道減少忍善者增益。」

【六各作是言止忍善增益者即請法也。
△七默許。】

「爾時大通智勝如來默然許之。」

【七大通智勝默然者即默許也。
△三南方七初覩
瑞。】

「又諸比丘南方五百萬億國土諸大梵王各自見宮
殿光明照耀昔所未有。」

【此亦有七意一南方五百萬億止昔所未有即覩
瑞也。
△二驚駭。】

「歡喜踊躍生希有心。」

【次歡喜踊躍止生希有心即驚駭也。
△三遞相問
決。】

「即各相詣共議此事以何因緣我等宮殿有此光曜
而彼眾中有一大梵天王名曰玅法為諸梵眾而說
偈言。

我等諸宮殿光明甚威耀此非無因緣是相宜求之
過於百千劫未曾見是相為大德天生為佛出世間。」

【三即各相詣止為佛出世間即相問也。
△四尋光
見佛。】

「爾時五百萬億諸梵天王與宮殿俱各以衣裓盛諸
天華共詣北方推尋是相見大通智勝如來處于道
場菩提樹下坐師子座諸天龍王乾闥婆緊那羅摩
睺羅伽人非人等恭敬圍繞及見十六王子請佛轉
法輪。」

【四爾時五百萬億止請轉法輪即尋光見佛也。
△
五三業供養。】

「時諸梵天王頭面禮佛繞百千帀即以天華而散佛
上所散之華如須彌山并以供養佛菩提樹華供養
巳各以宮殿奉上彼佛而作是言惟見哀愍饒益我
等所獻宮殿願埀納受爾時諸梵天王即於佛前一
心同聲以偈頌曰。

世尊甚難見破諸煩惱者過百三十劫今乃得一見
諸饑渴眾生以法雨充滿昔所未曾覩無量智慧者
如優曇鉢華今日乃值遇我等諸宮殿蒙光故嚴飾
世尊大慈愍惟願垂納受。」

【五時諸梵天王止惟願垂納受即三業供養也。
△
六請法。】

「爾時諸梵天王偈讚佛巳各作是言惟願世尊轉於
法輪令一切世間諸天魔梵沙門婆羅門皆獲安隱
而得度脫時諸梵天王一心同聲以偈頌曰。

惟願天人尊轉無上法輪擊于大法鼓而吹大法螺
普雨大法雨度無量眾生我等咸歸請當演深遠音。」

【六爾時諸梵天止當演深遠音即請法也。
△七默
許。】

「爾時大通智勝如來默然許之。」

【七大通智勝默然即默許也。
△四總明六方。】

「西南方乃至下方亦復如是。」

【總明六方者準上例下其義一等惟繁簡不一者
葢譯人之巧也。
△二上方六初覩瑞。】

「爾時上方五百萬億國土諸大梵王皆悉自覩所止
宮殿光明威曜昔所未有。」

【△二驚駭。】

「歡喜踊躍生希有心。」

【△三遞相問決。】

「即各相詣共議此事以何因緣我等宮殿有斯光明
時彼眾中有一大梵天王名曰尸棄為諸梵眾而說
偈言。

今以何因緣我等諸宮殿威德光明曜嚴飾未曾有
如是之妙相昔所未聞見為大德天生為佛出世間。」

【△四尋光見佛。】

「爾時五百萬億諸梵天王與宮殿俱各以衣裓盛諸
天華共詣下方推尋是相見大通智勝如來處于道
場菩提樹下坐師子座諸天龍王乾闥婆緊那羅摩
睺羅伽人非人等恭敬圍繞及見十六王子請佛轉
法輪。」

【△五三業供養。】

「時諸梵天王頭面禮佛繞百千帀即以天華而散佛
上所散之華如須彌山并以供養佛菩提樹華供養
巳各以宮殿奉上彼佛而作是言惟見哀愍饒益我
等所獻宮殿願垂納處時諸梵天王即於佛前一心
同聲以偈頌曰。

善哉見諸佛救世之聖尊能於三界獄勉出諸眾生
普智天人尊哀愍羣萌類能開甘露門廣度於一切
於昔無量劫空過無有佛世尊未出時十方常暗瞑
三惡道增長阿修羅亦盛諸天眾轉減死多墮惡道
不從佛聞法常行不善事色力及智慧斯等皆減少
罪業因緣故失樂及樂想住於邪見法不識善儀則
不蒙佛所化常墮於惡道佛為世間眼久遠時乃出
哀愍諸眾生故現於世間超出成正覺我等甚欣慶
及餘一切眾喜歎未曾有我等諸宮殿蒙光故嚴飾
今以奉世尊惟垂哀納受願以此功德普及於一切
我等與眾生皆共成佛道。」

【勉出諸眾生者即勸勉誘進之謂國語云父勉其
子兄勉其弟今勉義例然葢如來上聖勉旃下凡
俾離流轉也哀愍羣萌類者萌者芽也群生之機
處于生死如草木萌產諸涸故十方梵懇請如來
澍其法雨灌溉令發俾其秀實。
△六請法。】

「爾時五百萬億諸梵天王偈讚佛巳各白佛言惟願
世尊轉於法輪多所安隱多所度脫時諸梵天王而
說偈言。

世尊轉法輪擊甘露法鼓度苦惱眾生開示涅槃道
惟願受我請以大微妙音哀愍而敷演無量劫習法。」

【舊云東與東南方是請小餘七方請大上方請小
大若據釋論明梵本請大佛雖說小未遂所請若
說般若猶詶梵請若依方便品文梵王請大然佛
法道同不應偏請但經論存略諸師偏據耳又如
今佛自始至終具轉五味法輪一一皆詶梵請彼
亦應然且初十六王子請轉滿教者如今佛說華
嚴東與東南方請轉半教如今佛說三藏後七方
請轉對半明滿如今佛說方等上方梵請帶半明
滿如今佛說般若後十六子請廢半明滿如今佛
說法華醍醐教也今古節目文義相應可解。
△二
明近由二初先轉半字法輪三初受請。】

「爾時大通智勝如來受十方諸梵天王及十六王子
請。」

【此中應說三乘如序品文今不爾者正為下根論
結緣開顯等。
△二正轉。】

「即時三轉十二行法輪若沙門婆羅門若天魔梵及
餘世間所不能轉謂是苦是苦集是苦滅是苦滅道
及廣說十二因緣法無明緣行行緣識識緣名色名
色緣六入六入緣觸觸緣受受緣愛愛緣取取緣有
有緣生生緣老死憂悲苦惱無明滅則行滅行滅則
識滅識滅則名色滅名色滅則六入滅六入滅則觸
滅觸滅則受滅受滅則愛滅愛滅則取滅取滅則有
滅有滅則生滅生滅則老死憂悲苦惱滅。」

【三轉者謂示勸證三也示者謂此是苦乃至此是
道勸者謂苦應知集應斷滅應證道應修證者謂
苦我巳知不復更知乃至道我巳修不復更修也
示謂示其相狀勸謂勸其令修證謂引巳證彼廣
如大論俱舍諸文委釋亦將三轉對示教利喜示
即示轉教即勸轉利喜即證轉也亦對見諦思惟
無學也如云為聲聞三轉為緣覺再轉為菩薩一
轉問何故爾耶答由根利鈍此一往說耳通方例
皆三轉何故三轉諸佛語法法至於三為眾生有
三根故大論及婆沙悉作此說問如來成道初為
五人云何作三根耶復有八萬諸天何故無三根
答為生三慧三根三道故也十二行者行以遷流
造作為義即是十二因緣歷三世因果或二世一
世等展轉相生互相由藉如輪旋轉初無休息一
切眾生長在三界不能跳脫葢為此也故藏乘諸
文或謂之十二荊棘林或謂之牽連者皆取窒礙
拘繫為名疏約教行兩義釋之一約四諦教二約
十六行教十二者即示勸證是也行十二者三轉
皆生眼智明覺也又教十二為能轉行十二為所
轉又十二行是輪十二教非輪若作二輪義眼智
明覺者約四十八法開此四心成十六心謂以苦
法忍為眼苦法智為智比忍為明比智為覺餘三
諦亦爾故成十六心三根人各得十六心故成四
十八行也十二諦者是教法輪也十二行者是行
法輪也教輪則能轉唯是一權智所轉則有十二
教若行法輪能轉之教有十二所轉之行亦十二
或通三人或約一人今就見諦道三人利根聞示
轉即生眼智明覺三人合舉故言十二行也又若
沙門等所不能轉者沙門不聞尚不知名何況能
轉支佛雖悟口不能說婆羅門雖聞其名不解其
理魔梵亦爾夫轉者轉此法度入他心令彼得悟
破六十二見乃名轉法輪為無此義魔梵等所不
能轉也有解大乘四諦者謂初轉二諦次轉一諦
其次轉無諦皆是卷舒之意然小乘四諦以生滅
為體大乘以無生為體十二因緣者還是別相細
觀四諦耳約苦集即有無明老死生也約道滅即
有無明老死滅也又三乘人通觀十二緣二乘觀
生滅十二緣菩薩觀無生十二緣無生十二緣本
既不生今亦不滅又三乘人亦通論四諦二乘是
有量四諦為菩薩無量四諦又六度亦通三乘人
故大品發趣品云阿羅漢支佛因六波羅蜜至彼
岸又攝大乘云凡夫二乘皆有六度但不同耳若
爾應俱名波羅蜜然二乘行到涅槃彼岸亦稱波
羅蜜但不能到佛道彼岸比之菩薩為異耳。
△三
聞法得道。】

「佛於天人大眾之中說是法時六百萬億那由他人
以不受一切法故而於諸漏心得解脫皆得深妙禪
定三明六通具八解脫第二第三第四說法時千萬
億恒河沙那由他等眾生亦以不受一切法故而於
諸漏心得解脫從是巳後諸聲聞眾無量無邊不可
稱數。」

【聞法得悟者初少中多不受者不受四見悟初果
也得解脫者謂脫子果兩縛得無學也深妙定者
即俱解脫也。
△二明請廢半轉滿字法輪七初王
子出家。】

「爾時十六王子皆以童子出家而為沙彌諸根通利
智慧明了巳曾供養百千萬億諸佛淨修梵行求阿
耨多羅三藐三菩提。」

【皆以童子出家者童子之義巳如向釋沙彌者南
山云此翻息慈謂息世間染著之情以慈悲而濟
度群品也又云初人佛法多存俗情故須息惡行
慈也諸根通利者謂六根也只是六根清淨故言
通利又六根互用故言通入佛境界故言利智慧
明了者開示悟入也。
△二請修學法。】

「俱白佛言世尊是諸無量千萬億大德聲聞皆巳成
就世尊亦當為我等說阿耨多羅三藐三菩提法我
等聞巳皆共修學世尊我等志願如來知見深心所
念佛自證知。」

【彼佛初說圓頓諸子大乘功德悉皆具足復愍諸
方便未為究竟故重請佛開權顯實也大德聲聞
皆巳成就者明其障除機動是故為請我等志願
如來知見者此法華經但明佛之知見唯志於此
即正請滿字廢半之文明顯若此也。
△三所將亦
出家。】

「爾時轉輪聖王所將眾中八萬億人見十六王子出
家亦求出家王即聽許。」

【△四佛受請說。】

「爾時彼佛受沙彌請過二萬劫巳乃於四眾之中說
是大乘經名妙法蓮華教菩薩法佛所護念說是經
巳十六沙彌為阿耨多羅三藐三菩提故皆共受持
諷誦通利。」

【過二萬劫者上開三既久不容中間無事望下文
意二萬劫中必說方等般若故文云說六波羅蜜
及諸神通事當知般若是行神通是事如今諸方
等經多明不思議諸神通事頌中又云分別真實
法即是大品明實相般若意也。
△五時眾有解不
解。】

「說是經時十六菩薩沙彌皆悉信受聲聞眾中亦有
信解其餘眾生千萬億種皆生疑惑。」

【十六沙彌皆悉信受及彼三乘即信得解其餘千
萬皆生疑惑者此是不解之眾此不解眾即於十
六子聽覆講結法華之緣者也。
△六說經時節。】

「佛說是經於八千劫未曾休廢。」

【△七說巳入定。】

「說此經巳即入靜室住於禪定八萬四千劫。」

【說法巳後即入定者由佛入定諸子得說正是結
緣之近由由佛入定不出故諸疑惑眾無所諮問
故十六子於後為不解者覆講說經覆者再也謂
師講巳後弟子重述再宣也。
△二正結緣二初法
說結緣二譬說結緣初文又三初明昔日共結緣
四初知佛入定。】

「是時十六菩薩沙彌知佛入室寂然禪定。」

【△二王子覆講。】

「各升法座亦於八萬四千劫為四部眾廣說分別妙
法華經。」

【佛知一化將畢不復熟此段之人故令王子共其
結緣又知此等必由王子究竟得度所以入定久
而不出也。
△三眾得利益。】

「一一皆度六百萬億那由他恒河沙等眾生示教利
喜令發阿耨多羅三藐三菩提心。」

【皆發菩提心故云度若初發心時誓願當作佛巳
過於世間即是度七方便彼岸義也那由他眾生
即上不解之眾也。
△四定起稱歎二初正稱歎菩
薩。】

「大通智勝佛過八萬四千劫巳從三昧起往詣法座
安詳而坐普告大眾是十六菩薩沙彌甚為希有諸
根通利智慧明了巳曾供養無量千萬億數諸佛於
諸佛所常修梵行受持佛智開示眾生令入其中。」

【佛從定起稱歎十六菩薩者勸進其徒也安詳者
謂宴安詳雅也甚為希有此即正歎菩薩耳。
△二
勸物親近二初勸親近。】

「汝等皆當數數親近而供養之。」

【勸物親近者物即機也即是勸諸菩薩所化之機
也皆當數數親近者即初意也。
△二釋勸意。】

「所以者何若聲聞辟支佛及諸菩薩能信是十六菩
薩所說經法受持不毀者是人皆當得阿耨多羅三
藐三菩提如來之慧。」

【所以者何即是徵起釋出勸意也。
△二明中間更
相值遇。】

「佛告諸比丘是十六菩薩常樂說是妙法蓮華經一
一菩薩所化六百萬億那由他恒河沙等眾生世世
所生與菩薩俱從其聞法悉皆信解以此因緣得值
四萬億諸佛世尊于今不盡。」

【此明結緣巳後中間常相逢值然逢值有三種若
相逢遇常受大乘此輩中間皆巳成就不至於今
也若相逢遇遇其退大仍接以小此輩中間猶故
未盡今得還聞大乘之教三但論遇小不論遇大
此輩則中間未度于今亦不盡方始受大乃至滅
後得道者是也問如上塵數多許時節今始得羅
漢如此無生法忍何易可階答一云大聖善巧依
四悉檀作如是說或說佛道長遠或說佛道易得
以對治故若厭道長者說短於道生輕易想者說
長或為發生宿善或隨世間所欲或為聞說長短
即得入第一義當知言如許劫方今得羅漢者此
是權行四悉檀也記云第三既云但論遇小者中
間之言自望元初結小緣者耳第三類人未曾聞
大便即流轉此人即以初聞小時為初結緣復於
中間唯習於小今遇王子初且聞小人見釋迦一
代教中一分聲聞未發心者即便判云永滅不發
是不知如來長遠之化也。
△三明今日還為說法
華二初結會古今二初結師古今。】

「諸比丘我今語汝彼佛弟子十六沙彌今皆得阿耨
多羅三藐三菩提於十方國土現在說法有無量百
千萬億菩薩聲聞以為眷屬其二沙彌東方作佛一
名阿閦在歡喜國二名須彌頂東南方二佛一名師
子音二名師子相南方二佛一名虗空住二名常滅
西南方二佛一名帝相二名梵相西方二佛一名阿
彌陀二名度一切世間苦惱西北方二佛一名多摩
羅䟦旃檀香神通二名須彌相北方二佛一名雲自
在二名雲自在王東北方佛名壞一切世間怖畏第
十六我釋迦牟尼佛於娑婆國土成阿耨多羅三藐
三菩提。」

【應知十六沙彌是古八方作佛是今。
△二會弟子
古今二初會現在四初不退住大。】

「諸比丘我等為沙彌時各各教化無量百千萬億恒
河沙等眾生從我聞法為阿耨多羅三藐三菩提。」

【△二退住聲聞。】

「此諸眾生于今有住聲聞地者我常教化阿耨多羅
三藐三菩提是諸人等應以是法漸入佛道。」

【△三釋退住意。】

「所以者何如來智慧難信難解。」

【△四正結古今。】

「爾時所化無量恒河沙等眾生者汝等諸比丘。」

【△二會未來二初正會。】

「及我滅度後未來世中聲聞弟子是也。」

【△二釋疑。】

「我滅度後復有弟子不聞是經不知不覺菩薩所行
自於所得功德生滅度想當入涅槃我於餘國作佛
更有異名是人雖生滅度之想入於涅槃而於彼土
求佛智慧得聞是經唯以佛乘而得滅度更無餘乘
除諸如來方便說法。」

【疑云若現在者得聞佛說法華得入一實道可是
結緣之流若未來者不聞法華而入滅度此豈能
捨小得入一乘釋云雖滅度後終會得聞我於餘
國作佛得聞是經餘國者三乘通教有餘國也除
諸如來方便說者斷疑也三是方便說其實無三
也。
△二明還說法華三初時眾清淨。】

「諸比丘若如來自知涅槃時到眾又清淨信解堅固
了達空法深入禪定。」

【涅槃時到者諸佛出世教道將畢之時即說此經
如迦葉佛日月燈明等說斯經竟即入涅槃釋迦
說法華竟仍唱當滅眾又清淨者即斷德也信解
堅固者信即四不壞信也解即四無漏正解了達
真諦具諸禪定此智斷立也爾時堪教大道聞必
信解也復次眾又清淨者得三藏教益而免難也
信解堅固者於方等教心相體信也了達空法聞
般若教說法於空法中心得了達即轉教意也。
△
二正說法華。】

「便集諸菩薩及聲聞眾為說是經世間無有二乘而
得滅度唯一佛乘得滅度耳。」

【便集諸菩薩即是聚會親族等是說此經也故上
釋親族是法身大士影響眾者以此文驗之其義
明也集諸菩薩是會親族及聲聞眾是命其子也。

△三釋前開三意。】

「比丘當知如來方便深入眾生之性知其志樂小法
深著五欲為是等故說於涅槃是人若聞則便信受。」

【若世無二乘得滅度者何故如來前說權教故釋
云比丘當知如來方便深知眾生有小性欲著於
五塵弊於五濁故先說三令彼破蔽免難然後說
一也。
△二譬說結緣二初開譬二合譬初文又二
初導師譬五初五百由旬譬。】

「譬如五百由旬。」

【五百由旬者由旬或云踰繕那葢西域之數量如
此方之驛程耳然經論所出不同或約八十里或
六十或四十或十六多以四十里為準言五百者
今依此經判之則以三界果報處為三百有餘國
處為四百實報國處為五百也故下文合譬云知
諸生死生死即是處所明矣但佛旨難知更須廣
解又以見惑為一百五下分為二百五上分為三
百塵沙為四百無明為五百故下文合譬云煩惱
險難惡道其義相扶也復次入空觀能過三百入
假觀能過四百人中觀能過五百故下文合譬云
善知險道通塞之相即雙知因果二種五百其義
相扶也。
△二險難惡道譬。】

「險難惡道曠絕無人怖畏之處。」

【險難惡道者譬生死因果分段變易此果險難見
思塵沙無明此因險難由此因果故言惡道道有
二一有人可依二無人可依有者譬生死中有涅
槃煩惱中有菩提此通指衍門三教無者生死煩
惱無涅槃菩提此則曠絕無人可依多是三藏二
乘據理通於通教二乘也。
△三若有多眾譬。】

「若有多眾。」

【若有多眾者此譬王子所化未度之眾也。
△四欲
至寶處譬。】

「欲過此道至珍寶處。」

【欲過此險道未至種覺故言至珍寶處也。
△五有
一導師譬。】

「有一導師聰慧明達善知險道通塞之相。」

【有一導師者即第十六王子也聰慧明達者眼耳
清淨曰聰意清淨曰達總而言之即六根清淨也
智即一心三智明即具足五眼又三明為明十力
為達。
△二將導譬三初所將人眾譬。】

「將導眾人欲過此難。」

【△二中路懈退譬二初退大三初中路懈退。】

「所將人眾中路懈退。」

【言所將人眾者通是結緣之眾若別論者昔得大
益被將巳竟未得大益正是所將若約五百人其
三十子中未得開悟之人也此非是半途名中路
但以初發心為始至成佛為終於此兩楹間而起
退意故名中路。
△二白導師言。】

「白導師言我等疲極而復怖畏。」

【白導師言者自有通途慈悲名導師如文云有一
導師將導眾人者是也自有結緣導師如文云所
將人眾白導師言者是也自有權智導師如文云
導師多諸方便者是也自有實智導師如文云導
師知此人眾者是也今言白導師者正是白結緣
之導師爾以其退大則大滅接小則小生一生一
滅感於法身呼此為白又王子知其退大即是聞
其所白也善根微弱無明所翳故言疲極憚生死
苦名為怖畏。
△三不能復進。】

「不能復進前路猶遠今欲退還。」

【不能復進前路猶遠者見思塵沙無明難可卒斷
也然用小乘接之不令頓還本處者亦有進義也。

△二接示四初多方便譬。】

「導師多諸方便。」

【此明接之以小然上火宅方便開三乘法其間皆
有四意今此亦然初多諸方便此譬擬宜即以小
接也。
△二傷其失寶譬。】

「而作是念此等可愍云何捨大珍寶而欲退還。」

【次而作是念下第二傷其失寶譬知有小無大也。

△三化作城譬二初作化。】

「作是念巳以方便力於險道中過三百由旬化作一
城。」

【此譬正用方便也文有兩意一從作是念巳去是
正作化城譬也上車譬云吾為汝等造作此車今
城是有故須先作。
△二說化。】

「告眾人言汝等勿怖莫得退還今此大城可於中止
隨意所作若入是城快得安隱若能前至寶所亦可
得去。」

【次告眾人言去是正說化城譬此擬上文勸示證
也何則文云汝等勿怖莫得退還者即勸轉勸令
進入城也今此大城乃至隨意所作者是示轉示
城可住也若入是城快得安隱者是證轉謂讚城
安隱也若能前至寶所亦可得去者然三藏教中
未論前進此取今日王城開顯巳後作如此說正
是述昔施權善巧之意也。
△四入城譬。】

「是時疲極之眾心大歡喜歎未曾有我等今者免斯
惡道快得安隱於是眾人前入化城生巳度想生安
隱想。」

【此譬三乘悟入也心大歡喜者即聞慧也歎未曾
有者即煖位也免惡道者即頂位也快得安隱者
即忍位也前入城者即見諦位也生巳度想者即
無學位也此與火宅適子所願勇銳推排出宅同
也且生巳度想如得盡智安隱想如得無生智又
具智德如巳度證斷德如安隱。
△三滅化城引至
寶所譬二初知息巳。】

「爾時導師知此人眾既得止息無復疲倦。」

【此文有二意一既得止息無復疲倦者譬上涅槃
時到眾又清淨免難大機發也。
△二引至寶所。】

「即滅化城語眾人言汝等去來寶處在近向者大城
我所化作為止息耳。」

【次即滅化城引向寶所者譬上正說法華示真實
相也然寶所有二義若用究竟則以極果為寶所
故上文云唯佛與佛乃能究盡諸法實相若分入
即以初發心住為寶所故上文云無上寶聚不求
自得又云得佛法分如佛子所應得者皆巳得之
正謂寶處在近向者大城我所化作即舉廢權譬
以帖顯實譬耳故上文云如來智慧難信難解是
諸人等應以是法漸入佛慧此擬方便中云我令
脫苦縛逮得涅槃者佛以方便力示以三乘教也
又汝等去來者去即行也來助語辭如云汝等行
矣寶處在近其斯之謂乎。
△二合譬二初正合二
初合導師譬五初合導師。】

「諸比丘如來亦復如是。」

【此正合文有五意但不次第初如來亦復如是者
合第五導師。
△二合多諸人眾。】

「今為汝等作大導師。」

【今為汝等者合第三多諸人眾。
△三合險難惡道。】

「知諸生死煩惱惡道險難。」

【知諸生死煩惱者合第二險離。
△四合五百由旬。】

「長遠。」

【長遠兩字合第一五百由旬。
△五合至珍寶處。】

「應去應度。」

【應去應度者合第四至珍寶處。
△二合將導譬三
初合所將人眾。】

「若眾生。」

【若眾生者合第一所將人眾也。
△二合退大接小
二初合退大三初合中路懈退。】

「但聞一佛乘者。」

【合第二退大接小譬第二譬本有退大接小今具
合之上退有三意但聞一佛乘者合上中路懈退
無機意也。
△二合白導師言。】

「則不欲見佛不欲親近。」

【不欲見佛不欲親近合上白導師言不受誡勸也。

△二合不能前進。】

「便作是念佛道長遠久受勤苦乃可得成。」

【便作是念下合上不能前進息化之意也。
△二合
接小三初合多諸方便。】

「佛知是心。」

【此合接之以小譬本有四今合但三佛知是心合
上導師多諸方便擬宜意也。
△二合此等可愍。】

「怯弱下劣以方便力。」

【怯弱下劣者合上此等可愍知有小機也。
△三合
現作化城。】

「而於中道為止息故說二涅槃。」

【而於中道為止息故下合第三現作化城眾人入
城譬也而於中道說二涅槃者三界見思惑盡塵
沙無明未破於此兩楹中間判有餘無餘涅槃也
亦是聲聞緣覺兩涅槃又分段巳盡變易未除二
死中間判為有餘無餘故言中道。
△三合滅化城
引至寶所二初合知息巳。】

「若眾生住於二地。」

【合第三滅化將至寶所譬也上文有二今合亦二
若眾生住於二地者此合知止息巳也。
△二合引
向寶所。】

「如來爾時即便為說汝等所作未辦汝所住地近於
佛慧當觀察籌量所得涅槃非真實也但是如來方
便之力於一佛乘分別說三。」

【如來爾時即便為說下此合將向寶所也。
△二舉
譬帖合二初疊接退譬來合施三。】

「如彼導師為止息故化作大城。」

【如彼導師下即是第二疊譬帖合牒接退譬來合
施三。
△二疊滅化譬來合顯一。】

「既知息巳而告之言寶處在近此城非實我化作耳。」

【既知息巳者是疊滅化譬來合顯一。】

「爾時世尊欲重宣此義而說偈言。」

【△二偈頌二初頌結緣由二初頌遠由二初頌大
通成道三初頌成道前事。】

「大通智勝佛十劫坐道場佛法不現前不得成佛道
諸天神龍王阿修羅眾等常雨於天華以供養彼佛
諸天擊天鼓并作眾伎樂香風吹萎華更雨新好者。」

【此六行頌大通成道上文有五今頌但三今初三
行頌上第二將成道前事。
△二頌正成道。】

「過十小劫巳乃得成佛道諸天及世人心皆懷踊躍。」

【次過十小劫巳下第二一行頌第三正成道。
△三
頌請轉法輪。】

「彼佛十六子皆與其眷屬千萬億圍繞俱行至佛所
頭面禮佛足而請轉法輪聖師子法雨充我及一切。」

【三彼佛十六子下第三兩行頌第五十六王子請
轉法輪兼頌第四成道巳眷屬申供養略不頌第
一佛壽長遠耳。
△二頌十方梵請二初頌威光動
耀。】

「世尊甚難值久遠時一現為覺悟群生震動於一切。」

【△二頌十方梵尋光而來二初別頌東方。】

「東方諸世界五百萬億國梵宮殿光曜昔所未曾有
諸梵見此相尋來至佛所散華以供養并奉上宮殿
請佛轉法輪以偈而讚歎佛知時未至受請默然坐。」

【△二總頌九方。】

「三方及四維上下亦復爾散華奉宮殿請佛轉法輪
世尊甚難值願以本慈悲廣開甘露門轉無上法輪。」

【△二頌近由二初頌請轉半字法輪三初頌受請。】

「無量慧世尊受彼眾人請。」

【△二頌正轉。】

「為宣種種法四諦十二緣無明至老死皆從生緣有
如是眾過患汝等應當知。」

【△三頌聞法得道。】

「宣暢是法時六百萬億姟得盡諸苦際皆成阿羅漢
第二說法時千萬恒沙眾於諸法不受亦得阿羅漢
從是後得道其數無有量萬億劫筭數不能得其邊。」

【六萬億姟者姟有作垓風俗通云十千為萬十萬
為億十億為兆十兆為京京生秭秭生垓垓生壤
壤生溝溝生澗澗生正正生載載謂地所不能容
載者也則是十億為兆百億為京千億為秭萬億
為垓即是長行中那由他耳亦是俱舍五十二數
中第十數也彼云數始為一十一為十十十為百
十百為千十千為萬十萬為洛叉十洛叉為度洛
叉十度洛叉為俱胝十俱胝為末陀十末陀為阿
庾多阿庾多者即是那由他也葢新舊兩譯不同。

△二頌請滿字五初頌王子出家。】

「時十六王子出家作沙彌。」

【△二頌請轉法輪。】

「皆共請彼佛演說大乘法我等及營從皆當成佛道
願得如世尊慧眼第一淨。」

【△三頌方等般若。】

「佛知童子心宿世之所行以無量因緣種種諸譬喻
說六波羅密及諸神通事分別真實法菩薩所行道。」

【△四頌說法華。】

「說是法華經如恒河沙偈。」

【△五頌說巳入定。】

「彼佛說經巳靜室入禪定一心一處坐八萬四千劫。」

【頌第七說巳入定略不頌第三父王所將八萬求
出家及第五聞經之眾有解不解并第六說經時
節長遠也。
△二頌正結緣二初頌法說三初頌昔
日共結緣三初頌知佛入定。】

「是諸沙彌等知佛禪未出。」

【△二頌王子覆講。】

「為無量億眾說佛無上慧各各坐法座說是大乘經
於佛宴寂後宣揚助法化。」

【△三頌眾得利益。】

「一一沙彌等所度諸眾生有六百萬億恒河沙等眾。」

【略不頌第四佛從定起稱歎耳。
△二頌中間更相
值遇。】

「彼佛滅度後是諸聞法者在在諸佛土常與師俱生。」

【△三頌今還說法華二初結會古今。】

「是十六沙彌具足行佛道今現在十方各得成正覺
爾時聞法者各在諸佛所其有住聲聞漸教以佛道
我在十六數曾亦為汝說是故以方便引汝趣佛慧。」

【此三行頌結會古今也然上文有現在未來兩意
今初三行但頌結會現在師弟耳。
△二頌還說法
華二初頌時眾清淨。】

「以是本因緣。」

【此第二一行頌還說法華上文有三意今初一句
則頌第一時眾清淨以本昔因緣所以今日時眾
免難機發也。
△二頌還說法華。】

「今說法華經令汝入佛道慎勿懷驚懼。」

【次今說法華下第二三句頌第二為說是經略不
頌第三釋開權意耳。
△二頌譬說二初頌開譬二
初頌導師譬五初頌險難惡道。】

「譬如險惡道逈絕多毒獸又復無水艸人所怖畏處。」

【△二頌多諸人眾。】

「無數千萬眾欲過此險道。」

【△三頌五百由旬。】

「其路甚曠遠經五百由旬。」

【△四頌有一導師。】

「時有一導師。」

【△五頌聰慧明達。】

「強識有智慧明了心決定在險濟眾難。」

【△二頌將導譬三初頌所將人眾。】

「眾人。」

【△二頌中路懈退二初頌退大。】

「皆疲偈而白導師言我等今頓乏於此欲退還。」

【△二頌接退四初頌傷失大。】

「導師作是念此輩甚可愍如何欲退還而失大珍寶。」

【△二頌作念。】

「尋時思方便當設神通力。」

【△三頌作化二初頌作化。】

「化作大城郭莊嚴諸舍宅周帀有園林渠流及浴池
重門高樓閣男女皆充滿。」

【此兩行半有二意初一行半頌正作化譬諸舍宅
者諸空觀境也園林者二乘總持無漏法林也九
次第定為渠流八解脫為浴池重門者是三空門
又是重空三昧盡無生智為樓閣高出也男女是
定慧觀心解者智體周備如城隍善法圓足如郭
之圍遶以畢竟空為舍宅真善能成自行如男能
幹家事慈悲外化如女之外適耳。
△二頌說化。】

「即作是化巳慰眾言勿懼汝等入此城各可隨所樂。」

【次從即作是化巳下第二一行頌上說化也。
△四
頌入城。】

「諸人既入城心皆大歡喜皆生安隱想自謂巳得度。」

【△三頌滅化引至寶所二初頌知息巳。】

「導師知息巳。」

【△二頌引向寶所。】

「集眾而告言汝等當前進此是化城耳我見汝疲極
中路欲退還故以方便力權化作此城汝今勤精進
當共至寶所。」

【△二頌合譬二初頌正合二初頌合五百由旬。】

「我亦復如是為一切導師。」

【△二合將導譬二初頌合中路懈退二初合退大。】

「見諸求道者中路而懈廢不能度生死煩惱諸險道。」

【△二合接退。】

「故以方便力為息說涅槃言汝等苦滅所作皆巳辦。」

【△二頌合滅化引向寶所二初頌合知息巳。】

「既知到涅槃皆得阿羅漢。」

【△二頌合引向寶所。】

「爾乃集大眾為說真實法諸佛方便力分別說三乘
唯有一佛乘息處故說二今為汝說實汝所得非滅
為佛一切智當發大精進汝證一切智十力等佛法
具三十二相乃是真實滅。」

【此文中有三德祕藏義何則汝證一切智即般若
德具三十二相即法身德乃是真實滅即解脫德
此三法不縱不橫即見佛性也。
△二頌舉譬貼合。】

「諸佛之導師為息說涅槃既知是息巳引入於佛慧。」

【此一行頌貼合總上第三卷文畢。】

科註妙法蓮華經卷第五

科註妙法蓮華經卷第六
宋　柯山金谿棲雲沙門　守倫　註
明　玉谿菩提菴沙門　法濟　參訂
　　吳興瓶城居士　閔夢得　較刻

【△七釋五百弟子受記品二初申品目。】

「妙法蓮華經五百弟子受記品第八」

【此品是因緣說中第二段也此品具記千二百題
標五百者何也當知五百得記名同而又五百口
陳領解故以標品耳。
△二解經文二初授滿願記
二授千二百記初文又二初敘默領解二如來述
記初文又二初敘得解歡喜二初敘得解由四初
聞法譬二周開顯。】

「爾時富樓那彌多羅尼子從佛聞是智慧方便隨宜
說法。」

【從佛聞是智慧者即領方便火宅中兩處顯實也
方便隨宜者即領兩處開權也。
△二聞授五大弟
子記。】

「又聞授諸大弟子阿耨多羅三藐三菩提記。」

【聞諸大弟子者即領開權也授菩提記者即領顯
實也。
△三聞宿世事。】

「復聞宿世因緣之事。」

【聞宿世因緣者即領顯實也。
△四聞諸佛大神力。】

「復聞諸佛有大自在神通之力。」

【聞諸佛有大自在神力者以如來三達無礙觀彼
久遠猶若今日即是大自在神通之力斥異二乘
止齊八萬耳即領開權也。
△二敘得解歡喜二初
明內喜。】

「得未曾有心淨踊躍。」

【此敘得解歡喜先明內解歡喜由昔未聞開權顯
實而今得聞故言得未曾有除涅槃愛斷破別惑
故言心淨開佛知見是故踊躍。
△二明外敬。】

「即從座起到於佛前頭面禮足却住一面瞻仰尊顏
目不暫捨。」

【次明外形恭敬得解由佛故起恭敬。
△二敘默念
領解二初正明默念領解。】

「而作是念世尊甚奇特所為希有隨頓世間若干種
性以方便知見而為說法拔出眾生處處貪著我等
於佛功德言不能宣。」

【正明默念領解文有二意然上二周得悟皆發言
領解此何默念耶當知上為下根未悟事須彰言
勸動今下根巳悟無所勸動故默念不言又上來
但領解不求發迹言則不嫌今則亦解亦發亦解
故念避物譏嫌故默默念則𠃔宜也又默念領解
是大領解如淨名默然是真入不二法門又權實
不可思議非言非念而言而念非言而言故上來
口陳領解非念而念故今則默念領解上來何意
不求發迹為下根未悟是故不求發迹今下根巳
解權化事足也若下根發迹則知中上亦權若約
上中則於下不便故也世尊甚奇特所為希有者
領實智也隨順世間若干種性而為說法即領權
智也正是七種方便之根性耳此領方便品中開
權顯實意也拔出眾生處處貪著者即是領火宅
中開權顯實也我等於佛功德言不能宣者領上
藥草喻中如來有無量功德汝等所不能及也既
云言不能宣亦是念所不及也。
△二明默求發迹
請記。】

「唯佛世尊能知我等深心本願。」

【唯佛能知下即是默念求發迹請記也我等者通
念請發諸人迹也當知深心是本今現作是迹本
願者大慈誓願也。
△二如來述記二初長行二偈
頌初文又二初述本迹二與授記初文又三初就
釋迦世行因發迹三初舉示其人。】

「爾時佛告諸比丘汝等見是富樓那彌多羅尼子不。」

【汝等見不者有二意一見其迹為小不二見其本
功德不眾人但見迹為聲聞而不能知本是菩薩
故云見不。
△二總標本迹章二初迹。】

「我常稱其於說法人中最為第一。」

【此標其迹也迹於說法人中最為第一若非法身
妙本無以垂於第一勝迹昔來但言於迹中說法
第一今則不爾於無上法久得第一此舉迹以顯
本也。
△二本。】

「亦常歎其種種功德。」

【亦常歎其下此標其本地福慧萬行法門故云種
種然本地既有種種法門迹中何但為二乘耶此
舉本以明迹也。
△三別釋本迹二初別釋迹中助
宣半滿之法。】

「精勤護持助宣我法能於四眾示教利喜具足解釋
佛之正法而大饒益同梵行者。」

【此別釋也助宣我法者即是迹中助宣半漏法在
鹿苑迹為下根聲聞即是助宣酪法也乃至迹在
法華得悟即是護持助宣醍醐法也上總本云我
常歎其種種功德者即此意也本具足權實功德
而迹於五味助佛調熟實行眾生豈非精勤助宣
之意耶別釋本迹功德能於四眾示教利喜者分
別半字教也具足解釋者助宣滿字般若教也而
大饒益者助佛饒益半滿之眾生也同梵行者是
迹中所化半滿弟子也。
△二別述本地功德。】

「自捨如來無能盡其言論之辨。」

【自捨等者降佛巳還七方便人不能知其本地之
辨。
△二約過去佛世顯其本行。】

「汝等勿謂富樓那但能護持助宣我法亦於過去九
十億諸佛所護持助宣佛之正法於彼說法人中亦
最第一又於諸佛所說空法明了通達得四無礙智
常能審諦清淨說法無有疑惑具足菩薩神通之力
隨其壽命常修梵行彼佛世人咸皆謂之實是聲聞
而富樓那以斯方便饒益無量百千眾生又化無量
阿僧祇人令立阿耨多羅三藐三菩提為淨佛土故
常作佛事教化眾生。」

【此就過去佛世顯其本行也謂非止於我所助宣
半滿之法久遠佛所亦復助宣半滿之法取今日
助宣為發迹取過去助宣為顯本應知顯本有二
一遠本二近本遠本冥邈為信良難故略而不述
但舉九十億近本有宿命智能知近本故舉近以
證遠就九十億文具明助佛宣揚五味之教調熟
眾生護持助宣即擬助宣半字酪味法也佛之正
法即擬方等生酥味法又於空法明了者即擬助
宣熟酥味法亦如今佛轉教說般若明六波羅蜜
互相收攝旋轉無礙九十億佛所亦助宣揚如今
無異彼佛世人咸皆謂之實是聲聞于時既未發
迹但謂被加命轉般若不言是大菩薩化無量眾
生令立三菩提者即是助宣醍醐味法在文可解。

△三約三世佛所修因。】

「諸比丘富樓那亦於七佛說法人中而得第一今於
我所說法人中亦為第一於賢劫中當來諸佛說法
人中亦復第一而皆護持助宣佛法亦於未來護持
助宣無量無邊諸佛之法教化饒益無量眾生令立
阿耨多羅三藐三菩提為淨佛土故常勤精進教化
眾生。」

【此約三世佛所修因如文此亦例前助宣半滿五
味之法利益大小也。
△二與記七初明因圓。】

「漸漸具足菩薩之道。」

【△二明果滿。】

「過無量阿僧祇劫當於此土得阿耨多羅三藐三菩
提號曰法明如來應供正徧知明行足善逝世間解
無上士調御丈夫天人師佛世尊。」

【△三明國淨五初明國大嚴淨。】

「其佛以恒河沙等三千大千世界為一佛土七寶為
地地平如掌無有山陵谿澗溝壑七寶臺觀充滿其
中諸天宮殿近處虗空人天交接兩得相見。」

【地平如掌者經直言如掌不言手掌良以手掌不
平則非所引應知海底有石名掌此石無一微塵
許不平葢類如海掌爾又賢劫經正明如佛手掌
非引同人掌也。
△二明純是善道。】

「無諸惡道亦無女人一切眾生皆以化生無有婬欲。」

【△三明人天福慧具足。】

「得大神通身出光明飛行自在志念堅固精進智慧
普皆金色三十二相而自莊嚴其國眾生常以二食
一者法喜食二者禪悅食。」

【法喜禪悅食者月藏第九云法食喜食禪食經文
總言法喜禪悅別分應有三種差別也。
△四明菩
薩聲聞眾多。】

「有無量阿僧祇千萬億那由他諸菩薩眾得大神通
四無礙智善能教化眾生之類其聲聞眾筭數校計
所不能知皆得具足六通三明及八解脫。」

【△五總結。】

「其佛國土有如是等無量功德莊嚴成就。」

【如月藏第五云不殺得十種功德一於一切眾生
得無所畏乃至第十命終生於善道後作佛國無
害仗之具國人長壽不盜十功德一果報具足為
事決斷無有難礙乃至第十死生善道後作佛國
華寶莊嚴充滿不淫十功德一諸根律儀為事決
斷乃至死生善道後作佛時國無女人不妄十功
德一眾生信其言乃至死生善道後作佛時國無
臭穢常滿寶華不兩舌十功德一身不可壞乃至
死生善道後作佛國魔不能壞眷屬不惡口十功
德一柔軟語乃至死生善道後作佛國法聲充滿
不綺語十功德一天人愛敬乃至死生善道後作
佛國眾生強記不忘不貪十功德一身根不缺乃
至死生善道後作佛國無魔外道不瞋十功德一
離一切瞋乃至死生善道後作佛國人得三昧不
邪見十功德一心性柔善乃至死生善道後作佛
時國人正信是為無量功德莊嚴也。
△四劫國名號。】

「劫名寶明國名善淨。」

【△五明佛壽量。】

「其佛壽命無量阿僧祇劫。」

【△六明法住甚久。】

「法住甚久。」

【△七明滅後供養舍利。】

「佛滅度後起七寶塔徧滿其國。

爾時世尊徧重宣此義而說偈言。」

【△二偈頌二初頌上發迹二初總發諸聲聞迹五
初標難思之法。】

「諸比丘諦聽佛子所行道善學方便故不可得思議。」

【△二明垂迹之由。】

「知眾樂小法而畏於大智是故諸菩薩作聲聞緣覺。」

【△三明垂迹利益。】

「以無數方便化諸眾生類自說是聲聞去佛道甚遠
度脫無量眾皆悉得成就雖小欲懈怠漸當令作佛。」

【小欲者示求小乘也懈怠者示退大乘也以權行
引實行化諸眾生漸令作佛也。
△四明內懷大道。】

「內秘菩薩行外現是聲聞少欲厭生死實是淨佛土
示眾有三毒又現邪見相我弟子如是方便度眾生。」

【非但示為聲聞亦示作外道及三毒凡夫如身子
示瞋難陀示貪調達示癡皆其類也。
△五指略抑廣。】

「若我具足說種種現化事眾生聞是者心則懷疑惑。」

【△二別發滿願迹本二初頌顯過去本。】

「今此富樓那於昔千億佛勤修所行道宣護諸佛法
為求無上慧而於諸佛所現居弟子上多聞有智慧
所說無所畏能令眾歡喜未曾有疲倦而以助佛事
巳度大神通具四無礙智知諸根利鈍常說清淨法
演暢如是義教諸千億眾令住大乘法而自淨佛土。」

【具四無礙智者一義無礙智二法無礙智三辭無
礙智四樂說無礙智也祖師云若欲闡揚大道必
須無礙辯才此四通名無礙智者菩薩於此四法
智慧捷疾分別了了通達無滯故也。
△二頌三世
行因。】

「未來亦供養無量無數佛護助宣正法亦自淨佛土
常以諸方便說法無所畏度不可計眾成就一切智。」

【△二頌上授記四初頌因圓。】

「供養諸如來護持法寶藏。」

【此七行半頌授記上文有七今頌其四略不頌壽
命法住滅後起塔。
△二頌果滿。】

「其後得成佛號名曰法明。」

【△三超頌國劫名號。】

「其國名善淨七寶所合成劫名為寶明。」

【△四頌國土廣淨。】

「菩薩眾甚多其數無量億皆度大神通威德力具足
充滿其國土聲聞亦無數三明八解脫得四無礙智
以是等為僧其國諸眾生婬欲皆巳斷純一變化生
具相莊嚴身法喜禪悅食更無餘食想無有諸女人
亦無諸惡道富樓那比丘功德悉成滿當得斯淨土
賢聖眾甚多如是無量事我今但略說。」

【△二授千二百記三初念請。】

「爾時千二百阿羅漢心自在者作是念我等歡喜得
未曾有若世尊各見授記如餘大弟子者不亦快乎。」

【△二與記二初長行三初總記千二百。】

「佛知此等心之所念告摩訶迦葉是千二百阿羅漢
我今當現前次第與授阿耨多羅三藐三菩提記。」

【△二別授陳如。】

「於此眾中我大弟子憍陳如比丘當供養六萬二千
億佛然後得成為佛號曰普明如來應供正徧知明
行足善逝世間解無上士調御丈夫天人師佛世尊。」

【△陳如最初悟道居上座首故別授記。
△三別記
五百。】

「其五百阿羅漢優樓頻螺迦葉伽耶迦葉那提迦葉
迦留陀夷優陀夷阿㝹樓駄離婆多劫賓那薄拘羅
周陀沙伽陀等皆當得阿耨多羅三藐三菩提盡同
一號名曰普明。」

【五百名同須別與記問但見五百得記不見千二
百答此五百即千二百數頌中末後一行半總授
七百即是千二百也又持品云我先總說一切聲
聞皆巳授記即指今一行半非是止授七百聲聞
也優陀夷者此云出現以日出時生故得名也乃
阿難弟子又周陀莎伽陀等周陀此云大路邊生
佛本行經云其母是長者之女隨夫他國久而有
孕垂產思歸行至中途即誕其子如是兩度凡生
二子故以小大區別之大即周陀小即莎伽陀此
云小路邊生又云娑婆揭多此翻善來又周陀者
亦云周利槃陀伽亦云周利槃特或翻蛇奴性多
愚鈍昔為法師善於經論有五百弟子祕悋佛法
不肯教人所以今世感於愚蒙果報或云周利即
周陀槃陀伽即莎伽陀也。】

「爾時世尊欲重宣此義而說偈言。」

【△二偈頌二初記陳如及與五百。】

「憍陳如比丘當見無量佛過阿僧祗劫乃成等正覺
常放大光明具足諸神通名聞徧十方一切之所敬
常說無上道故號為普明其國土清淨菩薩皆勇猛
咸昇妙樓閣遊諸十方國以無上供具奉獻於諸佛
作是供養巳心懷大歡喜須臾還本國有如是神力
佛壽六萬劫正法住倍壽像法復倍是法滅天人憂
其五百比丘次第當作佛同號曰普明轉次而授記
我滅度之後某甲當作佛其所化世間亦如我今日
國土之嚴淨及諸神通力菩薩聲聞眾正法及像法
壽命劫多少皆如上所說。」

【△二總授一切聲聞記。】

「迦葉汝巳知五百自在者餘諸聲聞眾亦當復如是
其不在此會汝當為宣說。」

【△三領解二初長行二偈頌初文又二初經家敘
其歡喜二初慶今得解故歡喜二初明內心慶喜。】

「爾時五百阿羅漢於佛前得受記巳歡喜踊躍。」

【△二明外形恭敬。】

「即從座起到於佛前頭面禮足。」

【△二愧昔不解故自責。】

「悔過自責。」

【△二自陳領解二初法說二初悔得少為足。】

「世尊我等常作是念自謂巳得究竟滅度。」

【是悔責昔迷得小為足不知求大。
△二責鈍根難
悟。】

「今乃知之。」

【是責根鈍始悟不早知之今知小非究竟大為真
實也。
△二譬說二初略譬二初略舉譬況。】

「如無智者。」

【△二釋無智意。】

「所以者何我等應得如來智慧而便自以小智為足。」

【△二正舉譬二初開譬二初貧人醉酒譬三初親
友繫珠譬。】

「世尊譬如有人至親友家醉酒而臥是時親友官事
當行以無價寶珠繫其衣裏與之而去。」

【此醉酒譬者譬其法說自悔得少為足不知求大
領前法譬宿世中施權之意於中自有三意一者
繫珠譬領上王子結緣之意譬如有人者即二乘
人也親友者昔日第十六王子也家即大乘教為
家也醉酒而臥者當于爾時大機暫發無明暫伏
而得聞經內心微解以無明重故還復迷失醉有
二義一重醉都不覺知二輕醉微覺尋忘亦名不
覺雖有二義終成繫珠如毒皷耳官事當行者明
王子餘處機興逗緣往應故云當行弘法化他此
非私務故云官事無價珠者一乘實相真如智寶
也繫其衣裏者慚愧忍辱能遮瞋恚及防外惡即
是外衣信樂之心內褁善根即是內衣于時聞法
微信樂欲即了因智願種子也。
△二醉臥不覺譬。】

「其人醉臥都不覺知。」

【二者醉臥不覺譬無明心重尋復不憶此領中間
懈退不受大法也。
△三起巳遊行譬。】

「起巳遊行到於他國為衣食故勤力求索甚大艱難
若少有所得便以為足。」

【三者起巳遊行譬領上中間接之以小受三乘化
也善根欲發厭苦求樂故云起巳遊行無明覆解
不知向本求大乘衣食故言向他國求於小乘衣
食若魔佛相望生死魔界為他國佛法大小皆為
本國若就小大相望小乘未免變易生死猶是他
國大乘永免生死乃為本國究竟還源明背大乘
國往小乘土不知從珠取給而傭作自資獲一日
價得少為足也。
△二親友覺悟譬三初訶責。】

「於後親友會遇見之而作是言咄哉丈夫何為衣食
乃至如是。」

【此親友發覺譬領上以是本因緣今說法華等賜
大車意也其初訶責者即經云咄哉丈夫何為衣
食乃至如是譬上動執生疑也。
△二示珠。】

「我昔欲令汝得安樂五欲自恣於某年日月以無價
寶珠繫汝衣裏今故現在而汝不知勤苦憂惱以求
自活甚為癡也。」

【二我昔欲令汝得安樂等即示珠也譬上宿世因
緣某年日月者指大通佛所也。
△三勸貿。】

「汝今可以此寶貿易所須常可如意無所乏短。」

【三汝今可以此寶貿易等即勸貿也譬得記作佛
三周皆有此三意法說中我令脫苦縛即是訶責
五佛章中開示即是示珠身子得記即是勸貿譬
說中我先不言皆得菩提即是訶責三車一車即
是示珠中根得記即是勸貿下根宿世因緣汝等
善聽即是訶責覆講結緣還為說大即是示珠下
根得記即是勸貿至若繫珠中三意望三周者始
在佛樹以大擬之即是繫珠無機息化即是醉臥
尋施方便即是起行譬喻中二萬億佛所即是繫
珠遣旁人追悶絕不受即是醉臥三車引得即是
起行因緣中大通智勝佛所即是繫珠中路懈退
即是醉臥接之以小即是起行此等皆名領權也。

△二合譬二初合醉酒譬三初合繫珠。】

「佛亦如是為菩薩時教化我等令發一切智心。」

【此合譬也凡言合譬葢是以今法說合上譬喻令
彼此意義相符使羣機易曉所以云也諸有智者
以譬喻得解其是之謂乎上下諸文準此可知。
△
二合醉臥不覺知。】

「而尋廢忘不知不覺。」

【△三合起巳遊行。】

「既得阿羅漢道自謂滅度資生艱難得少為足。」

【△二合親友覺悟譬三初合訶責。】

「一切智願猶在不失今者世尊覺悟我等作如是言
諸比丘汝等所得非究竟滅。」

【△二合示珠。】

「我久令汝等種佛善根以方便故示涅槃相而汝謂
為實得滅度。」

【△三合勸貿。】

「世尊我今乃知實是菩薩得受阿耨多羅三藐三菩
提記以是因緣甚大歡喜得未曾有爾時阿若憍陳
如等欲重宣此義而說偈言。」

【二偈頌二初頌內心得解二初頌歡喜。】

「我等聞無上安穩授記聲歡喜未曾有禮無量智佛。」

【△二頌悔責。】

「今於世尊前自悔諸過咎。」

【△二頌自陳領解二初頌法說。】

「於無量佛寶得少涅槃分。」

【△二頌譬說二初頌略譬二初頌略舉譬。】

「如無智愚人。」

【△二頌釋無智意。】

「便自以為足。」

【△二頌正舉譬二初頌開譬二初頌捨寶不知。】

「譬如貧窮人往至親友家其家甚大富具設諸肴膳
以無價寶珠繫著內衣裏默與而捨去時臥不覺知
是人既巳起遊行詣他國求衣食自濟資生甚艱難
得少便為足更不願好者不覺內衣裏有無價寶珠。」

【△二頌親友覺悟。】

「與珠之親友後見此貧人苦切責之巳示以所繫珠
貧人見此珠其心大歡喜富有諸財物五欲而自恣。」

【△二頌合譬。】

「我等亦如是世尊於長夜常愍見教化令種無上願
我等無智故不覺亦不知得少涅槃分自足不求餘
今佛覺悟我言非實滅度得佛無上慧爾乃為真滅
我今從佛聞授記莊嚴事及轉次受決身心徧歡喜。」

【△八釋授學無學人記品二初申品目。】

「玅法蓮華經授學無學人記品第九」

【研真斷惑名為學真窮惑盡名無學研修真理募
求勝見名之為學學位在三果四向真無漏慧也
阿羅漢果研理巳窮勝見巳極無所復學故名無
學然此二千人或是學人或是無學人同是一流
一時受記同一名號故別為一品也此品是授記
中第二段耳。
△二釋經文二初請記二初二人請
二初默念得記。】

「爾時阿難羅睺羅而作是念我等每自思惟設得授
記不亦快乎。」

【默念者意有所欲未敢彰言但冥密在懷而巳設
得者若或也未敢剛果之辭。
△二發言請記二初
引例。】

「即從座起到於佛前頭面禮足俱白佛言世尊我等
於此亦應有分唯有如來我等所歸。」

【文有二意初引例者我等於此亦應有分是也。
△
二引望。】

「又我等為一切世間天人阿修羅所見知識阿難常
為侍者護持法藏羅睺羅是佛之子若佛見授阿耨
多羅三藐三菩提記者我願既滿眾望亦足。」

【次又我等為一切世間天人所見知識等即引望
也良以二人最親時眾所望羅云是佛之子俗中
親重阿難持佛法藏道中親勝勝重兩人不蒙別
記則眾望不足也問若重若勝應同上流何意在
此若如列眾二人在上數中今獲記何意居下答
總與千二百記二人巳同上流今更索別記耳又
阿難是學人羅云是弟子位故入學無學章耳。
△
二二千人請。】

「爾時學無學聲聞弟子二千人皆從座起偏袒右肩
到於佛前一心合掌瞻仰世尊如阿難羅睺羅所願
住立一面。」

【此二千聲聞請記但有默念引例二意同於二人
故言如阿難等耳無發言者無重無勝等事也。
△
二授記二初記二人二記二千人初文又二初記
阿難五初長行。】

「爾時佛告阿難汝於來世當得作佛號山海慧自在
通王如來應供正徧知明行足善逝世間解無上士
調御丈夫天人師佛世尊當供養六十二億諸佛護
持法藏然後得阿耨多羅三藐三菩提教化二十千
萬億恒河沙諸菩薩等令成阿耨多羅三藐三菩提
國名常立勝幡其土清淨瑠璃為地劫名妙音徧滿
其佛壽命無量千萬億阿僧祇劫若人於千萬億無
量阿僧祇劫中算數校計不能得知正法住世倍於
壽命像法住世復倍正法阿難是山海慧自在通王
佛為十方無量千萬億恒河沙等諸佛如來所共讚
歎稱其功德。」

【阿難王舍城人姓剎帝利父白飯王佛之從弟也
梵語阿難陀此云慶喜亦名歡喜如來成道夜生
因以名之名聞博達智慧無礙世尊常歎總持第
一加以宿世有大功德受持法藏如水傳器乃命
為侍者後阿闍世王白言仁者如來迦葉尊勝二
師皆巳涅槃而我多故悉不能覩仁者般涅槃時
願垂告別阿難許之後自念言我身危脆猶如聚
沫況復衰老豈堪長久又念阿闍世王與我有約
乃詣王宮告曰吾欲入滅來辭耳門者曰王寢不
可以聞阿難曰俟王覺時當為我說時阿闍世王
夢中見一寶葢七寶嚴飾千萬億眾圍繞瞻仰俄
而風雨暴至吹折其柄珍寶瓔珞悉墜於地心甚
驚異既寤門者具陳上事王聞語巳失聲號慟哀
感天地即至毗舍離城見阿難在恒河中流跏趺
而坐王乃作禮而說偈言稽首三界尊棄我而至
此暫憑悲願力而莫般涅槃時毗舍王亦在河側
復說偈言尊者一何速而歸寂滅場願住須臾間
而受我供養爾時阿難見二國王咸來勸請乃說
偈言二王善嚴住勿為苦悲戀涅槃當我靜而無
諸有故阿難復念我若偏向一國入滅諸國爭競
無有是處應以平等度諸有情遂於恒河中流趺
坐將入涅槃是時山河大地六種震動雪山中有
五百仙人覩茲瑞應飛空而至禮阿難足胡跪白
言我於長老當證佛法願垂大慈度脫我等阿難
默然受請即變恒河悉為金地為諸仙人而說法
要阿難默念先度弟子應當來集斯須五百羅漢
從空而下為諸仙人而授具戒其仙眾中有二羅
漢一名商那和修二名末田底迦阿難知是法器
而告之曰昔如來以正法眼藏付大迦葉迦葉入
定而付於我我今將滅用傳於汝汝受吾教當聽
偈曰本來付有法付了言無法各各須自悟悟了
無無法阿難付法竟踊身虗空作十八變入風迅
三昧分身四分一分奉忉利天一分奉娑竭龍宮
一分奉毗舍離王一分奉阿闍世王而供養之即
厲王十二年癸巳歲也。】

「爾時世尊欲重宣此義而說偈言。」

【△二偈頌。】

「我今僧中說阿難持法者當供養諸佛然後成正覺
號曰山海慧自在通王佛其國土清淨名常立勝旛
教化諸菩薩其數如恒沙佛有大威德名聞滿十方
壽命無有量以愍眾生故正法倍壽命像法復倍是
如恒河沙等無數諸眾生於此佛法中種佛道因緣。」

【我今僧中說者梵云僧伽耶此翻眾即是對稠人
廣眾而說法也名常立勝幡者什法師云外國破
敵得勝則豎勝幡道場降魔亦表其勝相也。
△三
八千菩薩生疑。】

「爾時會中新發意菩薩八千人咸作是念我等尚不
聞諸大菩薩得如是記有何因緣而諸聲聞得如是
決。」

【菩薩疑者通疑聲聞今日發心即蒙佛記國淨若
此昔方等中記諸菩薩無量劫中勤苦積行爾乃
得記其故何哉。
△四如來釋疑。】

「爾時世尊知諸菩薩心之所念而告之曰諸善男子
我與阿難等於空王佛所同時發阿耨多羅三藐三
菩提心阿難常樂多聞我常勤精進是故我巳得成
阿耨多羅三藐三菩提而阿難護持我法亦護將來
諸佛法藏教化成就諸菩薩眾其本願如是故獲斯
記。」

【如來發迹釋疑云彼阿難昔日與我同發大心即
是同學我由精進所以前超成佛彼由多聞猶故
持經迹為侍者本地如此故今與妙記何足疑焉。

△五阿難顯本述歎。】

「阿難面於佛前自聞授記及國土莊嚴所願具足心
大歡喜得未曾有即時憶念過去無量千萬億諸佛
法藏通達無礙如今所聞亦識本願爾時阿難而說
偈言。

世尊甚希有令我念過去無量諸佛法如今日所聞
我今無復疑安住於佛道方便為侍者護持諸佛法。」

【△二記羅睺羅二初長行。】

「爾時佛告羅睺羅汝於來世當得作佛號蹈七寶華
如來應供正徧知明行足善逝世間解無上士調御
丈夫天人師佛世尊當供養十世界微塵等數諸佛
如來常為諸佛而作長子猶如今也是蹈七寶華佛
國土莊嚴壽命劫數所化弟子正法像法亦如山海
慧自在通王如來無異亦為此佛而作長子過是巳
後當得阿耨多羅三藐三菩提。

爾時世尊欲重宣此義而說偈言。」

【△二偈頌。】

「我為太子時羅睺為長子我今成佛道受法為法子
於未來世中見無量億佛皆為其長子一心求佛道
羅睺羅密行唯我能知之現為我長子以示諸眾生
無量億千萬功德不可數安住於佛法以求無上道。」

【功德不可數謂不可籌量計算也。
△二記二千人
三初長行。】

「爾時世尊見學無學二千人其意柔軟寂然清淨一
心觀佛佛告阿難汝見是學無學二千人不唯然巳
見阿難是諸人等當供養五十世界微塵數諸佛如
來恭敬尊重護持法藏末後同時於十方國各得成
佛皆同一號名曰寶相如來應供正徧知明行足善
逝世間解無上士調御丈夫天人師佛世尊壽命一
劫國土莊嚴聲聞菩薩正法像法皆悉同等。

爾時世尊欲重宣此義而說偈言。」

【△二偈頌。】

「是二千聲聞今於我前住悉皆與授記未來當成佛
所供養諸佛如上說塵數護持其法藏後當成正覺
各於十方國悉同一名號俱時坐道場以證無上慧
皆名為寶相國土及弟子正法與像法悉等無有異
咸以諸神通度十方眾生名聞普周徧漸入於涅槃。」

【△三明得記歡喜。】

「爾時學無學二千人聞佛授記歡喜踊躍而說偈言
世尊慧燈明我聞授記音心歡喜充滿如甘露見灌。」

【△二流通分五初法師品二寶塔品三提婆品四
勸持品五安樂行品初文又二初申品目。】

「玅法蓮華經法師品第十」

【此品如來自說弘經功德命覓流通者也法師有
五種一受持二讀三誦四解說五書寫大論明六
種法師信力故受念力故持看文為讀不忘為誦
宣傳為說然聖人經書難解故須解釋六種法師
今經合受持為一合解說為一開讀誦為二足書
寫為五別論四人是自行一人是化他又法者軌
則也師者訓匠也法雖可軌體不自弘通之在人
故五種通經皆得稱師舉法成其自行皆以妙法
為師師於玅法自行成就故言法師又五種人能
以妙法訓匠於他故舉法目師若自軌法若法匠
他俱名法師故以法師名品目也。
△二釋經文二
初歎五種能持法人二歎所持之法示流通方軌
初文又二初稟道弟子門功深福重二初佛世弟
子二初揀出其人類。】

「爾時世尊因藥王菩薩告八萬大士藥王汝見是大
眾中無量諸天龍王夜叉乾闥婆阿修羅迦樓羅緊
那羅摩睺羅伽人與非人及比丘比丘尼優婆塞優
婆夷求聲聞者求辟支佛者求佛道者。」

【今所揀類者或是八部之類或是四眾三乘之類
絓法華座席因藥王告八萬者因者憑寄也欲以
妙法憑寄藥王使其領受告語八萬皆流通也汝
見是大眾等者的示持經得福之人也。
△二揀出
得記緣。】

「如是等類咸於佛前聞妙法華經一偈一句乃至一
念隨喜者我皆與授記當得阿耨多羅三藐三菩提。」

【咸於佛前者明其時節值佛在座也一句一偈者
聞法極少也乃至一念隨喜者明其時節最促也
皆與記當得菩提者明其聞法極少時節極促隨
喜之功遂得佛果何況具足得聞盡形受持五種
流通三業供養者耶。
△二滅後弟子二初出弟子
類。】

「佛告藥王又如來滅度之後若有人聞妙法華經乃
至一偈一句一念隨喜者。」

【出類舉人例上可知。
△二亦與授記。】

「我亦與授阿耨多羅三藐三菩提記。」

【我亦與記功報如前解也然則於今如來滅後其
有獲聞是經一偈一句乃至一念隨喜者佛慈普
廣咸蒙記莂則成佛何疑可謂人人有分者也。
△
二授道師門功深福重二初長行二偈頌初文又
二初別二初現世二初下品師二初明師相。】

「若復有人受持讀誦解說書寫妙法華經乃至一偈
於此經卷敬視如佛種種供養華香瓔珞末香塗香
燒香繒葢幢幡衣服技樂乃至合掌恭敬。」

【明師相者即五種法師十種供養也言十種者一
華二香三瓔珞四末香五塗香六燒香七幡葢八
衣服九技樂十合掌也。
△二明功報。】

「藥王當知是諸人等巳曾供養十萬億佛於諸佛所
成就大願愍眾生故生此人間藥王若有人問何等
眾生於未來世當得作佛應示是諸人等於未來世
必得作佛何以故若善男子善女人於法華經乃至
一句受持讀誦解說書寫種種供養經卷華香瓔珞
末香塗香燒香繒葢幢幡衣服技樂合掌恭敬是人
一切世間所應瞻奉應以如來供養而供養之當知
此人是大菩薩成就阿耨多羅三藐三菩提哀愍眾
生願生此間廣演分別妙法華經。」

【明下品功報曾供養者先因深也愍眾生故生此
人間者明現世功大若有人問下明未來報重也
何以故下釋出報重之相也哀愍眾生願生此間
者如玅玄眷屬中云眾生諸佛理性無二任運父
子理性眷屬說法教化巳曾結緣未得解脫牽生
分段值佛得度業生眷屬先世結緣雖未斷苦以
願生故聞法解脫願生眷屬先世值佛發真見諦
或在上界或在他方今以神力來生下界輔佛揚
化神通生眷屬若破無明得法身本而能起應入
于生死應生眷屬若神通生本受報處猶有報身
以身通力分形來此若願生者報處無身願力下
生者也。
△二明上品師二初況出上品師相。】

「何況盡能受持種種供養者。」

【此況出上品師相也。
△二明上品功報。】

「藥王當知是人自捨清淨業報於我滅度後愍眾生
故生於惡世廣演此經。」

【藥王當知是人自捨清淨業報此明上品功報也。

△二明來世二初明下品師二初明師相。】

「若是善男子善女人我滅度後能竊為一人說法華
經乃至一句。」

【能竊為一人說者有慧無聞止堪竊說未任處眾
故為下品之師竊為一人說一句者雖得一句之
解既不廣聞多學異義不可眾中而說一切問難
有所不通便令正理不得宣弘如釋論明有慧無
聞譬猶小雨無雷也若欲申此一句正言且宜竊
說耳。
△二明功報。】

「當知是人則如來使如來所遣行如來事。」

【當知是人即如來使者明功報也須知經是如智
所說說於如理今日行人秉此如教宣於如理即
是如來所使也行如來事者以如智照如理為事
今日行人依如教行如理即是行如來事也一如
智一如理化眾生為事今日行人能有大悲以此
經中真如之理為眾生說令得利益亦名行如來
事矣如來所遣者觀智從如中來也行如來事者
歷一切法無不真如真如即佛事也。
△二明上品
師。】

「何況於大眾中廣為人說。」

【此明上品略不格功報者以前下品望今上品此
意可知也然此四科稱別者良以人譚上下之殊
時有現未之異所以云也。
△二總二初明逆者得
罪。】

「藥王若有惡人以不善心於一劫中現於佛前常毀
罵佛其罪尚輕若人以一惡言毀訾在家出家讀誦
法華經者其罪甚重。」

【此總明五種法師逆者得罪順者得福然此中罪
福不論福田濃瘠但約初後之心明其輕重至若
初心學人既具煩惱或加障礙則所習事廢故獲
罪多佛則平等惡不干逼豈能障礙故言罪輕供
養亦爾此人有待若得供養所修事成故施之福
勝佛則無待眾事滿足雖復供獻於佛無益故言
報劣譬如王子在難供養所須其功甚大若辱王
種獲罪不輕故罪福俱重若獻大王衣食為要事
微汝欲侵陵不能致損故罪福俱薄。
△二明順者
獲福。】

「藥王其有讀誦法華經者當知是人以佛莊嚴而自
莊嚴則為如來肩所荷擔其所至方應隨向禮一心
合掌恭敬供養尊重讚歎華香瓔珞末香塗香燒香
繒葢幢幡衣服肴饌作諸伎樂人中上供而供養之
應持天寶而以散之天上寶聚應以奉獻所以者何
是人歡喜說法須臾聞之即得究竟阿耨多羅三藐
三菩提故。」

【以佛莊嚴者即是順之獲福佛用定慧莊嚴此人
能修定慧故也為如來肩荷者在背為荷在肩名
擔修非權非實法身之體即是為如來荷能權能
實二智之用即是為如來擔隨所至方應隨向禮
者上明以法為師今明堪為物師此人有所趣向
悉與實相相應皆可敬順順即是向敬即是禮敬
而順之及與供養等是則俱感勝福妙報者矣然
此一科名總者以不分人之上下世之現未通明
逆者罪生順者福報。】

「爾時世尊欲重宣此義而說偈言。」

【△二偈頌三初㢡勸自行化他。】

「若欲住佛道成就自然智常當勤供養受持法華者
其有欲疾得一切種智慧當受持是經并供養持者。」

【此兩行不頌長行但㢡勸自行化他功福果報。
△
二頌師門別總二初頌別二初頌現世二初頌下
品師二初明師相。】

「若有能受持玅法華經者。」

【△二明功報。】

「當知佛所使愍念諸眾生。」

【△二頌上品師二初明師相。】

「諸有能受持妙法華經者。」

【△二明功報。】

「捨於清淨土愍眾故生此當知如是人自在所欲生
能於此惡世廣說無上法應以天華香及天寶衣服
天上玅寶聚供養說法者。」

【△二頌來世二初超頌況出上品師二初頌師相。】

「吾滅後惡世能持是經者。」

【△二頌功報。】

「當合掌禮敬如供養世尊上饌眾甘美及種種衣服
供養是佛子冀得須臾聞。」

【長行中本缺功報今偈則有。
△二追頌下品師二
初頌出人。】

「若能於後世受持是經者。」

【△二明功報。】

「我遣在人中行於如來事。」

【△二頌總二初頌逆者獲罪。】

「若於一劫中常懷不善心作色而罵佛獲無量重罪
其有讀誦持是法華經者須臾加惡言其罪復過彼。」

【△二頌順者得福。】

「有人求佛道而於一劫中合掌在我前以無數偈讚
由是讚佛故得無量功德歎美持經者其福復過彼
於八千億劫以最妙色聲及與香味觸供養持經者
如是供養巳若得須臾聞則應自欣慶我今獲大利。」

【此四行明順之得福中有兩意初二行明經劫歎
佛功利雖多不及讚美持經福報最勝次二行明
極誠供養持者但彼略得聞經其功益勝況獲聞
佛乘第一之說耶。
△三頌歎經尊妙。】

「藥王今告汝我所說諸經而於此經中法華最第一。」

【△二歎所持之法示通經方軌二初長行二偈頌
初文又二初歎經法五初約法歎。】

「爾時佛復告藥王菩薩摩訶薩我所說經典無量千
萬億巳說今說當說而於其中此法華經最為難信
難解藥王此經是諸佛祕要之藏不可分布妄授與
人諸佛世尊之所守護從昔巳來未曾顯說而此經
者如來現在猶多怨嫉況滅度後。」

【此約法亦曰格量歎也將巳今當說諸經格量顯
今最勝也巳者大品巳上漸頓諸說也今者同一
座席謂無量義經也當者謂涅槃也大品等漸頓
諸說皆帶方便取信為易無量義一生無量無量
未還一是亦易信今法華論法則一切差別融通
歸一論人則師弟本迹俱皆久遠人法悉與昔異
故難信解當鋒難事法華巳說涅槃在後則可信
也祕要藏者隱而不說為祕總一切法為要真如
實相包蘊為藏不可分布者法妙難信深智可授
無智不信謗乃獲罪故不可妄說也從昔巳來等
者於三藏中不說二乘作佛亦不明師弟本迹方
等般若雖說實相之藏亦未說五乘作佛亦未發
迹顯本頓漸諸經皆未融會故名為祕此法華經
具說昔所祕法即是開祕密藏亦即是秘密藏如
此祕藏從昔守護今方顯說也猶多怨嫉者四十
餘年不得即說今雖欲說而五千尋退佛世尚爾
何況未來理在難化也。
△二約人歎。】

「藥王當知如來滅後其能書持讀誦供養為他人說
者如來則為以衣覆之又為他方現在諸佛之所護
念是人有大信力及志願力諸善根力當知是人與
如來共宿則為如來手摩其頭。」

【此法在人則人尊如來衣覆者即修學大忍是為
衣也如上文云如來莊嚴是矣佛護念者實相為
佛實智為子尊崇實相發生實智即為諸佛之所
護念是人有大信力等者四信為信力四弘為願
力大智為善根力信則信理理即法身志願是立
行行即解脫也善根根固難動此即般若當知三
力即三德祕密之藏初心棲此與佛不殊故名與
如來共宿也手摩頭者此人以願力善力自行權
實以為機感機感名頭如來以化他權實二智名
手開發前人自行權實之頭感應道交故言摩頭
摩頭即授記也。
△三約處歎。】

「藥王在在處處若說若讀若誦若書若經卷所住之
處皆應起七寶塔極令高廣嚴飾不須復安舍利所
以者何此中巳有如來全身此塔應以一切華香瓔
珞繒葢幢幡伎樂歌頌供養恭敬尊重讚歎若有人
得見此塔禮拜供養當知是等皆近阿耨多羅三藐
三菩提。」

【此經在處即處貴夫佛生處得道轉法輪入涅槃
等處凡法王所遊歷處皆應起塔然此經是法身
生處得道之場法輪正體大涅槃窟此經所在須
塔供養不須復安舍利者如釋論云碎骨是生身
舍利經卷是法身舍利此經既是法身舍利不須
更安生身舍利生法二身各有全碎記云生身全
碎如釋迦多寶法身二者諸方便教即法身碎也
今經一寶相即法身全也四教五時委簡可見故
知諸經全碎相半唯此法華法身全身更無餘法
皆入實故。
△四約因歎。】

「藥王多有人在家出家行菩薩道若不能得見聞讀
誦書持供養是法華經者當知是人未善行菩薩道
若有得聞是經典者乃能善行菩薩之道。」

【若未善行菩薩道者謂稟前三教是碎散法身舍
利未能巧度若入圓教即是全身舍利方能巧度
始名善行也。
△五約果歎五初明近果。】

「其有眾生求佛道者若見若聞是法華經聞巳信解
受持者當知是人得近阿耨多羅三藐三菩提。」

【得近三菩提者即同安樂行中名為近處此菩提
果以佛眼佛智知見處為體有二種一初心菩提
二後心菩提今言近者正近初住菩提又望圓果
而修圓因得似解者名之為近前約因歎若修通
別因即是未善行耳謂去圓果遠也若修圓因即
是善行去圓果近矣今以圓如實智為因還用為
果道前真如即是正因道中真如即為緣因亦名
了因道後真如即是圓果故普賢觀云大乘因者
即是實相大乘果者亦是實相釋論云初觀實相
名因觀竟名果就理而論真如實相無當因果亦
非前後若約眾生修行則有前後及因果也。
△二
開譬。】

「藥王譬如有人渴乏須水於彼高原穿鑿求之猶見
乾土知水尚遠施功不巳轉見濕土遂漸至泥其心
決定知水必近。」

【眾生之心具諸煩惱名高原修習觀智名穿鑿方
證理味如得清水若約圓觀中道非空非假而照
空假如漸至溼泥若入初住發真中解即破無明
如泥澄清得見中道如見清水故法華論云法性
水當知次第即其謂也若約教門釋者土譬經教
水喻中道教詮中道如土含水三藏教門未詮中
道猶如乾土方等般若帶於方便說中道義如見
溼土法華教正直顯露說無上道如見泥因法華
教生聞思修即悟中道真見佛性所發真慧不復
依文如獲清水無復土相故華嚴云十住菩薩所
有慧身不由他悟者即其謂矣。
△三合譬。】

「菩薩亦復如是若未聞未解未能修習是法華經當
知是人去阿耨多羅三藐三菩提尚遠若得聞解思
惟修習必知得近阿耨多羅三藐三菩提。」

【於法華中獲聞思修即是圓觀三慧方能近果非
三藏方等般若教中聞思修也言合譬者應以上
文穿鑿等三義對今聞思修三慧其義宛齊故言
合也。
△四釋近。】

「所以者何一切菩薩阿耨多羅三藐三菩提皆屬此
經此經開方便門示真實相是法華經藏深固幽遠
無人能到今佛教化成就菩薩而為開示。」

【此明得近意一切菩薩者明諸權因也三菩提者
明一切權果也此權因權果皆攝屬此經如乾溼
等土悉依於水故言攝屬也問方便當體是門為
通實相故為門答具二義為實相門可解當體是
門者如華嚴尋善知識得種種法門如算沙觀海
等此二法門各有開閉昔不言三是方便故其門
掩今說三是方便故其門開昔不說一是真實故
實門掩今說一是真實故實門開二者此方便復
通實相故三乘方便為一乘門實相亦二義一當
體虗通故名之為門如淨名不二門華嚴法界門
等二能通方便作門又作三慧釋一切皆屬此經
即圓聞慧也此經開方便即圓思慧也示真實相
者即圓修慧也此三幽遠佛今開示即得覩真。
△
五揀非。】

「藥王若有菩薩聞是法華經驚疑怖畏當知是為新
發意菩薩若聲聞人聞是經驚疑怖畏當知是為增
上慢者。」

【若菩薩聞此說而驚疑聲聞上慢此等悉是乾土
尚非溼土況見水耶。
△二示方軌二初示方法三
初標章。】

「藥王若有善男子善女人如來滅後欲為四眾說是
法華經者云何應說是善男子善女人入如來室著
如來衣坐如來座爾乃應為四眾廣說斯經。」

【標章者謂標衣座室三以作弘通之方軌問何故
須約三法而明答若一往就事論者凡說法時必
先升堂嚴整衣服然後就座敷演舉揚葢常儀耳。

△二解釋。】

「如來室者一切眾生中大慈悲心是如來衣者柔和
忍辱是如來座者一切法空是。」

【△三勸修。】

「安住是中然後以不懈怠心為諸菩薩及四眾廣說
是法華經。」

【五種法師用此三法自軌故云安住是中用此化
他故云然後以不懈怠心等此勸修也修如來室
即大慈悲是若就同體即法身也若被眾生即解
脫也能令眾生會於同體即是般若修如來衣若
就所覆即法身也若就能覆嚴身即寂滅忍是般
若也若就和光利物即解脫也修如來座若就能
坐即般若也若就所坐即法身也身座冥稱即解
脫也又大慈安樂即資成軌也柔和伏瞋斷惑即
觀照軌也坐座即法身真性軌也。
△二明利益五
初遣化人。】

「藥王我於餘國遣化人為其集聽法眾。」

【若初心未淳止可遣化人未可遣化四眾八部若
見天龍倚此自高妨損其道故不可令見況見佛。

△二遣化四眾。】

「亦遣化比丘比丘尼優婆塞優婆夷聽其說法是諸
化人聞法信受隨順不逆。」

【△三遣八部。】

「若說法者在空閑處我時廣遣天龍鬼神乾闥婆阿
修羅等聽其說法。」

【△四見佛身。】

「我雖在異國時時令說法者得見我身。」

【若心無倚著則堪見佛況復天龍況得總持自證
利益耶。
△五與總持。】

「若於此經忘失句逗我還為說令得具足。」

【忘失句逗者字本作讀葢音逗逗者止也三軍逗
留而不進即其事也。】

「爾時世尊欲重宣此義而說偈言。」

【△二偈頌三初總勸。】

「欲捨諸懈怠應當聽此經是經難得聞信受者亦難。」

【此一行總勸不頌長行勸者普告四眾精進受持
恒沙劫內罕遇傳弘無量國中難聞名字故當悉
力盡誠聽習斯經也。
△二頌長行二初頌歎經法
中約果歎二初頌開譬。】

「如人渴須水穿鑿於高原猶見乾燥土知去水尚遠
漸見濕土泥決定知近水。」

【△二頌合譬。】

「藥王汝當知如是諸人等不聞法華經去佛智甚遠
若聞是深經決了聲聞法是諸經之王聞巳諦思惟
當知此人等近於佛智慧。」

【頌合譬略不頌餘三近果釋近揀非等也。
△二頌
示方軌二初頌方軌三初頌標章。】

「若人說此經應入如來室著於如來衣而坐如來座
處眾無所畏廣為分別說。」

【△二頌解釋。】

「大慈悲為室柔和忍辱衣諸法空為座處此為說法。」

【△三頌勸修。】

「若說此經時有人惡口罵加刀杖瓦石念佛故應忍。」

【此三行半頌方軌方謂方法軌則末世弘演當修
此衣座室三而為大訓或遇惡魔逆境罵詈毀辱
副以刀杖瓦石等當思佛誡彌須安忍可也。
△二
頌利益六初總明五益意。】

「我千萬億土現淨堅固身於無量億劫為眾生說法。」

【總明如來以五事利益之意正由應身徧滿十方
能為五事守護行人。
△二頌遣四眾。】

「若我滅度後能說此經者我遣化四眾比丘比丘尼
及清信士女供養於法師。」

【△三頌遣化人。】

「引導諸眾生集之令聽法若人欲加惡刀杖及瓦石
則遣變化人為之作衛護。」

【△四頌與總持。】

「若說法之人獨在空閑處寂寞無人聲讀誦此經典
我爾時為現清淨光明身若忘失章句為說令通利。」

【△五頌見佛身。】

「若人具是德或為四眾說空處讀誦經皆得見我身。」

【△六頌遣八部眾。】

「若人在空閑我遣天龍王夜叉鬼神等為作聽法眾
是人樂說法分別無罣礙諸佛護念故能令大眾喜。」

【△六結勸。】

「若親近法師速得菩薩道隨順是師學得見恒沙佛。」

【△二釋見寶塔二初申品目。】

「玅法蓮華經見寶塔品第十一」

【梵言塔婆或偷婆此翻方墳或靈廟支提等謂無
骨身也此塔既有全身不散則不稱支提阿含明
四支徵(知倚切)謂生處得道轉法輪入滅四處起塔
今此寶塔是先佛入滅之支徵故經云佛三種身
從此經生諸佛於此而坐道場諸佛於此而轉法
輪諸佛於此而般涅槃秖此法華即是三世諸佛
之四支徵故先佛巳居今佛並坐當佛亦然此塔
涌出明現顯此事四眾皆覩故言見寶塔品。
△二
釋經文二初長行二偈頌初文又三初明多寶涌
現二明分身遠集三明釋迦唱募初文又六初塔
現之相。】

「爾時佛前有七寶塔高五百由旬縱廣二百五十由
旬從地涌出住在空中種種寶物而莊校之五千欄
楯龕室千萬無數幢幡以為嚴飾垂寶瓔珞寶鈴萬
億而懸其上四面皆出多摩羅䟦栴檀之香充徧世
界其諸幡葢以金銀瑠璃硨磲瑪碯真珠玫瑰七寶
合成高至四天王宮。」

【七寶為塔者明法身之地以性得七覺七聖之財
寶耳塔者實相之境法身所依處也高五百由旬
者是二萬里豎明因中萬行果上萬德也廣二百
五十由旬即是一萬里橫用萬善莊嚴也地者無
明心地也以無所破破於無明以無所住住第一
義空種種寶物者眾多定慧莊校也欄楯是總持
也龕室千萬者是無量慈悲之室亦是無量空舍
也幢幡是神通勝相也垂寶瓔珞者是四十地功
德上用莊嚴法身下被眾生也寶鈴萬億者謂八
音四辨也四面出香者四諦道風吹四德香也高
至四天王宮者窮四諦理也今文但約表對法門
就理釋之若欲窮諸事相上文備之。
△二諸天供
養。】

「三十三天雨天曼陀羅華供養寶塔餘諸天龍夜叉
乾闥婆阿修羅迦樓羅緊那羅摩睺羅伽人非人等
千萬億眾以一切華香瓔珞幡葢伎樂供養寶塔恭
敬尊重讚歎。」

【三十三天總名忉利葢欲界第二天也居須彌山
頂依地而住亦名地居天須彌高廣之相暨天華
四色龍鬼八部等者皆如上釋約理釋者三十心
為三十十地為一等覺為一妙覺為一合為三十
三同依實相境也雨天曼陀羅者初心亦具四十
二地功德後心亦爾皆以四十地所有因華歸向
法身也餘諸天龍下即是內凡外凡等亦依實相
向果行因也。
△三多寶稱歎。】

「爾時寶塔中出大音聲歎言善哉善哉釋迦牟尼世
尊能以平等大慧教菩薩法佛所護念妙法華經為
大眾說如是如是釋迦牟尼世尊如所說者皆是真
實。」

【此多寶稱歎釋迦正是證前開權顯實不虗也平
等大慧者即是諸佛智慧如前行步平正義也然
平等有二一法平等即大慧所觀中道理也二眾
生平等謂一切眾生皆用因理以至於果同得佛
慧也若所觀理與眾生異不名大慧大者如前高
廣之義若約觀心者空觀豎等假觀橫等中觀橫
豎平等平等雙照即是平等大慧也如是如是者
一如法相是歎佛所說稱於實故二如根性是歎
佛至第五時方說法華不差機故皆是真實者如
法相說故言真實也。
△四時眾驚疑二初得法喜。】

「爾時四眾見大寶塔住在空中又聞塔中所出音聲
皆得法喜。」

【聞法適意故歡喜也。
△二眾疑怪。】

「怪未曾有從座而起恭敬合掌却住一面。」

【怪未曾有故驚疑也將顯無窮之遠本故現高廣
之塔婆其四眾心眼既驚則二尊敷化有憑矣。
△
五大樂說問三初問何因有此塔。】

「爾時有菩薩摩訶薩名大樂說知一切世間天人阿
脩羅等心之所疑而白佛言世尊以何因緣有此寶
塔。」

【△二問何故塔從地出。】

「從地涌出。」

【△三問何故發是音聲。】

「又於其中發是音聲。」

【△六如來答三初答第二問。】

「爾時佛告大樂說菩薩此寶塔中有如來全身乃往
過去東方無量千萬億阿僧祗世界國名寶淨彼中
有佛號曰多寶其佛行菩薩道時作大誓願若我成
佛滅度之後於十方國土有說法華經處我之塔廟
為聽是經故涌現其前為作證明讚言善哉。」

【先答第二上問何故從地涌出佛今答云此佛有
願為證法華故從地涌出耳。
△二追答第一問。】

「彼佛成道巳臨滅度時於天人大眾中告諸比丘我
滅度後欲供養我全身者應起一大塔。」

【追答第一上問以何因緣有此寶塔今答云由彼
佛臨滅度時有命令造此塔也。
△三答第三問。】

「其佛以神通願力十方世界在在處處若有說法華
經者彼之寶塔皆涌出其前全身在於塔中讚言善
哉善哉大樂說今多寶如來塔聞說法華經故從地
涌出讚言善哉善哉。」

【上問何故發是音聲佛今答云彼佛為作證明故
發是音聲也釋論明多寶佛不得說法而取滅度
師解不爾彼佛告諸比丘比丘受化人何謂不說
當是多寶亦得開三但不得至法華顯實故釋論
云不得說法耳以是義故雖復滅度在在處處凡
有說法華經便隨喜作證也多寶以因中誓願果
上神通為作證明故發是音聲耳。
△二分身遠集
七初樂說請見多寶。】

「是時大樂說菩薩以如來神力故白佛言世尊我等
願欲見此佛身。」

【以如來神力者然欲開塔須集分身分身既集即
應付囑以付囑故須召下方下方既出即應開近
顯遠此是大事之由豈非佛神力令問也。
△二應
集分身。】

「佛告大樂說菩薩摩訶薩是多寶佛有深重願若我
寶塔為聽法華經故出於諸佛前時其有欲以我身
示四眾者彼佛分身諸佛在於十方世界說法盡還
集一處然後我身乃出現耳大樂說我分身諸佛在
於十方世界說法者今應當集。」

【△三樂說請集。】

「大樂說白佛言世尊我等亦願欲見世尊分身諸佛
禮拜供養。」

【△四放光遠召。】

「爾時佛放白毫一光即見東方五百萬億那由他恒
河沙等國土諸佛彼諸國土皆以玻􂎈為地寶樹寶
衣以為莊嚴無數千萬億菩薩充滿其中徧張寶幔
寶網羅上彼國諸佛以大妙音而說諸法及見無量
千萬億菩薩徧滿諸國為眾說法南西北方四維上
下白毫相光所照之處亦復如是。」

【所以白毫光照東方者葢東是方之首故先照之
耳其後四維上下十方俱照光所被處依正莊嚴
等無有異。
△五諸佛同來。】

「爾時十方諸佛各告眾菩薩言善男子我今應往娑
婆世界釋迦牟尼佛所并供養多寶如來寶塔。」

【既十方佛各告諸菩薩言我今應往娑婆其同來
之義明矣。
△六嚴淨國界三初變娑婆。】

「時娑婆世界即變清淨瑠璃為地寶樹莊嚴黃金為
繩以界八道無諸聚落村營城邑大海江河山川林
藪燒大寶香曼陀羅華徧布其地以寶網幔羅覆其
上懸諸寶鈴唯留此會眾移諸天人置於他土是時
諸佛各將一大菩薩以為侍者至娑婆世界各到寶
樹下一一寶樹高五百由旬枝葉華菓次第莊嚴諸
寶樹下皆有師子之座高五由旬亦以大寶而校飾
之爾時諸佛各於諸座結跏趺坐如是展轉徧滿三
千大千世界而於釋迦牟尼佛一方所分之身猶故
未盡。」

【初變娑婆者娑婆梵語新云索訶即釋迦統王之
一境其間有百億日月所照名大千界也。
△二變
八方。】

「時釋迦牟尼佛欲容受所分身諸佛故八方各更變
二百萬億那由他國皆令清淨無有地獄餓鬼畜生
及阿修羅又移諸天人置於他土所化之國亦以瑠
璃為地寶樹莊嚴樹高五百由旬枝葉華菓次第嚴
飾樹下皆有寶師子座高五由旬種種諸寶以為莊
校亦無大海江河及目真鄰陀山摩訶目真鄰陀山
鐵圍山大鐵圍山須彌山等諸山王通為一佛國土
寶地平正寶交露幔徧覆其上懸諸幡葢燒大寶香
諸天寶華徧布其地。」

【次變二百那由他者那由或云那術或那由多一
百洛叉為俱胝二俱胝為一阿庾多二阿庾多為
那由他此當萬億數也今云二百萬億那由他者
則增廣浩渺殆非凡情所能計也諸佛境界甚深
若此目真鄰陀此云石山摩訶云大山王者此如
華嚴中雪山香山等十山王也寶交露幔者謂以
眾寶交錯而為帳既依空陳設上無遮蔽故云露
耳。
△三重更變。】

「釋迦牟尼佛為諸佛當來坐故復於八方各更變二
百萬億那由他國皆令清淨無有地獄餓鬼畜生及
阿修羅又移諸天人置於他土所化之國亦以瑠璃
為地寶樹莊嚴樹高五百由旬枝葉華菓次第莊嚴
樹下皆有寶師子座高五由旬亦以大寶而校飾之
亦無大海江河及目真鄰陀山摩訶目真鄰陀山鐵
圍山大鐵圍山須彌山等諸山王通為一佛國土寶
地平正寶交露幔徧覆其上懸諸幡葢燒大寶香諸
天寶華徧布其地爾時東方釋迦牟尼佛所分之身
百千萬億那由他恒河沙等國土中諸佛各各說法
來集於此如是次第十方諸佛皆悉來集坐於八方
爾時一一方四百萬億那由他國土諸佛如來徧滿
其中。」

【此三變土淨者以放光遠召分身來集故須變穢
為淨以諸分身本居淨土故也疏云放光遠召三
變土淨者此正由三昧二昧有三初變娑婆是背
捨能變穢為淨次變二百那由他是勝處轉變自
在後變二百那由他是一切處於境無礙又初一
變淨表淨除四住也次一變淨表淨除塵沙也後
一變淨表淨除無明也今詳考斯文驗知初是就
同居變穢為淨也次變同居為方便三變方便為
實報固無疑矣何則文中自云變穢為淨則同居
明矣次云勝處方便明矣其次云於境無礙則實
報明矣所以仍將三惑敵對三變其義愈明所以
緣合時會機感相投佛力冥加依正相攝因果互
融故致爾耳次文云八背捨者一內有色相外觀
色多乃至滅受想是名八背捨也一內有色相外
觀色少若好若醜乃至白勝處此名八勝處也青
黃赤白地水火風空識等名十一切處也然世間
所有諸法此十種收盡故名一切處所謂普也徧
也一切之言何所不該今明三變土而及此者良
以欲明大聖威神諸佛境界身通自在小大相容
依正互攝所以於一毛端現寶王剎坐微塵裏轉
大法輪能擲大千置於他方無去來相能促一劫
以為七日能延七日以為一劫能以大海澍一毛
竅不撓龜魚如是神變推其本源至若法身大士
妙覺果人修因之時莫不從背捨勝處諸禪定門
觀練熏修自淺之深而得之也今之所明正謂因
該果海果徹因源故得依正互融因果交徹者也
今者欲顯如來劫塵壽量故須先現變化神通事
不孤起由緣乃興斯之謂矣。
△七與欲開塔五初
諸佛問訊說法。】

「是時諸佛各在寶樹下坐師子座皆遣侍者問訊釋
迦牟尼佛各賷寶華滿掬而告之言善男子汝往詣
耆闍崛山釋迦牟尼佛所如我辭曰少病少惱氣力
安樂及菩薩聲聞眾悉安隱不以此寶華散佛供養
而作是言彼某甲佛與欲開此寶塔諸佛遣使亦復
如是。」

【諸佛與欲同開塔者此如僧中作法與欲意也大
集明若干佛與欲華嚴亦說十方若干佛同說華
嚴大品亦云千佛同說般若皆不云是釋迦分身
準今經者應是分身彼帶方便故時中不顯說耳
今經非但數多亦直說是分身咸來與欲也此其
與欲之為義與者同共也欲者願樂也故欲以希
須為義葢分身畢集更無異意咸願開塔見佛聞
法。
△二釋迦開塔。】

「爾時釋迦牟尼佛見所分身佛悉巳來集各各坐於
師子之座皆聞諸佛與欲同開寶塔即從座起住虗
空中一切四眾起立合掌一心觀佛於是釋迦牟尼
佛以右指開七寶塔戶出大音聲如却關鑰開大城
門。」

【開塔表開權見佛表顯實亦是證前復將開後也
如却關鑰者却猶除也關是橫木持其門者鑰即
鏁也表執迹之障除顯本之機動也。
△三四眾皆
同見聞。】

「即時一切眾會皆見多寶如來於寶塔中坐師子座
全身不散如入禪定又聞其言善哉善哉釋迦牟尼
佛快說是法華經我為聽是經故而來至此爾時四
眾等見過去無量千萬億劫滅度佛說如是言歎未
曾有以天寶華聚散多寶佛及釋迦牟尼佛上。」

【四眾皆同見聞者謂見多寶全身仍聞彼佛讚釋
迦善說法華也。
△四二佛分座而坐。】

「爾時多寶佛於寶塔中分半座與釋迦牟尼佛而作
是言釋迦牟尼佛可就此座即時釋迦牟尼佛入其
塔中坐其半座結跏趺坐。」

【△五四眾請加。】

「爾時大眾見二如來在七寶塔中師子座上結跏趺
坐各作是念佛坐高遠惟願如來以神通力令我等
輩俱處虗空即時釋迦牟尼佛以神通力接諸大眾
皆在虗空。」

【四眾同志請佛威加如來大慈印可其請接諸大
眾俱處虗空。
△三釋迦唱募三初大聲唱募。】

「以大音聲普告四眾誰能於此娑婆國土廣說妙法
華經今正是時。」

【如來募覓流通人。
△二明付囑時至。】

「如來不久當入涅槃。」

【大事將畢則機薪既盡應火亦亡。
△三明付囑有
在。】

「佛欲以此妙法華經付囑有在。」

【有在者若佛在世隨機利物自說正法無待他人
今佛化緣既盡欲令此法利益無窮故須付囑流
通也付囑有在者此有二意一近令有在付八萬
二萬舊住菩薩此土弘宣二遠令有在付本弟子
下方千界微塵數菩薩令觸處流通又發起壽量
也。】

「爾時世尊欲重宣此義而說偈言。」

【△二偈頌三初頌多寶滅度。】

「聖主世尊雖久滅度在寶塔中尚為法來諸人云何
不勤為法此佛滅度無央數劫處處聽法以難遇故
彼佛本願我滅度後在在所往常為聽法。」

【中有二意前二行半葢是寄高訓下也勉旃誡勗
現在未來之機謂多寶尚爾況餘人乎後一行正
明多寶以願故來匡讚助化也。
△二頌分身遠集。】

「又我分身無量諸佛如恒沙等來欲聽法及見滅度
多寶如來各捨玅土及弟子眾天人龍神諸供養事
令法久住故來至此為坐諸佛以神通力移無量眾
令國清淨諸佛各各詣寶樹下如清涼池蓮華莊嚴
其寶樹下諸師子座佛坐其上光明嚴飾如夜闇中
然大炬火身出妙香徧十方國眾生蒙薰喜不自勝
譬如大風吹小樹枝以是方便令法久住。」

【此八行半頌分身佛集上文有七今文甚略仍不
次第初三行頌第二應集義兼大樂說欲見及以
請集為坐諸佛一行頌嚴淨國界也自餘通頌諸
佛同來各捨妙土眷屬弟子勝妙五塵為欲流通
廣被末劫作將來眼故云令法久住又說佛光明
身香徧十方國羣機蒙熏暢適故云喜不自勝。
△
三頌釋迦付囑二初舉三佛以勸流通三初募覔
其人。】

「告諸大眾我滅度後誰能護持讀誦斯經今於佛前
自說誓言。」

【自說誓言者良以自制其心名之曰誓若諸菩薩
憐愍有情其欲流通此經遐資末世必須大誓莊
嚴約心不退所以如來令彼自發誓言其在茲矣。

△二舉三佛以勸流通。】

「其多寶佛雖久滅度以大誓願而師子吼多寶如來
及與我身所集化佛當知此意諸佛子等誰能護法
當發大願令得久住。」

【△三釋勸意。】

「其有能護此經法者則為供養我及多寶此多寶佛
處於寶塔常遊十方為是經故亦復供養諸來化佛
莊嚴光飾諸世界者若說此經則為見我多寶如來
及諸化佛。」

【△二舉難持之法以勸流通二初正舉勸三初誡
勸發願。】

「諸善男子各諦思惟此為難事宜發大願。」

【各諦思惟即誡也宜發大願乃勸發願諦謂詳審
忖量宜謂當運深心戮力躳力廣宣流布令不斷
絕也。
△二正舉難持以勸流通。】

「諸餘經典數如恒沙雖說此等未足為難若接須彌
擲置他方無數佛土亦未為難若以足指動大千界
遠擲他國亦未為難若立有頂為眾演說無量餘經
亦未為難若佛滅後於惡世中能說此經是則為難
假使有人手把虗空而以遊行亦未為難於我滅後
若自書持若使人書是則為難若以大地置足甲上
昇於梵天亦未為難佛滅度後於惡世中暫讀此經
是則為難假使劫燒擔負乾艸入中不燒亦未為難
我滅度後若持此經為一人說是則為難若持八萬
四千法藏十二部經為人演說令諸聽者得六神通
雖能如是亦未為難於我滅後聽受此經問其義趣
是則為難若人說法令千萬億無量無數恒沙眾生
得阿羅漢具六神通雖有是益亦未為難於我滅後
若能奉持如斯經典是則為難。」

【所舉譬喻皆是絕世難能之事以喻出世無上最
尊之法意令群機驚心駭聽起難遭想至若所勸
之者不出受持讀誦解說書寫五種法師耳具六
神通者有報得修得之異報得者獲神通巳方能
變化修得者謂先修變化方得神通瓔珞經云神
名天心通名慧性天然之慧徹照無礙故名神通
修天眼通者於深禪定發得色界四大清淨造色
住眼根中即能見其六道眾生死此生彼及見一
切世間種種形色是名天眼通也天耳通者能聞
六道眾生語言及聞世間種種音聲也知他心通
者謂發得他心智能知六道眾生心及數法種種
所緣念慮也宿命通者謂發宿命智能知過去一
世二世乃至百千萬世及八萬大劫宿命所行之
事亦能知六趣眾生宿命及所行之事也身如意
者謂發得身通通有二種一者飛行速到山川不
能障礙二者能轉變自身及以他身并世間所有
隨心自在也漏盡通者謂發得真智三漏永盡也
三漏謂欲色無色三界之漏此之六通一一準初
天眼中說皆因修禪定中發明也。
△三釋難持意。】

「我為佛道於無量土從始至今廣說諸經而於其中
此經第一若有能持則持佛身。」

【釋難持意者即若有能持則持佛身此意豈易我
為佛道者此遠指如來本地得道初成之時也自
彼之始迄至于今於無量國歷微塵劫雖廣說諸
經而此經為最。
△二釋勸意三初重募持經人。】

「諸善男子於我滅後誰能受持讀誦此經今於佛前
自說誓言。」

【重募持經人也故經云假使頂戴經塵劫身為床
座徧三千若不傳法度眾生畢竟無能報恩者。
△
二明能持難持諸佛喜歎。】

「此經難持若暫持者我則歡喜諸佛亦然如是之人
諸佛所歎。」

【明能持難持諸佛喜歎者如云諸佛興出世懸遠
值遇難正使出于世說是法復難能聽是法者斯
人亦復難譬如優曇華一切皆愛樂天人所希有
時時乃一出然此經是生靈之大本諸佛之眼目
群經之王祕密之藏有暫持者釋尊歡喜諸佛稱
嘉譬猶世子能承家業則父豈不歡喜如云我若
得子委付財物坦然快樂無復憂慮即其事也諸
佛所以稱歎者以無緣大慈本昔誓願其志一也。

△三明能持難持即成勝行。】

「是則勇猛是則精進是名持戒行頭陀者則為疾得
無上佛道能於來世讀持此經是真佛子住淳善地
佛滅度後能解其義是諸天人世間之眼於恐畏世
能須臾說一切天人皆應供養。」

【明能持難持成其勝行既有信教之心遵行此道
利將兼人其功勝矣文中亦蘊六度之義是則勇
猛者檀也精進者毗梨也持戒尸也頭陀禪也住
淳善者忍也能解其義者般若也是真佛子即大
心眾生也經云為求菩薩者說應六波羅蜜即其
事也能於來世者方今之時也以佛世為現世爾
於今叔世能弘此經則自然成就六度勝行普賢
觀云其有眾生晝夜六時禮十方佛誦大乘經思
第一義甚深空法一彈指頃除却百萬億阿僧祇
劫生死之罪行此行者是真佛子從諸佛生十方
諸佛及諸菩薩為其和尚是名具足菩薩戒不須
羯磨自然成就應受一切人天供養於恐畏世者
何也天竺名沙悖又經論正云颰陀葢賢劫之異
名耳能須臾說者毗曇論明一剎那為一念百二
十剎那為一怛剎那此名一瞬六十瞬為一息一
息名一羅婆三十羅婆名一摩睺羅摩睺羅此翻
須臾三十須臾為一晝夜一晝夜中計有六百三
十八萬剎那佛言劫波是長時剎那是短時其短
也譬猶二壯士斷一髮毛頃故得名也又僧祇律
云二十念為一瞬二十瞬為一彈指二十彈指名
一羅豫二十羅豫名一須臾以三十須臾成一晝
夜巳上總第四卷文畢。】

科註妙法蓮華經卷第六

科註玅法蓮華經卷第七
宋　柯山金谿棲雲沙門　守倫　註
明　玉谿菩提菴沙門　法濟　參訂
　　吳興瓶城居士　閔夢得　較刻

【△三釋提婆品二初申品目。】

「妙法蓮華經提婆達多品第十二」

【疏引寶唱經目云羅什法師於偽秦弘始間在草
堂寺譯此經二十八品命僧叡講之叡開為九轍
當時二十八品長安宮人請此品淹留在內江東
傳者止得二十七品梁有滿法師講經百徧於長
安燒身供養仍以此品安持品之前彼自私安未
聞天下陳有南嶽禪師以此品安寶塔之後續以
正法華勘之宛如符契故知二師深得經意提婆
達多者亦云達兜此翻天熱以其破僧出佛身血
教闍王縱醉象蹋佛拳華色尼死置毒十爪中傷
於佛其既行逆所以生時人天心熱從是得名此
約迹義若約本者以眾生煩惱故菩薩亦熱同其
病行而度脫之淨名云眾生病故我亦病斯之謂
也此品引古佛弘經得益證明宣化事跡不虗舉
往勸今使之流通。
△二釋經文二初明昔日達多
通經今釋迦成道二明今日文殊通經龍女成佛
初文又三初明往昔師弟持經之相二結會古今
三勸信初文又二初長行二偈頌初文又四初明
求法時節。】

「爾時佛告諸菩薩及天人四眾吾於過去無量劫中
求法華經無有懈倦。」

【△二正明求法二初明發願。】

「於多劫中常作國王發願求於無上菩提心不退轉。」

【△二明修行二初明欲滿檀那勤行布施。】

「為欲滿足六波羅蜜勤行布施心無悋惜象馬七珍
國城妻子奴婢僕從頭目髓腦身肉手足不惜軀命。」

【為欲滿足六波羅蜜者然菩薩之道願行相扶既
發大願必須修行言六波羅蜜者即是菩薩正行
之本故上文云為求菩薩者說應六波羅蜜勤行
布施即是檀那此翻布施者若內有信心外有福
田中有財物三者和合而運捨心能破慳貪是名
為檀然施有二種一財二法財施謂飲食衣服田
宅六畜奴婢珍寶一切巳之所有資身之具及以
妻子乃至身命皆屬財施故云捨身猶屬財施隨
有須者悉能施與皆名檀也法施者若從諸佛及
善知識聞說世出世間善法若從經論中自以觀
行力而能諦了以清淨心為人演說皆名法施若
菩薩以質直心行此二種皆名檀也波羅蜜者梵
語然諸經論所譯不同今略約三種一云事究竟
二名到彼岸三曰度無極謂菩薩修此六法能究
竟成就通別二種因果一切自行化他之事故云
事究竟也乘此六法能從二種生死此岸到二種
涅槃彼岸故名到彼岸又因此六法能度通別二
種事理諸法之曠遠故云度無極也菩薩於檀中
能具修五種心者是時布施名波羅蜜何等為五
一知施實相二起慈悲心三發願四迴向五具足
方便知施實相者謂能施所受中間財物三者皆
空也起大悲心者須知布施三法俱空名實相施
而常運慈悲心欲因此施拔一切苦與一切樂也
發願者冀因此施得成無上佛果不求人天二乘
果報也迴向者於所施時迴此功德向薩婆若海
普及一切羣生也具足方便者能於布施一法施
轉通達一切佛法徧修諸行也菩薩若能運此五
心隨有皆施因中說果亦名事究竟到彼岸而度
無極也。
△二明為滿般若推求妙法。】

「時世人民壽命無量為於法故捐捨國位委政太子
擊鼓宣令四方求法誰能為我說大乘者吾當終身
供給走使。」

【梵云般若此翻智慧謂照了一切諸法皆不可得
而能通達一切無礙也然智慧有三種一聲聞二
支佛三如來於聲聞中自有三種謂學及無學非
學非無學等乃至譬支佛智等如來智慧者菩薩
從初發心巳來行六波羅蜜破魔軍眾及諸煩惱
得一切智以成佛道乃至入無餘涅槃隨本願力
從是中間所有智慧總相別相一切盡知是名佛
智若菩薩以質直清淨心修此三種智慧者是名
般若波羅蜜仍於其中具五種心一者了智慧實
相非境非智心無所得而能徧學三乘智慧及一
切世間知見等餘者準上檀中記。
△三求得法師。】

「時有僊人來白王言我有大乘名妙法蓮華經若不
違我當為宣說。」

【△四受法奉行。】

「王聞仙言歡喜踊躍即隨仙人供給所須釆果汲水
拾薪設食乃至以身而作牀座身心無倦于時奉事
經於千歲為於法故精勤給侍令無所乏。」

【上文既云時世人民壽命無量此則如來往昔因
中修菩薩行動經無量微塵劫數至若投身飼虎
割肉濟鷹身為橋梁肉充魚米四攝同事靡所不
為作雪山童子以半偈而棄捨全身為世國君求
玅法而執勞千歲輕生重法報德酬恩棄高世至
貴之榮任下士極賤之職自非同高下齊聖凡一
賢愚泯彼此其孰能至於此故今道成覺滿彌歷
劫塵復露始因行難行之行規誘後進覩茲異跡
見賢思齊豈不慕效者哉。】

「爾時世尊欲重宣此義而說偈言。」

【△二偈頌五初頌求法時節。】

「我念過去劫為求大法故。」

【△二頌正明求法。】

「雖作世國王不貪五欲樂推鐘告四方誰有大法者
若為我解說身當為奴僕。」

【雖作世國王不貪五欲樂者不為色聲香味觸五
塵愛境之所籠絡也。
△三頌得說法師。】

「時有阿私仙來白於大王我有微妙法世間所希有
若能修行者吾當為汝說。」

【△四頌受法奉行。】

「時王聞仙言心生大喜悅即便隨仙人供給於所須
釆薪及果蓏隨時恭敬與情存妙法故身心無懈倦
普為諸眾生勤求於大法。」

【云菓蓏者木生有核名菓草生無核曰蓏。
△五頌
結證勸信。】

「亦不為巳身及以五欲樂故為大國王勤求獲此法
遂致得成佛今故為汝說。」

【△二結會古今二初正結會古今。】

「佛告諸比丘爾時王者則我身是時仙人者今提婆
達多是。」

【如文。
△二明師弟功德俱滿二初明弟子因報巳
滿三初明因滿。】

「由提婆達多善知識故令我具足六波羅蜜慈悲喜
捨。」

【善知識有三一外護二同行三教授止觀云夫外
護者不揀黑白但能營理所須如母養兒如虎𠾑
子調理得所是名外護善知識二同行者更相䇿
發不昏不散日有其新切磋琢磨同心齊志如乘
一船互相敬重如視世尊是名同行善知識三教
授者內外方便通塞妨障皆能決了善巧說法示
教利喜轉破人心是名教授善知識也具足六波
羅蜜者度義甚多如大論說捨依正名檀防止七
支名戒打罵不報名忍為事始終名精進四禪八
定名禪分地息諍名般若此就三藏明六度義又
引月藏經就第一義圓明六度其略云若行若坐
捨攀緣想是檀捨攀緣不息是尸於境界不生瘡
疣是羼不捨於離是精進於事心不放逸是禪於
諸法體性無生是般若等此舉初後大槩而巳又
於法界次第略引餘之四度陳之使披閱者知其
大綱二尸波羅蜜此云好善謂好行善道不自放
逸者也或受戒行善或不受戒行善皆名尸羅也
略說有二種一者在家二者出家在家尸羅謂三
歸五戒八戒是也出家尸羅謂沙彌沙彌尼十戒
式叉摩那尼六法戒比丘比丘尼具足戒乃至三
千威儀八萬律行也至若菩薩十重四十八輕則
通在家出家此名共戒也若菩薩以質直清淨心
住此二種尸羅中兼能具五種心而修習之此尸
羅名波羅蜜五者一知尸羅實相雖罪不可得而
好行善道不自放逸三羼提波羅蜜此云忍辱謂
內心能忍外所忍境故以名焉忍有二種一生忍
二法忍於生忍中仍有二種一於恭敬供養中能
忍受心不生著不起憍逸二於瞋罵陵害中不生
嫌恨怨惱故總名生忍也法忍亦二種一者非心
法謂寒熱風雨饑渴交煎老病死等二者生法謂
瞋恚憂愁疑悔淫欲驕慢諸邪見等菩薩於此二
法安然不動是名法忍四者毗梨耶此云精進謂
勤修善法不自放逸故得名也亦有二種一身二
心身者勤修善法行道禮誦講說勸導開蒙革頑
名身精進心者勤運善念心心相次令不斷絕名
心精進復次勤修施戒善法名身精進勤修忍辱
禪定智慧名心精進五者禪波羅蜜此云思惟修
謂一切攝心繫念學諸三昧皆名思惟修亦有二
種一世間二出世間一世禪謂根本四禪四無量
心四無色定等此是凡夫所行禪也二出世禪仍
有兩種一出世禪二出世上上禪出世者謂六妙
門十六特勝通明九想八念十想八背捨八勝處
十一切處練禪十四變化願智頂禪無諍三昧王
三昧師子奮迅超越三昧乃至三明六通如是等
類皆名出世禪亦名二乘共禪二出世上上禪者
謂自性等九種大禪首楞嚴等百八三昧諸佛不
動等一百二十三昧皆名出世上上禪亦名不共
禪謂不與凡夫二乘共也慈悲喜捨名四無量心
從境得名以所緣眾生無量故能緣之心亦隨境
無量故悉受無量心名一慈無量心者能與他樂
之心名之為慈心無瞋恨怨惱廣大無量徧滿十
方名慈無量心二悲無量心者能拔他苦之心名
之為悲心無瞋恨怨惱廣大無量徧滿十方名悲
無量心三喜無量心者慶他得樂生歡悅心名之
為喜心無瞋恨怨惱廣大無量徧滿十方名喜無
量心四捨無量心者若緣於他無憎無愛之心名
之為捨心無瞋恨怨惱廣大無量徧滿十方名捨
無量心此四亦名四無量定。
△二明果滿。】

「三十二相八十種好紫磨金色十力四無所畏四攝
法十八不共神通道力成等正覺廣度眾生。」

【三十二相者如來應化之身現此諸相以表法身
圓極眾德具備令見者愛敬知有勝德可崇所以
為天人中尊眾聖之王爾一足下安平如奩底二
足下千福輪相三手足指長勝餘人四手足柔輭
勝餘身分五手足指合縵網勝餘人六足跟滿好
七足趺高好與跟相稱八伊泥延鹿腨纖好九立
時手摩膝十陰藏如馬王十一身縱廣正等十二
一一毛孔青色柔輭十三毛向上青色右旋十四
金色光明其相微妙十五身光面各一丈十六皮
膚細滑不受塵垢不停蚊蚋十七手足肩項七處
豐滿十八兩腋下滿十九身上如師子二十身端
直二十一肩圓好二十二四十齒具足二十三齒
白齊蜜而根深二十四四牙最白而大二十五頰
車如師子王二十六咽中津液得味中上味二十
七舌大而薄覆面至髮際二十八梵音深遠如頻
伽聲二十九眼色如金精三十眼睫如牛王三十
一眉間毫相如兜羅綿三十二頂肉髻成八十種
好者在諸相間皆是色法同為莊嚴佛身顯發奇
妙但相總而好別也相若無好則不圓滿故輪王
釋梵皆亦有之以無好故相不微妙大聖以慈修
身感茲清淨奇妙相好也一無見頂相二鼻高孔
不現三眉如初月紺瑠璃色四耳輪輻相埵成五
身堅實如那羅延六骨際如鈎鎻七身一時迴如
象王八行時足離地四寸而印紋現九爪如赤銅
色薄而細澤十膝骨豎著圓好十一身清潔十二
身柔輭十三身不曲十四指纖圓十五指紋藏覆
十六脈不現十七踝不現十八身圓十九身自持
不逶迤二十身滿足二十一威儀備足二十二容
貌圓滿二十三住處安然無能動者二十四威振
一切二十五一切樂觀二十六面不長大二十七
正容貌不撓色二十八面圓滿足二十九脣如頻
婆果三十言音深遠三十一臍深圓好三十二毛
右旋三十三手足滿三十四手足如意三十五手
紋明直三十六手紋長三十七手紋不斷三十八
一切惡心眾生見者和悅三十九面廣姝好四十
面如淨滿月四十一隨眾生意和悅與語四十二
毛孔出香氣四十三口出無上香四十四儀容如
師子四十五進止如象王四十六行法如鵝王四
十七頭如摩那陀果四十八一切聲分具足四十
九四牙白利五十舌色赤五十一舌薄五十二色
紅色五十三毛柔輭淨五十四眼廣長五十五孔
門具足五十六手足赤白如蓮華色五十七臍不
出五十八腹不現五十九細腹六十身不傾動六
十一身持重六十二其身大六十三其身長六十
四手足輭淨滑澤六十五身光四圍各一丈六十
六光照身而行六十七等視眾生六十八不輕眾
生六十九隨眾生音聲不增不減七十說法不著
七十一隨眾生語言而說法七十二發音報眾聲
七十三次第有因緣說法七十四一切眾生不能
盡觀相七十五觀者無厭足七十六髮長好七十
七髮不亂七十八髮旋好七十九髮如青珠八十
手足有德相又坐禪三昧經云胷在德字手足有
吉字有經云胷有卍字推此相好者皆由因修六
度萬行而為本也紫磨者金之最良者也十力者
一是處非處力佛知一切羣生因緣果報定相如
華詶果必得不失故云善不失善報為惡自招殃
即其事也二業力佛知一切有情三世所造業因
三定力佛知一切諸禪解脫三昧垢淨分別等相
四根力佛知有情諸根利鈍上中下等五欲力佛
知有情種種樂欲不同六性力佛知世間種種性
如實徧知七至處道力佛知一切道之所趣八宿
命力佛知種種宿命共相因緣一世二世乃至百
千萬劫我在彼中姓名飲食苦樂升沈壽命修短
皆悉徧知九天眼力佛天眼清淨過於人眼見諸
有情生時死時上下好醜生善處惡處皆悉知之
十漏盡力佛諸漏盡故自知生盡不作後有是十
佛悉徧知無能壞無能勝故名為力也四無所畏
者以如來十力之智內充決定明了故外緣初無
恐懼此四通稱無畏者於八眾之中廣說自他智
斷決定無失故無纖微恐怖之相一者一切智無
所畏佛自誠言我是一切正智人若沙門婆羅門
若天魔梵及餘眾等如實言是法不知乃至不見
者是微有畏相以是義故我得安隱如牛王善哮
吼如師子王故名無畏二者漏盡無所畏佛自誠
言我一切漏巳盡三說障道無所畏佛自誠言我
說障法能障道果四說盡苦道無所畏佛自誠言
我說聖道能出世間依而行之能盡諸苦說此四
義皆悉決定無能過者故云無所畏也四攝者大
士善巧接引之要術隨羣情之嗜好因而誘之致
彼向往如水就下物既親附爾乃化之如云先以
欲鉤牽後令入佛道是也一者布施攝謂以財法
二施隨彼堪任皆給與之其既蒙恩則生親附二
愛語攝善言誘引安慰啟迪使彼有情心生愛樂
三利行攝菩薩隨起身口意行能令一切各霑其
利四同事攝觀根設化隨其樂欲分形散影和光
隨塵同彼事業先同後異革彼業因使進道果十
八不共法者此是諸佛極地之法不與凡夫二乘
諸大菩薩共有故得名也一者身無失如來無量
劫來以戒定慧慈悲熏修其身功德滿足煩惱永
盡所有身業隨智慧行故無失也二口無失義與
身同三念無失佛四念處長時善修諸深禪定心
不散亂四無異想佛等觀有情住一子地如雨均
霑如日普照五無不定心如云那伽常在定無有
不定時六無不知巳捨佛於一切法悉皆炤知窮
理盡性爾乃方捨七欲無減佛知善法恩故雖具
足眾善而欲心不休故云如來不棄穿針之福譬
彼輪王寶馬雖於一日歷四天下意猶未滿八精
進無減佛身心二種精進皆巳滿足而度生攝物
之心未嘗休止九念無減佛於三世諸佛智慧相
應故也十慧無減佛得一切智慧十力四無畏四
無礙智成就圓極故也十一解脫無減有二種一
有為謂無漏智慧相應解脫二無為謂一切煩惱
永盡無餘十二解脫知見無減佛於一切解脫中
知見了了分明所謂有為無為不思議無礙等諸
解脫道分別堅固靡所不知十三一切身業隨智
慧行佛先知巳然後起一切行故隨處現身無非
利物十四一切口業隨智慧行十五一切意業隨
智慧行此二種準身業說十六智慧知過去無礙
佛智照知盡過去際所有一切情與無情皆悉洞
了十七智慧知未來世無礙照知未來際若有情
暨無情皆悉無礙十八智慧知現在世無礙然三
十二相十八不共等今則欲曉初機故引而申之。

△三結證由通經者益。】

「皆因提婆達多善知識故。」

【△二明法師妙果當成三初正明果成。】

「告諸四眾提婆達多却後過無量劫當得成佛號曰
天王如來應供正徧知明行足善逝世間解無上士
調御丈夫天人師佛世尊世界名天道。」

【芬陀利經云調達作佛號提和羅耶漢言天王國
名提和越漢言天道。
△二明化度。】

「時天王佛住世二十中劫廣為眾生說於妙法恒河
沙眾生得阿羅漢果無量眾生發緣覺心恒河沙眾
生發無上道心得無生忍至不退轉。」

【△三滅後利益。】

「時天王佛般涅槃後正法住世二十中劫全身舍利
起七寶塔高六十由旬縱廣四十由旬諸天人民悉
以雜華末香燒香塗香衣服瓔珞幢幡寶葢伎樂歌
頌禮拜供養七寶妙塔無量眾生得阿羅漢果無量
眾生悟辟支佛不可思議眾生發菩提心至不退轉。」

【△三勸信。】

「佛告諸比丘未來世中若有善男子善女人聞妙法
華經提婆達多品淨心信敬不生疑惑者不墮地獄
餓鬼畜生生十方佛前所生之處常聞此經若生人
天中受勝妙樂若在佛前蓮華化生。」

【蓮華化生者胎經云蓮華生者非胎卵溼化之化
生非化而言化實不如四生中化生也請觀音云
蓮華化生為父母無量壽云處華臺久者為胎生
實非胎生也例蓮華生亦稱溼卵而非溼卵蓮華
化生非胎卵溼化之化者良以淨業圓成仍依願
力托識蓮胎既非無明妄業為因又非父母貪愛
為緣遂寄蓮胎而有此質義如化生也不同四生
中化者以彼化生雖不由胎卵亦是妄業交感彼
以自業為因順世五行為緣自空無中而有形質
此業力變化者也故與蓮華化生其理則遠處華
臺為胎生者此望上品即獲見佛初無逗遛今既
經久義如胎生既無世間胎獄之苦故云非也例
蓮華生亦稱溼卵而非等者此則華既依水義如
溼也其華經劫含而未敷義如卵也彼處華內樂
勝天宮顧其優劣日劫相倍豈得同耶又大寶積
云菩薩成就八法於諸佛前蓮華化生一者乃至
失命不說他過二者化人令歸三寶三者安置一
切於菩提心四者梵行不染五者造佛形像安華
座上六者能除眾生憂惱七者於貢高人常自謙
下八者不惱他人。
△二明今日文殊通經龍女成
佛二初明文殊通經五初明智積請退。】

「於時下方多寶世尊所從菩薩名曰智積白多寶佛
當還本土。」

【芬陀利經云下方佛所從菩薩名般若拘羅漢言
智積智積謂多寶為證經故出勸物流通既訖是
故請還。
△二釋尊止之。】

「釋迦牟尼佛告智積曰善男子且待須臾此有菩薩
名文殊師利可與相見論說妙法可還本土。」

【明釋尊止之令待通經利益之證釋尊止之者雖
迹門事訖本門未彰故託在文殊以留多寶佛之
密意非菩薩所知。
△三文殊尋來。】

「爾時文殊師利坐千葉蓮華大如車輪俱來菩薩亦
坐寶蓮華從於大海娑竭羅龍宮自然涌出住虗空
中詣靈鷲山從蓮華下至於佛所頭面敬禮二世尊
足修敬巳畢往智積所共相慰問却坐一面。」

【尋來者繼便之謂千葉蓮者大論云華有三品人
間者數十葉天華百葉菩薩千葉娑竭者亦云娑
伽此云鹹海龍依此住從海得名却坐者却即退
也。
△四智積問所化幾何。】

「智積菩薩問文殊師利仁往龍宮所化眾生其數幾
何。」

【△五文殊答七初答利益甚眾。】

「文殊師利言其數無量不可稱計非口所宣非心所
測且待須臾自當證知。」

【△二蒙益集證。】

「所言未竟無數菩薩坐寶蓮華從海涌出詣靈鷲山
住在虗空。」

【△三皆是文殊所化。】

「此諸菩薩皆是文殊師利之所化度具菩薩行皆共
論說六波羅蜜。」

【△四本聲聞人先稟權教。】

「本聲聞人在虗空中說聲聞行。」

【本聲聞人先稟權教住二乘道者芬陀利經云其
池即時涌華本發菩薩心其華在空中說摩訶衍
事本發聲聞心者華在空中但說斷生死事。
△五
今聞實教悉住大乘。】

「今皆修行大乘空義。」

【△六文殊結益。】

「文殊師利謂智積曰於海教化其事如此。

爾時智積菩薩以偈讚曰。」

【△七智積偈讚。】

「大智德勇健化度無量眾今此諸大會及我皆巳見
演暢實相義開闡一乘法廣導諸眾生令速成菩提。」

【△二明龍女利益九初明文殊自敘。】

「文殊師利言我於海中唯常宣說玅法華經。」

【△二智積問。】

「智積菩薩問文殊師利言此經甚深微妙諸經中寶
世所希有頗有眾生勤加精進修行此經速得佛不。」

【△三文殊答。】

「文殊師利言有娑竭羅龍王女年始八歲智慧利根
善知眾生諸根行業得陀羅尼諸佛所說甚深祕藏
悉能受持深入禪定了達諸法於剎那頃發菩提心
得不退轉辯才無礙慈念眾生猶如赤子功德具足
心念口演微妙廣大慈悲仁讓志意和雅能至菩提。」

【△四智積執別教為疑。】

「智積菩薩言我見釋迦如來於無量劫難行苦行積
功累德求菩提道未曾止息觀三千大千世界乃至
無有如芥子許非是菩薩捨身命處為眾生故然後
乃得成菩提道不信此女於須臾頃便成正覺。」

【△五龍女明以圓釋疑二初經家敘現申敬。】

「言論未訖時龍王女忽現於前頭面禮敬却住一面
以偈讚曰。」

【即慶喜尊者結集敘當時事也然偈有二種謂重
頌孤起今頌即孤起也謂孤然特起也。
△二偈頌
三初明持經得解。】

「深達罪福相徧照於十方。」

【深達者深達無罪福入一實相名為深達十方即
十法界也同以實慧朗之故言徧照。
△二明成就
二身。】

「微妙淨法身具相三十二以八十種好用莊嚴法身
天人所戴仰龍神咸恭敬一切眾生類無不宗奉者。」

【具相三十二者深得法身之理即備相好如大品
明欲得一切法當學般若如得如意珠也二乘但
得空空無相好也然引大品者以彼經平等大慧
即今經一實相理名異義同故引為證欲得一切
法者謂權巧應用相好等也令顯達實相平等大
慧之體即依體起用具三十二相也二乘即證偏
空空不具法故無相用既達理本則無施不可故
譬獲如意珠隨人願欲雨寶穰穰者也。
△三引佛
為證。】

「又聞成菩提唯佛當證知我闡大乘教度脫苦眾生。」

【△六身子挾三藏權難二初總難信。】

「時舍利弗語龍女言汝謂不久得無上道是事難信
所以者何女身垢穢非是法器云何能得無上菩提
佛道懸曠經無量劫勤苦積行具修諸度然後乃成。」

【此從時舍利弗語龍女言止是事難信者即標也
自所以者何下即釋出難信意。
△二釋出五礙。】

「又女人身猶有五障一者不得作梵天王二者帝釋
三者魔王四者轉輪聖王五者佛身云何女身速得
成佛。」

【五礙即五障女身由此致有留礙障難梵王即初
禪天主釋稱梵王道謂玉帝其實一人兩號各從
其教彼宗所譚止齊九天九天以外了無所聞葢
彼天有語言覺觀能施號令所以諸佛說法得梵
王前導天帝後隨帝釋即忉利天主住善見宮統
王三十二天者也魔王即無想天主或別有所化
徒黨為彼眾所君淨名云有力大魔皆地住菩薩
證不思議解脫法門示邪顯正匡持佛運輪王有
四不能盡舉且以金輪王王四天下為號耳佛身
則分果具該也。
△七龍女以一實除疑二初獻珠
表得圓解。】

「爾時龍女有一寶珠價直三千大千世界持以上佛
佛即受之龍女謂智積菩薩尊者舍利弗言我獻寶
珠世尊納受是事疾不答言甚疾女言以汝神力觀
我成佛復速於此。」

【此龍女現成明證亦云以一實除疑然二義相由
其理一均獻珠表正得圓解圓珠表修得圓因奉
佛是將因尅果佛受疾者表獲果速也此即一念
坐道場成佛不虗也。
△二正示因圓果滿。】

「當時眾會皆見龍女忽然之間變成男子具菩薩行
即往南方無垢世界坐寶蓮華成等正覺三十二相
八十種好普為十方一切眾生演說妙法。」

【胎經云魔梵釋女皆不捨身不受身悉於現身得
成佛故偈言法性如大海不說有是非凡夫賢聖
人平等無高下唯在心垢滅取證如反掌。
△八時
眾聞見得益二初正明見聞。】

「爾時娑婆世界菩薩聲聞天龍八部人與非人皆遙
見彼龍女成佛普為時會人天說法。」

【△二人天歡喜。】

「心大歡喜悉遙敬禮無量眾生聞法解悟得不退轉
無量眾生得受道記無垢世界六反震動娑婆世界
三千眾生住不退地三千眾生發菩提心而得受記。」

【彼此蒙益南方緣熟宜以八相成道此土緣薄秪
以龍女教化此是權巧之力得一身一切身普現
色身三昧者也。
△九智積身子默然信受。】

「智積菩薩及舍利弗一切眾會默然信受。」

【聞見既資於目擊信敬即獲於除疑喜兼天人益
均彼此。】

【△四釋持品二初申品目。】

「玅法蓮華經勸持品第十三」

【二萬菩薩奉命弘經故名持品重勸八十萬億那
由他弘經故名勸持品問何故爾答二萬是法師
品初別命之數故奉旨受持八十萬億那由他等
前無別命止是通覓今佛眼視令其發誓此土通
經然通經證驗深重佛意殷勤所以蒙勸而弘故
有二意。
△二釋經文二初明受持三初二萬菩薩
奉命此土弘經。】

「爾時藥王菩薩摩訶薩及大樂說菩薩摩訶薩與二
萬菩薩眷屬俱皆於佛前作是誓言惟願世尊不以
為慮我等於佛滅後當奉持讀誦說此經典後惡世
眾生善根轉少多增上慢貪利供養增不善根遠離
解脫雖難可教化我等當起大忍力讀誦此經持說
書寫種種供養不惜身命。」

【此明二萬菩薩奉命此土弘經也所以對佛發深
重願起大忍力竭誠弘傳刻志流通葢以惡世法
弱魔強自恃矜高障他勝業自非被忍辱鎧踞法
空牀則何以處之故涅槃經云過去之世佛日未
出我於爾時為婆羅門修菩薩行周徧求索大乘
經典住雪山中思惟坐禪時釋提桓因心大驚怪
要當往試即變其身作羅剎像去彼不遠其聲清
雅宣過去佛所說半偈諸行無常是生滅法聞是
半偈心生歡喜即從坐起四向顧望向所聞法誰
之所說乃見羅剎向前而言善哉大士汝於何處
得是過去離怖畏者所說半偈即便答言如我今
者不食之來巳經多日心亂䆿語耳尋便告言汝
所食者為是何物答言我所食者人之暖肉熱血
也汝但具足說是半偈我當以身奉施於汝復告
之曰誰當信汝為八字故而捨全身答如我說者
天當為證彼既說巳爾時童子尋便勇往樹木嵓
巒在在處處悉巳書之轉令流布既而復到其前
從高樹枝舉身投地爾時天雨寶華從空而下地
搖六動空聲讚言如汝今者是真修行菩薩行者
用是天樂鳴空咸共讚歎覩未曾有羅剎即時復
天帝形。
△二五百八千聲聞發誓化國流通。】

「爾時眾中五百阿羅漢得受記者白佛言世尊我等
亦自誓願於異國土廣說此經復有學無學八千人
得受記者從座而起合掌向佛作是誓言世尊我等
亦當於他國土廣說此經所以者何是娑婆國中人
多弊惡懷增上慢功德淺薄瞋濁諂曲心不實故。」

【問此諸聲聞巳成大士何故不能此土弘經答為
引初心始行菩薩未能惡世苦行通經復欲發起
如來開於安樂行品也。
△二諸尼請記四初摩訶
波闍波提請記二初請。】

「爾時佛姨母摩訶波闍波提比丘尼與學無學比丘
尼六千人俱從座而起一心合掌瞻仰尊顏目不暫
捨。」

【姨母者本行集云天臂城中有長者名曰善覺有
八女時淨飯昆季四人各納二女以為妃而淨飯
二妃即摩耶暨愛道也摩耶既誕太子纔七日巳
即便命終生忉利天愛道是姨故云姨母。
△二記。】

「於時世尊告憍曇彌何故憂色而視如來汝心將無
謂我不說汝名授阿耨多羅三藐三菩提記耶憍曇
彌我先總說一切聲聞皆巳授記今汝欲知記者將
來之世當於六萬八千億諸佛法中為大法師及六
千學無學比丘尼俱為法師汝如是漸漸具菩薩道
當得作佛號一切眾生喜見如來應供正徧知明行
足善逝世間解無上士調御丈夫天人師佛世尊憍
曇彌是一切眾生喜見佛及六千菩薩轉次授記得
阿耨多羅三藐三菩提。」

【△二耶輸陀羅比丘尼二初請。】

「爾時羅睺羅母耶輸陀羅比丘尼作是念世尊於授
記中獨不說我名。」

【△二記。】

「佛告耶輸陀羅汝於來世百千萬億諸佛法中修菩
薩行為大法師漸具佛道於善國中當得作佛號具
足千萬光相如來應供正徧知明行足善逝世間解
無上士調御丈夫天人師佛世尊佛壽無量阿僧祇劫。」

【△三諸尼領解。】

「爾時摩訶波闍波提比丘尼及耶輸陀羅比丘尼并
其眷屬皆大歡喜得未曾有即於佛前而說偈言。

世尊導師安隱天人我等聞記心安具足。」

【△四諸尼發願。】

「諸比丘尼說是偈巳白佛言世尊我等亦能於他方
國廣宣此經。」

【巳上總明受持。
△二明勸持二初長行五初明佛
眼視。】

「爾時世尊視八十萬億那由他諸菩薩摩訶薩。」

【眼視默勸而不告言者上來雖不別命諸菩薩而
如來巳舉持經功德深厚引證分明又多寶分身
遠來勸發此之殷勤事義巳足有欲應命宜即發
誓無煩復言又將護聲聞他方弘經之願故不稱
揚此土弘經之事也。
△二菩薩請告。】

「是諸菩薩皆是阿惟越致轉不退法輪得諸陀羅尼
即從座起至於佛前一心合掌而作是念若世尊告
敕我等持說此經者當如佛教廣宣斯法。」

【△三明佛默然。】

「復作是念佛今默然不見告勅我當云何。」

【△四菩薩知意。】

「時諸菩薩敬順佛意并欲自滿本願。」

【△五發誓通經。】

「便於佛前作師子吼而發誓言世尊我等於如來滅
後周旋往返十方世界能令眾生書寫此經受持讀
誦解說其義如法修行正憶念皆是佛之威力唯願
世尊在於他方遙見守護。

即時諸菩薩俱同發聲而說偈言。」

【△二偈頌四初明被忍衣弘經三初總論時節以
明著衣。】

「惟願不為慮於佛滅度後恐怖惡世中我等當廣說。」

【此一行總明時節。
△二別明所忍之境三初通明
邪見人。】

「有諸無智人惡口罵詈等及加刀杖者我等皆當忍。」

【此兩行初通明邪人即俗眾也。
△二明道門增上
慢者。】

「惡世中比丘邪智心諂曲未得謂為得我慢心充滿。」

【次一行明道門即增上慢未得謂得未證謂證也。

△三明僭聖增上慢者。】

「或有阿練若納衣在空閒自謂行真道輕賤人間者
貪著利養故與白衣說法為世所恭敬如六通羅漢
是人懷惡心常念世俗事假名阿練若好出我等過
而作如是言此諸比丘等為貪利養故說外道論議
自作此經典誑惑世間人為求名聞故分別於是經
常在大眾中欲毀我等故向國王大臣婆羅門居士
及餘比丘眾誹謗說我惡謂是邪見人說外道論議。」

【巳上七行明僣聖增上慢中阿含第六云阿蘭若
此翻無事頭陀此翻抖擻寶雲經云阿練兒處記
云阿無也蘭若名諍文中云事有事故諍經云住
阿蘭若者不與世諍不近不遠便於乞食有樹陰
多華果足淨水無難事不險阻易登陟獨無侶誦
所聞有王臣長者等來尋詣之應作是言善來善
來若至住處應喚令坐彼若不坐勿獨自坐若不
就鄙座應種種安慰為其說法若不樂廣說應為
略說等若不爾者非蘭若行凡居蘭若為調煩惱
或自舉蔑他非無諍行。
△三總示著衣意。】

「我等敬佛故悉忍是諸惡為斯所輕言汝等皆是佛
如此輕慢言皆當忍受之濁劫惡世中多有諸恐怖
惡鬼入其身罵詈毀辱我我等敬信佛當著忍辱鎧
為說是經故忍此諸難事我不愛身命但惜無上道
我等於來世護持佛所囑世尊自當知濁世惡比丘
不知佛方便隨宜所說法惡口而顰蹙數數見擯出
遠離於塔寺如是等眾惡念佛告勑故皆當忍是事。」

【此七行明著衣意如法師品中三軌弘經以柔和
忍辱而為衣者即其意也。
△二入室弘經。】

「諸聚落城邑其有求法者我皆到其所說佛所囑法。」

【此三行各一意初明入室即是慈悲為室隨緣赴
感故云我皆到其所也。
△三坐座弘經。】

「我是世尊使處眾無所畏我當善說法願佛安隱住。」

【次云處眾無所畏即是法空為座。
△四總結請知。】

「我於世尊前諸來十方佛發如是誓言佛自知我心。」

【三結請。】

【△五釋安樂行品二初由品目。】

「妙法蓮華經安樂行品第十四」

【釋此品為三謂依事附文法門三也事者身無危
險故安心無憂惱故樂既而身安心樂故能進行
也附文者著如來衣則法身安入如來室則解脫
心樂坐如來座則般若導行而進此附上品文釋
也住忍辱地故身安而不卒暴故心樂觀諸法實
相故行進此附當品文釋也法門者安名不動樂
名無受行名無行不動者六道生死二乘涅槃所
不能動既不緣二邊則身無動搖上文云身體及
手足靜然安不動其心常憺怕未曾有散亂則安
住不動如須彌頂常住不動法門也樂者不受三
昧廣大之用不受凡夫之五受乃至圓教中五受
生見亦皆不受有受則有苦無受則無苦無苦無
樂乃名大樂無行者若有所受即有所行無受則
無所行不行凡夫行不行賢聖行故言無行而行
中道是故多行即法門也。
△二釋經文二初問二
初歎前品深行菩薩能如此弘經。】

「爾時文殊師利法王子菩薩摩訶薩白佛言世尊是
諸菩薩甚為難有敬順佛故發大誓願於後惡世護
持讀說是法華經。」

【△二問淺行菩薩云何惡世宣說是經。】

「世尊菩薩摩訶薩於後惡世云何能說是經。」

【△二答三初標四行章門二解釋修行方法三總
明行成之相今初。】

「佛告文殊師利若菩薩摩訶薩於後惡世欲說是經
當安住四法。」

【△二解釋修行方法四初身安樂行二口安樂行
三意安樂行四誓願安樂行初文又二初長行二
初標行近。】

「一者安住菩薩行處親近處能為眾生演說是經。」

【△二釋行近二初釋行處。】

「文殊師利云何名菩薩摩訶薩行處若菩薩摩訶薩
住忍辱地柔和善順而不卒暴心亦不驚又復於法
無所行而觀諸法如實相亦不行不分別是名菩薩
摩訶薩行處。」

【今約三法明行處一直緣一諦一諦為一切所歸
為一切作本而徧無分別一切所歸者即忍辱地
也地即中道以諸法歸之故名為地眾行休息故
名忍辱此即行不行之行也為一切作本者如萬
物得地而生眾行得理而成若得理本則在剛能
柔在逆能順在暴能治在驚能安無量功德從中
道地生地無所生而生功德徧無分別者則不分
別不行與行差別之相故云又復不行不分別等
也即是非行非不行二約二法者即生法二忍三
約三法者即不思議三諦也住忍辱地者總論三
諦如有地可據方能忍辱柔和善順者善順真諦
能忍虗妄見愛寒熱等故言善順也而不卒暴心
不驚者安於俗諦忍眾根緣稱適機宜故云不卒
暴能體忍違從故心不驚也於法無所行等者即
安中諦能忍二邊故云無所行也正住中道故云
觀實相亦不得中實故云不分別此則據三諦之
地名處忍五住之辱名行行亦為三謂止行即行
不行觀行即非行非不行慈悲行即不行行合上
衣座室等是為約三法明行處以辨弘經方軌也。

△二釋近處三初即遠論近十初遠豪勢。】

「云何名菩薩摩訶薩親近處菩薩摩訶薩不親近國
王王子大臣官長。」

【此下釋近處明遠十惱亂乃即遠而論近亦是附
戒門助觀也但上直緣理住忍辱地今戒門廣出
眾辱之緣應修遠離不同凡夫刀杖自防亦非二
乘棄捨不觀但以正慧而遠離之此則即遠論近
故云親近處也且初遠豪勢者以不親國王等記
云恐人恃附為失正道故初似小益久則大損。
△
二遠邪人法。】

「不親近諸外道梵志犍子等及造世俗文筆讚詠外
書及路伽耶陀逆路伽耶陀者。」

【次第二遠邪人法者謂若人染邪法迷於正理但
正觀未成切須防斷也不稟內教故名外道梵志
即婆羅門此云淨行其在家以事梵天名為梵志
若出家外道則通名尼犍尼犍此云離繫文筆者
文謂歌詩之流筆謂銘賦之類讚詠者顯德謂之
讚寄情謂之詠路伽耶此云惡論亦云破論逆路
者逆君父之論又路伽耶名善論亦名師破弟子
逆路伽耶名惡論亦名弟子破師。
△三遠兇險戲。】

「亦不親近諸有兇戲相扠相撲及那羅等種種變現
之戲。」

【次第三遠兇戲者若相扠相撲即兇戲也那羅此
云力即是捔力戲亦是設筋力戲又疏云那羅延
者上伎戲亦云形𦘕其身作變異相又云緣橦擲
倒之類也記云近兇戲者恐散逸故扠(初佳切)打也
撲(音雹又普卜切)挨也小擊也。
△四遠旃陀羅。】

「又不親近旃陀羅及畜豬羊雞狗畋獵漁捕諸惡律
儀如是人等或時來者則為說法無所希望。」

【次第四遠旃陀羅者旃陀羅此云屠者又云嚴熾
謂以熾然惡業而自嚴飾也若親近之者令人無
慈畜養猪羊雞狗畋漁獵捕者此等皆有殺害之
心名惡律儀如是人來當為善巧說法回其殺害
之心不可有於希望之意畋獵者為田除害名畋
獵即捷之名白虎通云四時之畋總名為獵畋通
作佃易曰以佃以漁註云取獸曰畋取魚曰漁。
△
五遠二乘眾。】

「又不親近求聲聞比丘比丘尼優婆塞優婆夷亦不
問訊若於房中若經行處若在講堂中不共住止或
時來者隨宜說法無所希求。」

【次第五遠二乘眾者以彼二乘但專自利少能益
他不慕菩提勝業故須遠離也。
△六遠欲想。】

「文殊師利又菩薩摩訶薩不應於女人身取能生欲
想相而為說法亦不樂見若入他家不與小女處女
寡女等共語。」

【次第六遠欲想者欲想則能殺害菩提心故處女
者居處在家未嫁之女也寡女即無夫者。
△七遠
不男。】

「亦復不近五種不男之人以為親厚。」

【次第七遠不男記云不男壞亂菩提志故具有五
不男者謂生劇妬變半生者從生以來便無男根
劇者以刀去勢妬者因見他婬方有妬心婬欲即
起變者今生變作半者半月能男半月不能男也
亦有五種不女謂螺筋鼓角脈又不男者彼名般
吒此翻黃門黃門者有男女形不能男女事。
△八
遠危害。】

「不獨入他家若有因緣須獨入時但一心念佛。」

【次第八遠危害者記云危害難處不合入故。
△九
遠譏嫌。】

「若為女人說法不露齒笑不現胸臆乃至為法猶不
親厚況復餘事。」

【次第九遠譏嫌者若露齒笑現胸臆增他不善之
心為女說法當避譏嫌尚不宜親厚況復餘之事
乎。
△十遠畜養。】

「不樂畜年少弟子沙彌小兒亦不樂與同師。」

【次第十遠畜養者葢畜養小兒妨修正業故須遠
之從初遠豪勢至此遠畜養此十種惱亂分為二
邊九是生死一是涅槃二俱遠離即寂滅之異名
耳如是十法諸教皆然但不近二乘與諸教小異
葢今是圓教行者弘通大乘獨妙之經故須遠離
聲聞獨覺小乘之人也。
△二即近論近。】

「常好坐禪在於閑處修攝其心文殊師利是名初親
近處。」

【既能遠離向來十種過患則進道之策矣宜於閒
處攝心修定既閒居靜處遠諸喧煩塵既不生根
無所偶政可牧心內炤故云修攝其心也。
△三即
非近非近論近三初總標境智。】

「復次菩薩摩訶薩觀一切法空。」

【觀者中道觀智也一切法者十法界境也若單論
智則智無所觀故舉一切法以顯皆空也。
△二別
釋境智。】

「如實相不顛倒不動不退不轉如虗空無所有性一
切語言道斷不生不出不起無名無相實無所有無
量無邊無礙無障。」

【如實相者謂二邊三諦無一異名如非七方便名
實以實為相故名如實相不顛倒者無八倒也不
動者不為二死所動也不退者心心寂滅流入薩
婆若海也不轉者不如凡夫轉生死不如二乘轉
凡聖也如虗空者但有名字名字不可得中道觀
智亦但有名字亦求不可得無所有性者無自他
共無因等性也一切語言道斷者不可思議也不
生者惑智理皆不生也不出者如來所治畢竟不
復發也不起者諸方便皆寂滅也無名者名不能
名無相者相不能相無所有者無二邊之有無量
者非數法也無邊者無方所也無礙無障者徧一
切處也又觀一切法空如實相者標其觀體也從
不顛倒去九句釋觀相不為二邊八倒所動名不
倒不動也不墮二乘凡夫二地名不退不轉也此
二句明智用理非未來故不生非過去故不出非
現在故不起釋論五十一云如虗空無入無出無
住相等攝大乘亦爾無未來入處無過去出處無
現在住處第四十三云因邊不起名不出緣邊不
起名不生此其證也。
△三結成。】

「但以因緣有從顛倒生故說常樂觀如是法相是名
菩薩摩訶薩第二親近處。」

【上直明中道觀慧今明雙照二邊理性畢竟清淨
如上所說非解非惑而從惑因緣生生死從解因
緣生涅槃又因緣有者有於涅槃也從顛倒生者
生於生死也此則雙照意顯常樂觀如是法相者
即三諦等法也又但以因緣有從顛倒生者結不
思議三諦境也故說者不思議教也常樂觀者結
不思議三觀也。】

「爾時世尊欲重宣此義而說偈言。」

【△二偈頌三初頌標章。】

「若有菩薩於後惡世無怖畏心欲說是經。」

【頌上欲說是經當安住四法由住忍地心不驚怖
故云無怖畏心。
○然下偈頌長行行近別釋偈中
合頌開合互現也。
△二頌修行二初頌事遠近。】

「應入行處及親近處常離國王及國王子大臣官長
兇險戲者及旃陀羅外道梵志亦不親近增上慢人
貪著小乘三藏學者破戒比丘名字羅漢及比丘尼
好戲笑者深著五欲求現滅度諸優婆夷皆勿親近
若是人等以好心來到菩薩所為聞佛道菩薩則以
無所畏心不懷希望而為說法寡女處女及諸不男
皆勿親近以為親厚亦莫親近屠兒魁膾畋獵漁捕
為利殺害販肉自活衒賣女色如是之人皆勿親近
兇險相撲種種嬉戲諸淫女等盡勿親近莫獨屏處
為女說法若說法時無得戲笑入里乞食將一比丘
若無比丘一心念佛是則名為行處近處以此二處
能安樂說。」

【此十四行頌事遠近上長行中有十種遠離今頌
略不次第在文可見亦是頌人空行處取意兼頌
近處三意故偈云是則名為行處近處常離國王
者故佛云比丘親近國王有十非法一陰謀王命
二王誅大臣三典藏亡寶四宮人懷妊五王身中
毒六大臣諍競七二國交兵八王悋不施民九歛
民物十多疾疫謂比丘行呪有此十事一切臣民
謂是比丘所作作此謗比丘即謗法亦謗佛故佛
不令親近外道梵志得摩隥伽云初一人名梵天
造一韋陀次名白淨變一為四一名讚誦韋陀二
名祭祀三名歌詠四名禳災一一各有三十二萬
偈合成一百二十八萬偈有一千七百卷次名弗
沙有二十五弟子各於一韋陀能廣分別遂有二
十五韋陀次有人名鸚鵡變一韋陀為十八次有
人名善道有二十一弟子變為二十一韋陀如是
展轉變為千二百六韋陀也毗陀論此云智論婆
耶婆造凡四種一信力毗陀明事火滅罪二耶受
毗陀明供養婆羅門得福三婆摩毗陀明和合二
國四阿陀婆毗陀明鬬戰讀此四論自稱一切智
人毗伽羅此名記論婆尼尼造明種種經書并諸
雜語衛世師論優留佉造此翻最勝出世八百年
明六諦迦毗羅此翻黃頭亦名龜種造論名僧佉
僧佉此云無頂因人名論故言迦毗羅說二十五
諦貪著小乘三藏學者佛在波羅奈最初為五人
說契經修多羅藏佛在羅閱祇最初為須那提說
毗尼藏佛在毗舍離獼猴池最初為䟦耆子說阿
毗曇藏五百羅漢初夜集阿毗曇藏相續解脫經
以此為三藏學也深著五欲欲相者四天下人龍
須輪四天王皆根相到忉利天以風為事夜摩天
相近為事兜率相牽為事化樂天相視為事他化
自在天心念為事上天皆離欲寡女處女者阿難
問佛如來滅後見女人云何佛言勿與相見設見
勿共語設共語當專心念佛入里乞食者雜阿含
云有一羊往糞聚飽食還群貢高謂我得好食比
丘亦如是得四事巳起染著欲想不知出要設不
得恒生想設得向諸比丘貢高毀蔑他人我能得
彼不能得是為羊比丘乞食師子王遇大獸即噉
不味不著得小獸即噉不鄙不薄比丘亦爾得四
事供養不起染著無有欲想自知出要設不得利
養不起亂念無增減心是為師子王比丘乞食乞
食行役病四事前後八時明八精進八懈怠乞食
前作是念為修道補饑瘡乞雖未得不廢念行乞
食得巳為報恩念道不輟前後兩時倍加精進餘
三事前後亦爾反此名八懈怠寶雲經明乞食作
四分一分奉同梵行一分與匃人一分施鬼神一
分自食。
△二頌非遠非近。】

「又復不行上中下法有為無為實不實法亦不分別
是男是女不得諸法不知不見是則名為菩薩行處
一切諸法空無所有無有常住亦無起滅是名智者
所親近處顛倒分別諸法有無是實非實是生非生
在於閑處修攝其心安住不動如須彌山觀一切法
皆無所有猶如虗空無有堅固不生不出不動不退
常住一相是名近處。」

【△三頌明行成三初標。】

「若有比丘於我滅後入是行處及親近處說斯經時
無有怯弱。」

【此一行半標行成也事成則外儀無失理成則內
心無滯故云無有怯弱。
△二釋。】

「菩薩有時入於靜室以正憶念隨義觀法從禪定起
為諸國王王子臣民婆羅門等開化演暢說斯經典
其心安穩無有怯弱。」

【此三行釋安樂之因因修禪定止於過惡得人無
我外則不損因修智慧離諸取著得法無我內無
顛倒是則心不怯弱故云安樂。
△三結。】

「文殊師利是名菩薩安住初法能於後世說法華經。」

【此一行二句頌長行總結。
△二口安樂二初長行
二初標章。】

「又文殊師利如來滅後於末法中欲說是經應住安
樂行。」

【標章如文。
△二釋行法二初止行四初不說過。】

「若口宣說若讀經時不樂說人及經典過。」

【初不樂說人好惡及經典過者人聽有惡經有何
過須知七方便法是佛隨他意語名不了義若過
其法則惱其人非安樂行相。
△二不輕慢。】

「亦不輕慢諸餘法師。」

【亦不輕慢者謂不倚圓蔑偏重實輕權也。
△三不
歎毀。】

「不說他人好惡長短於聲聞人亦不稱名說其過惡
亦不稱名讚歎其美。」

【不說他人長短者初不說一切人次別舉聲聞人
然人皆惡聞其失故不譚短也面譽對毀故不稱
長亦不論張說趙長恐趙謂以他長而譏我短寄
彼諷此也亦不得向張說趙短恐彼謂爾既背毀
於彼必亦背毀於我以是義故善惡俱不可譚又
不說長短者日藏第一云初中後夜減省睡眠精
進坐禪誦經修道背捨生死向涅槃路不稱他短
不說巳長謙下卑遜不自憍高衣食知足頭陀精
進不放逸行係念思惟心不馳散於一切眾生起
慈悲心又如修多羅所說空行自讀誦教人讀誦
不謗他不說他過不稱巳長於聲聞人根性不定
若歎二乘或令彼退大取小若毀二乘或令其小
大俱失兩無所取也。
△四不怨嫌。】

「又亦不生怨嫌之心。」

【不生怨嫌心者若謂其人法妨害我道即是怨心
謂其鄙劣即是嫌心心機一動聲說即發杜說過
之源故不生怨嫌也。
△二觀行。】

「善修如是安樂心故諸有聽者不逆其意有所難問
不以小乘法答但以大乘而為解說令得一切種智。」

【善修如是等者即觀行門也觀諸法空無所取著
心不苟執不逆人意不違法相不以小乘法答但
以大乘答者若見無大機而說小者得方便益若
不見無大而說小妨其大緣等是不見但說大則
無咎矣。】

「爾時世尊欲重宣此義而說偈言。」

【△二偈頌三初頌標章。】

「菩薩常樂安穩說法於清淨地而施牀座以油塗身
澡浴塵穢著新淨衣內外俱淨。」

【此二行頌上住安樂行上總稱應住頌中別出行
相行相有三安隱說法半行欲令現前人得安穩
道及果即入室義清淨地等半行即坐座義以油
塗身等一行即著衣義三法導口業名安樂行也。

△二頌行法二初頌止行四初頌不輕慢。】

「安處法座隨問為說。」

【此下五行半頌止行初隨問為說半行頌不輕慢
慢則不隨也。
△二頌不說長短。】

「若有比丘及比丘尼諸優婆塞及優婆夷國王王子
羣臣士民以微妙義和顏為說若有難問隨義而答。」

【若有比丘至隨義而答此二行半頌不說長短但
依義不譚人好惡若有難問隨義答者有二意一
可答二不可答若問答相難詰勝負則自知是為
智者語若自放恣而問敢有違者誅之是為王者
語若長短是非皆不知唯求巳勝是為愚者語記
云知者語即可答王者愚者即不可答。
△三頌不
樂說人法過。】

「因緣譬喻敷演分別以是方便皆使發心漸漸增益
入於佛道。」

【從因緣譬喻止入於佛道一行半追頌不樂說人
法過若說人過生人毒念今不說過故使發心入
佛道佛道從喜生也。
△四頌無怨嫌。】

「除懶惰意及懈怠想離諸憂惱慈心說法。」

【除懶惰下一行頌無怨嫌怨嫌心起則懈懶憂惱
今以慈心說法頌無怨嫌精進無憂上長行皆約
止善說頌中皆約行善也。
△二頌觀行。】

「晝夜常說無上道教以諸因緣無量譬喻開示眾生
咸令歡喜衣服臥具飲食醫藥而於其中無所希望
但一心念說法因緣願成佛道令眾亦爾是則大利
安樂供養。」

【此四行頌上觀門上云但以大乘答頌云說無上
道上云令得一切種智頌云願成佛道。
△三頌行
成四初頌標行成。】

「我滅度後若有比丘能演說斯妙法華經。」

【此五行明口安樂行成也初一行是標行成。
△二
內無過則外難不生。】

「心無嫉恚諸惱障礙亦無憂愁及罵詈者又無怖畏
如刀杖等亦無擯出安住忍故。」

【次心無嫉恚下二行明內無過則外難不生如無
臭物蠅則不來。
△三內有善法所以行成。】

「智者如是善修其心能住安樂如我上說。」

【三智者如是下一行明內有善法所以行成如我
上說者若內無過如長行中說若內有善如偈中
說。
△四格量功德。】

「其人功德千萬億劫算數譬喻說不能盡。」

【次從其人下一行是格量功德如文。
△三明意安
樂二初長行三初標章。】

「又文殊師利菩薩摩訶薩於後末世法欲滅時受持
讀誦斯經典者。」

【△二釋行法二初止行四初不嫉諂。】

「無懷嫉妬諂誑之心。」

【夫二乘欲速出生死先除貪欲菩薩惟除瞋見嫉
是瞋垢諂是見垢嫉妬違慈悲之心非化他之法
諂誑乖智慧之道非自行之法智慧被障將何上
求慈悲有妨將何下化修安樂行菩薩切須棄之。

△二不輕罵。】

「亦勿輕罵學佛道者求其長短。」

【亦勿輕罵下不應以圓行呵別知機可責不知勿
罵容有退善根義。
△三不惱亂。】

「若比丘比丘尼優婆塞優婆夷求聲聞者求辟支佛
者求菩薩道者無得惱之令其疑悔語其人言汝等
去道甚遠終不能得一切種智所以者何汝是放逸
之人於道懈怠故。」

【若比丘下不應以圓呵通其本無大機強以圓訶
乖心成惱通既被訶圓復未解前疑後悔大小俱
失去道紆迴名為甚遠此惱別行人沈空取證名
不得此惱通人厭生死名懈怠悲華名小乘為懈
怠。
△四不諍競。】

「又亦不應戲論諸法有所諍競。」

【△二觀行四初於一切起大悲違於嫉諂。】

「當於一切眾生起大悲想。」

【此文四意初於一切起大悲者違於嫉諂。
△二於
如來起慈父心違於輕罵。】

「於諸如來起慈父想。」

【次於如來起慈父心違於輕罵凡求佛道即是學
人敬學如佛不得輕罵諸者通三世此即未來如
來也。
△三於菩薩起大師想違於惱亂。】

「於諸菩薩起大師想於十方諸大菩薩常應深心恭
敬禮拜。」

【三於菩薩起大師想者違於惱亂理論三乘皆是
菩薩有化訓德皆眾生師應起師想勿言其短。
△
四平等說法違於諍論。】

「於一切眾生平等說法以順法故不多不少乃至深
愛法者亦不為多說。」

【四平等說法違於諍論平等破偏執諍也不多不
少者量器之利鈍也。
△三結行成二初由止惡惡
不能加。】

「文殊師利是菩薩摩訶薩於後末世法欲滅時有成
就是第三安樂行者說是法時無能惱亂。」

【此結行成又二一由止惡惡不能加故云無能惱
亂。
△二由觀行故勝人來集。】

「得好同學共讀誦是經亦得大眾而來聽受聽巳能
持持巳能誦誦巳能說說巳能書若使人書供養經
卷恭敬尊重讚歎。」

【二由觀行故勝人來集故云得好同學。】

「爾時世尊欲重宣此義而說偈言。」

【△二偈頌二初頌行法二初頌止行四初頌不嫉諂。】

「若欲說是經當捨嫉恚慢諂誑邪偽心常修質直行。」

【△二頌不輕罵。】

「不輕蔑於人。」

【△三頌不諍競。】

「亦不戲論法。」

【△四頌不惱亂。】

「不令他疑悔云汝不得佛。」

【△二頌觀行四初頌於一切起大悲。】

「是佛子說法常柔和能忍慈悲於一切不生懈怠心。」

【△二頌於菩薩起大師想。】

「十方大菩薩愍眾故行道應生恭敬心是則我大師。」

【△三頌於如來起慈父想。】

「於諸佛世尊生無上父想。」

【△四頌平等說法。】

「破於憍慢心說法無障礙。」

【△二頌行成。】

「第三法如是智者應守護一心安樂行無量眾所敬。」

【△四誓願安樂行二初長行二偈頌初文又二初
明行法三初標章。】

「又文殊師利菩薩摩訶薩於後末世法欲滅時有持
是法華經者。」

【△二明行法三初標誓願境二初慈誓境。】

「於在家出家人中生大慈心。」

【此明慈悲二境初明慈誓境通取曾發方便心者
而未出三界名在家斷通惑盡名出家此攝得兩
教二乘三教菩薩此輩皆具無明亦應是大悲境
其曾發徧小心與慈誓相應須與其圓道圓果之
樂故言生大慈心耳。
△二悲誓境。】

「於非菩薩人中生大悲心。」

【悲境者非菩薩人通取未曾發方便心者名非菩
薩全不歸向方便況復真實此悲境攝得一切三
界內者此等亦須與樂但其流轉無際正與悲誓
相應宜拔其苦因苦果故言生大悲心耳。
△二起
誓之由二初起慈誓之由。】

「應作是念如是之人則為大失如來方便隨宜說法。」

【從應作是念止隨宜說法即是起慈誓之由由樂
小故執佛方便以為真實不會圓道故曰大失大
失是慈誓之由也。
△二起悲誓之由。】

「不聞不知不覺不問不信不解。」

【次不聞不知去是悲誓之由由未發偏圓心不聞
偏圓二道故以不聞偏為無聞慧不知者無思慧
不覺者無修慧又無圓三慧何者不問故不聞不
信故不知不解故不修偏圓三慧權實皆無甚可
憐愍起悲之由良在茲矣。
△三正立誓願。】

「其人雖不問不信不解是經我得阿耨多羅三藐三
菩提時隨在何地以神通力智慧力引之令得住是
法中。」

【此正明誓願彼雖不問不信偏圓二道菩薩不約
偏發誓但欲與其圓道三慧故言雖不問不信此
經我得三菩提引令得入也然誓願菩提智慧神
通皆由安樂行得之何者深觀如來座故得智慧
力四辨莊嚴能以慧拔也深觀如來室暨如來衣
故得大善寂力不起滅定現諸威儀神通福德莊
嚴先以定動也。
△三結成三初總結無過失。】

「文殊師利是菩薩摩訶薩於如來滅後有成就此第
四法者說是法時無有過失。」

【此總結無過失既無過失行成行云何成以其立
大誓願故入如來室行成以其知四眾失圓道故
即如來座行成以其誓制其心不懈怠故如來衣
行成三行具立故言行成無過失者慈悲成故無
瞋垢失如來衣成故無懈怠失如來座成故無諂
曲失。
△二別結慈悲行成。】

「常為比丘比丘尼優婆塞優婆夷國王王子大臣人
民婆羅門居士等供養恭敬尊重讚歎虗空諸天為
聽法故亦常隨侍若在聚落城邑空閑林中有人來
欲難問者諸天晝夜常為法故而衛護之能令聽者
皆得歡喜。」

【此別結慈悲行成以慈悲成故攝得四眾人天供
養聽法誓願成故感佛神通諸天作護以如來座
成故聽者歡喜。
△三釋誓願行成。】

「所以者何此經是一切過去未來現在諸佛神力所
護故。」

【此釋誓願行成三世諸佛尚皆守護況諸天耶。
△
二歎經難聞二初法說二初昔未顯說故昔不得。】

「文殊師利是法華經於無量國中乃至名字不可得
聞。」

【茲經葢如來出世之大猷諸佛之祕要所以四十
餘年祕而不譚譬彼蓮華合而未敷所以剎塵沙
界名字無從得聞。
△二今日乃得。】

「何況得見受持讀誦。」

【今既開顯故獲受持讀誦豈不作難遭想耶。
△二
譬說二初不與珠譬譬昔未顯說二初開譬六初
威伏諸國。】

「文殊師利譬如強力轉輪聖王欲以威勢降伏諸國。」

【文有六意照科可見初輪王譬如來化世降伏諸
國譬陰界入諸境。
△二小王不順。】

「而諸小王不順其命。」

【次小王譬煩惱等未得無漏調伏名不順其命。
△
三起兵往伐。】

「時轉輪王起種種兵而往討伐。」

【三起種種兵譬七賢中方法為前軍須陀斯陀中
方法為次軍阿那阿羅漢中方法為後軍所破者
是三毒等分八萬四千塵勞之冦盜能破者是八
萬四千法門之官兵。
△四有功歡喜。】

「王見兵眾戰有功者即大歡喜。」

【四從王見下即有功歡喜。
△五隨功賞賜。】

「隨功賞賜或與田宅聚落城邑或與衣服嚴身之具
或與種種珍寶金銀瑠璃硨磲瑪瑙珊瑚琥珀象馬
車乘奴婢人民。」

【五隨功賞賜者田即三昧宅即智慧聚落即初果
二果邑即三果城即涅槃衣服即慚忍善法嚴身
之具助道善法也種種七寶即七覺等象馬車乘
即二乘盡無生智奴婢即神通得有漏善法如人
民。
△六而不與珠。】

「唯髻中明珠不以與之所以者何獨王頂上有此一
珠若以與之王諸眷屬必大驚怪。」

【第六唯髻中等即不與珠譬有出分段機為小功
勳有出變易之機為大功勳驚怪者未有大勳忽
賜髻珠諸臣皆疑怪譬眾生大機未動忽說此經
二乘疑惑菩薩驚怪。
△二合譬六初合威伏諸國。】

「文殊師利如來亦復如是以禪定智慧力得法國土
王於三界。」

【此六合譬一一如文。
△二合小王不順。】

「而諸魔王不肯順伏。」

【△三合起兵往伐。】

「如來賢聖諸將與之共戰。」

【△四合有功歡喜。】

「其有功者心亦歡喜。」

【△五合隨功賞賜。】

「於四眾中為說諸經令其心悅賜以禪定解脫無漏
根力諸法之財又復賜與涅槃之城言得滅度引導
其心令皆歡喜。」

【△六合而不與珠。】

「而不為說是法華經。」

【△二與珠譬譬今日得聞二初開譬二初有大勳。】

「文殊師利如轉輪王見諸兵眾有大功者心甚歡喜。」

【文有二意初文殊下即有大勳。
△二與珠。】

「以此難信之珠久在髻中不妄與人而今與之。」

【次難信下即與珠也在頂者極果所宗髻中者實
為權所隱也解髻即開權也與珠即顯實也。
△二
合譬三初合有大勳。】

「如來亦復如是於三界中為大法王以法教化一切
眾生見賢聖軍與五陰魔煩惱魔死魔共戰有大功
勳滅三毒出三界破魔網爾時如來亦大歡喜。」

【△二合與珠。】

「此法華經能令眾生至一切智一切世間多怨難信
先所未說而今說之文殊師利此法華經是諸如來
第一之說於諸說中最為甚深末後賜與如彼強力
之王久護明珠今乃與之文殊師利此法華經諸佛
如來祕密之藏於諸經中最在其上長夜守護不妄
宣說始於今日乃與汝等而敷演之。」

【能令眾生至一切智智即果名是行一第一之說
是教一祕藏是理一兼得人一也。】

「爾時世尊欲重宣此義而說偈言。」

【△二偈頌二初頌行法二初超頌行成。】

「常行忍辱哀愍一切乃能演說佛所讚經。」

【此一行超頌行成然上總明行成今頌別顯常行
忍辱是頌著衣行成哀愍一切是頌入室行成乃
能演說是頌坐座行成。
△二追頌行法三初頌誓
願境。】

「後末世時持此經者於家出家及非菩薩應生慈悲。」

【△二頌誓願由。】

「斯等不聞不信是經則為大失。」

【△三正立誓願。】

「我得佛道以諸方便為說此法令住其中。」

【△二頌歎經二初頌開譬二初頌不與珠譬。】

「譬如強力轉輪之王兵戰有功賞賜諸物象馬車乘
嚴身之具及諸田宅聚落城邑或與衣服種種珍寶
奴婢財物歡喜賜與。」

【△二頌與珠譬。】

「如有勇健能為難事王解髻中明珠賜之。」

【△二頌合譬二初頌合不與珠譬。】

「如來亦爾為諸法王忍辱大力智慧寶藏以大慈悲
如法化世見一切人受諸苦惱欲求解脫與諸魔戰
為是眾生說種種法以大方便說此諸經。」

【△二頌合與珠譬。】

「既知眾生得其力巳末後乃為說是法華如王解髻
明珠與之此經為尊眾經中上我常守護不妄開示
今正是時為汝等說。」

【△三總結行成感徵之相以勸脩行三初結勸四
行。】

「我滅度後求佛道者欲得安隱演說斯經應當親近
如是四法。」

【△二舉三報以勸亦名三障清淨三初報障轉轉
現報。】

「讀是經者常無憂惱又無病痛顏色鮮白。」

【三障淨轉現生後世惡業盡即得現生後世勝報
初讀是經者此一行滅現世憂惱即除苦受之報
此轉現報心也無病痛等即轉現報色也。
△二業
障轉轉生報。】

「不生貧窮卑賤醜陋。」

【二從不生貧窮下半行轉惡業也然惡業因應感
惡果經力轉惡因得好果即轉生報也不生者即
無惡生業現在持經不作貧窮業來世不生卑賤
也。
△三煩惱障轉轉後報二初別明三煩惱障轉
三初別明貪障轉。】

「眾生樂見如慕賢聖天諸童子以為給使。」

【此三行別明三障轉初眾生樂見下一行別明貪
障轉多欲者則人忽慢又障生梵天欲障轉故人
所樂見天童給使也。
△二別明瞋障轉。】

「刀杖不加毒不能害若人惡罵口則閉塞遊行無畏
如師子王。」

【次刀杖不加下一行半別明瞋障轉捨瞋則除內
刀箭入陣則外刃不傷。
△三別明癡障轉。】

「智慧光明如日之照。」

【三智慧光明下半行別明愚癡障轉。
△二總明一
切煩惱障轉六初夢入十信。】

「若於夢中但見妙事見諸如來坐師子座諸比丘眾
圍繞說法又見龍神阿脩羅等數如恒沙恭敬合掌
自見其身而為說法。」

【總明一切煩惱障轉亦是後報轉然持經現感此
相當知過去久巳成就今藉緣而發耳又有成佛
因果等相並是後報故於夢中見未來後報之相
百千萬劫事在一念夢中用表妙法不可思議一
中無量無量中一是相前現後當尅果也然始自
信心終于妙覺八相成佛皆如來莊嚴而自莊嚴
即忍辱報又今三行夢入十信於中自為二意初
兩行半是慈悲報次半行明正見無癡報。
△二夢
入十住。】

「又見諸佛身相金色放無量光照於一切以梵音聲
演說諸法佛為四眾說無上法見身處中合掌讚佛
聞法歡喜而為供養得陀羅尼證不退智佛知其心
深入佛道即為授記成最正覺汝善男子當於來世
得無量智佛之大道國土嚴淨廣大無比亦有四眾
合掌聽法。」

【既云證不退智即為授記者當知得入初住無生
得記之位也。
△三夢修十行。】

「又見自身在山林中修習善法。」

【又見自身在山林中知是十行修習善法。
△四夢
悟十向。】

「證諸實相。」

【證諸實相知是十回向正觀中道位也。
△五夢入
十地。】

「深入禪定見十方佛。」

【深入禪定即第十地中無垢三昧入金剛定諸佛
皆現摩頂受職也。
△六夢入妙覺。】

「諸佛身金色百福相莊嚴聞法為人說常有是好夢
又夢作國王捨宮殿眷屬及上妙五欲行詣於道場
在菩提樹下而處師子座求道過七日得諸佛之智
成無上道巳起而轉法輪為四眾說法經千萬億劫
說無漏玅法度無量眾生後當入涅槃如煙盡燈滅。」

【夢八相佛則知妙覺此中或是初住能八相成佛
之相仍前次位寄譚極果耳復次信根者於三寶
中得堅固信一切不能沮壞精進根者得四正勤
也念根得四念處觀勤修方便調伏貪愛定根者
得四禪定慧根者是解四諦理如實知也又信根
於如來所發菩提心所得淨信心也精進根者於
如來所發心所起精進也念根者於如來所發心
所起念也定根者於如來所起三昧也慧根者於
如來所起智慧也八正是沙門道亦是沙門法至
若成就貪瞋一切煩惱盡是沙門義四果是沙門
果夢者從須陀洹至支佛悉有夢唯佛不夢以其
無疑無習氣故不夢從五事故有夢如偈說以疑
心分別學習因現事非人來相語因此五事夢又
是所更聞見及諸患為此七事故有夢問現在意識
尚不見色云何夢中意地見色答皆是曾見曾聞
故想之耳又是吉不吉相耳夢中無通無宿命智
云何能見未來世事答此非願智境界乃是比知
諸人曾有如是夢如是果故今以此比知耳問誰
眠答五道及中陰皆有眠在胎諸根具者亦是眠
乃至佛亦是眠問眠是愚是葢此云何通答佛亦
現前欲調身故眠非葢非愚眠也。
△三總結行成。】

「若後惡世中說是第一法是人得大利如上諸功德。」

【後惡世中今正其時此經獨尊號第一法弘者蒙
益如向備明。】

【△二約本門開近顯遠三初序分二正宗分三流
通分初文又二初申品目。】

「玅法蓮華經從地涌出品第十五」

【師嚴道尊鞠躳祇奉如來一命四方奔涌此約世
界悉檀釋也三世化道惠利無疆一月萬影孰能
思量召過去以示現在弘經以益當來此約為人
悉檀釋也虗空湛然無早無晚惑者執迹而暗其
本故召昔以示今破近而顯遠此約對治悉檀釋
也寂場少父寂光老兒示其藥力咸令得知此約
第一義悉檀釋也故文云是從何所來以何因緣
集今以諸義釋品用顯四悉檀因緣之解故言涌
出品。
○次釋經文者自此巳下廣明如來久成正
覺拂迹顯本披露如來始自不可說不可說微塵
劫前巳成佛竟非止今日王城始證道果也何則
久成本也今成迹也諸佛菩薩以大智故不宿生
死以大悲故不住涅槃用是從本垂迹設化利生
即其事也。
△二釋經文二初涌出二疑問初文又
二初他方菩薩請弘經。】

「爾時他方國土諸來菩薩摩訶薩過八恒河沙數於
大眾中起合掌作禮而白佛言世尊若聽我等於佛
滅後在此娑婆世界勤加精進護持讀誦書寫供養
是經典者當於此土而廣說之。」

【他方菩薩既聞迹門流通弘經福大咸欲發願住
此弘宣是故請也。
△二如來不許。】

「爾時佛告諸菩薩摩訶薩眾止善男子不須汝等護
持此經所以者何我娑婆世界自有六萬恒河沙等
菩薩摩訶薩一一菩薩各有六萬恒河沙眷屬是諸
人等能於我滅後護持讀誦廣說此經。」

【如來止之凡有三義一謂汝等各各自有巳任若
住此土廢彼利益二他方此土結緣事淺雖欲宣
授必無巨益三又若許之則不得召下下若不來
迹不得破遠不得顯是為三義如來止之召下方
來亦有三義一是我弟子應弘我法二以緣深廣
能徧此土益徧分身土益徧他方土益三又得開
近顯遠是故止彼而召下也。
△三下方涌出二初
經家敘相五初涌出。】

「佛說是時娑婆世界三千大千國土地皆振裂而於
其中有無量千萬億菩薩摩訶薩同時涌出。」

【△二身相。】

「是諸菩薩身皆金色三十二相無量光明。」

【△三住處。】

「先盡在此娑婆世界之下此界虗空中住。」

【住處者即常寂光土也常即常德寂即樂德光即
淨德我德是名四德祕密之藏是其住處以不住
法住祕密藏中下方者法性之淵底玄宗之極地
故言下方然在下不屬此空中不屬彼既非彼非
此即是中道出此不在上復不在此下既非上下
祇在空中亦是中道。
△四聞命。】

「是諸菩薩聞釋迦牟尼佛所說音聲從下發來。」

【從下發來者聞命故來弘法故來破執故來顯本
故來皆如上說。
△五眷屬。】

「一一菩薩皆是大眾唱導之首各將六萬恒河沙眷
屬況將五萬四萬三萬二萬一萬恒河沙等眷屬者
況復乃至一恒河沙半恒河沙四分之一乃至千萬
億那由他分之一況復千萬億那由他眷屬況復億
萬眷屬況復千萬百萬乃至一萬況復一千一百乃
至一十況復將五四三二一弟子者況復單巳樂遠
離行如是等比無量無邊算數譬喻所不能知。」

【所將眷屬者若人情往望謂領六萬五萬恒沙為
多領三二一為少單巳者隻獨也若依文往尋六
萬五萬為少單巳為多何也文云單巳獨處者其
數轉過上若依法門者一一皆是導師德能引眾人
至寶所當知一巳非獨六萬非多一即一道清淨
二即定慧三即戒定慧四即四諦五即五眼六即
六度一一度具十法界一一界各有十十即有百
百即具千十善即有萬一度具萬六度即六萬法
門多不為多一不為少非多非少而多而少。
△二
明問訊五初三業供養。】

「是諸菩薩從地出巳各詣虗空七寶玅塔多寶如來
釋迦牟尼佛所到巳向二世尊頭面禮足及至諸寶
樹下師子座上佛所亦皆作禮右繞三帀合掌恭敬
以諸菩薩種種讚法而以讚歎住在一面欣樂瞻仰
於二世尊是諸菩薩摩訶薩從地涌出以諸菩薩種
種讚法而讚於佛如是時間經五十小劫是時釋迦
牟尼佛默然而坐及諸四眾亦皆默然五十小劫佛
神力故令諸大眾謂如半日爾時四眾亦以佛神力
故見諸菩薩徧滿無量百千萬億國土虗空。」

【經五十小劫謂如半日四眾徧見此乃隱長而現
短借其神力令狹而見廣俱是不可思議也拜遶
是身業讚法是口業瞻仰是意業五十小劫與
半日此是時節不可思議如來所見不以二相下
方菩薩常面稱揚如來默然常受其讚解者即短
而長謂五十小劫惑者即長而短謂如半日斯為
本迹而作弄引何也如來未說則闇本而執迹佛
若開顯則悟近而達遠亦知不思議一也四眾徧
見菩薩亦是不思議夫肉眼天眼所見不遠而今
所覩充滿虗空見雨猛知龍大見華盛知池深見
應滿虗空則知真彌法界。
△二陳問訊之辭二初
標四導師。】

「是菩薩眾中有四導師一名上行二名無邊行三名
淨行四名安立行是四菩薩於其眾中最為上首唱
導之師。」

【導師但舉四人者欲擬開示悟入四十位也亦如
華嚴舉法慧德林金幢金藏說四十位意同。
△二
陳問詞二初長行二初問如來安樂。】

「在大眾前各共合掌觀釋迦牟尼佛而問訊言世尊
少病少惱安樂行不。」

【此問身口意願四者安樂。
△二問眾生易度。】

「所應度者受教易不不令世尊生疲勞耶爾時四大
菩薩而說偈言。」

【△二偈頌二初頌問如來安樂。】

「世尊安樂少病少惱教化眾生得無疲倦。」

【△二頌問眾生易度。】

「又諸眾生受化易不不令世尊生疲勞耶。」

【△三佛答安樂二初答安樂。】

「爾時世尊於菩薩大眾中而作是言如是如是諸善
男子如來安樂少病少惱。」

【此則如來具答安樂易度兩事相成易度則安樂
安樂則易度。
△二答易度二初明根利德厚。】

「諸眾生等易可化度無有疲勞所以者何是諸眾生
世世以來常受我化亦於過去諸佛恭敬尊重種諸
善根此諸眾生始見我身聞我所說即皆信受入如
來慧。」

【此佛答易度文有兩意一根利德厚世世巳來常
受大化始見我身者即稟華嚴入如來慧果熟易
零是眾生易度。
△二明根鈍德薄。】

「除先修習學小乘者如是之人我今亦令得聞是經
入於佛慧。」

【二根鈍德薄世世巳來不受大化為是人故須開
頓說漸三藏方等般若而調熟之亦令此人今聞
法華入於佛慧比前雖難於佛甚易佛識其宜方
便得所薄須塗熨慧悟是同今略舉十意釋之一
始見今見二開合不開合三豎廣橫略四本一迹多
迹共本獨五加說不加說六變土不變土七多處不
多處八斥奪不斥奪九直顯實開權顯實十利根
初熟鈍根後熟且始見今見者初成道時名始見
法華座席久後真實名今見日照高山即說於頓
不開不合為不入者開頓說漸五味調伏令漸歸
頓頓直豎入於法界故言豎廣不歷方便故言橫
略今歷五味即是橫廣得入佛慧亦是豎廣一臺
故本一千葉故迹多迹與眾經同故言共本與眾
經異故言獨加四菩薩說四十位自說開示悟入
不加於他華王世界故言不變三變土田故言變
土七處八會是為多處耆闍崛山遠處虗空故言
不多處滅化城改客作故言斥奪無如此事故不
斥奪行大直道名直顯實決了聲聞法名開權顯
實根利緣熟始入佛慧根鈍後熟今入佛慧緣宜
不同略為十異須知種智法界等無差別故文云
始見我身聞我所說即皆信受入如來慧除先修
習學小乘者今於此經入於佛慧明文在茲不須
疑也。】

「爾時諸大菩薩而說偈言。」

【△四偈頌隨喜。】

「善哉善哉大雄世尊諸眾生等易可化度能問諸佛
甚深智慧聞巳信行我等隨喜。」

【此則菩薩領解隨喜能問即是華嚴中四大士法
華中身子三請俱是能問所問即是問佛智慧。
△
五如來述歎。】

「於時世尊讚歎上首諸大菩薩善哉善哉善男子汝
等能於如來發隨喜心。」

【此即如來述歎與問碩異問家隨喜能問人皆是
菩薩及所化人聞巳信行我等隨喜如來述歎能
化人生隨喜者此義云何然能問者皆是古佛汝
能隨喜隨喜如來然菩薩隨喜其迹如來述歎其
本此亦密表壽量也。
△二疑問二初此土菩薩疑
二初長行疑念。】

「爾時彌勒菩薩及八千恒河沙諸菩薩眾皆作是念
我等從昔以來不見不聞如是大菩薩摩訶薩眾從
地涌出住世尊前合掌供養問訊如來時彌勒菩薩
摩訶薩知八千恒河沙諸菩薩等心之所念并欲自
決所疑。」

【此疑問序自寂場巳降今座巳往十方大士來會
不絕雖不可限我以補處智力悉見悉知而於此
眾不識一人然我遊化十方奉覲諸佛諸佛大眾
快所識知就履歷之處亦所不識若來若去若是
推之皆所不識又彼諸大士是前進先達彌勒是
後番末學後不知前故所不識又彼等大士本達
實相底應現十方別頭教化所有真應非彌勒境
界是故不識又佛託弘經召諸大士彼聞師命故
來集會密開壽量非時眾所知故言不識此約四
悉檀釋疑問序也。】

「合掌向佛以偈問曰。」

【△二偈頌正問五初問何處來。】

「無量千萬億大眾諸菩薩昔所未曾見願兩足尊說
是從何所來。」

【△二問何緣來。】

「以何因緣集巨身大神通智慧叵思議其志念堅固
有大忍辱力眾生所樂見為從何所來。」

【△三敘其數量。】

「一一諸菩薩所將諸眷屬其數無有量如恒河沙等
或有大菩薩將六萬恒沙如是諸大眾一心求佛道
是諸大師等六萬恒河沙俱來供養佛及護持是經
將五萬恒沙其數過於是四萬及三萬二萬至一萬
一千一百等乃至一恒沙半及三四分億萬分之一
千萬那由他萬億諸弟子乃至於半億其數復過上
百萬至一萬一千及一百五十與一十乃至三二一
單巳無眷屬樂於獨處者俱來至佛所其數轉過上
如是諸大眾若人行籌數過於恒沙劫猶不能盡知。」

【△四問其師誰。】

「是諸大威德精進菩薩眾誰為其說法教化而成就
從誰初發心稱揚何佛法受持行誰經修習何佛道。」

【△五彌勒結請五初結歎神力。】

「如是諸菩薩神通大智力。」

【△二請答來處。】

「四方地振裂皆從中涌出世尊我昔來未曾見是事
願說其所從國土之名號我常遊諸國未曾見是事。」

【△三請答來緣。】

「我於此眾中乃不識一人忽然從地出願說其因緣。」

【△四大會同請。】

「今此之大會無量百千億是諸菩薩等皆欲知此事
是諸菩薩眾本末之因緣。」

【△五請答師主。】

「無量德世尊唯願決眾疑。」

【△二他土菩薩疑。】

「爾時釋迦牟尼分身諸佛從無量千萬億他方國土
來者在於八方諸寶樹下師子座上結跏趺坐其佛
侍者各各見是菩薩大眾於三千大千世界四方從
地涌出住於虗空各白其佛言世尊此諸無量無邊
阿僧祇菩薩大眾從何所來爾時諸佛各告侍者諸
善男子且待須臾有菩薩摩訶薩名曰彌勒釋迦牟
尼佛之所授記次後作佛巳問斯事佛今答之汝等
自當因是得聞。」

【二他土菩薩疑者分身眷屬橫在十方與彌勒同
疑二土俱不知本地欲顯成道甚久各各陳疑于
巳佛佛皆抑待彌勒也。
△二正宗分二初誡許二
初長行二初誡二初述讚。】

「爾時釋迦牟尼佛告彌勒菩薩善哉善哉阿逸多乃
能問佛如是大事。」

【△二正誡。】

「汝等當共一心被精進鎧發堅固意。」

【誡勿亂勿怠勿退。
△二許二初標果智。】

「如來今欲顯發宣示諸佛智慧。」

【此許有二意初標果智即如來知見知見妙果也。

△二開化教。】

「諸佛自在神通之力諸佛師子奮迅之力諸佛威猛
大勢之力。」

【次開化教者即宣示也自在神力者過去益物也
師子奮迅者現在十方分身所被之處也或云奮
迅將前之狀此表未來常住益物之相也大勢威
猛者未來益物也或以此為現在震動十方隨人
意用耳幸依文次第者好又章安私謂如來自在
者我也神通者樂也師子奮迅奮迅除垢淨也大
勢威猛未來益物即常也此點四德意也。】

「爾時世尊欲重宣此義而說偈言。」

【△二偈頌二初頌誡。】

「當精進一心我欲說此事勿得有疑悔。」

【此三句頌誡勗彼一心精進聽佛宣演勗勝法門
無得疑悔也。
△二頌許二初頌標智慧果。】

「佛智叵思議。」

【△二頌三世化教。】

「汝今出信力住於忍善中昔所未聞法今皆當得聞
我今安慰汝勿得懷疑懼佛無不實語智慧不可量
所得第一法甚深叵分別如是今當說汝等一心聽。」

【次三行頌三世開化教導之意。
△二正說三初正
開近顯遠二總授法身記三彌勒總申領解初文
又二初略開近顯遠動執生疑二廣開近顯遠斷
疑生信初文又二初略開二初長行二初雙答二
初答師弟。】

「爾時世尊說此偈巳告彌勒菩薩我今於此大眾宣
告汝等阿逸多是諸大菩薩摩訶薩無量無數阿僧
祇從地涌出汝等昔所未見者我於是娑婆世界得
阿耨多羅三藐三菩提巳教化示導是諸菩薩調伏
其心令發道意。」

【△二答處所。】

「此諸菩薩皆於是娑婆世界之下此界虗空中住。」

【言下方空中住者如釋論所明有底散三昧應作
四說有者三有也底者非想非非想也以深勝故
為底又有者名相也底者空也以空寂故為底又
有者二邊俗也底者邊際智滿故為底今經以下
方空為底不是上下二界此表中道為底此是約
教分別。
△二雙釋二初釋師弟二初雙修智斷。】

「於諸經典讀誦通利思惟分別正憶念。」

【師知弟子修智斷兩德初是雙修智斷於經典分
別是修智正憶念是修斷。
△二雙證智斷。】

「阿逸多是諸善男子等不樂在眾多有所說常樂靜
處勤行精進未曾休息。」

【次雙證智斷不樂在眾是證斷勤行精進是證智。

△二釋處所。】

「亦不依止人天而住常樂深智無有障礙亦常樂於
諸佛之法一心精進求無上慧。」

【不依人天而住者人天是二邊不住不著也深智
無礙者依不思議智也樂於佛法者樂不思議境
也境智甚深微即非淺行菩薩也。】

「爾時世尊欲重宣此義而說偈言。」

【△二偈頌二初頌雙答二初答師弟。】

「阿逸汝當知是諸大菩薩從無數劫來修習佛智慧
悉是我所化令發大道心此等是我子依止是世界
常行頭陀事志樂於靜處捨大眾憒閙不樂多所說
如是諸子等學習我道法晝夜常精進為求佛道故。」

【△二答處所二初正答處所。】

「在娑婆世界下方空中住。」

【△二歎菩薩德。】

「志念力堅固常勤求智慧說種種玅法其心無所畏。」

【△二頌雙釋二初釋師弟。】

「我於伽耶城菩提樹下坐得成最正覺轉無上法輪
爾乃教化之令初發道心今皆住不退悉當得成佛
我今說實語汝等一心信。」

【△二釋處所。】

「我從久遠來教化是等眾。」

【△二因疑更請二初長行二偈頌初文又二初疑。】

「爾時彌勒菩薩摩訶薩及無數諸菩薩等心生疑惑
怪未曾有而作是念云何世尊於少時間教化如是
無量無邊阿僧祇詣大菩薩令住阿耨多羅三藐三
菩提。」

【此疑聞上菩提樹下爾乃教化之今皆住不退又
聞我從久遠來教化是等眾聞此二說動執生疑。

△二請二初法說三初疑成道近所化甚多執近
而疑遠。】

「即白佛言世尊如來為太子時出於釋宮去伽耶城
不遠坐於道場得成阿耨多羅三藐三菩提從是巳
來始過四十餘年世尊云何於此少時大作佛事以
佛勢力以佛功德教化如是無量大菩薩眾當成阿
耨多羅三藐三菩提。」

【△二所化既多行位深妙執遠而疑近。】

「世尊此大菩薩眾假使有人於千萬億劫數不能盡
不得其邊斯等久遠以來於無量無邊諸佛所植諸
善根成就菩薩道常修梵行。」

【△三結請。】

「世尊如此之事世所難信。」

【△二譬說二初開譬三初譬上成道近意。】

「譬如有人色美髮黑年二十五。」

【△二譬上所化甚多。】

「指百歲人言是我子其百歲人亦指年少言是我父
生育我等。」

【△三結譬意。】

「是事難信。」

【淮北諸師以譬釋譬父服還年藥貌同二十五子
不服藥形如百歲若知藥力則不疑子父不知者
怪之如來橫服垂迹之藥示伽耶始生諸菩薩直
論本地久發道心今住不退若佛及佛快知此事
自餘不達不得不疑故結云是事難信。
△二釋合
譬三初合近譬。】

「佛亦如是得道以來其實未久。」

【△二合遠譬。】

「而此大眾諸菩薩等巳於無量千萬億劫為佛道故
勤行精進善入出住無量百千萬億三昧得大神通
久修梵行善能次第習諸善法巧於問答人中之寶
一切世間甚為希有。」

【觀此菩薩久種善根非止伽耶發心也善入出住
者九次第定是善入師子奮迅是善出超越三昧
是善住此藏通意也從初地至十地名善入十地
入重玄門倒修凡夫事名善出玅覺徧滿名善住
此別意也畢法性三昧為善入證首楞嚴名善出
王三昧名善住此圓意也次第習諸善法據因為
善習就果為善入善答問難者具二莊嚴七方便
之尊故云寶也。
△三合請答三初舉佛語。】

「今日世尊方云得佛道時初令發心教化示導令向
阿耨多羅三藐三菩提世尊得佛未久乃能作此大
功德事。」

【△二明請意。】

「我等雖復信佛隨宜所說佛所出言未曾虗妄佛所
知者皆悉通達然諸新發意菩薩於佛滅後若聞是
語或不信受而起破法罪業因緣。」

【此文二意初為現在者我雖未達信而巳矣次然
諸菩薩下為未來淺行喜生誹謗新發意者謗墮
惡道不退者雖信不謗不能增道若為分別謗者
生信信者增道。
△三正請答二初除我等疑。】

「唯然世尊願為解說除我等疑。」

【△二除未來疑。】

「及未來世諸善男子聞此事巳亦不生疑爾時彌勒
菩薩欲重宣此義而說偈言。」

【△二偈頌二初頌法說三初頌執近。】

「佛昔從釋種出家近伽耶坐於菩提樹爾來尚未久。」

【△二頌疑遠。】

「此諸佛子等其數不可量久巳行佛道住於神通力
善學菩薩道不染世間法如蓮華在水從地而涌出
皆起恭敬心住於世尊前是事難思議。」

【△三頌結請。】

「云何而可信佛得道甚近所成就甚多願為除眾疑
如實分別說。」

【△二頌譬說二初頌開譬。】

「譬如少壯人年始二十五示人百歲子髮白而面皺
是等我所生子亦說是父父少而子老舉世所不信。」

【△二頌合譬三初頌合近。】

「世尊亦如是得道來甚近。」

【△二頌合遠。】

「是諸菩薩等志固無怯弱從無量劫來而行菩薩道
巧於難問答其心無所畏忍辱心決定端正有威德
十方佛所讚善能分別說不樂在人眾常好在禪定
為求佛道故於下空中住。」

【△三頌合請答。】

「我等從佛聞於此事無疑願佛為未來演說令開解
若有於此經生疑不信者即當墮惡道願今為解說
是無量菩薩云何於少時教化令發心而住不退地。」

科註玅法蓮華經卷第七

科註妙法蓮華經卷第八
宋　柯山金谿棲雲沙門　守倫　註
明　玉谿菩提菴沙門　法濟　參訂
　　吳興瓶城居士　閔夢得　較刻

【△二廣開近顯遠斷疑生信二初申品目。】

「妙法蓮華經如來壽量品第十六」

【如來者十方三世諸佛二佛三佛本佛迹佛之通
號也壽量者詮量也詮量十方三世二佛三佛本
佛迹佛之功德今正詮量本地三佛功德故言如
來壽量品然如來一號其義甚多今且明二三如
來餘例可解成論云乘如實道來成正覺故名如
來乘是法如如智實是法如如境道如因覺如果
若單論乘者如如無所知單明實者如如無能知
境智和合則有因果照境未窮名為因盡源名為
果道覺義成即是乘如實道來成正覺此真身如
來也以如實智乘如實道來生三有示成正覺者
即應身如來也三如來者大論云如法相解如法
相說故名如來如者法如如境非因非果有佛無
佛性相常然徧一切處而無有異為如不動而至
為來指此為法身如來也法如如智乘於如如真
實之道來成玅覺智稱如理從理名如從智名來
此即報身如來也故論云如法相解故名如來以
如如境智合故即能處處示成正覺水銀和真金
能塗諸色像功德和法身處處應現往八相成道
轉妙法輪即應身如來也故論云如法相說故名
如來然法身如來名毗盧遮那此翻徧一切處報
身如來名盧舍那此翻淨滿應身如來名釋迦文
此翻度沃焦是三如來若單取者則不可也大經
云法身亦非般若亦非解脫亦非三法具足稱秘
密藏名大涅槃不可一異縱橫並別圓攬三法稱
假名如來也梵網經結成華嚴教華臺為本華葉
為末別為一緣作如此說而本末不得相離像法
決疑經結成涅槃文云或見釋迦為毗盧遮那或
為盧舍那葢前緣異見非佛三也普賢觀結成法
華文云釋迦牟尼名毗盧遮那乃是異名非別體
也總眾經之意當知三佛非一非異明矣問此品
無三佛名那作此釋答雖不標名而具其義故文
云非如非異不如三界見於三界此非偏如顯於
圓如即法身如來義也又云如來如實知見三界
之相即是如如智稱如如境一切種智知見即佛
眼此是報身如來義也又云或示巳身巳事或示
他身他事此即應身如來義也若但性德三如來
者是橫但修德三如來者是縱先法次報後應亦
是縱今經圓說不縱不橫三如來也揀縱橫如來
尚非今義況三藏通教如來耶又法華之前亦明
圓如來者同是迹中所說耳發迹顯本三如來者
永異諸經論云示現成大菩提無上故示三種菩
提一應化菩提隨所應現即為示現如經出釋氏
宮故二報佛菩提十地滿足得常涅槃如經云我
實成佛巳來無量無邊劫故三法佛菩提謂如來
藏性清淨涅槃不變易故如經云如來如實知見
三界之相故經具其義論出其名不作上釋寧會
經論意耶次明壽量者壽者受義真如不隔諸法
故名為受又境智相應故名受又一期報得百年
不斷故名受量者詮量也量字則通無的別據詮
量法如來以如理為命報如來以智慧為命應如
來同緣理為命詮量諸命若有量若無量若非量
非無量法身如來如理命者有佛無佛性相常然
不論相應與不相續亦無有量及無量文云非如
非異非虗非實葢是詮量法身如理命也詮量報
身如來以如如智契如如境境發智為報智冥境
為受境既無量無邊常住不滅智亦如是函大蓋
大文云我智力如是久修業所得慧光照無量壽
命無數劫此是詮量報身如來智慧命也詮量應
身者應身同緣緣長同長緣促同促云云自彼於
我無為文云數數現生數數現滅或復自說名字
不同年紀大小此是詮量應佛同緣命也復次法
身非量非無量報身金剛前有量金剛後無量應
身隨緣則有量應用不斷則無量通途詮量三句
在聖一句屬凡有量無常都非佛義舊來所說乃
是增減兩謗加誣於佛非魔是何記云兩謗者品
中明常不以常解名為減謗品無無常用無常釋
名為增謗然四句詮量其義巳顯為未解者更作
常等四句料揀先別作次通作別者非常非無常
雙非理極即法身也常者即報身也報智境合亦
非常非無常但取正智圓滿不生不減過金剛心
之前故取常為報身耳亦常亦無常應身也應用
無盡為亦常數唱涅槃名亦無常無常者金剛心
巳前智用增進乃至凡夫生滅出沒皆是無常三
佛各一句凡夫共一句此約別教別分別也若通
途圓說者一一如來悉備四句法身四者非常非
無常雙破凡聖八倒故常者如虗空常故無常者
無凡夫生滅倒故亦常亦無常者寂而雙照故報
身四者非常非無常者智冥境故常者出過二乘
故無常者無生滅倒故亦常亦無常者能雙照故
應身四者非常非無常者非報非生死故常者常
應同故無常者同無常故亦常亦無常者兩存故
凡夫既得無常一句通途亦作四句但有性德之
理尚無四句名字況行用耶可以意得不俟說也
一身即是三身不一不異當知一佛身即具諸身
壽命功德隨緣感見長短不同大經云凡夫二乘
見佛壽命猶如冬日菩薩所見猶如春日唯佛見
佛壽命無量猶如夏日所以然者凡夫博地翳障
朦朧藏通二乘雖斷四住不見中道若捨分段受
法性身未破無明彼土所奉猶是勝應當知二乘
秪見冬日若諸菩薩未登地住所見同前若破無
明乃至分受法身與而為語得見報身壽命奪而
為語猶是勝應未窮報身之源未盡法性之極所
見佛壽猶如春日唯佛與佛窮性盡源見法身壽
猶如夏日大經舉三譬譬之於諸常中虗空第一
一切壽命如來第一此譬法身壽命無始無終性
相凝湛不同應報也二譬如四河皆歸大海此譬
報身所修萬善皆感佛報壽命海中三阿耨達池
出四大河此譬應身壽命從法報出同他長短也
此品詮量通明三身若從別意正在報身也何則
義便文會義便者報身智慧上冥下契三身宛足
故言義便文會者我成佛巳來甚大久遠故能三
世利益眾生所成即法身能成即報身法報合故
能益物故言文會以此推之正意是論報身佛功
德也復次如是三身種種功德悉是本時道場樹
下先久成就名之為本中間今日寂滅道場所成
就者名之為迹諸經所說本迹者即寂滅道場所
成法報為本從本所起勝劣兩應為迹今經所明
取寂場及中間所成三身皆名為迹取本昔道場
所得三身名之為本故與諸經為異也非本無以
垂迹非迹無以顯本本迹雖殊不思議一也肇師
之言意在寂場之本耳復次寂場本迹復有多種
或以涅槃為本從真起應為迹迹本俱空言思雙
斷故言不思議一也或以俗為本從俗起應為迹
迹本深廣下地不能言思邊涯故言不思議一也
或以中為本從中起應為迹迹本皆言語道斷心
行處滅故云不思議一也復次此三非三亦復非
一非三非一為本而三而一為迹皆言語道斷心
行處滅不思議一也未知諸師指何處本迹不思
議一也今攝褻四番皆是迹中不思議一耳遠指
本地三番四番不可思議以為其本從箇本而垂
迹將箇迹而顯本本迹雖殊不思議一如此本迹
何得不異眾經何得不異諸師耶問諸經各說位
行或多或少華嚴明四十一位瓔珞明五十二位
名義皆廣此經始末都無此事云何言異答譬如
世人修種種業集種種寶求種種位若無壽命用
財位何為大經云譬如長者生育一子相師占之
有短壽相不任繼紹父母知巳忽之如草法門亦
爾行種種因獲種種果現種種通化種種眾說種
種法度種種人總在如來壽命海中海中之要法
性智應喉襟目蒵非異是何記云故知本地三身
即諸經諸身之喉如衣之襟諸根之目如屐之蒵。

△二約廣開近顯遠斷疑生信釋經文二初誡信
四初三誡。】

「爾時佛告諸菩薩及一切大眾諸善男子汝等當信
解如來誠諦之語復告大眾汝等當信解如來誠諦
之語又復告諸大眾汝等當信解如來誠諦之語。」

【上迹門有三請一誡今文有四請四誡前後合有
五誡七請奇特大事殷勤鄭重也誠是忠誠諦是
審實不欺於物言則詣真昔七方便隨他意語非
告誠實今隨自意語示之以要故言誠諦。
△二三
請。】

「是時菩薩大眾彌勒為首合掌白佛言世尊唯願說
之我等當信受佛語如是三白巳。」

【菩薩既奉誠誡不敢致疑聞必取信信受誠言也。

△三重請。】

「復言唯願說之我等當信受佛語。」

【△四重誡。】

「爾時世尊知諸菩薩三請不止而告之言汝等諦聽。」

【△二正答二初長行二偈頌初文又二初法說二
譬說初文又二初三世益物二總結不虗初文
又二初過去益物二初出執近之情三初出所迷
法。】

「如來祕密神通之力。」

【祕密者一身即三身名為祕三身即一身名為密
又昔所不說名為祕唯佛自知名為密神通之力
者三身之用也神是天然不動之理即法性身也
通是無壅不思議慧即報身也力是幹用自在即
應身也。
△二出能迷眾。】

「一切世間天人及阿修羅。」

【△三出迷遠謂。】

「皆謂今釋迦牟尼佛出釋氏宮去伽耶城不遠坐於
道場得阿耨多羅三藐三菩提。」

【佛於三世等有三身於諸教中祕而不傳故一切
世間天人修羅謂今佛始於道樹得此三身故執
近以疑遠此本說中不復言及二乘但對菩薩菩
薩攝在天人修羅三善道內餘三惡趣罪重根鈍
少智不知作此謂也故大品但云摩訶衍勝出天
人阿修羅亦不言三途也菩薩有三種謂下方他
方舊住下方即本日所化故無執近之謂他方舊
住俱有二種一從法身應生者往世先得無生或
巳先聞發迹顯本設未得聞報盡受法性身於法
身地自應得聞長遠之說是故應生菩薩多無執
近之謂二者今生始得無生忍及未得者咸有此
謂也。
△二破近顯遠二初法譬顯遠二初法說顯
遠。】

「然善男子我實成佛巳來無量無邊百千萬億那由
他劫。」

【成佛巳來甚大久遠者伽耶近謂即破然破近顯
遠略有十意如玄義中明此文正用破近顯遠廢
近顯遠二意破近謂之執情廢近廢今日之近教
也。
△二舉譬格量三初舉譬問。】

「譬如五百千萬億那由他阿僧祇三千大千世界假
使有人抹為微塵過於東方五百千萬億那由他阿
僧祇國乃下一塵如是東行盡是微塵諸善男子於
意云何是諸世界可得思惟校計知其數不。」

【餘經或明數不可說塵沙等為喻若方此此則為
多直下塵被點之界巳不可說況不點寧當可說
下塵不下塵界尚不可說下塵不下塵塵豈可說
耶況下文云復過於此又寧可說耶。
△二答不知。】

「彌勒菩薩等俱白佛言世尊是諸世界無量無邊非
算數所知亦非心力所及一切聲聞辟支佛以無漏
智不能思惟知其限數我等住阿惟越致地於是事
中亦所不達世尊如是諸世界無量無邊。」

【此答中舉聲聞支佛暨彌勒等覺三人但不知也。

△三合顯遠。】

「爾時佛告大菩薩眾諸善男子今當分明宣語汝等
是諸世界若著微塵及不著者盡以為塵一塵一劫
我成佛巳來復過於此百千萬億那由他阿僧祇劫。」

【此合譬如文。
△二過去益物所宜三初益物處。】

「自從是來我常在此娑婆世界說法教化亦於餘處
百千萬億那由他阿僧祇國導利眾生。」

【須顯處者上引譬甚久久居何處故云常在此土
及於他國而作佛事導利眾生也。
△二拂迹上疑。】

「諸善男子於是中間我說然燈佛等又復言其入於
涅槃如是皆以方便分別。」

【謂疑因疑果昔教所說處處行因又處處得記即
是果也今拂除此疑指然燈佛者即拂因疑又復
言其入於涅槃即拂果疑如此因果非復一條皆
我方便非實說也故名拂疑或有人云方便說然
燈佛是我之師然實是釋迦現作非生現生非滅
現滅故言又復言其涅槃今謂不爾但取前釋何
者然燈佛于時緣熟以佛像化之我緣未熟但為
菩薩從佛得記得記即是果義行行即是因義如
此消文自足言其者即是中間施化之其耳謂非
謂然燈也又中間益物既即有形聲兩益若言值
然燈佛者此有形益又復言其入於涅槃者彼佛
滅後助佛揚化即有聲益若爾形聲兩益皆屬中
間之因耳既有形聲之生生必有死死即入涅槃
名此為果耳不得言中間巳成佛果何者法華之
前未說成佛何得有佛果之疑舊以然燈是我現
作此亦非解法華前經未論昔巳成佛何教說然
燈是我所現而拂此疑耶。
△三正明益物所宜二
初感應。】

「諸善男子若有眾生來至我所我以佛眼觀其信等
諸根利鈍隨所應度。」

【來至我所者即是過去眾生漸頓兩機冥扣法身
也佛眼觀者即是久巳成佛用佛眼鑒照無有遺
差將欲起於勝劣兩應而利益之善機凡有二力
一感人天華報二感佛道果報法眼觀知萬善緣
其重輕各得華報不能究竟知其終得種智果報
若以佛眼圓照萬善知其始末此經一向明佛眼
觀知眾生萬善究竟得佛一大事出世之正意也
信等諸根者謂信等五根也慧根即了因餘根即
緣因此二善根各有利鈍通攝頓漸機緣頓機利
鈍即是圓別根機漸機利鈍即是藏通機緣又小
乘根名鈍大乘根名利又小乘名利人天名鈍十
法界眾生所有善根利鈍為機不用惡法惡法非
緣了二因也如來悉照十界善機隨所應度而為
現形聲饒益也。
△二施化二初形聲益二初形益
二初非生現生。】

「處處自說名字不同年紀大小。」

【此正明應化所宜自說名字不同者既現其形則
有名字因名召體機有大小形有勝劣形異故名
則不同年紀大小者即形勝劣勝者即勝應劣者
即劣應名字不同即二佛現壽有量無量之異也
處處者竪論則過去之處處行因國土橫論即十
方國土名字不同約豎處所亦有生法名字不同
如今之應身望過去然燈佛等約橫國土亦有生
法名字如今之應身望分身亦如華嚴十號中所
列釋迦異名若干不同又諸經所辨佛有三身名
字不同所召法體皆異或說毗那或舍那或釋迦
法身佛或名如如實相第一義般若楞嚴等比也
此約示現佛法界身名字不同若現九法界身名
字不同則無量無邊可以意得年紀大小者此明
壽命長短逐上所現應身或說壽二萬如迦葉佛
時或說壽八萬如彌勒佛時傳傳互明大小縱橫
可知就法報應佛壽命大小如玄義(云云)或三身
相望辨大小或三身各別皆為小合說名為大例
三點(云云)此皆隨所應度為其現身及命長短耳。

△二非滅現滅。】

「亦復現言當入涅槃。」

【亦復現言當入涅槃者應以滅度而得度者即現
滅度也令其戀仰而得解脫此義見下譬說中。
△
二聲益。】

「又以種種方便說微妙法。」

【小身短壽即是說於漸教故言種種方便大身長
壽即是說於頓教故言說微玅法。
△二得益歡喜。】

「能令眾生發歡喜心。」

【雖初以漸終令入大故言皆令得歡喜仍此歡喜
即是施化得益佛依四悉檀施形聲兩益眾生獲
於四利稱機則喜乖機則惱故下文云皆實不虗
即此義也。
△二現在益物二初明機感。】

「諸善男子如來見諸眾生樂於小法德薄垢重者。」

【此是現在師子奮迅益物此三昧有十功德一分
別他人諸根熟不熟清淨不清淨二以如來法輪
教未度者悉入法律三弘誓徧滿十方音聲亦爾
或一音徧滿百千萬音皆亦徧滿普教眾類四轉
無上輪教化眾生皆取滅度餘人不能轉獨佛能
轉五能示出家剃髮持淨戒亦能使人樂六性行
合空七放光示滅或存或亡或示相好或隱相好
八降伏四魔九令他得入至要增長止觀十具上
十善之本身三口四等(云云)如來見者即佛眼照
也諸眾生樂小法者所見之機也華嚴云大眾雖
清淨其餘樂小法者或生疑悔長夜衰惱愍此故
默偈云其餘不久行智慧未明了依識不依智聞
巳生疑悔彼將墜惡道愍念故不說按彼經無聲
聞二乘但指不久行者為樂小法人耳南嶽云樂
小者非小乘人也乃是樂近說者為小耳今當通
說之所謂貪愛二十五有即人天之機來至我所
名小法也貪樂涅槃求自解脫即二乘之機來至
我所亦名樂小法也樂於漸次紆迴佛道即三教
菩薩機來至我所亦名樂小法也德薄者緣了二
善功用微劣如下文云諸子幼穉垢重者見思未
除也問非生現生備施頓漸二化七方便等可是
樂小法者圓頓赴機是應樂大法者云何通判為
樂小法耶答向略其意今茲廣釋凡為四義一約
往日雖發大心不能專精多著弊欲不得出世名
弊欲為小法也二約現在如佛未出世諸天人等
雖有大機而心染世樂著於邪見故名樂小法此
二義與下譬宛轉于地意同三約修行雖不樂于
三界弊欲小法而樂三乘灰斷亦名小法雖不樂
於三乘近果而樂歷別修於一乘不能於一心圓
頓普修亦名樂外此三意約因門明樂小法也四
約果門樂聞出釋氏宮始得菩提近成之小不樂
聞長遠大久之道故言樂小此等小心非始今日
若先樂大佛即不說始成說始成者皆為樂小法
者耳。
△二明應化二初非生現生二初正明二初
現生。】

「為是人說我少出家得阿耨多羅三藐三菩提。」

【現生者迹現於生為是人說我始得菩提前明利
鈍二機來感法身今即現勝劣兩應劣應應鈍根
勝應應利根此兩應並有生法二身生劣應生身
生者以正慧託胎出生而行七步如迦旃延子所
述乃至六年苦行巳還是名生身生也法身生者
即三十四心斷結習盡所得五分法身是也勝應
生身生者如華嚴大經等說與諸菩薩處摩耶胎
常說大乘至若出胎而十方各行七步是名生身
生也法身生者於寂滅道場金剛後心斷無明盡
得妙覺相應慧窮照法性萬德種智圓明普備是
名法身生也出家者劣應出分段家勝應出二死
家得菩提者劣應得有作四諦所發無漏盡無生
智名為菩提勝應即照三諦一實之道一切種智
為菩提也。
△二非生。】

「然我實成佛以來久遠若斯但以方便教化眾生令
入佛道作如是說。」

【明本實不生非生者非始爾生也但天人修羅見
此二種生法二身謂言始生此則不然然我久巳
得此生法二身今日之生非實生也故云久遠若
斯若斯者如上譬之長久也但以方便下明既非
實生何故現生為利樂小法人德薄垢重者使得
佛道故言但以方便教化眾生作如是說者非生
而現生故云作如是說也然餘經但破劣應生身
生非生尚不破劣應法身生非生今經正破勝應
法身生非生何者我實成佛巳來久遠若斯故知
今日劣勝兩法身生皆被破故生非生則與餘經
永異。
△二利益二初形聲。】

「諸善男子如來所演經典皆為度脫眾生或說巳身
或說他身或示巳身或示他身或示巳事或示他事。」

【此明形聲益說即聲教示即形現形聲不出自他
若說法身是說巳身若說應身是說他身言值然
燈佛即是說巳身言然燈是我師是說他身示正
報是示巳事現依報是示他事隨他意語是說他
身隨自意語是說巳身示巳他事亦類如此。
△二
明不虗二初標不虗。】

「諸所言說皆實不虗。」

【此偏據聲益不虗釋則雙釋不虗初不虗者謂漸
頓二機稟此二種形聲皆益不虗上過去章明皆
歡喜似如世界之益今明皆不虗勝劣形聲逗於
二機獲四悉檀皆不虗也大論明四悉檀並實世
界故實對治為人故實篤而為論三是世間實此
實則虗緣中亦有世間三實第一義則虗若以此
虗實約迹本二門漸頓益者虗實昔方便行未得
實道之益是其因虗也執於近迹未得本地真實
之益即是果虗今開迹門之說同入實相即得因
中實益開本門之說即除執近之情得於長遠果
地之實益今得二實對昔二虗約圓頓眾生於迹
本二門一實一虗得中道之行是得因中之實益
而執近果是於果虗今聞說因更不別得真實之
益聞說遠果即得實果之益昔有一虗今得一實
故云皆實不虗。
△二釋不虗二初照理不虗。】

「所以者何如來如實知見三界之相無有生死若退
若出亦無在世及滅度者非實非虗非如非異不如
三界見於三界如斯之事如來明見無有錯謬。」

【此下總釋益物不虗今先釋形益後釋言益此中
六句顯於應身不離法身法身無形亦無起滅眾
生皆有起滅之機感於法身如來願力應同起滅
起滅之見出自眾生故約三界以明諸句則照理
不虗也謂達理稱機設教化物必不虗也如實知
見即是實智如理而照三界之實實則無三界因
相也無有生死者無有二死之苦也起集名退無
常果現名出亦無在生死之世及入涅槃之滅此
二俱滅故云亦無在世及滅度者非於滅度之實
非於生死之虗故云非實非虗非於世間之隔異
非於出世之真如故云非如非異此四明中道也
不如三界見於三界者不如二種三界眾生所見
三界之相唯佛一人如實窮照三界之實內具實
智之用亦是隨自意語亦是或說巳身之事故大
品云第一義中無所分別如來權智如量知見三
界之相即如三界眾生之見如實知見無二死而
隨他意示二死身說有二死無退無出而隨他意
說有退有出亦無在世及滅度者而隨他意示生
世間示入涅槃說有在世有得滅者無實而說涅
槃之實無虗而說三界之虗無三世之異而說有
異無真諦之如而說有如同於三界見於三界皆
是隨他意語名為或說他身事示他身事如來二
智明審二諦所以形言兩益皆實不虗。
△二稱機
不虗二初機感。】

「以諸眾生有種種性種種欲種種行種種憶想分別
故。」

【此明機感者以諸眾生根機利鈍漸頓不同性欲
行智種種差別欲令各得增諸善根故說巳他之
教不虗因緣譬喻也性者漸頓根性各有種種故
須用為人悉檀生諸善根善根猶是性然習欲成
性今何故先性後欲釋云因有本日根性故能起
今日之樂欲如因煩惱故有五陰復因五陰更有
煩惱不前不後性欲亦爾要因習欲而成性欲者
漸頓二機若種種樂欲不同此須用世界悉檀行
者起作業行隨樂欲而修諸行此須用為人悉檀
行中好多愛著致有妨障此須用對治悉檀憶想
者是智慧即相似解由修行故能得解生此是方
便猶未稱理無言說道猶是念想之觀漸頓眾生
居在內外凡位有諸善根欲樂欲樂故修行修行
故得似解此須用第一義悉檀隨其所得憶想之
解更為說法即得朗悟第一義乃至初地欲樂修
行二地時亦憶想二地之境即是念想若發生二
地真解即是念想觀除言語法滅乃至佛地方得
究竟離於憶想獲常寂照耳。
△二施化。】

「欲令生諸善根以若干因緣譬喻言辭種種說法所
作佛事未曾暫廢。」

【此明正對機施巳他聲益也於漸頓種種根機令
生種種善根故現若干巳他身事若干自他聲教
若干因緣譬喻若對漸機以三藏中四門若干因
緣譬喻於一一門中復有若干如為懈怠者說苦
忍為我慢者說無常忍等通教四門亦如是若對
頓機如別圓等亦各四門若干種種如三十二菩
薩各說入不二法門華嚴中種種行類相貌皆為
種種根機施若干譬喻言辭說法也所作佛事未
曾暫廢者總結不虗如上若干巳他形聲皆令眾
生入佛知見不為人天二乘小事故云所作佛事
若一人獨得滅度餘人不得者所作佛事即為有
廢廢即令眾不得實益豈得云皆實不虗云何皆
實昔云我坐道場不得一法實七方便並非究竟
滅二涅槃者方便空拳故知唯虗未見皆實若昔
施七權遂不得入一實者可言其虗虗引得出無
有虗出而不入實者故知昔虗為實故也皆實不
虗佛事無廢即此義矣。
△二非滅現滅二初正明
二初明本實不滅二初明果位常。】

「如是我成佛巳來甚大久遠壽命無量阿僧祇劫常
住不滅。」

【此文有二意初明果位之常常故不滅寄此四字
明未來大勢威猛常住益物。
△二舉因況果。】

「諸善男子我本行菩薩道所成壽命今猶未盡復倍
上數。」

【次我本行菩薩道下舉因況果以明常住舊人據
此以證無常云前過恒沙後倍上數神通延壽猶
是無常僻取文意大有所失經舉因況果果非數
也經云久修業所得壽命無數劫非神通延壽也
何者佛修圓因登初住時巳得常壽常壽叵盡巳
倍上數況復果耶云何棄所況之果苟執能況之
因從令此因巳是於常非無常也譬如太子時祿
巳不可盡況登尊極祿用寧可盡乎。
△二明迹中
唱滅。】

「然今非實滅度而便唱言當取滅度。」

【三身並有非滅唱滅義如淨名云法本不生今則
無滅即是法身非滅又云是寂滅義即是唱滅也
何者若巳了達不唱寂滅為未了者唱滅耳若言
照寂即是唱滅若言寂照即是唱生夫法身者雖
非生非滅亦有生滅若迷心執著即煩惱生而智
慧滅若解心無染即智慧生而煩惱滅滅惑生解
此是無常滅若解生惑滅即是寂滅此之生滅悉
約法性而辨若無迷解二緣則不唱有此生滅報
身非滅唱滅者誰有智慧誰有煩惱而言智慧能
破此即明暗不相除即報身非滅義眾生未了聞
此便謂其即是佛而生憍恣不復修道故復唱言
道能滅惑有煩惱時則無智慧有智慧時則無煩
惱豈非智慧能滅煩惱耶應身非滅唱滅者應是
法報之用體既無滅用豈有窮即應身非滅但為
眾生若常見佛則生憍恣故唱我於今夜當取滅
度。
△二現滅利益二初不滅眾生有損二初不滅
有損。】

「如來以是方便教化眾生所以者何若佛久住於世
薄德之人不種善根貧窮下賤貪著五欲入於憶想
妄見網中。」

【有損者如前樂小法人見佛常在不種善根貧窮
下賤不生二善故無益不斷見思無明二惡則是
有損貪著五欲入於憶想憶想即是見惑五欲即
是思惑由此眾生垢重故須唱滅不唱滅則二惡
生而不滅二善損而不生。
△二廣釋不滅。】

「若見如來常在不滅便起憍恣而懷厭怠不能生於
難遭之想恭敬之心。」

【若見如來常在便起憍恣心等故有損不能生恭
敬故無益憍恣即增見惑厭怠即生思惑不生難
遭想即不能生見諦解不恭敬即不能生思惟道
為是義故宜應現滅若見聞三佛不滅悉有憍恣
義便謂眾生如彌勒如一如無二如平等即真由
是生於憍心上慢謂一切煩惱本自不生今亦無
滅何須修道即便恣情放逸為是唱言是寂滅義
又聞一切眾生即菩提相菩提相即煩惱相明闇
不相除顯出佛菩提眾生聞此復起慢恣不復修
善懈怠放逸為是等故唱言報身智慧能滅煩惱
無明力大佛菩提智之所能滅應身非滅現滅易
解若唱言法本不生今亦不滅要須滅惑方乃寂
滅經云智慧不滅煩惱然明時無闇汝今具足煩
惱何能有慧當知智慧能滅障惑眾生聞是唱滅
便於三佛生難遭想起恭敬心。
△二唱滅於物有
益二初歎佛難值。】

「是故如來以方便說比丘當知諸佛出世難可值遇。」

【三佛並難值眾生樂著小法見思障重聞三身不
滅則不修道難得契會。
△二釋難值。】

「所以者何諸薄德人過無量百千萬億劫或有見佛
或不見者以此事故我作是言諸比丘如來難可得
見斯眾生等聞如是語必當生於難遭之想心懷戀
慕渴仰於佛便種善根是故如來雖不實滅而言滅
度。」

【諸薄德人過百千劫或有見佛或不見者若見三
佛其人多善少惡不為其人唱滅是人見佛常在
靈山或不見佛其人障重善輕為說三身難會眾
生聞之便作是念三佛雖復非生非滅必須生善
滅惑乃得證見此事不易故云難遭心懷戀慕渴
仰者此明現滅無損也滅於見思名無損種於善
根名有益。
△二總結不虗三初明諸佛出五濁必
先三後一先近後遠。】

「又善男子諸佛如來法皆如是。」

【此下明第二大段結三世益物物得實益。
△二明
皆是為化眾生。】

「為度眾生。」

【△三明皆非虗妄。】

「皆實不虗。」

【△二譬說二初開譬二合譬初文又二初良醫治
子譬譬上三世應化所宜二治子實益譬譬三世
利益不虗初文又三初醫遠行譬譬過去益物二
初譬應化二初超譬應化。】

「譬如良醫智慧聰達明鍊方藥善治眾病。」

【良醫者然醫有十種一治病病增無損或時致死
此譬空見外道恣意行惡教人起邪斷善根法身
既亡慧命亦死二治病不增不損譬有見苦行外
道投巖赴火苦行行善不得禪定不能斷結即是
無損亦不能斷善即是不增三治病損而無增但
世醫所治差巳還復生即是修定斷結外道四治
病能令差巳不復發而所治不徧即二乘人止治
一兩種有緣者不能徧治一切五雖能兼徧而無
巧術用治苦痛釋論呼為拙度即是六度菩薩慈
悲廣治六治病玅術治無痛惱而不能治必死之
人此譬通教菩薩以體法智但治有反復凡夫不
能治焦種二乘七雖治難愈之病而不能一時治
一切病即是別教菩薩八能一時治一切病而不
能令平復如本即圓教初心十信也九能徧治一
切亦能平復如本而不能令過本即圓教後心也
十一時治一切病即能平復又使過本即是如來
前三種醫即大經中舊醫用乳藥也後七並客醫
無術者但用無常苦空等法如用辛苦酢藥也有
術遠來還令服乳最後究竟良醫良者善也內有
三達五眼即是八術玅得藥性善治者外識病源
能用藥也智慧者權實二智深知二諦也聦達者
五眼鑒機頓漸不差也十二部教文理甚深如明
鍊方藥依四悉檀治眾生病如善治眾病也無量
義云醫王大醫王以大醫故稱為良醫。
△二追譬
機感。】

「其人多諸子息若十二十乃至百數。」

【多諸子息者若十聲聞二十支佛百數菩薩菩薩
之子凡有三種子義一就一切眾生皆有三種性
德佛性即是佛子故云其中眾生悉是吾子此文
云多諸子息也約十心數法即有百子心王為正
因佛性慧是了因佛性餘九相扶起屬緣因佛性
一數起時餘九扶助如是成百也性德佛子非善
非惡而通善惡故此十數及與心王為通心數是
以性德三因悉屬正因佛子二者就昔結緣為佛
子如十六王子覆講法華時聞法者亦生微解即
成了因性昔微能修行為緣因性正性為本此三
因並屬緣因資發今日一實之解故以昔日結緣
為緣因佛子即火宅中三十子也此約十信一信
起時即具餘九還有百信故得結緣為佛子也三
者了因之子即是今日聞法華經安住實智中我
定當作佛決了聲聞法是諸經之王從佛口生得
佛法分故名真子此亦有三因性今既顯了見於
佛性並屬了因佛子百子之義還將十數入十善
法中十信入初住中是故正因通於本末此文明
百子不取了因子了因子屬下不失心服藥中明
之。
△二譬現滅。】

「以有事緣遠至餘國。」

【以有事緣遠至餘國者譬過去應化中現滅也。
△
二還巳復去譬譬現在應化二初譬機感。】

「諸子於後飲他毒藥藥發悶亂宛轉于地。」

【諸子於後飲毒譬上機應相關見諸眾生德薄垢
重於佛滅後樂著三界邪師之法故云飲他毒藥
即是遊行詣於他國輪轉諸趣墮在三界故云宛
轉于地。
△二譬應化二初非生現生二初譬形聲
益二初形益。】

「是時其父還來歸家諸子飲毒或失本心或不失者
遙見其父皆大歡喜拜跪問訊善安穩歸我等愚癡
誤服毒藥願見救療更賜壽命。」

【其父還來者譬上我少出家得三菩提也諸子飲
毒去譬上形益信受邪師之法名為飲毒失心是
無大小機感生不失心是有大小機感生又失心
者貪著三界失先所種三乘善根也為是人故非
滅唱滅不失心者雖著五欲而不失三乘善根為
是人故非生現生善強惡輕見佛即能修道斷結
如子見父求藥病愈也善輕惡重雖得見佛亦求
救護而不修道如子見父雖能求救而不肯服藥
父為此子唱言應死遙見者明佛出世時眾生亦
見色身而為見思障隔五分不得親奉法身故云
遙也見聞佛出皆有喜敬之事如諸經中梵王請
等例皆是求救之辭也。
△二聲益二初譬佛受請
轉二諦法輪。】

「父見子等苦惱如是依諸經方求好藥艸色香美味
皆悉具足擣篩和合與子令服。」

【經方者即十二部教也藥草者即教所詮八萬法
門也從佛出十二部乃至出涅槃此出漸頓藥草
也直從佛出十二部此出頓藥草從佛出修多羅
此出漸藥草色者譬戒戒防身口事相彰顯也香
者譬定功德香熏一切味者譬慧能得理味此戒
定慧即八正道修八正道能見佛性又色是般若
照了法性之色分明無礙香是解脫斷德離臭味
是法身理味此三法不縱不橫名祕密藏依教修
行得入此藏說三乘空三昧力如擣無相如篩無
作如合一一三昧皆具戒定慧又空觀如擣假觀
如篩中觀如合此三觀各不離戒定慧將此法與
漸頓眾生令修行名令服也。
△二譬誡勸二初勸
門。】

「而作是言此大良藥色香美味皆悉具足汝等可服。」

【△二誡門。】

「速除苦惱無復眾患。」

【將誡勸二教令諸眾生服法藥也。
△二譬利益不
虗。】

「其諸子中不失心者見此良藥色香俱好即便服之
病盡除愈。」

【此譬上得益不虗上有二一不虗二釋不虗今云
其諸子中不失心者服藥病差即譬上皆實不虗
釋不虗不作譬也。
△二非滅現滅二初不久應死
譬二初唱滅之由。】

「餘失心者見其父來雖亦歡喜問訊求索治病然與
其藥而不肯服所以者何毒氣深入失本心故於此
好色香藥而謂不美父作是念此子可愍為毒所中
心皆顛倒雖見我喜求索救療如是好藥而不肯服。」

【唱死之由由子不服譬上薄德見佛常在但增憍
恣上現滅中有二一本實不滅二非滅唱滅不出
現滅之由由亦是唱滅利益中今譬不譬第一而
明現滅之由正由眾生薄德見佛常在不修行即
是不肯服藥也。
△二正唱應死二初擬宜去住。】

「我今當設方便令服此藥。」

【譬非滅唱滅也。
△二唱應死。】

「即作是言汝等當知我今衰老死時巳至是好良藥
今留在此汝可取服勿憂不差作是教巳復至他國
遣使還告汝父巳死。」

【譬現滅也化期將竟死時巳至者當入涅槃留經
教在故云是好良藥今留在此復至他國即是此
方現滅他方現生故上文云願在他方遙見守護
即其義也遣使者或取涅槃中大聲普告為使人
或用神通或用舍利或用經教等為使人今用四
依菩薩語眾生云佛巳滅度但留此法我今宣弘
汝當受行後時眾生若無四依傳述經法豈能自
知佛巳滅度故用四依是使人也。
△二諸子醒悟
譬二初現滅利益。】

「是時諸子聞父背喪心大憂惱而作是念若父在者
慈愍我等能見救護今者捨我遠喪他國。」

【△二未來機感。】

「自惟孤露無復恃怙常懷悲感心遂醒悟乃知此藥
色香味美即取服之毒病皆愈。」

【由滅後眾生醒悟服藥修行以作因緣能感未來
應化如遺教云其未度者作得度因緣亦有現得
感見普賢觀云精進苦到得見釋迦分身多寶東
方善德等及七佛世尊孤露恃怙等者幼而無父
曰孤詩云無父何怙無母何恃譬猶幼失所親則
貧窮困苦奔走長途風䬸露宿竛竮之狀耳。
△三
尋後來歸譬譬未來應化。】

「其父聞子悉巳得差尋便來歸咸使見之。」

【即是未來益物威猛之力父聞子差即機感咸使
見之即是起未來之應化方將形聲兩益。
△二治
子實益譬明三世利益不虗。】

「諸善男子於意云何頗有人能說此良醫虗妄罪不
不也世尊。」

【此疊不虗譬明三世利益不虗也。
△二合譬三初
合過去益物。】

「佛言我亦如是成佛以來無量無邊百千萬億那由
他阿僧祇劫為眾生故。」

【△二合現在益物。】

「以方便力言當滅度。」

【文略不合未來。
△三合益物不虗。】

「亦無有能如法說我虗妄過者爾時世尊欲重宣此
義而說偈言。」

【△二偈頌二初頌法說二頌譬說初文又二初三
世益物三初過去三初頌成道巳久。】

「自我得佛來所經諸劫數無量百千萬億載阿僧祇。」

【△二頌中間益物。】

「常說法教化無數億眾生令入於佛道爾來無量劫。」

【△三頌常住此處。】

「為度眾生故方便現涅槃而實不滅度常住此說法
我常住於此以諸神通力令顛倒眾生雖近而不見。」

【△二頌現在二初頌非生現生。】

「眾見我滅度廣供養舍利咸皆懷戀慕而生渴仰心
眾生既信伏質直意柔輭一心欲見佛不自惜身命
時我及眾僧俱出靈鷲山。」

【△二頌非滅現滅。】

「我時語眾生常在此不滅以方便力故現有滅不滅
餘國有眾生恭敬信樂者我復於彼中為說無上法
汝等不聞此但謂我滅度。」

【△三頌未來四初頌未來機感。】

「我見諸眾生沒在於苦惱故不為現身令其生渴仰
因其心戀慕乃出為說法。」

【此下十行半頌上未來上但寄常住不滅四字今
頌則廣有四意初一行半明未來機感。
△二頌常
住不滅。】

「神通力如是於阿僧祇劫常在靈鷲山及餘諸住處
眾生見劫盡大火所燒時我此土安隱天人當充滿
園林諸堂閣種種寶莊嚴寶樹多華果眾生所遊樂
諸天擊天鼓常作眾伎樂雨曼陀羅華散佛及大眾。」

【常在靈鷲山此謂實報土也及餘諸住處謂方便
有餘土也即上餘國義也天人充滿者三十心是
人十地是天擊天鼓者無問自說也曼陀羅華者
賢聖位也。
△三明不見因緣。】

「我淨土不毀而眾見燒盡憂怖諸苦惱如是悉充滿
是諸罪眾生以惡業因緣過阿僧祇劫不聞三寶名。」

【△四明得見因緣。】

「諸有修功德柔和質直者則皆見我身在此而說法
或時為此眾說佛壽無量久乃見佛者為說佛難值
我智力如是慧光照無量壽命無數劫久修業所得。」

【△二頌皆實不虗。】

「汝等有智者勿於此生疑當斷令永盡佛語實不虗。」

【△二頌譬說二初頌開譬三初頌過去。】

「如醫善方便。」

【△二頌現在。】

「為治狂子故實在而言死。」

【△三頌不虗。】

「無能說虗妄。」

【△二合譬三初頌合過去。】

「我亦為世父救諸苦患者。」

【△二頌合現在。】

「為凡夫顛倒實在而言滅以常見我故而生憍恣心
放逸著五欲墮於惡道中我常知眾生行道不行道
隨所應可度為說種種法。」

【△三頌合不虗。】

「每自作是意以何令眾生得入無上慧速成就佛身。」

【開三顯一開近顯遠欲令眾生速入佛道此事必
得不虗也。】

【△二總授法身記二初申品目。】

「玅法蓮華經分別功德品第十七」

【佛說壽量二世弟子得種種益故言功德其間淺
深不同故言分別品此文是本門第二授記段耳。

△二約總授法身記釋經文三初經家總序。】

「爾時大會聞佛說壽命劫數長遠如是無量無邊阿
僧祇眾生得大饒益。」

【經家者即如來滅後結集法藏慶喜尊者是也序
猶敘也葢述當時之事。
△二如來分別。】

「於時世尊告彌勒菩薩摩訶薩阿逸多我說是如來
壽命長遠時六百八十萬億那由他恒河沙眾生得
無生法忍復有千倍菩薩摩訶薩得聞持陀羅尼門
復有一世界微塵數菩薩摩訶薩得樂說無礙辯才
復有一世界微塵數菩薩摩訶薩得百千萬億無量
旋陀羅尼復有三千大千世界微塵數菩薩摩訶薩
能轉不退法輪復有二千中國土微塵數菩薩摩訶
薩能轉清淨法輪復有小千國土摩訶薩八生當得
阿耨多羅三藐三菩提復有四四天下微塵數菩薩
摩訶薩四生當得阿耨多羅三藐三菩提復有三四
天下微塵數菩薩摩訶薩三生當得阿耨多羅三藐
三菩提有二四天下微塵數菩薩摩訶薩二生當得
阿耨多羅三藐三菩提復有一四天下微塵數菩薩
摩訶薩一生當得阿耨多羅三藐三菩提復有八世
界微塵數眾生皆發阿耨多羅三藐三菩提心。」

【如來分別者佛語圓妙不可用權位釋經故上文
開示悟入佛之知見今本門增道損生皆約圓位
解釋下八世界發心者六根清淨人初入十信位
也故仁王云十善菩薩發大心長別三界苦輪海
即此義也得無生忍入十住位故華嚴云初發心
住一發一切發得如來一身無量身清淨妙法身
應現種種形即此義也得聞持陀羅尼入十行位
得樂說辯才入十迴向位得無量旋陀羅尼入初
地得不退入二地得清淨入三地八生入四地七
生入五地六生入六地五生入七地四生入八地
三生入九地二生入十地一生入等覺金剛心但
約智德而論增約斷德而論損約法身論生約無
明論滅例如大經月喻從初一日至十五日光色
漸增從十六日至三十日光色漸減約一月體而
論增減喻約法身而論智斷或可一人一時有八
番增減或可一世或可八世或無量世或可一念
或可八念或無量念或可眾多微塵數人亦如是
是故不可以因生果生而局之不可離張智斷而
釋之然本門得道數倍眾經非但數多又熏修日
久元本垂迹處處開引中間相值數數成熟今世
五味節節調伏收羅結撮歸會法華譬如田家春
生夏長耕種耘治秋收冬藏一時穫刈自法華巳
後有得道者如捃拾耳。
△三時眾供養。】

「佛說是諸菩薩摩訶薩得大法利時於虗空中雨曼
陀羅華摩訶曼陀羅華以散無量百千萬億寶樹下
師子座上諸佛并散七寶塔中師子座上釋迦牟尼
佛及久滅度多寶如來亦散一切諸大菩薩及四部
眾又雨細抹栴檀沈水香等於虗空中天鼓自鳴妙
聲深遠又雨千種天衣垂諸瓔珞真珠瓔珞摩尼珠
瓔珞如意珠瓔珞徧於九方眾寶香爐燒無價香自
然周至供養大會一一佛上有諸菩薩執持幡葢次
第而上至于梵天是諸菩薩以妙音聲歌無量頌讚
歎諸佛。」

【明時眾供養者聞深遠法得大饒益欲報佛恩而
設供養亦是寄事以表領解上迹門菩薩亦悟而
大事未畢所以不陳供養今本門既竟彌勒總申
領解明諸菩薩執持幡葢次第而上至于梵天幡
者轉義葢者覆義地者始義梵者淨義智斷番番
轉慈悲番番覆高下深淺不失次第際于梵天表
諸菩薩增道損生鄰于妙覺極于極淨。】

「爾時彌勒菩薩從座而起偏袒右肩合掌向佛而說
偈言。」

【△三彌勒總申領解三初頌時眾得解。】

「佛說希有法昔所未曾聞世尊有大力壽命不可量
無數諸佛子聞世尊分別說得法利者歡喜充徧身。」

【△二頌如來分別。】

「或住不退地或得陀羅尼或無礙樂說萬億旋總持
或有大千界微塵數菩薩各各皆能轉不退之法輪
復有中千界微塵數菩薩各各皆能轉清淨之法輪
復有小千界微塵數菩薩餘各八生在當得成佛道
復有四三二如此四天下微塵諸菩薩隨數生成佛
或一四天下微塵數菩薩餘有一生在當成一切智
如是等眾生聞佛壽長遠得無量無漏清淨之果報
復有八世界微塵數眾生聞佛說壽命皆發無上心
世尊說無量不可思議法多有所饒益如虗空無邊。」

【得無量無漏清淨之果報者揀異二乘有量故言
無量妙因所感故言清淨無障礙土故言果報異
二乘無報也。
△三頌時眾供養。】

「雨天曼陀羅摩訶曼陀羅釋梵如恒沙無數佛土來
雨栴檀沈水繽紛而亂墜如鳥飛空下供散於諸佛
天鼓虗空中自然出妙聲天衣千萬種旋轉而來下
眾寶妙香爐燒無價之香自然悉周徧供養諸世尊
其大菩薩眾執七寶幡葢高妙萬億種次第至梵天
一一諸佛前寶幢懸勝幡亦以千萬偈歌詠諸如來
如是種種事昔所未曾有聞佛壽無量一切皆歡喜
佛名聞十方廣饒益眾生一切具善根以助無上心。」

【△三流通段凡十一品半分二初從此至不輕品
三品半明弘經功德深勸流通二神力品下八品
明付囑流通初文又三初此半品并墮喜品明初
品因功德勸流通二從法師功德品明初品果功
德勸流通三不輕品引信毀罪福證勸流通初文
又二初現在四信二滅後五品初文又四初一念
信解二初長行三初舉示其人。】

「爾時佛告彌勒菩薩摩訶薩阿逸多其有眾生聞佛
壽命長遠如是乃至能生一念信解。」

【一念信解者謂隨所聞處豁爾開明隨語而入無
有罣礙信一切法皆是佛法又信佛法不隔一切
法不得佛法不得一切法而見一切法亦見佛法
即一而三即三而一亦是行於非道通達佛道行
於佛道通達一切道不得佛道一切道而通達佛
道一切道無所有而有而有無所有非所有非無
所有如門前路通達一切東西南北𢄶(呼陌切快也)無
擁礙故眼耳鼻舌身意凡有所對悉亦如是無疑
曰信明了曰解是為一念信解之心若坐思惟隨
所思惟豁然開悟通達三諦亦復如是如是信解
名鐵輪位又一解未是具足鐵輪乃是十信之初
心其人未得六根清淨故非鐵輪正位也。
△二明
功德二初總論無量。】

「所得功德無有限量。」

【△二格量多少二初舉五度為格量本。】

「若有善男子善女人為阿耨多羅三藐三菩提故於
八十萬億那由他劫行五波羅蜜檀波羅蜜尸羅波
羅蜜羼提波羅蜜毗梨耶波羅蜜禪波羅蜜除般若
波羅蜜。」

【般若即今之正慧故言除般若也問既除般若則
五不名度答皆為求佛慧盡施戒邊亦得名度葢
是次第之意。
△二正格量。】

「以是功德比前功德百分千分百千萬億分不及其
一乃至筭數譬喻所不能知。」

【格謂比格量謂度量謂聞佛壽量長遠深信不疑
兼聞此經一念情消意有所詣即是趣向之門顧
其功利匪小智凡心而能測度須託譬喻比況格
量然後可曉其彷彿。
△三明位行不退。】

「若善男子有如是功德於阿耨多羅三藐三菩提退
者無有是處。」

【別六心猶退七心不退圓初住心即不退聞壽量
功德自外而資圓順信解自內而熏所以不退大
品云有菩薩退有不退有魔無魔皆此義也。】

「爾時世尊欲重宣此義而說偈言。」

【△二偈頌三初先頌格量多少。】

「若人求佛慧於八十萬億那由他劫數行五波羅蜜
於是諸劫中布施供養佛及緣覺弟子并諸菩薩眾
珍異之飲食上服與臥具旃檀立精舍以園林莊嚴
如來等布施種種皆微妙盡此諸劫數以迴向佛道
若復持禁戒清淨無缺漏求於無上道諸佛之所歎
若復行忍辱住於調柔地設眾惡來加其心不傾動
諸有得法者懷於增上幔為斯所輕惱如是亦能忍
若復勤精進志念常堅固於無量億劫一心不懈怠
又於無數劫住於空閑處若坐若經行除睡常攝心
以是因緣故能生諸禪定八十億萬劫安住心不亂
持此一心福願求無上道我得一切智盡諸禪定際
是人於百千萬億劫數中行此諸功德如上之所說。」

【△二追頌人相。】

「有善男女等聞我說壽命乃至一念信其福過於彼
若人悉無有一切諸疑悔深心須臾信其福為如此。」

【△三頌行位不退。】

「其有諸菩薩無量劫行道聞我說壽命是則能信受
如是諸人等頂受此經典願我於未來長壽度眾生
如今日世尊諸釋中之王道場師子吼說法無所畏
我等未來世一切所尊敬坐於道場時說壽亦如是
若有深心者清淨而質直多聞能總持隨義解佛語
如是之人等於此無有疑。」

【無量劫行道者久修諸度也願我未來者起慈悲
願也藉久行願聞經信解今之初品始聞此經一
念信解功等久行亦乃過之也。
△二略解言趣二
初標人相。】

「又阿逸多若有聞佛壽命長遠解其言趣。」

【此即第二品也前但信解未能敷說說涉名數須
善方言今品具之故言為他解說從勝受名名第
二品。
△二格量。】

「是人所得功德無有限量能起如來無上之慧。」

【以說力故能起自他無上之慧。
△三廣為他說二
初出人相。】

「何況廣聞是經若教人聞若自持若教人持若自書
若教人書若以華香瓔珞幢幡繒葢香油蘇燈供養
經卷。」

【此即第三品也廣聞廣解廣為他說廣修供養。
△
二格量。】

「是人功德無量無邊能生一切種智。」

【供養外資令內智疾入所以能生一切種智。
△四
深信觀成。】

「阿逸多若善男子善女人聞我說壽命長遠深心信
解則為見佛常在耆闍崛山共大菩薩諸聲聞眾圍
繞說法又見此娑婆世界其地瑠璃坦然平正閻浮
檀金以界八道寶樹行列諸臺樓觀皆悉寶成其菩
薩眾咸處其中若有能如是觀者當知是為深信解
相。」

【此第四品也備上三品加修觀行入禪用慧想成
相起能見有餘實報兩土相貌見佛共比丘僧常
在耆山者方便有餘土相也又見娑婆純諸菩薩
者實報相也初二品是聞慧位廣聞廣說是思慧
位觀行想成是修慧位自淺至深成六根清淨十
信位也。
△二滅後五品二初列五品格量四品功
德二隨喜品格量初品功德初文又二初長行五
初直起隨喜心。】

「又復如來滅後若聞是經而不毀訾起隨喜心當知
巳為深信解相。」

【今先列五品格量四品功德後隨喜品格量初品
功德問何故爾耶答四品粗格量初品廣格量廣
格量巳況出勝者可以意得佛不煩文巧說若此
也五品者一直起隨喜心二加自受持讀誦三加
勸他受持讀誦四加兼行六度五加正行六度此
五人者通論皆自行化他如下文云五十人展轉
相教是也既皆有自行通稱弟子皆有化他通稱
法師也別論二人但自行三人具化他作法師往
名在三不在五自行既通所以俱稱弟子初品標
人而巳格量在後說。
△二加自受持讀誦二初標
人相。】

「何況讀誦受持之者。」

【此第二品況出能受持讀誦者是也。
△二格量。】

「斯人則為頂戴如來阿逸多是善男子善女人不須
為我復起塔寺及作僧坊以四事供養眾僧所以者
何是善男子善女人受持讀誦是經典者為巳起塔
造立僧坊供養眾僧則為以佛舍利起七寶塔高廣
漸小至于梵天懸諸幡葢及眾寶鈴華香瓔珞抹香
塗香燒香眾鼓伎樂簫笛箜篌種種舞戲以妙音聲
歌唄讚頌則為巳於無量千萬億劫作是供養巳。」

【初心畏緣紛動妨修正業直專持此經即上供養
廢事存理所益弘多後心理觀若熟涉外不妨內
事資於道如油多火猛若順流揚帆又加功力其
勢轉疾指經文是法身舍利不須安生身舍利文
詮所詮能詮是塔不須事塔經文能容第一義僧
不俟相從僧也問若爾持經即是第一義戒何故
復言能持戒者答此明初品意不應以後品作難
若欲釋者持經即順理戒亦是任運持得初篇二
篇今言能持戒者第三篇去事中無虧耳。
△三加
勸他受持讀誦二初標人相。】

「阿逸多若我滅後聞是經典有能受持若自書若教
人書。」

【△二格量。】

「則為起立僧坊以赤旃檀作諸殿堂三十有二高八
多羅樹高廣嚴好百千比丘於其中止園林浴池經
行禪窟衣服飲食床褥湯藥一切樂具充滿其中如
是僧坊堂閣若干百千萬億其數無量以此現前供
養於我及比丘僧是故我說如來滅後若有受持讀
誦為他人說若自書若教人書供養經卷不須復起
塔寺及造僧坊供養眾僧。」

【高八多羅樹者西域記云其狀如此方椶櫚極高
者七八丈果熟赤色大如石榴人多食之或云一
多羅樹高七仞七尺曰高仞四十九尺八多羅則
高三百九十二尺矣今文大槩意謂若有人能於
如來滅後勸他受持顧其功德即是起立僧坊堂
閣園林飲食衣服床褥臥具供佛及僧初無異也
故云不須復起塔寺僧坊等。
△四加兼行六度二
初標人相。】

「況復有人能持是經兼行布施持戒忍辱精進一心
智慧。」

【二格量。】

「其德最勝無量無邊譬如虗空東西南北四維上下
無量無邊是人功德亦復如是無量無邊疾至一切
種智。」

【△五加正行六度二初標人相。】

「若人讀誦受持是經為他人說若自書若教人書復
能起塔及造僧坊供養讚歎聲聞眾僧亦以百千萬
億讚歎之法讚歎菩薩功德又為他人種種因緣隨
義解說此法華經復能清淨持戒與柔和者而共同
止忍辱無瞋志念堅固常貴坐禪得諸深定精進勇
猛攝諸善法利根智慧善答問難。」

【△二格量。】

「阿逸多若我滅後諸善男子善女人受持讀誦是經
典者復有如是諸善功德當知是人巳趣道場近阿
耨多羅三藐三菩提坐道樹下阿逸多是善男子善
女人若坐若立若經行處此中便應起塔一切天人
皆應供養如佛之塔。」

【若約位結此五品者前三人是聞慧位兼行六度
是思慧位正行六度是修慧位都是十信前耳或
云初隨喜品是入信心位分一品為兩心五品即
十信心即是鐵輪六根清淨位也。】

「爾時世尊欲重宣此義而說偈言。」

【△二偈頌四初頌第二品。】

「若我滅度後能奉持此經斯人福無量如上之所說
是則為具足一切諸供養以舍利起塔七寶而莊嚴
表剎甚高廣漸小至梵天寶鈴千萬億風動出妙音
又於無量劫而供養此塔華香諸瓔珞天衣眾伎樂
然香油蘇燈周帀常照明惡世法末時能持是經者
則為巳如上具足諸供養。」

【△二頌第三品。】

「若能持此經則如佛現在以牛頭栴檀起僧坊供養
堂有三十二高八多羅樹上饌妙衣服床臥皆具足
百千眾住處園林諸浴池經行及禪窟種種皆嚴好。」

【△三頌第四品。】

「若有信解心受持讀誦書若復教人書及供養經卷
散華香抹香以須曼瞻蔔阿提目多伽熏油常然之
如是供養者得無量功德如虗空無邊其福亦如是
況復持此經兼布施持戒忍辱樂禪定不瞋不惡口。」

【須曼薝蔔者亦云蘇末那此云善攝意華其色黃
白而有香樹高三四尺垂如葢薝蔔亦云瞻博迦
此云黃華華小香甚玅。
△四頌第五品。】

「恭敬於塔廟謙下諸比丘遠離自高心常思惟智慧
有問難不瞋隨順為解說若能行是行功德不可量
若見此法師成就如是德應以天華散天衣覆其身
頭面接足禮生心如佛想又應作是念不久詣道樹
得無漏無為廣利諸天人其所住止處經行若坐臥
乃至說一偈是中應起塔莊嚴令妙好種種以供養
佛子住此地則是佛受用常在於其中經行及坐臥。」

【生心如佛想者初依人號如來也不久詣道樹者
其位在鐵輪不久得入銅輪能八相作佛也此第
五品與第四信齊同是修慧位若論入位同是六
根淨位而有現未佛世滅後之異耳。】

【△二隨喜品格量初品功德二初申品目。】

「妙法蓮華經隨喜功德品第十八」

【隨謂隨順事理無二無別喜是慶巳慶人聞深奧
法順理有實功德順事有權功德慶巳有智慧慶
人有慈悲權實智斷合而說之故言隨喜功德品
又順理者聞佛本地深遠深遠則信順不逆無一
毫之疑滯順事者聞佛三世益物橫竪該亘徧一
切處亦無一毫疑滯即廣事而達深理即深理而
達廣事不二而二不別而別雖二雖別亦無二無
別如此信解名之為隨如來出世四十餘年不顯
真實七方便人不語誠諦慶巳及人以凡夫心等
佛所知用所生眼同如來見如此知見究竟法界
廣無涯底無等無等等更無過上佛今說此我得
聞此故名隨喜功德品第五十人是初品之初初
但有一念理解但有一念慶巳慶他未有事行恩
不及人所獲功德如來巧喻功葢無學況復最初
於會聞者況復二三四五品者況復入位十住十
行乃至後心者誰聞如是深玅功德而不景慕如
來說此令物尚之故言隨喜功德品上來稱美持
經功德時眾咸謂入真因位乃致斯德於初心之
初起輕弱想忽聞好堅(樹名緣出藏乘)處地芽巳百圍頻
伽在㲉聲勝眾鳥希有奇特輕疑釋然故名隨喜
功德品外道得五通者能移山竭海而不伏見愛
不及煖法人二乘無學子果俱脫猶被涅槃縛不
知其因果俱權通教人修因雖巧發心而不識五
百由旬得果止除四住別人雖勝二乘修因則偏
其門又拙非佛所讚皆不及初隨喜人佛今舉阿
以況後茶都勝諸教故言隨喜功德品問此與大
品隨喜云何答此法彼人人法互舉耳。
△二釋經
文二初問。】

「爾時彌勒菩薩摩訶薩白佛言世尊若有善男子善
女人聞是法華經隨喜者得幾所福而說偈言。

世尊滅度後其有聞是經若能隨喜者為得幾所福。」

【前品巳格四品不說初品者彌勒承機問出此義
如文。
△二答二初長行二偈頌初文又二初答內
心隨喜人五初展轉相教。】

「爾時佛告彌勒菩薩摩訶薩阿逸多如來滅後若比
丘比丘尼優婆塞優婆夷及餘智者若長若幼聞是
經隨喜巳從法會出至於餘處若在僧坊若空閑地
若城邑巷陌聚落田里如其所聞為父母宗親善友
知識隨力演說是諸人等聞巳隨喜復行轉教餘人
聞巳亦隨喜轉教如是展轉至第五十。」

【△二格量本。】

「阿逸多其第五十善男子善女人隨喜功德我今說
之汝當善聽若四百萬億阿僧祇世界六趣四生眾
生卵生胎生濕生化生若有形無形有想無想非有
想非無想無足二足四足多足如是等在眾生數者
有人求福隨其所欲娛樂之具皆給與之一一眾生
與滿閻浮提金銀瑠璃硨磲瑪瑙珊瑚琥珀諸玅珍
寶及象馬車乘七寶所成宮殿樓閣等是大施主如
是布施滿八十年巳而作是念我巳施眾生娛樂之
具隨意所欲然此眾生皆巳衰老年過八十髮白面
皴將死不久我當以佛法而訓導之即集此眾生宣
布法化示教利喜一時皆得須陀洹道斯陀含道阿
那含道阿羅漢道盡諸有漏於深禪定皆得自在具
八解脫。」

【五十人者今以二意申之一橫約諸教四眾二直
約圓教數之且初意者三藏有四門四門有四眾
更開沙彌沙彌尼合為六人四門則有二十四人
約信行法行則四十八人最初最後合五十人通
別四門亦如是二直就圓門數者數法有小七大
七大七有七七四十九皆是師弟具自行化他之
德最後一人但是自解無教他德故格下以顯上
耳又補註云六趣者六即六道趣即往趣謂眾生
隨所作業趣往六道也四生即胎卵濕化俱舍論
頌云人旁生具四地獄及諸天中有唯化生鬼通
胎化二若有形等示四生體相及住止之處有形
謂欲界色界無形謂無色界有想謂空處識處無
想謂無所有處非有想非無想者非識處之有想
非無所有處之無想即無色界第四天也爾雅云
無足謂之豸有足謂之虫二足四足可知多足如
蜈蚣等。
△三問。】

「於汝意云何是大施主所得功德寧為多不。」

【△四答。】

「彌勒白佛言世尊是人功德甚多無量無邊若是施
主但施眾生一切樂具功德無量何況令得阿羅漢
果。」

【△五正格量。】

「佛告彌勒我今分明語汝是人以一切樂具施於四
百萬億阿僧祇世界六趣眾生又令得阿羅漢果所
得功德不如是第五十人聞法華經一偈隨喜功德
百分千分百千萬億分不及其一乃至筭數譬喻所
不能知阿逸多如是第五十人展轉聞法華經隨喜
功德尚無量無邊阿僧祇何況最初於會中聞而隨
喜者其福復勝無量無邊阿僧祇不可得比。」

【格量中先與世樂拔果苦後與涅槃樂拔生死苦
此是略舉梵福今更廣之滿閻浮提人福不及西
瞿耶尼一人福滿西瞿耶人福不及東弗婆提一
人福滿三天下人福不及北鬱單越一人福滿四
天下人滿不及一四天王四天王不及一釋乃至
第六天不及一梵福梵福有定散散者無塔處作
塔塔壞者治之和合僧眾請轉法輪眾散者還合
之是為四福與梵天等故言梵福也聖福者謂阿
羅漢住最後身得有餘涅槃者是也又有體法三
乘人同學無生斷煩惱盡如燒木成灰又薩埵聖
福自行化他俱以無言說道斷煩惱入無餘又薩
埵福謂從初發心次第化人入大涅槃如是格量
梵福不及聖福聖福不及體聖福體聖福不及小
薩埵福小薩埵福不及大菩薩福大菩薩福不及
聞法華初隨喜福何以故彼非佛法故非實故非
圓故雖住後果不及我初心其義如是。
△二直明
外聽法人四初自往聽。】

「又阿逸多若人為是經故往詣僧坊若坐若立須臾
聽受緣是功德轉身所生得好上妙象馬車乘珍寶
輦輿及乘天宮。」

【△二分座坐。】

「若復有人於講法處坐更有人來勸令坐聽若分座
令坐是人功德轉身得帝釋坐處若梵王坐處若轉
輪聖王所坐之處。」

【△三勸他聽。】

「阿逸多若復有人語餘人言有經名法華可共往聽
即受其教乃至須臾間聞是人功德轉身得與陀羅
尼菩薩共生一處利根智慧百千萬世終不瘖瘂口
氣不臭舌常無病口亦無病齒不垢黑不黃不疎亦
不缺落不差不曲唇不下垂亦不褰縮不麤澀不瘡
胗亦不缺壞亦不喎斜不厚不大亦不黧黑無諸可
惡鼻不匾𠥶亦不曲戾面色不黑亦不陿長亦不窊
曲無有一切不可喜相唇舌牙齒悉皆嚴好鼻脩高
直面貌圓滿眉高而長額廣平正人相具足世世所
生見佛聞法信受教誨。」

【章安云勸人聽法從與陀羅尼菩薩共生一處至
人相具足合有五十功德將功德目人亦成五十
但上五十論內解隨喜今唯論外事為異又此文
亦有六根功德利根智慧意功德不瘖瘂舌功德
鼻修高直鼻功德見佛眼功德聞法耳功德餘是
身功德前是相似位功德今是相似位前功德耳。

△四具聽修行。】

「阿逸多汝且觀是勸於一人令往聽法功德如此何
況一心聽說讀誦而於大眾為人分別如說修行爾
時世尊欲重宣此義而說偈言。」

【△二偈頌二初頌內隨喜人三初頌五十人。】

「若人於法會得聞是經典乃至於一偈隨喜為他說
如是展轉教至於第五十。」

【△二頌格量本。】

「最後人獲福今當分別之如有大施主供給無量眾
具滿八十歲隨意之所欲見彼衰老相髮白而面皺
齒疎形枯竭念其死不久我今應當教令得於道果
即為方便說涅槃真實法世皆不窂固如水沫泡燄
汝等咸應當疾生厭離心諸人聞是法皆得阿羅漢
具足六神通三明八解脫。」

【△三頌正格量。】

「最後第五十聞一偈隨喜是人福勝彼不可為譬喻
如是展轉聞其福尚無量何況於法會初聞隨喜者。」

【△二頌外聽法人四初超頌勸聽。】

「若有勸一人將引聽法華言此經深妙千萬劫難遇
即受教往聽乃至須臾聞斯人之福報今當分別說
世世無口患齒不疎黃黑唇不厚褰缺無有可惡相
舌不乾黑短鼻高脩且直額廣而平正面目悉端嚴
為人所喜見口氣無臭穢優鉢華之香常從其口出。」

【△二追頌自往。】

「若故詣僧坊欲聽法華經須臾聞歡喜今當說其福
後生天人中得妙象馬車珍寶之輦輿及乘天宮殿。」

【△三頌分座坐。】

「若於講法處勸人坐聽經是福因緣得釋梵轉輪座。」

【△四頌聽修行。】

「何況一心聽解說其義趣如說而修行其福不可限。」

【△二法師功德品明初品果功德勸流通二初申
品目。】

「玅法蓮華經法師功德品第十九」

【法師義如法師品中說功德者前謂初品之初功
德今是五品之上謂六根清淨內外莊嚴五根清
淨名外莊嚴意根清淨名內莊嚴又從地獄巳上
至佛巳還一切色像悉身中現者名內莊嚴從地
獄巳上至佛巳還一切色像以普現三昧而外化
者名外莊嚴身根既爾餘五根亦然讀誦既爾四
種亦然初品既爾四品加然相似既爾分真倍然
行者聞說此功德利喜不自勝勤求無厭信進倍
增明識大乘有大勢力決無疑網似解之初初過
二乘之極極百千萬倍指始顯終懸解究竟第一
義諦不可思議此品所明備斯四意故言法師功
德品也。
△二釋經文二初總列六根功德盈縮數。】

「爾時佛告常精進菩薩摩訶薩若善男子善女人受
持是法華經若讀若誦若解說若書寫是人當得八
百眼功德千二百耳功德八百鼻功德千二百舌功
德八百身功德千二百意功德以是功德莊嚴六根
皆令清淨。」

【按三業安樂行即有十善一善有十即百善一一
中有十如即千善就化他為二千約如來衣座室
即成六千五種法師悉具六根清淨一一根皆有
一千功德復次一心中具十法界一一界皆有十
如即成一百一根通取六塵即有六百約定慧二
莊嚴即是一千二百根根悉具定慧莊嚴等千二
百若論六根清淨清淨則不言功德若少若多若
言莊嚴能盈能縮能等等莊嚴者根根六千若言
千二顯其能盈若言八百顯其能縮若言清淨則
無盈無縮無等六根互用根自在故不可思議故
若偏判者則失旨也相似之位若依四輪即鐵輪
位若依五十二位即十信心若依仁王即十善大
心今對常精進者即十信之第三心也諸經名目
雖異同是圓教相似之位耳。
△二別作六章解釋
六初眼根二初長行。】

「是善男子善女人父母所生清淨肉眼見於三千大
千世界內外所有山林河海下至阿鼻地獄上至有
頂亦見其中一切眾生及業因緣果報生處悉見悉
知。

爾時世尊欲重宣此義而說偈言。」

【△二偈頌。】

「若於大眾中以無所畏心說是法華經汝聽其功德
是人得八百功德殊勝眼以是莊嚴故其目甚清淨
父母所生眼悉見三千界內外彌樓山須彌及鐵圍
并諸餘山林大海江河水下至阿鼻獄上至有頂處
其中諸眾生一切皆悉見雖未得天眼肉眼力如是。」

【此章明父母所生名肉眼其所見過於天眼梵王
報得天眼在巳界徧見大千大千外有風輪與眼
作障不能見外若在他界則不能徧見大千非所
統故小羅漢見小千大羅漢見大千辟支佛見百
佛世界不以風輪為礙亦無巳他界隔今經論眼
能見大千內外應是天眼何名肉眼此是圓教似
位因經之力有勝根用既未發真不得稱天眼猶
名肉眼例如小乘方便未得神通則不稱天眼耳
猶是分段之身故稱父母所生雖稱肉眼具五眼
用見大千內外即天眼用也見一切眾生及業因
緣法眼用也其目甚清淨慧眼用也一時悉見大
千內外見業見淨又圓伏法界上惑則佛眼用也
故大經云雖有肉眼名為佛眼佛眼故名為清淨
具五眼故故云莊嚴能盈能縮名勝根用名根自
在豈可只作八百千二百解耶。
△二耳根章二初
長行。】

「復次常精進若善男子善女人受持此經若讀若誦
若解說若書寫得千二百耳功德以是清淨耳聞三
千大千世界下至阿鼻地獄上至有頂其中內外種
種語言音聲象聲馬聲牛聲車聲啼哭聲愁歎聲螺
聲鼓聲鐘聲鈴聲笑聲語聲男聲女聲童子聲童女
聲法聲非法聲苦聲樂聲凡夫聲聖人聲喜聲不喜
聲天聲龍聲夜叉聲乾闥婆聲阿脩羅聲迦樓羅聲
緊那羅聲摩睺羅伽聲火聲水聲風聲地獄聲畜生
聲餓鬼聲比丘聲比丘尼聲聲聞聲辟支佛聲菩薩
聲佛聲以要言之三千大千世界中一切內外所有
諸聲雖未得天耳以父母所生清淨常耳皆悉聞知
如是分別種種音聲而不壞耳根。

爾時世尊欲重宣此義而說偈言。」

【△二偈頌。】

「父母所生耳清淨無濁穢以此常耳聞三千世界聲
象馬車牛聲鐘鈴螺鼓聲琴瑟箜篌聲簫笛之音聲
清淨好歌聲聽之而不著無數種人聲聞悉能解了
又聞諸天聲微妙之歌音及聞男女聲童子童女聲
山川險谷中迦陵頻伽聲命命等諸鳥悉聞其音聲
地獄眾苦痛種種楚毒聲餓鬼饑渴逼求索飲食聲
諸阿修羅等居在大海邊自共言語時出于大音聲
如是說法者安住於此間遙聞是眾聲而不壞耳根
十方世界中禽獸鳴相呼其說法之人於此悉聞之
其諸梵天上光音及徧淨乃至有頂天言語之音聲
法師住於此悉皆得聞之一切比丘眾及諸比丘尼
若讀誦經典若為他人說法師住於此悉皆得聞之
復有諸菩薩讀誦於經法若為他人說撰集解其義
如是諸音聲悉皆得聞之諸佛大聖尊教化眾生者
於諸大會中演說微妙法持此法華者悉皆得聞之
三千大千界內外諸音聲下至阿鼻獄上至有頂天
皆聞其音聲而不壞耳根其耳聦利故悉能分別知
持是法華者雖未得天耳但用所生耳功德巳如是。」

【此耳根章徧聞大千內外十法界音聲聞六道即
肉天兩耳聞二乘即慧耳聞菩薩即法耳聞佛即
佛耳又父母所生肉耳能聞內外即天耳聽之不
著即慧耳不謬即法耳一時互聞即佛耳以耳例
眼眼亦如是見人天是肉天二眼見二乘是慧眼
見菩薩是法眼見佛即佛眼。
△三鼻根章二初長
行。】

「復次常精進若善男子善女人受持是經若讀若誦
若解說若書寫成就八百鼻功德以是清淨鼻根聞
於三千大千世界上下內外種種諸香須曼那華香
闍提華香末利華香瞻蔔華香波羅羅華香赤蓮華
香青蓮華香白蓮華香華樹香果樹香旃檀香沈水
香多摩羅䟦香多伽羅香及千萬種和香若抹若丸
若塗香持是經者於此間住悉能分別又復別知眾
生之香象香馬香牛羊等香男香女香童子香童女
香及艸木叢林香若近若遠所有諸香悉皆得聞分
別不錯持是經者雖住於此亦聞天上諸天之香波
利質多羅拘鞞陀羅樹香及曼陀羅華香摩訶曼陀
羅華香曼殊沙華香摩訶曼殊沙華香旃檀沈水種
種抹香諸雜華香如是等天香和合所出之香無不
聞知又聞諸天身香釋提桓因在勝殿上五欲娛樂
嬉戲時香若在妙法堂上為忉利諸天說法時香若
於諸園遊戲時香及餘天等男女身香皆悉遙聞如
是展轉乃至梵世上至有頂諸天身香亦皆聞之并
聞諸天所燒之香及聲聞香辟支佛香菩薩香諸佛
身香亦皆遙聞知其所在雖聞此香然於鼻根不壞
不錯若欲分別為他人說憶念不謬。

爾時世尊欲重宣此義而說偈言。」

【△二偈頌。】

「是人鼻清淨於此世界中若香若臭物種種悉聞知
須曼那闍提多摩羅旃檀沈水及桂香種種華果香
及知眾生香男子女人香說法者遠住聞香知所在
大勢轉輪王小轉輪及子羣臣諸宮人聞香知所在
身所著珍寶及地中寶藏轉輪王寶女聞香知所在
諸人嚴身具衣服及瓔珞種種所塗香聞香知其身
諸天若行坐遊戲及神變持是法華者聞香悉能知
諸樹華果實及蘇油香氣持經者住此悉知其所在
諸山深險處旃檀樹華敷眾生在中者聞香悉能知
鐵圍山大海地中諸眾生持經者聞香悉知其所在
阿脩羅男女及其諸眷屬鬪諍遊戲時聞香皆能知
曠野險隘處師子象虎狼野牛水牛等聞香知所在
若有懷妊者未辨其男女無根及非人聞香悉能知
以聞香力故知其初懷妊成就不成就安樂產福子
以聞香力故知男女所念染欲癡恚心亦知修善者
地中眾伏藏金銀諸珍寶銅器之所盛聞香悉能知
種種諸瓔珞無能識其價聞香知貴賤出處及所在
天上諸華等曼陀曼殊沙波利質多樹聞香悉能知
天上諸宮殿上中下差別眾寶華莊嚴聞香悉能知
天園林勝殿諸觀妙法堂在中而娛樂聞香悉能知
諸天若聽法或受五欲時來往行坐臥聞香悉能知
天女所著衣好華香莊嚴周旋遊戲時聞香悉能知
如是展轉上乃至於梵世入禪出禪者聞香悉能知
光音徧淨天乃至于有頂初生及退沒聞香悉能知
諸比丘眾等於法常精進若坐若經行及讀誦經典
或在林樹下專精而坐禪持經者聞香悉知其所在
菩薩志堅固坐禪若讀誦或為人說法聞香悉能知
在在方世尊一切所恭敬愍眾而說法聞香悉能知
眾生在佛前聞經皆歡喜如法而修行聞香悉能知
雖未得菩薩無漏法生鼻而是持經者先得此鼻相。」

【此鼻根章父母所生即肉鼻聞大千內外即天鼻
不染不著即慧鼻分別不謬即法鼻一時互用即
佛鼻此章明互用者鼻知好惡別責賤覩天宮莊
嚴等則鼻有眼用讀誦說法聞香能知鼻有耳用
諸樹華果實及酥油香氣鼻有舌用入禪出禪禪
有八觸故五欲嬉戲亦是觸法鼻有身用染欲癡
恚心亦知修善者鼻有意用鼻根自在勝用若此。

△四舌根章二初長行。】

「復次常精進若善男子善女人受持是經若讀若誦
若解說若書寫得千二百舌功德若好若醜若美若
不美及諸苦澀物在其舌根皆變成上味如天甘露
無不美者若以舌根於大眾中有所演說出深妙聲
能入其心皆令歡喜快樂又諸天子天女釋梵諸天
聞是深妙音聲有所演說言論次第皆悉來聽及諸
龍龍女夜叉夜叉女乾闥婆乾闥婆女阿脩羅阿脩
羅女迦樓羅迦樓羅女緊那羅緊那羅女摩睺羅伽
摩睺羅伽女為聽法故皆來親近恭敬供養及比丘
比丘尼優婆塞優婆夷國王王子羣臣眷屬小轉輪
王大轉輪王七寶千子內外眷屬乘其宮殿俱來聽
法以是菩薩善說法故婆羅門居士國內人民盡其
形壽隨侍供養又諸聲聞辟支佛菩薩諸佛常樂見
之是人所在方面諸佛皆向其處說法悉能受持一
切佛法又能出於深妙法音。

爾時世尊欲重宣此義而說偈言。」

【△二偈頌。】

「是人舌根淨終不受惡味其有所食噉悉皆成甘露
以深淨妙聲於大眾說法以諸因緣喻引導眾生心
聞者皆歡喜設諸上供養諸天龍夜叉及阿脩羅等
皆以恭敬心而共來聽法是說法之人若欲以玅音
徧滿三千界隨意即能至大小轉輪王及千子眷屬
合掌恭敬心常來聽受法諸天龍夜叉羅剎毗舍闍
亦以歡喜心常樂來供養梵天王魔王自在大自在
如是諸天眾常來至其所諸佛及弟子聞其說法音
常念而守護或時為現身。」

【此舌根章亦如是父母所生即是肉舌能作十法
界語約此即是五舌義明矣能作十法界語即天
舌不壞即慧舌不謬即法舌一時互用即佛舌問
苦澀惡味至舌皆變成上味眾色到眼何不變成
妙色耶須知一切色同佛色一切聲同佛聲等皆
清淨例則無妨徧知一切色法聲法無亂無謬分
別亦無妨自在之根那作頑礙之解耶。
△五身根
章二初長行。】

「復次常精進若善男子善女人受持是經若讀若誦
若解說若書寫得八百身功德得清淨身如淨瑠璃
眾生喜見其身淨故三千大千世界眾生生時死時
上下好醜生善處惡處悉於中現及鐵圍山大鐵圍
山彌樓山摩訶彌樓山等諸山及其中眾生悉於中
現下至阿鼻地獄上至有頂所有及眾生悉於中現
若聲聞辟支佛菩薩諸佛說法皆於身中現其色像
爾時世尊欲重宣此義而說偈言。」

【△二偈頌。】

「若持法華者其身甚清淨如彼淨瑠璃眾生皆喜見
又如淨明鏡悉見諸色像菩薩於淨身皆見世所有
唯獨自明了餘人所不見三千世界中一切諸羣萌
天人阿修羅地獄鬼畜生如是諸色像皆於身中現
諸天等宮殿乃至於有頂鐵圍及彌樓摩訶彌樓山
諸大海水等皆於身中現諸佛及聲聞佛子菩薩等
若獨若在眾說法悉皆現雖未得無漏法性之妙身
以清淨常體一切於中現。」

【身根章亦如是世間所有皆於身中現肉身用也
上至有頂於身中現天身用也二乘於身中現慧
身用也菩薩於身中現法身用也佛於身中現佛
身用也一時圓現一時互用一時無謬一時無著。

△六意根章二初長行。】

「復次常精進若善男子善女人如來滅後受持是經
若讀若誦若解說若書寫得千二百意功德以是清
淨意根乃至聞一偈一句通達無量無邊之義解是
義巳能演說一句一偈至於一月四月乃至一歲諸
所說法隨其義趣皆與實相不相違背若說俗間經
書治世語言資生業等皆順正法三千大千世界六
趣眾生心之所行心所動作心所戲論皆悉知之雖
未得無漏智慧而其意根清淨如此是人有所思惟
籌量言說皆是佛法無不真實亦是先佛經中所說
爾時世尊欲重宣此義而說偈言。」

【△二偈頌。】

「是人意清淨明利無濁穢以此妙意根知上中下法
乃至聞一偈通達無量義次第如法說月四月至歲
是世界內外一切諸眾生若天龍及人夜叉鬼神等
其在六趣中所念若干種持法華之報一時皆悉知
十方無數佛百福莊嚴相為眾生說法悉聞能受持
思惟無量義說法亦無量終始不忘錯以持法華故
悉知諸法相隨義識次第達名字語言如所知演說
此人有所說皆是先佛法以演此法故於眾無所畏
持法華經者意根淨若斯雖未得無漏先有如是相
是人持此經安住希有地為一切眾生歡喜而愛敬
能以千萬種善巧之語言分別而演說持法華經故。」

【意根章亦如是世間資生產業皆順正法人意淨
天心所行天所動作皆悉知天意淨四月即四諦
一歲即十二月是十二因緣與實相不相違背即
慧意淨一月即一乘菩薩意淨有所籌量皆是先
佛經中所說即佛意淨一時圓明一時互用一時
無染一時無謬根用自在能盈能縮能等能淨巳
上總釋第六卷畢。】

科註玅法蓮華經卷第八

科註妙法蓮華經卷第九
宋　柯山金谿棲雲沙門　守倫　註
明　玉谿菩提菴沙門　法濟　參訂
　　吳興瓶城居士　閔夢得　較刻

【△三不輕品引信毀罪福證勸流通二初申品目。】

「玅法蓮華經常不輕菩薩品第二十」

【內懷不輕之解外敬不輕之境身立不輕之行口
宣不輕之教人作不輕之目不輕之解者法華論
云此菩薩知眾生有佛性不敢輕之佛性有五正
因佛性通亘本當緣了佛性種子本有非適今也
果性果果性定當得之決不虗也是名不輕之解
將解以歷人彼亦如此是名敬不輕之境敬此境
故名不輕之行宣此語故名不輕之教昔毀者以
此目人今經家以此目品見實三昧經云佛為父
王說一切皆是佛王問一切眾生即是佛不佛答
若如實見眾生於其即是佛私類此語若不如實
見佛於其則非聖譬猶初學射的多乖少當若以
地為的無往不著若分別賢聖孰是孰非如實觀
之即是佛也初是因緣解後是圓教解此品引人
為證證五品功德深六根報重我昔隨喜獲現生
後報以募流通也。
△二釋經文二初長行二偈頌
初文又三初雙指前品罪福二初指罪。】

「爾時佛告得大勢菩薩摩訶薩汝今當知若比丘比
丘尼優婆塞優婆夷持法華經者若有惡口罵詈誹
謗獲大罪報如前所說。」

【如法師品說。
△二指福。】

「其所得功德如向所說眼耳鼻舌身意清淨。」

【如功德品說。
△二雙開今品信毀二初明事本七
初時節。】

「得大勢乃往古昔過無量無邊不可思議阿僧祇劫。」

【△二名號。】

「有佛名威音王如來應供正徧知明行足善逝世間
解無上士調御丈夫天人師佛世尊。」

【△三劫國。】

「劫名離衰國名大成。」

【△四說法。】

「其威音王佛於彼世中為天人阿脩羅說法為求聲
聞者說應四諦法度生老病死究竟涅槃為求辟支
佛者說應十二因緣法為諸菩薩因阿耨多羅三藐
三菩提說應六波羅蜜法究竟佛慧。」

【△五壽命。】

「得大勢是威音王佛壽四十萬億那由他恒河沙劫。」

【△六正像。】

「正法住世劫數如一閻浮提微塵像法住世劫數如
四天下微塵其佛饒益眾生巳然後滅度。」

【△七二萬億佛。】

「正法像法滅盡之後於此國土復有佛出亦號威音
王如來應供正徧知明行足善逝世間解無上士調
御丈夫天人師佛世尊如是次第有二萬億佛皆同
一號。」

【△二明本事三初總明時節。】

「最初威音王如來既巳滅度正法滅後。」

【△二雙標兩人名。】

「於像法中增上慢比丘有大勢力爾時有一菩薩比
丘名常不輕。」

【毀者因時名增上慢信者因時名常不輕。
△三雙
明得失二初就信者論得。】

「得大勢以何因緣名常不輕是比丘凡有所見若比
丘比丘尼優婆塞優婆夷皆悉禮拜讚歎而作是言
我深敬汝等不敢輕慢所以者何汝等皆行菩薩道
當得作佛而是比丘不專讀誦經典但行禮拜乃至
遠見四眾亦復故往禮拜讚歎而作是言我不敢輕
於汝等汝等皆當作佛。」

【得正說之宏宗得流通之妙益名常不輕是人一
凡有所見是理一皆悉禮拜是行一而作是言是
教一此是開權顯實之四一也從乃至遠見下是
本理一故往禮拜是本行一而作是言是本教一
少人一其義可解此是開近顯遠之四一也文云
不專讀誦經典但行禮拜者此是初隨喜人之位
也隨喜一切法悉有安樂性皆一實相隨喜一切
人皆有三佛性讀誦經典即了因性皆行菩薩道
即緣因性不敢輕慢而復深敬者即正因性敬人
敬法不起諍競即隨喜意也不輕深敬是如來座
忍於打罵是如來衣以慈悲心常行不替即如來
室也又深敬是意業不輕之說是口業故往禮拜
是身業此三與慈悲俱即誓願安樂行也如此三
四非流通妙益何耶。
△二明毀者之失。】

「四眾之中有生瞋恚心不淨者惡口罵詈言是無智
比丘從何所來自言我不輕汝而與我等授記當得
作佛我等不用如是虗妄授記如此經歷多年常被
罵詈不生瞋恚常作是言汝當作佛說是語時眾人
或以杖木瓦石而打擲之避走遠住猶高聲唱言我
不敢輕於汝等汝等皆當作佛以其常作是語故增
上慢比丘比丘尼優婆塞優婆夷號之為常不輕。」

【有生瞋恚心不淨者不受四一也罵詈無智者由
智知於理既言無智則不受理一比丘即不受人
一從何所來不受行一虗妄授記不受教一經歷
多年常被罵者此結不受開權顯實之四一也避
走遠住高聲唱言亦復不受此不受開近顯遠本
地之四一也常作是語故結信者深信不休也四
眾為作不輕名者此結毀者訾毀不止也問釋迦
出世踟蹰不說常不輕一見造次而言何也答本
巳有善故釋迦以小而將護之本未有善不輕以
大而強毒之根緣不同故致爾耳。
△三雙勸後二
逆順亦名雙明信毀果報二初明信者果報二初
明果報。】

「是比丘臨欲終時於虗空中具聞威音王佛先所說
法華經二十千萬億偈悉能受持即得如上眼根清
淨耳鼻舌身意根清淨得是六根清淨巳更增壽命
二百萬億那由他歲廣為人說是法華經於時增上
慢四眾比丘比丘尼優婆塞優婆夷輕賤是人為作
不輕名者見其得大神通力樂說辨力大善寂力聞
其所說皆信伏隨從是菩薩復化千萬億眾令住阿
耨多羅三藐三菩提命終之後得值二千億佛皆號
日月燈明於其法中說是法華經以是因緣復值二
千億佛同號雲自在燈王於此諸佛法中受持讀誦
為諸四眾說此經典故得是常眼清淨耳鼻舌身意
諸根清淨於四眾中說法心無所畏得大勢是常不
輕菩薩摩訶薩供養如是若干諸佛恭敬尊重讚歎
種諸善根於後復值千萬億佛亦於諸佛法中說是
經典功德成就當得作佛。」

【信者論三報現得六根清淨生值燈明佛後值二
千億佛神通力者是身業淨樂說辯力是口業淨
大善寂力是意業淨。
△二結會古今二初結會古今。】

「得大勢於意云何爾時常不輕菩薩豈異人乎則我
身是。」

【昔之常不輕者即世尊之因身故云則我身是也。

△二舉信勸順。】

「若我於宿世不受持讀誦此經為他人說者不能疾
得阿耨多羅三藐三菩提我於先佛所受持讀誦此
經為人說故疾得阿耨多羅三藐三菩提。」

【△二明毀者果報二初明得果。】

「得大勢彼時四眾比丘比丘尼優婆塞優婆夷以瞋
恚意輕賤我故二百億劫常不值佛不聞法不見僧
千劫於阿鼻地獄受大苦惱畢是罪巳復遇常不輕
菩薩教化阿耨多羅三藐三菩提。」

【毀者得善惡兩果謗故墮惡聞佛性名毒鼓之力
護善果報此所謂謗亦成種也譬猶人之倒地還
依地起然因謗毀尚獲妙果況復不生毀謗而能
讚歎隨喜者耶。
△二結會古今二初正結會。】

「得大勢於汝意云何爾時四眾常輕是菩薩者豈異
人乎今此會中䟦陀婆羅等五百菩薩師子月等五
百比丘尼思佛等五百優婆塞皆於阿耨多羅三藐
三菩提不退轉者是。」

【△二舉逆以顯順勸持以遮毀。】

「得大勢當知是法華經大饒益諸菩薩摩訶薩能令
至於阿耨多羅三藐三菩提是故諸菩薩摩訶薩於
如來滅後常應受持讀誦解說書寫是經。」

【經有大力終感大果務當勤習五種之行。】

「爾時世尊欲重宣此義而說偈言。」

【△二偈頌二初但頌信毀因果二初總頌事本。】

「過去有佛號威音王神智無量將導一切天人龍神
所共供養。」

【△二別頌本事三初頌雙標二人。】

「是佛滅後法欲盡時有一菩薩名常不輕時諸四眾
計著於法。」

【△二頌雙明得失三初頌得。】

「不輕菩薩往到其所而語之言我不輕汝汝等行道
皆當作佛。」

【△二頌失。】

「諸人聞巳輕毀罵詈。」

【△三重明得。】

「不輕菩薩能忍受之。」

【△三頌果報及結會古今二初果報。】

「其罪畢巳臨命終時得聞此經六根清淨神通力故
增益壽命復為諸人廣說是經諸著法眾皆蒙菩薩
教化成就令住佛道不輕命終值無數佛說是經故
得無量福漸具功德疾成佛道。」

【其罪畢巳葢指常不輕也皆由四眾毀訾菩薩仍
以瓦石而打擲之菩薩皆能安忍所有生死罪業
由茲殞滅故云畢巳如金剛般若云若人受持此
經為人輕賤者是人先世罪業應墮惡道以今世
人輕賤故先世罪業則為消滅即其例也。
△二結會。】

「彼時不輕則我身是時四部眾著法之者聞不輕言
汝當作佛以是因緣值無數佛此會菩薩五百之眾
并及四部清信士女今於我前聽法者是我於前世
勸是諸人聽受斯經第一之法開示教人令住涅槃
世世受持如是經典。」

【著法者是法不可示若定謂是有即是著法乃至
定謂是非有非無亦名著法故佛藏云刀輪害閻
浮人其失猶少以有所得心說大乘者其罪過彼
大論云執有與無諍乃至執非有非無與有無諍
如牛皮龍繩俱不免患中論云諸佛說空法本為
化於有若有著空者諸佛所不化若定言諸法非
有非無者是名愚癡論若失四悉意自行化他皆
名著法若得四悉意自他俱無著也。
△二頌勸持。】

「億億萬劫至不可議時乃得聞是法華經億億萬劫
至不可議諸佛世尊時說是經是故行者於佛滅後
聞如是經勿生疑惑應當一心廣說此經世世值佛
疾成佛道。」

【億生罕際浩劫難聞或能受持決定成佛金口委
喻可不信順然此一品葢是如來於過去塵沙劫
波值佛出世號威音王而我世尊於彼佛所修菩
薩行號常不輕為諸四眾下強毒種而彼四眾根
器眇劣不堪大化遂以瓦石而打擲之坐是罪咎
沈墜泥犂復於地獄遽起三念各相謂言我等今
者以何因緣而墮此處復各相謂以由前世愚無
所知妄以惡語詈及不輕副以杖木橫加楚毒由
茲罪惡所以沈淪既而即便興善革惡不離三途
即獲上果譬猶槁木生春寒灰再𦦨。】

【△二神力品下八品明付囑流通三初神力囑累
兩品明付囑流通二藥王下五品約化他勸流通
三普賢一品約自行勸流通初文又二初神力品
明菩薩受命弘經二囑累品明如來付囑初文又
二初申品目。】

「玅法蓮華經如來神力品第二十一」

【如來者如上巳釋神力者神名不測力名幹用不
測則天然之體深幹用則轉變之力大此中為付
囑深法現十種大力故名神力品。
△二釋經文二
初長行二偈頌初文又三頌初菩薩受命二初經
家敘敬儀。】

「爾時千世界微塵等菩薩摩訶薩從地涌出者皆於
佛前一心合掌瞻仰尊顏。」

【△二發誓弘經三初時節。】

「而白佛言世尊我等於佛滅後。」

【△二處所。】

「世尊分身所在國土滅度之處。」

【△三誓願。】

「當廣說此經所以者何我等亦自欲得是真淨大法
受持讀誦解說書寫而供養之。」

【非但奉命益他亦自願此真淨大法兼濟俱美也。

△二佛現神力二初所對之眾。】

「爾時世尊於文殊師利等無量百千萬億舊住娑婆
世界菩薩摩訶薩及諸比丘比丘尼優婆塞優婆夷
天龍夜叉乾闥婆阿脩羅迦樓羅緊那羅摩睺羅伽
人非人等一切眾前。」

【△二正現神力十初吐舌相。】

「現大神力出廣長舌上至梵世。」

【今經所演開三顯一內秘外現廢近顯遠明三世
益物皆誠諦不虗福德人舌至鼻端三藏佛至髮
際今至梵天出過凡聖之外極於淨天之頂相既
殊常說彌可信。
△二通身放光。】

「一切毛孔放於無量無數色光皆悉徧照十方世界
眾寶樹下師子座上諸佛亦復如是出廣長舌放無
量光釋迦牟尼佛及寶樹下諸佛現神力時滿百千
歲。」

【通身毛孔徧體放光周照十方無處不朗此表智
境罄也上白毫吐耀始在東方表七方便初見一
理今本門既竟放一切光照一切土能令初因終
于等覺究竟佛慧分身諸佛亦復如是。
△三謦欬。】

「然後還攝舌相一時謦欬。」

【謦欬者將語之狀也亦是通暢之相四十餘年隱
秘真實今獲伸舒無有遺滯是我出世大事通暢
是故謦欬欲以此法付諸菩薩令於後世導利眾
生將語斯事是故謦咳又謦欬具二義一謦欬事
了二謦欬付他也。
△四彈指。】

「俱共彈指。」

【彈指者隨喜也隨喜七方便同入圓道隨喜圓道
增智損生隨喜諸菩薩持真淨大法隨喜後世獲
無上寶此一彈指竪徹三世橫亘十方。
△五地六
種動。】

「是二音聲徧至十方諸佛世界地皆六種震動。」

【地六種動者表初心至後心六番動無明今明復
動一切人六根令得清淨也。
△六普見大會。】

「其中眾生天龍夜叉乾闥婆阿脩羅迦樓羅緊那羅
摩睺羅伽人非人等以佛神力故皆見此娑婆世界
無量無邊百千萬億眾寶樹下師子座上諸佛及見
釋迦牟尼佛共多寶如來在寶塔中坐師子座又見
無量無邊百千萬億菩薩摩訶薩及諸四眾恭敬圍
繞釋迦牟尼佛既見是巳皆大歡喜得未曾有。」

【普見大會者表諸佛道同而今而後亦復如是上
五千起去三變被移既失本心不能現益宜以非
滅現滅從諸菩薩弘經得道入於佛慧如今會無
異亦表未來有機一也。
△七空中唱聲。】

「即時諸天於虗空中高聲唱言過此無量無邊百千
萬億阿僧祇世界有國名娑婆是中有佛名釋迦牟
尼今為諸菩薩摩訶薩說大乘經名妙法蓮華教菩
薩法佛所護念汝等當深心隨喜亦當禮拜供養釋
迦牟尼佛。」

【此表未來有教一。
△八咸皆歸命。】

「彼諸眾生聞虗空中聲巳合掌向娑婆世界作如是
言南無釋迦牟尼佛南無釋迦牟尼佛。」

【此表未來有人一南無者梵語也華言度我救我
或歸敬等天台云南無大有義葢謂此也良以有
情墮在七趣沈溺循環未甞休止譬猶稚子罹於
水火之中疾呼父母求其拯拔提擢也命敬者並
依扣之詞為佛弟子表於未來有人一也。
△九遙
散諸物雲集而來。】

「以種種華香瓔珞幡葢及諸嚴身之具珍寶妙物皆
共遙散娑婆世界所散諸物從十方來譬如雲集變
成寶帳徧覆此間諸佛之上。」

【此表未來有行一。
△十十方通同如一佛土。】

「于時十方世界通達無礙如一佛土。」

【此表理一問何以知十相表現意復表將來意答
文云我以是神力於無量劫為囑累故說此經功
德猶不能盡表現表將其義明矣。
△三結要勸持
四初稱歎付囑。】

「爾時佛告上行等菩薩大眾諸佛神力如是無量無
邊不可思議若我以是神力於無量無邊百千萬億
阿僧祇劫為囑累故說此經功德猶不能盡。」

【△二結要付囑。】

「以要言之如來一切所有之法如來一切自在神力
如來一切祕要之藏如來一切甚深之事皆於此經
宣示顯說。」

【一切法者一切皆佛法也此結一切皆玅名也一
切力者通達無礙具八自在此結妙用也一切秘
藏者徧一切處皆是實相此結妙體也一切深事
者因果是深事此結妙宗也皆於此經宣示顯說
者總結一經唯四而巳撮其樞柄而授與之令流
通也。
△三勸㢡付囑。】

「是故汝等於如來滅後應一心受持讀誦解說書寫
如說修行所在國土若有受持讀誦解說書寫如說
修行若經卷所住之處若於園中若於林中若於樹
下若於僧坊若白衣舍若在殿堂若山谷曠野是中
皆應起塔供養。」

【勸獎者勸謂勉旃獎謂褒譽使其四眾景慕此道
在在處處勸讚流通隨所至方皆當起塔而供養
之誠由此經即是如來真身舍利也。
△四釋付囑
意。】

「所以者何當知是處即是道場諸佛於此得阿耨多
羅三藐三菩提諸佛於此轉於法輪諸佛於此而般
涅槃。」

【此釋出付囑意上云經卷所在之處皆應起塔然
經中要說要在四事道場釋上甚深之事得菩提
釋上秘藏轉法輪釋上一切法入涅槃釋上神力
此之四要攝經文盡故云皆應起塔也所言要者
得菩提是法身轉法輪是般若入涅槃是解脫三
法成秘密藏佛住其中即是塔義阿含云佛出世
唯四處起塔生處得道轉法輪入涅槃坐道場是
法身生處。】

「爾時世尊欲重宣此義而說偈言。」

【△二偈頌二初頌十種神力。】

「諸佛救世者住於大神通為悅眾生故現無量神力
舌相至梵天身放無數光為求佛道者現此希有事
諸佛謦欬聲及彈指之聲周聞十方國地皆六種動
以佛滅度後能持是經故諸佛皆歡喜現無量神力。」

【△二頌結要囑累三初總頌四法。】

「囑累是經故讚美受持者於無量劫中猶故不能盡
是人之功德無邊無有窮如十方虗空不可得邊際。」

【△二別頌四法四初頌一切法。】

「能持是經者則為巳見我亦見多寶佛及諸分身者
又見我今日教化諸菩薩。」

【持法即持佛身。
△二頌自在神力。】

「能持是經者令我及分身滅度多寶佛一切皆歡喜
十方現在佛并過去未來亦見亦供養亦令得歡喜。」

【神力勸佛令歡喜。
△三頌秘要之藏。】

「諸佛坐道場所得祕要法能持是經者不久亦當得。」

【△四頌甚深之事。】

「能持是經者於諸法之義名字及言辭樂說無窮盡
如風於空中一切無鄣礙於如來滅後知佛所說經
因緣及次第隨義如實說如日月光明能除諸幽冥
斯人行世間能滅眾生闇教無量菩薩畢竟住一乘。」

【△三總頌結意。】

「是故有智者聞此功德利於我滅度後應受持斯經
是人於佛道決定無有疑。」

【△二囑累品明如來摩頂付囑二初申品目。】

「玅法蓮華經囑累品第二十二」

【囑是佛所付囑累是煩爾宣傳此從聖旨得名故
言囑累又囑是頂受所囑累是甘而弗勞此從菩
薩敬順得名又囑是如來金口所囑累是菩薩丹
心頂荷此從授受合論故言囑累品也是故如來
躬從座起申手摩頂授以難得之法大眾曲躬合
掌如世尊敕當具奉行殷勤授受故名囑累品也。

△二釋經文二初正明付囑三初如來付囑三初
正付。】

「爾時釋迦牟尼佛從法座起現大神力以右手摩無
量菩薩摩訶薩頂而作是言我於無量百千萬億阿
僧祇劫修習是難得阿耨多羅三藐三菩提法今以
付囑汝等汝等應當一心流布此法廣令增益如是
三摩諸菩薩摩訶薩頂而作是言我於無量百千萬
億阿僧祇劫修習是難得阿耨多羅三藐三菩提法
今以付囑汝等汝等當受持讀誦廣宣此法令一切
眾生普得聞知。」

【正付者佛以一權智善巧之手摩三千三百那由
他國土畟塞虗空諸菩薩實智之頂如來授道化
地故名權智手也菩薩自行受道故名實智頂也
若伸手摩頂即身付囑也權智臨實智即意付囑
也而作是言者即口付囑也文有四悉檀意我於
無量劫修習是難得之法者此從前佛受學今以
付爾爾當授彼三世繼嗣即世界也一心流布即
為人也廣令增者即對治也益者即第一義也。
△
二釋付。】

「所以者何如來有大慈悲無諸慳吝亦無所畏能與
眾生佛之智慧如來智慧自然智慧如來是一切眾
生之大施主汝等亦應隨學如來之法勿生慳吝。」

【有大慈悲者即如來室也無慳吝者如來衣也亦
無所畏者如來座也佛之智慧者一切智也如來
智慧者道種智也自然智者一切種智也於如來
室中能施眾生三種智慧乃至座中亦復如是如
是施主故無慳吝故無所畏故汝等當學如來此
法是名釋出佛意而付囑之。
△三誡付。】

「於未來世若有善男子善女人信如來智慧者當為
演說此法華經使得聞知為令其人得佛慧故若有
眾生不信受者當於如來餘深法中示教利喜汝等
若能如是則為巳報諸佛之恩。」

【誡付者若根深智利直說佛慧若不堪者於餘深
法中示教利喜當知佛慧是深而非餘六方便是
餘而非深別教次第是餘亦是深汝能以餘深法
助申佛慧者即善巧報佛之恩是名誡付囑也。
△
二菩薩領受。】

「時諸菩薩摩訶薩聞佛作是說巳皆大歡喜徧滿其
身益加恭敬曲躬低頭合掌向佛俱發聲言如世尊
勅當具奉行唯然世尊願不有慮諸菩薩摩訶薩眾
如是三反俱發聲言如世尊勅當具奉行唯然世尊
願不有慮。」

【皆大歡喜是意領受也曲躬低頭是身領受俱發
聲言是口領受兼得意領受也如世尊敕者領受
大施主如來室意當具奉行領受無慳吝如來衣
意願不有慮領受無所畏如來座意佛既三付菩
薩三受皆如文。
△三事畢唱散。】

「爾時釋迦牟尼佛令十方來諸分身佛各還本土而
作是言諸佛各隨所安多寶佛塔還可如故。」

【多寶為證經故來今本迹二門巳訖故須敬遣如
故分身為開塔故集開塔事了故令分身還本塔
不可重開故分身去而不現塔猶聽法故閉而尚
在問塔若聽法亦應不閉答證正巳故閉為聽流
通故在。
△二時眾歡喜。】

「說是語時十方無量分身諸佛坐寶樹下師子座上
者及多寶佛并上行等無邊阿僧祇菩薩大眾舍利
弗等聲聞四眾及一切世間天人阿脩羅等聞佛所
說皆大歡喜。」

【諸佛為化他事遂故喜菩薩為自行得法故喜又
說人清淨故喜佛是也聞清淨法故喜妙經是也
聞法獲證故喜現在未來得益者是也三事具足
故大歡喜。】

【△二藥王品下五品約化他勸流通五初藥王品
二妙音品三觀音品四陀羅尼五妙嚴品初文又
二初申品目。】

「玅法蓮華經藥王菩薩本事品第二十三」

【觀經云昔名星光從尊者日藏聞說佛慧以雪山
上藥供養眾僧願我未來能治眾生身心兩病舉
世歡喜號曰藥王此文明一切眾生喜見頓捨一
身次燒兩臂輕生重法命殞道存舉昔顯今故言
本事品也若推此義星光應在喜見之後從施捨
藥發誓巳來名藥王故。
△二釋經文四初菩薩請
問二如來決答三利益四多寶稱善初文又三初
通問遊化。】

「爾時宿王華菩薩白佛言世尊藥王菩薩云何遊於
娑婆世界。」

【△二別問苦行。】

「世尊是藥王菩薩有若干百千萬億那由他難行苦
行。」

【△三請佛答釋。】

「善哉世尊願少解說諸天龍神夜叉乾闥婆阿脩羅
迦樓羅緊那羅摩睺羅伽人非人等又他國土諸來
菩薩及此聲聞眾聞皆歡喜。」

【△二如來決答二初答苦行二歎經初文又二初
明事本三初時節久遠。】

「爾時佛告宿王華菩薩乃往過去無量恒河沙劫。」

【二有佛聲聞等。】

「有佛號日月淨明德如來應供正徧知明行足善逝
世間解無上士調御丈夫天人師佛世尊其佛有八
十億大菩薩摩訶薩七十二恒河沙大聲聞眾佛壽
四萬二千劫菩薩壽命亦等。」

【△三明國土莊嚴。】

「彼國無有女人地獄餓鬼畜生阿脩羅等及以諸難
地平如掌瑠璃所成寶樹莊嚴寶帳覆下垂寶華幡
寶瓶香鑪周徧國界七寶為臺一樹一臺其樹去臺
盡一箭道此諸寶樹皆有菩薩聲聞而坐其下諸寶
臺上各有百億諸天作天伎樂歌歎於佛以為供養。」

【△二明本事三初佛說法二修供養三結會今初。】

「爾時彼佛為一切眾生喜見菩薩及眾菩薩諸聲聞
眾說法華經。」

【然佛普為一切何獨喜見其是對揚須付流通如
今之身子寄一而言諸耳。
△二修供養二初現在
二初修行得法。】

「是一切眾生喜見菩薩樂習苦行於日月淨明德佛
法中精進經行一心求佛滿萬二千歲巳得現一切
色身三昧。」

【得現一切色身三昧即是普現色身三昧耳此有
三義一者內現如經中說身根清淨十界依正於
身中現如淨明鏡現諸色像二者外現如經中說
普門示現隨機不同十界色異三者內外俱現如
大集經說觀於巳身眾生身諸佛身悉於巳身中
現又見巳身眾生身現于佛身中至若眾生身亦
如是故名普現耳。
△二作念報恩二初以三昧力。】

「得此三昧巳心大歡喜即作念言我得現一切色身
三昧皆是得聞法華經力我今當供養日月淨明德
佛及法華經即時入是三昧於虗空中雨曼陀羅華
摩訶曼陀羅華細抹堅黑旃檀滿虗空中如雲而下
又雨海此岸旃檀之香此香六銖價直娑婆世界以
供養佛。」

【又雨海此岸者正法念經云妙高山下海此岸此
岸即南岸也彼出此香因得其名六銖者以二十
四銖為一兩六銖者是四分中之一耳。
△二正報
身力三初自燒身。】

「作是供養巳從三昧起而自念言我雖以神力供養
於佛不如以身供養即服諸香旃檀薰陸兜樓婆畢
力迦沈水膠香又飲瞻蔔諸華香油滿千二百歲巳
香油塗身於日月淨明德佛前以天寶衣而自纏身
灌諸香油以神通力願而自然身光明徧照八十億
恒河沙世界。」

【△二佛稱歎。】

「其中諸佛同時讚言善哉善哉善男子是真精進是
名真法供養如來若以華香瓔珞燒香抹香塗香天
繒幡葢及海此岸旃檀之香如是等種種諸物供養
所不能及假使國城妻子布施亦所不及善男子是
名第一之施於諸施中最尊最上以法供養諸如來
故作是語巳而各默然。」

【真法供養者當是內運智觀觀煩惱因果皆用空
慧蕩之故言真法也又觀若身若火能供所供皆
是實相誰燒誰然能供所供皆不可得故名真法
也。
△三明時節久。】

「其身火然千二百歲過是巳後其身乃盡。」

【△二未來五初化生王家。】

「一切眾生喜見菩薩作如是法供養巳命終之後復
生日月淨明德佛國中於淨德王家結跏趺坐忽然
化生。」

【△二自說本事。】

「即為其父而說偈言。

大王今當知我經行彼處即時得一切現諸身三昧
勤行大精進捨所愛之身。

說是偈巳而白父言日月淨明德佛今故現在我先
供養佛巳得解一切眾生語言陀羅尼復聞是法華
經八百千萬億那由他甄迦羅頻婆羅阿閦婆等偈
大王我今當還供養此佛。」

【得解一切眾生語言三昧者大寶積經云復有三
昧名解一切眾生語言謂於一字中說一切字了
一切字同於一字甄迦羅者俱舍論云矜羯羅即
五十二數中第十六數頻婆羅即第十八數又云
頻䟦羅阿閦婆即第二十數又云阿芻婆此新舊
兩譯之異或云那由是百萬億甄迦羅是千千萬
億頻婆羅是百千千萬億阿閦婆是萬千千萬億
言八百千萬億者應法師經音云凡言億者西國
有四等一以十萬為億二以百萬為億三以千萬
為億四以萬萬為億今文恐是百萬為億之數。
△
三往到佛所。】

「白巳即坐七寶之臺上升虗空高七多羅樹往到佛
所頭面禮足合十指爪以偈讚佛。

容顏甚奇妙光明照十方我適曾供養今復還親覲。

爾時一切眾生喜見菩薩說是偈巳而白佛言世尊
世尊猶故在世。」

【△四如來付囑。】

「爾時日月淨明德佛告一切眾生喜見菩薩善男子
我涅槃時到滅盡時至汝可安施床座我於今夜當
般涅槃又勑一切眾生喜見菩薩善男子我以佛法
囑累於汝及諸菩薩大弟子并阿耨多羅三藐三菩
提法亦以三千大千七寶世界諸寶樹寶臺及給侍
諸天悉付於汝我滅度後所有舍利亦付囑汝當令
流布廣設供養應起若干千塔如是日月淨明德佛
勑一切眾生喜見菩薩巳於夜後分入於涅槃。」

【△五奉命任持四初起塔。】

「爾時一切眾生喜見菩薩見佛滅度悲感懊惱戀慕
於佛即以海此岸栴檀為𧂐供養佛身而以燒之火
滅巳後收取舍利作八萬四千寶瓶以起八萬四千
塔高三世界表剎莊嚴垂諸幡葢懸眾寶鈴。」

【栴檀為𧂐者字本秪作積釋名曰堆埵積聚也高
三世界者或云從欲界至色究竟為一也如是至
于三耳有云例如徧覆三千大千世界也所以小
千至初禪中千至二禪大千至三禪今云高三世
者即至第四禪也然此高廣葢諸佛境界不思議
事匪凡情可料但當諦信必蒙深益。
△二燒臂。】

「爾時一切眾生喜見菩薩復自念言我雖作是供養
心猶未足我今當更供養舍利便語諸菩薩大弟子
及天龍夜叉等一切大眾汝等當一心念我今供養
日月淨明德佛舍利作是語巳即於八萬四千塔前
然百福莊嚴臂七萬二千歲而以供養。」

【△三利益。】

「令無數求聲聞眾無量阿僧祇人發阿耨多羅三藐
三菩提心皆使得住現一切色身三昧。」

【△四現報。】

「爾時諸菩薩天人阿脩羅等見其無臂憂惱悲哀而
作是言此一切眾生喜見菩薩是我等師教化我者
而今燒臂身不具足于時一切眾生喜見菩薩於大
眾中立此誓言我捨兩臂必當得佛金色之身若實
不虗令我兩臂還復如故作是誓巳自然還復由斯
菩薩福德智慧淳厚所致當爾之時三千大千世界
六種震動天雨寶華一切天人得未曾有。」

【△三結會二初結會。】

「佛告宿王華菩薩於汝意云何一切眾生喜見菩薩
豈異人乎今藥王菩薩是也其所捨身布施如是無
量百千萬億那由他數。」

【△二勸修。】

「宿王華若有發心欲得阿耨多羅三藐三菩提者能
然手指乃至足一指供養佛塔勝以國城妻子及三
千大千國土山林河池諸珍寶物而供養者。」

【能然一指勝捨外身外輕內重故功福有異文妻
子者外身也國城等外財也。
△二歎經三初歎能
持者。】

「若復有人以七寶滿三千大千世界供養於佛及大
菩薩辟支佛阿羅漢是人所得功德不如受持此法
華經乃至一四句偈其福最多。」

【七寶奉四聖不如持一偈法是聖師能生能養能
成能榮莫過於法故人輕而法重也經中以大千
世界滿中七寶供佛菩薩支佛羅漢所獲功福不
及持經一四句偈者以少況多也四句者葢於經
中舉隨持四句也西域以四句為一偈但不可以
經中揀擇偏指也或若偏指便有優劣心生重輕
何則且一經顛末皆本金口聖言豈容選揀如人
食蜜中邊俱甜亦如金籌初後俱金所謂截瓊瑤
而寸寸是寶析栴檀而片片皆香其斯之謂非特
此經諸經皆爾。
△二歎所持法二初歎法體。】

「宿王華譬如一切川流江河諸水之中海為第一此
法華經亦復如是於諸如來所說經中最為深大又
如土山黑山小鐵圍山大鐵圍山及十寶山眾山之
中須彌山為第一此法華經亦復如是於諸經中最
為其上又如眾星之中月天子最為第一此法華經
亦復如是於千萬億種諸經法中最為照明又如日
天子能除諸闇此經亦復如是能破一切不善之闇
又如諸小王中轉輪聖王最為第一此經亦復如是
於眾經中最為其尊又如帝釋於三十三天中王此
經亦復如是諸經中王又如大梵天王一切眾生之
父此經亦復如是一切賢聖學無學及發菩薩心者
之父又如一切凡夫人中須陀洹斯陀含阿那含阿
羅漢辟支佛為第一此經亦復如是一切如來所說
若菩薩所說若聲聞所說諸經法中最為第一有能
受持是經典者亦復如是於一切眾生中亦為第一
一切聲聞辟支佛中菩薩為第一此經亦復如是於
一切諸經法中最為第一如佛為諸法王此經亦復
如是諸經中王。」

【川流江河諸水之中海為第一者無量義云四水
譬教藥草喻中一雲能雨譬說今更諸水總一切
教別舉四者譬乳酪生熟四味教耳此法華教譬
醍醐海也說窮本地為深徧一切處為大純明佛
法不說餘法為鹹最為深大其義如是十寶山名
出華嚴及眾經土黑鐵圍故非是寶十山雖寶或
一或二神龍雜居須彌四寶所成純天所住譬餘
教說能依十地四十心或凡或賢或聖說所依或
俗或真或中是為卑下此法華經所說諦理常樂
我淨如四寶所成開示悟入之所依也是故此義
最為高上星月同是陰精俱於夜現星無虧盈不
及於月諸經說權智不得自在此經明權即實實
即權盈虧相指不二而二如此說權智勝餘教也
日是陽精獨能破闇諸經明實智破惑尚不及即
實而權那得並即權而實故知此經明實智最為
第一輪王號令止在四域釋齊三十三天梵號令
總上冠下譬餘經說三諦三味各不相收不得自
在此經所說以實相入真決了聲聞法是諸經之
王實相入俗一切治生產業不相違背實相入中
諸法無非佛法文云一切學無學及發菩薩心者
之父其義如是一切凡夫四果支佛第一者此明
任運無功用也餘經要因功用乃得入流如四果
人因聞思修方乃得悟此經明無作四諦不雜方
便自然流入薩婆若海如大白牛肥壯多力其疾
如風聲聞支佛菩薩為第一者此明因第一也餘
經明因是七方便今經明因出方便外故因第一
也如來第一者此明果也餘經明果近在寂場此
經明果遠指本地故最第一。
△二歎法用三初歎
拔苦用。】

「宿王華此經能救一切眾生者此經能令一切眾生
離諸苦惱。」

【△二歎與樂用。】

「此經能大饒益一切眾生充滿其願如清涼池能滿
一切諸渴乏者如寒者得火如裸者得衣如商人得
主如子得母如渡得船如病得醫如闇得燈如貧得
寶如民得王如賈客得海如炬除闇。」

【△三總結與拔。】

「此法華經亦復如是能令眾生離一切苦一切病痛
能解一切生死之縛。」

【△三明持經福深二初舉全聞經福。】

「若人得聞此法華經若自書若教人書所得功德以
佛智慧籌量多少不得其邊若書是經卷華香瓔珞
燒香抹香塗香幡葢衣服種種之燈蘇燈油燈諸香
油燈瞻蔔油燈須曼那油燈波羅羅油燈婆利師迦
油燈那婆摩利油燈供養所得功德亦復無量。」

【△二舉聞品福二初格量。】

「宿王華若有人聞是藥王菩薩本事品者亦得無量
無邊功德若有女人聞是藥王菩薩本事品能受持
者盡是女身後不復受若如來滅後後五百歲中若
有女人聞是經典如說修行於此命終即往安樂世
界阿彌陀佛大菩薩眾圍遶住處生蓮華中寶座之
上不復為貪欲所惱亦復不為瞋恚愚癡所惱亦復
不為憍慢嫉妬諸垢所惱得菩薩神通無生法忍得
是忍巳眼根清淨以是清淨眼根見七百萬二千億
那由他恒河沙等諸佛如來是時諸佛遙共讚言善
哉善哉善男子汝能於釋迦牟尼佛法中受持讀誦
思惟是經為他人說所得福德無量無邊火不能焚
水不能漂汝之功德千佛共說不能令盡汝今巳能
破諸魔賊壞生死軍諸餘怨敵皆悉摧滅善男子百
千諸佛以神通力共守護汝於一切世間天人之中
無如汝者唯除如來其諸聲聞辟支佛乃至菩薩智
慧禪定無有與汝等者宿王華此菩薩成就如是功
德智慧之力若有人聞是藥王菩薩本事品能隨喜
讚善者是人現世口中常出青蓮華香身毛孔中常
出牛頭旃檀之香所得功德如上所說。」

【口出香是現報餘是後報。
△二囑累。】

「是故宿王華以此藥王菩薩本事品囑累於汝我滅
度後後五百歲中廣宣流布於閻浮提無令斷絕惡
魔魔民諸天龍夜义鳩槃荼等得其便也宿王華汝
當以神通之力守護是經所以者何此經則為閻浮
提人病之良藥若人有病得聞是經病即消滅不老
不死宿王華汝若見有受持是經者應以青蓮華盛
滿抹香供散其上散巳作是念言此人不久必當取
艸坐於道場破諸魔軍當吹法螺擊大法鼓度脫一
切眾生老病死海是故求佛道者見有受持是經典
人應當如是生恭敬心。」

【得聞是經不老不死者此須觀解不老是樂不死
是常謂聞於此經得常樂之解坦然在懷無所畏
忌。
△三利益。】

「說是藥王菩薩本事品時八萬四千菩薩得解一切
眾生語言陀羅尼。」

【△四多寶稱善。】

「多寶如來於寶塔中讚宿王華菩薩言善哉善哉宿
王華汝成就不可思議功德乃能問釋迦牟尼佛如
此之事利益無量一切眾生。」

【△二玅音品明受命弘經弟子二初申品目。】

「妙法蓮華經妙音菩薩品第二十四」

【文中自釋昔奉雲雷音王佛十萬種伎樂今遊化
億土音樂自隨昔奉八萬四千寶鉢今爾許道器
眷屬圍繞昔得一切眾生語言陀羅尼今以普現
色身以玅音聲徧吼十方弘宣此教故名玅音品
此品明菩薩以難思之力隨類通經物覩其迹莫
測其本但甘其味無擇其形當卑其地自壅其流
即是化他門中第二意也。
△二釋經文六初放光
東召二奉命西來三十方弘經四二土得益五還
本國六聞品進道今初。】

「爾時釋迦牟尼佛放大人相肉髻光明及放眉間白
毫相光徧照東方百八萬億那由他恒河沙等諸佛
世界過是數巳有世界名淨光莊嚴其國有佛號淨
華宿王智如來應供正徧知明行足善逝世間解無
上士調御丈夫天人師佛世尊為無量無邊菩薩大
眾恭敬圍繞而為說法釋迦牟尼佛白毫光明徧照
其國。」

【大人相者大相海也徧體毛功德不及一好功德
眾好功德不及一相功德諸相從下向上展轉相
勝而不及白毫功德白毫功德不及肉髻功德故
名大人相也此相業者從孝順師長起今放是光
召本弟子使弘中道之經利大機者也白毫從一
道清淨起今放此光令弘此法問佛一一相皆法
界海何故勝負耶答他經所明宜作此說問佛有
緣弟子布滿十方何故召東說西不論八方耶答
此有所表淨名云日月何意行閻浮提欲以光明
除眾闇瞑東是光始西是其終有始有終其唯聖
人乎未發心者令其發心未究竟者令其究竟一
菩薩既爾諸眾亦然一方既爾諸方亦然聖不繁
文舉一蔽諸故但言東西耳。
△二奉命西來二初
發來緣二正發來初文又六初經家敘三初敘福
由二敘智慧(而悉)三敘福德(得妙)。】

「爾時一切淨光莊嚴國中有一菩薩名曰妙音久巳
植眾德本供養親近無量百千萬億諸佛而悉成就
甚深智慧得妙幢相三昧法華三昧淨德三昧宿王
戲三昧無緣三昧智印三昧解一切眾生語言三昧
集一切功德三昧清淨三昧神通遊戲三昧慧炬三
昧莊嚴王三昧淨光明三昧淨藏三昧不共三昧日
旋三昧得如是等百千萬億恒河沙等諸大三昧。」

【敘福之由由值先佛多也甚深智慧即智慧莊嚴
十六三昧即福德莊嚴記云此十六並是法華三
昧之異名隨義說之今稱法華三昧之相。
△二被
光照。】

「釋迦牟尼佛光照其身。」

【△三辭本佛。】

「即白淨華宿王智佛言世尊我當往詣娑婆世界禮
拜親近供養釋迦牟尼佛及見文殊師利法王子菩
薩藥王菩薩勇施菩薩宿王華菩薩上行意菩薩莊
嚴王菩薩藥上菩薩。」

【△四誡至誠。】

「爾時淨華宿王智佛告妙音菩薩汝莫輕彼國生下
劣想善男子彼娑婆世界高下不平土石諸山穢惡
充滿佛身卑小諸菩薩眾其形亦小而汝身四萬二
千由旬我身六百八十萬由旬汝身第一端正百千
萬福光明殊妙是故汝往莫輕彼國若佛菩薩及國
土生下劣想。」

【佛誡者然妙音乃是法身大士故不肅而成所將
眷屬或未達者故寄彼而規此耳夫佛身與理相
稱不可見卑小而忘其尊嚴此約如來座為誡也
夫師及弟子智斷具足師既施權弟子亦隱其實
此約如來衣為誡也夫依報國土皆正報所感如
來以慈臨大千宜須高須下勿覩依報而忽正報
也此約如來室為誡也此佛弘經亦敕三意彼尊
誡約諸佛道同。
△五受佛旨。】

「妙音菩薩白其佛言世尊我今詣娑婆世界皆是如
來之力如來神通遊戲如來功德智慧莊嚴。」

【如來力是座力神通力是室力莊嚴力是衣力此
受弘經之大旨利物之宗要故能不動此會遊化
十方。
△六現來相六初遣蓮華。】

「於是妙音菩薩不起于座身不動搖而入三昧以三
昧力於耆闍崛山去法座不遠化作八萬四千眾寶
蓮華閻浮檀金為莖白銀為葉金剛為鬚甄叔迦寶
以為其臺。」

【閻浮檀金者西域有河近閻浮樹因樹名河河出
此金因河名金甄叔迦者此云赤色寶本樹名以
其樹華赤似此寶故以名焉。
△二文殊問。】

「爾時文殊師利法王子見是蓮華而白佛言世尊是
何因緣先現此瑞有若干千萬蓮華閻浮檀金為莖
白銀為葉金剛為鬚甄叔迦寶以為其臺。」

【問若文殊位下辭不應求見若文殊位高相來那
忽不識答雖同一位有始中終止此一事不知亦
無忝高位又眾中見瑞不了發起令知故問佛耳。

△三釋迦答。】

「爾時釋迦牟尼佛告文殊師利是妙音菩薩摩訶薩
欲從淨華宿王智佛國與八萬四千菩薩圍繞而來
至此娑婆世界供養親近禮拜於我亦欲供養聽法
華經。」

【△四請見相。】

「文殊師利白佛言世尊是菩薩種何善本修何功德
而能有是大神通力行何三昧願為我等說是三昧
名字我等亦欲勤修行之行此三昧乃能見是菩薩
色相大小威儀進止惟願世尊以神通力彼菩薩來
令我得見。」

【△五推功。】

「爾時釋迦牟尼佛告文殊師利此久滅度多寶如來
當為汝等而現其相。」

【△六命來。】

「時多寶佛告彼菩薩善男子來文殊師利法王子欲
見汝身。」

【△二正發來六初與眷屬經歷。】

「于時妙音菩薩於彼國沒與八萬四千菩薩俱共發
來所經諸國六種震動皆悉雨於七寶蓮華百千天
樂不鼓自鳴。」

【△二敘相登臺。】

「是菩薩目如廣大青蓮華葉正使和合百千萬月其
面貌端正復過於此身真金色無量百千功德莊嚴
威德熾盛光明照曜諸相具足如那羅延堅固之身
入七寶臺上升虗空去地七多羅樹諸菩薩眾恭敬
圍繞而來詣此娑婆世界耆闍崛山。」

【目如廣大青蓮華葉者肇法師注淨名云天竺有
青蓮華其葉脩廣青白分明有大人眼目之相故
以喻焉那羅延此云力士。
△三問訊傳旨。】

「到巳下七寶臺以價直百千瓔珞持至釋迦牟尼佛
所頭面禮足奉上瓔珞而白佛言世尊淨華宿王智
佛問訊世尊少病少惱起居輕利安樂行不四大調
和不世事可忍不眾生易度不無多貪欲瞋恚愚癡
嫉妬慳慢不無不孝父母不敬沙門邪見不善心不
攝五情不世尊眾生能降伏諸魔怨不久滅度多寶
如來在七寶塔中來聽法不又問訊多寶如來安穩
少惱堪忍久住不。」

【△四請見多寶。】

「世尊我今欲見多寶佛身惟願世尊示我令見。」

【△五世尊為通。】

「爾時釋迦牟尼佛語多寶佛是妙音菩薩欲得相見。」

【△六塔中稱善。】

「時多寶佛告妙音言善哉善哉汝能為供養釋迦牟
尼佛及聽法華經并見文殊師利等故來至此。」

【△三十方弘經二初問答善根神力二初問二初
問種何善根。】

「爾時華德菩薩白佛言世尊是妙音菩薩種何善根。」

【是問昔也。
△二問有是神力。】

「修何功德有是神力。」

【是問今也。
△二答二初答種善根。】

「佛告華德菩薩過去有佛名雲雷音王多陀阿伽度
阿羅訶三藐三佛陀國名現一切世間劫名喜見妙
音菩薩於萬二千歲以十萬種伎樂供養雲雷音王
佛并奉上八萬四千七寶鉢以是因緣果報今生淨
華宿王智佛國有是神力華德於汝意云何爾時雲
雷音王佛所妙音菩薩伎樂供養奉上寶器者豈異
人乎今此妙音菩薩摩訶薩是華德是妙音菩薩巳
曾供養親近無量諸佛久植德本又值恒河沙等百
千萬億那由他佛。」

【此答種善根問也昔獻樂奉器仍結會古今悉如
文。
△二答有是神力。】

「華德汝但見妙音菩薩其身在此而是菩薩現種種
身處處為諸眾生說是經典或現梵王身或現帝
釋身或現自在天身或現大自在天身或現天大將
軍身或現毗沙門天王身或現轉輪聖王身或現諸
小王身或現長者身或現居士身或現宰官身或現
婆羅門身或現比丘比丘尼優婆塞優婆夷身或現
長者居士婦女身或現宰官婦女身或現婆羅門婦
女身或現童男童女身或現天龍夜叉乾闥婆阿脩
羅迦樓羅緊那羅摩睺羅伽人非人等身而說是經
諸有地獄餓鬼畜生及眾難處皆能救濟乃至於王
後宮變為女身而說是經華德是妙音菩薩能救護
娑婆世界諸眾生者是妙音菩薩如是種種變化現
身在此娑婆國土為諸眾生說是經典於神通變化
智慧無所損減是菩薩以若干智慧明照娑婆世界
令一切眾生各得所知於十方恒河沙世界中亦復
如是若應以聲聞形得度者現聲聞形而為說法應
以辟支佛形得度者現辟支佛形而為說法應以菩
薩形得度者現菩薩形而為說法應以佛形得度者
即現佛形而為說法如是種種隨所應度而為現形
乃至應以滅度而得度者示現滅度華德妙音菩薩
摩訶薩成就大神通智慧之力其事如是。」

【此答神力之問示三十四凡身四聖人身結成十
法界六道。
△二問答今住何定二初問。】

「爾時華德菩薩白佛言世尊是妙音菩薩深種善根
世尊是菩薩住何三昧而能如是在所變現度脫眾
生。」

【問今住何定而能如此自在利益。
△二答。】

「佛告華德菩薩善男子其三昧名現一切色身妙音
菩薩住是三昧中能如是饒益無量眾生。」

【佛答如文。
△四二土得益。】

「說是妙音菩薩品時與妙音菩薩俱來者八萬四千
人皆得現一切色身三昧此娑婆世界無量菩薩亦
得是三昧及陀羅尼。」

【三昧與陀羅尼者其體一而用異寂用為三昧持
用名陀羅尼又色身變現名三昧音聲辯說名陀
羅尼上品云初得一切色身三昧轉身得一切語
言陀羅尼當知音聲猶是色法故言體一用異又
舌根清淨名陀羅尼餘根清淨名三昧都是六根
清淨法門耳。
△五還歸本國。】

「爾時妙音菩薩摩訶薩供養釋迦牟尼佛及多寶佛
塔巳還歸本土所經諸國六種震動雨寶蓮華作百
千萬億種種伎樂既到本國與八萬四千菩薩圍繞
至淨華宿王智佛所白佛言世尊我到娑婆世界饒
益眾生見釋迦牟尼佛及見多寶佛塔禮拜供養又
見文殊師利法王子菩薩及見藥王菩薩得勤精進
力菩薩勇施菩薩等亦令是八萬四千菩薩得現一
切色身三昧。」

【動地雨華者菩薩經歷尚能傍益況佛前放光傍
照東方百八萬億那由他土亦傍論利益也。
△六
聞品進道。】

「說是妙音菩薩來往品時四萬二千天子得無生法
忍華德菩薩得法華三昧。」

【巳上第七卷文畢。】

科註妙法蓮華經卷第九

科註妙法蓮華經卷第十
宋　柯山金谿棲雲沙門　守倫　註
明　玉谿菩提菴沙門　法濟　參訂
　　吳興瓶城居士　閔夢得　較刻

【△三觀音品二初申品目。】

「玅法蓮華經觀世音菩薩普門品第二十五」

【觀音圓通善應諸方之所普門宏闡不動真際之
場慈運無緣若春功之及物悲心未愍猶谷響以
傳聲智炬照幽若皎月懸於霄漢慧雲含潤似彩
霞映於洞天機感相符境智冥合譬彼摩尼之寶
亦喻藥樹之王三毒四倒以皆融七難二求而悉
備現三十二應之瑞相示一十九說之秘言隨他
意則運彼權謀照自心則冥通實際應隨高下迹
任方圓顧智境以彌明類霜蟾而向滿惟斷德之
究顯比月魄以將灰此界娑婆愍羣機而普化他
方安養俟補處以來儀今此人法合題故稱觀世
音普門品。
△二釋經文二初問答二聞品得益初
文又二初前問答二後問答初文又二初菩薩問
四初時節(爾時)二標人(無盡)三敬儀(即從)。】

「爾時無盡意菩薩即從座起偏袒右肩合掌向佛而
作是言。」

【爾時者爾言即也即是說東方妙音弘經巳訖次
說西方觀音弘經之時或大眾巳聞妙音弘經歡
喜巳竟宜聞觀音發心生善之時或時眾疑於妙
音若為利益上來說法破眾疑情巳竟時眾有疑
觀音之德正破此疑之時或時眾機在妙音聞即
得道如二土菩薩得道巳竟八萬四千悟理之時
須聞觀音由茲多義故言爾時然諸佛如來不虗
說法有四悉檀因緣爾乃為說正是敷演四悉之
時耳無盡意者非盡非無盡為對小乘明盡故言
無盡小乘明盡為對盡智無生智滅色取空之盡
故名無盡又云何無盡所謂空不可盡假不可盡
中不可盡故名無盡大品云即色是空非色滅空
空故無盡大集云東方過十恒沙國微塵世界國
名不眴佛號普賢純諸菩薩無二乘名但修念佛
三昧不滅不生不出不住心行平等猶如虗空是
為念佛即見佛時即具六波羅蜜得無生忍所謂
不取色即檀除色相即尸觀色盡即羼提觀色寂
滅即毗梨耶不行色即禪不戲論色即般若於是
身子問云誰為汝作字名無盡意答一切諸法因
緣果報無盡一切諸法不可盡初發無上菩提心
巳不可盡譬如虗空不可窮盡為一切智發菩提
心豈可盡乎諸佛戒定慧解脫解脫知見十力無
畏等無盡因如是等發心故不可盡眾生性無盡
教化眾生無盡知一切法性無盡故無盡是名菩
薩發心無盡又檀波羅蜜無盡乃至方便無盡凡
八十無盡八十無盡悉能含受一切佛法從是得
名名無盡意也又淨名云何謂為盡謂不盡有為
何謂無盡謂不住無為又華嚴有十無盡法門如
此等經皆就假名分別一切諸法因緣果報以明
無盡意又勝鬘云如來色無盡智慧亦復然一切
法常住又大品云一切法趣意是趣不過意為法
界意則非盡非無盡如是無盡例如非常非無常
是乃為常又淨名云法若盡若不盡皆是無盡相
無盡相即是空空則無有盡與不盡故知非盡非
無盡是真無盡義又大品云癡如虗空不可盡乃
至老死如虗空不可盡色不可盡乃至識不可盡
如此等經皆約中道之理以名無盡通達空假中
三諦不可盡故名無盡意菩薩也菩薩者梵云摩
訶菩提質多薩埵此云大道心眾生言眾生者始
心行者為煩惱所生二乘為五分法身所生六度
菩薩為福德所生別圓為中道所生故大品云如
來身者不從一因一緣生如來身菩薩為眾行所
生故言眾生又發心求佛故言為大道利益一切
以法道成他或言成眾生是故名菩薩即從座起
等者此明敬儀有三意一起二祖三合掌起者禮
云請益起請業起今菩薩於佛備其二義故言起
也觀解者菩薩常修遠離行故言起亦是契諸法
空空即是座於此空無所染著故言起也又菩薩
安住空理理本無起為愍眾生故乘機利益故言
起又中道之寂非起非不起而能起不起無起之
起起即實相亦起眾生實相故言起耳褊袒右肩
者外國以袒為敬露右者示執奉為便表弟子事
師充役之儀是故以袒為恭也此方以袒為慢然
古有須賈肉袒謝過於張儀露兩胛也此方亦不
一向是慢也觀解者覆露表於空假二諦又表權
實以實不可說如覆左表有冥益權於化便如露
右表有顯益也合掌者有二意初釋合掌次釋向
佛此方以拱手為恭外國以合掌為敬手本二邊
今合為一表不敢散誕專至一心一心相當故以
此表敬觀解者昔權實不合而今得合又五指表
五陰仁王云法性色受想行識此即實智真身亦
有五陰應化因緣亦有五陰眾生性德之理亦有
五陰眾生生死果報亦有五陰聖人為化眾生示
有應身五陰是則權實陰殊若眾生法性理顯聖
人亦息化歸真權實不二合掌表於返本歸源入
非權非實事理契合者也向佛者表萬善之因向
萬德之果亦是行人分證權實合向於究竟權實
合故言向佛也。
△四正問三初稱歎二標所問人
(觀世)三正問(以何)。】

「世尊觀世音菩薩以何因緣名觀世音。」

【正問者此下有兩番問答初問觀音後問普門大
經云汝具二莊嚴故能問是義我具二莊嚴故能
答是義今無盡意具二莊嚴欲顯觀音二種莊嚴
所以諮發如來如來究竟具二莊嚴故當答此義
釋論云問有多種有不解問有試問有赴機問今
即赴機問也世尊者稱歎尊號也十號具出釋論
今用彼釋此觀音者標所問人也以何因緣者因
緣甚多略言境智因緣耳若就眾生則以善惡兩
機為因聖人靈智慈悲為緣若就聖人以觀智慈
悲為因眾生機感為緣。
△二佛答三初總答二別
答三勸持初文又二初明機四初標人數。】

「佛告無盡意菩薩善男子若有無量百千萬億眾生。」

【十法界機其數無量今言百千萬億者葢通途就
同業為語也何者如一地獄界大略是同其間優
劣復有何量如一獄復有百千萬億品格之殊一
一品格復有百千萬億罪人是罪業正同所以同
受一品罪苦若將此意廣歷餓鬼畜生修羅人天
皆亦如是故知此數是標同業之意也所以舉多
數者欲明百千萬億種業遭苦稱名一時有機一
時能應皆得解脫何況一人一業一機獨來而不
能救此舉境眾機多以顯觀深應大。
△二遭苦。】

「受諸苦惱。」

【此語成上義上百千是業同此言諸苦惱一苦惱
是一業者凡有百千萬億故知有諸百千萬億上
明數同下明業別若以此意歷十法界萬機之徒
不可說不可說也今言受苦者正是現遭苦厄也
此苦由於結業果多故因亦多此即總答文略而
意廣徧該十界不止人道而巳於後別答中文廣
而意狹別舉人間七難而巳故此處總答也。
△三
聞名四稱號(一心)。】

「聞是觀世音菩薩一心稱名。」

【聞是觀音者由上明遭苦此明生善善惡合為機
此即明文聞有四義如別記若能如是通達四種
聞義即是聞慧心無所依無住無著即是思慧一
心稱名即是修慧此文雖窄三慧意顯一心稱名
者有事有理若用心存念念念相續餘心不間故
名一心或可如請觀音中繫念數息十息不亂名
為一念或可無量息不雜異想心想雖長亦名一
心一心歸憑更無二意故名事一心也稱名者或
可略稱如此文或廣稱如下文南無者歸命之辭
皆是事一心耳理一心者達此心性自他共無因
俱不可得無心無念空慧相應此乃無一亦無心
也知聲相空呼響不實能稱所稱皆不可得是名
無稱即理一心也。
△二明應二初明應相二明解
脫(皆得)。】

「觀世音菩薩即時觀其音聲皆得解脫。」

【所言應者應有多種若三教之應應不一時圓教
觀音一時圓應是故眾機厄急應速一時聞即稱
是機速也稱即應是應速也皆得解脫即蒙應也
皆者非但顯於多機眾益亦是顯於圓徧之應也
問十法界眾生無量機既無量云何一時令得解
脫答譬如父母念子心重多智多財具大勢力眾
子在難即能拔之菩薩亦爾無緣慈悲重權實二
智深聖財無量神通力大十界雖多應有餘裕安
樂行云忍辱大力智慧寶藏以大慈悲如法化世
即此意也又如毒龍罪報尚能以一眼徧視一切
視之皆死何況菩薩種智圓明耶又如磁石亦類
明鏡又如入王三昧力一時十番利益一切問一
心稱名皆得解脫今見稱唱累年不蒙寸效何也
答經云一心稱名有事一理一若二途無取何能
感聖譬如臨鏡背視對谷閉口何能致影響耶。
△
二別答三初口機二意機三身機初文又二初明
七難七初火難四初持名。】

「若有持是觀世音菩薩名者。」

【若有持是者凡言若有設有或有皆是不定之辭
然此火難卒暴須預憶持若憶持者必無此難設
脫有者皆是放捨所持背善從惡稱之為設此如
慈童女因緣若能至意修孝不遭火輪違母絕髮
受地獄苦此是秉孝不純廣出因緣行人持名本
不應遭難緣差忽忘。
△二遭苦。】

「設入大火。」

【△三應。】

「火不能燒。」

【若能憶先所持即得免難火難既重機亦須深所
以先持後脫其義可見。
△四結。】

「由是菩薩威神力故。」

【由是菩薩威神力故者是結火難也又舉事證晉
世謝敷宇慶緒會稽山陰人也少有高操篤信大
法平居寫楞嚴經撰觀音應驗傳至齊時有陸果
者又續之其傳云竺長舒於晉元康中於洛陽為
延火所及草屋下風豈有免理一心稱名斯須風
迴火轉將鄰所居其火遽滅鄉民淺信謂為自爾
因風燥日擲火焚之三擲三滅眾方懺謝又沙門
法力於魯郡起精舍於上谷乞得一車麻於空野
遇火法力疲極小臥比覺火勢巳及因舉聲稱觀
未得稱世音應聲火滅又沙門法智為白衣時獨
行大澤猛火四面一時俱集自知必死乃合面於
地禮至心稱觀音號怪火不至舉頭視之一澤之
草至若纖微皆巳煨燼唯法智所踞之地火不能
燒從是感悟棄俗出家此皆傳記又觀解者火有
多種有果報火業火煩惱火等果報火至初禪業
火通三界煩惱火通三乘人又果報火始乎地獄
上至初禪皆悉有之如阿鼻鬲子八萬四千內外
洞徹上下交炎餓鬼支節烟起舉體焦然畜生燠
煑湯炭修羅亦有火難人中焚燒現見事也若至
劫盡須彌洞然諸天宮殿悉皆煨燼初禪巳降無
免火災凡一十五有眾生百千萬億諸業苦惱若
能持是觀音名者火不能燒何但就閻浮提人作
解耶惡業火者隨有改惡修善之處若五戒十善
多為惡業所難故經云燒諸善根無過瞋恚雖生
有頂頭上火然如術婆伽欲火所燒光明云憂愁
盛火今來燒我能破善業退上墮下皆名為火若
能稱名得離惡業故請觀音云破梵行人作十惡
業蕩除糞穢令得清淨斯由菩薩威神力也煩惱
火者若聲聞人厭惡生死見三界因果猶如火宅
四倒結業烟炎俱起輪轉墮落為火所燒生死蔓
莚晝夜不息勤求方便競共推排爭出火宅稱觀
世音機成感應乘於羊車速出火宅入有餘無餘
涅槃即得解脫又支佛暨六度通別圓教變易土
中利鈍根性凡有九番行人修道之時並為五住
煩惱惑火之所燒害各修方便方便未成火難恒
逼稱觀世音方便即成便得解脫一一當其法門
細作機感之義問菩薩住何法門而能如是耶答
菩薩法門無量不出別圓兩觀本起慈悲故能十
番垂應何者菩薩元初發菩提心見果報火燒諸
眾生即起慈悲誓當度脫受持禁戒亦起慈悲救
諸業火修無漏觀白骨流光發火光三昧故八勝
處中有火勝處十一切處中有火一切處皆起慈
悲當為眾生滅煩惱火又觀諸火悉是因緣生法
體之即空又從火空而觀火假分別因緣又觀火
中見火實相如是次第節節皆有慈悲誓當利物
今住補處力用無窮以本誓力熏諸眾生未曾捨
離隨有機感即能垂應若事火起稱名求救即對
本時果上慈悲拔苦與樂若惡業火起即用持戒
修定中慈悲若煩惱火起即用無漏入空入假入
中等慈悲節節相關若眾機競起一時牽感慈悲
徧應皆得解脫如華嚴第四十云善財詣進求國
見方便命婆羅門修習苦行求一切智有大刀山
四面火聚從刀山上自投於火語善財云能入此
者是菩薩行善財生疑言是邪法梵語善財莫作
此念此是金剛大智人欲竭愛海自在天云此菩
薩五熱炙身令我滅邪見離我心諸魔又云菩薩
炙身時我等宮殿猶如聚墨我即發菩提心乃至
他化自在天於煩惱中得自在法門乃至龍鬼阿
鼻皆發菩提心捨本惡念善財聞空中語巳即時
悔過登刀山入大火聚然未至得於菩薩安住三
昧入火得菩薩寂靜安樂照明三昧此火山者名
為無盡法門若入此門能知諸法故舉彼經火法
門如此證成觀音火法門慈悲救苦十番利益次
明菩薩本修圓觀所起慈悲者但觀一火具十法
界一切諸法入火字門於一火門雖無分別明識
一切果報火業火煩惱火等明了通達無緣慈悲
徧覆一切是為火門入王三昧若法界火起菩薩
以本地誓願普應眾生如磁石吸鐵雖無分別而
分別說者以十五三昧救果報火用二十四三昧
救修因火二十五三昧通救二乘通教六度別圓
等入空煩惱火還用二十五三昧救別教出假火
還用二十五三昧圓救圓教人入中煩惱火雖應
入諸火不為諸火所燒大集云譬如虗空火災起
時所不能燒菩薩亦如是以不思議慈悲普應一
切皆得解脫也常途釋七難止解得救人中苦而
失二十四有及變易中苦止得如幻三昧少分全
失二十四三昧廣大之用也。
△二水難三初遭水
二稱名(稱其)三蒙應(即得)。】

「若為大水所漂稱其名號即得淺處。」

【遭水是有苦稱名是善得淺處是應問何意言為
大水所漂答小水不成難或嬉戲故入水亦不成
難欲論其難故言大水所漂至若觀音重難尚救
況輕難耶引證者應驗傳云昔海鹽縣有溺水者
同伴俱沒此人稱觀音偶得一石困倦如眠夢見
兩人乘船喚入開眼果見有船人送達岸轉盻船
人即不復見此人後為沙門彌大精進有劉澄者
隨費淹為廣州牧行達宮停遭風澄母及兩尼聲
聲不絕唱觀世音勿見兩人挾船遂得安隱澄妻
在別船及餘船皆不濟又道冏三人乘氷度孟津
垂半一人前陷一人次沒冏則進退氷上必死不
疑遂一心稱觀世音忽覺脚如蹋板夜遇赤光徑
得至岸皆蒙聖力約觀解者果報水至二禪惡業
水通三界煩惱水通大小乘如地獄鑊湯沸屎鹹
海灰河流漂沒溺餓鬼道中亦有填河塞海畜生
淹沒衝波致患阿修羅亦有水難人中可知水災
及二禪汎瀁無岸是時若不稱名尚不致淺處何
況永免耶惡業水者凡諸惡破壞善業者悉名惡
業波浪愛欲因緣之所毀壞澍入三惡道中忘失
正念放捨浮囊見思羅剎退善入惡者即是水漂
何必洪濤巨浪耶若能一心稱名即得淺處煩惱
水者如經云煩惱大河能飄香象緣覺觀愛欲之
水增長二十五有稠林潦水波蕩惱亂我心暴風
巨浪有河洄澓沒溺眾生無明所盲而不能出涅
槃彼岸何由可登又二乘人修三十七品之機運
手動足截有生死險岸前途遙遠一心稱名若發
見諦三果皆名淺處以無學為彼岸次支佛侵習
為淺處通教正習盡為彼岸別教斷四住為淺處
斷無明為彼岸次明圓教六根清淨為淺處入銅
輪為彼岸若變易中分破分證是淺處無明究盡
方稱彼岸復次初果免見流三果免欲流四果免
有流乃至圓教方免無明流菩薩所以徧應水難
者皆是本修別圓二觀慈悲今日成就王三昧力
何者菩薩修別觀時見眾生漂果報水起誓拯濟
菩薩修戒定時以善治惡於諸禪定水光三昧水
勝處水一切處皆起慈悲以善改惡又從水假入
空發真無漏從空出假達水因緣入水中道見水
實相節節法門皆起慈悲熏諸眾生今成王三昧
寂而常照若眾生為報水所漂稱名為機對事慈
悲救果報水戒定慈悲救惡業水三觀慈悲救煩
惱水一切一時皆得解脫如華嚴三十八明善財
至海門國海雲比丘為說普眼經云十二年來常
觀此海漸漸轉深大身居止珍寶聚集如是觀巳
則見海底生大蓮華無量天龍八部莊嚴華上有
佛相好無邊即申右手摩於我頂為說普賢經千
二百歲一日所受阿僧祇品無量無邊若以海水
為墨須彌聚筆書寫此經不能得盡當知水法門
該攝一切法亦如大品阿字門具足一切義觀音
於水法門久巳通達故能徧應一切水難復次本
修圓觀法門無緣慈悲徧應一切者觀水字門十
法界法趣于水字是趣不過然水字尚不可得云
何當有趣不趣耶當知十法界趣水是俗諦水尚
不可得即真諦云何當有趣不趣即雙非二邊顯
中道第一義諦如此觀水字十法界三諦之法即
起無緣慈悲徧熏三諦十法界眾生故能圓應一
切若分別觀者以十六三昧救果報水以二十四
三昧救惡業水以二十五三昧救二乘通別圓入
空有流等水以二十五三昧救圓教入中無明流
水一切一時俱得解脫。
△三羅剎難二初明難五
初舉數二難由(假使)三遭苦(飄墮)四明機(其中)五明應(是諸)
二結名(以是)。】

「若有百千萬億眾生為求金銀瑠璃硨磲瑪瑙珊瑚
琥珀真珠等寶入於大海假使黑風吹其船舫飄墮
羅剎鬼國其中若有乃至一人稱觀世音菩薩名者
是諸人等皆得解脫羅剎之難以是因緣名觀世音。」

【若有百千等此但舉百千總數不定判多少明入
海求珍結伴無定數雖無定數終不可獨往故舉
百千萬億大數也賢愚云田殖百倍商估千倍仕
宦萬倍入海吉還得無量倍故云入海金銀瑠璃
等巳如向釋假使黑風者難之由也若開風為正
難者下文不應云皆得解脫羅剎之難驗非正難
矣由者何但風風災難切故風是墮難之由也七
寶是正寶珠是偽寶又如意珠寶最上今言等者
謂等上等下諸寶也樓炭云巨海有七種似寶一
百二十種真珠寶復次黑風者請觀音云黑風洄
波仁王般若云有六色風謂黑赤青天地火耳受
陰經明五風阿含亦云有黑風風加以黑怖之甚
也羅剎者是食人鬼人屍若臭能咒養之令鮮復
有噉精氣鬼凡人心中有七渧甜水和養精神鬼
噉一渧令頭痛三渧悶絕七渧盡即死一人稱名
餘伴悉脫者同憂戚休否是共雖口不同唱心助
一覓福故俱獲濟是均若後值賊則同聲者陸地
心多不并決須稱號令使齊是故與水難為異也
問何意就此結觀音名耶答此正就一人稱名而
賴兼羣黨明慈力廣被救護平等而以顯觀音之
名也又約事證應驗傳云外國百餘人從師子國
汎海向扶南忽遇惡風墮鬼國時羅剎便欲盡食
之舉舶驚怖俱稱觀音眾中有一小乘沙門不信
觀音不肯稱名鬼便索此沙門沙門狼狽學稱亦
得免脫觀釋者不但明世界中風黑業亦名風華
嚴云嫌恨猛風吹罪心火常令熾然吹諸行商人
墮落惡道失人道善寶及無漏聖財復次始從地
獄上至三禪其間皆有果報風難如僧護經明地
獄種種形相疾風猛浪沒溺破壞餓鬼所噉若鬼
道中寒風裂骨身碎碑䃀畜生飛走之類傾巢覆
卵何可勝言修羅亦有風難若風災起時諸山擊
搏上至三禪諸天宮殿碎為微塵當此之時誰能
救濟唯當一心稱觀世音爾時此菩薩以王三昧
力或以手障或以口吸無量方便令得解脫次明
若修諸善惡業風吹壞五戒十善船舫墮三途鬼
國及愛見境中大經云羅剎婦女隨所生子而悉
食之食子既盡復食其夫急須稱念觀世音此菩
薩以慈悲力能令解脫次明二乘人採聖財寶為
煩惱風吹慧行船行行舫墮見愛境為見愛羅剎
所害若能稱觀世音得脫見愛二輪永免二十五
有黑業也次明支佛六度行通別圓變易等入煩
惱海採一切智寶八倒暴風所吹飄諸行船墮二
邊鬼國用正觀心體達諸法不生不滅入實際中
即得解脫鬼義合前後章故不重說然法界風難無
量一時圓應者皆由別圓慈悲所熏菩薩本修別
觀見事中風即起慈悲修戒定慧見惡業風即起
慈悲修三觀時節節慈悲令入風實相王三昧中
以事慈悲救果報風以戒定慈悲救惡業風三觀
慈悲救煩惱風故能十番拔難若作圓觀論機應
者但觀風字門具照十法界三諦宛然通達無礙
慈悲徧覆若分別說王三昧者以十七三昧救果
報風以二十四三昧救修因風以二十五三昧救
二乘通別圓從假入空煩惱風以二十五三昧救
別教出假無知風以二十五三昧救圓教入中無
明風變易可解如是徧救法界一切一時皆得解
脫。
△四刀杖難三初遭難二稱名(稱觀)三蒙應(彼所)。】

「若復有人臨當被害稱觀世音菩薩名者彼所執刀
杖尋段段壞而得解脫。」

【言刀杖段段壞者此明人執殺具一折一來隨來
隨斷彌顯力大耳又約事證應驗傳云晉太元中
彭城有一人被枉為賊斯人本供觀音金像帶在
髻中後伏法刀下但聞金聲刀三斫而頭終無異
後解髻看像像有三痕由是得放又蜀有一人常
檀函盛像安髻中值姚萇宼蜀此人與萇相遇萇
以刃斫之聞頂有聲退後看像果見有痕其人悲
感寧傷我身反損聖容從是益加精進又晉太元
高簡榮陽京人犯法臨刑一心歸命鉗鎻不復見
處下刀刀折絞之寸斷遂賣妻子及自身起五層
塔在京縣約觀釋者非但世間殺具名為刀杖眾
生惡業亦能傷善業身命煩惱六塵三毒等皆名
刀箭故地獄即有刀山挂骨劒樹傷身鋸解層膾
狼籍痛楚餓鬼更相斬剌互相殘害畜生自有雌
雄牙角自相觸突又被剉切㓟剝修羅晝夜征戰
龍王降雨變成刀刃人中前履白刃却怖難誅復
有橫屍塞外復有䘖刀束市天共修羅戰時五情
失守皆有刀杖怖畏失命之苦若能稱觀音若赴
形所刀尋斷壞若赴戰陣立之等力令得安和次
明修諸善因為三毒刀箭惡業破壞善心割斷戒
皮定肉慧骨微妙心髓法身慧命退失墮落失人
天道乃至正命登難崩易萬劫不復起怖畏心稱
觀世音即蒙救護三毒不傷清升受樂即菩薩力
也又聲聞厭患生死即時觀三界見思劇於刀箭
故大經云寧以終身近旃陀羅不能暫時親近五
陰愛詐親善六拔刀賊趣向正路如為怨逐大論
云譬如臨陣白刃間結賊未滅害未除如共毒蛇
同室居如入被縛將去殺爾時云何安可眠如此
怖畏何由得脫應須一心稱觀世音三業至到機
成感徹則能裂生死劵度恩愛河不為煩惱刀杖
所害欲主魔王無如之何次明支佛及六度行通
別圓變易等五住刀箭傷法身損慧命若能稱名
即蒙聖應免離通別刀杖脫二死地豈非法身慈
力耶復次明刀杖機應徧法界者良由本修別圓
觀時見諸鋒刃傷毀即起慈悲我當救護修善遮
惡時於善惡業復起慈悲若觀刀杖是因緣生法
修三觀時復起慈悲行願填滿今住王三昧中無
量神力以本事慈悲對果報刀箭修善慈悲救惡
業刀箭修三觀慈悲救煩惱刀箭刀杖是質礙法
屬地字門攝菩薩於質礙地門通達明了如華嚴
四十明彌多羅童女於師子奮迅城師子幢王宮
中處明淨寶藏法堂不可思議莊校此堂一瑠
璃柱一金剛壁一摩尼鏡諸寶諸鈴諸樹諸形像
諸瓔珞中住是一切質礙具內悉見一切如來從
初發心行菩薩道乃至成正覺入滅皆於中現無
不明了如於淨水見月影像此法門名般若普莊
嚴法門善財入此地法門時能得不可說陀羅尼
大慈大悲陀羅尼能作佛事陀羅尼於一切法無
不具足當知地字門普應一切令得解脫復次圓
觀觀地大質礙之法攝一切十法界三諦宛然明
了在地字門中圓起慈悲徧於法界寂而常照無
機不應若欲分別說之令易解者以十三昧救果
報刀杖以二十四三昧救三毒刀杖以二十五三
昧救入空煩惱刀杖以二十五三昧救出假無知
刀杖以二十五三昧救入中無明刀杖一切一時
皆得解脫。
△五鬼難四初標處二遭難(滿中)三稱名
(聞其)四蒙應(是諸)。】

「若三千大千國土滿中夜义羅剎欲來惱人聞其稱
觀世音菩薩名者是諸惡鬼尚不能以惡眼視之況
復加害。」

【言三千大千國土滿中者此假設之詞也若言滿
中復更從何處來知是假言爾問上水火何不假
設滿大千答鬼有心識相延故滿假設為便水火
無心假說為難然鬼所以畏者以觀音有威有恩
故也若非懷恩即是畏威所以聞名尚不能加惡
眼豈容興害心害心惡眼二俱歇也約觀解者若
果報論鬼難者地獄道亦應有弊惡大力鬼惱諸
罪人鬼道中力大者惱於小鬼畜生道鬼亦噉畜
生人中可知諸天既領鬼何容為鬼所惱如阿含
云有大力鬼忽坐帝釋牀帝釋大瞋鬼光明轉盛
帝釋發慈心鬼光明即滅尋便離去然天主既為
鬼所惱何況四王修羅道耶如是等處鬼難怖畏
稱觀世音即不能加害次明修因者自有惡業名
為鬼自有鬼動三毒如阿含云婬亦有鬼鬼入人
心使人婬佚無度或鬼使瞋使邪當知鬼亦破善
也三毒當體是鬼者如婬破梵行瞋破慈悲貪鬼
惱不盜戒嗜鬼惱不飲戒乃至十善諸禪亦如是
皆為惡業鬼毀損人天動不動業若能稱名即不
加害次明煩惱鬼者見心為男鬼愛心為女鬼若
論此鬼即得滿大千非復假設之言何以故見使
歷三界有八十八愛歷三界合有九十八豈不徧
滿此鬼欲來惱二乘人乃至六度通別圓等行人
故大經云惟願世尊善良呪師當為我等除無明
鬼又云愚癡羅剎止住其中豈非煩惱鬼耶若稱
名誦念觀智成就能令見愛塵勞隨意所轉不能
為害次別圓本觀慈悲機應者別觀菩薩初發心
時見諸惡鬼惱亂世間無能救解如訖拏迦羅等
惱毗舍離是故菩薩興起慈悲為作擁護若修諸
善為惡所壞亦起慈悲令善成就若觀此鬼及以
業鬼皆是因緣生法從假入空出假入中皆節節
慈悲誓願於諸煩惱深達實相成王三昧以於誓
願熏法界眾生若遭鬼難能徧法界救護以事中
慈悲救果報上鬼以修善慈悲救惡業鬼以三觀
慈悲救愛見無明等鬼悉令諸鬼堪任乘御不能
為惡眼視之如華嚴四十三迦毗盧婆城娑婆陀
夜天於日沒後見處虗空見其身上有一切星現
一毛孔中現所化眾生或生天上或得二乘或修
菩薩行種種方便皆悉見聞爾時夜天告善財言
我於惡眾生發大慈心於不善眾生發大悲心於
聲聞緣覺發安立一切智道心我見眾生遠離正
道趣於邪徑著諸顛倒虗妄迷惑受眾苦惱我見
此巳無量方便除諸邪惑安立正見故知法身菩
薩以夜叉鬼身能作如此安立眾生觀音菩薩於
此鬼神法門豈不通達普應一切令得無害若圓
觀識種是愛見鬼門一切法趣此識種鬼法門十
法界三諦具足無緣慈悲普被一切即是鬼門王
三昧力徧應法界若分別說者以十三昧救事鬼
以二十四三昧救惡業鬼以二十五三昧救二乘
通別圓入空鬼乃至入中道一切一時俱不加害。

△六枷鎻難四初標罪二遭難(杻械)三稱名(稱觀)四蒙
應(皆悉)。】

「設復有人若有罪若無罪杻械枷鏁檢繫其身稱觀
世音菩薩名者皆悉斷壞即得解脫。」

【言若有罪無罪者或是推檢未定或可判入徒流
若判未判俱被禁節此明聖心普等本救其囚執
不論有罪無罪也杻械等者在手名杻在脚名械
在頸名枷連身名鎻此則三木一鐵之名也繫名
繫礙檢是封檢繫未必檢檢必被繫繫而具檢憂
怖亦深稱菩薩名皆悉斷壞解脫者鳥死聲哀人
死言善若能稱觀音者重關自開鐵木斷壞又引
事證應驗傳云有葢護山陽人也繫獄應死三日
三夜稱菩薩名心無間息即眼見觀音放光照之
鎻脫門開尋光而去行二十里光方息矣約觀釋
者地獄體是囹圄鬼及畜生亦有籠繫修羅亦被
五縛然北方及天上自在應無此難降斯巳還無
免幽厄若能稱名皆得斷壞次明修因者眾生惡
業即名枷鎻諸業雖有力不遂不作者若有造業
果終不失故云不失法如券若人修習諸善被惡
業覆如大山映覆於心使善敗壞更增惡業惡業
即招果縛無由可解若欲脫此業者因時可救急
稱觀音能令三惡業壞故經云妻子為鎻械錢財
為牢獄王法為獄籍遮礙行人不得修道望現在
是果報縛望過去是業也次約二乘暨六度通別
圓等大槩準上可以意得也華嚴三十九云善住
比丘於虗空中大作佛事若作圓觀觀空種因緣
性相本末究竟等則一切十法界悉趣空門識亦
如是起無緣慈悲熏諸眾生十法界有機即能一
切一時皆得解脫。
△七怨賊難四初標處二遭難
三明機四蒙應初文又二初明處二明難(滿中)　二
遭難四初立主(有一)二有從(將諸)三懷寶(齎持)四涉險(經過)
　三明機四初明一人安慰(其中)二勸稱名(汝等)三歎
德(是菩)四眾人俱稱(眾商)　四蒙應(稱其)。】

「若三千大千國土滿中怨賊有一商主將諸商人齎
持重寶經過險路其中一人作是唱言諸善男子勿
得恐怖汝等應當一心稱觀世音菩薩名號是菩薩
能以無畏施於眾生汝等若稱名者於此怨賊當得
解脫眾商人聞俱發聲言南無觀世音菩薩稱其名
故即得解脫。」

【三千大千者示其處也滿中怨賊者明難也滿中
者亦是假設之辭也國曠賊多聖力能救則顯功
之至也怨賊則重難之稱也賊本求財怨本奪命
今怨為賊必財命兩圖若過去流血名怨現在奪
財名賊如此怨賊徧滿大千尚能護之輕者豈不
能救商者量也即四民之一主者斯人擇識貴賤
善解財利商量得宜堪為商人之主故漢書云通
財鬻貨曰商此之謂也矣既有其主必有所將之
徒故云諸商人也既歷險涉遠其所齎者必是難
得之貨故云重寶言險路者或可曠絕幽隘名為
險路或值怨賊衝出之處名為險路勿得恐怖者
明安慰也次勸稱名者設其上䇿也三所以歎德
者㢡令定膽而使心晏如也四眾人俱稱者方知
此菩薩決定能施無畏決果依憑俱時稱唱機應
即得解脫又約事證應驗傳云釋慧達於晉隆安
二年於北隴上荷鉏堀藥于時羗餓而捕人食之
達為羗所得收閉在一柵中擇肥者先食於是達
急一心稱名誦經羗食餘人稍盡唯達并一小兒
次擬明日于時達竟夜稱誦不巳猶冀一感向曉
羗來欲取忽見一虎從草透出咆哮震吼諸羗散
走虎因囓柵作一穴而去達將小兒走叛得免又
有裴安起者從虜叛還南至河邊不能得過望見
追騎在後死至須臾於是稱觀世音遽見一白狼
安起於是逶抱一擲便過南岸即失狼所追騎隔
岸歎惋不巳約觀釋者若果報論怨賊者從地獄
至第六天皆有鬪諍如阿含云忉利戰不如修羅
索援至第六天如此怨會稱名得脫復次修善之
時惡多是怨猶如氷炭若能稱名惡退善業成就
如闇滅明生次明煩惱為怨賊者一切煩惱是出
世法怨也商主是三師羯磨受戒人是商人無作
戒是重寶五塵是怨賊或法師是商主徒眾是商
人理教是重寶兩遇魔事是怨賊或心王是商主
心數是商人正觀之智是重寶覺觀為怨賊或般
若是商主五度萬行是商人法性實相是重寶六
蔽是怨賊將茲意歷諸教義自在作悉成稱名即
得解脫也。
△二結口機。】

「無盡意觀世音菩薩摩訶薩威神之力巍巍如是。」

【無盡意下即結口機今言觀音勢力既大加護亦
廣豈止七難而巳當知徧法界皆能得救護故言
巍巍巍巍者重明高累之辭也明觀音之力出分
段之外竪應二土故言重明載沐神應故言高累
以是義故故言巍巍如是也。
△二明意機二初正
明意機。】

「若有眾生多於淫欲常念恭敬觀世音菩薩便得離
欲若多瞋恚常念恭敬觀世音菩薩便得離瞋若多
愚癡當念恭敬觀世音菩薩便得離癡。」

【此一科約三毒為三章章各有三一明有苦二默
念此兩即是明機三明離即是明其應三也通稱
毒者以貪瞋癡侵害行人喻之如毒多於者以多
況少也多尚得離少可知矣大論云女人違戒垢
謗法餘殃不擇禽獸不避高墻廣壍之難不計名
聞德行破家亡國滅族傾宗禍延其身如術婆伽
禍延其國如周敗褒似淨住及禪經明多欲人有
欲蟲男蟲淚出而青白女蟲吐血而紅赤又言有
欲鬼嬈動其心令生倒惑大經云若習近貪欲是
報熟時此舉多欲相也若少欲人蟲鬼潛伏無狂
醉過是少欲相瞋恚多者令世人不喜見如渴馬
護水如射師子母遺教云劫功德賊無過瞋恚華
嚴云一念瞋起障百法明門菩薩以瞋乖慈障道
事重大集云一念起瞋一切魔鬼得便涅槃云習
近瞋恚若例淫恚亦應有鬼如奈女經瞋則蝎蟲
是名多瞋相與上相違是少瞋相愚癡多者邪畫
諸見撥無因果謗毀大乘例前亦應有蟲鬼三毒
過患如此欲離此過至心存念觀音即得免離問
離煩惱須智慧但念豈得離耶答經稱常念即是
正念體達煩惱性無所有住貪欲際即是實際絕
四句無能無所念性清淨也如此正念非是智慧
更何處覔智慧此慧不離煩惱其誰能離耶如華
嚴四十二明險難國寶莊嚴城婆須蜜多女說離
欲際法門一切眾生隨類見我我皆為其女像若
見我者得歡喜三昧共我語者得無礙妙音三昧
執我手者得詣諸佛剎三昧同我宿者得解脫光
明三昧目視我者得寂靜三昧見我嚬呻得壞散
外道法門阿梨宜我者得攝一切眾生三昧阿眾
鞞我者得諸功德密藏住是離欲法門廣作利益
此豈非逆順欲法門導利群品耶又四十一滿幢
城滿足王於正殿行王法其犯法者斬截燒煑劈
裂屠膾瞋目訶責苦楚治罪善財生疑王斷事巳
執善財手入其宮中見不可思議境界不可譬喻
語善財云我知幻化法門化作眾生而苦治之以
調一切令見聞者發菩提心此豈非瞋法門如前
所引方便命婆羅門五熱炙身即是癡法門然此
應明別圓兩觀觀三毒慈悲機感準例可解。
△二
結意機。】

「無盡意觀世音菩薩有如是等大威神力多所饒益
是故眾生常應心念。」

【△三明身機二初求願二初求男三初立願。】

「若有女人設欲求男。」

【問世人無孝絕嗣有子則父母俱欣經中何意獨
標女人求男耶答女人以無子為苦何者脫或無
子則夫之所棄並婦所輕傍人所笑又婦有七失
六猶可忍無子最劇七者謂容惡性妬不能事公
姑貪食無子拙然無子既苦是故標女人求男也。

△二修行。】

「禮拜供養觀世音菩薩。」

【△三德業。】

「便生福德智慧之男。」

【德業者士有百行智居其首若但智而無福則位
卑而財貧觸途壈坎若智與福合則彌相扶顯福
則財位高升慧則名聞博遠故言便生福德智慧
之男。
△二求女二初立願。】

「設欲求女。」

【△二德業。】

「便生端正有相之女宿植德本眾人愛敬。」

【然求女文中但有願與德業不明修行者何也當
知行同禮拜故不重論願德既殊故須各辨女人
端正七德之初但端正無相者或早孤少寡相貌
不佳今明貌與相相扶彌顯其德端正則招寵愛
相則招於祿敬故文云眾人愛敬宿植德本者菩
薩聖力甚大無所不與能使先世有福慧者託生
也縱先世不植善緣亦能令其於中陰中修福此
義出中陰經。
△二結歎。】

「無盡意觀世音菩薩有如是力若有眾生恭敬禮拜
觀世音菩薩福不唐捐。」

【無盡意下結歎也若有禮拜福不唐捐者此則應
隨高下迹任方圓或有禱而不克者葢機緣障業
所隔爾譬彼大明歷天而瞽夫不覩又有問云上
文令離欲去貪今何云欲求男女皆得隨願莫相
戾乎答大士權宜隨機攝物先以欲鈎牽後令入
佛道斯之謂矣。
△三勸持三初勸持。】

「是故眾生皆應受持觀世音菩薩名號。」

【言勸持者上說觀音得名因緣其力廣大既不辨
形質相對止述名論德若欲歸崇宜奉持名號故
舉持名為勸也。
△二格量四初格量木二問(於汝)三
答(無盡)四正格量(佛言)。】

「無盡意若有人受持六十二億恒河沙菩薩名字復
盡形供養飲食衣服臥具醫藥於汝意云何是善男
子善女人功德多不無盡意言甚多世尊佛言若復
有人受持觀世音菩薩名號乃至一時禮拜供養是
二人福正等無異於百千萬億劫不可窮盡。」

【格量本者葢舉四多而為本也四者一謂受持名
號多二謂六十二億此舉福田多三謂盡其形壽
此舉時節多四謂四事具足此舉種子多問答之
義如文可解第四正格量者還舉四少以格四多
而功德正等也四者謂持名福田時節種子四俱
少也問何得以少敵多耶答佛眼稱量不增不減
雖四多重倍而功德正齊如此格量則秋毫無謬
復次須知一多之性初不可得以無有二相也當
知一則非一多則非多同入如實際實際正等無
異一中解無量故說六十二億無量中解一故說
觀音展轉生非實者則是一無一實一從無量生
故多無多實多從一生故其理正均故言不異智
者無所畏者照其事理既明不生疑畏故言正等
也法華論云畢竟決定知法故法即法性真如法
身是故六十二億佛名與觀音名功德無差別也
又約觀解者二觀發中道二觀實不等而言等者
以中道等故故言為等如乞人等彼難勝如來故
言等也。
△三結歎。】

「無盡意受持觀世音菩薩名號得如是無量無邊福
德之利。」

【一時稱名福不可盡如大品云一華散空乃至畢
苦其福不盡即其義也。
△二後問答二初問三初
問身。】

「無盡意菩薩白佛言世尊觀世音菩薩云何遊此娑
婆世界。」

【此第二問答從無盡意白佛言云何遊娑婆下前
問何緣得名即佛答眾生三業顯機為境菩薩法
身靈智冥應以境智因緣名觀世音此義巳竟今
問云何遊此娑婆世界佛答以普門示現三業顯
應應眾生冥機等十義也初問次答問即為三云
何遊是問身業。
△二問口。】

「云何而為眾生說法。」

【云何說是問口業。
△三問意。】

「方便之力其事云何。」

【方便之力是問意業此是聖人三業無謀而徧應
一切亦名三不失謂三輪不思議化也亦名三不
護三不護者此明觀音住不思議圓普法門實不
作意計校籌量次第經營方施此應既無分別亦
無前後任運成就譬如明鏡隨對即現一時等應
故言三業不護也三無失者眾生根機不同淺深
有異觀音雖不作念逗機逗機無失契當前人冥
會事理故言不失三輪不思議化者若示現為佛
身亦示佛心佛口乃至示執金剛神身亦示金剛
心口雖普現色身屈曲利物於法身智慧無所損
減淨名云善能分別諸法相於第一義而不動然
不動而動此乃不思議化故也問意業云何可示
答聖意無能測者若欲示之乃至崐蟲亦能得知。

△二答三初別答二總答三勸供養初文又八初
明聖身。】

「佛告無盡意菩薩善男子若有國土眾生應以佛身
得度者觀世音菩薩即現佛身而為說法應以辟支
佛身得度者即現辟支佛身而為說法應以聲聞身
得度者即現聲聞身而為說法。」

【此別答也還答三問應以之言是答其方便之力
意業問也何故爾者意地觀機見其所宜宜示何
身宜說何法隨而化之故知應以是答意業也現
身是答身業說法是答口業故知具答三問也又
但作二答而可兼得於三論其現身不止色陰而
巳是知必具五陰即兼答意也然口亦依身即兼
答口若說法者不止如樹木無心欲知智在說巧
運四悉檀方便即兼口以答意也二釋俱明答三
問也然從別答中凡現三十三身十九說法束為
十界之身而文中闕二界者或指上妙音品云菩
薩身或恐翻宣者脫落或依古本正法華文或云
觀音即是菩薩身何須更現然菩薩一界或權或
實種種應化義不可闕又無地獄界身者或指上
品或言苦重不可度或言其形破壞人見驚畏故
不現耳今明別釋雖無總答中有文云以種種形
遊諸國土何得言無耶又請觀音云或遊戲地獄
大悲代受苦或言秖代受苦不論說法若依方等
婆藪教化即有說法釋論云菩薩化地獄多作佛
身獄卒見不敢遮以此而推應有地獄界身說法
也若爾十法界身則為具足然應由機感教藉緣
興若小機則示三藏佛身說法若大機應以舍那
佛身說法是故降神母胎即示兩相若頓機所感
即見舍那與百千菩薩圍繞處胎說法十方眾聖
皆在胎中至若出胎光明徧滿寂滅道場成盧舍
那佛轉一實諦及無量四諦等法輪譬如日出高
山前照即見佛性而得度也故涅槃云雪山有草
名曰忍辱牛若食者即得醍醐此之謂也若小機
感佛正念託胎出生王宮六年苦行樹下坐草成
老比丘佛於鹿野苑轉生滅四諦法輪拘鄰五人
初得甘露悟小乘道既非醍醐未名得度故云但
離虗妄名為解脫其實未得一切解脫未堪大教
如聾如啞於其無益於大教中止有冥薰之力取
譬如乳方便說三轉乳名酪問應以佛身者此是
應佛耶化佛耶答聖人逗物具有二義若一時欻
有者名化也應同始終者名應也問何不以真佛
為眾生說法而以應耶答佛身多種若應化非真
佛亦非說法人其真佛者據妙覺法身究竟極地
毗盧遮那乃名真佛真佛淵遠不可說示云何能
解如妙音所作文殊不知況下地凡夫為示真身
耶如為牛羊彈琴不如作蚊虻之聲菩薩身得度
者或上地下地三藏通別圓等輔佛不同若佛於
實報作佛觀音即為實報菩薩形或作方便菩薩
形或作同居菩薩形赴利鈍兩緣也赴利緣者如
華嚴中法慧金剛藏等赴鈍緣者如彌勒等若佛
轉五味法輪法門興廢輔佛菩薩亦節節興廢若
權若實廣利眾生支佛身者此如文殊二萬億劫
作支佛化眾生現身說法聲聞身者或作三藏或
作通教聲聞或作隨五味轉聲聞內秘外現莊嚴
四枯四榮引導眾生次引華嚴中諸菩薩比丘入
法界所見住不思議法門者成此義也次引大經
四種觀十二因緣觀別圓本地慈悲不取不捨今
作四種聖人普應一切問佛云何度佛答等覺菩
薩作佛身度初地佛何意不得如人亦能度人。
△
二明天身。】

「應以梵王身得度者即現梵王身而為說法應以帝
釋身得度者即現帝釋身而為說法應以自在天身
得度者即現自在天身而為說法應以大自在天身
得度者即現大自在天身而為說法應以天大將軍
身得度者即現天大將軍身而為說法應以毗沙門
身得度者即現毗沙門身而為說法。」

【梵王梵即色天主名為尸棄此云頂髻瓔珞明四
禪皆有王此言梵者應是初禪頂猶有覺觀語法
得為千界之主觀音修白色三昧不取不捨不取
故不隨禪生不捨故應為梵王說出欲論四句現
身以權引實帝釋者是地居天主具云釋迦提桓
因陀羅釋迦言能提桓只是提婆提婆即是天因
陀羅名主能作天主菩薩修難伏三昧不取不捨
說種種勝論四句現身以權引實自在天者是欲
界頂具云婆舍䟦提此云他化自在假他所作以
成巳樂即是魔王也淨名云多是住不思議解脫
菩薩住赤色三昧不取不捨應為魔王令諸魔界
即是佛界四句現身以權引實大自在者即色界
頂魔醯首羅也樓炭稱為阿迦尼吒華嚴稱為色
究竟或有人以為第六天而諸經論多稱大自在
是色界頂釋論云過淨居天有十住菩薩號大自
在為大千界主十住經云大自在天光明勝一切
眾生涅槃獻供大自在天最勝故非第六天明矣
釋論云摩醯首羅此稱大自在騎白牛八臂三眼
是諸天將未知此是同名為即指王為將天大將
軍者如金光明中即以散脂為大將大經云八徤
提天中力士釋論稱魔醯首羅如前又稱鳩摩伽
此云童子騎孔雀擎雞持鐸捉赤幡又韋紐此稱
徧聞四臂捉貝持輪騎金翅鳥皆是諸天大將未
知此大將軍定是何等四句相對毗沙門者此云
多聞居須彌北面即護世四王之一。
△三明人身。】

「應以小王身得度者即現小王身而為說法應以長
者身得度者即現長者身而為說法應以居士身得
度者即現居士身而為說法應以宰官身得度者即
現宰官身而為說法應以婆羅門身得度者即現婆
羅門身而為說法。」

【小王身者或云天王為大人王為小就人王中四
種轉輪王自有大小如非四輪者名粟散王自有
小大中國名大附庸名小傳傳相望今言小者小
尚為之何況其大此亦有四句何獨為福業受報
入此同居土具足化他共修功德慈心利物是為
王也長者身者應釋十長人之德內合法門居士
者多積財貨居業豐盈以此為名也或曰自有居
道居山居財之士耳宰官者宰主也官管也以功
勳德業為義如三台以勳業輔相於王者是也又
郡邑亦稱宰官者此則寬猛相濟威德更興政民
牧吏使法條章俾夫上下肅如也婆羅門者此名
淨行劫初種族即西域四姓之一山野自閒隱逸
肥遁葢竺乾仙人之通稱耳。
△四明四眾。】

「應以比丘比丘尼優婆塞優婆夷身得度者即現比
丘比丘尼優婆塞優婆夷身而為說法。」

【比明四眾委如前釋。
△五明婦女。】

「應以長者居士宰官婆羅門婦女身得度者即現婦
女身而為說法。」

【文中不云小王婦女者以王家禁固不得散遊化
物為難故不作耳若如妙音即云於王後宮變為
女像。
△六明童真。】

「應以童男童女身得度者即現童男童女身而為說
法。」

【如華嚴童子算沙嬉戲也。
△七明八部。】

「應以天龍夜叉乾闥婆阿脩羅迦樓羅緊那羅摩睺
羅伽人非人等身得度者即皆現之而為說法。」

【如上巳列大威德天竟今更舉者或可是星宿掌
握人間者也龍者是鱗蟲之長其類有四種一守
天宮殿持令不落今人間屋上或作龍者像之爾
二興雲致雨滋益人間三地龍決江開瀆四伏藏
守轉輪王大福人藏也夜叉此云捷疾自有三處
謂海島空中天上傳傳相持不得食人佛初成道
及說法傳唱至天即此鬼也乾闥婆此云香陰帝
釋之樂神居須彌南金剛窟中天欲作樂其心即
動什法師云在寶山中住身有異相即上奏樂也
阿修羅或有千頭二千手或萬頭二萬手或三頭
六手此云無酒一持不飲或男醜女端在眾相山
中住或言居海底風輪持水如雲彼居其下上文
云居在海邊有大力口呵日月日月為之失光掌
搏須彌須彌為之跛哦具如前釋迦樓羅此云金
翅翅頭金色因以名之此鳥與龍約汝遶須彌令
斷我搏海見泥我不如則輸子為汝給使汝不如
則輸子與我食噉須彌以天力所持不斷則龍輸
子為金翅所噉緊那羅者天帝絲竹樂神小不如
乾闥婆其形似人而頭有角亦呼為疑神又名人
非人摩睺羅伽者什法師云是地龍肇法師云是
大蟒腹行也人非人者非向之緊那羅乃是總結
八部各有所將之眾耳然此八部皆能變本形在
座聽法也。
△八明金剛。】

「應以執金剛神得度者即現執金剛神而為說法。」

【金剛非八部之數以彼手執此寶而護持佛法也
或言在欲色天中教化諸天即大權神也經云是
吾之兄問上界身可化下下界身云何化上答菩
薩所為應以得度乃應之爾。
△二總答。】

「無盡意是觀世音菩薩成就如是功德以種種形遊
諸國土度脫眾生。」

【此從成就如是功德者是總答也此則結別開總
成就如是功德是結別也以種種形遊諸國土是
總答也遊諸國土橫則周徧十方豎則貫通三土
隨機應現何止三十三身託化逐緣豈局在娑婆
世界以種種形總明示現身廣遊諸國土總明所
化處廣度脫眾生總明得益者廣言雖略上義極
廣前故稱為總答也善財入法界其文雖廣義未
必該十法界地人見文廣判為圓宗見法華文略
判為不真宗若尋此意無不真之義也。
△三勸供
養二初勸供二初稱美二出意(是故)。】

「是故汝等應當一心供養觀世音菩薩是觀世音菩
薩摩訶薩於怖畏急難之中能施無畏是故此娑婆
世界皆號之為施無畏者。」

【此勸供文不無深意佛答前問先總後別末即勸
受持而眾生仰荷冥益但可持名秉字而巳故前
開三段始終開合於義相稱佛答後問前別後總
末勸供養眾生既荷顯益見色聞聲故勸供養此
則開合始終相稱而總別前後者葢互舉爾問後
勸供養受旨奉瓔珞前勸持名何得無耶答默念
持名故不彰文供養事顯須脫瓔珞又欲成冥顯
義前是顯機更持名默念即成冥機後是冥機復
更供養即成顯機則合二義具足問亦應更成二
應耶答二機既具必知有應故不更說且初勸供
養中有二意先稱美功德如文次出供養之意意
者正由能施眾生無畏從德受名又眾生於畏得
脫為作此名然德既無量名亦應多不可說不可
說也。
△二奉旨六初奉命。】

「無盡意菩薩白佛言世尊我今當供養觀世音菩薩
即解頸眾寶珠瓔珞價直百千兩金而以與之作是
言仁者受此法施珍寶瓔珞。」

【眾寶瓔珞者以眾寶間珠共為嚴飾也若依瓔珞
經從初住是銅寶瓔珞乃至等覺是摩尼珠瓔珞
今無盡意位高那忽止直百千兩金答此略言百
姓萬民爾實不啻堪此也若就觀解者頸表中道
一實之理以眾多無著法門莊嚴實相如瓔珞在
頸也解者表菩薩為常捨行故一切願行功德乃
至佛智菩提涅槃亦不住不著無依無倚故言解
也大集云戒定慧陀羅尼以為瓔珞莊嚴法身也
百千是十萬此表一地有萬功德是則十地成乎
十萬也法施者正以財通於法名財即是法財即
因緣生法即空即假即中三諦一心一切具足於
法平等於財亦等如此施者即是法施。
△二不受。】

「時觀世音菩薩不肯受之。」

【不肯受者若約事解以無盡意奉命供養我未奉
命那忽輙受亦是事須遜讓也觀解者不受三昧
廣大之用故無所受。
△三重奉。】

「無盡意復白觀世音菩薩言仁者愍我等故受此瓔
珞。」

【重白愍我者或可請上愍下或可地位相齊故相
愍或可我為四眾故施仁愍四眾故受以無所受
而受諸受。
△四佛勸。】

「爾時佛告觀世音菩薩當愍此無盡意菩薩及四眾
天龍夜叉乾闥婆阿脩羅迦樓羅緊那羅摩睺羅伽
人非人等故受是瓔珞。」

【佛勸愍者即是愍一切眾生及四眾也正以菩薩
為物故施為物故受。
△五受施。】

「即時觀世音菩薩愍諸四眾及於天龍人非人等受
其瓔珞分作二分一分奉釋迦牟尼佛一分奉多寶
佛塔。」

【二分者表事理二因奉二佛者表二因趣二果也
當知理圓即法佛事圓即報佛二佛表二果也。
△
六結德。】

「無盡意觀世音菩薩有如是自在神力遊於娑婆世
界。

爾時無盡意菩薩以偈問曰。」

【△次偈頌三初一行雙頌二問二初歎德。】

「世尊妙相具。」

【四明云此文後重頌什公不譯諸師皆謂梵本中
有荊溪云此亦未測什公深意續高僧傳云偈是
闍那掘多所譯智者出時此偈未行故無所解荊
谿亦於輔行記中引還著於本人之文故知具釋
理亦無妨近者天竺寺式法師分節其文對於長
行二種問答宛如符契今依彼科略消此偈世尊
妙相具者誠由萬德之所莊嚴是故歎相即是美
德。
△二雙問二初含上二問。】

「我今重問彼。」

【我今重問彼者此一句含上二問也何則長行先
問得名因緣次問三業遊化之相今既重頌豈闕
後問故知句中問彼兩字兼含次問也。
△二別頌
初問。】

「佛子何因緣名為觀世音。」

【佛子何因緣名觀世音此兩句別頌初問文甚顯
著。
△二雙頌二答二初經家敘。】

「具足妙相尊偈答無盡意。」

【此二句是經家緝綴之語合當直說今為偈者或
集經者乘便頌之或是掘多以偈翻之貫散無在。

△二正頌佛答二初加頌總歎願行。】

「汝聽觀音行善應諸方所弘誓深如海歷劫不思議
侍多千億佛發大清淨願。」

【汝聽二字敕令審諦觀音行者即一心三智觀彼
類音令無量苦一時解脫即是巳成利他也善應
者不動真心垂形三土方名善應也諸方者處處
現往故曰諸方此二句總歎所克真應二身次則
總論能成行願初明始心四弘願廣後示行行經
劫難量以誓深故長時不退以時長故值佛唯多
隨佛作為方名侍佛修諸佛行也一一佛所皆發
淨願後心別願也若不爾者安得真智徧拔眾苦
安能應身普度一切。
△二別頌二答二初頌總答
觀音得名二初頌總答。】

「我為汝略說聞名及見身心念不空過能滅諸有苦。」

【此一行頌總答也舉要言之故云略說聞名故稱
口業機也見身故禮身業機也心念正當意業機
也上明冥應今云見身二應具也亦可見於妙智
之身不虧冥應長行總答機但稱名而別答中機
具三業至今重頌總中三業別但心念綺文互現
頌之巧也。
△二頌別答二初別頌七難十二初火
難。】

「假使興害意推落大火坑念彼觀音力火坑變成池。」

【此一行頌第一火難也大槩如前疏釋下去諸難
皆可例知問上長行中求離三毒常念觀音疏云
常念乃是正念體達煩惱即是實際無能無所今
偈那云念彼觀音彼此既分豈忘能所答圓妙之
教不可情求文似相違義歸一揆即於無差而說
差故豈有差別異無差耶今文言彼義當兩向若
就佛說則以觀音為彼即是師弟而分彼此若就
眾生說則以眾生為彼此乃感應而分彼此當知
師弟感應妙教詮之皆是法界一一圓融也眾生
乃感心中彼佛諸佛還應心內彼生此教行人或
遭苦難念彼觀音豈謂能念異所念耶以知皆是
法界故也達彼觀音即念而具既知即念有何能
所故彼此雖分能所俱絕是故偈文雖云念彼與
上正念全不相違問求脫苦難心念觀音一切機
緣俱能感聖今釋念彼何但約圓豈果報等機全
不能感答王三昧力救一一難皆論十番始離惡
報終入寂光十界眾機誰不蒙益疏釋前答此義
備彰頌開七難而為十二各合具明十番感應但
以部意正在醍醐是故長行佛示意機唯令常念
常念必須絕於破立今聞重頌念彼觀音必合疑
云前令絕所今教念彼豈不相違故須約圓釋此
伏難彼此即念能所豈存學者應知觀音應物雖
無所遺今宗示人唯在妙觀是故前疏釋乎意機
全廢餘途一向圓解至今重頌念彼觀音豈可異
前自從淺解違大師意勸今學人若說若行勿離
圓觀一苦一樂常念觀音既成妙機何爽圓應。
△
二水難。】

「或漂流巨海龍魚諸鬼難念彼觀音力波浪不能沒。」

【此三行初一行頌水難又引事證昔有沙門慧慶
欲渡江之廬山適乘小船于時暴風忽起船在波
心狀若騫騰殆欲沈覆慶則極誠稱念觀音冀垂
憐愍斯須人見慧慶迎飈截流似有數人牽挽其
船徑到旁岸彼船餘人俱時獲濟此等感驗欲見
其緣廣出古德傳記其類頗多舉一例諸不能繁
引然菩薩不思議之應譬若虗谷明鏡呼之必響
對之即鑑決無疑矣。
△三加頌墮須彌峰。】

「或在須彌峰為人所推墮念彼觀音力如日虗空住。」

【次一行加頌墮須彌峰。
△四加頌墮金剛山。】

「或被惡人逐墮落金剛山念彼觀音力不能損一毛。」

【後一行加頌墮金剛山上文中加頌墮須彌峰與
金剛山之二行與下文呪咀毒藥等頌者葢舉艱
危至酷之處欲彰菩薩威神力大感應功深能提
難提能救難救舉重況輕以難顯易之意也何者
至若須彌金剛此是崇高危嶮難侔之處設或有
人於此墮落若念觀音尚蒙嘉應令彼依空一毛
不損況其他乎然凡情可料聖意難知宜以意通
文無以文害意則下文呪藥還著本人自無疑矣
不可妄恣臆斷僭改經文亦不可云聖人慈悲豈
應救一殺一。
△五超頌怨賊難。】

「或值怨賊繞各執刀加害念彼觀音力咸即起慈心。」

【此三行初一行超頌怨賊難又引事證秦尚書徐
義為賊兵所得埋其雙足編髮于樹擬加極楚而
後戮之至夜徐義默念觀音雨淚哀告奮動身手
足髮俱解潛然逃遁隱叢草中追騎雲飛火炬星
陳竟無見者。
△六追頌刀杖難。】

「或遭王難苦臨刑欲壽終念彼觀音力刀尋段段壞。」

【次一行頌刀杖難又吳國有陸暉者緣事禁獄將
赴極刑分甘必死至心猶想平時家中所供觀音
必能相濟日夕瞻望續就法時刀三斫三折用是
聞于朝遂愍而赦之於後一日偶見聖像項有三
痕悲號感歎謝過罔極。
△七追頌幽執難。】

「或囚禁枷鏁手足被杻械念彼觀音力釋然得解脫。」

【後一行頌幽執難晉有竇傳者因事枷鎻禁錮在
獄尅日擬殺彼則極誠稱念觀音頃刻不忘忽於
一夜覺所被枷鎻如人擊遽然分解從是逃去因
獲免難事見應驗傳。
△八加頌呪咀難。】

「呪詛諸毒藥所欲害身者念彼觀音力還著於本人。」

【此一行加頌呪咀難也還著本人者凡呪毒藥乃
用鬼法欲害於人前人邪念方受其害若能正念
還著本人所言還著本人者此欲彰菩薩難能之
功感驗之力也且世之君子尚能惻隱利將兼人
冤親一貫彼我雙亡豈有出世聖人具無緣慈不
謀而應仁育法界子視羣生何其救殺不均而反
蠹物賢者宜以理裁無專事斷自誤誤人深不可
也如譬喻經中有清信士初持五戒從時衰老多
有廢忘爾時山中有渴梵志後其乞飲田家事忙
不暇看之遂恨而去然彼梵志能起尸使鬼召得
殺鬼勅曰彼辱於我可往殺之爾時山中有羅漢
知之往詣田家語言汝於今夜可早然燈勤三自
歸口誦守口身莫犯偈慈念眾生方得安隱主人
如教通曉念佛誦戒其鬼至曉求其微尤無能得
害然鬼神之法人令其殺即便欲殺但彼有不可
殺之德法當却殺其使鬼者是故其鬼乃恚欲害
梵志羅漢知而蔽之令鬼不見田家悟道梵志得
活輔行引此云正是觀音經中還著於本人之文
也。
△九追頌羅剎難。】

「或遇惡羅剎毒龍諸鬼等念彼觀音力時悉不敢害。」

【此四行初一行追頌羅利難次一行加頌惡獸難
三一行加頌蛇蝎難四一行加頌雷雨難足前七
難而為十二皆須具約報業煩惱六道四教一一
釋之若論所表不出六種至若須彌金剛亦是地
種雷雨屬水蛇獸哭咀同是有情皆表識種菩薩
因中於此六種修別圓觀今住六種如實之際故
徧法界救諸苦難皆令得住六種本際斯是觀音
證惡法性於惡自在方能任運徧赴諸難以要言
之一切依正皆是菩薩妙色妙心一切眾生於聖
色心而自為難求救三業亦即觀音是故機成即
應當以此義念念觀之何患不同觀音利物。
△十
加頌惡獸難。】

「若惡獸圍繞利牙爪可怖念彼觀音力疾走無邊方。」

【惡獸圍者如釋曇無竭平居常讀誦普門品稱菩
薩號於後一日偶行僻道忽逢羣象其性狂暴殆
欲逼觸竭念觀音遽有師子從林躍出群象驚怖
俱時迸走因獲免難。
△十一加頌蛇蝎難。】

「蚖蛇及蝮蝎氣毒煙火然念彼觀音力尋聲自迴去。」

【蚖蛇蝮蝎一切有毒能螫人者臨當被害若念觀
音無不免也舉一例諸當準知矣。
△十二加頌雷
雨難。】

「雲雷鼓掣電降雹澍大雨念彼觀音力應時得消散。」

【△二總頌三毒二求。】

「眾生被困厄無量苦逼身觀音玅智力能救世間苦。」

【此一行總頌三毒二求也一切眾生多於界內貪
瞋邪見及以界外三毒之惑外則無於報德男女
內則乏於定慧男女致招二種生死困厄是故名
為無量苦逼若能正助為機即感真身妙智之力
救於二種世間之苦疏解長行三毒二求義該一
切對今重頌更無所遺。
△二頌次答普門示現二
初頌示現二初超頌總答。】

「具足神通力廣修智方便十方諸國土無剎不現身。」

【此一行超頌總答也然上長行先別後總以總結
別今頌先總後別開總出別前後互顯矣所以長
行總答云以種種形遊諸國土度脫眾生今頌却
論能應之由由神通力及智方便若非千如全體
之用不名具足神通力也通雖性具復由廣修妙
智方便照性發通故得普門示現自在十方無外
三土非他不離一心徧應諸剎。
△二追頌別答三
初頌身業普應。】

「種種諸惡趣地獄鬼畜生生老病死苦以漸悉令滅。」

【種種下追頌別答上長行中別列諸身身皆三業
今頌別示三業業皆徧周重頌之巧也此一行是
則頌身業普應文中合明十界今但示三途以下
況上也又種種惡趣通指九界九界望佛皆名為
惡次別舉三途極惡故也九界二死皆有四相漸
令除滅歸於常寂。
△二頌意業普觀二初明本觀
慈悲。】

「真觀清淨觀廣大智慧觀悲觀及慈觀常願常瞻仰。」

【此二行者初一行明本觀慈悲也此一行中有五
觀字皆去聲呼具明三觀及以慈悲真觀空也清
淨觀假也假從空得無見思染故名清淨又空唯
自淨假令他淨故名清淨又不思議假三觀具足
離三惑染故名清淨廣大智慧中也雙遮雙照無
偏無待即平等大慧也此之三觀或次第修或不
次修無不皆以慈悲合運而其慈悲皆稱觀者其
意有二一者慈悲是觀如四無量心名四種禪禪
即觀也觀音乃以無緣慈悲觀察眾生名慈悲觀
二者慈悲之法必用三觀良以三觀能成眾行用
三觀拔苦故名悲觀用三觀與樂故名慈觀故上
文云即時觀其音聲皆得解脫豈非悲心用於三
觀雖有二解體是一也當知菩薩從初至于鄰極
三觀慈悲未始離念故令眾生常願修此常仰茲
觀疏解長行冥顯二應因中合有本觀慈悲後譯
重頌果有其文信智者言冥符佛意。
△二明智光
徧照。】

「無垢清淨光慧日破諸闇能伏災風火普明照世間。」

【無垢淨光下一行此明智光徧照三觀慈悲因中
立誓也智光徧照果上益物鑒機也無垢淨光則
照窮正性察其本末若其不破三惑諸闇二死風
火何能普益二世間之機然火災至初禪喻同居
生死風災至三禪喻實報生死水災至二禪喻方
便生死舉二不言水者中可例知。
△三頌口業普
說二初頌二輪為化本。】

「悲體戒雷震慈意妙大雲。」

【此一行頌口業普說為二初兩句頌二輪為化本
應知說雖在口必假身意為授法本初句者為法
現形本期救苦故說法身名為悲體此身先用戒
德驚人如天震雷物無肅不次句者菩薩以慈為
心無緣而被名之為妙物無不覆譬若大雲二輪
既施然可授法。
△二正頌口輪說法。】

「澍甘露法雨滅除煩惱焰。」

【澍甘露法雨者此頌口輪說法也甘露者智者云
諸天不死之神藥也所宣至理解必無生若匪無
生焉能不死矣然本性常法非說那知於慈雲中
澍大法雨眾生受者三惑𦦨滅以茲三普為入道
門故當別頌普門義也。
△二加頌顯機。】

「諍訟經官處怖畏軍陣中念彼觀音力眾怨悉退散。」

【此一行加頌顯機也然長行顯應以被冥機疏以
施瓔彰顯機義今逢重頌有顯機文益見天台冥
契聖旨事係訟庭身臨戰陣心憂刑罰命慮兵殘
今昔冤仇此時合會一心致感眾難皆祛如前疏
釋七難通於三障即諍訟等義該諸有及以三乘
思之可見眾怨退散者又引事證昔有沙門道汪
在梁州道中遭兵賊所圍欲劫衣資汪與弟子數
人同心竭志共念觀音俄頃忽覺黑雲四垂覆蔽
道汪及諸弟子羣賊自見雲霧之中有一神人被
金鎻甲橫操大戟身長數丈徐行雲端如履平地
羣賊畏憚悉皆迸走汪與其徒遂免斯難。
△三雙
頌二勸二初頌勸受持二初明境智深妙以勸常
念。】

「妙音觀世音梵音海潮音勝彼世間音是故須常念。」

【此二行頌勸受持有二初一行明境智深妙以勸
常念初三句有五音字皆是眾生稱唱言音以由
菩薩妙智觀故皆成妙境三智照故音成三境雙
遮空有即成妙音雙照空有即成世音世即二世
間也不別而別此二音字中智境也梵是四等慈
悲喜捨四觀照之即成俗諦故名梵音稱俗照機
若熟若脫時節不差名海潮音此二音字假智境
也畢竟空智出九界情照眾生音超二世相是故
名為勝世間音此一音字空智境也言雖次第觀
在一心智外無音音外無智境智冥一思慮頓忘
是故須常念者即正勸持念也此之類音雖是眾
生口業所發以大聖三智照成三諦即是三身故
勸行者念此三身言常念者如疏解云即是正念
非破非立無能無所三諦俱照三觀俱亡不次不
偏名常名正若其然者名為妙機。
△二明感應難
測以勸勿疑。】

「念念勿生疑觀世音淨聖於苦惱死厄能為作依怙。」

【念念勿生疑者此明感應難測以勸勿疑上文先
舉境智次勸常念今先勸勿疑次陳感應葢左右
互顯耳言念念者相續繫念也念即觀音深妙智
境雖達常住未免遷流即於遷流照常境智是則
念念不離觀音也如南岳示眾偈云實心繫實境
實緣次第生實實迭相注自然入實理言實緣者
剎那念也次第而起一一皆是實觀之緣如是繫
念唯慎生疑疑兕若生理境斯障故明聖德以勸
息疑縱久修不成求之未應須知淨聖冥資不虗
於二死中如父如母可依可怙念念持護感應必
彰然疑有三所謂疑人疑法疑自今但舉人其二
可息勸令常念復誡生疑疑去念成勸持意足。
△
二頌勸供養。】

「具一切功德慈眼視眾生福聚海無量是故應頂禮。」

【此頌勸供養先舉功德方勸頂禮初句總示一切
功德次二句別彰慈眼及以福聚慈為善本福收
萬行結示普門勸修供養禮既屬身身必具口非
意不行頂禮巳成三業供養。
△二歎聞品功德二
初持地歎功德。】

「爾時持地菩薩即從座起前白佛言世尊若有眾生
聞是觀世音菩薩品自在之業普門示現神通力者
當知是人功德不少。」

【持地者寶雲經云菩薩有十法名持地三昧如世
間地一廣大二眾生依三無好惡四受大雨五生
草木六種子所依七出生眾寶八生眾藥九風不
能動十師子吼亦不能驚菩薩亦爾妙樂引此云
經一一合今謂以八教判方應今經聞是觀音者
是聞上冥益一段問答也普門品者是聞顯益一
段問答也自在業者若凡夫之業為愛所潤有漏
因緣不得自在觀音為調伏十法界示此三業慈
悲力潤隨感受生不為煩惱之所惑累故言自在
業也亦復為中道第一義諦所攝於二諦中而得
自在即是普門示現神通力矣聞者能得觀行真
似微妙功德故云不少也。
△二聞品獲益。】

「佛說是普門品時眾中八萬四千眾生皆發無等等
阿耨多羅三藐三菩提心。」

【皆發無等等者二乘雖出三界猶有上法非是無
等佛是極地故言無等以發求佛心故言無等等
等者等於佛也又約心心中具足八萬四千法門
若發實相心即是等於八萬四千法門亦是八萬
四千波羅蜜亦是八萬四千塵勞門為如來種故
經云發心畢竟二不別如是二心前心難今發初
心等於後心初心難發故言是無等等於後心名
無等等此即四悉檀意明發心也然發心凡有三
一名字發即五品弟子二相似發即是六根清淨
三分真發即初住巳上此發心是真發心也。】

【△四陀羅尼品二初申品目。】

「妙法蓮華經陀羅尼品第二十六」

【此品明總持陀羅尼者翻總持總持令惡不起總
持令善不失又翻能遮能持能持善遮惡故眾經
開遮不同或專用治病如那達居士或專護法如
今文或用滅罪如方等或通用治病滅罪護經如
請觀音或大明呪無上明呪無等等明呪則非治
病非滅罪非護經也若通方者亦應兼之若別論
者幸須依經勿乖教諸師或說呪是鬼神主名稱
其王名則部落敬主不敢為非故能降伏一切魍
魎或云呪者如軍中之密號唱號相應無所呵問
若不相應即執治罪若不順呪者頭破七分若順
呪者則無過失或云呪者密默治惡惡自休息譬
如微賤從此國逃彼國詐稱王子彼國以公主妻
之多瞋難事有一明人從其國來主往說之其人
語主彼瞋時當說偈云偈云無親詣他國欺誑一
切人麤食是常事何勞復作瞋說是偈時默然瞋
歇後不復瞋主及餘人但聞斯偈皆不知意呪亦
如是密默遮惡餘無知者或云呪者是諸佛密語
如王索先陀婆一切群下無有能識唯有智臣乃
能知之呪亦如是秖是一法徧有諸力病愈罪除
善生道合為此義故皆存本音譯人不翻意在此
也然惡世弘經喜多惱難以呪護之使道流通也
先陀婆者事見大經彼云鹽水器馬一名四實智
臣善知洗時奉水食時奉鹽飲時奉器遊時奉馬
王皆預云先陀婆來喻意可見世有天機高妙領
在言前號先陀客者此是謂矣。
△二釋經文四初
問持經功德。】

「爾時藥王菩薩即從座起偏袒右肩合掌向佛而白
佛言世尊若善男子善女人有能受持法華經者若
讀誦通利若書寫經卷得幾所福。」

【此是藥王菩薩問佛持經功德言幾所者即是幾
許也。
△二答功德甚多四初立格量本。】

「佛告藥王若有善男子善女人供養八百萬億那由
他恒河沙等諸佛。」

【此答中有四意一佛告藥王止恒河等者即格量
本也次於汝意云何止寧為多不者即問也三甚
多世尊者即答也四佛言止功德甚多者即格出
功德。
△二舉問多不。】

「於汝意云何其所得福寧為多不。」

【△三實答甚多。】

「甚多世尊。」

【△四格出功德。】

「佛言若善男子善女人能於是經乃至受持一四句
偈讀誦解義如說修行功德甚多。」

【△三請以呪守護五初藥王四初請。】

「爾時藥王菩薩白佛言世尊我今當與說法者陀羅
尼呪以守護之。」

【此四文意且初請者即諮白懇告之意葢求如來
印可也初爾時藥王白佛止以守護之是初意也
次正說呪即次意也三世尊是陀羅尼止則為侵
毀是諸佛巳是歎意也四時釋迦止多所饒益即
佛印可也。
△二說。】

「即說呪曰。

安爾(一)曼爾(二)摩禰(三)摩摩禰(四)旨𨽻(五)遮梨第(六)
賖(詩遮切)咩(莫者切)(七)賖履多瑋(八)羶(尸連切)帝(九)目帝(十)目
多履(十一)娑履(十二)阿瑋娑履(十三)桑履(十四)娑履(十五)叉裔(十六)
阿叉裔(十七)阿耆膩(十八)羶帝(十九)賖履(二十)陀羅尼(二十一)阿
盧伽婆沙(蘇柰切)簱蔗毗叉膩(二十二)禰毗剃(二十三)阿便
哆邏禰履剃(二十四)阿亶(多罕切)哆波𨽻輸地(二十五)甌究
𨽻(二十六)牟究𨽻(二十七)阿羅𨽻(二十八)波羅𨽻(二十九)首迦
差(初几切)(三十)阿三磨三履(三十一)佛陀毗吉利袠(音姪)帝(三十
二)達磨波利差(猜離切)帝(三十三)僧伽涅瞿沙禰(三十四)婆
舍婆舍輸地(三十五)曼哆邏(三十六)曼哆邏叉夜多(三十七)
郵(音尤)樓哆(三十八)郵樓哆憍舍略(來加切)(三十九)惡义邏(四十)惡
叉治多治(四十一)阿婆盧(四十二)阿摩若(荏蔗反)那多夜(四十三)」

【△三歎。】

「世尊是陀羅尼神呪六十二億恒河沙等諸佛所說
若有侵毀此法師者則為侵毀是諸佛巳。」

【△四印。】

「時釋迦牟尼佛讚藥王菩薩言善哉善哉藥王汝愍
念擁護此法師故說是陀羅尼於諸眾生多所饒益。」

【△二勇施三初請。】

「爾時勇施菩薩白佛言世尊我亦為擁護讀誦受持
法華經者說陀羅尼若此法師得是陀羅尼若夜叉
若羅剎若富單那若吉蔗若鳩槃荼若餓鬼等伺求
其短無能得便。」

【此文三意一爾時勇施止無能得便是初請也次
正說呪即次意也三世尊止則為侵毀是諸佛巳
即歎意也夜叉者翻捷疾鬼羅剎翻食人鬼此二
部是北方多聞天王之大將也富單那是熱病鬼
或云臭餓鬼吉蔗是起屍鬼鳩槃荼巳如上釋若
餓鬼者不出三品九類所謂得失得棄大癭臭毛
勢力等至若勢力鬼者以其過去生中罪福不精
善惡雜糅所以感報亦殊因是天與災祥之職人
興禍福之心或居傑閣茂林或寄荒亭古廟依草
附木作崇興妖恒起妄心覬人邪祀如是徒黨欲
惱法師神呪威加初不得便上下諸文準此可知。

△二說。】

「即於佛前而說呪曰。

座(誓螺切)𨽻(一)摩訶痤𨽻(二)郁枳(音詆)(三)目枳(四)阿𨽻(五)
阿羅婆第(六)涅𨽻第(七)涅𨽻多婆第(八)伊緻(猪履切)抳
(女紙切)(九)韋緻抳(十)旨緻抳(十一)涅𨽻墀抳(十二)涅梨墀婆底
(十三)」

【△三歎。】

「世尊是陀羅尼神呪恒河沙等諸佛所說亦皆隨喜
若有侵毀此法師者則為侵毀是諸佛巳。」

【三毗沙門三初請。】

「爾時毗沙門天王護世者白佛言世尊我亦為愍念
眾生擁護此法師故說是陀羅尼。」

【此亦三意一毗沙門止說是陀羅尼初請也次正
說呪即次意也三世尊以是神呪止無諸衰患即
歎意也毗沙門此云多聞或云種種聞即四王之
一居須彌北面領二鬼謂夜叉羅剎也常敕諸鬼
不令惱人故稱護世。
△二說。】

「即說呪曰。

阿梨(一)那梨(二)㝹那梨(三)阿那盧(四)那履(五)拘那履
(六)」

【△三歎。】

「世尊以是神呪擁護法師我亦自當擁護持是經者
令百由旬內無諸衰患。」

【令百由旬內者由旬自有三品上八十里中六十
下四十如世之驛程也今以四十里為約是則令
彼四千里內無諸衰患惡魔不祥近持經者此葢
是神呪冥熏之功仍託多聞護持之力。
△四持國
三初請。】

「爾時持國天王在此會中與千萬億那由他乾闥婆
眾恭敬圍繞前詣佛所合掌白佛言世尊我亦以陀
羅尼神呪擁護持法華經者。」

【此亦三意一爾時持國天王止持法華經者初請
也正說呪即次意也三世尊是陀羅尼止則為侵
毀是諸佛巳者即歎意也梵云提頭賴吒此翻持
國亦曰安民謂護持世界安樂人民與夫護世其
義同也居須彌東面黃金山領二鬼一富單那二
乾闥婆那由他者此云百萬億梵土之數名也既
云千萬億是知其數甚夥。
△二說。】

「即說呪曰。

阿伽禰(一)伽禰(二)瞿利(三)乾(音虔)陀利(四)旃陀利(五)摩
蹬(音鄧)耆(六)常求利(七)浮樓莎抳(八)頞(音遏)底(九)」

【△三歎。】

「世尊是陀羅尼神呪四十二億諸佛所說若有毀侵
此法師者則為毀侵是諸佛巳。」

【△五十女五初列名。】

「爾時有羅剎女等一名藍婆二名毗藍婆三名曲齒
四名華齒五名黑齒六名多髮七名無厭足八名持
瓔珞九名皐帝十名奪一切眾生精氣是十羅剎女
與鬼子母并其子及眷屬俱詣佛所。」

【此文有五意始一名藍婆止并其子及眷屬俱詣
佛所是初列名也次同聲白佛言止說呪文盡請
說也三寧上我頭上止偈盡歎也四諸羅剎女止
消眾毒藥誓護也五佛告諸女去盡文是如來印
可而讚歎也羅剎女者是食人鬼如向巳辨若具
足應云羅剎婆又云囉叉婆若羅剎女則名羅叉
欺乃惡鬼之通名也此翻可畏或云暴惡然此鬼
類多是女鬼以其感報恒噉血肉及人精氣草木
英華食子既盡復食其夫穢惡業報有如此者然
於其間不無權實有大力者蒙佛付囑居常擁護
如來教法孔雀明王云有大卑舍支女名曰一髻
是大羅剎婦居大海岸聞血氣香於一日夜行八
萬踰繕那於菩薩處胎時初生時及生巳此羅剎
婦常為衛護此其證也今文十女之名不出二意
謂從體用而得之也前之三雙從顏貌體質而建
名此如藍婆黑齒多髮曲齒是也次四者從運用
掌職而立號何者七者名無厭足謂噉食血肉恒
起貪婪無有滿足也九名皐帝者此是彼類之上
首能以勢力君於諸鬼故下文如來印可付囑云
皐帝汝等及眷屬應當擁護如是法師是以得知
皐帝是能王所以如來獨稱其上首信不疑矣然
指皐帝則等於餘九及眷屬者以此十女各有所
將之眾也八名持瓔珞十名奪一切眾生精氣者
此從用得名於意可見。
△二請說。】

「同聲白佛言世尊我等亦欲擁護讀誦受持法華經
者除其衰患若有伺求法師短者令不得便。

即於佛前而說呪曰。

伊提履(一)伊提泯(二)伊提履(三)阿提履(四)伊提履(五)
泥履(六)泥履(七)泥履(八)泥履(九)泥履(十)樓醯(呼雞切)(十一)
樓醯(十二)樓醯(十三)樓醯(十四)多醯(十六)多醯(十七)兜醯
(十八)㝹醯(十九)」

【△三歎。】

「寧上我頭上莫惱於法師若夜叉若羅剎若餓鬼若
富單那若吉蔗若毗陀羅若犍駄若烏摩勒伽若阿
䟦摩羅若夜叉吉蔗若人吉蔗若熱病若一日若二
日若三日若四日若至七日若常熱病若男形若女
形若童男形若童女形乃至夢中亦復莫惱即於佛
前而說偈言。」

【毗陀羅者是赤色鬼犍䭾或云犍陀羅是黃色鬼
烏摩勒伽黑色鬼阿䟦摩羅是青色鬼若夜叉吉
蔗若人吉蔗是起屍鬼如向巳明今加夜叉及人
者以人及夜叉趣中俱有此鬼所以云也如此等
鬼或變男形而奇或化女質而美託入夢鄉增人
邪念故世有染病或夢鬼交即其事也今則彼自
發願加以如來敕付殷勤誓當衛護不敢為非益
顯圓頓上乘力用難思也。】

「若不順我呪惱亂說法者頭破作七分如阿梨樹枝
如殺父母罪亦如厭油殃斗秤欺誑人調達破僧罪
犯此法師者當獲如是殃。」

【頭破作七分如阿梨樹枝者天台云阿梨樹者其
枝墮地破為七片此謂自然而破也不空三藏譯
孔雀云頭破作七分猶如蘭香蕱復斥舊譯為非
謂西國元無此樹然羅什豈可迷此讀者各徇現
文無以彼此相惑斯皆事相於理何咎如殺父母
及破僧者逆罪之三也壓油殃者凡外國造油必
擣麻俾生蟲然後合雜而壓之規多汁而益肥其
罪尤甚斗秤欺誑者謂入用大斗出使小升於秤
亦然而詐偽欺人其罪不淺調達者或云提婆達
多此云天授或云天熱天熱者以其生時人天心
熱也報恩經云提婆達多無量劫來常欲害佛至
佛成道則出佛身血破和合僧即其事也。
△四誓
護。】

「諸羅剎女說此偈巳白佛言世尊我等亦當身自擁
護受持讀誦修行是經者令得安隱離諸衰患消眾
毒藥。」

【△五印可。】

「佛告諸羅剎女善哉善哉汝等但能擁護受持法華
名者福不可量何況擁護具足受持供養經卷華香
瓔珞抹香塗香燒香幡葢伎樂然種種燈蘇燈油燈
諸香油燈蘇摩那華油燈瞻蔔華油燈婆師迦華油
燈優鉢羅華油燈如是等百千種供養者臯帝汝等
及眷屬應當擁護如是法師。」

【△四聞品得益。】

「說是陀羅尼品時六萬八千人得無生法忍。」

【△五妙莊嚴王品二初申品目。】

「妙法蓮華經妙莊嚴王本事品第二十七」

【此品明外護誓願然妙莊嚴王本事因緣出于他
經昔佛末法有四比丘於法華經極生殷重雖卷
舒秘教甘露未霑日夜翹誠晷刻無忘歎云苟非
其人地非其處世間紛愀靜散相乖直爾求閒尚
須厭棄況崇道乎於是結契山林志欣佛慧幽居
日積衣糧單罄有待多煩無時不乏一餐喀喀廢
萬里之行十旬九飯屈雲霄之志可得言哉其一
人云吾等四窮尚不存身法將安寄君三人者但
以命奉道莫慮朝中我一人者捨此身力誓給所
須於是振錫門閭以求供繼自春至冬周而復始
如僕奉大家甘苦無喜慍三人得展其誠功圓事
辦一世之益當無量生其一人者數涉人間屢逢
聲色坯器未火難可護持遇逢王出車馬駢闐旌
旗噏赫生心動念愛彼光榮功德熏修隨業受報
人間天上常得為王福雖不貲亦有限也三人得
道會而議云我免籠樊功由此王其躭果報增長
有為從此死巳不復為王方沈火坑良難可救幸
其未苦正可開化其一人云此王著欲而復邪見
若非愛鉤無由可拔一人可為端正婦二作聦明
兒兒婦之言必當從順如宜設化果獲改邪婦者
妙音菩薩是昔二子者今藥王藥上二菩薩是昔
時王者今華德菩薩是所以白毫東召陞紫臺而
西引神呪護經使流通而大益說四聖之前緣故
名妙莊嚴王本事品又妙莊嚴者妙法功德莊嚴
諸根也此王往日於妙法有緣道熏時熟諸根應
淨生雖未獲其理必臻靈瑞感通喜名早立例如
善吉雖未無諍巳號空生故下文云得清淨功德
莊嚴三昧以是義故名妙莊嚴前品說呪護今文
說人護人護尚爾呪護彌良普勸流通也。
△二釋
經文六初明事本二雙標能所三能化方便四所
化得益五結會古今六聞品悟道今初。】

「爾時佛告諸大眾乃往古世過無量無邊不可思議
阿僧祇劫有佛名雲雷音宿王華智多陀阿伽度阿
羅訶三藐三佛陀國名光明莊嚴劫名喜見。」

【此科明其事本如文可解多陀阿伽度秦言如來
阿羅訶秦言應供三藐三佛陀秦言正徧知即如
來十號之三也向上巳釋。
△二雙標能所。】

「彼佛法中有王名妙莊嚴其王夫人名曰淨德有二
子一名淨藏二名淨眼是二子有大神力福德智慧
久修菩薩所行之道所謂檀波羅蜜尸羅波羅蜜羼
提波羅蜜毗梨耶波羅蜜禪波羅蜜般若波羅蜜方
便波羅蜜慈悲喜捨乃至三十七品助道法皆悉明
了通達又得菩薩淨三昧日星宿三昧淨光三昧淨
色三昧淨照明三昧長莊嚴三昧大威德藏三昧於
此三昧亦悉通達。」

【此段科為標能所者一人是所化三人是能化俱
出其名別顯二子福慧六度四弘餘經指此為十
波羅蜜橫法門也三十七助道豎法門也餘經為
正道行行為助道今經指十度為正呼此是助道
也則禪度中具有三昧道品中節節有三昧更標
七三昧者廣顯法門耳三十七品助道法者略則
戒定慧之三學廣則三十七品助道法言三十七
者初四念處一觀身不淨(色蘊)二觀受是苦(受蘊)三觀
心無常(識蘊)四觀法無我(想行蘊此五法諸經云五陰)次四正勤
一未生惡令不生二巳生惡令滅三未生善令生
四巳生善令增長三四如意足(欲念進慧)四五根(信進念定
慧)五五力(同五根名)六七覺支(念擇進喜輕安定捨)七八正道(正見
正思惟正語正精進正定正業正念正命)巳上七科總有三十七門故
稱品也以其皆可資助進趣悟入正道故云品也。

△三能化方便三初時至。】

「爾時彼佛欲引導妙莊嚴王及愍念眾生故說是法
華經。」

【時至者彼佛出世常宣正法於王緣弱則非其時
若說法華則其時矣故云引導等也。
△二論議四
初子白母時至。】

「時淨藏淨眼二子到其母所合十指爪掌白言願母
往詣雲雷音宿王華智佛所我等亦當待從親近供
養禮拜所以者何此佛於一切天人眾中說法華經
宜應聽受。」

【此一科有四意一時淨藏淨眼二子止宜應聽受
是二子白母之時也。
△二母讓令其化父。】

「母告子言汝父信受外道深著婆羅門法汝等應往
白父與共俱去。」

【次母告子言止與共俱去是母令二子化父也。
△
三子怨生邪見家。】

「淨藏淨眼合十指爪掌白母我等是法王子而生此
邪見家。」

【三淨藏淨眼合十指爪掌止而生此邪見是怨訴
不合生邪見家也。
△四母責令憂念父。】

「母告子言汝等當憂念汝父為現神變若得見者心
必清淨或聽我等往至佛所。」

【四母告子言止或聽我等至佛所是母責二子令
憂念其父也。
△三現化。】

「於是二子念其父故踊在虗空高七多羅樹現種種
神變於虗空中行住坐臥身上出水身下出火身下
出水身上出火或現大身滿虗空中而復現小小復
現大於空中滅忽然在地入地如水履水如地現如
是等種種神變令其父王心淨信解。」

【現化應十八變即是彼之二子現於十八神變而
化其父十八神變者一右脇出水二左脇出火三
左出水四右出火又於身之上下各出水火為四
并前為八種九履水如地十履地如水十一從空
中沒而復在地十二又從地沒而現空中又於空
中行住坐臥而為四種并前成一十六也十七或
現於大身滿虗空中十八大復現小是則名為十
八神變父王覩二子神異所以心淨信解棄邪歸
正。
△四所化得益十初信子伏師。】

「時父見子神力如是心大歡喜得未曾有合掌向子
言汝等師為是誰誰之弟子二子白言大王彼雲雷
音宿王華智佛今在七寶菩提樹下法座上坐於一
切世間天人眾中廣說法華經是我等師我是弟子
父語子言我今亦欲見汝等師可共俱往。」

【時父下即所化得益有十意今先釋其四一時父
見子神力如是止我今亦欲見汝等師可共俱往
初信子而伏其師也於是父王自覩邪變或一或
二狹而具陋見子所作歎未曾有即信其子而伏
其師問師是誰我亦願見。
△二父巳信白母。】

「於是二子從空中下到其母所合掌白母父王今巳
信解堪任發阿耨多羅三藐三菩提心我等為父巳
作佛事願母見聽於彼佛所出家修道爾時二子欲
重宣其意以偈白母。

願母放我等出家作沙門諸佛甚難值我等隨佛學
如優曇鉢華值佛復難是脫諸難亦難願聽我出家
母即告言聽汝出家所以者何佛難值故。」

【於是二子從空中止母即告言聽汝出家佛難值
故次是父巳信也此父巳信宮中八萬四千又熟
白母稱慶願放出家母亦聽之矣。
△三重催父母。】

「於是二子白父母言善哉父母願時往詣雲雷音宿
王華智佛所親覲供養所以者何佛難得值如優曇
鉢羅華又如一眼之龜值浮木孔而我等宿福深厚
生值佛法是故父母當聽我等令得出家所以者何
諸佛難值時亦難遇。」

【三於是二子白父母言止諸佛難值時亦難遇即
是重催父母也疏云今正其時佛難值故即是催
逼之意如優曇鉢羅華者梵語也此云靈瑞或云
瑞應以此華三千年一放放則金輪王出是皆取
其難值之意一眼之龜值浮木者阿含云佛告諸
比丘如大海中有一盲龜壽無量劫百年一出其
頭海中有一浮木秪有一孔漂流海內逐浪東西
盲龜一出擬值此孔穿頭向中其木西浮龜或東
出圍繞亦爾雖復差違尚或相值凡夫漂流五趣
之海復得人身難甚於此莊嚴論云有一小兒聞
佛說此人身難得如彼盲龜值浮木孔小兒嬉戲
穴版為孔置池水中以頭試出雖百千帀竟不能
值以是而知值之實不易矣。
△四化功巳著。】

「彼時妙莊嚴王後宮八萬四千人皆悉堪任受持是
法華經淨眼菩薩於法華三昧久巳通達淨藏菩薩
巳於無量百千萬億劫通達離諸惡趣三昧欲令一
切眾生離諸惡趣故其王夫人得諸佛集三昧能知
諸佛祕密之藏二子如是以方便力善化其父令心
信解好樂佛法。」

【四彼時妙莊嚴王後宮八萬止令心信解好樂佛
法者是化功巳著法華三昧者攝一切法歸一實
相巳如向說離惡趣者一往以三途為惡趣具論
則二十五有皆乖真起妄悉是惡趣今皆離之即
二十五三昧破二十五有也。
△五俱詣佛所五初
正俱詣佛所二聞法(爾時)三供養(爾時)四見瑞(於虗)五歡
喜(爾時)。】

「於是妙莊嚴王與群臣眷屬俱淨德夫人與後宮彩
女眷屬俱其王二子與四萬二千人俱一時共詣佛
所到巳頭面禮足繞佛三帀却住一面爾時彼佛為
王說法示教利喜王大歡悅爾時妙莊嚴王及其夫
人解頸真珠瓔珞價直百千以散佛上於虗空中化
成四柱寶臺臺中有大寶牀敷百千萬天衣其上有
佛結跏趺坐放大光明爾時妙莊嚴王作是念佛身
希有端嚴殊特成就第一微妙之色。」

【此一科有五意一妙莊嚴王止却住一面正俱詣
佛所次爾時彼佛為王說法止王大歡悅此聞法
也三爾時妙莊嚴王及其夫人止以散佛上者即
供養也四於虗空中止放大光明此見瑞也五爾
時妙莊嚴王作是念止微妙之色此歡喜也此歡
喜葢有二歡喜何則如前聞法中既云王大歡悅
豈非歡喜耶以理推之應於聞法見瑞兩科中各
分二意方符文旨各分二者於聞法中初聞法次
歡喜見瑞準知。
△六佛與授記。】

「時雲雷音宿王華智佛告四眾言汝等見是妙莊嚴
王於我前合掌立不此王於我法中作比丘精勤修
習助佛道法當得作佛號娑羅樹王國名大光劫名
大高王其娑羅樹王佛有無量菩薩眾及無量聲聞
其國平正功德如是。」

【此一段科疏但謂佛與授記今私節之有五初時
雲雷音止於我前合掌立不者即召眾指證也次
此王於我法止作佛號娑羅樹王者明修因感果
也次國名大光止大高王者記劫國名號也三其
娑羅樹王止無量聲聞者示其弟子之數也四其
國平正者顯土淨之相也五功德如是者總結也
問聲聞既無量何名淨土耶答此例如安樂世界
但不躭空住寂設有何妨況經中有其國平正之
言則淨土顯矣若其穢土則丘陸坑坎高下不平。

△七出家修行。】

「其王即時以國付弟王與夫人二子并諸眷屬於佛
法中出家脩道王出家巳於八萬四千歲常勤精進
脩行玅法華經過是巳後得一切淨功德莊嚴三昧
即升虗空高七多羅樹。」

【此一科今亦私作四意節之一其王以國付弟者
明棄榮奉道次與夫人二子止出家修道者正明
出家修道三王出家巳止法華經者顯修行經時
四過是巳後止七多羅樹葢指由因克果也。
△八
稱歎二子。】

「而白佛言世尊此我二子巳作佛事以神通變化轉
我邪心令得安住於佛法中得見世尊此二子者是
我善知識為欲發起宿世善根饒益我故來生我家。」

【此亦私作三意節之初白佛言止轉我邪心者自
述捨邪向正也次令得安住止得見世尊者自陳
心有所詣也三此二子止來生我家正稱歎二子。

△九佛述行高。】

「爾時雲雷音宿王華智佛告妙莊嚴王言如是如是
如汝所言若善男子善女人種善根故世世得善知
識其善知識能作佛事示教利喜令入阿耨多羅三
藐三菩提大王當知善知識者是大因緣所謂化導
令得見佛發阿耨多羅三藐三菩提心大王汝見此
二子不此二子巳曾供養六十五百千萬億那由他
恒河沙諸佛親近恭敬於諸佛所受持法華經愍念
邪見眾生令住正見。」

【此亦私作二意節之一爾時雲雷音止三菩提心
者佛歎知識功能也次大王汝見二子止令住正
見者佛述二子本地行高也初文自為三一佛告
妙莊嚴王止如汝所言者如來印可也次若善男
子止得善知識者明感應因緣也三其善知識止
三菩提心者正歎知識功能也次文為三大王汝
見此二子不者此是如來徵問作敘述之由也次
此二子巳曾供養止授持法華經者明本地行因
廣愽也三愍念邪見令住正見者明導邪迷使其
從本垂迹也佛讚善知識大有義能作佛事此外
護善知識也示教利喜者此則教授善知識也所
謂化導令得見佛者此則同行善知識也令入菩
提此則實相善知識也雜阿含云善知識者若貞
良妻即外護義又善知識者如宗親財即同行義
又云善知識如商主導即教授義又云善知識如
子臥父懷即實際義。
△十歎佛自誓。】

「妙莊嚴王即從虗空中下而白佛言世尊如來甚希
有以功德智慧故頂上肉髻光明顯照其眼長廣而
紺青色眉間毫相白如珂月齒白齊密常有光明唇
色赤好如頻婆果爾時妙莊嚴王讚歎佛如是等無
量百千萬億功德巳於如來前一心合掌復白佛言
世尊未曾有也如來之法具足成就不可思議微妙
功德教戒所行安穩快善我從今日不復自隨心行
不生邪見憍慢瞋恚諸惡之心說是語巳禮佛而出。」

【此歎佛自誓也於如來三十二相隨舉其五謂肉
髻白毫眼根暨脣齒等大槩如前巳釋從一心合
掌下即自誓也葢嚴王捨邪歸正而自革故知非
所以仰對紺容重發深誓一心合掌者謂去憍慢
邪見妄想昏沈惟秉一心也。
△五結會古今二初
結會。】

「佛告大眾於意云何妙莊嚴王豈異人乎今華德菩
薩是其淨德夫人今佛前光照莊嚴相菩薩是哀愍
妙莊嚴王及諸眷屬故於彼中生其二子者今藥王
菩薩藥上菩薩是。」

【結會之文其意甚顯葢菩薩以同事攝而誘之兒
婦之言安得不信化有由矣其二子者今藥王藥
上菩薩是故楞嚴云藥王藥上二法王子即從座
起而白佛言我無始劫為世良醫口中甞此娑婆
世界草木金石名數凡有十萬八千如是悉知苦
酢鹹淡甘辛等味并諸和合俱生變易是冷是熱
有毒無毒悉能徧知承事如來了知味性非空非
有非即身心非離身心分別味因從是開悟蒙佛
如來印我昆秊藥王藥上二菩薩名今於會中為
法王子因味覺明位登菩薩佛問圓通如我所證
味因為上。
△二結歎。】

「是藥王藥上菩薩成就如此諸大功德巳於無量百
千萬億諸佛所植眾德本成就不可思議諸善功德
若有人識是二菩薩名字者一切世間諸天人民亦
應禮拜。」

【此結歎藥王藥上二菩薩也天人亦應禮拜者聲
論云槃那𥧌或云槃淡華言禮也地持論云凡五
輪著地始成禮也長阿含云二肘兩膝頭面著地
謂之五輪亦云五體投地凡禮拜者必先並足正
身合掌俯首以手攝衣先以右手按地次下左膝
乃以二肘著地舒兩掌過額彰接足之狀以頭頓
地方為一拜智論云禮有三品一口稱南無是下
禮三屈膝是中禮三五輪著地是上禮白虎通云
人所以拜者何也葢表情見意居節卑體尊事之
也又拜之言服也至若俗中兩拜者法陰陽也釋
氏三拜表三業也西域記云竺國致敬之儀有九
等一發言慰問二俯首示敬三舉手高揖四合掌
平拱五屈膝六長跪七手膝踞地八五輪俱屈九
五體投地凡斯九等極唯一拜。
△六聞品悟道。】

「佛說是妙莊嚴王本事品時八萬四千人遠塵離垢
於諸法中得法眼淨。」

【此品末結聞經得道人稱八萬四千者表八萬四
千塵勞也故云遠塵離垢即是離無明垢穢法眼
圓明位登地住開秘藏顯真如之謂也復次八萬
四千塵勞者流轉眾生皆具八萬四千煩惱佛欲
斷之故設八萬四千法門析伏對治智論云般若
波羅蜜能除八萬四千病根本四病此八萬四千
塵勞皆因四病而起一貪二瞋三癡四即三毒等
分四病各有二萬一千以不淨觀除貪欲二萬一
千以慈悲觀除瞋恚二萬一千以因緣觀除愚癡
二萬一千總用上藥除等分病二萬一千譬如寶
珠能除黑闇般若能除煩惱是也記云聞品益中
法眼淨者有云初果也嚴王夫人及與八萬皆持
此經皆當作佛豈聞品者得小果耶名同義殊善
須斟酌巳如前說註者亦云所見清淨不云小乘
初果位也。】

【△三普賢菩薩勸發品二初申品目。】

「妙法蓮華經普賢菩薩勸發品第二十八」

【大論及觀經皆名徧吉此經稱普賢皆漢語梵音
邲輪颰陀此云普賢悲華經云我誓於穢惡世界
行菩薩道使得嚴淨我行要當勝諸菩薩寶藏佛
言以是因緣今改汝字名為普賢今論等覺之位
居於眾伏之頂伏道周徧故名為普斷道纔盡所
較無幾鄰終際極故名為賢勸發者戀法之辭也
遙在彼國具聞此經始末既周欲令自行化他永
永無巳故自東自西而來勸發具四悉檀意文云
我為供養法華經故自現其身若見我身甚大歡
喜此世界悉檀也以見我故轉復精進即得三昧
及陀羅尼此為人悉檀也得是陀羅尼故無有非
人能破壞者亦復不為女人之所惑亂此對治悉
檀也三千世界微塵菩薩具普賢道此第一義悉
檀也如此明文即四悉檀而來勸發也。
△二釋經
文四初經家敘發來二勸發三述發四發益初文
又三初上供。】

「爾時普賢菩薩以自在神通力威德名聞與大菩薩
無量無邊不可稱數從東方來所經諸國普皆震動
雨寶蓮華作無量百千萬億種種伎樂。」

【此文三意自在者理一也神通者行一也威德者
人一也名聞者教一也又自在者常也神通者樂
也威德者我也名聞者淨也言說如此即一而四
德無不備自在義焉淨力故雨華樂力故奏伎神
通力故動地自在力故隨意而雨隨去隨雨隨動
隨奏譬如大龍飛行不息身邊雲雨流起無窮普
賢及眷屬以菩薩身用四德力來勸四一所經歷
處自行上供其事如此。
△二下化。】

「又與無數諸天龍夜义乾闥婆阿脩羅迦樓羅緊那
羅摩睺羅伽人非人等大眾圍繞各現威德神通之
力。」

【次從又與諸天龍下所經歷處下化利益隨他所
宜現八部像略用二力隨所堪任其事如此。
△三
修敬。】

「到娑婆世界耆闍崛山中頭面禮釋迦牟尼佛右繞
七帀。」

【三到娑婆下示修敬也身旋面禮如文。
△二勸發
二初請問勸發二初請問。】

「白佛言世尊我於寶威德上王佛國遙聞此娑婆世
界說法華經與無量無邊百千萬億諸菩薩眾共來
聽受惟願世尊當為說之若善男子善女人於如來
滅後云何能得是法華經。」

【此請問者遙聞經竟戀法無巳遠來之志志在勸
發是故更請正說而勸發自行更請流通勸發化
他如來若許二途再演光光無極是故雙請也。
△
二佛答三初總。】

「佛告普賢菩薩若善男子善女人成就四法於如來
滅後當得是法華經。」

【△二別。】

「一者為諸佛護念二者植眾德本三者入正定聚四
者發救一切眾生之心。」

【別列四法名如文其既雙請所以如來巧答略舉
四以蔽諸何者四法之要該括正通何者佛雖無
偏若能遠惡從善反迷還正開權知見顯佛知見
者則稱可聖心諸佛護念若佛知見開則般若照
明是植眾德本亦是入正定聚不亂不味不取不
捨亦是發救眾生當知此四與開權顯實名異體
同無二無別又佛護念者是開佛知見植眾德者
是示佛知見發救眾生是悟佛知見入正定聚是
入佛知見迹門之要此四收矣又迹則有本從本
開示悟入故有迹中開示悟入今開迹即顯本本
迹無二無別以四法答其請正於義明矣以四法
答請流通流通之方唯三唯四發救眾生是入如
來室入正定聚佛所護念是著如來衣植眾德本
是坐如來座是弘宣之要即四而三發救眾生是
誓願安樂行入正定聚是意安樂行植眾德本是
口安樂行護念是身安樂行當知後四即前四也
一答詶其兩請舉四冠罩一經法華之重演斯經
之再宣遠來之勸發其義如此。
△三結。】

「善男子善女人如是成就四法於如來滅後必得是
經。」

【於如來滅後必得是經舊云能行四法於未來世
當手得是經今謂不爾上文云諸法實相義巳為
汝等說又云咸令眾生開示悟入佛之知見此葢
法華之正體能行四法必得此解名解為經此結
其請正之問若能運此解行傳與他人他人得斯
信解成初依人能得真解成第二第三第四依人
此結其請流通之問。
△二誓願勸發二初護人六
初攘其外難二初總攘其難。】

「爾時普賢菩薩白佛言世尊於後五百歲濁惡世中
其有受持是經典者我當守護除其衰患令得安穩
使無伺求得其便者。」

【此文二段初總攘其難攘除也却也文言使無伺
求得其便者是也。
△二別攘其難。】

「若魔若魔子若魔女若魔民若為魔所著者若夜叉
若羅剎若鳩槃荼若毗舍闍若吉蔗若富單那若韋
陀羅等諸惱人者皆不得便。」

【次從若魔下別攘其難文舉十二非人是也。
△二
教其內法三初行立讀誦。】

「是人若行若立讀誦此經我爾時乘六牙白象王與
大菩薩眾俱詣其所而自現身供養守護安慰其心
亦為供養法華經故。」

【此教內法也凡有三番教訓初行立讀誦乘六牙
白象安慰其心。
△二坐思惟。】

「是人若坐思惟此經爾時我復乘白象王現其人前
其人若於法華經有所忘失一句一偈我當教之與
共讀誦還令通利爾時受持讀誦法華經者得見我
身甚大歡喜轉復精進以見我故即得三昧及陀羅
尼名為旋陀羅尼百千萬億旋陀羅尼法音方便陀
羅尼得如是等陀羅尼。」

【次坐思惟復乘六牙教示其經與其三昧旋陀羅
尼者旋假入空也百千旋者旋空出假也方便者
二為方便道得入中道第一義諦也。
△三三七一
心精進。】

「世尊若後世後五百歲濁惡世中比丘比丘尼優婆
塞優婆夷求索者受持者讀誦者書寫者欲修習是
法華經於三七日中應一心精進滿三七日巳我當
乘六牙白象與無量菩薩而自圍繞以一切眾生所
喜見身現其人前而為說法示教利喜亦復與其陀
羅尼呪得是陀羅尼故無有非人能破壞者亦不為
女人之所惑亂我身亦自常護是人惟願世尊聽我
說此陀羅尼即於佛前而說呪曰。」

【三世尊若後世後五百歲下三七一心精進復乘
六牙示教利喜也說呪如文又引事證昔釋法志
於餘杭山卓庵誦法華經歷歲既久感驗屢彰甞
有一雉遇師展卷則伏翼諦聽前後三載初無懈
歇動輙類人一日偶世緣將謝師拊之曰汝雖羽
族夙植善本而能聽經苟脫業身必生人趣明辰
遽殞尋塟菴側既而託識於山下豪姓王氏家誕
育修目疎眉容貌異常家人珍惜但三歲不能語
以此為苦王氏一日設食命志志方踵門此子遽
曰我師來也舉家驚駭携以示志志拊之曰此我
雉兒遂命解衣周視腋下尚有雉毛三莖各陳所
自二俱欣躍王氏曰俟登九歲乃捨入座下執巾
缾可乎志許之如期入山即為薙除法名曇翼雖
居妙齡有邁往之操遂梯山航海徧參知識初依
廬山遠法師明悟大乘續入京扣羅什尊者參譯
經義益增辨敏遂東裴徊遊會稽因觀秦望山林
麓茂密即誅茅為菴日誦法華以為常課殆僅一
紀偶一日時將曛暮見一婦人容儀美麗身被彩
服手携竹籃內有白豕暨大蒜兩莖正立師前方
且泣曰妾因釆薇入山道逢猛虎奔遁至此日既
夕矣前之無託癡意告師暫投一宵不知可乎師
稱涉嫌堅却不從女則雨淚哀鳴師乃憐之讓以
草牀遂蒙頂壁觀至三鼓女號呼疾作其聲悲緊
師訪之曰汝何所苦答以腹疾𤻴痛其痛難忍覬
師慈悲與之按抑師曰吾大戒師僧摩挲婦人破
毀禁戒此何理也雖然不忍坐視遂以淨巾裹杖
遙為按抑斯須告云巳不須矣翌日凌晨女出庭
際以彩服化祥雲豕變白象蒜化雙蓮女曰我普
賢也故來相試汝不久預我眷屬矣言訖乘象騰
空而去天華地振鄉落人民覩未曾有遂錄實聞
州縣續奏朝廷蒙賜法華寺額今天衣是也。】

「阿檀地(一)檀陀婆地(二)檀陀婆帝(三)檀陀鳩賖隷(四)
檀陀脩陀隷(五)脩陀隷(六)脩陀羅婆底(七)佛䭾波羶
禰(八)薩婆陀羅尼阿婆多尼(九)薩婆婆沙阿婆多尼
(十)脩阿婆多尼(十一)僧伽婆履叉尼(十二)僧伽涅伽陀尼
(十三)阿僧祇(十四)僧伽波伽地(十五)帝隷阿惰僧伽兜略(盧遮
切)阿羅帝波羅帝(十六)薩婆僧伽三摩地伽蘭地(十七)薩
婆達磨脩波利剎帝(十八)薩婆薩埵樓駄憍舍略阿㝹
伽地(十九)辛阿毗吉利地帝(二十)」

【△三覆以神力。】

「世尊若有菩薩得聞是陀羅尼者當知普賢神通之
力若法華經行閻浮提有受持者應作此念皆是普
賢威神之力。」

【覆以神力者是知若聞若持莫非普賢神力致之
也。
△四示勝因。】

「若有受持讀誦正憶念解其義趣如說修行當知是
人行普賢行於無量無邊諸佛所深種善根為諸如
來手摩其頭。」

【若能為五種法師流通法華即於三世佛所為種
為熟為脫也此人同未來諸佛得脫故言同普賢
行此人巳於先佛植善故言深種善根此人為現
佛所熟故信手摩其頭。
△五示近果。】

「若但書寫是人命終當生忉利天上是時八萬四千
天女作眾伎樂而來迎之其人即著七寶冠於釆女
中娛樂快樂何況受持讀誦正憶念解其義趣如說
修行若有人受持讀誦解其義趣是人命終為千佛
授手令不恐怖不墮惡趣即往兜率天上彌勒菩薩
所彌勒菩薩有三十二相大菩薩眾所共圍繞有百
千萬億天女眷屬而於中生有如是等功德利益。」

【但能書寫近在忉利具五法師次在兜率。
△六總
結。】

「是故智者應當一心自書若使人書受持讀誦正憶
念如說修行。」

【△二護法。】

「世尊我今以神通力故守護是經於如來滅後閻浮
提內廣令流布使不斷絕。」

【此誓願護法也。
△三述發三初超述護法。】

「爾時釋迦牟尼佛讚言善哉善哉普賢汝能護助是
經令多所眾生安樂利益汝巳成就不可思議功德
深大慈悲從久遠來發阿耨多羅三藐三菩提意而
能作是神通之願守護是經我當以神通力守護能
受持普賢菩薩名者。」

【第三述發者即是如來舉勝述成其劣增進行者
勇銳弘宣今先述護法云汝能如是外多利益內
積慈悲又久遠巳來作如此護我亦以佛之神力
守護是法況復汝耶。
△二追述護人五初述示身
教法。】

「普賢若有受持讀誦正憶念修習書寫是法華經者
當知是人則見釋迦牟尼佛如從佛口聞此經典當
知是人供養釋迦牟尼佛當知是人佛讚善哉當知
是人為釋迦牟尼佛手摩其頭當知是人為釋迦牟
尼佛衣之所覆。」

【自此以下述其護人雖不次第述成意足當知是
人則見釋迦牟尼佛者述其示身教法也其尚見
我萬德果身況汝因中六牙白象其尚從佛口具
足聞經況汝所教忘失章句其尚為佛口讚手摩
佛衣所覆況汝因人陀羅尼覆耶。
△二超述舉勝
因。】

「如是之人不復貪著世樂不好外道經書手筆亦復
不喜親近其人及諸惡者若屠兒若畜豬羊雞狗若
獵師若衒賣女色是人心意質直有正憶念有福德
力是人不為三毒所惱亦不為嫉妬我慢邪慢增上
慢所惱是人少欲知足能修普賢之行。」

【此廣舉因中無諸過惡少欲知足修普賢行即是
述勝因也我慢者恃我陵物也邪慢者妄自尊大
也增上慢者未得謂得也至若廣明七慢具在上
文少欲知足者涅槃經云不求不取名為少欲得
少之時心無悔恨名為知足。
△三超述示近果。】

「普賢若如來滅後後五百歲若有人見受持讀誦法
華經者應作是念此人不久當詣道場破諸魔眾得
阿耨多羅三藐三菩提轉法輪擊法鼓吹法螺雨法
雨當坐天人大眾中師子法座上普賢若於後世受
持讀誦是經典者是人不復貪著衣服臥具飲食資
生之物所願不虗亦於現世得其福報。」

【此述近果也其人當詣道場必成遠果況近果耶
亦於現世得其近果不但生天。
△四追述攘外難。】

「若有人輕毀之言汝狂人耳空作是行終無所獲如
是罪報當世世無眼若有供養讚歎之者當於今世
得現果報若復見受持是經典者出其過惡若實若
不實此人現世得白癩病若輕笑之者當世世牙齒
疎缺醜脣平鼻手脚繚戾眼目角睞身體臭穢惡瘡
膿血水腹短氣諸惡重病。」

【此述其能攘外難也如來廣示毀者之罪令知過
必改不相惱亂非但持經者得其難滅抑亦乃欲
毀者福生既無毀無難則彼此安樂曠濟無偏慈
之至也引事證有廬山僧號祖可字正平姓蘇氏
西蜀廣漢伯固之子養直之弟幼瞻家學預江西
詩社與當時賢士為莫逆交其聲藉甚有瀑泉集
版行可平時身雖出家而留心風月每以騷雅為
事偶一日猛省曰眉宇向秋自壯迄今專於吟詠
皆是綺語忽若死魔索戰將何排敵遽扣一耆宿
曰且藏乘秘典何者為勝宿曰法華君於群經此
為最勝何則如來自稱諸經之王固可信矣可依
教歷覽既而乃曰雖徧閱終軸所可取者止有香
風吹萎華更雨新好者一聯頗協下意可以習氣
凝厚其於貝書無自而入輕發此言即時感迦摩
羅疾舉身焦爛世謂大風疾是矣其臭初不可近
自是逾三十年方殞故叢林迄今以癩可目之經
云若見受持是經者出其過惡若實若不實此人
現世得白癩病此其騐也可不龜鑑哉。
△五述信
者功德。】

「是故普賢若見受持是經典者當起遠迎當如敬佛。」

【此述其結信者功德也當如敬佛者其敬至矣。
△
四發益二初聞品益。】

「說是普賢勸發品時恒河沙等無量無邊菩薩得百
千萬億旋陀羅尼三千大千世界微塵等諸菩薩具
普賢道。」

【此結聞品益也旋陀羅尼是初地位具普賢道是
十地位。
△二聞經益。】

「佛說是經時普賢等諸菩薩舍利弗等諸聲聞及諸
天龍人非人等一切大會皆大歡喜受持佛語作禮
而去。」

【此聞經益也歡喜如前說問此中云何猶稱聲聞
答乃是經家存其本位耳又經家稱其是大乘聲
聞以佛道聲令一切聞則斯義彌顯也總上第八
卷文畢。】

妙法蓮華經卷第十(終)