#+TITLE: 梵網經合註-明-智旭
#+DATE: 2016-06-11 12:29:21
#+SOURCE: github.com/kanripo/KR6k0097 master 5a60ecbe                

* No. 694-A
 梵網合註綠起

大哉梵網經心地品之為教也。指點真性淵源。確示
妙修終始。戒與乘而並急。頓與漸而同收。約本迹。則
橫豎俱開。兼華嚴法華之奧旨。約觀行。則事理俱備。
攬五時八教之大綱。文雖僅傳一品。義實統貫全經。
緬惟智者大師之時。人根尚利。故既廣宣教觀法門。
乃僅疏此下卷戒法。而大師精諳律藏。文約義廣。點
示當年之明律者則易。開悟今時之昧律者則難。千
有餘年。久成秘典。我蓮池和尚。始從而為之發隱。此
其救時苦心。誠為不可思議。特以專弘淨土。律學稍
疎。故于義疏。仍多闕疑之處。又下卷雖獲流通。而上
卷猶未開闡。嗚呼。四依大士。于法豈有吝心。直是眾
生緣薄。罕能遘于希有法門耳。智旭幼崇理學。即以
千古聖賢道脉為巳任。但恨障深慧劣。往往執東魯
而謗西乾。後因聞自知錄序。并閱良知寂感之談。始
發信心。嗣又聞地藏本願。并聽大佛頂經。猛圖出世。
于是矢志參禪。逃家行脚。雖亦數發悟解。柰何尅證
無期。賴有一點慚愧正因。斷不敢錯下承當生增上
慢。以踏邇來大妄語之覆轍。爰念夙因力薄。應須兼
戒兼教以自熏修。先從闍梨古德法師。遵學戒之法
于蓮老遺規。次探法華玄義摩訶止觀等書。私淑台
家教觀。而毗尼一藏。細閱三番。梵網一經。奉為日課。
遂於發隱所闕之疑。渙然氷釋。即上卷文古義幽。昔
人所稱不能句讀者。亦復妙旨冷然現前。因擬一為
合註。以補前人之缺。而此志雖發。緣障多端。六七年
來。悠悠未遂。客歲藉大病為良藥方遂入山本志。適
如是昉公。遠從閩地。携杖來尋。為其令師肖滿全公。
請講此經。以資冥福。復有二三同志。歡喜樂聞。予繇
是力疾敷演。不覺心華開發。義泉沸湧。急秉筆而隨
記之。共成玄義一卷合註七卷。註既成。敘厥本末。以
告來哲。葢雖不敢謂凡夫心力。實能超越前賢。而夙
有微因。今復久誦。半生淹浹。自不無千慮之一得。故
于理觀事相。不惜一一指陳。誠可勷開解篤行者之
半臂也。後之覽者。尚勿以繁瑣而厭忽之。俟解行雙
圓。廼歸諸筏喻可耳。

前丁丑歲後安居第一褒灑陀日菩薩戒弟子智旭
撰于九子別峯之梵網室中

康熈丙辰歲四月八日千華菩薩戒弟子沈書準重
刻

* 凡例

  
  * 古人經疏必各別行。一則不敢以疏混經。二則經疏文義各有血脉。不宜間斷夾襍故也。後代
根鈍。對閱為難。於是為師匠者。每每從而會之。雖巧被初機。慈心殷厚。而割裂紛繆。亦覺不少。今欲仍古式。恐後人復加割會。乃曲殉時機。合經成註。但經文頂格書之。註與科低一字。即卷首緣起。亦低一字。所以表示尊重佛語。弗敢濫混也。
  * 古人既不以疏雜經。故甚至有字字句句而為科者。以科即是疏。即能表詮經旨。故不厭其繁也。會之者亦字字句句而科之。幾使經文不成句讀。亦可慨矣。且末法根鈍。多畏繁科今乃止設大科。其餘子科。悉皆從略。設有一二不能免者。即於疏中出之。使經文不至支離割截。
  * 古人著述。每多破立。如玄義懸談等。必先出舊解。方事折衷。今此經上卷。雖有一二家解。不足流通。下卷則惟義疏發隱一書。其中缺略雖多。紕繆則少。縱有一二出入。亦不復辨別是非長短。但自據理直釋而巳。若欲委知古今同異。請以義疏發隱對閱。自當知之。
  * 戒相結罪重輕。一一本於大小經律。深思細擇。融會貫通。方敢組織成文。使其言簡意盡。並無片言隻字。敢任私臆。但不復如毗尼集要。逐節標其出某處耳。倘不相信。請徧閱大藏極其精通。然後料簡予所不及。賜以教正。予深望焉。
  * 大乘律法。雖是一切律之所朝宗。然既通於七
眾。故於比丘五篇七聚名義。仍須隱而不說。葢菩薩比丘。及比丘尼。自應習學毗尼集要。及律藏全書即於彼中通曉篇聚名義。此中不必更宣。若菩薩沙彌。菩薩優婆塞等。只須依此修學。而篇聚名義。尚非分內之所應知。萬萬勿求先知。致成盜法重難。高明之士。信之慎之。No. 694
佛說梵網經菩薩心地品合註卷第一
姚秦　三藏法師　鳩摩羅什　譯
明　菩薩沙彌古吳　智旭　註
菩薩比丘溫陵　道昉　訂

【△入文為三。從品初至光為何等相。有九行經。為
放光發起分。從爾時釋迦擎接大眾。至下卷心心
頂戴歡喜受持。為正示法門分。從爾時釋迦牟尼
佛說上蓮華臺藏至卷終。有八行經十四行偈。為
流通益世分。雖是六十二品中之一品。序及流通。
自在全經。而就茲一品。三分宛然。
初放光發起
為三。初總標法會時處。二釋迦放光警眾。三菩薩
放光集問。
初總標法會時處又二。初明時處主
伴。二指所說法門。
今初。】

「爾時釋迦牟尼佛。在第四禪地中摩醯首羅天王宮。
與無量大梵天王。不可說不可說菩薩眾。」

【諸經通序。皆具六種成就。此是一品別行。略無信
聞。以信聞二義。文在初品。理貫全經故也。今伹出
四種。爾時二字。標時成就。釋迦牟尼。標主成就第
四禪地。標處成就。梵王菩薩。標伴成就。既主伴同
時同處。必聞妙法。既聞妙法。必如理信解。文雖標
四。義乃具六。言爾時者。時無實法。長短惟心。但據
師資道合。機教相符。總名爾時。言釋迦牟尼佛者。
乃我本師萬德嘉號。佛有無量德。應有無量名。今
且就此土示生之姓。及父王所立之字。人共稱之。
梵語釋迦。此翻能仁。亦翻能儒。亦翻直林。此即是
姓。梵語牟尼。此翻寂默。繇菩薩為太子時。躬臨釋
種大會。釋眾咸皆默然。父王為立此字。姓字合稱。
立茲嘉號。約義釋者。寂默故不住生死。能仁故不
住涅槃。悲智雙運。乃稱大覺。任第四禪地者。法身
無在無不在。為眾生故。示現住處。有云暫時名在。
久居名住。此偏舉耳。久亦名在。暫亦名住。在之與
住。字別義固。今約住釋義。佛有四住。一者天住。二
者梵住。三者聖住。四者佛住。五戒十善。名為天住。
四禪八定。慈悲喜捨。名為梵住。戒定慧脫。名為聖
住。首楞三昧。十力無畏不共等法。名為佛住。行住
坐臥四威儀中。恒不離此一切法門。以天住應欲
界機。以梵住應色無色機。以聖住應三乘機。以佛
住應一乘機。佛為能住。四法為所住。又四法為能
住。天王宮為所住。以此四法攝眾生故。示有住處。
住本無住。非似凡夫。於無住中隨業住也。第四禪
名為地者。於三界九地中。即捨念清淨地。佛既在
此。應同梵住。而意在敷心地門。接眾見本。則是住
於佛住也。摩醯首羅。此翻大自在。居於色究竟天。
為大千世界尊主。亦名大梵天王。大千界內。惟有
一王。今言無量。則他方雲集眾也。菩薩義見玄義。
不可說不可說者。大數極名。大梵為異生眾。菩薩
為同生眾。若異若同。總是夙聞大教。成就大根。應
聞此大法者。迺與此大會耳。觀心釋者。介爾有心
名爾時。此心與一切眾生同體名釋迦。此心本性
空寂名牟尼。此心本自靈覺名佛。此心本自平等
清淨。名四禪地。此心本來自在。無所係屬。名摩醯
首羅宮。此心具一切清淨差別功德。名無量大梵
天王。此心具一切無差別智慧不可窮盡。名不可
說不可說菩薩眾。

△二指所說法門。】

「說蓮華臺藏世界盧舍那佛所說心地法門品。」

【海眾雲攢。欲聞大法。隨機演示。意在歸源。如此心
地法門。乃盧舍那佛所說。而淨滿本尊。乃居蓮華
臺藏世界。今為眾宣說。俾知厥本。以為下文擎接
禮覲之先容也。此華藏雖名報土。而稱法垂報。體
即寂光。寂光理性。藉報乃彰。如此指點。正欲令人
自悟耳。觀心釋者。此心體無染汙。具妙因果。名為
蓮華。此心堅實高顯。一切法之中道名臺。此心廣
含諸法名藏。此心豎窮名世。橫徧名界。此心離過
絕非名淨。具塵沙德名滿。一心徧喻諸心名說。此
心眾法之所集起名心。此心眾法之所依持名地。
此心堪作軌持名法。此心徧通諸法名門。略釋梗
概如此。下文不復委出。可以意知。

△二釋迦放光警眾。】

「是時釋迦身放慧光。所照從此天王宮。乃至蓮華臺
藏世界。其中一切世界。一切眾生。各各相視。歡喜快
樂。而未能知此光。光何因何緣。皆生疑念。無量天人。
亦生疑念。」

【前巳說示華臺世界。舍那本尊所說法門。恐人不
信。故又放光徹炤其境。俾悟本源也。慧光者。色心
不二。故身光即是慧光。說智及智處。皆名為般若
也。所炤乃至華藏等者。本迹不二。故能炤窮法界
海也。相視快樂者。以生佛體同。故不覺受熏之易。
未知何因何緣者。未知本源心地之因開迹顯本
之緣也。皆生疑念者。眾生則久在沉迷。天人則但
秉權迹。故一時開悟為難也。

△三菩薩放光集問。】

「爾時眾中玄通華光主菩薩。從大莊嚴華光明三昧
起。以佛神力。放金剛白雲色光。光照一切世界。是中
一切菩薩。皆來集會。與共同心異口問此光。光為何
等相。」

【眾既生疑。理須發悟。非藉當機。孰為請主。而發迹
顯本。乃是不思議大事因緣。故必放光警集海眾
同致問也。菩薩名玄通華光主者。玄微通徹。即該
因徹果之稱。華表於行。光表於智。此行此智。成佛
本源。故名為主。玄則華光皆玄。智行之性甚微妙
故。通則華光皆通。智行之法徧因果故。梵語三昧。
此翻正定。所住三昧。名大莊嚴華光明者。此智行。
乃稱性所起。還莊嚴性。故名大也。以佛神力者。本
住三昧。觸佛光而起定。隨承佛力。而放光召眾也。
所放光名金剛白雲色者。究竟堅固。故名金剛。表
法身德。淨無瑕玷。名之為白。表般若德。萬德叢集。
名之為雲。表解脫德。又三德皆堅固。三德皆無瑕。
三德皆集法。如此光明。全是三德秘藏。一切世界
菩薩之所同修同證。故蒙炤皆來集會也。同心異
口問此光者。還問前來佛所放光因緣相也。

△次正示法門二。初舍那說心地法。次釋迦宣菩
薩戒。
初中三。初問答標名。次正說義趣。三付囑
弘傳。
初又二。初釋迦騰問。二舍那垂答。
初復
二。初攝眾見本。二為眾請法。
今初。】

「是時釋迦即擎接此世界大眾。還至蓮華臺藏世界。
百萬億紫金剛光明宮中。見盧舍那佛。坐百萬億蓮
華赫赫光明座上。時釋迦及諸大眾。一時禮敬盧舍
那佛足下巳。」

【華藏是本源世界。猶如故卿。故言還也。前雖放光
炤徹斯境。而大眾但承光遠見。未曾親履。今始面
奉本尊。知本迹之非隔。一時禮敬。正表以迹合本
也。

△二為眾請法。】

「釋迦佛言。此世界中地及虗空一切眾生。為何因緣。
得成菩薩十地道。當成佛果。為何等相。如佛性本源
品中廣問一切菩薩種子。」

【前既兩番放光。動其疑念。令其發問。故今代眾啟
請。重問因緣深義。俾各從本佛親聞也。地及虗空
一切眾生者。五趣。及四王忉利二天。為地居眾生。
餘四欲天。及色。無色界。為空居眾生。是諸眾生。皆
悉當成佛果。但未知繇何因緣耳。十地為分果。佛
為滿果。成之必藉因緣。而若因若果。必有其相。今
直略問而巳。若廣問者。具如佛性本源品也。此即
結集家語。懸指彼處全經。後皆倣此。

△二舍那垂答二。初以定示答。次誡聽言答。
今
初。】

「爾時盧舍那佛。即大歡喜。現虗空光體性本源成佛
常住法身三昧。示諸大眾。」

【將演法門。先以定示者。略有三義。一者為顯法體
以此法門。非語言文字之所能宣。惟是聖智所行
境界。然佛既親證此法。則常時在定。那有出入。當
體即是。亦何隱現。伹眾生久沉迷網。惟同體大悲
能以不思議稱性方便而開曉之。故名為現也。二
者為順悉檀因緣。自有眾生聞說法而得四益。亦
自有眾生見入定而得四益。故須以定示之。三者
為顯如來一語一默。無非妙道。所作佛事。皆悉不
虗。先以定示。了知此法不滯言詮。復以語答。了知
此法不墮暗證。相貌音聲。皆為教體。而此三昧名
虗空光體性等者。虗空則蕩無纖塵。光則徧炤法
界。體性則實相真源。亦三德秘藏之異名耳。此秘
密藏。一切眾生本來具足。為成佛之真因。諸佛如
來究竟圓證。成常住之極果。今和盤托出。直使大
眾當下見其若因若果之相。亦可謂直捷痛快者
矣。

△次誡聽言答二。初誡修三慧。次委答所問。
今
初。】

「是諸佛子諦聽。善思修行。」

【佛法雖妙。非慧莫悟。妙悟雖多。三慧收盡。聽不諦
審。則聞慧不生。思不如理。則思慧不生。行不努力。
則修慧不生。聞慧在名字。思慧在觀行。修慧在相
似。繇聞慧故。得伏五住。繇思慧故。得淨六根。繇修
慧故。得開秘藏。此猶次第為語。若稱性者。三慧並
在一心之中。

△次委答所問二。初總答因果本迹。二廣示心地
名相。
初中又四。初明因。二明果。三從本垂迹。四
攝迹歸本。
今初。】

「我巳百阿僧祇劫修行心地。以之為因。」

【以身為證。明是自行真實法門也。梵語阿僧祇。此
云無數。不言三阿僧祇。而言百阿僧祇者。被界外
機。須知因地如斯遙曠也。

△二明果。】

「初捨凡夫。成等正覺。號為盧舍那。住蓮華臺藏世界
海。」

【生相無明永盡。名為初捨凡夫。果德究竟圓極。名
為成等正覺。等則雙炤二邊。正則契會中道。於十
號中。即是正徧知號也。盧舍那者。此云淨滿。如望
夜之月。黑相都淨。光體圓滿。從德立號。報智冥法
之極稱也。住蓮華臺藏世界海者。實報無障礙土。
諸佛所感稱實果報。色心不二。依正重重。又此世
界。繇於眾生心性顯現。還依眾生心性安住。眾生
心性。名為蓮華。在汙不染。因果同時。繇此心性妙
蓮華故。乃使世界亦如蓮華。即此心性為萬法之
宗極故名臺。含無邊之剎網故名藏。豎無終始故
名世。橫絕方隅故名界。深廣難思故名海。究竟契
合故名住也。

△三從本垂迹。】

「其臺周徧有千葉。一葉一世界。為千世界。我化為千
釋迦。據千世界。後就一葉世界。復有百億須彌山。百
億日月。百億四天下。百億南閻浮提。百億菩薩釋迦
坐百億菩提樹下。各說汝所問菩提薩埵心地。其餘
九百九十九釋迦。各各現千百億釋迦亦復如是。」

【周徧千葉者。圓表千法。別應二地。略如玄義所明
也。千釋迦者。正起信論所明於色究竟天。示現世
間最高大身。乃帶劣勝應。通機所見者也。據者。統
攝化導之義。百億者。千萬為億。共是十萬萬數。乃
大千世界之區域也。須彌。此云妙高。四寶所成。居
四洲大海之中。腹細上廣。頂為忉利所居。腰為日
月所遶。如起世經廣明。閻浮提者。四洲之一。在須
彌南。為諸佛示生之處。此洲有一大樹名閻浮提。
餘洲所無。故以為名。亦名贍部洲也。菩薩釋迦者。
初坐菩提樹下。未示成佛。猶名菩薩。化復現化。徧
千百億界者。廣攝羣機。曲垂方便。正起信論所明
自然而有不思議業。能現十方利益眾生。乃人間
劣應。藏機所見者也。各各現千百億釋迦。千字疑
衍。以合計乃成千百億故。

△四攝迹歸本。】

「千葉上佛。是吾化身。千百億釋迦。是千釋迦化身。吾
以為本源。名為盧舍那佛。」

【從本垂迹。則不異而異。攝迹歸本。則異而不異。指
兩重化。歸於一真。正欲人各悟本源覺性。元自清
淨圓滿耳。

△次廣示心地名相二。初正列四十法門。次結示
得入果相。
今初。】

「爾時蓮華臺藏世界盧舍那佛廣答告千釋迦千百
億釋迦所問心地法品。諸佛當知。堅信忍中。十發趣
心向果。一捨心。二戒心。三忍心。四進心。五定心。六慧
心。七願心。八護心。九喜心。十頂心。諸佛當知。從是十
發趣人堅法忍中。十長養心向果。一慈心。二悲心。三
喜心。四捨心。五施心。六好語心。七益心。八同心。九定
心。十慧心。諸佛當知。從是十長養心入堅修忍中十
金剛心向果。一信心。二念心。三迴向心。四達心。五直
心。六不退心。七大乘心。八無相心。九慧心。十不壞心。
諸佛當知。從是十金剛心入堅聖忍中。十地向果。一
體性平等地。二體性善慧地。三體性光明地。四體性
爾𦦨地。五體性慧照地。六體性華光地。七體性滿足
地。八體性佛吼地。九體性華嚴地。十體性入佛界地。」

【堅信忍者。從外凡位。仰信中道佛性之理。修習堅
固。得成於忍。乃證發趣位也。發趣心者。從假入空。
開發趣向登菩提路。向果者。一一心皆向佛果。又
一一心中。各具向果二義。趣入名向。住位名果。如
四果四向等。此十心即是十波羅蜜。亦即十住法
門。深達空法而修十度。十度皆是無相法門。護即
力度。喜即方便。頂即智度。次第與通途稍別者。各
有取義。不可定執也。又十波羅蜜。皆有長養善法
金剛堅固義。皆亦體性法門。而但云發趣者。且就
似解位中。即生心而本無住言之耳。堅法忍者。從
發趣法。修習堅固。得成於忍。乃證長養位也。長養
心者。出空入假。以如幻三昧。長養善法。此即四等
四攝。定總於等。慧總於攝。亦即十行法門。又四等
妙定。四攝妙慧。皆有開發趣向。金剛堅固義。皆亦
體性法門。而但云長養者。且就似解位中。即無住
而常生心言之耳。堅修忍者。修長養心。堅固成忍。
乃證金剛位也。金剛心者。習中觀。伏無明。猶如金
剛。不可沮壞。此心名義。大似圓家十信。亦即十迴
向法門。又信等亦皆有發趣長養義。亦皆是體性
法門。而但云金剛者。且就似解位中。無住即生心。
生心即無住言之耳。堅聖忍者。金剛心中。以中道
觀。修習聖法。發真智斷。成堅固忍。乃證十地位也。
斷十重障。證十真如。猶如大地。荷負一切。捨凡入
聖。頓同佛體。灼見佛性。故一一皆名體性地也。此
與通途十地。義意頗同。名字逈別。至後方釋。又十
地皆有發趣長養金剛之義。而直云體性地者。前
約相似解行。故地地皆名為心。此約證真履實。故
心心皆名為地耳。

△二結示得入果相又二。初以自身證。二轉授眾
生。
今初。】

「是四十法門品。我先為菩薩時修。入佛果之根源。」

【正覺如果。此法如根。正覺如海。此法如源。佛所先
修。決定非謬也。

△二轉授眾生。】

「如是一切眾生。入發趣長養金剛十地。證當成果。無
為無相。大滿常住。十力。十八不共行。法身智身滿足。」

【入發趣等四十法門。方能證當成果。正顯理雖性
具。心藉修成。不可高談理性而生邪慢也。無為無
相者。諸漏永盡。大滿者。萬德圓極。常住者。不變不
遷。力不共滿足故大滿。法身滿足故常住。智身滿
足故無為無相。又無為即自在我德。無相即淨德。
大滿即樂德。常住即常德。力不共亦無為。無相。大
滿常住。法身亦無為。無相。大滿。常住。智身亦無為。
無相。大滿。常住。三德各具四德也。

△二正說義趣二。初菩薩問義。二舍那詳答。
今
初。】

「爾時蓮華臺藏世界盧舍那佛。赫赫大光明座上千
華上佛。千百億佛。一切世界佛。是座中有一菩薩。名
華光王大智明菩薩。從坐而立。白盧舍那佛言。世尊。
佛上略開十發趣十長養十金剛十地名相。其一一
義中。未可解了。唯願說之。唯願說之。妙極金剛寶藏
一切智門如來百觀品中巳明。」

【於諸佛大會中而菩薩啟問者。正屬所被之機故
也。華光王。即華光主義。大智明。即玄通義。前文放
光集眾。表示繇本智而起妙行。故名玄通華光主。
此文問義秉修。表示資妙行而趣大覺。故名華光
王大智明。

△二舍那詳答四。初明十發趣。二明十長養。三明
十金剛。四明十地。
初中三。初總徵。二別釋。三結
指。
今初。】

「爾時盧舍那佛言。千佛諦聽。汝先言云何義者。發趣
中。」

【伹告千佛者。此是如來本所修行無上法門。故令
千佛轉相傳授也。發趣義略如前釋。此以十波羅
蜜。心心開發。趣向真道。名十發趣。別則一心分對
一住。圓則住住修行此心。乃至妙覺圓滿此心。今
就義便。且約從假入空為解。若利根者。既見於空。
亦見不空。見不空故。開發趣向證妙真諦。此真即
中。亦復即俗。三諦圓融。不可思議。一心一切心。一
切心一心。十段文中。每露此旨。讀者須善悟之。

△二別釋十。初捨心(至)十頂心。
今初。】

「若佛子。一切捨。國土城邑田宅金銀明珠男女巳身。
有為諸物一切捨。無為無相。我人知見。假會合成。主
者造作我見。十二因緣。無合無散無受者。十二入。十
八界。五陰。一切一合相。無我我所相。假成諸法。若內
一切法。外一切法。不捨不受。菩薩爾時名如假會觀
現前。故捨心入空三昧。」

【若佛子者。紹佛家業。當踐佛位。故名佛子。一切捨
者。總標修捨。謂捨內外物。乃至捨我法執也。國土
下。先明捨內外物。無為下。次明捨我法執。謂伹觀
無為無相之理。了知一切我人知見。皆是假會合
成。彼外道妄計有主者。造作者。及神我見。乃至二
乘妄計有十二因緣實法。其實緣起亦無有合。緣
滅亦無有散。亦無有受合受散者。舉凡十二入十
八界五陰等法。一切凡夫所計一合之相。本無我
及我所之相。不過是假成諸法耳。是以若內一切
法。外一切法。本無故不須捨。本無故不可受。此則
從假入空。名為如假會觀。此觀現前。任運入空三
昧矣。此亦可別對發心住者。棄妄故名捨心。發真
故名發心住也。又發真即是別義。發中即是圓義。
一切法不受。是遮俗炤真。一切法不捨。是遮真炤
俗。又不受即雙遮。不捨即雙炤。雙遮雙炤。中道宛
然。

△二戒心。】

「若佛子。戒。非非戒。無受者。十善戒。無師說法。欺盜乃
至邪見。無集者。慈良清直正實正見捨喜等。是十戒
體性。制止八倒。一切性離。一道清淨。」

【戒之一字。標無作體。此無作戒。永離二邊。契中道。
非非戒下。先明離有。慈良下。次明離空。制止下。結
明德用。非戒者。外道邪戒。及凡夫取相持戒。雖善
惡不同。咸非入道正門。故名非戒。今菩薩戒體。非
同凡外之非戒。以其了達無受者故也。此十善戒
法。雖師師相授。而實無師能說此法。所謂和尚是
戒耶。阿闍梨是戒耶。乃至白四羯磨是戒耶。即所
對治欺盜等十惡法。亦本無集者。以此惡法。不自
生。不他生。不共生不無因生。又未生無藏處。欲生
無來處。正生無住處。生巳無去處。則法性本無染
汙也。但法性中本自具足慈良等一切性德。即是
十戒體性。謂慈即不殺體性。良即不盜體性。清即
不婬體性。直即不兩舌體性。正即不惡口體性。實
即不妄言。不綺語體性。正見即不癡體性。捨即不
貪體性。喜即不瞋體性也。制止八倒者。一切性離。
即無受乃至無集。能制止凡外四倒。一道清淨。即
慈良等體性。能制止二乘四倒。葢凡夫及外道。不
論惡戒善戒。咸生取著。無常計常。苦謂是樂。無我
執我。不淨計淨。故成有漏因果。二乘雖證無漏。不
達性體。常謂無常。樂謂是苦。我謂無我。淨謂不淨。
故入涅槃時。戒善隨廢。大乘從性起修。全修在性。
以性德為所依體。以無作色為當體。始從初受。極
至佛身。不壞不失。任運止惡行善。性德即法身。無
作色即報身。所謂諸佛究竟色也。於律儀上。法爾
有攝眾生義。即應化身。此戒心亦可別對治地住
者。地是所治。戒是能治也。

△三忍心。】

「若佛子。忍有無相慧體性。一切空。空忍。一切處忍。名
無生行忍。一切處得。名如苦忍。無量行一一名忍。無
受無打無刀杖。瞋心皆如如。無一一諦。一相。無無相。
有無有相。非非心相。緣無緣相。立住動止。我人。縛解。
一切法如。忍相不可得。」

【有無相慧體性者。謂菩薩三忍。咸以無相慧為體
性也。下別釋三忍。即約三苦境明之。觀一切壞苦。
皆知本空。故名空忍。觀一切處行苦。皆本無生。名
無生行忍。觀一切處苦苦。得其實相。知即法身。名
如苦忍。若非三忍之力。一切行門。皆不成就。故無
量行一一名忍。此總結上文也。下重明三忍觀慧。
以諦觀壞苦境界。內無能受之我。外無能打之人。
中間無所用之刀杖。故瞋心皆如彼真如之理而
不動搖。所以名空忍也。以諦觀行苦境界。了知無
苦集等一一差別之諦。惟是一真實相。雖無一一
諦。而并無無相。雖有一真實相。而亦無有相。亦非
心與非心之相。亦無緣與無緣之相。是名無生行
忍也。以諦觀苦苦境界了知若立若住若動若止
若我若人若縛若解。一切法當體皆如。若一切皆
如。則忍相亦不可得。是名如苦忍也。一切法如。即
上文所謂一切處得耳。此三苦繇於三受。若別對
者。樂受是壞苦。苦受是苦苦不苦不樂受是行苦。
若通論者。三受皆壞苦。必變壞故。三受皆行苦。遷
流造作性故。三受皆苦苦。生死惡法故。此亦可別
對修行住者。以三忍力。修無量行也。

△四進心。】

「若佛子。若四威儀一切時行。伏空。假會法性。登無生
山。而見一切有無如有如無。天地青黃赤白一切入。
乃至三寶智性一切信。進道空無生無作。無慧。起空
入世諦。法亦無二。相續空心。通達進分善根。」

【無相精進。常時無間。不拘行坐。故云一切時行。行
何等法。謂常伏習空觀。假會觀。法性觀也。以三觀
力。故能登無生山。而見一切有無之法。有亦真如。
無亦真如。總不背於法性。故於天地等世間法。乃
至三寶等出世法。一切信其皆是真如。即於此世
出世法中修習進道。皆與空無生無作三解脫門
相應。亦并無三脫之慧可得。乃至起真空觀。入世
諦法。亦與空法無二。惟以相續真空觀。通達進分
善根。是名無相真精進也。此亦可別對生貴住者。
登無生山。即是入如來種。

△五定心。】

「若佛子。寂滅無相。無相。無量行。無量心三昧。凡夫聖
人。無不入三昧體性相應。一切以定力故。我人作者
受者一切縛見性。是障因緣。散風動心。不寂而滅。空
空八倒。無緣假靜慧。觀一切假會。念念寂滅。一切三
界果罪性。皆由定滅。而生一切善。」

【寂滅無相。標定體也。無相下。先明定能生善。一切
下。次明定能滅罪。無緣下。結示。觀慧功能。先明生
善者。言此定雖則無相。而能具無量行。所謂四無
量心。三昧。一切凡夫聖人無不入此三昧相應。以
大慈故。與一切聖樂。以大悲故。拔一切凡苦。以大
喜故。於一切凡聖等生慶悅。以大捨故。於一切凡
聖等心無二。又此四無量定。三乘聖人固所共修。
一切凡夫亦皆曾證。以劫盡時。火水風災將起。一
切有情。法爾成就此定。乃生四禪處故。次明滅罪
者。言一切我人等縛著。邪見之性。凡屬障道因緣。
散風動心。以定力故。皆不須作意求寂而自永滅。
滅。故空凡夫四倒。不寂而滅。故空二乘四倒也。次
結示功能者。言用此無緣假靜慧。觀一切假會之
法。皆即念念寂滅。所以三界苦果。及其罪性。皆繇
定力而滅。而罪性既滅。法爾生得慈悲等一切善
也。靜慧即是靜慮。梵名禪那。無緣假者。謂一切假
名諸法。當體全空。本無可緣。今達假法性空。故名
無緣假靜慧。此定心亦可別對方便具足住者。三
昧體性。凡聖無不相應。如胎巳成。人相不缺也。

△六慧心。】

「若佛子。空慧。非無緣。知體名心。分別一切法假名主
者。與道通同。取果行因。入聖捨凡。滅罪起福。縛解盡。
是體性功用。一切見常樂我淨煩惱。慧性不明。故以
慧為首。修不可說觀慧。入中道一諦。其無明障慧。非
相。非來。非緣。非罪。非八倒。無生滅。慧光明𦦨為照。樂
虗方便。轉變神通。以智體性所為慧用故。」

【空慧者。標第一義空真慧之體也。此之妙慧。非同
二乘斷空。一無所緣而巳。當知即是靈知之體。亦
名真心。外道迷此真體。故分別一切法假名主者。
然即此外道惡慧。亦本與覺道通同。二乘不了此
體。故但取果行因。入聖捨凡。滅罪起福。一切縛著。
皆悉解盡。然即此二乘偏慧。亦是此體性之功用。
伹彼外道。及二乘人。於一切知見常樂我淨煩惱
等法。慧性不明。是以或生執著。或欲捨離耳。故今
以慧為首。修不可說觀慧。雙破二執。雙炤二理。入
於中道一諦。中道既顯。方知其無明之障慧者。本
非有相。非有來處。非有生緣。非有罪累。本非八倒。
原無生滅。是以慧光明𦦨。獨為炤耀。而隨其意樂。
虗融無礙。起諸方便。以種種轉變神通。化導含識。
此皆以真智體性所為。而慧即其用故也。此亦可
別對正心住者。入中道一諦。則容貌如佛。樂虗方
便。則心。相亦同。

△七願心。】

「若佛子。願願。大求。一切求。以果行因。故願心連。願心
連相續百劫。得佛滅罪。求求至心。無生空一。願觀觀
入定照。無量見縛。以求心故解脫。無量妙行。以求心
成菩提。無量功德。以求為本。初發求心。中間修道。行
滿願故。佛果便成。觀一諦中道。非陰。非界。非沒生見
見。非解慧。是願體性。一切行本源。」

【願願者。隨所發願數數無盡。不止一發也。大求者。
惟為菩提。不向二乘。不向三有也。一切求者。心無
限劑。不捨一法也。以果行因故願心連者。先達心
佛眾生。三無差別之理。稱果覺之性而行妙因。故
所發大願。相連不絕。永無退悔。至於百劫之久。猶
如舍那本所修行。則覺道必得究竟。滅罪必得無
遺矣。人謂願求之心。屬於散動。而不知求求至心
者。却與無生空一。所謂取捨若極。與不取捨亦非
異轍。故修此願時。觀觀皆入正定。炤明佛法也。次
重明得佛滅罪。謂無量見縛。皆以求心故得解脫。
無量妙行。皆以求心乃成菩提。無量功德。皆以求
心而為其本。是以初發求心。中間修道。以行填願。
但令行滿願故。佛果便得成也。若無求心。如擔麻
棄金。豈脫見縛。紫光劣願。豈成無漏。但念三脫。豈
樂神通耶。次更明觀觀入定。謂觀於一諦中道。非
陰。非界。非沒見生見之見。非二乘之解慧。當知是
願即是中道體性。乃一切行之本源也。沒生見者。
沒即無見。生即有見。此亦可別對不退住者。願願
相連。故身心日益增長也。

△八護心。】

「若佛子。護三寶。護一切行功德。使外道八倒惡邪見
不嬈正信。滅我縛見縛。無生照達二諦。觀心現前。以
護根本無相護護空無作無相。以心慧連。慧連入無
生空道。智道皆明光。明光護觀入空假分分幻化。幻
化所起如。無如無法體。集散不可護。觀法亦爾。」

【此即力波羅蜜也。護三寶者。不為外道邪見四倒
所嬈。護一切行功德者。不為二乘偏空四倒所嬈。
故於佛道。具足正信。能滅我法二執。而無生觀慧。
炤達真俗二諦。使觀心常現前也。此妙護心。名為
根本無相之護。即以此護根本無相之護。護於空
無作無相三解脫門。繇此心中智慧。相連不絕。則
能證入無生空道。令其能觀之智。及所觀之無生
空道。皆悉明光。又以此明光智道。護持觀智。入於
空假二境。分分幻化法中。悉知一切幻化所起如
無。謂皆即第一義空。而此如無法體。集亦非集。散
亦非散。若集若散。皆不可得而護。所護之境。既不
可得。則能護之觀法。亦爾不可得也。能護所護皆
不可得。乃名根本無相護。若有少法可得。則為八
倒之所嬈矣。此亦可別對童真住者。以善護故。離
一切過。靈相具足。

△九喜心。】

「若佛子。見他人得樂常生喜。悅及一切物。假空照寂。
而不入有為。不無寂然大樂。無合有受。而化有法。而
見云假。法性平等一觀。心心行多聞。一切佛行功德
無相喜智心心生念。而靜照樂心。緣一切法。」

【此即方便波羅蜜也。繇善知同體巧方便故。不但
自修功德以益眾生。但見他人得於世出世樂。常
生隨喜之心。而即以此隨喜功德。又能普悅及一
切物。葢以即假即空。即炤即寂而雖不入於有為
之法。不無寂然法性大樂也。以不入有為故無合。
以不無大樂故有受。以無合故而化有法。令其忘
相。以有受故。而見云假。令互得益。此正以心佛眾
生。法性本來平等一體之觀。故成此善巧方便也。
此修巧便菩薩。心心行於多聞。使觀智增益明了。
乃至三世一切佛行功德。皆以無相隨喜之智慧
方便。於念念中攝取現前。法隨喜念。而恒以此靜
炤樂心。徧緣法界一切諸法。使其互為莊嚴。重重
無盡。此則以法界中樂。還復普施法界眾生。所謂
惠而不費者也。亦可別對法王子住者。方便最巧
妙故。

△十頂心。】

「若佛子。是人最上智。滅無我輪見疑身一切瞋等。如
頂觀連。觀連如頂。法界中因果。如如一道。最勝上如
頂。如人頂。非非身見。六十二見。五陰生滅。神我主人
動轉屈伸。無受無行可捉縛者。是人爾時入內空值
道。心心眾生。不見緣。不見非緣。住頂三昧。寂滅定發
行趣道。性實我人常見八倒生緣。不二法門。不受八
難。幻化果畢竟不受。唯一眾生去來坐立。修行滅罪。
除十惡。生十善。入道正人正智正行。菩薩達觀現前。
不受六道果。必不退佛種性中。生生入佛家。不離正
信。」

【此即智波羅蜜也。以差別智。徧知諸法。善達法界
如如頂法。名最上智。此智徧能滅無利鈍諸使。所
謂我輪見疑身一切瞋等。能令如頂觀智。相連不
斷繇此觀智相連。觀於如頂法故。了知法界中若
因若果。皆即如如一道。更無二如。故此名為最勝
上如頂法。猶如人之頂相也。然雖喻以人頂。實乃
非非身見。亦非六十二見可見。亦非五陰生滅之
法。亦非外道所計神我主人能動轉屈伸者。亦自
不受諸法。亦無行相可得。既是第一正受。心行處
滅。又安可捉縛哉。非非身見者。上非字。是遮拂之
辭。下非字。連身字為義。謂凡外非身計身。故名為
非身見。或疑衍一非字。亦通也。是人爾時既證頂
法。滅於身見。乃至無受無行。便入內空三昧。親值
於道。名為見道。是時雖心心以度眾生為事。而不
見有緣相。亦不見有非緣相。住是頂三昧中。從寂
滅定發起妙行。進趣佛道。一切外道所執性實我
人常見。及八倒生緣等。皆入不二法門。所謂行於
非道。通達佛道。故不受邪見八難之報。及三界中
一切幻化果報。亦皆畢竟不受。然既無我人。亦無
果受。將誰修行而成佛道耶。惟有一種八識心心
所之法聚。假名眾生。去來坐立。非斷非常。法爾展
轉相續。修行滅罪。除惡生善。入於正道。證於正忍
正智之法。發起正行。爾時菩薩通達觀智。常得現
前。既不受六道有漏之果。亦復不退佛種性中而
墮二乘之地。生生入於佛家。不復離正信矣。此亦
可別對灌頂住者。以住頂三昧故。

△三結指。】

「上十天光品廣說。」

【△二明十長養三。初總徵。二別釋。三結指。
今初。】

「盧舍那佛言。千佛諦聽。汝先問長養十心者。」

【四無量定。四攝法慧。最能增長佛道。養育眾生。名
十長養。別則一心分對一行。圓則位位具修此心
乃至妙覺滿足此心。今就義便。且約從空入假為
解。既二諦平等。則中道自圓彰矣。又四等非無觀
慧。四攝非無定力。今以定慧分攝。亦一往語耳。

△二別釋十。初慈心(至)十慧心。
今初。】

「若佛子。常生慈心。生樂因巳。於無我智中。樂相應觀
入法。受想行識色等大法中。無生無住無滅。如幻如
化。如如無二故。一切修行成法輪。化被一切。能生正
信。不由魔教亦能使一切眾生得慈樂果。非實。非善
惡果。解空體性三昧。」

【慈以與樂為義。故常生慈心。能生樂因。然或不與
無我智相應。便屬情愛。故必於無我智中。以樂相
應之觀。而入一切諸法。所謂觀於受想等大法中。
一切即空即假即中。無生住滅。即空也。如幻化。即
假也。如如無二。即中也。如此一切修行滿足。成就
法輪。化被一切。能使一切眾生咸生正信。不由魔
教。此則成於樂因。亦能使一切眾生得於究竟慈
樂之果。而此慈樂果。非二乘所證實滅。亦非世間
善惡果報。乃是解空體性三昧。諸佛菩薩大法樂
耳。此亦可別對歡喜行者。化被一切。即十方隨順
之義。

△二悲心。】

「若佛子。以悲空空無相。悲緣行道。自滅一切苦。於一
切眾生無量苦中生智。不殺生緣。不殺法緣。不著我
緣。故常行不殺不盜不婬。而一切眾生。不惱發菩提
心者。於空見一切法如實相。種性行中生道智心。於
六親六怨。親怨三品中。與上樂智。上怨緣中。九品得
樂果。空現時。自身他一切眾生。平等一樂起大悲。」

【以悲空空無相者。了知大悲之體。本自空空無相。
今欲證此體。故以悲緣而行菩薩之道。先自滅一
切苦因。隨於一切眾生無量苦中生拔濟智。設自
身未免苦輪。則安能廣度一切也。無量苦者。因則
見思為苦。塵沙為苦。無明為苦。果則惡道為苦。有
漏為苦。沉寂為苦。迷中為苦。生智者。生真諦智。拔
見思苦因。拔惡道有漏二種分段苦果。生俗諦智。
拔塵沙苦因。拔沉寂苦果。生中諦智。拔無明苦因。
拔迷中變易苦果。以要言之。即是一念圓修三種
大悲。繇修生緣大悲。故拔惡道之苦。亦拔沉寂之
苦。俗諦三昧成。是名不殺生緣。觀一切眾生皆我
父母等也。繇修法緣大悲。故拔有漏分段之苦。真
諦三昧成。是名不殺法緣。觀一切地水是我先身。
一切火風是我本體也。繇修無緣大悲。故拔迷中
變易之苦。中諦三昧成。是名不著我緣。觀心佛眾
生。三無差別。不緣假名。不緣實法。惟緣中道佛性。
無緣而無不緣也。若約次第釋者。藏教持性重戒。
是不殺生緣。通教體色入空。是不殺法緣。別教修
行中道是不著。我緣。圓教三悲一念中修。故能圓
拔無量眾苦。然悲觀雖深。總以事戒為所依境。若
無事境。理觀不發。故常行不殺不盜不婬。而一切
眾生。不惱發菩提心者。我不以殺盜婬事惱人。人
亦自不惱我。互不相惱。斯即永拔苦因。而此圓悲。
不惟拔苦。隨即與樂。良繇菩薩不但見空。亦即於
空見一切法如實之相。故於種性行中。隨生道種
智心。於親怨三品。一一皆與上樂智果。乃至上怨
緣中。亦令其九品得於樂果。如是修習。乃至空空
無相之體現在前時。則自身及他一切眾生。皆平
等使歸一樂。而還起佛地之大悲矣。此亦可別對
饒益行者。善能利益一切眾生故也。

△三喜心。】

「若佛子。悅喜。無生心時。種性體相道智空。空喜。心不
著我所。出沒三世。因果無集。一切有入空觀行成。等
喜。一切眾生起空入道。捨惡知識。求善知識。示我好
道。使諸眾生入佛法家。法中常起歡喜。入佛位中。復
是諸眾生入正信。捨邪見。背六道苦。故喜。」

【悅者暢適。喜者歡欣。此總標無量三昧之體相也。
無生下。別出四喜。謂此悅喜。不同世情欲樂所起。
特以自悟無生心時。則一切種性體相。以道智炤
之。無不皆空。故於空法而生歡喜。此即以自解空
理。不受生縛故喜也。既達空法。心不著於我所而
但求自度。惟為化度眾生。示現出沒三世而非從
業牽。故一切因果。悉皆無集。恒於一切二十五有
之中。隨處令其入空觀行成就。故得平等歡喜。此
即以善解無著。遊戲度生故喜也。於一切眾生起
真空智。入慈悲道。各各捨惡知識。求善知識。還示
我以好道。互相得益。使諸眾生入佛法家。故於法
中常起歡喜。此即以慶他行因。展轉度脫故喜也。
既人佛位之中。復使是諸眾生皆入正信。捨邪背
苦。此即以度他得果。廣化眾生故喜也。此亦可別
對無瞋恨行者。即是自覺覺他。得無違拒義故。此
與發趣中喜心差別者。發趣是隨喜方便。此是無
量三昧也。

△四捨心。】

「若佛子。常生捨心。無造無相空法中。如虗空。於善惡
有見無見罪福二中。平等一照。非人非我所心。而自
他體性不可得。為大捨。及自身肉手足男女國城。如
幻化水流燈𦦨。一切捨而無生心常修其捨。」

【無分別。無執著。其心平等。名之為捨。無造下。明離
一切分別。故為大捨。及自身下。明離一切執著。名
一切捨。而無生下。結明常生捨心。即是無住生心
之義也。無造即無作。於此三解脫門法中。觀一切
法如虗空等。若善若惡。若有若無。若罪若福。無不
平等一炤。知其體性。本不可得。故於內身外物。了
達如幻化非實。如流𦦨無住。脫然放下。永無悋惜
也。此亦可別對無盡行者。平等一炤。即所謂三世
平等。十方通達。

△五施心。】

「若佛子。能以施心被一切眾生。身施。口施。意施。財施
法施。教導一切眾生。內身外身國城男女田宅。皆如
如相。乃至無念財物。受者施者。亦內亦外。無合無散。
無心行化。達理達施。一切相現在行。」

【此四攝法中之布施攝也。發趣施度。以到彼岸為
義。此中施攝。以化眾生為旨。故云被一切眾生也。
菩薩所有身口意業。無不攝取眾生。而攝取之方。
不過財法二施。三業為能施。財法為所施。能所並
列。以此五施教導眾生。又觀內外身等。皆如真如
之相。乃至無有一念分別財物。受者施者。如此了
達三輪體空。亦內修理觀。亦外行布施。理觀亦無
合。布施亦無散。終日無心。終日行化。達即事之理。
達即理之施。以此一切種種相貌。而現在行施。即
佛頂所謂種種法門。得無差悞者也。故亦可別對
離癡亂行。

△六好語心。】

「若佛子。入體性愛語三昧。第一義諦法語義。一切實
語言皆順一語。調和一切眾生心。無瞋無諍。一切法
空智無緣。常生愛心。行順佛意。亦順一切他人。以聖
法語。教諸眾生。常行如心。發起善根。」

【欲明好語。先言入體性愛語三昧者。以說法度生。
最為難事。自非悟入妙法體性。則不能以四悉因
緣。巧作隨智隨情等說。惟入此體性三昧。了知一
切法性。皆不可說。而有因緣故。亦可得說。其所說
法。善逗羣機。能使眾生愛樂歡喜。故名體性愛語
三昧也。既入三昧。則或說第一義諦法之語義。或
說一切種種真實語言。究竟皆順入於一乘真語
矣。第一語義者。隨自意語。隨智語也。一切實語言
者。隨他意語。隨情語也。雖善巧隨情。種種權說。毫
無欺誑。譬如長者等與諸子白牛大車。終無虗妄
之咎。故名一切實語言也。隨智固順一乘。隨情亦
方便漸令入實。故云皆順一語。以此二語。調和眾
生。不悋真法故無瞋。常隨物機故無諍。葢繇一切
法空之智。雖無扳緣。而常於眾生生慈愛心。是以
隨所說語。上則行順佛意而契理。下亦隨順一切
他人而契機。恒以聖人法語。教諸眾生。常行如心。
而不離第一義諦。發起善根而不捨方便說法。是
謂菩薩愛語攝也。自他二語。一往分釋者。隨智為
上契佛理。隨情為下契羣機。具足釋者。二語即佛
權實二智。故皆上合佛心。二語徧接利鈍眾生。故
皆下順他人。此亦可別對善現行者。於一法性。作
二種說。即是同中顯現羣異。雖二種說。皆順一語。
即是一一異相。各各見同也。

△七益心。】

「若佛子。利益心時。以實智體性。廣行智道。集一切明
𦦨法門。集觀行七財。前人得利益。故受身命。而入利
益三昧。現一切身。一切口。一切意。而震動大世界。一
切所為所作。他人入法種空種道種中。得益得樂。現
形六道。無量苦惱之事不以為患。但益人為利。」

【此即利行攝也。此之攝法。全用權智。而權智全以
實智為體。故即以實智體性。而廣行權智之道。集
一切智慧光明。集一切功德法財。福慧並嚴。乃使
前人得益。故自雖久離生緣。為眾生故。示受身命
而入利益三昧三以味力。現三輪不思議化。震動
大千。舉足動步。無非佛事。皆使他人悟三觀門。得
現在益。得究竟樂。又復現形六道。廣應羣機。雖六
道中有無量苦惱。不以為患。伹以益人為利耳。七
財者。一信。二進。三戒。四慚愧。五聞。六捨。七定慧。三
觀者。法種為中觀。空種為空觀。道種為假觀也。此
亦可別對無著行者。現身口意。震動世界。即所謂
現塵現界。不相留礙也。

△八同心。】

「若佛子。以道性智同空。無生法中。以無我智。同生無
二。空同源境。諸法如相。常生常住常滅。世法相續。流
轉無量。而能現無量形身色心等業。入諸六道。一切
事同。空同無生。我同無物。而分身散形。故入同法三
昧。」

【此即同事攝也。前之利行。雖亦現形六道。猶為一
切導首。今則異類中行。行於非道。通達佛道。善權
化物。尤為不可思議。良以了達道種性智。同於真
空。所謂即俗而真。故證入於無生法中。而以二種
無我妙智。同一切眾生無二。在天而天。在人而人。
不知其為菩薩所化也。葢既悟此畢竟空寂萬法
同源之境。一切諸法真如實相。故能於無生無住
無滅性中。示現常生常住常滅。隨彼世法相續。流
轉無量。而能現無量形身色心等業入諸六道。一
切善惡事業。皆與其同。正以畢竟空故。雖示生而
同無生。證無生故。雖現我而同無物。而分身散形。
與其同事。導歸佛乘。故入同法三昧。此亦可別對
尊重行者。種種示現。咸導歸于第一波羅蜜多故
也。

△九定心。】

「若佛子。復從定心。觀慧證空。心心靜緣。於我所法。識
界色界中而不動轉。逆順出沒故。常入百三昧。十禪
支。以一念智作是見。一切我人若內若外眾生種子。
皆無合散。集成起作。而不可得。」

【復從定心者。善修慈悲喜捨三昧。成就奮迅超越
等殊勝妙用也。前發趣中第五定心。以寂滅無相
為體。此則以逆順出沒而為功能。葢繇觀慧證入
空理。故心心寂靜。而常能徧緣一切三昧境界。不
為我所法識界色界之所動轉。於九次第定。隨意
自在。逆順出沒。遂入百三昧。及十禪支。以一念相
應智慧。見一切根身器界。現行種子。因緣和合。虗
妄有生而無合。因緣別離。虗妄名滅而非散。惟是
妄心。之所集成。名為現行。妄心之所起作。名為種
子。而當體了不可得也。葢四禪八定。凡外亦能修
習。但繇未證空理故。每為禪法所用。而不能巧用
禪法。既為禪法所用。則未免隨禪受生。是被我所
法識界色界所動轉也。識界即四空天。伹有四蘊
而無色蘊。故名識界。雖滅受想定。二乘亦能證得。
但未達妙空。便取滅證。不復能現諸威儀。今言逆
順出沒者。起定為出。入定為沒。從滅受想定起入
非非想定。乃至從二禪起入於初禪。名逆出沒。從
初禪起入二禪。乃至從非非想定起入滅受想定。
名順出沒。若次第順逆出沒。名師子奮迅三昧。若
間隔出沒。名超越三昧。乃至百大三昧。總依九次
第定為本。而九次第定。又總依十禪支所成。十禪
支者。支是分義。謂繇分分心心所法。成於禪定。初
禪有五支。一覺。二觀。三喜。四樂。五一心。二禪有四
支。一喜。二樂。三一心。四內淨。三禪有五支。一樂。二
一心。三捨。四念。五慧。四禪有四支。一一心。二捨。三
念。四不苦不樂。今棄複存單。總名十支。此亦可別
對善法。行者。逆順出沒。三昧禪支。能成十方諸佛
軌則也。

△十慧心。】

「若佛子。作慧見心。觀諸邪見結患等縛。無決定體性。
順忍空同故。非陰。非界。非入。非眾生。非一我。非因果。
非三世法。慧性起光。光一𦦨明明。見虗無受。其慧方
便。生長養心。是心入起空空道。發無生心。」

【慧見心者。即是四攝巧慧。作者。起也。前發趣中第
六慧心。明於空慧心體。此明起空方便。方便不背
真空也。邪見是利使。結患是鈍使。本無決定體性
菩薩於順忍中。既證空理。觀利鈍使。咸與空同。非
陰界入。及三世法。從真慧體。起光炤相。用一智𦦨。
徹炤萬法。無不明了。見其本皆虗寂。無有受者。而
此慧方便。不惟是四攝之本。亦是十長養心之本。
繇慧方便。生長養心。繇長養心。入於起空空道。便
能發中道無生心。入於十金剛矣。慧方便者。慧即
實慧。方便即權慧。權實二慧。非二體也。起空空道
者。從空出假。假不礙空也。此亦可別對真實行者。
所謂觀一切法。一一皆是清淨無漏。一真無為。

△三結指。】

「上千海眼王品。巳說心百法明門。」

佛說梵網經菩薩心地品合註卷第一

佛說梵網經菩薩心地品合註卷第二
姚秦　三藏法師　鳩摩羅什　譯
明　菩薩沙彌古吳　智旭　註
菩薩比丘溫陵　道昉　訂

【△三明十金剛心三。初總徵。二別釋。三結指。
今
初。】

「盧舍那佛言。千佛諦聽。汝先言金剛種子有十心。」

【金剛種子者。修習中觀。能為金剛十地而作種子。
又三十心皆是種子。惟此十心。倍為堅固。故名金
剛。別則一心分對一向。圓則位位具修此心乃至
妙覺究竟此心。今就義便。且約次第中觀為解。又
復大似圓家十信。一信。二念。第六不退。名義皆同。
深心迴向。即精進義。達即慧義。直即定義。大乘不
異護心。無相還同迴向。慧心與戒。不壞與願。取義
稍殊。亦不甚遠。良繇界外機宜不同。或接或借。致
成異趣。圓人稱性修觀。總皆攬入一念心中。無違
妨也。

△二別釋十。初信心(至)十不壞心。
今初。】

「若佛子。信者。一切行以信為首。眾德根本。不起外道
邪見心。諸見名著。結有造業必不受。入空無為法中
三相無。無無。生無生。無住住。無滅滅。無有一切法空
世諦第一義諦智。盡滅異空。色空細心。心空細心。心
心空故。信信寂滅。無體性和合。亦無依然主者我人
名用三界假我。我無得集相。故名無相信。」

【信為道源功德母。長養一切諸善根。以信力故。不
起外道邪見心及一切世間種種妄見。名字計著。
能結三有果報能造善惡諸業者。亦不必受。入於
真空無為法中。生住滅相。當體皆無。亦并無無相
可得。所謂生即無生。無生即生。無住而住。住即無
住。無滅而滅。滅即無滅。不惟無一切法。亦無一切
法空。惟以炤了世諦第一義諦之權實妙智。盡滅
凡外所計異色之空。及色界空界之微細心想。二
乘心空之微細心智。如是心心皆空故。方生中道
實信。信於中道寂滅之理。了知諸法不自生。故無
體性。不共生。故無和合。不無因。故無依然。依然即
是自然。不他生。故無主者我人名。但用三界假名
之我。而此我實無得集之相。故名無相信也。此亦
可別對救護眾生離眾生相迴向者。入空無為法
中。即純潔精真義。不起邪見。不受結業等。即遠諸
留患義。用三界假我我無得集相。即當度眾生。滅
除度相義。心心空故信信寂滅。即迴無為心向涅
槃路義。

△二念心。】

「若佛子。作念六念。常覺乃至常施。第一義諦。空。無著。
無解。生住滅相不動不到去來。而於諸業受者一合
相。迴向入法界智。慧慧相乘。乘乘寂滅。𦦨𦦨無常。光
光無無。生生不起。轉易空道。變前轉後。變轉化化。化
轉轉變。同時同住。𦦨𦦨一相。生滅一時。巳變。未變。變
變。化亦得一。受亦如是。」

【作念者。能念之觀慧。六念者。所念之諦境也。能念
無非一心三觀。所念無非一境三諦。常覺下。先釋
所念。迴向下。次釋能念。常覺者。心外無佛。佛即是
心。乃至者。略指法僧戒天。心外無法。法即是心名
常法。心外無僧。僧即覺法和合名常僧。無作妙戒。
究竟色相名常戒。第一義天。法爾性德名常天。三
輪體寂。究竟大施名常施。名雖有六。實惟第一義
諦。此總明三諦圓融之境也。空字。別名真諦。無著
無解。別明俗諦。生住滅相。現在不動。不到過去未
來。別明中諦。既所念之境。三諦一諦。不可思議。惟
一合相。則於六念諸業。及受用此法者。當知亦皆
是法界一合相也。迴向入法界智者。若念佛時。佛
為法界。一切法趣佛。乃至若念施時。施為法界。一
切法趣施。此總明三觀圓融之念也。慧慧相乘等。
別明即空妙觀。𦦨喻於慧。無常即相乘義。光喻於
乘。無無即寂滅義。生生不起等。別明即假妙觀。謂
雖是生生不起。而復轉易空道。所謂變前轉後。變
轉化化。化轉轉象。無盡重重。不可思議也。變者。指
能念之慧。化者。指所念之境。因佛法等境。生於能
念之慧。故名為變。因於念慧。復成佛法等境。故名
為化。同時同住等。別明即中妙觀。謂雖變化轉易。
而復同時同住。猶如燈炷。𦦨𦦨一相。生滅一時。所
謂過去巳變。未來未變。現在變變。無不同時同住
也。言同時者。如生住滅三相。一往謂是三世。然生
相生時。滅相則滅。住相生時。生相則滅。滅相生時。
住相則滅。住相滅故。住亦名滅。滅相生故。滅亦名
生。生相滅故。生亦名滅。住相生故。住亦名生。又正
生時。生亦名住。正滅時。滅亦名住。則一相中皆具
三義。皆具三名。故同時也。言同住者。義無實性。名
無實體。生不自生。亦不他生。亦不共生。不無因生。
住不自住。亦不他住。亦不共住。不無因住。滅不自
滅。亦不他滅。亦不共滅。不無因滅。四性推檢。求於
生住滅之異相。了不可得。惟一無生無住無滅之
法性。故同住也。𦦨𦦨一相。喻於同住。生滅一時。還
喻同時。既能念之慧。三觀一觀。不可思議。惟是一
相一時。則所念化境。亦得一相一時。而受用此法
者。亦復如是一相一時矣。此亦可別對不壞迴向
者若非一境三諦。一心三觀。皆為可壞之法。以離
真言俗。離俗言真。離真俗而言中。總非法界究竟
了義。今悉離此諸離。故名不壞也。

△三迴向心。】

「若佛子。深心者。第一義空。於實法空智。照有實諦。業
道相續。因緣中道。名為實諦。假名諸法。我人主者。名
為世諦。於此二有諦。深深入空而無去來。幻化受果
而無受。故深深心解脫。」

【題稱迴向。文名深心者。迴二邊。向中道。理極淵微
故也。此深心者。即是第一義空。謂於真實法空智
中。雙炤有實二諦。咸歸一實。有即世諦。實即真諦。
何謂真諦。即是業道相續。十二因緣中之道理是
也。業從惑起。必招苦果。舉一該二。成大緣起。其中
道理。所謂菩提涅槃元清淨體。能生諸緣。緣所遺
者。雖是所遺。不在緣外也。何謂世諦。即假名諸法
我人主者是也。本無實法。惟依世俗假說。凡外不
了。乃成二執耳。此二諦者。實諦情無理有。世諦理
無情有。故同名有諦。深深入於第一義空而無去
來者。所謂性真常中。求於去來迷悟生死。了無所
得也。幻化受果而無受者。所歸因緣和合。虗妄有
生。因緣別離。虗妄名滅。當處出生。隨處滅盡也。此
亦可別對等一切佛迴向者。本覺湛然。覺齊佛覺。
故名深深心解脫也。

△四達心。】

「若佛子。達照者。忍順一切實性。性性無縛無解。無礙。
法達。義達。辭達。教化達。三世因果。眾生根行。如如不
合不散。無實。用無用。無名。用用用。一切空。空空。照達
空。名為通達一切法空。空空如如。相不可得。」

【精真發明。名為達照。以此菩薩所證忍法。順於一
切實性。知彼性性。皆本無結縛。亦無解脫。故能發
生四無礙辯。所謂法達。能知種種法相。義達。能知
所詮義趣。辭達。能知名句文身。教化達。能作種種
莊嚴樂說。惟其心輪通達。所以口輪無礙。葢既了
知三世因果。及眾生根性業行。皆悉如於真如。不
合不散。本無實法。故能用於無以為用。而作隨智
說。亦本無名。故能用於用以為用。而作隨情說。如
是若實若名。一切皆空。能空之智亦空。炤達此第
一義空之理。名為通達一切法空。彼空空之智。如
如之理。其相皆不可得也。此亦可別對至一切處
迴向者。達炤即是真精發明。地如佛地之義。

△五直心。】

「若佛子。直者。直照取緣神我入無生智。無明神我空。
空中空。空空理心。在有在無而不壞道種子。無漏中
道一觀。而教化一切十方眾生。轉一切眾生皆薩婆
若。空直。直性。直行。於空三界生者。結縛而不受。」

【正念真如。名為直心。真如徧一切法無所不在。故
以直心炤了彼取緣神我入無生智也。無明即指
取緣。取緣神我本空。空中亦空。即是雙遮。而此空
空理心。在有在無而不壞中道種子。即是雙炤。以
此無漏中道一觀教化眾生。令其皆入薩婆若海。
梵語薩婆若。此翻一切智智。三智一心中得。名一
切智智。即究竟果覺也。繇達無明神我本空。而證
中道一實之理。故內秉直性。外行直行。內外一如。
則於空華幻夢之三界。所有生者結縛。雖隨意遊
戲出沒。而不受其顛倒矣。此亦可別對無盡功德
藏迴向者。教化眾生皆薩婆若。即所謂世界如來
互相涉入。得無罣礙也。

△六不退心。】

「若佛子。不退心者。不入一切凡夫地。不起新長養諸
見。亦復不起集因相似我人。入三界業亦行空。而不
住退。解脫於第一中道一合行。故不行退。本際無二
故。而不念退。空生觀智如如。相續乘乘。心入不二。常
空生心。一道一淨。為不退一道一照。」

【三不退位。繇於三不退智而成。初句總標。不入下。
別釋三不退位。空生下。別明三不退智。常空下。總
結三智一心中修。三位一心中證也。不入凡夫地。
是位不退果。不起新長養諸見我人等。是位不退
因。新者。謂行人巳伏故惑而入禪那。若於禪那中
不善觀察。發起愛見宿習。名之為新。今善修不退
心故。故惑消滅。新惑不生。見愛二習。皆悉寂滅。雖
示現入三界業。亦常行於空理。故得證位不退。言
不住退。即是位不退也。此位不退。雖似與二乘共。
然二乘豈能入三界業。故知圓位殊勝。空非但空。
只須明此一種不退。巳非權小境界。況具明三不
退耶。次明所證解脫。乃於第一中道一合而行。不
同二乘解脫。故不行退。次明了知生死本際。即涅
槃本際。煩惱本際。即菩提本際。更無二際。念念恒
與薩婆若智相應。而不念退。止三不退。理趣甚深。
良繇三智所證。空生觀智如如。即是位不退智。相
續乘於大乘。即是行不退智。心入不二本際。即是
念不退智。如此三智一心中修。名為常空生心。即
是無住生心之義。善契心體。名為一道。不染二邊。
名為一淨。是為不退一道一炤。乃理智一如之極
致也。此亦可別對隨順平等善根迴向者。謂於同
佛地中。各各生清淨因。取涅槃道。故能圓證三不
退理。然三不退若分屬者。別教位不退在第七住。
行不退在十迴向。念不退在歡喜地。圓教位不退
在初信心。行不退在第十心。念不退在發心住。今
合明之。正顯隨順平等善根義故。

△七大乘心。】

「若佛子。獨大乘心者。解解一空故。一切行心名一乘。
乘一空智。智乘。行乘。乘智心。心任載任用。任載。任一
切眾生度三界河結縛河生滅河。行者坐乘。任用。載
用智乘。趣入佛海。故一切眾生未得空智任用。不名
為大乘。但名乘。得度苦海。」

【惟一佛乘。無二無三。自成佛道。轉化一切皆令成
佛。故名獨大乘心。所謂若二乘解。若菩薩解。究竟
皆歸第一義空。達此畢竟第一義空。所以一切行
心。皆名一乘。謂乘於一空之一切種智也。而此獨
大乘心者。亦名智乘。亦名行乘。以乘此一切種智
之心。此心堪任載諸眾生。堪任用趣佛海。故得名
為智乘及行乘也。何謂任載。謂任荷眾生。令度三
界苦果之河。惑業結縛之河。無明生滅之河。而此
行者。不居此彼二岸。不住中流。常坐是乘而行濟
度。所以名行乘也。何謂任用。謂所載眾生。皆用智
乘。令其悉得趣入佛海。不令一人墮二乘地。所以
名智乘也。故使一切眾生。設有一人未得此空智
任用者。則不名為大乘。但名為乘。得度苦海而巳。
此即反顯獨大乘心。必能等觀一切眾生。皆以如
來滅度而滅度之也。空智任用者。即是中道應本。
亦即無住生心之義。若不令眾生同得此道。不名
大乘。葢不惟聲聞緣覺。缺此大心。即藏通二佛。究
竟止歸灰斷。亦不得名為獨大乘心。此亦可別對
隨順等觀一切眾生迴向也。

△八無相心。】

「若佛子。無相心者。妄想解脫。照般若波羅蜜無二。一
切結業三世法。如如一諦。而行於無生空。自知得成
佛。一切佛是我等師。一切賢聖是我同學。皆同無生
空故。名無相心。」

【無生死相。無涅槃相。無煩惱相。無菩提相。無十界
差別相。無十界平等相。名無相心。所以若妄想。若
解脫。炤之以般若波羅蜜而皆無二。一切結業三
世法。皆即如如一諦。結者煩惑。惑即般若。業者。善
不善不動有漏業。業即解脫。三世法者。去來現在
三界苦果。苦即法身。三德秘藏。惟一實理。如理妙
智。名為無生空智。行於此智。了了自知作佛。佛即
我師。賢聖即我同學。以諸佛菩薩。同修同證此無
生空故。此亦可別對真如相迴向者。想脫無二。所
謂即一切法。如如一諦。所謂離一切相。行無生空。
所謂惟即與離。二無所著也。

△九慧心。】

「若佛子。如如慧者。無量法界。無集無受生。生生煩惱
而不縛。一切法門。一切賢所行道。一切聖所觀法。所
有亦如是。一切佛教化方便法。我皆集在心中。外道
一切論。邪定功用幻化。魔說佛說。皆分別入二諦處。
非一非二。非有陰界入。是慧光明。光明照性入一切
法。」

【發趣中慧。雖明知體名心。而入空義強。故標空慧。
長養中慧。雖亦發無生心。而出假義強。故云作慧
見心。今則正顯契合中道之慧。故云如如慧也。此
慧不落凡情。不著聖解。何謂不落凡情。謂達無量
法界。無有集者。亦無有受生者。雖似有生生不停
之煩惱。而實不縛也。何謂不著聖解。謂一切法門。
賢所行。聖所觀。所有諸法。亦復如是不縛著也。既
凡聖二法。永無執著。則能善用凡聖諸法。故一切
諸佛教化方便。皆集心中。乃至外論邪定等。皆悉
分別入二諦處。謂佛法是真諦。魔外是俗諦。又魔
佛差別是俗諦魔佛一如是真諦。真不違俗故非
一。俗不違真故非二。既達斯致。則五陰亦非陰。十
八界亦非界。十二入亦非入。清淨本然。惟是真慧
光明。而此光明炤性。普入一切法中。即所謂真得
所如。十方無礙。故亦可別對無縛解脫迴向也。

△十不壞心。】

「若佛子。不壞心者。入聖地智。近解脫位。得道正門。明
菩提心。伏忍順空。八魔不壞。眾聖摩頂。諸佛勸發。入
摩頂三昧。放身光。光照十方國土。入佛威神。出沒自
在。動大千界。與平等地心無二無別。而非中觀知道。
以三昧力故。光中見佛無量國土現為說法。爾時即
得頂三昧。證虗空平等地總持法門。聖行滿足。心心
行空。空空慧中道無相照故。一切相滅。得金剛三昧
法門。入一切行門。入虗空平等地。」

【十金剛心。皆以不壞為義。此居最後。獨膺不壞之
名。此心乃是能入聖地之智。巳近解脫之位。得中
道之正門也。入聖地智。是般若德。近解脫位。是解
脫德得道正門。是法身德。入聖地智。即明實智菩
提。近解脫位。即明方便菩提。得道正門。即明真性
菩提。又入聖地智。即明了因慧心。近解脫位。即明
緣因善心。得道正門。即明正因理心。故曰明菩提
心也。此為地前伏忍極位。順於第一義空之理。第
一義空。不住生死。故界內陰魔煩惱魔死魔天魔
所不能壞。不住涅槃。故界外苦無常無我不淨四
魔所不能壞。分滿眾聖。一時摩頂。十方諸佛。咸皆
勸發。遂入摩頂三昧。放光普炤。亦能入佛威神。出
沒自在。動大千界。儼然與登地者無別。而猶不名
為初地者。以其尚在伏忍。猶屬相似中觀。非以真
實中觀知道故也。但以摩頂三昧力故。光中見佛
聞法。即得入頂三昧。此於凡位之中。最為尊上。猶
藏教所謂世第一位。入此位巳。無間即證虗空平
等地門。總一切法。持一切義。知一切法即心自性。
性具功德。任運現前。無作妙行。當下滿足矣。然菩
薩所以能捨凡入聖者。良繇三十心法門。心心皆
行於空理。以此空空之慧。中道無相炤故。所以一
切諸相。皆悉寂滅。乃能得是金剛三昧門。入一切
行門。入虗空平等地也。此亦可別對法界無量迴
向者。性德圓成。法界量滅。是真不壞義故。

△三結指。】

「如佛華經中廣說。」

【△四明十地二。初總徵。二別釋。
今初。】

「盧舍那佛言。千佛諦聽。汝先問地者有何義。」

【上荷佛法。下荷眾生。功德智慧之所歸趣。慈悲巧
便之所從生。故名為地。別則平等慧即歡喜地。乃
至入佛界即法雲地。圓則歡喜乃至法雲十地。地
地皆悉具平等義。具善慧義。具光明義。具爾𦦨義。
具慧炤義。具華光義。具滿足義。具佛吼義。具華嚴
義。具佛界義。又理即平等。乃至究竟平等。理即佛
界。乃至究竟佛界。中間例知。今就義便。且約分證
法身為解。至於一地一切地。一切地一地。行布圓
融。雙炤無礙。入斯地者。當自知之。

△二別釋十。初平等地(至)十入佛界地。
今初。】

「若佛子。菩提薩埵入平等慧體性地。真實法化。一切
行華光滿足。四天果乘用。任化無方。理化神通。十力。
十號。十八不共法。住佛淨土。無量大願。辯才。無畏。一
切論。一切行。我皆得入。生出佛家。坐佛性地。一切障
礙凡夫因果。畢竟不受。大樂歡喜。從一佛土入無量
佛土。從一劫入無量劫。不可說法為可說法。反照見
一切法。逆順見一切法。常入二諦。而在第一義中。以
一智知十地次第。一一事示眾生。而常心心中道以
一智知一切佛土殊品。及佛所說法。而身心不變。以
一智知十二因緣。十惡種性。而常住善道。以一切智
見有無二相。以一智知入十禪支行。三十七道。而現
一切色身六道。以一智知十方色色分分。了起入受
色報。而心心無縛。光光照一切。是故無生信忍空慧。
常現在前。從一地二地。乃至佛界。其中間一切法門。
一時而行。故略出平等地功德海藏行願。如海一渧
毛頭許事。」

【前標名中稱體性平等地者。乃是依理立位。亦顯
全性起修。今此名為入平等慧體性地者。乃是攝
位歸體。亦顯全修在性也。此地從真實性中。出生
法化。故一切行華光。皆悉滿足。華表解脫。即是行
行。光表般若。即是慧行。三十心中。雖亦具有二行。
伹是相似解行。今乃真實法化。所謂直法身非法
身。法身必具二德。乃稱性滿足也。既證三德三身。
即能隨意示現。於第四天而成佛果。乘此平等大
慧之用。任運教化。無有方隅。所有神通變化。非關
作意。惟是理性所起。名為理化神通。即所謂無記
化化通也。言四天者。或指欲界第四兜率天宮。如
千百億釋迦等。或指第四禪色究竟天。如千釋迦
等。此初地菩薩。巳得中道應本。故皆能示現乃至
十力。十號十八不共。一時具足。安住實報無障礙
土。亦復分證常寂光土。舉凡大願辯才等佛地功
德。我皆得入。捨凡夫性。入如來性。大樂歡喜。故亦
名為歡喜地也。知剎土平等無性。一即無量。故能
橫徧十方。知時劫亦平等無性。無量即一。故能豎
窮三世。徹證不可說之法性。而以四悉檀因緣。善
巧方便。為眾生說。不背法性。知一切法即是中道
性德名反炤知一切法皆空名逆見。知一切法皆
假名順見。地前仰修中道。猶謂逈出二邊。今知中
道徧一切法故常入二諦。而即在第一義中。了知
即事即理。故以十地事示眾生。而心心中道。了知
差別即無差別。故知佛土說法殊品。而身心不變。
深達性惡即是性善。故知因緣十惡。而常住善道。
雙炤有無二相。名一切智。故非偏空。雖行出世道。
而不住涅槃。故現一切色身六道。善能分別諸法
相。於第一義而不動。故於色色支分。雖了其起處
入處。及受報處。而心心無縛。光光炤一切。此則證
於念不退位。入於無功用道。故無生信忍空慧。常
現在前。於一地中。通達一切諸地法門。故能一時
而行。良繇教道雖別。證道同圓。故功德海藏。非言
所罄也。

△二善慧地。】

「若佛子。菩提薩埵善慧體性地。清淨明達一切善根。
所謂慈悲喜捨慧。一切功德本。從觀入大空慧方便
道智中。見諸眾生。無非苦諦。皆有識心。三惡道刀仗
一切苦惱緣中生識。名為苦諦。三苦相者。如者。如身
初覺。從刀仗身色陰二緣中生覺。為行苦緣。次意地
覺。緣身覺所緣。得刀仗及身瘡腫等法。故覺苦苦緣。
重故苦苦。次受行覺二心。緣向身色陰壞瘡中生苦
覺故。名為壞苦緣。是以三覺次第生三心故。為苦苦
苦。一切有心眾生。見是三苦。起無量苦惱因緣。故我
於是中。入教化道三昧。現一切色身。於六道中。十種
辯才。說諸法門。謂苦識苦緣。刀仗緣具。苦識行身。瘡
腫發壞。內外觸中。或具不具。具二緣中生識。識作識
受。觸識名為苦觀。行二緣故。心心緣色。心觸觸惱。受
煩毒時為苦苦。心緣識初在根覺緣。名為苦覺。心作
心受。觸識覺觸。未受煩毒時是名行苦。逼迮生覺。如
斵石火。於身心念念生滅。身散壞轉變化。識入壞緣。
緣集散。心苦心惱。受念後緣染著。心心不捨。是為壞
苦。三界一切苦諦。復觀無明集。無量心作一切業。相
續相連集因。集因名為集諦。正見解脫空空。智道心
心。名以智道道諦。盡有果報。盡有因。清淨一照體性
妙智。寂滅一諦。慧品具足名根。一切慧性起空入觀
是初善根。第二觀。捨一切貪著。行一切平等空捨。無
緣而觀諸法空際一相。我觀一切十方地土。皆吾昔
身所用故土。四大海水。是吾故水。一切劫火。是吾昔
身故所用火。一切風輪。是吾故所用氣。我今入此地
中。法身滿足。捨吾故身。畢竟不受四大分段不淨故
身。是為捨品具足。第三次觀於一切所化眾生。與人
天樂。十地樂。離十惡畏樂。得妙華三昧樂。乃至佛樂。
如是觀者。慈品具足。菩薩爾時住是地中。無癡。無貪。
無瞋。入平等一諦智。一切行本。遊佛一切世界。現化
無量法身。如一切眾生天華品說。」

【此中子科分三。初菩提下。總標德本。次從觀下。釋
三品觀。三菩薩爾時下。結顯德用。初中言善慧者。
此地亦名離垢。垢是所離。慧是能離。又垢是所治。
善是能治也。以善慧而離垢穢。垢離故善根清淨。
慧朗故善根明達。言一切者。即指十善之法。乃是
五乘根本。具如華嚴二地所明。而十善又不出慈
悲等五品觀也。次釋三品觀者。對治癡貪瞋三毒
根本。良以三毒為十惡之源。故須三品妙觀治之。
慈品具足。則悲喜在其中矣。復分為三。初釋慧品。
次釋捨品。後釋慈品。初中又三。從觀入大空慧方
便道智中句為總標。見諸眾生下為詳釋。慧品具
足下為總結。標中總明繇觀行力。入大空慧體。起
方便道智差別之用。具足觀於三界四諦。次詳釋
復四。初觀苦諦。二觀集諦。三觀道諦。四觀滅諦。初
觀苦諦者。謂一切眾生。皆有識心。彼於三惡道。及
諸刀仗。乃至人天一切苦惱緣中。生於受苦之識。
名為苦諦。而此苦諦。具有三相。所謂三苦相者。三
界皆悉有之。今就眼前易見之事而為指點。故云
如者。且如於身未觸境時。本初有覺知之性。即是
第五身識。從彼刀杖。及身色陰之二緣中。生於覺
知。未受煩毒。為行苦緣。次意地覺。即是同時意識。
緣此身覺所緣。乃得刀杖。及身瘡腫等法。具受煩
毒。故覺苦苦緣。以苦惱重故。名為苦苦。次從受苦
覺。及行苦覺二心緣於向來身色陰壞瘡中。復生
苦覺。名壞苦緣。受苦覺即同時意識之所引生。行
苦覺即五身識之所引生也。是以後身覺意地覺
受行覺之三覺。次第生行苦苦苦壞苦之三心故。
總名為苦苦苦。此於三受之中。且伹約苦受以明
三苦。於苦受中。又且約生時名行苦。住時名苦苦。
滅時名壞苦。實則三苦徧於三時。亦復徧於三受。
亦復徧於三界也。一切眾生。見是三苦境界。不達
其因。不知其緣。展轉迷亂。更起無量苦惱因緣。可
悲可憫。故意輪入教化道三昧。身輪普現一切色
身。口輪以十無盡辯才說諸法門。說何等法。謂一
切眾生。苦識為本。生於苦緣。彼刀杖緣具。觸於苦
識行相所緣之身。而瘡腫發壞。雖意家內觸。及五
根外觸。或時有具不具。伹令具根塵二緣中。生分
別識。本從識作。識還自受。即此覺觸之識。名為苦
識。繇行於根塵二緣故。心心緣色。彼心相應之觸
心所。觸於惱害境界。受煩毒時為苦苦。彼心中緣
慮之識。初在根門。覺於塵緣。名為苦覺。本從心作。
心還自受。即彼觸識。覺於觸塵。尚未受煩毒時。是
名行苦。因於境緣逼迮。復生覺觀。如斵石火。念念
生滅。不稍停住。身既有散壞轉變。其識入於壞緣
之中。隨此緣之若集苦散。心苦心惱。而領受之念。
仍於後緣染著。心心不捨。是為壞苦。此名三界一
切苦諦也。二觀集諦者。無明即是集諦。謂以無量
無知染汙之心。作一切有漏善惡不動受業。為六
道相續相連之集因。即此集因。真是苦因。更無異
因。是名為集諦也。相續者。前後不斷。謂無始至今。
常如輪轉。相連者。一即一切。謂六道因果。更互牽
連。三觀道諦者。以正見破無明惑。則諸業解脫。果
報空空。惟有智道。心心現前。名以智道道諦。道諦
雖多。智慧為首。智道心心。猶言心心智道也。四觀
滅諦者。盡諸有之果報。盡諸有之生因。惟是清淨
一炤之體性妙智。名為寂滅一諦。言體性妙智者。
本來具足之不動智也。清淨是解脫德。一炤是般
若德。體性是法身德。妙智者。契如之智。不言如而
言智者。無如外智。無智外如故也。三總結者。謂如
是觀於四諦。則慧品具足。名為慧根。於一切慧性。
起空體而入觀用。是名初善根也。次釋捨品。捨四
大而證法身。乃名具足捨品。後釋慈品。隨眾生根
性。次第與樂。必以佛樂為要歸。乃名具足慈品。言
離十惡畏者。愚夫癡狂。不畏惡業。初心菩薩。深畏
十惡。未能究竟遠離。二地以無作妙戒。順無染性。
永離違犯。得無怖畏。故成大樂。妙華三昧者。上上
品十善業道。為第一最妙莊嚴。三結顯德用者。慧
品具足故無癡。捨品具足故無貪。慈品具足故無
瞋。無癡即般若德。無貪即法身德。無瞋即解脫德。
三德即是三諦。三諦即是平等一諦。平等一諦即
是一心三智。又無癡即入一切空行。無貪即入一
切中道行。無瞋即入一切有行。三行為萬行本。以
此智行二種莊嚴。便能徧遊佛界。徧現化身。一一
化身。即報即法。三身一體。不可思議。如一切眾生
天華品說。結略指廣也。

△三光明地。】

「若佛子。菩提薩埵光明體性地。以三昧解了智。知三
世一切佛法門。十二法品名味句。重頌。記別。直語。偈。
不請說。律戒。譬喻。佛界。昔事。方正。未曾有。談說。是法
體。性。名。一切義別。是名味句中。說一切有為法分分
受生。初入識胎。四大增長色心名六住。於根中起實
覺。未別苦樂名觸識。又覺苦樂識名三受。連連覺著。
受無窮。以欲我見戒取。善惡有。識初名生。識終名死。
是十品現在苦因緣果。觀是行相中者。我久巳離。故
無自體性。入光明神通總持辯才。心心行空。而十方
佛土中現劫化轉化。百劫千劫國土中養神通。禮敬
佛前。諮受法言。復現六道身。一音中說無量法品。而
眾生各自分分得聞心所欲之法。苦空無常無我一
諦之音。國土不同。身心別化。是妙華光明地中。略開
一毛頭許。如法品解觀法門千三昧品說。」

【以三昧解了智者。從三昧所起之智。所謂靜極明
生。名發光也。名味句。亦稱名句文。味即文也。名詮
自性。句詮差別。文即是字。為名句之所依。十二法
品者。一重頌。即是祗夜。二記別。即是授記。三直語。
即修多羅。四偈。即孤起頌。亦名伽陀。五不請說。即
無問自說。六律戒。亦名因緣。因有犯緣。方制戒故。
七譬喻。八佛界。亦名本生。九昔事。亦名本事。十方
正。亦名方廣。十一未曾有。十二談說。即是議論。是
法體性名一切義別者。體即當體。謂文字經卷。又
他方六塵皆得為體。如玄義所明。性即所依理體。
謂小乘三印。無常無我印於生死。寂滅印於涅槃。
大乘一實相印。生死涅槃。無二際故。名即通別二
名。一切義即宗用教相等。如此名味句中。雖說無
量法門。要不出於十品因果。謂有為受生之法。雖
分分差別。無不皆具十支。初入識胎為識支。四大
增長名六住。為名色六入兩支。實覺未別苦樂名
觸識。即觸支。三受即受支。連連覺著受無窮。即愛
支。以愛欲心。起我見而生戒取。即取支。感善惡有
即有支。於後有識初名生即生支。識終名死即老
死支。除無明行二支為過去因。此即是十品現在
苦因緣果。而此十品遷流造作之相。既不自生。復
不他生。亦不共生。不無因生。當體即空。舉體即假。
全體即中。有佛無佛。性相常住。非天人修羅梵魔
外道所作。亦非羅漢辟支菩薩諸佛所作。名為法
界。亦名法位。亦名法性。亦名法住。亦名甚深中道
第一義諦。觀是中道。則能永離生緣。故了知十品
皆悉無自體性。入於光明神通總持辯才。何謂光
明神通。謂雖心心行空。而於十方佛土中現劫化
轉化。百劫千劫中長養神通也。劫化者。延促自在。
轉化者。淨穢隨心。何謂總持辯才。謂即徧十方界。
盡百千劫。上諮法言。下詔含識。說法不同。身心別
化也。是妙華下。結略指廣。

△四爾𦦨地。】

「若佛子。菩提薩埵體性地中。爾真𦦨俗。不斷不常。即
生即住即滅。一世一時一有。種異異現異故。因緣中
道。非一非二。非善非惡。非凡非佛。故佛界凡界。一一
是名為世諦。其智道觀無一無二。玄道定品。所謂說
佛心行初覺定因。信覺。思覺。靜覺。上覺。念覺。慧覺。觀
覺。猗覺。樂覺。捨覺。是品品方便道。心心入定果。是人
住定中。𦦨𦦨見法行空。若起念。定入生心。定生愛順。
道法化生。名法樂忍。住忍。證忍。寂滅忍。故諸佛於入
光光華三昧中。現無量佛。以手摩頂。一音說法。百千
起發。而不出定。住定。味樂定。著定。貪定。一劫千劫中
住定。見佛蓮華坐說百法門。是人供養聽法。一劫住
定。時諸佛光中摩頂。發起定品。出相進相去向相故。
不沒不退不墮不住。頂三昧法上樂忍。永盡無餘。即
入一切佛土中。修行無量功德品。行行皆光明。入善
權方便。教化一切眾生。能使得見佛體性常樂我淨。
是人生住是地中。行化法門。漸漸深妙。空華觀智。入
體性中道。一切法門品滿足。猶如金剛。上日月道品。
巳明斯義。」

【爾真𦦨俗者。爾即真諦。𦦨即俗諦。俗即真故不斷。
性無斷故。真即俗故不常。相無常故。又真即俗故
不斷。非斷空故。俗即真故不常。性空寂故。謂一切
法即生即住即滅。同在一世。同在一時。同在介爾
一念有心。是故不常。然而種子各異。異於現行之
各異故。又即不斷。如是因緣法之中道。當知非一。
以雙炤故。亦復非二。以雙泯故。乃至善惡凡聖。性
不可得。故佛界凡界。一一皆是假名建立。總名世
諦。其智道觀。了知無一無二。乃是玄妙中道定品。
所謂諸佛往昔心中行道。初始覺悟之定因。凡有
十品。是十品覺支方便之道。心心入於定果。故名
為定因也。然十覺止是七覺支法開出。信覺慧覺
觀覺。總屬擇法一支。思覺念覺。總屬念支。靜覺即
是定支。上覺即精進支。猗覺即輕安支。亦名除覺。
樂覺即是喜支。捨覺即捨支也。是人既住定中。𦦨
𦦨炤見諸法而行於空。若於定中善能起念。便定
入於無住生心境界。然初獲此定者。必定生於愛
順也。彼於此中道法中變化生起。是名真法樂忍。
亦名住忍。亦名證忍。亦名究竟寂滅之忍。倘終坐
愛順境界。便為永失。故諸佛於此菩薩正入光光
華三昧時。必皆現無量佛。以手摩頂。一音說法。百
千方便而起發之。光光華三昧。即所謂𦦨𦦨見法
行空。而此菩薩生愛順故。猶不出定。亦住。亦味。亦
著。亦貪。乃至一劫千劫住定。然繇本願善根力故。
雖久住定。亦不畢竟入於涅槃。仍能見佛。聞百法
門。是人即於定中供養聽法。又更一劫住定。是故
諸佛再於光中摩頂。令其發起定品。善知出相。進
相。去相。向相。知出相故不沒。知進相故不退。知去
相故不墮。知向相故不住。便於頂三昧法上樂忍
永盡無餘。不為頂墮菩薩。即入一切佛土。乃至行
化法門。漸漸深妙。空華觀智。同入體性中道。一切
法門。皆得滿足。猶如金剛。無有缺少矣。空者真諦。
華者俗諦也。日月道品。結略指廣。然華嚴明八地
菩薩。深證無生。諸佛為設三橋七勸。今四地即云
爾者。界外機緣。不可思議。惟應仰信而巳。

△五慧照地。】

「若佛子。菩提薩埵慧照體性地法。有十種力生品。起
一切功德行。以一慧方便。知善惡二業別行。處力品。
善作惡作。業智力品。一切欲求。願六道生生果。欲力
品。六道性分別不同。性力品。一切善惡根一一不同。
根力品。邪定正定不定。是名定力品。一切因業。乘是
因。乘是果。至果處。乘因道。是道力品。五眼知一切法。
見一切受生故。天眼力品。百劫事一一知。宿世力品。
於一切生煩惱滅。一切受無明滅。解脫力品。是十力
品智。知自修因果。亦知一切眾生因果分別。而身心
口別用。以淨國土為惡國土。以惡國土為妙樂土。能
轉善作惡。轉惡作善。色為非色。非色為色。以男為女。
以女為男。以六道為非六道。非六道為六道。乃至地
水火風非地水火風。是人爾時以大方便力。從一切
眾生而見不可思議。下地所不能知覺舉足下足事。
是人大明智漸漸進。分分智光。光無量無量。不可說
不可說法門現在前行。」

【慧炤者。十力妙慧。炤一切法悉皆通達。世出世道
無與等者。亦名難勝。此十種力。繇善修習之所生
成。故名生品。此能徧起一切功德之行。云何為十。
一者以一慧方便。了知善惡二業別行。所謂作善
得善報。斯有是處。若得惡報。無有是處。作惡得惡
報。斯有是處。若得善報。無有是處。是名為處力品。
二者於一切眾生善作惡作。業緣果報。皆悉徧知。
是名業智力品。三者於一切眾生所有欲求。謂喜
願六道生生果等。名為欲解力品。四者知六道種
性分別不同。名性力品。五者知六道一切善惡根。
上中下一一不同。名根力品。六者知眾生邪定正
定不定。是名定力品。七者知一切世出世因果之
法。乘是因。乘是果。如人乘為因。還以人乘為果。乃
至佛乘為因。還以佛乘為果。其得至果處者。正繇
乘此因道。是名道力品。八者以五眼知一切法。見
一切眾生受生差別故。名天眼力品。九者於百劫
事一一皆知。名宿世力品。言百劫者。猶所謂百劫
修行是心地。實非止於百劫而巳。十者於一切招
分段生死之煩惱滅。一切受變易生死之無明亦
滅。名解脫力品。即是漏盡智力。是十力品智。能知
自修因果。亦知一切眾生因果分別。而身心口能
各各別用。了達淨穢平等。故應折伏。則以淨國土
為惡國土。應攝受。則以惡國土為妙樂土。知善惡
性空。故垂誡則轉善作惡。垂勸則轉惡作善。知色
空不二。故為著有者令見色為非色。為著空者令
見非色為色。知男女無真實相。故應以女身得度
則以男為女。應以男身得度則以女為男。乃至隨
意轉現。如維摩室中天女等。知凡聖平等。故應從
聖解得度。則以六道為非六道。應就凡情解脫。則
以非六道為六道。知四大無性。本如來藏。故乃至
地水火風。非地水火風。是人爾時以大方便力。觀
一切眾生界。即是佛界。隨舉一法。皆見其不可思
議。舉足下足。下地莫知。乃至不可說不可說法門
現在前行。所以亦名難勝。亦名慧炤也。

△六華光地。】

「若佛子。菩提薩埵體性華光地。能於一切世界中。十
神通明智品。以示一切眾生種種變化。以天眼明智。
知三世國土中微塵等一切色。分分成六道眾生身。
一一身微塵細色成大色。分分知。以天耳智。知十方
三世六道眾生苦樂音聲。非非音非非聲。一切法聲。
以天身智。知一切色。色非色。非男非女形。於一念中。
徧十方三世國土劫量大小國土中微塵身。以天他
心智。知三世眾生心中所行。十方六道中一切眾生
心心所念苦樂善惡等事。以天人智。知十方三世國
土中一切眾生宿世苦樂受命。一一知命續百劫。以
天解脫智。知十方三世眾生解脫。斷除一切煩惱若
多若少。從一地乃至十地滅滅皆盡。以天定心智。知
十方三世國土中眾生心定。不定。非定非不定。起定
方法。有所攝受三昧。百三昧。以天覺智。知一切眾生
巳成佛。未成佛。乃至一切六道人心心。亦知十方佛
心中所說法。以天念智。知百劫千劫大小劫中。一切
眾生受命命久近。以天願智。知一切眾生。賢聖十地。
三十心中一一行願。若求苦樂。若法非法一切求。十
願百千大願品具足。是人住地中。十神通明中。現無
量身心口別用。說地功德。百千萬劫不可窮盡。而爾
所釋迦。略開神通明品。如觀十二因緣品中說。」

【十通智品起種種用。故名華光。無為真如。性淨明
露。故名現前。繇真性現前。遂得十通成就。妙華光
明以自莊嚴也。非非音非非聲者。指無情聲。一切
法聲者。指出世音。滅滅皆盡者。位位斷惑究竟皆
盡。非定非不定者。所謂不起滅定。現諸威儀。有所
攝受三昧者。謂三昧各有種種功用。六道人心心
者。謂人心中具有佛心。若求苦樂。若法非法者。凡
夫求苦。聖人求樂。凡求非法。聖人求法。又願生濁
世是求苦。願生淨土是求樂。願現善道是求法。願
現惡趣是非法也。此十通亦止是六通開出。天身
智還屬天眼。眼見色相分分差別。身知色相無差
別也。天人智天念智同屬宿命。天人智知眾生宿
命差別。天念智知劫數增減差別也。天解脫智即
漏盡通。天定心智天覺智天願智並屬他心。皆如
文可知。

△七滿足地。】

「若佛子。菩提薩埵滿足體性地。入是法中。十八聖人
智品。下地所不共。所謂身無漏過。口無語罪。念無失
念。離八法。一切法中捨。常在三昧。是入地六品具足。
復從是智生六足智。三界結習畢竟不受故。欲具足。
一切功德一切法門所求滿故。進心足。一切法事。一
切劫事。一切眾生事。以一心中一時知故。念心足。是
二諦相。六道眾生一切法故。智慧足。知十發趣人。乃
至一切佛無結無習故。解脫足。見一切眾生。知他人
自我弟子無漏無諸煩惱習故。以智知他身六通足。
是人入六滿足明智中。便起智身。隨六道眾生心行。
口辯說無量法門品。示一切眾生故。隨一切眾生心
行。常入三昧。而十方大地動。虗空化華。故能令眾生
心行。以大明具足。見過去一切劫中佛出世。亦是示
一切眾生心。以無著智。見現在十方一切國土中一
切佛一切眾生心心所行。以神通道智。見未來中一
切劫一切佛出世。一切眾生從是佛受道聽法故。住
是十八聖人中。心心三昧。觀三界微塵等色。是我故
身。一切眾生。是我父母。而今入是地中。一切功德。一
切神光。一切佛所行法。乃至八地九地中一切法門
品。我皆巳入。故於一切佛國土中。示現作佛。成道。轉
法輪。示入滅度。轉化他方過去來今一切國土中。」

【具足十八不共之法。盡真如際。故名滿足。亦名遠
行地也。八法者。利衰苦樂稱譏毀譽。亦名八風。一
切法中捨者。亦名無不知巳捨。此須四句分別。謂
不知不捨。知而不捨。不知而捨。知巳而捨。凡夫於
一切法不了元繇。妄想執著。是不知不捨。解行菩
薩雖知諸法真實之相。惑種未斷。未能脫然永離。
是知而不捨。二乘無差別智。不知諸法種種體性。
但能永無貪著。是不知而捨。惟佛究盡諸法實相。
如圓鏡炤物。了了現前。永無粘著。是無不知巳捨
也。常在三昧者。即四威儀中無不定心。欲具足亦
名欲無減。結習都盡。而常欲度生也。進心足亦名
精進無減。任運度眾生也。念心足即念無減。智慧
足即慧無減。開化眾生。總不出真俗二諦。依於二
諦作隨智隨情等說。具足一切法品。開化六道也。
解脫足即解脫無減。智知他身六通足。即解脫知
見無減。謂佛於一切解脫中。知見明了。分別無礙
也。便起智身等。是一切身業隨智慧行。口辯說等。
是一切口業隨智慧行。隨眾生心行等。是一切意
業隨智慧行。能令眾生心行者。令是轉化之義。以
大明具足等。是智慧知過去世無礙。以無著智等。
是智慧知現在世無礙。以神通道智等。是智慧知
未來世無礙。過去名大明。無昏昧忘失故。現在名
無著。如鏡普炤故。未來名神通。不可思議故。實則
三世皆大明。皆無著。皆是神通道力也。從此數數
示成八相。轉化十方三世。無所不徧。名為滿足。亦
名遠行。不亦宜乎。

△八佛吼地。】

「若佛子。菩提薩埵佛吼體性地。入法王位三昧。其智
如佛。佛吼三昧故。十品大明空門常現在前。華光音
入心三昧。其空慧者。謂內空慧門。外空慧門。有為空
慧門。無為空慧門。性空慧門。無始空慧門。第一義空
慧門。空空慧門。空空復空慧門。空空復空空慧門。如
是十空門。下地各所不知。虗空平等地不可說不可
說神通道智。以一念智。知一切法分分別異。而入無
量佛國土中。一一佛前諮受法。轉法度與一切眾生。
而以法藥施一切眾生為大法師。為大導師。破壞四
魔。法身具足。化化入佛界。是諸佛數。是諸九地十地
數中長養法身。百千陀羅尼門。百千三昧門。百千金
剛門。百千神通門。百千解脫門。如是百千虗空平等
門中而大自在。一念一時行。劫說非劫。非劫說劫。非
道說道。道說非道。非六道眾生說六道眾生。六道眾
生說非六道眾生。非佛說佛。佛說非佛。而入出諸佛
體性三昧中。反照。順照。逆照。前照。後照。因照。果照。空
照。有照。第一中道義諦照。是智惟八地所證。下地所
不及。不動。不到。不出。不入。不生。不滅。是地法門品。無
量無量不可說不可說。今以略開地中百千分一毛
頭許事。羅漢品中巳明。」

【一真如心。故名不動。與佛同體。從勝定出。復名佛
吼。證於平等法性真無生忍。故名入法王位三昧。
華光音者。諸佛七勸之音。具如華嚴第八地中所
明。本從七勸起定。而言入心三昧者。既受諸佛加
被。方證一心妙用。出入無非三昧也。空慧者。慧即
大明之體。繇真實慧。證法性空。故名大明空門。內
空者。觀內色淨相不可得。外空者。觀外色淨相不
可得。有為空者。五陰法中我我所不可得。無為空
者。對有為。說無為。有為既空。則無為亦不可得。性
空者。有為無為皆無自性。無始空者。世間眾生無
有始相。第一義空者。諸法中最上第一。名為涅槃。
而亦無相。空空者。第一義雖空。能空之理猶在。今
能空亦空。空空復空者。空理雖空。空理之智猶在。
今空空之智亦空。空空復空空者。理智皆空。空空
之空猶在。今空空復空亦空。是諸佛數者。巳證法
身。墮在佛位。九地十地。不過任運長養其法身耳。
陀羅尼。此翻總持。總一切法。持一切義。依此能發
無礙辯才。反炤者。內炤身心。順炤者。觀流轉門。逆
炤者。觀還滅門。前炤者。觀於過去。後炤者。觀於未
來。因炤者。炤諸法因。果炤者。炤諸法果。空炤者。炤
於真諦。有炤者。炤於俗諦。第一中道義諦炤者。炤
於中諦。不動者。攀緣永息。不到者。言思路絕。不出
者。無不炤時。不入者。非入定炤。者生者。炤性無生。
不滅者。炤性無滅。羅漢品者。結略指廣。此地永捨
藏識之名。亦名阿羅漢位。而界內界外。義類不同。
若欲委知。須閱四教儀集註。

△九華嚴地。】

「若佛子。菩提薩埵佛華嚴體性地。以佛威儀。如來三
昧自在王王定。出入無時。於十方三千世界。百億日
月。百億四天下。一時成佛。轉法輪。乃至滅度。一切佛
事。以一心中一時示現一切眾生。一切色身。八十種
好。三十二相。自在樂。虗空同。無量大悲光明相好莊
嚴。非天非人非六道一切法外。而常行六道。現無量
身無量口無量意。說無量法門。而能轉魔界入佛界。
佛界入魔界。復轉一切見入佛見。佛身入一切見。佛
性入眾生性。眾生性入佛性。其地光。光光照。慧慧照。
明𦦨明𦦨。無畏。無量。十力。十八不共法。解脫。涅槃。無
為一道清淨。而以一切眾生作父母兄弟。為其說法。
盡一切劫得道果。又現一切國土。為一切眾生。相視
如父如母。天魔外道。相視如父如母。住是地中。從生
死際起。至金剛際。以一念心中現如是事。而能轉入
無量眾生界。如是無量。略說如海一渧。」

【以佛莊嚴而自莊嚴。名佛華嚴。發真如用。善能說
法。故又名善慧地也。自在王王定者。此自在王三
昧。為一切三昧中王也。即出即入。即入即出。乃至
東方入定西方起等。故名出入無時。一切佛事。以
一心中一時示現者。謂不惟次第示成八相。又相
相之中。互具八相。所謂或見住胎。或見初生。或見
出家。乃至或見巳涅槃等。其地光者。指其光明之
體。光光炤。慧慧炤者。明其無盡無盡。明𦦨明𦦨者。
顯其互徹互融。一念心中現如是事者。所謂始終
不出剎那際三昧。轉入無量眾生界者。謂普於一
切世界。現凡現聖也。餘悉如文可知。

△十入佛界地。】

「若佛子。菩提薩埵入佛界體性地。其大慧空空復空
空復空。如虗空性平等智。有如來性十功德品具足。
空同一相。體性無為。神虗體一。法同法性。故名如來。
應順四諦二諦。盡生死輪際。法養法身無二。是名應
供。徧覆一切世界中一切事。正智聖解脫智知一切
法有無一切眾生根故。是正徧知。明明修行。佛果時
足故。是明行足。善逝三世佛法。法同先佛法佛。去時
善善。來時善善。是名善善。是人行是上德。入世間中
教化眾生。使眾生解脫一切結縛故。名世間解脫。是
人一切法上。入佛威神。儀形如佛。大士行處。為世間
解脫。調順一切眾生。名為丈夫。於天人中教化。一切
眾生諮受法言故。是天人師。妙本無二。佛性玄覺常
常大滿。一切眾生禮拜故。尊敬故。是佛世尊。一切世
人諮受奉教。故是佛地。是地中一切聖人之所入處。
故名佛界地。爾時坐寶蓮華上。一切與授記歡喜。法
身手摩其頂。同見同學菩薩。異口同音。讚歎無二。又
有百千億世界中一切佛。一切菩薩。一切雲集。請轉
不可說法輪。虗空藏化導法門。是地有不可說奇妙
法門品。奇妙三明三昧門。陀羅尼門。非下地凡夫心
識所知。惟佛佛無量身口心意可盡其源。如光音天
品中。說十無畏與佛道同。」

【受佛職位。墮在佛數。故名入佛界地慈陰妙雲。覆
涅槃海。故亦名法雲地。前八地中第十空門。名為
空空復空空慧門。今并此大慧而復空之。證如虗
空性平等智。故得十號功德。皆悉具足也。空同一
相等者。真空之智。與實相之理無二。其體性即是
無為。其神虗通。其體一實。此三句明於如義。所有
一切諸法。無不皆同法性。此句明於來義。應順四
種四諦。及真俗二諦。盡二種生死之輪際。法養之
智。與法身之理無二。此則恒受第一法供養樂。名
應供也。正智者。即根本智。聖解脫智者。即差別智。
根本即正義。樂差別徧義。明明者。上明字是始覺。
下明字是本覺。始覺合本。故曰明明。修者。稱性力
用。行者。性具功德。從性起修。以修顯性。故曰修行。
初地分證。今歸究竟。故稱為足。善逝三世佛法者。
逝是入義。法同先佛法佛者。謂雖應化無方。而其
儀則軌式。皆同先佛法身無二。或示入涅槃為去。
或示生人世為來。無不契理契機。是故善而又善。
問。理無來去。來去隨機。但可契機。那云契理。答。理
無來去。亦無不來不去。但令契機。即是契理。又示
來示去。故契機。來無來相。去無去相。故契理也。若
藏教菩薩。惟能來度眾生。不能去至涅槃。縱令契
機。終不契理。若二乘之人。惟能去至涅槃。不能來
度眾生。縱令契理。終不契機。若奪而言之。既不契
理。亦不契機。不能接界外機故。既不契機。亦不契
理。以未達無住涅槃。惟證偏空。不盡理性故。又權
教大士。雖徧能示去示來。但出假須起空。入空須
棄假。亦不得名善善。今不起滅定。現諸威儀。四威
儀中。心常在定。如明月之在天。水清影現而非來。
水濁影亡而非去。乃名去來皆善善也。大士行處
為世間解脫。應云為無上士。文錯誤耳。妙本無二
者。謂始覺妙合本覺而無有二。常常大滿者。所謂
究竟滿足。一切世人諮受奉教。故是佛地者。謂此
地自下地視之。亦名為佛。是一切聖人之所入處。
故名佛界地者。謂此地乃是成佛近因。亦復名菩
薩也。爾時坐寶蓮華等。是初登此地。正受佛職事。
又有百千億等。是既受佛職後事。是地有不可說
等。是結顯德業。如光音天品下。結略指廣。

△三付囑弘傳二。初舍那付囑。二釋迦弘傳。
初
中二。初結示付囑。二放光付囑。
今初。】

「爾時盧舍那佛。為此大眾。略開百千恒河沙不可說
法門中心地如毛頭許。是過去一切佛巳說。未來佛
當說。現在佛今說。三世菩薩巳學。當學。今學。我巳百
劫修行是心地。號吾為盧舍那。汝諸佛轉我所說。與
一切眾生開心地道。」

【本源心地。一切眾生之所共有。伹無明障蔽。久成
閉塞。今轉此法門。令得開發。故云開心地道也。

△二放光付囑。】

「爾時蓮華臺藏世界。赫赫天光師子座上盧舍那佛
放光。光告千華上佛。持我心地法門品而去。復轉為
千百億釋迦及一切眾生。次第說我上心地法門品。
汝等受持讀誦。一心而行。」

【既結示付囑。復放光普告者。正顯心地法門。若本
若迹。若因若果。無不以智為前導也。故始則釋迦
放光發起。表本覺之性明。能熏始覺。次則菩薩放
光集眾。表始覺之智德。能尋本覺。今則舍那放光
囑授。表於從果起因。妙彰理本。後復釋迦放光誦
戒。表於即因成果。善修事迹。光光互映。了知始本
不二。修性同源矣。

△二釋迦弘傳三。初受法將辭。二旋歸本界。三遵
勅利生。
今初。】

「爾時千華上佛。千百億釋迦。從蓮華臺藏世界赫赫
師子座起。各各辭退。舉身放不可思議光。光皆化無
量佛。一時以無量青黃赤白華。供養盧舍那佛。受持
上說心地法門品竟。」

【舉身放不可思議光者。迹光與本光無異。同是三
德秘藏微妙智明也。光皆化無量佛者。此智是諸
佛之母。諸佛繇此而出生也。無量華供養者。華表
妙因。妙因從果德起。還用莊嚴果德也。

△二旋歸本界。】

「各各從此蓮華臺藏世界而沒。沒巳。入體性虗空華
光三昧。還本源世界閻浮提菩提樹下。從體性虗空
華光三昧出。」

【三昧名體性虗空華光者。謂徹證本來如虗空之
體性。則華光任運自現。體性即法身德。華即表解
脫德。光即表般若德也。還本源世界閻浮提菩提
樹下者。若據下卷初文。應云還起四禪摩醯首羅
天王宮。先說魔受化經。方乃下生人間。示現出家。
詣菩提樹。今徑明菩提樹下。從三昧出。正顯八相
成道。始終皆不離此三昧也。又前接至華藏。既稱
為還。今復至南洲。亦名還本源世界者。前表理為
事本。今表事為理本。故皆得稱還。稱本源也。何謂
理為事本。謂本惟圓教一實之理。而眾生迷有深
淺。悟有難易。故更設別教通教藏教以開示之。又
本惟一行是如來行。而眾生根有利鈍。修有巧拙。
故更立五行萬行等以收羅之。又本惟真常法身。
而眾生久在輪轉。不能自見。故更現勝應劣應等
身以覺悟之。又本惟寂光淨土。而眾生違背日久。
證入無繇。故更垂實報方便同居等土以攝受之。
是名理為事本也。何謂事為理本。謂只此因緣生
法。此法即空即假即中。總不得離此正因緣境。而
別談理性。又只此施戒等行。或達其三輪體空。或
知其莊嚴無盡。或了其體是法界。總不得廢此六
度事行而高談理觀。又只此丈六常身。名為境本
定身。界內利根。即見其坐天衣座。轉無生四諦法
輪。界外鈍根。即見其相好無量。徧坐道場。界外利
根。即見其一一色相。當體無非真實法身。故法華
經云。微妙淨法身。具相三十二。何處別有四佛。為
四人說四教耶。又只此同居一土。斷見思者。便能
橫見方便。破無明者。便能橫見實報。無明盡者。便
能橫見寂光。方便一土。猶可云別在界外。實報寂
光則未有隔於此土者。是名事為理本也。

△三遵勅利生又二。初且明一界佛。二例結餘界
佛。
今初。】

「出巳。方坐金剛千光王座。及妙光堂。說十世界海。復
從座起。至帝釋宮說十住。復從座起。至𦦨天中說十
行。復從座起。至第四天說十迴向。復從座起。至化樂
大說十禪定。復從座起。至他化天說十地。復至一禪
中說十金剛。復至二禪中說十忍。復至三禪中說十
願。復至四禪中摩醯首羅天王宮。說我本源蓮華臺
藏世界盧舍那佛所說心地法門品。」

【方便。正也。安住正法。故云方坐也。金剛千光王座。
下卷名華光王座。千字即華字之誤。金剛表法身
德。華表解脫。光表般若。全以三德秘藏正法而為
其座也。妙光堂。即普光明殿。華嚴七處九會。多云
不起本處。此云復從座起。機宜不同。所見各別。略
如玄義中辨。帝釋宮即忉利天宮。在須彌山之頂。
此云三十三天。以四方各八天臣。并中間天主為
三十三。𦦨天亦云夜摩天。此云時分。不假日月光
明。但以蓮華開合分晝夜故。第四天即兜率陀天。
此云知足。生此天者。於五欲皆知足故。中有內院。
即一生補處所居。復至四禪。乃說此心地法門者。
本從四禪中放光發起。接至華藏世界秉受此法。
故今仍於四禪說之。又帝釋宮等。分說此心地法。
四禪宮中。合說此心地法。分說表於行布。合說表
於圓融。又顯此心地法。雖位位差別。總趣極果也。

△二例結餘佛界。】

「其餘千百億釋迦。亦復如是。無二無別。如賢劫品中
說。」

佛說梵網經菩薩心地品合註卷第二

佛說梵網經菩薩心地品合註卷第三(下卷初)
姚秦　三藏法師　鳩摩羅什　譯
明　菩薩沙彌古吳　智旭　註
菩薩比丘溫陵　道昉　訂

【△次釋迦宣菩薩戒三。初敘說戒厚繇。二例重輕
戒相。三勸大眾奉行。
初中二。初覆敘垂迹傳法。
二正明樹下勸發。
初中又二。初長行。次偈頌。

初中復二。初正述迹佛弘法。二方明以戒攝生。

今初。】

「爾時釋迦牟尼佛。從初現蓮華臺藏世界東方來入
天王宮中。說魔受化經巳。下生南閻浮提。迦夷羅國。
母名摩耶。父字白淨。吾名悉達。七歲出家。三十成道。
號吾為釋迦牟尼佛。於寂滅道場。坐金剛華光王座。
乃至摩醯首羅天王宮。其中次第十住處所說。時佛
觀諸大梵天王網羅幢。因為說無量世界。猶如網孔。
一一世界。各各不同。別異無量。佛教門亦復如是。吾
今來此世界八千返。為此娑婆世界。坐金剛華光王
座。乃至摩醯首羅天王宮。為是中一切大眾。略開心
地法門竟。」

【從初現蓮華臺藏世界者。指上卷初。於四禪天中
放光徹炤。乃至擎接還歸事也。東方來入天王宮
者。謂既秉受心地法門。入禮性虗空華光三昧。即
於三昧之中。還來此土摩醯首羅天王宮中。此土
在華藏之東。故云東方來入也。說魔受化經者。別
為通教利根。示現於第四禪天降魔巳竟。方更下
生。如玄義中所明。不同三藏所見。直至樹下方降
魔也。迦夷羅。亦云迦維羅衛。具云迦毗羅皤窣都。
翻為黃色所依處。上古有黃頭仙人。依此修道。西
域記云劫比羅伐窣堵。此翻赤澤。或名婆兜釋翅
搜。或名釋翅瘦。此翻能仁住處。摩耶。具云摩訶摩
耶。此翻大術。或翻大幻。謂以大願智幻法門。為如
來母也。白淨。或云淨飯。或云真淨。梵稱首圖䭾那。
或稱閱頭檀也。悉達。具云薩婆悉達。此翻頓吉。以
太子生時。諸吉祥瑞皆悉具故。大論翻為成利。西
域記云薩婆曷刺他悉陀。唐言一切義成。舊稱悉
達。訛略也。七歲出家。猶言出家七歲。謂初出家時。
先學不用處定。不久得證。知非究竟。次學非非想
定。又不久得證。知其亦非究竟。次復遊行諸國。凡
經一年。次更苦行六年。至年三十。乃成正覺。齊此
以前。皆是體性虗空華光三昧中事。示成佛巳。名
為從三昧出。即坐金剛華光王座。及妙光堂。說十
世界海。次復徧歷忉利夜摩兜率化樂他化。初禪
二禪三禪。及摩醯宮。共有十个住處。說於十種法
門。說法巳周。更為說喻。令知所被之機。能被之教。
皆如梵網。皆不出於心地法門也。寂滅道場。即菩
提道場。菩提是智。寂滅是理。繇坐此處。以菩提智。
證寂滅理。故名為菩提道場。亦名寂滅道場。來此
世界八千返者。特指示成正覺之事。非謂其餘化
身。如玄義中巳明。略開心地法門竟者。結指上文。

△二方明以戒攝生。】

「復從天王宮。下至閻浮提菩提樹下。為此地上一切
眾生。凡夫癡暗之人。說我本盧舍那佛心地中。初發
心中常所誦一戒。光明金剛寶戒。是一切佛本源。一
切菩薩本源。佛性種子。一切眾生。皆有佛性。一切意
識色心。是情是心。皆入佛性戒中。當當常有因故。當
當常住法身。如是十波羅提木叉出於世界。是法戒。
是三世一切眾生頂戴奉持。吾今當為此大眾。重說
無盡藏戒品。是一切眾生戒。本源自性清淨。」

【十會既畢。隨說戒品者。以此住行向地等一切微
妙法門。雖人人性具。而沉迷日久。方坐癡暗之地。
何繇得入。然雖癡暗凡夫。亦自有入門方便。只恐
不發心耳。只如盧舍那佛。本亦曾為癡暗凡夫。伹
初始發心。便受戒品。受戒之後。便常誦習。所以克
證心地法門。直至成佛。皆以此一戒為最勝因緣。
此戒是古先諸佛展轉相傳。非是創立。即是第一
最上微妙之戒。破諸黑暗。名為光明。摧諸煩惱。喻
若金剛。廣具一切功德法財。目之為寶。又炤一切
法。名為光明。攝善戒也。體是無漏。名為金剛。律儀
戒也。濟物利用。名之為寶。攝生戒也。蓋不惟舍那
繇此成佛。舉凡一切諸佛。無不以此戒為本源。一
切菩薩。亦無不以此戒為本源。以離此戒。則三十
心十地法門皆不成就。乃至佛地一切功德。亦不
成就故也。佛性種子者。此戒本以正因佛性為種
子。起信所謂以知法性無染汙故。隨順修行尸波
羅蜜。而緣了佛性。又以此戒為種子。涅槃所謂一
切眾生。雖有佛性。要因持戒。然後乃見。因見佛性。
乃成阿耨多羅三藐三菩提也。一切眾生既皆有
佛性。佛性徧一切法。則若意若識。若色若心。但凡
是情是心。無不入於佛性戒中。此戒的的是常有
真因。此戒的的是常住法身妙果。如是十波羅提
木义出於世界。普被羣機。故此法戒。乃三世一切
眾生。皆應頂戴受持者也。思量名意。別指第七。了
別名識。別指前六。集起名心。別指第八。五根四大
名色。是情者。揀非無情。是心者。揀非無心。謂除非
木石無心。不堪受戒。伹有心者。皆有佛性。有佛性
者。即入佛性戒中。以此妙戒。全依佛性理體所起。
還復開顯佛性。莊嚴佛性。故名佛性戒也。當當。猶
言的的確確。既是全性所起。的是常有真因。既繇
此開顯莊嚴佛性。的是常住法身妙果。所謂十無
盡戒。一切戒之根本。保任行人到解脫岸。故名波
羅提木叉。此戒即是無盡之藏。繇於本源自性清
淨為所依體。廼成無作妙戒體故。
出此無作戒
體。復為三意。初正出無作律儀。二兼明定道二戒。
三更明三聚戒法。
初正出無作律儀者。天台師
云。戒體者。不起而巳。起即性。無作假色。磐公釋云。
謂此戒體。不起則巳。起則全性。而性修交成。必有
無作假色。假色者。性必假色法以為表見也。無作
一發。任運止惡。任運行善。不俟再作。故名無作。此
菩薩無作律儀。應以七句勝義而詮顯之。一者本
源清淨以為其性。二者增上善心以為其因。三者
三種勝境以為其緣。四者三番羯磨以為其體。五
者無漏妙色以顯其相。六者極至佛果以為其期。
七者妙極法身以為其果。一清淨為性者。所謂諸
法真實之相。不生不滅不常不斷等。乃此戒所依
之理體也。二增上因心者。所謂發菩提心。被四弘
鎧。上求下化。情期極果。又須別圓二教初心。乃感
此戒。若藏通二教之心。不能發此無上戒也。三勝
境為緣者。瓔珞經云。諸佛菩薩現在前受。名上品
戒。菩薩法師前受。名中品戒。千里無師。於經像前
自誓而受。名下品戒。自誓受戒。復有不同。此經即
須得見好相。瓔珞地持。皆惟貴發菩提心。或重內
因。或重外緣。各有所以。須自審量耳。四從羯磨得
者。磐公云。初番羯磨時。十方世界妙善戒法。繇心
業力。悉皆震動。二番羯磨時。十方世界妙善戒法。
如雲如蓋。覆行人頂。三番羯磨時。十方世界妙善
戒法。從行人頂門。流入身心。充滿正報。盡未來際。
永為佛種。義疏云。大乘所明。戒是色聚。憑師一受。
遠至菩提。隨定隨道。誓修諸善。誓度含識。以情期
極果。此心力大。別發戒善為行者所緣。止息諸惡。
涅槃經念戒中云。雖無形色。而可護持。雖無觸對。
善修方便。可令具足。故知別有此無作體。從羯磨
得。若自誓受者。亦從三白時得。或從見好相時得
也。五無漏色相者。謂初受戒竟。即於法界有情邊
得不殺色。於法界情非情邊得不盜色。於法界有
情邊得不婬色。於法界有情邊得不妄語色。乃至
於法界有情邊得不瞋色。於法界三寶邊得不謗
色。又眾輕戒中。於法界師友邊得不慢色。於法界
酒得不飲色。於法界肉得不食色。乃至於法界法
門得不破壞色。此不殺不盜等法。雖無形相可見。
而借色表顯。所謂非眼處色。是法處色。又殺盜等
是有漏法。不殺等即無漏法。故名無漏色法。是以
未受戒時。雖殺盜等事。未必念念徧造。而十方世
界。無非我殺盜婬妄之場。十方有情。無非我殺盜
婬妄所行之境。甫受戒巳。則十方世界。無非我慈
良清直之地。十方有情。無非我慈良清直所被之
機。故一念中成就無漏微妙善色。一一徧於法界。
一切諸念亦復如是。名為無盡戒品。不亦宜乎。六
佛果為期者。瓔珞經云。從今身。至佛身。於其中間。
不得故殺生。乃至不得故謗三寶藏。菩薩戒羯磨
文云。若諸菩薩。雖復轉身徧十方界。在在生處。不
捨菩薩淨戒律儀。設轉受餘生。忘失本念。值遇善
友。為欲覺悟菩薩戒念。雖數重受。而非新受。亦不
新得。不同其餘戒法。惟以盡壽為期也。七妙極法
身果者。據義疏論興廢中。謂方便求受。其體則興。
至佛乃廢。以佛果位中。諸惡永淨。更無可止。萬善
圓極。更無可行。持犯兩忘。故名為廢。然此無作戒
體。既是全性起修。寧不全修在性。既全在性。那可
論廢。又既是無漏色法。即是諸佛究竟常色。又安
可廢。若戒體可廢。定慧解脫解脫知見。亦應可廢。
又盧舍那名淨滿。惡無不淨。善無不滿。正是究竟
戒體。故曰惟佛一人持淨戒。其餘皆名破戒者。又
豈有廢。然此戒體。雖至佛地乃稱究竟。而初心所
受。更無異體。故曰。若人受佛戒。即入諸佛位。以與
三世諸佛同一戒體故也。如太子初生。即入王位。
位同於王。真是王子。雖治國平天下事。尚未諳練。
不得言其非是王種。菩薩受戒。亦復如是。頓同諸
佛戒體。名真佛子。雖定慧解脫力無畏不共法等。
尚未修習。不得言其非是佛種。如太子長成。紹繼
王位。止是父母所生之身。更無異身。菩薩成佛。亦
復如是。功德滿足。坐於道場。止是初發心時所得
戒體。更無異體。如此妙體。那得論廢。如太子生後。
若壽命應盡。若九橫因緣。其身則死。不復堪能紹
繼王位。菩薩受戒。亦復如是。若退失大菩提心。若
毀犯十重禁法。其戒則失。不復堪能成就菩提。防
此二緣。善巧修習。直至菩提。成究竟戒。故言妙極
法身以為果也。
二兼明定道二戒者。大小乘中。
皆有定共戒。及道共戒。謂繇定力。自然止息諸惡。
名定共戒。繇於道力。自然永離諸惡。名道共戒。定
道與律儀並起。故稱為共。前明律儀從師受得。今
則藉定道力自能發得無作律儀。還以無作為其
體也。此定道二戒。若先巳受律儀戒者。止因定道。
倍增明淨。更無異體。若先未受律儀戒者。隨定道
力。即發律儀。又定共亦名禪戒。道共亦名為無漏
戒。或定共通於欲界地定。禪戒惟指初禪巳上。道
共通於方便道中。無漏惟指發真巳上。若發真無
漏。則永無退失。若方便道。及諸禪定。容有進否也。

三更明三聚戒法者。瓔珞經云。律儀戒。謂十波
羅夷。攝善。謂八萬四千法門。攝生。謂慈悲喜捨。化
及眾生。令得安樂。今明此三。並是菩薩戒法。亦並
以無作為體。律儀備列重輕諸相。而止言十波羅
夷者。以四十八輕。皆是十重戒之等流眷屬。十重
戒法。攝一切戒罄無不盡。是故名為十無盡戒也。
八萬四千法門。即無作體所具眾善。慈悲喜捨。即
無作戒妙用功能。所以同名為戒。又菩薩戒法。弘
誓無盡。若不攝善攝生。即是戒體有缺。故八萬四
千法體。慈悲喜捨定體。總皆攬之以為戒體。戒為
法界。一切法趣戒也。律儀戒是法身德。攝善戒是
般若德。攝生戒是解脫德。攝律儀能成法身。攝善
法能成報身。攝眾生能成化身。又繇律儀戒成於
斷德。繇攝善戒成於智德。繇攝生戒成於恩德。小
乘心希自度。見苦斷集。故但有律儀。不慕佛地稱
性功德。故無攝善法戒。不思濟度一切眾生。故無
攝眾生戒。菩薩初發心時。便以上求下化為懷。上
求攝善。下化攝生。三聚淨戒。一時圓發。更非先後
也。

△次偈頌三。初頌舍那始授。二頌釋迦轉授。三勸
信受奉持。義疏云。三序悉是此土釋迦所說。雜有
經家之辭。
初頌舍那始授。】

「　我今盧舍那
　方坐蓮華臺
　周匝千華上
　復現千釋迦
　一華百億國
　一國一釋迦
　各坐菩提樹
　一時成佛道
　如是千百億
　盧舍那本身
　千百億釋迦
　各接微塵眾
　俱來至我所
　聽我誦佛戒
　甘露門即開」


【甘露者。不死之藥。喻持戒者。能得涅槃常樂我淨。
永無老死也。門為能通。教能通理。繇教戒力。通至
大涅槃城。

△二頌釋迦轉授。】

「　是時千百億
　還至本道場
　各坐菩提樹
　誦我本師戒
　十重四十八
　戒如明日月
　亦如瓔珞珠
　微塵菩薩眾
　由是成正覺
　是盧舍那誦
　我亦如是誦
　汝新學菩薩
　頂戴受持戒
　受持是戒巳
　轉授諸眾生」


【本師。指舍那也。如明日月瓔珞珠者。日消罪霧。月
炤夜幽。珠療貧窮。律儀義也。日長善法。月得清凉。
珠富法財。攝善義也。日月麗天。無不瞻仰。瓔珞在
身。觀者愛敬。攝生義也。既勸受持。即勸轉授。使燈
燈相續。化化無盡。

△三勸信受奉持。】

「　諦聽我正誦
　佛法中戒藏
　波羅提木叉
　大眾心諦信
　汝是當成佛
　我是巳成佛
　常作如是信
　戒品巳具足
　一切有心者
　皆應攝佛戒
　眾生受佛戒
　即入諸佛位
　位同大覺巳
　真是諸佛子
　大眾皆恭敬
　至心聽我誦」


【佛法中戒藏者。一乘無上戒法。不伹揀異外道凡
夫等戒。亦復揀異聲聞緣覺戒也。此戒即是諸戒
之藏。以一切八戒五戒十戒二百五十戒等。無不
從此大戒流出。又一切八戒。及具戒等。無不攝入
此大戒中。故清淨毗尼方廣經云。菩薩毗尼。猶如
大海。所有毗尼。無不納受也。大眾心諦信者。佛法
大海。惟信能入。若不信自身決得成佛。則有所戒
品。不能牢固。若諦信自身有成佛分。諦信舍那繇
戒成佛。自然念念護持妙戒。不使毀缺也。餘如前
釋可知。

△二正明樹下勸發二。初經家敘事。二釋迦自說。

初中三。初佛欲結戒。二放光表瑞。三大眾願聞。

今初。】

「爾時釋迦牟尼佛。初坐菩提樹下。成無上正覺巳。初
結菩薩波羅提木叉。孝順父母師僧三寶。孝順至道
之法。孝名為戒。亦名制止。」

【上文言示成佛道。十處說法巳竟。復至菩提樹下
說戒。今言初坐等者。意顯成道不久。即宣此戒非
待他時。所謂先務之為急也。初結木叉。頓制五十
八事。不同聲聞隨犯隨結者。理論關機宜。事論凡
有三義。一者大士深信。頓聞不逆。二者大士不恒
侍左右。不得隨事隨白。三者舍那為妙海王子授
菩薩戒。即頓說此五十八條。古制應爾也。又聲聞
隨事隨結。皆悉集十句義。今頓制諸戒。亦應戒戒
具足十義。經雖不出。理必應然。略出名相。俾知利
益。一攝取於僧。謂制此重輕諸戒。攝受眾生。令歸
大乘僧寶數中。令取大乘僧寶果位。二令僧歡喜。
謂繇攝取力故。能令大地菩薩。歡喜暢悅。三令僧
安樂。謂繇禁戒力故。能令菩薩種族。利益增長。得
安樂住。四未信者令生信。謂繇禁戒力故。性遮清
淨。發起一切眾生正信之心。五巳信者令增長。謂
繇清淨律儀。能令久淹佛法者益其堅固。不退悔
故。六難調者令調順。謂有一類假名菩薩。及一類
雖發大心。煩惱習強者。今以重輕諸戒調之。懺悔
訶責。令不敢違法律故。七慚愧者得安樂。謂繇調
順諸難調者。則慚愧憎無擾亂故。八斷現在有漏。
謂制止三業十支。令不漏落業煩惱故。九斷未來
有漏。謂永斷漏種。不以染汙心受生死故。十正法
得久住。謂繇大乘僧寶種性不斷。建立弘通正法
輪故。孝順父母等者。戒相雖多。孝順攝盡。故總提
孝順二字。以為其宗。父母生我色身。依之修道。師
僧生我戒身。繇之成佛。三寶生我慧命。成就菩提
故一一須孝順也。爾雅釋善事父母為孝。大史叔
明以順釋孝。孝即是順。孝順父母。有三差別。一者
冬溫夏凊。昏定晨省。奉養無方。服勞靡間。二者立
身行道。不辱所生。三者善巧方便。喻親於道。孝順
師僧。亦應准此。師僧者。獨指授戒之師。其餘僧眾。
自屬三寶中攝。孝順三寶。亦有三義。一者供養承
事。不厭疲勞。二者如說修行。不汙法化。三者革弊
防非。弘通建立。若約法門解者。方便為父。智度為
母。不離深義以為和尚。自心覺悟名佛。自心理體
名法。理智一如名僧。如理作意觀察名孝。如理證
入無背名順也。繇斯事理二種孝順。決至無上大
菩提道。故云至道之法。孝即名之為戒。亦即名為
制止。以孝則自不作惡故也。

△二放光表瑞。】

「佛即口放無量光明。」

【瑞者。信也。欲說大事。故放勝光。廣召有緣。同來聽
也。口放者。一表此戒金口敷揚。二表受者從佛口
生。

△三大眾願聞。】

「是時百萬億大眾。諸菩薩。十八梵天。六欲天子。十六
大國王。合掌至心。聽佛誦一切諸佛大乘戒。」

【百萬億者。總敘有緣同集眾也。諸菩薩。別指三十
心十地位人。十八梵天。別指色界。一梵眾。二梵輔。
三大梵。此三總名初禪。四少光。五無量光。六光音。
此三名第二禪。七少淨。八無量淨。九徧淨。此三名
第三禪。十福生。十一福愛。十二廣果。此三屬第四
禪。凡夫所居。十三無想。亦屬四禪。外道所居。十四
無煩。十五無熱。十六善見。十七善現。十八色究竟
天。此五亦屬四禪。三果聖人所居。此十八天。雖凡
聖不同。皆離欲穢。得清淨定。故名梵天。六欲天子。
別指欲界。一四王天。二忉利天。三夜摩天。四兜率
天。五化樂天。六他化自在天。此六欲天。雖尚有男
女五欲。而果報自然。不假營求。故皆名天。十六大
國王者。西域諸國最多。舉其甚大。有十六國。一史
伽。二摩竭提。三迦尸。四拘薩羅。五䟦祗。六末羅。七
支提。八䟦沙。九尼樓。十槃闍羅。十一阿濕波。十二
婆蹉。十三蘇羅。十四乾陀羅。十五劍浮沙。十六阿
槃提。合掌者。身業肅恭。至心者。意業專精。聽者。口
業寂靜。攝耳諦聽也。

△二釋迦自說三。初舉自誦勸人。二明放光因緣。
三勸大眾習學。
今初。】

「佛告諸菩薩言。我今半月半月自誦諸佛法戒。汝等
一切心發菩薩。乃至十發趣十長養十金剛十地諸
菩薩亦誦。」

【半月半月者。望日為白月十五。晦日為黑月十五。
白表智德漸滿。黑表斷德漸盡。故於此日。誦此戒
法。名為布薩。正呼為褒灑陀。褒灑是長養義。陀是
淨義。言長養善法。淨除不善也。佛尚自誦。何況餘
人。佛既自誦。益知至佛乃廢之說。非盡理矣。

△二明放光因緣。】

「是故戒光從口出。有緣非無因故光。光非青黃赤白
黑。非色非心。非有非無。非因果法。是諸佛之本源。行
菩薩道之根本。是大眾諸佛子之根本。」

【初句直說放光之緣。此光即表無作戒體。此無作
戒全以性德為其本因。故非無因。既是全性所起。
即復全體是性。是故非青非黃。乃至非因果法。非
青黃等色。非分別。識心。不墮凡愚妄情妄境果也。
非有非無。不墮邪見斷常果也。非因果法。不墮權
小有修有證果也。不墮此等諸果。乃是法身妙果。
既是法身妙果。亦即成佛真因。故諸佛菩薩。大眾
佛子。皆以此為本源。

△三勸大眾習學。】

「是故大眾諸佛子。應受持。應讀誦。應善學。佛子諦聽。
若受佛戒者。國王。王子。百官宰相。比丘。比丘尼。十八
梵天。六欲天子。庶民。黃門。婬男。婬女。奴婢。八部鬼神。
金剛神。畜生。乃至變化人。但解法師語。盡受得戒。皆
名第一清淨者。」

【領納名受。堅執名持。口演其文為讀誦。躬行其事
為善學。黃門。此云不男。凡有五種。謂生。犍。變。妬。半。
八部二解。或云。一天。二龍。三夜叉。四乾闥婆。五阿
修羅。六迦樓羅。七緊那羅。八摩睺羅伽。或云。四天
王各領二部。東方持國天王領乾闥婆。及毗舍闍
南方增長天王領鳩槃荼。及薜茘多。西方廣目天
王領龍。及富樓那多。北方多聞天王領夜叉。及羅
剎。金剛神。亦名執金剛神。亦名金剛力士。持金剛
杵。隨侍諸佛者也。變化人。謂天龍等變作人形。解
法師語。揀去不解語者。不解。則不能發菩提心以
為勝因。故須揀之。不揀種類。以其同具佛性故也。
解則盡受得戒。揀不解者。雖受亦不得也。未受戒
前。容有淨穢差別不等。一受此戒。咸成最上法器。
故皆名第一清淨也。

△次列重輕戒法二初十重二。四十八輕。
初中
三。初總標。二別解。三總結。
今初。】

「佛告諸佛子言。有十重波羅提木叉。若受菩薩戒。不
誦此戒者。非菩薩。非佛種子。我亦如是誦。一切菩薩
巳學。一切菩薩當學。一切菩薩今學。巳略說菩薩波
羅提木叉相貌。應當學。敬心奉持。」

【十重名波羅提木叉者。犯之則永棄佛海。持之則
保取解脫也。既受須誦。誦則知持知犯。知輕知重。
知善護持。不誦則日就遺忘。現在失菩薩之位。將
來失成佛之種。甚明其不可不誦也。相貌者。戒雖
無形。繇持犯而表示。廣即十重四十八輕。略說即
是孝順。若不敬心奉持。便非孝順矣。

△二別解十。第一殺戒(至)第十謗三寶戒。

○第一殺戒(此等皆是後人科文。不宜雜入經文讀誦)。】

「佛言。若佛子。若自殺。教人殺。方便殺。讚歎殺。見作隨
喜。乃至呪殺。殺因。殺緣。殺法。殺業。乃至一切有命者。
不得故殺。是菩薩應起常住慈悲心。孝順心。方便救
護一切眾生。而反自恣心快意殺生者。是菩薩波羅
夷罪。」

【釋此重輕戒法。須用十門明義。一隨文釋義。二性
遮重輕。三七眾料簡。四大小同異。五善識開遮。六
異熟果報。七觀心理解。八懺悔行法。九修證差別。
十性惡法門。諸條悉具十門。可以意得。不復委標。
惟今初戒總出其意。

初隨文釋義。若佛子者。發菩提心。受菩薩戒。紹佛
家業。住佛律儀。不狂。不亂。不病壞心。不隔他陰。自
知我巳受菩薩戒也。若理即佛子。未秉此戒。無罪
可結。止得性罪。若相似分證究竟佛子。煩惑巳斷。
永不犯戒。但有清淨戒體常在。今所指者。即是名
字觀行二種佛子耳。自殺者。或用內色。謂手足等。
或用外色。謂刀杖木石等。或雙用內外色。謂手執
刀杖等。令前人命斷。名之為殺。教人殺者。或面教。
或遣使。或作書等。方便殺者。即殺前方便。束縛捉
繫等。或指示道路。令前人捕獲。亦名方便。讚歎殺
者。前人本無殺心。讚譽令起殺心。隨喜殺者。前人
先有殺心。獎勸令其成就。乃至呪殺者。作起屍呪。
及伏弩火坑等種種惡事。具如五戒相經廣明。殺
因者。心欲前人命斷。殺緣者。方便助成其事。殺法
者。刀劍坑弩毒藥呪術等。殺業者。前人命根不得
相續。乃至一切有命者。下及微細有情。如蜎飛蠕
動等。不得故殺者。揀非誤傷。常住者。了知心佛眾
生。三無差別。其性常住。慈悲心者。同體大哀。若保
赤子。惟思拔苦與樂。孝順心者。尊重佛性。視同父
母。不敢輕於一切。方便救護者。慈悲孝順之實事。
反者。明其不應。恣心者。因貪起殺。不知制止。快意
者。因瞋起殺。洩其怨恨。是菩薩者。繇本受戒。故有
此名。波羅夷罪者。此云棄罪。犯此戒者。永棄佛海
邊外。永失妙因妙果。亦云墮罪。犯此戒者。墮落三
塗。亦云他勝處法。受菩薩戒。本欲破壞煩惱。摧伏
魔軍。今犯此戒。反被煩惱所勝。又被魔軍所勝。亦
云是極惡法。亦云是斷頭法。亦云如斷多羅樹心。
如針鼻缺。如大石破二分等。夫律中明一人受比
丘戒。地神空神。展轉傳告。頃刻聲徧初禪。魔則震
恐。若一人破比丘戒。護身神出大歎息之聲。亦復
展轉傳告。徧於初禪。魔則歡喜。今菩薩戒羯磨文。
明一人受戒。則十方佛菩薩前。法爾相現。繇是諸
佛菩薩。憶念憐愍。倘一人破戒。寧不徧令法界聖
賢。咨嗟悲悼耶。持戒者審思之。

二性遮重輕。此戒具二業成罪。一性業。二遮業。性
業者。雖不受佛戒。世間法爾有罪。如輪王十善。亦
制殺生。國制殺人。會須償命。遮業者。佛制之所遮
止。犯者得破戒罪。此之殺業。不受戒人。但得性罪。
巳受戒者。兼得性遮二罪也。問。同一殺盜婬妄等
事。未受戒人。止得一罪。巳受戒人。反得二罪。則受
戒乃招罪之途。有損無益。答受佛戒即入佛位。皆
名第一清淨。功德豈可思議。惟其持者功德力大。
所以破者罪業倍深。功德力大。必宜秉受。罪業倍
深。必宜莫犯也。此戒備四緣成重。一是眾生。二眾
生想。三有殺心。四前人命斷。一是眾生者。略為三
品。上品謂諸佛聖人。父母師僧。佛不受害。但令惡
心出其身血。即犯逆罪。害羅漢。犯逆。害三果以下。
但犯重。菩薩取發趣以上。害者犯逆。害外凡位未
入畢定性者。但犯重。殺父。殺母。殺和尚。殺阿闍梨。
同犯逆罪。中品謂一切人天。害皆犯重。下品謂四
趣眾生。修羅鬼神畜生等。此有兩解。一云同重。大
士防殺嚴故。文云。一切有命者不得故殺。即其證
也。二云但輕垢。在重戒中兼制。以非道器故。文云
有命者。舉輕況重耳。今更推詳其致。比丘戒法。局
在人倫。故謂餘趣非器。殺天亦止結輕。今菩薩戒
法。全收五道。則鬼神畜生。咸堪載道。害心斷命。那
得結輕。然使故殺一蚊蚋等。便成重罪。便失菩薩
無上律儀。則害及人天者。又將以何罪判之。若以
義斟酌。畜生等解語受戒者。害則犯重。不解語者。
害則犯輕。又菩薩重戒。有二分別。一失戒。二不失
戒。害人天等。犯重失戒。害蚊蚋等。但犯重罪。不失
戒體。或數數故傷。都無慚愧。煩惱增上。不知厭捨。
亦可失戒也。二眾生想者。有當。有疑。有僻。共成六
句。謂實是眾生。實眾生想。實非眾生。非眾生想。二
句為當。實是眾生。心中疑為是眾生耶。非眾生耶。
實非眾生。心中疑為是眾生耶。非眾生耶。二句為
疑。實是眾生。心中決謂非眾生想。實非眾生。心中
決謂是眾生想。二句為僻。若眾生。眾生想。眾生疑。
殺者犯重。若眾生。非眾生想。如見蛇。誤以為繩。見
蟲誤以為土。雖斫之捻之。本無殺心。無犯戒罪。若
非眾生。作眾生想。及疑。如見繩誤以為蛇。見土誤
以為蟲。斫之捻之。雖無所害。具有殺心。犯輕垢罪。
若非眾生。非眾生想。此全無罪。又聖人聖人想。父
母父母想。師僧師僧想。人天人天想等。各有六句。
結判逆與非逆。若重若輕可以例知。三殺心者。謂
惱害前境。願其命斷。正是業主。繇此惡心。或自身
行殺。或教他遣使等。殺心復二。一通心。二隔心。通
心者。如漫作坑弩。漫為燒斫。隨有死者皆悉犯罪。
都無死者。犯方便罪。亦名不遂輕垢。隔心者。本為
此人作殺方便。誤傷彼人。於彼人都無殺心故不
結罪。仍於此人邊結方便罪。四前人命斷者。色心
連持。相續不斷。名為命根。今使不得相續。故成殺
業。此有兩時。一者於現生中。見彼命斷。二者作殺
方便巳。先自捨命。彼方命斷。現生見彼命斷。復有
二句。一者自身有戒。二者自身捨戒。若有戒時。前
人命斷。結重。若捨戒後。前人命斷。止於捨戒之前。
結方便罪。後命斷時。不復結罪。但有世間性罪也。
先自捨命彼方命斷。復有兩種。一者後生自憶宿
命。二者不憶。若自憶宿命者。彼人或任勢命斷。或
更加方便令斷。皆結重罪。若不憶宿命者。彼人任
勢命斷。結重。以菩薩死後。戒體不失故。或更加方
便令斷。當知不因前方便死。伹結輕垢。後加方便。
繇夙業牽。不自憶知。譬如比丘癡狂心亂。及病壞
心。故不犯也。又菩薩未登不退。或繇業報因緣。得
癡狂心亂等病。當知有五因緣。令狂病生。一親里
死盡故狂。二財物失盡故狂。三田業人民失盡故
狂。四或四大錯亂故狂。五或先世業報故狂。有五
因緣。令心散亂。一為非人所打。故心散亂。二或非
人令心散亂。三或非人食心精氣。故心散亂。四或
四大錯。故心散亂。五或先世業。故心散亂。有五因
緣。令心病壞。或風發故病壞心。或熱發故病壞心。
或冷發故病壞心。或三俱發故病壞心。或時節氣
發故病壞心。雖有如是狂亂等病。若自覺是受菩
薩戒者。殺心害命。仍犯重罪。若見火而捉。如金無
異。見屎而捉。如栴檀無異。如是狂亂。都不自憶有
菩薩戒。犯戒無罪。若菩薩未狂亂時。作殺方便。狂
亂之後。彼人命斷。犯重。若菩薩狂亂時。作殺方便。
得本心後。彼人命斷。無犯。若得本心後。更加方便
令命斷者。犯重。又菩薩本所受戒。極至佛身。捨身
他世。戒體不失若憶知宿命作殺生者。犯重。若不
憶宿命。雖作殺生。不名犯戒。與狂亂心壞同科。

三七眾料簡。七眾者。一比丘眾。二比丘尼眾。三式
叉摩那眾。四沙彌眾。五沙彌尼眾。六優婆塞。七優
婆夷。前五是出家弟子。發二是在家弟子。此戒七
眾同制。犯者皆得重罪。

四大小同異。大者。大乘七眾。小者。聲聞七眾也。此
戒與聲聞不全同。同者。同不得殺。異者。大士見機
得殺。如下所明。又大士害二師成逆。聲聞伹結重
罪。大士殺天犯重。聲聞非重。大士殺四趣。如上料
簡。聲聞殺鬼神與殺天同。殺傍生又略輕。大士捨
身不失戒。結罪如上說。聲聞捨身。戒亦隨盡。不復
結罪也。

五善識開遮。唐譯菩薩戒本云。若諸菩薩。安住菩
薩淨戒律儀。善權方便。為利他故。於諸性罪。少分
現行。繇是因緣。於菩薩戒無所違犯。生多功德。謂
如是菩薩。見劫盜賊為貪財故。欲殺多生。或復欲
害大德聲聞。獨覺菩薩。或復欲造多無間業。見是
事巳。發心思惟。我若斷彼惡眾生命。墮那落迦。如
其不斷。無間業成。當受大苦。我寧殺彼墮那落迦。
終不令其受無間苦。如是菩薩。意樂思惟。於彼眾
生。為當來故。深生慚愧。以憐愍心而斷彼命。繇是
因緣。於菩薩戒無所違犯。生多功德。解曰。此則大
悲增上。純以代苦之心而行殺業也。深生慚愧。明
其不自以為功能。以憐愍心。明其實無一念瞋忿。
故雖甘受犯戒之罪。而究竟無違犯耳。倘私忿未
忘。或貪圖功德。駕言於大士弘規。豈能免性遮二
業哉。

六異熟果報。異熟者。異時而熟。異性而熟。異處而
熟。異時者。今生造業。或現生受報。或來生受報。或
無量生後受報。異性者。造業通於三性。謂善。不善。
無記。受報惟屬無記之性。異處者。人中造業。六道
酬償也。此殺生罪。果報如何。華嚴二地品云。殺生
之罪。能令眾生墮於地獄畜生餓鬼。若生人中。得
二種果報。一者短命。二者多病。解曰。三塗是正報。
人中是餘報也。上殺墮地獄。中殺墮畜生。下殺墮
餓鬼。或約前文三品眾生分上中下。或約殺心猛
弱分上中下。或雖造上罪。殷勤悔過。轉成中下。雖
造下罪。護過飾非。不知慚愧。轉成中上。三義互成。
事非一致。故業性差別。惟佛窮盡耳。持不殺戒。復
得何報。十善業道經云。若離殺生。即得成就十離
惱法。一於諸眾生普施無畏。二常於眾生起大慈
心。三永斷一切瞋恚習氣。四身常無病。五壽命長
遠。六恒為非人之所守護。七常無惡夢。寢覺快樂。
八滅除怨結。眾怨自解。九無惡道怖。十命終生天。
若能迴向阿耨多羅三藐三菩提者。後成佛時。得
佛隨心自在壽命。解曰。十離惱法是花報。自在壽
命是果報也。又大乘理趣六波羅蜜經淨戒品云。
此十善業。一一皆感四種果報。一現在安樂。二煩
惱怨賊。勢力羸弱。三於當來世。常得尊貴。無所乏
少。四精勤修習。當得無上正等菩提。離殺四者。一
菩薩於諸眾生。不起害心。能施無畏。亦不恐怖。以
無怖故。一切眾生親近供養。尊重讚歎。菩薩於彼。
生憐愍心。繇慈心故。過去所有一切怨恨。自然心
息。二瞋恚害心。悉皆羸劣。以慈甘露用塗其心。而
能蠲除瞋等熱惱。睡眠安隱。恒無惡夢。以慈心故。
藥叉諸鬼食血肉者。捨離害心。及諸惡獸。常相守
護。三者於未來世。獲三果報。一壽命長遠。常無中
夭。二所生之處。常無病苦。三大富饒財。恒得自在。
四者以不殺故。得佛法分。於五趣中所生之處。於
世自在。隨意能住。乃至坐於菩提樹下。諸魔鬼神。
不能為障。成等正覺。無量聖眾之所圍遶。解曰。此
四果報。二屬現在。二屬當來。約之即是轉三障義。
除惡生善。即是先轉業障。因業障轉。能令報障亦
轉。兼能進轉煩惱。葢業繇或造。報繇業感。不了業
因。復從報法起惑。繇業現行。亦熏煩惱種子。故三
法展轉不離。如惡叉聚。今先斷其業。不復熏於惑
種。又既令後報不起。亦令先報漸薄。此中初種即
轉現報。第二是轉煩惱。第三是轉生報。第四是轉
後報也。夫以殺業苦報。其劇如彼。不殺善報。其大
如此。金口誠言。纖毫無謬。奈之何不信受奉行哉。

七觀心理解。有事殺。有理殺。事殺如上所明。理殺
者。凡夫外道。執常執斷。破害真諦。藏教析色觀空。
破害俗諦。通教雖達無生。終歸灰斷。不知常住真
心。是殺中諦。別教仰信中道。謂是逈出二邊。修中
觀時。復殺二諦。惟圓人了達一心三觀。全體法界。
不動法界。始從名字。終於究竟。皆不犯理殺也。

八懺悔行法。犯此事理二殺。既各有輕重。則欲令
罪滅。須知三種懺法不同。先明事理二殺輕重差
別。事殺有三差別。一逆。二重。三輕。重復分二。一失
戒。二不失戒。一失戒者。又分為二。一須見好相。如
此經云。若有犯十戒者。應教懺悔。要見好相。便得
滅罪。若無好相。雖懺無益也。二堪任更受。如羯磨
文云。若諸菩薩毀棄淨戒。於現法中。堪任更受。又
云。若上品纏違犯他勝處法。失律儀戒。應當更受。
不云須見好相也。今會通其意。此經雖一往偏指
十重。而理須獨歸前四。以善生經中無後四戒。地
持經中無第五第六戒故。羯磨文雖似獨指後四。
而前六等流。亦可例通。以殺盜等必有上中下別。
非可一槩論故。故失戒重罪。須通途作此二類也。
二不失戒者。如羯磨文云。非諸菩薩暫一現行他
勝處法。便捨菩薩淨戒律儀也。輕戒復二。一染汙
起。或稱重垢。二非染汙起。或稱輕垢。今經總名輕
垢。直對十重言之。實則輕戒之中。復有重輕差別。
兼有方便等流之不同。故今合而明之。共有六聚。
一逆。二失戒重。不任更受。欲受須見好相。三失戒
重。堪任更受。四不失戒重。五染汙犯。及方便重垢。
六非染汙犯。及方便輕垢也。此戒於六聚中。殺上
品是逆。殺中品是失戒重。須見好相。殺下品是失
戒重。堪任更受。或是不失戒重。又方便罪者。三品
殺因殺緣皆輕垢。或上品緣。即屬重垢。三品殺法
皆重垢。或上品殺法。應同不失戒重也。理殺有四
差別。一殺真諦。二殺俗諦。三殺中諦。四雙殺二諦
也。次明三種懺法。一作法懺。二取相懺。三無生懺。
此三種懺。前不兼後。後必具前。作法懺又有三種。
一向一人悔過。二向三人悔過。三向眾僧悔過。非
染汙犯。及方便輕垢。但向一人悔過。罪便得滅。染
汙犯。及方便重垢。須向三人悔過。或無三人。止向
二人一人。亦可得滅。不失戒重。須向眾僧悔過。或
無眾僧。向三二人亦得。設總無清淨大小乘眾。堪
向悔過。但殷重自誓。終不復犯。罪亦得滅。若有人
可向悔過。不得自誓滅也。失戒重罪堪任更受者。
須向眾僧悔過重受。失戒重罪不堪更受者。即須
用取相懺法。取相懺者。所謂日夜六時誦重輕戒。
苦到禮三世千佛。二七三七。乃至一年。以見好相
為期。此須十科行道。備極精誠。仍復內資理觀。外
假壇儀。凡法華方等大悲占察等一切行法。皆屬
取相懺攝。能滅根本重罪。令淨戒復生。亦能滅七
逆罪。使重報輕受。但不云使得戒耳。無生懺者。正
滅理殺之罪。亦除七逆重愆。此復四種。一析觀無
生。謂觀此身六分所成。所謂地水火風空識。微細
推求。實無有我。及以我所。二體觀無生。謂觀此身
如幻如化。如鏡中像夢中物等。當體不實。彼六分
法尚自不有。云何復有我及我所。三次第無生。謂
雖知中道佛性。含靈本具。繇迷強故。不能頓觀。先
觀一切假名諸法。從因緣生。無有實性。從假入空。
得見真諦。既見真空。不住於空。從空出假。徧觀俗
諦。二諦既明。遮炤和融。方歸中道。四一心無生。謂
了知中道佛性。徧一切法。如心佛亦爾。如佛眾生
然。心佛及眾生。是三無差別。此心即空假中。三諦
既是天然性德。三觀亦非造作修為。一心之中。法
爾具足。如此觀智。全即諦理。深達罪福相。徧炤於
十方。是名實相懺悔。以迷則全實相而為罪相。悟
則全罪相而即實相故。是中析觀無生。能除凡外
殺真諦罪。亦除七逆。令得無根信。墮獄即出。不復
受一劫苦。如阿含經中阿闍世王是也。但不能令
現身證初果耳。體觀無生。能除藏教殺俗諦罪。亦
除七逆。例同阿含。次第無生。能除通教殺中諦罪。
亦除七逆。如阿闍世王轉重受輕。身生惡瘡。炤以
月愛三昧光明。令免痛苦。得無根信。但不云得菩
薩戒耳。一心無生能除別教雙殺二諦之罪。亦除
七逆。如阿闍世王悟無生忍。發迹顯本。即是不可
思議大菩薩也。

九修證差別。別圓觀行位人。善伏煩惱。能防故殺。
相似初心。先斷見惑與藏通初果齊。得道共力。能
斷故誤二殺。如釋種寧死不戰。是斷故殺。初果耕
地。蟲離四寸。是斷誤殺也。華嚴二地。云性不殺生
者。此約教道。二地戒波羅蜜增上。或約理殺。二地
即是界外須陀洹果故也。藏教外內二凡。能防殺
真諦罪。初果以上。永斷殺真之罪。通教乾慧性地。
能防殺俗諦罪。八人以去。亦復永斷。別教初心仰
信中道。能防殺中諦罪。十住十行。猶未永伏。十向
永伏。初地永斷。兼斷雙殺二諦之罪。以證道同圓
故。圓教初心了知法界。不壞一法。能防雙殺二諦
之罪。故名第一清淨。亦復論於名字清淨。觀行清
淨。乃至究竟清淨。

十性惡法門。善惡之法。皆是性具。達其性。則能用
善用惡。而不被善惡所用。不達其性。則被善惡所
用。不知稱性功能。以被善惡所用。故全性德而成
逆順二修。感於苦樂二報。以能巧用善惡。故即二
修咸合平等一性。成於折攝二門。今明性惡。復約
二義。一用事殺。如古昔聖王。殺仙豫婆羅門等五
百人。乃是與其無量壽命。此亦可稱為善識開遮。
又如無厭足王。幻作惡人而行治罰。沙彌吞食外
道。度令出家證果等。皆巧用事殺也。二用理殺。所
謂弑無明父。害貪愛母。護生須是殺。殺盡始安居
也。前明不殺。必至佛果方得究竟清淨。此文明殺。
亦至佛果方得究竟殺盡耳。

○第二盜戒。】

「若佛子。自盜。教人盜。方便盜。呪盜。盜因。盜緣。盜法。盜
業。乃至鬼神有主劫賊物。一切財物。一針一草。不得
故盜。而菩薩應生佛性孝順心。慈悲心。常助一切人
生福生樂。而反更盜人財物者。是菩薩波羅夷罪。」

【不與而取他物。名之為盜。自盜有八種。或灼然劫
取。或潛行竊取。或詐術騙取。或勢力強取。或詞訟
取。或牴謾取。或受寄托而不還。或應輸稅而不納。
是名八種。教人盜者。教人為我劫取。乃至為我偷
稅也。若但教人作八種盜。利不入巳。不結重罪。是
此戒兼制耳。方便盜者。彼物自來。方便藏舉。如攘
羊之類。呪盜者。以種種呪術取他物。或遣役鬼神
等。盜因者。興心故取他物。或以諂心。或以曲心。或
瞋恚心。或恐怖心。是名盜因。盜緣者。穿窬窺闞等
緣。盜法者。發鑰揀取等事。盜業者。舉他物離本處。
乃至等者。舉輕況重。佛性者。一切眾生。皆有當果
之性。性是不改為義。即前戒中常住之意。盜人財
物者。意顯從人邊結重也。

此戒亦具性遮二業。以侵他依報。奪他外命。令他
憂苦。王法亦治罪故。五緣成重。一是有主物。二有
主想。三盜心取。四直五錢。五舉離本處。主有三品。
若佛物。法物。現前僧物。四方僧物。父母師長物。名
上品。若人天物。名中品。若鬼神畜生物。名下品。盜
上品。及中品中人物則重。盜中品中天物。及下品
物。結輕。或雖重。不失戒。二有主想。亦具當疑僻六
句。有主。有主想。有主疑。二句結重。無主。有主想。有
主疑。二句結輕。有主。無主想。無主。無主想。二句無
犯。又人物。人物想。人物疑。二句重。人物。非人物想。
及非人物。非人想。人物疑。非人物。人物想。四句輕。
三盜心者。非與想。非巳物想。非糞掃想。非暫用想。
非親厚想。正是業主。四直五錢者。西國一大錢。直
十六小銅錢。若取五錢。若取直五錢物。結重。四錢
以下。結輕。或雖重。不失戒。若二番三番。共取五錢
物。有意相續者。數滿結重。無相續意者。逐次結輕。
若所取物。此處不直五錢。取處直五錢者。結重。若
此處直過五錢。取處不直五錢。結輕。五舉離本處
者。他物置在此處。移動令出本界。或自移。或教他
移。或方便移。或呪移。從此時結成盜罪。詳如五戒
相經中說。若抵債不還。前人決作失想時結罪。若
受寄不還。亦於前人決作失想時結罪。若偷稅巳
過關津。不復受詰時結罪。若教人盜。前人受教。取
離本處時結罪。若教人取某處某物。彼人於異處
取。或取異物。彼人結重。教者結方便罪。若教者是
盜心。受教者無盜心。謂是取彼所應取物。取離處
時。教者犯重。受教者無犯。若教者非盜心。受教者
謂是盜心。取離處時。受教者犯重。教者無犯。若教
令盜五錢物。受教者取得四錢以下。二俱結輕。若
教盜四錢以下。受教者取得五錢以上。受教者結
重。教者結輕。若本意不論多少。隨取離處時。二人
同其輕重。若二人共盜取物。離本處。直五錢。雖分
時各得減五錢。然各犯重。若但教人盜。本無心欲
取其分。離處時。不結重。後受其分。知是所盜物者
結罪。不知者無罪。此生有戒無戒。後生憶不憶等。
具如殺戒中辨。不犯者。與想。巳物想。糞掃想。暫用
想。親厚想。若癡狂。若心亂。若病壞心。若轉生不自
憶知。

七眾同犯。

大小乘不全共。同者。同不得盜。異者。大士見機得
盜。如下所明。舊云。聲聞於佛滅後盜佛物。輕。菩薩
恒重。今據僧祗律中。寺主用塔物供僧。直五錢。即
結重。況自用耶。又畢陵伽婆蹉。於賊舟上取檀越
二子還其父母。以無盜心。不名犯戒。亦是見機得
作之意。未必一向與大乘異也。

開遮者。菩薩戒本云。又如菩薩見有增上增上宰
官上品暴惡。於諸有情。無有慈愍。專行逼惱。菩薩
見巳。起憐愍心。發生利益安樂意樂。隨力所能。若
廢若黜增上等位。由是因緣。於菩薩戒無所違犯。
生多功德。又如菩薩見劫盜賊奪他財物。若僧伽
物窣堵波物。取多物巳。執為巳有。縱情受用。菩薩
見巳。起憐愍心。發生利益安樂意樂。隨力所能。逼
而奪取。勿令受用如是財物。當受長夜無義無利。
由此因緣。所奪財寶。若僧伽物。還復僧伽。窣堵波
物。還窣堵波。若有情物。還復有情。又見眾生。或園
林主。取僧伽物。窣堵波物。言自巳有。恣情受用。菩
薩見巳。思擇彼惡。起憐愍心。勿令因此邪受用業。
當受長夜無義無利。隨力所能。廢其所主。菩薩如
是雖不與取。而無違犯。生多功德。解曰。前條是奪
他名位。後條是奪他財寶。以憐愍心。能生功德。然
僧伽物。還復僧伽。乃至有情之物還諸有情故無
犯也。倘分毫沾染。是名賊復劫賊矣。

果報者。華嚴二地品云。偷盜之罪。亦令眾生墮三
惡道。若生人中。得二種果報。一者貧窮。二者共財
不得自在。解曰。盜亦三種三品。牽墮三塗。例如殺
戒所明。共財者。世間財物。五家所共。謂王。賊。水。火。
不肖子孫。惟功德法財。乃不共他有也。十善業道
經云。若離偷盜。即得十種可保信法。一資財盈積。
王賊水火。及非愛子。不能散滅。二多人愛念。三人
不欺負。四十方讚歎。五不憂損害。六善名流布。七
處眾無畏。八財命色力安樂辯才。具足無缺。九常
懷施意。十命終生天。若能迴向菩提。後成佛時。得
證清淨大菩提智。淨戒品云。離不與取。亦四果報。
一者於現生中。得離貪嫉。身心安樂。二者以離貪
嫉。一切眾生之所信向。委寄任用。無復疑惑。與諸
有情而作伏藏。三者於未來世。得大富饒豪貴自
在。所有珍財。王賊水火。無能侵奪。四者能與殑伽
沙等一切諸佛主功德藏。所謂十八不共法等清
淨法財。二乘之人。耳尚不聞。何況得見。

觀解者。有事盜。有理盜。理盜者。未達性具法門。心
外取法。取非其有。故名為盜。凡夫盜有。外道盜空。
二乘盜真。菩薩盜俗。別教盜取中道。惟圓人了達
性徧性具。不於心外別取一法。不犯理盜。

懺悔者。若盜三寶父母師長物。失戒。先須償還。方
行取相懺法。盜人道物。失戒。償與不償。隨時斟酌。
懺須取相。盜天及鬼神畜生物。須向眾僧悔過。或
向三人悔過。又三品盜因盜緣。向一人悔。上中二
品盜法。向三人悔。或向眾僧。下品盜法。向一人悔。
或向三人。盜有盜空。懺以析觀無生。盜真盜俗盜
中。皆悉懺以一心無生。又一心三觀妙無生懺。通
滅一切事盜理盜也。

修證者。別圓觀行位人。能防故盜。相似初心。位齊
初果。永斷故盜。華嚴二地中義。如殺戒辨。藏教內
凡外凡。伏於空有二盜。初果永斷盜空。四果永斷
盜有。圓教觀行。圓伏盜真盜俗盜中之罪。初住分
斷。妙覺究竟斷盡。別教登地。證道同圓。亦能分斷
理盜。

性惡者。事盜如開遮所明。理盜則菩提無與者。然
我取菩提。三世諸佛。乃稱究竟大盜耳。】

佛說梵網經菩薩心地品合註卷第三

佛說梵網經菩薩心地品合註卷第四
姚秦　三藏法師　鳩摩羅什　譯
明　菩薩沙彌古吳　智旭　註
菩薩比丘溫陵　道昉　訂

【○第三婬戒。】

「若佛子。自婬。教人婬。乃至一切女人。不得故婬。婬因
婬緣。婬法。婬業。乃至畜生女。諸天鬼神女。及非道行
婬。而菩薩應生孝順心。救度一切眾生。淨法與人。而
反更起一切人婬。不擇畜生。乃至母女姊妹六親行
婬。無慈悲心者。是菩薩波羅夷罪。」

【婬者。汙穢交遘。鄙陋堪耻。名非梵行。亦名為不淨
行。正是生死根本。自婬者。自作汙行。教人者。勸他
作汙染行。如媒嫁等事。自無迷染。但結輕垢。是此
戒兼制。不同殺盜。一概結重。或有一種別異煩惱。
教人於自身行婬。此則結重。婬因者。染汙之心。婬
緣者。瞻視隨逐等事。婬法者。摩觸稱歎等事。婬業
者。二根交接。入如胡麻許即成婬罪。不論精之出
與未出。乃至畜生女等。舉劣結過。非道者。如善生
經云。若於非時。非處。非女。處女。他婦。若屬自身。是
名邪婬。釋曰。此六皆不順世間道理。故名非道也。
非時者。或在日中。或月六齋日。年三齋月。或八王
日。或自妻娠姙產後等。非處者。除小便道。或於大
便道。及口中。非女者。或是男子。或黃門二根。處女
者。未曾嫁人。又非巳所攝受。他婦者。屬他所攝。自
身者。令他人於自身或大便道。或口中作不淨行。
淨法與人者。應教人精持梵行。永離生死苦本也。

此戒舊云非性惟遮。以男女居室。世法所不禁故。
今言正婬可爾。若邪婬事。國制強奸者斬。和奸者。
笞。婬男者杖。安得無罪。又前朝古制。和奸者男女
皆坐宮刑。罪亦不輕。況出家人既不娶婦。觸境皆
邪。故知亦具性遮二業。若在家菩薩受八關齋。一
日一夜斷於正婬。可云惟遮業耳。三緣成重。一是
道。二婬心。三事遂。一是道者。小便道。大便道。口道。
若於人女天女修羅女鬼神女畜生女三道中行
婬欲。皆波羅夷。若於人男天男修羅男鬼神男畜
生男大便道。及口中二道行婬。皆波羅夷。若於人
黃門。乃至畜生黃門二道中婬。皆波羅夷。若於人
二根。乃至畜生二根二道中婬。皆波羅夷。乃至一
切巳死者。但令三道未壞。於中行婬。皆波羅夷。若
令一切男子。於自身二道行婬。皆波羅夷。二婬心
者。心生喜樂。如饑得食。如渴得飲。非如熱鐵刺身。
三事遂者。於三道中。男根得入如胡麻許。據此時
結重罪。失戒體。未入而中止。結方便罪。不犯者。為
怨家所執。如熱鐵刺身。惟苦無樂。或熱睡不知。或
狂亂壞心。或轉生不自憶。

七眾者。出家五眾全斷婬欲。在家二眾。惟制邪婬。
就巳妻妾。復制非時非處。又月六齋日。年三齋月
等。若受八關戒時。無復邪正。一切俱制。犯者皆結
重罪。

大小乘略不同。小乘夢中失精不犯。或云伹自責
心。大乘若夢行婬。寤應生悔。訶責煩惱。倍於聲聞
也。

開遮者。菩薩戒本云。又如菩薩。處在居家。見有女
色。現無係屬。習婬欲法。繼心菩薩。求非梵行。菩薩
見巳。作意思惟。勿令心恚。多生非福。若隨其欲。便
得自在方便安處。令種善根。亦當令其捨不善業。
住慈愍心。行非梵行。雖習如是穢染之法。而無所
犯。生多功德。出家菩薩。為護聲聞聖所教誡令不
壞滅一切不應行非梵行。解曰。處在居家。則斷非
出家人事。現無係屬。則斷非他所守護。繼心來求。
則斷非自起染心。方便安處。則斷是以禮攝受。故
無犯而有功也。出家菩薩護聖教誡。豈容稍藉口
哉。

果報者。華嚴二地品云。邪婬之罪。亦令眾生墮三
惡道。若生人中。得二種果報。一者妻不貞良。二者
得不隨意眷屬。解曰。邪婬亦三品分別。母女姊妹
六親行婬。名上品。餘一切邪婬名中品。巳妻非時
非處等為下品。又約心猛弱論三品。又約悔不悔
論三品。致感三塗也。十善業道經云。若離邪行。即
得四種智所讚法。一諸根調順。二永離喧掉。三世
所稱歎。四妻莫能侵。若能迴向菩提。後成佛時。得
佛丈夫隱密藏相。淨戒品云。離欲邪行。亦四種報。
一者於現生中。一切人天之所稱讚。亦無疑阻。人
所敬重。遠離惡名。二者六根調順。令染欲火。勢力
微劣。三者未來生處。父母宗親。妻子眷屬。孝友貞
順。純一無雜。離於女人所有過失。令諸眾生。無復
染愛。四者為離邪婬。而得馬王陰藏之相。乃至成
就無上菩提。

觀解者。婬名耽染。有事婬。有理婬。色界凡外。耽著
味禪。無色凡外。耽著空定。二乘耽著涅槃寂滅。菩
薩耽著遊戲神通。別教棄於二邊。耽著中道。惟圓
人了達一心三觀。性修不二。理智一如。亡能所。絕
對待。不犯理婬。

懺悔者。婬因向一人悔。或自責心。婬緣向三人悔。
或向一人。婬法向眾僧悔。或向三人。婬業失戒。須
取相懺。又弄陰失精。觸女身。向女人作麤惡語。或
讚身索供。或為媒嫁事。比丘自依僧法出罪。餘眾
向眾僧悔過。若弄未出精而中止。若觸黃門二根
男子身。若向黃門二根男子作麤惡語。讚身索供。
若媒嫁事未成等。向三人悔。或向一人。若耽著色
無色定。用析觀無生懺治之。亦可用後三無生懺。
若耽著涅槃。用體觀無生治之。亦可用後二無生
懺。若耽著遊戲神通。用次第無生懺之中觀治之。
亦可用一心無生妙懺。若耽著中諦。惟用一心無
生妙懺治之。

修證者。初果永斷邪婬。三果永斷正婬。乃至夢中
不復失精。別教初住同初果。五住同三果。圓教初
信同初果。五信同三果。理婬者。藏四果。通巳辦。別
七住。圓七信。永斷色無色愛。通教菩薩分三根。上
根三地四地出假。中根五地六地出假。下根七地
八地出假。永斷涅槃法愛。別教十向習中觀。永斷
神通法愛。圓教五品。善知法界。伏中道愛。初住分
斷。妙覺究竟斷盡。

性惡者。用事婬。如釋迦以化人度婬女。菩薩以分
身應魔女。令發菩提心。婆須密多以婬女身。令人
證解脫門等。用理婬。則法喜為妻。佛得第一無上
法喜之樂。名為究竟受五欲人。

○第四妄語戒。】

「若佛子。自妄語。教人妄語。方便妄語。妄語因。妄語緣。
妄語法。妄語業。乃至不見言見。見言不見。身心妄語。
而菩薩常生正語正見。亦生一切眾生正語正見。而
反更起一切眾生邪語邪見邪業者。是菩薩波羅夷
罪。」

【虗而不實。欺凡罔聖。迴惑人心。名為妄語。此有四
別。一妄言。謂見言不見。不見言見。聞覺知等亦爾。
共稱八種妄語。眼根名見。耳根名聞。鼻舌身三名
覺。亦名為觸。鼻亦可名為聞。意根名知。又實有言
無實無言有。乃至法說非法。非法說法等。但令違
心而語。皆名妄言。二綺語。謂一切華靡浮辭。無義
無利。及一切世間王論賊論飲食論等。三兩舌。謂
向此說彼。向彼說此。互相離間。令成乖諍。四惡口。
謂麤重罵詈。忿怒呪咀。令他不堪。此戒正制大妄
語罪。餘一切妄言綺語。是此戒兼制。若兩舌惡口。
重者自屬說過毀他二戒。輕者自屬十三十九戒
制也。大妄語者。自言我得十地。辟支。四果。四向。四
禪。四空。成不淨觀。成安般念。六通。八解。天來。龍來。
修羅鬼神。悉來問答。或言巳斷結使。或言永離三
塗。如是等虗而不實。圖致名利。名大妄語。教人妄
語者。教人為我傳揚美德。以致名利。同重。若教人
自言是聖。名利自屬彼人。但結輕垢。此戒兼制。方
便妄語者。作種種顯異方便。或借鬼神仙乩。或用
呪術。令人得夢境等。妄語因者。起心欲誑他人。以
取名利。妄語緣者。行來動止。語默威儀。種種方便。
以顯聖德。妄語法者。即十地四果等法。妄語業者。
了了出口。前人領解。乃至等者。舉輕況重。兼制小
妄言也。身心妄語者。身業表相。亦名妄語。如問其
得果。點首示相。問清淨不。默然不答等。繇欺誑心。
表示身相。令前人領解。口雖不言。亦名妄語也。正
語者。如實而語。正見者。為生死。為菩提。為眾生。不
為名利。邪語邪見。反此可知。邪業者。依於邪語邪
見。必成邪命惡業也。

此亦性遮二業。五緣成重。一是眾生。二眾生想。三
欺誑心。四說重具。五前人領解。一眾生者。上中下
三品如前說。上品境中。向父母師僧妄語。犯重。向
諸聖人妄語。此人不惑。又能以神力遮餘人令不
聞。但結方便罪。若聖人中未證他心智者。向說仍
重。向中品境天人等同重。正是迴惑之境。或諸天
有他心通。不受其惑。亦止結方便罪。向下品境。或
云同重。義疏結輕。今言下境既有解語受戒之機。
向說亦應犯重。以鼓惑鬼畜。尤堪作名利媒故。或
可失戒。猶許重受。或可結不失戒重耳。二眾生想。
亦當疑僻六句。二重。二輕。二無犯。如前可例。又聖
人。聖人想。聖人疑。為說妄語。結輕。聖人。非聖人想。
為說妄語。稍重。非聖人。非聖想。非聖疑。為說妄語。
結重。非聖人。聖人想。為說妄語。稍輕。又人。人想。人
疑。為說妄語。結重。人。非人想。稍輕。非人。人想。人疑。
稍重。非人。非人想。更輕。上文眾生想六句。約無情
為非眾生。與有情相對。故有二句無犯。此指鬼畜
為非人相對。故但論重輕。無不犯者。三欺誑心。謂
希圖名利。非增上慢。亦非戲笑假說。正是業主。此
仍分通心。隔心。若通欲一切人聞。隨有聞者結重。
若本惟欲此人聞。此人不聞而彼人聞。於彼無欺
誑心。總不結罪。還於此人結方便罪。若增上慢。亦
犯輕垢。戒本經云。菩薩見味禪以為功德。是染汙
犯也。四說重具。謂十地辟支等。雖四禪四空。凡外
亦能修證。而是世間勝法。故亦同重。不淨安般二
觀。乃佛法二甘露門。今言成就。即是有證有得。天
龍等來。正是彰其聖德。斷結使。離三塗。皆屬果證
中事。故皆犯重。若欲說初果。誤說二果。欲說二果。
誤說初果等。既不遂妄語本懷。止結方便罪。若言
成就總別相念。煖頂等法。乾慧性地。別十信。圓五
品。既是凡夫法。似不結重。或雖重亦不失戒。若言
旋風土鬼。來至我所。若言持戒清淨。善通三藏。能
習禪思等。虗而不實。皆犯輕垢。五前人領解。或自
說。或教人說。或作書說。伹令彼人領知信服。據此
時結重。若對面不解。且結方便。後追思前言忽解
時。結重。若人問汝得果得道否。若點首自肯者。結
重。默然不言非者。結輕。其餘小妄言等。隨一一語。
結一一輕垢。隨多人領解。結多多輕垢。若增上煩
惱。數數違犯。無慚愧心。失菩薩戒。失戒後更說。止
得性罪。若深生慚愧。永斷相續。亦許更受。未必須
見相也。不犯者。狂。亂。病壞心。後生不自憶。及戲笑
說。誤說。獨說。或向人說十地四果等法。不言自證。
又綺語亦此戒兼制。戒本經中。別有綺語戒云。若
菩薩掉動。心不樂靜。高聲嬉戲。令他喜樂。是犯染
汙起。若忘誤。犯非染汙起。不犯者。為斷彼故。起欲
方便。攝受對治。性利煩惱更數數起。又不犯者。他
起慊恨。欲令止故。若他愁憂。欲令息故。若他性好
戲。為攝彼故。欲斷彼故。為將護故。若他疑菩薩慊
恨違背。和顏戲笑。現心淨故。又有世論戒云。若菩
薩以染汙心。論說世事經時者。是犯染汙起。若忘
誤經時。犯非染汙起。不犯者。見他聚話。護彼意故。
須臾暫聽。若暫答他問未曾聞事。

七眾同犯　大小乘俱制。

開遮者。戒本云。又如菩薩為多有情解脫命難。囹
圄縛難。刖手足難。劓鼻刵耳剜眼等難。雖諸菩薩
為自命難。亦不妄語。然為救脫彼有情故。知而思
擇。故作妄語。自無染心。唯為饒益諸有情故。於菩
薩戒無所違犯。生多功德。又如菩薩見諸有情。信
樂倡妓吟咏歌諷。或有信樂王。賊。飲食。淫蕩。街衢。
無義之論。菩薩於中。皆悉善巧。於彼有情。起憐愍
心。發生利益安樂意樂。現前為作倡妓吟咏歌諷。
王。賊。飲食。淫衢等論。令彼有情。觀喜引攝。自在隨
屬。方便獎導出不善處。安立善處。菩薩如是現行
綺語。無所違犯。生多功德。又大般涅槃經云。一切
眾生。雖有佛性。要因持戒。然後乃見。因見佛性。得
成阿耨多羅三藐三菩提。若有說言。佛說一切眾
生。悉有佛性。煩惱覆故。不知不見。是故應當勤修
方便。斷壞煩惱。作是說者。當知不犯四重。若有說
言。我巳成就阿耨多羅三藐三菩提。何以故。以有
佛性故。有佛性者。必定當成阿耨多羅三藐三菩
提。以是因緣。我今巳得成就菩提。當知是人。犯波
羅夷。何以故。雖有佛性。以未修習諸善方便。是故
未見。以未見故。不能得成阿耨多羅三藐三菩提。

果報者。二地品云。妄語之罪。亦令眾生墮三惡道。
若生人中。得二種果報。一者多被誹謗。二者為他
所誑。綺語之罪。亦令眾生墮三惡道。若生人中。得
二種果報。一者言無人受。二者語不明了。解曰。大
妄語亦分三品。對父母師僧人天為上品。對鬼畜
等為中品。對佛菩薩聖人為下品。以不受惑故也。
又欺誑心強弱分三品。又悔不悔分三品。以此牽
墮三塗。小妄語。及綺語。則對上境為上品。罪在欺
侮故。對中境為中品。對下境為下品。又亦約心約
悔論三品。牽三塗也。十善業道經云。若離妄語。即
得八種天所讚法。一口常清淨。優鉢羅香。二為諸
世間之所信伏。三發言誠證。人天敬重。四常以愛
語。安慰眾生。五得勝意樂。三業清淨。六言無誤失。
心常歡喜。七發言尊重。人天奉行。八智慧殊勝。無
能制伏。若能迴向菩提。後成佛時。即得如來真實
語。若離綺語。即得成就三種決定。一定為智人所
愛。二定能以智如實答問。三定於人天威德最勝。
無有虗妄。若能迴向菩提。後成佛時。得如來諸所
授記皆不唐捐。淨戒品云。離虗誑語。亦四種報。一
者現行實語。諸天憐念。常共守護。二者既無虗誑。
眾生信受。若說法時。人皆諦信。無勞功力。乃至斷
妄語者。不復造作惡業。何以故。以他問時。如實答
故。若在閒靜。不起妄念。何以故。若人問我。汝閒居
時。生妄念否。若言無者。是虗誑語。若言有者。羞愧
他人。以是因緣。能令妄心漸漸微薄。三者所生之
處。口中常出青蓮華香。蘇曼那香。一切有情之所
愛敬。不疑他人有虗誑語。亦令他人信巳實語。能
令眾生永斷疑網。四者所有言辭。人皆信受。能令
眾生聞法歡喜。乃至當得無上菩提。離無義語。亦
四種報。一者現在世中。智人讚歎。心無卒暴。而得
安樂。二者所出言教。人皆信受。麤惡微薄。三者未
來生處。恒聞種種如意音聲。四者漸次能得無上
菩提。獲無礙辯。設彼大千世界。一切天龍人非人
等。來詣佛所。同於一時。各各別問自所疑事。時佛
於一剎那。以一言音。悉能酬對。皆契本心。斷除疑
網。

理解者。違如實理。有所言說。皆名妄語。凡夫說有。
違於本空。外道說無。違於緣起。二乘說真違俗。菩
薩說俗違中。別教說中雙違二諦。惟圓人了達法
界如理而說。名不妄語。亦名非無義語。

懺悔者。大妄語成。失戒。須取相懺。小妄語綺語等。
增上頻犯。失戒。應須更受。餘一切等流。及方便罪。
隨其輕重。用三種作法除之。復有法說非法等一
切妄語。或破法輪僧。或破羯磨僧。若破法輪事成。
犯逆罪。不可悔。惟得用無生懺。轉重令輕耳。不成。
犯方便重垢。須向一切僧悔過。若破羯磨事成。據
聲聞律。乃犯逆罪。今觀此經云。破羯磨轉法輪僧。
均名七逆。似非專指破法輪僧。以大士紹隆義勝。
故破羯磨亦成逆也。不成。亦方便重垢。向一切僧
悔過。若違理妄語。凡外用真諦無生懺。二乘用從
空出假懺。菩薩用中道無生懺。別教用一心無生
懺。又一心無生懺。除一切事理妄語罪。無有不盡。

修證者。藏通初果。別住圓信。永斷事妄。藏通初果。
斷違空違緣起妄。出假菩薩斷違俗妄。別十迴向。
伏違中妄。登地永斷。圓五品位。伏違二諦之妄。初
住永斷。

性惡者。用事妄。如開遮所明。用理妄。則生生不可
說。作生生說。生不生不可說。作生不生說。不生生
不可說。作不生生說。不生不生不可說。作不生不
生說。法非言說。言說皆妄。法非默然。默然亦妄。以
四悉檀因緣。用妄言說。及妄默然。巧誘眾生。出魔
入佛。名大妄語。亦最綺語。

○第五酤酒戒。】

「若佛子。自酤酒。教人酤酒。酤酒因。酤酒緣。酤酒法。酤
酒業。一切酒不得酤是酒起罪因緣。而菩薩應生一
切眾生明達之慧。而反更生一切眾生顛倒之心者。
是菩薩波羅夷罪。」

【酤者。貨賣求利。酒者。飲之醉人。是無明藥。自酤者。
身行貨賣。教人者。令他為我賣酒。同重。若教他自
酤。利不入巳。結輕。乃此戒兼制。因者。求利之心。緣
者。種種器具。法者。斤兩價直。出納取與等事。業者。
運手賣酒授與前人。一切酒者。西域酒有多種。或
華或果。皆可造酒。但令飲之醉人。皆不得酤。起罪
因緣者。四分律明飲酒十失。一顏色惡。二少力。三
眼視不明。四現瞋恚相。五壞田業資生法。六增致
疾病。七益鬪訟。八無名稱。惡名流布。九智慧減少。
十身壞命終。墮三惡道。大論復明三十五失等。

此惟遮業。以王法所不禁故。然是惡律儀所攝。雖
不受戒人作此業者。亦招苦報。故特為大士設此
厲禁。倘總無罪報。又何須結戒。令大士掣肘哉。五
緣成重。一是眾生。二眾生想。三希利貨賣。四是真
酒。五授與前人。眾生三品如上說。上品者。賣與無
醉亂人則輕。賣與有醉亂人則重。中品人天。正是
所制。犯重。下品舊云結輕。以亂道義弱故。今云。酤
與受戒鬼畜等亦重。眾生想者。有醉亂。醉亂想。疑。
犯重。餘四句輕。又中品。中品想。疑。二句則重。中品
下品想。及下品三句。皆輕。又下品有戒。有戒想。疑。
二句則重。餘四句輕。希利貨賣者。正是業主。出家
菩薩。一切販賣求利都制。在家菩薩。止許如法求
財。不許作此惡律儀也。是真酒者。酒色。酒香。酒味。
飲之醉人。犯重。雖無酒色酒香。而有酒味醉人。亦
重。雖似酒色酒香。而無酒味。飲不醉人。無罪。藥酒
雖亦希利。不能亂人。在家菩薩酤者無罪。又在家
菩薩或在婬舍。或賣淨肉。皆犯輕垢。以招呼引召。
不能如酒故也。授與前人者。從授受時結重。

七眾同犯。

大乘小不全同。小乘作酒。止結不應。酤者同於販
賣。大乘作時結方便罪。酤犯重也。

徧觀律論。惟遮不開。

果報者。過酒器與人飲酒。尚云五百世無手。況復
酤酒。

理解者。有三毒酒。散亂酒。禪定酒。無知酒。無明酒。
三毒。散亂。迷醉欲界中人。禪定。迷醉色無色界中
人。無知。迷醉二乘。無明。迷醉菩薩。自醉結輕。招呼
同伴結重也。

懺悔者。酤酒業成。失戒。據此經中。例須取相。若約
地持為例。或向眾僧殷重悔過。堪任更受。以是遮
業故也。若未成酤業。及賣淨肉。在婬坊等。或向眾
僧。向三人一人等。例得悔除。若三毒酒。散亂酒。禪
定酒。治以析觀體觀次第一心四種無生。無知酒。
治以次第一心二種無生。無明酒。惟以一心無生
治之。

修證者。初果得道共力。永斷事酤。凡外酤三毒。散
亂。禪定等酒。初果亦永不酤。未免自飲。四果永不
復飲。若無知酒。二乘但飲不酤。出假位中。更不復
飲。若無明酒。地前菩薩。亦酤亦飲。登地但飲不酤。
妙覺永不復飲也。

性惡者。事惡。惟用飲。不用酤。用飲如末利夫人事。
理惡。亦酤亦飲。謂法性理水。陶然真樂。名為真酒。
諸佛菩薩。自既醉飽。亦廣飲人。又中諦酒。俗諦酒。
真諦酒。三昧酒。十善酒。以中諦酒。酤與別圓菩薩。
以俗諦酒。酤與藏通菩薩。以真諦酒。酤與藏通二
乘。以三昧酒。酤與色無色界。以十善酒。酤與人天。
各令醉飽。又中諦藥酒。治菩薩病。俗諦藥酒。治二
乘病。真諦藥酒。治凡夫病。三昧藥酒。治散亂病。十
善藥酒。治十惡病。既酤與人。亦示自飲。又一切眾
生醉三毒酒。與其同事。亦復示飲。又如婆藪仙人。
示酤三毒酒。為眾作誡。

○第六說四眾過戒。】

「若佛子。口自說出家在家菩薩。比丘比丘尼罪過。教
人說罪過。罪過因。罪過緣。罪過法。罪過業。而菩薩聞
外道惡人。及二乘惡人。說佛法中非法非律。常生慈
心。教化是惡人輩。令生大乘善信。而菩薩反更自說
佛法中罪過者。是菩薩波羅夷罪。」

【說者。向未受菩薩戒人。說大乘七眾罪過。向未受
具戒人。說比丘比丘尼二眾罪過也。出家在家菩
薩。即通指大乘七眾。比丘。比丘尼。即別指小乘二
眾。以住持僧寶。關係法門。故亦同重。罪過因等。應
云說因。說緣。說法。說業。因者。說罪之心。緣者。欲說
時莊嚴方便。法者。輕重罪相。業者。了了出口。前人
領解。二乘名惡人者。執一定之規繩。疑大人之作
略。不知大乘妙用。故斥之為惡人。佛法中罪過者。
揀非外道罪過。亦揀非犯邊罪巳失戒人罪過也。

此亦性遮二業。六緣成重。一眾生。二眾生想。三說
罪心。四所說過。五所向人。六前人領解。眾生者。上
中二境。有菩薩戒。有比丘比丘尼戒者重。無戒者
輕。下境。舊云有戒無戒皆輕。今云。有菩薩戒者宜
重。伹未必失戒耳。若前人實犯重罪。巳失戒者。說
但犯輕。或雖犯重。而未失戒。或雖失戒。如法重受。
說皆犯重。眾生想者。有戒無戒六句。二重。四輕。說
罪心者有兩。一陷沒心。欲令前人失名利等。二治
罰心。欲令前人被繫縛等。此二心正是業主。不論
是實是虗。皆犯重。若獎勸心說。及僧差說罪。皆不
犯。所說過者。或說罪事。或說罪名。各有當疑僻六
句。罪事者。殺盜婬妄飲酒食肉等事。罪名者。大則
七逆十重輕垢。小則五篇七聚等名。若重名重事。
作重想重疑而說。犯重。作輕想說。犯輕。若輕名輕
事。作輕想輕疑而說。犯輕。作重想說。犯重。所向人
者。上中二境。無菩薩戒。為說菩薩七眾罪過。犯重。
無比丘比丘尼戒。為說二眾罪過。犯重。若向有大
乘戒。有具戒者。如法說實舉過。令其懺悔。不犯。若
所說不實。自屬謗毀戒也。下境。不論有戒無戒。向
說皆輕。毀損不深故。前人領解者。口業事遂。據此
時結罪。隨語語結。隨人人結。若未解時。止結方便。

七眾同。

大小異。小乘說第一篇犯第二。說第二篇犯第三。
說第三篇以下。悉犯第七聚。大士宜掩惡揚善。故
說重同重。說輕同輕。

開遮者。惟除僧差。及獎勸因緣。餘悉不開。

果報者。若所說是實。即上品兩舌。亦兼惡口。若所
說不實。復是妄語。華嚴二地品云。兩舌之罪。亦令
眾生墮三惡道。若生人中。得二種果報。一者眷屬
乖離。二者親族弊惡。惡口之罪。亦令眾生墮三惡
道。若生人中。得二種果報。一者常聞惡聲。二者言
多諍訟。解曰。兩舌惡口。約境。約心。約悔不悔。亦各
三品。牽墮三塗也。十善業道經云。若離兩舌。即得
五種不可壞法。一得不壞身。無能害故。二得不壞
眷屬。無能破故。三得不壞信。順本業故。四得不壞
法行。所修堅固故。五得不壞善知識。不誑惑故。若
能迴向菩提。後成佛時。得正眷屬。諸魔外道。不能
沮壞。若離惡口。即得成就八種淨業。一言不乖度。
二言皆利益。三言必契理。四言辭美妙。五言可承
領。六言則信用。七言無可譏。八言盡愛樂。若能迴
向菩提。後成佛時。具足如來梵音聲相。淨戒品云。
不離間語。亦四種報。一者現在能令自他無諍。所
在安樂。二者以和合故。眾人愛敬。過去所有離間
語罪。悉得銷滅。於三惡趣。心無憂懼。三者於未來
世。得五種果。一能獲金剛不壞之身。世間刀杖。無
能損壞。二於所生處。得善眷屬。無諸乖諍。不相捨
離。三於所生處。設不遭遇善友知識為說法者。自
然覺悟無二法門。於佛法僧。深生信向。無有退轉。
四令諸有情一心一事。歡喜相向。速能證得慈三
摩地。五能勸發一切有情修習大乘。令不退轉。四
者由遠離間。常和合語。得善眷屬。隨順調伏。乃至
涅槃。不相捨離。離麤惡語。亦四種報。一者現在世
中。心常清淨。興大悲雲。降慈心雨。滅妄貪欲。止恚
風塵。令得清淨。二者輭語之人。一切愛敬。讚歎隨
順。令麤惡者。漸得調伏。六根清淨。三業無染。三者
於當來世。永離三塗。常生善處。四者漸次能得無
上菩提。具梵音聲。說法之時。隨類各解。而生念言。
今薄伽梵。為我說法。不為餘人。所說妙法。皆契我
心。除我身心。煩惱習氣。

理解者。如大涅槃經云。佛禁無常。汝猶說者。即破
佛禁。又云。我等皆應善覆無常。說於常住。以此為
例。即是隱惡揚善之義。若隱覆常住。說於無常。是
說佛過。亦是說四眾過。

懺悔者。犯重失戒。應須更受。或復取相。彌善。犯輕
作法。隨事斟酌。犯於理說。惟用一心無生。

修證者。初果以去無事說。圓人初心無理說。

性惡者。說佛菩薩為究竟五逆。究竟大盜。究竟五
欲。究竟大妄語人。

○第七自讚毀他戒。】

「若佛子。自讚毀他。亦教人自讚毀他。毀他因。毀他緣。
毀他法。毀他業。而菩薩應代一切眾生受加毀辱。惡
事向自巳。好事與他人。若自揚巳德。隱他人好事。令
他人受毀者。是菩薩波羅夷罪。」

【自讚者。稱巳功德。毀他者。譏人過惡。彼此互形。顯
巳德而彰人短。使名利歸於自身。故犯重也。若但
以貪心自讚。伹以瞋心毀他。各各結染汙犯。戒本
經中別有此條。今經亦此戒兼制也。教人者。或教
人讚我毀他則重。或教彼自讚毀人則輕。因者。貪
利之心。緣者。作諸方便。法者。陳其善惡。業者。前人
領解。

此亦性遮二業。五緣成重。一眾生。二眾生想。三讚
毀心。四說讚毀具。五前人領解。眾生者。上中二境
重。下境輕。眾生想者。上中。上中想。疑。二重。餘四句
輕。或下境作上中想。亦重也。讚毀心者。欲彰彼短。
使名利悉歸於巳。非為析伏。非為利益也。說讚毀
具者。一種姓。或尊。或卑。二行業。或貴。或賤。三伎術
工巧。或上。或下。四過犯。或有。或無。五結使。或輕。或
重。六形相。或好。或醜。七善法。或具。不具。前人領解
者。口業事遂。隨語語結重。羯磨文云。若以上品纏
犯。失菩薩戒。應須更受。中品纏犯。應向三人。或過
三人。悔過除滅。下品纏犯。向一人悔。以下三戒並
同。又不隨喜他善。亦應此戒兼制。戒本經云。知他
眾生有實功德。以慊恨心。不向人說。亦不讚歎。有
讚歎者。不唱善哉。是犯染汙起。若嬾惰懈怠放逸。
犯非染汙起。不犯者。知彼少欲。護彼意故。若病。若
無力。若以方便令彼調伏。若護僧制。若令彼人起
煩惱。起溢喜。起慢。起非義。除此諸患故。若實功德
似非功德。若實善說似非善說。若為摧伏外道邪
見。若待說竟。

七眾同。

大小異。大士利安為本。故重。小乘自讚犯第七聚。
毀他犯第三篇。不合結也。

開遮者。戒本經云。若輕毀外道。稱揚佛法。若以方
便令彼調伏。捨離不善。修習善法。又令不信者信。
信者增廣。

果報者。自讚若實。即如婬女為一錢故而現戲笑。
若復不實。自得大妄語報。毀他若實。名為惡口。不
實。復兼妄語。所有果報。悉如上說。

理解者。菩提為自。煩惱為他。涅槃為自。生死為他。
菩提是道諦。煩惱是集諦。涅槃是滅諦。生死是苦
諦。若生滅四諦。即具讚毀。無生四諦。即無讚毀。若
無量四諦。即具讚毀。無作四諦。即無讚毀。又二乘
以真為自。以俗為他。菩薩以俗為自。以真為他。別
教以中為自。二諦為他。皆具讚毀。圓無自他。故無
讚毀。又對待妙。即具讚毀。絕待妙。即無讚毀。

懺悔者。事中讚毀。如羯磨文所云。理中讚毀。即用
體觀一心二種無生。

修證者。初果以上。永斷事惡。八人見地。永斷界內
理惡。別地圓住。永斷界外理惡。

性惡者。用事讚毀。則摧邪顯正。彈偏斥小。歎大褒
圓。用理讚毀。則法性為自。無明為他。無明之性。即
是法性。無可讚毀。而熾然讚毀。

○第八慳惜加毀戒。】

「若佛子。自慳。教人慳。慳因。慳緣。慳法。慳業。而菩薩見
一切貧窮人來乞者。隨前人所須。一切給與。而菩薩
以惡心瞋心。乃至不施一錢一針一草。有求法者。不
為說一句一偈一微塵許法。而反更罵辱者。是菩薩
波羅夷罪。」

【悋惜所有。名之為慳。或悋財。或悋法。皆所不應。教
人者。或使人為我拒毀則重。或教人自行慳毀則
輕。因者。鄙悋之心。緣者。莊嚴方便。法者。示秘惜打
罵等相。業者。前人領納。貧窮人者。或貧於財。或窮
於法。又空乏名貧。空乏則手足無措名窮。財法皆
有貧窮二苦也。隨前人所須者。財則若多若少。法
則若大若小。皆應與之。惡心者。慳悋鄙惜。瞋心者。
不喜其人。明非見機折伏也。決定毗尼經云。在家
菩薩。應行二施。一財。二法。出家菩薩行四施。一紙。
二墨。三筆。四法。得忍菩薩行三施。一王位。二妻子。
三頭目皮骨。義疏云。當知凡夫菩薩。隨宜惠施。都
杜絕。故犯也。

此亦性遮二業。五緣成重。一眾生。二眾生想。三慳
毀心。四示慳毀相。五前人領納。眾生者。上中二境。
及下境。有戒者悉重。餘輕。眾生想六句。三重。三輕。
如上說。慳毀心者。謂惡瞋悋惜財法。欲以打罵拒
絕。是犯。若彼不宜聞法得財。宜見訶辱。皆不犯。示
慳毀相者。或隱避不與財法。或言都無。或手杖驅
斥。或惡言加罵。或自作。或使人打罵。皆重。前人領
納者。知我悋惜之相。受我打罵之辱。隨事隨語結
重。若彼遣使。求財請法。對使人慳惜。遙作訶罵。既
非對面。損惱稍輕。皆不結重。或雖重。不失戒也。不
犯者。戒本經曰。若自無。若求非法物。若不益彼物。
若以方便令彼調伏。若彼犯王法。護王意故。若護
僧制。此明不與財不犯也。又云。若外道求短。若重
病。若狂。若知不說。令彼調伏。若所修法未善通利。
若知前人不能敬順。威儀不整。若彼鈍根。聞深妙
法。生怖畏心。若知聞巳。增長邪見。若知聞巳。毀呰
退沒。若彼聞巳。向惡人說。此明不與法不犯也。又
菩薩善戒經云。求者三至。若不施者。是名犯重。不
犯者。若以方便善語慰喻。令彼求者不生恨心。求
者二種。一者貧窮。二者邪見。不施貧者。則便得罪。
不施邪見。則不名犯。又菩薩攝受徒眾。即應以二
事將護。所謂法及衣食。亦應此戒兼制。戒本經云。
若菩薩攝受徒眾。以瞋恨心。不如法教授。不能隨
時從婆羅門居士所。求衣食臥具。醫藥房舍。隨時
供給。是犯染汙起。若嬾惰懈怠。犯非染汙起。不犯
者。若以方便令彼調伏。若護僧制。若病。若無力。若
使有力者說。若彼有力。多知識大德。自求眾具。若
曾受教。自巳知法。若外道竊法。不能調伏。

七眾同。

大小異。大乘不揀親疎。求者皆施。不與加毀悉犯。
以本誓兼物故。小乘惟弟子不教法。犯第七聚。不
與財。不制。加毀隨事各結。不合為重。

開遮者。戒本經云。觀眾生應以苦切之言。方便利
益。恐其憂惱而不為者。是犯非染汙起。不犯者。觀
彼現在少所利益。多起憂惱。

果報者。慳毀之罪。亦在三塗。又慳財餘報。生生貧
窮。慳法餘報。世世愚鈍。當知不慳即是無貪善根
所攝。十善業道經云。若離貪欲。即得成就五種自
在。一三業自在。諸根具足故。二財物自在。一切怨
賊不奪故。三福德自在。隨心所欲。物皆備故。四王
位自在。珍奇妙物。皆奉獻故。五所獲之物。過本所
求。百倍殊勝。由於昔時不慳嫉故。若能迴向菩提。
後成佛時。三界特尊。皆共敬養。淨戒品云。離貪嫉
者。亦四種報。一者現在世中。於他富貴。起隨喜心。
不捨毫𨤲。獲大功德。二者一切愛敬。身心安樂。威
德自在。能淨心中貪欲雲翳。猶如夜月。眾星圍遶。
三者所生之處。六根圓滿。財寶豐足。眾人愛敬。常
行惠施。無礙辯才。處眾無畏。四者乃至證得無上
菩提。眾聖圍遶。功德最上。一切眾生。同受教命。

理解者。秘真妙法名慳。令獲陋果名毀。法華經云。
若以小乘化。乃至於一人。我則墮慳貪。是事為不
可。

懺悔者。事慳悔過。例前可知。理慳須用一心無生。
法華云。惟以如來滅度而滅度之。

修證者。初果斷事慳。亦斷真諦慳。菩薩不慳俗諦。
別人不慳中諦。圓人不慳法性。名字不慳。乃至究
竟不慳。

性惡者。不捨一法名慳。破相歸性名毀。

○第九瞋心不受悔戒。】

「若佛子。自瞋。教人瞋。瞋因。瞋緣。瞋法。瞋業。而菩薩應
生一切眾生善根無諍之事。常生慈悲心。孝順心。而
反更於一切眾生中。乃至於非眾生中。以惡口罵辱。
加以手打。及以刀杖。意猶不息。前人求悔。善言懺謝。
猶瞋不解者。是菩薩波羅夷罪。」

【因者。忿恨隔絕之心。緣者。瞋隔方便。法者。示相發
口。業者。前人領解。非眾生者。變化幻人等。彼雖無
情。作有情想而行瞋辱。亦犯輕也。

此亦性遮二業。五緣成重。一眾生。二眾生想。三瞋
隔心。四示不受相。五前人領解。眾生者。上中二境
重。下境輕。或有戒者亦重。但不失戒也。眾生想六
句。如上。瞋隔心者。心懷忿恨。不欲和解。正是業主。
示不受相者。或關閉斷隔。發口不受。前人領解者。
知彼不受。隨身口業多少結重。不犯者。戒本經云。
若以方便。令彼調伏。若彼不如法悔。其心不平。不
受其懺。無罪。又云。若不慊恨。性不受懺。是犯非染
汙起。又云。若菩薩侵犯他人。或雖不犯。令他疑者。
即應懺謝。慊恨輕慢。不如法懺謝。是犯染汙起。若
嬾惰懈怠。犯非染汙起。不犯者。若以方便。令彼調
伏。若彼欲令作不淨業。然後受者。不謝無罪。若知
彼人性好鬪訟。若悔謝者。增其瞋怒。若知彼和忍。
無慊恨心。恐彼慚恥。不謝無罪。解曰。此輕垢罪。亦
應此戒兼制也。

七眾同。

大士接取眾生為務。以乖化他之道。故重。小乘自
利。瞋他犯第七聚。

開遮者。戒本經云。見有眾生應訶責者。應折伏者。
應罰黜者。以染汙心不訶責。若訶責不折伏。若折
伏不罰黜。是犯染汙起。若嬾惰懈怠。犯非染汙起。
不犯者。彼不可治。不可與語。難可教誨。多起慊恨。
若觀時。若恐因彼起鬬諍相違。若相言訟。若僧諍。
若壞僧。若彼不諂曲。有慚愧心。漸自改悔。又云。若
菩薩成就種種神力。應恐怖者而恐怖之。應引接
者而引接之。欲令眾生消信施故。不以神力恐怖
引接者。是犯非染汙起。不犯者。若彼眾生。更起染
著。外道謗聖。成就邪見。若彼發狂。若增苦受。一切
不犯。又唐譯戒本云。又如菩薩見諸有情。為行越
路。非理而行。出麤惡語。猛利訶擯。方便令其出不
善處。安立善處。菩薩如是以饒益心。於諸有情。出
麤惡語。無所違犯。生多功德。解曰。以饒益心。則非
瞋隔心明矣。

果報者。二地品云。瞋恚之罪。亦令眾生墮三惡道。
若生人中。得二種果報。一者常被他人求其長短。
二者恒被於他之所惱害。十善業道經云。若離瞋
恚。即得八種喜悅心法。一無損惱心。二無瞋恚心。
三無諍訟心。四柔和質直心。五得聖者慈心。六常
作利益安眾生心。七身相莊嚴。眾共尊敬。八以和
忍故。速生梵世。若能迴向菩提。後成佛時。得佛無
礙心。觀者無厭。淨戒品云。離瞋恚者。亦四種報。一
者現世六根聰利。儀容可觀。人所親附。二者心無
瞋恚。一切惱害打罵訶責。盡皆不起。譬如有人持
迦嚕羅呪。一切諸毒。無能害之。以無恚怒。增長慈
心。以慈真言。令三十六俱胝天魔鬼神。悉皆摧伏。
奉慈真言。無所損害。三者於未來世。以慈心梯。上
生梵世。一劫安樂。令諸眾生。斷惡修善。四者漸次
能得無上菩提。具足莊嚴三十二相。八十種好。熾
然炳著。無量功德。蘊集其身。

理解者。凡外隔真。二乘隔俗。出假隔中。但中隔於
二諦。

懺悔者。事瞋作法。例前可知。隔真。用析體等四種
無生。隨一皆得。隔俗。於體觀等三。隨用其一。隔中。
於次第一心二懺。亦隨用一。隔二諦者。惟用一心
無生。

修證者。三果斷事瞋盡。初果不隔真。出假不隔俗。
別向不隔中。別地圓住不隔二諦。又圓信圓觀。皆
伏一切理瞋。

性惡者。現忿怒大明王相。是用事瞋。一法不取。名
為理瞋。

○第十謗三寶戒。】

「若佛子。自謗三寶。教人謗三寶。謗因。謗緣。謗法。謗業。
而菩薩見外道及以惡人。一言謗佛音聲。如三百矛
刺心。況口自謗。不生信心孝順心。而反更助惡人邪
見人謗者。是菩薩波羅夷罪。」

【此戒亦名謗菩薩藏。說相似法。或云邪見邪說戒。
謗者。乖背之稱。凡解不稱理。言不審實。異解異說。
皆名為謗。因者。邪見之心。緣者。邪說方便。法者。言
說著述等事。業者。前人領解。

此亦性遮二業。邪見為本。復加口過也。五緣成重。
一眾生。二眾生想。三欲說心。四正吐說。五前人領
解。眾生者。向上中二境謗則重。向下境輕。眾生想
六句。如前可知。欲說心者。謂邪見推畫。惟此是實。
餘皆虗妄。既心存謬解。喜向人說也。邪見雖多。大
端有四。一上邪見。二中。三下。四雜。上者。撥無因果。
如闡提等。中者。謂三寶不及外道。若心中計成。失
戒。若心知三寶勝。口說不如。既未翻歸。不失戒體。
語語結重。下者。棄大取小。計成。失菩薩戒。計若未
成。犯輕。屬下文心背大乘戒攝。雜者。或偏執。或雜
信。或繫念小乘。或思義僻謬。偏執又二。一執大謗
小。如戒本經云。若菩薩如是見。如是說言。菩薩不
應聽聲聞經法。不應受。不應學。菩薩何用聲聞法
為。是犯染汙起也。二偏謗一部。於方等中。偏言某
部非佛說。亦犯輕垢。如戒本經云。若菩薩聞菩薩
法藏甚深義。真實義。諸佛菩薩無量神力。誹謗不
受。言非利益。非如來說。是亦不能安樂眾生。是犯
染汙起也。雜信者。不背因果。及三寶大乘。伹言外
道鬼神。亦有威力。奏章解神。或復勸他。悉犯輕垢。
繫念小乘者。知大乘高勝。且欲先取小果。後更修
大。此名念退。犯輕垢。亦下文暫違菩提心戒攝。思
義僻謬者。如今人義淺。三五家釋。是智力不及。此
應非罪。若輕輙去取。復有知他為是。強欲立異。皆
犯輕垢。又有說相似法。如戒本經云。若菩薩如是
見。如是說言。菩薩不應樂涅槃。應背涅槃。不應怖
畏煩惱。不應一向厭離。何以故。菩薩應於三阿僧
祗劫久受生死。求大菩提。作是說者。是犯染汙起。
何以故。聲聞深樂涅槃。畏厭煩惱。百千萬倍不及
菩薩。彼習不染汙心。勝阿羅漢也。正吐說者。若自
說。若令人傳說。若作書著述等。前人領解者。納受
邪言。隨語語結罪。披書發解。亦語語結非。

七眾同。

大小異。大士化人為任。故重。小乘說殺無果報。婬
不障道。世界有邊無邊等。均名惡見。語語犯第七
聚。三諫不捨。結第三篇。更或不捨。作惡見不捨舉
羯磨。雖非滅擯。而治法最嚴。冀令永捨惡見故。然
終不結重也。

惟遮不開。

果報者。二地品云。邪見之罪。亦令眾生墮三惡道。
若生人中。得二種果報。一者生邪見家。二者其心
諂曲。十善業道經云。若離邪見。即得成就十功德
法。一得真善意樂。真善等侶。二深信因果。寧殞身
命。終不作惡。三惟歸依佛。非餘天等。四直心正見。
永離一切吉凶疑網。五常生人天。不更惡道。六無
量福慧。轉轉增勝。七永離邪道。行於聖道。八不起
身見。捨諸惡業。九住無礙見。十不墮諸難。若能迴
向菩提。後成佛時。速證一切佛法。成就自在神通。
淨戒品云。離邪見者。亦四種報。一者於現世中。離
惡知識。親近善友。聞法信受。未生不善。令永不生。
巳生不善。令盡除斷。未生善法。修習令生。巳生善
法。修令增長。此正見者。一切善法之根本也。二者
能閉不善行門。於大眾中。名稱普聞。心無疑悔。三
者未來生處。遇善知識。得善伴侶。順於正見。歸佛
法僧。更無異向。於菩薩行。無退轉心。除滅罪愆。增
長福聚。有漏無漏。生死涅槃。過患利益。能善分別。
了達諸法無我我所。無有執著。正見力能究竟清
淨。四者所有三乘勝妙功德。人不能測。正見之力。
皆悉圓滿。能為眾生。作歸依處。度脫有情出生死
苦。悉皆安置無上大乘。乃至處於法王之位。

理解者。凡外謗真。二乘謗俗。出假謗中。伹中謗於
二諦。

懺悔者。事謗作法。例前可知。謗真。於四無生。隨用
一懺。謗俗。於體觀等三。亦隨用一。謗中。於次第一
心。亦隨用一。謗二諦者。惟用一心無生。

修證者。藏不謗真。通不謗俗。別不謗中。圓不謗二。
各於外內二凡永伏。分證永斷。

性惡者。用事謗。如婆藪仙人。用理謗。四句即為四
門。門門皆入道。

○三總結。】

「善學諸仁者。是菩薩十波羅提木叉。應當學。於中不
應一一犯如微塵許。何況具足犯十戒。若有犯者。不
得現身發菩提心。亦失國王位。轉輪王位。亦失比丘
比丘尼位。亦失十發趣。十長養。十金剛。十地。佛性常
住妙果。一切皆失。墮三惡道中。二劫三劫。不聞父母
三寶名字。以是不應一一犯。汝等一切菩薩今學。當
學。巳學。如是十戒。應當學。敬心奉持。八萬威儀品當
廣明。」

【此十重戒。與瓔珞經同。若善生經。單明在家六重。
則無後四。若地持經。單明出家八重。則無酤酒說
過二戒。又地持羯磨文中明受戒法。亦通在家。今
此經及瓔珞去複存單。合成十重。然善生經意被
界內。不制後四。猶之可也。地持被界外機。胡不制
酤說二戒耶。若謂出家不妨酤酒說過。此決不然。
若謂在家不妨讚毀。乃至邪說。此尤不可。葢或各
就僧俗易起過邊制之。實則十戒皆通僧俗也。不
得現身發菩提心者。直指此生為語。亦失國王位
等者。現在既失其義。未來必并失其名也。問。犯前
四戒。則一切戒體俱失。犯後六戒。止是失菩薩法。
何云亦失比丘比丘尼位。答。此是一往乘勢之語。
又或如從高處墜。法爾至底。理無中止。所以身子
六心中退。仍向五道輪迴。亦其驗也。】

佛說梵網經菩薩心地品合註卷第四

佛說梵網經菩薩心地品合註卷第五
姚秦　三藏法師　鳩摩羅什　譯
明　菩薩沙彌古吳　智旭　註
菩薩比丘溫陵　道昉　訂

【△二明四十八輕戒三。初總標。二別釋。三總結。

今初。】

「佛告諸菩薩言。巳說十波羅提木叉竟。四十八輕今
當說。」

【初句結前。次句示後也。

△二別釋四十八。第一不敬師友戒。(至)第四十八
破法戒。

○第一不敬師友戒。】

「若佛子。欲受國王位時。受轉輪王位時。百官受位時。
應先受菩薩戒。一切鬼神。救護王身百官之身。諸佛
歡喜。既得戒巳。生孝順心。恭敬心。見上座和尚阿闍
梨大德同學同見同行者。應起承迎禮拜問訊。而菩
薩反生憍心慢心癡心瞋心。不起承迎禮拜。一一不
如法供養。以自賣身國城男女七寶百物而供給之。
若不爾者。犯輕垢罪。」

【一切受佛戒人。皆應敬重師友。以有爵位者。易生
憍慢。故偏舉王及百官為誡也。受戒則福庇幽明。
所以鬼神救護。又能弘護法化。故諸佛歡喜。上座
有三。一生年上座。戒臘在先。二福德上座。眾所推
敬。三法性上座。證入聖位。和尚。或云鄔波駄耶。此
翻親教師。或翻力生。繇此人力。生我無漏妙戒身
故。阿闍梨。或云阿遮梨耶。此翻軌範師。謂教授威
儀示我軌式。即下文所稱教誡法師也。大德者。總
歎具大功德。同學者。宗同一師。同見者。心同一解。
同行者。身同一業。憍者。亢巳。慢者。忽人。癡者。不知
賢聖。瞋者。心懷忿恚。以自賣身等者。舉重況輕。謂
尚應如此供養。況迎拜之儀而不為耶。此四十八
輕戒。准十重法。亦應有不敬因。不敬緣。不敬法。不
敬業。飲因。飲緣。飲法。飲業。乃至破法因。破法緣。破
法法。破法業等。但以眾輕垢。成與未成。同稱惡作。
故不復委明耳。

此亦性遮二業。四緣成罪。一師友。謂上座及同行
等。二師友想六句。二重。二輕。二無犯。三不敬心。戒
本經云。若憍慢瞋恨。不起迎拜等。是染汙犯。若嬾
惰懈怠。或無記心。或忘誤。犯非染汙起。不犯者。若
重病。若亂心。若睡眠不知。若聽法。若說法。若在說
法眾中。護說者心。若以方便令彼調伏。若護僧制。
若護多人意。四應迎不迎應供不供等事成。隨事
結罪。

七眾同　大小共。

惟遮不開。或方便令調伏。亦得名開。

果報者。師友知識。是得道大因緣。是全梵行。不敬
則永失法利。魔所攝持。敬則常遇善緣。成就佛法。

理解者。外道不敬真諦。二乘不敬俗諦。藏通不敬
中諦。別教不敬二諦之友。

懺悔者。慢人。作法懺。慢法。如次用四種無生。

修證者。初果得不壞淨。及淨心地菩薩。永斷事慢。
四教分證人。如次斷四種理慢。

性惡者。瑜伽法中作觀音慢。是觀行慢。十地品云。
我當於一切眾生中為首為勝等。是分證慢。天上
天下。惟吾獨尊。是究竟慢。

○第二飲酒戒。】

「若佛子。故飲酒。而酒生過失無量。若自身手過酒器
與人有酒者。五百世無手。何況自飲。亦不得教一切
人飲。及一切眾生飲酒。況自飲酒。一切酒不得飲。若
故自飲。教人飲者。犯輕垢罪。」

【故飲者。明非不知誤飲。一切眾生。指異類也。餘如
酤戒中釋。

此是遮業。四緣成罪。一是酒。謂飲之醉人。二酒想
六句。二咽咽結罪。二輕垢。二無犯。三有飲心。四入
口咽咽結罪。若教他飲。咽咽二俱結罪。不犯者。病
非酒不療。

七眾同犯　大小乘俱制　開者。如末利夫人事。

果報者。飲酒之罪。有五五百果。第一五百世在鹹
糟地獄。二五百在沸屎。三五百在曲蛆蟲。四五百
在蠅蚋。五五百在癡熱無知蟲。文云五百世無手。
或但舉最後五百也。

理解如酤酒中說。

懺悔者。事飲。作法。理飲。無生。

修證者。得法自在人。飲無迷亂。

性惡者。用事飲。如濟顛等。用理飲。即法性真酒。耽
荒無厭。

○第三食肉戒。】

「若佛子。故食肉。一切眾生肉不得食。夫食肉者。斷大
慈悲佛性種子。一切眾生。見而捨去。是故一切菩薩。
不得食一切眾生肉。食肉得無量罪。若故食者。犯輕
垢罪。」

【故食者。明非不知誤食。一切眾生肉者。不論水陸
空行。但是有情身分。悉遮止也。一切眾生。皆有佛
性。與我同體。而今食噉其肉。殘慘之甚。故云斷大
慈悲佛性種子。准此。則蠶口獸毛。亦所不忍。是以
鴦掘經云。若繇綿絹帛。展轉傳來。離殺者手。施於
比丘。亦不應受。受者非悲也。

此是遮業。四緣成罪。一是肉。謂有情身分。二肉想。
二重。二輕。二無犯。三有食心。正是業主。四入口咽
咽結罪。

七眾同。

大小不全共。小乘初聽三種淨肉。一不見殺。二不
聞殺。三不疑為巳殺。又有九種十種不淨肉等禁
食。餘非所制。大士懷慈。一切悉斷。又知水有蟲。或
疑有蟲。不看不漉。輙飲輙用。大小俱制。又蠶綿大
小俱制。大乘為眾生故。得畜憍奢耶等。而非自用。
獸毛小乘不制。大乘亦無特制。而佛頂經中亦兼
及之。不用彌善。

開遮者。或鹿角虎骨等。製入藥中。此應非犯。若為
藥故傷生命。同得殺罪。

果報者。楞伽經云。為利殺眾生。以財網諸肉。二俱
是惡業。死墮呌呼獄。若無教想求。則無三淨肉。彼
非無因有。是故不應食。佛頂經云。死死生生。互來
相噉。惡業俱生。窮未來際。又云。殺彼身命。或食其
肉。如是乃至經微塵劫。相食相誅。猶如轉輪。互為
高下。無有休息。又云。服其身分。皆為彼緣。必使身
心。於諸眾生。若身身分。身心二途。不服不食。我說
是人。真解脫者。

理解者。凡外食斷常瘜肉。二乘食偏真枯肉。菩薩
食出假脂肉。別教食但中頑肉。

懺悔者。事食。作法。理食。用四種無生。

修證者。別初住。圓初信。永斷事食。四教分證。斷四
理食。

性惡者。用事食。如釋迦本生。現惡羅剎形怖人令
受歸戒。用理食。則中道法性。名為第一美肉。恣意
飽噉。

○第四食五辛戒。】

「若佛子。不得食五辛。大䔉。茖􂉚。慈􂉚。蘭􂉚。興渠。是五
辛一切食中不得食。若故食者。犯輕垢罪。」

【茖􂉚。即韭。慈􂉚。即􂉚。蘭􂉚。即小䔉。興渠。此方所無。
一切食中雜有此辛。亦不得食。非但戒單食也。

此是遮業。臭穢妨於淨法故制。四緣成罪。一是辛。
二有辛想。二重。二輕。二無犯。三有食心。四入口咽
咽結罪。

七眾同。

大小共。大乘防過義深。較小略重。

開遮者。病非䔉等不愈。須處僻靜別室食之。不得
入佛塔僧堂。不得入僧浴室不得上都圊內。俟斷
食更七日後。臭氣都盡。沐浴浣衣。香熏入眾。具如
律明。

果報者。佛頂經云。是五種辛。熟食發婬。生啖增恚。
縱能宣說十二部經。十方天仙嫌其臭穢。咸皆遠
離。諸餓鬼等。䑛其脣吻。福德日消。長無利益。修三
摩地。善神不護。魔王得便。命終自為魔王眷屬。受
魔福盡。墮無間獄。

理解者。見思辛。塵沙辛。無明辛。

懺悔者。事食。作法。理食。無生。

修證者。事辛為修行第一漸次。最初應斷。初果斷
見辛。四果斷思辛。出假斷塵沙辛。別地圓住。分斷
無明之辛。

性惡者。辛是熏染為義。以法界辛。徧熏法界。如擊
塗毒鼓。置毒乳中等喻。既以毒喻圓理。亦可以辛
喻也。

○第五不教悔罪戒。】

「若佛子。見一切眾生犯八戒。五戒。十戒。毀禁。七逆。八
難。一切犯戒罪。應教懺悔。而菩薩不教懺悔。同住。同
僧利養。而共布薩。一眾說戒。而不舉其罪。不教悔過
者。犯輕垢罪。」

【八戒者。八關齋法。又地持八重。五戒者。清信士女
所受。十戒者。十善戒。沙彌十戒。又此經十重。毀禁
者。總明犯一切戒。即毀三世諸佛明禁。七逆。現在
下文。八難。乃犯戒果報。一地獄。二畜生。三餓鬼。四
盲聾瘖瘂。諸根不具。五生邪見家。世智辯聰。六佛
前佛後。七北洲。八無想天。一切犯戒罪者。若大若
小。若重若輕。若因若果。皆教懺悔。教懺悔者。以見
聞疑三根舉事。令改往修來。捨過遷善也。梵語懺
摩。是此方請忍請恕之意。即表除於往愆。悔乃此
方之語。義稱惡作。謂追責前來所作是惡。決志改
途易轍。即表修於來善。同住同利。是共食味。布薩
說戒。是共法味。理應如法舉罪。故不舉不教者犯
也。

此是遮業。四緣成罪。一有罪。二有罪想。若實謂無
罪者非犯。三不教心。戒本經云。瞋心不舉。是染汙
犯。嬾惰懈怠。非染汙犯。四默然同住。不教悔是一
罪。同食味復一罪。同法味又一罪。隨事各結。不犯
者。戒本經云。若狂。若知不說令彼調伏。若護他心。
若護僧制。又云。見眾生造今世後世惡業。以慊恨
心不為正說。是染汙犯。不犯者。若自無智。若無力。
若使有力者說。若彼自有力。若彼自有善知識。若
以方便令彼調伏。若為正說。於我憎恨。若出惡言。
若顛倒為。若無愛敬。若復彼人性弊𢤱戾。又自不
悔過。亦應此戒兼制。戒本經云。若菩薩不護不信
之言。不護譏毀。亦不除滅。若實有過惡不除滅者。
是染汙犯。實無過惡而不除滅。非染汙犯。不犯者。
若外道誹謗。及餘惡人。若出家乞食。修善因緣。生
他譏毀。若前人瞋狂而生譏毀。解曰。不教人悔。惟
是遮業。自過不悔。兼得性業也。又善生經云。若優
婆塞見他四眾毀所受戒。心生憍慢。言我勝彼。彼
不如我。得失意罪。解曰。斯亦此戒兼攝。亦具性遮
二業。亦通七眾同犯也。

七眾不全同。比丘應舉七眾罪。比丘尼得舉六眾
罪。不得舉比丘罪。若與比丘親里知識。私相勸諫。
無罪。式叉摩那得舉五眾罪。不得舉比丘比丘尼
罪。沙彌得舉四眾罪。不得舉上三眾罪。沙彌尼得
舉三眾罪。不得舉上四眾罪。在家二眾得舉自類
罪。不得舉出家五眾罪。若親厚知識。私相勸諫。皆
悉無罪。又在家二眾。無同利養事。惟有不舉。及同
布薩二過。

大小乘俱制。

開遮者。僧祇律云。若彼人兇暴。若依王力。大臣力。
兇惡人力。或起奪命因緣傷梵行者。應作是念。彼
罪行業。必自有報。彼自應知。爾時但護根相應。無
罪。又四分律云。內有五法應舉他。以時。不以非時。
真實。不以不實。有益。不以減損。柔軟。不以麤獷。慈
心。不以瞋恚。

果報者。大涅槃云。若善比丘。見壞法者。置不訶責。
驅遣舉處。是人佛法中怨。若能責遣。當知得福無
量。不可稱計。菩薩善戒經云。施陀羅等。及以屠兒。
雖行惡業。不能破壞如來正法。不心定墮三惡道
中。為師不能教訶弟子。則破佛法。必墮地獄。優婆
塞戒經云。寧受惡戒。一日中斷無量命根。終不養
畜弊惡弟子。不能調伏。何以故。是惡律儀。殃齊自
身。畜惡弟子不能教誨。乃令無量眾生作惡。能謗
無量善妙之法。壞和合僧。令多眾生。作五無間。是
故劇於惡律儀罪。

理解者。前人破於理戒。應教理懺。又觀心釋者。前
念起惡為罪。後念覺竟觀察。名為教悔。

懺悔者。事不教。用作法。理不教。用無生。

修證者。他人犯戒。於四諍中即是犯諍。若舉過不
服。即是覓諍。若復有人不知戒相。不決重輕。即是
言諍。若於三諍事發。又即事諍。此之四諍。具十法
者乃能滅之。一持戒。二多聞。三誦毗尼極利。四廣
解其義。五言辭了了。堪任問答。六諍起能滅。七不
愛。八不恚。九不怖。十不癡。又僧祇明成就十四法。
名為第五持律。所謂善能滅諍。大約是無疑解脫。
阿羅漢也。教悔理罪。位在圓住。通教見地。亦滅界
內理諍。

性惡者。維摩經云。外道六師。是汝之師。汝師所墮。
汝亦隨墮。則非惟不教令悔。又從而和之矣。此亦
具有事理二墮也。

○第六不供給請法戒。】

「若佛子。見大乘法師。大乘同學同見同行。來入僧坊
舍宅城邑。若百里千里來者。即起迎來送去。禮拜供
養。日日三時供養。日食三兩金。百味飲食。牀座醫藥。
供事法師。一切所須。盡給與之。常請法師三時說法。
日日三時禮拜。不生瞋心患惱之心。為法滅身。請法
不懈。若不爾者。犯輕垢罪。」

【日食三兩金者。極勢之語。三時者。中前中後。初夜。
瞋心者。恚彼法師。患惱者。恐巳侈費。為法滅身者。
舉重況輕。

此是遮業。喪資神之益故制也。四緣成罪。一是法
師。二法師想。若不知者非犯。三不請心。若瞋。若惱。
是染汙犯。懈怠。忘誤。非染汙犯。四漠然空過。隨事
結罪。又不受師教。亦應此戒兼制。戒本經云。欲求
定心。慊恨憍慢。不受師教。是染汙犯。若懶惰懈怠。
非染汙犯。不犯者。若病。若無力。若知彼人作顛倒
說。若自多聞有力。若先巳受法。

七眾同。

大小不全共。小乘未滿五夏。未諳律藏。見有持律
人來應請。餘非所制。大乘求法無厭。一切應請。

開遮者。若知不請令彼調伏。

果報者。不請則失聞熏益。障智慧種。請則常能不
離正法。

理解者。觀慧不現前。名不供給請法。

懺悔者。事不請。作法。理不請。無生。

修證者。入淨心地菩薩。常法供養一切三寶。事請
理請俱無犯。

性惡者。事惡。則如闍王之女。見大聲聞而不起迎
禮敬。理惡。則觀於絕待法性。不得能供所供。能請
所請。

○第七不往聽法戒。】

「若佛子。一切處有講法毗尼經律。大宅舍中有講法
處。是新學菩薩。應持經律卷。至法師所。聽受諮問。若
山林樹下。僧地房中。一切說法處。悉至聽受。若不至
彼聽受諮問者。犯輕垢罪。」

【一切處者。通指僧坊俗地。大宅舍。別指俗地。山林
等。別指僧地也。法毗尼經律者。法名軌持。毗尼名
滅。意指所詮。經律二字。意指能詮。謂經詮法。律詮
毗尼。然毗尼正翻為律。經亦訓法訓常。文言似複。
義理須明。謂經律二種。世間共有。而世間之經。未
必詮於正法。世間之律。未必詮於毗尼。惟佛經佛
律中。明五種遠離行相應。名之為法。亦名毗尼。亦
名佛所教誡。所謂是出離。非世法。是越度。非有愛。
是無欲。非有欲。是無結。非有結。是不親近生死。非
親近。又五種出要行相應。名之為律。亦名為法。亦
名佛所教誡。所謂令少欲。不多欲。令知足。不無厭。
令易護。不難護。令易養。不難養。令智慧。不愚癡。是
故名為法毗尼經律。此法毗尼。大小齊奉。七眾同
修。非局在聲聞也。

此是遮業。四緣成罪。一是講法律。二講法律想。三
不往心。若瞋慢。是染汙犯。若懈怠。非染汙犯。四不
往聽。日日結罪。善生經中制四十里內須往。此亦
應爾。不犯者。若不解。若病。若無力。若彼顛倒說。若
護說者心。若數數聞。巳受持。巳知義。若多聞。若聞
持。若如說行。若修禪定不欲暫廢。若鈍根難悟難
受難持。不往者皆不犯。

七眾同　大小略異如前說。

開遮者。佛藏經云。若比丘說法。雜外道義。有善比
丘勤求道者。應從座去。若不去者。非善比丘。亦復
不名隨佛教者。

果報者。地持經云。菩薩於善知識。聽受經法。於說
法人。有五處不應憶念。淨心專聽。一者不念破戒。
謂不念言。此犯律儀。不應從彼聽受經法。二者不
念下性。謂不念言。我不從彼下性之人聽受經法。
三者不念醜陋。謂不念言。我不從此醜陋之人聽
受經法。四者不念壞味。謂不念言。我不從彼不正
語人聽受經法。但依於義。不依於味。五者不念壞
美語。謂不念言。我不從彼麤言說人聽受經法。如
是五處不憶念者。是菩薩勤攝正法。於說法人。不
起嫌想。若下根菩薩。起人過心。退不樂聽法。當知
是菩薩不能自度。智慧退減。解曰。智慧退減。不聽
之失也。能至心聽。則如沙彌戲擲。堪證四果。況實
說正法耶。

理解者。不歷法觀心。即是不往聽法。

懺悔者。事不往。作法。理不往。無生。

修證者。事往。應如常啼善財。理往。如石室觀空。又
菩薩成就遊戲神通。能徧至十方聽法。成就念不
退法。能念念永不離法。

性惡者。不應以法更聽於法。

○第八心背大乘戒。】

「若佛子。心背大乘常住經律言非佛說。而受持二乘
聲聞外道惡見一切禁戒邪見經律者。犯輕垢罪。」

【心背者。明非口說。言非佛說者。意言分別計度。受
持者。擬欲受持也。

此具性遮二業。計二乘。惟遮業。計外道。兼性業。以
是邪見故也。直制猶豫未決。是中下二邪見之方
便。以其計尚未成。故且結輕。若計成。則失菩薩戒
矣。

七眾同。

大小不全共。小是本習。故非犯。計外。得責心罪。發
心欲往。步步結應懺罪。聞外道說法。不入其心。悔
還。尚許懺除共住。若片語入心。奉行其法。乃至拔
一髮等。失比丘戒。成重難。現身不復許入僧數。

惟遮不開。

果報者。計外。成邪見。墮三塗。計小。障大菩提。

理解者。除一乘圓理。其餘皆名邪小。

懺悔者。事背。作法。理背。須一心無生。

修證者。位不退人。永不計外。行不退人。永不計小。
念不退人。永不背理。

性惡者。用外用小接外小機。示同其計。

○第九不看病戒。】

「若佛子。見一切疾病人。常應供養。如佛無異。八福田
中。看病福田。是第一福田。若父母師僧弟子病。諸根
不具。百種病若惱。皆供養令差。而菩薩以瞋恨心不
看。乃至僧坊城邑曠野山林道路中。見病不救濟者。
犯輕垢罪。」

【八福田者。一佛。二聖人。三和尚。四阿闍梨。五僧。六
父。七母。八病人。七是敬田。病兼悲敬。故名第一。

此是遮業。四緣成罪。一有病。二有病想。三不看心。
瞋恨。是染汙犯。懈怠非染汙犯。四應看不看。隨事
結罪。不犯者。若自病。若無力。若教有力隨順病者。
若知彼人自有眷屬。若彼有力自能經理。若病數
數發。若長病。若修勝業不欲暫廢。若闇鈍難悟難
受難持難緣中住。若先看他病。如病。窮苦亦爾。又
云。見諸眾生有親屬難。財物難。以慊恨心。不為開
解除其憂惱。是染汙犯。若嬾惰懈怠。非染汙犯。亦
應此戒兼攝。

七眾同犯。

大小不全共。小乘惟師友同活共房。及僧尼須看。
此外不制。大士弘誓兼物。一切應看。

開遮如不犯中說。又復應知看病法則。四分律云。
有五法能看病人。一知病人可食不可食。可食能
與。二不惡賤病人大小便吐唾。三有慈愍心。不為
衣食。四能經理湯藥。乃至。差若死。五能為病人說
法令歡喜。根本律云。不應令無智人為看病者。必
有他緣。須自出外。於不善解看病之人。當可教示。
勿令病者非理損害。墮水火。食諸毒。持刀斧。墮巖
壍或陞高樹。食所忌食。皆應遮止。律攝云。若病人
貧無藥直者。師主知識等應為辦之。或施主邊求。
或用僧伽物。或塔物。或幡葢等莊嚴之具。依價賣
之。以供藥直。若後病差。應償。若無力者。不還無罪。
大師之子。是父財故。若看病苾芻供給病者。除性
罪巳。餘皆應作。

果報者。不看失慈心益。失悲敬二田。自有病苦。亦
無人看。能看。則成就第一福田。

理解者。眾生具有見思塵沙無明等病。不以四教
法藥治之。名不看病。

懺悔者。事不看。作法。理不看。無生。自於四種無生
善通達巳。乃能以法藥療他。

修證者。生緣慈。能看身病。法緣慈。能看見思病。無
緣慈。能看無明病。

性惡者。常與捨心相應。名不看病。又復示現病行。

○第十畜殺具戒。】

「若佛子。不得畜一切刀杖弓箭矛斧鬬戰之具。及惡
網羅罥殺生之器。一切不得畜。而菩薩乃至殺父母
尚不加報。況殺一切眾生。不得畜殺眾生具。若故畜
者。犯輕垢罪。」

【矛者。長鎗。罥者。所以羇禽獸足。殺父母尚不加報。
舉重況輕。

此是性遮二業。殺之方便。且結輕垢。隨害物時。更
結殺罪。

七眾同犯。鬬戰具。舊開國王王子。餘殺生器。道俗
皆制。

大小共。

開遮者。或勸人戒殺。若買若化其器而藏舉之毀
壞彌善。

果報如殺戒中說。

理解者。前三教觀行。皆是殺理之具。

懺悔者。畜事具。作法。畜理具。須一心無生。

修證者。初果以上。永捨事器。圓住永捨理器。

性惡者。正以圓頓止觀為究竟殺具。】

「如是十戒。應當學。敬心奉持。下六品中廣明。」

【此總結第一段十戒。懸指廣文也。

○第十一國使戒。】

「若佛子。不得為利養惡心故。通國使命。軍陣合會。興
師相伐。殺無量眾生。而菩薩尚不得入軍中往來。況
故作國賊。若故作者。犯輕垢罪。」

【利養惡心。明非和合息諍因緣也。尚不得入軍中
往來者。軍中喧雜。非佛子所行之處。舉輕以況重
也。國賊者。孟子云。今之所謂良臣。古之所謂民賊。
賤是害義。興師相伐。必害於民。民為國本。害民即
是害國也。

此是性遮二業。正制為利養故。作此相害因緣。隨
事隨語結經。若瞋怒因緣。自屬殺戒。若貪奪寶物
因緣。自屬盜戒。

七眾同犯　大小俱制。

開遮者。如隱峯飛錫止兵。圖澄占鈴息難等。

果報者。交扇失歡。得上品兩舌惡口報。殺戮取利。
得上品殺盜報。

理解者。無明國。不可交通。煩惱軍。往來得罪。

懺悔者。事使。作法。理使。無生。

修證者。初果以上。不為事使。四教分證。不為理使。

性惡者。或為事使。即如圖澄等。或為理使。則方便
破無明國。善巧摧煩惱軍。又於無明國裏出入。煩
惱軍中往來以度眾生。

○第十二販賣戒。】

「若佛子。故販賣良人奴婢六畜。市易棺材板木盛死
之具。尚不應自作。況教人作。若故自作。教人作者。犯
輕垢罪。」

【販賣良人奴婢。則有眷屬分離之苦。販賣六畜。則
為殺害之緣。市易棺材板木。則必利人之死。教人
作者。或為我作。或令自作。皆得罪也。

此亦性遮二業。希利損物。乖於慈心。事事結罪。若
偷販生口。賣畜令殺。呪人令死以售棺材。別犯盜
罪殺罪。

七眾不全同。在家畜耕牛等非犯。然據善生經。須
先作淨施。然後受戒。否則得失意罪。

大小俱制。

開遮者。買畜放生。施棺給貧。

果報者。眷屬分張。多病短命。

理解者。取果行因名販賣。偏真涅槃名死具。又不
達性具之理。別圖積功累德。別求中道。皆名販賣。

懺悔者。事販。作法。理販。須一心無生。

修證者。初果以上無事販。圓人無理販。

性惡者。分離無明眷屬。斷絕十二生因。盡法界眾
生。市以無縫棺材。所謂皆以如來滅度而滅度之。

○第十三謗毀戒。】

「若佛子。以惡心故。無事謗他良人善人法師師僧。國
王貴人。言犯七逆十重。於父母兄弟六親中。應生孝
順心。慈悲心。而反更加於逆害。墮不如意處者。犯輕
垢罪。」

【惡心者。瞋惱之心。欲前人陷沒也。無事者。無見聞
疑三根。父母兄弟六親者。大士視一切人。皆如父
母兄弟六親也。

此是性遮二業。六緣成罪。一無罪。二無罪想六句。
四犯。二非犯。三謗毀心。正是業主。四所說過。七逆
十重等。五所向人。向同法謗同法。或向外人謗外
人。故輕。若向外人謗同法。自屬重戒中攝。六前人
領解。隨語隨人結罪。若說實。非犯。以惡心說。亦犯
輕垢。

七眾同　大小共　惟遮不開。

果報如妄言惡口中說。

理解亦如重戒中說。

懺悔者。事謗。作法。理謗。無生。

修證者。初果無不實謗。三果無惡心說實。圓人無
理謗。

性惡者。方便說此性惡法門。謂佛是究竟大貪等。

○第十四放火焚燒戒。】

「若佛子。以惡心故。放大火燒山林曠野。四月乃至九
月放火。若燒他人家屋宅城邑僧坊田木。及鬼神官
物。一切有生物不得故燒。若故燒者。犯輕垢罪。」

【惡心者。恣情任意。不知慎重也。四月至九月。一往
約多寒國土言之。若少寒國土。尤須審察時宜也。
燒他屋宅等者。謂因不慎。放火而誤及之。若為損
他故燒。自屬盜戒等流罪攝。一切有生物不得故
燒者。放火非為燒生。有必傷生之勢。故專制四月
乃至九月。遠防殺緣。若為殺故燒。自屬殺戒中攝。
今結云若故燒者。明非慎重而偶誤也。

此是遮業。四緣成罪。一非時。二非時想。三不慎心。
四正放火燒。

七眾同　大小共。

開遮者。在家為耕種等業。出家為除妨害。擇時慎
燒。無犯。

果報者。不慎則有誤殺之業。

理解者。放見思火。燒真諦理智。放無明火。燒中道
理智。

懺悔者。事燒。作法。見思燒。四種無生。無明燒。須次
第一心二種無生。

修證者。初果斷事燒。四果斷見思燒。佛斷無明燒。

性惡者。放三智火。燒盡法界三惑窟宅。

○第十五僻教戒。】

「若佛子。自佛弟子。及外道惡人。六親。一切善知識。應
一一教受持大乘經律。應教解義理。使發菩提心。十
發趣心。十長養心。十金剛心。於三十心中。一一解其
次第法用。而菩薩以惡心瞋心。橫教二乘聲聞經律
外道邪見論等。犯輕垢罪。」

【佛弟子。單指內眾。外道惡人。單指外眾。六親。通內
外眾。一切善知識。謂交遊往還。素相親善者也。應
教解義理使發菩提心者。繇解義理。始堪發心。不
同盲修瞎煉也。又解義不發心。增長狂慧。發心不
解義。增長無明。教之使之。令知真解真修也。惡心
者。概欲令人入於偏邪。瞋心者。偏惱此人。不以正
教。橫者。枉其根性。不稱機宜。明非應病與藥也。

教以外道。性遮二業。教以二乘。惟是遮業。惡心瞋
心。是染汙犯。無知根智。非染汙犯。

七眾同。

大小不全共。同者。同不得教以外道。異者。小乘本
習小。非犯。

開遮者。用隨情說。逗彼機宜。乃至示同外道等。

果報者。以外教。得邪見報。以小教。障大菩提。以大
乘教。自他俱利。

理解者。除一乘妙法。皆名邪小。故曰自此以前。我
等皆名邪見人也。

懺悔者。教事邪小。作法。教理邪小。須一心無生。悟
一心無生法巳。為實施權。開權顯實。以正入邪。引
邪歸正。無所不可。

修證者。初果無邪教。出假無小教。圓人無理內邪
小。

性惡者。徧用一切邪小法門。攝一切機。又究竟邪
小。即究竟一乘。

○第十六為利倒說戒。】

「若佛子。應好心先學大乘威儀經律。廣開解義味。見
後新學菩薩。有從百里千里來求大乘經律。應如法
為說一切苦行。若燒身燒臂燒指。若不燒身臂指供
養諸佛。非出家菩薩。乃至餓虎狼師子。一切餓鬼。悉
應捨身肉手足而供養之。然後一一次第為說正法。
使心開意解。而菩薩為利養故。應答不答。倒說經律
文字。無前無後。謗三寶說者。犯輕垢罪。」

【好心者。上求下化之心。先學者。自利利他之本。威
儀者。化導之軌範。經律者。進修之門戶。廣開解義
味者。致廣大而盡精微。明非淺近粗疎而巳。燒身
臂指供養諸佛。與眾生同悲仰而上求佛道之極
致也。捨身肉手足供餓鬼虎狼等。與如來同慈力
而下化眾生之極致也。先為說此如法苦行以大
其心志。堅其誓願。然後一一次第為說正法。謂隨
問而說。不顛倒說。不邪謬說。故能使其心開意解。
此誠先學菩薩之職任也。應答不答。則不一一說。
倒說。則不次第。謗三寶。則非正法。又倒說即名為
謗。所謂說法不當機。所說為非量也。

此是遮業。不先學是一過。不正說又一過。為利。是
染汙犯。無知機智。非染汙犯。

七眾同。

大小共。小乘依小法教人。亦不得隱沒義理。

開遮者。知機故不說。或為斷邪命而訶苦行。破愚
執而談理行。

果報者。為利。則邪命所攝。倒說。則謗法等流。

理解者。不知四悉檀因緣。皆名倒說。

懺悔者。事倒。作法。理倒。無生。

修證者。初果無為利心。出假具知根智。圓觀曉了
四悉。

性惡者。一切法倒。一切法正。以正相入倒相。以倒
相入正相。

○第十七恃勢乞求戒。】

「若佛子。自為飲食錢財利養名譽故。親近國王王子
大臣百官。恃作形勢。乞索打拍牽挽。橫取錢物。一切
求利。名為惡求多求。教他人求。都無慈心。無孝順心
者。輕犯垢罪。」

【自為者。明非為三寶等。為飲食乃至名譽。明非為
道也。惡求者。威逼故非善。多求者。無厭故非少。教
他者。教人為我求。如遣使作書之類。

此具性遮二業。盜戒之等流也。或將本覓利。或薦
書強化。皆屬此戒。若非分陵奪。自屬盜戒。又戒本
經云。多欲不知足。貪著財物。是染汙犯。亦此戒攝。

七眾同犯　大小俱制。

開遮者。為三寶。為病人。為眾生如法營求。非犯。

果報者。乞求。則妨道惱他。不乞。則正命清淨。自他
俱利。

理解者。二乘橫取真。藏通菩薩橫取俗。別教橫取
中。

懺悔者。事取。作法。理取。一心無生。

修證者。初果斷事取。圓觀伏理取。圓住斷理取。

性惡者。橫於九界逼取佛界善根。橫於二十五有
逼取真常我性。

○第十八無解作師戒。】

「若佛子。應學十二部經。誦戒者。日日六時持菩薩戒。
解其義理。佛性之性。而菩薩不解一句一偈。及戒律
因緣。詐言能解者。即為自欺誑。亦欺誑他人。一一不
解。一切法不知。而為他人作師授戒者。犯輕垢罪。」

【大士以傳法度生為正務。故應學十二部經以為
度生之本。而戒經尤大士之根本。故應日日六時
誦持。令其精熟。然不但誦文而巳。又必解其義理
佛性之性。謂先悟本源自性清淨。為無作戒所依
體性。即依此無作戒。還為成佛種子。是知自性清
淨者。正因佛性也。菩薩戒者。緣了佛性也。全一性
以起二修。全二修而成一性。故名佛性之性。猶云
諸佛本源佛性種子也。不解一句等。舉輕況重。葢
凡夫淺智。誰能法法全通。但知之為知之。不知為
不知。斯無過咎。設但不解一句一偈。及戒律少分
因緣。而不肯闕疑。詐言能解。即為內乖巳心而自
欺。外誤前人而誑他。何況一一戒律皆不解。一切
佛法皆不知。則自且從師求學之不暇。豈可為他
人作師授戒哉。

此是遮業。受戒不學是一過。妄欲作師又一過。隨
事結罪。

七眾者。舊云。比丘比丘尼犯。餘五眾無作師事。未
制。今按善生經中。在家菩薩亦得畜在家弟子。似
亦同制。然在家雖畜弟子。無授戒事。故云不犯耳。

大小乘俱制。義疏曰。大乘為師。必是出家菩薩。具
足五德。一持戒。二十臘。三解律藏。四通禪思。五慧
藏窮玄。什師所傳。融師筆受。流傳至今。此其正說。
次地持云。必須戒德嚴明。善解三藏。堪能發彼敬
心。方可從受。不爾得罪也。四分律曰。五法不成就。
不得授人具足戒。不得與人作依止師。不得畜沙
彌。一戒。二定。三慧。四解脫。五解脫知見。又不能教
人堅住此五。又成就五非法。不得授人具足戒。與
依止。畜沙彌。一無信。二無慚。三無愧。四懶惰。五多
忘。又五。破增上戒。破增上見。破增上威儀。少聞。無
智慧。又五。不瞻視病。不方便住處。不能破疑。不教
捨惡見。減十歲。又五。不知犯。不犯。若輕。若重。減十
歲。又五。不知教授弟子增上威儀。增上淨行。增上
波羅提木叉。白。羯磨。又五。不知增戒。增心。增智慧。
不知白。不知羯磨。一一反上者。得與人授具足戒。
得與依止。得畜沙彌。僧祇律曰。十法成就。聽度人
出家受具。一持戒。二多聞阿毗曇。三多聞毗尼。四
學戒。五學定。六學慧。七能出罪。能使人出罪。八能
看病。能使人看病。九弟子有難。能送脫難。能使人
送。十滿十歲。是名十事聽度人出家受具足。下至
滿十歲。知二部律。亦得。受依止者亦爾。薩婆多律
攝曰。滿足十夏。方住師位。復須成就五法。一知有
犯。二知無犯。三知輕。四知重。五於別解脫經。廣能
開解。於諸學處創結隨開。若遇難緣。善知通塞。常
誦戒本。能決他疑。戒見多聞。自他俱利。威儀行法。
無有虧犯。具如是德。名親教師。繇其親能教出離
法故。若雖近圓。於諸學處。不識重輕。設六十夏。仍
須伏託明德。依止而住。若師小者。惟除禮足。自餘
咸作。此即名為老小苾芻。不得與他出家。及受近
圓也。智旭曰。傳法度生。乃名報佛恩德。此戒不是
禁人作師。只是責人無解耳。堪嗟末世。顛倒多端。
或駕言度生。謬為師範。不解而詐稱能解。門庭高
設。我相熾然。或懶學律法。退不為師。或宗教自負。
藐視律門。豎我慢幢。則訶毀戒學。貪收徒眾。則仍
授戒名。昧心厚顏。莫此為甚。又或謬謂大乘融通。
不須小律。詎知小不兼大。大必兼小。如河不納海。
海必納河。若不大小並學。那名菩薩比丘。故今略
引聲聞師德。用裨大士芳規觀者幸勿厭其繁𤨏。

開遮者。為白衣授終身五戒。及六齋日授八戒法。
皆悉無犯。然亦須知五戒八戒義趣。又八戒法。若
無比丘比丘尼。則式叉摩那沙彌沙彌尼亦得授
之五戒法。設無出家五眾。則在家二眾亦得授之。

果報者。佛藏經云。身未證法而在高座。身自不知
而教人者。法墮地獄。

理解者。未真見諦。總名無解。

懺悔者。無教門解。須作法。并善學。無入理解。須無
生。

修證者。觀行相似位人。有教門正解。分證位人。有
入理真解。

性惡者。一切法本不可解。忘情絕解。乃為法界之
師。

○第十九兩舌戒。】

「若佛子。以惡心故。見持戒比丘。手捉香爐。行菩薩行。
而鬬遘兩頭。謗欺賢人無惡不造者。犯輕垢罪。」

【惡心者。瞋彼前人。欲令鬬諍。或嫉彼賢善。欲為妨
惱也。手捉香爐。聊舉善行之一事。鬬遘兩頭。謂交
扇令造諍端。此雖說實猶犯。況謗欺耶。

此具性遮二業。六緣成罪。一眾生。二眾生想。應以
持戒不持戒六句分別。二稍重。四稍輕也。三兩舌
心。正是業主。四說過。無論實與不實。五所向人。若
向無戒人。自屬重戒。若泛向同法。非彼親友。自屬
第十三謗毀戒。今正鬬以遘為念。的向彼之親厚。
故實與不實皆犯。若欲向此人。誤向彼人。結方便
罪。六前人領解。語語結罪。

七眾同　大小共。

開遮者。菩薩戒本云。又如菩薩見諸有情。為惡友
朋之所攝受。親愛不捨。菩薩見巳。起憐愍心。發生
利益安樂意樂。隨力隨能。說離間語。令離惡友。捨
相親愛。勿令當受長夜無義無利。如是以饒益心。
說離間語。乖離他愛。無所違犯。生多功德。

果報如第六重戒中說。

理解者。說有說無為兩舌。說真說俗為兩舌。說邊
說中為兩舌。

懺悔者。事中兩舌。須作法。有無兩舌。四無生。真俗
兩舌。後二無生。邊中兩舌。惟用一心無生。

修證者。初果無事兩舌。圓人無理兩舌。

性惡者。隨情隨智為兩舌。一切實一切不實等亦
是兩舌。

○第二十不行放救戒。】

「若佛子。以慈心故。行放生業。一切男子是我父。一切
女人是我母。我生生無不從之受生。故六道眾生。皆
是我父母。而殺而食者。即殺我父母。亦殺我故身。一
切地水是我先身。一切火風是我本體。故常行放生。
生生受生。常住之法。教人放生。若見世人殺畜生時。
應方便救護。解其苦難。常教化講說菩薩戒。救度眾
生。若父母兄弟死亡之日。應請法師講菩薩戒經律。
福資亡者。得見諸佛。生人天上。若不爾者。犯輕垢罪。」

【以慈心故。總修三種慈心也。一生緣慈。即觀六道
皆我父母。二法緣慈。即觀地水火風是我身體。三
無緣慈。即於生生受生之中而悟不生不滅常住
之法。教人放生者。以此三慈開示於人。救護。則解
其現在苦難。教化講說。則拔其未來苦因。令不受
未來苦難。又救是拔苦。度是與樂也。得見諸佛生
人天上者。見佛聞法。恒於人天類中修道。永離畜
生難處。方名究竟放救也。

此是遮業。四緣成罪。一苦眾生。二苦眾生想。三無
慈心。若欲救而力不逮者。至心為稱佛名。或為說
法。以作救慧命之緣因。不犯。四坐視不救。隨事結
罪。不救身命是一過。不救慧命又一過。

七眾同犯。

大小不全共。小乘不救眷屬有罪。餘非所制。大士
弘慈。一切悉救。

惟遮不開。

果報者。不救則失三慈法利。救則成就三慈法門。

理解者。見外凡殺真諦。二乘殺俗諦權教殺中諦
而不放救。

懺悔者。不救事殺。須作法。不救理殺。須無生。

修證者。慈心三昧成。常行事理二救。

性惡者。或不救事殺。如古人謂猪子云。正兩脚時
不掙。今既四脚。掙向何處。或不救理殺殺盡安居。
自作教他。寧惟不救。又從而助之。】

「如是十戒。應當學。敬心奉持。如滅罪品中廣明一一
戒。」

【此總結第二段十戒。亦懸指廣文也。】

佛說梵網經菩薩心地品合註卷第五

佛說梵網經菩薩心地品合註卷第六
姚秦　三藏法師　鳩摩羅什　譯
明　菩薩沙彌古吳　智旭　註
菩薩比丘溫陵　道昉　訂

【○第二十一瞋打報讐戒。】

「若佛子。不得以瞋報瞋。以打報打。若殺父母兄弟六
親。不得加報。若國主為他人殺者。亦不得加報。殺生
報生。不順孝道。尚不畜奴婢。打拍罵辱。日日起三業。
口罪無量。況故作七逆之罪。而出家菩薩。無慈心報
讐。乃至六親中故報者。犯輕垢罪。」

【不順孝道者。被他殺害。必有夙因。快意報讐。重增
未來怨結。非所以愛死者也。尚不畜奴婢者。舉輕
況重。然出家人。總不得畜。在家得畜。但不應非理
打罵耳。七逆罪者。如孟軻云。殺人之父。人亦殺其
父。殺人之兄。人亦殺其兄。去自殺惟是一間。今我
為父報讐。彼復結讐於我父。又種將來害父之因。
故報讐即可名七逆也。結云出家菩薩者。意顯在
家菩薩。猶得兼用王法。以直報怨。出家斷不可矣。

此是性遮二業。既傷慈忍。復結來怨故也。五緣成
罪。一是讐。二讐想有六句。初二句輕。謂讐作讐想
讐疑而行瞋報。二句稍重。謂非讐而作讐想讐疑。
二句更重。謂非讐非讐想。讐非讐想而行瞋打。即
第九重戒攝也。三有報復心。四行瞋報事。五前人
領納。謂受其打罵。結輕。若害命。結歸第一殺戒。在
家菩薩。以直報怨。憑斷事官依律決判。無有私情。
若打若殺皆不犯。或私行報復。或賄賂求託官府。
過分治罸。一一刑辱。結輕。害命。結重。又戒本經云。
若菩薩於他起慊恨心。執持不捨。是染汙犯。亦可
此戒兼制。又菩薩怨不宜報。恩則宜報。故戒本經
云。受他恩惠。以慊恨心。不以若等若增酬答彼者。
是染汙犯。若嬾惰懈怠。非染汙犯。不犯者。若作方
便而無力。若以方便令彼調伏。若欲報恩而彼不受。

七眾同犯　大小俱制　惟遮不開。

果報者。報則相讐相害。更無休息。不報則解怨釋
結。永無讐對。

理解者。見思塵沙無明為讐。以空假中觀破之為
瞋報。若了達煩惱即菩提。則無瞋報。亦名以直報
怨。

懺悔者。事報。作法。理報。一心無生。

修證者。初果無事報。圓住無理報。

性惡者。破煩惱怨。殺無明賊。

○第二十二憍慢不請法戒。】

「若佛子。初始出家。未有所解。而自恃聰明有智。或恃
高貴。年宿。或恃大姓。高門。大解。大福。大富饒財七寶。
以此憍慢。而不諮受先學法師經律。其法師者。或小
姓。年少。卑門。貧窮。下賤。諸根不具。而實有德。一切經
律盡解。而新學菩薩。不得觀法師種姓。而不來諮受
法師第一義諦者。犯輕垢罪。」

【初始出家者。明其染法未深。未有所解者。無佛法
中正解。既染法未深。未開正解。則更不宜憍慢。而
惟其染法未深。未開正解。往往易生憍慢也。自恃
凡有七事。一恃世間總智。二恃位高。三恃年尊。四
恃門族。五恃大解。六恃大福。七恃富財。其法師者。
小姓則非大姓。年少則非年宿。卑門則非高門。貧
窮則非富財。下賤則非有位。諸根不具則非聰明
大解。而實有德。是有真修。經律盡解。是有正解。解
行雙美。何得更論種姓。今不來諮受。其過何如。

此是性遮二業。慢如高山。法水不住。失傳化之益。
乖參學之方。四緣成罪。一法師。二法師想六句。二
重二輕二無犯。三憍慢心。正是業主。與前第六瞋
患為異。四不諮受。隨所應諮不諮結罪。又戒本經
云。輕說法者。不生恭敬。嗤笑毀呰。但著文字。不依
實義。是染汙犯。亦此戒兼制。

七眾同。

大小不全共。小乘於應請者。而憍慢不請則犯。餘
惟不得憍慢。不制悉請。大乘求法為務。一切應請。
一切不應憍慢。

惟遮不開。

果報者。憍慢則失正法種。頑愚陋劣。重法則智慧
開明。菩提增長。

理解者。一切諸法中。悉有安樂性。不善用觀。橫於
其中取一捨一。就所捨處。不能於中如實觀其法
性。名憍慢不請。

懺悔者。事憍。作法。理憍。一心無生。

修證者。初果無事憍。圓住無理憍。

性惡者。天上天下。惟吾獨尊。不見世間諸天及人。
堪受如來迎接禮拜者。假使佛為起迎。令彼即時
頭破七分。

○第二十三憍慢僻說戒。】

「若佛子。佛滅度後。欲以好心受菩薩戒時。於佛菩薩
形像前自誓受戒。當以七日佛前懺悔。得見好相便
得戒。若不得好相。應二七三七乃至一年。要得好相。
得好相巳。便得佛菩薩形像前受戒。若不得好相。雖
佛像前受戒。不名得戒。若先受菩薩戒法師前受戒
時。不須要見好相。何以故。是法師師師相授故。不須
好相。是以法師前受戒時即得戒。以生至重心故便
得戒。若千里內無能授戒師。得佛菩薩形像前自誓
受戒。而要見好相。若法師自倚解經律。大乘學戒。與
國王太子百官以為善友。而新學菩薩。來問若經義
律義。輕心惡心慢心。不一一好答問者。犯輕垢罪。」

【師師相授不須好相者。以其展轉傳來。即是如來
嫡胤。亦是法身常住。故律藏云。持律之人。是人補
佛處也。生至重心者。謂視師如佛也。不得好相不
名得戒。明自誓受戒如此之難。生至重心便乃得
戒。明從師受戒亦復不易。既受得巳。請問先達。先
達豈可忽之而不好答乎。輕心者。忽彼來人。惡心
者。慳悋嫉妬。慢心者。自恃福慧也。

此亦性遮二業。乖接引教訓之道。四緣成罪。一求
法人。二求法想。三憍慢心。四僻說出口。語語結罪
七眾同犯。皆得說法故。

大小乘共。小乘亦不許僻說故。

惟遮不開。

果報者。悋法則愚癡。憍慢則陋劣。不悋不憍。則功
德智慧以自莊嚴。

理解者。有修有證。皆名憍慢。不知四悉因緣。皆名
僻說。

懺悔者。事慢僻。作法。理慢僻。一心無生。

修證者。初果斷事中慢僻。圓住斷理中慢僻。

性惡者。我為法王。於法自在。隨智隨情。種種僻說。

○第二十四不習佛戒。】

「若佛子。有佛經律大乘法。正見正性正法身。而不能
勤學修習而捨七寶。反學邪見二乘外道俗典。阿毗
曇雜論一切書記。是斷佛性。障道因緣。非行菩薩道
者。若故作者。犯輕垢罪。」

【經律大乘法者。通指菩薩藏也。正見者。萬行之解。
正性者。正因之性。正法身者。正果之性。邪見者。通
指下文諸法。二乘墮於偏空。外道執其謬計。俗典
僅談世務。阿毗曇。即二乘論。雜論。即外道論。一切
書記。即俗典世論也。斷佛性者。二乘焦菩提之芽。
外道刳正覺之種。障道因緣者。內惑正解之因。外
亂正修之緣也。

一向習小。惟是遮業。非染汙犯。一向習外。性遮二
業。是染汙犯。不犯者。若上聰明。能速受學。若久學
不忘。若思惟知義。若於佛法具足觀察。得不動智。
若於日日。常以二分受學佛經。一分外典。又菩薩
比丘比丘尼。不學聲聞毗尼。亦犯輕垢。故戒本經
云。若菩薩於如來波羅提木叉中。毗尼建立遮罪。
護眾生故。令不信者信。信者增廣。同聲聞學。何以
故。聲聞自度。乃至不離護他。何況菩薩第一義度。
又復遮罪住少利少作少方便者。菩薩不同學此
戒。謂一者從非親乞衣。二者受自恣與。三者多受
鉢。四者自乞縷令織。五者臥具坐具。六者金銀。惟
此六戒。聲聞遮其自為。菩薩開其為他。則其餘二
百四十四戒。皆須同學明矣。設不學不持。則既犯
比丘戒。亦犯菩薩戒。厥罪比聲聞加一等。以是菩
薩比丘。不同菩薩沙彌等故。即菩薩沙彌。亦須同
學十戒。并威儀法。以非菩薩優婆塞故。若不學不
持。比聲聞沙彌亦加一罪。葢七眾受此菩薩戒時。
即舉五戒。十戒。六重六隨。二百五十戒等。一切轉
為無盡戒體。皆為菩薩之所應學。故經文但云學
二乘阿毗曇者犯罪。不言學毗尼者犯罪。以毗尼
乃大小通途。原不單屬二乘故也。

七眾同制。各有所急。比正先習此經。及二部律。尼
先此經。及尼具戒。式叉先習此經。及二六法。沙彌
男女先習此經。及十戒威儀。在家先習此經。及優
婆塞戒。餘力方許徧習。

大小不全共同者。同以本法為急。亦同不得習外。
異者。大不學毗尼犯。小不學此經非犯。

開遮者。示同邪小以誘接之。

果報者。一向習小。障菩提。習外墮愛見。

理解。懺悔修證。同第八戒。

性惡者。邪小究竟即大。

○第二十五不善知眾戒。】

「若佛子。佛滅度後。為說法主。為行法主為僧坊主。教
化主。坐禪主。行來主。應生慈心。善和鬬諍。善守三寶
物。莫無度用。如自巳有。而反亂眾鬬諍。恣心用三寶
物者。犯輕垢罪。」

【說法主。即今法師。行法主。主清規者。亦可律師。僧
坊主。知安居房舍等事。即今直院。教化主。勸人作
福業者。坐禪主。知習禪事。如僧堂首座之類。行來
主。知乍到客情事者。今名知賓。慈心者。和諍守物。
能與一切人樂也。

此是遮業。不善滅諍。隨事結過。不善守物。隨用結
過。若三寶互用。自屬盜戒。若發起諍事。別得性罪。

比丘比丘尼全犯。餘五眾未知僧事。不犯。設充職
事。亦犯。

大小俱制　惟遮不開。

果報者。不善滅諍。得破僧方便罪。不善守物。招貧
窮困苦報。善和善守。則統理大眾。一切無礙。

觀解者。不能和融事理。不知善守法財。

懺悔者。不善知事。作法。不善知觀。無生。

修證者。無疑解脫能和事諍。能守事財。圓初住能
和理諍。能守理財。

性惡者。興般若兵杖與一切法戰。是名亂眾鬪諍。
等賜諸子白牛大車。是恣用三寶物。

○第二十六獨受利養戒。】

「若佛子。先在僧坊中住。後見客菩薩比丘來入僧坊
舍宅城邑。若國王宅舍中。乃至夏坐安居處。及大會
中。先住僧應迎來送去飲食供養。房舍臥具。繩牀木
牀。事事給與。若無物。應賣自身。及男女身。割自身肉
賣。供給所須。悉以與之。若有檀越來請眾僧。客僧有
利養分。僧坊主應次第差客僧受請。而先住僧獨受
請而不差客僧者。僧坊主得無量罪。畜生無異。非沙
門。非釋種姓。犯輕垢罪。」

【菩薩。謂大士眾。比丘。謂聲聞眾。皆應有利養分也。
國王宅舍。謂王所造立安僧宅舍也。應賣自身等
者。舉重況輕。謂賣身割肉。尚應供給。況本皆有分
之利養耶。

此具性遮二業。以僧次請僧時。凡在界內者。皆應
有利養分。而今不差客僧。乖施主心。貪利獨受。是
盜戒之等流也。四緣成罪。一有客。謂應得利養分
者來在界內。二有客想六句。二重二輕二無犯。三
獨受心。正是業主。四差竟。據義疏云。若知僧次的
至彼人而不差者。且犯輕垢。以臨差時。界外或更
有來者。尚未專有分故。若差竟而別與餘人。餘人
自知未應受請。而受得施主家食䞋。五錢入手。與
差者同結重罪。畜生無異。又客來不與僧中物分。
不起迎接。亦此戒兼制。同犯輕垢。

比丘比丘尼全犯。餘五眾未知僧事不犯。或有時
受差分食。若偏厚偏薄。偏有偏無。皆犯輕垢。善生
經云。僧中付食。若偏為師選擇美好過分與者。是
優婆塞得失意罪。

大小乘俱制　惟遮不開。

果報如慈悲道場懺法廣明。

理解者。不以大乘法普化一切。名獨受利養。

懺悔者。獨受事養有二。若但犯方便輕垢。須作法
懺。若巳得五錢入手。結重。失菩薩戒。須取相懺。獨
受理養。須一心無生懺。

修證者。初果不獨受事利。圓住不獨受理利。

性惡者。盡十方是箇自巳。安有第二人同受供養。

○第二十七受別請戒。】

「若佛子。一切不得受別請利養入巳。而此利養。屬十
方僧。而別受請。即是取十方僧物入巳。及八福田中。
諸佛聖人。一一師僧父母病人物自巳用故。犯輕垢
罪。」

【即是取十方僧物入巳等者。以施主修福。法應普
徧平等。一切利施。本通十方僧眾。繇汝別受。令彼
十方不得利養。遠有奪取十方之義。又八福田。並
有應得僧次利養之義。如佛或應迹為僧。餘可知
也。

此是遮業。令施主失平等心。十方僧失常利施。故
制。三緣成罪。一是別請。若有僧次一人同受。不犯。
二別請想六句。二重二輕二無犯。又或請受戒說
法。或知此人非我則不營功德。皆無犯。三受竟結
罪。

出家五眾同犯。在家無受利養事。善生經云。若優
婆塞受招提僧臥具牀座。得失意罪。亦應此戒兼
制。

大小不同制。小乘遮別眾食。若四人中有一人是
僧次者。不犯。不遮別受請。

開遮者。戒本經云。檀越來請。若至自舍。若至寺內。
若至餘家。若施衣食種種眾具。菩薩以瞋慢心。不
受不往。是染汙犯。不犯者。若病。若無力。若狂。若遠
處。若道路恐怖難。若知不受令彼調伏。若先受請。
若修善法不欲暫廢。為欲得聞未曾有法。饒益之
義。及決定論。若知請者為欺惱故。若護多人嫌恨
心故。若護僧制。解曰。此乃率眾受供。非別受也。又
云。有檀越以金銀真珠摩尼瑠璃種種寶物。奉施
菩薩。若瞋慢心違逆不受。是染汙犯。捨眾生故。嬾
惰懈怠。非染汙犯。不犯者。若知受巳。必生貪著。或
施主生悔。或施主生惑。或施主貧惱。若知是三寶
物。是劫盜物。若知受巳。多得若惱。所謂殺。縛。讁。罸。
奪財。訶責。解曰。此則受以為眾。非自享也。

果報者。既遠有奪取十方之義。亦是盜戒等流。

觀解者。受入空請。是別於俗諦。受出假請。是別於
真諦。受但中請。是別於二諦。

懺悔者。受事別請。作法。受理別請。一心無生。

修證者。別初住。圓初信。不受事別請。別初地。圓初
住。不受理別請。

性惡者。法界妙供。念念自受。如人飲水。冷煖自知。
誰能共之。

○第二十八別請僧戒。】

「若佛子。有出家菩薩。在家菩薩。及一切檀越請僧福
田求願之時。應入僧坊問知事人。今欲請僧求願。知
事報言。次第請者。即得十方賢聖僧。而世人別請五
百羅漢菩薩僧。不如僧次一凡夫僧。若別請僧者。是
外道法。七佛無別請法。不順孝道。若故別請僧者。犯
輕垢罪。」

【次第請即得十方賢聖僧者。以凡聖難測。不應妄
生分別故。七佛者。一毗婆尸佛。或云維衛。此翻勝
觀。二尸棄佛。或云式棄。此翻為火。三毗舍浮佛。或
云毗舍婆。或云隨比。或云隨葉。此翻徧一切自在。
此三世尊。皆在過去莊嚴劫出世。四拘留孫佛。或
云拘樓秦。此翻所應斷。五拘那含牟尼佛。此翻金
寂。或翻金仙。六迦葉佛。此翻飲光。七釋迦牟尼佛。
或云釋迦文。此翻能仁寂默。亦翻能儒。此四如來。
皆於賢劫出世。經中處處每引七佛證義。以其並
在此土。又近在百小劫內。長壽天皆曾見也。不順
孝道者。不遵佛訓。輕慢眾僧。

此是遮業。分別是田非田。其心狹劣。不順平等法
門故也。據聲聞律。若僧次中請得一人。餘別指名
請求。非犯。此或應同。若一概於僧次請。彌善。

七眾同　大小共。

開遮者。如親師取友。則善須簡擇。如欲說法授戒。
化導眾人。擇其才德俱優者請之。非犯。

果報者。別請。則違平等無相法門。失廣大圓滿福
德。不別請。則一滴投海。頓同海體。

理解者。知對待妙。不知絕待妙。輕藏通別教之法。
而別尚圓教。是別請義。

懺悔者。事別請。作法。理別請。須以一心融四無生。

修證者。初果無事別請。圓信無理別請。

性惡者。於十法界中。別令各得佛界之利。

○第二十九邪命戒。】

「若佛子。以惡心故為利養。販賣男女色。自手作食。自
磨自舂。占相男女。解夢吉凶。是男是女。呪術。工巧。調
鷹方法。和合百種毒藥。千種毒藥。蛇毒。生金銀毒。蠱
毒。都無慈愍心。無孝順心。若故作者。犯輕垢罪。」

【惡心者。明非見機益物之心。為利養共列七事。一
販色。二作食。三占相解夢。四呪術。五工巧。六調鷹。
七毒藥。

此是性遮二業。然惟販色毒藥二事。兼有性罪。餘
但遮罪。又今時養鷹。多為捕獵。此亦性罪。或屬損
害眾生戒攝也。毒藥且就和合時結輕。若害物時。
隨結殺罪。調鷹亦爾。又出家人四邪。五邪。八穢。皆
此戒兼制。四邪者。一仰口食。謂仰觀星宿。推步盈
虗等。二下口食。謂種植田圍等。三方口食。謂干謁
四方。交結權貴等。四維口食。謂醫卜雜伎。種種營
生等。五邪者。一現奇特相。二自說功德。三卜相吉
凶為人說法。四高聲現威令人敬畏。五說得供養
以動人心。八穢者。一田宅園林。二種植生種。三貯
積穀帛。四畜養人僕。五養繫禽獸。六錢寶貴物。七
氈褥釜鑊。八象金飾牀。及諸重物。

出家五眾全犯。在家除販色調鷹毒藥三種。其餘
如法自活。不犯。又善生經云。若優婆塞須田作者。
不求淨水及陸種處。得失意罪。亦可攝屬此戒。淨
水者。謂無蟲水。陸種者。陸生穀麥等。不須用水。致
傷蟲也。

大小俱制。

開遮者。出家人或偶用占相呪術工巧。隨機誘物。
令入佛道。非希利心。亦復無犯。呪術是治病救難
所用。故大小兩乘。亦通有之。

果報者。緇門警訓云。今時講學。專務利名。不恥五
邪。多畜八穢。但隨浮俗。豈念聖言。自下壇場。經多
夏臘。至於淨法。一未霑身。寧知日用所資。無非穢
物。箱囊所積。並是犯財。慢法欺心。自貽伊戚。學律
者知而故犯。餘宗者固不足言。誰知報逐心成。豈
信果繇因結。現見袈裟離體。當來鐵葉纏身。為人
則生處貧窮。衣裳垢穢。為畜則墮於不淨。毛羽腥
臊。況大小兩乘。通明淨法。倘懷深信。豈憚奉行。

理解者。不知性具。而取果行因。積功累德。名為販
賣。不達無作道滅。名為作食。不證自心現量。名為
占相。不知開權顯實。名為呪術。未達無功用道。名
為工巧。有所取攫。名為調鷹。偏真偏俗怛中法門。
名為毒藥。

懺悔者。事邪作法。理邪。一心無生。

修證者。初果無事邪。圓住無理邪。

性惡者。如維摩經中三墮受食。是為究竟邪命。又
置毒乳中等。

○第三十經理白衣戒。】

「若佛子。以惡心故。自身謗三寶。詐現親附。口便說空。
行在有中。經理白衣。為白衣通致男女。交會婬色。作
諸縛著。於六齋日。年三長齋月。作殺生劫盜。破齋犯
戒者。犯輕垢罪。」

【六齋日者。每月六日。謂初八。十四十五二十三。二
十九。三十。若遇月小。則二十八。二十九也。此六日
者。初八。二十三。四天王使者巡行世間。簡察善惡。
十四。二十九。四天王太子巡視世間。十五。三十。四
天王躬行世間。若見修善者多。則諸天歡喜。保護
國界。若見修善者少。則諸天愁憂不樂。國界多災。
故佛制在家男女。不論但三歸者。受五戒者。受菩
薩戒者。遇此六日。悉應於一晝夜受持八戒齋法。
以不非時食。正名為齋。以不殺等八戒。共助成之。
故名八關戒齋。謂以八戒及齋。關閉情欲。作出世
正因也。八戒者。一不殺。二不盜。三不婬。無論邪正
悉斷。四不妄語。五不飲酒。六不著香華鬘。不香塗
身。七不歌舞倡伎。不往觀聽。八不坐高廣大牀也。
年三長齋月者。毗沙門天王分鎮四洲。正月。五月。
九月。鎮此南洲。故佛制在家男女。盡此一月。受持
齋法如上也。此戒舊名不敬好時。義疏云。三齋六
齋。並是鬼神得力之日。此日宜修善福過餘日。而
今於好時虧慢更犯。隨所犯事。隨篇結罪。此時此
日。不應不知。加一戒。一云七眾俱制。皆應敬時。二
云但制在家。年三月六。本為在家。出家盡壽持齋。
不論時節。(文)今觀經文語勢。却似從出家人邊結
過。故易科為經理白衣。大意謂出家人法。宜誘誨
白衣。令得解脫。令持齋戒。而反說空行有。為其經
理。乃至於六齋三齋好時。不能使其作福修善。反
令作殺盜等事。豈非以身謗三寶乎。

此是遮業。伹從經理白衣結罪。所云殺生劫盜。破
齋犯戒。自是俗人之事。非出家人教其為之。但既
有通致男女等事。未免為殺盜等而作遠緣。故推
極於此。而顯其不應耳。若實教其殺生劫盜。兼得
性業。自屬殺盜戒攝。

出家五眾全犯。一切時中。不得經理白衣也。在家
二眾。巳受菩薩戒。不敬好時亦犯。善生經云。若優
婆塞一月之中。不能六日受持八戒。供養三寶。得
失意罪也。餘時如俗法嫁娶等。不制。若殺生劫盜。
破齋犯戒。自隨事別結。

大小俱制。

惟遮不開。

果報者。經理白衣。亦屬邪命如前說。又不敬好時。
則諸夫愁憂。能招災異。敬好時。則諸天歡喜。護國
降祥。

觀解者。於真諦外別緣俗諦。名經理白衣。不知人
命在呼吸間。名不敬好時。又不知十世古今。不離
當念。介爾一念。橫徧竪窮。名不敬好時。

懺悔者。事犯。作法。理犯。一心無生。

修證者。初果無事犯。圓住無理犯。

性惡者。同流九界。名經理白衣。坐斷三世。名不敬
好時。】

「如是十戒應當學。敬心奉持。制戒品中廣明。」

【此總結第三段十戒也。

○第三十一不行救贖戒。】

「佛言。佛子。佛滅度後。於惡世中。若見外道。一切惡人
劫賊。賣佛菩薩父母形像。及賣經律。販賣比丘比丘
尼。亦賣發菩提心菩薩道人。或為官使。與一切人作
奴婢者。而菩薩見是事巳。應生慈悲心。方便救護。處
處教化取物。贖佛菩薩形像。及比丘比丘尼。發心菩
薩。一切經律。若不贖者。犯輕垢罪。」

【惡世者。正大士興慈運悲之時。方便救護者。盡其
心力。不得隱忍坐視也。

此是遮業。四緣成罪。一應贖境。謂尊像經律僧人
等。二應贖想六句。二重二輕二無犯。三無救贖心。
力不及者。非犯。四令彼褻辱。隨事結過。設力不及
而漠不關心。亦犯。

七眾同。

大小不全共。小乘不贖父母得罪。餘不見制。大士
弘護為任。一切應贖。

惟遮不開。或如法流通經典。不犯。

果報者。不救則失於二利。救則具足二嚴。

理解者。不知性具。名賣三寶。方便開示。令知性具。
名為救贖。

懺悔者。事不救。作法。理不救。須一心無生。

修證者。圓初信。別初住。通見地菩薩。藏事度菩薩。
皆能盡力行事救。圓初住。別初地。皆能盡力行理
救。

性惡者。正欲以法界三寶。強售法界中人。

○第三十二損害眾生戒。】

「若佛子。不得販賣刀杖弓箭。畜輕秤小斗。因官形勢。
取人財物。害心繫縛。破壞成功。長養猫狸猪狗。若故
養者。犯輕垢罪。」

【刀杖弓箭者。損害之具。輕秤小斗者。欺誑之具。短
尺亦是其類。又以重秤大斗長尺取入。亦同此制。
然但約畜用。故結輕耳。若移換詐取。令前人不覺
者。自屬盜攝。因官形勢者。行於逼奪。以威力傷慈。
結輕。若取非其有。亦是盜攝。繫縛者。損其肢體。破
壞成功者。毀其成業。猫狗能傷鼠類。猪終歸殺。巳
上諸事。皆非慈心者所應為也。

此具性遮二業。隨事結罪。

七眾同犯。善生經云。若優婆塞為於身命。若作市
易。斗秤賣物。一說價巳。不得前却。捨賤趣貴。斗秤
量物。任前平用。如其不平。應語令平。若不如是。得
失意罪。解曰。在家尚爾。況出家乎。

大小俱制　惟遮不開。

果報是殺盜等流。

理解者。凡外損真。二乘損俗。藏通損中。別損二諦。

懺悔者。事損。作法。理損。無生。

修證者。初果無事損。亦不損真。出假不損俗。別向
不損中。別地圓住不損二諦。

性惡者。損九界。成佛界。佛亦不立。則具損十界。

○第三十三邪業覺觀戒。】

「若佛子。以惡心故。觀一切男女等鬬。軍陣兵將劫賊
等鬪。亦不得聽吹貝鼓角。琴瑟箏笛箜篌。歌呌妓樂
之聲。不得樗蒲。圍棊。波羅塞戲。彈棊。六博。拍毱。擲石
投壺。牽道八道行城。爪鏡。蓍草。楊枝。鉢盂。髑髏而作
卜筮。不得作盜賊使命。一一不得作。若故作者。犯輕
垢罪。」

【惡心者。明非見機益物。直是邪思邪覺也。共列五
事。一鬬諍。二娛樂。貝者。螺也。七弦為琴。二十五弦
為瑟。箏者。竹身。十三弦。箜篌者。竹身。二十四弦。三
雜戲。樗蒲。即今賻錢。波羅塞戲。即今象棊。彈棊者。
漢宮人粧奩戲。六博。即今雙陸。拍毱。即今踢毱。擲
石投壺者。古用石。今用矢。牽道八道行城者。縱橫
各八路。以棊子行之。西域戲也。四卜筮。爪鏡。即圓
光法。蓍草。即是易卦。楊枝。即樟柳神。鉢盂。即攪水
碗法。髑髏。即耳報法。五使命。此五皆屬邪業。

盜賊使命。性遮兩業。餘惟遮罪。隨事結輕。又戒本
經云。若菩薩嬾惰懈怠。耽樂睡眠。若非時。不知量。
是染汙犯。不犯者。若病。若無力。若遠行疲極。若為
斷彼故。起欲方便。攝受對治。性利煩惱更數數起。
亦可此戒兼攝。

出家五眾全犯。在家供養三寶。得作妓樂。出家不
得自作。亦聽使白衣作。又投壺本於禮記。蓍龜本
於易書。在家亦應無犯。

大小俱制。

開遮者。或見機益物等。又出家人欲決疑慮。自有
圓覺經拈取標記法。占察經擲三輪相法。及大灌
頂經梵天神䇿百首。可依用之。

果報者。觀則妨廢正道。失二世利。不觀則離諸掉
悔。定慧易生。

觀解者。除不思議妙觀。皆名邪覺。

懺悔者。事邪。作法。理邪。一心無生。

修證者。三果無事邪。別地圓住無理邪。

性惡者。歷三性觀察。徧覺一切邪業中實相。

○第三十四暫離菩提心戒。】

「若佛子。護持禁戒。行住坐臥。日夜六時讀誦是戒。猶
如金剛。如帶持浮囊。欲度大海。如草繫比丘。常生大
乘善信。自知我是未成之佛。諸佛是巳成之佛。發菩
提心。念念不去心。若起一念二乘外道心者。犯輕垢
罪。」

【金剛者。能壞一切。不為一切所壞。浮囊者。度海之
具。喻出大涅槃經。草繫比丘者。佛世有一比丘。途
中被賊劫奪衣物。慮其鳴眾來追。兼欲害命。內有
一賊知比丘法。謂餘賊言。不必殺之。但以生草繫
其手足。彼戒不傷草木。自弗動耳。賊如言繫之。比
丘守戒。寧死不移。賊去巳遠。後有行路人來。方解
其繫。今明大士護此菩提心戒。亦應如聲聞之護
律儀。寧死莫犯也。

起二乘心。惟是遮業。念念非染汙犯。起外道心。性
遮二業。念念是染汙犯。

七眾同。

大小不全共。同不得起外道心。二乘是其本習。

開遮者。若權入二乘外道。為化彼故。

果報者。一念二乘心。亦障菩提。一念外道心。亦障
出世。惟念念菩提心。能臻三種不退。

理解者。除一乘皆邪小。如前說。

懺悔亦如前說。

修證者。圓初信。別初住。通見地。藏初果。永不起外
道心。行不退位。永不起二乘心。別地圓住。永不起
理中邪小心。

性惡者。念念觀外道二乘境即是不思議境。成就
究竟外道。究竟二乘。

○第三十五不發願戒。】

「若佛子。常應發一切願。孝順父母師僧。願得好師。同
學善知識。常教我大乘經律。十發趣。十長養。十金剛。
十地。使我開解。如法修行。堅持佛戒。寧捨身命。念念
不去心。若一切菩薩不發是願者。犯輕垢罪。」

【願者。緣心善境。希求勝事之謂。常應發者。所謂非
是一發。惟應數發。令菩提心相續不斷也。一切願
者。總指十願。一願孝順父母師僧。二願得好師。三
願得同學勝友。四願教我大乘經律。五願解發趣。
六願解長養。七願解金剛。八願解地。九願如法修
行。十願堅持佛戒。蓋心地法門。戒為其本。不持佛
戒。何繇進趣。故結願持戒也。

此是遮業。若無大願。難尅大果。應發不發。隨時結
過。

七眾同。

大小異。小乘若不願速出生死。希求人天後有相
續。亦犯責心罪。

惟遮不開。

果報者。不發。則失決定勝益。相續而發。則能得佛
滅罪。如發趣心中說。

理解者。未得行不退。容有間斷時。

懺悔者。數數發願令菩提心不斷。即名為悔。

修證者。行。不退人。不離大願以自莊嚴。

性惡者。不著佛求。不著法求。不著僧求。不應法界
更求法界。

○第三十六不發誓戒。】

「若佛子。發是十大願巳。持佛禁戒。作是誓言。寧以此
身投熾然猛火。大坑刀山。終不毀犯三世諸佛經律。
與一切女人作不淨行。復作是願。寧以熱鐵羅網。千
重周匝纏身。終不以此破戒之身。受於信心檀越一
切衣服。復作是願。寧以此口吞熱鐵丸。及大流猛火。
經百千劫。終不以此破戒之口。食於信心檀越百味
飲食。復作是願。寧以此身臥大流猛火。羅網熱鐵地
上。終不以此破戒之身。受於信心檀越百種牀座。復
作是願。寧以此身受三百矛刺身。經一劫二劫。終不
以此破戒之身。受於信心檀越百味醫藥。復作是願。
寧以此身投熱鐵鑊。經百千劫。終不以此破戒之身。
受於信心檀越千種房舍屋宅。園林田地。復作是願。
寧以鐵鎚打碎此身。從頭至足。令如微塵。終不以此
破戒之身。受於信心檀越恭敬禮拜。復作是願。寧以
百千熱鐵刀矛。挑其兩目。終不以此破戒之心。視他
好色。復作是願。寧以百千鐵錐劖刺耳根。經一劫二
劫。終不以此破戒之心。聽好音聲。復作是願。寧以百
千刃刀。割去其鼻。終不以此破戒之心。貪嗅諸香。復
作是願。寧以百千刃刀。割斷其舌。終不以此破戒之
心。食人百味淨食。復作是願。寧以利斧斬破其身。終
不以此破戒之心。貪著好觸。復作是願。願一切眾生。
悉得成佛。而菩薩若不發是願者。犯輕垢罪。」

【誓者。必固之心。勇猛自矢。期於不退。願以導其前。
誓以驅其後。又願以進德修善為力用。誓以防非
滅惡為功能也。十大願者。指前戒中十願也。作誓
有十三節。共為五科。初一節為欲染之誓。如律中
云。猛火刀山。但傷一期身命。女人婬染。墮地獄中。
受無量苦。兼傷法身慧命。故寧投刀火。不作非梵
行也。夫男女居室。猶為世間正法。尚嚴此誓。況黃
門男子。逆理亂常。又何必言。有謂女色罪重。男色
罪輕者。誠為惡見。大佛頂經云。先惡魔師。與魔弟
子。婬婬相傳。真地獄種子耳。又經云。劫初無男女
二相。因食蠲穢。二相乃生。因有二相。展轉染愛。遂
為胎生之始。然初不聞有男婬也。減至壽五百歲
時。方有非法婬起。此婬一起。罪惡斯劇。頓減為二
百歲。繇此觀之。男色之罪。重於女色明矣。故律及
阿含之中。佛因野火熾然。為諸比丘說此諸誓。其
根熟者。頓斷惑染。其未熟者。懼罪捨戒。佛不止之。
誠不欲其壞法門也。乃至二果聖人。見惑巳斷。婬
習現前。還俗娶妻。終不破戒。蓋如法捨戒。將來尚
可出家。倘根本一破。則終非道品。且何忍於聖賢
幢相之中。而作此鄙穢哉。此誓出家菩薩之所全
發。在家菩薩。惟於邪婬境發。正婬非所斷也。是故
今時出家菩薩。大須自審。倘此習本輕。或雖重而
善自調制。便可安處僧倫。若煩惱習強。不能自抑。
快哉捨戒。慎莫破戒。以捨戒還俗。則現在雖失比
丘沙彌之位。尚為菩薩優婆塞。將來亦尚可為沙
彌比丘。倘一破戒體。則菩薩戒。比丘戒。沙彌戒。優
婆塞戒。無不盡破。乃至一日一夜八關齋戒。皆悉
不任更受。縱令菩薩戒法。得有見相重受之科。而
見相一事。談何容易。思之思之。慎之慎之。次五節
為供養之誓。信心檀越。本為供道道人。破戒受供。
苦報必劇。此乃誓不破戒。非誓不受供也。有謂信
施難消。遂欲自營生業。不思飲水踐土。獨非國王
之供養乎。既無救於破戒之罪。又更犯邪命之愆。
誠可悲乎。次一節為恭敬之誓。此亦誓不破戒。非
誓不受拜也。有謂戒德多虧。遂乃低身答拜。甚至
禮天神。敬白衣。既無救於破戒之罪。又更敗壞出
家儀式。亦愚惑也。次五節為六根之誓。約五根對
五塵。皆以破戒之心為主。即意根為政也。食人百
味淨食者。前以破戒受人供養而言。此以邪心貪
著滋味而言。當知貪著滋味。即名破戒心也。後一
節為度生之誓。

此是遮業。為防退心。觸境不發。隨事結過。

出家五眾全犯。在家無受供事。伹有六根度生之
誓。

大小不全共。同者。同前四誓。律及阿含。皆廣明之。
異者。小乘不制第五度生誓也。

惟遮不開。

果報者。不發。則失決定不退之益。隨發隨得。堅固
進趣之益。

理解者。未證位不退。前四誓或有間時。未證行不
退。第五誓或有間時。

懺悔者。數數發誓令正願不退。即名懺悔。

修證者。位不退人。前四誓淨。行不退人。第五誓淨。

性惡者。不動法界。何誓可發。又誓染法喜妻。誓披
忍辱衣。誓食禪悅法喜食。誓臥法空座。誓服四教
藥。誓遊解脫園。誓受自性禮。誓觀法界妙色。誓聽
圓頓好音。誓嗅法身妙香。誓餐法食妙味。誓受人
自在樂觸。誓令一切眾生得不般涅槃際解脫門。

○第三十七冐難遊行戒。】

「若佛子。常應二時頭陀。冬夏坐禪。結夏安居。常用楊
枝。澡豆。三衣。缾。鉢。坐具。鍚杖。香爐奩。漉水囊。手巾。刀
子。火燧。鑷子。繩牀。經。律。佛像。菩薩形像。而菩薩行頭
陀時。及遊方時。行來百里千里。此十八種物。常隨其
身。頭陀者。從正月十五日。至三月十五日。八月十五
日。至十月十五日。是二時中。此十八種物常隨其身。
如鳥二翼。若布薩日。新學菩薩半月半月常布薩。誦
十重四十八輕戒。若誦戒時。當於諸佛菩薩形像前
誦。一人布薩。即一人誦。若二人三人至百千人。亦一
人誦。誦者高座。聽者下座。各各披九條七條五條袈
裟。若結夏安居時。亦應一一如法。若行頭陀時。莫入
難處。若惡國界。若惡國王。土地高下。草木深䆳。師子
虎狼。水火風難。及以劫賊。道路毒蛇。一切難處。悉不
得入。頭陀行道。乃至夏坐安居。是諸難處。皆不得入。
若故入者。犯輕垢罪。」

【常應二時頭陀者。春秋調適。遊行化物。無妨損也。
頭陀。或云杜多。此翻科擻。有十二法。皆是遠離勝
行。聖所稱歎。一在阿蘭若處。二常行乞食。三次第
乞食。四受一食法。五節量食。六中後不飲果蜜等
漿。七糞掃衣。八但三衣。九塚間住。十樹下止。十一
露地坐。十二伹坐不臥。冬夏坐禪者。大寒大熱。常
應靜坐。結夏安居者。夏行尤為妨道。故須結制九
旬也。楊枝所以淨口。澡豆所以潔身。三衣者。一僧
伽梨。名上衣。二鬱多羅僧。名中衣。三安陀會。名下
衣。缾有三種。一淨缾。貯水供飲。二隨用缾。貯水洗
手。三觸缾。貯水洗大小便處。鉢者。具云鉢多羅。此
翻應器。謂體色量。三皆應法。體用瓦鐵二物。不得
用金銀銅木七寶等。色以油麻熏成。量則隨其腹
量分上下中。最大不過三升。最小不過升半。坐具
者。梵名尼師壇。此云隨坐衣。所以護身護衣護臥
具也。鍚杖豎賢聖之標。香爐修清淨之供。漉囊為
救物之具。手巾為除垢所需。刀子長不過三指。闊
不過一指。所以便用。火燧為防熱食。兼為除冥。鑷
子為拔鼻毛。繩牀隨處棲息。皆百一所需中物也。
經契一心。律規三業。佛像標心極果。菩薩形像托
志真因。既皆切於日用。亦可即事表法。故以如鳥
二翼喻之。彼不知法義。惟汲汲以十八物為務者。
固非大士弘規。倘竟高談名理。而脫略事相。恐亦
非佛本意。必事理俱備。庶二翼無損耳。布薩但舉
新學者。久學菩薩。自不待言也。披九條七條五條
袈裟者。九條即僧伽梨。七條即鬱多羅僧。五條即
安陀會。此但指比丘比丘尼言之。若式叉摩那。沙
彌。沙彌尼。止許用縵條衣。名為無縫袈裟。在家二
眾。於誦戒及入壇時。亦得用無縫衣。餘時不得。然
善生經云。若優婆塞不儲畜僧伽梨衣鉢錫杖。得
失意罪。此特制令儲畜。非制令日用。又僧伽梨等。
即縵條之服。加以三種法號。所謂無縫三衣。不同
比丘之九條七條五條也。一一如法者。如法具十
八物。及如法誦戒等。

此是遮業。正制冐難遊行。兼制備十八物。如法誦
戒。蓋冐難遊行。恐致夭逝。在危生念。所喪事重。大
士雖宜為法忘身。豈應不慎招損。譬諸儒者。雖有
殺身成仁之事。亦云知命者不立巖牆下也。三緣
成罪。一難處。謂惡國界等。二難處想六句。二重二
輕二無犯。三正遊行。發足後步步結輕垢罪。或先
非難處。正遊時難事忽起。此亦非犯。餘十八種物
應備不備。隨事結過。半月誦戒。或不誦。或雖誦而
不如法。亦隨事結過。

七眾同犯。善生經云。若優婆塞險難之處。無伴獨
行。得失意罪。准此。則設有事緣。多伴同往非犯。又
云。優婆塞若犯國制。得失意罪。亦應此戒兼攝也。

大小不全共同者。同不得冐難遊行。異者。大士制
十八物。聲聞惟制六物隨身。謂三衣。坐具。鉢。及漉
囊。餘非所制。大士一人布薩。即一人誦。聲聞須有
四人以上。方差一人高坐而誦。若三人二人。即相
向布薩。若惟一人。即心念布薩。具如律中。未受具
者不宜先知。故不委明。然西域諸寺。大小異居。震
旦國中。大小雜住。則布薩儀式。亦須略明。今共出
六意。一通列九眾。二別論戒次。三明誦戒人。四明
所誦法。五明所用界。六明廣略儀。一通列九眾者。
若論半月誦戒通途軌式。則應男女各別。男以比
丘為主。沙彌優婆塞隨聽。女以比丘尼為主。式叉
摩那。沙彌尼。優婆夷隨聽。此則僧尼各有界限。不
容混雜。若有他緣偶集。如比丘尼等來請教誡。優
婆夷等來興供養。正遇誦菩薩戒。彼既曾受。亦可
隨聽。則一切比丘坐竟。次比丘尼。比丘尼竟。次式
叉摩那。次乃沙彌。次沙彌尼。次出家優婆塞優婆
夷。次在家優婆塞優婆夷。出家者名近住。在家者
名近事。此九眾位次。斷不容紊。又須男女有別。不
起譏嫌也。二別論戒次者。即於九眾各自類中。復
依受戒先後。次第而坐。然西域大小異居。大乘即
依菩薩戒次而坐。小乘即依比丘戒次而坐。今大
小雜居。則誦菩薩戒時。方依大乘戒次。誦比丘戒
時。仍依僧臘。不得以大奪小。故釋籤云。菩薩在小
乘眾。還依小乘戒次而坐。在大乘眾。則依大乘戒
次而坐也。又其人先受比丘戒。後受菩薩戒者。即
用比丘戒臘為菩薩戒臘。以受菩薩戒時。則比丘
戒一切轉成無盡戒體故。若其人先受菩薩戒。後
受比丘戒者。於大乘中。則依菩薩戒次。於小乘中。
仍依比丘戒次。不得以菩薩戒臘。作比丘戒臘。以
菩薩戒。非關住持僧寶數故。故輔行云。若先小後
大。則開小夏以成大夏。若先受大。後受律儀。在小
則依小。在大則依大也。比丘尼眾。亦復如是。若沙
彌沙彌尼等。小乘惟論生年。大乘須論菩薩戒次。
近住近事。亦復如是。三明誦戒人者。若九眾俱現
在前。必須菩薩比丘高座而誦。餘皆默聽。若無比
丘。惟有八眾。必須菩薩比丘尼一人誦之。若無比
丘比丘尼。惟下七眾。必須菩薩式叉摩那一人誦
之。若并無式叉摩那。必須菩薩沙彌一人誦之。若
更無沙彌。必須菩薩沙彌尼一人誦之。若更無沙
彌尼。必須菩薩近住男誦。若近住男亦無。則菩薩
近住女誦。若近住女亦無。則菩薩近事男誦。若近
事男亦無。則菩薩近事女一人高座而誦。其餘菩
薩近事女。下座默聽也。問。設有比丘而不能誦。尼
反能誦。乃至有近事男而不能誦。女反能誦。則如
之何。答。經云。若受菩薩戒。不誦此戒者。非菩薩。非
佛種子。安得受戒而不能誦耶。問。初受戒人如何。
答。既初受戒未能誦戒。即不得遠離師友。問。設有
因緣。不得與師友相近如何。答。平時許展轉反從
下眾學熟。至誦戒時。必須上眾登座。問。平時展轉
從下眾學時。還得稱為師否。答。前戒比丘。得稱後
戒比丘為阿闍梨。亦得一切事以師禮。唯除禮足。
從沙彌學。亦復如是。若從三女眾學。更須消息。令
勿生譏嫌。若從近住近事學者。不得稱師。如佛世
給孤長者。恒為新學比丘授法。反禮比丘之足。即
其例也。問。比丘不得禮白衣者。何故維摩經中。新
學比丘禮居士足。答。此是古佛化現。為欲浚發大
教。偶示彈斥。且入三昧。令識宿命。豁然還得本心。
故不得不破格禮足非可援為常例。又如蕭梁之
時。有傅大士。乃是彌勒現身。亦非餘諸凡聖所得
藉口。今但當以給孤為式。是故白衣說法。此誠無
過亦非佛法衰兆。倘稱白衣為師。則大成非法。真
衰相矣。四明所誦法者。西域既大小異居。小惟誦
比丘戒。大乃兼誦比丘菩薩二種戒法。先誦比丘
戒時。菩薩沙彌。菩薩優婆塞等。俱不得聽。後誦菩
薩戒時。則七眾俱應隨聽。今大小雜居。應作三種
分別。一者此中若惟小乘。自依律法。不必更論。二
者若惟大乘。或有比丘沙彌淨人同住者。比丘或
四人。或過四人。先作白誦比丘戒竟。次喚沙彌淨
人。同聽誦菩薩戒。比丘若三人二人。先相向三說
布薩竟。次喚沙彌淨人。同聽誦菩薩戒。比丘若惟
一人。先自心念布薩竟。次喚沙彌淨人聽菩薩戒。
若無比丘。惟有沙彌淨人同住。即自誦菩薩戒。此
亦還如西域常式也。三者若有大小乘比丘沙彌
淨人雜住。先遣沙彌等出。伹與小乘比丘和合布
薩。若四人以上。作白。若三人二人相向說竟。次遣
小乘比丘出。喚菩薩沙彌菩薩淨人。同聽誦菩薩
戒。次喚小乘沙彌。為說十戒。次喚小乘淨人。為說
五戒。然沙彌十戒。及優婆塞五戒。律無誦法。雲棲
誦戒式中。乃先誦之。於理無違。於事有益。今準律
中自恣之法。比丘比丘尼自恣竟。方喚小眾自恣。
以此為例。則於誦具戒畢。然後喚沙彌淨人。為說
十戒五戒。似更妥也。又所誦戒法。若依此經。則先
誦十重四十八輕戒。若地持中。別出菩薩戒本經
一卷。正是半月誦戒之本。共列四重四十一輕戒
相。其根本四重。及飲酒等。自屬具戒十戒五戒中
攝。故不重出。惟出菩薩增上律儀。實與此經方為
表裏。以彼四重。即此經之後四重故。以彼四十一
輕。但與此經開合次第稍殊。而開遮持犯之致更
明析故。藏中先後共有六譯。惟讖師所譯最善。故
今輯在後集。半月半月。似應誦此戒本。伹必先作
比丘布薩。次喚沙彌為說十戒。次喚淨人為說五
戒。然後遣出未受菩薩戒者。而比丘沙彌淨人次
第坐聽。彌為確當。高明者幸酌行之。五明所用界
者。菩薩比丘。仍用比丘法中所結大界。尼亦如是。
沙彌隨屬比丘。無別界法。聽比丘誦。不得別誦。餘
二女眾。屬比丘尼。亦復如是。在家二眾。若無事緣。
宜至僧中聽誦。若有事緣。各於家中自誦亦得。若
至僧伽藍中。即須隨僧聽誦。亦不得別誦也。設師
是小乘比丘。沙彌弟子是菩薩者。師自行比丘事。
弟子亦自盡其沙彌之職。至誦戒時。先聽其師為
說十戒。次離師見聞之處。自誦菩薩戒法。或有近
處誦菩薩戒者。白師而往聽之。六明廣略儀者。比
丘戒之廣略。具如律中。茲不復論。若伹大乘眾者。
無難。即須全誦比丘菩薩二種戒本。設有難緣。略
說比丘戒。廣說菩薩戒。難事若迫。二俱略說。若大
小雜居者。設有難緣。應廣說比丘戒。略說菩薩戒。
難迫。亦俱略說。若惟有菩薩沙彌淨人。則惟誦菩
薩戒法。設遇難迫。或但說重戒。或伹云。今十五日
說戒。各各正身口意等。隨時斟酌皆得。若無難緣。
總不得略說也。

開遮者。或為求法。或為度生。冐難非犯。

果報者。遇難。多作退道因緣。不遊。堪使身心進道。

觀解者。見思塵沙無明為惡國。亦名賊。亦名水。亦
名火。亦名師子毒蛇虎狼。

懺悔者。冐事難。及不備物。不誦戒。不如法誦。皆作
法。冐理難。須無生。

修證者。得五通人。無難事怖。得三智者。無三惑怖。

性惡者。徧入事理二難。以度眾生。】

佛說梵網經菩薩心地品合註卷第六

佛說梵網經菩薩心地品合註卷第七
姚秦　三藏法師　鳩摩羅什　譯
明　菩薩沙彌古吳　智旭　註
菩薩比丘溫陵　道昉　訂

【○第三十八乖世尊卑次第戒。】

「若佛子。應如法次第坐。先受戒者在前坐。後受戒者
在後坐。不問老少比丘。比丘尼。貴人。國王。王子。乃至
黃門。奴婢。皆應先受戒者在前坐。後受戒者次第而
坐。莫如外道癡人。若老若少。無前無後。坐無次第。如
兵奴之法。我佛法中。先者先坐。後者後坐。而菩薩一
一不如法次第坐者。犯輕垢罪。」

【如法有二種。一通論七眾。二別論戒次。坐有二時。
一誦戒時。二平時。皆不得紊亂也。不問老少亦二
義。一即通論七眾義。二即別論戒次義。一通論者。
謂百臘比丘尼。不得於初夏比丘前坐。設比丘尼
受菩薩戒亦經百臘。猶故不得於初夏小乘比丘
前坐。況是菩薩比丘。以比丘是上眾故。式叉摩那
雖生年百歲。或菩薩戒巳經百臘。總不得於大小
乘比丘比丘尼前坐。以未是僧數故。沙彌雖生年
百歲。或菩薩戒巳經百臘。乃至不得於小乘式叉
摩那前坐。沙彌尼雖生年百歲。或菩薩戒亦經百
臘。乃至不得於小乘沙彌前坐。優婆塞雖生年百
歲。受菩薩戒亦經百臘。乃至不得於小乘驅烏沙
彌尼前而坐。況復沙彌及比丘等。故善生經云。優
婆塞若在比丘沙彌前行。得失意罪。當知彼約行。
結。坐亦有罪。此約坐結。行亦有罪也。二別論者。如
比丘比丘尼眾。皆須兼論大小二種戒次。在大則
大。在小則小。萬萬不得以大奪小。故文殊應闍王
之請。尚須固遜迦葉。然後暫居其先。則平時之不
亂戒次明矣。其餘五眾。惟各自論菩薩戒次。不論
生年。斯易可知。言比丘比丘尼貴人等者。謂先敘
七眾尊卑定分。後乃各就其類。自敘戒次也。比丘
敘戒次竟。然後尼敘戒次。不言餘三眾者。省文耳。
貴人。即通指國王王子等。對黃門奴婢賤人言之
此等雖則同名在家二眾。又須各以類分。葢天子
雖受菩薩大戒。既未出家。仍不得居君父之先。故
又自為一類。乃至者。超略之辭。意顯長者宰官婆
羅門居士等。別為一類。以此輩人。就世法中。或敘
爵敘齒敘德。原無定局。故今惟當敘戒。然西域復
有國王師事婆羅門者。又當別論。今則通約未出
家人。固不得紊亂君臣名位也。其或此國王子。與
彼國之王。相為師友。或王子未登王位。亦與婆羅
門長者居士等相為師友。皆當別論耳。黃門奴婢。
又必自為一類。不得混在貴人類中。葢黃門於出
家法。屬重難攝。斷不得入比丘沙彌之列。奴婢屬
輕遮攝。若主人與姓。得受比丘沙彌等戒。即入比
丘沙彌位中。便在國王前坐。今則雖受菩薩大戒。
仍未脫於奴婢。故須別為一類。不得紊亂主僕貴
賤之名分也。一一者。正結指通別二種。皆須如法。
及二種時。皆須次第坐也。問君臣父子主㒒。既同
受菩薩戒。猶須各為一類。何故律中。臣先受具。王
後受具。便為下座。子先受具。父後受具。便為下座。
僕先受具。主後受具。亦便為下座耶。答。比丘戒法。
現出世相。非世法之所攝故。君若不聽。則臣不得
出家。父母不聽。則子不得出家。主人不聽。則奴不
得出家。既君父主人。聽許出家。一出家時。便永捨
臣子奴婢名位。故君父主人。後設受具。即以彼為
上座。若君父主人在家。亦即以彼為尊者福田。所
所以五天竺國。出家人法。設見君主人。均稱檀越
而君父主人。見彼既出家之臣子奴婢。必皆頭面
頂禮。彼出家者。必直受之。萬無答拜之儀。此不但
佛世為然。唐時玄奘義淨等師。親至西乾。目覩其
事。故父母反拜。的的無可疑怪。而蓮池和尚以答
拜釋之。不過一時解謗之權巧。非確論也。若夫菩
薩戒法。通於世出世間。不壞俗諦。故雖受菩薩戒。
君仍是君。臣原是臣。父子主僕。亦復如是。若欲亂
其名位。而統敘戒次。則世法不成安立矣。問。若一
出家時。永捨臣子奴婢名位。豈非無君無父。正被
儒者所譏。答。但捨虗名。不捨恩義。故律制比丘。應
盡心盡力孝養父母。若不孝養。則得重罪。乃至佛
母涅槃。佛尚親手舉柩。又比丘身處山林。故無事
君之禮。倘受王供養。與王親善。亦須隨事納忠。此
即不廢世間忠孝。而況如法修行。弘通至教。令天
龍歡喜。護國護民。令過現父母。同離苦海。此更成
就出世忠孝。然則大忠大孝。孰過出家。有此大義。
必不容更論小小虗名虗位矣。問。菩薩戒法。不壞
俗諦。此理誠然。如前所云在大則大。在小則小。亦
可例云在真則真。在俗則俗。今出家人。既受菩薩
戒法。則見君父主人。亦可還同俗法否。答。前云在
大則大。在小則小者。以大小雖殊。總稱比丘故也。
今欲例云在俗則俗者。汝不復為菩薩比丘沙彌。
竟為菩薩優婆塞耶。若汝實為菩薩優婆塞者。便
不復入沙彌比丘之數。云何又得徧同大小二眾
敘戒次耶。若欲以優婆塞身。雜入沙彌比丘之列。
則大壞出世之相。既菩薩戒不壞世相。豈可反壞
出世相耶。不知世出世相。皆名俗諦建立。皆不可
壞。故出家菩薩。仍行出家儀則。在家菩薩。乃順在
家儀則。此即名為通於世出世間。謂之在真則真。
在俗則俗。亦皆得矣。問。菩薩大戒。受之盡於未來。
申之極於佛果。可謂至尊至勝。至妙至大。何故受
此戒者。尚不許亂世間名位。而出家戒法。受之不
過盡壽。申之不過羅漢。反可安受君父主人之禮
拜耶。答。論廣大。則莫若菩薩戒法。論尊重。則莫若
出家律儀。葢是聖賢幢相。出世芳標。僧輪所繫。佛
法所關。不但堪受君父主人禮敬。亦巳堪受四王
帝釋之禮。亦巳堪受梵王之禮。亦巳堪受大千界
主摩醯首羅之禮。又不但比丘比丘尼也。雖沙彌
等。亦可受君父主人禮敬。以君父等雖受五戒。及
菩薩戒。猶故居家。未斷正婬。不若沙彌全斷婬欲。
永離生死苦因故。以君父等雖於年三月六。受八
戒齋。不如沙彌盡壽不非時食。永離生死增上緣
故。以君父等雖受五戒。及菩薩戒。猶得著香華鬘。
香油塗身。歌舞倡伎。作及觀聽。坐高廣牀。惟於齋
日。暫爾戒之。不如沙彌皆永捨故。以君父等雖受
五戒。及菩薩戒。并於年三月六。受八戒齋。猶得畜
金銀寶物。如法營利。仰事俯育。不如沙彌依僧而
住。離妨道法。威儀正命。皆悉極清淨故。故但令如
法出家持戒。雖受君主父母天龍鬼神禮敬。誠無
過咎。且令君父等增長福聚。功更難思。倘無出家
實德。縱反禮君父天神。亦何救於破戒之罪。但壞
亂佛法威儀。增其過謬耳。嗟嗟。末世出家。有名無
義。若僧若俗。皆悉紐於見聞。安於陋習。為說正法。
誰當信者。聊述舊章。令人稍知出世遺軌也。又此
出世軌式。即是菩薩戒中所出。亦皆攝入菩薩戒
中。故菩薩戒得稱廣大。兼具尊重之義。若欲廢此
七眾定位。則既無尊重之儀。亦失廣大之義矣。問。
出家戒法。既爾尊重。何故法華經中。常不輕比丘
通禮四眾。授記作佛。答。此是圓解初開。慶而且愍。
觀彼時機。應以大乘緣種而強毒之。故作此破格
行門。非是通途軌式也。倘實可通行。則世尊昔時
既繇此得淨六根。便當以此法教示四眾。豈有悋
惜之心。而大小律門。並制僧不拜俗。當知大有所
關。且小律僅云不應反禮白衣。語猶平易。至於大
乘經律。則云菩薩坐時。見王長者起者。得罪。若先
加趺。見王長者跪者。得罪。若先衣不整。見王長者
檢容整服者。得罪。若王長者說惡語時。隨意稱讚
者。得罪。觀其辭峻旨嚴。比小律而更甚。倘亦懸見
末世之中。白衣習氣曰傲。緇門體態曰卑。故設此
厲禁。希挽回其萬一乎。然則在家菩薩。好心受佛
戒者。必應尊敬出家大小乘眾。縱令破戒無戒之
儔。亦不可慢。須如象王之於獵者。羅剎之於罪人。
方名敬佛敬戒。而出家菩薩。必應善學善行大小
律儀。以膺人天禮敬。庶幾不辱僧體。堪為福田。固
不得徒事謙恭。尤不得但恃堂堂僧相。空腹高心。
增長我慢。濫叨賢聖之標。正恐人身未可長保。袈
裟一失。厥苦方深。幸相與痛勉之。

此是遮業。三緣成罪。一非次。謂通別二種。二非次
想六句。二重二輕二無犯三正坐。坐者及使坐者
同犯。隨一一坐結罪。

七眾同　大小共。

開遮者。如文殊迦葉應闍王請。又下座或沙彌等
說法。則登法座。

果報者。不敬戒律。遠離正法。依戒相敬。出生勝益。
如往昔雛猴及象因緣。具載經律。

理解者。十乘觀法不次第現前。名乖法次。

懺悔者。事乖。作法。理乖。無生。

修證者。善持大小毗尼。知事中次第。善修四教觀
慧。知理中次第。

性惡者。生佛平等。有何次第。故文殊為然燈佛師。
仍侍釋迦。一心一切心。一觀一切觀。復何次第。故
佛頂云。聖性無不通。順逆皆方便。

○第三十九不修福慧戒。】

「若佛子。常應教化一切眾生。建立僧坊山林園田。立
作佛塔。冬夏安居。坐禪處所。一切行道處。皆應立之。
而菩薩應為一切眾生。講說大乘經律。若疾病。國難。
賊難。父母兄弟和尚阿闍梨亡滅之日。及三七日。四
五七日。乃至七七日。亦應講說大乘經律。一切齋會
求願。行來治生。大火所燒。大水所漂。黑風所吹船舫。
江湖大海羅剎之難。亦讀誦講說此經律。乃至一切
罪報。三惡八難七逆。杻械枷鎻。繫縛其身。多婬。多瞋。
多愚癡。多疾病。皆應講此經律。而新學菩薩若不爾
者。犯輕垢罪。」

【建立僧坊等。制令修福。講說大乘等。制令修慧。

此是遮業。隨力應修。遇緣當為而不為。一一結罪。
除力不及者無犯。此即戒本經所謂住少利少作
少方便也。若慊恨心。是染汙犯。懶惰懈怠。非染汙
犯。

七眾同。

大小不全共。聲聞夏安居時。應修房舍。餘時不制。
大士一切時中。應修福業。

開遮者。或常修禪誦等一切勝業。無暇他營。

果報者。不修則失二種莊嚴。修則菩提資糧。任運
增長。

理解者。不知性具緣因。名不修福。不知性具了因。
名不修慧。

懺悔者。修即是悔。

修證者。行不退人。滿足事修。念不退人。滿足理修。

性惡者。無福慧法可修。無人修於福慧。】

「如是九戒應當學。敬心奉持。梵壇品當廣明。」

【此總結第四段九戒也。

○第四十揀擇受戒戒。】

「若佛子。與人受戒時。不得揀擇。一切國王王子。大臣
百官。比丘。比丘尼。信男信女。婬男婬女。十八梵天。六
欲天子。無根二根。黃門奴婢。一切鬼神。盡得受戒。應
教身所著袈裟。皆使壞色與道相應。皆染使青黃赤
黑紫色。一切染衣。乃至臥具。盡以壞色。身所著衣。一
切染色。若一切國土中國人所著衣服。比丘皆應與
其俗服有異。若欲受戒時。師應問言。汝現身不作七
逆罪不。菩薩法師。不得與七逆人現身受戒。七逆者。
出佛身血。殺父。殺母。殺和尚。殺阿闍梨。破羯磨轉法
輪僧。殺聖人。若具七逆。即現身不得戒。餘一切人盡
得受戒。出家人法。不向國王禮拜。不向父母禮拜。六
親不敬。鬼神不禮。但解法師語。有百里千里來求法
者。而菩薩法師以惡心瞋心。而不即與授一切眾生
戒者。犯輕垢罪。」

【不得揀擇者。不應揀於品類。謂國王乃至鬼神。盡
有佛性。盡可隨類行菩薩道。故盡得受戒也。而亦
有二事應揀。一是形儀。二是業障。應教身所著袈
裟等者。教令揀形儀也。梵語袈裟。此云染衣。亦云
壞色。亦云臥具。乃出家衣服之都名。青黃赤黑紫
色者。律制三種壞色。謂青。黑。木蘭。今制五種。按彌
沙塞部。若青色衣。以黑木蘭點作淨。黑衣。點以青
及木蘭。木蘭衣。點以青黑。是名壞色。今亦應爾。比
丘皆應與俗服有異者。正明比丘及比丘尼。體是
僧寶。故特為制三種田衣。永異凡俗。其式叉摩那
等五眾。惟須壞色。不得濫同比丘也。應問現身不
作七逆罪等者。教令揀業障也。七逆業成。定墮無
間。所以正障戒品。前生非復可知。亦復不為戒障。
故但問現身也。父者。此身是其遺體。若義父等非
逆。母者。此身從彼而生。若嫡庶等非逆。和尚者。比
丘有二種。一十戒和尚。二具戒和尚。比丘尼有三
種。一十戒和尚尼。二式叉摩那受六法和尚尼。三
具戒和尚尼。皆不得以比丘為之。式叉摩那有二
種。一十戒和尚尼。二六法和尚尼。沙彌沙彌尼皆
一種。即授與十戒者也。阿闍梨者。比丘有五種。一
十戒闍梨。二受具時教授闍梨。三受具時羯磨闍
梨。四依止闍梨。乃至與依止僅一夜。五教讀闍梨。
乃至從受一四句偈。或說其義。比丘尼有七種。加
受具時比丘僧中羯磨闍梨。及六法闍梨尼。式叉
摩那有三種。一十戒闍梨。二六法闍梨。三教讀闍
梨。沙彌沙彌尼各二種。一十戒。二教讀。優婆塞優
婆夷各三種。一受五戒闍梨。二受八關戒齋闍梨。
三教讀闍梨。又若并取受菩薩戒闍梨。則七眾各
加一種。破羯磨僧者。極少有八人同住。皆是比丘。
四人四人。各自為黨。於一大界之中。則說戒。別作
種種羯磨。破轉法輪僧者。下至九人。一人自稱佛。
誘彼四比丘別從其教。餘四比丘守正不從。分作
二部。不論界內界外。伹令非法說法如提婆達多
等。名破法輪。聖人者小乘四果。大乘發趣以上也。
夫不拜父母國王。不敬六親鬼神。而但解法師之
語。則其待法師者何重。百里千里而來。則其求法
之心何切。此而不授。辜負當機不太甚乎。惡心瞋
心者。明非見機益物之心。一切眾生戒者。明此大
戒。本是一切眾生所應同受。不似比丘及沙彌戒。
須擇品類授也。

此是遮業。四緣成罪。一是受戒器。謂非七逆。又形
儀如法。二堪受想六句。二重二輕二無犯。三有揀
擇心。謂或惡其下賤。瞋其貧乏等。正是業主。四令
不得受。隨所拒人結罪。若知不堪受者。非犯。菩薩
戒羯磨文云。若諸菩薩。欲授菩薩戒時。先應為說
菩薩法藏。摩怛理迦菩薩學處及犯處相。令其聽
受。以慧觀察自所意樂。堪能思擇受菩薩戒。非惟
他勸。非為勝他當知是名堅固菩薩。堪受菩薩淨
戒律儀。又云。無淨信者。不應從受。謂於如是所受
淨戒。初無信解。不能趣人。不善思惟。有慳貪者。慳
貪蔽者。有大欲者。無喜足者。不應從受。毀淨戒者。
於諸學處無恭敬者。於戒律儀有慢緩者。不應從
受。有忿恨者。多不忍者。於他違犯不堪耐者。不應
從受。有懶惰者。有懈怠者。多分耽著。日夜睡眠。樂
倚。樂臥。樂好合徒侶。樂嬉談者。不應從受。心散亂
者。下至不能𤚼牛乳頃善心一緣住修習者。不應
從受。有闇昧者。愚癡類者。極劣心者。誹謗菩薩素
怛羅藏及摩怛迦者。不應從受。解曰。此皆揀非法
器也。豈可漫云無揀擇耶。又前人本不欲受。強令
受戒。亦犯輕垢。

比丘比丘尼全犯。餘五眾無授戒事。未制。

大小不全共。小乘先許後拒則犯。不許無犯。大乘
接化為本。不授即犯。

開遮者。如沙門道進。求曇無讖受菩薩戒。讖不許。
且命悔過。七日七夜竟。詣讖求受。讖大怒。不答。進
自念業障未消。復更竭誠禮懺。首尾三年。乃夢釋
迦文佛授以戒法。明日詣讖。欲說所夢。未至數步。
讖即驚起。口唱善哉。巳得戒矣。我當為汝作證。次
第於佛像前。更說戒相。此則見機利益。先不為授。
雖示大怒。非惡心瞋心也。

果報者。妄揀。則得悋法之罪。失於二利。善揀。則莊
嚴眷屬。光顯法門。

觀解者。不歷三性徧修覺意三昧。是揀擇義。

懺悔者。事擇。作法。理擇。一心無生。

修證者。別住以去無事揀。圓信以上無理揀。

性惡者。法法皆揀則全非。更無一法可受。

○第四十一為利作師戒。】

「若佛子。教化人起信心時。菩薩與他人作教誡法師
者。見欲受戒人。應教請二師。和尚阿闍梨二師。應問
言。汝有七遮罪不。若現身有七遮罪者。師不應與受
戒。若無七遮者。得與受戒。若有犯十戒者。應教懺悔。
在佛菩薩形像前。日夜六時誦十重四十八輕戒。苦
到禮三世千佛。得見好相。若一七日。二三七日。乃至
一年。要見好相。好相者。佛來摩頂。見光見華。種種異
相。便得滅罪。若無好相。雖懺無益。是人現身亦不得
戒。而得增益受戒。若犯四十八輕戒者。對首懺悔。罪
便得滅。不同七遮。而教誡師於是法中。一一好解。若
不解大乘經律若輕若重是非之相。不解第一義諦。
習種性。長養性。性種性。不可壞性。道種性。正法性。其
中多少。觀行出入。十禪支一切行法。一一不得此法
中意。而菩薩為利養故。為名聞故。惡求多求。貪利弟
子。而詐現解一切經律。為供養故。是自欺詐。亦欺詐
他人。故與人授戒者。犯輕垢罪。」

【教誡法師。即教授阿闍梨也。比丘戒法。於僧中受。
故和尚及羯磨闍梨。皆須現在比丘為之。菩薩戒
法。於十方諸佛菩薩前受。故現在法師。伹得為教
授闍梨。應教請二師者。謂請本尊佛為和尚。此土
即是釋迦。請補處大士為阿闍梨。此時即是彌勒。
是名為二師也。文中以和尚阿闍梨二師為句。應
問言者。即是教誡師應問。此謂未請二師之前。先
應問其遮難。知無七遮。方教請二師耳。故菩薩善
戒經云。十方諸佛菩薩大德聽。今某甲三說時巳
從十方諸佛及菩薩僧得菩薩戒。說者我是。受者
某是。我為某甲證人。大師者。謂十方無量諸佛菩
薩僧是。小師者。我身是也。又受菩薩戒。既以本佛
為和尚。補處為闍梨。亦即以十方佛為同壇尊證。
十方菩薩為同學善友。今不言請尊證同學者。亦
如比丘受戒。但請二師也。他經亦有備請五位聖
師者。隨機廣略。故不同耳。犯十戒者。謂曾受此菩
薩大戒而毀犯之。或曾受比丘沙彌及五戒等而
破於本根。故須得見好相。若本未受戒時。作殺盜
等業。止有世間性罪。不名犯戒。亦不須問。惟七逆
須問耳。現身亦不得戒者。謂不許重受大戒。而得
增益受戒者。謂作來生受戒勝因。對首懺悔者。謂
對清淨大小乘眾自首其罪。誓不更造。即所謂作
法懺也。若輕若重是非之相者。輕則易懺。重則難
懺。是犯須懺。非犯則不須懺。倘輕罪說重。重罪說
輕。犯謂非犯。非犯謂犯。不能使人決疑出罪也。第
一義諦者。即是戒之體性。亦即心地之正因。常住
之極果。習種性。長養性者。謂研習空觀。漸次增長。
即十發趣心。性種性。不可壞性者。謂分別假性。俗
諦建立。故不可壞。即十長養心。道種性者。謂中道
能通。即十金剛心。正法性者。謂證入聖位。即十地
及等妙二覺。多少觀行出入者。謂發趣則從假入
空。長養則出空入假。金剛則迴二邊入中道。十地
則從凡入聖。又習種性則空觀尚少。長養性則空
觀乃多。性種性則假觀尚少。不可壞性則假。觀乃
多。道種性則中觀尚少。正法性則中觀乃多。又三
觀次第修習則少。若一心中修習則多也。十禪支
者。即四禪所用喜樂等十支也。不解輕重是非。則
昧於戒相。不解第一義諦。則昧於戒理。不解習種
性等。則昧於道共定共種種差別。昧戒相。則不能
決疑出罪。昧戒理。則不能啟廸真信真解。昧道定
差別。則不能令人修證趣入。可謂一盲引眾盲矣。

此是遮業。而深壞法化。二緣成罪。一是為利心。二
攝受徒竟。戒本經云。為貪奉事。畜養眷屬。是染汙
犯。亦此兼制。前之無解作師。過在好名。今則正在
好利。名利皆生死根本。菩提大障。其罪是均。故皆
結云自欺欺他而為利者。其心益陋劣矣。

比丘比丘尼全犯。餘五眾無授戒事。但令為利攝
受徒眾。亦犯。

大小俱制。小乘師德如前說。

惟遮不開。

果報者。破壞法門。劇於惡律儀罪。

理解者。二乘為真諦利。出假菩薩為俗諦利。別向
為但中利。惟圓人了達法界。無利可為。

懺悔者。為事利。作法。為理利。須一心無生。

修證者。初果以上。不為事利。別地圓住。不為理利。

性惡者。普利法界。正是獨利自巳。從名字為利。乃
至究竟為利。

○第四十二為惡人說戒戒。】

「若佛子。不得為利養故。於未受菩薩戒者前。若外道
惡人前。說此千佛大戒。邪見人前亦不得說。除國王。
餘一切不得說。是惡人輩。不受佛戒。名為畜生。生生
之處。不見三寶。如木石無心。名為外道。邪見人輩。木
頭無異。而菩薩於是惡人前說七佛教戒者。犯輕垢
罪。」

【說戒者。半月半月誦戒也。除國王者。佛法付囑國
王故也。虗生浪死。故名畜生。頑然罔覺。故如木石。
背覺合塵。常居理外。故名外道。

此是遮業。預向人說。則後受不能殷重。故半月說
戒時。必先遣未受大戒者出也。四緣成罪。一未受
戒人。謂未受此菩薩戒者。二未受人想六句。二重
二輕二無犯。三有為說心。謂或為利養等。四前人
得聞。從此時結罪。

七眾同犯。

大小不全共。小乘一切時中。不得向沙彌等說五
篇罪名。以彼若解五篇名義。便成盜法重難故也。
大乘惟半月誦戒時。須遣未受者出。餘時不論。如
前文云一切時中。皆應講此經律。後文云見一切
眾生。應勸受三歸十戒等。故知不同毗尼藏也。又
菩薩比丘比丘尼。一切時中。亦不得以五篇罪名。
向未受具戒者說。而菩薩沙彌等。亦不得預知五
篇名義。致成重難。永障此生受具戒也。

惟遮不開。

果報者。說則輕褻正法。不說則屏翰正教。

理解者。常住佛性。名為真戒。未悟圓宗。皆名惡人。
應以餘法。示教利喜。不應伹讚一乘。反令眾生沒
生苦。

懺悔者。事說。作法。理說。須於一心無生中。善達四
悉因緣。

修證者。初果及別住。不犯事說。具知根智。不犯理
說。

性惡者。如喜根強毒。不輕授記。即是向惡人說。

○第四十三故起犯戒心戒。】

「若佛子。信心出家。受佛正戒。故起心毀犯聖戒者。不
得受一切檀越供養。亦不得國王地上行。不得飲國
王水。五千大鬼常遮其前。鬼言大賊。若入房舍城邑
宅中。鬼復常掃其脚迹。一切世人皆罵言。佛法中賊
一切眾生。眼不欲見。犯戒之人。畜生無異。木頭無異。
若故毀正戒者。犯輕垢罪。」

【謂出家菩薩。本以信心受戒。故堪受一切供養。堪
受天人鬼神恭敬。若受而故毀。便不得受一切供
養。便為鬼及世人所賤。可見戒之不可毀犯如此。
柰何起心。故欲毀之。雖尚未毀。先巳從心結罪矣。

此是性遮二業。輕視戒律故。三緣成罪。一是犯。二
犯想。三起心欲犯。念念輕垢。又戒本經云。起五蓋
心不開覺者。是染汙犯。亦此兼攝。

七眾同犯。而出家人為世福田。其責倍重。

大小俱制。小乘即所謂輕戒罪也。隨所犯罪。更加
一輕戒罪。大乘亦應例此。又大士執心。嚴於聲聞
也。若本無故毀心者。但隨事結本罪。不加此罪。若
直起此心。未犯事者。小伹責心。大亦應懺。

惟遮不開。

果報者。任其故起。則障增上戒。障增上心。障增上
慧。得輕戒罪。若能開覺。則戒根堅固。定慧可尅。

觀解者。起理外心。即名犯戒。

懺悔者。起心犯事。作法。起心犯理。一心無生。

修證者。位不退人。無犯事心。念不退人。無犯理心。

性惡者。謗諸佛。毀於法。不入眾數。為與眾魔共一
手作諸勞侶。

○第四十四不供養經典戒。】

「若佛子。常應一心受持讀誦大乘經律。剝皮為紙。刺
血為墨。以髓為水。析骨為筆。書寫佛戒。木皮穀紙。絹
素竹帛。亦悉書持。常以七寶。無價香華。一切雜寶為
香囊。盛經律卷。若不如法供養者。犯輕垢罪。」

【供養有五事。一受持。二讀。三誦。四書寫。五香華雜
寶供養。剝皮為紙等。舉重況輕。

此是遮業。無敬法心。故得罪也。

七眾同。

大小不全共。小乘不誦持毗尼。結罪。大乘應修五
事。又不供養三寶亦犯罪。戒本經云。於一日一夜
中。若佛在世。若佛塔廟。若法。若經卷。若菩薩修多
羅藏。摩得勒伽藏。若比丘僧。若十方世界大菩薩
眾。若不少多供養。乃至一禮。乃至不以一偈讚歎
三寶功德。乃至不能一念淨心。若不恭敬。嬾惰懈
怠。是染汙犯。若忘誤非染汙犯。不犯者。入淨心地
菩薩。如得不壞淨比丘。常法供養一切三寶。善生
經云。若得新穀果蓏菜茹。不先奉獻三寶。先自受
者。是優婆塞得失意罪。若以殘食施於比丘比丘
尼優婆塞優婆夷。是優婆塞得失意罪。

惟遮不開。

果報者。慢法。則遠離正法。失智慧種。敬法。則生生
處處。常遇妙法。

觀解者。一念不與真淨大法相應。名不供養。

懺悔者。事不供。作法。理不供。無生。

修證者。初果及淨心地人。無事慢。念不退人。無理
慢。

性惡者。自心即法即三寶。不應以心更供於心。

○第四十五不化眾生戒。】

「若佛子。常起大悲心。若入一切城邑舍宅。見一初眾
生。應當唱言。汝等眾生。盡應受三歸十戒。若見牛馬
猪羊一切畜生。應心念口言。汝是畜生。發菩提心。而
菩薩入一切處山林川野。皆使一切眾生發菩提心。
是菩薩若不發教化眾生心者。犯輕垢罪。」

【大悲心者。知一切眾生及三世諸佛。與我身心。無
二無別。欲拔其性德之苦。而與以性德之樂也。心
念口言者。了達同體法性之力。冀令感通開悟也。
此是遮業。乖於弘誓故制。四緣成罪。一眾生。二眾
生想。三無教化心。四不行教化。遇可化而不化。隨
事結過。然大士化度眾生。不出四攝。一者布施。即
財法無畏三種。如慳瞋殺盜等戒所制。二者愛語。
即此戒制。三者利益。四者同事。戒本經中別制。此
經亦屬此戒所攝。戒本經云。以慊恨心不隨他者。
是染汙犯。懶惰懈怠。非染汙犯。不犯者。若彼欲為
不如法事若病。苦無力。若護僧制。若彼雖如法。能
令多人起非法事。若伏外道故。若以方便令彼調
伏解曰。此即利益攝也。又云。見眾生所作。不與同
事。所謂思量諸事。若行路。若如法興利。若田業。若
牧牛。若和諍。若吉會。若福業。不與同者。瞋恨心是
染汙犯。懶惰懈怠非染汙犯。不犯者。若病。若無力。
若彼自能辦。若彼自有多伴。若彼所作事非法非
義。若以方便令彼調伏。若先許他。若彼有怨。若自
修善業不欲暫廢。若性闇鈍。若護多人意。若護僧
制。解曰。此即同事攝也。

七眾同犯。

小乘無化他義。不制。

果報者。不化則失二利。化則二利增長。

觀解者。一心轉教餘心。名化眾生。一念不與妙觀
相應。名為不化眾生。

懺悔者。事不化。作法。理不化。無生。

修證者。行不退。常行事化。念不退。常行理化。

性惡者。三世諸佛一口吞盡。有何眾生可度。

○第四十六說法不如法戒。】

「若佛子。常應教化。起大悲心。若入檀越貴人家一切
眾中。不得立為白衣說法。應在白衣眾前。高座上坐。
法師。比丘。不得地立為四眾說法。若說法時。法師高
座。香華供養四眾聽者下坐。如孝順父母。敬順師教。
如事火婆羅門。其說法者若不如法說。犯輕垢罪。」

【高座者。以高卑言。上坐者。以上下言。不如法說。謂
不順說法儀式。非謂顛倒謬說也。

此是遮業。三緣成罪。一不如法。二不如法想。三正
說法。若為名利。是染汙罪。若忘誤。非染汙犯。又此
且據坐言。若准律中。則人臥巳坐。不得為說。人坐
巳立。人在座。巳在非座。人在高坐。巳在下坐。人在
前行。巳在後行。人在高經行處。巳在下經行處。人
在道。巳在非道。皆不得為說。又衣纏頸者。覆頭者。
裹頭者。叉腰者。著革屣者。著木屐者。騎乘者。持杖
者。持劍者。持矛者。持刀者。持葢者。皆不得為說。惟
除為病人說法。一切不犯。

七眾同犯。以沙彌等。亦許登高座故。以白衣說一
句一偈義。亦應如法故。又善生經云。僧若不聽說
法讚歎。輙自作者。是優婆塞得失意罪。亦此兼制。

大小乘俱制。

開遮者。僧祇律云。若比丘為塔事僧事。詣王及地
主時。彼言。比丘為我說法不得語令起。恐生疑故。
若邊有立人者。即作意為立人說。王雖聽。比丘無
罪。又比丘患眼。前人捉杖牽前。為說無罪。又比丘
在怖畏險道時。防衛人言。尊者為我說法。雖持刀
杖。為說無罪。

果報者。不如法。則令彼此皆招慢法之罪。如法。則
令彼此皆有敬法之益。

觀解者。坐法空座。乃名如法。

懺悔者。事不如法。用作法。理不如法。用無生。

修證者。初果以上。事常如法。別地圓住。理常如法。

性惡者。依正剎塵。俱說俱聽。更何高下。

○第四十七非法制限戒。】

「若佛子。皆巳信心受佛戒者。若國王太子百官。四部
弟子。自恃高貴。破滅佛法戒律。明作法法。制我四部
弟子。不聽出家行道。亦復不聽造立形像。佛塔經律。
立統官制眾。使安籍記僧。菩薩比丘地立。白衣高座。
廣行非法。如兵奴事主。而菩薩正應受一切人供養。
而反為官走使。非法非律。若國王百官好心受佛戒
者。莫作是破三寶之罪。若故作破法者。犯輕垢罪。」

【四部者。居士。居士婦。童男。童女也。不聽出家行道。
則斷僧寶。不聽造形像佛塔。則斷佛寶。不聽造經
律。則斷法寶。

此具性遮二業。障善法故。四緣成罪。一是三寶事。
二三寶事想。三有制限心。四制限得成。隨事結罪。

在家二眾全犯。出家五眾。無自在權勢。設能隨力
非法制限。亦犯。

大小俱制。

開遮者。如彌勒昔為國王。假設非法制限。以興正
法。

果報者。制限。則得斷滅三寶大罪。不制。能招弘護
三寶功德。

觀解者。不於一切法中顯出三寶體性。名非法制
限。

懺悔者。事制限。須殷勤建立三寶。理制限。須善修
一心三觀。

修證者。初果以上。無事制限。別地圓住。無理制限。

性惡者。不聽於九界外。別別施設佛界。

○第四十八破法戒。】

「若佛子。以好心出家。而為名聞利養。於國王百官前
說佛戒者。橫與比丘比丘尼菩薩戒弟子作繫縛事。
如獄囚法。如兵奴之法。如師子身中蟲。自食師子肉。
非餘外蟲。如是佛子自破佛法。非外道天魔能破。若
受佛戒者。應護佛戒。如念一子。如事父母。不可毀破。
而菩薩聞外道惡人以惡言謗破佛戒之聲。如三百
矛刺心。千刀萬杖打拍其身。等無有異。寧自入地獄。
經於百劫。而不一聞惡人以惡言謗破佛戒之聲。而
况自破佛戒。教人破法因緣。亦無孝順之心。若故作
者。犯輕垢罪。」

【國王百官。指巳受佛戒者。雖是同法之人。得於彼
前說菩薩戒。而不得於彼前。橫作非法治罰也。弟
子有過。但應如法治罰。不應作繫縛事。如獄囚兵
奴。以傷出家軌式。如念一子。喻愛之極。如事父母。
喻敬之極。又念子即慈悲心。事親即孝順心也。

此具性遮二業。以毀辱法門故。五緣成罪。一是佛
弟子。謂大小乘七眾。不犯邊罪。不捨戒者。二佛弟
子想六句。二重四輕。雖非佛弟子。亦不應作繫縛
事故。但其事稍稀。故不特制。或復攝入瞋損戒中。
三有治罰心。欲令前人受辱。正是業主。四所對人。
謂國王百官等。同有戒者。故僅結輕。若向未受戒
人治罰。自屬第六重戒。五正行治罰。隨事結過。

出家五眾同犯。在家二眾。若治罰佛之弟子。自屬
前戒兼制。厥罪彌甚。具如地藏十輪經中廣訶。

大小乘俱制。

開遮者。惡濁世中。護持正法。比丘得藉王大臣力。
兵杖自衛。如大涅槃所明。然不得非法治罰他人。

果報者。作則有破壞法門。損辱僧侶之罪。不作。則
令眾僧增益安樂。

理解者。不如說修行。即是破法因緣。又不知四悉
檀因緣。即是破法因緣。

懺悔者。事破。作法。理破。須行解雙進。

修證者。初果以上無事破。別地圓住無理破。

性惡者。破一切法無不徧。】

「如是九戒應當學。敬心奉持。」

【此總結第五段九戒也。別釋四十八輕竟。

△三總結。】

「若佛子。是四十八輕戒。汝等受持。過去諸菩薩巳誦。
未來諸菩薩當誦。現在諸菩薩今誦。」

【此總結四十八輕戒也。第二列重輕戒相大科竟。

△三勸大眾奉行五。初舉所誦法。二囑流通人。三
明流通益。四重勸奉行。五時眾歡喜。
今初。】

「諸佛子聽。十重四十八輕戒。三世諸佛巳誦當誦今
誦。我今亦如是誦。」

【△二囑流通人。】

「汝等一切大眾若國王王子百官比丘比丘尼信男
信女受持菩薩戒者。應受持讀誦解說書寫佛性常
住戒卷。流通三世。一切眾生。化化不絕。」

【前勸受中。備列婬男婬女。黃門鬼畜等。今但言信
男信女者。正顯既受得戒。皆名第一清淨也。佛性
常住戒卷者。此戒卷在世。則佛性因緣之義不滅。

△三明流通益。】

「得見千佛。為千佛授手。世世不墮惡道八難。常生人
道天中。」

【略舉三益。一見聖。二離苦。三得樂。義疏云。授手者。
明秉戒人。與佛相隣次不遠也。世世不墮。常生人
天。所離所得。豈止於此。且舉凡情所欣厭以之為
勸耳。

△四重勸奉行。】

「我今在此樹下。略開七佛法戒。汝等大眾。當一心學
波羅提木义。歡喜奉行。如無相天王品勸學中一一
廣明。」

【△五時眾歡喜。】

「三千學士。時坐聽者。聞佛自誦。心心頂戴。歡喜受持。」

【三千。謂三千世界中同秉菩薩戒者。以上大科第
二正示法門分竟。

△三流通益世分為二。初結示。二偈讚。
初中四。
初徧結說心地品。二略舉總十處說。三明所說之
法。四明大眾奉行。
今初。】

「爾時釋迦牟尼佛。說上蓮華臺藏世界。盧舍那佛所
說心地法門品中。十無盡戒法品竟。千百億釋迦亦
如是說。」

【是中先結此釋迦說竟。次結餘釋迦說竟也。

△二略舉總十處說。】

「從摩醯首羅天王宮。至此道樹下。十住處說法品。為
一切菩薩。不可說大眾。受持讀誦解說其義亦如是。
千百億世界。蓮華藏世界。微塵世界。」

【是中亦先結此釋迦十處說法竟。次結餘釋迦十
處說法竟也。微塵世界下。闕亦如是說四字。

△三明所說之法。】

「一切佛心藏。地藏。戒藏。無量行願藏。因果佛性常住
藏。如是一切佛。說無量一切法藏竟。」

【前五句為別。後一句為總。就五別中。又各具通別
二義。心藏者。通則一切諸法。皆屬於心。別則指三
十心。地藏者。通則一切諸法。皆名為地。別則指於
十地。戒藏者。通則一切諸法。皆名為戒。別指十重
眾輕。無量行願藏者。通亦收一切法。別指六度萬
行。十大願王等。因果佛性常住藏者。佛性非因非
果。而因果不離佛性。故曰大乘因者。諸法實相。大
乘果者。亦諸法實相。實相即佛性異名。今因亦佛
性。果亦佛性。佛性常住。則因果亦皆常住。通則一
切諸法。皆名因果佛性常住之藏。別則如佛性本
源品等。

△四明大眾奉行。】

「千百億世界中。一切眾生受持。歡喜奉行。若廣開心
地相相。如佛華光王七行品中說。」

【相相者。心地無相。具一切相。重重無盡。總別難思。

△二偈讚三。初讚持法益。二序學法事。三發度生
願。
今初。】

「　明人忍慧強
　能持如是法
　未成佛道間
　安獲五種利
　一者十方佛
　憫念常守護
　二者命終時
　正見心歡喜
　三者生生處
　為諸菩薩友
　四者功德聚
　戒度悉成就
　五者今後世
　性戒福慧滿
　此是諸佛子」


【明人者。能知如來秘密之藏。雖是肉眼。名為佛眼
也。忍是安忍。即指定力。謂有慧無忍。是名狂慧。有
忍無慧。是名愚定。又二乘定多慧少。不見佛性。權
位菩薩慧多定少。雖見佛性而不了了。故須忍慧
俱強。方為明人。方能持如是法也。諸佛護念者。一
切諸佛。皆從此法出。猶如佛母。故持之者。與佛氣
分交接。又不持此法。則斷佛種性。能持此法。則續
佛慧命。故諸佛常自憫念。守護持法人也。命終時
正見歡喜者。巳具佛眼。則假使鐵輪頂上旋。定慧
圓明終不失也。生生為菩薩友者。位同大覺。真是
佛子。一切菩薩。皆我同學也。功德戒度悉成就者。
戒為一切功德之聚。如地悉能生養萬物。今常作
如是信。戒品巳具足。戒品既具。則一切功德聚。悉
具足成就也。性戒福慧滿者。達此性戒。則全性起
修。全修在性。全性起修。故福由慧滿。全修顯性。故
慧由福滿。又性戒即正因理體。當法身德。持性之
戒。即緣因福善當解脫德悟戒之性。即了因智慧
當般若德。今後世滿者。從觀行滿。乃至究竟滿也。
獲此五利。真是佛子。當紹佛位。故云此是諸佛子。

△二序學法事又二。初觀察法體。二護持戒相。

今初。】

「　智者善思量
　計我著相者
　不能生是法
　滅壽取證者
　亦非下種處
　欲長菩提苗
　光明照世間
　應當靜觀察
　諸法真實相
　不生亦不滅
　不常復不斷
　不一亦不異
　不來亦不去
　如是一心中
　方便勤莊嚴
　菩薩所應作
　應當次第學
　於學於無學
　勿生分別想
　是名第一道
　亦名摩訶衍
　一切戲論惡
　悉從是處滅
　諸佛薩婆若
　悉由是處出」


【心地法門。十無盡戒。皆如理而證。稱性而修。所謂
中道了義無戲論法。凡夫著有。二乘證空。皆背真
因。故非種子。應當靜觀察者。靜是止之異名。察即
觀之審細。止觀不二。方是真修。諸法真實相者。諸
法。即十界十如權實之法。觀相元妄。無可指陳。則
幻惑非真。虗假不實。觀性元真。本如來藏。則無相
不相。名真實相。清淨本然故不生。循業發現故不
滅。又循業發現。故生即不生。清淨本然。故滅亦不
滅。不變隨緣故不常。隨緣不變故不斷。理隨於事
故不一。事隨於理故不異。迷無所從故不來。悟無
所滅故不去。如是諸法。即是一心。如是一心。即三
十心十地。及重輕諸戒之體性也。悟此體性。然後
方便勤莊嚴之。一心是正因理性。靜觀是了因慧
性。方便是緣因善性也。又觀察及持戒。皆名方便
莊嚴。觀察即理方便。名為智慧莊嚴。持戒即事方
便。名為功德莊嚴。又戒品具足。全繇深信於理。而
心地增進。全繇精修於事。故曰繇戒淨故慧淨。繇
慧淨故戒淨。如兩手互洗。決無前後。又勤方便而
不靜觀察。則有為有漏。無所莊嚴。靜觀察而不勤
方便。則枯槁空寂。無能莊嚴。故須於一心中。方便
莊嚴。此是菩薩所應作事。應當次第學之。勿謂此
是學事。墮在第二門頭。不知稱性之修。學即無學
於無學道中。而熾然習學。雖云次第。直如空中鳥
迹。不同漸次法門。還與極圓極頓之理。毫無分別。
故誡令勿生。分別想也。無作妙修。全同理性。名第
一道。無學妙性。起於真修。名摩訶衍。摩訶衍。此翻
大乘。謂運載自他。同入大涅槃城也。以是第一道。
故能滅凡外二乘種種戲論。以是摩訶衍。故能出
諸佛薩婆若果。薩婆若。此翻一切智智。乃一心三
智。究竟極果之總名也。繇第一道。堪運摩訶衍乘。
繇摩訶衍。堪到薩婆若地。繇薩婆若。妙合無戲論
理。梵網心地。果徹因該。理趣至此極矣。

△二護持戒相。】

「　是故諸佛子
　宜發大勇猛
　於諸佛淨戒
　護持如明珠
　過去諸菩薩
　巳於是中學
　未來者當學
　現在者今學
　此是佛行處
　聖主所稱歎」


【欲歸一心實相。須修心地法門。欲修心地法門。須
持諸佛淨戒。故結勸護持戒相。以為入道進修之
本也。護持如明珠者。發隱云。一潔淨義。護持弗使
染汙。二圓滿義。護持弗使殘缺。三光明義。護持弗
使昏暗。今更為之釋成。潔淨是解脫德。圓滿是法
身德。光明是般若德。然明淨圓滿。皆是珠之相德
耳。於相德中。宛具三義。若復廣為表彰。則明珠體
是無上至寶。相乃圓滿明淨。用能雨物濟貧。體為
法身。相為般若。用為解脫。以配三聚妙戒。法喻泠
然。是以三世諸菩薩所學。即是佛所行處。因果同
符。安得不為聖主所稱歎哉。聖主。即聖中之聖也。

△三發度生願。】

「　我巳隨順說
　福德無量聚
　迴以施眾生
　共向一切智
　願聞是法者
　悉得成佛道」


【諸佛自誦此戒。我今亦誦。名之曰隨。諸佛半月半
月如法而說。我今亦如法說。名之曰順。如此隨順
而說。則福聚自然無量。而不以自私。故皆迴施眾
生。又不令眾生墮在二乘三有。故共向一切智。又
願聞是法者。一歷耳根。永為道種。聞巳能思。思巳
能修。悉成佛道。葢本繇發菩提心。方受此戒。今誦
此戒。仍迴向菩提也。迴施眾生。即下化之心。名之
為悲。向一切智。悉成佛道。即上求之心。名之為智。
繇上求故方能下化。繇下化故方名上求。悲智雙
運。名菩提心。繇達心佛眾生。三無差別。如心佛亦
爾。故須上求。如佛眾生然。故須下化。繇發此上求
下化之心。故受得菩薩大戒。繇持此菩薩大戒。故
能滿悲智兩輪。古人所謂發僧那於始心。終大悲
以赴難。可謂從名字菩提。而直趨究竟菩提者矣。
此偈讚共十四行。義疏之所不釋。或云是誦戒既
畢。結撮施願之偈。今詳文義。似雖單結戒法。亦可
通結上品。以十重四十八輕戒。即能歷心地位次
之法。而三十心十地。即持戒人從因至果所歷之
位故也。亦如大佛頂經三漸次為能歷。五十五位
為所歷。能所合稱。即名六十聖位。今以能從所。則
戒即心地。以所從能。則心地即戒。通結何疑。】

佛說梵網經菩薩心地品合註卷第七(終)
* No. 694-B
 合註䟦語

夫本源心地含生共有。無染性戒日用不知。目翳而
華舞大空。夢蟻而尋羶階下。晴虗之體依然。輪王之
身如故。哀哉。妄惑枉受幻輪。勞我慈尊。現身同患。示
成不倦於八千。埀化無偏於塵剎。一滴之心地既敷。
積劫之沈迷立醒。而琅函久錮。半珠僅呈。緊我愚蒙
得探全寶。竭思殫機。塵培泰嶽。思法緣之匪易。輙涕
泗以滂沱。願我同仁深思力學。解行同遵。自他俱利。
庶得上報佛恩不負巳性矣。

時
崇禎丁丑地藏大士誕日菩薩沙彌智旭閣筆故記
* No. 694-C
 䟦

梵網經合註者。靈峰素華法師所著也。行世久矣。板
存金陵古林菴。遐邇請閱者一時門如市焉。東南緇
流不能咸得。上首堅密師感洛陽帋貴。擬翻本送嘉
興楞嚴寺入藏。廣為流通。余聞之慨然。獨任厥事。刻
將成。僧有疑而問者。曰梵網經為緇流戒本。公刻此。
雖曰闡揚法寶。殊非居士本色。將有說以處此乎。予
起謝曰。唯唯。否否。請略陳固陋。予昔待辠吳淞。不辰
遭譴。顛連憂患。乞骸無從。憶丘壑之怡情。望雲霞於
縹渺。歸帆天際。何日是到岸時也。憶自癸巳年。投
　華山滇南老人座下為弟子。法名書準。奉　教清修。
毗尼自律。禮大悲為日課。雖戈矛劒戟之下顛沛流
難之中。毫不敢弛。將守之終其身。不意濁緣相纏不
欲遽放。迫余同事者再四。余不忍更貽馮婦之誚。巳
薙髮而誓修報恩大殿。豈期終不可脫。隨復請命
　老人。捨戒出山。自是飄泊於風塵者又數年。則就中
之破戒破齋錯因錯果之事。大約有所不免。今全殘
喘六旬。巳過甲寅夏五。死而復甦。得非聖力之所加
被耶。且梵網經云。大臣居士俱受淨戒。予持夙念。復
守毗尼。故捐貲重刻此書。庶可利濟弘通。亦將藉靈
峰之法力。懺不佞之愆尤。願閱是經者。為書準稱南
無佛陀。歡喜讚歎。或可冀消罪報於萬一耳。僧聞而
稱善。請即以此䟦於卷後。因書之。

千華菩薩戒弟子歸舟道人沈豹書準敬䟦於
石城南郊西上園中