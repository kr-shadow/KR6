#+TITLE: 首羅比丘經--
#+DATE: 2016-06-11 12:30:59
#+SOURCE: github.com/kanripo/KR6u0009 master 952bf3db                

No. 2873
首羅比丘經


羅問曰。更□□□□□□□□□□□□□
□有一方亦得免之。首羅□□□□□□□
□□□其意。大仙答曰。敬信三□□□□□
□□□□□持齋禮拜敬信不懈專□□□
□□□□□□□大水之難。首羅復問大仙
曰。□□□□□□□□□病之災。大仙曰。
比丘僧比丘尼優□□□□□□□□從今
以往持戒奉齋皆使清潔□□□□□行知
語應受戒如吾所勅莫如常意可得度□首羅
曰。復作何方計得免妖邪之災。大仙告曰。妖
邪乃至多種受吾勅者慎莫信之。月光出世
唯有善者盡得見之。五逆大惡眾生終不見
也。首羅問曰。城池巷陌其事云何。大仙答曰
城池巷陌縱廣七百餘里。高千尺下基千尺。
激城五百餘尺。開七十二門。城作紫磨金色。
中有兜率城。高千尺下基千尺。激城亦五百
尺。亦作紫磨金色明。中五百餘里。亦開七十
二門。中有八城各三十餘里。亦作紫磨金色。
各有千巷。巷巷相當門門相望。出見法王。如
此城墎等男女皆悉充滿。首羅聞之歡喜踊
躍無量。善哉善哉。大願將果。首羅告四眾
言。大寶將至莫作常意。決定修善莫作狐疑。
吾見大仙以來消息審之無有疑惑。但從吾
意修善奉道精懃苦行。莫如常意。思之念之
必至無為。首羅問大仙曰。受樂之時亦有琴
樂以不。大仙答曰。月光出世琴有多種。首羅
曰。願說其意。大仙答曰。琴戲吹詠無量最上
音聲逍遙無極。振大法鼓吹大法雷。振動三
千大千世界。種留爵而著琴戲盡暢三十六
鼓音聲。當爾之時詩天龍宮巍巍而動。首
羅比丘問大仙曰。向者妖邪我不畏之。除此
小邪更有大邪以不。大仙曰。月光出世之時
必有大魔而出。首羅問曰。大魔出時可却以
不。大仙答曰。唯有一人能却魔者。為何人也。
大仙答曰。三十三天有一童子名曰赫天。乘
天龍馬從空而來。捉波梨弓淥沇箭。唯有此
人能却此大魔。首羅比丘問大仙曰。有何方
能却。唯有此一人能却。餘人不能。大仙答
曰。如此大魔三十六人。各乘龍馬要帶四十
二金杖。左手捉金剛杵。右手捉波梨斧。走來
擾去踏石沒踝超達永階。但言唱殺無有當
者。首羅問大仙曰。除此大魔。更有何災。大仙
答曰。月光臨出觚有災也。首羅問曰。災復云
何。大仙答曰。當有七日闇當之時。有夜叉
羅剎毘舍闍鬼鳩槃荼鬼飛行羅剎食人無
量。唯有受持三歸五戒奉行齋法。如此之人
皆得度脫。首羅問曰。月光出世古月未復乃
當出現。奉善修善皆得見之。首羅曰。更復
何處得免眾災。大仙答曰。唯有陽州。次有玄
免。固都棘城柳城破資陽河澗。於此之城最
是為良。三相大災皆起。血流城河白骨如山。
唯有東南乃得無為。大仙答曰。首羅言。好勅
眾僧及以白衣。坐禪誦經懃修三業莫如常
意。明王大聖今在漢境。未見之間催嚴福德
莫如常意。汝信修善奉善。月光出世時前惡
後善。惡世難度。好自勅厲更別作心莫如不
信。大仙答曰。吾當虛言。若不爾者使我當來
之世金剛力士。手捉金杵碎我身體猶如微
塵。我若虛言。汝眾生當來之世身當如是。首
羅問大仙曰。而今世間頗有仙人賢聖以不。
大仙答曰。賢聖仙人世間無量。首羅問曰。何
人是也。大仙答曰。賢古月興盛。是故不見耳。
首羅問曰。賢士之人名號是誰。大仙答曰。我
說其名。首羅曰。唯願說之。大仙告曰。石賢德
嚴賢明孫賢奇花賢德吳賢使鄭賢當觀賢寶
趙賢。思此是八賢名賢字。汝今可往就之。真
汝導師能運生死。首羅曰。今在何處。大仙答
曰。今當出世。何復問也。但當嚴心時至有見
之。首羅復稽。除此八人更有賢不。大仙答曰。
觚更有之。何人是也。大仙答曰。秦超世潘
道成盧惠願板國興扶男陽劉道貴王延壽趙
顯宗張道板故世安李羅剎。如諸賢士皆遊
巡世間。汝今肉眼不能別之。得聞吾經常行
平等。何以故。大賢諸賢難分別故。受吾勅者
宜應平等十六正士七十二賢三千人俱。如
是大士在人間也。不可識別。或見顛狂。或復
愚癡。或復闇鈍寒貧下賤。或飲酒食肉。或復
夜食破齋。如此示現何能識之。示□生有三
毒有見相隨順世法難可了知。唯有平等得
值賢聖也。首羅比丘告諸四眾比丘尼優婆
塞優婆夷。大災將至莫如常意。其有本師父
母國主檀越朋友知識因緣親戚等。得吾經
者皆示之。莫問近遠得吾經者。懃行流布使
一切聞之。不聽隱匿吾經者。當來之世必墮
惡道。首羅比丘曰。設有一人。捨三千大千
國土象馬七珍及國內人民穀帛財物以用布
施。不如有人流通吾經。諸比丘前功德倍加
百分。首羅曰。若得吾經者。懃行流布城邑聚
落男女大小皆使聞之。其有匿吾經者。現世
不吉當來得病。首羅曰。有智信之愚者棄之。
首羅曰。吾經當來皆應也。莫作不信。一切眾
生宜應奉行歡喜信樂。此經如海多有潤澤。
爾時君子國王大臣宰相一切士官三千餘
人。各聞太寧寺上有五百仙人歡喜踊躍。各
各嚴駕詣太寧寺中仙人所。稽首問曰。大仙
從何所來欲至何許。願說其意。大仙曰。我聞
月光童子出世。是故我來欲到彼處。王及大
臣聞是語時。歡喜踊躍傾心西望而不可止。
西國真人修何功德得值入善。作何善業得
見月光出世。而我國人遠而不見。大仙答曰。
月光出世人皆普見。王今云何生懊歎心也。
王聞普見并大臣及諸人民皆歡喜。各持嚴
駕今當去來。王問大仙曰。月光童子今在何
許。大仙答曰。善哉善哉大王善聽吾說。月光
明王今三千大眾在蓬來山中海陵山下閔子
窟所。止思惟時至現也。君子國大臣宰相一
切士官并及國內人民。各白大仙曰。今隨從
大仙至月光所聽見以不。大仙曰。月光明王
譬如大海亦如大地。終不生疑作留難也。王
及大臣并及人民隨從大仙。有五萬七千人
去君子國七千餘里。到蓬來山中海陵山下
閔子窟所。見月光童子。三千徒眾諸賢聖等
皆集於所。月光童子問。諸大仙并及大王今
從何所來欲何所至。此中嶮難無人行步。汝
今云何能來至此。王曰。聞世尊今欲出世故
來奉問。月光童子曰。但當修善懃行精進莫
如常意。吾今已竟。何須復現問。大王曰。我聞
聖君出世不知法則云何。願說其意。我當加
心修善。月光童子曰。汝若不知當為說之。月
光曰。善聽復當善念善思念之。內著心中莫
如常意。吾見說之。當來之年必有水災。高於
平地四十餘里。當水來時從西北角出東南
而流。大水陽波叫聲雷電霹靂不得為喻。汝
復涌出運波叫聲。當爾之時人皆惶怖迫死
者多。唯有持戒淨潔求懃度世。月光童子使
大龍王大引人博著浮山。設復有人造觀世
音經一卷。設復有人禪思一心。設復有人於
惡世懃行勸化。設復有人流通是經不令隱
匿章句文字懃行勸樂。如此人等皆得度世。
不為水災之所夭沒。復除不至心及壽命盡。
月光復告大王言。當來三災疾病流行。十傷
九亡種種異患皆當夭命。王當信之。各勅國
內一歲以上能行知語應受三歸五戒。若老
若少皆應勸盡使受三歸五戒奉行善法。如
是之人皆得度世。除不善不至心及命壽。吾
今密教語汝使知。惡世流行善法後致夭喪
莫生悔心。吾告汝等。世將欲末漸令惡起來
年難過。好作向善莫如常意。吾當出世災亦
不善。但當努力懃行善法莫如常意。妖邪不
詳英雄競起。自然磨滅終不見吾出見於世。
汝等善哉莫如常意受吾教者。誦觀世音千
遍。防身度世擒獲善果。又復有人各受三歸
五戒。今當行之莫如常意。懃行此經。若老若
少皆使聞之得度惡世。設復有人流布此經
處處流傳。使人聞知得度身命。以懃流布此
經者。亦得度世。月光曰。流行此經典者。我於
千劫中算計是人福報。終不能盡。設復有人
生疑不信。我於千劫中算是人罪報。終不能
盡。兼復隱文字章句一帖盡不令人聞。覆人
慧眼故世世常盲無所復見。及至羅漢常不
離盲。為覆慧眼故斷障法乃獲是殃。受吾勅
者城邑聚落國王大臣一人民皆得聞之。能
有信心崇奉此經。莫問遠近應往通流使人
聞之。千城百國皆使聞之。吾當出世黃河以
北弱水以南。於其中間王於漢境。大王白明
王言。此經從何所出。月光告大王言。海陵大
聖三千餘人參議所造。月光告大王言。等大
眾各各分散順化天下不須復迴。爾時大王
受教奉行觀喜而去。月光童子曰。向者所說
汝若不信。但看迦葉石像。是吾出世記耳。善
哉索斷合絲作。乃有善眾生順莫驚怖。吾當
出時盡皆得無為。王及大眾歡喜奉行近化
不懈。吾告汝等。今歲到。汝宜精進莫如常意。
各各發願過度惡世。大仙國王并及臣民歡
喜奉行作禮而去。五百仙人在太寧山中。并
見月光童子經一卷。金龍城中見一菩薩龍
華樹下。見一道人下此經時。為一眾生成一
切眾生心。王曰。為汝分別解說。法王欲待聖
君欲下。為一切童男童女持百二十賢君。申
酉年為眾生說法成我童男童女成道。讀此
經時善思取此語男取無億女取恒沙男不用
取婦。月光童子欲出聖成欲現成一切眾生
道。若讀此經語可離此難。月光菩薩欲來下
說持戒可得見明君。若欲讀此呪時。師子虎
狼復惡邪祝帝百鬼自然去。一切眾生枉死
者多。為一切眾生貴佛正法。

優丘尼優丘尼　但䕪但䕪　欝離欝離　烏
呼烏呼尼　薩呼薩呼　但叉但叉　叉阿由
池池呼尼　要他要他　索由富㝹　尼富㝹
尼

若讀呪時。淨洗手嗽口讀此呪。使人晨夜安
隱即見菩薩。讀此呪百遍。見菩薩放大光明
現在人前。萇杖一面如此金色。頭上金華大
如車輪。手長一尺半。初來入時莫作怖迫。歸
命佛歸命法歸命僧十方法界。三讀此經皆
得解脫。世尊玄看眾生作罪不少。為分別解
脫可離令得免難。明君出時𣏌此經向。明君
必見我慎迫怖。好念正想正意正身得見我
身有人必難。此人或作師子虎狼。手捉金杖
打人無度。依此經語行菩薩行。可得見菩薩
說法現身著天衣。慎莫言語此人即成道見香
華自然不得動心。言語此人必離惡世。第一
用意百日在時不用癡貪。申酉年時。公不識
兒。母不識女。憶此經語可得改心。改意第一
不婬欲。第一不惡眼視。佛為眾生說法還得
本心。佛欲出世懃心懺悔。中見月光菩薩一
介賢者得活十人。此經不得誹謗。闇君欲起
妖邪欲興懃精進即離此難。諸道義為一切
眾生即說法。若解吾語即見法王。道人死盡
不罷道行。死者多道人作罪不少。由是持生
販賣。由此國不安寧。道人死時會橫賊兒死
多。道意師僧欲貴尼僧。千介拔十介。第一用
行聖人欲始英雄欲起時節欲到時黃衣長丈
二。粳米普地生。懃心作福可得見此事。思此
經語即得見我身。七月十四日其有一怪。十
五日見佛地動莫作迫怖。見道人漸安義下
此經語誹謗即有大病患起。復見一老鳥足
長一丈。復見賢者修道以來七百餘年紫巖
山中。復見一道人身著天衣。賢者見之即以
供養七日。道人師從三百餘年。道人口語讀
經可得免難。願佛波多樹下為一切轉讀。視
見眾生死盡。月光童子復啟世尊。眾生可化。
佛語月光童子。前頭隨意即復辭罷。五逆甚
多云何可度。佛復語月光童子。佛復語。四天
龍王眾生可憐。隨因緣起。復驅百二十賢君
除却眾生好惡欲分別。佛光菩薩普光菩薩
咸瑁普賢功德不少。由諸國土藥王菩薩賢
固菩薩見在人間。千村正有一村。萬里有長
佛欲見出語。眾生懃心作精進可得見佛。若
誹謗之人魂家滅盡。定墮地獄永不見佛。佛
欲出世懃精進比道欲知比難。洛陽口西欲
知比惡。在於箜西復有箜北。若有吾弟子解
吾口語。即我弟子。指手心上乃思惟思之。不
但看後頭有杆。十手相指喚赫自去。義哉童
子災後快樂。由欲末頭兩手相柏穆然自去。
善男子耶快以不惡人去盡欲大樂惡人後不
問女婦盡成道乃一精進可得免此難。佛復
有大慈悲快憐眾生不捨眾生心不迴畏。眾
生死盡有緣值我。無緣索索自去。維摩共之
定光在人中。維摩朔妻婦人中使人不識。作
行世帝下香化人。維摩朔大各四十五里直
東。維摩有三界兒維摩度人無崖。詐人間望
行婬溢無婬行眾生敢得此行看。維摩時節
欲到無量眾生悔奧。維摩度人決得成佛。維
摩貪財盜語一切眾生懃心精進可得見。維
摩諸道義區此鳥傍海下此經即見王僧慶行
徒七人見此鳥即燒香。歡喜踊躍七日不食。
若一切眾生聞我語聲。懃心精進慎莫異意。
惡欲死盡欲大樂貲祖不輸。
首羅比丘經