#+TITLE: 楞嚴經玄義-明-智旭
#+DATE: 2018-05-12 10:23:59
#+SOURCE: github.com/kanripo/KR6j0692 master c0cff13e                

* No. 284-A
 重刻
大佛頂經玄文序

性相二宗猶波之與水從來不可分隔而其流弊
也甚至分河飲水此豈文殊彌勒之過亦豈馬鳴
護法之旨哉謂真如受熏譬如劫火洞然虗空安
得獨冷謂真如不受熏譬如劫火洞然時虗空何
甞爛壞故知得其語脉者合則雙美失其宗趣者
離則兩傷觀大佛頂經第四卷云譬如虗空體非
羣相而不拒彼諸相發揮只此一言兩疑氷釋善
夫智者大師有言偏執法性生一切法何異自生
偏執梨耶生一切法何異他生例而推之縱謂法
性梨耶和合生一切法何異共生縱謂非法性非
梨耶生一切法又何異無因緣生繇此觀之四句
無非是謗倘能妙達無生不起性計則四句雖不
可說有四悉檀因緣故亦可得說謂真如不思議
熏生一切法謂梨耶是可熏性生一切法皆無不
可吾乃知智者大師真悟權實祕要故能于大佛
頂經未來之時懸合其旨趣若此之經來時智者
不可復作習台宗者昧于唯識習法相者迷于圓
理所以眾解紛紛咸失綱要究義理之攸歸大似
蚊咬鐵橛判文字之下落亦如鑿孔栽鬚旭于未
薙髮日即曾研究此典每翻舊註迷悶實多後因
雙徑坐禪始解文字之縛復因數番講演深理葛
藤之根並探二宗融以心鏡直至溫陵弘法方得
取筆疾書脫稿未幾剞劂旋畢板留甘露戒壇不
能携至江外茲者幻遊普德略露賊私諸友固追
不巳頓公發意重刊爰述片言以為弄引剖千古
未破之籓籬犯從來嚴設之禁忌位卑言高安免
于罪然在出世君子諒不以人廢言也。

甲申春日古吳藕益智旭書No. 284
大佛頂如來密因修證了義諸菩薩萬行首楞嚴經玄義
大佛頂如來密因修證了義諸菩薩萬行首楞嚴經
玄義卷上并序
明菩薩沙彌古吳智旭　撰述
明菩薩比丘溫陵道昉　參訂

大佛頂者即心自性之理體也隨緣不變融四科
而惟是本真不變隨緣妙七大而各周法界喻氷
水之始終惟是濕性譬太虗之羣相不拒發揮十
界一心事造與理具徧攝徧含一境三諦橫辨與
竪歷非並非別依此成自行因果故名如來密因
修證了義即此為化他因果故名諸菩薩萬行首
楞嚴因果妙修全歸性具化他力用寧隔體宗二
本明而金沙立辨二義決而華屋有門圓通既陳
信方便之無非聖性圓根既選知耳門之獨利此
方明誨殷勤戒乘俱急道場安立顯密互資無漸
次而立漸次能歷之正助圓彰即位次而非位次
所歷之轉依如幻精研七趣秪因迷此大佛頂理
而妄受輪迴誰達空華無別體詳辨五魔本求悟
此大佛頂理而中途成惑那知妄想作根原是誠
一代時教之精髓成佛作祖之祕要無上圓頓之
旨歸三根普被之方便超權小之殊勝法門摧魔
外之實相正印也所以一念示人滅業障如翻大
地依教行道成菩提如觀掌果智者大師聞名遙
禮不憚其勞般剌尊者剖膊遠傳不辭其苦智旭
生逢像季獲遘雄詮自非大士神功曷繇染指特
以文圓義妙旨遠趣深註疏雖多宗極未立悲了
義之尚隱痛迷津之孰告不辭固陋聊殫隙明徧
採眾長折衷一理研精竭思再述玄文不敢與前
人苦較是非但自向斯經深求脉絡願我同仁虗
心著眼必有知其同異淺深違順得失是矣。
時
崇禎巳卯春三月二十有七日下筆故序。

將釋此經五重玄義一釋名二顯體三明宗四辨
用五教相釋此五重有通有別通釋七番具如法
華玄義茲不復出今別釋中釋名為二先就經中
所結五名彰存略次就今題通別諸字正解釋。

** 初彰存略者
按經中佛答文殊問名共有五句一
曰是經名大佛頂悉怛多般怛羅無上寶印十方
如來清淨海眼今僅存三字略去十八字以大佛
頂三字全示此經正體是故須存此體即是顯密
圓詮之所依亦即顯密圓詮之所顯悉怛多般怛
羅無上寶印密詮不離此體也十方如來清淨海
眼顯詮不離此體也故但存三字而顯密二教之
體攝盡無遺矣二曰亦名救護親因度脫阿難及
此會中性比丘尼得菩提心入徧知海此名全略
以其單從用立近而復狹阿難性尼二人可以攝
入諸菩薩中菩提徧知二法可以攝入首楞嚴中
蓋首楞嚴三昧為能得能入菩提心徧知海為所
得所入能所原自不二故也三曰亦名如來密因
修證了義此名全存以是一經宗要故四曰亦名
大方廣妙蓮華王十方佛母陀羅尼呪此亦從體
與宗立名單約密詮是故俱略實則還是大佛頂
如來密因義耳顯密本無二體亦無二宗故得以
顯攝密五曰亦名灌頂章句諸菩薩萬行首楞嚴
此十二字從用立名略四存八亦是以顯攝密。

** 次正解釋
為二初通別合釋次分句各釋。

初合釋者一切諸經皆有通別二名教行理三皆
論通別今大佛頂等一十九字名異眾典故教別
同名為經故教通依教起行為行不同從一乃至
無量故行別會同常樂故行通理雖無名因門名
理理隨於門四教一十六門入理故理別門隨於
理一門所入之理即一切門理一切門所入之理
即一門理故理通此約一化以論通別次約一經
前後諸文能詮相異故教別所詮理一故教通二
十五聖方便多門故行別同證圓通故行通二十
五門各具全理故理別一門全理融攝諸門故理
通更約一題大佛頂即理了義即教首楞嚴即行
此皆偏舉具論必備以對經字任運有通別意又
約一字所言大者梵語摩訶具含三義謂大多勝
大即是理多即是行勝即是教又理大故教行亦
大行多故教理亦多教勝故理行亦勝一字中無
量義一一義中義復無量況一句況一題況一經
況一切經耶通別合釋竟。

次分文各釋為二初釋別名一十九字次釋通名
經字。
釋別名為二初揀定二正釋。
揀定者一
切諸經別名無量取要言之不出七種一單法二
單人三單喻四人法五法喻六人喻七人法喻今
經正以人法為名略兼於喻法則有性有修人則
有因有果大佛頂性法也密因修證了義萬行首
楞嚴修法也如來果人也諸菩薩因人也略兼喻
者佛頂現化表示眾生本具性德是故顯詮名大
佛頂經密詮名大佛頂呪從所表以立稱亦得名
為喻也。

正釋為二初分句廣釋二合辨大途。
初中三初
釋大佛頂次釋如來密因修證了義後釋諸菩薩
萬行首楞嚴。
初釋大佛頂復為三初約心法略
釋次約佛法廣釋三約眾生法例釋夫心佛眾生
三無差別無差別性即是大佛頂性此之理性在
迷不減在悟不增一性一切性一切性一性隨釋
一法徧能通一切法胡須作此三釋耶特以性德
在纏人莫能曉如暗室中寶誰能知者故必約佛
界三德以明其致而昧者又獨讓能於佛故必更
約九界三性以驗其同十界並陳理事悉等而猶
不知兩重三千同居一念便疑眾生法廣佛法太
高故必近約一念三因以識其要若知心佛眾生
的無差別則言言顯諦句句知宗為不了者作此
三番解釋又恐滯句乘言者眾說食數寶者多故
今先從近要指南庶可隨文入觀。
初約心法略
釋者此大佛頂三字直指眾生現前心性全彰一
經所談理體也以吾人現前一念實無分齊亦無
方隅無有初後并無時劫竪窮橫徧當體絕待不
可思議故名為大經云一切因果世界微塵因心
成體又云彼不變者元無生滅又云不汝還者非
汝而誰乃至又云覺海性澄圓圓澄覺元妙等皆
直指此現前一念當體常徧無欠無餘譬如一剎
那中所見明月即是亘古亘今之月不可謂是月
之少分又如一點水中所現之月即是天上月之
全體不可謂是少分月也以吾人現前一念了了
常知不可昏昧故名為佛佛者覺也經云如是見
性是心非眼當知聞覺知性亦復如是又云頭自
動搖見無所動手自開合見無舒卷又云覺所覺
眚覺非眚中又云聞實云無誰知無者乃至其形
雖寐聞性不昏縱汝形銷命光遷謝此性云何為
汝銷滅等皆是顯出現前一念之覺性也以吾人
現前一念不可踪跡不可名狀離過絕非用無窮
盡貴極無為不墮諸數故名為頂譬如佛頂雖是
妙相而不可見經云惟心與目今何所在又云以
何為心當我拳耀是故七處無所相想非體不可
指是不可指非既非明暗色空亦非覺聞知見等
皆是顯此現前一念本自離一切相故也從來釋
此三字或單約法謂此法是大覺最勝之頂法或
單約喻謂喻之以佛頂使不滯於見相或單約事
謂繇如來頂中化佛說呪故得大佛頂名或單約
理謂大即法身佛即般若頂即解脫譬如擔板各
見一邊若知全喻顯法全事表理則羣說紛紛合
之雙義蓋如來頂中所現化佛亦名無為心佛正
表眾生本具性德而此性德本極尊貴如轉輪聖
王夢為蟻子雖昏妄顛倒尋羶階下而牀上王體
依然如故又此性德既非有相亦非無相喻如佛
頂雖不可見而非無頂非無頂即如實不空義故
能從頂發輝現光現化不可見即如實空義故能
超諸戲論離即離非空與不空義似有二體實無
二即空不空圓融無二義故能非遮非照遮照同
時然則不離一喻三法宛然法身大故無所不統
般若大故無所不照解脫大故無所不融覺於真
諦故一空一切空覺於俗諦故一假一切假覺於
中諦故一中一切中一空一切空空無空相故無
有一法出過於空一假一切假假無假相故無有
一法出過於假一中一切中中無中相故無有一
法出過於中三字共顯三德而非縱一字各具三
義而非橫不縱不橫名祕密藏七趣迷此而沉淪
迷亦不失二乘昧此而枯寂昧亦不減如來證此
為極果果亦非果菩薩悟此為真因因亦非因善
讀經者能向此三字中識取自心則無上寶王不
求自致善觀心者能向一介爾心中識此妙理則
無邊法藏觸處洞明故先約心法略釋也。

次約佛法廣釋者心法圓具何所不周迷強不知
更觀果德驗果知因令自薦取所云廣者不過廣
其所略非謂心外更有佛法也復為四意一約事
釋二約理釋三約法釋四約喻釋雖似徧用古釋
有二不同一者若但徧用古釋不能相融今四釋
各列而義實融通二者就今四釋各論則名與古
同而義味迥別讀者當自詳之。
一約事釋者經
初卷云世尊頂放百寶無畏光明光中出生千葉
寶蓮有佛化身結跏趺坐宣說神呪第七卷云斯
是如來無見頂相無為心佛從頂發輝坐寶蓮華
所說心呪又云世尊從肉髻中湧百寶光乃至化
佛頂放十道百寶光明一一光明皆徧示現十恒
河沙金剛密跡擎山持杵徧虗空界然後宣說神
呪又云亦說此呪名如來頂而結名中直云是經
名大佛頂悉怛多般怛羅無上寶印十方如來清
淨海眼故可約事直釋謂此呪既是大佛頂呪此
經即名大佛頂經也夫事相法門必有所表且此
神呪釋迦何不自宣乃現頂光化佛又此化佛何
故名為無為心佛良以釋迦如來既巳示現出家
修道方證菩提眾生習見謂是從父母以生身從
修證而尅果條然與我輩有殊曾不知其心性平
等故今頂現化佛表其非屬修成秪是即心自性
方是法身無為天然妙覺尊勝第一應化之本法
身故稱大妙覺故稱佛尊勝故稱頂此大佛頂的
是十界同具之心源耳近有解者因見經文頂光
化佛遂欲以大佛頂如來五字為句殊覺割裂文
旨不知只此三字巳足攝於化佛之事矣問曰既
云表法寧不濫下約理答曰彼則直約三德道理
此但托事表法仍屬事釋又問既有所表寧不濫
下約喻答曰彼則擴其不滯見相之喻無關於事
今則即事有所詮表與經中放光動地諸事同例
不與氷水疊巾等喻同例也。
二約理釋者舊云
大即法身佛即般若頂即解脫三字分屬義或可
然文則割裂且圓妙三德理絕縱橫作此一途寧
殫實義今明大佛頂三字直詮果上三德而字字
圓具三意亦復非橫所謂大者讚三德也法身體
大般若相大解脫用大所謂佛者詺三德也法身
本覺般若始覺解脫究竟覺又般若自覺解脫覺
他法身覺滿所謂頂者表三德之究竟也法身更
無可上般若不可相見解脫放光現化故合名之
為大佛頂又一字中所具三義仍復各各圓具三
義大字三義者謂大多勝一往為語大是法身統
諸法故如經云此見及緣元是菩提妙淨明體等
多是般若照諸境故如經云我以妙明不滅不生
合如來藏乃至於中一為無量等勝是解脫超一
切故如經云若能轉物即同如來等然法身亦多
亦勝般若亦勝亦大解脫亦大亦多法身多者徧
一切處無非法身經云陰入處界皆如來藏妙真
如性隨舉一陰一根一塵一識即是如來藏之全
體非是少分如千萬人仰視圓月各見全體若各
各行各見圓月隨之而去法身非一非多而說為
多亦復如是法身勝者既云常住真心性淨明體
寧不最勝此易可知般若勝者第一波羅蜜多故
佛知見故般若大者如智如理無二體故如經云
惟妙覺明圓照法界等解脫大者不可思議解脫
當體絕待故如經云狂心頓歇歇即菩提勝淨明
心本周法界等解脫多者法法無縛故如大涅槃
百句解脫亦如淨名三十二門此經二十五圓通
等佛字三義者自覺覺他覺滿一往為語自覺是
般若覺他是解脫覺滿是法身然自覺者即是自
證三德覺他者即是令他亦證三德覺滿者即是
自他不二又本覺即是性中三德始覺即是因中
三德究竟覺即是果中三德頂字三義者謂最尊
義不可見義放光現化義一往為語最尊是法身
不可見是般若放光現化是解脫然三德無不最
尊三德並不可見而能現所現一一無非三德全
體斯則文義俱妙祕藏泠然是故經云而如來藏
本妙圓心非心非空非地非水非風火非六根非
六塵非六識界非十二因緣非四諦智得非六度
彼岸非如來三號非涅槃四德以是俱非世出世
故即如來藏元明心妙即心即空乃至即我即淨
以是俱即世出世故即如來藏妙明心元離即離
非是即非即當知此即是大佛頂法之極證也蓋
此如來藏心秪是眾生本具理體惟佛以妙明不
滅不生合之故發真如妙覺明性所謂發得本有
實無新得又復應知即此本具如來藏心非謂除
却十界依正假名之外別有一總相法門以為能
非能即能雙遮照而以十界諸法為所非所即所
雙遮照也特以不變之性熾然隨緣正隨緣處全
體不變故於十法界中若染若淨若實若名若依
若正隨拈一法即是全體如來藏心即復俱非俱
即雙遮雙照稱性圓融不可思議夫隨拈一法而
十界皆離即離非是即非即者一往是大義也隨
拈一法而十界俱非者一往是佛義也隨拈一法
而十界俱即者一往是頂義也復次離即離非是
即非即者體大義也本覺義也最尊義也十界俱
非者相大義也始覺義也不可見義也十界俱即
者用大義也究竟覺義也現化義也乃至一義中
更復圓具三義可准思之復次如來藏心本自離
即離非是即非即遮照同時不可思議特以隨緣
即不變故一切俱非不變即隨緣故一切俱即又
不變隨緣者即是舉此一體三義而徧隨十界迷
悟染淨諸緣隨緣不變者即是舉彼十界迷悟染
淨諸法無不當體即是此之一體三義是故一切
俱非名為如實空義一切俱即名為如實不空義
空與不空只是如來藏性法爾圓具二義而其體
元非空與不空故能雙照空與不空所以經中但
稱如來藏本妙圓心元明心妙妙明心元並無三
如來藏之名即阿難之所致問觀音之所自述亦
皆但稱空如來藏更無有不空如來藏空不空如
來藏之兩名後世不直明如來藏心所具三義而
條然安立三名遂使乘言滯句之流似謂三藏各
有別體亦可歎也約理釋竟。
三約法釋者此是
十方如來及大菩薩自住三昧是故最尊無上名
之曰大佛頂亦名第一義諦亦名勝義中真勝義
性亦名無上覺道亦名無戲論法亦名阿毗達磨
亦名真實圓通亦名無等等阿耨多羅三藐三菩
提心以要言之只是眾生本具心性常不變而隨
緣正隨緣而不變迷之則生死無邊類演若之狂
走悟之則涅槃本有喻神珠之元在惟此理為真
實故是大覺最勝之頂法也經中初則從胸卍字
涌出寶光徧灌十方諸如來頂次則十方如來頂
光來灌佛頂乃至說圓通巳世尊及十方佛五體
同放寶光互灌佛及諸菩薩頂皆即表示此最勝
法所謂依最勝理說教依最勝教起行依最勝行
還契此最勝理教行理三悉名大佛頂矣。
四約
喻者舊云喻之以佛頂使不滯於見相意謂佛頂
是相而不可見則不滯於相猶般若所謂若見諸
相非相即見如來此但即空意耳若善用之則成
衍教初門不善解之仍墮無相窠臼般若如大火
聚四邊俱不可觸觸則被燒云何單約無相義解
耶今謂如來藏性不可以有相喻不可以無相喻
不可以亦有亦無相喻不可以非有非無相喻譬
如佛頂不可謂有相不可謂無相不可謂亦有亦
無相不可謂非有非無相若謂有相何以華嚴九
地善知識自云不可得見若謂無相何以此會大
眾皆得仰觀頂光化佛若謂亦有亦無相終屬相
違若謂非有非無相徒增戲論如來藏性亦復如
是經云指皆是物無是見者又云而如來藏本妙
圓心非心非空乃至非我非淨此即喻如佛頂不
可以相見也經云是萬象中微細發明無非見者
又云而如來藏元明心妙即心即空乃至即我即
淨此即喻如佛頂不可以非相見也經云見與見
緣并所想相如虗空華本無所有又云而如來藏
妙明心元離即離非此即喻如佛頂不可以亦有
亦無相見也經云此見及緣元是菩提妙淨明體
云何於中有是非是又云而如來藏妙明心元是
即非即此即喻如佛頂不可以非有非無相見也
般若云若見諸相非相即見如來古人云若見諸
相非相即不見如來又云若見諸相非相即見眉
毛在眼上又般若偈云若以色見我以音聲求我
是人行邪道不能見如來予翻偈云若離色見我
離音聲求我是人行邪道不能見如來乃至亦即
亦離不即不離均成邪道若善用之則四句即成
四門門門皆可入道故以佛頂喻如來藏須知若
喻若法無不圓離四謗圓具四門方無過各耳約
佛法廣釋竟。

三約眾生法例釋者夫大佛頂性含靈本有雖迷
悟天淵而體用悉皆平等故須就眾生現前三障
點示三德令知演若縱未歇狂頭原不失言三障
者一煩惱障謂見思惑塵沙惑無明惑障三菩提
二業障者謂善惡不動諸有漏業偏真無漏業出
假神通非有漏非無漏業障三解脫二報障者謂
同居分段報方便變易報實報變易報障三涅槃
然三惑即三菩提何以故離菩提性無別惑故如
離目無瞪三業即三解脫何以故離解脫性無別
業故如離手無拳三土生死即涅槃何以故離涅
槃性無生死故如離空無華故曰惑即般若業即
解脫苦即法身又曰生死即涅槃煩惱即菩提也
問曰二句與三句若何相攝答曰菩提是究竟智
德照於菩提照於解脫照於涅槃名為般若之果
涅槃是究竟斷德斷於三惑斷於三業斷於三土
生死名為解脫之果菩提是如如智涅槃是如如
理理智不二即名法身經曰生滅名妄滅妄名真
是稱如來無上菩提及大涅槃二轉依號此之謂
也更以喻明經云如水成氷氷還成水夫氷與水
濕性是同堅流似異正謂九法界隨於染緣迷本
藏性轉菩提為煩惱轉涅槃為生死喻以如水成
氷不惟失其流潤之相并濕性亦幾難辨矣然濕
性未甞不在濕性既在則流潤之性亦未嘗不在
是故性中所具緣了奪之但名正因雖云正因實
具緣了惟如來隨於淨緣悟本藏性轉煩惱為菩
提轉生死為涅槃喻以氷還成水不惟濕性昭然
亦且周流潤澤然雖周流潤澤實於濕性無增濕
性無增則流潤之性亦無增也是故修中所有緣
了實惟性具雖云性具不廢修功當知九法界之
七大如氷佛法界之七大如水而同一濕性也是
故九法界之七大與佛界七大同皆清淨本然周
徧法界故今題稱之為大前五大是心之相分根
大是心之見分識大即是心之異名是故九法界
之七大與佛界七大同屬一心心即覺義故今題
稱之為佛九法界之七大與佛界七大皆非因緣
自然非分別計度之所能知故今題稱之為頂不
可謂水具大佛頂義而氷不具大佛頂義也又經
云如澄濁水乃至去泥純水名為永斷根本無明
當知九法界生死五陰喻諸濁水佛界法性五陰
喻純清水清濁雖異體用並同體則同一濕性用
則同其流潤若知濁水中有清水性必不棄濁水
而別求清水若見濁水能流能潤即知不異清水
之能流潤故但有澄濁法別無求清法若約濁水
外無清水義則云煩惱即菩提生死即涅槃若約
澄濁水方得清義則云轉煩惱依菩提轉生死依
涅槃不有即義那成轉義不知眾生在迷大佛頂
法那得諸佛所證大佛頂法所以經中始就見精
曲顯次歷陰入處界普會後約七大暢談乃至具
明如來藏心俱非俱即俱遮俱炤無非直顯一切
眾生現前依正色心等法無不法爾如斯豈謂離
彼濁水體用別求清水體用哉設不肯信一切眾
生本具大佛頂法或雖仰信本有而不達現前煩
惱業苦即是大佛頂之全體大用則何以狂心頓
歇歇即菩提譬如本無頭者更不怖頭之無又若
無怖頭狂走之人亦更無悟頭狂歇之人矣且夫
十因六報一一唯心離心無體惑大故業亦大業
大故苦亦大何非大義自心起惑自心造業自心
受報始終因果俱不離心何非覺義惑無內外體
相業無積習形相報無來去處相何非頂義且十
因必受十果寧非密因之致六報交於六根寧非
互用之理一人亦滿多人亦滿寧非橫徧之徵此
方劫盡轉寄他方寧非豎窮之性地獄既爾餘趣
可知故知十二類生二十五有總彼七趣昇沉若
靈若蠢若善若惡若樂若苦一一皆是大佛頂不
變之性舉全體以隨緣而即彼正隨緣時一一皆
即大佛頂性始終不變之全體經云於妙圓明無
作本心皆如空華元無所著空喻不變藏心華喻
隨緣七趣全空是華全華是空豈可謂華來空去
華滅空生也哉六凡既爾聲聞緣覺權教菩薩亦
復可知彼雖不達大佛頂性妄取偏真幻有但中
以為極致而大佛頂性豈彼三乘所能改變所能
割裂且設非大佛頂性不變隨緣全體之力何處
更有偏真幻有但中可取譬如摩尼寶珠愚者不
知用貿一衣一食而寶體何甞減損又如日輪當
空光入一隙非繇全日那有隙光昧者觀隙光而
疑日論之小智者因隙光可窺日輪之全九界眾
生所具大佛頂之全理亦復如是此眾生法亦即
心法非於心外別有眾生亦即佛法非於佛法外
有眾生非於眾生法外有佛法是故能於一眾生
法中具見一切眾生法一切佛法一切心法無非
大佛頂法者便能於一佛法中具見一切佛法一
切心法一切眾生法無非大佛頂法亦能於一切
法中具見一切心法一切佛法一切眾生法無非
大佛頂法此之謂善知心佛眾生三無差別可與
共讀此經不招數寶之譏不墮無聞之禍矣釋大
佛頂竟。

次釋如來密因修證了義復為二初分釋次合釋。

分釋為四初釋如來次釋密因三釋修證四釋
了義。
初釋如來者金剛經云無所從來亦無所
去故名如來此經云生滅去來本如來藏性真常
中求於去來迷悟生死了無所得皆約法身釋也
轉法輪經云第一義諦名如正覺名來此經云明
極即如來皆約報身釋也成實論云乘如實道來
成正覺此經云自覺巳圓能覺他者如來應世皆
約應身釋也復次真諦為如實道一切智為正覺
斷見思為自覺令他斷見思為覺他是藏通如來
也中諦為如實道一切種智為正覺斷無明為自
覺令他斷無明為覺他別圓如來也復次出二諦
外是第一義諦不分別二邊是名正覺斷十二品
無明為明極別教如來也即二諦是第一義諦一
心三智是名正覺斷四十二品無明皆盡為明極
圓教如來也復次法身本有報身修成應身起用
別教如來也三身全是性具亦復全是修顯性修
不二圓教如來也今正指圓教如來乃修德之究
竟稱性之極果也。
次釋密因者不生不滅為本
修因然後圓成果地修證因該果海果徹因源故
稱為密又正因佛性緣因佛性了因佛性圓具圓
修圓發不縱不橫不並不別故稱為密又經云汝
雖強記但益多聞於奢摩他微密觀照心猶未了
又云是種種地皆以金剛觀察如幻十種深喻奢
摩他中用諸如來毗婆舍那清淨修證漸次深入
夫奢摩他者一心三止也毗婆舍那者一心三觀
也奢摩他微密觀照者止觀不二也從圓境諦起
圓止觀以圓止觀炤圓境諦如外無智智外無如
故稱為密又經初阿難見佛殷勤啟請十方如來
得成菩提妙奢摩他三摩禪那最初方便即是問
此密因以三德不縱不橫不並不別如世∴字如
天三目斯則名為祕密之藏所問妙奢摩他三摩
禪那亦復如是奢摩他是體真止亦是空觀三摩
是方便隨緣止亦是假觀禪那是息二邊分別止
亦是中觀又奢摩他即一心三止三摩即一心三
觀禪那即止觀不二三若定三則不名妙三若定
一亦不名妙非一非三而三而一即一恒三即三
恒一三一不可思議方名為妙妙即是密又經初
佛酬阿難之請首即告云有三摩提名大佛頂首
楞嚴王具足萬行十方如來一門超出妙莊嚴路
次則破緣影之非心顯見性之實相會四科以歸
理明七大之性具乃至結歸如來藏心俱非俱即
並遮並炤更無一言談及修此三昧之方但顯吾
人本性圓妙三諦之理當知達此理性自成妙修
所謂全性起修全修在性故名為密復次圓頓止
觀是成佛因而大佛頂性又是圓頓止觀之因即
名因因如來無上菩提是止觀果以此果果而為
因因因果理微不可思議故名為密。
三釋修證
者修有緣修真修證有分證滿證若言四善根位
生滅道品為緣修見諦巳後重慮緣真為真修者
藏教意也若言性地相似無生空慧為緣修見地
巳後真無生慧為真修者通教意也若言住行向
次第三觀為緣修登地中道實觀為真修者別教
意也若言十信相似一心三觀為緣修住後一心
三觀無功用道為真修者圓教意也若言斷見惑
為分證斷思惑盡為滿證者藏通意也若言初斷
一品無明登歡喜地為分證斷十二品無明為滿
證者別教意也若言初發心時便成正覺成就慧
身不繇他悟為分證乃至五住究盡二死永亡圓
滿菩提歸無所得為滿證者圓教意也今明圓修
圓證故稱修證了義。
四釋了義者空假非了中
道為了隔歷非了圓融為了舊以此二字單屬言
教今謂不然教行理三同稱了義經云惟垂哀愍
開示眾生中道了義無戲論法夫中道即了義理
也無戲論即了義行也開示即了義教也又了義
即第一義第一義屬理又了義即決定義決定義
屬行說此理行皆名為教自行化他皆名為行教
行所契皆名為理胡得作偏釋耶。

次合釋復為二初約顯說釋次約密呪釋。
初約
顯說釋者謂圓教妙覺極果不過以此性具大佛
頂理而為妙密真因故緣修真修分證滿證無非
了義所謂名字了義乃至究竟了義也若藏通極
果全不知此大佛頂理所以若修若證始終非了
若別教極果推其初心雖仰信此大佛頂理以為
但是佛法不知即是現前心法及眾生法所以緣
修非了真修方了又分證雖了滿證未了也問曰
大佛頂性既云統一切法則十界因果總不離此
何得簡去藏通別教三種極果答曰雖一切不離
此性而知與不知自別雖分知與不知而離此決
無異因當知此之密因在圓佛即是妙密以始終
皆知故在別佛即是微密以始不知終方知故在
藏通極果即是祕密以始終皆不知故。
次約密
呪釋者經云十方如來因此呪心得成無上正徧
知覺乃至傳此呪心於滅度後付佛法事究竟住
持嚴淨戒律悉得清淨又云亦說此呪名如來頂
當知即是以此大佛頂呪而為密因故若修若證
無非了義也此密亦有三義以此五會神呪全是
密詮大佛頂心故名呪心亦名心呪即妙密義以
此神呪如仙陀婆惟菩薩智臣能解即微密義以
此神呪但可誦持不可翻釋即祕密義釋如來密
因修證了義竟。

後釋諸菩薩萬行首楞嚴亦為二初分釋次合釋
分釋又三初釋諸菩薩次釋萬行三釋首楞嚴。

初釋諸菩薩者諸是眾義約時處則十方三世約
解行則徧圓權實菩薩是梵語具云摩訶菩提質
帝薩埵此翻大道心成就眾生今略稱但云菩薩
或翻大士或翻開士亦翻始士始發心故亦翻高
士超一切故正翻覺有情雖巳覺悟猶帶緣情單
約當體釋也以菩提道覺悟有情單約利他釋也
覺道是所求有情是所化雙約二利釋也三大阿
僧祇劫伏惑利生功德成滿直至樹下方斷結者
藏菩薩也亦自斷惑亦化眾生正使雖盡扶習潤
生者通菩薩也知有中道佛性用次第三觀斷惑
利生者別菩薩也了知心佛眾生三無差別從始
至終圓伏圓斷圓成二利者圓菩薩也即此經始
自乾慧終至等覺五十五位真菩提路是也科簡者
時處則通收十方三世經云過去諸如來斯門巳
成就現在諸菩薩今各入圓明未來修覺人當依
如是法也解行則簡偏取圓簡權取實經云諸修
行人不能得成無上菩提乃至別成聲聞緣覺等
皆繇不知二種根本又云得循圓根與不圓根日
劫相倍也。
次釋萬行者萬是此方總數表其最
多行是修德都名不出二種謂慧行行行般若名
慧行五波羅密名行行慧行名正行行行名助行
又助行有顯有密清淨律儀為顯行壇儀心呪為
密行又涅槃明五種行一聖行二梵行三天行四
嬰兒行五病行聖行天行為上求佛道之行梵行
嬰兒行病行為下化眾生之行又有次第五行一
心五行如是等種種分別不同故總名萬行今且
依次第五行略出其相一聖行者復有三種謂戒
聖行定聖行慧聖行戒聖行者所謂具足根本業
清淨戒前後眷屬餘清淨戒非諸惡覺覺清淨戒
護持正念念清淨戒迴向具足無上道戒經云要
先持此四種律儀皎如氷霜此即業清淨戒又云
自不能生一切枝葉心三口四生必無因此即餘
清淨戒又云心滅貪婬持佛淨戒而四明誨中一
一皆約心說即是覺清淨戒又云心尚不緣色香
味觸一切魔事云何發生又云必使婬機身心俱
斷斷性亦無即是念清淨戒又云若得妙發三摩
提者則妙常寂有無二無無二亦滅尚無不殺不
盜不婬云何更墮殺盜婬事又云欲得菩提要除
三惑當知即是無上道戒也定聖行者一世間禪
二出世禪三出世上上禪世間禪復二種一根本
味禪二根本淨禪一味禪者即四禪四等四空總
名十二門禪一切凡夫外道以六行觀修之所謂
厭下苦麤障欣上淨妙離但以隱沒故有垢故無
記故名為味禪隱沒者闇證無觀慧有垢者地地
生愛味無記者境界不分明此經所明色界有十
三天除五不還無色四天除鈍羅漢餘皆是此禪
定果報故云一切世間所修心人不假禪那無有
智慧但能執身不行婬欲若行若坐想念俱無愛
染不生無留欲界乃至窮空不歸迷漏無聞便入
輪轉此之謂也二淨禪者名相與味禪不異但以
不隱沒故無垢故有記故與上相反謂佛弟子修
之有觀慧不味著境界分明故名淨禪此又三品
一者六妙門禪謂一數二隨三止四觀五還六淨
二者十六特勝謂知息出知息入等亦名安那般
那三昧此經周利調息法門似之三者通明禪觀
息色心三事不可得此經孫陀觀鼻端白似之巳
上三品具在禪波羅蜜須者尋之二出世禪者有
四種一觀禪謂九想八背捨八勝處十一切處等
二練禪謂九次第定三熏禪謂師子奮迅三昧四
修禪謂超越三昧也三出世上上禪者即地持所
明九種大禪又經初云有三摩提名大佛頂首楞
嚴王第六卷云我承佛威力宣說金剛王如幻不
思議佛母真三昧若約別對當機則獨指觀音耳
門三昧若約真實圓通實無優劣前後差別則徧
指二十五聖三昧無非出世上上禪也慧聖行者
即是四聖諦慧此復四種一生滅四諦慧二無生
四諦慧三無量四諦慧四無作四諦慧生滅四諦
慧者觀三界二十五有依報正報若樂若苦皆是
三苦之聚逼惱眾生無常無我不淨虗假無一可
樂是苦諦慧知見思二感有漏善惡不動三業皆
是三界受生之因誓不復造是集諦慧以四念處
破四顛倒別相總相善巧正勤如意根力覺道向
涅槃城慈悲誓願廣行六度除自他煩惱業苦是
道諦慧倒不起則業不起業不起則果不起是滅
諦慧無生四諦慧者觀不淨色色性自空如鏡像
無實洞達五陰空無所有解苦無苦而有真諦名
苦諦慧知集繇心心如幻化起集亦幻一切愛見
與虗空等名集諦慧所治如幻能治亦然名道諦
慧法本不生今何所滅設有一法過涅槃者我亦
設為如幻如化名滅諦慧也無量四諦慧者所謂
苦有無量相分段變易二生死皆苦也集有無量
相五住煩惱漏無漏業皆集也道有無量相半滿
權實正助諸行皆道也滅有無量相半滿權實一
十六門所會之理皆滅也徧知十界假實差別名
苦諦慧徧知十界惑業因緣名集諦慧徧修半滿
正助諸行名道諦慧徧達半滿諸門理諦名滅諦
慧也無作四諦慧者知涅槃即生死名苦諦慧知
菩提即煩惱名集諦慧知煩惱即菩提名道諦慧
知生死即涅槃名滅諦慧此經二十五聖約初心
方便則四種四諦慧行各各不同約證入圓通則
惟是無作四諦慧也無作四諦慧成則具二十五
王三昧能破二十五有法華所明普門示現及此
經所明三十二應十四無畏四不思議等即其驗
也二十四聖亦皆具證但非此會當機故不說耳
二明梵行者梵是淨義無二邊愛見證得故名為
淨即是無緣大慈大悲大喜大捨徧拔法界眾生
苦徧與法界眾生樂非餘梵天所修四無量心亦
非藏通二教所修生緣法緣等慈悲也經云一者
上合十方諸佛本妙覺心與佛如來同一慈力二
者下合十方一切眾生與諸眾生同一悲仰即是
其相亦是二十五聖之所同證而觀音當機故詳
說之三明天行者天是第一義天此經亦名為涅
槃天識陰初破即巳明悟登圓初住從此發行進
趣十住十行十向四加行心十地等覺乃至圓滿
菩提歸無所得皆是繇理成行故名天行四明嬰
兒行者既證無緣大慈觀眾生有種種小善之機
若無菩薩開發不得生長故以慈善根力和光利
行令諸眾生得見菩薩同其始學或示五戒十善
之行或示色無色界因行或示藏通別教種種諸
行以此俯同羣小提引成就如此中所明三十二
應隨何類說何法即其事也五病行者既證無緣
大悲觀一切眾生病則是我病故示同其病而度
脫之即如阿難於空王佛所巳發菩提之心今方
示墮婬室悔責多聞深發大教普利未來又如三
十二應中天龍藥叉等惡趣眾生樂脫五倫即皆
現身而為說法亦其事也次第五行竟言一心五
行者即是一行一切行一切行一行圓五行也涅
槃經云復有一行是如來行所謂大乘大般涅槃
今經云有三摩提名大佛頂首楞嚴王具足萬行
十方如來一門超出妙莊嚴路又云十方薄伽梵
一路涅槃門又云此是微塵佛一路涅槃門皆即
指此一心圓五行也所謂攝心為戒因戒生定因
定發慧即圓聖行一向專心發菩薩願即圓梵行
奢摩他中用諸如來毗婆舍那清淨修證漸次深
入即圓天行應身生彼末法之中作種種形度諸
輪轉與其同事稱讚佛乘即圓嬰病兩行也圓天
行成故稱大雄圓聖行成故稱大力圓梵行嬰病
行成故稱大慈悲大力故名妙湛大慈悲故名總
持大雄故名不動又五行總無二相故名湛五行
互具諸用故名總持五行惟是一性故名不動阿
難親悟自心如來藏性所具五行方知世尊果上
所證五行一一無非三德祕藏而讚之也謂依藏
性隨緣不變義遠離諸和合緣及不和合即成聖
行依藏性不變隨緣義隨眾生心應所知量種種
示現即成梵行及嬰病行藏性隨緣不變不變隨
緣之理即是天行初心知此名字五行依此起觀
觀行五行觀成解發相似五行解深發證分真五
行圓滿菩提究竟五行從始至終一心圓具是故
名為一心五行今更約三種增進修行漸次點示
其相嚴淨戒律永斷婬心塵既不緣根無所偶身
心快然妙圓平等即戒定慧聖行永斷五辛不餐
酒肉無啖生氣即慈悲梵行一切如來密圓淨妙
皆現其中即是天行永無相生相殺之業偷劫不
行無相負累遊十方界宿命清淨得無艱險即具
嬰病兩行是人即獲無生法忍謂五行功成證圓
初住也以要言之始從乾慧終至妙覺無不以三
漸次為能歷故曰從是漸修隨所發行安立聖位
而此三漸次行第一第二是助行第三違現業是
正行正助二行攝一切行罄無不盡故得標名為
萬行也。
三釋首楞嚴者梵語首楞嚴三昧此云
健相分別正定得此三昧者知諸三昧行相多少
深淺如轉輪聖王主兵臣寶能知兵力多少所住
至處無能摧伏此三昧寶亦復如是按藏中別有
首楞嚴三昧經三卷專明此定功用威力似是深
位菩薩所修與今經初心方便稍異今不依此釋
首楞嚴也涅槃經云首楞嚴者一切事竟嚴者堅
因一切畢竟而得堅固名首楞嚴今正依此釋名
兼攝健相分別之義言一切事者所謂五陰六入
十二處十八界及七大也言畢竟堅固者所謂皆
非因緣非自然非和合非不和合本如來藏常住
妙明不動周圓妙真如性皆悉清淨本然周徧法
界也言健相分別者所謂善知五陰濁相及澄濁
得清相善知入處界大流相所相及入流亡所相
善知二十五門顯密修證各有能歷三漸次行所
歷五十五位始終差別及平等相善知一念迷惑
能起七趣升沉諸因果相善知修奢摩他毗婆舍
那所現微細諸魔事相故名健相分別也復次約
陰入處界七大等事明畢竟堅固者仍為十意一
畢竟理二畢竟誓願三畢竟莊嚴四畢竟智斷五
畢竟徧知六畢竟道七畢竟用八畢竟權實九畢
竟利益十畢竟無住一畢竟理者謂陰界七大等
皆即如來藏性圓三諦理天然性德離過絕非凡
十法界若依若正若色若心隨舉一塵隨舉一念
隨舉一事隨舉一名一一無非三德祕藏全體大
用更無少許事理不具此中經云此見及緣元是
菩提妙淨明體又云一切浮塵諸幻化相其性真
為妙覺明體又云性色真空性空真色清淨本然
周徧法界等又云各各發明則各各現若俱發明
則有俱現乃至我以妙明不滅不生合如來藏是
故於中一為無量無量為一等而結之以如來藏
性俱非俱即雙遮雙炤此理方名畢竟尚非出二
邊之中道可比何況滅色即色二種真諦耶二畢
竟誓願者謂知涅槃即生死菩提即煩惱故有隨
染緣之陰界七大如水成氷遂起同體大悲發無
作二誓徧十界自他苦集曰眾生無邊誓願度煩
惱無盡誓願斷又知煩惱即菩提生死即涅槃故
有隨淨緣之陰界七大如氷成水遂起無緣大慈
發無作二誓徧與十界究竟道滅曰法門無量誓
願知佛道無上誓願成經云願今得果成寶王還
度如是恒沙眾乃至舜若多性可銷亡鑠迦羅心
無動轉夫得果必兼法門度眾必斷煩惱今繇既
悟藏性稱性而發所以終無動轉當知即是無作
四弘誓也又云上合十方諸佛本妙覺心與佛如
來同一慈力下合十方一切眾生與諸眾生同一
悲仰又云第二七中一向專心發菩薩願又云自
未得度先度人者菩薩發心自覺巳圓能覺他者
如來應世如此皆明異竟誓願尚非依無量四諦
所發弘誓可比何況依生滅無生四諦所發弘誓
願耶三畢竟莊嚴者謂知陰界大等即是性覺妙
明本覺明妙而修圓頓止觀依明妙照而常寂義
成奢摩他一心三止依妙明寂而常照義成毗婆
舍那一心三觀依妙明明妙寂炤無二體義於奢
摩他微密觀炤平等無二法華經云定慧力莊嚴
以此度眾生此經云我以妙明不滅不生合如來
藏又云靜極光通達寂炤含虗空又云奢摩他中
用諸如來毗婆舍那清淨修證如此皆明畢竟莊
嚴尚非次第止觀可比何況體析等止觀耶四畢
竟智斷者謂知陰界大等本如來藏常住妙明不
動周圓妙真如性以圓頓止觀圓破三惑圓顯三
諦不離諦而有惑不離惑而有諦破無可破顯無
可顯方名畢竟破顯就惑破處煩惱即菩提說名
智德就理顯處生死即涅槃說名斷德又炤理故
名智惑破故稱斷經云希更審除微細惑令我早
登無上覺又云歇即菩提勝淨明心本周法界不
從人得又云覺迷迷滅覺不生迷譬如金鑛雜於
精金其金一純更不成雜如木成灰不重為木諸
佛如來菩提涅槃亦復如是又云去泥純水名為
永斷根本無明又云知見無見斯即涅槃無漏真
淨如此皆明畢竟智斷尚非次第三智僅斷無明
十二品者可比何況偏空智慧秪斷界內見思者
耶五畢竟徧知者謂知陰界大等本如來藏不變
隨緣隨緣不變若迷此陰等諸法妄計因緣自然
和合及不和合則有十界苦集十二因緣六蔽塵
沙無明等名之為塞若悟陰等諸法當體即是三
德祕藏則成十界道滅滅因緣智六度一心三觀
等名之為通於塞知破於通知護經云滅塵合覺
故發真如妙覺明性又云如來發明世出世法知
其本因隨所緣出如是乃至恒沙界外一滴之雨
亦知頭數現前種種松直棘曲鵠白烏玄皆了元
繇又云當處禪那覺悟無惑則彼魔事無奈汝何
如此皆明畢竟徧知尚非歷別五眼可比何況法
眼及天眼耶六畢竟道者謂知陰界大等一一非
淨非不淨雙炤淨與不淨名身念處一一非苦非
樂雙炤苦之與樂名受念處一一非常非無常雙
炤常與無常名心念處一一非我非無我雙炤我
與無我名法念處一身念處一切身念處一受念
處一切受念處一心念處一切心念處一法念處
一切法念處是名圓四念處惡滅善生名正勤定
斷成就名如意足五法增長名根根破障名力分
別道用為覺分安穩道中行為正道繇此圓入一
切法門經云我又獲是圓通修證無上道故獲四
不思議無作妙德又云是種種地皆以金剛觀察
如幻十種深喻如此皆是明畢竟道尚非無量道
品可比何況無生生滅諸道品耶七畢竟用者謂
知陰界大等雖復理性平等清淨而無始妄習事
障偏強須加事助以開圓解雖用事助一一還與
圓理稱實相應經云若有宿習不能滅除汝教是
人一心誦我佛頂光明摩訶薩怛多般怛羅無上
神呪又云結界建立道場求於十方如來於大悲
光來灌其頂出入澡浴六時行道如是不寐經三
七日乃至道場儀軌事事皆表圓頓乘法如此皆
明畢竟助用故至果成便名三輪不思議化當知
事相雖同收功永別圓人對治豈前三教所能比
耶八畢竟權實者謂知陰界大等如來藏性非權
非實非因非果而能成就一切權實因果以不達
陰等空故則有世間魔外種種諸位以但知陰等
空寂不達其即假故則有出世聲聞緣覺種種諸
位以但知陰等體空如幻不達其即中故則有歷
別種種諸位經云諸修行人不能得成無上菩提
乃至別成聲聞緣覺及成外道諸天魔王及魔眷
屬皆繇不知二種根本又云將欲復真欲真巳非
真真如性非真求復宛成非相此之謂也以了知
陰等本如來藏即空假中則有圓頓種種諸位經
云如是皆以三增進故善能成就五十五位真菩
提路此之謂也知前三種諸位則善知權知後圓
頓諸位則善知實知此如來藏中同體權實則知
為實施權開權顯實是名畢竟權實尚非教權證
實可比何況教證俱權者耶九畢竟利益者謂知
陰等本如來藏覺悟無惑則凡內外強軟諸魔永
不能動經云摩登伽在夢誰能留汝形又云然彼
諸魔雖有大怒彼塵勞內汝妙覺中如風吹光如
刀斷水了不相觸汝如沸湯彼如堅氷煖氣漸隣
不日消殞又云消息邪緣令其身心入佛知見從
始成就不遭岐路直至菩提無諸少乏此是自利
畢竟自利既爾他利可知是名畢竟利益尚非四
榮利益可比何況四枯耶十畢竟無住者謂知陰
等藏性離一切相即一切法言妄顯諸真妄真同
二妄是故不住生死不住涅槃不住二邊不住中
道經云是名妙蓮華金剛王寶覺如幻三摩提彈
指超無學又云入於如來妙莊嚴海圓滿菩提歸
無所得是名畢竟無住尚非不住但中似解可比
況僅不住偏真似解者耶此十種畢竟從始至終
通修徹性縱令在迷理本畢竟初知此理即名字
畢竟依此修觀即觀行畢竟解發根淨即相似畢
竟進破無明即分證畢竟成無上道即畢竟畢竟
而總約陰界大等為所觀境故言一切事畢竟堅
固也。

次合釋者謂圓教一切菩薩亦惟繇此大佛頂理
故能一心具足萬行而十八界七大隨舉一事皆
悉畢竟堅固始終修證無能摧伏若不悟此大佛
頂理則雖積集萬行而於一切事法終非畢竟堅
固且如藏通菩薩始終不知大佛頂理故雖事度
理度歷劫辛勤終歸灰斷不名堅固別教菩薩初
心不知登地方知雖獲堅固猶未畢竟惟圓教菩
薩先悟此大佛頂理以為真因所以十八界七大
隨舉一事為所觀境皆得畢竟堅固也然前三教
菩薩雖繇不知此理未得畢竟堅固實非離此大
佛頂理別有差別因果可得故依對待義則須簡
去約絕待義仍無所不收且如尼沙陀初觀不淨
藥王昆季初作世醫迦葉以然燈塗像為緣因周
利以調出入息為方便乃至火頭觀煖氣以息婬
持地從平地以積行種種權行總入圓通自非大
佛頂理平等法性本具功能何繇一切事行皆得
畢竟堅固也哉分句廣釋竟。

二合辨大途者經題三句秪是體宗用三亦是性
修人法因果並舉亦與經初所唱大定之名符合
言體宗用者大佛頂是境妙全彰經體如來密因
修證了義是智妙顯示經宗諸菩薩萬行首楞嚴
是行妙示經力用雖了義非無大用萬行不離真
宗且約智妙屬宗行妙屬用一住分之又修證非
無妙行首楞非無妙智且約如來為自行因果菩
薩為化他因果一往分之言性修人法因果者大
佛頂即如來藏性非因非果因果所依也如來是
果人密因修證了義是果徹因源菩薩是因人萬
行首楞嚴是因該果海言符合定名者經云有三
摩提名大佛頂首楞嚴王具足萬行十方如來一
門超出妙莊嚴路夫具足萬行即諸菩薩萬行也
十方如來一門超出妙莊嚴路即如來密因修證
了義也若文若義皆悉允合但經中取大佛頂性
德及首楞嚴修德合成三昧之名總顯全性起修
全修在性之妙而以具足萬行二句別顯三味功
能旨趣題中直將此十九字一氣貫下正顯達性
之因方為密因達性之修修方了義達性之證證
方了義達性之行一行一切行方名具足萬行達
性之事全事即理方得畢竟堅固是知首楞嚴名
雖屬於修而全繇於大佛頂性所以經中廣開圓
解欲人即性成修但依此教理成就首楞嚴行則
智斷因果等無一非首楞嚴矣又何俟於再分別
耶釋別名竟。

次釋通名為二初正釋經字二歷法明經。
初正
釋者梵語修多羅或云修單蘭或云修妬路或云
素怛纜總是彼方楚夏不同此土或翻為契或翻
法本或翻為線或翻善語教或翻為經或云無翻
含五義故一法本義亦云出生二微發義亦云顯
示三涌泉義四繩墨義五結鬘義智者大師和融
有無復於翻五含五各作三義釋之即是教行理
三所謂契緣契事契理乃至結教結行結理教指
世界悉檀具如法華玄義廣明茲不具出今約此
方經字訓法訓常釋之法者可軌義常者不變義
可軌者教可軌行可軌理可軌經云是佛頂光聚
微妙章句出生十方一切諸佛又云如是法門先
過去世恒沙劫中微塵如來乘此心開得無上道
又云汝當恭欽十方如來究竟修進最後垂範教
可軌也經云十方如來一門超出妙莊嚴路行可
軌也經云妙性圓明離諸名相又云精真妙明本
覺圓淨非留生死及諸塵垢理可軌也不變者教
不變行不變理不變經云如我此說名為佛說不
如此說即波旬說教不變也經云過去諸如來斯
門巳成就現在諸菩薩今各入圓明未來修學人
當依如是法又云汝等有學未盡輪迴發心至誠
取阿羅漢不持此呪而坐道場令其身心遠諸魔
事無有是處行不變也經云汝與眾生亦復如是
寶覺真心各各圓滿又云覺海性澄圓圓澄覺元
妙理不變也。
二歷法明經者若從佛及四依聞
法則音聲為經若從卷帙則色塵為經若法行人
歷法觀察則法塵為經若他國土有以光明作佛
事者亦是色塵為經香積佛國即是香塵為經以
香飯作佛事兼取味塵為經或有佛國以天衣作
佛事即是觸塵為經復次悟者一切是經迷者一
切不知是經且如佛正說法有時四百九十八人
意中罔罔則與清風過耳何異而古人或聞擊竹
或聞婬詞或聞估肉俚言皆即悟道則何聲非經
又如黃卷赤牘種種莊嚴牛羊雞犬視之則與草
木瓦石何異而古人或見桃華或觀流水或觀塊
破皆即悟道則何色非經復次佛斥阿難云汝等
尚以緣心聽法此法亦緣非得法性既曰非得法
性是未悟理既不悟理即不成行既不成行則教
道亦虗而憍陳那於佛音聲悟明四諦既巳悟理
驗必成行既巳成行則驗教非謬故知經體不殊
迷悟自異且尼沙陀觀色色即是教行理童子聞
香香即是教行理藥王嘗味味即是教行理畢陵
傷刺痛即是教行理乃至六根六識七大亦復如
是以要言之根塵諸法一一本即如來藏性性不
可變法爾可軌舉體既即理經那得不是教經行
經故於一一法中能見大佛頂理者則一一無非
如來密因修證了義一一無非諸菩薩萬行首楞
嚴矣此經一名中印度那爛陀大道場經於灌頂
部錄出別行即是以處彰名言灌頂部即密部也
若經中所結五名顯密互彰若今題存三略二以
顯該密乃結集家善巧若後世稱此經名畏於繁
文直云大佛頂首楞嚴經妙合經中王三昧名亦
復略攝性修旨趣巳盡誠為無過若近世喜簡直
呼為楞嚴經理固無礙奈與藏中首楞嚴三昧經
相濫今謂圓頓妙詮互融互攝既可直云楞嚴經
亦何不可直云萬行經了義經密因經佛經菩薩
經耶然雖互攝互融而性修理事亦仍不分而分
自應以性攝修以理攝事似宜直稱大佛頂經則
經體既顯不濫他帙亦兩便也釋名竟。

大佛頂如來密因修證了義諸菩薩萬行首楞嚴經
玄義卷上

大佛頂如來密因修證了義諸菩薩萬行首楞嚴經
玄義卷下
明菩薩沙彌古吳智旭　撰述
明菩薩比丘溫陵道昉　參訂

* 第二顯體
為十初明須顯體二釋體義三正出體
四引證五會通異名六廣簡偽濫七明入體之門
八徧為眾經體九徧為諸行體十徧為一切法體。

** 初明須顯體者
前釋通別二名共二十字皆是
能詮之名文義浩博今更點示名下所詮要理正
顯一經之主質意欲令人尋名得體如因指見月
蓋標指非欲令其玩指見月始知別無他月又釋
名總示三德顯體別在法身明字別在般若辨用
別在解脫教相分別總別故釋名之後須先辨體
體雖法身必具二德雖具二德還屬法身具二德
故非縱屬法身故非橫不縱不橫方是經體又經
若無體則邪倒無印同於魔說故須顯體又得此
體巳方能全性起修以修合性如有虗空方可駕
屋既成屋巳仍取屋空是故須顯體也。

** 二釋體義者
體是主質亦釋為禮亦釋為底亦釋
為達只一主質具此三義非三體也言體禮者如
君尊臣卑父貴子賤臣子雖多君父惟一經體亦
爾惟是一理統攝萬法種種眾行之所歸趣無量
功德之所莊嚴言說問答之所詮辨以貴極故稱
為禮體經云妙湛總持不動尊又云頂禮如來藏
無漏不思議此之謂也言體底者如恒河大海莫
測淺深唯香象修羅乃窮其底佛法亦爾釋論云
如度大海惟佛窮底此經云如來常說諸法所生
唯心所現一切因果世界微塵因心成體又云我
以妙明不滅不生合如來藏惟妙覺明圓炤法界
又云如來發明世出世法知其本因隨所緣出此
之謂也知此體者即知一切法之源底故名體底
言體達者如風行空中通達無礙如天王號令萬
國齊奉佛法亦爾知此體者即能徧達一切諸法
無有留礙故名體達經云若能轉物即同如來又
云十方如來及大菩薩於其自住三摩地中見與
見緣并所想相如虗空華本無所有此見及緣元
是菩提妙淨明體此之謂也禮體是法身體底是
般若體達是解脫只一德而三德宛然總三義而
惟是一體是謂體義。

** 三正出體者
此經以如來藏妙真如性為體於三
名中取大佛頂名於豎義中取大字義於橫義中
取體大義本覺義最尊義於三德中即是取法身
德復次於三因中取正因佛性於三了義中取理
了義於十畢竟中取畢竟理復次於經文辨見中
取見見非見義於陰入處界取隨緣不變義於氷
水喻中取濕性義於如來藏取離即離非是即非
即義以繇離即離非是即非即義故前之俱非俱
即二義並成問曰既取離即離非是即非即之如
來藏為此經體何故阿難問果地七名但云空如
來藏觀音十四無畏中亦但云空如來藏耶答曰
只此空如來藏便是離即離非是即非即之體非
更別有不空等二藏以為之對巳如前辨今更於
一名中點示三義空字即顯離即離非義藏字即
顯是即非即義如來二字即顯妙明心元義又繇
空義故則一非一切非十界三諦俱非繇藏義故
則一即一切即十界三諦俱即繇如來義故則一
離即離非是即非即一切離即離非是即非即十
界三諦俱離即離非是即非即夫一非一切非體
底義成一即一切即體達義成離即離非是即非
即禮體義成今更就經中盛談一一皆云本如來
藏妙真如性故以此名而顯經體當知即是中道
理性非空非不空仍雙炤空與不空以如來藏三
字點示眾生本具理體即是諸佛究竟果德之本
以一妙字點示如來藏如實不空義以一真字點
示如來藏非空非不空雙炤空不空義以一如字
點示如來藏如實空義以一性字總上三義結成
不變之體此理極成無容異議矣問曰既云事理
圓融性修不二何須於諸法中別簡正體答曰譬
如梁柱成屋所取性是屋中之空若無屋空梁柱
何用如來藏性亦復如是非因非果所依因果如
梁柱藏性譬屋空梁柱可多屋空惟一以譬事相
因果雖多理性惟一又如日月星辰可多太虗惟
一宰輔臣吏可多帝主惟一為此義故須顯正體
雖三德祕藏不縱不橫不一不異以便於顯示必
簡般若解脫惟以法身當名既顯法身即顯般若
解脫以本不即不離故也三德既爾餘法例然可
以意知不復委出。

** 四引證者
經於陰入處界之首即總標云殊不能
知生滅去來本如來藏常住妙明不動周圓妙真
如性而於下文復徵起云何五陰本如來藏妙真
如性乃至十八界文亦皆如是又七大中一一皆
云汝元不知如來藏中性色真空性空真色等至
後三大文中各各更加性真圓融皆如來藏本無
生滅之語重重昭示不一而足直至答滿慈問方
乃圓結如來藏性一體三義然後阿難領誨請修
喻以雖獲大宅要因門入是明指此如來藏性為
天王所賜華屋矣以藏性雖人人本具迷強不知
知繇佛示義如佛賜譬如諸侯失國天王為之繼
絕舉廢亦名為賜也又文殊選圓通畢結云頂禮
如來藏無漏不思議豈非以眾生所具即具此體
耳門所顯即顯此體諸佛所證即證此體故藉此
同體法性之力以加被於未來也哉明文在茲可
為誠證也。

** 五會通異名
又為二初會本經異名次會他經異
名。
初會本經異名者初卷佛告阿難一切眾生
生死相續皆繇不知常住真心性淨明體即指此
體次則阿難自悔責云當繇不知真際所詣真際
亦是此體異名佛示第二根本云無始菩提涅槃
元清淨體又云何況清淨妙淨明心性一切心而
自無體皆指此體阿難又自責云良繇不知寂常
心性佛又告云吾今為汝建大法幢亦令十方一
切眾生獲妙微密性淨明心亦指此體第二卷云
云何汝等遺失本妙圓妙明心寶明妙性又云本
是妙明無上菩提淨圓真心又云汝等聲聞狹劣
無識不能通達清淨實相又云其性真為妙覺明
體第三卷云故我今時為汝開示第一義諦又云
亦令當來修大乘者通達實相第四卷云普為此
會宣勝義中真勝義性又云一乘寂滅場地又云
性覺妙明本覺明妙又云觀性元真惟妙覺明又
云故發真如妙覺明性又云寶覺真心各各圓滿
又云勝淨明心本周法界第六卷云覺海性澄圓
圓澄覺元妙又云是則圓真實是則通真實是則
常真實第七卷云妙性圓明離諸名相第九卷云
妙圓明無作本心又云本覺妙明覺圓心體第十
卷云於涅槃天將大明悟又云精真妙明本覺圓
淨如是等種種異名不同義或各有所取而體性
是一義則或寂炤雙明或空有圓顯或但約雙離
或但約雙即或兼明遮炤直指本體而尅實為論
惟取本有性德不取修成又雖取性德多就出障
圓明之性以彰在纏本有之性例前所明如來藏
心三義雖是在纏本具必於滅塵合覺之後明之
以非滅塵合覺不顯自性本理故也然此正取自
性本理不兼修德若兼修德便涉宗用且令三無
差別之旨六而常即之致反成隱晦非是直指人
心見性成佛本意故不可也惟性德明則修德自
顯以離性無修故故顯體後方可明宗用矣。
次
會他經異名者釋論云除諸法實相餘皆魔事是
故諸大乘經同以實相為印為經正體今如來藏
妙真如性即是實相正印但有異名更無異體又
此實相正印華嚴名一真法界維摩名不思議解
脫般若名一切種智法華名一乘實相涅槃名常
住佛性又智者大師觀音玄中名為靈智合法身
光明玄中名為法性四明尊者妙宗鈔中名為上
品寂光如帝釋一人有千名字會須尋名得體不
可昧體而狥名也。

** 六廣簡偽濫
復為四初約如來藏義簡二約妙義
簡三約真如義簡四約性字義簡一一簡示復各
五番一就世間法簡二就偏小法簡三就權漸法
簡四就開示簡五就悟入簡。
初五番者一就世
間法簡如來藏繫辭傳云寂然不動感而遂通天
下之故寂然有似如義感通有似來義又云乾坤
其易之縕耶有似藏義而止是言易非是言心又
僅推太極為天地萬物之生因太與西竺冥諦相
類尚未明知正因緣境況不思議如來藏耶又老
聃云常無欲以觀其妙常有欲以觀其徼玄牝之
門是謂天地根莊周云樞始得其寰中以應無窮
亦復片似如來藏義而究其歸趣僅以虗無自然
為宗太與西竺本無因論相類是亦未知正因緣
境況不思議如來藏耶二就偏小簡者析空教門
本無如來藏名即空教門有二分別一者利根既
見於空亦見不空二者鈍根但見於空不見不空
利根接入別圓茲所不論鈍根雖見真空終與析
空同成灰斷尚未能見如來藏性如實不空之義
況能見彼離即離非是即非即之正體耶三就權
漸簡者根雖見不空復有二種若見不空次第斷
結從淺至深見思塵沙惑盡空與不空二義雙明
方乃得見非空非不空體此則證道雖同教道永
別不達始終惟是一如來藏故名權漸不識正體
若了達因緣生法即空即假即中陰入處界一一
本如來藏隨拈一法三義圓彰方是此經之正體
也四就開示簡者理性微妙不惟會之最難亦復
說之不易故纔涉語言動成轉計自非薦言外之
旨歸融文中之脉絡鮮有得其實義者且如此經
最初佛告阿難即稱常住真心性淨明體懸示定
名即稱大佛頂首楞嚴王何嘗不直指此如來藏
性若向破計內處了達緣影非心便可狂心頓歇
而阿難縣知末世鈍根從此薦取者少故示同未
悟曲盡七番妄計情態直至水窮山盡咄破前塵
虗妄相想止屬徧計全體非心方更直指之云諸
法所生唯心所現一切因果世界微塵因心成體
可謂和盤托出更無餘蘊予謂此是初番破顯也
但妄執破處真性必彰真未明時驗妄仍在故阿
難猶執緣影不達性真遂永隔於寂常心性必須
借客塵以顯主空揀前塵而彰見性於生滅中偏
指無滅性迨阿難不知顛倒所在佛又徹底道破
云汝身汝心皆是妙明真心中所現物是第二番
破顯也阿難復執緣心聽法者為是佛又揀去可
還獨以不可還者為真汝心次示為物所轉則觀
大觀小若能轉物則身心圓明夫既身心圓明則
何物而非妙性是第三番破顯也即此所顯見精
本指見見非見之性而阿難又妄謂現在我前故
復以是見非見兩關齊勘令其二處無依方與文
殊酬唱暢明十方如來自住三昧境界首云見與
見緣并所想相如虗空華本無所有則何所不破
次云此見及緣元是菩提妙淨明體則何所不顯
是第四番破顯也阿難又以冥諦為疑佛乃廣破
因緣自然結云離一切相即一切法夫離一切相
又何所不破即一切法又何所不顯是第五番破
顯也阿難尚執昔時因緣之教佛更并其見聞覺
知俱從棟去獨以見不能及者為真阿難重增迷
悶為說同別二種妄見以例明之又為除去和合
及不和合二種餘惑然後廣歷陰入處界明其一
一本如來藏是第六番破顯也如此六番破顯性
體方彰性量亦顯而性具妙旨猶為引而未發故
阿難再申疑請佛乃暢明本具七大全性即相全
相即性隨舉一法互融互攝互徧互含然後阿難
頓悟圓三諦理以為修證之本而有學雖悟無學
尚疑以其所知障重仍復攝前而成二難直待事
理性相並融然後圓結藏性三義而又申以怖頭
之喻譬以衣裡之珠再破因緣自然餘執方名無
戲論法自非妄計盡除何繇識此妙體輒云一言
可了誠未易也五就悟入簡者法性雖復本然若
行未會理安知實義經云此句方名無戲論法菩
提涅槃尚在遙遠圓覺經云未證無為而辨圓覺
彼圓覺性即同流轉譬如雲駛謂是月運舟行謂
是岸移涅槃經云盲人逐語生迷聞粖謂輭聞雪
謂冷聞貝謂硬聞鵠謂動終不能見乳之真色若
更堅執情謂起諸淨論言巳是實餘皆妄語是非
蜂起結業滋生轉增流動云何名諦若欲見諦發
大慚愧苦到懺悔安立壇儀專持密印除其助因
刳其正性違其現業感通諸佛冥顯加持禪慧開
發觀心明淨爾時猶名暗中見杌人木未明若得
無明豁破如明鏡無塵色像自現淨水不動魚石
分明如金錍抉眼一指二指三指分明爾時方得
名為見體經云譬如琴瑟箜篌琵琶雖有妙音若
無妙指終不能發琴瑟等喻十界陰入處界妙音
喻如來藏理全體大用妙指喻圓修也又云清水
現前名為初伏客塵煩惱去泥純水名為永斷根
本無明又云此根初解先得人空空性圓明成法
解脫解脫法巳俱空不生是名菩薩從三摩地得
無生忍又云初於聞中入流亡所乃至寂滅現前
忽然超越世出世間十方圓明如此皆明隨智妙
悟得見經體也簡如來藏竟。
二約妙義簡有五
番者一就世間法簡繫辭傳云神也者妙萬物而
為言者也又云陰陽不測之謂神此贊造化氣機
耳老聃云玄之又玄眾妙之門此贊虗無自然耳
凡外修欣厭定於十二門禪展轉指下為苦麤障
指上為淨妙離故此經於大梵天則曰身心圓妙
於少淨天則曰披音露妙乃至於善見天則曰妙
見圓澄皆不過順其情計而巳尚非出世之麤況
是出世之妙耶二就偏小法簡如六妙門禪妙法
聖念處經等對世間法名之為妙秪是無常無我
寂滅三印所印耳就權漸法簡若對析空則體空
為妙若對偏真則出假為妙若對二邊則但中為
妙皆非今經義也今經以法法本如來藏不變隨
緣隨緣不變一體三義不可思議故稱為妙四就
開示簡五就悟入簡並如前說。
三約真如義簡
有五番者一就世間法簡夫愚昧凡夫執其一種
謬計或執一枝一能一巧一術等誰不各自謂我
道真詎知見聞幻翳三界空華且以非非想定八
萬四千大劫之後不免窮空輪轉降此而下安有
真實治國齊家不過百年活計御風蛻化秪名播
弄精魂既不知四諦法門不明四念處慧窮神極
化總在三界輪迴數中出世偏真永非其分況真
如佛性耶二就偏小法簡若析色觀空則因滅會
真滅非真諦滅尚非真況苦集道斯乃真理全居
事外一向不融若體色即空則解苦無苦而有真
諦苦既即真集滅道諦亦復如是斯乃即事全真
纔得如來藏中一切俱非少分之義既未見中道
實體縱使標中道名亦不過是離斷離常意耳三
就權漸法簡若謂真如是無為法凝然常住不墮
有為法中別藉資粮加行緣修之力至通達位方
斷一分重障證一分真如乃至修習位中斷十重
障證十真如此則理居事外初心絕分非今經體
今經以陰入處界無非本真如性正向凡夫現前
色心諸法點示本體是故但能遠離諸和合緣及
不和合則復滅除諸生死因圓滿菩提不生滅性
清淨本心本覺常住所謂徹果該因統惟一真魔
界佛界亦無二如若達魔如即是佛如不取不怖
則彼魔事無奈汝何如此方名不可壞印也就示
就悟並如前簡。
四約性字義簡夫如來藏妙真
如性即所謂佛性也有正因佛性有緣因佛性有
了因佛性簡此又五番者一就世間法簡世間之
人誰不談心說性然語言雖同旨趣碩異西域性
計廼有多途曰時曰方曰微塵曰冥諦曰神我曰
大自在天乃至別計地水火風等為一切萬化之
原稱之為性茲不暇辨此土孟子道性善大有功
於世道而亦不指何者為性告子謂生之謂性而
亦不指云何為生獨中庸推其原曰天命之謂性
則與西域所計大自在天能生萬物者相類但彼
所計大自在天高居色界之頂水火風災不到世
界將欲壞時一切眾生法爾皆得四禪生於彼處
然後三災方起而世界還復成時彼處眾生有福
盡者法爾下生此間故外道有神通力能見劫初
事者見諸眾生從此天出便計此天能生一切也
若據此土所稱天命如商書云帝臣不蔽簡在帝
心周詩云文王在上於昭于天等不過皆指帝釋
天王正是居須彌頂統治人間賞善罸惡之主其
去大自在天遠矣然唐漢以前遡至三代皆未嘗
不謂天地神明有靈有赫直至宋儒見佛書中以
種種天神而為侍從恐謂渠等奉天便出佛門之
下故竊涅槃第一義天此經大涅槃天之意強飾
其詞曰天即理也鬼神者二氣之良能也夫使天
即是理鬼神即良能者則冬至圜丘夏至方澤乃
至春秋社稷山川等祀即是祭理祭良能乎且天
既即理則人能弘道非道弘人又安能以陰陽五
行化生萬物各成其形各賦以理而稱為猶命令
乎唯孔子曰性相近也習相遠也似指不變者為
性指隨緣為習孟子乃於習性之中偏指人性為
善故與犬牛不同則是佛門五戒十善方得人身
意耳孔子之贊易也有曰先天而天弗違似非以
天命為性者天命謂性自是子思以下一切後儒
通計尚未必是尼山性學真傳況佛性耶若老莊
所云窈窈冥冥昏昏默默神鬼神帝生天生地等
即指虗無自然之道頗與冥諦相類何嘗指出即
心自性故知世論紛紛終與佛性義無涉也二就
偏小法簡者佛以生滅因緣對破外道性計而愚
法聲聞但知諸法無實我性不知諸法當體無性
於無性義尚未了了況知無性之性即是三佛性
耶通教體達無生知法無性而一分鈍根者仍與
三藏同歸灰斷亦復不見三佛性也三就權漸法
簡者若謂二種人有佛性三種人無佛性即是別
接通意若謂一切眾生但有正因佛性無緣了佛
性須別修緣了莊嚴正因者即別教意若謂性雖
並具三因種子而各不相攝者還是別義或是圓
接別義皆非今經意也今經意者只此陰入處界
大等觀相元妄無可指陳觀性元真惟妙覺明相
妄則全性亦妄如氷水之外無濕性真則全相亦
真如濕外別無氷水故三因在性同名正因正因
在修同名緣了故九界陰入處界七大當體即是
佛界陰入處界七大方得名為本如來藏妙真如
性方得名為蠢動含靈皆有佛性方是此經之正
體也就示悟簡亦如前說廣簡偽濫巳竟。

** 七明入體之門者
如來藏性非情謂之所階故曰
識心分別計度但有言說都無實義縱使超情離
見妙悟泠然譬得大宅要因門入經云彼人因指
當因看月則教是理門又云不如一日修無漏業
則行是理門從教入者是隨信行從行入者是隨
法行或信行轉為法行或法行轉為信行或以信
行助法行或以法行助信行信法各有利鈍具如
天台止觀廣明茲不具引今但略明三意一略示
門相二以門攝二十五聖三總示入門觀法。
一
示門相者夫如來藏性清淨本然實非迷悟所能
增減但以無始虗妄力故具足根本枝末二種無
明根本無明惟障中道枝末無明兼障空中而此
二種無明復各有輕重不同若二俱輕者開悟則
易故有圓教法門若根本惑輕枝末惑重者證入
則難故有別教法門若根本惑重枝末惑輕者了
空則易故有通教法門若二惑俱重者證空復難
故有藏教法門就一一教赴緣而說必約四句詮
理能通行人入真實地葢空中二理無不圓離四
句圓通四門所謂有句無句亦有亦無句非有非
無句苟執著之則成四謗故云般若如大火四邊
不可取取則邪見火燒若善用之則成四門故云
四門入清涼池約四教各有四門便有一十六門
就一一門中各有信行法行迴轉差別成無量門
又約所觀十八界七大境中一一皆有通境別境
如內色外色內外色等於彼若通若別境中一一
皆有十六門信行法行差別寧復筭數之所能盡
然能通門雖復無量所通之理惟是空中空中只
是一理約界內根不見全體但名為空約界外根
見其全體即空即中當知藏通八門遠通於體別
圓八門近通於體即彼遠近復分巧拙紆直藏教
四門遠復紆拙通教四門遠而巧直別教四門近
而紆拙圓教四門近復巧直前三教四門具在台
宗茲亦不引圓教四門今當略說所謂圓融不可
思議之門非一非四而四而一一門一切門一切
門一門經云十方薄伽梵一路涅槃門此之謂也
更就經中稍明其相若從徵心辨見廣歷陰入處
界就事顯理科中悟入及從而如來藏本妙圓心
十界俱非處悟入者名為不思議空門此空門即
是有門即是雙亦門即是雙非門空為法界一切
法趣空是趣不過空尚不可得云何更有趣與非
趣若從七大性本具相科中悟入及從即如來藏
元明心妙十界俱即處悟入者名為不可思議有
門此有門即是空門即是雙亦門即是雙非門有
為法界一切法趣有例如前說若從而如來藏妙
明心元離即離非處悟入者名為不可思議非有
非空門此非有非空門亦即是餘三門乃至非有
非空為法界如前說若從而如來藏妙明心元是
即非即處悟入者名為不可思議亦有亦空門此
亦有亦空門亦即是餘三門乃至亦有亦空為法
界如前說復次初聞常住真心性淨明體又聞有
三摩提名大佛頂首楞嚴王爾時徵心所在覓心
了不可得即入空門一切世界因果因心成體即
入有門無是見者無非見者即入非有非空門見
與見緣并所想相如虗空華本無所有此見及緣
元是菩提妙淨明體即入亦空亦有門一一門相
互融互攝例如前說略示門相竟。
二以門攝
二十五聖者若論所觀二十五境若通若別每境
各具一十六門且如約一內色則有析空觀四門
體空觀四門次第三觀四門一心三觀四門約外
色亦如是約內外色亦如是乃至識大通別亦如
是何可具論今就二十五聖巳成法門攝歸一十
六門令修行者知此一十六門攝法無遺亦知各
各厝足進修之地言十六門攝諸聖者若論所通
無非如來藏性妙體若能通門雜用四教不專一
途憍陳那於佛音聲悟明四諦迹同藏教有門而
妙音密圓則密悟如來藏中性音真空性空真音
清淨本然周徧法界隨眾生心應所知量或作生
滅四諦解或作無生四諦解或作無量四諦解或
作無作四諦解一一皆是循業發現也餘所悟理
類此可知尼沙陀厭離不淨迹是藏教有門香嚴
諦觀諸有為相因推香氣四性無生迹是通教空
門藥王分別藥味初似藏教有門後是圓教非空
非有門䟦陀忽悟水因初是別教空門迦葉唯以
空寂修於滅盡迹是藏教空門那律樂見炤明金
剛三昧迹是通教有門周利調出入息迹是藏教
有門憍梵一味清淨心地法門迹是通教亦有亦
空門畢陵無痛痛覺迹是通教非有非空門須菩
提曠劫知空迹是通教空門舍利弗心見清淨迹
是通教有門普賢心聞發明是圓教有門孫陀觀
鼻端白迹是通教有門滿慈法音降魔徧用四教
四門波離持戒修身迹是藏教有門目連心光發
宣迹是通教有門烏芻瑟摩觀火初是通教有門
持地初勤苦行是藏教事度亦屬有門月光修習
水觀是圓教有門瑠璃觀羣動性是圓教亦有亦
空門虗空藏觀察虗空無邊是圓教空門彌勒初
修唯心識定是別教非有非空門大勢至都攝六
根念佛三昧是圓教有門觀音從聞思修亦是圓
教有門故曰歸元性無二方便有多門也。
三總
示入門觀者若信行利根聞說即悟得悟方法難
可示人經云狂心頓歇歇即菩提譬如利刀截紙
一下千張何容分別若約法行觀門則四四十六
各須十意今不具述且約觀音耳門圓通圓教有
門以示其概言十意者第一觀不思議境第二真
正發菩提心第三善巧安心止觀第四破法徧第
五識通塞第六道品調適第七對治助開第八知
位次第九能安忍第十離法愛此之十意上根唯
用一中根用二至七下根具用十上根用一者但
觀不思議境即能圓具十法不俟傳傳用耳非無
下九意也中根用二至七亦復如是今此觀音法
門通被三根方是常修學淺深同說之法仍作二
意分別一約上根二約下根約上根者始終但觀
不思議境而十意圓收謂此現前一念聞性即是
不思議境具足十界五陰諸法既具十界五陰即
是具足百界千如三千性相理具事造無不炳然
今總云入流亡所者入十界道滅之流亡十界苦
集之所也別云動靜二相了然不生者即是觀色
陰不可思議圓超劫濁破佛界中九界妄色顯九
界中佛界真善妙色也聞所聞盡者即是觀受陰
不可思議圓超見濁破佛界中九界邪受顯九界
中佛界正受也覺所覺空者即是觀想陰不可思
議圓超煩惱濁破佛界中九界妄想顯九界中佛
界妙想也空所空滅者即是觀行陰不可思議圓
超眾生濁破佛界中九界妄行顯九界中佛界不
思議行也忽然超越者即是觀識陰不可思議圓
超命濁破佛界中九界妄識顯九界中佛界真識
也於此不思議觀圓具下九意者破佛界中九界
五陰是拔自他苦集顯九界中佛界五陰是與自
他道滅即菩提心由圓止觀方有破顯即善巧安
心破惑無不盡即破法徧知佛界即九界悉有苦
集名塞知九界即佛界悉有道滅名通是識通塞
聞性是圓心念處一念處一切念處法爾具足正
勤如意根力覺道等是道品調適修時三業必皆
精進是對治助開於五陰境雖復乘悟併銷仍是
滅從色除次第不亂即知位次善得圓通法門非
復內外強輭諸魔所能擾動即是安忍超越世出
世間即離法愛上根如此中根從二至七各該十
意例亦可知二約下根者第一觀不思議境即指
現前一念聞性本圓本通本常不可思議心佛眾
生三無差別若迷此本聞循聲流轉則十界苦集
浩然無涯若棄於生滅守此真常則十界道滅宛
爾無缺故知三千性相理具事造總不離此現前
一念聞性經云彼佛教我從聞思修入三摩地聞
即是境從此思修是觀等十意也第二真正發菩
提心者謂既知此圓通常性十界無殊迷則苦集
浩然悟則道滅宛爾故興同體慈悲願作無緣與
拔經云我於彼佛發菩提心菩提心秪是悲智雙
運上求自性佛道名智下化自性眾生名悲也問
曰經文先發心後受教今胡次第顛倒答曰菩提
心者非止一發自有受教前之發心發心方可受
教自有受教後之發心即是依教重發大願豈受
教前許有發心而觀境後反不許更發心耶特以
先有發心之文故不更贅耳第三安心止觀者入
流是三止止於三諦亡所是三觀破於三惑乃至
別就五陰破惑顯諦皆是善巧止觀也第四破法
徧者即以圓頓止觀破五陰諸法無有不盡也第
五識通塞者動靜二相是塞了然不生是通盡聞
而住是塞不住即通空覺不極是塞極圓即通生
滅未滅是塞既滅即通寂滅現前精妙未圓是塞
忽然超越是通也第六道品調適者復為二一約
橫具二約豎歷橫具者圓念處觀能滅惡生善即
四正勤能成神足即四如意能生善根即五根能
摧五障即五力能分別道用即七覺能安隱道中
行即八正則有觀行道品相似道品分證道品淺
深不同二約豎歷者從聞思修是念處所入既寂
是從正勤得如意動靜二相了然不生即五根五
力如是漸增聞所聞盡去即七覺八正也第七對
治助開者或正道多障亦須用下文道場持呪等
事文雖不說理必不無且因中若不用呪助修果
上何乃現形說呪較他菩薩獨為盛乎第八知位
次者如漸增不住等皆由明識位次故不起增上
慢自謂滿足以濫極聖也第九能安忍者若被強
輭諸魔所動何以有進無退第十離法愛者亦即
盡聞不住之不住字空覺極圓之極字生滅既滅
之滅字皆於相似順道法愛無貪著也有門既爾
餘三門悉有十意亦復如是觀聞性境既爾餘二
十四境悉可以此圓妙十意修入亦復如是善學
者貴在得意不俟言之多也明入體門竟。

** 八明如來藏性徧為眾經體者
夫此藏性乃眾生
本有性德諸佛出世種種說法無非欲令悟此藏
性一切別圓諸教縱有種種異名如前所陳究竟
終無異體但根利者即令速悟根鈍者亦令漸悟
耳一切藏通諸教雖且約如實空義令出生死而
空義亦實不離此體但根利者即令於空而見藏
體根鈍者先令證於偏空而密入此體耳故不惟
一實相印即是此體而小乘三印亦依此體而得
成就但遠近紆直巧拙永異如甸服侯服要服荒
服其去天子處有近遠其來朝覲路有夷險而普
天之下莫非王土率土之濱莫非王臣故得徧為
諸經體也。

** 九徧為諸行體者
又三意初泛明諸行同異二別
明依經修行三獨顯此經行法。
初意者夫秉教
修行不出信法兩行兩行並通四教三藏信法以
藏性中空義為體通教信法以藏性空義兼含不
空為體別圓二教並以如來藏性全體為體又橫
論諸行即是六度四攝等各就當教論體若豎論
諸行藏通外內凡位以相似空義為體分證以去
以如實空義為體別三十心圓五品十信皆以相
似藏性為體別地圓住以上皆以如實藏性為體
橫行有體故廣豎行有體故高法華經云其車高
廣此之謂也。
二別明依經修行者諸經多有別
明行法尅日制時勤身策苦以期果證此經亦然
今先約諸經所明不出四種所謂常行常坐半行
半坐非行非坐也常行名佛立三昧出賢護經常
坐名一行三昧出文殊般若經半行半坐如方等
法華二種三昧出方等法華二經非行非坐即前
三種三昧之所不攝悉入此中此復有二一者依
經所制三昧如大悲心呪行法等二者隨自意三
昧即是歷法觀察如覺意三昧等此四三昧惟約
大乘引證而藏通教中亦明常行等方法若藏教
四三昧但用偏空義為體通教四三昧用即空義
為體別圓四三昧均如來藏性為體別行次第觀
於三義圓行直下知其一體是為異也若三昧無
體便同無益苦行縱使緣三寶境孱有滅惡生善
功能而為益則微為因則遠然行者雖不達此行
體而種種諸行並不出於藏性之外若無藏性何
處得有諸行如無虗空何處得有染淨世界故此
藏性徧為諸行體也。
三獨顯此經行法者泛明
信法二行即是二十五圓通門離此藏性決定無
體別明安立道場者三七不寐即是制令常行百
日安居即是制令常坐四種清淨明誨即五緣中
持戒清淨然香閒居即閒居淨處及息緣務選持
戒清淨者第一沙門為師即令親近教授知識同
會有一不清淨者道場多不成就即令親近同行
知識著新淨衣即衣具足但略不言飲食外護理
決不無也心滅貪婬即訶五欲及滅五葢貪為上
首故獨說之端坐安居必調五事求最上乘發菩
薩願即行五法如此二十五種方便各有事義及
以觀法具如止觀廣明而壇儀供具皆表不思議
境亦表圓具十乘若不達此如來藏體則諸行徒
施況端坐百日尤為正修要務乃一經宗體茫然
不辨所秉戒律未必成就徒事觀美將欲何為亦
可歎也然藏性威力不可思議如來教法不可思
議密呪功能不可思議庶幾見聞隨喜聊種遠因
云耳明徧為諸行體竟。

** 十明徧為一切法體者
既如來藏性清淨本然不
變隨緣隨緣不變則一切世出世法何非全體如
來藏性經云如水成氷喻佛界即九界也又云氷
還成水喻九界即佛界也氷水雖異性何殊十界
雖分藏性奚別經云譬如虗空體非羣相而不拒
彼諸相發揮今謂諸相決定不從虗空外來空無
外故則知諸相即是虗空虗空即是諸相既虗空
體非羣相則諸相亦體非羣相矣既虗空不拒諸
相發揮則諸相亦不拒諸相發揮矣虗空喻藏性
諸相喻七大等即當以法合云藏性體非七大即
七大亦體非七大矣藏性不拒七大發揮即七大
亦不拒七大發揮矣是故藏性即十界七大也十
界七大即藏性也是故精研七趣詳辨五魔皆是
如來藏性循業發現隨緣之用皆即如來藏性清
淨本然不變之體設無如來藏性則無世出世間
一切諸法設有微塵許法當知即是如來藏性全
體大用經云乃至大地草木蝡動含靈本元真如
即是如來成佛真體普賢觀云毗盧遮那徧一切
處此之謂也二顯體竟。

* 第三明宗
宗者修行之綱領顯體之要樞釋此為
四一簡宗體二正明宗三諸教同異四結成因果。

** 一簡宗體者
妙玄云有人言宗即是體體即是
宗今所不用何者宗致既是因果因果即二體非
因非果體即不二體若是二體即非體體若不二
體即非宗宗若不二宗即非宗宗若是二宗即非
體云何而言體即是宗宗即是體如梁柱是屋之
綱維屋空是梁柱所取不應以梁柱是屋空屋空
是梁柱宗體若一其過如是又宗體異者則二法
孤調宗非顯體之宗宗則邪倒無印體非宗家之
體則體狹不周離法性外別有因果宗體若異其
過如是今言不異約非因非果而論因果故有宗
體之別耳。
** 二正明宗者
有云圓通妙定為宗有
云楞嚴妙定為宗一則別指耳門通該諸聖一則
泛指三止總成一名雖復理皆可通而實文無的
又雖復通因徹果而因果之義未彰今所不用復
有以佛之知見為宗者若指知見本體即是體非
宗若取能知見用既係之以佛復無開示等文則
與眾生何與縱令佛通六即不隔眾生將何以顯
從因至果一期修證要途又彼雖引經中三處明
言入佛知見然既云入佛知見則佛知見的屬於
體入之一字方為宗致而所以入之之要何不拈
出今亦不用今據第一決定義云應當審觀因地
發心與果地覺為同為異若於因地以生滅心為
本修因而求佛乘不生不滅無有是處又云依不
生滅圓湛性成以湛旋其虗妄滅生復還元覺得
元明覺無生滅性為因地心然後圓成果地修證
此則明文彰灼豈有異途的的當取不生不滅因
果為宗又經初即云一切眾生生死相續皆由不
知常住真心性淨明體用諸妄想此想不真故有
輪轉第二卷云若能遠離諸和合緣及不和合則
復滅除諸生死因圓滿菩提不生滅性第四卷云
若棄生滅守於真常常光現前乃至云何不成無
上知覺第七卷云顛倒不生斯則如來真三摩地
如此明文不一而足皆顯示經宗之誠證也葢因
若生滅則不能該於果海果若生滅則不能徹於
因源今以二決定義為初心方便令其去濁以就
清從心以解結方為修證了義方得畢竟堅固又
耳根圓通即是不生不滅因果謂此眾生現前聞
性本圓本通本常名為不生滅因依此修證便成
不生滅果若別就時機則獨有耳門稱勝若通論
至理則二十五門並同但取別則似遺通取通則
必該別今云不生不滅因果任運攝得圓通妙定
矣又首楞嚴定即是一心圓妙止觀稱性之修故
阿難首請十方如來得成菩提妙奢摩他三摩禪
那最初方便佛即首告之曰有三摩提名大佛頂
首楞嚴王具足萬行十方如來一門超出妙莊嚴
路夫明首楞嚴王三昧而必先冠之以大佛頂者
正顯全依性德而修止觀方稱三昧中王惟其性
中無法不具故稱性所起妙修亦無法不具又萬
行既皆性具則萬行一一皆王三昧一行一切行
一切行一行一門一切門一切門一門故名一門
超出妙莊嚴路也所以必須先悟大佛頂不生滅
性以為修因則正行助行事儀理觀若顯若密一
一皆不生滅若未悟妙體那成妙修今以不生不
滅因果為宗又任運攝得楞嚴妙定矣。
** 三諸教
同異者
藏教依生滅四諦修析空觀成灰斷果則
因果皆屬生滅通教依無生四諦修體空觀成偏
真果則因果雖皆無生亦非不生不滅別教依無
量四諦修次第三觀成報身果則因帶生滅果方
分證不生不滅若以教道奪之涅槃為了因所了
可云不生不滅菩提為生因所生便非不生滅性
則果中猶是半生半不生耳圓教初心悟此不生
不滅之理即名字不生不滅以湛旋其虗妄滅生
復還元覺即觀行及相似不生不滅得元明覺無
生滅性為因地心即分證不生不滅圓成果地修
證即究竟不生不滅今經正是圓教妙宗也。
** 四
結成因果者
有局有通局者初發心住以真方便
發此十心心精發暉十用涉入圓成一心名之為
因重重單複十二方盡妙覺成無上道名之為果
從二住乃至等覺中間諸位名為亦因亦因因亦
果亦果果位位用無礙道伏一分無明名之為因
用解脫道斷一分無明名之為果約此解脫復修
無礙故云因因從此無礙復得解脫故言果果又
十住為因十行為果十行為因十向為果十向加
行為因十地為果十地為因等覺為果等覺為因
妙覺為果妙覺惟果惟解脫不得名因名無礙初
住惟因性無礙不得名果名解脫何以故初住見
真以真為因住前相似非是真因故不取也通者
正取性德以為初因經云譬如人靜居十方俱擊
鼓十處一時聞此則圓真實隔垣聽音響遐邇俱
可聞是則通真實聲無既無滅聲有亦非生生滅
二圓離是則常真實皆就吾人現前聞性本自如
此此即不生不滅真因又通者聞性既爾見性亦
然盲人睹暗觀河不遷築牆非斷穿竇無續入室
非縮觀日非舒又通者見聞既爾六用並同根性
既爾塵識亦然故曰陰入處界本如來藏性無生
滅又曰十方如來於十八界一一修行皆得圓滿
無上菩提於其中間亦無優劣又曰彼等修行實
無優劣又曰聖性無不通順逆皆方便也略明宗
竟。

* 第四辨用
用者力用也即如來之妙能此經之功
德滅惡名力生善名用滅惡名功生善名德此皆
偏舉具論必備復為三意一簡宗用二出舊解三
正明用。
** 一簡宗用者
妙玄云宗亦有用用亦有
宗宗用非用用用用非宗用用宗非宗宗宗宗非
用宗宗有用者因果是宗因果各有斷伏為用用
有宗者慈悲為用宗斷疑生信為用用若論於宗
且置伏斷但論因果今明於用但論斷疑生信且
置慈悲也。
** 二出舊解者
或以破疑生信為用今
問法華斷權疑生實信斷近疑生遠信得作此名
今經破何等疑生何等信若云破小疑生大信者
阿難先巳信大故開章即問得成菩提方便安得
更有小疑可破若云阿難小惑未忘大理未悟則
應名破惑生解若但生解則止成前三卷半經力
用後經力用寧復竟無可論又或以返妄歸真為
用或以斷妄顯真為用二意無別今謂此是宗家
之用非是用章正意又或以破妄知見顯真知見
為用即同破惑生解不攝全經力用若云破妄知
見是滅惡直至等覺顯真知見是生善直至妙覺
則仍與斷妄顯真義同還是宗用非用用也。
** 三
正明用者
此經顯密二說俱以離愛得脫為用離
愛故言力得脫故言用離愛故言功得脫故言德
經云敕文殊師利將呪往護惡呪消滅提獎阿難
及摩登伽歸來佛所又云何須待我佛頂神呪摩
登伽心婬火頓歇得阿那含愛河乾枯令汝解脫
又云由神呪力銷其愛欲法中今名性比丘尼又
云彼尚婬女無心修行神力冥資速證無學皆是
密說之用又云不如一日修無漏業遠離世間憎
愛二苦又云離苦得解脫良哉觀世音又云性比
丘尼聞說偈巳成阿羅漢又云我今度汝巳出生
死又云令識虗妄深厭自生知有涅槃不戀三界
皆是顯說之用又云亦名救護親因度脫阿難及
此會中性比丘尼得菩提心入偏知海又云阿難
得蒙如來開示密印般怛囉義兼聞此經了義名
目頓悟禪那修進聖位增上妙理心慮虗疑斷除
三界修心六品微細煩惱即是雙彰顯密二說之
用然所離者有三界果報之愛有偏真涅槃之愛
有出假神通之愛有中諦似道法愛而所得者有
圓淨涅槃之脫有方便淨涅槃之脫有性淨涅槃
之脫今經顯密二說能令眾生圓離諸愛圓得諸
脫即是大力用也。

* 第五明教相者
教是聖人被下之言相是分別異
同之致智者大師以五時八教判釋如來一代所
說法門昭如日月今先略述綱要次乃正判此經。

** 言綱要者
即是化儀四教化法四教以歷五時有
通有別化儀四教者一頓二漸三祕密四不定化
法四教者一藏二通三別四圓別五時者一華嚴
時初成道說二阿含時起道樹說三方等時次阿
含說四般若時又次方等而說五法華涅槃合為
一時法華次般若說涅槃為最後說通五時者如
華嚴入法界品非局在三七日說又無量義經云
次說般若歷劫修行華嚴海空則華嚴通至般若
之後明矣阿含通至後者現見四阿含經從初鹿
苑至涅槃夜所說諸法無不備載而毗尼藏亦復
如是此易可知方等通前後者如方等陀羅尼經
云先於王舍城授諸聲聞記即指法華在先豈非
通後又十二年前豈遂一向不說大法故知必應
通前般若通前後者經云從得道夜至泥洹夜常
說般若即誠證也涅槃通至前者釋論云從初發
心常觀涅槃行道前來諸教豈無發心菩薩觀涅
槃耶又涅槃經云我坐道場初成正覺爾時無量
恒沙世界菩薩亦曾問我如是深義然其所問句
義功德亦皆如是等無有異如是問者則能利益
無量眾生當知涅槃通至前也法華通至前者約
顯露邊則無約祕密邊亦有故舍利弗云我昔從
佛聞如是法見諸菩薩授記作佛豈非指妙法為
如是法乎知此五時通別意巳以前化儀化法二
種四教歷時分別則無錯謬初華嚴時於化儀為
頓於化法為圓兼別次鹿苑時於化儀為漸始於
化法為但藏次方等時於化儀為漸中於化法為
對藏說通別圓次般若時於化儀為漸終於化法
為帶通別正明圓教次法華時於化儀為非頓非
漸非祕密非不定於化法惟圓涅槃於化儀同法
華於化法仍具四教然與方等四教同而不同有
二分別一者方等是對半教以說滿教涅槃是借
三權以扶一實二者方等中四教藏通初後俱不
知常住佛性別教初不知後方知惟圓教初後俱
知涅槃中四教皆初後知是為異也復次頓有二
義一頓教部所謂如日出先照高山則專指華嚴
二頓教相所謂初發心時便成正覺則方等般若
法華涅槃皆悉有之漸亦二義一漸教部所謂曲
引二乘循循善誘則專指阿含方等般若二漸教
相所謂歷劫修行積因尅果則華嚴法華涅槃亦
皆有之祕密二義一祕密部則專指一切陀羅尼
灌頂諸部二祕密相所謂聞小法而密證大聞大
法而密證小彼此互不相知則華嚴阿含方等般
若皆得有之惟法華是顯露教但有密呪更無密
相然約一分最鈍根人始終不見佛說大法亦可
稱密而五千退席方乃正直捨方便但說無上道
故一席中決無彼此異聞之相非祕密也不定義
者佛以一音演說法眾生隨類各得解或聞大教
得小益或聞小教得大益或聞頓教得漸益或聞
漸教得頓益則前四時亦皆有之惟法華是決定
義無不定義巳上略述天台判教綱要竟。
** 次正
判此經
復為三意初且申五時八教言外之旨二
正以此經結屬教部三略破羣疑以息諍論初意
者原夫諸佛出世教必逗機機有萬殊教亦何定
故五時必須兼論通別八教必須互相組織方收
萬有不齊之機而智者大師語意俱圓後人承用
不免偏執知五時之別不知五時之通知開顯之
必待醍醐不知毒發之通前四味所以紛紛諍論
無有了期今更略出其意以為判教綱維葢羣機
雖復無量大約惟有四種一者最利始終皆見於
大二者最鈍始終皆見於小三者利而仍鈍雖不
終於小證然必備歷五時方於法華入實四者鈍
而仍利雖不即見華嚴然於般若方等便得悟入
或於阿含便能密入又復應知若未入大者但見
於小必不見大若巳入大者既見於大必兼見小
至於十大弟子等助轉法輪之人皆是法身大士
應物現形徧為四類眾生而作弄引豈可執迹而
昧本哉且如央掘魔羅一事據大乘所見則是佛
果現權據小乘所聞則是酬昔惡願又即今摩登
伽女一事據此經佛頂放光文殊將呪則是一類
大機所見據摩鄧伽經佛自說呪及說二人夙世
因緣則是一類小機所見此皆一席異聞之明證
也。
二正以此經結屬教部者謂此經為華嚴部
耶華嚴說在初成道時今佛與波斯匿王同生巳
年六十二歲既非其時又華嚴惟為大根眾生說
圓別教今經乃為阿難等訶小說大復非其味謂
此經為阿含耶則阿含正說小乘此經正訶小乘
尤非其類謂此經為般若耶則般若帶通別二教
正說圓教會一切法皆摩訶衍不復訶斥聲聞緣
覺今經惟有如來藏三義中普收十界與般若同
而前後訶小乘處不一而足與般若異又般若有
共與不共二種而此經惟明不共又般若專明共
不共二種般若而此經總明一切諸法故雖與般
若同時決不與般若同部味也謂此經為法華耶
則法華開權顯實此經破妄顯真法華舉手低頭
皆成佛道此經不知二本不成菩提時之與味一
向不同謂此經同涅槃耶則既非中夜唱滅之時
復非借三助一之旨尤難聯絡既此四部不可浪
收不歸方等而歸何部且彈偏斥小歎大褒圓正
是方等法門故知於通別二時中是通時方等也
於四種機中即鈍而仍利者所見也於四種化儀
中是頓教非頓部也是漸時非漸教也大機所見
小機不見是祕密相也放光說呪亦是祕密部也
別題云一名中印度那爛陀大道場經灌頂部錄
出別行此之謂也阿難悟大登伽證小亦是不定
義也於四種化法中正訶藏教傍訶通別二教獨
明圓教也結屬竟。
三略破羣疑以息諍論者問
曰此經若在法華之前何故歎聲聞德勝於法華
答曰法華為引利而仍鈍之機方將開權顯實故
且據迹淺歎此經自引鈍而仍利之機意顯圓通
不殊故得據本深歎也問曰此經若在法華之前
何故阿難今巳發心誓入五濁至法華中反畏五
濁發願異國持經答曰此經大眾是鈍而仍利故
根性勇猛彼經大眾是利而仍鈍故怯習尚存導
首雖同是阿難大眾則各是一類也且此經有學
者悟無學仍迷故云如阿難等雖則開悟習漏未
除我等雖盡諸漏尚紆疑悔彼經發願通於有學
無學設許此經在法華後由聞勝法改願入五濁
者豈法華時巳成無學之人今反退而成有學耶
尤不可也問曰此經若在法華之前何云耶輸得
蒙授記答曰或如阿含中以羅漢為第一尊記或
方等般若別有密記何必專指法華問曰此經若
不同於法華何故佛告滿慈令汝會中定性聲聞
及諸迴向上乘阿羅漢等皆獲一乘寂滅場地答
曰雖與說法未與授記正同般若付財之意仍兼
方等彈斥之旨的是法華先容安得反云在法華
後又法華之後安得更有定性聲聞又此輩無學
亦指根稍利者故不必俟至法華方獲悟耳問曰
孫陀羅難陀自云得菩提記又云何通答曰亦是
二酥密記也問曰持地證明法華復云何通答曰
既云聞諸如來則或指過去或指十方豈必定指
釋迦問曰如須菩提舍利弗等各言曠劫深因自
非法華開顯之後何敢輙自發本答曰既是善權
引物別為大機何必不說問曰觀音三十二應與
普門示現何殊答曰彼經說法單指流通圓教此
經眾應徧用權實法門問曰經初波斯匿王營齋
經後瑠璃大王陷獄應非一時所說答曰說經不
必一時判義必歸方等然此經與他部方等同而
不同有三種殊勝不可不知一者他部但對斥三
藏兼用通別圓理此經則兼斥藏通別理惟用圓
理一殊勝也二者他部方等明位兼用通別圓位
此經明位雖用四教之名實惟圓教之義如乾慧
地借通教名四加行借藏教名信住行向地等別
圓名同而十信初心便云即以此心中中流入乃
至後位節節深妙故知惟圓義也三者文中雖有
菩提涅槃尚在遙遠歷劫辛勤修證之最雖有事
非頓除因次第盡之語而總是全性起修全修在
性所謂圓家之漸不同歷別法門然則教相雖在
方等而方等中圓即與醍醐同味奚必強置法華
經後方稱最勝哉五重玄義竟。

大佛頂如來密因修證了義諸菩薩萬行首楞嚴經
玄義卷下(終)