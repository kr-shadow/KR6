#+TITLE: 般若心經請益說-清-道霈
#+DATE: 2016-06-11 12:27:52
#+SOURCE: github.com/kanripo/KR6c0182 master 2b0b3ad3                
No. 563
般若波羅蜜多心經請益說
鼓山沙門　道霈　說
弟子　(太光源深)等　同錄

【康熙庚戌臘月八日為諸戒子說戒畢次日室中
方焚香靜坐與空王老子打葛藤而孤月毒海玄
印德光諸禪人扣關作禮請益心經大旨余陵憑
應曰心經大旨照見五蘊皆空即了更說箇什麼
眾皆屏息默領余各令就坐良久乃曰般若梵語
此翻智慧不云智慧而言般若者智慧輕薄乃世
人之常稱也般若尊重何也經云菩提薩埵依般
若波羅蜜多故心無罣礙乃至究竟涅槃三世諸
佛依般若波羅蜜多故得阿耨菩提是知般若不
獨菩薩所師亦為諸佛所師故尊重也然般若有
三種一實相般若即真空心體二觀照般若即心
體上本有大智慧光明三文字般若即自心如來
後得智中流出聲名句文詮顯自心若法若義淺
深次第也行人若於實相體上起大智慧反照實
相見實相巳然後復照如來所演一切法義冥合
自心無二無別是以自心為智燈燭經幽旨也若
行人先由文字般若而發起觀照由觀照而洞見
實相是以古教為明鏡照見自心也二者各隨根
異非法有定相也波羅蜜多此翻彼岸到西方語
倒若順此方文勢應云到彼岸此乃般若功能謂
由智慧故到彼岸也彼岸對此岸而言所云到者
但照見此岸本空此岸即是彼岸非別有彼岸可
到也然般若又有二種一共二不共若依共般若
聲聞以苦集二諦為此岸道諦為舟航滅諦為彼
岸是聲聞智慧到彼岸也緣覺以十二因緣三世
流轉循環無盡為此岸觀智為舟航緣生性空即
寂滅相為彼岸是緣覺智慧到彼岸也菩薩以六
蔽為此岸六度為舟航佛果為彼岸是權乘菩薩
智慧到彼岸也若依不共般若總以凡夫蘊處界
及三乘聖賢所修所證為此岸以觀照般若為舟
航實相真空為彼岸此經智慧到彼岸即不共般
若謂不共三乘人所說唯令大心凡夫於五蘊中
直下頓見即蘊即空即空即蘊一空一切空而真
空體上本無蘊處界及諦緣度等諸法是謂究竟
智慧到彼岸也心者直指法體上云彼岸原非他
物即一切羣生本有真空心體是也諸般若中廣
說空義而不云空即是心乃如來之密意惟此經
直下指出分明顯露更無覆藏謂此智慧所到彼
岸非是別法即是當人本有真空心體也經即文
字般若乃心佛所說能詮如上智慧到彼岸真空
心體之義謂之為經具貫攝常法四義俱如常解。】

「觀自在菩薩行深般若波羅蜜多時照見五蘊皆空
度一切苦厄。」

【此四句乃一經大綱猶諸經之發起序也初句舉
能修之人次句顯所修之法三句明所照見之理
此理即深般若乃真空實相也四句驗所斷苦果
舉苦業惑在其中矣初觀自在者觀謂能觀之智
即經中照字自在謂見理斷惑即經中見蘊空而
度苦厄故受以自在之名菩薩如常解大心凡夫
即是其人也次行深般若波羅蜜多時者行即修
行深者對淺而言以是不共般若超出三乘故深
也時謂正當修般若之時即照見之非前後也三
照見五蘊皆空者照乃觀照工夫即觀照般若也
五蘊皆空乃所觀理境即實相般若也見者以照
之既久豁然洞見五蘊緣生雖幻有其相而性本
空寂也四度一切苦厄者謂未見蘊空時認蘊為
實起惑造業苦報牽連相續不絕一見蘊空人法
俱喪無造業者無受報者一切苦厄如湯消氷故
云度也不唯度凡夫分段苦而三乘變易苦悉皆
度脫故云一切也此經所以為深般若者以其不
依三乘漸次修習唯令大心凡夫於五蘊中直下
頓見真空實相一切生死苦厄即時度脫直截痛
快莫逾於此讀者毋忽。】

「舍利子色不異空空不異色色即是空空即是色受
想行識亦復如是。」

【照見五蘊皆空一句釋迦老子巳劈腹剜心傾盡
無餘更復何說但蘊空之旨理會尤難毫釐有差
天地懸隔凡夫著有二乘耽空地前空亂意菩薩
猶疑滅色取空或云空在色外或云空是物不能
克證真空心體故世尊呼舍利弗而宣明之舍利
弗乃如來大弟子智慧第一欲說大般若法須告
大智慧人苟非其人浪授何益所云照見五蘊皆
空者須知蘊之與空原非二物且舉色而言之色
者即真空中幻出何異於空空者即幻色之空何
異於色然云不異猶似兩物相比而云不異恐迷
者依然看作兩橛故又反覆申明云幻色舉體即
是真空真空舉體即是幻色如波即水金即器原
非兩物只是一法也色法既爾受等四蘊亦然故
云亦復如是此中雖唯舉五蘊而根塵識諦緣度
及佛果菩提乃至八十一科皆在其中故大般若
云一切智智清淨無二無二分無別無斷故誌公
和尚云以我身空諸法空千品萬類悉皆同而壽
昌無明師翁亦云色即是空空即是色受想行識
亦復如是空即心也色受想行識亦心也所以凡
所見色皆是見心首楞嚴云一切世間諸所有物
皆菩提玅明心體此心一悟無色無受想行識無
眼耳鼻舌身意乃至無智亦無得一即一切一切
即一若能如是何慮不畢又被這老子一口道盡
矣。】

「舍利子是諸法空相不生不滅不垢不淨不增不減。」

【上明即色即空意巳玄極而世尊又呼舍利弗告
以諸法空相者欲發明真空之體令人深進徹法
源底也是諸法指上五蘊等諸法空相即五蘊等
空相空而言相者乃無相之相是諸法實相也生
滅等三對意謂五蘊空相本無有生云何有滅本
來不垢云何有淨本不曾增云何有減不變不易
性相常然眾生見諸法緣會而生緣散而滅迷之
則垢悟之則淨在凡則增(謂五蘊熾盛)在聖則減者(謂五
蘊空)乃翳眼見空華而諸法空相中本來無有故皆
以不字不之。】

「是故空中無色無受想行識無眼耳鼻舌身意無色
聲香味觸法無眼界乃至無意識界無無明亦無無
明盡乃至無老死亦無老死盡無苦集滅道無智亦
無得。」

【是故空中者承接上文而言上云諸法空相無生
滅垢淨等以是之故空中本無色受想等無五蘊
也無眼耳等無六根也無色聲等無六塵也根塵
合為十二處無眼界乃至無意識界無十八界也
此首舉眼根界而末舉意識界乃至二字含攝中
間十六界乃文之巧也巳上蘊處界三科乃凡夫
法真空中本來無也無無明等無十二因緣也無
無明無流轉法無無明盡無還滅法乃至無老死
二句亦然上句流轉下句還滅也此中流轉還滅
二門皆舉首尾二緣乃至二字該攝中間行識名
色六入觸受愛取有生等十緣此乃緣覺所修之
法真空中不唯無流轉而還滅亦無也無苦集滅
道無四諦也苦集世間因果滅道出世間因果謂
知苦斷集證滅修道乃聲聞所修之法真空中不
唯無世間苦集而出世滅道亦無也無智亦無得
無菩薩法也智即能修六度之智以智修度故達
彼岸六度因也得即果也以修六度故得菩提涅
槃二果也真空中不唯無六度而菩提涅槃亦無
也夫無凡夫法無緣覺法無聲聞法無菩薩與佛
法大般若云設有一法過於涅槃我亦說如夢幻
此其所以為深般若也六祖大師云本來無一物
何處惹塵埃永嘉云了了見無一物亦無人亦無
佛大千沙界海中漚一切聖賢如電拂此離心意
識境界唯真智方能照見非言說可了也問曰上
云色即是空空即是色可謂圓且玅也乃又進舍
利弗而告以諸法空相云無生滅垢淨無蘊處界
諦緣度等諸法得無似撥去諸緣而取色外之空
與上即色即空之旨相背戾乎答曰子不達真空
也何者葢蘊等乃一期幻緣空乃究竟實際蘊等
生於空中譬如片雲點太清裏雖太清的體是雲
雲當體即是太清而太清究竟清淨豈受點染乎
雲居膺禪師云如人頭頭上了物物上通只喚作
了事人終不喚作尊貴將知尊貴一路自別噫可
為智者道也雖然維摩詰經云若見無為入正位
者不能復發阿耨多羅三藐三菩提心所以大智
之士雖至此而不作證何者此是學位非證位也。】

「以無所得故菩提薩埵依般若波羅蜜多故心無罣
礙無罣礙故無有恐怖遠離顛倒夢想究竟涅槃三
世諸佛依般若波羅蜜多故得阿耨多羅三藐三菩
提。」

【此一節乃學般若菩薩轉位就功為法門之大關
棙不可不知以者由也無所得者即無智無得也
故者起後之辭若未到此無所得之地只是博地
凡夫苟至此而便作證則墮二乘窠臼惟大心凡
夫親至無所得之地而即於那邊轉身用無所得
而為方便入世出世即事即理了無罣礙無生處
度生而究竟無生可度無佛處作佛而究竟無佛
可成圓滿菩提歸無所得此所謂世出世間勝丈
夫即菩薩諸佛是也菩提薩埵乃具足梵語今略
去提埵二字而但云菩薩葢順此方文勢也依般
若波羅蜜多故心無罣礙者依者遵用也般若波
羅蜜多即無所得也心無罣礙者回真入俗權實
雙流事理竝運者也大般若經云如金翅鳥飛騰
虗空自在翱翔久不墮落雖依於空戲而不據空
亦不為空之所礙夫依空而不據空則不盡有為
不住無為也不為空所礙則不為有礙可知華嚴
所謂甚深無礙智是也若未得此智居空空礙涉
有有礙以有礙故便生恐怖恐怖有五一不活怖
二惡名怖三死怖四墮惡道怖五大眾威德怖以
有怖故便起顛倒夢想無中見有有中見無妄興
苦樂生顛倒見以得此無所得般若故則心無罣
礙無恐怖離顛倒夢想而證究竟涅槃涅槃此翻
圓寂謂德無不備障無不盡乃諸佛之斷果也三
世諸佛依般若波羅蜜多故得阿耨多羅三藐三
菩提者謂不獨菩薩依之而究竟涅槃諸佛亦依
之而得菩提也阿云無耨多羅云上三藐云正等
三菩提云正覺乃諸佛之智果也菩提薩埵乃三
世諸佛之因舉因驗果也三世諸佛乃菩提薩埵
之果舉果驗因也菩提涅槃各舉一種互相該攝
至此果滿因圓究竟窮極方始克證何者此是證
位非學位也二者皆依般若無得之功也。】

「故知般若波羅蜜多是大神呪是大明呪是無上呪
是無等等呪能除一切苦真實不虗故說般若波羅
蜜多呪。」

【故知者承接上云諸佛菩薩皆依般若得智斷二
果以此故知般若是大神呪等神者不可思議能
證煩惱為菩提證生死為涅槃非神乎能照見五
蘊皆空非明乎為諸佛之所師寧有上乎凡夫三
乘佛果雖無與等而能等為凡夫三乘佛果所依
止非無等等乎上云般若此云呪者顯密之稱也
呪即般若般若即呪顯密圓通不可思議故極其
功力而申讚之能除一切苦真實不虗者有二義
一約法真實不虗即般若能照見蘊空度一切苦
厄二約人真實不虗即世尊說法言無虗妄故叮
嚀告誡令人諦信勿疑依之修行決不相賺也。】

「即說呪曰。

揭諦揭諦波羅揭諦波羅僧揭諦菩提薩
婆訶」

【此正說呪辭呪者諸佛心法不可思議諸天鬼神
悉皆敬奉猶諸經之流通也若善持之則觀智益
明功力益驗上顯說般若此密說般若顯以慧通
密以定入定慧圓明立臻彼岸矣孤月毒海玄印
德光諸禪人歡喜踊躍得未曾有合掌稱頌作禮
而去余亦嗒然忘言矣次日諸禪人同錄其說呈
覽且將謀災木以公諸人人余嘉其志乃為釐正
而歸之遂名其說曰請益云。】


* 附補喻彌陀集般若心經句為頌(有引)

宋杭州淨思律師俗姓喻善畵彌陀楊無為以喻
彌陀稱之嘗集心經句為頌今亡矣乃竊取其意
而補之。

「　自在行深般若時
　照見蘊空度苦厄
　不異色空即色空
　受想行識亦如是
　身子欲知法空相
　生滅垢淨了無有
　是故空中陰界無
　諦緣度亦不可得
　以無得故得菩提
　般若神明無上力」

般若波羅蜜多心經請益說(終)
* No. 563-A
 般若心經指掌請益說合刻䟦

古今疏心經者不為不多然求其好疏不可得　永
覺大師以天縱知見為此指掌光前絕後獨揭斬新
日月其子　為霖禪師著請益說一篇探賾釣深說
破他人說不到處余視此二注希有如優曇華不敢
輒擅其美刊行于世以貽後學若有英靈衲僧悟空
華之無蔕知玄珠之有光庶幾不辜他說經作注之
心矣。

貞享歲次丁卯季夏十八日薩州福昌住持覺海叟
澄圓謹題