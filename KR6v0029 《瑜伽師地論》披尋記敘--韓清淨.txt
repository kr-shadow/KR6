#+TITLE: 《瑜伽師地論》披尋記敘--韓清淨
#+DATE: 2016-06-11 12:31:00
#+SOURCE: github.com/kanripo/KR6v0029 master 92ed0f38                


* 《瑜伽師地論》披尋記敘
韓清淨　著整理者　程恭讓


〔題解〕

韓清淨居士（1884－1949）是中國近現代佛教思想史上中興唯
識名家之一。居士1927年在北京創立三時學會，專事研究、弘揚奘
傳之第三時佛教，與歐陽竟無居士的南京支那內學院同聲相應，世
有「南歐北韓」之稱。

清淨居士一生志業以《瑜伽師地論》為中心。從1937年9月迄
於1943年1月，他以近六年之久的時間精力完成解釋《瑜伽師地
論》的巨著《科句》及《披尋記》。此後，居士一邊繼續修改《科句》、
《披尋記》，一邊積極準備培養弘揚《瑜伽》的人材。然因時局動盪，
學侶星零，居士壯志未酬，抱道寂逝。

《瑜伽師地論披尋記敘》是清淨居士逝世前夕所作。1949年
冬，居士晚年門人董紹明先生及另一同學整理清淨遺物時，在居士
臨《書譜》草字中發現此文。原稿為草書，董氏當即用法相研究會稿
紙以小楷謄清。清淨草書原稿交由王少逸居士（時王負責三時學會
的會務）守護，董氏抄稿則由董氏自藏。1959年三時學會整理《瑜
伽師地論科句．披尋記彙編》打字、印刷時，倉促中未能刊登清淨此
《敘》。後文革中原三時學會及清淨家藏的居士遺著、遺稿大都未免
劫難，王少逸守護的清淨草書本《敘》之原稿也不知去向，獨有董紹
明自藏抄稿劫後餘生，實為幸事。該抄稿清晰工整，十分難得。

此《敘》係居士晚年自述平生心跡之作，故彌足珍貴。這篇敘文
的重要意義在於以下幾點：第一、此《敘》記載了清淨居士研究《瑜伽
師地論》的過程，是居士一生學業發展的信史。第二、《敘》中闡明研
究《瑜伽》的動機乃在「欲以弘揚真實佛教精義」，此種思想立場與歐
陽竟無簡別真偽的法相研究方法是一致的，證實了現代唯識學中興
思潮中的共性。第三、《敘》中比較《成唯識論》與《瑜伽師地論》，說
明《成唯識論》尚「不足以窺大乘全體之大用」，認為佛教的教理淵海
應以《瑜伽》為中心予以組織，此為清淨居士唯識研究的特色。第
四、居士在《敘》中指明印度十大論師的得失，並對《瑜伽》的若干錯
簡提出了自己的意見，這為將來繼續整理《瑜伽師地論》提供了良好
的基礎。

董氏抄稿中沒有標點及分段，這次整理時，除對原文標點、分段
外，凡《敘》中引用的《瑜伽師地論》文字，均一一核實，並註明出處。


* 〔錄文〕

《瑜伽師地論》披尋記敘


淨自聞法以還，初讀《俱舍》，繼研《唯識》。《俱舍》以《光
記》、《寶疏》為歸，《唯識》以慈恩《述記》為準。一名一句，
務得其詮；一義一量，務盡其旨。習規矩於步趨，衡是非於智解。
乃知佛法文字，不同世籍。得魚固要忘筌，廢筌亦不能得魚也。然
如世籍，無義無利，不外綺語、戲論，則非吾人所當習矣。吾國佛
法，號稱十宗，入主出奴，各執己是。究其實際，隨時隨地，各有變
遷。而吾國人之所信受者，終不越乎吾國固有儒道沿襲之見。縱
或援引佛典名字，不無非義為義，標榜附會之嫌；縱或傳譯佛教經
論，不無非法為法，矜奇好異之弊。求如《俱舍》、《唯識》，文顯義
圓，明了易解者，渺不可得矣。

然《俱舍》教義，不通大乘；《唯識》精旨，遮無外境。猶不足以
窺大乘全體大用。民國十三年，淨因離家居，避靜平西房山雲居
寺，與芾煌居士同時發願研究《瑜伽師地論》，欲以弘揚真實佛教精
義，而苦不得要領。古疏中《略纂》、《倫記》等皆不足以為研
究之資。匪唯義不能詳，甚且文莫能解。門猶不入，室何能窺？乃
知此論傳譯雖久，研討無人。間或涉獵，烏能有得！科判不分
則統系不明，解釋無據則義理無當。遂乃致力精研，發願以三萬小
時為期，文義務求潤洽，前後務求貫通。不惑虛言，但徵實際。稔
知平昔所聞於各宗者，因多以訛傳訛，而有扞格不通之弊。即《成
唯識論》十大論師所引《大論》，亦自各引異文，附成己意，詎免顧
此失彼之嫌。自非熟讀《大論》者，蓋難詳知其故矣，何暇與人諍論
得失耶？嗣因時局戰亂突起，兵匪擾害地方，芾煌居士強余回平，
辟地造屋以居之。繼乃創建三時學會，以為學子研講之所。約集
同侶，朝夕相從，佛法真義，得以日昌。

不幸國都日遷，倭氛告警，同侶日以星散矣。乃與芾煌居士整
理《大論》，釐句讀、立《科判》，以為讀本。三易其稿，綱領次第，始
得井然。釋文義以為《披尋記》，前後披閱，始得貫通。自二十六年
九月始，迄三十二年一月終，五年之間，寒暑無輟，幸得竣事。《大
論》端倪，略具梗概。乃復發見文句舛誤者固多，章節錯簡者亦有。
非唯傳寫之訛，亦乃原譯之失。推厥所由，其源遠矣。茲略擇舉一
二，以明其失。

如「抉擇分」中「思所成慧地」所舉差別各法內，有所知、所識
法，應置所緣法前，而竟漏略不及；內無三苦性，而反增入無
因。至所漏略所知、所緣諸法，發見妄列「抉擇分．聲聞地」
中。此則章節錯簡，毫無疑義者也。披文勘校，盡人能知。初則以
為傳刻之訛，繼乃知為梵文之誤。《大論》卷一百，二十頁云：
「復有十智，能覺一切所知境界，謂法智、類智、世俗智、他心智、
苦等智、盡、無生智。此廣分別，如『聲聞地』。」然此十智分別應屬
「抉擇分．思所成慧地」，皆是所知法差別，不應列入「聲聞地」中。
當知譯本錯簡根據梵文。不然，何故前後同一訛誤？古昔諸德皆
未校正，翻譯諸師亦未深察，可知從事研究《大論》而能披文尋義
者，古今中外不易多覯矣！

又，《大論》「本地分．菩薩地」中，分列「初持瑜伽處」、「第二
持隨法瑜伽處」、「第三持究竟瑜伽處」、「第四持次第瑜伽
處」諸品，不知何所依據？「菩薩地」初嗢托南曰：

「初持次相分，
　增上意樂住，
　生攝受地行，
　建立最為後。」


長行釋云：「持有三種：一為堪任性持，次為行加行持，後為圓
滿大菩提持。」皆為初持所攝，次後皆不名「持」，何可分為第二、
第三、第四諸所持相？譯本當亦根據梵文，定非彌勒菩薩所說。此
則論文中間義不容有者也！翻譯諸師沿襲增入，豈非隨自意解，與
《論》相矛盾耶？

淨自揣愚陋，不敢謂為無失。然依論文前後互相印證，披尋有
據，不託空言，猶如老馬識途，豈竟茫無覺。爰即發願，擬設清淨瑜
伽館，並成立董事會，籌集資金，培植學子，以副造百論師，弘揚《瑜
伽》之旨。而芾煌居士先已物故，能無慨然！乃事變告終，瞬將三
載，而人心日非，生計日迫。雖欲聞法，誰復有暇？雖識奧旨，誰肯
精研！前所發願造百論師，弘揚《瑜伽》，誠恐將成泡影矣。

然以弘法之願，不在一時。佛亦說法，真理常住。今日世界潮
流推崇主義，非唯厭故喜新，實欲興利除弊。然其終也，適得其反。
強不同以為同，挾非是以為是。有乖事理之真，不順自然之則。人
心演變，各自為利，馴至武力相抗，釀為戰爭。揆厥初因，能無矛
盾？可慨也夫！益信佛法真理，不重言說，縱有言說，唯在解義。
平等自由之旨，會之於心，當無是非得失之辯。未見其利，先蒙其
害，苟有智者，幸深察焉。


〔錄文完〕