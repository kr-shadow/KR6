#+TITLE: 圓覺經佚文--
#+DATE: 2016-06-11 12:28:52
#+SOURCE: github.com/kanripo/KR6i0554 master 8a36b79f                
No. 1
圓覺經佚文

余嚮偶獲古宋本大方廣圓覺修多羅了義經下
卷一帖。一紙廿行。行十二字。經末有左藏庫西潘
閬巷(一行)內李三二郎印行(二行)之記。今撿尋其文。汝
善男子當獲來世是修行者。無令惡魔及諸外道
惱其身心。令生退屈之下。有爾時世尊(乃至)無令
生退屈等一百一十三言。此現存諸藏本所無也
按此經文。圓覺會中有十二菩薩。各從座起發法
問。佛亦各答之之事。而經先以長行詳述。而後以
偈重說之。然至於敘最後起座賢善首菩薩與佛
問答。唯有長行而無偈。文體既不一。乃其為誤脫
可知耳。今為看舊藏經者具錄其文于左云爾。

明治辛亥歲十二月　　　　松本文識

爾時世尊。欲重宣此義。而說偈言。

「　賢善首當知
　是經諸佛說
　如來等護持
　十二部眼目
　名為大方廣
　圓覺陀羅尼
　顯如來境界
　依此修行者
　增進至佛地
　如海納百川
　飲者皆充滿
　假使施七寶
　積滿三千界
　不如聞此經
　若化河沙眾
　皆得阿羅漢
　不如聞半偈
　汝等於來世
　護是宣持者
　無令生退屈」
