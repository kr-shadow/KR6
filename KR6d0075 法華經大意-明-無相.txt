#+TITLE: 法華經大意-明-無相
#+DATE: 2018-05-12 10:22:51
#+SOURCE: github.com/kanripo/KR6d0075 master 169efd6e                

* No. 609-A
 法華大意序

法華大意廼廣陵大虗相師談經結案之語也。其所
謂大意者。述諸佛之本懷。顯眾生之妙性。會偏圓之
一致。廓宗說之通途。葢以一大事因緣。愚小莫能頓
契。諸法之實相。深妙難以言宣。故大覺初生。輒露真
機於指顧。法華後唱。全彰妙體於白毫。眇目難窺。徽
猷曷隱。然則啟方便於九部。開實智於三乘者。特以
知音遼曠。未遇當機耳。若夫潛通秘鍵。妙叶玄樞。則
曲唱傍提。無非勝行。塵緣剎境。等一妙心。是故舉手
低頭。均蒙印記。譬猶都會大城。隨得一門而入。則八
達皆通衢矣。惟師衣珠不昧。寶所親登。既闡義以發
金文。復徵心而提如意。奪妙解於思惟之域。洞玄旨
於威音以前。我執既忘。妙圓斯應。是則開塔戶於舉
指。頓見古佛全身。觀龍女之獻珠。疾往無垢世界。河
沙之界不隔。塵墨之劫匪遙。入無量義三昧。坐不思
議道場。靈山一會。儼然未散。斯言信不誣矣。

嘉靖丁巳歲孟冬天池沙門法聚謹序
* No. 609-B
 法華大意開經敘啟

夫妙法蓮華經者。十方諸佛之極證。一切菩薩之真
行。六道含靈之所迷。眾子不識之甚謗。然謗也迷也
行也證也有四之不同。本也體也性也理也無四之
不一。以四之皆一。故東方有聖人生。其道同。其體同。
其言行行藏教化。乃至纖悉云為。無不同也。南北方。
上下方。盡空有二界。有聖人生。其道同。其體同。其言
行行藏教化。纖悉云為。無不同也。以四之不同。故古
時有異端出。其言不一。其好惡不一。乃至憂患恐懼
忿懥取舍。皆不一也。今時未來時。盡世代萬變有異
端出。其言不一。其好惡不一。乃至憂患恐懼忿懥取
舍。皆不一也。以不一故。車不同軌。書不同文。烏得大
道不生謗而甚疑。所以不難於先覺。難於後學也。以
同一故。天常同覆。地常同載。未甞大道不同行而極
明。所以不難於後學。難於先覺也。難於先覺。故先覺
明道。克苦修行。如雪山六年。少林九載。皇皇如喪家
之犬。汲汲如懷渴之鹿。或解人之惑而作論。或洗人
之非而上書。或為道而戮身。或扶道而去首。或大辯
而䇿有萬言。或深隱而言無一發。甚至於奴之狗之
草之芥之。為一言之不明也。極至於割之屠之囚之
煑之。為半偈而可學也。嗚呼。所以難於先覺者此。不
難於後學。故後學有大聖人之經明如日。有大賢人
之註朗若星。解惑有高僧至論。破疑有大土宏辯。指
入道之徑路。弦如也。開見性之大門。豁如也。肯信則
直下成佛。皆居無垢世界。肯行則即俗超凡。皆證清
淨法身。況今夙承善力。際遇
大明。車同軌而書同文。天同覆而地同載。異端息而
大道明。謗毀消而聖教顯。欲明斯明。日中觀手掌。肯
入即入。家裏拜爺娘。何艱險之有。但不肯入。實容易
而不難。但不肯信。今日肯信。今日入佛之界。吾曰不
難於後學者此。相質實愚魯。幸入誠明之室。學固淺
狹。旱逢覺悟之師。既蒙尊眾以推行。敢不罄懷而闡
演。伏惟尊眾。念吾佛大聖人欲正法久住之心。各各
起難遭之想。葢百年如電影。萬物人最靈。人而不明
此道。百年後。雖欲人身。其可得乎。生生之理。乾坤固
無止息之時。必得人身。恐造化不能專制。惟願眾悉
一心回向。聽說偈曰。妙法蓮華七卷經。此心暫離便
難明。愛憎取舍千分別。人我是非萬不平。大海本非
魚障礙。長空元任鶴飛鳴。今朝良遇真如教。惟願相
携入大乘。
太虗自述
No. 609
法華大意卷上
廣陵寶城寺沙門　無相　說
吳興天池沙門　法聚　較正
長水平林居士葉祺胤　重較

「玅法蓮經卷第一」

【造化萬物而至神謂之玅。主宰一切而不異謂之
法。法即性也。玅即心也。葢此心人人本具。此性亦
人人本具。然有聖有凡之差者。非此心性有差。乃
人悟迷之有差耳。其心性本體。聖人與凡夫元無
相間隔也。非惟聖凡無間。乃至上天下地。紛紜萬
有。動靜云為。亦無毫髮間隔者也。如是則玅法即
心性之別名。心性乃太極之一體。人物共備。凡聖
同源。更何疑哉。蓮華者。清淨無染。連續無間。亦喻
此心古今無間。三世相連。色空無間。十方相連。葢
人之玅心玅性。前前無始。後後無終。大大無外。細
細無內者也。經者。吾佛大聖人宣示此心此性之
直言也。以此言直示人心奧理故謂之經。卷第一
者。此經通有七卷。此為首卷。故云第一。第二乃至
第七可知。此經雖七軸之微。實該盡三世間四法
界之大道也。茲蓋尊眾命宣此經。但相才荒見淺。
不能深發祕奧。請各靜中再參。幸甚。科主問曰。玅
法蓮華題目義。巳蒙開示至無疑。只是離却語言
外。未審如何得受持。師曰。個裏本無元字脚。不須
裏許更生疑。今朝舉起舊公案。萬象森羅悉受持。
曰。恁麼則泥團土塊先先佛。瓠子冬瓜上上機。師
曰。大丈夫兮須若此。莫教落在二三機。曰。如是則
全身領荷。師曰。更待何時。】

「姚秦三藏法師鳩摩羅什奉　詔譯」

【姚秦。東晉偽王也。姓姚名興。為秦國主。此經乃秦
詔命翻譯。故標其國號也。三藏乃譯僧之通稱。謂
其僧能通經藏律藏論藏也。法師。能弘揚教法。堪
與人天為師範也。鳩摩羅什。譯僧名也。此云童壽。
謂其僧童年而有耆壽之德也。奉詔譯。乃奉奏王
明詔。翻譯此經也。然羅什譯此玅法於東土。釋迦
談此玅法於西乾。且道釋迦佛未開口。羅什未落
筆。作什麼生是此經之玅法。葢此玅法。開口成雙
橛。揚眉落二三。便不開口與揚眉。不免至人還檢
點。舉如意云。會麼。若於此會得。上天下地。魚躍鳶
飛。乃至草木昆蟲。無不為諸人翻譯此經玅法之
微義也。如或不然。各人且向山僧未開口。諸人未
到法堂。并父母未曾生。乾坤未曾判巳前。着眼看
看。此玅法畢竟是何言句。咦。泥牛負夜到蓮池。木
馬䭾春來柳岸。問曰。泥牛負夜到蓮池是甚麼義。
師曰。是不到而到義。曰。木馬䭾春來柳岸是甚麼
義。師曰。是不來而來義。曰。恁麼則明明百草頭。明
明祖師意。師曰。又是不會翻譯。曰。如何是會翻譯。
師曰。請聽山僧一頌。玅法蓮華無一字。自來三藏
錯商量。今朝更強重粘起。不似當時出水香。曰。如
是則須向言前薦取。休於句下承當。師曰。具眼高
人。何勞再問。】

「序品第一」

【玅法蓮華經五字如前說。序者。引起也。品者。品節
次第也。此品乃引起玅經之前導也。第一者。此經
有二十八品。此為首品。故為第一。此說乃講家義
解如是而巳。若是吾祖心法相傳即不然。葢斯經
妙旨。在易謂之太極。在天地萬物謂之理。在造化
萬變謂之道。在人物為憎愛取舍之主謂之心。在
動植云為去就苦樂之覺謂之性。然太極也。心也。
性也。道理也。即一體無二之物。吾佛大聖人由諸
人日用不覺。所以放光明洞照十方三世。為玅經
之序引也。洞照三世。則無前際今際後際。洞照十
方。則無四方八面上下。無四方八面上下。則示統
體一極之元理也。無前際中際後際。則示全體一
佛之天命也。舉如意云會麼。若於此會得。可謂十
世古今。始終不離於當念。無邊剎海。自他不隔於
毫端。其或不然。且以今日山僧舉揚為引序。其他
玅法。須向靜中掃盡萬別千差。妄知妄見。單單舉
個能知覺的道理。畢竟果是何物。於此豁然有悟。
當頓覺所謂玅法也。太極也。道理也。心性也。皆備
於我。何甞欠少。而向外覔哉。問曰。學人便直下承
當。還成佛否。師曰。你說個承當。承當個甚麼。曰。承
當作佛。師曰。是即也是。只恐分成兩橛。曰。如何是
渾淪的道理。師曰。清風兩檻竹。明月一庭松。】

「如是我聞。」

【如是我聞者。集諸經通語。謂如是之經。我親從佛
聞。乃阿難陀尊者結集法藏之舉。表此經有所傳
受而巳。更無他說。然如有是有非。我有真有妄。妄
我者。即今各人四大六根身相是也。以此為我。我
為不實。我既不實。聞亦成妄。真我者。擬心即錯。動
念則乖。塵塵不昧。了了常知。無聲香之可聽嗅。無
形狀之可模寫。竪窮三際。橫遍十方者也。諸佛指
此真我為性。即如是經。諸佛指此真我名燈。即如
是法。用如是真實無妄之我。聽如是真法華經。則
心外無法。法外無心。言心則法法皆心。泥團土塊。
糠粃瓦礫。皆自心也。言法則心心皆法。喜怒哀樂。
逆順取舍。皆玅法也。又如是者。聖人言性。言性則
無有不如者也。如非者。眾人論情。論情則無有相
如者也。以不相如故。六道四生。苦樂升沉。本無而
實有也。以相如故。萬物一馬。何真何假。天地一指。
孰是孰非。如是領略。如是融會。方可謂之如是玅
法華經。我親從佛聞。否則如是我聞之義。天地相
間也。舉如意云。會麼。若於此會得。盡十方是個如
字。遍萬物是個是字。通今古是個我字。即人法是
個聞字。咦。既是是非干不著。平生生死豈相關。問
曰。如是說了。還當得修行也無。師曰。也當得。也當
不得。曰。如何當不得。師曰。說食不能飽。畫餅豈充
饑。曰。如何是當得。師曰。一擊虗空成粉粹。千差萬
別悉無名。】

「一時佛住王舍城耆闍崛山中。」

【此三句經。即靈山佛與大眾會集之一時也。更無
他說。今欲詳講者。葢此玅經旨趣。深固幽遠。若不
字字發明。則聞者到了不知所講者何事。故今不
避旁引碎分之誚。試為逐句重拈一遍看。夫一時
者。非一非三。純真不雜。圓融玅合之時。此時也。上
而無頂。下而無底。旁無邊畔。中無住處。易謂之太
極。華嚴謂之法界。本教謂之法身。世通謂之道體。
即所謂之喜怒哀樂未發之先。意必固我既忘之
後時也。又謂之上不見有諸佛。下不見有眾生。外
不見有山河大地。內不見有見聞覺知時也。眾人
不一此時。背覺合塵。流浪生死。聖人常一此時。耀
古騰今。輝天鑑地。佛者覺也。以具三覺義。故譯不
翻。三覺者。自覺覺他。覺行圓滿。三覺具備。號之曰
佛。自覺即明德。覺他即新民。覺行圓滿。即止於至
善也。止於至善之地。則三祗果滿。萬德功圓。新斯
民之耳目。則處處彌陀佛。家家觀世音。明明德於
自巳。則明徹古今。道同天地。具此三覺。十號圓滿。
萬德莊嚴。轉萬物總是自巳。即一心含攝十虗。讚
嘆不能窮。思議何可得。盡虗空遍塵剎之國土。無
不尊崇。凡有血氣含識之生靈。無不親仰。天中之
天。聖中之聖。故曰佛住王舍城耆闍崛山中。即說
玅經佛所住處之靈山也。舉如意云。會麼。若於此
會得。便悟十世古今。始終不離於當念。無邊剎海。
自他不隔於毫端。一尊古佛。常在靈山。說此玅經。
筵不曾散。其或未然。古佛去此遠巳。聞者徒增喧
噪。雖然如是。夾路桃華風雨後。馬蹄無處避殘紅。
問曰。如何是一尊古佛。師曰。見山同山。見水同水。
曰。學人不會。師曰。著衣喫飯憑誰力。運水搬柴用
意參。曰。莫不參底心便是。師曰。認賊為子。曰。如何
是不認賊為子。師曰。潛天同天。潛地同地。曰。恁麼
則佛身充滿於法界也。師曰。木人石女本無情。堪
歎世間同謗讚。】

「與大比丘眾(至)心得自在。」

【此段經。吾佛大聖人說此經。相與具足大行大德
出家證道果者。有萬二千。同住同行。同乞同聽也。
又比丘者梵語。此云破惡怖魔乞士。乞士者。惟乞
自濟。不田不商。怖魔者。威德自重。無障無難。破惡
者。戒律自持。如氷如霜。阿羅漢者梵語。此云無著
不生應供。應供者。應受十方人天供養。不生者。不
生一切妄想業緣。無著者。無諸世間情色染著。諸
漏巳盡。諸漏落情想之心。從此永盡。無復煩惱。無
有復生世間煩惱。逮得巳利。一切妄想。智能獨斷。
得大利益。盡諸有結。結使煩惱。更不發生。心得自
在。從此超出凡情。了無拘繫。得大自在。舉如意云。
會麼。於此會得。一萬二千大比丘羅漢隨佛在此。
轉大法輪。放大光明。作大佛事。其或不然。諸人且
向靜中自看。看父母未曾生。天地未曾立。聖人未
曾出世。祖師未曾西來。畢竟喚什麼做佛法。忽然
看破。方悟人人本來面目。其大無外。其細無內。其
前無始。其後無終。竪窮三際。橫遍十方者也。到此
田地。自然會得。揚眉瞬目。也是佛與萬二千大比
丘說法。迎賓作主。也是佛與萬二千大比丘說法。
如是乃至塵塵剎剎。物物頭頭。俱是佛與萬二千
大比丘說法。問曰。只如說法。說個甚麼。師曰。說你
不薦。曰。只如薦。薦個什麼。師曰。本來是佛。曰。只如
不薦。還是佛麼。師曰。也是佛。只是不會說法。曰。會
說法時如何。師曰。方薦本來是佛。更聽說偈。眾生
諸佛一般般。不信分明是自瞞。普請今朝齊領悟。
一毫自覺大千寬。】

「其名曰(至)如是眾所知識大阿羅漢等。」

【此段經。列萬二千大比丘首領名字。雖各有程說。
不過因德因事權標名姓。據實而論。即一法身之
性。一法身之名也。舉如意云。會麼。若於此會得。舍
利弗之大智。明貫天人。目犍連之神通。玅超今古。
旃延論義。辯似懸河。樓䭾見物。的如觀掌。如是乃
至迦葉之第一傳心。陳如之最先得度。須菩提之
能空萬有。阿難陀之善記諸經。俱在當下一時會
了。其或未委。須向動靜中返觀自巳。聽經時。能聽
者何物。著衣時。能著者何人。如是乃至折旋俯仰。
取舍進退。細細籌量。畢竟是何宗旨。忽然於此會
得。始信真如界內絕生佛之假名。平等性中。無自
他之形像。不是虗語。聽說偈曰。本無形相本無名。
一有形名便不平。直下須能忘彼我。大千沙界一
函經。問曰。從上諸聖演教度人。至今為甚麼度人
不盡。師曰。夢裏明明有六趣。覺後空空無大千。曰。
恁麼則雲開空自闊。風息水元平。師曰。不可隨語
生解。曰。如何是不隨語生解一句。師曰。泥牛騎過
海門東。笑殺殿前老松樹。曰。再請道一句。師曰。但
行平等事。不必問前程。】

「復有學無學二千人(至)亦與眷屬俱。」

【復有。再舉之辭。學。先人皆訓為效也。謂後覺者。倣
效先覺所為。漸至於純熟自然。則名無學。此二千
尼眾。比前比丘未到純熟自然。故名學無學眾。又
名少知識眾。因學力淺。少人知識耳。此段經。大略
如此。山野不敏。敢再以學之一字細拈一遍看。葢
志於學者有萬不同。有志於功名而學者。則功名
遂而無學。非無可學。志滿巳。有志於文章華藻而
學者。則出言成文。拈筆成章而無學。至窮巳。有志
於神仙而學者。到成仙行空而無學。有志於政治
而學者。到國泰民安而無學。有志於聖賢而學者。
到聖賢田地而至盡。然俱與學佛不相似。且道如
何是學佛底志。葢果真欲學佛。志必度盡眾生。眾
生情異。各不同道。必須隨類度脫。既欲隨類度脫。
亦須化身宇宙。既欲化身宇宙。必當高下無方。豈
可守一執固。既不守一執固。又當博通諸子百家
異道之書。既欲博通。則師亦不一。師既不一。寧可
拘於教體。既不拘於教體。則此心廣大如法界。究
竟如虗空。終日為而無為。長年作而無作。會古今
於一念。收剎海於毫端。與天地萬物鑄作一塊黃
金。即今古含靈不是兩般白玉。到此田地。強名曰
道。學亦虗程。法界混融。志何用處。太極共芥子。本
是一樣稱呼。法身同鳶魚。不是兩家活計。舉如意
云。會麼。若於此會得。路遠夜行難把火。大家吹滅
暗中行。問曰。如何是暗中行。師曰。不見有背面。曰。
如何是無背面的消息。師曰。無耳方能聽。無舌始
能談。曰。學人不會。師曰。高低嶽瀆。共轉根本法輪。
大小鱗毛。普現色身三昧。】

「菩薩摩訶薩八萬人。」

【菩薩梵語。此云道學。摩訶薩。此云大道學。謂此八
萬人。皆道學中大道學人也。經意大略如此。然講
必以詳明為要。禪乃用直指成功。今山野濫叨講
席。亦辱禪門。試為諸公重拈一遍看。大道之語。不
徒空傳其言。必須真證其實可也。真證道之實者。
往古諸佛是也。學其證道之實者。往古諸聖賢是
也。傳道知道之言者。往古高僧名人是也。不知道
而各執一端者。往古支離偏見。如管窺豹。只見一
斑者是也。嗚呼大道之體。豈容易窺測。容易證入。
而為一乎。舉如意云。會麼。若於此會得。便見悟者。
悟此也。參者參此也。格物者格此也。致知者知此
也。如是乃至傳道傳心。明理明性。傳此也。明此也。
明此大道之體。則大無不包。細無不入。前無不始。
後無不終。傳此大道之用。則善無不興。惡無不斷。
萬無不容。一無不入。致此大道之知。則評是非。准
若權衡。別真偽。明如藻鏡。悟此大道之實。則往古
來今。不離一念。一念不動。往古來今。天地萬物。本
吾一體。一體不變。天地萬物。到此田地。無一物不
是大道全體。無一物不是大道真名。洞山麻。盧陵
米。信手拈來。趙州茶。金牛飯。信口吐吞。其或不然。
更須諸緣放下。萬慮冰消。與蒲團打合。參箇父母
未生話頭。忽然參透。方知元來如此。元來如此。舉
如意云。咦。八萬高流來聽法。鼻端依舊大頭垂。問
曰。如何是道。師曰。何其大愚。曰。學人不會。師曰。用
會作麼。曰。恁麼則直下承當。更休擬議。師曰。聽說
山頌。大丈夫兮宜早早。休言今日又明朝。等閑踢
倒崑崙柱。風自清來月自高。】

「皆於阿耨多羅三藐三菩提不退轉(至)能度無數百
千眾生。」

【此一段經。大略舉八萬人階位德行。更無他說。雖
然如是。若不一一細明。則聽者不知。阿耨者何意。
三藐者何為。試再以前經拈一遍看。阿梵語。此云
無。耨多羅梵語。此云上。三藐梵語。此云正等。三菩
提梵語。此云正覺。具云無上正等正覺。無上正等
正覺六字。乃往古諸佛大聖人圓證之極果。六字
之中。又只正等二字。乃諸佛之本心。大聖之圓證。
無上二字。乃讚此正等田地。更無過上之道也。正
覺二字。謂到此正等田地。始謂之正覺之道。故往
古諸佛。到今大聖。到此正等。方為究竟。夫正等者。
一般般之謂也。葢法身正等一般般之際。上不見
有諸佛之聖。下不見有眾生之凡。四圍不見有萬
類之差。一巳不見有三世之異。道個圓圓果海。判
屬言銓。指為上上大乘。還成露布。舉如意云。會麼。
若於此會得。便見得十方諸佛。歷代祖師。無有兩
個鼻孔。古往聖人。後來作者。只是一樣舌頭。其或
不然。更須靜中看個一歸何處話頭。久久功深。忽
地頓悟。方自會得佛不出世。祖不西來。前後際斷。
人法兩忘。山野今日講演玅經。也是辨空華之濃
淡。較兔角之短長者也。謂之正等。也是三千里外
問長安。問曰。且道如何是正等。師曰。你從幾時不
正等。曰。恁麼夢裏明明有六趣。覺後空空無大千
師曰。有言巳便妨談道。無物何由更惹埃。曰。既是
妙道不離無相旨。紛紜萬事總非真。師曰。又是不
正等。曰。如何是正等。師曰。聽說偈曰。正等由來一
更圓。既非形像豈容言。諸人果欲求根本。頭上元
無兩樣天。】

「其名曰文殊師利菩薩(至)八萬人俱。」

【此一段經。列八萬大菩薩上首之名也。然一一菩
薩。名有所表。如文殊表智。觀音表仁。一十八位菩
薩之表。共成一佛德也。山野見淺。再為諸人詳拈
一一看。夫智者心胷了了。俯仰明明。既不為根塵
之所幻惑。豈更隨生死之所繞纏。有智者故謂之
玅德。以用力少而得功多也。又謂之玅吉祥。以道
理精明。行藏簡易。無有不吉祥者也。故為君者。能
足此智。則可以令百姓如夷齊。為臣者。能足此智。
則可以致君主為堯舜。為父母者。能足此智。則可
以令子孫純亦不巳。為子孫者。能足此智。則可以
致父母克明峻德。為夫者。能足此智。則可以加婦
貞潔。為婦者。能足此智。則可以增夫仁義。如是乃
至兄弟之相規。朋友之相訓。長幼之相導。莫不皆
以智為之先引。至若不足此智。則君臣陷於不仁
不義之坑。父子溺於無慈無孝之海。夫婦入於怨
天怨地之林。如是乃至生死之相續。如蟻旋磨。憎
愛交纏。似象溺泥。皆無智者之所為也。又仁者千
古聖賢之心也。為眾善之長。為教化之源。以之用
於一家。則一家康和。以之體於一國。則一國肝膽
以之教於萬物。則萬物活潑潑地。一太極也。以之
歛於一心。則一心真卓卓然。一毗盧也。舉如意云。
會麼。若於此會得。文殊與諸人共目揚眉。觀音齊
萬物同舌開口。其或不然。且向靜中自看。著衣喫
飯。果憑誰力。運水搬柴。真是何能。忽然會得。自信
道文殊與吾携水去。普賢猶未折華回。不為分外。
如更遲疑。聽說山偈。大道明明不住形。呼驢呼馬
強安名。道人不住明明裏。呼馬呼驢信口譍。問曰
如何是即今文殊大智。師曰。眾生怕受刀砧苦。山
僧怕食眾生肉。曰。恁麼則有智者趨吉避凶。師曰。
不止趨吉避凶。亦乃轉凡成聖。曰。既吉既聖。還用
智也無。師曰。還用。曰。既吉既聖。用智作什麼。師曰。
隨處弘揚諸佛教。隨緣廣破眾生迷。曰。到什麼田
地。方不用智。師曰。同一法性。共一法身。曰。如何是
一法身。師曰。都講迴向。】

「爾時釋提桓因與其眷屬萬二千天子俱(至)退坐一
面。」

【此假經。序法華會上諸天人王皆來聽法也。如雲
從龍。風從虎。乃自然之道。又顯大聖人出現演教。
如日麗天萬類無有不覩者。又舉萬類遠近高下
悉至者。大聖人威德仁慈。廣大悉備。不言可知。如
世典所謂聲名洋溢。凡有血氣。莫不尊親。葢自古
及今。道德不明。只是性命不明。性命若明。則道德
無有不明者。性即理也。命即我之理也。在我之理
明。在人之理亦明。在人之理明。在物之理益明。如
是乃至盡萬有之形類。極空界之紛紜。理無不明。
理既明。事無不明。事既明。所謂道德。所謂仁義。乃
至禮義教化。文章刑政。無有不明者也。以大聖人
性明命明。名為大經。大本。大法。大道。大德。大功。大
音。大行。以具備萬德。故高下遠近有血氣者。皆來
尊親。如自身親自身。不用他教也。舉如意云。會麼。
若於此會得。見其相者無不敬。聞其言者無不信。
從其行者無不悅。共其住者無不一。其或不然。諸
人各向肝膽上繫個克字。如是克來克去。克到無
可克處。當自覺盡十方是個仁善。頓忘取舍之心。
極三際是個中常。圓入正等之域。到恁麼時節。聲
名洋溢。巨細尊親。亦分內事。更何疑哉。問曰。如何
即是克義。師曰。如人家打墻。打過我家一尺。便克
去這一尺如本無一般。曰。恁麼則進道十分容易。
師曰。雖是容易。天下人不肯克去。曰。不肯克時如
何。師曰。你非我是今還古。虎戰龍爭卒未休。曰。直
下便克時如何。師曰。天其時。地其利。人物和。老者
安。少者懷。朋友信。】

「爾時世尊四眾圍繞(至)一心觀佛。」

【此一段經。的的大意。只是序說妙經之由。更無他
說。山野不敏。再以無量義處禪定拈一遍看。夫無
量義者。在了了明明之際謂之心。為塵塵剎剎之
主謂之理。吾祖達磨大師自西而來。不立文字。直
指人心。見性成佛。謂之禪。本土孔孟諸子。立言設
教。繼往聖開來學謂之中庸。諸塵勞中人。不明此
者。謂之迷妄。聰明知此而不修行者謂之自棄。間
有知此而修行。不能到此田地者。謂之不勇。有晝
夜精勤。竟無成實者。謂之不明。有成小聖及神仙。
并能文能說。能伎藝。能脫化而止者。謂之不圓。有
纔得悟徹。便住寂滅者。謂之不大。有分彼分此執
道執儒者。謂之不一。又有著衣吃飯。竟不知著衣
吃飯者是誰。又有只知富貴榮華。不知富貴榮華
者何人。俱謂之不悟。舉如意云。會麼。若於此會得。
四眾圍繞。儼然靈山初會。豈分昨日今朝。四華繽
紛。朗然玅經初舉。豈別西來東土。其或未委。請各
發歡喜心。一心觀佛。以佛攝心。以心觀佛。工夫成
片。則當自知大千沙界海中漚。一切聖賢如電拂。
無量義處。更何疑哉。問曰。如何是無量義。師曰。桃
紅李白薔薇紫。薑辣梅酸甘蔗甜。曰。如是則心恐
不能一去。師曰。隨流認得性。無喜亦無憂。曰。恁麼
則處處綠楊堪繫馬。家家有路透長安。師曰。猶是
吃力。曰。如何是不吃力一句。師曰。綠楊休繫馬。有
路即長安。曰。恁麼則大海從魚躍。長空任鳥飛。師
曰。又是放蕩。曰。如何是中庸一句。師曰。病率自知
飯滋味。到家自不問途程。】

「爾時佛放眉間白毫相光(至)起七寶塔。」

【此一段經。大聖人顯本現迹。光照萬八千世界。靡
不週遍。即是大無不包。細無不入。了了常知。塵塵
不昧者也。於此世界盡見彼土。即十方色空無間。
於此佛處聞彼佛說法。即道理無間。於一時中。見
諸比丘。修行萬行。歷無窮劫。成佛度生。入大涅槃。
後人起塔。即三世古今無間。葢玅法之體。即人之
本有玅心。大此玅心。於無邊虗空之外。不見其外。
小此玅心。於無入微塵之內。不見其內。前此玅心。
於無量塵沙大劫之前。不見其始。後此玅心。於無
窮塵沙大劫之後。不見其終。識此玅心。則四海大
聖人說道理。乃說此心之道理也。萬世大賢人行
道理。乃行此心之道理也。以諸人於此心之道理
既昧。故吾佛大聖人。於眉間光。圓現此個妙心即
十方國土。圓現此個妙心即三世年劫。以即三世
年劫故。當知此心。不隨往而往。不隨來而來。若隨
往而往。則此心早隨前前而往。何有今日之知。若
隨來而來。則此心以隨後後而來。何有今日之覺。
以此心即十方國土故。當知此心。不與萬法為侶。
不與諸塵作對。以不與萬法為侶諸塵作對。故知
此心不隨物而物矣。此心若隨物而物。見山化為
山。見水化為水。何得即今靈然不昧。了了常知者
也。舉如意云。會麼。若於此會得。便見光明寂照遍
河沙。其或未然。再聽說偈。此心元不屬根塵。細入
寬包玅更神。只為諸人迷不悟。眉光示現本來身。
問曰。如何是不屬根塵。師曰。了無名字。曰。如何是
妙更神。師曰。不可自昧。曰。如何是迷不悟。師曰。認
奴作郎。曰。如何是本來身。師曰。竪窮三際。橫逼十
方。曰。恁麼則人人是佛。不須更疑。師曰。開口成雙
橛。揚眉落二三。】

「爾時彌勒菩薩(至)瞻察仁者為說何等。」

【此一段經。大略只是彌勒因佛放光圓現十方三
世而生疑。其不知十方三世原備於我。而彌勒自
狹。故有重重之問。葢人人玅性。大而無外。上天下
地。中間紛紜萬有。無不是在我玅性之實也。葢人
人玅性。微而無內。既微而無內。往古來今。中間生
滅萬別。無不是在我妙性之體也。如是則十方諸
佛念念在此玅性中成等正覺。樂者愈樂。一切眾
生念念在此玅性中起輪迴見。苦者愈苦。更何疑
哉。舉如意云。會麼。若於此會得。世尊覩明星而悟。
悟此也。圓悟聞雞啼而了。了此也。如更有疑。各各
向蒲團上三十年莫開口。返復看個父母未生巳
前面目。久久打成一片。當自覺知真如界內。絕眾
生諸佛之假名。平等性中。無自巳他人之影像。問
曰。道理本一。為甚麼各不相顧。師曰。各不相顧者。
為不知一。曰。如何是一。師曰。溪㵎溝壑之歸海。釵
釧瓶盆之入爐。】

「爾時文殊師利(至)故現斯瑞。」

【此一段經。是文殊答彌勒之問。言我曾於往古佛
會中。也曾見放光圓現十方世界。會合三世時節。
然後說玅法華經。今日佛既放光圓現會合。與昔
日一般。我知佛當說玅法華經必矣。此段經。又謂
之引古證今。古佛光中。圓現十方三世全體。說法
華大經。今佛圓現十方三世全體。亦必說法華大
經。葢此大經。在諸佛大聖人之心謂之正等。正與
十方三世一般般也。又謂圓覺。圓攝十方三世。無
有不覺也。又謂之大乘。大包十方三世。無不乘載
也。又謂之中常。不偏不倚。不更不變也。又謂之圓
圓果海。諸修行人到此為究竟之地也。又謂之深
深玅處。小智小見不能彷彿窺視也。又謂之法身
道體。太極法界。乃至殊方異域。立名安號。發明此
大經之大義。皆為發明諸佛大聖人之元心也。良
久。人不明此心久矣。以不明此心。故吾佛大聖人
有此經之說。欲說此經。不是尋常之小事。故吾佛
大聖人又從眉間放大光明。光中圓現十方世界。
融會三世時節。以為說此大經之先兆也。若有智。
即知世尊說經巳畢。舉如意云。會麼。咦。十世古今。
始終不離於一念。無邊剎海。自他不隔於毫端。問
曰。如何是雨大法雨。師曰。枯槁一時新。曰。如何是
吹大法螺。師曰。聾者悉皆聞。曰。枯槁見不能生。聾
者見不能聽。如何。師曰。直捷根原佛所印。摘葉尋
枝我不能。曰。如何是直捷一句。師曰。聽說山偈。人
人是佛不須疑。記取中峰兩句詩。便就今朝成佛
去。樂邦化主巳嫌遲。】

「諸善男子如過去無量無邊不可思議阿僧祇劫。」

【劫之一字梵語。此間言語謂之時。阿僧祇梵語。此
間言語謂之無數。無數者。乃數目中之大數也。不
可思議。無量無邊。俱大數目也。以人心狹小自短。
不自覺悟本具之性。其前前無始。後後無終。吾佛
大聖人。光中融徹往古來今。意欲人人頓悟本具
之性。如是而長。如是而大也。其柰當人迷厚。猶不
領悟。所以彌勒有重重之問。文殊有重重之答。文
句雖多。其大略只是欲人人頓悟本具之性。大而
無外。小而無內。前而無始。後而無終也。此兩句經。
文殊雖是舉最前之遠。正欲露極後之長。試再以
無數時詳講一遍看。時即劫。如八千里方徑厚之
大石。以二錢半輕帛。百年拂一遍。拂盡此石。不見
微塵。名為劫。無數。即阿僧祇。乃三千大千世界微
塵數也。以一捻微塵。尚有百萬之數。況以大千世
界微塵為數。葢一千個天地。名為小千世界。千個
小千。名為中千世界。千個中千。方名大千世界。以
如是世界。總作微塵數。名阿僧祇也。阿僧祇。是大
千微塵數。大千微塵數。名為不可思議數。不可思
議大千微塵數。名無邊數。無邊大千微塵數。名無
量數。良久。文殊引古證今。雖欲現示人人本具玅
性。故舉大數以充廣。然本具妙性。比不齊。類不及。
文殊雖有大智。旁引曲喻。亦不能盡此玅性之萬
一。妙性具體。豈容易領悟乎。諸人宜再細思。問曰。
妙性具體。如是難明。且道今日講演還明得也無。
師曰。如一毫置於太虗。似一滴投於巨壑。曰恁麼
則道曠無涯。行人不盡。師曰。誰著你行來。曰。便如
是坐斷時如何。師曰。諸佛皆稱讚。】

「爾時有佛號日月燈明(至)教菩薩法佛所護念。」

【此段經。大略只是引古證今。更無他說。葢自有天
地人物巳來。聖人間出。相貌名號。各各不同。求其
性善之心。則無不同也。殊方異域。立言設教。亦各
各不同。求其性善之言性善之教。則無不同也。頭
戴足履。身服手持。亦各各不同。求其性善之威儀
性善之恭敬。則無不同也。以世道極澆。人心大繆。
吾佛大聖人出現於世。說法四十餘年。談經三百
餘會。人心既純。世道一厚。乃放光圓現。露一法身。
意欲使人人頓悟一法身也。其柰眾人尚迷。故彌
勒有重重之問。重重問中。皆融古今於一念。收剎
海於毫端之句。其柰聽者不薦。所以文殊亦有重
重之答。重重答中。雖引古證今。亦融古今於一念。
收剎海於毫端之句也。如無量劫前雖遠。佛具十
號。與今佛具十號同。佛說法中善。與今佛說法善
同。如是乃至開權顯實。會三歸一。授記入滅。無有
不同。後人舉其教者。精進必成。懈怠不廢。亦無有
不同者也。舉如意云。會麼。若於此會得。燈明不曾
過去。彌勒何有未來。泥團土塊。放大光明。瓠子冬
瓜。熾然常說。其或未然。且學玅光精勤。莫隨求名
懈怠。問曰。經中大意。只要攝末歸本。且道經歷無
數佛出。為甚麼尚三界紛紜。師曰。自是你三界紛
紜。聖人何嘗不一。曰。爭柰目前分別何。師曰。縱分
別。俱是辨空華之濃淡。較兔角之短長。曰。如何是
無分別。師曰。芍藥華開菩薩面。棕櫚葉放夜叉頭。
曰。猶是學人分別處。師曰。能分別者無分別。】

「爾時文殊師利(至)佛當為除斷令盡無有餘。」

【此段經。是文殊把前說重拈一遍。謂古佛如此。今
佛亦如此。乃至十方佛亦如此。皆開三顯一。無二
道也。葢天地中間。惟人最靈。人之一身主宰。只一
個性字。性若明。道德仁義禮儀教化無有不明。無
有不是。夫性者。在天地造化謂之理。故曰。宇宙中
間。一理而巳。在我性理之私謂之情。故曰。三界不
能超。惟情為罣礙。苟能克去在我之情。惟是一團
天性。則念念燈明說法。頭頭玅光談經。六度萬行。
本自圓成。四德三身。竟非他得。其或未然。須向靜
中細看。自生此身巳來。十年二十年乃至七八十
年。年雖見有巳往之時。竟不隨巳往之時所遷者。
却是何物。即知此心既不隨巳往。必不隨後來。既
不隨後來。亦不居現在。即知此心無最初句。無末
後句。亦無現在句。以無過去未來現在。三世不能
遷變故。十方虗空亦不能包褁。虗空既不能包褁
故。即知此心竪窮三際。橫遍十方。舉如意云。會麼。
我見燈明佛本光瑞如此。以是知今佛欲說法華
經。其或不然。諸求三乘人。若有疑悔者。佛當為斷
除。令盡無有餘。問曰。玅光法師是文殊前身。彌勒
菩薩是求名後體。恁麼則今古宛然。為甚麼又道
本無今古。師曰。今自今。古自古。知今古者元無今
古。曰。如是則隨流認得性。無喜亦無憂。師曰。若存
個認字。三千里外問長安。曰。如何即是。師曰。不許
道著。曰。恁麼則開口成雙橛。揚眉落二三。師曰。聽
說山偈。個裏元無古與今。化身隨類號觀音。諸人
要見觀音面。山自高兮水自深。】

「方便品第二」

【方便者。即隨方就便義也。如有大城。隨方來者。非
止一路。如東方來者從東門入。西方來者從西門
入。則為便益。非此則不方便。葢人之備足玅性。雖
人人本具。欲全體指出。縱佛聖有大辨才。必不能
也。必因其巳發之端。旁引曲唱。令其自悟。故名方
便。如人殺物令苦。即指曰。自性本無欲殺之理。即
教之令不殺生。又如人盜他人所愛。即指曰。自性
本無欲他盜巳所愛之理。即教之令不偷盜。如是
乃至因人以見聞自狹。即指曰。自性廣大。包納虗
空。因人以生死自短。即指曰。自性固久。莫究始終。
如上所舉等有萬億差別。俱名迷妄自偏。故大聖
人有如上萬億法門。俱名方便。舉如意云。會麼。若
於此會得。諸佛不須出世。祖師豈用西來。山華開
似錦。毗盧玅相。依舊莊嚴。野水湛如藍。太極圓圖。
斬新拈出。其或不然。聽說山偈。自性堂堂要見聞。
鳶飛魚躍看精神。不然更欲行方便。甘作忙忙門
外人。問曰。有一人曾來不舉步。且道是門裏門外。
師曰。何止門外。三千里外。曰。如何是門內。師曰。曾
來不舉步。曰。恁麼則擬心一􂋧。對面千里。師曰。未
為靈利。曰。如何是靈利。師曰。未出胎時。度人巳畢。
更討方便。笑殺旁觀。】

「爾時世尊從三昧安詳而起告舍利弗。」

【此三句經。是經家提起說玅法之由。講說大略如
此。然講以明白為能。禪以入定為要。山野既濫講
肆。亦辱禪門。試以三昧。二字。再細翻譯一遍。末後
以禪融會看。三昧。西國梵語。此國華言曰正受。正
定正心。正心者。無一切心中之常也。常中則自絕
忿懥憂患恐懼好樂之心。正定者。諸境不能動。誠
之極也。極誠則能經綸大經。建立大法。化育萬物。
正受者。諸事不能惑。聖人之至也。至聖則見而民
莫不敬。言而民莫不信。行而民莫不悅。正受既聖
之至。正定又誠之極。正心中到之常。則大聖人之
心。如晴空止水。杲日精金。無毫髮瑕疵也。大聖人
之德。如天普覆。如地普擎。如日月普照。無偏私也。
大聖人之道。如春發生萬物。如秋成熟萬物。無不
善也。大聖人之量。如虗空包含萬有。如父母養育
諸子。自有餘也。大哉聖人之性。以十方三世為一
體。以六道四生為一身。如斯圓融玅會。稱讚不能
及。講演不能盡。修行不能到。譬喻不能齊。強名曰
三昧。三昧豈容易證入乎。吾佛於此三昧中。不見
有前際。不見有後際。不見有中際。不見內。不見外。
不見中間。然亦有中間內外前後等。故謂之佛之
三昧。問曰。講既明矣。且道如何是禪。師曰。如棒打
虗空。棒棒不見痕。曰。恁麼則夢裏明明有六趣。覺
後空空無大千。師曰。亦是有無成二邊。夢覺分兩
法。曰。如何是不住二邊頓忘兩法之句。師曰。半夜
井吞水。長空雲弄風。曰。學人不會。師曰。舍利弗當
知。】

「諸佛智慧甚深無量(至)所不能知。」

【此一段經。言天下大聖人之心。無人能知。無人能
識也。葢諸佛至聖之心。無過去未來現在之時可
時。無東西南北上下之方可方。無眾生之名可名。
無天堂地獄之境可境。溥博高明。廣大純一。竪窮
三際。橫遍十方也。以橫遍十方。故此心無空色之
間。以豎窮三際。故此心無古今之間。以無古今之
間。乃前後際斷。以無色空之間。乃中外情忘。則還
一真如也。前後際斷。則本一圓覺也。正當恁麼田
地。上而無頂。下而無底。傍無邊畔。中無住處。本教
謂之圓體。即清淨法身。儒教謂之原道。即無極而
太極。老教謂之一。即無極大道。然此心也。有窺測
而知者。窺測而知者。乃天下有智者也。有悟此心
而修行。漸革平日之小者。乃天下之賢哲也。有修
行工夫純一。猶帶分別念在乃天下之小聖也。夫
諸聖之心。圓滿廣大。同天地之覆載。同日月之照
臨。體萬物性情而設教。故凡有血氣。莫不尊親。隨
萬物方便而立行。故凡有形質。無不一體。舉如意
云。會麼。若於此會得。便見得山僧手中如意。却是
諸人眼見。雖是諸人眼見。却是山僧手持。其或不
然。更聽山偈。諸佛眾生一般眼。何事紛紜見萬差。
肯把藩籬俱撤去。依然還是大人家。問曰。如何是
諸佛智慧。師曰。過水脫鞋。買帽相頭。曰。此是常人
俱會。為甚麼道所不能知。師曰。常人過水欲人背。
買帽欲人與。曰。恁麼。則克去巳私。便同佛智。師曰。
一聲齊喝采。聽唱太平歌。】

「所以者何佛曾親近(至)意趣難解。」

【此一段經。自問諸佛智慧甚深。小聖不知者何。向
下自答。以佛曾親近百千萬億無數諸佛。非惟親
近。亦乃聞其道。非惟聞道。亦乃行其道。以諸佛有
如是大久遠工夫。大廣博學問。大勇猛精進。大成
就道德。所以有說。意趣難解。葢諸佛大聖人之道。
中庸之道。故天下可均。爵祿可辭。白刃可蹈。中庸
不可能也。智即般若之智。故眾生心處處能思惟。
不能思般若。經即玅法華經。故大火洞然。擔入乾
草不燒。亦未為難。暫讀此經為難。大哉大聖人之
道。無方故不可到。無言故不可解。無相故不可視。
無意路故不可思。無柄杷故不可執。舉如意云。會
麼。若於此會得。便見得道本不遠而人自遠。道本
不難而人自難。洞山麻三觔。一夏將來合繩也好。
撚線也好。青州衫七觔。冬天穿上。打眠也得。坐禪
也得。廬陵米。早炊可以作粥。晌午可以造飯。百丈
屎。和水則澆茄。拌灰則栽芋。更何疑哉。其或不然。
須是諸緣放下。萬慮撥開。單單看個一歸何處。忽
地頓悟。始信大千沙界海中漚。一切聖賢如電拂。
到此田地。佛法世法。打成一片。凡情聖情。元沒兩
般。更聽說偈。自家一個黃金面。世世生生被土埋。
香水滿盆能一洗。光明依舊照靈臺。問曰。如何是
黃金面。師曰。萬劫無更變。曰。如何是被土埋。師曰。
六道自輪迴。曰。如何是能一洗。師曰。四相頓空爾。
曰。如何是照靈臺。師曰。三身圓證來。曰。此大似講
說。師曰。誰為你說禪。】

「舍利弗吾從成佛以來(至)令離諸著。」

【此一段經。世尊自陳自成佛以來。四十餘年演教。
只是要人離著。葢著者。心入諸境不能遠離是也。
境有有情境。有無情境。無情境者。大而天地。細而
微塵。眾而萬有紛紜。一而太極全體。但無知覺。名
無情境。有情境者。大而覺體。細而含靈。眾而萬類
升沉。一而法身不動。但有知覺。名有情境。如是乃
至眼所見。耳所聞。鼻所嗅。舌所甞。身所覺。意所思。
或順。或逆。或近。或遠。或善。或惡。或親。或疎。俱名為
境。於此境上不能消融成一法身。不能明了成一
佛知見。俱名為著。以眾人不能離此著故。吾佛大
聖人。以六度萬行。種種因緣譬喻言教方便。廣談
曲論。四十餘年。無他意。只是要人離著。舉如意云。
會麼。若於此會得。青青翠竹。總是法身。鬱鬱黃華。
無非般若。鳶飛魚躍。與四十餘年演教無差。雨施
雲行。與三百餘會談經不異。其或不然。更須提個
父母未生前話頭。工夫純熟。忽然頓悟。到此田地。
方自悟得截瓊枝。寸寸是玉。析栴檀。片片皆香。無
淫怒癡可去。如一輪明月掛秋空。無戒定慧可修。
似一點寒冰烹大冶。咦。更聽說偈。通身是病通身
藥。身若空來藥亦空。我許道人俱勘破。泥牛騎過
海門東。問曰。如何是諸著。師曰。眼見耳聞并意想。
曰。如何是離諸著。師曰。眼無見。耳無聞。意無想。曰。
恁麼則木人撫掌。石女謳歌。師曰。不可墮在無事
界裏。曰。如何是中庸一句。師曰。恁短恁長休剪綴。
隨高隨下自平治。】

「所以者何如來方便知見(至)唯佛與佛乃能究盡。」

【此一段經。大略只是極讚大聖人之心。究盡明了。
誠實廣大。非世間小聖小智小見小解所能窺測
者也。試再以目前淺小比並一遍看。葢世之言壽
者。廣成子千二百歲。彭祖八百歲。至壽者天地。邵
子推之。謂有十二萬九千六百歲。未有如佛言壽。
以三千大千世界微塵數歲猶為至短。世之論國
一統者。不過四海九州之內。一萬八千之中。至廣
者不過日月出沒之際。星辰旋繞之間。未有如佛
之言日月出沒之際。星辰旋繞之間。乃一須彌盧
耳。如是千須彌盧謂之小千世界。如是千小千世
界。謂之中千世界。如是千中千世界。謂之大千世
界。如是千大千世界。微塵數大千世界。始是一層。
如是八萬四千層。始是一華藏世界。如是一華藏
世界微塵數華藏世界。名為一毗盧遮那佛王化。
如是毗盧遮那佛不知其數。豈國土世界能知其
數。如是乃至論理論事。唯佛甚深。世莫能及。又有
謂佛言雖廣大無實。自是人不靜思。肯靜思則其
實自性之理。大而無外。非有形國土可能充滿。細
而無內。非有智聦明可能見識。舉如意云。會麼。若
於此會得。一月普現一切水。一切水月一月攝。如
帝網珠。光光互照。無前際。無後際。無南方。無北方。
圓陀陀。活潑潑。揑不成。劈不開。其或不然。更聽說
偈。人人心即古毗盧。聲色門頭有即無。但肯回光
光自照。乾坤何法可親疎。問曰。諸佛既多。世界不
少。畢竟是一是多。師曰。非一非多。曰。如何是非一
非多。師曰。一有多種。二無兩般。曰。恁麼則論理元
非二。隨情有萬般。師曰。文字之師。皆如是見。曰。如
何是離文字一句。師曰。老虎看水磨。轉看轉不知。】

「諸法實相(至)究竟等。」

【此一段經。言諸法實相。即目前萬法。正玅經本意。
即十方諸佛圓證之實理。十方諸佛圓證之實理。
即眾生本具覺性。眾生本具覺性。即世間流轉苦
樂升沉之境。以眾生不悟諸法。不了諸法。不知諸
法。癡癡昧昧。於此境上起惡心。作惡業。死此生彼。
展轉流浪。受苦無窮。故大聖人指此諸法。謂之夢
幻。謂之泡影。令人於此諸法境上求個無相無名。
不動不變的真理。以聲聞小乘人。不識諸法圓理。
於此境上。厭苦求樂。破有執空。故大聖人又指此
諸法。即是真空。即是玅有。令人於此諸法境上。求
個圓融妙會的覺性。以菩薩大乘人未知諸法實
相。劫劫苦修。世世力進。務欲度盡眾生。必要證極
大道。故大聖人又指諸法即是實相。即是法性。即
是佛理。葢諸法實相之玅。參此。儒謂之格物。悟此。
儒謂之致知。知至物格。則諸法實相。了了常知。明
明不昧者也。以至修身齊家治國平天下。無不靈
驗。以至超出死生。亘古亘今。以至頓入涅槃。徹上
徹下。無有不玅應者也。舉如意云。會麼。若於此會
得。松直棘曲。鵠白烏黑。皆實相之體。生迷佛悟。事
俗理真。皆實相之用。其或不然。明日再為諸人打
葛藤一遍。問曰。目前諸法皆實相。因何人不覺悟。
師曰。不是不悟。只是不肯悟。曰。學人參亦有年。也
不是不肯悟。師曰。既肯悟今日又問什麼。曰。肯悟
時如何。師曰。諸法無非實相義。】

「諸法實相(至)本末究竟等(重拈)。」

【此一段經。南嶽天台諸師。講各不同。惟溫陵環師
講為切當。今依環師重拈一遍看。夫實相者。即相
而真。與十方往古大聖人同體無異。圓常明玅。更
無變別之法性也。然此法性。惟佛與佛乃能究盡。
故經云。佛所成就第一希有難解之法。惟佛與佛
乃能究盡諸法實相。諸法者。乾坤萬有紛紜。總不
出十法。十法者。一相。二性。三體。四力。五作。六因。七
緣。八果。九報。十本末究竟。本末究竟者。一切目前
萬法。一一皆有根本終窮。一一皆有窮盡實際。如
目前卓子香爐。乃至松樹桃樹人物等類。不能窮
盡實際。不足謂之格物。不能究盡根本。不足謂之
參禪。亦不謂之徹悟。亦不足謂之致知。致知徹悟。
則目前卓子香爐。松樹人物。無不能格無不能參
其本末究竟者也。再以十法細拈一遍看。報者。應
果為報。如一樹桃子既實為果。果熟為報。果者。緣
熟為果。如一樹桃子既開華結實。雨露潤滋糞土
封培。到香熟時節是也。緣者。助因為緣。如一樹桃
子雖開華榮茂。若無雨露并糞土封培為助。終不
能自榮自華自果。因者。資始為因。如一樹桃。雖目
前榮茂。其根本必有最初之日。作者。乍起為作。如
一樹桃。雖有最初之日。種桃之心。乃乍然而發起
也。非固有之性也。力者。利用為力。如一樹桃到香
熟時。食得其味。賣得其財是也。體者。形具為體。如
一樹桃。或華或果。枝葉散殊。根本深厚是也。性者。
相本為性。如一樹桃為相。亦必有一樹桃之根性
也。相者。可見為相。如一樹桃開華結果。人人皆見。
所謂其性其實。其本末究竟。人皆不知。故唯佛與
佛乃能究盡明了而無虗妄。其他聖人雖明不能
究盡。】

「唯佛與佛乃能究盡諸法實相(至)本末究竟(再拈)。」

【此段經巳講兩遍。今當第三遍。聽者亦莫厭煩。葢
此段經乃格物之要端。參禪之正軌。若不細細條
陳。晚學終莫入頭。(相)才雖不敏。悟亦有宗。試再以
此經大略拈一遍看。夫世間萬法紛紜。不亦千變
萬化。故謂之諸法。雖不可一一指陳。總其切要。不
過此十法可以盡無餘蘊矣。一如是相者。即是總
指萬有紛紜。千變萬化。眼可見之相狀也。然此相。
小聖無竪窮三際橫遍十方不可思議大眼目。局
於世間聞見之狹者。相雖可見。亦不能窮盡無餘。
故唯佛與佛乃能究盡。二如是性者。即我與萬物
形狀雖殊。究其根本。無不一也。一即是性。性即理
也。此性此理。雖有二名。無二體也。故強謂之性。性
也者。大而無外。細而無內。前而無始。後而無終。大
聖明賢。指為圓覺。太極。大道。元體。上帝。明德。中庸。
法身。亦不能盡此性溥博淵泉廣大悉備之全體
也。故曰。唯佛與佛乃能究盡。乃至如是體。如是力。
如是作。如是因。如是緣。如是本末究竟等。皆唯佛
與佛乃能究盡。非世間小聖可能盡知也。舉如意
云。會麼。若於此會得。可謂道是法住法位。世間相
常住。其或不然。須向靜室中焚香默坐。參此山僧
手中如意。前萬萬劫更前。却是何物。後萬萬劫更
後。復為何物。工夫純熟。打成一片。則當自覺古今
不離於當念。剎海不隔於毫端。說甚唯佛與佛。問
曰。如何是諸法實相。師曰。唯佛與佛。乃能究盡。曰。
恁麼則眾人不會。師曰。不是不會。不肯信。曰。肯信
時如何。師曰。大地是黃金。】

「如是體如是力(至)本末究竟等(復講)。」

【形具為體。利用為力。葢有如是體相。則有如是利
用也。如有三十二大人相形體。則有王化三千界
之利用。如有清淨遍一切處之體。則有周遍十方
融徹三際之利用。如有牛之形具。則有耕耜利用。
馬之形具。則有馳驅利用。如是乃至誅草剖人。莧
苴剖鱉。水銀可以化金。硫黃可以乾汞。蓮華大藥。
服之則與日月齊壽。準提真言。誦之則與乾坤等
倫。此皆常聞之語。至如擬心即錯。動念即乖。旃延
之口不能談。舍利之智不能測之大體大力。却又
許誰能見其形具。能知其利用哉。既形具利用不
能盡知。則如是作。如是因。乃至如是本末究竟等。
又豈能盡知。故曰。唯佛與佛乃能究盡。其他非通
不知。不能盡知也。舉如意云。會麼。若於此會得。會
古今於一念。收剎海於毫端。其或不然。且向靜中
默默再看。生從何來。死從何去。忽然頓覺。當自信
知海底金烏天上日。眼中童子面前人。更說甚麼
唯佛與佛乃能究盡。咦。更聽說偈。乾坤萬別千差
體。根本由來一個身。於此一身心亦一。頭頭物物
總天真。問曰。如何是成佛之因。師曰。善則力行。曰。
恁麼則見善則修。逢惡則止耶。師曰。聖聖相傳無
異語。曰。死來畢竟作麼生。師曰。若見有死。猶是道
眼不明。曰。道眼明時如何。師曰。本無生死。曰。目前
生生死死無有了期。何得言本無生死。師曰。唯佛
與佛乃能究盡。】

「如是作如是因如是緣如是果如是報(復講)。」

【乍起謂之作。資始謂之因。助因謂之緣。緣熟謂之
果。應果謂之報。如人忽起一念害人之心。資此心
為始。後逢同欲害其人者相助。則乍起害人之念
成矣。害人之事既成。豈無後來害巳之報。又如人
忽起一念欲成佛之心。資此心為始。念念不息。後
逢同欲成佛之人為緣。共修六度萬行。則三十二
相。八十種好。萬德莊嚴之佛果必成。佛果既成。人
天瞻仰。十方稱讚。豈是無應果之報。葢世萬法。總
不出如是性相等十法。如是十法。又總不出性相
因果四字。以有如是因。必有如是果。有如是相。必
具如是性。先聖所謂天生蒸民。有物有則。又云。出
乎爾者反乎爾者也。世所謂種瓜得瓜。種豆得豆。
作善見善。作惡逢惡。又因心作業。因從性之覺。緣
熟為果。果因性之相。性相因果。展轉升沉。小聖不
能盡知。唯佛乃能究盡。舉如意云。會麼。若於此會
得。可謂道夢裏明明有六趣。覺後空空無大千。又
不止於有六趣空大千而巳。其或不然。聽說山偈。
本具圓明淨覺身。元非因果及根塵。當人肯息最
初念。法界依然只一真。問曰。如何是一真。師曰。仁
者見之謂之仁。智者見之謂之智。曰。恁麼則道本
一體。見有多端。師曰。我亦不知。曰。既不知。為恁麼
高談闊論。師曰。為你不知。曰。知則如何。師曰。法界
無二相。】

「爾時世尊(至)言辭相寂滅。」

【此一段經。大略重頌諸佛權實二智。權智者。借事
明理。借世間文字語言。以明無文字語言之實理。
實智者。一切諸法之實體。文字不能彰。言語不能
覆。無起無滅。無成無壞。非同暫借不實之道也。十
方諸佛。往古諸佛。現今諸佛。未來諸佛。設教化。建
法幢。度眾生。莫不皆以權實二智為化度門。然權
智權設三乘。實智實示一法。而人皆不知諸佛本
懷。諸佛本懷者。不徒自誇權實二智。單單欲露人
人本具圓常覺體。大而更無有大。小而更無有小。
初而更無有初。末而更無有末者也。葢此圓常覺
體。眾生迷而流浪六趣。諸佛悟而高超萬有。又此
圓常覺體。眾生諸佛之本根。法界真如之實際。所
以諸佛悟而常一。眾生迷而常萬。以常萬故。一切
眾生卒不能會歸一佛乘。以常一故。十方諸佛竟
不能散流眾生界內。舉如意云。會麼。若於此會得。
權也是。實也是。權實總不是。權實總皆是。其或不
然。須向父母未生前佛祖未開口巳前。默坐自參。
參來參去。工夫打成一片。當自大悟。窮諸玄辯。似
一毫致於太虗。竭世樞機。似一滴投於巨壑。其圓
常覺體。本非語言文字可以指陳。如更遲疑。聽說
山偈。本來圓滿大光明。迷自遷流萬不平。直下頓
能開活眼。不須重演玅蓮經。問曰。諸佛重重開示。
為甚麼諸人不悟。師曰。自你不悟。曰。既悟為什麼
明日又講。師曰。雖是舊時天上月。一番觀看一番
新。曰。通不舉著時如何。師曰。不免一生鶻突。曰。時
時舉起時如何。師曰。杲日正中天。雲霞俱散盡。曰。
正當恁麼時。還有不具眼者麼。師曰。講座案前圍
裙。盲者亦不能見。曰。如何能同一佛眼。師曰。萬緣
都放下。四相頓空來。】

「諸餘眾生類(至)一心共思求亦復不能知。」

【此一段經。頌實相玅法如眾生羅漢菩薩所不能
知。葢實相玅法。在山同山。而不與山同起滅。在水
同水。而不與水同有無。如是乃至在萬物同萬物
而不與萬物同生死。故曰。是法不可示。言辭相寂
滅。舉如意云。會麼。若於此會得。便見得心同虗空
界。示等虗空法。證得虗空時。無是無非法。不是鑿
空說出。鳶飛戾天。魚躍於淵。上下昭著。不是無本
之語。其或不然。須是向二六時中靜靜看個萬法
歸一一歸何處。工夫打成一片。當自覺知一月普
現一切水。一切水月一月攝也。猶是指東畵西。何
故實相玅法觸事而真。擬之即差。言之即乖也。如
更胸中窒礙未消。請聽山野說偈。法法本來無欠
餘。不消於法強親疎。肯能直下空思慮。生佛何曾
別兩途。問曰。猶是學人疑處。請向切要處併却咽
喉唇吻頌四句。顯示實相妙法。師曰。併却咽喉閉
却唇。十方諸淪許渾佛。當人切記渾淪裏。分二分
三自失真。曰。恁麼則開口成雙橛。揚眉落二三。師
曰。開口也是。揚眉也是。曰。如是。則但莫憎愛洞然
明白兩句。便是祖師西來意。師曰。更聽說偈。佛祖
相傳此個心。人人本具莫追尋。愚癡更問西來意。
如挹黃金去換金。】

「又告舍利弗(至)世尊法久後要當說真實。」

【此十二句頌。大略只是言此實相玅法。唯佛能知。
餘不能了。當生大信。佛語真實。且道大信信個什
麼。良久。僧問洞山如何是佛。山云麻三觔。諸人還
信麼。又僧問趙州如何是祖師西來意。州云庭前
栢樹子。諸人還不疑麼。於此二事若是通不疑而
生大信。則可謂截瓊枝。寸寸是玉。析栴檀。片片皆
香。如或不然。疑心更起。縱有多智。如河沙數。一心
思求。亦不能知。舉如意云。會麼。若於此會得。可謂
道水不洗水。金不博金。又可謂人人頭上青天。元
是一樣。個個脚下黃壤。豈別兩般。又可謂千紅萬
紫雖然別。信道春風沒兩般。如更躊蹰。聽說山偈。
一覩明星悟徹來。十方諸佛眼同開。當人於此更
分別。萬劫千生未可猜。問曰。經云當生大信。畢竟
信個什麼。師曰。要信自巳與佛無二。曰。學人亦信。
為甚麼不與佛一般。師曰。因你信不實。所以不與
佛一般。曰。與佛一般時如何。師曰。唯佛知是相。十
方佛亦然。曰。恁麼則迷則眾生悟則佛。不消更疑。
師曰。更聽說偈。迷時悟後主人翁。諸佛眾生本一
同。普勸諸人齊徹悟。千差萬別自然空。也不脫灑
更聽說偈。迷時悟亦是真常。悟也元無第二光。徹
底掀翻華藏海。十方諸佛共思量。】

「告諸聲聞眾(至)引之令得出。」

【此八句偈。頌佛佛初說種種法門。教人修行。有證
聲聞者。有證辟支者。有證菩薩者。皆方便誘引。令
脫苦離著也。葢苦有多種。總之只三。著有多種。總
之亦三。三著者。一我著。二境著。三情著。情著者。以
被色聲香味等迷。留情不舍。故名為著。著即生苦。
境著者。以不悟色聲香味等。當體即真。於此境上
種種分別。取舍愛憎。故名為著。著即生苦。我著者。
以不悟本具法身。大而無外。細而無內。前而無始。
後而無終。認此父母所生形體為自巳。以認此身
為自故。則有生生死死之貪惡。上上下下之欣厭。
以有貪惡欣厭故。則有無量之苦隨之矣。三苦者。
一死苦。二刀杖苦。三不如意苦。不如意苦者。以不
悟色聲香味等。具為夢幻。種種取著。取之不得。故
名為苦。刀杖苦者。以貪色聲香味等。貪之不遂。遂
生嗔怒。加以刀杖。作既有自。報亦必然。受他刀杖
凌逼百種。故名為苦。死苦者。以有父母所生之形。
必然有死。死則與世永別。不能後活此身。故名為
苦。如是三苦三著。俱是不悟本具清淨法身。著於
諸境。苦受百端。故諸佛大聖人種種方便。教化令
離著脫苦也。舉如意云。會麼。若於此會得。十方坐
斷。三際融通。諸佛不曾出世。眾生本不沉淪。其或
不然。聽說山偈。人人本具圓明體。諸佛眾生總一
般。自是不能離執著。難逃苦楚萬千端。問曰。如何
是具足圓明體。師曰。能問者是誰。曰。恁麼則六根
門首無人會。惹得胡僧特地來。師曰。錯認定盤星。
曰。不錯認時如何。師曰。能問者便是。曰。古人謂之
認識神。意旨如何。師曰。你有幾個識神。曰。恁麼則
百年三萬六千日。返覆元來是這漢。師曰。放你三
十柱杖。】

「爾時大眾(至)則生大歡喜。」

【舉爾時大眾至而今不知是義所趣。此一段經。科
家謂之眾疑請問。眾疑則疑佛平日不自誇道德。
今佛自誇道德智慧。非。三乘人所知。請問則問佛
所得深智。願佛宣揚。再舉爾時舍利弗至難解之
法。此一節經。科家謂之身子發問。再舉爾時舍利
弗至欲聞具足道。此一節經。科家謂之重頌疑問。
再舉爾時佛告舍利弗至則生大歡喜。此一段經。
敘眾欲聞大法。佛不肯說。身子三請。佛將為說。葢
此大乘玅法。即人人本具玅性。人人本具玅性。與
十方諸佛歷代祖師了無毫髮間隔者也。世人迷
此妙性。隨物變遷。所以有六道四生也。至人悟此
玅性。轉物為巳。所以有三身八解也。舉如意云。會
麼。若於此會得。毛吞巨海。芥納須彌。轉萬物即是
自巳。似水投水。化自巳即是萬物。如空合空。俱非
難事。如其纖塵未消。不免山是山。水是水。毫髮不
能相通。良久。還委悉麼。聽說山偈。眾生諸佛性無
差。生既迷來佛乃誇。肯向今朝齊領悟。大家同駕
白牛車。問曰。諸佛眾生不同。病在甚麼處。師曰。佛
能克巳。眾生不能克巳。曰。恁麼則克巳名為佛。師
曰。縱不成佛。也是善人君子。曰。不克巳旹如何。師
曰。三途苦百端。曰。克巳時如何。師曰。三身四智。八
解六通。曰。講師答語為什麼與禪不同。師曰。你喚
甚麼作禪作講。曰。講即高談闊論。禪即棒喝交馳。
師曰。正是辯空華之濃淡。較兔角之短長。曰。如何
是到家一句。師曰。聽說山偈。妙性人皆具一個。緣
何東問復西慕。佛雖三止不須言。也是人情不會
做。】

法華大意卷上

法華大意卷中
廣陵寶城寺沙門　無相　說
吳興天池沙門　法聚　較正
長水平林居士葉祺胤　重較

「爾時世尊告舍利弗(至)如是妙法。」

【此經向後科家謂之正說妙法。又有四科。初許說。
再舉說此語時至默然而不制止。此兩行經。科家
謂之上慢退席。再舉爾時佛告舍利弗我今此眾
至願樂欲聞。此兩行經科家謂之眾淨誡聽。再舉
佛告至如是妙法。此段經。向後方是正說。如是玅
法四字。直指妙法全體也。舉如意云。會麼。於此領
悟。會我相人相眾相壽相。如紅爐片雪。了無踪跡。
消卵生胎生濕生化生。若大夢暫思。那討根由。鑄
萬象總作一金。融萬古即是一念。到此田地。處處
彌陀佛。家家觀世音。其或不然。須向靜中回光自
照。此身乃父母之遺體也。那個是父母未生之自
體乎。此心乃根塵之發知。那個是根塵未有之本
心乎。如是參來參去。不計工夫。必有大悟時節。到
大悟時。必當自信眼見之形相。玅法之全體也。耳
聞之音聲。玅法之圓宣也。鼻嗅之香臭。妙法之至
信也。舌甞之滋味。妙法之醍醐也。如是乃至身觸
意緣。鳶飛魚躍。雲行雨施。無有不是妙法之全體
大用也。靈山一會。儼然不散。妙經宣揚。滿眼滿耳。
到這裡且道還容註解也無。若許註解。須彌為筆。
大海為墨。虗空作紙。經千萬億劫註亦不盡。若頓
領悟。道個一念不起。猶是須彌山。豈許心意卜度。
言語分疏者哉。問曰。妙法四字既是全體。且道離
此四字之外喚作什麼。師曰。不許安名。曰既不許
安名。諸佛全體為什麼云如是玅法。師曰。安名也
安名。只怕人錯認。曰錯認時如何。師曰。我相人相。
曰不錯認時如何。師曰。人空法空。曰恁麼則道馬
非為馬。言牛未是牛。兩頭俱坐斷。中道一齊休。師
曰。都講迴向。】

「諸佛如來時乃說之(至)欲令眾生入佛知見道故。」

【此段經。大略言此玅法不是尋常語言文字。雖有
語言文字。乃宣揚玅法之語言文字也。此語言文
字實非玅法。又再三誡之當信佛語。葢玅法即當
人玅心。若不信。是自棄耳。又曰。是法非思量分別
之所能解。葢思量便屬情解。自心之妙失矣。又曰。
為一大事出現於世。如是。則大事即本玅心體。強
名佛知見。既不許思量。從何領信。既信妙法。不許
思量。却是望空而信。既望空而信。信個什麼。葢此
實相妙法。雖語言道斷。心行處滅。亦不離語言文
字也。故曰。文字顯總持。總持無文字。舉如意云。會
麼。若於此會得。便信與三世諸佛共一心膽。便信
與歷代祖師共個肚腸。七軸玅經。仰觀也看着。俯
察也看着。三世諸佛。進前也相逢。退後也相逢。如
其不然。須向靜中放下千斤名利擔。收回一點是
非心。單單看個天地未曾判。父母未曾生。我今日
能知能覺能喜能怒者畢竟在什麼處安立。忽然
參透。當自大悟。無一物不是玅法全體。無一名不
是妙法全號。到此田地。生死乃我心之活相。聖凡
亦吾性之假名。苦樂逆順。水底月痕。動靜寒溫。天
邊鳥跡。更何疑哉。問曰。如何是一大事因緣。師曰。
諸佛為此出現。曰諸佛出現且止。如何是一大事
因緣。師曰。講一月巳來正為此事。曰講論巳承妙
語。且道如何是一大事因緣。師曰。老者安。少者懷。
朋友信。曰孔聖以此三事為本懷。莫便是一大事
因緣麼。師曰。且到此田地。再問一大事因緣。曰恁
麼則從淺至深。從近至遠去。師曰。本無深淺遠近。
曰如是則道曠無涯。師曰。也不是。曰如何即是。師
曰。且回向看。】

「諸佛世尊唯以一大事因緣故出現於世(復講)。」

【此一科經。台宗謂之標出本意。即是標出諸佛出
世一番的主意也。葢吾佛大聖人普觀盡虗空遍
法界。皆是一箇妙性。皆是一箇妙理。既是一箇妙
理。即是一個妙心。既是一個妙心。即是一個妙法
妙道也。以人人具足此性。既具足此性。即具足此
理。既具足此理。則此心此法此道無不具足圓滿
者也。但人不肯靜中自參究。自格窮耳。若肯靜中
自參自格。則此本具妙性。何有不明。何有不悟。以
人各各迷久。俱不自悟。吾佛大聖人乃出現於世。
欲人人皆悟本具玅性也。欲人皆悟此性。所謂一
大事因緣也。謂之一大事因緣。世間萬事萬物。大
而天地。細而微塵。既屬有形。終成敗壞。既有敗壞。
非吾妙性實相。既非妙性實相。乃是性中之妄念
也。既是性中之妄念。亦非玅理實體。既非玅理實
體豈是妙心玅道也。以此妙性。性一切而不異。玅
萬物而至神。能為萬象主。不逐四時凋之物也。以
此萬有。大而天地。細而微塵。起起滅滅。往往來來。
故所以謂之小事。以此玅性。大而無外。細而無內。
無起無滅。無往無來。故所以謂之大事。若知此為
大事。則若身。若眷屬。若功名。若產業。乃至事業有
天地之大。亦為小事。以世人不知此為大事。汩汩
為身。只家火眷屬所累。既被此累。則不知本具之
理。以竪窮三際橫遍十方也。舉如意云。會麼。更聽
說偈。本具妙心。即玅性。聖人號做大因緣。諸人直
下如明悟。不負西乾大覺僊。問曰。如何是直下明
悟。師曰。眼空四海。神洞十虗。曰如何是妙性。師曰。
非玅不能問。非性不能言。曰恁麼則喜怒哀樂的
主人翁便是玅性。師曰。認賊為子。曰中峰道即此
與佛祖無間又作麼生。師曰。中峰即是。是汝不是。
曰如何是玅性直捷一句。師曰。問處分明。答亦分
明。不須更疑。】

「佛知見(再拈)。」

【佛知見者。即本具性玅覺體也。此性妙覺體。雖人
人本具。迷背不知者極多。故十方諸佛出世開示。
開示此性玅覺體也。歷代祖師傳授。傳授此性玅
覺體也。葢此性妙覺體。陰陽不能變。造化不能遷。
虗空包不住。大地載不起。大地廣博為性覺中塵。
虗空冲漠為妙體中隙。萬物眾多為妙性中間錯。
古今遼遠為覺體中念慮。不可以相可以盡此妙
性之相。故曰不可思議。不可以名可以正其覺體
之名。故曰無有能得解。非思量分別之所解。非色
相大小可以指畫。故曰唯佛與佛乃能究盡。仰觀
俯察。遠取近求。無有不是其體。故曰體物而不可
遺。上而諸佛。下而眾生。中而覺知。外而器界。俱元
一體。故曰唯此一事實。餘二則非真。舉如意云。會
麼。若於此會得。十方不隔。三世不遷。頭頭總是。物
物全彰。無一名不是其名。無一物不是其物。說是
麻三觔也是。說是栢樹子也是。鳶飛魚躍。多寶佛
塔而見瑞騰祥。雨施雲行。玅莊王宮而放光散彩。
其或不然。佛知見再參三十年。更聽說偈。能知能
見處靈然。迷乃凡兮悟乃仙。我許當年圓悟老。一
聲雞唱證根源。問曰。如何是根源。師曰。本具如是
玅性。曰如何是玅性。師曰。舉似不得。曰既是本具
為什麼舉似不得。師曰。舉似成兩個。曰恁麼則通
不許開口。師曰。膠柱鼓瑟。釘樁搖櫓。曰如何是不
犯鋒芒一句。師曰。山僧早辰洗面。摸著底不是他
人鼻子。曰請聽學人說偈。自家靈妙古人心。多少
愚迷向外尋。今日蒙師親點破。大千剎海變黃金。
師曰。何不道剎海本黃金。】

「舍利弗是為諸佛(至)尚無二乘何況有三。」

【此一章經。大略只是言十方大聖人性道無有不
同。往古大聖人性道無有不同。後來有大聖人性
道無有不同。以無有不同故。當知人人本具之性
理亦無不同。以人人之性理同故。當知物物之性
理亦無不同。以物物之性理同故。仰觀俯察遠取
近求性理無有不同。以無不同故。當知知見亦無
不同者也。或有不同者。非中心不同。乃各各自私
自昧。自別自向。所以有萬不同也。苟能克去各各
自私之執著偏邪。自昧之無明煩惱。自別之憎愛
取舍。自向之苦樂逆順。則所謂一佛知見。一佛乘。
一大事因緣之性理。無有不同者也。夫所謂一佛
知見。一佛乘。一大事因緣。即人人本具之性理覺
體也。葢此覺體。論其大而更無有外。論其細而更
無有內。論其前而更無有始初。論其後而更無有
終窮。圓融廣大。冲虗玅粹。稱之不能盡其言。故曰
不可思議。窺之不能盡其際。故曰聲聞辟支佛所
不能知。以此佛知見之體人人本具而不自知。故
十方三世大聖人生大憐愍。出見於世。單單開示
此佛知見。令人悟入也。舉如意云。會麼。若於此會
得。便見十方不隔。三世道同。其或不然。則各各自
偏。各各自昧。萬別千差之條貫。橫羅竪數之遍該。
山僧不能把手與諸人拈出也。更聽說偈。頓空四
相自忘機。此是如來玅總持。不爾更他求玅道。我
知終與性非宜。問曰。如何自妙總持。師曰。當人妙
性。曰經云非思量分別之所能解。和尚為什麼却
道當人玅性。師曰。你道妙性是什麼物。曰出身猶
可易。脫體道應難。師曰。你也不能道。曰學人脫體
固不能道。請和尚道一句看。師曰。你起來。我回向。】

「舍利弗諸佛出於五濁惡世(至)於一佛乘分別說三。」

【此段經。大略只是言諸佛出世之由。葢至理本寂。
萬法本如。因眾生迷妄入心。不自覺知。如澄清水
攪動不息。不覺渾濁。所以時漸澆薄。惡事日多。煩
惱日增。差別之念日盛。紛紜之境日異。致感生死
壽命日短。名為五濁。故吾大覺慈尊愍一切眾生
流入苦海。展轉相因。無有出期。由是出見於世。以
大方便。於一佛性理之中分別三乘。雖說三乘。終
顯一佛乘性理也。舉如意云。會麼。若於此會得。便
得本具玅性。前而無始。後而無終。何有劫濁之時。
一即一切。一切即一。心境兩忘。何有煩惱濁之事
道個法身一體尚落分疏。何有眾生濁之類。青青
翠竹總是真如。鬱鬱黃花無非般若。何有見濁之
相。不見有我人眾生壽相之體。前後際斷。可有命
濁之生死。其或不然。更聽說偈。至體元無死與生。
死生生死妄流行。當人直下能知本。依舊靈源一
派清。問曰。如何是生死妄流行。師曰。不悟至理本
寂。曰悟得至理本寂時如何。師曰。半夜松稍月。寒
潭是對談。曰此莫便是學人棲心處也無。師曰。蝸
篆求文義。時人何太愚。曰如何是超出言象一句。
師曰。更聽說偈。壁上兩三行蝸篆。何人見處不分
明。於中但問是何義。打失禪家正眼睛。】

「舍利弗若我弟子(至)非辟支佛。」

【此兩行經。諸佛大聖人出見於世的的本懷。只是
欲要顯示人人本具圓滿覺性。如何謂之圓滿覺
性。諸佛悟之謂之聖人。眾生迷之謂之凡夫。凡夫
與聖人同一覺性。諸佛大聖人觀一切眾生皆此
覺性而不自知。故生大憐愍。演此法華妙經。意欲
人人皆悟此圓滿覺性。能悟此圓滿覺性。方名佛
弟子。以名弟子。所得之道乃傳佛之道也。既稱佛
之弟子。曰聲聞辟支而不明本具圓滿覺性。是虗
名弟子也。菩薩。乃道學人也。諸佛出世。但教化道
學之人。既為羅漢辟支證果之人。當進學大學。方
是學道人。而更不識菩薩所修行業。是為大謬。夫
菩薩所修行業。不著一切相。不離一切相。念念純
真。行行正等者也。行行正等。必至佛之無上正等。
念念純真。必至佛之圓滿純真。既到圓滿純真無
上正等田地。則當自信真如界內。絕生佛之假名。
平等性中。無自他之影相。舉如意云。會麼。若於此
會得。自覺無一法不是佛法。九流百氏。徒立名模。
無一事不是佛事。三界六道。空生欣厭。綿州附子
漢州薑。三周妙法。南山起雲北山雨。七卷玄談。其
或不然。更聽說偈。宇宙中間理本同。不須同處別
渠儂。青山幾片白雲繞。巳為諸人論色空。問曰。如
何理本同處。師曰。著衣喫飯。曰恁麼則人人是佛
不須疑。師曰。只怕生疑。曰生疑時如何。師曰。你衣
我飯分千種。論是論非有萬端。曰不生疑時如何。
師曰。截瓊枝寸寸是玉。折栴檀片片皆香。曰直捷
一句作麼生道。師曰。若要直捷。請各無事。】

「又舍利弗(至)若不信此法無有是處。」

【此一段經。溫陵環師科為揀邪勸信。謂揀去邪妄
狹小之心。勸信大乘。成一佛知見也。講論大略如
此。山埜不敏。試再以佛知見三字拈一遍看。經云
若不信此法無有是處。此法即佛知見也。夫佛知
見者。即十方三世一切諸佛大聖人之知。大聖人
之見也。葢世人之知見有我人眾生壽者之差。有
上下四圍之別。以有此差別故。順我者則喜。逆我
者則怒。人不如我則生哀。我勝於人則生樂。以有
如此百千萬億惡知惡見。故名下愚。或名不超脫。
或名苦眾生。或名不如意。大聖人之知。知一切萬
法皆一皆真。無始終。無向背之圓覺也。大聖人之
見。見一切種種諸物即一心。即一性。無彼此。無分
別之純真也。以有此百千萬億純善之知見。故名
上智。名正等覺。或名世尊。或名大解脫。舉如意云。
會麼。若於此會得。天地同根。萬物一體。諸佛眾生
如水底月痕。地獄天堂似空中鳥跡。其或不然。更
須向靜室中自看我此六尺之身。乃父母所生之
身。長者不過百年而巳。過此百年後。此身必同泥
土草木。既同草木泥土。當知今日之能知覺者。今
日之能談論者。畢竟在甚麼處安立。或再不悟。再
看此身未生巳前。元宋唐漢之際。乃至五帝三皇
之上。今日之知覺。畢竟從甚麼處得來。於此看處
忽爾頓悟。當自覺知太極我也。我太極也。前後際
斷。上下界空。說個法身打成兩橛。道個一體巳入
分疏。咦。更聽說偈。知饑知飽真如性。不屬六根并
六塵。直下頓能參得透。從茲生死不相因。問曰。如
何是知饑知飽真如性。師曰。你問者便是。曰既是
人人具足。物物全真。眾生諸佛為什麼聖凡不等。
師曰。因他不見性。曰見性時如何。師曰。你也無問。
我也無說。】

「除佛滅後(至)便得決了。」

【佛未出世。此法華經隱於天地萬物。佛既出世。此
法華經顯於佛口。佛既去世久矣。此法華經便是
佛口親傳。若不見此法華經。即是不聞佛語者也。
若不見此法華經。即是不見佛相好者也。故曰除
佛滅度。見前無佛。此經乃佛也。能持此經解此經。
即是見佛聞法。以此經即如來前身。即諸佛慧命
也。舉如意云。會麼。若於此會得。靈山一會。儼然未
散。釋迦世尊共多寶佛在寶塔中正談妙經。天雨
四花。馥郁柔軟。地搖六震。畏愛敬仰。我等親受記
莂。不待當來。法界同成正覺。豈容他日。其或不然。
須向靜室中焚香獨坐。看個不思善不思惡正恁
麼時那個是自巳本來面目。如是久久工夫打成
一片。必當自悟我心之念。念因境生。諸境紛紜。還
因心覺。心境之外。靈心本正。心寂念滅之時。是名
寂滅。此寂滅體。即諸佛之心宗。諸祖之法要。更何
疑哉。或更躊蹰。聽說山偈。靈山一會儼然時。妙法
何人是受持。我許趙州云栢子。清光千古照離微。
問曰。學人不會。再請說偈。此經即是此心玅。心玅
蓮經遍十方。普請諸公俱著眼。塵塵諸佛放毫光。
曰既是塵塵有佛放光。為什麼人不能見。師曰。不
是不見。人不願見。曰願見時如何。師曰。再聽說偈。
肯思見佛修諸善。思見三途惡百端。有個道人俱
不見。蓮華遍界不相瞞。曰學人愚拙。望師直指。師
曰。若要直指。守戒念佛。曰和尚幸是禪宗。為什麼
枷鎻自累。師曰。你不怕枷鎻。破戒妄想。曰中道一
句乞師指示。師曰。且守念佛看。】

「舍利弗汝等當一心(至)唯一佛乘。」

【四維上下曰宇。古往今來曰宙。宇宙中間一理而
巳。理一則性一。性一。則所謂一佛乘。一佛知見。一
覺體。無有不一者也。今吾佛大聖人宣示此一佛
乘。一佛知見。一覺體。要當信受。若不信受。是自昧
巳靈者也。又吾佛大聖人於一切法上。無不知其
根蒂。無有不知其最初。無有不知其終窮。如是乃
至死此生彼。前因今果。名字相狀。國土鄉井。變化
情思。無有不窮其諦實也。故其語無虗妄。我等當
諦信受持。若不諦信受持。是自欺其心。自失其大
利也。舉如意云。會麼。若於此會得。如目視杲日。似
耳聽轟雷。其或不然。須向六和堂內。一念萬年。萬
年一念。工夫純熟。打成一片。則當自知如饑欲食。
不必更問他人饑與不饑。可食不可食者也。故諸
佛出世。諸祖闡揚。無不為此一法。更無他法。諸三
乘人不知此一乘道者過在於何。在於不知一也。
以不知一。故雖不造惡業。終是我相未忘。分別之
念不息。以不能忘我并分別念。故憎愛取舍之根
不能淨盡無餘也。咦。聽說山偈。萬象紛紛本有根。
如來指出感深恩。眾人不信是自昧。劫石難消苦
未伸。更聽一偈。吾師示我我之心。諦信從茲不外
尋。既不外尋歸自巳。純然觸目是黃金。問曰。經云
受持佛語。如何是佛語。師曰。今日講的是法華經。
曰恁麼則人人皆聽受。個個莫生疑。師曰。一道孤
光。寒潭萬丈。曰學人不會。再聽直示一句。師曰。若
要山埜直示。今日講的是法華。】

「爾時世尊欲重宣此義而說偈言(至)故為說大乘。」

【此十四句偈。重頌法華會上退席之眾。言其俱是
糟糠不實。無福之人。再舉此眾無枝葉至舍利弗
善聽。此三句頌。世尊自喜五千退席。無有枝葉。唯
是真實。可當善聽。再舉諸佛所得法此一句。直指
玅法全體也。再舉無量方便力至優婆提舍經。此
十六句。頌諸佛出世。皆權設方便。三乘種種法門。
隨眾生情。非實法也。再舉鈍根樂小法至以故說
是經。此十八句偈。頌一佛乘。一佛知見為本。其餘
九部皆方便權設也。再舉有佛子心至故為說大
乘。此十四句頌。說法華玅經之由。葢法華玅經即
人人本具妙性。以此玅性不明。被種種情欲所累。
情欲既累。玅性愈隱。故吾佛大聖人出見於世。雖
種種方便開示。主意為顯此人人本具之妙性也。
如何謂之玅性。妙性即人人本心之理。以此人人
本心之理。大而無外。細而無內。前而無始。後而無
終竪窮三際。橫遍十方者也。舉如意云。會麼。若於
此會得。大乘小乘。空中鳥跡。佛法世法。水底月痕。
盡虗空界是箇自巳。即自巳性是個法界。水投水
而無異。空合空乃一般。到此田地。且道還有佛可
說法麼。咦。聽說山偈。打破虗空即本真。頭頭物物
是全身。當人更欲求方便。依舊蓮華紙上塵。問曰。
如何是非紙上的蓮經。師曰。有耳不能聽。有口不
能談。曰恁麼則今日講演俱是妄語。師曰。也妄也
不妄。曰妄即如何。師曰。一切有為俱屬生滅。曰不
妄時如何。師曰。一切有為俱是實相。】

「聲聞若菩薩(至)皆成佛無疑。」

【此四句偈。頌大道之相。無相可相。大道之名。無名
可名。以無名可名故。雖曰圓覺曰法身曰太極曰
佛性曰上天。皆紙上之畫。口中之言。大道至理終
不能彷彿於萬一也。以無相可相故。雖三十二大
人相。八十種隨形好。乃至三千威儀之進退。八萬
細行之出處。皆有生滅。有去來。有成壞。有取舍之
迹。大道全體。亦終不能形狀於萬一也。大哉大道。
豈容易領悟乎。由是吾佛大聖人生大憐愍。直指
大道全體即人人本具妙性。演此妙性之理曰妙
法。喻此妙法曰蓮華。以本具玅性。大而無外。細而
無內。色空無間隔也。前而無始。後而無終。古今無
間隔也。以空色無間隔。故仰觀俯察。遠視近思。無
有不是自巳妙性至體也。以古今無間隔。故威音
那畔更那畔。彌勒後來更後來。無不是自巳剎那
真際也。三乘向外馳求。故轉求轉遠。一乘直指自
性。故成佛無疑。舉如意云。會麼。若於此會得。皆成
佛無疑。其或不然。更聽說偈。自家一個古毗盧。不
悟還應是自疎。直下頓能親會得。此經闡演亦成
迂。問曰。如何是古毗慮。師曰。描不成。畵不就。曰描
不成畵不就畢竟是什麼物。師曰。我欲安名。恐人
錯認。曰恁麼則無名無相真如性。有說有思大道
塵。師曰。更聽說偈。無名無相真如性。有說有思大
道塵。個裏不須分黑白。曾來大道絕親疎。問曰。恁
麼則大道全體。鶻突一片。師曰。只怕不肯鶻突。肯
鶻突。道理自明。曰如是則識得一。萬事畢去。師曰。
善哉丈夫。】

「十方佛土中(至)來世得作佛。」

【此七句偈。頌諸佛出世唯說一乘。再舉諸佛出於
世至濟度於眾生。此五句頌。言諸佛出世本懷。再
舉佛自住大乘至皆令入佛道。此二十八句。頌大
聖人之心平等至仁。普欲人人同悟。無揀擇也。再
舉若我遇眾生至迷惑不受教。此四句。頌眾人見
小。佛不便說大乘也。再舉我知此眾生至是亦非
真滅。此三十句。頌眾人見小不堪受教。佛乃方便。
說變粗形為細質。易短壽作長年之涅槃小果也。
再舉諸法從本來至來世得作佛。此四句。頌萬法
本寂。但人自閙耳。葢人人本具實相玅體。即易所
謂太極。本教所謂圓覺也。知此則名為知道。行此
則名為行道。證此則名為證道。不知此則不足謂
之知道。不行此。不證此。俱不名為行道證道者也。
何以如此。葢此實相玅道。著實而無虗妄之神妙
道理也。此理即人人本具之天理也。既知此道。成
佛無疑。故行此道。來世作佛也。舉如意云。會麼。若
於此會得。十方不隔。三世融通。無一名不是此道
之名。無一物不是此道之物。其或不然。須向蒲團
上默坐自看。看箇萬法歸一。一歸何處公案。久久
工夫純熟。打成一片。方自信道真如界內。絕生佛
之假名。平等性中。無自他之形象。如更躊蹰。聽說
山偈。自家一個古彌陀。聲色頭邊蹉過多。我佛與
人親指出。光明從此照娑婆。問曰。如何是古彌陀。
師曰。能問者便是。曰古人謂道語忌十成意旨如
何。師曰。大道本無忌。曰恁麼則今日知覺即是古
佛全體。師曰。更消細問。曰學人便如是承當。只恐
認賊為子。師曰。你有幾個能問底心。曰只一個。師
曰。你又道認賊為子。曰如是則木人半夜穿􂔮。石
女天明戴帽。師曰。唵嘛呢叭彌吽。】

「我有方便力(至)皆巳成佛道。」

【此八句。頌諸佛出世雖有多種教誨。主意為一佛
乘而設也。再舉過去無數劫至令入於佛道。此十
二句。頌過去大聖人之道無有不同證同知。人人
本具之理性亦無不同證同知者也。再舉又諸大
聖主至助顯第一義。此六句。頌諸佛知眾生有種
種好樂。故設種種教法。實則一佛乘也。再舉若有
眾生類至皆巳成佛道。此八句。頌往古聽法華之
人。以聽法華經故。悟得本具玅性。豎窮三際。橫遍
十方。以悟自性廣大圓滿故。即知自巳與十方諸
佛同一玅心也。以同一玅心。故凡修布施持戒等
行皆妙行也。以修如是妙行為因。今皆成佛。乃必
然之理也。葢因該果海。果徹因源。因果雖遼。性體
則一。(相)才雖不敏。悟亦有宗。試再以性之一字拈
一遍看。葢性之一言。在諸佛大聖人闡教度人之
地謂之道。在天地萬物紛紜變化各有一定之理
謂之理。在各人自認為我之心謂之情。在各人克
我以順眾人之性謂之善。在各人為巳以作害人
害物之業謂之惡。大聖人於此善惡兩途。方便勸
化。譬喻曲引。令其從善。謂之經典。一切人不信。念
念造惡。失自本性。謂之闡提。闡提即無信人也。如
是種種。千門萬戶。教化名字。皆為一個性字不明。
有如是說也。性若明。佛也不須出世。祖也不必西
來。舉如意云。會麼。若於此會得。便見十方不隔。三
世道同。揚眉掉臂。玅蓮經聲若轟雷。咳嗽擡頭。無
上道相如杲日。其或不然。更聽說偈。著衣喫飯人
人會。何故自家性不明。自性但明皆是佛。明心不
必聽蓮經。問曰。如何是性明一句。師曰。諸惡莫作。
眾善奉行。曰如是則作善名為見性。作惡名為不
見性。師曰。靜中自思自性是欲樂邪欲苦邪。曰自
性欲樂。師曰。既自性欲樂。不得教他受苦。曰恁麼
則率性是道。師曰。車不橫推。理不曲斷。】

「諸佛滅度巳(至)皆巳成佛道。」

【此十八句。頌諸佛闡教莫不明此玅性心。既明此
玅性心。則所行之行皆玅行也。所行皆玅行故。大
而六度四諦萬善。微而戲笑合掌。一皆成佛妙行
也。何以如此。葢人人本具妙心。圓褁三世。融徹十
方。一即一切。一切即一者也。以不悟此妙心。故流
轉六道。往返無窮。從迷至迷。古今不巳。今法華妙
經。諸佛之心宗。千經之管轄。一心之元鑑。實相之
妙門。既而得聞。心乃妙心。性乃妙性。行乃妙行也。
以行皆妙行故。行即真如。性乃妙性故。當體是佛。
心即妙心故。計較思量卜度。皆般若玅經。到此田
地。鳶飛魚躍。與四十九年演教無殊。舉手低頭。共
三百餘會談經不異。更何佛道而不成。更何眾生
而不度。其或不然。須向靜中看個父母未生以前
畢竟是何面目。忽然頓悟。方知得山河及大地。全
露法王身。其或更有思量。可聽山僧說偈。頓悟妙
心心即佛。不須修習不須成。低頭合掌巳成佛。也
是隨他換眼睛。問曰。如何是即心是佛之玅。師曰。
闍黎是佛。不可生疑。曰學人不疑。為什麼不得成
佛。師曰。為闍黎不成佛。正是疑處。曰恁麼則萬緣
消盡。一性圓明。師曰。更聽說偈。本來成佛不須疑。
不信分明是自欺。只若不疑并篤信。白毫光照五
須彌。曰本來成佛還假莊嚴也無。師曰。更聽山偈。
一道寒光照碧空。非莊嚴處玅嚴重。此時更問莊
嚴事。眼不盲兮耳不聾。】

「未來諸世尊(至)亦同得此道。」

【此十四句偈。頌未來無量大聖人道同。以道同故。
設法教化度人。無有不同者也。所以同者何。葢此
道在天地萬物均謂之理。以均得此理故。經萬萬
世無窮。天地萬物還是今日一般。無少易也。此道
在人均謂之性。以均得是性故。雖死此生彼。生此
死彼。經萬萬世無窮。亦還是今日一般。無少謬也。
此道在於本土堯舜周孔謂之中和明德。人人能
致中和。圓明德。則無有不是堯舜周孔也。此道在
於吾佛大聖人。謂之玅法。故若有聞法者。無一不
成佛。其或不然。請聽山偈。人人本具真如性。千聖
曾來只一般。於此一般真領悟。千差萬別不能瞞。
問曰。如何是無漏智。師曰。你即今漏在那邊。曰中
道亦不住。師曰。中道既不住。你漏我不知。曰頓悟
玅法則無所不知。為什麼學人漏處不知。師曰。更
聽說偈。無漏難思智甚深。宜於靜處自追尋。忽然
追到無追處。萬古元來只個心。】

「未來世諸佛(至)其實為一乘。」

【此四句偈。頌往古諸佛如此。現在諸佛如此。未來
諸佛亦如此。皆如此者何。以人人均具此性。既均
具此性。則均具此心。此性此心既同。則諸大聖人
出世闡化。亦無有不同者也。諸大聖人闡化事迹
既同。則大聖人主意為一大事亦無不同。(相)才疎
學淺。悟亦有宗。不避煩引之譏。試再以一大事拈
一遍看。夫一大事只是個性字。葢性之一體。無有
形相。難以言說。在知覺處喚作心念。在塵境處喚
作事務。在開示處喚作教典。在逆人之性處喚作
惡業。在順人之性處喚作善行。在死生交接之際。
不悟喚作憂苦。悟徹喚作自在。在憎愛取舍之時。
不悟喚作牽纏。悟徹喚作解脫。在萬有紛紜境上。
悟徹喚作一法身。一佛知見。一佛乘。不悟則喚作
四生業網。三界火宅。六道塵勞門。如是乃至千差
萬別。苦樂升沉。無不在此性之所而易其名也。諸
佛大聖人獨先自知此性之全體。故謂之一大事。
愍人之不悟。故開示令人悟入。謂之佛知見。大學
格物格此也。中庸率性率此也。諸佛圓證證此也。
眾人自迷迷此也。以迷此故。六道往返。自苦自樂。
無有了期。以證此故。三界自在。無是無非。有何窮
極。舉如意云。會麼。若於此會得。萬物一馬也。何真
何假。天地一指也。孰是孰非。其或不然。聽說山偈。
樂哀逆順中於覺。逈脫根塵曰玅心。會得了然為
大事。圓通自在號觀音。問曰。如何是一乘。師曰。你
即今有幾個乘。曰覔個一亦不可得。師曰。你適來
又問如何是一乘。曰恁麼則十方薄伽梵。一路涅
槃門。師曰。見性之人無此情解。曰如是則但離妄
緣。即如如佛。師曰。離妄二字。費力不少。曰如何是
省力一句。速道。師曰。山僧今日講似勞碌。】

「諸佛兩足尊(至)導師方便說。」

【此八句。重頌佛說一乘之本意也。葢諸法無自性。
自性離生滅。言語道斷。心行處滅。不容有所言。而
能顯示全體全用之妙也。以諸佛大聖人不欲斷
此佛種。宣示一乘。雖欲說一乘。不能直道。故以種
種方便而宣示之。夫一乘者。即人人自性之全體
全用。無二法也。舉如意云。會麼。若於此會得。森羅
萬象。自性堂堂。大地山河。真常密密。觸事而真。擬
心皆佛。更何疑哉。其或不然。須向靜中回光返照。
與蒲團打合。看個一歸何處話頭。看來看去。若道
一有所歸。即成二法。若道一無所歸。一從何起。如
是工夫。久久忽然頓悟。方信道我之玅性。本與十
方諸佛歷代祖師。無少間隔也。但以自昧。以自昧
故。於此本同體上起人我見。生順逆心。以有人我
見故。逆順之心不可窮極。以有逆順心故。人我之
相不可窮極。嗚呼。欲還一佛乘。何可得也。故佛於
眾人中獨先覺此妙性大而無外。細而無內。前而
無始。後而無終。竪窮三際。橫遍十方者也。舉如意
云。會麼。若更疑擬。聽說山偈。自家性必自家知。何
事求之曰未歸。既曰聰明英俊士。當於此處莫遲
疑。問曰。既是自家性必自家知。何以古人三登投
子。九上洞山。方明此事。師曰。三登投子。九上洞山。
正是騎牛覔牛。曰恁麼則咳嗽掉臂。無不是西來
的意也。師曰。古人道無量劫來生死本。痴人喚作
本來人。正是你等。曰逈脫根塵不拘文字。請師道
一句。師曰。道即道一句。只恐你落在根塵文字。曰
落在根塵時如何。曰道馬是馬。言牛是牛。曰不落
根塵如何。師曰。道馬元非馬。言牛未是牛。曰學人
轉問轉生疑。請師直捷道一句。師曰。洞山麻三斤。
趙州栢樹子。再莫生疑。】

「天人所供養(至)皆令得歡喜。」

【此二十六句。重頌現在十方佛與釋迦佛說法。皆
以方便發明個性字。性即佛乘。(相)才荒學淺。悟亦
有宗。試再以佛性拈一遍看。夫性者。即各各自心
之理。此理至公至平至明至大至一至圓。所以有
不公不平不明不大不一不圓者。非性不圓不一
不大不明不公不平。乃各各自私自偏。因於六根。
縛於六塵。拘於六識。所以不能至公而無偏私。至
平而無高下。至明而無蒙昧。至大而無狹小。至一
而無雜亂。至圓而無欠缺者也。吾佛大聖人出現。
與十方殊國大聖人出現。俱最先覺悟。闡揚教法。
雖教法有種種不同。所以顯示此性之全體妙用
則無不同也。舉如意云。會麼。若於此會得。即自巳
性與十方大聖人性。似水投水。即十方大聖人性
與自巳性。如空合空。大千界總是黃金。微塵國通
為白玉。徹上徹下光明烱烱。即理即事正等圓圓。
到此田地。說甚麼了與不了。悟與不悟。其或不然。
聽說山偈。乾坤萬物性通該。性一休癡向外猜。我
許一歸何處答。青州衫子價高擡。問曰。青州衫子
價高擡。學人通不會。師曰。難得個不會。價值千金。
曰價值千金是甚麼物。師曰。不是頭上帽。亦非脚
下鞋。曰畢竟是什麼物。師曰。我怕你不信。不敢說。
曰。和尚誠言。焉敢不信。師曰。既能諦信。決定是你。
曰甚麼則人人有一面古鏡。照天照地。師曰。切忌
安名。曰安名時如何。師曰。四聖六凡空裡華。終是
不實。曰不安名時如何。師曰。三身四智性中體。萬
古圓融。】

「舍利弗當知(至)而起大悲心。」

【此十六句頌。科家謂之原始開權。謂佛始初成道。
觀眾人機見狹小。無有福慧。乃漸漸引誘。至於一
乘之意。葢六道眾生雖若升沉不同。入生死險道
則同也。何以謂之險道。以人人本具妙性。圓褁十
方。融貫三際。無死此生彼之殊。無苦我樂他之別。
以不悟此性故。妄執我見。固守夢形。從苦入苦。從
冥入冥。卒無自了之期。故謂之險道。吾佛大聖人
乃起大慈悲心。以種種因。種種緣。開其正眼。曰莫
認此身。此身不久。莫貪此樂。此樂苦因。百年如水
上浮漚。六境若雲中掣電。當認法身。法身乃自性
之本身也。無死生之變。無苦樂之更。圓常湛寂。明
玅冲虗者也。舉如意云。會麼。若於此會得。十方不
隔。三際融通。自絕𤛆牛愛尾之弊。自空子蛾投火
之愚。大而無外。共十方諸佛一口宣揚。細而無內。
同歷代祖師一心湛寂。其或不然。須向靜中自看。
此身四緣假合。散開則元無自性。此心六塵假靈。
消滅則元無自體。如是返復籌度。畢竟那個是我
不生不滅常住本來面目。如是久久工夫做到。自
有到家時節。咦。更聽說偈。萬有紛紜各自身。為無
佛眼各分神。肯能直下知根蒂。生死何常見屈伸。
問曰。如何是無佛眼。師曰。見有千差萬別。曰有佛
眼時如何。師曰。等閑識得東風面。萬紫千紅總是
春。曰恁麼則諸佛見一種。眾生見兩般。師曰。真具
佛眼。一種也是。兩般也是。曰如何是了了不疑一
句。師舉如意云見麼。】

「我始坐道場(至)法僧差別名。」

【此十句。頌佛既得道巳。思眾人愚迷。如何可度之
意。再舉爾時諸梵王至請我轉法輪。此八句。頌諸
天仙眾請佛轉法輪之意。再舉我即自思惟至疾
入於涅槃。此八句。頌若說玅法。人必不信。不如不
說之意。再舉尋念過去佛至但為教菩薩。此二十
二句。頌十方佛勸佛欲化眾生。當方便演說三乘
之意。再舉舍利弗當知至法僧差別名。此十八句。
頌吾佛大聖人開權顯實之意。試再以權實二法
細拈一遍看。夫權者權變。以能反常合道。故名權
變。如至體無生死。而身自生死。乃權教之曰。此身
不久。命光遷謝。當究不生不死圓常之體。如至理
湛寂。本無是非。而世事紛紜。却有是非。乃權教之
曰。一切有為之事。終歸空寂。當究無是無非廣大
之玅。如是乃至其小者教其令大。至鄙者教其令
高。其狹者教其令廣。其苦者教其令樂。皆名權也。
實者實乘。以能真如無妄故名實乘。如人人本具
妙性。歷萬世而不遷。主萬象而不別。冲虗玅粹。炳
煥靈明。無去無來。不生不滅。非大非小。乃一乃萬。
不可以智知。不可以識識。諸佛大聖人證此謂之
正等。萬古大聖人持此謂之中庸。眾人迷此謂之
生死海。知明識此謂之淨法身。舉如意云。山僧也
不知此。也不識此。也不迷此。也不證此。且道喚作
什麼。咦。聽說山偈。自家心性自家知。何必如來著
力提。著力既提提醒後。大千無處不光輝。問曰。如
何是自家心性。師竪拂子云。會麼。曰恁麼則觸事
而真。不須擬議。師曰。天際日上月下。檻前山深水
寒。曰學人不會。師曰。用會作麼。曰如是則拈來無
不是。用處不生疑。師曰。你還記得話頭麼。僧禮拜
云。蒙受記。】

「從久遠劫來(至)悉亦當作佛。」

【此四句頌。總結方便開權之意。再舉舍利弗當知
至今正是其時。此十二句。頌說法日久。眾人心純。
將說妙法。顯此妙性之意。再舉舍利弗當知至但
說無上道。此八句。頌福薄智小者不信此經。此人
既退。當正直說之意。菩薩聞是法至悉亦當作佛。
此四句。頌既遇如來正修行路。根無大小。皆成佛
果之意。(相)才雖不敏。悟亦有宗。試再以悉亦當作
佛一句重拈一遍看。夫玅道大體。即人人本具玅
心。此心不屬有知。不屬無知。不屬有相。不屬無相。
五蘊四大。假立空華。三身十力。妄號十體。到此田
地。求個生死。大似水底月痕。問云。人我還如空中
鳥跡。舉如意云。會麼。若於此會得。日月燈明佛。是
自巳圓成。玅法蓮華經。元非聽聞他語。其或不然。
須是向蒲團上屏息諸緣。單單提個那個是父母
未生以前本來面目。參來參去。自有大悟。到大悟
時。鳥啼華笑也是本來面目。山青水綠也是玅法
蓮華經。還知此意麼。咦。太湖三萬六千頃。月在波
心說向誰。問曰。經云悉亦當作佛。且道今日聽法
有幾人成佛。師曰。不聽者不成。曰學人亦聽。為什
麼不成佛。師曰。為你信不及。曰信得及時如何。師
曰。無明實性即佛性。幻化空身即法身。曰恁麼則
本自圓成。自生疑惑也。師曰。如是則我不敢輕於
汝等。汝等皆當作佛。】

「如三世諸佛(至)說無分別法。」

【此四句。頌佛佛道同也。葢凡聖雖殊。性理則一。以
性理一故道理亦一。以道理一故。東方聖人。南方
聖人。西方聖人。北方聖人。所談之道。則無不一也。
以四方道同故。乃至過去萬萬古之前。道亦是一。
以過去道同故。乃至現在至未來萬萬世之後。道
亦是一。以三世道同故。吾佛大聖人所談之道亦
無不同。故云說無分別法。舉如意云。會麼。若於此
會得。圓陀陀地。自不分兔角之短長。平坦坦中。自
息辨空華之濃淡。鳶飛魚躍。全影色身而法身。竹
翠華黃。全露無極而太極。其或未委。須把世緣妄
緣。拋向那邊更那邊。再以聖念凡念。頓息令絕更
令絕。直得心如墻壁。身若虗空。到恁麼田地。單單
念句阿彌陀佛。此念佛之外更無別念。除此念佛
之心更無別心。如是久久。工夫成片。道自無間。理
亦自一。理既一故。則當自悟真如界內。絕生佛之
假名。不是虗語。平等性中。無自他之影相。不是空
談。從此向去麻三斤栢樹子廬陵米趙州茶。信手
拈來。信口道出。一一耀天鑑地。一一耀古騰今。咦。
更聽山偈。人人具足真如性。法界何甞間自他。自
是當人私執著。累吾黃面老爺爺。累吾黃面老爺
爺。方便門前說有車。普請今朝同著脚。勿教生死
又來華。莫教生死又來華。念句彌陀掃蕩他。掃得
盡時生死盡。十方何處不蓮華。問曰。如何是何處
不蓮華。師曰。處處彌陀佛。家家觀世音。曰恁麼則
十方不隔。三世道同。師曰。何消附會。曰不附會時
如何。師曰。大海從魚躍。長空任鳥飛。】

「諸佛興出世(至)遇於優曇華。」

【此十八句。頌佛之大法難聞也。既聞。信之亦難。以
天地成立以來。不知經幾年歲有一佛出世。如本
土以十二萬九千六百年為一元。則過七萬五千
餘歲。纔有佛之聲教。佛則未聞有也。故曰諸佛興
出世。懸遠值遇難。又如佛出世四十二年之後。始
說法華。故曰正使出於世。說是法復難。又如山僧
以輪迴因果。乘之前而莫知其始。以未聞此之玅
法故。尚存凡地。今乃得遇得聽。乃至講說此經。此
經豈容易聽聞講說乎。故曰無量無數劫。聞是法
亦難。能聽是法者。斯人亦復難。舉如意云。會麼。若
於此會得。十方諸佛一齊出現。演大法輪。歷代祖
師一齊悟道。傳授心法。融古今於一念。物物皆清
淨玅身。會剎海於毫端。事事即真如實際。其或不
然。請向靜室中焚香默坐。看個萬法歸一公案。久
久工夫打成一片。當自覺知虗空無面目。不用巧
粧眉。本自圓成無欠少也。如更躊蹰。聽說山偈。玅
道何曾離自心。心心不用外邊尋。回光直下知端
的。瞬目揚眉總玅音。問曰。如何是打成一片。師曰。
絕喜怒哀樂。無意必固我。曰恁麼則但離妄緣即
如如佛。師曰。如煎礦法。雜石既去。金乃自精。曰學
人從此一志念佛時如何。師曰。如世優曇華。人間
真少有。曰多見念佛人臨終無下落時如何。師曰。
既無下落。還不曾念佛。曰請省力處道一句看。師
曰。但念阿彌陀佛。】

「汝等勿有疑(至)無聲聞弟子。」

【此六句經。正頌天下無二道。聖人無兩心也。葢天
地同根。萬物一體。以天地同根。萬物一體故。更不
須疑十方大聖人有兩樣心。更不須疑往古來今
大聖人有兩樣道。道即法也。又云一乘。經云無聲
聞弟子者何。葢聲聞聞聲領悟。道似在他。得道既
在他得。則有授者得者。以有得授故。我人之界聳
然。既有我人之界。大道全體於是乎大謬矣。更說
什麼大道一乘。故云無聲聞弟子。舉如意云。會麼。
若於此會得。仰觀俯察。溥博淵泉。遠取近思。於穆
不巳。遍十方是箇大光明藏。若夾路桃華風雨後。
馬蹄無處避殘紅。極三際是個安養世界。若等閑
識得東風面。萬紫千紅總是春。其或未委。還須與
蒲團打合。冷坐一二十年。孜孜以斯道為急務。單
單看個父母未生前本來面目。工夫做熟。忽地打
開千聖槖籥。當自知得佛一我也。我一佛也。萬物
一我也。我一萬物也。更何疑哉。聽說山偈。宇宙中
間一理通。何須一外別青紅。流分萬派眼皆見。鳥
囀千般耳豈聾。米價大家親領得。酒錢未必我雷
同。試將此道眉掀看。魚躍鳶飛俯仰中。問曰。如何
是魚躍鳶飛。師曰。上下昭著。表裡洞徹。曰恁麼則
道無時而不在。道無處而不然。師曰。曾來千聖悉
同途。曰學人便如是會得時如何。師曰。早知燈是
火。飯熟巳多時。】

「汝等舍利弗(至)廣讚一乘道。」

【此十六句。科家謂之流通法說。謂當廣讚一乘妙
法。破五濁之痴迷也。以五濁惡世人皆著於世欲。
終不自悟而求自性之真道也。自性真道即一佛
乘。又謂之佛知見。葢此妙性。人人本具。個個圓成。
但以不能克去我執之私。所以終被我相之所籠
罩。故與大道全體漸遠。橫生妄見。亂起邪思。以有
如此惡覺。故三界之苦惱熾然。四相之奔波競起。
欲復自性之真何可得乎。吾佛大聖人以法界為
自性。以萬有為自身。出現於世。雖說三乘。權開方
便。然終為一佛乘而說也。舉如意云。會麼。若於此
會得。求個一之實體尚不可得。說什麼四濁五濁。
求個一之實乘亦不可得。論什麼二乘三乘。其或
未然。更須放下更放下。掃蕩更掃蕩。專專舉個無
滋味話頭。工夫做熟。必當有悟。夢裡明明有六趣。
覺後空空無大千。到斯田地。說個三界。水底月痕。
說個四相。空中鳥跡。咦。聽說山偈。頓悟真如實相
門。門門本不立墻藩。是非窩裡蓮華綻。凡聖場中
正覺純。幾處笛聲驚世夢。一窻月色見天根。許誰
於此同肝膽。謾唱山謌擊瓦盆。問曰。如何是擊瓦
盆之義。師曰。隨流認得性。無喜亦無憂。曰恁麼則
不思而得不勉而中。師曰。始是道人行履。曰學人
便如此行將去時如何。師曰。不為分外。】

「舍利弗當知(至)自知當作佛。」

【此十二句頌。言十方三世一切諸佛。最初皆以種
種因緣種種譬喻開示人人本具之玅性。末後皆
各各領悟。各各證入。圓滿人人本具之玅性者也。
佛既開示。人既悟入。則本具之玅性。自覺前前無
始。後後無終。大大無外。細細無內。以如是故。愈覺
生死如天上雲生而天本淨。愈覺苦樂如鏡中像
現而鏡本明。到此田地。四生夢幻。三界空華。聞復
翳除。塵消覺淨。眾生界盡。煩惱事空。成佛多時。度
人巳畢。更何疑哉。舉如意云。會麼。法說一周今日
了。譬喻明日又重宣。兩重公案直參透。頭上何人
不是天。問曰。法說一周。今日既畢。頓成佛道。却有
幾人。師曰。只你一個不成。曰恁麼則學人不成。師
曰。不是不成。只是不肯成。曰肯成時如何。師曰。一
拳拳倒黃鶴樓。一踢踢翻鸚鵡洲。有意氣時添意
氣。不風流處也風流。曰不肯成時如何。師曰。今日
復明日。明日何其多。少壯不努力。老大將如何。曰
吾師答語何太逼切。師曰。勸君更盡一盃酒。西出
陽關無故人。曰恁麼則聞此法者便當成佛。師曰。
聽說山偈。百年何苦百年瞞。百歲渾如夢裡觀。夢
裡百般知是妄。便當今日把心寬。曰直下成佛一
句再乞師指示。師曰。更聽說偈。乾坤大道本圓成。
水自綠來山自青。更欲向人尋究竟。信知無雨是
天晴。】

「譬喻品第三」

【此一品名譬喻者。以上根利器。皆於法說一周。巳
得開悟。既得開悟。各謂自性本自圓成。以各謂自
性本自圓成。故佛乃授記。授記者。授記於當來我
相克盡。必成佛道。欲成佛道。必克我相者。以自性
雖本來清淨。因不守自性。流入諸趣。展轉執著。我
相愈熾。我相既熾。則所謂本來清淨漸失矣。匪憑
大聖人先覺斯道。開大道路。則一切人終無有超
出之日。終不能頓悟自性本自圓成。以大聖人先
覺斯道。重重開示。重重導引。人既領悟。自知作佛。
乃記其必得成佛。更何疑哉。然則到此田地。仍復
不曉。即中下之品。佛乃愍之。故說火宅品喻以告
之。葢火宅者。大火洞燒之大宅也。三界生死苦相
如之。故取為喻。(某)才雖不敏。悟亦有宗。試再以火
宅淺小拈一遍看。夫萬物眾多。且置之而弗論。只
如為人在世。百年如朝露。千足若春霜。死之後。縱
堆金以為壙。不過富埋身之具。堆金於我何益乎。
死之後。縱名標鳳閣。更不知名隨形朽。標名於我
何榮乎。所以智者眼空四海。神洞十虗。靜觀彼此
形骸。內外狼籍。非一可取。舉如意云。會麼。若於此
會得。三界上下法。同一本來心。其或不然。山僧有
偈。洞然大火正燒時。此處留連實大癡。莫若早逃
同快活。免教煎煑父娘皮。問曰。如何是大火正燒
時。師曰。清早起來七個字。柴米油鹽醬醋茶。問曰。
恁麼則身乃苦本。心乃累元。師曰。誰著你來。曰大
解脫一句乞師舉揚。師曰。誰縛你來。】

「又舍利弗驕慢懈怠(至)亦勿為說。」

【諸佛大聖出見。單單為一件事。即人人本來具足
圓滿覺性。即此玅經骨髓。聞此妙經悟此覺性者。
以天地為自體。以萬物為自性。以萬物為自性。故
物我一如。何得有自驕乎。以天地為自體。故聖凡
平等。何有慢他人之不如乎。以聖凡平等物我一
如。故我執自空。如紅爐片雪。何有五欲之深著乎。
懈怠既絕。驕慢又無。何有玅經而不能解乎。到此
田地。泥團土塊。放大光明。瓠子冬瓜。熾然常說。何
有於此而不深領悟乎。舉如意云。會麼。若於此會
得。步步釋迦出現。頭頭彌勒下生。變大地總是黃
金。舉眾人齊成正覺。其或未然。須要掃去胸中蘊
積。放下世上紛紜。單單念句阿彌陀佛。初則有念
佛之人。後乃人亦即佛。正當此際。我相除而懈怠
空。妙心圓而驕慢息。欲覺化為正覺。凡情轉作聖
情。更何疑哉。咦。更說山偈。道理精明我相空。相逢
自不覺疎慵。塵塵五欲塵塵妙。法界何嘗有異同。
問曰。如何是塵塵五欲塵塵妙。師曰。不到東山久。
薔薇幾度華。白雲消散去。明月落誰家。曰塵塵不
妙時如何。師曰。蝸涎不滿殻。聊足以自濡。升高不
知疲。竟作粘壁枮。曰妙與不妙俱拈一遍。如何是
超出言象之表一句。師曰。心同虗空界。示等虗空
法。證得虗空時。無是無非法。】

「若人不信毀謗(至)獲罪如是。」

【此一百三十句經。大略只是言謗經罪過。夫此經
者。即人人本具妙心。既昧此心而不明。是名謗經
而獲罪。葢此心者萬形之模範。業者一心之影響。
三世善惡唯心所造。如器出模。無不相類。如影隨
形。在處莫逃。故云出乎爾者反乎爾者也。又云自
作自受。舉如意云。會麼。若於此會得。言言開示妙
法。處處宣揚妙經。存仁存義而有周召孔顏之稱。
無瑕無疵而無桀紂秦隋之罵。光輝八荒。名垂千
古。其或不然。謗斯經者若說其罪窮劫不盡。咦。聽
說山偈。此心清白妙而圓。纔昧絲毫被業牽。好把
此經常對面。免教撞入死生圈。問曰。如何是謗斯
經。師曰。念念違真性。時時昧自心。曰如何是讚此
經。師曰。孝於家而忠於國。責在巳而恕在人。曰恁
麼則諸惡莫作眾善奉行。師曰。更聽山偈。諸佛眾
生共此心。但隨善惡有升沉。肯能念念思修善。釵
釧缾盆總是金。】

「信解品第四」

【此一品經。因說譬喻。須菩提迦旃延迦葉目連四
子領悟也。且道悟。悟個什麼。乃悟人人本具之妙
性也。何為妙性。開口欲言即成兩個。通不開口却
又遲疑。窮其始則不見其初。究其終則不見其後。
廣而大之則不見其外。微而小之則不見其內。故
華嚴諸佛大聖人之見。自凡夫時修行六度。漸積
萬德。歷無數劫。乃至成道。闡化度脫眾生。入大涅
槃。俱不離剎那際也。剎那際。即壯士屈伸臂頃。屈
伸臂頃。有九百生滅分。剎那。乃百生滅分中半分
也。以眾人被形器留礙。既被形器留礙。則所謂玅
性亦隨之而不妙矣。以不妙。故有生死。有苦樂。有
逆順。有善惡。今既領悟玅性。體如此之廣大。用如
此之玅圓。道如此之神通。德如此之真實。則益知
拘於形器之小。或昧於欲樂之疑。甘於業火之燒。
久於情波之溺。展轉不覺。為可憐愍。嗚呼。吾佛大
聖人。乃四生慈父。三界大師。不顧至聖之至貴。亦
入生死海中拯濟我等。我等若不信解。是無智人
也。是癡狂人也。舉如意云。會麼。若於此會得。古今
不離於一念。乾坤豈有自他。變大地總是黃金。會
萬物皆為一我。其或不然。更聽說偈。信來即聖不
須疑。不信還應是自欺。好笑世間癡子輩。強將叔
叔喚姨姨。問曰。如何是叔叔喚姨姨。師曰。法身常
住而不認。却認生死夢中身。曰恁麼則頓悟佛性
乃是丈夫。師曰。諸天亦稱頌。何人不讚揚。】

「信解(再拈)。」

【止於至善之地而無毫髮之疑。所以謂之信。入於
大光明藏而無毫髮之惑。所以謂之解。大哉信解
之為義。苟非窮物理到知至田地。雖曰信。妄信也。
不能信之篤也。苟非洞達天機到真誠田地。雖曰
解。妄解也。不能解之深也。以不能深解故。凡言論
文詞。徒尚華藻而無實。以不能篤信故。凡動靜云
為。徒假威儀而無本。信解之義大矣哉。(相)學雖不
廣。悟亦有宗。試再以信解詳拈一遍看。葢自有上
天下地以來。聖賢間出。闡演教化。莫不皆以仁義
行其實德。正其名分。欲人人止至善之地而不疑。
入大光明藏而無惑者也。然則今之聖賢不為不
多。經歷歲月不為不久。而人尚有不解不信者何。
性不明故也。夫性之本體。上而與十方三世大聖
人同其根。下而與四生六道眾含靈共其本。外而
與山河草木即其身。內而與皮肉肝肺是其體。人
人本具。物物完成。在聖不增。在凡不減者也。良以
當人自昧。故各各藩籬。物物矛盾。所謂自棄自暴
性之大體者也。舉如意云。會麼。若於此會得。一一
天真。一一明妙。其或不然。再聽山偈。人人即佛不
須疑。不信還應是自欺。一日肯能真克巳。眾生何
患不菩提。松牕既曉家家日。梅嶺來春處處時。此
理洞然參得透。鳶飛魚躍大家知。問曰。如何是真
克巳處。師曰。山僧本愚拙。強做會談師。曰恁麼則
以責人之心責巳。以恕巳之心恕人。師曰。自古稱
賢哲。無不皆如斯。曰如何是直下成佛一句。師曰。
以責人之心責巳。恕巳之心恕人。】

「我等今日(至)得無量寶。」

【此六句頌。乃迦葉旃延須菩提目連四子。自言我
等本為變粗形為細質。易短壽作長年之小學。今
日不意皆悟本來成佛。是未曾有之深意。譬如逃
逝之子。既歷年久。不識父面。亦忘家地。一向從他
乞覔。受大窮苦。忽入父城。本為活命。不期是父委
付家業。得大富貴。故曰非先所望。而今自得。如彼
窮子得無量寶。舉如意云。會麼。若於此會得。心同
虗空界。示等虗空法。證得虗空時。無是無非法。其
或不然。須向蒲團上冷坐十年二十年。乃至三十
年。默默看個父母未生前本來面目。工夫純熟。忽
然領悟。應當自知充塞宇宙。無不是妙淨明心。貫
徹古今。無不是常住真性。到此田地。山華開似錦。
大乘教典。歷歷宣揚。野水湛如藍。鼻祖玄機。明明
掀露。更何疑哉。如再躊蹰。聽說山偈。但從心外更
馳求。正是騎牛更覔牛。萬水千山增悵望。三冬九
夏討憂愁。既知幻化非真性。當信金烏即日頭。若
個道人忘得久。江邊扶杖看浮漚。問曰。如何是騎
牛去覔牛。師曰。將心求心。即性問性。曰恁麼則本
自圓成。匪從他得。師曰。一向同則失進修而墮寂。
一向別則逐行住以乖真。曰如何是中道一句。乞
師指示。師曰。夢裏明明有六趣。覺後空空無大千。】

法華大意卷中

法華大意卷下
廣陵寶城寺沙門　無相　說
吳興天池沙門　法聚　較正
長水平林居士葉祺胤　重較

「玅法蓮華經第三藥草喻品第五」

【此一品經。大意言諸佛大聖人所談之道是一。眾
人本具之性是一。但眾人所立之志不同。所領會
之意不同。所進修之久近勤怠淺深迷悟亦皆不
同。所以證果有小乘中乘大乘之不同也。非佛道
有不同。人性有不同者也。故迦葉等四子信解之
後。佛乃喻如一雨所霑。一地所產。而若草木各各
榮茂。有萬不同。非雨施有不同。地有不同。乃草木
各稟受不同者也。舉如意云。會麼。若於此會得。青
青翠竹總是真如。鬱鬱黃華無非般若。牕前草是
自家意思。園中竹即佛祖玄機。其或不然。須向靜
室中與蒲團打合。將三十年工夫專專看個一歸
何處。忽爾桶箍自爆。當大悟云。元來十方大聖人
與自巳共箇鼻孔舊矣。若更遲疑。聽說山偈。翠竹
黃華真面目。春風元沒兩般心。既能直下知端的。
葉底枝頭總玅音。問曰。如何是春風元沒兩般心。
師曰。聽說山偈。大包無外細無內。此理人人不用
猜。我許趙州談祖意。庭前栢樹是西來。曰恁麼則
頭頭上顯物物上明不須疑也。師曰。更聽山偈。道
體既然充宇宙。目前無法不真如。等閑拈起一莖
草。即是蓮華七軸書。】

「復講。」

【唯有如來如實見之。明了無礙。大聖人之心大而
無外。以大而無外故。盡虗空界之國土風境人物。
巨細升沉。無不見其邊際了然明白。大聖人之心
細而無內。以細而無內故。盡心性之玄微。奧玅神
聖。無不知其念慮洞然明徹。以盡知念慮故。上而
諸佛之性覺。下而眾生之性欲。前而往古之劫名
始初。後而來今之年號終窮。無有不知其精微者
也。以盡見其形狀故。大而天地之圓偏廣狹。小而
塵芥之起止聚散。無有不見其的實者也。故華嚴
楞嚴方廣大集答諸弟子所問。或世界。或情欲。或
半提。或究竟。了無罣礙。故曰如實見之明了無礙。
非若拘於一日月所周旋之天地為究竟。止於一
元會所該攝之年歲為極則。如以一元會所該攝
之年歲為極則。須悟此一元會之先却是何時。以
一日月所周旋之天地為究竟。須悟一日月外果
是何境。如此自參。必當自識大聖人之知見。竪窮
橫遍。無不到於至處。舉如意云。會麼。若於此會得。
撮塵雖與天地同體。而實小大逈殊。燈燭雖與日
月同明。而實廣狹遼遠。其或不然。請聽山偈。上天
下地中人物。億萬斯年幾佛生。唯佛人中為至聖。
出言句句盡成經。問曰。如何是句句成經一句。師
曰。信則龍女頓成佛。不信善星遭陷墜。曰恁麼則
佛語真實當奉行而莫違。曰佛言真實便當學。不
學為人成大錯。我見多少遠佛人。眼前事事強摸
索。】

「授記品第六」

【授記者。乃大聖人付授記莂。保其人於千萬年劫
之後。還如今日之言。無少更變也。葢當人有真信
真向。而夙習未忘。故至聖有真見真知。而保必成
就。此為佛之能事。悟道之極功。非佛不能。非悟莫
及。以世間庶聖預知。不過千年萬年尚不知其的
實。以世間穎悟篤守者。不過一生兩生尚有昧其
根本。何得知人於百千萬億劫之後。更千百萬億
劫。了了分明。不失今日之言。何得領人之命百千
萬億生之後。更有千萬億生。一一洞徹。還得今日
之記。大哉授記。非大聖人而不能。非真悟者而不
獲。真悟者何。悟自巳玅性大而無外細而無內前
而無始後而無終。大聖者何。證自巳玅性後而無
終前而無始細而無內大而無外。以證其後也無
終。其前也無始。故前後際斷。成一心也。以悟其細
也無內。其大也無外。故小大情空。圓一性矣。以圓
一性故。自絕生佛之假名。雖百千萬億之變遷。可
類浮雲於天。於天何損益乎。以成一心故。自無自
他之影迹。雖百千萬億劫之久遠。可比虗泡於海。
於海何加減乎。故曰識得一。萬事畢。更何疑哉。舉
如意云。會麼。若於此會得。會古今於一念。收剎海
於毫端。却是人人固有。不難之事。其或不然。聽說
山偈。一年三百零六旬。日日皆是此心覺。若是此
心果有遷。巳隨三百六旬錯。問曰。如何是巳隨三
百六旬錯。師曰。食飯不知食飯者。著衣不識著衣
人。曰恁麼則六根門首無人會。惹得胡僧特地來。
師曰。伶俐闍黎。堪領佛記。】

「化城喻品第七」

【此一品經。申說諸佛開權顯實之大意。葢法周譬
喻。既悟一佛乘。如登寶所。恐下根生退。自謂機小
而莫及。故引化城喻以曉之。化城。乃化作不實之
城。以止息退墮機小之眾耳。既得止息。進力漸生。
乃滅化城。復使其進。務到寶所。如佛知人不堪大
法。權以變粗形為玅質。易短壽作長年。以漸教之。
人心既純。復說大法。令悟本來是佛。此品又謂之
因緣周者。謂佛為我等故。曾於往昔經無量劫。以
此玅經教化我等。我等今日得聞妙經。若不信。是
自昧夙時之正因。亦失見世之好緣者也。舉如意
云。會麼。若於此會得。如子見父母。如暗遇燈燭。大
通智勝佛却是青州布衫。大聚寶所何別庭前栢
樹。仰觀俯察至道縱橫。左顧右盻至神充塞。更說
什麼前際後際這邊那邊。其或未然。須向靜室中
放下更放下世緣。如紅爐點雪。提起再提起道心。
若順水推舟。一旦工夫做熟。當自大悟云。寶所無
寶所。成佛非成佛。三千界而物物全真。百萬劫而
時時圓覺。到此田地。化城也如空含空。寶所也如
鏡照鏡。更何疑哉。請聽山偈。一聲皷響大家聞。却
許何人識皷神。識得皷神周徧處。塵塵剎剎是全
身。問曰。如何是皷神周徧處。師曰。你還聞麼。曰學
人不聞。師曰。你還記得話頭麼。曰學人記不得。師
曰。塵塵剎剎是全身。曰請師直捷處道一句看。師
曰。聽說山偈。若要直捷莫妄想。妄想恐墮世緣網。
須知十方三世間。總是沙門一隻眼。】

「爾時大通智勝如來(至)十二行法輪。」

【此一段經意。大略只是言大通佛既受虔請應機
說法。後乃各得悟解。各各成道果。更無他說。然講
以悟解為宗。禪以入妙為本。(某)濫叨講肆。亦辱禪
門。試以三轉十二法輪重拈一遍。末以禪家眼目
略陳梗槩。夫三轉者。示相轉。勸修轉。作證轉。作證
轉者。謂我巳證。汝亦應證。勸修轉者。示善道路。宜
應進學。示相轉者。示四諦法。便知向方。四諦法者。
謂苦集滅道四聖諦也。謂之聖諦者。謂此四法皆
是大聖人諦實之法也。何以謂之苦。地獄餓鬼畜
生三惡趣是也。佛說此三處苦者。以此三處俱受
逼迫。不得自在。故名苦諦。何以謂之集。殺盜淫兩
舌惡口妄言綺語貪嗔癡十惡是也。佛說此十惡
皆是召眾苦之本。故名集諦。何以謂之滅諦。冲虗
妙粹清淨常樂是也。佛說此地眾苦不能侵。一靈
常寂滅。故名滅諦。何以謂之道諦。三十七品修道
名教是也。三十七品者。四念處。四正勤。五根。五力。
七覺支。八正道。四如意也。如是三十七品。若講說。
入海算沙。總是其體而巳矣。如是三轉四諦。成十
二行法輪。上根一轉即悟。中根二轉乃明。下根必
須三轉。舉如意云。會麼。若於此會得。千山勢向嶽
邊止。萬派聲歸海上消。佛法世法打成一片。道念
情念融作一心。直得無法可說是名說法。其或不
然。山僧有偈。但能不作三途業。三十七般法亦空。
無事道人常打睡。任他日月自西東。問曰。如何是
無事道人。師曰。不除妄想不求真。曰還了得生死
也無。師曰。你喚恁麼作生死。曰恁麼則無明實性
即佛性。幻化空身即法身。師曰。如是如是。】

「五百弟子受記品第八」

【此一品經。佛為下根不悟。說因緣一周明夙。世因
緣之事。滿慈子等五百領悟。自述云。元來十方不
隔。三世不遷。性本圓明。心本靈妙。但當人拘於根
塵之偏。囿於形器之小。舊習不消。所以有成佛不
成佛之分。授記不授記之別。豈佛心有揀擇而授
記諸子有上下乎。舉如意云。會麼。若於此會得。根
塵逈脫。不異消片雪於紅爐。夙習頓空。宛若破輕
漚於大海。一即一切。盡乾坤是個法身。一切即一。
亘古今通為佛智。其或不然。須要靜中獨獨看個
無始無終無內無外的竟是何物。工夫純熟。打成
一片。必當自悟云。成佛不成佛。俱是辨空華之濃
淡。授記不授記。俱是較兔角之短長。如到此地。繫
珠之親。親亦我也。醉酒之我。我亦親也。更何貧苦
之可拋。何富貴之可得哉。再聽說偈。一個圓明淨
覺心。人人本具是他尋。必蒙授記方成佛。總是將
金去換金。問曰。如何是授記方成佛之事。師曰。掀
天功業世無對。不得封侯也是閒。曰恁麼則理雖
圓具。習要漸消。道總巳成。還須佛印。師曰。聽說古
偈。壯志稜稜鬢未秋。男兒不奮不封侯。翻思清白
傳家客。洗耳溪邊不飲牛。曰如是則不除妄想不
求真。師曰。一道孤光。洞徹古今。】

「授學無學人記品第九」

【此一品經。授記之說。與前授記品說同。學者。明自
本性而漸斷惡習。無學者。得悟自性而舊習滅盡。
或曰。得悟本性。習惑滅盡。蒙佛授記。將來成大聖
人。宜矣。只如纔欲明性理。纔欲斷惡習。亦蒙授記
當來成大聖人。理恐非宜。智人答曰。人之本性。性
即理也。元無聖凡之名可稱。元無善惡之迹可指。
竪窮三際。橫遍十方。但以當人不知。或隨氣稟而
有異。或拘習染而自差。所以有學無學二者之名。
果能一念回光。復還天性。則無邊惡業直下頓消。
無邊功德一時具足。更說什麼學與無學。故永嘉
云。證實相。無人法。剎那滅却阿鼻業。若將妄語誑
眾生。自招拔舌塵沙劫。舉如意云。會麼。若於此會
得。頭頭總是。物物全彰。大而天地。眾而萬物。微而
念慮。無不是祖師西來意。無不是七軸蓮華。無不
是道人妙用。其或未委。須向靜中參句萬法歸一
一歸何處。工夫久久當自覺悟。十世古今始終不
離於當念。無邊剎海自他不隔於毫端。乃自家舊
物耳。再聽說偈。夙習未消須要滅。習消學滅總虗
言。人言有水皆涵月。我道無雲便是天。問曰。如何
是無雲便是天。師曰。聽說山偈。圓明覺體本如然。
昧者不知道有言。既肯迷雲都掃盡。緣何不是大
青天。曰恁麼則但離妄緣。即如如佛。師曰。闍黎如
此。大家迴向。】

「法師品第十(講品名至三菩提兩段)」

【此一品經。推尊弘法之足以為天人師。聞法之人
亦必成佛無疑。故曰法師品。(再舉)爾時世尊因藥
王菩薩至三菩提。此一段經。廣記二乘八部四眾
但聞妙經皆得成佛無疑者也。(再舉)佛告藥王至
三菩提記。此一章經。特記濁惡之時聞此妙經。乃
至一句。一念隨喜。亦得受佛尊記。然此妙經。即人
人自性之理。以人人自性元與十方大聖人無少
間隔。以無少間隔。故聖人間出。闡揚至道。莫不皆
指此性廣無涯際壽無終始萬善圓具萬理圓通
本來是佛者也。以人不明此性。故於此性上起人
我見。其見既萌則萬別千差之取舍憎愛。如奔蟻
旋磨無有了期。以不悟此心。故於此性上生逆順
情。其情既立。則萬種千般之喜怒哀樂似老象溺
泥無有出日。良可嘆也。故吾佛大聖人。以四生同
體之仁。以萬類同知之智。生大憐愍。演此妙經。直
指人人本具妙性本與十方大聖人了無毫髮間
隔。欲令人人一同悟入。復元來田地者也。如是。只
恐不聞不信。但聞但信。將來成佛。如麵作餅。如白
受釆。豈難事哉。舉如意云。會麼。若於此會得。全身
領荷。萬物一馬也。何真何假。天地一指也。孰是孰
非。其或躊蹰。山僧有偈。當人只恐信不篤。信得篤
時心即佛。如施五彩白紙中。不須百樣功勞碌。問
曰。經云若聞一句亦得當來作佛。未審學人還成
佛否。師曰。你道那個不是佛。曰恁麼則人人本具。
個個圓成。師曰。闍黎若是更躊蹰。江北江南問王
老。】

「若復有人(至)生此人間。」

【此一章經。科家謂之推尊其人。謂惟六種法師也。
六種法師者。一受持經。謂領受妙道。永無退失者
也。二對本讀經。謂尊道而行。不越毫髮者也。三離
本唱誦。謂熟於斯道。左右逢源者也。四為人解說。
謂巳道既得。以道化人者也。五書寫流通。謂道德
既明。萬人取法者也。六供養經卷。謂以道自重。備
修眾善者也。然俱稱為法師者。此六種人。皆可為
人中模範。海內舟航。堪當恭敬。或曰。佛特推尊之
者何。葢此妙經即人人本具之至理。以理不明故。
經無量百千劫。於生死海頭出頭沒。無有盡日。今
若得聞此經。則經理昭然而不昧。至道條然而不
亂。以不亂故。折旋俯仰。皆合先聖威儀。以不昧故。
念慮語言。皆是先佛玄妙。玄妙既與先佛相符。威
儀又與先聖無異。烏得不以法師稱之。特推尊於
眾人之上者哉。舉如意云。會麼。若於此會得。俯仰
皆是妙經。鳶也宣揚。魚也宣揚。左右無非妙道。柴
也書寫。水也書寫。其或不然。須向靜中看個喜怒
哀樂的主人翁畢竟是何面孔。忽地悟來。便不受
人瞞。元來如此。元來如此。如若再疑。山僧有偈。竹
翠華黃總妙經。讀經真眼許誰明。今朝山野午拈
拂。昔日瞿曇曉見星。向上有關時打透。現前無道
不圓成。當人於此真能領。萬古天人師可稱。問曰。
今朝山野午拈拂一句學人不會。師曰。今日將午。
山僧講經。手拈拂子。有什麼不會。曰恁麼則運水
搬柴。拈匙舉筋。無不是祖師的的大意也。師曰。金
屑雖貴。落眼成塵。曰如何是直捷一句。請師對眾
宣揚。師曰。你肯念佛。無人掩住你口。】

「藥王若有人(至)其罪甚重。」

【藥王若有人問至必得作佛。此兩句經。言必得作
佛之義。再舉何以故若善男子至種種供養者。此
一篇經。言六種法師皆當以佛供養而供養之。以
其成佛必矣。再舉藥王當知至廣演此經。此一行
經。言如上六種法師皆再來菩薩也。再舉若是善
男子至廣為人說。此一段經。極讚說經功德。再舉
藥王若有惡人至其罪甚重。此數句經。極稱妙經
毀之者其罪甚重。(某)才雖不敏。悟亦有宗。敢以毀
佛毀經之罪輕重。拈一遍看。葢諸佛居殊方之國。
妙經即當人之妙心也。故毀經是毀自巳之心。雖
一言而難懺。罵佛乃罵殊方之佛。故惟年久而可
消。甚矣欺心之去道。小則墮貪瞋痴之三惡。大乃
積殺盜等之萬愚。或狹隘而崇尚偏真。或圓融而
輕慢小善。或是一巳之一而不知一之至一。或執
一巳之中而不知中之大中。皆所謂自欺自心而
毀妙經者也。心既無始無終。罪亦無休無歇。豈不
然乎。舉如意云。會麼。若於此會得。不可毀。不可讚。
體若虗空勿厓岸。其或不然。須向靜中看得能看
經者竟是何物。於此有悟。當自覺云。天地之塞吾
其體。天地之帥吾其性。民吾同胞。妙蓮華。字字分
明。物吾與也。蓮華妙。行行顯露。或再有疑。山僧有
偈。自心即是妙蓮華。頃刻迷來有萬差。劍樹刀山
高岌岌。鑊湯爐炭苦牙牙。披毛戴角輪迴久。冐暑
衝寒歲月賖。切忌等閒開口謗。忙忙何日是歸家。
問曰。如何是不毀妙經一句。師曰。諸惡莫作。眾善
奉行。】

「藥王其有讀法華經(至)三菩提故。」

【此一段經。吾佛大聖人滿口極稱讀誦此妙經之
人。且道佛語誠實。而滿口極稱。其必有意。(某)學雖
不廣。見則頗真。試以此經深處略發揚看。夫妙經
所詮之廣大。即當人自性之廣大。妙經所詮之義
理。即當人自性之義理。妙經該始該終而貫徹古
今。即當人自性該始該終而貫徹古今。妙經通真
通俗而圓融物我。即當人自性通真通俗而圓融
物我。良以當人不悟自性。於自性圓融之地生物
我見。此見既生。六十二見。乃至萬差。輪迴不巳。良
以當人不悟自性。於自性貫徹之地立藩籬界。此
界既立。萬八千界。乃至無量。區域何窮。嗚呼。不有
大聖人演此妙經。直指妙性。使人人頓悟。則藩籬
之重重。何日而徹。輪迴之輥輥。何日而休。今既聞
此妙性有如是之廣大。有如是之義理。有如是之
貫徹。有如是之圓融。則其聞經之人。成佛必矣。佛
無二佛。烏得見性之人不為佛所荷擔。性唯一性。
豈曰聞經之人不堪如佛恭敬。舉如意云。會麼。若
於此會得。如室中之暗。縱百千年。燈能頓破而皆
明。如海上之波縱千萬尺。風能頓息而皆水。其或
不然。山僧有偈。波即是水。燈即是火。伶俐高人。再
莫問我。問曰。既是聞此妙經皆得成佛。且道今日
說法。有幾人成佛。師曰。會麼。曰不會。師曰。闍黎早
巳成佛。只是不知。曰知則如何。師曰。無明實性即
佛性。幻化空身即法身。】

「爾時世尊欲重宣此義(至)法華最第一。」

【此六十四句頌。大意只是尊尚此經。又是重拈前
尊尚之意。所以佛於此經極口稱讚。欲人盡心敬
奉者何。葢人有一人之人。有萬人之人。有天下人
之人。佛乃天下人之人。人莫能識也。道有一事之
道。有一生之道。有始終究竟之道。此經乃終始究
竟之妙道。人莫能悟也。此經為之究竟道者何。直
指當人妙心。前前無始。後後無終。大大無外。細細
無內。以無外無內故。宇宙洪纖之充塞。肺肝動靜
之幾微。無非本然之妙。而當人自不悟也。以無始
無終故。元會天地之聚散。頃刻念慮之變更。亦無
非本然之妙。而當人自不明也。既悟且明。則往古
來今。轉為自心之本寂。四維上下。轉為自性之真
常。如是。則此經之功。非掀天勛業可比。葢掀天勛
業縱富貴綿遠。不過百年之間。得聞妙道。則直下
轉凡成聖。息生死於無窮無際。豈掀天勛業之可
比哉。信此經之德。非葢世才能可並。葢世才能。縱
與奪自在。不過四海之內。得證妙性。則直下返本
還元。明善復初。致中庸於不偏不倚。豈葢世才能
之可並哉。此所謂道之妙道也。吾佛為天下人之
人者何。生即有目顧四方。手指兩間。週行七步之
神氣。長乃具學通萬典。力超三界。量包千聖之天
才。七日若不出家。七寶自至。而輪王之位必登。六
年既得巳辦。六通自在。而諸佛之心圓證。由是談
經三百餘會。凡有耳目。莫不聞見。而盡心依學。住
世八十一年。凡有血氣。莫不尊親。而盡巳依從。度
緣既畢。教化亦周。歛神復入光明藏。號曰涅槃。而
厥本歸根流芳不巳。化火自焚金剛軀。名曰舍利。
人間天上建塔猶存。此所謂人之至人也。毀之者
是不識至人者也。經亦有謗之者是不悟妙性者
也。嗚呼。自天地開闢以來。演唱斯道者孔孟程朱。
孔孟未見佛經。且置之而勿論。程朱親見佛經。尚
曰夷狄之小法耳。至人豈容易識乎。妙道豈容易
悟乎。識人悟道既為難事。宜乎極超誠明之地之
至理。一而巳矣。法華最第一之語。豈欺世誣民哉。
舉如意云。會麼。若於此會得。佛法世法。打成一片。
聖情凡情元沒兩般。融釵釧於大冶。頓滅釵釧之
名。會溝瀆於大川。頓絕溝瀆之味。其或不然。山僧
有偈。莫言伱高。莫說我病。但看末後。安身立命。問
曰。如何是安身立命一著。師曰。會。即龍女頓成佛。
不會善星遭陷墜。曰學人不會。師曰。見賢思齊。內
疚不省。曰恁麼則當人要具眼。不可錯下脚。師曰。
萬古乾坤。一朝明月。】

「爾時佛復告藥王(至)當知是人得近阿耨多羅三藐
三菩提。」

【爾時佛復告藥王至最為難信難解。此節經意。言
妙法理深難解。(再舉)藥王此經至況滅度後。此節
經意言非器勿傳。(再舉)藥王當知至手摩其頭。此
一節經意。言持經之人功勝。持經即修道精誠。(再
舉)藥王在在處處至如來全身。此節經意。言修道
之處應敬如佛。(再舉)此塔應以一切至三菩提。此
節經意。言非止修道之人可敬。修行道人所居之
地亦可敬而生福。(再舉)藥王多有人至三菩提。此
節經意。通前大意總是尊尚法華之意。(某)才疎學
淺。行欠名輕。特於妙經頗得悟入。試為諸公詳解
看。夫此妙經。非此柒卷二十八品。六萬餘言。而別
有所謂妙經。葢此妙經。在當人之心謂之性。在性
之知覺謂之靈明。在靈明之取舍憎愛謂之情。在
情之背向善惡謂之業。在業之前因今果。今因後
果謂之數。在數之順受不逃謂之知命。在數之忍
受欲逃謂之不知命。在命之貧賤富貴謂之天理。
在天理之得失進退謂之因果。明因果則無惡不
斷。無善不修。葢善召樂。惡召苦。乃必然之天理也。
明天理則不求不恃。不怨不奢。葢求則枉勞。恃則
徒望。怨則空背。奢則自費。而不知皆天命也。非人
能不能。如是明業。則慎動心於人不知之地。戒行
事於人不見之時。葢出乎爾。返乎爾。形直影端。聲
和響順。皆自業所感也。如是乃至若靈明。若情性。
非理中真有如是之多事。惟當人於此經。明不明。
持不持。信不信。之自千差萬別之變也。先哲云。識
得一。萬事畢。其間此經之人乎。不能聞此經則不
知道。不知道。則觸途成滯。惡作百端。展轉生疑。怨
天怨地。每欲求樂。苦向他尋。不悟自家元是道本。
所以大聖人於此法師一品廣讚弘經功德。舉如
意云。會麼。若於此會得。處處綠楊堪繫馬。家家有
路逶長安。其或不然。聽說山偈。此經真妙善為本。
不善皆非經上文。大路礙車須去礙。靈臺塵鎻必
消塵。裴公綠野堂堪立。文潞香山會可親。今古人
皆稱善事。請於善地各留神。問曰。如何是妙經悟
處。乞師一指。師曰。天地同根。萬物一體。曰恁麼則
莫生二見。即悟妙經。師曰。但無二見無人我。日日
無非是誦持。】

「藥王譬如有人(至)說是法華經。」

【此一章經。謂之鑿井喻。大凡鑿井。向濕泥鍬之。知
水必近。乾土鑿之。知水必遠。喻修行人得聞此經。
悟明至道。成佛近矣。不聞此經。不悟大道。成佛恐
難。(再舉)藥王若有善男子至說是法華經。此一章
經。言時為法師為人講說。須具三事。三事者。入如
來室。著如來衣。坐如來座。是也。葢座者。悟一切法
空是。若不悟一切法空。則被一切法之所礙。既有
諸法罣礙。死生去就。取舍運為。皆煩惱也。自既煩
惱牽纏。何得謂之法主。衣者。真得善人君子柔和
忍辱心者是。若無柔和忍辱。在處與人相拒。奮怒
百端。既奮怒百端。與常人何異。既與常人不異。何
以謂之法師。室者。大慈大悲者是。若不慈則不能
與人樂。若不悲。則不能與人拔苦。既不能為拔苦。
是無義之人。既不能使人安樂。是不仁之人。既不
仁不義。我何以為人談經。三者同具。是真說法。三
者缺一。是讚經之人。三者缺二。聞經之人。三者俱
缺。是常人也。舉如意云。會麼。若於此會得。不須釋
迦授記而成佛無疑。即是彌勒下世而度人可信。
其或不然。聽說山偈。莫道法師尊貴好。法師也要
具三般。不然大眾俱褒貶。辨似懸河亦自瞞。問曰。
如何是亦自瞞。師曰。披蓑救火。掩耳偷鈴。曰恁麼
則自成可以成人。自覺可以覺人。師曰。源潔流清。
形端表正。】

「藥王我於餘國(至)偈終。」

【藥王我於餘國至令得具足。此一章經。言說經效
驗。說經即道德圓具。而人天欽崇。庶類從化。理之
自然也。(再舉)爾時世尊欲重宣此義而說偈言至
得見恒沙佛。此偈重宣法師品一遍之義。葢妙經
圓示一大之至道。法師圓證一大之至人。非至人
無以證一大之至理。而闡揚一大之言。非至道無
以收一大之至教。而明貫一大之心。一即大。若有
二有三有千萬。即不大之理也。大即一。若有彼有
此有分別。即不一之理也。既一而大。大而一。同太
極而圓常。合大道而冲妙。從此發於言。言妙經也。
從此行於事。事妙德也。用此以致君。君堯舜之君
也。用此以澤民。民堯舜之民也。如是乃至充塞宇
宙。貫徹古今。一一而大大。何莫而非吾心全體大
道之妙乎。故記曰喜怒哀樂之未發謂之中。發而
皆中節謂之和。中和即一大之理。葢一則自無喜
怒哀樂。大則無不中節。天地位而萬物育。誰曰不
然。老子曰。天得一以清。地得一以寧。侯王得一以
天下和平。鬼神得一以靈。葢天之道。日月有度數。
星辰有躔候。風雨有時若。寒暑有節常。無一主之
則四者皆亂。而天不清。地不寧。天下不和平矣。如
是則一之道乃清寧和平之至道也。舉如意云。會
麼。若於此會得。頭頭顯露。法法全真。其或不然。再
聽山偈。一大中和會得來。爹爹元沒兩般腮。從儒
從道并從釋。關鎻重重自打開。問曰。如何是一大
中和會得來之理。師曰。等閒識得東風面。萬紫千
紅總是春。曰恁麼則皇天無二道。聖人無兩心。師
曰。再聽山偈。此心不必別安排。萬古乾坤一聖胎。
除是不求求不得。得時還是一中來。】

「見寶塔品第十一」

【此一品經。三周法備。四眾記圓。法身之談既全。本
願之心亦足。故感過去之多寶佛。馳願塔以聽聞。
遂致現在釋迦尊。集分身而開塔。三展淨土。會古
今於一念。斯時也廓此心元舊之封疆。收剎海於
毫端。斯處也實此性本來之面目。舉如意云。會麼。
若於此會得。舉首低頭。多寶佛不須開塔。揚眉瞬
目。釋迦佛豈用會身。鳶飛魚躍。妙經宣揚。雨施雲
行。諸佛出現。其或不然。須向靜中萬緣放下。一念
專提。看個父母未生前本來面目。如是工夫久久。
必當自悟。本無過去。何有未來。十方諸佛國即是
吾心。一切諸眾生即是自巳。我人之見既忘。是非
之心自息。到此田地。可謂道千江有水千江月。萬
里無雲萬里天。更若躊蹰。聽說山偈。法身周遍莫
他求。求則分明錯念頭。記得古人曾有語。騎牛不
必更尋牛。問曰。經云會集十方諸佛意旨如何。師
曰。但莫妄想。曰分身諸佛畢集寶塔乃開意旨如
何。師曰。妄窮真現。曰三展淨土廣大莊嚴以容來
佛意旨如何。師曰。心中莫存世念。曰恁麼則探珠
宜靜裡。動水取應難。師曰。十方三世佛。俱以靜為
先。曰只如靜久畢竟如何。師曰。動靜成一。乃為玅
處。曰此經闡明一大。如何是一大之妙。師曰。但莫
憎愛。洞然明白。】

「若以大地置足甲上(至)偈末。」

【如此偈有一百九十餘句。大略只是廣讚妙經難
逢難遇。當生敬仰。當盡心奉持。當熟思而有大覺
悟也。或不如此。虗生浪死人也。何以知之。葢此生
不聞此妙經。則道無由發明。道既不明。自性不明。
性既不明。心之所思。言之所發。日所行事。皆不明
矣。此生不明。來生復來生。後世復後世。以至無量
恒河沙數生世。料知皆不明矣。何以故。今日之心。
萬萬世後之種子也。(某)才荒學淺。見狹悟微。然於
此經略有入處。試特以適所舉句復講一遍看。夫
此經所談一大之道。即記所指中庸之理。亦道所
言一大之妙也。經之一大。偈巳具言。記之中庸。眾
亦共曉。老子一妙。誰不同知。但於行事之際鮮得
中庸。存心之時少見一大。至於取舍去就之頃。行
藏念慮之間。非止不一。亦乃千萬。宜乎此經暫讀
為難。讀即聞道也。非對紙墨之本為讀也。舉如意
云。會麼。若於此會得。野色更無山隔斷。月光常與
水相連。其或不然。更聽山偈。妙經一大許誰知。知
則中庸可共時。世上事難難却易。此經不遇後難
期。問曰。如何是一大之旨。師曰。諸佛法身。當人妙
性。曰。恁麼今日說了。為什麼又道難聞。師曰。伱雖
聞此說。如不聞一般。曰學人字字明白。為什麼與
不聞一般。師曰。便也聞。却信不及。曰信得及時如
何。師曰。龍女頓成佛。只在獻受間。】

「提婆達多品第十二」

【此一品經謂之得聞經之機。修道之要。乃成佛甚
速者也。葢天下之眾惡。人不能作者。達多能作也。
天下之眾善。人不能為者。吾佛能為也。以吾佛能
為眾善。故謂之大慈仁。謂之大聖人。具足妙相。天
神擁護。飛走欽服。宜其然矣。以達多能為眾惡。故
謂之極頑愚。謂之大罪人。具足醜相。天神誅戮。鳥
獸銜冤。亦宜其然矣。此法華會上佛亦授記達多
作佛者。顯示惡業迹也。佛性本也。本既存而迹可
消。罪可滅。而佛可證。故引龍女頓成佛之事以實
之。又此經世傳有四句口談正在此品。謂彩雲影
裡仙人現。手把紅羅扇遮面。急須著眼看仙人。莫
看仙人手中扇。其旨曰。世間逆順百端。皆五彩雲。
雲中皆有說此妙經之仙人。以妙經。仙人傳來也。
又逆順百端難忍難祛之際。謂之仙人手中紅羅
扇。當此之際。會得個大而無外。細而無內。前而無
始。後而無終。如海受萬派之聲。嶽止千山之勢。便
是仙人說妙法華經。不見手中扇也。大凡修學佛
者。果能二六時中刻刻子見。無前際後際。這邊那
邊。既無我人眾壽。自無取舍愛憎。到此田地。境即
心也。心即境也。我一佛也。佛一我也。龍女成佛。猶
是有獻受之遲。當體即真。豈非無記證之別。其或
未委。更聽山偈。虗空體本絕雲霞。縱有雲霞見自
差。會得虗空本無物。仙人終日說蓮華。問曰。如何
是直下頓成佛一句。願師直指。師曰。若要直指。起
來禮拜。曰學人每日禮拜。何待起來。名為直指。師
曰。只是不肯起來。便是不肯聽此妙經。曰恁麼則
隨順是師學。得見恒沙佛。師曰。闍黎肯如是。處處
見仙人。】

「持品第十三」

【持者。止於至善之地。不遷不易之正定也。葢人生
於兩間萬類之中。必有知覺之心。既有知覺之心。
必有好樂恐懼等念。念之發處。必因逆順憎愛之
境。逆順憎愛之念不巳。必有天堂地獄。絲竹刑杖
苦樂之具。此具既有。則最初之元心。心中本具之
至理妙道。隨之而變為萬別千差矣。不有大聖人
具以知見開示此心。則人人終不能自悟本性妙
體。無大無小無始無終之妙也。妙經既開示。當人
能悟入。則此心也。充塞宇宙者。皆謂之妙心。皆妙
心故。鳶飛魚躍而不疑。日升月落而自一。則此性
也。貫徹古今者總謂之妙性。總妙性故。死生聚散
而不惑。去來動靜而自如。到此田地。晴夜無風。湖
心月影。季春雨過。幽谷華香。亦不足以喻持妙之
萬一也。此處持之。不遷不貳。惟一惟中。可以與諸
佛鼻孔一般。可以與千聖肺肝一樣。於此不能持。
守被塵境移。可謂道春秋成敗知多少。萬載千年
卒未休。其或更疑。聽說山偈。持此經時萬慮沉。逢
違逆順莫呻吟。工夫做到至誠地。三世十方即一
心。問曰。經中謂持此經。師謂持此心。意旨如何。師
曰。經是照心之燈濁。心是持經之堪與。曰恁麼則
心即經。經即心。莫生二見。事即理。理即事。本是一
根。師曰。更聽說偈。了無毫髮念頭來。純一功深心
自開。七軸蓮華如此守。十方諸佛嘆奇哉。】

「安樂行品第十四」

【心無他適而自若謂之安。性得其所而圓順謂之
樂。久不變動而功高謂之行。如是之行也謂之妙
行。如是之樂也謂之妙樂。如是之安也謂之妙安。
葢有大道為之主宰者。凡百欺心之順事。違理之
順得。逆天之順享。皆不愛也。有妙經為之印證者。
凡百本性之眾善。克巳之多勞。諸佛之妙德。皆勤
修也。以能勤修。如上聖德賢行。始可謂之聞經善
人。以能圓契。如前大道妙經。始可謂之修行之善
業。修行既善。凡百毀謗輕慢之言自無。灾障汙穢
之事自絕。從此光明廣大。道德尊崇。現世為天人
師。他日登佛聖地。誰曰無是理哉。舉如意云。會麼。
若於此會得。心如皎月。體似虗空。十方無不仰其
高。萬姓無不稱其妙。如或不然。須向靜中切切舉
個阿彌陀佛。復自驗云念佛者何心。不念佛時何
物。工夫打成一片。當自悟云。佛外無心。心外無佛。
到此田地。可謂道上天下地彌陀佛。魚躍鳶飛白
藕華。更有何人還不悟。痴痴門外問三車。問曰。如
何是門外三車。師曰。羊車鹿車大牛之車。曰羊鹿
車時如何。大牛車時如何。師曰。葵華向日。柳絮隨
風。曰恁麼則信向大乘。莫隨小見。師曰。更聽山偈。
要能安樂行無虧。念念心休向外馳。日久功深成
一片。大千世界碧琉璃。】

「從地湧出品第十五」

【此一品經。因六萬恒沙菩薩各有六萬恒沙眷屬。
一一菩薩眷屬各曾無量劫修習。具黃金相。具清
淨梵音。具廣大辯才。具至聖道德。忽從地湧出。敬
禮吾師。稱云是我等師。我等慈父。開示我等。得成
妙道。時眾皆疑云。吾佛出家未久。成道亦後。何以
從地湧出六萬恒沙大菩薩各各領六萬恒沙菩
薩眷屬。各來禮敬。稱師稱慈父。譬如百歲老叟稱
二十五歲少壯為父。父亦喚百歲老叟為子。是可
疑也。葢此疑者。不知吾佛根本。遠自無量不可量
之前。悟此妙道。證淨妙身。常居實際之地。常起我
人眾壽之四相。起惑作業。妄自升沉。乃示同生滅。
演教度人。欲人人還復本源。同歸實際。此吾佛之
本意也。如是會得六萬恒沙之廣眾信向。豈為遇
哉。乃至盡法界悉同證妙身。同成正覺。亦不為多。
於吾佛久近。亦不須疑也。咦。聽說山偈。法身無去
亦無來。可嘆時人空自猜。三際十方俱坐斷。乾坤
信是眼中埃。問曰。如何是三際十方俱坐斷。師曰。
會麼。曰學人不會。曰乾坤信是眼中埃。】

「如來壽量品第十六」

【醫師喻。羅絡始終謂之佛壽。包括空有謂之佛量。
得佛之量者。一日月周旋之界。空中一塵。盡空塵
之天地。海中一漚。極海漚之廣濶。乃性天之微塵
耳。悟佛壽者。一元會該攝之時。劫中一刻。盡劫刻
之運世。年中一息。極年息之久長。乃理曆之瞬息
耳。葢斯道之體。其前無始。其後無終。大而無外。細
而無內者也。以眾人不知。我我間隔。物物偏私。所
謂無始無終之圓物。遂離之為元會運世時矣。所
謂無內無外之大體。遂裂之為東西南北之方矣。
既有方向。外而曰蠻曰夷。內而曰華曰夏。烏得不
張王李趙。爾汝比隣乎。既有壽年。近而曰元曰宋。
遠而曰羲曰皇。安得不年月日時。往古來今乎。嗚
呼。吾佛大聖人宣揚此壽量品。良有以也。將長人
之短促而至究竟乎。將廣人之狹小而至太極乎。
將欲人人徹悟而叮嚀教誡乎。不然。何以醫師之
喻而再四勉旃乎。舉如意云。會麼。若於此會得。不
隨往而往者此靈心也。不隨來而來者此靈心也。
不隨物而物者此靈心也。其或不然。更聽山偈。自
從撞入個胞胎。添却元翁多少獃。若是元翁能大
悟。此身天地一微埃。問曰。如何是佛之壽量。師曰。
世上算師數不得。曰餘世人與佛本來人還有壽
量也無。師曰。伱曾見本來人也未。曰恁麼則元翁
無面目。世人徒自猜。師曰。闍黎。】

「分別功德品第十七」

【此經乃宣揚此心之廣大久遠。不滅不生之妙典
也。此心既明。則功德無有涯際。豈容有所分別乎。
所以有分別者。非此心之理有分別。乃眾人領受
之不同。所以功德有淺深多寡也。經中以布施持
戒忍辱精進禪定五波羅蜜。精一修行。經八十萬
億多劫所修功德。不如一念信受此經功德。以聞
此經。必悟圓滿覺性。以悟圓滿覺性故。必能會無
始無終於寂然不動之中。必能會無為無變於感
而遂通之際。如是則豈有為有變有年有劫之功
德可比擬哉。故曰佛子住此地。即是佛受用。舉如
意云。會麼。若於此會得。生死永斷。苦樂無端。盡法
界總是真常。括古今通為妙性。演之為易。可以趨
吉避凶。頌之為詩。可以移風易俗。如是乃至世諦
資生。無不化為真如妙理中庸聖行者也。咦。聽說
山偈。此經一句信無疑。便是圓融法界時。萬種有
為皆費力。吾心頓悟即菩提。問曰。如何是頓悟即
菩提之理。師曰。若能頓悟此心。則無聖無凡。非空
非有。曰恁麼則本無聖凡。人自迷悟。師曰。杲日卓
午雲消盡。具眼何人不見明。】

「隨喜功德品第十八」

【此一品經。極讚聞此妙經功德。無有涯際。不可稱
量。故以展教第五十人隨喜功德以讚之耳。葢以
資生之具。盡心供養他人以至於老。乃百年之夢
事。亦剝他人來世富貴之利劍耳。於自性何益哉。
第五十人隨喜此經之功德。雖今生不明斯道。乃
巳種當來成佛之種子。既有成佛種子。同緣會遇。
必得親聞妙經。既得親聞妙經。成佛必矣。既得成
佛。逆推今日隨喜之為種。豈資生之幻具。助緣之
夢為。可比成佛之大功。了生死。證涅槃之大事乎。
舉如意云。會麼。若於此會得。無邊幻妄頓滅無餘。
無窮死生頓消無迹。盡大地作沙門一隻眼。了無
毫髮之疑。盡十方是箇自身。亦何甞擬議。其或不
然。須向靜中自看父母未生巳前。今日之思量計
較者畢竟在何處安立。看來看去。必然有悟云。我
本不生。人何曾滅。眾生諸佛悉是假名。五教三乘
皆為虗說。到此田地。可謂道一條大道本無迂。自
是當人見識遲。今日肯能真領悟。目前何法不如
如。問曰。如何是如如。師曰。綿州附子漢州薑。曰恁
麼萬別千差。如如之理何在。師曰。會得時本無千
差萬別。曰如是則見自異而自差。體本同而本一。
師曰。不可隨語生解。曰畢竟一歸何處。師曰。山僧
不知當人自看活套。曰隨喜妙經既有無量功德。
且道今日信某禳灾一句作麼生道。師曰。似日消
清霜。如火焚枯草。】

「法師功德品第十九」

【此一品經。演出得此經之靈驗。葢妙經所詮者性
道也。悟此性道者。形雖凡夫。心即佛也。心既佛之
妙心。乃一心上帝則主宰乾坤。化生萬物者也。心
既如佛。則一身隨之而妙。身既隨之而妙。則六根
能具廣大神妙。六根既妙。則六塵悉能隨神指呼。
能一能萬。能短能長。乃至手取天地外之物。如手
拈香。眼視往古來今之事。如眼觀掌。亦真圓證本
心之常事者也。何法師功德廣大之可疑哉。舉如
意云。會麼。若於此會得。佛一我也。我一佛也。彌陀
與我不是兩般。我與達多元非二質。融萬象成一
法身。會古今即一知見。其或不然。須向蒲團上靜
坐二三十年。單單看個大而無外。果有外乎。果無
外乎。前而無始。果有始乎。果無始乎。始處得其實。
終處亦真。外處得其真。內處亦實。悟到此田地謂
之知至。究到此田地謂之物格。眾如有疑。聽說山
偈。此心神妙人人佛。自是人人不自知。肯信山僧
輕一點。六般神妙任施為。問曰。適云六般神妙任
施為。師亦法師。六般神妙還具足也無。師曰。我又
不是法師。問什麼具足不具足。曰適來高座敷演。
大眾蒙益。為什麼不是法師。師曰。若喚作法師。不
值半文錢。曰不喚作法師意旨如何。曰糟粕人間
真打透。庖羲畫畫是秦灰。】

「常不輕品第二十」

【此一品經。演唱能行此妙經之妙行。必將成佛者
也。葢甞靜思之。人生於天地間。醉生夢死者固不
在此論。但有少覺悟者。試為詳裁之。夫妙經乃演
人人本具之性理也。圓滿覺性固無欠而無餘。蘊
積妄情實有生而有滅。妄情既有。生起消滅之道
豈無。故吾佛大聖人引起往昔為凡夫時初得覺
悟修行。以為今悟妙性修行模範也。妙行有三。曰
平等行。曰無相行。曰無我行。無我則心量廣大。見
識淵泉。菩提涅槃而日日增榮。解脫智慧而時時
深入。故曰無我而大。大而化之謂之聖。聖而不測
謂之神。無明逆順之境忘於外。善惡之機息於內。
無好樂憂患之念萌。絕利欲爭奪之念舉。故曰守
其無相。相固常有。體其無體。體固全真。平等則雖
冤親而不同。實冤親而共性。雖男女而有別。實男
女而同根。廓七尺軀為大千沙界。廣一寸心作太
極圓圖。故曰心同虗空界。示等虗空法。證得虗空
時。無是無非法。如是則萬事紛紜而常一。萬法變
化而常真。收萬古於一念慮中。會塵剎於一毫頭
上。到此田地。誰曰成佛更有遲疑。果若更疑。聽說
山偈。此心平等忘人我。雖未修行佛巳成。若道山
僧言不當。不輕菩薩可憐生。問曰。不輕菩薩授記
一切人是佛。且道蒙授記者還有不成佛者麼。師
曰。只你不成。曰學人為什麼不成。師曰。你若肯成。
不將再問。曰恁麼則直下承當。更休擬議。師曰。善
哉大丈夫。】

「如來神力品第二十一」

【此一品。顯示佛佛具如是神通妙用也。然以世眼
觀之。則黃帝乘龍。欒巴噀酒。龐婆入石。長房縮地。
皆罕見之難事。誠以道眼觀之。則維摩丈室容百
萬之多座。釋尊一時歷百千之長年。一舌抵初禪
萬萬里之高。一聲遍十方萬萬界之廣。亦大聖人
之末事。何以如此。以吾性無方所年劫者也。此性
既無方所年劫。則歷不可數之元會。自心何甞少
間。如是則於一念頃經無量恒河沙之大劫。乃至
一語一默光照十方。一抑一揚聲宏萬世。皆佛之
小事。性之影子耳。舉如意云。會麼。若於此會得。一
即一切。一切即一。往古即今。今亦往古。其或不然。
必當久靜一二十年。看個巳往年歲為什麼此心
不隨巳往而不存。未來年歲為什麼此心不隨未
來而不覺。現在萬物紛紜為什麼此心不隨萬物
而獨知。如是反復參究。久久純熟。當自悟云。冲虗
妙粹。炳煥靈明。卓然而獨存者也。到此田地。百萬
神通妙用。皆運水搬柴之易。又何難之有哉。咦。再
聽說偈。運水搬柴一妙神。自家不悟可憐人。今朝
頓悟從今後。土塊泥團即法身。問曰。如何是泥團
即法身。師曰。天地之塞皆吾體。天地之帥皆吾性。
曰如何是要妙一句。師曰。一片寒光。吐吞萬象。】

「囑累品第二十二」

【囑累者。以言托之曰囑。以法系之曰累。欲使傳續
妙法。利達無窮。故曰囑累。葢此妙經。三周巳畢。大
道斯圓。若不付托得。演說一場無益。(某)才荒學淺。
固非付托之人。因正緣真。敢任流通之責。試再為
詳拈一遍看。夫法者何法也。即吾佛大聖人經無
量久遠年劫修習之正法也。此正法之意者何意
也。即人人本具之性理也。何謂性理。即吾心竪窮
三際。橫遍十方。萬善萬能之實理也。此之實理。雖
人物共稟。但不能自主。而隨形器根塵之所幻惑
者。靡靡皆是也。故吾佛大聖人最先覺悟。愍眾人
之不悟。乃示同生滅。演此妙經。直指當人之性如
是而巳矣。性理既明。留言可法。故特運大神力。以
一手摩萬億多眾之頂。自稱此經難得。具諸佛大
道德大神通之秘藏也。宜各受持流布。如法修習。
如我無異。是至囑也。舉如意云。會麼。若於此會得。
著衣吃飰。二聖寶塔儼然。舉手擡頭。七卷蓮經在
爾。其或未委。山僧有偈。一乘義理自家性。七軸蓮
華紙上心。我愛普賢曾有說。教人莫向外邊尋。問
曰。如何是囑累末後一句。師曰。切忌生疑。曰學人
尚不曾信。疑從何生。師曰。信也好。疑也好。曰疑也
好時如何。師曰。四生六道劫時長。換面改頭增懊
惱。曰信也好時如何。師曰。三賢十聖性天廓。八解
六通心地寬。】

「藥王菩薩本事品第二十三」

【此一品經。示藥王燒身煉臂供養此經之迹。以顯
此經尊崇玄妙不可得見之難。葢燒身空我相也。
煉臂忘我執也。我執既忘始可與之論一大之至
理。我相通絕始可與之言一大之真常。舉如意云。
會麼。若於此會得。毗盧妙體。與一片白雲橫谷口
而無殊。大藏靈文。共幾多歸鳥盡迷巢而不別。其
或不然。須盡掃蕩胷中舊習。單單念句阿彌陀佛。
初舉之時。雜念紛飛。凡情交錯。久則純熟。一心圓
寂。萬境如如。到此田地。必當自悟十世古今始終
不離於當念。無邊剎海自他不隔於毫端。燒身也
煉譬也如雲去雲來天本淨。此方也他界也若華
開華落樹何關。更何疑哉。再聽山偈。只怕此身煉
不盡。此身燒盡我無依。是名苦行流通旨。珍重當
人善護持。問曰。是名苦行流通旨其意如何。師曰。
行不苦則志不堅。意不誠則念不切。曰恁麼則克
苦乃入道之初門。無我為成佛之捷徑。師曰。再聽
山偈。放逸名為不立身。豈能成佛號圓人。既然要
做丈夫漢。須掃從前懈怠塵。曰力進一句再請師
道。師曰。若不力行成不得。百年容易暗消磨。不如
當下便行去。萬古令人出愛河。】

「妙音菩薩品第二十四」

【妙音者宣揚此經之具也。故吾佛大聖人示此以
表揚妙行流通也。夫妙經之旨。在人人分上謂之
覺體。在佛佛道上謂之三藐。此謂正等。在人事取
舍進退之宜謂之道。在覺體廣大圓融謂之佛。在
吾佛隨機應化宣示謂之經。在慮空念寂之地謂
之定。在無人無我之時謂之空。在解怒絕慾之頃
謂之力。如是乃至動靜紛紜。彼此一萬。有無量百
千萬億名。善者皆此經之妙旨。惡則皆凡下之愚
情也。故妙音能種種示現。輔贊此經。以表妙行流
通也。舉如意云。會麼。若於此會得。任短任長休剪
綴。隨高隨下自平治。其或不然。莫道死來真作一。
安身立命恐多般。世間多少英靈漢。多少臨終被
熱瞞。於此心果未安。還須念句彌陀佛。心心即佛。
佛佛惟心。忽地打成一片。當自大悟云。本無生死
及升沉。廣大冲虗妙甚深。從今不受人瞞却。萬古
乾坤號妙音。問曰。如何是妙音之旨。師曰。一而萬。
萬而一。體露堂堂。曰恁麼則無一物不是毗盧之
體。無一名不是吾道之名者也。師曰。再聽山偈。乾
坤萬別與千差。識得元來只一家。於此既能真會
得。何人脚下不蓮華。】

「觀世音菩薩普門品第二十五」

【普門者。示以觀音妙智觀力。契機圓行。而進於妙
音。無緣慈濟。響答大千。而普應無盡也。葢人人所
具妙性。圓滿十方。洞無隔礙。特以眾生業惑。幻妄
迷真。見聞覺知。遂相吳越。而失本元明。塵消覺淨。
顯復圓通者。惟聞機最勝。故楞嚴云。一根既返元。
六根成解脫。六解一亡。元明不二。心非其心。無一
心而非其法。法非其法。無一法而非其心。一多緣
起而恒真。千差涉入而無礙。非普門而何。舉如意
云。會麼。若於此會得。觀音菩薩常在諸人面門出
入。示現神通力。說無等等法。汝若不會。須以妙奢
摩他三昧觀力回光自看。看到着眼不及處。驀忽
拶透。便知百千手眼。不離自巳。苟或不然。試聽山
偈。一鏡堂堂萬像俱。大千何處不光暉。逈然不落
根塵界。手眼通身却是誰。問曰。如何不落根塵一
句。師曰。根塵裡薦取。曰猶是學人疑處。師曰。耳裡
青黃眼裡聲。曰恁麼則悟來月滿三期內。迷去雲
開六不收。師曰。你喚什麼作月。曰如何是觀音妙
智力。能救世間苦。師曰。蒼波海底珊瑚月。紅焰爐
中菡萏風。曰是則眾苦所不到。師曰。功德不少。】

「陀羅尼品第二十六」

【此一品經。以陀羅尼標名者。以此妙經理行智果。
四大法圓。若不總收。道無究竟。故以此名品也。梵
云陀羅尼。此云總持。即總持萬法。圓收萬善之密
也。(某)初學此經。以為誦得乃了。既誦得了。又以解
其義理為難。既頗曉解。又以行不得為難。既依而
行之。不過日用之中。人事之小善耳。來世為人之
志。來世如今之解。皆不得決然由我行藏而無少
疑也。由是反覆參究。忽地如獲舊物相似。從此徹
頭徹尾。了無毫髮進退之疑。從此若彼若此。俱有
佛祖取舍之斷。故敢以妙經。為人發明也。夫圓收
萬善。總持萬法。果是何道。即人人本具之妙心也。
人人既具。何以輪轉六道。汩沒四生。到今不了。復
如之何。以人人本具。不遇良友指教。又無自察之
才。則終身不明。今既不明。則知萬萬世後萬萬世
徒生死。終無了悟之緣。所謂本具妙性徒本具者
也。嗚呼。我等夙培善種。幸獲正教。宜當革故鼎新。
必究必行必成必了。豈不快然於自心乎。豈不為
如來使。往來三界乎。豈不與十方諸佛歷代祖師
把手共行乎。豈不謂之圓收萬善總持萬法乎。舉
如意云。會麼。若於此會得。可謂道打開華藏重重
海。獨露堂堂大覺場。其或不然。須是入祕密關。立
總持志。拚三十年工夫。單單念句六字真言。坐與
真言共坐。臥與真言共臥。乃至言語作息俱與真
言無二。如是則必有融成一片之時。必有三世十
方正等之日。必有凡聖悟迷本只一心之見。到此
田地。可謂道太湖三萬六千頃。月在波心說向誰。
更有人來伸一問。山僧合掌念多醯。問曰。如何是
多醯二字。師曰。此是藍婆呪。不須義上疑。曰呪即
不聞。究竟總持一句作麼生道。師曰。多醯多醯兜
醯醯醯。】

「妙莊嚴王本事品第二十七」

【此妙莊嚴王本事品者。舉古例今。欲使行人以道
自衛。消息邪緣。不墮垢染而竟果德。亦以見利行
同事。轉邪歸正者。良由受持此妙經力。而不失方
便之權也。然則不染而染者。妙莊嚴也。染而不染
者淨德也。蘊真如之妙理者淨藏也。破痴暗於智
照者淨眼也。故能轉昔日之妙嚴為今日之華德
也。且道如何是此妙經力。舉如意云還會麼。若於
此會得。五蘊浮雲空去來。三毒水泡虗出沒。如或
不然。聽說山偈。邪因正顯正因邪。邪正元來共一
家。邪既不生誰是正。寶光匣冷吼青蛇。問曰。昔何
謂之莊嚴。師曰。說莊嚴者即非莊嚴。曰今何謂之
華德。師曰。即非莊嚴是名莊嚴。曰方便之力其事
云何。師曰。劍為不平離寶匣。藥因救病出金缾。曰
畢竟如何得法眼淨去。師曰。功德天。黑暗女。有智
主人。二俱不受。】

「普賢菩薩勸發品第二十八」

【此品名普賢勸發者。法會既終。進修功畢。智圓覺
滿。證佛所證。法化流通。無復自利。直以善入世間
三昧無作願力。現無量色身。自在宏化。轉入玅覺
向上之道為果後常行也。自是而往。橫身十界。高
踏毗盧。泯三世而無際。亦無無際。洞十虗而無方
亦無無方。生死涅槃誰忻誰厭。佛窟魔宮無取無
舍。如是相。如是性。如是體。如是力。猶涉化機。大無
外。小無內。前無始。後無終。未超見量。舉如意云。會
麼。於此會得。露柱燈籠頭頭實相。墻壁瓦礫一一
光暉。麻三斤栢樹子塞斷玄關。乾尿橛死猫頭掀
翻妙寨。如未究竟。再聽末後一偈。鶴出銀籠橫碧
海。鳳離金網拂雲衢。秖應不戀長安樂。到處逢人
是故知。問曰。如何是到處逢人是故知。師曰。煩惱
海中為雨露。無明山上作雲雷。曰此莫便是普賢
常行否。師曰。是即是。莫差誤。曰如何得不差誤去。
師曰。客來須待。賊來須打。曰如是則覔火和烟得。
擔泉帶月歸。師曰。不防靈利。曰恁麼則七軸玄文。
宜為剩法。師曰。瘥病不假驢駝藥。曰還有不病者
麼。師曰。伱且道誰是病者。曰是則安用勸發。師曰。
為汝不薦不病者。曰向上事又作麼生。師曰。早成
向下去也。曰學人不會。乞師方便。曰任從滄海變。
終不為君通。】

** ○附天池沙門法聚頌

宗教明明沒兩途。漫從取舍強分疎。衣珠未示珍
何失。寶所親登路早迂。鵲噪雅鳴圓極唱。山明水
碧露真模。拈華昔日今如意。一種金蓮火裡敷。

** ○附陳白沙寄太虗上人一首(餘不盡錄)

太虗石洞居。孤絕少人依。遠客携琴至。逢師乞食
歸。一蒲青草上。四面白雲飛。盡日無言說。巖華落
滿衣。

** 考誌

江都寶勝寺。唐貞觀年間。僧智端啟建於揚
子橋。　國朝江水􂔯沒。揚州衛指揮李鎧。僧太虗。
遷於城東三里。今云寶城。無考。疑即寶勝。侯再詳。

法華大意卷下
* No. 609-C
 法華大意後序

金陵太虗相師。昔與陳白沙章定山諸老先生相友
善。既多論述。及見
孝宗皇帝復有講章詩篇。若雜文諸稿。維揚士大夫
家有藏之者。今不易得也。渭孩時舍名稱師兄者玉
北菴。往歲閉關龍南精舍。適鄉人李君良忠過訪。為
玉兄道其兄梅峰居士遊維揚時。登太虗樓。訪師所
遺。得法華大意本於住僧(某)而歸。玉兄後三年出關。
復得是本於王龍溪先生所。而本固缺後三品。適玉
兄之師玉芝大師至自武康。足成之。玉兄受之。遂較
刻以廣其傳。為卷凡三。字七萬。布施者若干人。費銀
若干兩。工再月而成。既成而玉兄持本以來。令渭序
其來歷如此。若夫要旨所關。巳標指於前序中。雖然
如聞六祖之言心悟轉法華。心迷法華轉。然則經且
不可恃也。而況於區區之大意。此在眾生誦讀者當
自得之。其無以義為讐。以負於著者藏者訪者足者
施者刻者之心。

嘉靖丁巳歲冬十二月望日山陰徐渭撰
* No. 609-D
 重刻太虗禪師法華大意䟦

乙丑春。湛然大師說法於海鹽。余往瞻覲。時常隨雲
集約千眾。柱石梁公率大眾向余作禮。出此大意相
囑。余刻華嚴疏鈔功尚未竣。辭。公等切懇。唯唯承當。
携至舟中。寓目數行。見其引太極中庸等語。懼為狂
慧誤解者之嚆矢。尚懷猶豫。及再讀之。合掌敬仰。知
師的的見大意。葢不以文字詮釋法華經。直以法華
經為自心註脚者。伶俐漢子見之。便可悟入。急當重
較流通無疑矣。遂授之梓以作後人眼目。至其稱引
儒家言。亦一時為陳白沙諸老方便。觀者勿竊影響。
徒滋混濫以資齒頰。使自誤誤人。墮落不淺。若夫得
意忘言者。信知一切世諦文字。無不從法界流出。無
障無礙為一味法。余言特饒舌耳。

天啟丁卯仲春八日長水葉祺胤識