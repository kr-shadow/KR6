#+TITLE: 華嚴聖可禪師語錄-清-德玉
#+DATE: 2016-06-11 12:30:30
#+SOURCE: github.com/kanripo/KR6q0488 master b30fc8ab                

* 華巖聖可禪師語錄目錄

  
  * 一卷
  
  * 上堂
  * 二卷
  
  * 上堂
  * 三卷
  
  * 晚參
  * 機緣
  * 四卷
  
  * 拈古
  * 頌古
  * 五卷
  
  * 雜錄

















華巖聖可禪師語錄卷一
門人光佛等編

* 上堂
　重慶府巴縣華巖禪院語錄(二期十五則)

康熙庚戍年十月十五日雙山里蔣弘道等新建本
院請師開爐。

拈疏元符太白同斯理雙桂華巖沒兩般祖脈淵源
在裏許維那剖出大家看。

法座不是曲彔木亦非吉祥草喚作諸法空依前不
恰好且道如何方恰好看取令行時陞座。

拈香　此一瓣香初得廣成子三祝華封人耑為祝
延
今上皇帝聖躬萬歲萬歲萬萬歲唯願一人無事免
股無膚脛無毛之勞眾庶謳歌得日出作日入息之
樂次拈香云此一瓣香在天乘東維騎箕尾在地隱
傅巖舉版築奉為滿朝文武闔國公卿暨本省本郡
本邑當道尊官現前檀越今期請主惟願在位者祿
位高增在野者臻延福壽末後拈香云此一瓣香一
出一入於極險地始自兵戈隊裏得來再甄再陶於
百煉爐今就荊棘林中拈出熱向爐中奉為雙桂堂
上傳臨濟正宗第三十一世破山先師用酬法乳之
恩斂衣敷座上首白槌云法筵龍象眾當觀第一義
問新開爐韛設斯場四眾欣欣睹建莊因此懷香呈
一問以何法道播諸方師云理長則就進云就箇甚
麼師以拂子拂一拂云會麼進云不會師云幸爾不
會若會打折爾腰進云過在甚麼處師云道理也不
知問如何是已躬下事師云腳根下薦取進云體露
堂堂時如何師云光天灼地進云未出方丈時如何
師云閉目看進云出後如何師云劈箭急進云撥轉
虛空笑一場原來無物可商量道了拂袖歸眾師云
莫道無事好乃云把得便用意若死灰撩起便行心
如墻壁聞言而信萬年一念做工夫得意而歸東去
西來行祖道有生可度鈍鳥栖蘆無佛可成情同止
水凱歌齊奏難乎不涉程途天下太平理宜歸家穩
坐安禪結制話巳周圓祝國祐民作麼生道但願皇
風彌宇宙堯仁舜德萬斯年舉南泉住山有一道者
相訪泉云我上山作務你做飯喫了與我送些來泉
去後道者做飯喫了打破鍋碗去床上臥泉見不來
便歸見打破鍋碗在床上臥泉亦去道者身邊臥道
者便起去泉後出世舉云我二十年前住山見一道
者甚是靈利直至而今不見師云說甚麼二十年不
見殊不知道者打破鍋碗時早不見了也泉去身邊
臥尋蹤捕影耳二十年後恁麼舉意在於何從前汗
馬無人識只要重論蓋代功上首復白槌云諦觀法
王法法王法如是。

上堂問世尊不說說迦葉不聞聞則背世尊說說迦
葉聞聞則觸不觸不背時如何師云華岩向者裏道
不出僧擬議師便喝僧亦喝師云是背是觸僧便拜
師復喝乃云世尊不說說華巖不曾出方丈迦葉不
聞聞大眾何嘗到法堂向者裏直下肯承當如紅爐
上著一點雪將此事當機齊捨卻似枯木上撒些子
花大眾還委悉麼也是石臼呼風虛窗吐白各人回
觀返照自然口耳根寂聞說塵消凡聖同源古今不
二誰非迦葉誰非世尊靈山一會儼然未散只如華
岩依舊歸方丈大眾仍復還本位又且如何不離當
處常湛然覓即知君不可見。

長至上堂天地之心今始開云何一復萬機回為他
枯盡閒草木律管吹灰力自來。

上堂昨日黨元戎至靜夜繹思幾句佛法想今日陞
座背諷一遍與諸人結般若緣並酬信施洎乎諸人
形問形答盡情遺忘華巖從頭至足內而肝膽腸胃
外而󵎉毛爪齒乃至大地山河于其中間覓佛法如
芥子許不可得且道將何以酬遂喝一喝下座。

佛成道王有功送子披剃請上堂以拂子召眾云見
麼此是王元戎捨子出家底捨心也昔釋迦老子捨
王位國臣妻子皆同者箇捨心今日子夜睹明星而
悟云吾觀大地眾生俱有如來智慧德相亦悟者箇
捨心即是人人俱有如來智慧德相因甚釋迦悟大
眾不悟釋迦老子恁麼道豈不是壓良為賤汝等可
以見義勇為見賢思齊也還委悉麼山東宰相山西
將彼丈夫兮我丈夫以拂子拂一拂下座。

劉光喜請上堂雞鳴犬吠鵲噪鴉啼觀音菩薩來也
墻壁瓦礫大地山河普賢願王在焉來在聲色裏求
人聞見中垂手則不無掀翻聲色踢脫見聞一句作
麼生道數聲清磬是非外一箇閒人天地間。

周啟嗣請上堂將拄杖在目上視了復顧左右云者
箇木上座默也可卓一下云語也可豎起云直也可
橫拄杖云橫也可語默直橫俱可且置拄杖未出方
丈倚墻靠壁時還解恁麼也無一氣不言含有象萬
靈何處謝無私。

元旦上堂問爆竹一聲除舊歲梅花幾點迓新年如
何是舊歲師云桃符已喚進云如何是新年師云曆
日巳頒進云不涉新舊時如何師豎拂子云是涉是
不涉進云放下拂子又作麼生師云闍黎且歸眾去
僧便歸眾師云看者僧好穩腳跟乃云空劫已前一
句子梅花吐露巳多時今朝何故重重舉貴要眼前
人共知且道知箇甚麼恭賀大眾新春納祐。

解制上堂問寒去春來即不問如何是解制句師云
緊俏草鞋進云向上宗乘又作麼生師云鐵蛇橫古
路進云與麼則諸佛不出世祖師不西來也師云那
裏云來僧便喝師便打乃云父母所生眼畢竟壞父
母所生耳畢竟壞父母所生鼻畢竟壞父母所生舌
畢竟壞父母所生身畢竟壞父母所生意畢竟壞六
根既壞六塵絕待心識全銷無罣無礙大眾還會麼
若於斯會得便可高高峰頂立深深海底行十字街
頭橫行直撞者邊那邊西天東土無可不可如或不
會不妨長連床上依舊觜盧都舉僧問大隨劫火洞
然大千俱壞未審者箇壞不壞隨云壞僧云恁麼則
隨他去也隨云隨他去僧不肯師云者僧與麼問大
隨合答他甚麼語免者僧不肯設有人問華巖劫火
洞然大千俱壞未審者箇壞不壞亦向伊道壞恁麼
則隨他去也但答伊云一任舉似諸方。

師誕雪林維那請上堂無明父恩愛母念念遷流莫
可補賴遇朗公推出頭與他道箇雲門普卓拄杖一
下云者是無明父又卓一下云者是恩愛母雲門普
在甚麼處復卓兩下云于茲委悉得大地無寸土。

辛亥冬結制印金印剛請上堂以楔去楔棒頭落處
山河隱將錯就錯撒手歸來機用齊臨濟悟黃檗宗
旨首山改風穴憂思摩尼莫喻連城豈企上上人最
貴中下者不知明明道破的的全施期九十日日十
二時無分南北莫辨東西瞥然省得不受人欺執本
現成猶是得少為足須喫痛棒大叫土廣人稀連卓
拄杖云還委悉麼屋北鹿獨宿溪西雞齊啼。

光燦光鮮請上堂舉昔日有一婆子到趙州齋僧次
向前指云者一堂僧總是婆生底只大底兒子不孝
趙州纔顧視婆便出去今老僧住華巖三載光鮮婆
子頻頻請益雖未有如是機緣而弘護求道之心不
在趙州婆子之下設使光鮮翻轉面皮突出人前亦
向道者一堂僧總是婆所生只有大底不孝老僧作
麼生下得一轉語一與目前增光二與趙州出氣遂
起身作女人拜云兒孫自有兒孫事祖父從來不出
門。

長至後上堂爐香多誦兩字一線工夫日日加萬
物無心承雨露陽回依舊木敷花舉雪峰岩頭末後
句機緣畢云岩頭以同生不同死為末後句者僧被
他熱瞞後來者僧天下人還奈他何不奈他何今無
私吾兄渠也吾姪昔與德玉同參同條生又同條死
德玉只憾他二老不與玉道末後句若與玉道末後
句天下人亦不奈德玉何免出斯醜者事且止及節
應時如何通信荷盡巳無擎雨蓋菊殘猶有傲霜枝。

元旦上堂九淵參敏樹法兄雲幻法兄有年而未染
旨來華岩一冬于老僧棒頭喝下稍有入處老僧勘
以女子入定機緣淵與老僧一拳老僧便打淵擬議
老僧又打淵云誰家不愛子孫賢老僧彼時痛與一
頓搭卻不錄淵至夜深復入方丈老僧向他道大機
大用即不無入理深談未夢見在淵躍然喜遂請老
僧上堂只將搭卻機緣敘說一上借花獻佛兼賀大
眾新年別無法說。

雪林還初二上座請上堂大眾纔集定雪林白槌云
吾宗無語句師便下座歸方丈。

解制上堂百日禪期業已終解開布袋欲何從遂卓
拄杖云過頭拄杖隨身執請續後句若續得即續若
續不得待汝諸人到報恩寺為諸人續拽拄杖下座。

* 重慶府報恩禪寺語錄(一期四則)

壬子孟春望六日渝城眾鄉紳耆庶暨舊住持超淪
請師入院。

三門恢基已久門庭不設如斯為人卻也直捷。

佛殿是乾屎橛是麻三斤日面月面即心非心新報
恩到來覿面相逢又作麼生。

方丈喝一喝云一言既出駟馬難追一機纔發萬牛
莫回擒虎兕定龍蛇句分付阿誰復喝一喝。

當日眾紳士請上堂拈疏云文韜武略擲地作金聲
江漢秋陽翻空成玉露大眾見麼請維那宣過指法
座云溈山左脅書字嬾菴收放索頭更有寒山拾得
卻都是我同儔遂以右手理袈裟左手將拄杖安頭
上云新報恩披毛戴角入他者一夥群隊去也遂陞。

拈香祝聖畢末後拈香云此一瓣香蒙山言下知音
大隨钁頭斸得此乃第二回拈出爇向爐中耑為傳
臨濟正宗第三十一世破山先師用酬法乳之恩斂
衣敷坐維那白槌云法筵龍象眾當觀第一義問如
何是報恩境師云真武山上鐵圍竿進云如何是報
恩人師云眉橫鼻直進云人境且置入院慶賞一句
作麼生師云一炷清香古柏根願祝當今無量壽進
云師子窟中無異獸象王行處絕狐蹤師云帶累三
軍將頭不猛進云西河師子字水出頭師云文殊來
也乃云予本林間人藏拙而自守無端眾檀那三請
出山口草鞋套腳下拄杖橫肩負到來陞此床一旦
揚斯醜不惑亂人天敢鈍置諸友各與三十棒永光
臨濟後喝一喝復舉朱行軍入南際院自行香云直
這是直這是時有一僧問云直這是是箇甚麼軍便
喝僧云行軍幸是佛法中人惡發作麼軍云你作惡
發會那僧便喝軍亦喝云鉤在不疑之地呼左右認
取者僧著師云你看他二人一縱一奪一殺一活發
明臨濟宗旨古今罕有今日超淪暨眾檀那三番四
番來華岩迎請老僧辭之不獲只欲老僧來此住此
興揚佛法建立雙桂老人宗旨亦是古今罕有且道
一念萬年始終不變一句作麼生道碧玉磨成西子
骨黃金鑄就伍員心維那復白槌云諦觀法王法法
王法如是。

結制光裕光雲請上堂長期短限作甚麼坐禪坐佛
事何多打牛打車君如會誰把磚來石上磨車若不
行打車即是打牛即是問十方諸國土無剎不現身
身作麼生現師云龍門皓月映長空乃云一日之計
在乎寅一年之計在乎春一生之計在乎勤勤箇甚
麼勤深耕淺種農人之計勤五經四書文舉之計勤
馳馬試劍武舉之計勤貿易貨殖經商之計勤闢土
地而撫四夷國王王子大臣之計今日現前檀越當
期請主決不是如上所說之計計在於何在要將報
恩寺中荊棘化為赭堊瓦礫翻成梵宮令老僧日日
陞于此座演揚臨濟正法眼藏使人人鼻孔遼天箇
箇腳跟點地咸悟上上一乘生生世世不受閻家老
子所羅縶以滿百劫千生之計計在斯也百劫千生
之計在乎甚麼在乎最初最初一句作麼生道玅舞
必當誇遍拍三台須是大家催。

仲春花朝上堂澗濁江清斷岸全消雪路春和日煖
滿山復露燒痕晴月何常有心一夜之間晒開桃紅
李白朝風原來無意剎那之際吹綻柳眼桑包百草
萌芽萬蟲闢戶情與無情熾然而說說無間歇僧之
與俗立地而聽聽箇甚麼不見道心隨萬境轉轉處
實能幽隨流認得性無喜亦無憂生機一路到者田
地也大難得打麵還他州土麥唱歌須是帝鄉人。

浴佛上堂天下叢林商量浩浩地評題初生公案多
是與雲門作主雲門要打殺悉達何嘗作不得主報
恩今日要與悉達作主使雲門有捧無下手處驀拈
拄杖卓一下云大眾會麼悉達生也摩耶夫人即今
在甚麼處遂起身倚拄杖而立云每憶獨丁難遠害
從教千子一胞胎連卓拄杖下座。

解制上堂舉藥山陞座默然而坐大眾纔集定藥山
便下座師云藥山恁麼銀山鐵壁鍼劄不入雖是識
法者懼要且太險絕生報恩則不然道火怕燒著口
耶今日與諸人八字打開合水和泥去也還委悉麼
普請大眾華岩耘秧拽拄杖下座。

* 再住華巖禪院語錄(十二期七十九則)

壬子孟冬望日結制上堂祝聖畢末後拈香云此一
瓣香乃天華棒頭二祖拳頭忍痛巳久拈來爇向爐
中奉為雙桂堂上傳臨濟正宗第三十一世破山先
師用酬法乳之恩斂衣敷座上首白槌竟師云眼如
黑漆明察秋毫耳似卷荷聰聞蟻鬥根根明鏡塵塵
止水一攝一切一切攝一融通三際含褁十虛法爾
如然神通玅用不假修造本自現成只為汝等有生
之後眼隨色變耳逐聲移情塵妄想日積膠固故有
長期短限漸修頓悟之規非老僧特地妄為強向空
裏畫眉盂上安柄也還會麼劍為不平離寶匣藥因
救病出金瓶上首復白槌竟下座。

長至上堂問陰向鼻端滅陽從眼裏生如何是滅句
師云一氣不言含有象進云如何是生句師云萬靈
何處謝無私進云如何是不生不滅句師云無言可
答無理可伸進云恁麼則乾坤有眼大海無波也師
云八方霢霂無為化四海歌謠樂太平僧禮拜師乃
云履長之慶亂如麻至日閉關卻較些灰盡全心無
剝復纔生一念看飛葭。

上堂昨日光菂云來日是弟子母難之辰請和尚開
甘露門慈悲利濟老僧向他道你父母未生前道一
句來士無語老僧云明日陞座與你說破今日故陞
於此座舉似大眾大家證明父母未生前句子與君
拈出記須牢二郎關上瑤芝秀帕子岩前碧樹高。

新戒真壽請上堂高沙彌拂袖而去從空放下盧行
者網中跳出就地升高不入者保社膏肓不少向者
裡去頭上安頭兩者俱全一體不成二佛拈一放一
如何脫盡廉纖既是行者得衣缽於黃梅因甚卻於
智光受戒了達本來無一物何妨錦上更鋪華。

光常請上堂問放去天雨四花收來地搖六震如何
是禪師云塗山高進云滿目盡是青山綠水如何是
道師云字水深進云自性了然如何是佛師云頭上
安頭進云三藏拈向一邊如何是法師云斬頭覓活
進云禪道佛法既爾分明如何保任師云饑喫飯困
打眠進云任麼則錦上鋪花去也師云漳州橘皮莫
當火枯木岩前岐路多乃云閉門打睡接上上機顧
鑑嚬呻曲為中下只如魯祖見人來便面壁去是接
上上機耶是曲為中下耶老僧恁麼舉卻有兩意一
薦光常之母生天成佛二祝光常之壽山高水長魯
祖面壁意旨果只如此耶向下文長付在來日。

解制上堂梅子兮脫胎柳眼兮乍開征夫兮出戶農
人兮歸來春雨如膏兮石頭路滑君等且住住兮免
怨草鞋。

中秋明玄師請上堂體露金風萬象如松蘿無影映
山居當臺一鏡分明甚照徹諸人肝膽無有即出來
大家證據問萬古長空一朝風月畢竟是甚麼意師
云普天匝地進云月正圓時作麼生賞師云塞壑填
溝進云月落後如何相見師云非公境界僧拂袖歸
眾師云果然乃云明玄鏡上人存心甚廣大追師及
薦徒請吾說佛法吾說恐不如拄杖為通達遂以拄
杖打圓相云如是光輝徹四維翁孫乘此齊超拔復
卓拄杖兩下下座。

心安送法衣請上堂雞足山中埋沒久大庾嶺上空
開口吾徒甚處得將來自不受持供老朽老朽披登
獅子床人天共證無何有大端個個解翻騰無一不
能獅子吼遂驀拈拄杖召大眾云獅子吼且置既是
人天共證因甚卻又道無何有拽拄杖下座。

癸丑冬結制上堂一年一度開爐今歲期中不如四
海禪和雲集十方檀供稀疏幸有龍天可恃不致飲
水餐荼珍重諸人努力蘊飽趙州曰無朝參暮參綿
密做個鐵鑄丈夫一日冷灰豆爆自然列上祖圖喝
一喝。

上堂舉龍池幻有傳師祖云佛法二字雖不是偶然
亦非特意會得但有箇悟入處信意拈來自然貼體
隨分道出自然恰好師驀拈拂子左拂云貼體不貼
體又以拂子右拂云恰好不恰好雖然如是也須的
的當當有箇悟入處始得不然終是矮子看戲。

冬至上堂空劫巳前承當枯根乾櫱佛未出世時會
取死火寒灰尚不得一箇半箇千兵易得一將難求
他恁麼驢年去莫守寒岩異草青坐卻白雲宗不玅
大眾者四轉語判著判不著印光大師將魯祖南泉
老僧大眾鼻孔一串穿卻撒向諸人面前了也莫只
囫圇吞卻直須識些子滋味好。

佛宣佛崇請上堂問雪峰三登投子九上洞山如眾
居士登山涉水到華岩是同是別師云左戒堂進云
雪峰後來鰲山成道眾居士向何處成道師云右方
丈進云雪峰成道岩頭證盟眾居士成道何人證明
師云闍黎進云莫壓良為賤師云屈煞汝乃云一日
一次上堂佛法漸漸興揚僧俗如龍若虎都來直下
承當且道承當箇甚麼承當四果耶辟支耶十聖耶
三賢耶佛耶祖耶金屑雖貴落眼成翳。

解制徹心請上堂有一樁事對眾舉揚天纔下雨地
便生漿東南林茂西北草荒石橋路滑嶮巇二郎通
霄一路不許商量園有剩菜倉有餘糧不妨眾廣坐
折禪床兼逢馬亂又值兵荒山間林下且蹔退藏四
野無事一任周行。

浴佛日崇心師請上堂纔生就被雲門打既長屢遭
調達欺自古逮今一毒鼓斯朝誰不用桴槌。

甲寅冬結制印光大師請上堂世道安危不可量斯
須大塊幾滄桑幸今結制山林下多得同人共舉揚
新戒玅樂請上堂戒如金剛寶劍斬恩愛煩惱之利
刃戒如踞地師子迸群狐魔外于他方戒為入道之
前茅戒為袪習之殿後戒乃生西方公據戒乃破地
獄赦書戒之一法眾玅之門也只如祖師門下還用
得著麼若用得著丹霞不應掩耳而去若用不著六
祖不應受戒智光還知麼取淨捨穢者戒在眼厭喧
求寂者戒在耳逐臭尋香者戒在鼻說是說非者戒
在舌愛暖惡寒者戒在身過未習想現業流注者戒
在意六根紛紜戒在一心只如六根不行一心不亂
戒在甚處良久云待喫了妙樂齋來與你們說。

三淵師請上堂念佛一聲火急漱口纔起二見貶向
鐵圍大人境界報君知承當即便是歟金屑落眼成
障翳好事不如無也到者裏忽有人道老和尚說得
盛水不漏了無一鍼鋒許縫罅即不無要契他達磨
魯祖藥山維摩不啻鄭州出曹門驀喝一喝云老僧
正要問你藥山維摩置之不論達磨魯祖向你道甚
麼莫向鬼窟中作活計。

光雲請上堂父母未生前承當咳唾掉臂也是祖師
西來意一念纔生處覷破妄想情慮皆鎔化為真心
行向者裏行說向者裏說現證色身三昧疾得語言
陀羅尼一腳蹋倒塗山與乾坤而並闊一喝逆流錦
水共髑髏而齊乾然雖如是若果見處分明悟處諦
當行合乎說說合乎行處處與人為龜為鑑拔楔抽
釘如其見悟不真行說不合不如直下如蚊子上鐵
牛一般相似將父母未生前一念纔起處一較較定
如印圈契券之無差下腳不得開口不得更穩當也
拽拄杖下座。

元旦上堂時當寒盡春初還岩斷冰澌溜復潺惟有
山僧拄杖子不隨新舊改容顏。

解制上堂問楊岐偵慈明於小徑是何意師云老僧
在此二十年不會進云岐搊住云今朝須與我說不
說打和尚說箇甚麼師云銀山進云岐又問窄路相
逢慈明荅你且躲我要往那裏去且道向何處去師
云鐵壁進云當時若遇玲瓏漢劈面攔腮又如何師
云也要是箇人始得乃云從上諸聖無一法與人老
僧不怕瞎人眼不怕諸方檢點卻有法與人且道有
甚麼法遂大展兩手顧維那那白椎竟便下座。

金薦伯請上堂以拂子召伯云父母未生前偪塞虛
空無背無面無是無非無眼耳鼻舌身意及其既生
也突出難辨非聖非凡非僧非俗無色聲香味觸法
未生既生渾然與琉璃光明法體無以異也及其少
而壯壯而老也情竇日鑿念慮時遷便有六根六塵
六識萬法樅然似乎與琉璃光明法體漸覺疏遠金
薦伯你既發無上道心然琉璃光明燈供琉璃光明
佛念琉璃光明經求琉璃光明壽飯琉璃光明僧祈
琉璃光明果老僧不辭為汝說破只恐你承當不下
耳你若承當得下但將從前所積凡所有相一切頓
捨難捨能捨捨亦復捨捨黑暗色得光明眼捨黑暗
聲得光明耳捨黑暗香得光明鼻捨黑暗味得光明
舌捨黑暗觸得光明身捨黑暗法得光明意如是六
處既得則七處八處九處十處四十九處光明燈燈
相續焰焰不絕八萬四千毫毛孔竅竅竅放大光明
灼然與琉璃光明法體無二無別雖然如是不可聞
老僧恁麼告報便乃坐守長途不肯歸家穩坐此是
化城終非寶所設使途路不得力不若還將父母未
生前一段光明靠之如倚天長劍將第八識奮志一
刀兩斷如斬一縷絲相似如輕帆遇順風到岸不勞
彈指頃如大象渡河截流而過如師子哮吼火急咬
人恁麼奮力一回始得。

乙卯冬結制上堂三百六十箇日子隨他念念與遷
流騎聲蓋色全無礙東去西來得自由衲僧家氣宇
如王腳跟下無紅絲線舌頭上無十字關因甚於一
冬三箇月內有眼盲有耳聾有口啞六不通遂卓拄
杖云只為把柄在老僧手裏復打圓相云從今綰就
冰澌結直待春和始放開。

楚石請上堂驀拈拄杖展手作量勢云大眾會麼此
拄杖長華巖二尺便度與侍者舉五祖演上堂云此
拄杖長老僧一尺便下座華巖看來不惟只長演祖
一尺自圓悟勤虎丘隆乃至密雲師翁雙桂先師俱
只長一尺因甚到華巖卻長二尺養子不及父家門
一世衰。

梓匠周崇禮萬啟富請上堂滿腹經綸不自欺瓊樓
玉宇我先施無分貴賤與高下到處逢人露一絲。

元旦上堂以拂子召眾云會麼三陽開泰日百戲作
舞時禮樂於今密胭花分外奇無錢食餛飩有地折
松枝應以裁成道輔天相地宜輔相即不無如何是
裁成道以拂子打几案兩下。

彭佛幢等請上堂日日爐邊把火圍不知門外早春
歸等閒信步山頭望雨後梅花帶雪肥。

解制上堂問春工忙忙向何處下種師云腳下進云
空劫已前下得麼師云不顧腳跟三尺水猶貪縱步
上高層僧便拜師乃云蘭蕙芬芳鼻孔昂藏桃李紅
白莫被眼惑蹋破草鞋來老僧為你說只如掉頭不
顧三搭不回者作麼生與他說珍重道傍荊棘刺休
教撦破爾衣裳。

佛誕謝啟祥送緬佛至請上堂祝聖問答畢乃呼謝
啟祥云此佛豈不是你家中自所供養者得得持來
請山僧說法耶殊不知此佛在你家中鼻觀十餘年
默示向上宗乘你自不薦向外馳求多者一番起倒
遂起身拓起緬佛云大眾佛生迦毘羅因甚緬國成
形既在緬國成形因甚又在渝州謝啟祥家出現既
在謝家出現因甚又在山僧手裏乃放下云是處是
慈氏無門無善財復舉遵布衲浴佛次藥山云者箇
從汝浴還浴得那箇麼衲云把將那箇來藥山休去
師云藥山雖爾分星撥兩要且句裏藏鋒布衲固然
截鐵斬釘未免落他圈套藥山休去又且如何有解
道識法者懼有解道爭之不足讓之有餘有解道欲
隱彌露俱不是者箇道理設使藥山信手拈出布衲
又安肯放過還會藥山意麼他怕打濕袈裟角。

丙辰冬開爐金光慧鄭光選請上堂現成爐鞴紅如
火仍舊鍵槌辣似姜珍重銅肝銕膽漢一回鍛鍊一
回剛。

上堂問薩婆多云若人犯欲即是佛法邊外人是否
師云是進云熒光比丘犯婬因甚向維摩一言而釋
師云是進云某甲犯律和尚說何法與某甲懺悔師
云道得與你懺悔進云恁麼則無罪可滅也師云也
要你自肯始得進云文殊有言清淨行者不入天堂
破戒比丘不入地獄師云老僧今日功不浪施乃云
是是不是不是通身是遍身是似此之類也道道不
道不道胡亂道莫亂道如斯而巳乎寶劍多品只饒
解弄不解殺人終歸無用籬根之下捨得莖草便殺
活自由縱奪可觀者畢竟是甚麼人驀拈拄杖卓兩
下云腦後見腮莫與往來。

王仲請上堂舉五祖演上堂云多說不如少說少說
不如不說便下座師云一言出口海墨書之不盡多
說也在裏許少說也在裏許說也說了說甚麼不說
華岩則不然驀拈拂子云要多說就多說要少說就
少說要不說就不說作麼生是多說以拂子搭左肩
作麼生是少說以拂子搭右肩作麼生是不說放下
拂子。

解制光選請上堂舉鼓山赴大王請雪峰門送回至
法堂乃云一隻聖箭直射向九重城裏去也孚上座
云是伊未在峰云渠是徹底人孚云若不信待某甲
去勘過遂趕至中途問云甚處去鼓云九重城裏去
孚云忽遇三軍圍繞時如何鼓云他家自有通霄路
孚云與麼則離宮失殿去也鼓云何處不稱尊孚拂
袖便回峰問如何孚云好隻聖箭中途折卻了也遂
舉前話峰云奴渠語在孚云者老凍膿猶有鄉情在
師云古人是悟得底禪所以開口各自作得主宰咸
有出身之路鼓山恁麼道畢竟那裏是他折箭處若
也見得安南塞北東擲西拋八面玲瓏縱橫無礙其
或不見只恐行到前不搆村後不抵店之際平田淺
草之中跳出一箇沒情面底孚上座不惟中途折箭
只好飲氣吞聲受他處分有在。



華巖聖可禪師語錄卷一終

華巖聖可禪師語錄卷二
門人光佛等編

丁巳冬結制張自新等請上堂爐炭緋紅為鎔頑鋼
鈍鐵砧槌網密要打利劍銛鎗設使本有現成何妨
重烹再鍊若是躍冶自況徒勞爛額焦頭遂驀拈拄
杖卓一卓喝一喝度與侍者云暫教放在幽窗前閒
日與君重打算。

化主光體率渝城眾鄉長送毘盧佛入山請上堂問
未出母胎度人巳畢因甚又有者翻起倒師云河源
萬里進云即如眾鄉長跋涉送佛入山得何功德師
云隄高百尺乃驀拈拄杖打圓相云大眾見麼毘盧
遮那佛說法巳竟若於此見得不消德玉重說偈言
其或未然德玉落第二頭與諸人打之遶一上要會
毘盧遮那來歷麼發足滇海經涉黔陽不御風雲豈
待車馬東山水上行西河火裏坐阿誰藏身北斗薰
風推送南來渝中兩月淹留檀那一朝奮發麻三斤
約朿全軀竹筋鞭勤策正道舁奉斬新華座幻出仍
舊主人非我多兩片皮緣他少一口氣雖爾無法可
說要且有儀可觀相好八萬四千光明普天匝地為
祥為瑞福國福民即不無只如今日化主率眾檀越
旛蓋溢目香火蒸雲迎的迎送的送煥耀梵宇光輝
佛日一句作麼生道落華臺上重鋪錦瑪瑙階前布
玉沙卓拄杖下座。

黃之尚生日請上堂你有拄杖子我與你拄杖子泥
多佛大水漲船高之尚之母極樂逍遙你無拄杖子
我奪你拄杖子不掛本來切忌未生之尚之壽如崗
如陵者兩判語與芭蕉拄杖還有契分也無若有契
分則止止不須說我法妙難思若無契分老僧同黃
之尚乘芭蕉拄杖子入無邊香水海去也還委悉麼
昨日如心相告周生直念不差大家護惜常住斗米
換箇冬瓜。

胡悟聖請上堂你有拄杖子與你拄杖子高高築牆
你無拄杖子奪你拄杖子深深掘塹芭蕉用處畢竟
如何保得他人腴田萬頃難免自家窮無一線還會
麼聽取一偈黑漆電疾劈脊血滴顧左右云咦。

曹文秀等請上堂佛法二字向下說時直饒文殊普
賢現大人相以虛空為紙大地為硯須彌為筆濺四
海水書老僧所說至樓至佛出世及窮未來劫亦書
說不盡向上說時不消拄杖一默遂顧拄杖云且道
拄杖子有甚麼長處。

黃光闊請上堂帕子崖前一片石四方八面一般寬
拈來度與黃光闊歲歲今朝作飯錢。

長至敏松請上堂陰陽無氣律管不應飛灰天地有
情梅花故開笑口青宮世子郊外扶犁先王閉關一
人有慶洞山此日拈果慈明今夜放參且道待老山
中野人畢竟安排箇甚遂以拄杖打圓相于中書一
雲字云大眾休得眼華老僧終不杜撰。

佛成道劉澤民請上堂六年忍苦住寒山筍膝巢顱
安不安今日長連床上客全三全七坐猶難。

上堂釋迦彌勒猶是他奴他是誰奴郭居士飯錢莫
只靠老僧家還始得眾無對師乃摑口一下。

解制記來請上堂舉起拂子云拂子有情豎起諸人
將不去拄杖無力靠下那箇肯承當所以九十日中
按圖索馬三箇月內緣木求魚遂以拂子作此<img:>云
老僧不免為八字打開劃斷鐵限高啟翳𢅏令汝等
眼蓋乾坤氣吞宇宙去復云住住只如鐵蛇橫古路
又作麼生去乃拋下拂子。

戊午冬開鑪王仲請上堂紅似榴花火一鑪徹天徹
地徹雲居人人鍊就鐵肝膽問你眉毛生也無。

無塵大空請上堂橫刀且斷真人足織女攀弓欲上
弦紅日一輪從古正草之上下自相連良久云雖然
如是早曲了也莫將閒學解埋沒祖師心。

長至上堂舉石霜冬日榜僧堂門作此<img:>
<img:>其下註云若人識得不離四威儀中首座見云
和尚今夜放參師云首座道放參且置石霜作此老
僧二十年不會今日穿鑿得箇拙頌舉似諸人大家
鏟削看眾藝文淵六七庫無位真人一喝收直指心
宗如是法石霜榜上看根由喝一喝下座。

新戒法本請上堂召法本本應諾復搴起袈裟角云
會麼本云不會師云此是佛涅槃後迦葉尊者持上
雞足山中入大寂定七十俱胝五十六百歲以待慈
氏底即今慈氏未下生迦葉未出定此個從甚處得
來良久云秪是不歸歸便得五湖煙景有誰爭。

解制上堂舉南泉道老僧自小牧一頭水牯牛擬向
溪西牧不免食他國王水草擬向溪東牧亦未免食
他國王水草不如隨分納些些總不見得試問大眾
既是納些些云何道不見得既是不見得何故又道
納些些淆訛在甚處老僧者裏於九十日內也牧得
一群水牯牛雖爾水草均調其實欄棬偪隘不免將
東夔西益南遵北果作一欄棬亦隘東海岱西吐番
南五嶺北長城作一欄棬亦隘將四天下作一欄裷
亦隘驀以拂子打圓相云只得將萬億佛土無邊妙
華光香水海作一欄棬去也亦任他掉尾搖頭昂藏
鼻孔瓮中不怕走卻鱉。

巳未開爐上堂顧左右云八萬四千生鐵漢通身為
爐諸根炭無明火種著些些鍊億山河成一片驀拈
拂子召大眾云喚甚麼作無明火種遂折疊拂子吹
兩吹云若是不顧危亡的只教他肝腸似易眉目悄
然若是貪生畏死之流早巳爛額焦頭無你迴避處
乃以拂子度與侍者云收起火種。

長至上堂斗柄北指復見天心春信南枝暖啟地肺
一陽初動嵩嶽之壽宜呼萬物未生塗山之梨可獻
以斯福國祐民以斯保障方土即不無只如華巖院
裏老僧長連床上學士枯木其形墻壁其心如何通
信仲冬莫言無煖氣陽春盡洩不萌枝。

解制上堂問如何是奪人不奪境師云老僧即主杖
進云如何是奪境不奪人師云主杖即老僧進云如
何是人境兩俱奪師云倚墻靠壁時薦取進云如何
是人境俱不奪師云閒持主杖松間立笑問客從何
處來問如何是結制師云解也進云如何是解制師
云畫斷鐵限乃云三個月九十日一千零八十時眉
毛彷彿鼻孔依俙同千百億化身之有相類十八高
賢之無為鐵壁銀墻枯情乾識收心放膽掌電喝雷
事既功圓行滿理合展目揚眉放全機于方外收露
布于懷中即不無秪如不動腳跟而行千里不出戶
庭而遍塵剎一句作麼生道有翼石虎來劫外無毛
鷂子拍天飛。

佛宇寺玉初師送僧伽黎請上堂舉海舟慈祖訪東
明旵祖于古道山扣關而問曰無上福田衣甚麼人
得披明下座打一掌舟云四大非有五蘊本空作麼
生明又掌舟云一掌不作一掌用又作麼生明又掌
明見得海舟神色不變稱譽道我住古道山二十年
今朝只見者漢遂以袈裟與之舟辭曰某不為衣來
師云德玉謬解道慈祖大似眼觀灘浪失卻手橈自
巳話頭渾然忘卻既問無相福田及其與之卻又不
受恁麼會又爭得殊不知明祖乃醉後添盃慈祖乃
飯飽弄箸耳今日玉初上人將師所授衣秘惜巳久
特捨請法大類乎此亦似飯飽弄箸來請老僧出季
而關升曲彔木出東轉西一上一下不可徒然還當
得醉後添盃也無乃揲袈裟角云若將耳聽終難會
眼底聞聲方始知。

庚申冬結制上堂往歲有檀那請我陞此座今歲無
人請秪想挨排過所以病老僧開口無法說喝一喝
云各人自薦取鼻孔下頭大。

佛成道九超請上堂豎起拂子召大眾云會麼此是
九超尋常用底鐵火叉也日日剔柴撥火朝朝辦生
作熟供養諸人不獨今朝也九超用底即是世尊今
朝悟底至于塵沙國土普世界叢林世尊無一處不
是今朝一齊而悟不獨華岩也如是舉揚若單為聖
節則孤負九超若單為九超又孤負聖節畢竟作麼
生遂以拂子擊几案兩下云兩彩一賽。

乾州李別駕三元章臺諫請上堂問郭功輔截江訪
白雲于海會是何意旨師云四壁光吞蓬戶日進云
白雲問功牛淳乎功曰淳矣白雲叱之功拱而立雲
曰淳矣淳矣淳在甚處師云一缾香熟地爐茶進云
即今二護法遙來相訪請和尚說法且道與功輔訪
白雲是同是別師豎拳云會麼進云不會師云苟非
意外相知者徒把空拳豎向他進云恁麼則水向石
邊流出冷風從花裏過來香師云且喜薦得乃云萬
疊巒疏一逕遙千株松續斷山腰今朝何幸來雙轡
起我殘荒破寂寥舉臨濟同普化到施主家齋濟問
化云毛吞巨海芥納須彌為是神通玅用為是法爾
如然普化踏倒飯床濟云太麤生次日又到施主家
齋濟云今朝何似昨日化又踏倒飯床濟云得得太
麤生化云瞎漢佛法說甚麼麤細濟乃吐舌師云普
化兩次踏倒飯床若是神通玅用臨濟不合道他太
麤生若是法爾如然臨濟不合吐舌二老發明黃檗
宗旨即不無爭如我李章二公王臣蹇蹇匪躬之故
不畏蜀道之難登劍閣而識張載之銘宿釣魚而知
二冉之指穿縉雲涉字水來此江州國事之餘得得
來山供佛飯僧請法不懈俾老僧舉古舉今演揚佛
祖正法誠哉希有看他二公一面勤勞王事一面墻
塹三寶如斯神通玅用誰敢道細道麤豈不超他古
人頭地者事且止因齋慶讚報答二檀祝國祐民鞏
固江山一句作麼生道北門函固金鎖鑰南來劍益
萬里城。

陳宗富薦妻請上堂驀豎拂子云渾沌初分開柳條
無文心印綻桑苞女媧昨日補天漏鍊得雲根上九
霄擊拂子一下(時正月廿三日也)。

解制上堂問大通智勝佛十劫坐道場因甚佛法不
現前師云業識未盡進云因甚不得成佛道師云待
汝業識盡時向你道僧無語師豎拂子云會麼僧云
不會師云凡老僧所說不可作實法會復以拂子擊
几案云但與麼會便下座。

辛酉冬結制李承應請上堂佛法遍在一切處既遍
在一切處還有針鋒許芥子許不周遍處也無若有
即非佛法也恁麼說話忽有箇漢出來拽將下座好
搥腳折不為分外良久云住住老僧非是壓良為賤
卑視諸人老僧有箇驗法可以作證秘魔見人來便
以叉叉住云道道道得也叉下死道不得也叉下死
速道速道擬議便叉出慈明室內常安一水盆盆上
置一劍傍著一緉草鞋僧纔入便云咦僧擬議便趁
出老僧恁麼舉妄想得一個撞著露柱瞎漢出來承
當總不見有也驀顧維那喝一喝下座。

冬至日上堂石霜揭出榜文為蛇腹下畫足洞山徹
退果桌向龜背上拔毛二老恁麼為人汝等作麼生
會問德山拓缽出方丈意旨如何師云為汝不薦進
云雪峰與麼老漢為甚默然歸室師云欲隱彌露進
云覓火和煙得擔泉帶月歸師云你見甚麼與麼道
進云德山道你不肯那頭密啟其意啟甚麼意師云
老漢出醜進云不然腦後一槌堪著力到頭雲足覓
山歸師云是頭歸是你歸僧便喝師云老僧也出醜
進云因甚師遭徒記師云如蟲蛀木偶爾成文進云
也是月滿還虧欠火猛不久然師云是何言也大千
沙界海中漚一切聖賢如電拂乃云石霜榜文老僧
一一為汝等註破<img:>
唯此個註不得既是六箇註得因甚<img:>此個註不得
要再打一箇有甚麼難咦。

解制鄭明政鄭守能請上堂九十日前如何鼻孔雙
垂正當九十日如何雙垂鼻孔今則九十日後也又
作麼生穿卻鼻孔衲僧家的鼻孔東西十萬南北八
千不能比其寬狹過去未來現在盡三世際不能擬
其礙通甚麼人敢穿衲僧鼻孔乃顧拄杖云珍重撩
天拄杖子應知深淺與高低。

省山維那薦亡弟念先請上堂舉僧問雲門如何是
塵塵三昧門云缽裏飯桶裏水師云者僧於此瞥地
去雲門可謂功不浪施者僧于此不瞥地因甚默然
而休念先禪人於此履踐得入斯門生前面目儼然
現在顧左右云大眾還見麼若以父母生眼見是凡
見不以父母生眼見是聖見愛聖憎凡生死海裏浮
沉既不如此且道如何與他相見驀拈拄杖云來也
只見子形不聞子聲復卓一下云只聞子聲不見子
形又卓一下云細無不入大無不包其直如箭其利
似刀所以三平得中成聖臨濟被拂如蒿又卓拄杖
兩下。

曾光省請上堂召省近前云你未出門時老僧已為
汝說一念回觀便同本得法了也出門時已為你說
舉足下足無非道場法了也既到者裏已為你說三
皈依近事男法了也你請老僧復為說法說何等法
耶老僧忖你意謂此是化城終非寶所不入驚人浪
難逢稱意魚必欲得上上法爾乃驀拈拄杖卓兩下
云十方世界平如掌一條官路直如弦珍重眼前緇
素輩殷勤來踏上頭關。

雙桂忌辰慈雲价南大士請上堂卓拄杖兩下顧左
右召眾云汾陽喫一臠雙桂喫一世葉縣接浮山惟
以水漉地棒棒棒德山喝喝喝臨濟喫肉斷慈悲打
罵乖佛制況今學道人作匹事間耳不惟不肯疑且
亦不解舉復卓拄杖云舉已舉了且道作麼生疑疑
斷大慈悲佛性種子耶疑打罵耶聽取一頌無影樹
子一高株葉葉枝枝還自扶方便若干差別智悟來
毒藥亦醍醐。

壬戍冬結制八德大士請上堂舉南嶽讓參六祖祖
問甚麼物恁麼來讓無語依止六載祖一日又問云
甚麼物恁麼來讓云說似一物即不中祖云還假修
證否讓云修證即不無染污即不得近時禪者設或
老僧問著甚麼物恁麼來他即挺身向前請和尚鑒
或豎一拳或展一掌或拂袖便行如斯鹵莽怎能相
契你看他古人參則真參悟則實悟靠個話頭六載
之久心地開朗出言吐語有甚縫鏬只緩緩低對道
說似一物即不中六祖又復驗云還假修證否若是
而今禪者便道不假修證或喝一喝云猶有者箇在
發虛不少你看他讓祖是諦當悟證有底蘊的人只
答道修證即不無染污即不得若是悟證不諦當怎
能如此即今禪者就此爐錘正好用力求個實在諦
當證悟處不得以太平無事為安樂纔有安樂之念
便成染污切忌切忌下座。

大空師請上堂問六祖得脫獵網尚登毘尼因甚丹
霞掩耳而去師云𥳽箕有唇進云高沙彌拂袖未審
不肯阿誰師云貓兒尾後繫研槌乃云芭蕉道你有
拄杖子我與你拄杖子你無拄杖子我奪卻你拄杖
子老僧始觀如湧泉得相續心漸次觀如長江得流
注心而今老僧究竟看來如大海一樣得飽滿心恁
麼舉揚與諸方評唱如堰鼠飲河無過滿腹而巳乃
左右顧視云汝等諸人作麼生會。

進斯請上堂以拂子召進斯云汝昨日請老僧今朝
為汝說法與汝說父母未生前底法彼自無瘡勿傷
之也與汝說父母生後法六根具足欠少甚麼不免
舉則現成公案暫留大眾觀聽昔迦葉問阿難世尊
在日嘗道一言一句該括三十七品無邊法義何者
是阿難云諸惡莫作眾善奉行自淨其意是諸佛教
汝還會麼此四句三歲孩兒也道得八十翁翁行不
得諸惡莫作十重四十八輕也眾善奉行三十心十
地也如是莫作如是奉行自淨其意可以自利如是
莫作如是奉行是諸佛教可以利人雖然如是不及
水潦參馬祖祖一蹋潦蹶起云百千法門無量玅義
今向一毛頭上識得根源去猶較些子以拂子擊一
下云截斷葛藤。

總府陳公子發賢工部陳公子光哲叔姪脫白請上
堂曾將名字寄吾廬八載形同事不虛賢母倚門而
日望待親一杖墮金魚綠袍頻換紫袈裟記得靈山
咐囑麼祖禰蜀燕添五福兒孫南北益三多。

上堂召斷冰師及葉侯余三人近前云爾等乍來即
請老僧開示老僧默然知賓道乞和尚開甘露門利
濟群品老僧便笑今又請老僧陞于此座為爾等說
法老僧點頭如是一默一笑一點頭巳是葛藤不少
那堪搖拽舌頭更忉忉怛怛也耶雖然如是汝當善
聽利濟群品不易開甘露門實難何謂甘露有世間
甘露有出世間甘露何謂世間甘露墻壁瓦礫日月
星辰山河草木眼之甘露也鐘鈴鑼鼓歌舞技唱耳
之甘露也栴檀沉水鼻之甘露也酸鹹苦澀舌之甘
露也冷煖觕細身之甘露也思量分別意之甘露也
此是世間甘露也何謂出世間甘露照破諸色皆空
眼之甘露也返聞聞性耳之甘露也離出入息鼻之
甘露也緘默寡言舌之甘露也恒寂不動身之甘露
也言思道斷意之甘露也此出世間甘露也若門則
應不言而喻亦有說焉法華云惟此一門而復陜小
祖師道入此門來不存軌則楞嚴云十方薄伽梵一
路涅槃門水潦道一毛頭上百千法門如是等門若
於此會得就如樊噲之踏鴻門若于此不會則仍舊
鄭州出曹門老僧不是一說便了直要汝等諸人各
自努力便下座。

副臺蔣元魁母難請上堂顧左右以拂子打圓相召
眾云會麼此乃蔣護法請啟也且道啟中說個甚麼
他道莫問當年金犢聊為此際趙州此不是山僧為
蔣護法說法反是蔣護法為山僧等說法也只如金
牛飯汝等諸人作麼生喫趙州茶汝等諸人作麼生
飲忽有人出來道喫已喫了飲巳飲了饒汝喫了飲
了更要汝吐出始得還會麼上上之人舉起知有中
下之流未免心頭茫昧到者裡只好與汝等說箇譬
喻此事如人學射未慣習之時高一箭卑一箭左一
箭右一箭前一箭後一箭千箭萬箭總射不上及乎
慣習之久一箭中上紅心高卑左右上下前後就如
射大地一般無有中不著者且道驗在于何驗在慣
習之久今日蔣護法久習已熟有穿楊貫虱之巧一
箭射到華巖正中三世諸佛圓光之中佛也射著祖
也射著老僧也射著大眾也射著就如射虛空一般
無有射不著者因此一箭之後前箭後箭相續不斷
只教他三世先靈咸超覺岸現前檀越益壽延年無
有窮盡永為法門金湯復顧左右云只如老僧和汝
諸人覿體承當袒胸受箭一句作麼生道以拂子自
點胸云接饑枝上垂金果消渴泉中湧碧流放下拂
子下座。

春日上堂萬山林木森而高一道嶮巇曲且遙櫱筆
柁桃華正茂看來無地著塵囂。

解制上堂華巖者裡一冬三箇月牧得一群水牯牛
水草雖不甚調勻卻也頭正尾正驀以拂子打圓相
復劃破云今日為他八字打開又以拂子作鞭撻勢
云叱叱一齊趁出只是不得犯人苗稼若是犯人苗
稼鼻孔上被人穿上一條芒繩不得自由莫怪老僧
今日不與你門說破喝一喝。

癸亥冬結制上堂紅爐云何施設為煆鈍鐵頑鋼倘
有躍冶之金不妨就中𨁝跳有麼有麼問華岩堂上
大彰旗鼓雲集四來最初一句作麼生露布師云莫
浪聞進云學人無耳聞個甚麼師云相隨來也問解
撾塗毒鼓能舞太阿鋒且道阿誰境界師云是無面
目人境界進云無面目有何境界師云喪卻窮性命
乃舉趙州訪一菴主問有麼有麼主豎起拳州云水
淺不是泊船處又訪一菴主問有麼有麼主亦豎起
拳州云能縱能能煞能活便禮拜師云有著前菴
主豎拳云突出難辨著後菴主豎拳云好本多同因
何趙州肯一箇不肯一箇著云舌頭還在趙州口裏
只要磨稜合縫便了也與此個事有何交涉正所謂
醍醐上味為世所珍遇斯等人翻成毒藥只須努力
體取好審實悟證自在可期。

光銳請上堂舉德山拓缽上法堂富嫌千口少雪峰
晒飯巾次云者老漢鐘未響鼓未鳴拓缽向甚麼處
去獅子窟中無異獸德山便歸方丈貧憾一身多峰
舉似岩頭頭云者老漢未會末後句在旃檀林中豈
有雜草山使人喚頭至云你不肯老僧那頭密啟其
意父為子隱子為父隱山次日上堂果與往不同雲
遍虛空蓋覆不著頭撫掌云雖然如是也秪得三年
活家富小兒驕遂顧左右云老僧恁麼批判還穩當
也未良久云老僧只管鑽龜打瓦一任諸方貶剝。

長至上堂問今朝冬至節拈香祝聖朝未審太平時
主人在甚麼處師云深宮裏進云怪得六臣班不序
無路奉聖顏也師云古殿苔封進云如斯則化日初
長咸增意氣師云但得皇風成一片不知何處是封
疆乃驀顧左右云大眾不解慈明貼榜文不作洞山
徹果桌遂拈香插入爐中云只拈一片老枯檀奉祝
當今多壽福。

玄度大師請上堂老僧若作藥山維摩靜寂寂的不
吐一辭卻墮在嘿裏若作雪竇石門絮絮叨叨水漉
漉的又墮在語裏不墮嘿不墮語如何相為乃摑口
一下云口是禍門。

上堂舉鹽官上堂云虛空為鼓須彌為槌甚麼人打
得眾無對後有僧舉似南泉泉云王老師不打者破
鼓法眼別云但道不打自然是破鼓應菴華祖云南
泉撥亂飛灰法眼埋兵掉鬥更無一人性燥下得一
槌乃顧左右云漆桶參堂去師云南泉打破鼓法眼
補破鼓華祖性燥下得一槌又何嘗打著爭如今日
悉知上座下者一槌使得老僧與汝諸人就如虎丘
弔桶一齊都到食堂裡看觀世音將錢來買餬餅放
下手卻原來是饅頭遂以拂子打一圓相云者是虛
空鼓於中著一點云者是須彌槌顧左右云還有麼
試再打看。

上堂昨日大器師同知賓上方丈云明日某甲薄設
粗齋懇請和尚登臨華座垂示法語利益眾生老僧
彼時嘿然至晚大器同維那領眾持啟重重懇請老
僧亦默然世尊掩室于摩竭淨名杜口于毘耶達磨
面壁冷坐九年藥山陞堂不吐一字華岩兩次嘿然
還有契分也無若有契分何勞今日再鼓兩片皮水
漉漉的作甚若無契分好聽註舉雪峰問德山從
上宗乘某甲還有分也無德山便打云道甚麼峰云
不會明日請益山云我宗無語句亦無一法與人峰
于言下大悟師云老僧昨日恁麼嘿今日恁麼舉并
不曾吐露一詞汝等諸人悟與不悟且置且道還有
利益也無聽取一頌師子教兒不用別教兒一味迷
蹤訣師兒反躑解翻身總是恰時而應節喝一喝下
座。

行能薦親請上堂問文殊為七佛之師因甚出女子
定不得師云如水益深進云下界罔明因甚卻出女
子定得師云如火益熱僧禮拜師云切乃云虛空尺
量風線繫肩擔父母把空行父母未生恒著念四行
能公能不能以拂子擊几案兩下。

重慶鎮左都督王差官偕楚成上人請上堂地僻山
荒野逕遙何緣專使屢勞勞爍然明德光如日幾度
分暉暖我曹遂合掌云願護法王公多福便下座。

新戒請上堂眼不著沙山河大地向甚處著而云眼
戒于色耳不著滴瀑布潺湲向何處著而云耳戒于
聲乃至意不著思三世十方向甚處著而云意戒于
法眼不動不搖耳不動不搖乃至意不動不搖色不
動不搖聲不動不搖乃至法不動不搖恁麼如水投
水似空合空即不無此個不動不搖底畢竟有甚奇
特拋下拂子云唯此一事實餘二則非真。

解制楊繼芳請上堂問約束布袋時如何師云放開
好進云解開布袋時如何師云出頭天外看誰是我
般人進云還許觀山翫水踏月穿雲麼師云莫亂走
進云恁麼則隨緣體會任運無憂去也師云你不得
做矮人觀場問不求法脫不被法縛是甚麼人境界
師云怪得灑灑落落底進云結制時不減一物解制
時不增一物結底是解底是師云瑕生也進云解制
後還有為人處也無師云有進云畢竟以何法為人
師云善為道路良久乃云不縛不脫灑灑落落不增
不減瑕生照膽為人一句善為道路喝一喝。

上乘知事為陳資進父子披剃請上堂天命離塵老
不老叱烏脫俗小非小但能識得鞭羊法那畔今時
咸恰好如何是鞭羊法扁擔作笏。

載升薦師請上堂作此○云天人群生類皆承此恩
力且道何者是靈源恩力載升錫飛二上座承來底
慧耳上人承來底復劃破云承來底是甚麼我見燈
明佛本光瑞如此。








華巖聖可禪師語錄卷二終

華巖聖可禪師語錄卷三
門人光佛等編

* 晚參

除夕晚參北禪賢禪師烹露地白牛林野奇法叔煮
透海烏雞二老為人可謂豐且美矣但叢林中不可
損傷物命賣弄腥羶遭人檢點幸而華巖者裏也無
白牛烹也無烏雞煮但只隨緣消舊業任運著衣裳
逢茶飲茶遇飯喫飯只此分歲且道與他二老是同
是別萬國醉心嘗大鼎相逢攜手蹈高臺。

晚參心隨萬境轉轉處實能幽隨流認得性無喜亦
無憂河下篩鑼擂鼓寺前犬吠驢鳴客船上打寬神
廟中唱戲字冰塗山燈籠露柱俱皆是境心如何隨
境如何轉性如何認時有僧云謝茶師云鞏縣僧不
語師云認得底許你無憂認不得底莫道無憂好。

晚參舉慈明參汾陽陽揣其志必詬罵明一日請益
汾陽以杖逐之明擬申救汾陽以手掩明口明大悟
云今日始知臨濟道出常情師云華岩習氣不除敢
私淑古人爾等若向老僧上堂小參入室考工晚參
時識得此人只具一隻眼若要雙眼圓明須是向老
僧痛打痛罵時識取若也飲氣吞聲又非丈夫覿體
承當難為湊泊畢竟如何見義不為非勇士臨危不
變始驚群。

晚參舉香嚴道此事如人上樹手不攀枝足不蹋枝
口啣樹枝有問祖師西來意不答違問答則失命答
底是不答底是眾無語師乃云當時香嚴恁麼問時
會中有箇虎頭上座出來道樹上即不問即今未上
樹請和尚道香嚴呵呵大笑後雪竇舉云樹上道則
易樹下道則難老僧上樹去也致將一問來香嚴他
參活句不參死句等閒立箇問端只是險絕無比虎
頭雪竇二俱作家一箇上樹了下不得一箇下樹了
上不得所以望影猶難要見香嚴亦未可在今日華
岩與諸人別恣一路要與香嚴同一鼻孔出氣遂吐
舌云會麼殊不知人人口內啣一樹枝放之不下拈
之不起吞之不得吐之不得日用動靜開口閉口穿
衣喫飯行住坐臥皆是喪身失命處只因不覺所以
命根不斷耳還見香嚴為人處也無款乃一聲船子
曲善歌漁父和難齊復頌云香嚴用活句捨身命為
人虎頭與雪竇樹枝未黏唇。

晚參舉楊岐依石霜總院事甚久一日霜出雨忽作
岐偵之小徑既見著語云捉得賊了也又云好面孔
遂搊住云者老漢須與我說不說打你去著云贓物
現在又云有理難伸霜云監寺知是般事便休著云
詣實通供又云將錯就錯語未卒岐大悟著云敗闕
不少又云學圃驚雷即禮拜於泥途著云有先鋒無
殿後又云詐敗佯輸問曰狹路相逢時如何霜云你
且躲避我要去那裏去著云熟處難忘又云一身都
是膽岐歸次日具威儀詣方丈禮謝著云轉見不堪
又云前箭猶輕後箭深霜呵云未在著云蓋覆著又
云賊是小人智過君子復召大眾云會麼德玉未見
先師時聞先師飲酒食肉疑終不決及見先師先師
云老僧以酒肉為隱令人信不若令人疑玉於言下
如日銷冰玉閱諸錄見楊岐輔石霜為監寺時明多
山行岐偵之小徑既見問道言下大悟玉猶怪你且
躲避我要去那裏去之語大率是德玉無量劫來情
見未獲乾淨故爾猶怪溈山道絲毫情見未盡便是
生死根本情見盡處當究其盡之所以如人長在家
愁甚麼家中事不辦若人長在家則婬房酒肆肉案
歌樓咸為發覆況至人全體無欠無餘如金剛王寶
劍嬰其鋒者失命如塗毒鼓遠聞者死況其邇乎而
今季代禪流不肯苦心諦觀古人作用深思古人言
句只貴現成平實明白便了也疑此行者寡舉此語
者希先師怕見人耶何以酒肉為隱明多山行禪者
問道多失所在亦似怕人見一般岐既見求說霜云
知是般事便休語未卒岐大悟節節淆訛又問又答
你且躲避我要去那裏去更是難會二老行言第一
不得作佛法商量若作佛法商量入地獄如箭。

晚參佛法不離四威儀非言過便了必行言始得遂
起身遶几案一匝云豈不是行立地云豈不是住復
座云豈不是坐垂頭于几案云豈不是臥時一僧云
漏逗不少師云老僧用得四威儀汝等被四威儀用
所以趙州道老僧使得十二時汝等諸人被十二時
使汝等要使得十二時須是向四威儀中體取要用
四威儀須十二時中莫教有一彈指頃空過還見趙
州麼乃拍左膝云只者是還見華岩麼拍右膝云只
者是乾峰云舉一不得舉二錯過一著落在第二師
顧眾云且道一作麼生舉時有僧云問取無言童子
始得師云乾峰大似冰凌上行劍刃上走小膽太過
華岩則不然舉一一任舉二蹉過一著落七落八且
道如何是二空劫巳前母未生時死了燒了豈不是
二乃至折旋俯仰舉足下足行住坐臥豈不是二華
岩具甚手眼敢與古人翻案一有多種二無兩般。

結制前夕晚參師召大眾云盡十方世界都盧是一
箇禪堂結則普天匝地結在山結山在水結水在草
結草在木結木不獨在華巖也在水單者水單上結
在火單者火單上結在廚廚結在庫庫結在旦過旦
過結在諸寮諸寮結在方丈方丈結不獨在禪堂也
者些說話且置只如大殿門口化錢爐作麼生結良
久云生鐵鑄就。

晚參舉雪峰云望州亭與汝相見了也烏石嶺與汝
相見了也法堂前與汝相見了也保福問鵝湖孚法
堂前即不問作麼生是望州亭烏石嶺相見處鵝湖
驟步歸方丈保福入僧堂師云有的道明露秋光暗
含春色有的道官不容鍼私通車馬有的道者一夥
販私鹽漢有甚憑據老僧者裏總不與麼二郎關與
汝相見了也佛圖關與汝相見了也法堂前與汝相
見了也二時喫粥喫飯與汝相見了也遠也見近也
見朝也見暮也見且道見箇甚麼驀以拂子擊几案
云無諱處。

晚參蕭繼衢請雲峨開示峨拍禪床三下云會麼衢
云不會峨云你若不會我與你下箇註腳遂遶禪床
一匝衢云某甲亦隨和尚步步走峨云師子咬人韓
盧逐塊師云雲峨法兄恁麼機用全備煞活齊彰照
用同時人境俱奪即不無要得入理深談落草開示
大遠在華岩則不然設使繼衢請華岩開示華岩亦
拍禪床三下云會麼衢若云不會華岩亦與他下箇
註腳便放身臥何以如此不惟截斷繼衢腳跟更要
免他韓盧逐塊。

晚參僧問汾陽罷參意旨如何師云意謂沒箇薦得
的人進云華岩夜參意旨如何師云古今無二道進
云就中莫不有大士麼師云不是全無只是希有乃
舉婆子燒菴話畢云者僧道枯木倚寒岩三冬無煖
氣是有過是無過若云有過在甚處若云無婆子何
故恁麼以老僧看來者僧答話明如日月潔似冰霜
可謂有本矣云何猶不稱婆子意而逐出燒卻菴還
委悉麼研卻月中桂青光轉更多。

因鋒煙相逼晚參父母未生前原來有箇甚麼本自
天下太平民豐物阜只為有生之後有此身便有六
根六塵六識千頭萬緒從此始矣致令眼隨色變耳
逐聲遷六處紛紜惑亂心君不能自主要得六處寧
謐一心不亂除非是將內六根外六塵中六識一齊
放捨捨亦復捨一總付之于不可逃之定業則父母
未生前話頭迥然突露不安而自安也脫或不然身
在安樂之地心在憂虞之鄉將父母未生前話頭拋
在無事甲裏任他塞壑填溝著甚死急咦只恐荊棘
林中下腳易月明簾外轉身難也莫怪老僧不與你
們說破。

晚參僧舉僧問虎丘九旬禁足此意如何虎云理長
則就是何道理師云喚什麼作道理進云僧云只如
六根不具底還禁得也無虎云穿過鼻孔意在於何
師云按牛頭喫草進云僧云今日學人小出大遇也
虎云降將不斬是賞是罰師云我王庫內無如是刀
進云僧云恁麼則和尚放某甲逐便虎云停囚長智
是肯不肯師云說甚停囚長智正是因事長智師復
云老僧不恁麼爾從頭問來僧便問九旬禁足此意
如何師云逼蛇化龍僧云六根不具底還禁得也無
師云甕中不曾走卻鱉僧云今日學人小出大遇也
師云一任𨁝跳僧云恁麼則和尚放某甲逐便師云
貓兒尾上繫研槌僧作禮師云且道與虎丘是同是
別僧云恩大難酬師云再與頌出嚴霜苦雪去還來
片片飛花點石臺分付菴童忙掃卻莫教詩客又囊
歸。

* 機緣

師參蒙山曉元大師元問聞你曾業儒是否師云不
甚通元云吾無隱乎爾無隱箇甚麼師說道理元不
肯師力參日久元問無隱箇甚麼師仍無對元乃喚
師師應諾元便歸方丈師隨入問云喚德玉作甚麼
元云攢火師便攢火元便出師於斯知有乃呈偈云
蒙垂無隱塵寰皆遍庖丁解牛赤心片片數日茫茫
絲毫不薦急處一提卻較一線恩不同期貧心時獻
元改末句云金須百鍊。

師參大隨問百丈耳聾利害在甚處隨云即今汝聾
麼師作聽勢隨云何不喝師云不敢草草隨以火箸
打火爐云是非爾所知也師便拜隨云見甚麼師又
拜云放過即不可便出隨追至門把住云道道師提
起坐具向空中劃兩劃隨云且莫搖鈴子便推出。

師復參曉元於極樂進門便問登山涉水程途事覿
面相呈時若何元云且緩緩師云與麼則同歸少室
也元云猶隔山在師提起坐具云者箇隔幾許元云
三日不相見師云是何言歟禮拜便出。

師參草堂離指和尚在簷下坐問師甚處來師云梓
童離云梓童向你道甚麼師云自在廊幕下離云恁
麼不曾從梓童來師拂袖入堂。

師到梁山問雙桂和尚草蹊脫卻雙桂缽袋高閣金
城覿面相呈請師荅話桂作聽勢師云謝師荅話桂
云你道我答你是甚麼話師便拜桂顧傍椅子云坐
師又拜云不可放過桂呵呵大笑。

一日雙桂問師如何是活句師豎起拳如何是死句
師展開掌如何是不死不活句師撒手便行桂乃證
之以偈云捏拳展掌露家私撒手逍遙一並齊橫骨
暗抽容易得舌頭明墮少人知。

師到二祖問雪臂和尚大通智勝佛十劫坐道場因
甚佛法不現前不得成佛道臂云天無四壁師云恁
麼則偪塞虛空去也臂云你即今在甚麼處師拂袖
便出臂喚師師應諾臂云有茶把一鍾來師便轉身
禮一拜而出。

師至汴鄢乾明茶次武鄉令鵬溟梁居士問舉一不
得舉二錯過一著落在第二且道一作麼生舉師以
茶奉士士云師所賜理合當飲舉鍾便飲師云刺腦
入膠盆矣士云應皆作禮師云也不消得。

師同連江令顯允梁居士坐論狗子無佛性話師云
且道你狗子即今何在士云只在者裏師云者畜生
士擬議師示以頌云趙州狗子無佛性朝朝只在門
前困忽然遇箇賊人來一口斷卻渠性命。

師至古鄭國同趙生員看燈圖趙云德山棒臨濟喝
莫便就是他麼師顧傍僧傍僧云趙相公好熟公案
師云熟也熟只不知落處趙云特來領教師向趙背
上撫一掌云會麼趙擬議師笑云果然不知落處。

師冬乾明同石華顯允鵬溟茶次允以果子奉師師
云飽也華云一口吸盡西江水鵬云師從北來當道
一口吞卻五臺山師取箸放一隻在華前放一隻在
鵬前云吸西江底吞五臺底請試吞者箇看二俱無
語師乃收卻云原來是古廟石師子。

衣水道人舉斗山問國符座主德輶如毛因甚民鮮
克舉之符云霸王力能扛鼎不能自舉其身衣水又
問出冶冶云盡在裏許又問師師云放下著衣云前
兩人何若師云符座主奴也斗山未具擇法眼當時
待符恁麼道何不與一拶既力能扛鼎因甚不能自
舉其身符未必又將白文作註解也出冶自了未得
一箇沒量漢被一莖毛蓋卻衣云舉尚不可放下箇
什麼師云蒼天蒼天你道舉不可得你每日間穿衣
喫飯底聻殊不知百姓日用而不知故君子之道鮮
矣衣云鵝王擇乳素非鴨類。

師問僧油盡燈滅時如何僧云遍界不曾藏師云從
來疑著者漢僧云和尚爭見得師云昨夜三更月到
窗一僧云偪塞虛空師云只道得一半僧云那一半
請和尚道師云看腳下。

僧問三界唯心萬法唯識劫火洞然大千俱壞未審
心識何依師咳嗽一聲僧擬議師云會麼僧云不會
師云喫鹹瓜子多了。

衣水道人舉僧問雲峨和尚大通智勝佛十劫坐道
場因甚佛法不現前不得成佛道峨云溝壑易填人
心難滿問師何如師云此乃明白恰好死語也衣便
問既是十劫坐道場因何不成佛道師云疑殺古今
人衣猶讋應師示以頌云端妍嬌面露些些因甚還
將衫袖遮疑殺古今人莫數半思半憾滿天涯。

鵬溟問僧問趙州萬法歸一一歸何處此意如何師
云鐵壁鐵壁又云州云我在青州作一領布衫重七
斤又何如師云銀山銀山即頌云問頭如鐵壁荅話
似銀山堪嗟未悟者千難與萬難。

師同一僧論女子入定機緣一僧近前云大家受用
師拂袖轉身云吾為汝向紫羅帳裏撒珍珠去也僧
近前以袖拂地一下師云非子不肯承當。

一僧向師前低首云昨那兩字承教甚是痛快師云
不敢又僧云是那兩字師以指向空中作一圓相僧
擬議師拋向一邊僧無語師云情知你認他不得。

師同僧看偈次僧云此兩句好師云好作轉語僧目
師師笑僧云者一笑也作得轉語師云不得忘卻。

師見天華華握杖相待師至華云速道速道師云與
他一頓何如華云渠無氣力師云多謝多謝華云謝
箇甚麼師乃哭兩聲華便打師接著拄杖送兩送華
擬開口師撒下拄杖便出。

華問師普眼因甚不見普賢師左旋一匝未竟華便
打師卓然而立華又打師復右旋一匝華默然師卓
然而立華云再旋一匝看師歸眾忽一僧不肯近前
問師普眼因甚不見普賢師云刀不自割趾不自躅
僧云一念靜中因甚見普賢乘象空中出現師云情
生智隔想變體殊僧點頭師云你只好到得者裏。

僧問泗州大聖因甚楊州出見師踢出一隻履云蹋
破了也。

一僧收茶鍾一僧問師者箇得與麼白者箇得與麼
黑師以袖一總掩卻僧無語師云妙玉本無瑕雕文
喪君德僧復無語傍僧云好聯詩師云無人和得。

僧隔窗問一切人皆於師處有領會何故不慈悲我
師云進門來僧佇思師云盡大地是解脫門把手牽
你行不得僧云更乞方便師云但入門來別無方便
僧便進云來也師指椅云坐僧便坐師便休。

師在福嚴時同數僧至桐鄉忽城門閉一僧於高石
上坐一僧云太高生彼僧云天上天下惟吾獨尊僧
云既是天上天下唯你獨尊因甚入桐鄉城不得彼
僧無語僧問師師云大象不遊兔徑僧云好與三十
棒師云謝子殷勤僧便喝師云何勞錦上鋪花。

師至棲賢茶次賢問師法號師云自曉賢云既是自
曉又來作麼師云若不自曉怎得相見和尚賢云腳
跟下好與三十拄杖師云謝盛設賢云恁麼則刺腦
膠盆也師云偃鼠飲河無過滿腹。

至金陵與一僧抬水次忽一犬過師云四面無路從
何處來僧云從家裏來師云者畜生僧云金毛師子
師云試哮吼看僧擬對師云將謂將謂元來元來僧
便喝師云賊過張弓僧擬再進語師云度扁檐來。

在金陵摘槐次僧問香嚴上樹話未終師云若有人
問我祖師意我斷荅他不得僧云答了也師云莫謗
他好僧云為甚不承當師以一枝槐向僧擲云接。

僧問如何是開門造車的道理師云去然香來僧然
香至云香即然來會即不會師指爐云插在裏許僧
便插師云不惟開門解造車而且閉門亦合轍僧點
頭作禮師云百年一夢。

僧送拄杖至師接僧云恭賀和尚師便打僧禮拜師
又打僧又禮拜師放下拄杖又一僧呈拄杖頌云七
尺烏藤活卓撐拄世界乾坤拈來打佛打祖衲僧箇
箇落魂殺活當機全體用令人腦破血淋淋師接得
置下不顧僧目師師拈杖便打僧禮拜師又打僧擬
議師直打出方丈。

師問僧吾得天龍一指頭禪一生受用不盡是那一
指僧云是和尚道著師云你也道看僧云不離當處
常湛然師云此是永嘉的你的聻僧云學人無語師
云情知你無語。

師問剖石石剖也未石云不敢造次師云何妨石以
香盒拈向一邊師云剖後如何石云血滴滴的師云
更道看石問訊退師休去。

師問僧我緩緩問你緩緩答僧云是師良久便問僧
你適纔道是僧云是師云鷂子過新羅。

僧問家家有路透長安如何是華巖路師云看腳下
僧遶一匝師云鐵蛇橫古路又作麼生僧禮拜師云
中毒了也。

師問三淵打七來兩日也如何淵擬對師便打淵豎
拳師復打云賊過張弓堪作甚麼淵後入方丈請益
師問云無隱箇甚麼淵仍豎拳師云休鼓風力淵作
女人拜師不肯淵舞坐具師云一處不通兩處失功
淵云請和尚代一轉語師云遍界不曾藏。

僧問如何是有相師豎起拂子進云如何是無相師
放下拂子進云如何是不有不無相師云退後三步
僧近前三步師云依稀似曲纔堪聽又被風吹別調
中僧擬議師云何不再進一語僧無語師云為山九
仞功虧一簣。

一日階下一土狗為蟻所困一僧救之師云不救傷
生救則奪食二俱失慈救即是不救即是僧云某甲
罪過師云與麼見解參禪何益僧即問師師云老僧
罪過僧佇思師便喝僧云某甲恁麼道何言不是師
云是你不是師即說偈云不悟通身口心生法法咎
鸚鵡雖會言道得不知有又一僧云土狗性命在某
甲手裏師云你做蟻猶未得師亦示偈云見境生情
法法有乖若能轉物即同如來一僧云二俱不取師
云蒼天蒼天亦偈云二俱不取蒼天蒼天徐六擔板
只見一邊一僧云救師云不救失慈救亦失慈乘言
者喪滯句者迷一僧云不干某甲事師云一家有事
百家憂僧云無著處師亦示偈云何哉大丈夫不肯
入荒草推過怕承頭膠盆巳刺腦一僧云護生須是
殺殺盡乃方休師云不是者箇道理僧云和尚又作
麼生師云護生須是殺殺盡始安居僧云某甲道了
也師云差十萬八千程在亦偈云語尚有滲漏情見
幾時虛護生須是殺殺盡始安居。

師一日問眾云善侍者置瓦子於石上真點胸無語
作麼代他下得一轉語免善侍者癡禪之誚一僧以
扇子拈向一邊師云我六月問你你拈扇子我臘月
問你拈甚麼僧豎一指師云兩箇僧無語師云癡禪
癡禪又問一僧僧揲卻經師云你無看經分也僧便
展開師云救得一半也只是箇癡禪。

一僧呈趙州狗子頌師接得便看中有抖擻也抖擻
之句師云你試抖擻看僧以扇子向一邊扇師云好
狗子善抖擻不解咬人一僧云他年老師云你抖擻
看僧過一邊立師云好狗子善抖擻不解咬人。

僧問情忘心盡處如何轉身師云禮拜著僧便拜師
攔頭一蹋僧蹶起云因甚漆桶不快師便喝隨聲又
掌僧又作禮師云你既漆桶不快怎解作禮僧作舞
而出師呵呵大笑。

一僧深夜入方丈問未竟師便打僧擬開口師又打
僧作忍棒勢師連打呼傍僧云與我將火來就者裏
遷化僧方禮拜而去至次日早上方丈白云某甲作
蒙和尚激發大事因緣會得了也只是覓他蹤跡不
著喝一喝便出師使人喚至問云靈雲見桃花而悟
玄沙因甚不肯僧以手掩師口師笑云猶弄手腳在
僧便出師復呼僧僧應諾不回師云入膏肓了也。

師問一僧如何是透法身句僧遶一匝歸眾師云未
在僧復出師云北斗藏身是甚麼意旨僧豎拳師云
死了燒了又作麼生僧乃豎拳師連打兩竹篦。

入堂舉黃龍誨機問巖頭如何是祖師西來意頭云
你解救餈麼機云解頭云救餈去機又問玄泉泉拈
起皂角云會麼機云不會泉放下皂角作洗勢機便
作禮云原來佛法無別泉云你見甚麼道理機云某
甲問巖頭頭云你解救餈麼豈不是解粘今日和尚
拈起皂角亦是解粘所以道無別泉呵呵大笑機乃
有省師乃問眾云誨機悟處得力在救餈耶在拈皂
角耶眾下語不愜師代云更使玄泉笑轉新又云和
尚問處不在者兩頭即頌云救餈拈皂角知解亂如
麻也得資糧益一笑始歸家又云巖頭恁麼道救餈
也不差不因樵子徑爭到葛洪家玄泉拈皂角皂角
也不惡洗淨弊垢衣脫了打赤膊時有僧著語云萬
丈深潭清徹底師即以偈示之云萬丈深潭清徹底
半途而巳未歸家不知月落潭無影玉本無瑕亦有
瑕萬丈深潭清徹底拈來便用不須疑自家本有精
神在奮迅承當師子兒。

師考工看簽呼云雪林林出師豎起簽云拈起則山
河大地十法界十二類眾生三世諸佛百千法門無
量妙義盡在者裏老僧放下時你道一切在什麼處
林歸本位師歸方丈。

一日師同數僧商量做工夫一僧云做到前後際斷
始得師云前後際斷猶被正知見礙在一僧云既是
前後際斷有何正知見礙師云若果到此正好喫棒
如不逢人打脫所以有礙藥能去病藥亦是病藥若
耽守其病更甚僧作禮師攔頭一蹋僧起拂袖便打
師云未信你在。

師問一僧甚處來僧云城中來師云見甚奇特事僧
云無師云恁麼則空走也僧云見纔舖面師云又道
無又問一僧見甚奇特事僧云無師云恁麼則空走
也僧云若不空走則有也師笑云也只道得一半。

師問僧文殊為七佛之師因甚出女子定不得僧云
從來不借他人力師云罔明因甚卻出女子定得僧
云觸著磕著師云文殊不及罔明耶僧便拜師云弓
折箭盡也。

師問僧無邊剎海自他不隔於毫端因甚菴內人不
知庵外事僧云官不容鍼私通車馬師云十世古今
始終不離於當念因甚今日不知明日事僧云有水
皆含月無山不帶雲師云雪峰道底。

師問僧三界惟心萬法惟識死了燒了何為心識僧
豎起拳師云死了燒了阿誰豎拳僧仍豎拳師云生
鐵鑄就即不無兩片皮交閣在甚麼處僧便拜師便
打次日復以前語詰之僧仍豎拳師云昨日道過了
僧云一回拈出一回新師打云放你不過。

師問僧誰僧云兩眼對兩眼師云你燒作一堆灰老
僧燒作一堆灰又如何僧云遍地是黃金師云試抓
兩把呈似老僧看僧無語師便打。

僧入師云如何是世尊不說說僧默然師便打僧便
喝師云如何是迦葉不聞聞僧又喝師又打僧近前
把住柱杖師云我與你相打耶僧云當仁不讓師放
下柱杖便坐僧便作禮。

僧入師云看蹋著僧便蹋師云未入時聻僧連蹋兩
蹋師云三蹋四蹋後又作麼生僧拂袖便行師云也
是風力所轉。

僧入師云如何是世尊不說說僧云不說說又說箇
甚麼師云如何是迦葉不聞聞僧云不聞聞又聞箇
甚麼師便打僧便拜師直打出方丈。

師問僧如何是德山末後句僧云道不出師云密啟
其意又作麼生僧云拽不入師云因甚師遭徒記僧
云教得孩兒解罵爺師云不謬華巖悅眾。

師問僧無夢無想主人公在甚麼處僧番轉蒲團師
云有夢有想時又如何僧又番轉蒲團師云老僧燒
作一堆灰你燒作一堆灰還弄得者箇麼僧一邊叉
手立師云好與三十拄杖。

僧請益云某甲話頭不明師云穿衣時誰與汝朿帶
喫飯時誰與汝把箸僧云本來面目師云又道不明
僧云不與某甲相干師云甚麼與你不相干僧便放
身臥師呼傍僧云將火來燒者死漢僧起云是空底
師云若是空底怎解與麼僧便拜師云好與兩蹋。

僧問師僧問興化四方八面來時如何化云打中間
底意旨如何師云近前來僧近前師云退後僧退後
師云打甚麼底僧云某甲則不然師云打中間底意
旨如何僧云不打南不打北師云老僧有甚麼過。

僧入師云如何是第一玄僧豎右手師云如何是第
二玄僧豎左手師云如何是第三玄僧問訊師云如
何是第一要僧以袖右拂師云如何是第二要僧以
袖左拂師云如何是第三要僧揖師云你底舌頭誰
割去了僧云今日痛師笑之。

僧入師於棹上畫一圓相中書一字僧右手抹卻師
又畫一圓相中書十字僧以左手抹卻師又畫一圓
相中書卍字僧拂袖而出師云好與三十拄杖。

僧入師云高峰閉死關意旨如何僧云不會師云中
峰侍死關意旨如何僧云不會師云鈍漢僧近前云
見那些鈍師便打僧接住拄杖送兩下師放下拄杖
僧把得拋向一邊師云枯骨上有甚麼汁。

一老僧禮拜次師云你年老也要喫棒麼僧云年老
性不老師連打兩棒云是什麼僧云風聲水響師云
通身是口視不及通身是眼說不徹。

師問僧北禪賢烹露地白牛汝作麼生會僧云血濺
梵天師云林野奇煮透海烏雞又何如僧作嘔吐勢
師云饒你吞吐得也放你不過便打。

師問僧年窮歲盡時如何僧云大盡三十日小盡二
十九師云王老夜燒錢又是何意僧云金烏西墜玉
兔東昇師云學語之流便打。

師問僧北禪賢剖露地白牛意旨如何僧禮拜師云
莫禮拜林野奇煮透海烏雞又如何僧便出師呼僧
云轉來僧便轉來師云我怕你救不得了去。

僧入師問死了燒了誰為徹我僧便拜師云死了誰
拜僧便喝師云燒了誰喝僧云請和尚且燒者一喝
看師便喝。

師仝雪君暨屠居士遊溫泉雪君將浴喫餅次屠居
士云大家來喫湯餅會雪君云此處可名洗兒泉師
云恁麼則九龍吐水也未君云恨不自脅下出也師
提起患珠作痛聲屠居士云此老倒會捏怪師頌曰
入水求人兩意符九龍吐水沐金軀母云不自脅間
出痛徹山僧一串珠。

師問僧松柏不在你在否僧云不在云抵對者誰僧
云松柏云亂走作麼僧云荷和尚鑒。

師問僧雪覆千山時如何僧云請和尚歸方丈云作
麼僧云向火恐天氣冷。

師問僧如何是德山會得底末後句僧云泥多佛大
云果與往昔不同甚麼不同僧云水漲船高云果然
只得三年活因甚師遭徒記僧云新婦騎驢阿家牽
云未在。

僧問塗毒鼓是什麼意師自摑口云向你說老僧有
無量罪過僧便禮拜師攔頭一踏云你還會塗毒鼓
麼僧掩耳而出師便歸寢室。

問如何是大句師云問甚麼僧又問師顧傍僧云有
雄黃麼傍僧云有師喝云一對無孔鐵鎚。

師問僧甚麼物恁麼拜僧云地水火風師云地水火
風消散時如何僧云盡在者裏師云既消散盡誰在
者裏僧便喝師便打。

僧入師云前者老僧答你道且放你過有兩負門且
道過在老僧在上座僧云過在某甲師便打僧便拜
師又打僧擬開口師直打出方丈。

僧入師打一拄杖云道僧便拜師又打一拄杖云道
僧又拜師連打兩拄杖云道道僧擬議師笑云拜不
得了又僧入師打一拄杖云道僧便喝師又打一拄
杖云道僧云不道師連打兩拄杖云道道僧云不道
不道師放下拄杖僧便拜。

師問深信汪西堂黃檗打臨濟濟何故不即掌只要
見大愚後方纔與麼信云某甲總不與麼師便打一
如意云老僧要按牛頭喫草信便與師一掌師放下
如意深信便出師與偈云逼爾懸崖撒手果然直下
承當一掌打得如意胸合佛祖心腸。

載升書記纔入師便拈拄杖云你覺林有者箇麼升
云撐天拄地師云又來作麼升云拄地撐天師便打
升云圓旭不辭恐煩尊力師復打云拄地撐天箇漢
區區兩次何求怒起無明老子極麤一棒打頭。

僧問師如何是親切句師云未問時親切僧云如何
是轉身句師云你從那裏來僧云如何是異類句師
云老僧恁麼答汝汝還會麼僧云不會師云同類句
尚且不會何況異類句僧云如何是末後句師云你
不服老僧騎耶。

問如何是奪人不奪境師云滿地好嚴霜如何是奪
境不奪人師云凍得人徹骨如何是人境兩俱奪師
云昨夜寒更甚如何是人境俱不奪師云老僧頭將
類山頭。

僧辭師問甚處去僧云城中去師云作甚麼僧云有
箇甚事師云學道人無剪爪工向外覓甚麼事僧云
已著草鞋了也師拈拄杖劃兩劃云汝昨道不入虎
穴爭得虎子虎穴巳開汝作麼生入僧便拜師便打
僧拂袖師又打僧接住拄杖喝一喝師撒下一頭僧
亦拋向一邊師歸寢室僧亦隨入作禮云發超觸忤
和尚師云不得冤深似海吾道豈能久持率性更與
一頓徹骨徹髓蒿枝。

僧求易雙桂派師云汝出家幾年僧云四十年師云
汝師何人僧云沒去處師云是何言也僧云發源到
此水窮山盡了也師云四十年來向外求而今一旦
野心休水窮山盡言相契故我嘿然而點頭。

問僧汝名大器大即不無是甚麼器僧頓足一下云
和尚也認他不得師云百碎了也僧近前師拈拄杖
僧作怕勢師云畏煙不加以火僧便拜師放下拄杖
云貪生怕死漢。

問僧昨清淨本然話一般問一般答因甚後悟前不
悟僧云水到自成渠師云猶在老僧圈繢裡僧云好
本多同師云墮在毒海入室畢僧復入淚云某在別
處橫說豎說得到者裏啟口不得者何也師云我為
你說箇譬喻得麼僧云乞和尚慈悲師云如肚饑人
坐在飯籮裏喫不徹你還會麼僧便躍然喜。

師問僧綿亙十虛者是箇甚麼僧云澹煙籠翠竹師
云不落數量又作麼生僧云薄霧滴青松師云汝名
亙一僧云千峰聳翠師指火爐云老僧與闍黎俱燒
作一堆灰誰向千里外垂手僧便踏火爐一腳師拈
拄杖僧便喝師便打僧接住拄杖推兩推師掌云我
與你相打耶僧便拜云放過即不可師云相打沒甚
好拳相罵沒甚好言此報終須有報記汝可絕吾煙。

師問僧古渡無人是何境界僧云未開口前勘破也
師云古渡有人又是何境界僧云沒識得者箇消息
師云但得皇風成一片不知何處是封疆。





華巖聖可禪師語錄卷三終

華巖聖可禪師語錄卷四
門人光佛等編

* 拈古

「百丈一日侍馬祖行次見一群野鴨飛過祖云是甚
麼丈云野鴨子祖云甚處去也丈云飛過去也祖遂
扭丈鼻負痛失聲祖云又道飛過去也丈於言下有
省卻歸侍者寮哀哀大哭同事問曰汝憶父母耶丈
云無曰被人罵耶丈云無曰哭作甚麼丈云我鼻孔
被大師扭得痛不徹同事曰有甚因緣不契丈云汝
問取和尚去同事問大師曰海侍者有何因緣不契
在寮中哭告和尚為某甲說大師曰是伊會也汝自
問取他同事歸寮曰和尚道汝會也教我自問汝丈
乃呵呵大笑同事曰適來哭如今為甚卻笑丈云適
來哭如今笑同事网然。」
【
拈云馬祖當道設塹百丈就
路還家且置同學相看哭笑而答又作麼生為憐松
竹引清風幾度買來還自賣。】

「三聖慧然禪師到德山纔展坐具山云莫展炊巾者
裏無殘羹餿飯然云縱有亦無著處山便打然接住
棒推向禪床上山大笑然哭蒼天便下參堂。」
【
拈云我
作德山至三聖道亦無著處便休兩不傷鋒犯手賓
主歷然洎乎正令一行不覺弄巧成拙然雖當仁不
讓禮度全虧二老若無笑哭相酬管取兩沒殺合。】

「世尊初生一手指天一手指地周行七步目顧四方
云天上天下唯我獨尊雲門云我當時若見一棒打
殺餵狗子喫貴圖天下太平。」
【
拈云世尊平地上起孤
堆且置雲門恁麼道還自救得麼一棒打殺干戈不
少要見太平驢年未在。】

「世尊於涅槃會上以手摩胸告眾曰汝等善觀吾紫
磨金色之身瞻仰取足無令後悔若謂吾滅度非吾
弟子若謂吾不滅度亦非吾弟子時百萬億眾悉得
契悟。」
【
拈云告眾善觀也是憐兒不覺醜悉皆領悟無
非片雪點紅爐還識金色身麼只者是。】

「南陽忠國師因丹霞來訪值睡次乃問侍者耽源云
國師在否者云在即在秖是不見客霞云太深遠生
者云莫道上座佛眼也覷他不見霞云龍生龍子鳳
生鳳兒國師睡起侍者舉似國師國師打二十棒趁
出丹霞聞云不謬為南陽國師。」
【
拈云人多謂耽源不
唧溜不合恁麼抵對累及國師手忙腳亂一上恁麼
見解則湘之南潭之北何以光前裕後哉殊不知忠
國師乃伯牙琴丹霞乃伯牙弦耽源乃伯牙手琴弦
之上縱有南薰雅操若無妙指其音終不能發咄誰
是伯牙不見客底是深遠生底是覷不見底是。】

「雪峰在德山作飯頭一日飯遲德山擎缽下法堂峰
曬飯巾次見德山乃云鐘未響鼓未鳴拓缽向甚麼
處去德山便歸方丈峰舉似頭頭云大小德山未會
末後句在山聞令侍者喚頭去問汝不肯老僧那頭
密啟其意山乃休明日陞堂果與尋常不同頭至僧
堂前撫掌大笑云且喜堂頭老漢會末後句他後天
下人不奈伊何雖然也秖得三年活。」
【
拈云德山雪峰
向虛空裏書字字雖不成文彩已彰巖頭於化日下
鏤冰既爾刻畫分明未免傍觀者哂哂即不無畢竟
甚處是德山會得底末後句舉頭天外看誰是我般
人。】

「昔有婆子供養一庵主經二十年常令一二八女子
送飯給侍一日令女子抱定云正恁麼時如何主云
枯木倚寒岩三冬無煖氣女子舉似婆婆曰我二十
年秖供養得箇俗漢遂遣出燒卻庵。」
【
拈云作麼生免
得他燒逐我道者僧設使有鶖子智文殊辯德山臨
濟機用一十八變神通敢保亦不能免婆子燒逐在
還會麼他要此話大行。

又拈云婆子燒庵且縱還會
枯木倚寒巖三冬無煖氣意旨麼碧玉磨成西子骨
黃金鑄就伍員心。】

「陸亙大夫問南泉弟子家中有一片石亦曾坐亦曾
臥如今欲鐫作佛得麼泉云得得大夫云莫不得麼
泉云不得不得。」
【
拈云折檀片片香擊珊寸寸寶。】

「僧問趙州如何是不錯底路州云明心見性是不錯
底路密菴云趙州眼觀東南意在西北大似狐狸戀
窟有甚快活處忽有問徑山如何是不錯底路只向
他道家家門裏透長安。」
【
拈云二大老答話如印印泥
刻劃甚是分明未免引人向鬼窟裏作活計門外打
之遶若是直截為人端的未夢見在設有人問華巖
如何是不錯底路只向他道看腳下。】

「慈明冬日榜僧堂門作<img:>其下註云
若有識得不離四威儀有首座見之謂曰和尚今夜
放參慈明聞而笑之。」
【
拈云是麻三斤耶是乾矢橛耶
是百鍊金耶是紅爐雪耶人謂是唐言我謂是梵書
唵㘕。】

「趙州一日到僧堂後見一僧乃問大德總向甚處去
僧云普請去州遂於袖中取刀度與云老僧住持事
繁請上座為我折倒卻便引頸向前其僧便走。」
【
拈云
一日不作一日不食。

又拈云人多謂者僧不隨普請
趙州特為煎逼一上也是按牛喫草雖然如是千鈞
之弩豈為鼷鼠而發機耶趙州恁麼也大險若是孟
八郎漢定亂做去在。】

「鵝湖上堂云未了底人浮逼逼底設使了得底人知
有去處亦浮逼逼底雲門問首座堂頭和尚恁麼道
意旨如何座云浮逼逼底門云髮白齒黃作與麼見
解道得道道不得莫亂道座云你作麼生門云項上
著枷腳下著杻座云與麼則無佛法也門云此是文
殊普賢大人境界。」
【
拈云雲門恁麼噴吐珠玉傾瀝肝
膽即不無大似壓良為賤端的鵝湖意旨首座依模
畫樣也不差何也三年無改於父之道可謂孝矣。】

「雪竇顯問羅漢林法爾不爾如何指南林云只為法
爾不爾顯云大眾記取某甲話頭拂衣歸眾林下堂
卻令侍者請顯至方丈上座適來不肯老僧那顯云
和尚當代宗匠某甲焉敢不肯林云你為甚拂衣歸
眾顯云和尚還許某甲說道理也無林云你說看顯
拍一拍下去。」
【
拈云前箭猶輕後箭深。

又拈云好羅漢
當斷不斷反招其亂華岩不然待他拂衣歸眾秪向
他道一恁舉似諸方至方丈待他道某甲焉敢不肯
便與震威一喝不惟截斷許多葛藤亦乃免見話墮。】

「五祖演云牛過欞窗頭角四蹄俱過了只是尾巴過
不得。」
【
拈云要成九仞之山莫少一簣之土。】

「僧問雲門如何是佛門云乾屎橛。」
【
拈云大尊貴生。】

「寶蓋和尚至漸源中興禪師處源見來便捲起簾子
在方丈內坐蓋一見乃下卻簾子便歸客位坐源令
侍者傳語長老遠來不易猶隔津在蓋便掌者云不
用打某甲有堂頭和尚在蓋云為有堂頭老漢所以
打你者回舉似源源云猶隔津在。」
【
拈云賓則始終賓
主則始終主。】

「三聖問雪峰透網金鱗以何為食峰云待汝出網來
向你道聖云一千五百人善知識話頭也不識峰云
老僧住持事繁。」
【
拈云三聖大似著忙雪峰亦似將錯
就錯雖然如是要且賓主歷然。】

「雲門垂語云人人盡有光明在看時不見暗昏昏作
麼生是諸人光明自代云三門廚庫又云好事不如
無。」
【
拈云枕子者邊那邊隨語千山萬山德嶠朝打暮
打龐老人間物閒。】

「鹽官云虛空為鼓須彌為槌什麼人打得眾無對南
泉云我當時若見向道王老師不打者破鼓法眼云
但道不打自然是破鼓密菴云鹽官提水放火南泉
撥亂飛灰法眼埋兵掉鬥諸尊宿雖然各出一隻手
並無一人性燥下得一槌只是隨例扛鼓祥符直戴
與諸人道虛空為鼓須彌為槌漆桶參堂去。」
【
拈云須
彌山縱廣正等八萬四千由旬入海八萬四千由旬
出海八萬四千由旬父母所生四大色手長不過三
尺若除斯以外別有卻成兩人即斯色手便是試舉
槌看莫只管隨例說大話道脫空語還見鹽官麼此
是文殊普賢大人境界。

又拈舉至扛鼓處云傑祖恁
麼道也是普州人送賊上來者一夥老漢總沒大人
相不得自由況且鼓是現成槌非新設要打便打要
歇便歇忽有箇漢出來問華巖什麼人打得只向他
道響便休。

又拈云鹽官鞔鼓南泉法眼扛鼓祥符打
鼓華巖聻以兩手自掩耳云不聽不聽。】

「雙桂和尚上堂云古佛與露柱相交逢人且說三分
話金剛與泥人揩臂未可全拋一片心正恁麼時是
何境界眾無對桂靠柱杖云默默自知田地穩騰騰
誰謂肚皮憨。」
【
拈云老老大大偷心不少古佛與露柱
相交道甚麼金剛與泥人揩臂血滴滴底正恁麼時
是何境界喝一喝云徹骨為人人不知勞他來去八
千返。】

「僧問趙州如何是不錯底路州云明心見性是不錯
底路。」
【
拈云者僧蘊一肚皮禪道佛法將謂別有玄妙
路頭趙老也不與他指路也不說禪但只平貼貼底
向他道明心見性是不錯底路且道恰者僧意不恰
者僧意。

又拈云者僧豈不知明心見性不錯而發此
問趙州豈不知來意而答斯語要知者僧是賊趙州
是箇老賊識得他破令他胸次中如許葛藤當下冰
銷瓦解。】

「僧問雙桂靈樹封盒子意如何桂云且道裏許是甚
麼進云不封盒子意如何桂云任從滄海變終不為
君通。」
【
拈云問太淺答太深冷似火熱似水淺深冷熱
且止畢竟裏許是甚麼任從滄海變終不為君通。】

「李附馬問慈明聞西河有金毛師子是否明云附馬
甚處得者消息來李便喝明云野干鳴李又喝明云
師子吼。」
【
拈云好隊金師子吒沙地善哮吼不解咬人。】

「密雲和尚云禪不須參道不須悟直下承當超佛越
祖雙桂和尚云打底不是座參底不是禪快活日子
不過逐日思想成顛。」
【
拈云師翁與先師恁麼赤心片
片與人卸卻汁脂帽子脫卻鶻臭布衫即不無要且
亦是醍醐亦是毒藥。】

「僧問林野奇繼紹門風端的旨請師露出大家看林
云一棒打殺進云也知和尚令不虛行林云你見箇
甚麼道理恁麼道僧便喝林便打。」
【
拈云林野法叔門
風高固高矣殊不知被者僧覷破只得七零八落洎
乎收拾將來也是賊過張弓。】

「石臼和尚參馬祖祖云甚麼處來石云烏臼來祖云
烏臼近日有何言句石云幾人到此茫然祖云茫然
且止悄然一句作麼生石近前三步祖云我有七棒
寄打烏臼你還甘否云和尚先喫某甲後甘。」
【
拈云石
臼茫然馬祖悄然步步踏著棒棒打著即不無馬祖
也是勾賊破家。】

「普化喫生菜次臨濟云者漢大似一頭驢化便作驢
鳴濟云直歲與他細抹草料著化云少室人不識金
陵又再來臨濟一隻眼到處為人開趙州云何不與
本分草料。」
【
拈云臨濟與麼道是本分不是本分若不
本分普化不合與麼道若本分趙州不合與麼道。】

「黃檗因六人新到五人作禮中一人提起坐具打圓
相檗云我聞有一獵犬甚惡僧云尋羚羊聲來檗云
羚羊無聲到汝尋僧云尋羚羊跡來檗云羚羊無跡
到汝尋僧云尋羚羊蹤來檗云羚羊無蹤到汝尋僧
云與麼則死羚羊也檗休去至明日陞座云昨日尋
羚羊僧出來僧便出檗云昨日公案未了老僧休去
汝作麼生會僧無語檗云將謂汝是本色衲子原來
是義學沙門以拄杖打出。」
【
拈云人多謂黃檗有陷虎
之機與麼休去是八字打開與者僧相見者僧不解
承當所以蹉過逮乎陞座重勘果爾不知端倪黃檗
婆心再與本分草料恁麼解會有甚快活處殊不知
黃檗被者僧一拶上天無路入地無門只得角挂高
枝至於正令全提正是壓良為賤。】

「昔有一老宿住菴於門上書心字於窗上書心字於
壁上書心字法眼云門上但書門字窗上但書窗字
壁上但書壁字玄覺云門上不要書門字窗上不要
書窗字壁上不要書壁字何故字義炳然。」
【
拈云法眼
頭上安頭玄覺斬頭覓活因事長智甚麼難二老要
且未知老宿於門窗壁上書心字畢竟是何意築萬
里墻連海岱牢牢鞏固舊山河。】

「慈明室中晏坐橫刀水盆上傍置草鞋使來參扣者
下語無有契其機者。」
【
拈云慈明大似館驛中撮馬糞
漢那裏得來恁許多糞箕條帚。】

「楊岐在石霜總院事甚久一日慈明出雨忽作岐偵
之小徑既見搊住云者老漢今日須與我說不說打
你去明云監寺知是般事便休語未卒岐大悟即拜
於泥途問云狹路相逢時如何明云你且躲避我要
去那裏去岐歸次日具威儀上方丈禮謝明呵云未
在。」
【
拈云人多道慈明以事事無礙行心楊岐尚疑而
未決況其餘者耶岐既見想乘隙揦倒反被識破只
得蚤豎降旗耳與麼會有甚長處應知楊岐有轉亂
為治經綸煉石補天手段慈明道知是般事便休你
且躲避我要去那裏去雖偷心全無確實供狀了也
岐大悟拜於泥途又上方丈作禮乃一手抬一手搦。】

「僧問大隨淡和尚如何是祖師意隨云白鹿钁頭七
半斤。」
【
拈云廬陵米價鎮州蘿蔔頭不似此語好。】

「溈山因僧問如何是百丈真山下禪床叉手而立云
如何是和尚真便坐。」
【
拈云百丈大溈真固真矣只
是無一滴墨木。】

* 頌古

「慈明室中晏坐橫刀水盤上(仝拈二)。」
【
頌云。
「　儘堪歌又不堪歌莖草金身沒奈何博地凡夫誠薄福徒勞四面與張羅(又云)洗腳著草鞋持刀縱橫舞刺腦入膠盆作箇主中主雲龍風虎聖作物睹石霜老漢是涅槃堂之伍復云住住」
】

「臨濟上堂兩堂首座相見同時下喝。」
【
頌云。
「　一箇坐一箇臥別傳從此立工課一株樹蔭幾何人各得心雄膽子大」
】

「慈明冬日榜僧堂(仝拈二)。」
【
頌云。
「　非師十智非三訣非劍水盤非草鞋繡出鴛鴦誠可愛金鍼不識自何來(又云)不登寶殿不居陬耳目無因用黈旒父察子心堪任劣棄珍著垢到圊頭」
】

「楊岐偵慈明於小徑(仝拈)。」
【
頌云。
「　飛衛以射名箭窮折棘抵鸞膠續斷絃好音出妙指一則懼一則喜監寺兒孫雖遍天涯要且非父不生其子」
】

「大隨钁頭(仝前)。」
【
頌云。
「　钁頭確實三斤半日日拈提報佛恩一問西來迅口道不欺之力有來源」
】

「溈山因僧問百丈真(同拈三)。」
【
頌云。
「　金毛師子踞地嚬呻奮迅三昧直指向人剎那之際現三世身而今鼓氣效顰者九轉終歸是假銀(又云)莫認穿紅莫認穿綠高著眼看如東昇旭(又云)休從色相看威儀畫骨神仙不畫皮畫得仙姬似那箇狀元之母狀元妻」
】

「紫玉山道通禪師因于頔間如何是黑風吹其船舫
漂墮羅剎鬼國通云客作漢問與麼事作什麼于失
色通云即此便是黑風吹其船舫漂墮羅剎鬼國于
便作禮。」
【
頌云。
「　毒龍氣惡陷虎機深轍魚得水逸鳥出林殺人刀活人劍趙璧還秦原沒玷」
】

「洞山因僧問如何是衲僧孔竅山云十八女兒不繫
裙。」
【
頌云。
「　十八女兒不繫裙紙船載寶渡河汾渾家拍掌呵呵笑僥倖歸來喜十分(又云)升天底事都揚卻珍垢全拋首不簪乾盡髑髏白似雪焦枯骨節黃如金」
】

「趙州僧堂後逢僧(仝拈)。」
【
頌云。
「　我王庫內原無是信手拈來用大癡設使箭窮鋒不拄道傍折棘以當遲」
】

「潭州神山僧密禪師與洞山行次忽見白兔走過神
云俊哉洞云作麼生神云大似白衣拜相洞云老老
大大作者箇說話神云你又作麼生洞云積代簪纓
暫時落魄。」
【
頌云。
「　偶來那畔落今時平地升天不用梯摭得炭頭書皂壁權行鳥道駕烏雞(又云)足下無私果俊哉不繇階級蹈高臺苔封殿上曾遊晏只緣向背一時乖」
】

「疏山手握木蛇僧問和尚手中是甚麼山提起云曹
家女。」
【
頌云。
「　拄杖也弄拂子也弄我不恁麼顯異惑眾」
】

「我在葉縣備曾試之。」
【
頌云。
「　滔滔錦水出雲安作浪興波勢且寬自古夔門灩澦石不辭白帝日觀瀾」
】

「靈雲見桃花而悟云二十年來尋劍客幾回落葉又
抽枝自從一見桃花後直至而今更不疑玄沙云諦
當諦當甚諦當敢保老兄未徹在。」
【
頌云。
「　剝盡芭蕉剝莫休欲窮千里上層樓靈雲不瞎一雙眼爭見玄沙血趾頭(又云)廉頗多功勢不雙相如海量志猶長趙王無事登金殿燮理調和有二郎」
】

「黃龍三關。」
【
頌云。
「　我手何似佛手豎起拂子代口善說過現未法沒箇人兒相偶我腳何似驢腳曾涉江淮
河洛多󵊮負累辛勤而今與他襪著我也有箇生緣虛耽四十九年慚愧叢林不整未得一覺好眠(又)我手何似佛手忽爾推門入臼隨君開闔自由不勞指目分剖我腳何似驢腳曾上層巒重閣揚眉四顧無涯入眼山河寥廓我也有箇生緣院西一塊小田半邊那栽糯穀半邊那種赤運」
】

「龍門一僧被蛇咬或問云既是龍門僧因甚被蛇咬
僧無對東山一僧代云果然現出大人相圓悟聞之
東山有此僧耶。」
【
頌云。
「　軔纔發車便過善行果無轍跡玅唱非千舌和出草兮似電疾入水兮不動波葛陂拄杖子陶家挂壁梭風雷相送上天河」
】

「藥山令供養主抄化甘贄行者問甚處來云藥山來
甘云作麼云教化甘云將得藥來麼云行者有甚麼
病甘乃捨銀兩錠意山中有人必不受此主歸納疏
山問云子歸何速主舉前話師云速送還他子著賊
了也主遂送還甘云原來山中有人益金以施。」
【
頌云。
「　晝午星現子夜日中白紙書信不通而通著賊了也鏡照鏡山裏有人空合空二老函蓋相稱處者僧無功卻有功」
】

「一歸何處。」
【
頌云。
「　自近達遠由淺至深如剝芭蕉一層又層(又)一步趕步直到家裏敲開其門拋卻瓦子」
】

「慈明榜文。」
【
頌云。
「　嚼之無味摸之無痕絕人意路刺人眼睛(又)坐斷千差路始通陸行車馬水行艟兒孫從此滿天下盡是金剛栗棘蓬(又)是狴犴歟是桎梏也兔角杙牛龜毛絡馬著之不上卸之不下誰知監禁之外有箇仁者類臨濟推人活埋似玅喜得肥漢剮(又)百尺女墻百尺高層層馬槊層層刀至尊左右排文武六國之王引領朝」
】

「婆子燒庵。」
【
頌云。
「　離位之機孰箇知毒龍拔在富那西劈開海水止觀妙不見尾巴更是奇」
】

「慈明室中橫刀水盆上傍置草鞋見有來者請下語
擬議即打趁出。」
【
頌云。
「　道冠儒履釋袈裟見得分明眼亦花除怪先須去白澤破家散宅是生涯(又)造道立限千日自強唯引一錐竿頭如是進步方可隨意施為」
】

「德山拓缽。」
【
頌云。
「　向上程途那有限古人略喻剝芭蕉而今多少英靈士徒把虛空著火燒(又)割牛刀千鈞弩善用不須行跋扈聰使聾明使瞽點金如何成赤土陣陣風濤兮隨以雨荷衲千眼兮雲為補石霜多山行兮楊岐撾鼓乾闥婆王奏樂兮迦葉起舞雲從龍風從虎聖人作而萬物睹(又)大家要話廣流通龜毛繩縛樹頭風所以虛空釘橛輩言煙燒得舌頭紅(因西林書記頌靈雲桃花岩頭甘贄過夏三頌而作以進之也)」
】

「十八女兒不繫裙。」
【
(頌云)。
「　藥若厭苦毒安能吐病在膏肓何時而愈卸百斤枷兮鉅靈斧疏鑿三巴兮賴神禹」
】

「師嚴然後所學道尊故東山門下子孫多賢德而超
邁者誠源遠而流長也。」
【
頌云。
「　汾州罵徹慈明日葉縣打追圓鑒時不用恆憂吳越令二株嫩桂與天齊」
】

「因思法眼參地藏明教見神鼎時便不見有煩惱也。」

【頌云。
「　莫待病生纔服藥病瘥不假驢馱藥正病不可錯服藥去來今病總不惡」
】

「盡大地是沙門一隻眼。」
【
頌云。
「　百丈捲卻拜𥱊首山拂袖便行逢人不得錯舉此箇沙門眼睛(又)燈籠喚醒露柱蹶起獨坐獨行除卻三光五岳那個是我知音(又)髑髏乾若未盡頂門痛與一鍼十方世界銷殞拈草可作金身」
】

「麻三斤。」
【
頌云。
「　洞山答話麻三斤非法身兮非意生除卻當人眼中屑紫磨金色放光明」
】

「世尊初生。」
【
頌云。
「　如筍露包性巳豪弗須六日便翀霄雲門恨早不扳折兜率言遲謾貶褒與賊過梯非分
外逢場作戲又何勞藥山既現大人相布衲也須一勺澆」
】

「乾屎橛。」
【
頌云。
「　雲門乾矢橛相好不可說三十二八十何曾有一缺(又因孤岩維那頌特拈頌以進益之拈云)一口吸盡西江水」
】

「馬祖機大一拳拳倒黃鶴樓白雲用大二老大固大
矣不及雲門膽大。」
【
頌云。
「　百物供養無福打煞餵狗無罪開口不畏泥犁為證平等三昧(又)藥醫有病人人易無病求醫醫者難語忌十成如領會衲僧孔竅女兒邊(又)不是墮坑落塹亦非入水入泥尊貴到此巳極好仁無以尚之」
】

「岩頭在甘贄家過夏補衣次贄行過頭以鍼作劄勢
贄整衣欲謝妻問云作甚麼贄云說不得妻云也要
大家知贄舉前話妻云此去三十年後須知一回飲
水一回咽女子聞云誰知盡大地人性命被奯上座
劄將去也拈云前車既覆後車當戒。」
【
頌云。
「　一二三四五金木水火土趁道蘊鐵牛咬玄沙汝虎三聖兮推出一丁寶壽兮瞎卻一城觀光兮媲美當代破家兮太煞無情可憐無限河邊骨盡是深閨夢裏人」
】

華巖聖可禪師語錄卷四終

華巖聖可禪師語錄卷五
門人光佛等編

* 雜錄

** 庚戍三月十六雙桂忌辰師詣幀前拈香云

吾師面目分明甚不獨彰乎紙墨間描不成兮畫不
就華巖瀑布響潺潺恁麼說話三十年後大有人不
肯且道不肯箇甚麼藏盡楚天月猶存漢地星。

** 辛亥雙桂忌拈香

一片肉一壺酒項上戴枷腳下著杻喚轉世人心出
盡自家醜顛覆大智典型抹煞馬駒江口喝一喝云
三世諸佛不知有白牯狸奴卻知有。

** 雪彌勒讚

六花面目二大肚皮心肝腑臟俱亦如之咦也要光
天化日之下親見當來補處無疑。

** 觀音讚(三)

白雲幾片紫竹數竿提籃回顧應現多般獨立兮在
石蓮花兮可觀金沙灘骨蛤蜊中肉如斯舍形以利
眾生兮豈僅七難二求多壽多福。

(又)黑髮童顏十五
月白衣玉體三冬雪濟人水火急如風楊柳枝頭甘
露滅。

(又)見色及聞聲蠁󵎂度垣牖千里咫尺間而亦
無留滯眾生不是無乘此而不覺故名曰生死諸佛
不是有覺斯而不住故號曰涅槃唯我洛伽士有大
方便力亦不住涅槃亦不離生死故示蚌蛤身畫師
馬郎婦指出本有形見不思議事我于千萬中聊舉
其一二如太倉一粟如馬體一毛而我聚千雷以為
一音聲縱闡遊夏詞曠發鶖子智如瀉恆河水流盡
言無盡不能贊其一而況千萬化一化千手眼海水
須彌筆偈贊無時巳偶聞窗外音付松風水石。

** 寄不惑禪人

多年有賴共相依自恨昏蒙委實非篤厚高流趨壑
去癡頑弱質保危畿雙樹有條枝葉嫩孤峰無侶跫
音稀幾向白雲開口道為傳心事靜慈歸。

** 牧牛歌

馴性輕蹄拽耙牽犁總憑他帶水拖泥朝放溪東暮
牧溪西但只知水只知草餘無知松根枕頭雲被輕
柔果勝他錦帳狐裘癡憨自飽鹿豕為儔故不消繩
不消橛夜不收。

** 送雪林禪人訪友卜菴

廿載江南住纖毫習氣無知君返故里問友把茆誅
闊晤今云再離情悵且吁樹凋葉落候一顧莫辭迂。

** 答衣水道人韻

謾言巳過趙州關趙老生涯萬萬千應曉石橋非略
彴當思箇齒答高年知牛於角有墻在見火從煙猶
隔山直把山墻推倒也朗然如日處青天。

** 與雪林朗維那

掀倒禪床日打頭一棒時不言有授受永作天人師。

** 與還初佛悅眾

言下知端的宗通說亦通不懷人我見定絕五家宗。

** 與三淵惺監院住報恩

屢為致詰只解豎拳汝既自肯吾亦無言。

** 送不惑興返木樨菴

木樨中毒堯都發面上而今猶五痕含憾十年心未
巳冤冤只報有讎人。

** 與介休命參頭

無法可傳傳甚法傳無傳法有根由投機因不密三
寸白棒趕渠出信州。

** 齋回讀石鶴先生近詩

舫閣長安下竹居近海棠赭階鳳尾綠花架龍鬚長
詩雅惟新韻書金白滿房飽齋兼飽德快入無何鄉。

** 為省巳師入塔

師驀拈拄杖云盡十方虛空法界是一座無縫罅底
寶塔情與無情十二類眾生俱在裏許何須與省巳
上人更覓箇石洞子作麼遂以拄杖敲靈骨兩下向
塔門指云山不厭高水不厭深便入。

** 達磨讚

道大人難悟梁天子亦差微言識帝面赤腳走天涯
衲掃千層浪身浮五葉花分燈百萬億無處不成家
噫也是眼裏撒沙。

** 觀音讚

波湧蓮花種種形左右鸚鵡甘露缾童子摹拜蓮舟
上童女端身捧寶停花中大士名觀音愚智稱呼銷
毒陰或禮或持或身佩咸臻福慧空三昧泡沫之軀
命若菜從聞思修護身鎧入三摩地來人間剎剎塵
塵皆自在。

** 因事示眾

凡人做工夫或經行或打坐正念未曾現前無明習
氣現前者生死話頭不切對治不住當奮捨無明習
氣急自省改勿縱恚怒護持正念入三摩地習氣自
消無明自滅無明習氣既消滅則當體是佛更無別
佛如是思惟時時消息是大智慧人六度巳具捨無
明習氣得檀急自省改得進勿縱恚怒得忍護持正
念得戒入三摩地得定時時消息得慧信而力行名
曰善丈夫。

** 為寂惺號不多

惺得自家底事了縱橫八面任高歌尋常拈出一莖
草丈六金身不欠多。

** 為寂誠號拳山

誠心幹辦生死事十二時中莫放過直把拳頭捏教
緊一捶粉碎者山河。

** 送雪如明知事

一蹋一蹋又一蹋直破重圍千百匝矍鑠是翁壯志
圓傑出叢林箇老衲。

** 與惟識典上座

一箇拳頭生鐵鑄不從人得誰相付如斯方便與君
通震旦古今無別路。

** 挽敏樹法兄和尚

吾兄厭世欲何之令弟悲傷法漸弛眼見桂林凋弗
茂寥寥此道賴誰持。

** 留枯木上座

拄杖芒鞋老可休何勞特地駕輕舟諸方風味咸如
此不若還居最上頭。

** 與不群應上座

拈起放下蒲團豎拂掛拂一樣老僧無喝與君痛與
三十拄杖。

** 送法旨禪人三四六言還玉泉

不說禪非同啞一機纔發走殺天下舍得自已嬴人
兒孫箇箇如馬。

** 達磨讚

佛國種草世像不群髮紋且鷲眼竇而深行如風之
疾渡似葉之輕不為鈍根常面壁九年那得上乘人。

** 為德鎧禪人入塔

我寧不說法疾入於涅槃世尊說得行不得德鎧業
巳涅槃了也行得說不得師遂舉起靈骨云華岩則
不然要行說俱到我寧不說疾入便以靈骨入塔。

** 雙桂忌

師詣幀前拈香云不解巴陵三轉語不會楊岐女人
拜遂插香云單單只有片檀香觸碎鼻頭師莫怪。

** 為治平慧覺和尚起龕

眼前實相腦後神光而今而後遍界莫藏便封起龕
以拄杖敲龕云三十餘年廣化眾生恬然無恙一笑
孤征有眼當見有耳當聞大家到通遠門外看取火
裏之金引杖便行舉火舉起火炬作此<img:>云黃蘖被
人活埋普化自將直裰惟我治平法兄了無如是絡
索乃攛下火炬云大千沙界海中漚一切聖賢如電
過。

** 題齋榜

顆顆明珠一粒一須彌價酬不盡勞勞做辨一食一
應量咬著也無施受財三輪體空免不信心底披毛
帶角油鹽菜六味具足使大修行人證聖成賢是文
殊是普賢休於灶上弄鬼眼睛只管和盤托出若道
玄若無盡莫把家中私財浪費何妨徹底將來。

** 觀音大士讚

普陀大士如眾生奴示馬郎婦現蛤蜊軀見宜心念
意莫之乎纔稱名號脫一切拘又正法明佛從聞思
修入三摩地應化閻浮銷除七難俞允二求當度即
度四八咸周。

** 為佛語大師起龕

師以拂子引龕云面壁是我渡江是我嘉陽開花渝
城結果臨行一句甚分明渾如大象脫羈鎖引拂便
行舉火生時水浴死時火浴生水死火如風過樹攛
下火炬云鏗鏘舍利彌山布。

** 為海崑師起龕

師以拄杖敲髑髏一下云頂門有眼通天有路彌勒
院中是汝歇處咄切莫停機佇顧便行舉火以火炬
打圓相了復挑向一邊云者裏死者裏生如貧得寶
枯櫱逢春且道海崑上人還端的到者裏也無求珠
不離泥試玉須經火隨聲攛下火炬。

** 為冰鏡師起龕

師以杖指龕云高峰祖涅槃不出關冰鏡師涅槃不
出七且道與古人還有契分也無去問取丙丁童子
舉火火中有寶君須薦不屬無知不屬知木馬升騰
三界外鐵牛哮吼一聲時便下火。

** 為海崑冰鏡入塔

師兩手抱二師靈骨云法華會上時爾我見不錯寶
塔湧其前一箇分半座正當與麼時誰右而誰左便
齊入云澗水青如玉山花紅似火。

** 與守一義侍者

不叱瞎驢不罰饡飯三十烏藤直打出院。

** 募燈油引

百碎了也細抹將來輥作一團重重烹煉逼得通身
汗下自然水到成渠微微引動花心灼灼光吞四壁
透入什迦老子肺腑剔起十八高賢眉毛不具斯眼
以何供養。

** 募米緣引

貴也少他不得賤也少他不得聖也少他不得凡也
少他不得乃至農夫灶婦牧子樵人但有血氣者莫
不尊之何也為他從地湧出最初葉茂根深葆孕心
真總不焦牙敗種熏修由侯成熟依時舉吹毛斬斷
稠林運輻輪輾碎愛網廬陵高價作麼生黃梅精篩
於夜半千槌百煉非鐵石肝腸詎可承當爐炭濩湯
具筋骨身心始堪出沒有口而食未嘗飽也無齒之
人下下咬著生前死後兩頭說破何妨正中一言豈
云含糊不舉咄皮膚脫落盡惟有一真實。

** 師贈廬陵雪君硯并偈(有序即川東巡憲也)

縉山四面逼來拶碎袈裟峽路一條相逢打開秘
藏觸著磕著原非等閒共濟同舟豈是細事君肯
承當直下我敢信手拈來曾經御案頒行何必生
師指點君若不欲在此原無我不將來於君巳有。

御賜元章的石頭流傳到我似虛舟浴雲溪畔拈將
出點化魚龍天際遊。

** 為智珠禪人起龕

師以拄杖打頭云好不空過病不服藥如是箇漢卒
難摸索臨行更是用精神蹋破草鞋打赤腳舉火以
火炬打圓相云過去現在未來諸佛盡在者裏所以
古德云三世諸佛向火炎裏轉大法輪火炎為三世
諸佛說法三世諸佛立地聽且道智珠禪人還聞麼
攛下火炬云煙霞布上林舍利填山谷入塔師舉靈
骨云劫火洞然大千俱壞許多灰燼向何處安著不
勞方朔發端由多寶如來分半座便入。

** 與松竹定

一踏三年靠倒起來舌似剛鎗憑君殺佛殺祖洗雪
四眾心腸。

** 挽清溪法兄

雙桂昌昌浪有名同門兄弟半遷更而今苦我無心
力土面灰頭強縱橫。

** 寄格外上人

一面了然情巳熟寄言求偈我無辭倘非格外相知
者誰把空拳豎向伊。

** 送印光大士之峨眉

柳眼桑眉盡放開折來相餞當茶杯草鞋得到最高
處攜取峨眉山月回。

** 與嬾也盆

二郎關子穩如鐵拈起簽筒動得麼幸爾轉身放得
下同予厥志老山阿。

** 與指南湘

棒棒棒打頭不道道到底會得無言言可承上宗旨。

** 為石密不智二師入塔

師云無縫塔影團圞千古萬古與人看既是無縫石
蜜不智二師向何處入遂兩手持靈骨云八德池開
多紫氣雙生及第並頭連便入。

** 與一我耳

重重擊節拂蒿枝掃盡燈花落地時痛癢予君深委
悉逢人直教破頭皮。

** 為白雲千松萬和尚入塔

師持靈骨云遺風展步出長安異類中行信有焉天
子不臣侯不友故教常伴白雲眠便以靈骨入塔。

** 為天然比丘入塔

師以手指塔門云過去諸佛也在裏許未來諸佛也
在裏許現在諸佛也在裏許且道即今天然比丘在
甚麼處遂以靈骨入塔云莫怪贓污請預其數。

** 觀音大士贊

觀世音三字時人不知道不曰聽世音觀世色亦好
即此是話頭思惟可入妙念念相應時通身是耳竅。

** 與南芝靜侍者

萬丈深潭清徹底拈來便用不須疑等閒奮起馬師
喝吸涸曹源水一溪。

** 與徹我果維那上錦官

問我且燒一喝言下氣宇昂昂如是寒灰發焰庶幾
嫩桂可昌。

** 阿彌陀佛贊

吾常東之東觀此即今處水鳥與山林行行七寶樹
吾常自返觀不隨二見走直此煩惱心便是無量壽
恒以德嶠棒直教破頭皮八萬四千相應手無足虧
恒以臨濟喝直起奮迅獅八萬四千好咸與形相隨
五須彌白毫四大海紺目五色妙蓮華五濁中亦出
問爾九品人直下承當否心心而相續念念而不異
即此東與西總一極樂地八棒功德水四喝流不息
雪潤煩惱心是生安養國。

** 和盤中山子韻

大大青山秪似拳深深綠水不盈盤看山翫水人無
數那個遊人得到巔。

** 重陽日代楊富祭劉君志

五陰一陽候昏虛旦柳時凄凄風露冷落落桂蘭萎
禴祭聊芹薦麥舟豈我期俚詞將挽󵎇悲剩茱萸枝。

** 山中四威儀

山中行陂有榛隰有苓即此便是安養國何緣更憶
西方人山中住雞頭芋象腿瓠拾枯滿煮折腳鐺欲
鹹則鹽酸則醋山中坐休懶惰還知麼永劫長纏弊
垢衣不知無價寶珠顆山中臥枕子墮磚頭破世界
在我身心中猶如芥子一般大。

** 十二時

雞鳴丑頂上枷腳下杻空無作願解脫門入之不醉
無明酒平旦寅血肉身喉舌唇敲磕齒牙成句義識
風鼓扇作音聲日出卯天如澡地無草鎮海明珠問
一箇如何傾出一栲栳食時辰智可親道可鄰近朱
赤而近墨黑富潤屋也德潤身禺中巳識遠爾達終
始王都大道坦然平未到京師莫路止日南午溈山
牯耕豆土蒔之容易守之難莫令瞌睡斑鳩侮日昳
未沒忌畏不觸諱澄清四海六臣間王不簪纓始尊
貴晡時申物自新機自神心光觸處水中月情與無
情鏡裏身日入酉子湖狗好看守若使一法入空門
打教平地翻筋斗黃昏戍識得一萬事畢剔起皮毬
黑漆燈照徹幽岩並暗室人定亥卸兜戴解鞋帶拖
者死屍上廣床兩腳長伸觀自在夜半子形如屣心
如矢勞勞通曉不曾眠子規啼在楊花裏。

** 午日和憨之西軒坐

西舍堪遲客東軒得早暉群談驚廣座雛燕怯低飛
雨後泉聲壯照高􂘸影肥幾人鬥百艸揀得宜男歸。

** 佛手柑

善哉調御多方便無有情中示有情雙臂聊舒出上
苑全身大半隱香橙最初指處原尊貴末後拈底與
弟兄如是無為法相印不從陶鑄本生成。

** 新筍

靈根春後發血脈夏前通骨節含胎嫩心腸裂地空
皮膚同乳虎鱗甲類蒼龍漸得風雲力翀霄上九重。

師乍入季而關時有二鳩巢於關額緇素來往
亦不驚若燕子然一包二雛垂成師與撫摩三
歸而去次󵊮復至四包八雛咸與三歸而去師
記以偈曰。

鼠穴神丘魚穴深蠢動有靈過我靈報語同靈樊畜
羽何時自在展風翎。

** 和憨之秋夜吟

葉落歸根萬木殘清暉無限露詞壇除前絡緯聲如
碎引出松稍月廣寒。

** 與晦杲玥維那

月落後望子相見假瞌睡大似徉狂一麈尾放伊不
過是時節拈我瓣香。

** 贈慈雲价南仙上座豎祖堂

為固靈根密密培三回四轉去還來斯言久巳垂芳
冊五葉一花次第開。

** 竹杖

知深知淺知高知底能施無畏折伏驕侈故曰四知
又號二宜。

** 與玄度潤禪師

求法無如爾切慳法無如老僧今朝何故如此只緣
輥芥投鍼。

** 浴佛

舉遵布衲浴佛次藥山云你只浴得者箇浴不得那
個衲云把將那箇來山休去師云二大老挐雲攫霧
虎驟龍驤發明者箇那箇可謂明同杲日燦若驪珠
矣但只是把的把不起放的放不下二俱未了今朝
德玉則不然遂舀一勺灌太子頂云者箇與他一杓
又舀一勺灌太子頂云那箇也與他一勺管教悉達
太子眉目悄然藥山布衲咸增光彩。

** 為明玄上座舉火

生不知何來四大原非有死不知何去五蘊本來空
審如此明玄清淨法身與安養阿彌陀佛無二無別
又用此三昧真火作麼便攛下火炬云饒是真金也
須煆過。

** 與息知禪師行腳

向上程途無限恐其不能力行今既子歸就父助以
三十烏藤。

** 贊慈雲長老

孤月雉染真子雙桂傳法嫡孫次白楊當山第四灼
然有本有根既能秘重大法又能建立山門可謂知
恩報恩自有兒孫腳下行。

** 贊不惑長老

不惑長老與吾同姓又同行腳直至究竟曾在河東
兮折杖三枝見法衰頹兮以藥自病不知者謂之為
庸醫知之者謂之為散聖人怪行怪似礙無礙堪笑
老凍膿猶有鄉情在。

** 與大器成禪師

萬株松下結茆居一井曹源飲有餘受用不因人致
得海棠香國有闍黎。

** 自贊

握杖當軒來者便挫中酒毒深故爾膽大細詳其源
元來是金剛圈栗棘蓬箇莫怪贓污都盧分付慈雲
上座。

麈尾一枝握在手對誰說法自揚醜拄杖空閑于背
後面何厚赤顏似飲破山酒氣宇怡然自在久麥冠
之外無何有蝦跳豈能出得斗還知否野花崖竹以
為友。

半生行腳待老(山名)方休修恒順業一味隨求人問
佛法以杖便摟從教人喚姚黃頭。

磐石之上青松之下如是而坐太煞閒雅手持數珠
念何佛也曾疑明教永明十萬彌陀觀音遂與南芝
較試僅能七日力行。

出雙桂門何行不像說起酒肉不罵便謗如斯者樣
不孝之徒爭能受得人天供養。

極麤一棒打人到底壯心膽大如金師子不從酒肉
中深來爭解作得者般蟲豸。

垂象骨手弄鱉鼻蛇見聞離悕就路還家似枯木上
撒些子花。

** 與指雲孝維那

老大一箇巴掌到處只要打人莫怕招災惹禍貴在
撈漉鯤鯨。

** 觀音菩薩贊

雞鳴犬吠鵲噪鴉啼但有耳者咸得聞之入理之門
如許闊誰能返聽自家底。

返聞聞性永絕離微猿啼鶴唳直指人歸在在處處
為癡頑眾生發天然生機。

** 普賢菩薩贊

手持貝葉坐白象王看何經典不見文章應知遍界
不曾藏。

** 與大荒顯

培根固本善知時樹大花榮果自肥不但只徒蔭涼
也貴生弗息得成蹊。

** 山中四威儀

山中行步步陟雲程回首看千崖萬壑平。

山中住隨緣只麼度澹黃精不用鹽和醋。

山中坐十笏菴一箇甚柔和褥是松毛作。

山中臥小石床一座耐歲寒雲棉被以荷。

** 又三五七言

山中行問幽禽潦水今何在白雲深處尋通筧引泉
來灶角可塗可饌可調羹。

山中住無別務小小做箇園大大開條路來無防礙
去無疑菜有鮮薑食有芋。

山中坐沒人我白醭堆口唇飛絲挂耳睡一佛一經
一老僧清風明月白雲褁。

山中臥空無作茆褥寬而肥石床高且大夢想顛倒
無住心莫教猿鶴都啼破。

** 與懷璞美侍者

而今學者我慢萬川廣有金鱗畜張海口吞盡逢人
一味卑心。

** 答果生劉孝廉韻

學士偕來萬佛樓焂焉雷雨去還留蘇斯蕉扇正維
夏快我秧鍼適麥秋清獻聞銷性歷歷堰溪聲壯意
悠悠東西霽矣相向四顧青山放兩眸。

** 答伯鴻鄧相公見過用憶華岩韻

鳩杖匪緣次第登一超直入到孤嶒俛看山谷全無
隱盡剝芭蕉寧有層巳過關前應掉臂既明日下不
挑燈忘󵊮問道情何似今日留衣大有能。

** 答惠吉鄧孝廉韻

攜孩向上入斯岑此箇因緣實遠深法護同人人護
法襟開世界界開襟分明君子若愚貌嘿識維摩一
點心憾寡黠思酬雅韻碧紗籠待子孫吟。

** 為徹空師舉火

師近爐云八德池滿九品蓮開請坐其上不用疑猜
一念相應真淨體充遍十方無往來召傍僧攛下火
炬便燒。

** 法派

德光明震旦太白元符來雙桂承前讖華巖遍九垓。

華巖聖可禪師語錄卷五終


　門人　(徹耳　光顯　光孝　圓美)　仝刻


　(秀水夏抱日書　　　禾郡陳馥林梓
　康熙甲子仲冬月吉板藏嘉興楞嚴寺般若堂
　附藏流通)