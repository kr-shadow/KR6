#+TITLE: 慶忠鐵壁機禪師語錄-明-慧機
#+DATE: 2018-05-12 10:25:18
#+SOURCE: github.com/kanripo/KR6q0450 master 535db19e                

** 序

宗門語句有遮有表隨表隨遮隨遮隨表遮何以故
原無言說故表何以故私通一線故表隨遮何以故
使人自悟故遮隨表何以故發人疑情故祖庭秋晚
波旬議橫語錄盛行未摸宗旨以為遮則嘔盡心脾
以為表則茫無消息一盲眾盲識法者懼鐵壁禪師
生來異相莊嚴靜裡光明莫揜入聚雲之室蓋已有
年接大慧之傳盡得其髓入廛垂手說法利生語錄
數卷表表遮遮遮則密在汝邊表則堂堂共睹捧讀
再四忍俊不禁特拈絡索以俟同志古德云顏色規
模恰似真人前拈弄越光新及乎入火重烹煉到底
終歸是假銀又云學道如鑽火逢煙且莫休直待金
星現歸家始到頭試以遮表二則為爐以目為火以
一時別語錄與師語錄從中煆煉然後知師在火燄
上說法我等聽法於表處見火遮處逢煙也雖然且
道那句是遮那句是表。

賜進士出身吏部尚書郎前紫微舍人今菩薩戒弟
子古戎秉素道人牟道行弘悟稽首謹識



** 序

聚雲以嵩山之髓作波而平山大師得聚雲之髓者
也負縱橫之才迅箭鋒之用門庭孤峻行履端嚴如
壁立萬仞即名宿諸老當為吐舌豈紛紛野狐見解
所敢張喙於側耶繼往開來舉聚雲中興大慧之燈
傳於未艾臨濟一宗其在茲而益振矣余恨不及見
聚雲惟瓣香以事平山為師承一脈天下後世知余
具赤肩不為盲引所惑也。

崇禎壬午秋九日廬山千丈巖頭陀弟子熊汝學稽
首和南謹識











* 慶忠鐵壁機禪師語錄目次

  
  * 卷上
  
  * 上堂
  * 卷中
  
  * 普說
  * 小參
  * 示眾
  * 法語
  * 鞭策語
  * 茶話
  * 卷下
  
  * 機緣
  * 問答
  * 頌古
  * 佛事
  * 詩偈
  * 塔銘

另刻正錄十四卷藥病隨宜一卷慶忠集二卷板
存忠州治平禪院。

目畢
慶忠鐵壁機禪師語錄卷上
嗣法門人燈來編

* 上堂

崇禎已卯十月望日縉紳四眾等請師開法聚雲拈
疏云雲煙蝌蚪篆籀彩毫隨處無礙法輪已被高田
眾檀越轉了若也未見未聞且聽維那宣讀讀畢以
拄杖擊法座云須彌盧退位舜若多潛形拄杖子無
端惡發一任手疾眼親遂陞拈香云此瓣香輝天鑑
地徹古通今息裹真空凝成幻有爇向罏中供養諸
佛諸祖天下大和尚此瓣香首出眾類萃拔群倫有
情全仗生成天地以之贊化爇向罏中奉祝
皇帝萬歲此瓣香補袞調羹鹽梅鼎沸在隱在顯為
金為湯爇向罏中奉為滿朝文武闔國公卿護法宰
官建寺檀越此瓣香一株挺秀三聚萃精無動無搖
根深蒂固爇向罏中供養月明大師用酬戒法此瓣
香神出鬼沒氣辣煙腥硬似風雲軟如金石爇向罏
中供養大慧下本師上吹下萬大和尚用酬法乳拈
畢維那白椎師云方丈已出了座已登了香已拈了
還要觀甚麼第一義且向第二頭著眼豎拂子云三
世諸佛也不識汝等還會麼汝等既未會山僧喚作
甚麼若無山僧喚底怎知汝等未會若無汝等未會
怎知三世諸佛不識三世諸佛為汝等出世山僧為
三世諸佛出世更有為山僧出世者麼一僧出云踏
破梅梢月休云火鍊丹師云撞木鐘進云踏破了也
師云撞木鐘僧歸眾師云撞木鐘乃云聚雲新木鐘
扣擊得玲瓏千聖齊掩耳雪火一爐紅若是伶俐衲
僧自具一付快便手腳纔見宗師眼目定動早已錯
過了也所以下雨地必滑天晴日光達喝中賓主棒
下縱奪敲骨取髓痛下針錐玄節要關拈一放一謹
嚴高古細密簡明末後轉身異類親切只得葫蘆苕
帚四方八面一場打鬨且道如何是即今為人處有
意掩爐還點雪無心張弩更開弓。

上堂以拄杖打○相云天上星辰日月卓一下云地
下走飛魚鱉橫按云佛法不用商量豎起云一任衲
僧捫摸珍重諸人好承當莫把秤錘喚作鐵不喚作
鐵且道喚作甚麼。

上堂一棒一條痕久雨復還晴一摑一掌血凄風驚
落葉須彌頂上著錐子海底波斯痛不徹到此方知
世界寬珊瑚枝枝撐著月。

上堂問如何是生死不相干之處師云孤城小市十
字街前如何是鬼神覷不破之機師云還見座上麼
行到水窮山盡處何如師云看你作麼下腳如何是
百尺竿頭師云險進步後如何師云普僧禮拜師乃
云鬼神覷不破還歸破灶墮生死不相干到底是瞞
預水窮山已盡未是大究竟百尺竿頭人不見百花
春如上閑言長語慶忠門下一句也用不著何故我
王庫內無如是刀。

淨信誕期請上堂虛空皮打皺海底復生花分明只
在面門上幾箇逢渠幾箇差急著眼漫咨嗟伶俜衣
下有光霞光霞透紺目澄清輝宇宙今日當陽用得
親是名極樂無量壽以手作接引勢云南無三界大
師。

謝事掾書請上堂舉文遠侍趙州行次州云這裡造
得箇巡舖文遠云把將公驗來州與一摑遠云公驗
分明過這文遠廝兒只解硬處拖鍬若是山僧遇他
一摑時但云夾帶未許常利不用庶得公私兩全恁
麼告報設有人問請和尚說佛法因甚純舉王法但
向道佛法王法原非兩案不是照詳便是照驗右仰
眾等通知一應帖票契文須憑上裁判斷今日謝事
椽書設供諸人不許向前問話何故鄉下有田宜早
種衙門無事莫頻來。

元旦上堂諺語云立過春漸漸溫慶忠道遇元日漸
漸吉漸漸溫且置漸漸吉又作麼生弓拋劍棄狼煙
息海晏河清樂太平。

上堂天上十九八七六地下五四三二一東家壁上
耕田西家灶裡種地蝦蟆腳板遼天蟭螟眼裡鬧市
恁麼告報切須委悉若不委悉問取觀音大士。

師住酆都地藏院

三門古人到院動轍引箇門字慶忠到院全無忌諱
只要腳跟點地隨我進來。

佛殿巍巍堂堂磊磊落落禮拜亦得巍巍堂堂磊磊
落落不禮亦得今日新地藏到來禮底是不禮底是
良久云禮則彼此恭敬不禮各自稱尊。

祖師殿拈花會上赤鬚鬍棒喝堂中沒巴鼻但有干
木盡隨身逢著場來還作戲前三三後三三都向這
裡來如一不到三十拄杖。

三教堂舉傅大士頭頂道冠身披袈裟足穿儒履謁
梁武帝帝問曰大士是道耶士提起袈裟大士是佛
耶士翹一足大士是儒耶士以手指道冠這大士用
心不臧直令佛心天子分疏不下若是慶忠則不然
喚作道亦得喚作儒亦得喚作釋亦得。

方丈周圍百寸前後十尺魔外潛形佛祖難覷中間
有箇獨尊道是衲僧巴鼻喝一喝。

上堂無上妙道迥絕言詮但有傳宣俱為戲論山僧
事不獲已只得向古人邊舉似昔日地藏云眾生度
盡方證菩提地獄未空誓不成佛新地藏則不然眾
生未度已證菩提地獄本空誓必成佛設有箇漢出
來道佛之一字吾不喜聞但向道有水皆含月無山
不帶雲。

上堂橫按拄杖云慣弄靈蛇之勢赫赫萬層活捉生
馬之威昂昂千里撒縵天網打稱意魚放破空矢落
沖霄鶴點即不到到即不點正恁麼時且問是誰家
風月僧競出師下座以拄杖一時打散。

上堂豎拂子云會麼長者長法身短者短法身拾金
還是窖金人夜來混沌顛落地萬象森羅總不經上
大人可知禮妙湛總持不動尊佛祖位中留不住一
腳踏翻明月村誶大吉利。

上堂西來直指大意顧鑑頻頻舉似佛印面上兩行
如來胸前卍字舉起也毘盧喪其全身放下也普賢
失其本事不舉不放又作麼生說似一物即不中。

上堂今日月中十五集眾上堂打鼓甘草不別黃連
牛肝豈異馬肚一生慣住娑婆不願超佛越祖喝一
喝云觀音妙智力能救世間苦。

說戒陞座頭上是天腳下是地棒打石人頭𥗋𥗋論
實事兩頭不管中間不繫釋迦彌勒觀音勢至行藏
虛實自家知一句了然超百億顧大眾云道是那一
句聻。

上堂說理說事纏腳縛手論教論宗缽外生涯歸燕
何須鉤簾出蠅豈在穴紙真語者實語者若是好秀
才會用之乎也。

師住涪州吟翁寺上堂法幢纔展未許帶水拖泥利
濟初行那堪絲來線去不見睦州凡遇僧來便云現
成公案如何是現成公案聻雪到青山云不老風來
綠竹響笙簧。

上堂雲從龍風從虎聖人作而萬物睹本乎天者親
上上律天時本乎地者親下下襲水土土能生金金
主三六九九九八十一一歸何處卓一卓云蘇嚕㗭
哩娑婆訶。

上堂豎拂子云牛頭沒馬面回凄風驚落葉愛日滿
林輝惟有衲僧沒四序隨緣普化一聲雷喝一喝。

五果山靜主請上堂佛說五果四向不在人間天上
而今鐵面斬新便請單刀直上有麼有麼蝶菴居士
出師便喝士云這一喝重多少師以拄杖作秤勢士
拂袖歸眾師下座。

上堂維那白椎師云今日太說多了便下座。

上堂良久云喚作清淨法身錯過了也喝一喝云喚
作圓滿報身錯過了也目顧四方云喚作千百億化
身錯過了也畢竟如何錯錯錯。

上堂舉南泉云王老師自小養一頭水牯牛擬向溪
東牧不免犯他國王水草擬向溪西牧不免犯他國
王水草不如隨分納些些總不見得恁麼說話大似
掩耳偷鈴山僧卻不然青牛對白牛江水向中流若
問其間意起眼看孤舟且道與南泉相去多少。

上堂柳絮走毛毬梨花飛蛺蝶腦後抽獠牙秤錘渾
身血東海正揚聲南山喜不徹此語若大行莫謂是
予說。

聞慈母王孺人謝世上堂去去實不去途中須善為
來來實不來路上莫虧為如我慈母胎教恩深卜居
德厚喚作虧為得麼兩次割股救夫長年持齋奉佛
喚作虧為得麼及至世亂莫容乘時先退喚作虧為
得麼驀豎拂子云途中路上莫商量來去惟乘斯願
長斯願既乘無來去無來來去自平常。

上堂烏龜向火乃劫前未兆之機碓嘴開花實教外
別傳之旨露迥迥山明水秀孤燦燦日往月來庭前
柏子正呈機座後桃花已映色正恁麼時是誰家曲
調卓拄杖云止止不須說我法妙難思。

上堂天上無彌勒地下無彌勒日出滿山紅蘆開兩
岸白葦渡碧眼僧花拈黃面客撞著石波斯幾箇知
恩德擊禪床一下。

啟藏上堂以字不成以八字未是八金鉤解遼天二
人左右掛佛祖不敢前三藏居其下且道是箇甚麼
以拂子作癶云若人識得參學事畢。

臘八鑄釋迦像成上堂紅爐飛玉片雪火正投機此
日無今昔咸言成道時正恁麼時莫是泥塑木雕底
成道耶莫是銅鑄鐵寫底成道耶莫是筆塗紙畫底
成道耶喝一喝云龍蛇易辨衲子難瞞。

上堂高更高天在下厚還厚地為薄何物容虛空窄
何人壽佛祖滅何水深大海竭何事堅金剛裂。

閱藏上堂顧視左右云是法住法位良久云還見麼
汝等經師律師論師各各商量與山僧全沒干涉。

師住石砫三教寺。

三門謂是孔聖之門不見數仞垣墻謂是老氏之門
又非虛無竅妙謂是釋迦之門妙莊嚴路何有但進
一步無拘彼此。

接引殿朝往西天暮還東土天上人間稱無住是即
是也須大家出隻手。

三清殿圓陀陀光灼灼無端頭上添隻角謂是三清
便有五濁白髮紅顏且喜淖約叩齒云吾奉太上老
君急急如律令敕。

玉皇殿舉帝釋同世尊行次世尊云此處宜建一梵
剎帝釋拈一莖草插於地云建梵剎竟這釋提桓因
也解插草為標修造極易因甚七賢女覓無陰陽地
卻又罔措須知有末後一著快參快參。

藏殿舉黃檗禮佛次宣宗問不著佛求不著法求不
著僧求禮拜當何所求檗云不著佛求不著法求不
著僧求常禮如是還識如是麼遂展具三禮。

方丈據此室行此令妖氛野怪齊追擯山僧但主於
斯一任閱經看律談論。

上堂維那白椎師云舉一不得舉二依舊從頭起當
觀猶非正觀貞下又起元三四五六七去歲今朝今
日是七六五四三新年年是舊年年牛頭沒馬頭回
遲日暖動地輝世間多少閑四序此心能有幾人知
喝一喝。

修侍者為巴掌和尚百期設齋請上堂雪似楊花落
誰作無米炊沙界渾成飯又見日輪暉淨法界身本
無出沒大悲願力示現受生既為知識何辱何榮有
緣則住緣盡則行以大圓覺為伽藍以世界海作舍
宅人是北人賊是南賊熊耳庵中著忙瑞光洞裡藏
拙冤遭兒孫不容卻來洗青賣白據款結案又作麼
生十旬三月百二時反覆元來只這是。

舉首座分席上堂黃面瞿曇拈示自是桃花貪結子
金色頭陀破顏錯教人恨五更風今日不著便與伊
重打算節侯不相饒錯過成疚患成何等疚患只為
鐵老漢口門太寬除非諸人抬舉眉山出來塞卻猶
較些子。

上堂燈籠騎佛殿露柱照三門僧堂齊合掌廚庫解
吹笙正恁麼時被山僧腦後一捏急忙道箇誐誐喃
哈囉吽。

師住長溪雲集寺上堂南濱釣罷又長溪戎馬無容
眨上眉一曲陽春何處是就中能有幾人知喝一喝
下座。

檀信建圓通會請上堂吹法螺擊法鼓大神懽小鬼
舞應供尊者眉毫長面然大士眼光普人天之田久
磽确謂是箜篌是音樂有漏笊籬無漏木杓稽首皈
依淨智妙圓多多拜上油蠟紙火。

師誕期上堂山僧行年五十看看有些健氣腳板不
會談禪眉毛無甚妙義都盧舉似無生無生又居學
地拂子與我齊年我長拂子一歲驀豎拂子云喚作
拂子卻是山僧喚作山僧卻是拂子畢竟喚作甚麼
六百甲子滿一半今朝與伊頻打算相將攜手過驢
年果老倒騎𨍏轢鑽。

上堂貴買硃砂畫月打牛打車不別憎檻欣籠奈何
磨磚作鏡爭得鳧脛天然不長截鶴續之則疾召大
眾云且道阿膩吒峰今日有幾人作舞。

上堂天可載地可覆山可浪水可烈日可冷月可熱
惟有佛法不可說設或可說也是捫鐘捫籥。

上堂無繩自縛好肉剜瘡畫地為牢平空捏謊須是
恁麼人始解恁麼事。

師住梁山慶忠寺結制上堂卓拄杖云黃檗六十棒
這是那一棒喝一喝云臨濟四喝這是那一喝還識
這喝麼立賓立主為實為權還識這棒麼有玄有要
能縱能奪汝等諸人作麼生會復喝一喝卓一卓。

上堂年來不欲成多事豎箇拳頭也勞力朝粥午飯
信口食早眠晏起沒瞌睡雲水諸方去去來西來大
意誰相憶噫。

上堂世界恁麼闊為甚鐘聲披七條三三五五七七
八八鳥豈是鸞鹿焉為馬白雪陽春為誰歌無端畫
地之乎也喝一喝云東桃西李椏花楊花。

上堂如何是佛黃面瞿曇無面目如何是祖達磨不
從印土來如何是道家家門前火把子如何是恒久
心朝更夕改如何是生滅心一念萬年設有箇旁不
肯底道鐵老漢得與麼顛倒但拍掌呵呵大笑。

上堂舌頭久掛壁上看來全沒算帳毘盧老漢藏身
普賢廝兒膽喪瓠子彎曲未仁冬瓜儱侗不像一目
索訶萬國州無生有曲幾人唱。

陳總戎請上堂諸佛大道愈行愈遠西來的旨轉說
轉差直饒不說不行看來有甚交涉所以古今尊宿
升堂入室豎指撚拳執又張弓冷棒熱喝正如國家
用兵出於萬不得已或學人喝下挑鋒謾藏伏卒或
知識棒頭掠戰寬設陷坑有縱有擒能殺能活切忌
前吞後撓猶貴北拒東和雖然如是還知祭風臺上
末後一著麼。

文文學請上堂西來大意如何說潑水掃地相公來
座下若有讀書人向道吾無隱乎爾山僧不讀書亦
不熟文句目之於色也耳之於聲也手之舞之足之
蹈之顏淵喟然嘆當仁不讓師阿呵呵見也麼喝一
喝云上大人可知禮也。

文官長請上堂擊禪床云起去拂一拂云伺候著良
久云隙晷偷光杖兔角星芒射眼拂龜毛不是山僧
行正令崑崙叫屈舜若逃喝一喝云畫公打口鼓喝
退堂聲下座。

上堂天一半地一半蘇州有杭州有打破蔡州城踢
倒黃旛綽不笑牛首伏羲則罵孔明諸葛惡惡四時
無春夏一雨便秋冬。

上堂一棒一條痕一摑一掌血𥗋𥗋石人頭下下從
實說求空未必空逃空何曾脫信口說來不是塵信
腳踏遍清風月抽身即轉謝家村到口便吞吳人酪
相逢此日盡君懽匝地紅輪山海赤○。

郎副戎請上堂官斗山看雲起打鼓山下白雨山上
有僧雲鶴隨境中無事將軍喜狼煙息村歌舞冬至
寒食一百五卓一卓。

師住忠州雲巖寺結夏上堂順風吹逆風吹夏日長
燕子歸幾處黃鸝樹上催休蹉過趁時宜萬里晴空
一鶚飛復舉世尊纔出母胎便一手指天一手指地
張乖太甚周行七步著忙太甚雲門要一棒打殺不
平太甚山僧舉似人天眾前揚惡太甚即今還有旁
不肯者麼高山流水深深意自有知音笑點頭。

上堂天之高也奚足高地之厚也奚足厚海之深也
奚足深空之大也奚足大惟有拄杖子頭頭越格卓
一卓云今日郎向二施主有齋。

上堂呵呵大笑云向上一路千聖不傳問今日鄧居
士皈依座下和尚還傳麼師云傳進云因甚又傳師
云我不同千聖。

上堂石土地不會說禪看破普願瞎驢子腳只三隻
播弄楊岐水牯牛脅下書某甲溈山話墮土狗子口
內覓象牙趙州有無李四唼著舌頭血在張三口裡
看來看來真箇真箇何故一二三四五。

上堂主山高案山低左青龍右白虎年年三百六月
月二十五逆數順數數到牛首山雲巖寺大殿裡恰
似佛幻三月前鞔底鹿皮鼓一喝居士打口鼓師呵
呵大笑。

上堂吾宗迥別有口難說設或有說早不中節如說
如行轉不相應顛顛倒倒卻也恰好說如是行如是
元來元來如是如是喝一喝。

師住南濱寶聖寺啟藏上堂釋迦如來撒土拋沙又
道四十九年無一字歷代祖師牽藤引蔓豈止千七
百則之多即今人天座上又作麼生良久云喜得山
僧無口。

牟總戎祈嗣請上堂師以拂子畫○元正啟祚○乾
父坤母○坎男離女○鼻祖耳孫○○。

袁總戎供大衣上堂舉袈裟云此是寶善居士占底
便宜教老僧向甚麼處著。

牟總戎供大衣上堂活卓卓影團團須彌小芥子寬
無歇腳沒遮攔喝一喝云粉碎虛空為條幅平沉大
地總福田。

師滿花甲上堂甲子三百六看看今日足過此更如
何滿散修齋粥前三三後三三豐干子歸去來作接
引勢。

上堂大雪冬至一年一度大寒小寒轉盻新年東家
杓柄長西家杓柄短龍鱗開夜晏波斯嚼寒水魚把
門蝦打鼓廚前灶後逢白拈失卻一塊大豆腐六六
三十六五五二十五唵部𡄦穆力陵印兔那麼麼寫
喝一喝云亂統作麼。

佛誕上堂黃鶯唱鵓鳩鳴綠柳岸白花汀白花汀上
聽鵑聲高山流水啼不盡無端降誕釋迦文指天指
地太造作一回舉起一回嗔且道嗔他作麼不見道
事從生處有人向靜中忙。

上堂隔林聽枝鳥話說真箇好不似廣南蠻語音無
起倒。

上堂豎拄杖云九退一還一十八退二還一十七退
三還一持載譬地覆幬譬天譬如北辰譬諸草木喻
之日喻之月喻之空喻之海啐是法非算數譬喻之
所能解卓一卓。

期圓上堂驀拈拄杖云豎一豎家家門首長安路橫
一橫兩頭無路絕中邊卓一卓任是佛祖也難摸所
以此事千金不換父子不傳遇著智人長揖相送今
日乃爵臺譚公同黃任二參軍入山若為持齋不飲
則不與揖若為表揚勝會則不與揖若為參求請益
則不與揖惟是挺身向前放寸天膽展戰儒舌掀倒
禪床喝散大眾罵得山僧無容身處山僧則深深與
揖還見麼雖具一雙貧衲手未嘗祇揖等閑人。

上堂嘴吧吧是名禁口腳忙忙是名禁足眼睜睜是
名觀心意擾擾是名入定會得數語一任把茅蓋頭
佛也不作其或未然且莫造次。

師住忠州治平寺臘八上堂問治平初創法席新開
請和尚答話師云昔時這日此土西天如何是當機
一句師云問得恰好乃云昔日世尊悟道三歎奇哉
看來此件大事真箇奇特不可以智知不可以識識
非有心得非無心通上智輕意蹉過下愚蠢蠢難明
是以大道寥寥知音者鮮山僧自丁丑於聚雲堂上
登曲彔木弄鬼眼睛嗣後過東往西圖南適北橫說
豎說塵說剎說隨宜說熾然說不覺閑言空語狼藉
成編或視為綺語或視為脫空或視為譎誕或視為
圓滑任隨兩謊獨一拿三道三而今說到治平院裡
喜得舌頭不出口良久畫○相云植椏溪頭空界月
當年曾照舊園林。



鐵壁機禪師語錄卷上

慶忠鐵壁機禪師語錄卷中
嗣法門人燈來編

* 普說

東西兩序告香請普說師良久云分明記得想不起
來便歸方丈。

普說超生脫死一著無多只要當頭截斷不被人瞞
不被已瞞不被理瞞不被事瞞不被凡瞞不被聖瞞
不被佛瞞不被眾生瞞不被古往今來無明煩惱貪
嗔癡慢苦樂冤親等瞞若遇古往今來無明煩惱貪
嗔癡慢苦樂冤親等也截斷佛也截斷眾生也截斷
凡也截斷聖也截斷理也截斷事也截斷人也截斷
已也截斷古德云毫釐繫念三途業因瞥爾情生萬
劫羈鎖聖名凡號盡是虛聲殊相劣形皆為幻色汝
欲求之得無累乎及其厭之又成大患不見嚴陽尊
者問趙州一物不將來時如何州云放下著者云一
物不將來放下箇甚麼州云放不下擔取去今之參
禪人只是不肯於一物不將來處脫然放下若肯放
下淨灑灑沒可把如天普蓋如地普擎如月普照如
空普納茶裡飯裡覺來睡去已還是已人還是人理
還是理事還是事凡還是凡聖還是聖佛還是佛眾
生還是眾生古往今來無明煩惱貪嗔癡慢苦樂冤
親還是古往今來無明煩惱貪嗔癡慢苦樂冤親不
曾減一分毫不曾增一分毫不曾同一分毫不曾異
一分毫故經云是法平等無有高下又云一切賢聖
皆以無為法而有差別既云平等又差別箇甚麼既
有差別又如何平等平等差別若揀辨得出除非到
方丈裡來猶較些子一僧問如何是當頭截斷一句
師歸方丈。

普說三五年以前城市聚落三五年以後泉石村居
泉石村居靜悄悄城市聚落鬧浩浩鬧浩浩底有時
靜悄悄靜悄悄底有時鬧浩浩靜鬧兩頭總不是參
學邊事若是真正參學人發心真實立志真實行腳
真實遇人真實參究真實證悟真實乃至出世為人
無不真實若稍不真實則欲速見小進銳退速之魔
乘間而入便生伎倆云今日也如是行如是坐明日
也如是行如是坐乃至年年月月也如是行如是坐
覺沒些交涉沒些巴鼻一有是見豈是法器擔荷佛
祖命脈者哉所以六祖有五分之香原非象藏雀卵
沉檀速麝說話是欲諸人向自已分中打點若身若
口若意如水之清玉之潔秋毫無犯是名得戒香二
六時中行住坐臥順逆不關毀譽不動若須彌山是
名得定香一切現前無不明了胡來現胡漢來現漢
既不執礙又不影留若明鏡當臺是名得慧香若身
若心不取一法如太虛空雖不著諸物不妨諸物於
中往來是名得解脫香提起即有放下即無如籩豆
與瑚璉傳書舜若同罔象鬥額木人花鳥開筵是名
得解脫知見香須知這五分香縱人人具足然修證
則不無染污即不得也汝等諸人未證據者直下辨
取巳證據者直下辨取復指供燭云如來光明藏歷
歷宇宙間我今頻指示不可以言宣。

* 小參

舉大鑑和尚云說通及心通如日處虛空惟傳見性
法出世破邪宗邪宗且置以何為見性法耶良久云
白雲盡處是青山行人更在青山外。

小參若向有句啟問一切語言是有漏若向無句啟
問所有寂靜是二乘若向智上啟問賊馬何曾趁得
賊若向性上啟問騎牛卻笑覓牛人山僧不欲汝等
問有問無問智問性除是四種不妨問來若或未然
啼得血流無用處不如閉口過殘年。

小參寶蓋山層層疊疊黑潭水曲曲灣灣風輕雲澹
寺古僧閒聽不盡松聲鳥語睹無窮柳岸溪煙萬法
本閒而人自鬧鬧者任鬧我本晏然晏然底狗走抖
擻口任鬧底猴愁氀𣯜頭若一向目視雲漢學者望
崖更若土面灰頭山僧失利談玄說妙節外生枝如
何若何更增疑惑所以釋迦掩室於摩竭淨名杜口
於毘耶須菩提唱無說以顯道釋梵絕聽而雨花到
這裡一任冬去春來那管年窮歲盡委悉麼不是閒
人閒不得閒人不是等閒人。

解制小參遠亦是近亦是結制解制先佛儀式是日
制圓別諸兄弟緣化省親東去西去南去北去只因
潘閬倒騎驢千古萬古空相憶。

小參舉古人云一點寰中照極微大眾看是那一點
聻智無功處卻存知這知字存還是不存還是緣思
淨盡無餘事未得十成安穩半夜星河斗柄垂正好
放身捨命恁麼批判且道是激揚先德是埋沒古人
若是激揚不合恁麼道若是埋沒爭肯恁麼道良久
云明眼難瞞。

* 示眾

禪雖不滯因果參禪人要知因識果若是真為生死
底自然二六時中有箇覺照看出家為何事將何報
國王水土師親深恩檀信脂膏行人血汗究竟自已
超脫祖宗一有此心決定肚子潔白體態慈悲立志
行事真實遇著箇知識就是他下種子田地傾心破
膽於座下功圓行滿得箇好結果去須知此段田地
種苦得苦種甜得甜種瓜得瓜種豆得豆如影隨形
似聲傳響云何有等昧卻此因恥受師承煆煉喫了
叢林底飯專去冊子上搜求口角邊尋討不肯向自
已腳跟下得箇實在落點即有見處如藥汞假銀遇
火飛去日久月深養了一肚子貢高我慢全不知長
大由恭敬短促由輕蔑底因果反在此知識處說彼
知識長彼知識處說此知識短將自已生死大事置
在一邊且不照管一向就是販買賣底見識甚至挑
唆是非紊亂規矩或知識憫其習氣未化委婉調護
以清眾心彼不自忖度謂知識也要將就我一著仔
細檢點將來只成就得知識慈悲忍辱自已種下苦
因有何勾當今日爐鞴新開山僧不宜如是血口幸
得此中無這般人不妨道破使不墮此類於大事因
緣易了了也第一不得謂山僧入泥入水說果說因
作座主見解。

示眾後堂欲究曹洞宗旨師云山僧居興龍時曾有
僧問如何是正中偏答云鷺鶿恒伴老鴉飛如何是
偏中正巢蓮烏龜覷水月如何是正中來匝地紅輪
現十方無寸土如何是兼中至九月桃花紅似火三
春桂萼色如金如何是兼中到日午打三更如何是
君恭已無為化坐致太平春如何是臣一掃狼煙空
索索端的輸他塞外才如何是君向臣不為飛熊呈
彩垂直鉤早已契宸衷如何是臣奉君赤膽忠肝良
輔弼清名無處不流芳如何是君臣道合賓主迭為
咸有慶如天好生樂唐虞如何是誕生王子金盤纔
捧足寶馬自飛來如何是朝生王子男兒無志昂藏
老誰不鳴珂遊帝鄉如何是末生王子龍在淵時全
體現未容眨眼動香車如何是化生王子猛虎步地
視耽耽不犯當頭那回互如何是內生王子尊貴自
然無縫罅四方八面不通風恁麼答話大似打缽安
柄畫蛇添足雖然如是若要做箇過量人腳頭腳底
乾暴暴濕淋淋一毫艱險也推不得必以臨濟當庭
逕曹洞定基本溈仰金針玉線雲門豁達春風法眼
明星朗月誠能融通得諸大老用處自覺頭頭顯事
事明到這田地更有大法要透且道大法作麼生透
不妨頌出大法從來險處處帶淆訛碎說曲還直團
來少是多少是多絕情思一鼾天地老數步水雲齊
有時雞作馬有時犬為驢一拳一掌一面血眉毛卓
豎眼麻迷參。

示眾小盡二十九大盡三十日山中無甲子報道是
除夕不是水盡山窮卻也推車拄壁急須掉轉腳跟
依舊龜哥眼赤咄。

示眾慶忠門下一人通身是眼看不見一人通身是
耳聽不著一人頭頂天腳踏地形影不得全且道誰
是其人若指得出許你具超方眼。

示眾露柱揚眉笑不徹燈籠開眼淚潸潸笑底是彌
勒肚子大淚底是釋迦口門寬更太息那黑面老兒
平白地晝夜受熬煎正當恁麼時被慶忠長老驀鼻
扭著問他何名何姓急忙道箇不看經不念佛不打
坐不參禪看是甚麼人行履。

示眾慶忠朔望前一日考功汝諸人須通身放下若
放不下其功未圓朔望後一日羯磨汝諸人須盡情
發露若少覆藏其罪更大正當朔望日石輥解吹笙
復請問靈籤筒中有三七倘喚作上堂入室洞口桃
花也解笑人。

佛涅槃示眾雙煙起處虛空殞輪象轉時大地悲曠
劫前來流下淚至今日炙與風吹。

端陽示眾屈原昔日全沒帳汩水無端成蕩漾惹得
人心逐境狂龍舟鼉鼓競爭障徜徉何似衲僧意衲
僧眼裡有天地無邊綠水剌秧針無限清風椏線繫
荷傘知熱蓋先張艾虎無心門裡覷斯時有貫觀音
錢一咬一嚼五三四禪和子須仔細過未現在無可
據窮諸玄辯周金剛到此吞聲還飲氣。

示眾二四八月天晝夜都一般忙者忙如箭閒者閒
似山閒忙都不涉畢竟是何年良久云休用蠡測海
莫以管窺天。

小除示眾文殊洗青普賢賣白釋迦心慳彌勒口闊
唯有慶忠沒情勾引三百五百齊來過這小年都盧
無法可說索鹽奉馬妙機先箇中唯許仙陀客。

示眾佛生四月八此日不說法來時道無口一抬又
一捺此四句一句奉釋迦老子一句酬東明大師一
句與現前法眾一句留山僧自已還檢點得出也無
○○○○分得分明太忒煞分明分得忒煞人。

示眾天花滿岫白地火一爐紅云是迎新景卻有送
寒風到這裡新也不得舊也不得終也不得始也不
得春也不得冬也不得冷也不得熱也不得畢竟如
何誶忘卻了也。

示眾結冬九十日畢竟無巴鼻解卻又如何特地演
伽陀去不去住不住貓兒狗子恒獨步亦非解弄舌
鎗卻也雄張露布四方八面沒遮欄到此回互不回
互回而更相涉不爾依位住住後事作麼生飽炊無
米飯長歌懷采薇。

示眾三教門下不許鑽龜打瓦一味本分草料肚飽
學人有與伊喫肚饑學人無與伊喫十數年前口邊
即得十數年後口邊不得一向釘樁搖櫓又是當面
錯過。

示眾家家秤錘都是鐵東邊燒火西邊熱切莫去參
佛祖禪致令眼中重添屑。

開爐示眾平地掘深坑硬處好取土方圓無矩規烹
煉佛與祖霙花帶葉燒野菜連根煮來參太平禪休
論甘與苦。

* 法語

佛法豈用商量商量千里萬里但觀行住坐臥不是
聲色言語既觀行住坐臥因甚不是聲色言語參。

法語緡蠻黃鳥話得恰好分明聽著門外之遶長三
丈闊八尺么二三四五六七不成八不就波羅揭諦
薩婆訶。

法語久雨不晴農夫高亢祝融山上銀浪飛東海鯉
魚頻增障來徐徐去蕩漾一曲漁歌少人唱。

* 鞭策語

今之學道人多鮮克有成者病在好逸惡勞重服飾
喜美食續人我勤雜論究其實總為不明因果不體
智行不切生死所致吾恐虛消虛受不為無益而反
有損矣悲夫。

今之叢林古之叢林今之大眾古之大眾今之所以
不如古者學行公私之間而已古則學人而能行今
則行人而不學古則公人而忘已今則私已而存人
若廚下有溈山碓房求盧行磨室見演祖廁架逢大
慧必恥而不為也安望其如古哉。

參禪人無真實久遠之功每每向文字語言上尋討
縱有見處似之也遇境逢緣自是不得他力殊不知
這文字之學是醍醐是毒藥若於此中求禪猶舍堅
實而取糠秕也所以古來聰明伶俐而得禪者百中
一二愚魯恒實而得禪者十常八九是知有學之不
如無學也明矣。

為僧有聰明伶俐而親道學者貪生怕死而慕長生
者長生道學禪之緒餘也道學無禪必腐長生無禪
必促夫火候既到漸見停止而色足矣將來營用施
為無不快心稱意學者煆煉身心亦復如是。

參禪若有見處務積功行以培之此事如火裡精金
愈鑠愈光石中美玉愈磨愈瑩若得少自足枉費前
功縱有光瑩之質決不能成美器而濟急時。

學者重道德如重金玉遠貪欲如遠蛇蝎蛇蝎之害
止是一身貪欲之苦千生百劫金玉之富稱快暫時
道德之美貽傳永世。

參禪學道貴在甘清苦樂證修有擔荷徒清苦無證
修失之僻徒證修無擔荷失之餒徒擔荷無清苦證
修失之躁數者備學斯見矣至於淨戒為禪之基正
定是禪之本妙慧乃禪之用三學全道在茲乎。

菩薩畏順境不畏逆境逆境來時只消箇忍字成就
如許事業若是順境坐坦途一無所成今之學人往
往向逆境中打不過者總是為生死心不切故也與
菩薩尚隔霄壤即有超佛越祖之談誰其信之。

有等謂禪乃大根器人纔參得我輩不如老實念些
佛看些經持些咒行些行倘三年五年十年二十年
恒如是念如是行是心亦可參禪矣只恐因循苟且
如無柁之舟洪波白浪臨頭看爾作麼把捉。

加功損悟腫不益肥頓悟漸修日劫相倍若肯向這
無漏業中下箇種子豈但不失人身他生異世轉得
頭來自然處處占些便宜。

參禪要盡偷心方有相應處有等名字學者明知此
事是絕頂關頭亦知自已未曾踏到只是我慢架子
高豎起不肯屈折於明眼人抉擇彼又烏知退者進
之階虛者實之本謙者益之源乎。

學者我病有四如自已行不去又勸人莫行此是借
人遮已之我也自已身心不端正慣求學道人瑕疵
此是障善隱惡之我也有等纔聞明眼知識住世或
便呈一偈上一書覿面問幾句話其實自家黑漫漫
底遂到處誇斤賣兩此我在求名也有等根信儘好
行履儘端但得一知半解便去閒靜處躲著身不樂
遇人此我在自足也嗚呼稱讚是白業讚毀是黑業
成美為大人成惡為小人黑白美惡之際苦樂大小
繫焉不蹈此四轍便是好手。

參禪要得箇不自欺底肚腸行得一步方動那一步
見得一步方說那一步倘一向虛空擲骰子又是掩
耳偷鈴。

學者不得一概倣傚知識行徑知識處世有順逆之
權若順而傚之有進有益逆而傚之非墮則魔矣。

參禪若得見到履實當思報恩報恩一法秖宜潛牙
伏瓜修翼養鱗以俟風雷雲霧若六種稍有未就唯
是反諸已不可求諸人。

師勘弟子甚易弟子勘師甚難學者先要具雙擇法
眼象季時代多有魔屬混於禪教中破毀正法假如
縱口談禪隨心說教若戒行有虧悉非祖佛真種子
矣。

學者以為巳之心為人何事不辦以愛慾之心愛道
何道不成世之愚人者甚多財色為最道之益人者
亦盛見性為良學者先淨其愚然後可以獲益。

做工夫不得畏首畏尾思前算後若肯和身放下剋
期定日可以成功。

學者做工夫有死了活不得有活了死不得死而若
活猶有用處活而不死全沒交涉矣。

參禪要斷命根命根卻有三種斷得前一種能明心
見性斷得後二種能坐脫立亡倘見性明心自可分
身揚化徒立亡坐脫未免塗路之苦陰隔之昏三種
俱斷永證道果。

做工夫若有少得須要檢點自已斷得底是那幾件
習氣心行與古德何如切忌鹵莽造次大口頻開取
笑識者。

做工夫若有一知半解須在眾中煆煉眾中能成就
行力增長識見銷磨惰逸若一向恥居學地圖自便
自安久之徇情縱意不足觀也。

參禪要斷習氣斷得一分有一分受用斷得十分有
十分受用如不能斷習氣而求禪是猶適燕而南行
蒸沙欲作飯豈可得乎。

學者做工夫須行上正路莫緩莫急步步從實處踏
去不歇不休自有到家時節若只向口角邊言句上
徒捷徒快縱然見得境緣到來十人有九箇不能作
主反失信起謗成魔外種。

參禪要深信有箇悟門然這悟處唯當人自知有口
向人說不得明眼人前藏不得有等做工夫蒲團未
熱忽爾被昏沉將妄想裹著渾沌一下醒來便道見
某菩薩某佛某光乃至種種境界以為得悟不知純
是妄識緣引若悟道必如是臨濟棒下得悟高亭隔
江招手得悟湛堂聞鄰人讀出師表得悟又見箇甚
麼來久而不返群邪易入矣。

參禪做工夫中有喜魔怒魔毀犯魔訕謗魔增勝魔
卑劣魔偷安魔自足魔好談說魔乃至悲泣歌舞水
邊林下山石巖前自由自得不樂見人種種不覺不
知悉是魔著須是心如太虛不令如上魔事插腳唯
明明歷歷提起本參話頭工夫自得力也。

有等參禪執於妄想頓歇清淨本然了無一物名之
曰悟又引六祖本來無一物之語以證之遂置心在
無事甲裡不起疑情不求進步此何異落空外道無
想天人殊不知清淨無形乃教乘極則非拈花別傳
之旨復引祖師之言相證者是只知清淨無形而不
識本然本來也。

學者不得以教語便當宗乘須知這一大藏經只是
要人還家路引六度萬行乃途間資糧至若到家受
用即三世諸佛亦難說出倘以教為宗是將鋀石作
黃金也。

參禪悟門有三種信悟解悟證悟信解乃途路之樂
證悟則到長安矣。

參禪乃無漏正因一念發心已勝多聞一息得定已
超漏劫況復見到說到用到證到者乎然雖如是切
不可未得言得未證言證譬如貧人妄號帝王自取
誅戮之慘。

參禪人要箇潔淨器皿勿令雜毒入內若是打頭不
遇端師把邪言邪語蘊在胸中縱逢真師執而未化
反生疑不信佛亦難救矣。

參禪如行遠路無論舉步急緩只是不可問歇若一
向畏途之遠止而不行何日是到家日子。

學者居稠人廣眾之中務令息事勿令造事事息則
智慧生煩惱滅事造則福緣消無明長無明長而人
我競持智慧生而道德弘著至於參隨知識有緣則
住無緣則去去而無怨住而有禮斯為古今儀範。

垂手為人或順或逆皆為方便一揚一抑總屬提攜
遇之者不以機心測度一概同觀智種靈苗方獲殊
勝。

* 茶話

豎指云巍巍山嶽打○相云皓皓明月良久云寂寂
虛空喝一喝云恒恒大覺任是有名有相怎似無言
無說設若有說也是將錯就錯作麼生是錯茶來喫
茶飯來喫飯。

茶話舉手云三世諸佛覷不見還見麼設或見不可
喚作眼彈指云歷代祖師聞不著還聞麼設或聞不
可喚作耳既不喚作耳又不喚作眼畢竟喚作甚麼
昨日南賓依然城市今朝三教宛是山林山林城市
不別賓主之句歷然賓即是主主還同賓全賓全主
全主全賓賓主兩忘作麼生道久立謝茶。





鐵壁機禪師語錄卷中

慶忠鐵壁機禪師語錄卷下
嗣法門人燈來編

* 機緣

問鐵書記大地是箇紅爐書記向那裡安置記云桐
柏山與龍屋撕結師云嗄。

師問雙松昔日潤侍者如何是侍者事松云與和尚
過杯茶來師云今朝松西堂如何是西堂事松云大
眾不得亂語師云著。

師令二僧參趙州勘婆公案二僧下語皆同師云一
得一失。

師問喻如侍者今首眾底有語驗人麼者云說似一
物即不中師云恁麼則六祖不如你者作掌勢師朗
聲云六祖者云作麼師與號曰佛喜。

眉山拈香辭師師歸方丈眉隨後作禮師云嘴尖先
出頭眉云退已讓人萬中無一師呵呵大笑。

師入堂直日送香板與師師接得便打眉山云不得
紊亂堂規師云老僧罪過。

師入堂見僧跏趺師云好座塔維那云應當恭敬師
向前問訊一僧立師云好根木那云他是佛師云喚
爾作佛得麼僧不對師云維那失利。

一僧臥次見師驀起師云做賊人心虛。

敏沙彌誦經次師云眼中常見如是經典只這便是
謂復別有敏云和尚只須恁麼會師云離卻紙墨道
將來敏云東邊風也不多師云這小師問善沙彌佛
頭上因甚有人腳善云恭賀和尚師云何謂聻善云
毘盧頂上行師云誰證據善指佛字師按塗字善低
首師云這小師。

岫巖上座令僧持書至師接得擲地僧回舉似岫岫
來作禮。

寶善每禮師以宰官服師云何不以居士身見我善
與師索衣師云付囑有在。

師聞三目和尚歸寂封烏木箸子一雙後至骨身前
舉起云嗚呼快事尚饗。

師問明行者甚處來者云鄉村來師豎起拳云還有
這箇麼者云有師云因甚道有者云恰者又問和尚
這裡還有這箇麼師云無者云因甚道無師云恰。

師到牛山云山在這裡牛在甚麼處自代云吽吽。

* 問答

師同僧行次話及玄要宗旨忽聞倒物作聲僧云是
甚麼師云三玄三要。

僧問觀音文殊普賢三門意旨如何師指香云這是
那一門。

僧問如何是聞聲悟道見色明心師云好。

僧問世尊睹明星悟道且道悟箇甚麼師云錯四十
九年說箇甚麼師云錯末後拈花拈箇甚麼師云錯
迦葉微笑笑箇甚麼師云錯錯。

僧問結制三旬今已滿望慈悲開示師以箸子橫榼
上。

古秤叟居士訪師見勤舊持金剛子問云金剛與木
梙孰是師云總不是叟云恁麼不消持得師舉手作
輪珠勢。

僧問趙州佛之一字吾不喜聞是何意旨師云趙州
二字吾不喜聞。

僧問如何是無漏業師云前不搆村後不貼店。

馬宣慰峭巖居士見師云弟子會得無相觀音師云
在甚麼處士豎指師云卻有相了又云弟子最愛玄
理師云何不走正路士云從來不行偏路師云適纔
從那一門來士云東門師云又道不行偏路。

僧問孤峰獨宿時如何師云野豬馬鹿。

僧問如何是祖師西來意師云人遠話近。

僧問達磨面壁意旨如何師云他是異鄉人。

般若問九重鐵鼓如何一箭穿得師云鼓聻若作呈
勢師云穿也穿也。

僧問如何是玄旨師云葫蘆葫蘆。

僧問如何是正法眼師云烏龜開夜市。

僧問生死到來時如何師云昨日晴今日雨。

* 頌古

「七佛。」

【一二三四五六七佛多佛少佛無心多少無心云是
佛趙州猶自不喜聞。】

「世尊拈花。」

【不為東風展笑顏機含此日露天斑靈雲豈是花驚
眼只喜枝頭帶月圓。】

「女子出定。」

【文殊罔明釋迦三人眼裡生花女子何曾在定一堂
鬧亂如麻。】

「世尊良久。」

【山中何所有嶺上多白雲秖可自娛悅不堪持贈君。】

「文殊佛見法見。」

【佛見法見磨磐空裡轉二重鐵圍平地起孤堆穿衣
喫飯非他事運水搬柴我自為喝一喝。】

「離四句絕百非。」

【問話打和招韓歸漢東廊鋪單西廊喫飯馬師父子
是白拈漢。】

「再參馬祖。」

【揚聲止響掩耳偷鈴只知盡法那管無民耳聾也猿
嘯和腸斷舌吐兮鵑啼帶血鳴。】

「無位真人。」

【天王惡發哩哩囉囉知恩者少負恩者多魙魙魙休
休休手把琵琶半遮面不令人見轉風流。】

「十智同真。」

【十指分明是五雙拳頭巴掌不成行倦來恰好鼾鼾
睡萬事無經一夢長。】

「無夢無想主人公。」

【無夢無想主何處箇中消息無爾為翻身那管被單
破普天匝地一聲雷。】

「曹山四禁。」

【天不覆地不載滅佛祖空世界狸奴白牯烏龜螃蟹。】

「仰鑽瞻忽。」

【橫看成嶺豎成峰遠近觀山山不同不得廬山真面
目秖緣身在此山中。】

「九十六種圓相。」

【一箇圓時箇箇圓糊餅饅頭總一般一種多種商量
也有甚南陽與仰山。】

「小塘提起袈裟。」

【料掉沒交涉提起袈裟角莆田百戲迎大家都是錯
錯錯五花六綠用不著。】

「曹源一滴水。」

【借婆帔子拜婆年相逢喜起斷金蘭布得春風滿天
下都盧不費些子錢。】

* 佛事

** 為聚雲老和尚秉炬

以火炬向上云此是老人住世以火炬四面繞云此
是老人垂手以火炬向下云此是老人圓寂今日不
肖兒郎一齊燒卻且道如何報恩良久云蒼天蒼天。

** 應九

一三如三二三如六三三如九此老人語一二如三
二四如六三六如九此某甲語某甲語兩句玄一句
要老人語一句要兩句玄茲當應九之辰權作供養
喝一喝。

** 百期

師於真前立定朗聲云和尚自答云作麼作麼復云
這百期向甚麼處去來自答云甚麼處去來又云恭
賀清安萬福自答云也不消得遂拈香作禮。

** 入塔

兩手擘碎虛空山龍水龍齊至昨日有人從峨眉來
今朝卻向五臺去來亦任來去亦任去唯有兒孫最
伶俐且道擘碎虛空何人補得捧靈骨入塔云還請
先師證盟。

** 禮酆陵聚雲老人舍利塔

山不常青水不常綠中有不變黃金骨顯發聚雲光
昭是處鐵壁兒郎親拜掃不用哀號不用痛哭惟含
一點不白冤通身有口難分訴吾師慈悲伏惟圓鑒。

** 聚雲老人三周

一去十八甲子晴空白晝說鬼且喜今日重來撤下
真前牌紙大眾知麼平山孝滿。

** 為聚雲老人掃塔

三角驢子頭戴角龜哥日午吞皓月無毛雞子滿空
飛大蟲咬著蟭螟腳。

** 為聚雲老人設忌

二十年前冤家路窄徹骨徹髓難言難說昔時聚雲
今朝慶忠宛同一日茲值僰蠻子放身捨命之期雖
則粗香一瓣檢點將來也是淚出痛腸。

** 為灼然法兄掃塔

一直如弦一清如水破衲單瓢終身行履遺下這些
虫豸惹得為弟底儘力扶起作麼生是扶起底道理
好將悲願度群生莫向深山枯寂裡。

** 為寶光知庫舉火

知庫寶光專持金剛為眾不輟臨去吉祥良久攛下
火炬云南無大行普賢菩薩。

** 為別峰上座舉火

昔時老僧夢撐逆舟渡汝而來汝今定時立刻辭老
僧而去吾不負汝汝豈負吾還見麼攛下火炬。

* 詩偈

** 偶拈

「　鶴立松梢月魚行水底天風光都占盡不費半文錢」


** 山居

「　枯樹雲充葉凋梅雪作花鄉關何處是心定即為家」


** 石雲菴

「　雲石森森雲室開石雲結就巧磐臺眼中自覺低城市不負頻登有約來」


** 住青山頂

「　世亂無容一衲栖優游信步入深蹊紅塵不到青山上朝暮唯聞野鳥啼」


** 訪隱者

「　尋幽漫入野人家草徑羊腸路轉賒一曲薇歌聽不盡夕陽照處有林花」


** 苦雨

「　野鳥有情舒翼少山花無語點頭多閒居沒事頻瞻望厭看溪雲水一河」


** 寄石樓上座

「　浯江別去許多年今得聞於竺意禪空谷石樓皆任汝好將正眼續吾傳」


** 囑眉山首座

「　一聞鐘響便歸來信是渠儂有意哉唱和不妨隨扣擊聲聲嘹喨震九垓」


** 囑衡山首座

「　清清澹澹吉祥處懶懶疏疏無賓主學得一生閑快活坐在孤峰笑佛祖」


** 囑三空監院

「　口毒眼空不值錢襤襂破衲惹疑嫌誰知一顆明珠在價重人天沒大千」


** 囑三山首座

「　全身放下隱山隈頭角纔成喜兩開展轉由吾相分付雷轟電掣出潛來」


** 囑喬松侍者

「　衣缽巾瓶不憚勞一身挺特見清操歲寒不改平生節白日青天萬億喬」


** 囑汾陽後堂

「　問話答不來汾陽一笨漢隨老僧十年得見娘生面行住坐臥任蹉跎十二時中頻顯現不是冤家不是兒祖業田園分一半」


** 囑般若上座

「　鐵鼓曾將覿面呈多年寂寂罕知音而今喜得和光箭直透當陽不露聲」


** 囑慈祥上座

「　千里來問吾拍掌呵呵笑的的聚雲宗灼灼玄與要巴山路遙遙巴水波浩浩一回歸去來須解罵吾好」


** 囑天長禪人專修淨業

「　根苗奇異迥非同不屬西兮不屬東節侯到時馨自若佛生一體有無中」


** 示照明行者

「　高高山頂一束柴手攀肩荷任徘徊灰飛煙滅休云冷還許開爐待雪來」


** 示祇園禪人

「　大事因緣路已正在在處處明功行時節到來理自彰領眾匡徒弘祖印」


** 示慈修禪人

「　化緣纔罷又知賓驢事不臨馬事臨有口分明無說處緡蠻黃鳥是梭音」


** 示龍墨禪人

「　漆桶不快渾身烏看是龍象嘴盧都一得水時增意氣興波作浪也之乎」


** 示維監院初度

「　不說無生不有生四維上下絕疏親水源木本齊超脫只在當人一念真」


** 囑應真知客

「　處處說法寫吾真問著低頭三不應撫背為汝安執事迎來送去莫疏親」


** 示可中居士

「　無聲無臭立真機可中石火電光遲十聖三賢齊掩耳冬瓜瓠子解吟詩」


** 囑扆恒禪人

「　相逢舉起一杯茶剖腹剜心說向他就中識得賓主句不勞彈指到吾家」


** 寄別峰上座

「　別卻詩書掛卻冠芒鞋篛笠入深山多年不見通消息幾令吾儕憶懶菴」


** 示拄杖禪人

「　朾朾柺柺在深林信手斫來伴老僧不獨扶橋歸皓月棒他衲子悟無生」


** 囑桂輪侍者

「　阿難昔日侍瞿曇迦葉門前倒插竿本誓不違肝膽在三三兩兩度人寰」


** 示雲石維那

「　白雲影裡怪石卻也頂天立地法筵龍象當觀一椎打得端的」


** 囑野雲闍黎

「　棒喝施呈顯大機赤肩荷來無餘事因緣節侯有時彰裕後光前輝祖室」


** 示少峨書記

「　筆尖圖岫圖島嶂疊層巒不老萬象中間獨露何妨八面之遶」


** 囑童真書狀

「　十三名善偈於今是幾年珍重晴空日吾宗賴爾傳」


** 囑弗也監寺

「　寶聖叢中獅子兒十年院裡步全威而今奮迅幾無畏吼向人天自有時」


** 竺峰侍者獻除夕橘燈囑偈

「　無根樹上九燈傳果繫橘金枝葉鮮稍稍借力油燈火照開新舊樂人天」


** 囑一喝王居士

「　亭謝雪消作麼作麼咄哉一喝無我無他泥裡水裡清香自若他時異日是好大哥阿呵呵嚼碎虛空休說破諦信斯言名曰擔荷」


** 囑惺世妙德禪人

「　溈山會裡名鐵磨輪到末山不露頂而今驀直聚雲宗的的歷歷妙明惺」


** 弔達本靜主坐脫

「　元來達本不曾生坐脫于今是假名露濕寒梅愁淚眼情傷為惜隔年人」


** 囑一指侍者

「　自幼曾將一指陳四威儀句雅驚群他時莫負老僧望也要從頭舉似人」


** 囑體如靜主

「　隱隱潛潛獨爪龍喜隨山峽透圓通而今安養慶忠缽雷雨風雲不見蹤」


** 囑天峰上座

「　一聲霹靂徹雲間擊碎髑髏心膽寒大好轉身雄一步拳頭巴掌盡掀翻」


** 囑惺徹維那住東明

「　法戰由來勝克賓罰錢出院事誰論徐徐湧起東明日照惺娑婆徹古今」


** 囑三一禪人

「　三教座前曾觸忤直至而今切齒牙虛空有盡冤無盡願君迥出聖凡家」


** 代囑覺樹禪人

「　｜○、一二三三二一三玄同三要畢聚雲宗只這是今當付囑於汝未可忘卻我三目師弟聽吾偈祖庭秋晚要人扶竭力承當是丈夫濟世若能超藥上頂門鍼灸自然殊」


** 囑玉溪禪人

「　早晚曾將一喝呈未明一喝可憐生若能深透喝中旨方是出頭上上人」


** 別郡侯劉公

「　相逢不相識未可說深知為有護念心依依二載餘重來今卜別再會此時期唯喜治平月年年映柳谿」


** 別爵臺養元譚公

「　滄桑世局幾會催事主勤王正可為唯有一瓢情不更四時掬水當啣盃」


** 辭世遺偈

「　儘力難說出驢年想不來信口道箇偈非是強安排豐干子觀自在歸去來吽吽只當打箇瞌睡」


** 復沈赤肩居士

三十年輕舟浪漫撒網垂綸無非欲求稱意而今鉤
竿倦晚憩息治平佛法道妙不留胸中一橛五宗巳
曾忘卻閑來玩水觀山懶去勤眠熟覺種瓜培蔬喫
飯穿衣鐵老漢之情形近狀大都若此外是更何長
哉忽閱來翰獎譽懷慚學佛豎儒行言質直投機印
可拈舉辯勘在吾徒三山手快舌輕而居士克齋肩
赤膽大兩硬同時冤冤頭撞深入骨髓至云不敢混
足顯奕之流傳寧可赤肩孤危之真脈然逆水之柁
人苦其難順流之舟多樂其易居士不承其易而荷
其難且曰悟不由渠心難自昧是誠信不欺直心道
場入道之有張本也與老僧之心志一般與先聚雲
之心志亦一般是我輩中人夫復何說如是如是居
士自肯承當船來陸來拄杖子未必放過呵呵。














* 慶忠鐵老和尚塔銘
文林郎知新寧縣事嗣法孫沈廷勱性宗熏沐稽
首拜撰

蓋聞挹巨浸之波者無以測其淺深仰蒼穹之峻者
不能窺其遠近是以妙門關鍵闢者實難覺苑淵深
遊者未易況乎智周十地行圓四等法雨旦聚則浸
灌被乎群萌慧日揚輝則光明耀乎末後道超百億
化起大千至矣哉其慈悲攝誘之方神通影現之力
殆莫可得而名言者哉我慶忠師翁鐵和尚者諱慧
機大慧十五世孫蜀北營山羅氏子也生於名閥世
膺三組之榮人盡貴遊代傳一經之盛翁少而徇齊
長有殊相十行一目工羔雁於髫齡七滿八平現龍
鱗於掌上人咸擬之木天一鳳翁固拒夫玉潤乘鸞
天桃濃李付春風類西禪鼎之妙年辭偶木食草衣
耽巖穴同釋迦文之十九踰城感苦器之易凋悵危
途之難久掩關一室諸苦備嘗默坐垂簾神光每見
迨抵忠南始遇吹萬大師瓢笠相從機緣有在當夫
錫移白下蓬窗稿項堅同四誓之依比及缽返黃陵
痛劄深錐會盡三頓之棒用能理窮象表思洞希微
一踢禪床頓使百千粉碎三聲爆竹放出四喝機權
於時乘命秉拂遂首僧寮識者僉謂開死眼以日月
之胸靈古血以珊瑚之舌矣迨聚雲遷化之後正師
翁繼席之年以如是人坐如是座以如是座坐如是
人始聚雲而雲來而興龍而平都而吟翁獅子之座
高等於燈王繼三教而雲集而太平而牛首而寶聖
龍象之英蹴踏於丈室全提正令並挈五宗卷生死
關於三要三玄勘盡法門英俊總人境法于四料四
揀斬新特地乾坤十坐道場按莫邪於肘後千僧遶
錫震塗毒於當軒挹其孤標聆其微旨莫不濯之止
水銷以慧刀故能被物如霞偃風猶草公侯望塵而
修敬宰官立雪以皈依組缽生華冠諸方而稱盛寶
坊煥彩振雙徑以再興翁正錄外著有藥病隨宜慶
忠等集皆衛道之書寓箴時之意雖慈受垂童行之
訓長蘆示龜鑑之文莫以加茲永可法矣至於牙籤
編椏玉管題蒲妙文字之化工得墨池之三昧偶爾
遊戲曲盡精微則又人所共寶也翁生於萬曆癸卯
十月念二日以康熙戊申九月念一日晨起沐浴至
午趺坐訓勵法眾言訖遂逝先二日書遺偈凡請益
問答笑談自如嗟夫寒雲凝而旦委松聲凄而暮哀
生從這裡來楊柳春臨懸綠線死只恁麼去梧桐秋
盡落金風遠邇贊揚四眾悲慕茶毘日雙睛不壞留
眼目以照人天五色流珠表貞固以垂億祀靈骨重
如圭璧鬚髮瑞現琉璃凡在睹聞共嘆希有昔者雙
樹涅槃下舍利於金棺之火六種震動示奮迅於殑
伽之河自古罕儔於今媲美翁得法龍象一十八人
居士二人三山本師其第四也其餘孫裔等英靈輩
出莫可殫紀越二月本師以書請銘謂(勱)叨忝法系
遂以相屬顧惟不敏懼弗克辭則亦籍貞玟之微文
少抒傾慕述生平之懿範永誌禪規云爾。

銘曰。

「　禪荒秋晚
　道替多岐
　有智者出
　是大導師
　導師為誰
　大慧之裔
　朝陽之孫
　吹萬之嗣
　十坐道場
　無法可說
　目演妙音
　眉歌白雪
　不影金鎚
　覿體呈露
　震激盲聾
　人天得路
　有縱有奪
　立賓立主
　峽水可飛
　峨山起舞
　敲鐘謝響
　下載彌清
　雲移虛白
　天返故青
　風吹不入
　雨普咸滋
　神足林立
　白象青獅
　徑山明月
　繼者艱微
　茲焉大振
　無能晦之」


* 附沈赤肩居士五家宗旨歌為師壽

「　五家宗旨如五指散為大悲千手臂一一指具五嶽形一一嶽中生萬卉一一卉萌千百枝是皆吾指難思議高人握來一掌中五指還如一指同諦觀此指指亦無方是吾宗正脈通粗禪棄之甘鹵莽口耳泥之成虛誑二俱可憐孰拯之即今唯有鐵和尚大慧源流一線傳眼如日月明百川日月眼萬古懸歌以壽之告法筵」

鐵壁機禪師語錄卷下