#+TITLE: 德風禪師般若語錄-清-如惺
#+DATE: 2016-06-11 12:30:32
#+SOURCE: github.com/kanripo/KR6q0531 master 575eef8f                

* 序

禪宗自渡江以來其間之發蒙振輪窮
源探本操最上乘具玄要法以昭固不乏
入而門外漢假無義味話未嘗不描頭畫角影響訛
傳雖然爝火之與日月豈可同日語哉青龍德風禪
師為臨濟宗飛錫洙溪之南一瓢一缽晏如也偶從
掃地擊竹舉頭見桃觸境生心隨口指點侍者如惺
因字成篇因篇成帙將付梨棗問序於余余慨世之
說禪者往往勦集前人唾餘搖唇鼓舌掩飾了事至
問其所說何法因何得利益人天茫然不知真入地
獄如箭射德風於家常話頭闡第一義諦猶不失本
來面目非咬文嚼字者可比後之覽者當具隻眼無
生分別見庶幾禪宗不墜矣夫。

康熙二十八年歲次已巳八月朔獅峰居士沈宗敬
題。















德風禪師般若語錄侍者如惺等編

師於順治戊戌年十二月十二日入院居士王心齋
陸伯驤陸漢濤陸菊林富瑞巖舒恒山顧耀泉富瑞
生富明生沈耀山戈石生馮振宇蔣明齋蔣君昇周
心橋等設齋請上堂師至法座前云古般若新長老
魔佛來俱靠倒所以道法隨法令本無大小喝一喝
便陞座拈香云此一瓣香如天普蓋似地普擎端為
祝延
今上皇帝聖躬萬歲萬歲萬萬歲伏願玉燭常調金輪
永鎮此一瓣香奉為滿朝文武合縣尊官高增祿位
洎現前大眾本山請主福如滄海壽比岡陵此一瓣
香奉為越州大珠堂上天　申齡和尚專伸供養挮
度之恩此一瓣香數載辛勤覓之弗得一回入手千
載難忘熱向爐中耑為松江明發堂上傳臨濟正宗
第三十二世上百下痴元大和尚用酬法乳之恩就
座維那白椎云法筵龍象眾當觀第一義師云若論
第一義更無啟口處莫有不涉唇吻者不妨出眾相
見僧問第一義即不問如何是空如來藏師便打進
云如何是不空如來藏師又打進云如何是空不空
如來藏師卓拄杖云喚作拄杖則觸問如何是般若
境師云庭前梅放數枝春進云如何是境中人師云
舉頭望見鵡湖城進云人境巳蒙師指示朔風覿面
又如何師云急須迴避士問如何是佛師良久云會
麼進云如何是法師云進前須努力進云如何是僧
師云汝是個俗漢乃云般若古剎筠篁倒插鬱鬱森
森搖風篩月山僧到此如何鋪設珍重禪和莫尋枝
葉茲因心齋居士同諸善友捐捨囊中之鈔辦成莊
嚴之具敦請山僧陞座舉揚個事貴要大家薦取遂
舉拂子云委悉麼庭前生瑞草好事不如無擲拂子
下座。

臘八上堂年年遇此臘八諸方競皆說法山僧默默
無言雪壓新篁欲折諸子出手相扶觸著眉毛折裂
折裂舌頭無骨吐露真機一句明明自超越僧問如
何是超越底句師云風車子進云還別有麼師云唯
此一是實餘二則非真進云恁麼則禮拜去也師打
云也須知恩始得下座。

居士送法衣請上堂僧問般若辭眾湧蓮上堂意旨
如何師云冬行春令進云某甲另有一機師云不妨
拈出僧便一喝師云許汝具半隻眼進云切莫塗污
他人師云也免不得乃云般若辭眾退華嚴無喜無
憂巳七年今日湧蓮難事到冤家復染紫雲漫披枷
帶鎖難偷掩復上籠頭最可憐諸君有幸來相續沒
弦琴上細吹彈團圞共證無生曲大家掇顯紫金襴
金襴巳露法令森嚴登獅子座說無義禪敢問諸人
還委悉麼吾為法王于法自在便下座。

四旬誕日上堂僧問如何是萬法歸一師震威一喝
進云自知其理師云更有事在問如何是父母未生
前的事師云東籬黃菊綻如金乃云眾信虔誠慶祝
筵何緣特地強安排本來面目難藏覆吹發黃花滿
地開揮拂子云諸人還見山僧本來面目麼便下座。

陶里靜上人請上堂僧問如何是出世之事師云一
腳踏到底僧豎一指師云更要出頭在乃云此事人
人俱有切莫隨他背走直須奮發向前方知面南北
斗還有同生同死者麼擊拂子下座。

誕日小參一化居士領眾信至請小參云幸遇今朝
初四日恰好山僧是生日又賴眾信囊中鈔備辦珍
饈供養佛供養佛好消息一場露布使誰識有誰識
滿天光彩無窮洩喝一喝便行。

薦親小參云明不得藏不得一重公案輕拈出輕拈
出追薦亡靈超百億復舉趙州因僧問未有世界早
有此性世界壞時此性不壞如何是不壞之性州云
四大五蘊僧云此又是壞的如何不壞之性州云四
大五蘊諸仁者還知趙州答話處麼會得趙州答話
處便知巳故趙公明老居士生本不曾生死本不曾
死生死不相關詎在塵寰裡既不在塵寰裡且道趙
居士在甚麼處卓拄杖云佛國魔宮俱靠倒無拘無
束任優游便下座。

中秋小參舉起西來意庭前柏樹子誰是個般人出
來想證據住法不是法世間想常住颺下目前機未
是特奇事偏界不囊藏金風吹不巳。

三冬小參寒寒寒寒鵲爭梅又一年寒梅花放真消
息寒鵲聲聲報喜歡報喜歡不須參寒鵲爭梅多露
布何用山僧口喃喃擊香儿起身。

孔福示眾云一言還卻草鞋錢日用頭頭法法圓上
下通同純合道這點光明誰肯瞞。

般若示眾云參禪須是鐵漢不用前思後算直下一
槌粉碎便見超方手段拍掌一下云急著眼看。

華嚴寺示眾云佛祖當年一字無何緣特地成淆訛
西來的意人人具可道聞聲不是他。

紫竹禪院結制示眾云參禪人須猛烈從前世事多
拋撇鶯啼花笑主賓分個中消息許誰識。

示眾云余乃到此孔福終是忙忙碌碌不是坐對間
談便是指南話北遇個瞎眼聾人又要從頭知囑且
道知囑個甚麼向他道分明指示人家見拍掌呵呵
笑不休。

初夏小參初夏無餘事風送逆流香黃鶯啼徹處傾
國助宣揚抖搜祖師意薰風撲面涼󵐧蟆直跳起蚯
蚓用移場飛禽無躲避走獸各縱橫各紛橫露風光
田翁盡望日中央舉拂子云會麼正是眾兄親切處
始初下種一聲忙卓杖云久立珍重。

眾請孔福寺上堂

僧問應時及節即不問如何是第一玄師云香煙透
碧天進云如何是第二玄師云爆爆與人間進云如
何是第三玄師云鉤錐利便尖進云如何是第一要
師云恰好令人笑進云如何是第二要師云抬頭巳
顛倒進云如何是第三要師云瞞人不瞞道進云三
玄三要請和尚一齊拈出師震威一喝乃云山僧懶
得陞座曲強人前分付莫負眾昆虔請只得將錯就
錯復舉達大師先住此山未曾陞著此座總無頌古
機緣前有不知年數眾信協力護持便見孔福重修
裝塑復宣華嚴道場推出山僧登座說個淡淡語言
一一重頭剖露落在大眾耳邊謹謹保護若是英靈
漢子藏在胸中切莫兜災惹禍儻有人問孔福如何
是保護一句即向他道嚮語不出門低音傳千里卓
拄杖云切莫錯過便下座。

七旬誕日請

上堂士問慶誕是福壽延年深奧處沒有人參求和
尚開示師云箇箇知恩進云相識滿天下知心有幾
人師云也要居士委悉婆子問我師祝壽一句意旨
如何師云大眾瞻仰進云負恩者多知恩者少師云
獨許善人具半隻眼云虛過光陰七十年今朝母
難復重拈眾信拈香勤禮拜要求過去盡超完云要
且沒交涉拜佛自求福慧家家保泰祈安十方信施
難消受檀那血汗莫輕拈良久云且道山僧父母是
如何這重公案可有人會得麼士問一子出家九祖
昇天師云若不昇天進云諸佛誑言師云雖是古人
舊句恰好撞得偶然卓柱杖云佛國魔宮俱靠倒無
拘無束任優游便下座。



** 讚

「　綠葉棲身且默然正當午向莫傳言四維上下和音助大地兒孫悅喜歡」


** 題

「　頭紅身黑坐相奇特大地起疑使人不識隔牆老梅照著形跡且道是甚麼人恰是元卿念佛」


** 重建青龍庵偈

「　古地千秋長綠苔平空欲架棟梁材今朝特告諸檀度扶起巍峨殿閣來」


** 修庵引

「　屋老年深橡縷斜風搖四壁動無遮檀那莫惜囊中鈔管取雲來歇有家」


** 舉火

沈氏門峰湧出仰翁看經說教句裡翻宗開言動舌
霽靂喧轟世人堪聽掃跡絕蹤歿限于後冷落家風
大眾且道仰齋居士即今在那裡安身立命咦火燄
裡轉身無覓處佛國逍遙自在中。

德風禪師語錄卷二

* 頌古

「初祖達磨云吾出世非久誰得吾正宗者出來與
汝證明最後二祖出禮三拜依位而立磨云汝得
吾髓。」
【
頌曰。

「　滯貨多年要脫卻強開席舖覓真金神光拜立獲渠髓翻令兒孫恨轉深」
】

「六祖告眾云我有一物無頭無尾無背無面無名
無字諸人還識否。」
【
頌曰。

「　無頭無尾又無面鐵眼銅睛窺不見今日分明為指津僊人常在雲中現」
】

「六祖風旙。」
【
頌。

「　不是旙兮不是風海門湧出日輪紅幾多戀窟迷蹤者不見寥寥天地空」
】

「僧問馬祖近日尊體如何祖云日面佛月面佛。」
【
頌。

「　日面月面頭頭相見水秀山清幸勿思算」


「　日面佛月面佛海闊波平山突兀萬里雲收宇宙清寒光皎皎照何物」
】

「唯政因入京逢一官人命喫飯忽聞驢鳴官招曰
頭陀政舉頭指驢政指官法眼別作驢鳴。」
【
頌。

「　驀召一聲便舉頭一挨一拶最風流誰知更有傍觀者便作驢鳴狗吠酬」
】

「水潦和尚參馬祖。」
【
頌。

「　一踏分明絕正偏水潦從此話頭圓百千玄妙如相似依舊阿難在佛前」
】

「趙州示眾云佛之一字我不喜聞。」
【
頌。

「　佛之一字聞不喜獨坐巍巍迥大唐但見皇風成一片更於何處覓封疆」
】

「趙州勘婆子。」
【
頌。

「　蕩蕩一條官驛路行人往往問前津自從勘破歸來
也誰觸長安車馬塵」
】

「趙州因秀才問佛不違眾生願是否州云是日某
甲欲覓和尚手中拄杖得否州云君子不奪人所
好曰某甲非君子曰我亦不是佛。」
【
頌。

「　當機一拶玄關轉走馬循環不暫停趙老雖然能作主看來也是假惺惺」
】

「趙州無字。」
【
頌。

「　一朝被蛇傷怕見斷井索總然道個無爭免狂風作」
】

「鎮州蘿蔔。」
【
頌。

「　鎮州出大蘿蔔拈來百味俱足須知不著薑椒趙老家風別俗」
】

「巖頭作渡次一日因婆子抱個兒來乃曰呈橈舞
棹即不問且道婆子手中兒甚處得來頭便打婆
曰婆生七子六個不遇知音祇這一個也不消得
便拋向水中。」
【
頌。

「　獨泛悠悠一小舟滄溟突出巨鰲頭攔腮一掣翻身去今古長江水自流」
】

「張拙秀才看千佛名經問長沙曰百千諸佛但見
其名未審居何國土還化物也無沙曰黃鶴樓崔
顥題後秀才還曾題也未曰未曾沙曰得閒題取
一篇。」
【
頌。

「　百千諸佛居何土月印長江徹底清黃鶴樓題崔顥後至今吟韻許誰𢋫」
】

「長沙一日游山歸首座曰問和尚甚處去來沙曰
游山來座曰到甚麼處沙云始從芳草去又逐落
花回座曰大似春意沙曰也勝秋露滴芙蓉。」
【
頌。

「　落花舖徑亂啼鶯無事野人策杖行踏遍芳叢歸去也報君春色勝秋榮」
】

「巖頭在鄂渚湖三文錢買個黑撈波每日撈蝦
蜆且恁麼過時。」
【
頌。

「　鄂渚州頭生意足扁舟獨泛出塵俗乘風一笛過滄溟煙樹依依江畔宿」
】

「南院問僧名甚麼曰普參院曰忽遇屎橛時如何
曰不審院便打。」
【
頌。

「　古佛家風輕漏洩銀蟾出海對君說對君說太饒舌笑殺雲門屎一橛」
】

「溈山問仰山如何是西來大意仰云大好燈籠。」
【
頌。

「　大好燈籠逼塞虛空西來大意門對爐峰」
】

「僧問龍牙和尚蘇嚕蘇嚕還有西來意也無牙云
蘇嚕蘿嚕。」
【
頌。

「　腳踏毘盧頂上行從來不識野狐禪江山風月由君弄巳落胡笳別調弦」


「　風吹別調露真機直下全提半似痴其中消息誰能會試聽春山啼子規」
】

「無位真人。」
【
頌。

「　酒色之徒橫眠倒拖無位真人攔不住得歡樂處且歡歌」


「　逢人舉手話淆訛無位真人好大歌今日分明通一線大家依樣畫葫蘆」
】

「世尊睹明星悟道。」
【
頌。

「　明星忽睹豁雙眼遍界風光不可藏鼻直眉橫成現事笑他特地語郎當」


「　忽睹明星也大奇驚天動地小兒戲娘生鼻孔突然現額下橫分兩道眉」
】

「黃龍三關。」
【
頌。

「　我手何似佛手喜怒誰人弗有或時提揭剛宗或時拈花折柳」


「　我腳何似驢腳直下攔腰一踏此是佛祖家風誰會驢蹄馬腳」


「　生緣舉起鼻遼天放下全無底事圓何似饑食渴飲
了更無一事在心」
】

「洞山因僧問如何是衲僧孔竅山云十八女兒不
繫裙。」
【
頌。

「　衲僧孔竅迥然別明明突露如何說皓月當空朗太虛山河大地一片雪」
】

「僧問馬祖如何是佛祖云只心即佛。」
【
頌。

「　即心即佛兩頭空帶水拖泥作主翁拍破虛空成兩片一輪杲日耀蒼龍」


「　即心即佛大現成鼻直眉橫面上生枯木花開春劫外到來休問句中情」


「　即心即佛一句雄把定乾坤不露蹤會得個中消息子不妨高臥白雲中」
】

「僧問如何是個冬來意師云特地一場愁。」
【
頌。

「　問我冬來意特地一場愁諸人如未委頭上又安頭」
】

「婆子燒庵。」
【
頌。

「　抱住慇懃不放開飯香觸鼻笑盈腮道得十分端的處亦要婆婆自主宰」
】

「本師因費老和尚問如何是佛師曰破米篩。」
【
頌。

「　米篩颺出太虛空一句全超恰費翁不是兒孫重提起諸方受用在其中」
】

「法身。」
【
頌。

「　一口無二舌何事音聲別達磨老臊鬍面壁已成拙」
】

「古鏡。」
【
頌。

「　多年不見本來人今日相逢覿面親娘生鼻孔突然現爍破乾坤獨露身」
】

「柱杖子。」
【
頌。

「　直下單傳白棒兒撐天拄地少人知英靈若解承當去橫拈倒用任施為」


「　一條竹杖似獰龍正令全提不露蹤鏟斷當人命根子橫拈倒弄解生風」
】

* 樂道歌

「　道人樂(道山)之寓風亭月榭長吟哦榮華謝盡一身輕樂道此山清況多閒策杖步雲坡巖花能笑鳥能歌此心真也是非真獨惜無人悟薜蘿嗟彼區區名利客尋聲逐色日蹉跎我山岌岌爭前去呼不回頭奈若何豈是無心合成道多緣識浪起奔波何如林下養真心心境空來一剎那雲片片石峨峨此中樂也似仙陀蒼苔石上題黃葉詩成拍手笑呼呼笑呼呼會也麼樂道人間第一和」


德風禪師語錄卷三

* 問答機緣

僧問天童和尚鼻孔在甚麼處師云拈起來看進云
即今在甚麼師云拈起來看。

士問致知在格物意旨如何師云汝這一句話從何
處得來又問康話曰作新民又作麼生師云今日的
話與昨日不同。

師問春色滿園關不住一枝紅杏出牆來且道承誰
恩力師代云獨露士問春色滿園關不住一枝紅杏
出牆來且道承誰恩力師云大家不曾瞞。

士問夜半三更皎月正當空還許進步也無師云速
退速退。

僧問如何是西來意師云庭前喜鵲噪進云某甲會
也師云切莫亂承當僧豎指即在一毫頭師云未信
汝在。

士問聖人道一以貫之未審所貫何事師云且坐喫
茶。

士問如何是漁渡境師云隔岸垂楊落日低進云如
何境中人師便與一棒進云人境已蒙師指示覿面
相逢是若何師云一陣西風撲面涼。

士問和尚住此水月齋有何境界師云潮來潮去進
云還有奇特事也無師云有進云如何是奇特事師
云水清魚自現。

僧問如何是臨濟家風師便打復之一偈我生疏散
懶談禪寒則穿衣熱去綿雲兄問吾家風事劈面惟
酬一大拳。

僧問一物不將來如何師云太累生僧擬議師打一
拳云放不下在。

師舉拳云是甚麼明云是香爐師云意旨如何明云
香煙繞繞師云如何是你立地處明云面向東南意
在西師喝云住答偈云呼喚聲聲應得親分明突露
本來人亙今彌古無他物只要當前認得真。

僧問堂中聖僧與露柱相爭誰人解得師云好與汝
一頓。

僧問浩浩之中如何辯主師云滿眼滿耳。

僧問如何是諸佛出身處師云風過樹頭鳴。

僧問如何是佛師云簷前水滴石頭穿。

僧問紫羅帳裡撒珍珠意旨如何師云大家瞞不得
士問一子出家九族昇天因甚目蓮母親藏在地獄
師云一拈一放。

士問雞母在前雞卵在前師便打一齊打殺進云為
甚麼一齊打殺師云凡聖多教絕往還一齊打殺。

僧問如何是諸佛出身處師云止風渡頭舟自橫。

僧問一口氣不來向甚麼處安身立命師云誰教汝
來問僧無語師劈面一掌云在甚處安身。

玄宗問如何是祖師西來意師指云門外雨霖霖。

僧參師拈竹篦問云是甚麼僧云露地白牛師擲下
竹篦云切莫犯伊頭角。

師問衍中云你在這裡尋覓個甚麼中云分明在目
前師云好個消息只恐不是中便禮拜歸位師云不
是不是。

僧問百牙臺畔山水依然千個知音即今誰是師云
朔風鳴古木。

僧問如何是萬法歸一師云簷前水滴傾。

師問云是甚麼士云露地白牛師云穿卻汝鼻孔。

士問如何是無為句師默然進云如何是句無為師
又默然士禮拜師云見何道理進云言之有理師云
未信汝在。

士問諸人集會有何指示師云看取令行時士便一
喝師云喝後如何士云分明禮拜師云知恩始得。

僧問無夢無想無見無聞主人公在甚麼處師云汝
問我答進云青州布衫重七斤意旨如何師云待汝
通身放下來與汝商量僧默然師云放不下且去。

僧問覿面相逢事若何師劈面一掌。

僧問如何是祖師西來意師云風吹草葉啼。

僧問正睡著時主人公在甚麼處師云大地不曾藏
進云未睡著時主人公在甚麼處師云迎賓送客。

士問如何是新鮮句子師云汝此問是新鮮句子進
云如何是著力句師云倒退三丈進云如何是末後
句師云山僧卻道不出。

路次士問如何有頭無尾師云彌勒進云如何是有
尾無頭師云釋迦進云如何是頭尾相應處師云達
磨進云如何是頭尾不相應師云汝是個俗人進云
四事巳蒙師指示其中消息又如何師云汝往青浦
我往楓涇。

新問有三

既是般若因甚往來者未登彼岸。

既是倒竹因甚枝稍向上生。

祖師名無礙因甚稚子兜他不得。

德風禪師語錄卷四

** 白雲山居偈

「　清閒獨許野僧家蕩蕩無拘我自誇有時鬧裡安身處有時靜處薩婆訶」


「　一片白雲舒復卷個中無意可相留有人問我家常事日日三食飽便休」


「　多年活計在茅蓬門對前岡幾樹松宛似羅浮圖畫裡山盤水曲妙難窮」


「　一住雲鄉幾度春但聞花鳥語頻頻芒鞋竹杖常隨我卻似孤雲野鶴身」


「　疏親不問個閑人枯木花開劫外春茅屋三間天地闊半簾明月照幽身」


「　茅蓬結就白雲邊幽靜無人草木鮮幸得山僧無別事哩囉一曲唱寒泉」


「　破衲芒鞋三月天桃花鮮笑碧溪邊團團矮屋人來少惟見白雲飛滿川」


「　無事於心作麼親那容卜度覓隹珍個中會得真消息泥團土塊解翻身」


「　道人閒處了無思兀坐長年半似癡偶對西風拈一偈何常搜得古人詩」


「　春風拂拂菜花香底事分明不覆藏會得其中端的旨行人切忌謾商量」


「　秋至梧桐葉亂飄山居一個度雲霄長年無客來相問林鳥聲聲伴寂寥」


「　我住新溪三兩載常來花鳥語喃喃山僧已得其中趣那許閒雲到草庵」


** 船居

「　浮居獨自把舟撐笑指光陰水月忙野人喜唱無腔曲凡聖多來學我狂」


「　山水中人樂且多隨方消遣興如何隔岸幾聲漁父
笛水清魚現弄伽陀」


「　逐浪隨風始暢懷波平月現畫圖開滿目江山延故客略通消息與人猜」


「　甘自浮居江上飄泊舟坐看水雲朝沙鷗也愛清閒好情願飛來伴寂寥」


「　毒口傷人心巳慈不思名利轉呆癡半生活計江湖上日聽漁翁唱晚詞」


** 箭溪山居

「　誰道居山不見山許多田地屬多年蒼松翠竹常相伴那有閒情敘市廛」


「　平生性懶似閒游結草栖身看水流幾陣竹風穿耳過了無一事掛心頭」


「　踏遍諸方懶出頭溪邊林下我甘休獨憐漁父江湖上箬笠扁舟撥棹游」


「　浮世輕飄懶指南諸方韻過被渠瞞接棹實難行化處昂然清享巳心安」


「　結草栖身近泖河常聞漁父曲聲和柴門竹屋繩床睡日到斜曛夢未呼」


** 山居和韻

「　道人弗與世情纏一室香消竟日閒二時茶飯尋常過坐對松亭看鳥還」


「　毫無一法絕牽纏獨自逍遙到處閒木石山川增我興常同埜鶴伴雲還」


「　山光潭影日相纏漫味林間月一灣誰識野人長快樂多栽松竹引風還」


** 偶成

「　草室棲身心亦休諸般事業一齊丟枯禪把守非問外樂得清閒自放收」


「　草室棲身心亦休浮軀寥落亂峰頭退步不知誰是我落花流水過荒坵」


「　草室棲身心亦休倏然風過樹搖頭難瞞大地英靈子歷歷明明夜不收」


「　草室棲身心亦休忽聞花鳥弄枝頭和風搖競人家見暗通消息許誰酬」


「　草室棲身心亦休客情交接實難留埜人總是閒飄蕩拍碎乾坤亦可憂」


「　草室棲身心亦休出雙空手亮悠悠有人問我西來意道破尋常特地愁」


「　草室棲身心亦休白雲來去甚相留逢人畢竟舉何示略通消息滿林丘」


「　草室棲身心亦休衝開四大盡撐浮神僊秘訣人難測一道馨香六不收」


「　草室棲身心亦休尋常疏性懶呼牛鳥含花吐枝頭上古往今來覓處求」


「　草室棲身心亦休恒沙諸佛盡搖頭筆尖吐露誰能會萬古從來不斷流」


** 寓秀州古華嚴偈

「　恰逢五九住華嚴耕種方方六畝田柴米油鹽何所至尋常營口地頭鮮」


「　身心疲倦懶談禪竟日長眠腳向天了然不管人間事猶愛黃鶯樹上喧」


「　身心疲倦懶搜尋日逐逍遙萬慮沈饑來一缽千家飯閒向盤陀石上吟」


「　身心疲倦懶行游溪畔人家報早秋猶有籬花添瑞彩其中消息許誰酬」


「　身心疲倦懶栽培獨自閒閒坐石臺清淡一生圖快活管教到此絕疑猜」


「　身心疲倦懶吟詩兀兀癡癡獨坐時忽見林間歸鳥集斜陽寒影照西渠」


「　熱風吹至漢溪南雖寓華嚴息足難尋常七事真難
備巡兵過往帶泥蠲野獸飛禽誰抵敵兒童故意放牛眠不是有心成偈頌看來光景急須還」


「　暫借華嚴掛錫瓢無柴無米亦清高獨怪村鄰傳信息何必空勞終日朝欲退此方生別計難為請主犯人苗休心總是山家志隨機應變度雲霄」


** 贈社兄

「　聊贈我兄一首詩好須仔細暗推惟風行草偃他年事無負今朝同社時」


** 贈洞然禪人

「　處處彌陀本現成何須向外去搜尋洞然一著分明也春鳥喃喃鬧晚林」


** 贈旵容兄

「　眉毛罅裡納須彌兩眼空來海嶽低正值秋光天際曉一輪月桂出雲衢」


** 贈悟峰兄

「　突然平地起高峰縱望巍巍倚碧空頓落千山眠腳下舉頭惟見日輪紅」


** 示機侍者

「　拂拂和風動地愁機緣相合未能酬三番呼喚三番應歷歷分明夜不收」


** 示德音至

「　知道維摩今日來霜風瑟瑟菊花開何人此地傳音信及至相逢口不開」


** 欲休兄六旬

「　一旬花甲翻身轉直與趙州壽算同個段風光兄自樂清笻長伴萬年松」


** 示了無

「　了了分明體自如無拘無束一殘軀其中若解知機變便是人間個丈夫」


** 示徑宗

「　徑宗有個本來人覿面分明認得真不是山僧重露布一番提起一番親」


** 示際弘

「　雙親巳故好修行莫負從前習咒文直下到頭能自信腦門巳著鐵三斤」


** 示實閒

「　靜聽黃鶯樹上鳴一歸何處甚分明不須向外閑之遶就此翻身樂太平」


** 示實然

「　個事須知信實然了生一句貴心堅饑食渴飲無他事好誦彌陀十萬千」


** 示實杲

「　杲日當空萬物春山河呈瑞露全身其中消息誰能會爍破虛空一片心」


** 示愛山

「　我愛水兮汝愛山晴巒碧沼共盤桓兩重公案齊拈出勿使當場落二三」


** 示瑞雲

「　瑞翁性喜伴雲居朵朵祥巒助道基心地花開須善護莫教花謝退身遲」


** 示衍成

「　成道巳來無盡春和風吹薦百花新直下了然如今得鼻孔分明搭上唇」


** 示漁渡

「　渡頭無客望西東把櫓何人沒興逢波浪滔天消息露月明清徹為誰通」


** 涵月兄

「　清風明月滿乾坤鬧市場中莫暫停彼此雲山無別業鶯啼喬樹一般春」


** 示覺真

「　秋遇蓮香話舊機無緣談動道情希諸方語句堪親近此事常常活處提」


** 示子岸

「　喜折寒梅意思濃紛紛玉蝶鬥芳叢闇香春土飄衣沒疑是盧浮圖畫中」


** 示六圓

「　拍破虛空裂兩傍眉橫鼻直露堂堂西來的意分明了切忌為他向外忘」


** 示了凡

「　了凡須透祖師機兀兀孜孜莫放渠世事文章閒涕唾出塵端不在詩書」


** 示衍黠

「　黠禪年老不停閒日念彌陀八萬千念到無心雲散處方知遍界是心蓮」


** 示朴誠

「　當機一著絕商量括地金風為舉揚直下個中通消息風從花裡過來香」


** 示一默

「　知理全然慧性同好生參究急追風不須向外生枝葉心鏡常明一默中」


** 與欲休戒兄

「　請問欲休休不休白雲來去自相留撐天拄地難覆一喝直教水逆流」


** 示實杲

「　杲日當空萬物欣子規聲徹孰知音其中消息堂堂露爍破乾坤亙古今」


** 送如如和尚

「　丙申曾謁巳投言巳酉光臨法道傳今日欣然又相見大家共敘笑喃喃」


** 送鐵樹弟

「　惟兄相對可酬言舉示諸方摸鼻穿獨許玉梅含蕊笑春光落落鳥能宣」


** 送隱文弟

「　諸方雲水慕清標落落聲光不可描消息時來難晦隱象龍濟濟望中朝」


** 送斷疑弟

「　喜君自信了無疑格外全提若個知何幸今朝親識面同門合調應相宜」


** 示徹善人

「　巳酉初春撞我來坐談片刻笑顏開個中消息原無別花鳥聲聲絕意猜」


** 示永家

「　信手拈來事事全言中有意莫增添分明指示人皆見一片風光大地傳」


** 示敬山

「　古松千尺護生辰底下誰知有茯苓滿面和風成露布一般光景劫前春」


** 示三敘

「　出語應時及節何用斯文粧說若是作家漢子更不思議轉別」


** 示我陶

「　隔江招手信音通純日逢君語笑中會得個中端的意桃花依舊笑春風」


** 示君正

「　舉音動舌自天然信是逍遙到處傳會得摩訶端的子大千總不受人瞞」


** 示啟明

「　要明生死又何難日用尋常事事便眼色耳聲俱是道明明會得不須參」


** 示近山

「　我近水兮汝近山其中消息向誰看祖翁留下一句子直至如今說未完」


** 示巨庵

「　寬廓團團別一天巨庵迥迥突高川一般消息誰瞞隱獨許其人帶信還是渠非渠猶堪語卜度那容事事全波斯鼻孔能開笑收入虛空畫裡傳」


** 示悟心

「　悟得心王冷似冰浮軀坐對石風屏善人在此拈來看反覆之中面目清聲前有意休他覓句下無私善自聽有人問我其中事別處桃花映水明」


** 示若千

「　余乃出世上洋東相近川沙顧氏宗流年二九華亭所行化當湖空合空般若華嚴藏幻質湧蓮孔福豈神通語錄刻成幾十首何如黃葉付東風」


「　自笑野僧家逍遙物外奢心境緣無事即聽水邊蛙林間歸鳥集石畔有人家懶打諸方鼓隨分度生涯六月炎天日青苗󵑂轉葉大家忙車水白汗通流出脫下娘生褲皮囊多打濕風吹眉毛動知恩方始得我寄慈航一葉舟力窮疲倦懶呼牛搬沙運土尋常事誰識區區這一頭」


** 春雪二首

「　六出飄飄大地春乾坤一色淨無塵山林處處呈祥瑞更有梅花分外新」


「　乾坤純一色大地盡皆春最喜梅稍月清香暗噴人巖前梅放數枝春野鳥來朝唱得頻獨愛此花清自媚色同明月本天真」

** 示紹南

「　靜處安居喜暢懷別無餘事上心來世間多少閒家具我自甘休逐日挨」

** 示永家

「　疏慵情願守清貧無喜無憂過幾春來看橫溪流水曲月吞碧沼亦甘心」

** 示尚宛

「　庭前梅蕊笑春風花鳥飛飛帶意濃引動詩人吟未至相呼相踏為誰工」


「　偶過書齋宿幾宵珠簾粉壁雨飄飄驚動詩人眠未穩花鳥啼春送信朝」


「　問我悟由實不知終無形相累人思鳥含春色啼高下梅吐枝頭帶雪肥」


** 示胤馥

「　本分一著子六賊難搜處無事不包容慇懃常護取」


** 示磬南

「　慇懃請問做工夫送飯搬茶二六呼善人觸破本來面天曉鳥鳴會唱歌」


** 示禹公

「　本性活潑走諸方速來速去沒遮藏因為有形常出現呼人喚物放毫光」


** 示服周

「　心能化物萬形倉性自排賓效十方有情畢竟行事提名榜首肯承當」


** 示效初

「　本來面目闡人移驚動諸方莫放渠道得十分端的意廓開大地露玄機」


** 示備明

「　耳目親臨要認真不可收放與驚人相逢切莫舉別事直指單傳用記清」


** 示宋門俞氏

「　善人記念活觀音接引同成佛子孫大道不須分左右昂然清向會提名」


** 禁足

「　自笑蓬頭個野人長年禁足絕囂塵二時茶飯尋常過日聽歸鴉噪晚春」


** 追舊行腳

「　曾到雲間走幾遭芒鞋踏破浪滔滔流年四九三十六且向瑤臺守寂寥自得清貧常快樂多般事業靜中消三食飽饗維摩供靜炷旃檀日幾條」


** 紫愚李居士

「　偶過書齋一敘談竹風穿耳話頭圓融通掃室誰人舉集事相歸和韻寒」


** 示元卿

「　日用尋常凡事周吞天蓋地伴誰遊四維上下難留住一個長人沒處收」


** 示振山

「　每日金風吹向西飄颻黃葉落秋隄文人盡向籬邊過作偈吟詩古有奇」


** 朝暘居士

「　一言餘事盡虛行觸破凡情理不輕分付當人誰著力相傳大地弄浮名」


** 仲生居士

「　看經移案就分明顯露無人道得清古今剖斷誰相應出口親言莫認真」


** 後川居士

「　但說修行作話因追尋六字不非輕分明報道從頭看只在水清月映心」


** 示伯明

「　我看浮軀不久長指南話北不須忙活潑音聲隨風轉意氣昂然沒處藏」


** 示君甫

「　九月摳衣踵大門坐談清句不非輕個中端的誰人究拊掌呵呵笑不停」


** 示華甫

「　嫦娥頗放使人疑突駕祥光切莫移動用之中時出現發運收藏竟會提」


** 示美生

「　美事全憑依理舉聽聞消息有誰知昂然承受人人愛大道分明任所歸」


** 示祥官

「　思親憶母道心高孝念時常不放撓堪問個中留意思相看行善有誰搖」


** 示茂林

「　松風昨夜熾燃吟驚動諸方急用尋拊掌誰人相應和何須別向與神明」


** 示達承

「　達本還源世上希承誰恩力摸東西意會收藏瞞不得大千沙界總皈依」


師問如何是金香爐曰非父母生成師云意旨如何
曰說青道黃師曰畢竟作麼生道曰道即不堪倚師
曰住。
頌曰。
「　不是香兮不是爐耳聞消息莫蹉跎尋常作用頭頭現佛國遊行會唱歌」


德風禪師語錄卷五

** 達磨像

「　風索索浪悠悠波心上逞風流咦話把落江湖令人笑不休」


「　堪笑胡僧碧眼叟折蘆渡水逞風流是從收拾歸西去狼籍人間話未休」


** 關帝像龍門錢居士請題

「　目睹春秋季腳下紅波起且道恁麼人卻是伏魔大帝」


** 魚籃觀音

「　不看東兮不看西但觀籃內錦魚兒行行提在街前賣不遇其人說向誰」


** 水湧蓮花觀音

「　大洋使神通柳灑碧虛風會取其中意白鶯飛過東咦難瞞明眼人蓮花吐水紅」


** 紫竹觀音

「　紫竹林中默坐截斷千差岐路有個合掌孩兒仰面看看俱錯咦若是般若淳頭陀拈起筆尖點破」


** 讚寒山拾得

「　寒山拾得若個不識華頂峰高使人荊棘」


** 讚龐居士

「　俗人智見到有判斷似不愚癡一刀兩段」


** 讚天童密老和尚像

「　坐曲轆床說無義話拈條白棒無高無下一味打人聞見驚怕休驚怕儼似天童老密雲婆心太切指迷畫」


** 自題

「　這漢實為奇怪天上人間誰奈運行別無伎倆操略卻有款待敢云名繼傳燈慚愧身居法界收束虛空骨髓且得自由自在」


「　這箇活賊倒有些奇特身披佛祖伽黎世上人多不識多不識誰相憶靜依陶峰不計年就中也有人紹續」

** 題靜瞻上座像

** 自題

「　搭衣持拂口快心直做樣作威使人荊棘佛法不通世法不識獨坐禪床雷轟霹靂」


「　聞徹微聞轉眼無情一生朴實陶里翻身七十有餘出格閒人超佛越祖斬鐵截釘」

** 題聞徹小像

「　澹然一室清如洗爐靜香銷月上時箇段風光原不昧全身來現比丘尼」

** 題淨如庵主像

寓華嚴寺復眾鄉紳啟

伏以山英水秀識眉宇以開張人傑地靈知胸懷而
豁達惟心田之玉潤致覺苑而香飄恭惟列位諸公
文峰表峻慧鑑高懸筆夢通神走若珠盤之妙轉言
辭華彩藻似織錦之迴文爛熳乎江山發林巒之清
嘯飽經於風月驅塵俗之濃淡蓋是謂法窟之端嚴
故將以佳章而鼎召淳緣寡薄處世疏涼即宜禁足
荒村那堪垂手圓覺然夙債知有未了茲者敢不欣
從所願似屏似翰佛國繇斯堅固如膏如雨華嚴爭
見光輝肅此寸裁敬申佈謝。

** 示一化法語

生人在世務本而立如說個修行惟孝為最事理貫
通自然次第古聖相傳豈有差處若有異述焉能化
物一切平等是佛願力一化善人履踐真實供瞻雙
親孝念不失來學我禪孜孜兀兀但欠當機出言有
隔更加勇猛精煉純一弗計年深了悟為則自然親
恩佛恩一時報答方為出世之英特。

** 書記法語

辦道為人切須細心檢點自已平生作略不可輕誣
他人之過大凡人情交道貴要平和看行于二六時
中不可放逸更冀寬洪大量山藏海納以德化人必
有報緣勿使恣肆遭人誹謗我道終不行矣汝既為
人師範要有德有行心如平等淳言細語為眾心切
使人尊貴讚揚則吾道如有待矣道德隨居汝其勉
旃可也。

德風禪師語錄卷六

* 佛事

** 哭百癡先師

師翁化道至華亭搖動璜溪徹底清不是兒孫追憶
著令人千古想儀形。

** 薦雲宇了緣

了緣脫卻父娘衣呼不回頭怎奈伊直至如今無信
息行雲必定覓山歸。

** 薦惺如

忽悟惺如面目真相隨山野幾年春五日以前辭歸
去單留一偈上傳燈。

** 薦衍慧

虛度浮生七九年誰知人換幾千番江山風月常如
此紅焰光中放寶蓮。

** 薦衍曾

雅音演暢出娑婆再不來兮怎奈何慈航輕泛蓮花
國端的巍巍坐寶陀。

** 薦衍文

花甲重增幾載餘光明常載水流溪我徒一去無消
息但看天邊落日栖。

** 為印文舉火

師指云此物生在華亭死在當湖波浪掀天阿誰攔
阻文印印空粲然可睹大眾還見麼便燒。

** 為衍明舉火

衍明衍明何不早行又待山僧舉火方省白雲重重
流水冷冷遂擊火炬云從此翻身去何處不稱尊。

** 為金池師舉火

禪人出世上洋東隨水飄颻至浙中分手福涼成話
柄大地時人盡著忙不著忙明明顯露沒遮藏且道
遮藏個甚麼咦從轉身成露布火裡蓮花朵朵紅。

** 為鳴岐舉火

世事浮花如夢人間幻境何存靈明一點不昧試看
月破黃昏舉火云鳴岐從此翻身去更于何處不稱
尊。

** 為鍾門沈氏安葬

師指云則這一個棺木能動地放光隨處安歇且道
安歇後如何咦坐斷千差路長年永不遷。

** 為王門張氏舉火

善人善人轉大法輪興雲佈月可達靈文咦個段消
息重剖露分明親見火中蓮便燒。

** 掩棺

隱蓮脫落破布衫安付福良莫亂拈不是而今重舉
起此番那免這重關露重關逍遙快樂且安閑。

** 引棺

法名實懃隨處而行山僧指汝逍遙路腳下蓮花步
步生。

** 按棺

借路徑行此處可存不是饒舌得停且停噫一生之
事如此為寧。

** 為亡徒隱蓮舉火

隱蓮映蓮早巳昇天何必舉火卻又忙然昂然諸仁
者還會麼噫火焰裡轉身佛國處同閑。

** 為書記無著掩龕

無著無著到處弗著南北不怕東西閃爍獨坐巍巍
阿誰搜索咦我徒一去無消息但看天邊落日栖。

** 掩棺

元甫脫落破布衫分付兒孫莫亂拈不是而今重舉
起此番那免這重關露重關逍遙快樂且安閒。



* 行繇

眾再三懇請說行繇余無行繇不必說太饒舌醜拙
一場無收煞放倒一齊無提起般般有余上洋人氏
爛淈左顧氏子父號悅溪母陸氏懷余在腹十六月
至壬戌九月初四丑時出世生下時光沖如火相近
遠鄰哀聲相救及至門首如白日相似不及一月火
盜官非傾家飄蕩隨母舅居父母俱集種田將三歲
父染瘋疾遍體流紅三人無奈實難料理我父另生
計策有湯姓者止生一女父因病篤自立主意余年
五歲不開言不移步正值蒲月五日有鄰人相報我
父不明而逝遂放聲大哭挺身便行苦哉苦哉余念
生不能養死不能葬其年十三自立煙爨傭工度日
百般做過至十八歲將至畢姻自覺惶恐撇地而走
至華亭所傭工度日其年乙酉將至國變忽有出家
之念偶因承知師引至福田寺禮祛非和尚吃茶次
手拈圓果一枚云此物用肉用殼余答用中間的祛
云這小老到有些骨氣方可出家余云欲求出家只
少盤費祛云有願必成從容次第余作禮回家其年
七月三十日投禮福田寺定生師不及五天業師回
俗相隨過經師慧然轉禮心融師處作務未至三月
遇世大亂竟往金澤禪堂求戒勝師習經未經半載
又不棲身春至四明禪院作務一載想念父母劬勞
剌血寫經酬答又往陶里永壽一十八月竟往雲間
跟隨初明法主聽教三期至太倉放生池聽講楞嚴
經有空如來藏之句頓起疑情遂往龍華參韜明和
尚經半月余問尋常作用事如何韜默然不啟即往
甪直見具德和尚次便問作何行事余云特來禮拜
和尚具拈拄杖余云切莫動著動即成乖具微微而
笑余便禮拜就往魏塘同道友四人共建叢林忽遇
本師至余呈偈頌師一一觀過便云還有麼余云只
此一是實餘二則非真師云也要問過始得余便禮
拜遂同本師到護國禪院請上堂余問護國庵中請
師陞座還是護佛耶護國耶師云理事全彰余云腳
踏實地頭頂青天師云腳跟下有紅線在余於此不
能轉身便起疑情默默自究遂辭本師往蘆溪建庵
住靜晝夜不放參於三載不能了手壬辰歲至南翔
白鶴寺參恒和尚次問踏破草鞋無覓處個中能有
幾人知余云疑情不起求和尚開示恒云既疑情不
起有恁麼示開余於下豁然曰奇哉奇哉總是現成
公案自生疑惑恒便扭住云又道疑情不起汝具個
甚麼眼目便與麼道余隨聲便與恒一掌恒拓開請
坐吃茶去余云殘羹餿飯不勞拈出便行至玄墓隨
眾圓戒畢一日剖和尚下堂因僧敲板剖便問是甚
麼響余云不可喚板響剖云不是不是二龍爭珠誰
是得者余云總瞞渠不得剖云禮拜著余云此處不
著便剖云休去余遂往魏塘結茅守靜三載有戒兄
至邀余同往棲真參純朴和尚次問德風師仙鄉何
處余云上洋純云在何方所余云川沙純云以何為
界余云雞向五更鳴純云本分現成道將一句來余
云朔風吹過棲真寺踏斷風橋大地沈純云莫隨他
去好余云和尚話頭也不領純笑吃茶去余便作禮
而出遂往雲間超果禮上百下癡和尚奉師命持書
過江南尋本師到大珠鑑河呼渡師偶在外便問云
不涉舟車作麼生登得大珠門余云今日親見和尚
師云登得大珠門入得大珠室腳跟下好與一頓且
道是賞是罰余云恩大難酬至晚師又問向這裡道
一句來余云大風吹倒大珠殿抹過蘆峰沒處藏師
云本分親切事作麼生余云分明禮拜師乃微笑丙
申冬十二月立春日丁酉正月初三拜辭過江北眾
請住鵡湖般若開法乃作頌曰劫劫波波幾十年今
朝剖露眾人前莫笑山僧貧與貴一番提起一番鮮。

* 警世

「　虛撐浮世至時忙帶雪披霜不久長思衣想食難描畫賓主分離夢一場指磬為言遊佛國明臨派裂句中藏勿留形跡他人念風掃骨飛莫用藏」


　　　　　　　李紫隅　　許君祥

　　　　　　　朱耀泉　　吳尚宛
　　　　　　　王君節　　何耀初
　　　　　　　金禹公　　謝振山
　　　　　　　　　共助刻弟子(照寔　照傳)