#+TITLE: 楞嚴經勢至圓通章科解-明-正相
#+DATE: 2018-05-12 10:24:02
#+SOURCE: github.com/kanripo/KR6j0718 master 11e06120                

* No. 310-A
 勢至圓通章科解序

淨土一門修者良多唯勢至圓通章念佛法門廼淨
土最親切一步功夫療􂩒痾之妙劑賑貧乏之多財
度苦海之巨航雨眾寶之妙珠也彌陀慈父伸金臂
於長夜展玉毫於昏衢無時無處皆接引於眾生多
劫多生恒追思於遊子楞嚴經中詎人剔出。

叅坐
之暇蘊積於懷久矣乙亥歲於越中白馬山房偶成
小草經中法喻細而鑽仰彌覺堅高二三輩願以壽
梓因付剖劂氏以事流行識者唒笑敢避譏嫌惟願
人人如專憶之人個個如母憶時母子歷生不相違
遠現前當來必定見佛也。

旹
崇禎八年歲在乙亥五月夏浣日比丘正相體如識No. 310
大勢至圓通章科解
繩天台教後學比丘　正相　解

* △一章科分十三初釋名

【觀經云以智慧光明普照一切眾生令離三途得
無上力名大勢至斯一往而作化他得名又云凡
我足指按地一切魔宮大千世界悉皆震動名大
勢至斯以威力折伏而名經云我無選擇都攝六
根淨念相繼入三摩地名大勢至斯以因中自利
得名圓通者以周遍融通為義圓該法身般若二
德通則一道齊平三際不壅即解脫德斯依理而
釋圓通也博地凡夫稱念極果聖號生滅之身即
得香光莊嚴謂因該果海果徹因源斯依行而釋
圓通也將解此章先明五重玄義玄義若明一章
綱格灼然可見此以人法為名圓通實相為體本
性彌陀為宗淨穢折攝為用大乘生酥為教相人
法為名者勢至人也圓通法也所以人法為名此
章所顯意在圓通所以為體也行人念佛之時念
念直顯本真在在須明自心所以本性彌陀為此
章之宗也娑婆之苦令人生厭淨土之樂令生忻
慕所以折攝為此章之用也既有能所之念折攝
之用事屬方等所以生酥為此章之教相也所謂
圓通淨土者皆一心而巳矣圓通未悟即淨而穢
圓通既入即穢而淨正謂惟心淨土義見乎此由
是淨土非圓通外之淨土圓通非淨土外之圓通
圓通據能造之心淨土據所造之境茲以不二而
二二而不二悟之則法法彰乎自心在在見乎真
境淨土非遙娑婆不垢以此念佛觸處圓通矣所
謂若人欲識真空理心內真如還徧外情與無情
共一體處處皆同真法界。】
* △二正釋經文

「爾時大勢至法王子與其同倫五十二菩薩。」

【各述圓通之時也如來法王菩薩法子灌頂受位
立義施仁世間王子也次補佛處續佛慧命此出
世法王子也同倫者即同法乳之倫五十二位列
其數也此經祗桓精舍所說楞嚴會上有十萬恒
河沙數菩薩但敘五十二位者同念佛證圓通也。】

* △三陳請敬儀

「即從座起頂禮佛足而白佛言。」

【經家敘請法之敬儀從座起身敬禮佛足兼得意
敬白佛言口敬三業虔虔乃弟子請法之常儀也。】

* △四明所師二
** 先時節

「我憶往昔恒河沙劫。」

【我憶往昔者追憶最初發心修行之時也以自在
定慧之力照之而有恒河沙數之劫恒河者從阿
耨達池出於四口東銀牛口出殑伽河南金象口
出信度河西瑠璃馬口出縛芻河北頗肢師子口
出徙多河各遶池一匝出於四海殑伽河出東南
大海信度河出西南大海縛芻河出西北大海徙
多河從師子口流出東北大海者即此土黃河之
源是也經中多指恒河者如來說法近此指以為
喻其廣四十由旬其長八十由旬沙細如麵一沙
一劫可見念佛一門其來久矣亦知勢至積功之
高位也。】
** △二明師號

「有佛出世名無量光十二如來相繼一劫其最後佛
名超日月光彼佛教我念佛三昧。」

【恒沙劫中舉一劫有十二如來相繼而出佛名無
量光者光光相然而無有盡故名無量光且十二
如來皆不離光一名無量光二名無邊光三名無
礙光四名無對光五名大焰光六名清淨光七名
歡喜光八名智慧光九名不斷光十名難思光十
一名無稱光十二名超日月光彼佛教我念佛三
昧者稟教立行之始念者能念之人佛所觀之境
三昧者能所著乎一心以心緣佛以佛繫心心心
相續而無間然正謂內心不起外境不侵旋元自
歸返流全一不受諸受得乎正受久而不退必至
於果無量三昧莫不發覺乎此故稱念佛三昧也。】

* △五喻顯三
** 初喻不念之失

「譬如有人一專為憶一人專忘。」

【一專為憶佛憶眾生也發僧那於始心終大悲於
赴難莫不以眾生為念以何因緣令得出離火宅
一人專忘者喻眾生不念之失六道眾生真如體
相與佛平等皆由背覺合塵竛竮六道杳莫可究。】

** △二喻雖逢無益

「如是二人若逢不逢或見非見。」

【佛與眾生本不相離有何逢見而眾生自離之也
由前一人專憶故若逢或見一人專忘故不逢非
見且今人不見佛之真身亦不知巳之全體大用
便言淨土是虗說彌陀非真實發言無佛無淨土
如蟻子集於人身實不知人也由其不知便為無
人乎豈不聞華嚴云佛身充滿於法界普現一切
羣生前隨緣赴感彌不周而恒處此菩提座奈無
感佛之緣故若逢而不逢或見而不見若作觀心
釋者凡所作為無非是本佛出現處一切色是佛
色一切聲是佛聲由背覺合塵故覩真境起塵勞
聽妙聲生亂想此真逢而不逢見而不見也。】
** △三
喻念佛之得

「二人相憶二憶念深如是乃至從生至生同於形影
不相乖異。」

【前一人專忘者苟能如專憶之人無時無處而不
憶二心相向可謂二憶念深如是則生生常見佛
處處覲如來從茲現前至於淨土同於形影不相
離也能念心之形端所念佛之影直前來專忘有
不逢非見之乖異今相憶故即如形影之不乖異
也若作觀心所謂念念照常理心心息幻塵但復
本時性更無一法新。】
* △六以法合喻

「十方如來憐念眾生如母憶子若子逃逝雖憶何為。」

【上文二人相憶其喻也泛今提喻帖合中如母憶
子其喻至切況如來憐念眾生又過於父母何也
父母憶不及處如來憶之又父母憶子不過一生
佛憶眾生直至成佛其憶方休若子逃逝者雖云
是喻喻不虗設必有其由若因緣而論逃逝者在
大通佛時入大乘家自後中間退大巳來是逃逝
之時也若作觀心者一念不生子母一處兩無罣
牽塵念纔萌即逃逝於六塵日疎一日無所返還
故有思憶如人有子苦者偏憐如母憶子即上一
專為憶雖憶何為即一人專忘也問父母俱有愛
子之心經中獨言母不言父者何答父嚴愛疎母
慈愛切故不言父。】
* △七提喻帖合

「子若憶母如母憶時母子歷生不相違遠。」

【上文母憶雖切子在他鄉空想悠然正是雖憶何
為遊子倘能憶母必返故里子憶母能如母憶者
尤難何也子憶母有時母憶子無間或兀坐而長
望或忘飡而廢寢或停梭而罷績則無時非憶子
之時無處非念兒之處其憶念可謂至深若人子
之在他鄉而念親也雖云至孝或良明而美婦或
榮祿而貨財縈絆於心終非似母憶之深也孝者
如是矧其不孝者乎所以如母憶時一句是念佛
法門最親切功夫豈可草草放過二心相向豈有
違遠苟能以父母之心為心可謂至極之孝矣母
子歷生即二人相憶不相違遠即不相乖異下法
合。】
* △八以法合喻

「若眾生心憶佛念佛現前當來必定見佛。」

【若眾生心者能感之機憶佛者想本有巳佛為能
感之因念佛者以所感他佛為能應之果此謂因
大果大事理圓融函葢相應感應道交豈可得而
思議也又憶者定力屬內憶想真身相好功夫所
謂如母憶子也念佛者即念佛法門觀於他佛兼
於外屬慧力正謂母子歷生不相違遠也現前當
來必定見佛者上根利智觸目無非淨境舉足咸
是道場所謂毗盧遮那遍一切處豈非現前見佛
若根鈍智淺之流緣念他佛漸漸成熟當來淨土
九品蓮開豈非當來見佛。】
* △九生佛不隔

「去佛不遠不假方便自得心開。」

【眾生心本具十法界隨起一念必落一界若心憶
佛念佛此心念念在佛法界雖九界之別俱成佛
界豈相遠耶又舉念便是果佛聖號不假五十五
位因中方便故云不假方便久則自成如大夢覺
如蓮華開故云自得心開或者有人別求方便使
心開意解然後念佛可乎答云不假方便自得心
開足知此念佛一門巳是最勝方便不假餘方便
矣且二十四聖各假方便據耳根至圓用聞思修
之方便此念佛一門太易令人返疑務要把得定
信得實莫論成與不成淨土到與不到凡所施為
以佛為念若有一念妄起即是念佛不切處如是
觀想久久自得心開但辦肯心必不相賺。】
* △十喻
不假方便

「如染香人身有香氣此則名曰香光莊嚴。」

【如世人染香便得乎香氣襲身正喻染香得香念
佛得佛有何方便可假眾生不念則巳念佛則有
功德妙香薰襲其心明矣香光莊嚴者所師之佛
既名無量光豈無無量香也且憶佛念佛佛在行
人心口非香光莊嚴而何哉。】
* △十一結自利

「我本因地以念佛心入無生忍。」

【念佛心者念存三觀佛具三身心破三惑若空觀
念報身佛入伏順二忍破見思惑成般若德若假
觀念應身佛入無生忍破塵沙惑成解脫德中觀
念法身佛入寂滅忍破無明惑成法身德今約因
中說證入無生忍當在分真位也從教我念佛三
昧至香光莊嚴述所授法門至此方自敘本因莫
不以憶佛念佛入無生忍此因中自利也。】
* △十二
證後化他

「今於此界攝念佛人歸於淨土。」

【此證後化他也既以此而自利亦以此而化他此
界果有念佛之機必攝受歸於淨土亦填本願也。】

* △十三結答

「佛問圓通我無選擇都攝六根淨念相繼入三摩地
斯為第一。」

【世尊命二十五聖各述圓通經云我今問汝最初
發心悟十八界誰為圓通從何方便入三摩地次
第至此當七大中見大今的論修處念佛屬意旁
攝諸根都攝六根者念佛人心存目觀返視收聽
所謂一根既返源六根成解脫也淨念相繼者念
佛心不得一念頃念世五欲等事為之淨一念為
始念念無間為之相繼此義難明再加喻顯西天
有寶名曰清珠何以得名為清珠也此珠墮在混
濁水中入水一寸即得一寸清水二寸乃至尺丈
次第而至淵底無不清淨正喻念佛之清珠投於
眾生妄念混濁心水之中而妄念心水不得不清
即今諸人念佛一聲如珠入水一寸便得一寸清
水移念於第二聲中如珠入水二寸即得二寸清
水乃至十百千萬至於無量如珠沉墜不巳能使
徹底澄清正是清珠投於濁水濁水不得不清念
佛投於亂想亂想不得不除可謂淨念相繼也三
摩地即三昧之異稱前無生忍由三摩而證前是
舉所顯能此則舉能顯所能所互舉文之巧也斯
為第一者依勢至即念佛三昧為第一也修行先
要脚跟站得穩當毋以毛道之不定也如老鼠囓
倉窖相似只從一處囓自然有個入處如或東囓
西囓驢年也無透脫處古德有云若欲徑路修行
惟在一心念佛斯念佛三昧之格言也。】

大勢至圓通章科解(終)