#+TITLE: 斗南暐禪師語錄-清-暐
#+DATE: 2018-05-12 10:25:24
#+SOURCE: github.com/kanripo/KR6q0596 master 32cea383                

* 斗南暐禪師語錄序

<img:>














<img:>















<img:>














斗南暐禪師語錄卷之上
侍者普潤記錄

* 住溫州接待禪寺

康熙三十五年丙子五月初五日師受溫郡縉紳周
公長茂等公請入院。

山門　解脫門開周圍天壁龍象交參如何委悉卓
拄杖云從斯入者永無退失。

彌勒　天上無彌勒地下無彌勒驀然相撞著元來
是者賊顧左右云賊賊心不負人面無慚色。

韋馱　感應三洲隨方顯跡內外障消全仗渠力若
有非為曲不藏直。

佛殿　洞山言端雲門語的今日新長老當陽重舉
出展坐具作禮三拜。

伽藍　廣大道場盡是木頭土塊法門者般寥落你
也不生慚愧直須賓主同心方顯靈山一會。

祖師　西天東土一隊禿奴神光性燥達磨心粗插
香云以此驗今時正宗赤手扶。

據室　卓拄杖云據此室行此令橫按莫邪高懸寶
鏡佛祖魔軍側耳諦聽復卓一卓云咄當日眾護法
請上堂拈疏云識得一萬事畢一毫端上通消息者
消息也要維那重宣出宣疏畢指法座云寶華王座
作麼陞步直下無私向上一路拈香祝
聖畢次拈香云此瓣香惠眾萌芽嵩巖增長不受護國
深培郤承靈隱滋養業風吹到普陀頓教遍界芬芳
今日信手拈來爇向爐中專伸供養現住普陀鎮海
堂上傳臨濟正宗第二十八世上別下庵統老和尚
用酬法乳之恩歛衣就座宗要和尚白槌云法筵龍
象眾當觀第一義師云杲日當空光明赫奕朗耀祖
燈宗風振起花雨繽紛普天匝地隨處稱尊有權有
實主賓照用殺活臨時豎拄杖云所以木上座有時
在孤峰頂上合水和泥不背一人有時在鬧市街頭
青眉白眼不向一人敲空作響擊木無聲全體作用
點鐵成金非涉神通玄妙郤緣公案現成惟願大家
出手扶起破裂沙盆召眾云還有出手者麼更聽一
頌珠懸鎮海乾坤靜斗拱星辰朗太虛本地風光輝
宇宙一輪紅日遶須彌結槌云諦觀法王法法王法
如是師下座。

元旦上堂問昨日今朝即不問新年一句請師宣師
云爆竹一聲催臘去梅花幾點送春來進云不新不
舊一句又作麼生師云能為萬象主不逐四時凋進
云新年舊歲蒙師指如何是父母未生前本來面目
師云拈起驢頭尾上安進云恁麼則眉橫鼻直去也
師云切莫錯認問如何是第一義師云未禮拜前向
汝道了進云禮拜後如何師云有棒不打你僧禮拜
乃揮拂子云一念萬年萬年一念綿綿密密打成一
片憑他說前論後換舊添新戴新帽著新衣高拱手
深作揖拜張三謝李四列錦鋪花擎拳舞掌觀燈翫
月色色隨緣設若未能切須看箇話頭如銀山鐵壁
左不得右不得如嚼鐵饅頭吞不得吐不得如夜入
暗室進不得退不得忽然時節到來鴉鳴鵲噪爆竹
一聲自然推門落臼如杲日麗天無所不照者纔是
真新年也頭頭受用物物現成然雖如是且道新年
到來舊歲從甚處去拈拄杖過左手云從者裏去新
春從甚處來拈拄杖過右手云從者裏來正恁麼時
不來不去不新不舊一句又作麼生心包太虛懷藏
日月。

上堂寒梅帶雪池塘外綠柳拖金曲水邊簫管聲中
發妙旨煙霞堆裏絕言詮卓拄杖云露柱燈籠開口
笑本無新舊落人間。

法雨老和尚書到上堂舉書云只者箇千里傳來蒙
師眷注文不加點肘後符露八字打開無盡倉庫接
待者裏雖是藏無粒米雲廚餐餐充足龍蛇混雜凡
聖同居不能弘揚祖道豈把法門塗污遙念吾師深
恩恒把衣珠衛護正當恁麼時日用無私一句又作
麼生路遙知馬力日久見人心。

恒月文光兩上座領眾信朝海歸請上堂問卓錫九
山閒覺路法壇大啟梵王宮有一箇全體作用不涉
程途的到來如何接待師卓拄杖云白棒赤條條進
云臨濟三玄更請曲垂方便師云聽爾葛藤進云如
何是第一玄師云呈橈薄海浪滔天如何是第二玄
師云杖敲潭底月嬋娟如何是第三玄師云離岸橫
撐無底船如何是第一要師云梵音洞口羊腸道如
何是第二要師云栴檀林裏金獅哮如何是第三要
師云眼底聞聲向上竅進云玄要齊拈無箇事九天
雲淨鶴飛高師云又恁麼去也乃揮拂子云勝地名
山一毫端出萬派朝宗鎮海獨步梵音現相磐陀趺
坐佛國天然栴檀馥郁說法圓通因緣會遇四眾臨
筵切忌錯過復拂一拂云正當恁麼時在家舍不離
途中在途中不離家舍一句作麼生千里特來呈舊
面相逢相見笑呵呵擲拂子下座。

退院上堂拈拄杖云昨日今朝事不同江心船便好
開篷一雙窮相持竿手到處垂綸秪釣龍曳杖便行
住無錫慈雲禪寺。

康熙三十九年庚辰七月十二日師受邑侯李公護
法闔邑縉紳黎媚鄒公勗如楊公等公請暨方丈老
人慈命入院。

三門　要津把斷栖泊無從豁開戶牖聊通一線卓
拄杖便入。

佛殿　惟吾獨尊往者不可諫未說一字來者猶可
追幹蠱雲門較些子人情分上且施為展具作禮。

伽藍　沙盤成破杓柄短長叢林巨細惟君承當插
香云爇此一瓣無餘事只圖重起熱心腸。

祖師　終朝都盧著嘴成得甚麼邊事從今放開兩
道眉方始有些生氣。

方丈　拈一放一拿三道三此是本師老人打鳳羅
龍的所在暐上座子承父業且作麼生展演卓拄杖
云男兒自有沖霄志不向如來行處行是日請上堂
拈疏云七縱八橫明明歷歷文彩齊張開權顯實若
還未辨端由郤聽當陽表白指法座云須彌山獅子
座欲登便登要坐即坐擬議思量當面錯過顧視左
右云如何是不錯過的喝一喝遂陞拈香祝
聖畢次拈香云此瓣香芳蒂靈根冰清玉潔威音那畔
了無枝葉法雨堂中常為此切第二回拈出爇向爐
中專申供養前領高峰現住普陀永壽聖因徑山及
當山堂上六坐道場傳臨濟正宗第二十八世本師
上別下庵統老和尚用酬法乳之恩歛衣就座弘慧
大師白槌云法筵龍象眾當觀第一義師以拂子拂
一拂云道本無言因言顯道眾中若有顯道者不妨
出來相見本悟大師問蛟龍喜得風雲際頃刻昇騰
上九霄如何是昇騰一句師云麗珠光燦爛蟾桂影
婆娑進云分身宇宙行慈化垂手塵寰剔慧燈此是
方丈老人尋常作略今日新和尚分中如何施設師
云一株玉樹綻新花滿眼看來無異色進云
聖天子頒臨宸翰老和尚命授法幢吾兄如何擔荷師
云願同化日光天下力振宗風遍大千進云可謂掀
翻海嶽行新令不須鼓動口唇皮師云借光始得乃
云行無慮住無憂東甌卓錫過明州繽紛法雨吾師
化　御賜慈雲逸興優墻壁生光新意氣輝煌殿閣
舊春秋堯天舜日今猶昔滿路歌謠樂未休群生且
道承誰力人我雙忘理事周鯤鯨得水成龍去萬類
沽恩得自由拈拄杖卓一卓云雙徑高峰齊喝彩不
風流處也風流再白槌師下座。

開爐西堂慧通大師領許氏夫人請上堂問為國開
堂即不問說戒安禪事若何師云錦上鋪花又一重
問山不在高有仙則名水不在深有龍則靈如何是
慈雲境師云萬歲臺前光燦爛進云如何是境中人
師云鬧市街頭高著眼進云人境已蒙師指示向上
還有事也無師云向下會取乃卓拄杖云鉗錘在握
爐韝風高頑銅鈍鐵觸著鎔銷三賢十聖腦裂頭焦
更加一頓法器堅牢躍冶莫邪出匣吹毛殺佛殺祖
斬盡狐妖縱橫自在任運逍遙要見便見覿體相遭
思量擬議地遠天遙復卓一卓云會麼若還不會更
為頌出西堂為眾婆心切許氏齋僧插髻高親得一
回白汗出黃金萬兩一時消。

說戒浙江撫軍張大護法請上堂師以拂子打圓相
云形同法同天同地同聖同凡同僧同俗同山河大
地一切皆同大眾還信得及麼若信不及與你葛藤
一上靈光獨耀迥脫根塵體露真常心性無染大地
眾生各有一段光明輝天鑑地耀古騰今不變不遷
無向無昔修證不無染污不得雲收雨霽杲日當空
雖然猶是體上相應更須單刀直入大用現前胡來
胡現漢來漢現且道如何是即今的大用蘇州有常
州有無錫城畔惠澗東流萬法為侶吸盡西江擎茶
洗缽通身靈妙觸目文殊三昧滿耳圓通面門慈雲
境界超群優波離置在甚麼處今日大檀設齋少頃
持缽應供。

說戒琇如大師請上堂問法雨宗風即不問目前一
句是如何師云王令已行天下遍將軍塞外絕煙塵
進云即今設供飯僧有何祥瑞師云財法二施問雪
覆千山即不問五家宗旨請師宣師云五家無宗旨
僧擬問師便打僧喝師連棒打退乃云應供波離說
向伊披衣展缽莫遲疑若能覿體承當去三世如來
把手攜復舉世尊一日敕阿難食時將至汝當入城
持缽阿難應諾世尊曰汝既持缽須依過去七佛儀
式阿難便問如何是七佛儀式世尊召阿難阿難應
諾世尊曰持缽去師云世尊持缽慈雲展缽且道是
同是別今日琇大師設齋大眾食時切忌向鼻孔裏
入卓拄杖下座。

佛成道洪滋大德請上堂卓拄杖云釋迦老子苦行
生疲睹星悟道偷心未死指東話西不識羞恥堪笑
雲門痛處加錐復卓一卓。

上堂豎拂子云只者箇三世諸佛說不著歷代祖師
說不著天下老和尚說不著拂一拂云山僧即今說
著了也眾中還有信得及者麼擊禪床下座。

* 小參

小參問向威音前道則觸向威音後道則背如何是
不觸不背的句師云覓火和煙得擔泉帶月歸進云
眉毛分八字鼻孔向下垂如何是超格的句師云難
得到者地位進云一堂風冷淡千古意分明師云且
喜領話問丹霞燒木佛意旨如何師云親見丹霞始
得進云院主因甚眉鬚墮落師云多少人向者裏疑
著進云鴛鴦繡出從君看不把金針度與人師云逢
人切莫錯舉進云文殊是七佛之師因甚出女子定
不得師云相識滿天下知心能幾人進云罔明是初
地菩薩因甚出得女子定師云莫謗他好僧打○相
云還出得者箇麼師云敗闕不少問如何是真實境
師云昨日雨今日晴進云如何是虛妄境師云未開
口前早巳錯進云其如寶珠池終日開口紫霞峰未
守點頭師云明眼人難瞞乃云照用雙行殺活並舉
大開爐鞴點鐵成金饒他踢倒紫霞峰吸乾寶珠池
向紅爐裏著腳烈燄中安身到者裏只教上天無路
入地無門緩緩地將渠腦後一捏然後東西自辨南
北自分便覺胸包天地見出古今者些且置圓期一
句究作麼生喝一喝云犀因翫月紋生角象被雷驚
花入牙。

小參殘冬方去春色初來法王號用安排堪笑
東君多漏泄雪凝東嶺露梅腮。

解七小參豎竹篦云金能剋木木能生火信手拈來
烹佛烹祖照用同時不背不觸召眾云背觸且置七
期告圓一句又作麼生眾舉首旋風打散。

元旦小參年年正月初一箇箇眉橫鼻直橫按拄杖
云若向者裏見得一一何勞拈出。

除夕小參臘月三十年窮歲畢野鬼閑神自生荊棘
十聖三賢魂飛膽裂彌勒釋迦倚墻靠壁卓拄杖云
只得木上座心不負人面無慚色且道分歲一句又
作麼生良久云玉燭銀燈光燦爛來朝齊賀太平年
上元文光上座請為雪友禪宿對靈小參雪老闍黎
出處甚奇西域靈山移來者裏妙用無窮不可思議
忽爾知歸方寸不離特拈一偈覿面提持偈曰昔年
苦行赤條條獨立孤標萬象超言下頓圓無漏智輝
輝燈月甚逍遙。

小參雲門餅趙州茶粗中有細渴時飲饑時餐大用
現前若涉擬議麵裏有沙。

* 秉拂

大士誕日受囑秉拂莫謂龍天推出漫言果熟香飄
昔在萬八峰前獨薦今向普陀崖畔承當只因符到
奉行故爾當機不避啐啄同時乾坤震應正令全提
佛祖家風今值大士聖誕四眾雲臻諸兄推舉暐上
座提唱向上宗乘若論者一著子豈可輕易因堂頭
和尚嚴命不敢辜負人天眾前豈肯囊藏正當恁麼
時直得與諸兄露箇消息去也舉拂子云諸佛諸祖
自此授受從劫至劫無有得失還見麼擊拂子云大
庾嶺頭提不起而今遍界不曾藏。

* 機緣

師參靈隱因僧問碩和尚十方同聚會箇箇學無為
如何是無為法靈便打僧云既是無為法因甚麼顯
大機大用靈云你道大機大用是有為法麼僧無語
靈置一甕于方丈前命眾各作拈頌投入甕中如有
出格見解者即付缽袋眾投畢首座問靈云者一甕
未知有幾箇好的靈云半箇也無座云和尚看過了
麼靈云隔甕子看過了靈問師云你道隔甕子作麼
生看師打靈一掌云用甕子作麼靈呵呵笑云是汝
始得師拂袖便出。

師參護國夢和尚呈頌次夢云生從何來師云新生
月照天國云死從何去師云路在腳頭邊國云生來
死去是同是別師云苦瓜連根苦甜瓜徹蒂甜國打
云苦瓜連根苦甜瓜徹蒂甜師云明眼宗師因甚隨
人起倒。

師到雪竇弘遠和尚問甚處來師云天台來竇云護
國國清安否師云太平萬年竇云石橋因甚麼作兩
橛師云和尚何得掩耳偷鈴竇云你還不知麼師云
豈敢妄通消息竇云如何是真消息師低頭喫茶竇
云盞子撲落地碟子成七片又作麼生師云東西十
萬南北八千。

師在雪竇為茶頭一日雪竇上堂師出問撥塵見佛
事如何竇云你是箇死貓兒師云獅子兒也不識竇
云試哮吼看師云只恐驚殺野狐狸竇拈棒師便喝
竇歸方丈召師至問云適來者一段公案你還記得
麼師作聽勢竇打一掌云是賞你是罰你師云老老
大大伎倆如此竇云燒茶去師近前扭竇鬚竇云你
又腳荒手亂作麼師云冷灶裏一把熱灶裏一把竇
云東模西模有甚了期師云鑊湯無冷處。

師回惠眾剃度法師問諸方為子說甚麼師云請法
師珍重口門法師云曾到溈山麼師云到法師云水
牯牛事作麼生師云和泥合水拖犁拽杷法師云我
問子水牯牛子便道拖犁拽杷問汝如何是佛作麼
生道師向露柱作女人拜云珍重法師罔措師拍掌
而去。

師到澄心洪明和尚豎竹篦問喚作竹篦則觸不喚
作竹篦則背畢竟喚作什麼師云顛倒不少洪便打
師奪竹篦云速道速道洪良久師打地云放過則不
可。

師參法雨老人雨問云從甚處來師云金陵來雨云
曾到報恩麼師云曾到雨云報恩塔放光也未師云
換郤天下人眼睛雨豎拳云還換得者箇麼師云正
眼難瞞雨云如何是正眼師指旁僧云者瞎驢雨便
打師便喝雨又打師禮拜。

師在法雨板首寮打七次法雨老人遣侍者送竹篦
三塊者云內有一塊是和尚的師問雨適纔侍司道
內有一塊是和尚的未審是那一塊雨云第四塊是
師豎竹篦云者一塊聻雨云總任裏許師遂打云恁
麼則借婆衫子拜婆年。

師與天柱和尚同入堂柱云好一堂師僧沒箇大徹
大悟的師云瞎漢那箇不是大徹大悟的柱云瞎漢
那箇是大徹大悟的師召眾云者兩瞎還有親疏也
無眾無語師代云一對跎子相逢著世上于今沒直
人。

法雨老人入堂垂問無夢無想主人公在甚麼處眾
無對師就地臥作鼾聲雨云好瞌睡師云者老漢話
頭也不識師問法雨如何是祖師西來意雨云一株
老梅樹兩箇大丫叉師云只得其體不得其用雨云
汝作麼生師舉足便行雨云意旨如何師云多時不
洗臭氣熏人。

師問僧如何是本來面目僧云喫茶師云昨日道喫
茶今日又道喫茶僧無對師代云怎奈明日何。

法雨問師山僧心痛子還醫得麼師云和尚是無心
道人從甚處痛來雨驟步歸方丈師云者老漢被我
一問直得口啞旁僧云莫謗和尚好師打僧一掌僧
云為甚麼打某甲師云寄與堂頭和尚僧云何故師
云切忌裝模作樣。

法雨從徑山歸集眾出迎次師問眾古德云有一人
在途中不離家舍有一人在家舍不離途中因甚麼
又要鳴鐘擂鼓迎接和尚眾下語不契師代云怎奈
老漢披毛戴角何。

師問僧你在那一寮僧云藏樓上師云當何職事僧
云香燈師云香燈事作麼生僧云滿室香雲人定後
半窗明月夜來遲師云本分事聻僧云鐘板分明師
便打。

師問沙彌甚處來彌云松雲庵來師云誰叫你來彌
云自己來師云誰是你自己彌云我聻師云我是阿
誰彌云法成師云未有名字以前喚作甚麼沙彌無
對師喝出。

師遊山次見巖上有慧濟禪院四字問僧云慧濟在
甚麼處僧云前去半里師指巖云者裏是甚麼所在
僧無對師云只因太近有童子云只因太遠師云過
在甚麼處童云路徑太多師云你的路頭在甚麼處
童以棍子畫地云在者裏師云從此入者不得忘郤
童云不忘郤師云秪恐不是玉是玉也大奇。

僧問獅子窟中無異獸因甚麼野豬兔鹿成群師云
家無滯貨不富僧禮拜師云會麼僧擬議師托開云
野豬兒。

師入堂僧問無夢無想主人公在什麼處師云甕裏
何曾走郤鱉僧云秪如夢想到又作麼生師云惺惺
著僧拂袖便行師云你見箇甚麼道理僧便喝師云
切忌妄承當。

東甌蔣總戎問師云得業何處師云普陀蔣云普陀
是別庵和尚麼師云是蔣云甚處人師云西蜀蔣云
多少眾師云或千餘或十百蔣云因甚如此師云法
無定相蔣云師是何處人師云台山蔣云數聞有金
身羅漢因甚麼杳無消息師云護法何得貴耳賤目
蔣云某實不識師云果然。

僧問和尚諭僧直夜行不打燈者下簽忽遇箇雙目
不見的人作麼生若不下簽又違和尚令若下簽他
又是箇光明畢竟如何即是師云一朝權在手便把
令來行。

僧問毛吞巨海因甚麼大樹被水沖去師云若不賣
俏怎得風流。

僧問芥納須彌因甚麼
皇上賜琉璃瓦數十萬蓋菩薩頂不遍師云法門廣大。

僧問法雨寺居大洋海中為甚麼無水喫師云阿誰
欠少。

僧問海上橫行底人腳跟下因甚麼乾巴巴地師云
月穿潭底水無痕。

僧問名山受天下人供養閻羅老子索飯錢或將金
銀錢寶頭目髓腦等物與他他一切不要畢竟將甚
麼與他師云數本敲窗花有意幾竿對客竹無心僧
擬議師云切莫向鬼窟裏作活計。

僧問馬見便嘶驢見便撲永壽橋上石獅子鎮日相
對因甚麼不怒師云同道者方知。

僧問如何是祖師西來意師云冬瓜藤上結葫蘆進
云葫蘆有多少子師豎拳云一箇進云恁麼正欠參
在師云還我話頭來僧罔措師便打。

* 拈

** 大事未明如喪考妣大事已明如喪考妣

明與不明普化搖鈴哀與不哀裂石迸灰無有一人
著緊好似擔雪填井若道恁麼便是總是依樣畫餅
大眾盡力道不出底句還有人道得麼試出道看其
或未然留與諸方檢點。

** 青林挑柴

若作出坡會狼籍不少若作道理會弄巧成拙當時
若遇𪾳上座一到便罵者野狐精以己方人待他纔
開口一棒打殺何故聻車不橫推理無曲斷。

** 國師三喚侍者

國師三喚如蟲禦木侍者三應偶爾成文秖如國師
道將謂吾孤負汝誰知汝孤負吾意作麼生鯨吞海
水盡露出珊瑚枝。

** 南泉住庵

南泉雖是見機而作未免隨人起倒者僧雖善飽食
安眠猶是夢裏做夢。

斗南暐禪師語錄卷之中
侍者法權記錄

* 頌古

「世尊初生。」

【無事出頭不識羞周行七步逞風流雲門一棒驚天
地直至如今痛未休。】

「睹明星悟道。」

【天下獨尊話已行言顛語倒可憐生雪山重睹明星
後失郤當年眼裡睛。】

「拈花。」

【逢場作戲有來因做處分明見處親迦葉欣然開正
眼一番提起一番新。】

「殃崛救產。」

【殃崛救產快如風報語傳言不廢功謾說瞿曇行方
便出窠玉兔本然空。】

「無夢無想如何是大用現前。」

【夢想俱無體用全團團明月水中天鴛鴦獨立蘆花
岸孤雁雙飛遶翠煙。】

「新婦騎驢阿家牽。」

【騎驢新婦阿家牽行到山窮水盡邊南北東西無去
處等閒摸者竹筋鞭。】

「末後句。」

【湘之南潭之北波瀾聲浩浩漁父休思索溪西雞齊
啼屋北鹿獨宿。】

「鹽官一日喚侍者將犀牛扇子來者云破也官
云扇子既破還我犀牛兒來。」

【扇子隨身不計年問來酬去絕言詮時人莫謂無蹤
跡淺角新蹄現大千。】

「雲栖蓮池大師因王侍郎問夜來床頭老鼠唧
唧說盡一部華嚴經蓮云貓兒突出時如何王
無語蓮代云走郤法師留下講案。」

【鼷鼠三更轉法輪烏圓𨁝跳遁深村豁開露柱通身
眼遍界難藏吼一聲。】

「師姑元是女人作。」

【師姑元是女人做三世如來覷不破夜夜朝朝抱佛
眠風流郤向阿誰說。】

「婆子燒庵。」

【老婆一片熱心腸放火燒庵別有長枯木寒巖光燦
爛者僧逐出姓名揚。】

「前有刀兵後有猛虎左有水右有火如何是出
身一路。」

【天堂驀直去地獄要親臨十方俱坐斷不辨是非門。】

「趙州問僧曾到此間麼曰到州云喫茶去又問
一僧曾到此間麼云不曾到州云喫茶去院主
問曰為甚麼到也云喫茶不曾到也云喫茶州
召院主主應諾州云喫茶去。」

【本色宗師一味禪不曾曾到盡悲憐和盤托出無人
喫狼籍馨香滿大千。】

「舉古德云昨夜好風僧云昨夜好風德云吹折
門前一株松僧云吹折門前一株松又見一僧
云昨夜好風僧云甚麼風德云吹折門前一株
松僧云甚麼松。」

【怒氣衝天動地雷順風吹了逆風吹團團荷葉憑空
舞浴浪紅菱尖似錐。】

「五臺山秘魔巖和尚常持一木杈每見僧來禮
拜即杈郤頸曰那箇魔魅教汝出家那箇魔魅
教汝行腳道得也杈下死道不得也杈下死速
道速道學徒鮮有對者一日霍山通和尚訪師
纔見不禮拜便攛入懷裏師拊通背三下通起
拍手曰師兄三千里外賺我來便回。」

【五臺臺上老魔軍終持杈問別人魔子魔孫魔眷
屬相逢相見芥投針。】

「大慈寰中禪師上堂云山僧不解答話秪能識
病時有僧出師便歸方丈。」

【毒藥醍醐作者知銅頭鐵額不無疑機先若具超方
眼覿面親呈已是遲。】

「古人云萬法從心生諸緣惟性曉本無迷悟人
只要今日了既無迷悟了箇甚麼。」

【兔角杖挑潭底月龜毛拂繫嶺頭風一時拋向滄溟
外撒手回途不見功。】

「趙州臥雪。」

【弄假成真博古今何須陸地別昇沉從來末後無言
說一字搜空萬劫心。】

「百丈野狐。」

【前身後現幾人知昧落淆訛已鈍機墮脫從來無此
事今朝更舉惹人疑。】

「大顛擯首座。」

【海乾龍現爪時至湧金波春王行正令乾坤玉浪鋪。

又

扶他未出葛藤時撥轉乾坤向上機喜遇春風三月
裏鷓鴣啼在百花枝。】

「百丈開田。」

【驚天動地除荊棘擲地金聲又一堆王令已行天下
遍中原共亨太平時。】

「射虎。」

【將軍射石虎弄巧傳今古錯認定盤星枉費千鈞弩
頂門著一箭何必多辛苦。】

「南泉斬貓。」

【信手拈來全殺活當機無語命難饒雖然不解翻騰
去戴履回頭亦是高。】

「靈雲見桃花。」

【桃花灼灼報君知縱使無疑早巳遲堪笑靈雲無意
志等閒失郤眼中珠。】

「牛過窗櫺。」

【一踏黌門開鐵牛過櫺來頭頭無罣礙拍拍舞三臺。】

「懸崖撒手。」

【懸崖撒手便承當拄杖成龍豈覆藏更有衝天千尺
浪禹門風急甚猖狂。】

「百尺竿頭重進步。」

【百尺竿頭重進步一條驀直長安路到家不必詢途
程喫飯穿衣仍舊故。】

「興化擯維那。」

【驅耕奪食有來由佔斷雲山萬壑秋鞭起鐵牛犁皓
月箇中恩大實難酬。】

「百丈再參。」

【驀然一喝天迸地裂裝聾作啞應時及節。】

「德山托缽。」

【明頭出兮暗頭回惹得兒孫笑臉開父子驀然齊看
破燈籠露柱吼如雷。】

「龍潭吹燈。」

【紙燈滅處口難開曠劫無明當下灰明暗色空無隔
礙一條白棒舞三臺。】

「黃龍三關。」

【我手何似佛手不辨粗細好醜隨緣接物利生驚起
象龍哮吼。

我腳何似驢腳不被毘尼纏縛舉步踏殺眾生瞎漢
不妨疑著。

人人有箇生緣縱橫自在安然日用光明歷歷饑時
喫飯倦眠。】

「萬法歸一。」

【五百東來五百西一枝高出眾枝低自從猿鶴歸來
後野鳥山雞不敢啼。】

「一歸何處。」

【萬法明明說向伊霜風凜凜水生皮團團紅日當空
照隔岸漁翁坐釣磯。】

「雲林和尚小參云一人辦道忙殺伽藍雲林八
百禪和因甚日日絕糧還是伽藍不靈還是人
不辦道。」

【幾百禪和住此山阿誰不透祖師關莫道伽藍不靈
驗日日絕糧頓頓餐。】

「又舉大事未明如喪考妣大事已明如喪考妣
因甚不見有一人哀戚者。」

【昨夜三更月到窗曉來雪上又加霜明明一片清平
地何事將軍急著慌。】

「又舉青林和尚凡僧參見先擔柴三轉方乃入
堂還是教伊出坡還是別有方便。」

【不是擔柴不是禪法王法令驗愚賢人天榜樣明今
古看破青林直甚錢。】

「大隨庵側有龜僧問一切眾生皮裹骨者箇眾
生骨裹皮師拈草鞋覆龜背上僧無語。」

【骨生肉外外生皮六合乾坤陸地移一隻草鞋輕覆
郤青天白日黑迷迷。】

「高峰垂問六則。」

「大徹底人本脫生死因甚命根不斷。」

【大徹不大徹燄裏寒冰結凍殺天下人通身冷似鐵。】

「佛祖公案本是一箇道理因甚明與不明。」

【明與不明羅什吞針誌公啖鴿少遇知音。】

「大修行人當遵佛行因甚不守毘尼。」

【佛行毘尼本自遵現成草料滿乾坤雲門胡餅如天
大不搆師僧一口吞。】

「杲日當空無所不照因甚被片雲遮郤。」

【杲日當空無不照白雲一片呈巧妙乘風佈雨等尋
常本體太清仍皎皎。】

「曹山三墮。」

【走遍天涯海角頭背駝星月望江遊歸來踏斷曹溪
路超出人間第一流。】

「喫油餈。」

【喫些油餈飽天明不覺曉說向侍者知庄主添煩惱。】

「臨濟三頓。」

【棒下叮嚀閃電機梧桐風埽鳳離栖大愚一拶翻身
轉當下還拳捋虎鬚。】

「庭前柏樹子。」

【祖師柏子應時機惹得兒孫說是非脫殼靈龜不費
力可憐鈍鳥逆風飛。】

「萬緣放下。」

【吹毛舉起命如絲斬斷塵勞用幾時大事未明須急
急萬緣放下莫遲遲。

徹底掀翻是與非三山四海總忘機萬緣放下無尋
處石女溪邊把手歸。

纔入靈山選佛場萬緣放下即家鄉默然忘郤來時
路不是愁人也斷腸。】

「肇法師云天地與我同根萬物與一體。」

【虛虛實實任君猜根葉何曾有一枚意氣不從天外
得金烏夜半照蒼苔。】

「維摩經三十二菩薩各說不二法門文殊云我
于一切法無言無說無示無識離諸問答是為
菩薩入不二法門殊又問維摩摩默然殊歎曰
乃至無有語言文字是真入不二法門時與此
眾中五千菩薩皆入不二法門得無生忍。」

【法門無二何勞講此處無金三十兩不是維摩行正
令瞎驢成隊觜瘋癢。】

「巖頭撐船。」

【江心獨立露堂堂廣渡群迷上鐵航舞掉呈橈稱好
手老婆不是假顛狂。】

「曹山因僧問雪覆千山為甚孤峰不白師曰須
知有異中異曰如何是異中異師曰不墮眾山
色。」

【雪覆千山水滿溪孤峰初夜月峨眉清虛鳥道潛蹤
跡那畔風光幾箇知。】

「栽松次同參問大地無寸土松向甚麼處栽答
云高著眼。」

【磐陀石上栽松樹不假陽春歲歲奇大地原來無寸
土即今何處著闍黎。】

「觀音菩薩將錢買胡餅放下手郤是箇饅頭。」

【胡餅饅頭袖裏蒸慣將黑豆換珠珍相看會是瑤臺
夜斜掩重門誰識真。】

「法眼益和尚因僧問聲色二字如何透得師召
大眾曰諸上座且道者僧還透得也未若會得
者僧問處透聲色也不難。」

【聲色殷勤問主人南山驟雨北山雲等閒識得東風
面萬紫千紅總是春。】

「疏山匡仁禪師問大溈有句無句如藤倚樹樹
倒藤枯句歸何處溈放下泥盤呵呵大笑師曰
某甲三千里來特為此事何得相弄溈曰向後
獨眼龍為子點破後舉前話問明招招曰郤使
溈山笑轉新師于言下大悟。」

【樹倒藤枯問若何泥盤放下絕淆訛獨龍點破其中
旨始覺從前錯路多。】

「臨濟凡見僧入門便喝。」

【驟雨空中霹靂聲亂雲堆裏木人驚紅光閃爍隨收
去電後風輕海嶽清。】

「百丈因僧問如何是奇特事丈云獨坐大雄峰
僧便禮拜丈便打。」

【象王獨坐大雄峰擬犯吹毛更不容獅子窟中無異
獸千妖百怪盡潛蹤。】

「臨濟上堂次兩堂首座相見同時下喝僧問師
還有賓主也無師曰賓主歷然師召眾曰要會
臨濟賓主句問取中二首座。」

【兩箇泥牛氣不和傾腸倒腹吼山坡宗師愍物分緇
素臨濟綱宗有幾多。】

「溈山示眾曰老僧百年後向山下作一頭水牯
牛左脅書五字曰溈山僧某甲此時喚作溈山
僧又是水牯牛喚作水牯牛又是溈山僧喚作
甚麼即得仰山出禮拜而退。」

【堪笑溈山老牯牛爭名奪利在閻浮強中自有強中
手一拜當陽萬事休。】

「五祖弘忍大師前身在靳州西山栽松遇四祖
告曰吾欲傳法與汝汝已年邁汝若再來吾尚
遲汝師諾遂往周氏家女托生因拋濁港中神
物護持至七歲為童子四祖一日往黃梅縣逢
一小兒骨相奇秀乃問曰子何姓曰姓即奇非
常姓祖曰是何姓曰是佛性祖曰汝無性耶曰
性空故祖默識其法器即俾侍左右後令出家
付衣法居黃梅東山。」

【鈍鳥移巢脫殼龜閻浮賣弄幾多回捨身受法傳心
印莫是遭他授記來。】

「德山小參示眾曰今夜不答話問話者三十棒
時有僧出禮拜師便打曰某甲話也未問和尚
因甚麼打某師曰汝是甚麼處人曰新羅人師
曰未跨船舷好與三十棒。」

【即言說兮離言說祖印高懸揮巨闕觸著輕輕裂腦
門至今遍地流紅血。】

「德山凡見僧入門便棒。」

【入門便棒煙塵埽蕩日午三更星稀月朗。】

「東寺問仰山甚處人山曰廣南人師曰我聞廣
南有鎮海明珠是否曰是師曰此珠如何曰白
月即隱黑月即現師曰將得來否曰將得來師
曰何不呈似老僧曰某甲昨到溈山被索此珠
直得無言可對無理可伸師曰真獅子兒善能
哮吼。」

【明珠鎮海自承當白月收藏黑月光無言可對全體
露獅兒哮吼不尋常。】

「僧問如何是曹源一滴。」

【真源一滴本無多狼籍溪聲挂薜蘿識得千江非二
月碧潭皎皎浸山河。】

「世尊因五通仙人問云佛有六通我有五通如
何是那一通世尊召仙人仙人應諾世尊白那
一通你問我。」

【問佛仙人那一通倒插楊柳順插松紅桃片片如紅
雨狼籍馨香在夢中。】

「善財採藥。」

【野草閑花遍界青當陽拈出法非輕膏肓有病來醫
者殺活臨時不順情。】

「僧問玄沙如何是清淨法身沙曰膿滴滴的。」

【滴滴通身是爛膿鹽瓶出水又生蟲銅壺漏永何時
歇清淨還歸大海中。】

「洞山麻三斤。」

【指麻隨問說三斤分付行家直幾文酬價不成無處
賣爭長道短亂紛紛。】

「臨濟後居大名府興化寺東堂咸通八年丁亥
四月十日將示滅說傳法偈曰沿流不止問如
何真照無邊說似他離相離名人不稟吹毛用
了急須磨復謂眾曰吾滅後不得滅郤吾正法
眼藏三聖出曰怎敢滅郤和尚正法眼藏師曰
已後有人問你向他道甚麼聖便喝師曰誰知
吾正法眼藏向者瞎驢邊滅郤。」

【父子叮嚀歎別離瞎驢滅郤絕狐疑玄關倒鎖人難
見九曲珠通暗裏移。】

「趙州勘二庵主。」

【動地驚天事稀奇呼神喚鬼惹人悲千邦萬國吾王
化斬將封侯陷虎機。】

「青原因僧問如何是佛法大意原云廬陵米作
麼價。」

【僧問青原原問僧廬陵米價作麼生太平天子寰中
敕塞外將軍絕信音。】

「喚作竹篦子則觸不喚作竹篦子則皆畢竟喚
作甚麼。」

【觸則難容背則非誰人道得兩無疑知音不必頻頻
舉八面風生大展眉。】

「六祖風旛。」

【風旛爭鬥奪輸贏自有傍人抱不平意氣不從心外
得碧潭纔動水生紋。】

「臨濟訪平田于路見一嫂使牛師問嫂平田路
向什麼處去嫂將牛打云者畜生諸處走到者
裏不知路師曰我問平田路向甚麼處去嫂云
者畜生養來五載尚使不得師云欲觀前人先
觀所使便有抽釘拔楔之意。」

【鬱鬱青青問路頭閑花野草惹人愁麒麟喚作生無
底轉語輕酬駕嬴牛。】

「趙州因僧問萬法歸一一歸何處師曰老僧在
青州作得一領布衫重七斤。」

【衫子當陽示七斤拈來萬法更鮮新和泥合水無人
識洗到驢年也不清。】

「趙州因僧問某甲乍入叢林乞師指示師曰喫
粥了也未曰喫粥了也師曰洗缽盂去僧忽然
省悟。」

【志氣沖天乍入山一言透過上頭關缽盂蕩出虛空
界本地風光自往還。】

「有雪竇化主省宗問興教坦諸佛未出世人人
遼天出世後為甚麼杳無消息教云雞足峰前
風悄然宗曰未在更道教云大雪滿長安宗曰
誰人知此意令吾憶南泉拂袖歸眾更不禮拜
教云新興教今日失利便歸方丈令人請宗至
室教云適來錯抵一轉語人天眾前何不禮拜
蓋覆郤宗曰大丈夫膝下有黃金怎肯禮拜無
眼長老教云我別有語在宗乃理前語至朱在
更道處教曰我有三十棒寄打雪竇宗便禮拜。」

【兩刃交鋒斷不饒鋒前電後逞英豪三十烏藤相寄
處殺人更有活人刀。】

「梁王問達磨如何是聖諦第一義。」

【廓然無聖真消息一句了然超百億莫謂梁玉不丈
夫釋迦彌勒難相識。】

「雲蓋僧化瓦。」

【瓦蓋雲遮不教多霖霖法雨滿山河重重殿閣金風
露布地金磚選佛窠。】

「趙州看臺山婆子。」

【顯赫宗風老趙州叢林萬古立宗猷臺山覷破狼煙
息何必兒孫動地愁。】

「舉圓照本禪師問義天僧曰華嚴經三身佛報
身說耶化身說耶法身說耶義曰法身說師曰
遍周沙界當時聽眾何如蹲立義茫然無對。」

【花果同時豈偶然紅爐鞴裏結紅蓮根源充滿乾坤
外一句迥超萬象前。】

「溈山摘茶。」

【龍吟霧起別機親虎嘯風生亙古今玉轉珠回呈體
用絲來線去暗抽身。】

「香巖上樹。」

【好把根源認得真羚羊挂角已相親虎頭樹下回言
問只得欣欣笑一聲。

口咬枯枝不踏攀如何透得祖師關知音說與知音
聽不是知音莫與談。】

「聲色外一句。」

【柳綠桃紅黃鳥啼雲收雨霽照寰熙當陽覿面都拈
了孟八郎君知不知。】

「忠國師勘驗大耳三藏。」

【大耳通身本現前國師平地起狼煙南北東西盡敵
處箇中誰識太平年。】

「雪峰因三聖問透網金鱗以何為食師曰待汝
出網來向汝道聖曰一千五百善知識話頭也
不識師曰老僧住持事繁。」

【白浪滔天艇自開絲綸輕舉上鉤來金鱗透網衝天
起得意漁翁轉釣臺。】

「雪峰鼇山成道。」

【心頭未穩話頭親舉似師兄當面嗔兩次三番都鏟
郤從今流出自家珍。】

「疏山壽塔。」

【使盡三文無價珍一番拈出一番新放光古佛重註
腳墮落眉鬚絕點塵。】

「尋牛。」

【深山曠野用心多鳥道行行事若何緊俏草鞋勤進
步抬眸又見白雲過。】

「見跡。」

【枯木巖前路百條獨行無語意何超倏爾長空雲散
盡留得參天角影高。】

「見牛。」

【獨立巖前㘞一聲萬機消盡不容情崢嶸頭角分明
露任是丹青畫不成。】

「得牛。」

【荒坵驀地忽相逢信手牽來不放鬆𨁝跳狂心還不
歇一回入手且從容。】

「牧牛。」

【連朝隨看不相離芳草巖中適性宜滿目林泉憑受
用饑餐渴飲復何疑。】

「騎牛。」

【溪邊石立覺堪騎短笛頻吹綠草時燕語聲從天外
落直身高跨樂無私。】

「忘牛。」

【全體清閒不冗求從今坐斷碧峰頭青山綠水依然
在寂寞無形不用收。】

「雙忘。」

【徹底掀翻是與非三山四海共忘機干戈不動常安
樂謾說當年小室惟。】

「還源。」

【虎伏巖隈魚躍淵寒梅帶雪弄輕煙而今春色從天
降堪笑當年孟浩然。】

「垂手。」

【總教田地不荒蕪且將蜜棗換葫蘆垂手應憐門外
漢半鉤新月落江湖。】

「南陽忠國師因化緣將畢乃辭唐代宗帝曰師
滅度後弟子將何所託師曰告檀越造取一所
無縫塔曰就師請取塔樣師良久曰會麼曰不
會師曰貧道去後有侍者應真郤知此事師遷
化後帝詔應真問此意如何真述偈湘之南潭
之北中有黃金充一國無影樹下合同船琉璃
殿上無知識。」

【化緣既畢又貪嗔欲化君王無價珍塔樣撐天無縫
罅總教立地作黃金。】


斗南暐禪師語錄卷之中終

斗南暐禪師語錄卷之下
侍者法權記錄

* 偈

** 眼耳鼻舌身意(六首)

「　晝夜交輝朗太虛明如日月照無私瞎驢滅郤年前事宇宙茫茫幾箇知」


「　四維上下悉皆聞一擊忘知喪膽魂霹靂聲中消息盡從斯塞斷是非門」


「　面門獨露一孤峰玉洞無私兩道通臭去香來瞞不得但將矢橛振宗風」


「　銅唇鐵舌解談空遍覆三千不記功七七九年無一字至今狼籍海龍宮」


「　煙霞洞裏陪雞犬荊棘林中作主人長臥白雲閒作夢驢胎馬腹億分身」


「　癩馬枯椿事莫期瞻之前後播鎗旂太平本是將軍定倒弄橫拈任意騎」


** 四威儀

「　山中行花鳥無心自作吟相識知音天下少三生石上舊時人」


「　山中住挂角羚羊無影樹白日木雞醒醒啼金烏下兔追風去」


「　山中坐慈愍利名人兩箇但把紅塵早脫身莫嫌老衲袈裟破」


「　山中臥流水溪邊幾夢過石洞草深常入定翻身忘郤來時路」


** 題石女夫人

「　此女從來不嫁君如何喚作石夫人梳粧月鏡星簾下赤體穿衣挂白雲」


** 題淡和尚

「　者箇和尚千了百當佛法世法雙收雙放筆走龍蛇
真箇人天榜樣」


** 室中禮懺有感

「　謾說微塵劫數多生前培植苦娑婆要知末後真消息彼岸何曾隔海波」


** 採柏子

「　開花結子正初冬採落銀花露雪容粉骨碎身輸敵手從教光奪日頭紅」


** 老僧崖

「　圓顱方服僧儀全何代遊來住此巔一念不生渾是定逢人不解口談禪」


** 誦經

「　胸襟流出舌尖頭得意忘言不外求四十九年無一字瞿曇有口也難酬」


** 示僧

「　但遇明師是勝緣何須特地遠追攀但能直下翻身去煩惱菩提一体圓」


** 看花

「　一園紅白應時開風拂清香撲鼻來幾度倚欄頻翫處月明簾影共徘徊」


** 勸母念佛

「　子欲歸家有一言菩提不退好心田但能識破多生夢佛母從登上品蓮」


** 考工

「　一粒金丸永不離今朝舉起更無疑幾回爐內翻筋斗者箇何曾有是非」


** 示沙彌

「　沙彌來請法與他一耳摑若向掌上會天長并地闊」


** 月下偶成

「　終日群居別有天隨緣任運自安然箇中消息誰能識明月當空不露言」


** 夜聞板聲

「　空谷傳聲響似雷更深更下一楗椎虛堂寂靜無人到獨許天心皓月來」


** 飛來峰

「　生成體段巧玲瓏特地飛來顯妙容頂上蓮花藏日月週圍千佛繞靈峰」


** 參雲林和尚

「　水漲船高風又來揚帆架櫓出天台梢公力勇船頭硬撞倒雲林老古錐」


** 步玉開師原韻

「　碧玉初開漫露蹤粗雕細琢欲成功本來妙體如明得規矩方圓任變通」


** 打碎鐘子

「　拶碎虛空㘞一聲當陽拔出眼中釘通身白汗青天雨杲日重消火裏冰」


** 示透宗還豫章

「　學道先須透此宗叮嚀此去悟心空忽然吸盡西江水長舌原來在口中」


** 除夕

「　東村王老夜燒錢現出紅爐火裏蓮歷劫坦然無變色大家齊唱太平年」


** 拄杖

「　秘密深藏萬八峰龍天推出振宗風拈來插向滄溟外掃盡妖狐信不通」


** 爆竹

「　親遭毒手幾多回輕易人前口不開時節到來全體用迸山倒嶽發寒灰」


** 贈聞旨道兄

「　洞徹無生倒命根一聞千悟是奇入從今更不疑他物滿腹絲綸別有文」


** 贈樹文道兄

「　鐘山分袂各東西落葉殘紅恨別離腸斷三更心粉碎不知何日又逢師」


** 樹文兄留別

「　錫共鐘山寺相談百日期與君分袂去回首意難離」


** 茶鐘墮地不碎

「　擲地金聲喫一驚一番提起一番新當陽撲出無人識固有天然不壞身」


** 和樹文兄原韻

「　紫金城畔紫金峰過出人間事不同靈鷲儼然無二處今朝重振舊家風」


** 贈香谷師

「　佛法無多識者稀奔南走北枉呈機直饒熟讀三千卷蕩子歸家失路迷」


** 化木魚偈

「　金光爍爍口微開觸著轟轟動地雷一遇知音出隻手大家齊唱法王來」


** 贈微笑軒行實賢弟

「　微笑軒中一作家金襴傳後隱光華他時格外尋知己拈起靈山不老花」


** 贈妙有關主法師

「　向上圓關不外通經行坐臥任從容時將一滴曹溪水遍灑天台萬八峰」


** 化齋

「　初秋夏末到東甌接待無糧不自由雲水都來要飯喫我今權作老金牛」


** 別飛泉法師

「　作偈吟詩話舊交奇言妙句意何超揮毫寫出當年事竹榻篷窗共一宵」


其二

「　此際重逢話夙緣溪邊分袂水涓涓九秋暫別他山去萬里瞻風望月圓」


** 贈愚若兄掩關

「　大海潮聲日夜喧阿兄求靜隱松源寂然不動無邊際佛祖難窺第一關」


** 為新大德開淡齋

「　留情淡處律精嚴清白甘泉湧舌尖嚼碎莖虀明底事諸方五味不須參」


** 贈玉輪朱居士誦經

「　佛法無多說向君持經展卷過平生有時㘞地一聲去三世如來把手行」


** 贈朱居士遊山

「　太平何事賴人修突兀名區任意遊南北東西無阻礙迴途須用自甘休」


** 贈奉先顧居士

「　世事人情懶去親閒房靜坐樂天真四恩總報無多子宇宙茫茫見一人」


** 贈孟入陳居士參禪

「　道義相交不倦談西來祖意好追參要知向上超玄路剔起眉毛腦後看」


** 步注居士原韻

「　玉堂光燦透玄微霹靂聲中不動衣堪笑時人猶不覺誰知目下自生機」


** 示分唇海沙彌

「　彌勒口開有甚奇不如者箇小沙彌逢人懶說西來意笑破口門兩片皮」


** 搬磚偶成

「　拋磚引玉上虛堂凜凜威風不可當萬象森羅齊舉手一家有事百家忙」


** 水筧

「　萬法囊藏在腹中吞而復吐養蛟龍光吞日月乾坤大一派曹源正脈通」


** 遊虎丘口占

「　虎丘山上白雲家客到濃煎穀雨茶頑石心空能點首時人徒看眼前花」


** 燈下偶成

「　黃金出汁苦心知費盡鉗錘照用時古佛燃燈光世界至今者點不曾移」


** 石柱峰

「　拄地撐天玉柱峰龍門倒插半空中清溪落落衝潮去隔岸騷人信未通」


** 登月臺觀瀑

「　瀑布翻空何處來驚天動地吼如雷遠觀一片銀山壁近視珍珠灑月臺」


** 坐禪

「　磨襠擦褲幾多年喪盡身心不會禪再上蒲團閒作夢何須特地起狼煙」


** 舟中阻風作以慰眾

「　扁舟蕩漾泊琳宮暫爾蒼天鼓逆風自是觀音舒法力管教巽女轉神通一尋柔櫓浮滄海三道輕帆挂碧空千步銀沙親玉趾金仙洞裏見慈容」


** 贈道原法師

「　道在中原不變遷包含萬象利人天喜君廣有超方作妙喻微言滿大千」


** 搬瓦

「　握土成金上法堂獅兒齊立幾何行爭先頭角翻空舞古殿重增舊日光」


** 慕得然道兄善書畫偶成

「　作略君家得自然筆尖纔動化三千丹青點破澄潭月鐵硯磨開長夜天」


* 佛事

** 地藏開光

九華峰頂現金身何似莊嚴色相新者裏一毫能著
眼放光無處不稱尊。

** 彌勒安位

理法界不動纖塵事法界縱橫自在理事無礙法界
重重殿閣崢嶸處處應身化現布袋打開珠回玉轉
信手拈來點鐵成金三賢十聖情與無情從地湧出
不令而行以拂子打○相云過現未來總不曾離郤
者裏又不曾住郤者裏大眾且道畢竟在甚麼處擊
香几云相逢拍掌呵呵笑天上人間得自由。

** 韋馱安位

喝一喝云虛空震動大地輝騰法不孤起令不虛行
頂天立地護國安民威靈顯赫古剎重興正當恁麼
時一句作麼生殿閣崢嶸新氣象金湯衛護舊家風。

** 募天王殿進關

未遊華藏界先入蝸牛角佛眼覷不破千聖難模索
者箇大愚人無參亦無學忽起佛法見將錯與就錯
等箇人兒來梵剎興工作即今事若何放下舊蒲團
高挂缽囊著。

** 挂梆板

師拈槌云鴻鳴輕擊天呼地應金牛喫飯來趙州洗
缽去施者受者果因不昧眾中若有彌勒肚皮維摩
手段可使斗金日費饑餐飽睡設若五觀未明者裏
切須仔細擊梆板云咦。

** 出關

閉戶無求活埋此處眨眼三年須臾便過乞我一文
功成德聚施者受者必獲如意且道以何為驗驀指
櫃云此處無金三十兩。

** 剃度師示寂拈香

化身應世唯我本師方外域中化導靡窮某蒙剃度
拔濟恩崇思悟別傳于焉西東只期大樹長作帡幪
詎料涅槃覿面難逢雖無生滅寧不愴傷音容永隔
舍利流光山高水深夕瞻朝望謹具杯茗匍匐登堂
師其來格鑒此瓣香。

** 為母疾割股焚香

肉隨刀轉血瀉泉流拆肉還母恩大難酬信手拈來
旃檀一片熱向爐中諸佛證鑑然雖如是全身現出
尋常事忉利天宮去復回。

復然頂

祈母患愈燒身燒臂直下忘軀頂𩕳著地。

** 為火頭僧舉火

昔日燒火今被火燒烈燄光中任運逍遙且道功圓
行滿事作麼生高聲云放下著。

入塔

威音那畔任意縱橫大開門戶全身直入下靈骨云
欲識安身立命處會取當陽霹靂聲鳴指一下。

** 為松崖禪人舉火

重陽九月裏金風遍界吹未曉登高去天明拂袖歸
泥牛吼水面海底火星飛無根松樹砍將來置向紅
爐燒死灰。

** 為無礙禪人舉火

透過金剛圈吞郤栗棘蓬通身顯妙用踏破太虛空
擲下火炬云日輪不覺沉西去隨身干木徹天紅。

** 為雪松沙彌入塔

冬至月中日風夜風沙飛石走吹倒雪松且道葉落
歸根事作麼生近水樓臺先得月向陽花木早逢春。

** 為園頭一念舉火

昔年空手把鋤頭今日步行騎水牛撒手到家情念
盡更無一物可存留雖然如是且道即今事作麼生
攛火炬云識得衣中寶翻身迸火星。

** 為梵音洞佛子捨身舉火

清淨法身求善因圓滿報身招惡果百億化身現虛
空粉骨碎身超佛祖舉火炬云還見觀音大士麼劫
火洞然毫末盡頂門突露一輪紅。

** 為蓮彰禪師起龕

鐵壁銀山萬丈深上天無路地無門從斯透過玄關
去天空海闊任縱橫。

舉火

昨夜一陣毘嵐風吹倒門前一株松直至樹倒藤枯
後更有蓮花火裏紅以火炬打○相云還見麼剔起
眉毛腦後看。

入塔

舉靈骨云只者箇不在內不在外不在中間且道在
甚麼處良久云直下分明說向伊朔風凜凜雨聲微
蓮洋浪湧金沙岸斗轉星移月映溪正當恁麼時藏
蹤隱跡又作麼生即今放下黃金骨切莫分身兩處
看。

** 為靈隱禪人起龕

出入分明不爾欺箇中何更有狐疑但能覷見來時
路踏過毘盧任所之。

舉火

閃爍靈光透上頭即今毫髮不容留眼睛突出虛空
笑燄裏翻身輥火毬。

入塔

鳴指一下云空谷傳聲乾坤震應靈光隱隱郤是如
來真性即今粉骨碎身且向甚處立命者裏欲住便
住當定即定塞破牢關聽吾號令復鳴一下。

** 為石元禪人起龕

古人休去歇去冷啾啾去一條白練去古廟香爐去
一念萬年去者漢畢竟向甚麼處去顧視左右云大
家送出去。

舉火

一向階前灑埽獻花供水忽爾露布踏翻切忌見神
見鬼舉火炬云烈燄光中薦取本蹤。

入塔

風和日暖桃紅李白趁此水漲船高休待潮落石出
正恁麼時樂業成家承誰恩力咄船到橋門自然直
便下骨。

** 為雲水僧起龕

遊遍天涯孤峰獨宿踏倒須彌山忘郤來時路舉數
珠云若向者裏見得無來無去無迷無悟其或未然
雨後苔青急須走過。

舉火

舉火炬云咄咄水朝東星拱北桃自紅柳自綠魚化
龍筍成竹泥牛撞入海山前鹿獨宿急薦主人翁燒
郤娘生屋。

** 為患毒僧入塔

清淨本然異類之質臭氣衝天爛膿滴滴撞著無情
漢子拋向紅爐蒸炙鎔作一袋真金果然好箇消息
趁此戶牖大開透過銅墻鐵壁。

** 為雪如禪人入塔

咄哉雪如吾今問渠本來何面目將甚作真如舉骨
襯云言下知端的放下便安居。

** 為李氏道人舉火

幻寄東甌六十餘秋離鄉別井昨寓明州大士親見
到岸忘舟下火云者段光明無間斷滿船空戴月明
歸。

** 為性空上座入塔

赤日當空照大千性空空盡體超然悠悠莫論途中
事且入浮屠仔細看。

** 為無礙禪人入塔

咄禪不須參教不須看百年三萬六千朝返覆元來
是者漢舉靈骨云還會麼擲地金聲有眼者見正恁
麼時符到令行又作麼生夾路桃花風雨後馬蹄何
處避殘紅。

** 為道林上座起龕

者箇師僧常演妙音撒手歸家撩起便行向上一路
又作麼生喝一喝云驀直去。

** 為徹凡禪師起龕

死中得活活中死去涅槃堂前豈容久住符到奉行
路在甚處以手指云這裡去。

** 為戒全禪師封龕

門門非別門戶戶還自戶識得箇中人大蟲原是虎
不須露爪牙虛空加封鎖。

起龕

指龕云從來寸步不曾離此日當陽說向伊昨夜禪
那無影樹秋風颯颯落寒枝時至歸根留不住鐵牛
無腳逐雲飛擊龕云起。

舉火

戒全全戒定綱宗振起禪那正脈通長嘯一聲消息
盡得處何須更費工昔年換箇破燈盞擲下爐中徹
底紅大地秋光都漏泄落霞孤鶩聽西東遂下火。

** 為火頭道士起龕

方外得得來聚會學無為纔到選佛場瞥然即便歸
心空何處去及第更由誰喝一喝云看腳下。

舉火

今朝六月七道人著氣急杲日正當空大千紅燄逼
流出汞中金工夫多狼籍阿呵呵識不識薰風自南
來為汝通消息遂下火。

** 為秋月禪人起龕

來時頭戴中秋月慧鑑胸藏不夜天海外欲行無異
路最初一步更為先。

舉火

生在金陵死在者裏倒斷命根無嗔無喜迥脫根塵
投大火聚烈燄光中切須薦取。



斗南暐禪師語錄卷之下終