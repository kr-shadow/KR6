#+TITLE: 山暉禪師語錄-清-璧
#+DATE: 2018-05-12 10:25:17
#+SOURCE: github.com/kanripo/KR6q0437 master eeac5bba                

** 開聖禪院語錄序

維皇降衷無智愚賢不肖一也一者維何本來各具
之聖心也然惟大人惟能不失其赤子之良惟君子
惟能獨存其幾希之念夫豈大人君子之受畀於天
者獨異於儔人也歟哉畀不異而大人君子異異之
以克全其天而不汩此本來各具之聖心焉耳儔人
去天日遠則蔽錮日深蔽錮愈深則去天愈遠此而
非有以開之顧安能復見其各具之良而不讓大人
君子以獨全之異也哉師靈巖人而克全其天者也
髫年穎寤志趣不凡絕噬欲而究根宗薄經生而窮
性命遨遊三吳楚蜀間宗天童報恩旁及梁山臥龍
諸大師之教而手飛絳雪腹飽玄霜萬慮皆空一鐙
獨朗猶自博極經史淹貫百家字玅鍾王而三峽墨
濤寒詩羞李杜而八斗文淵潔踞臨濟之席者舍師
而外殆難先屈一指矣歲辛卯錫挂㠟峨遠邇欣慕
維時自王公勳府而外如大中丞開少錢公將軍和
甫楊公侍御上林朱公孟六喻公大參受伯涂公監
司仲如喻公百汪熊公山涵劉公元戎雲夫羅公還
初王公御極王君邑令五屼張君暨諸哲士高良爭
先倒履於龍門雍門高藍之閒三闢法壇廷師振鐸
供帳甚盛儔人畢集諸所叩發靡弗言下了了閒即
理涉深微言難驟喻師又廣之以老莊覺之以孔孟
再三開示以指歸要道初不駭精索怪欺鬼談天作
他人蒙頭蔽臉伎倆則是師之釋釋而道者也師之
道道而儒者也棒頭喝底聾瞶皆驚無智愚賢不肖
咸復見其本來各具之聖心而不專遜美於大人君
子矣其疇開之也哉其疇開之也哉門人輯語錄額
其編曰開聖誠哉有參天之力也梓以傳鐙應知功
不在禹下。

沅州蕭元會際明甫譔











** 又

慧常讀五鐙及百氏書天下名藍莫不有命世宗師
應運開法其閒而生緣出載亦詳且悉矣獨是黔南
一掌地不惟地不生其人而人亦不屑居於此盍地
愚而俗陋故也殆考郡志自有唐南將軍伐黑羊始
建黔州歷有明神廟初始置省會王新建謫龍場驛
民始知學亦猶文翁之始在蜀也其後也名緇宿衲
閒有接錫而來者然終以寒來暑往秋至春去未有
留期年而興化於其閒也我長松老師手接報恩衣
缽遠擅臨濟宗旨既顯揚於平越黃甕之閒一時願
學於師者惟恐後則亦猶達磨之來嵩少也師臨眾
玅密不憚精神必期學者盡趨佛祖之域而後已乃
亦不避言之多也於是端居岳樵諸兄咸載而紀之
慧懼年深易於散失遣人徵而裒集得上堂四卷小
參晚參二卷機緣法語又二卷雜偈尺牘又四卷使
龍光上長老走吳越覓善梓者登諸木以公仝好其
普說其拈頌其贊其佛事其雜箸慧又望我仝門諸
兄為老師拈出。

渝州門人福慧熏沐書於嵩山之醉祖堂


* 荊南開聖院山暉禪師語錄目錄

  
  * 序
  * 第一卷
  
  * 上堂
  
  * 住平越府龍門護國禪院語錄
  * 第二卷
  
  * 上堂
  
  * 住平越府興慶萬壽禪院語錄
  * 第三卷
  
  * 上堂
  
  * 住甕安縣川雲聖恩禪院語錄
  * 第四卷
  
  * 上堂
  
  * 住黃平州高藍長松禪院語錄
  * 住揚州府高郵福海禪院語錄
  * 第五卷
  
  * 小參
  * 第六卷
  
  * 晚參
  * 第七卷
  
  * 機緣
  * 第八卷
  
  * 法語
  * 第九卷
  
  * 雜偈
  * 第十卷
  
  * 雜偈
  * 第十一卷
  
  * 尺牘
  * 第十二卷
  
  * 尺牘





























荊南開聖院山暉禪師語錄卷一
住鎮遠府中山門人如崇錄
嵩山首座龍光法孫宗上編

* 住平越府護國禪院語錄

山門去彼亂所適此樂土渠渠廈屋綢繆牖戶八字
打開終無回互寸步不迻恰好入去正當此時與何
物仝得入喝一喝云楊岐驢玄沙虎。

佛殿天王鑿成栴檀慈孝遂立人極丹霞燒取設利
心眼俱到情深若謂是仝涇渭兩原若謂是別鹽豉
一味具眼衲僧如何委悉我有箇方便不妨舉似以
坐具展開云恁麼也免得諸方柬責。

據室解卻一緉艸鞋橫按七尺拄杖佛來也痛與三
十祖來也痛與三十大眾鷲巖家法從今別未許英
靈話正偏。

涂大參楊太守本郡薦紳都人士請開堂上堂師於
羅總府手中接疏付維那宣畢遂陞座拈香祝
聖罷末後拈香云棲靈室中碎破肝膽報恩寺裏遞
剝家私如今不免供養我浮石禪師大和尚僧問今
日開堂演法落在第幾師打云不見超師作徒勞試
寶刀進云恁麼則全超無上去也師云欲辨師家眼
還須過量人僧拂袖歸眾師云倒戈散地問開堂祝
聖即不問非心非佛事如何師云露柱暗傳摩竭令
鐙籠近報少林春問大千世界是一眼還更有眼麼
師云有進云是甚麼眼師云波涌千尋浪月照萬層
煇僧喝師便打乃云宗乘一唱名相絕詮獅王纔行
百獸滅跡諸人簇簇上來討甚麼碗直饒傾湫之舌
倒嶽之機到護國門下也須喫棒不見才擬著思白
雲萬里雖然今日王公宰官要護國於此開堂演法
又只得向第二義門露箇說話舉杖云見麼卓杖云
聞麼見聞不赴言前旨猶是時人落節機謝辭不錄
复舉法昌遇和尚云法昌今日開盧行腳僧無一箇
惟有十六高人緘口圍盧打坐師云法昌也好箇終
始口也好箇歲寒心只是不可對客說家常所以翻
成小見護國如今看來須是別有始得護國今日開
盧朱桼禪床四腳好箇玲瓏枕子不知何人摸著。

金安撫請上堂拈提向上展家風於眹兆之先舉唱
宗乘露消息於棒喝之下是以先宗惟許言言見諦
句句超宗者始有唱和分若是三撻不回未免喫苦
有日在驀以拂子豎起云紫羅帳裏攃珍珠看來不
是尋常事便下座。

上堂僧問向上宗乘即不問截斷命根句如何師云
老鼠尾巴細問滿堂龍象和尚如何勘驗師云來機
深辦進云如何是和尚面目師云對面不相識問宗
風大闡祖印高提莫有就路還家底麼師云女也怪
他不得進云一段風光受用不盡師云不覺自己醜
乃云掌擎巨海背負須彌者不消兔角杖龜毛拂唱
和宗風拈提向上者無勞斷木勺破笊籬自然出羅
籠滅窠臼非意非不意斷言語泯知見無心無不心
所以護國有時和光仝塵有時孤峻峭拔有時足遍
巷陌有時目視霄漢雖然身毒不演宗風少林不付
衣法護國不陞此座還有向上一路麼乃喚知事知
事應諾師云兩堂如不知打鼓普請看。

王鐙明飯僧請上堂僧問此日鐙明與昔日鐙明是
仝是別師云面目分明進云意旨如何師云須髮皓
然金光炯炯問不居有心不住無心請和尚道師便
打乃云玄風未辦理行俱乖祖意深明藥病齊埽倘
在唱教門頭猶堪持論若是向上宗乘未許發軔不
見道千鈞之弩不為鼷鼠發機如今看來也少者一
勺不得遂舉杖云不須問訊香積國多謝檀門送供
來下座。

上堂僧問如何是百尺竿頭句師驀豎拄杖進云即
此用離此用師放下拄杖僧一喝師云好喝乃云護
國門下有五件好事可以成辦道業賑濟人天者事
不但諸方未曾踐履即從上老師亦未夢見如欲要
聞一一不妨點出大眾第一好禪床第二好鬻飯第
三好香盧第四好侍者第五好白椎者五件事可謂
見所未見聞所未聞要蹋毗盧頂窮法界臧無不由
之而入良久云只可自怡說不堪持贈君。

聖節祝釐陞座至道沖漠理絕玄要之談元心廓周
體非申縮之表仝天仝地覆物覆人有相中雙鎖真
俗無名處潛露鋒鋩古今全章始終不易太虛不足
喻其廣滄海未足比其深卓卓巍巍浩浩蕩蕩大眾
你道林下道人畢竟將箇甚麼祝延聖壽起身云南
嶺厭僊桮北辰低寶殿。

天童悟師翁忌上堂僧問薦其時食行其禮樂師翁
還來麼師云祖堂裏更下一分著問雷音一鳴時如
何師云闍黎落膽進云未鳴時如何師云不坐正位
進云鳴後時如何師云竹樹縣煙霧湖海正傾湫問
谿聲盡是廣長舌不計春秋說甚麼師云谿聲時道
破幾箇是知音問佛子住此地則是佛受用如何是
受用一句師云灶裏不曾少柴燒問如何是無相布
施師云何妨擔取去問語默兩忘時如何師云山僧
只教你棒折問如何是密密處師云五眼看不見乃
云蘇州有常州有兩岸蘆華夾楊柳微塵窄芥子窄
有情無情俱住得金粟頂太白頂橫抽寶劍埽情竟
長江倒流大海波滾海內兒孫盡扶持幾箇兒孫得
本領自從衣缽付將來一片青山不得枕大眾仝至
祖堂裏燒香著便下座。

上堂僧問無量壽佛為甚猶在生滅裏師顧侍者云
分明記取僧以坐具打圜相師云重寄三年書乃豎
拂云安養世尊今日降生還有一棒打殺與狗子喫
卻者麼既無山僧因齋慶贊去也善哉大世尊嶽降
於極樂若謂師有生焉知於理錯若謂師無生焉知
於事錯二事通不然大蟲看水磨此偈不但諸佛悉
皆歡喜共相證盟亦使天下衲僧獲大饒益复豎拂
云你道得甚麼饒益八十一劫罪如日埽輕霜。

上堂舉龐居士偈云日用事無別師云早晨喫白鬻
唯吾自偶偕師云華谿可杖藜頭頭非取舍師云長
老只管看處處勿張乖師云沒得好相識朱紫誰為
號師云陌頭丫角女丘山絕點埃師云有眼不曾見
神通並玅用師驀豎起拂子運水及般柴師云豈是
分外事大眾此後若遇龐居士道璧問訊今何如。

成君弼薦嚴上堂未按莫邪太平早致不須矢鏃家
國咸安凜凜威風橫亙三千洲墠明明寶鏡爍破百
億輪圍法堂裏點鐙東弗於逮普照鐘樓上打鼓西
瞿邪尼齊聞如是則薦嚴一句又作麼生須彌座下
纔稽首善法堂前夢眼開。

連雪上堂僧問冰華玉屑隨風帶雨時如何師云物
物挂銀鉤進云恁麼則銀色世界好生看也師云滿
眼滿耳乃云谿山雪罩怪怪奇奇柴門雲關冷冷落
落不可作佛法會亦不可作竟物觀既不作佛法會
又不作竟物觀作麼生折合者話有僧向前作女人
拜師云者慘怪僧歸眾師云艸賊敗也复顧眾云有
麼既無山僧今日失利复舉甘贄行者到南泉設鬻
因緣師云大眾要見南泉麼卓杖云在者裏要見行
者麼卓杖云在者裏复卓杖云八字無兩􂘓鐵畫甚
分明。

上堂涂胭抹翠落在諸聖下風喝電驅雷亦是今時
佛事直饒施設本分艸料也不無臨濟綱宗酬唱向
上宗乘切莫枉護國上座如今萬機休罷千聖不攜
潔白地上你道合談何事揮拂子云前峰回首處明
月浮林耑。

上堂北風㓖冹夜雪紛挐正好薶炭以消冬寒封戶
而避𠗌冼只緣有則奇特因緣要與諸人說過是甚
麼因緣昨夜三更方丈前石龜吞卻陝府鐵牛驚起
咸池龍王走向虛空裏自怪云我從空王佛時便住
此地未曾見有者箇消息良久云大眾前不得寐語
便下座。

上堂玄黃未立一色全無清濁既分萬法齊有有而
不有拄杖子穿過塵剎無而不無缽盂口覆卻虛空
大眾我且問你祖佛未興何有如許之事祇緣過患
不除妄情常宰未能直下承當一埽言語道斷只得
摩竭演唱少室垂宗子細看來無非要人洞明者箇
道理是以三乘十二分一切修多羅是演者箇道理
祖師家拈椎豎拂指機示竟是指者箇道理乃至五
學九流諸子百家是據者箇道理舉拂子云莫是者
箇麼便下座。

上堂耳裏著楔眼中攃沙腦後發椎面門出火不是
其中人料無說話分正與麼時諸人有眼如盲有耳
如聾驀豎拂子顧大眾云蒼天蒼天三冬殘臘日風
雨一天寒。

上堂僧問其中人來時如何師云不消高揖問如何
是無明師云此問極親進云如何是無老死盡師云
落得一場喜乃拈拄杖云會麼有者道拄杖是諸佛
侍者有者道諸佛是拄杖奴兒所以拄杖有時扶諸
佛出世諸佛有時聽拄杖指揮然則既總是奴兒既
總是侍者即今權柄复在阿誰良久云護國會也祇
是斯人恁麼則千紅萬紫隨春可得而天然富貴更
不他求也有時喚諸佛開單展缽如伊不來痛責二
十有時喚拄杖摘華添瓶如伊不來痛責二十所謂
丈夫鵲印搖邊月大將龍旂掣海雲。

上堂僧問如何是西來大意師云陰陰夏木囀黃鸝
乃云敲床豎拂直唱幽宗大抹高揮鏟除邪見掜聚
也敲骨取髓諸佛祖師乞命無由放開也旋乾轉坤
貍奴白羖橫身宇宙兄弟護國具箇甚麼手眼風頭
如此太硬不見道大丈夫秉慧劍般若鋒兮金剛燄
不但能摧外道心早曾落卻天魔膽以拂子擊案云
切須子細便下座。

上堂僧問拄地牚天者是甚麼人師卓杖云看看進
云也是平常師云女也不妨體究者平常底乃云十
五日已前烏龜著帽穿過十字街頭十五日已後蚯
螾化龍驀過東洋大海正當十五日諸佛祖師情與
無情不敢正眼覷著若也覷著腦盍迸裂為甚如此
不見道山河大地無纖豪過患猶是轉句直得不見
一色始是半提須知更有全提時節大眾護國恁麼
且道是全提不是全提一百五日又欲來桃華李華
參差開君今猶在隴山外此日何人共酉桮。

上堂生從何來舉拂子云不消再三撈漉死從何去
舉拂子云豈段逐一追尋明眼漢識取根源便是無
始業識當下冰消底去處若只向言中取的棒下求
生未免銀山岌岌鐵壁重重又舉拂子云拂子不是
閒把出祇要諸人識便休。

上堂古帆不挂尚屬言談粒米不嘗猶為說食到者
裏直須親見一回方見佛祖不傳之道若只意根下
躲根拈椎豎拂處般弄不免錯過當頭。

上堂舉僧問興化和尚四方八面來時如何化云打
中間底僧無語化云老僧昨日赴箇村齋路逢一陣
黑風暴雨卻向古廟裏躲避得過師云只如此話意
在於何若謂者僧來處太峻興化只得掗槍相接所
以末後贏得箇村齋喫如此商量要寤也大難。

上堂仲維那問金風獨露外還有向上一事也無師
云有進云請師指出師云兩缾桃子一支開問相見
不揚眉時如何師云畫虎不成類犬問桼桶光生時
如何師云一片桃華紅似錦乃云維摩詰阿逸多結
伴遊天台通玄峰纔坐定便商量文殊不合握劍持
逼如來迦葉不合破顏微笑所以後人喚作奴兒婢
子護國見了約住云彼二大士不合如此則老釋迦
正覺山前不合唱言成道毗邪離不合將身示疾龍
華樹下不合更待下生二人見護國如此道翻身大
笑一場各還本土大眾此事逢人不得錯舉。

長至上堂僧問一昜來复即不問如何是末後句師
云猢猻夜簸錢乃云五眼不見不見箇甚麼護國手
中拂子六通不知不知箇甚麼護國手中拂子雖然
只如會回陽复線添寒景林下道人如何祝延聖壽
拈香云願社稷長似今日。

上堂舉龐居士偈云十方仝聚會師云三百五百箇
箇學無為師云清福難消此是選佛場師顧左右云
何曾有心空及第歸師云省卻多少力复顧左右云
如此商量看山僧眉毛在麼。

上堂僧問如何是千聖摸不著底道師云火柴頭進
云恁麼則摸著也師云呈似山僧看僧禮拜師云省
得龍王多少風乃云舉一明三者以管窺豹見煙識
火者折艸量天直饒總不恁麼全是生死轉處不見
功德天黑暗女有智主人二俱不受還知麼大家且
埽秋林葉來日會晴未可知。

涂副憲至上堂涂公護法到院激護國說法護國揣
無可說者只好舉則見成說話以告吾徒遂舉慈明
和尚與楊大年相見次年問對面不相識千里卻仝
風明曰近奉山門請年曰真箇脫空明曰前月離唐
明年曰適來悔相問明曰作家年便喝明曰恰是年
复喝明以手畫一畫年吐舌曰真是龍象明曰是何
言與年喚客司點茶來原來是屋裏人明曰也不消
得師云者段因緣諸方耆宿動謂我透得我明得及
至問那裏是慈明出身處那裏是內翰出身處依舊
指東畫西大眾所謂馬頭截角易龜背刮毛難。

上堂僧問不落有無請師速道師云被子一問只得
啞口進云師家何在師云自唱無生曲幾箇是知音
乃云空實無華徒勞把捉學雖有益枉費精神是知
至道無纖豪之障盲人有片翳之眚無生中妄見有
生無滅處妄見有滅如是告報設有箇猛烈漢出來
搖手云是你家裏無量劫來積聚底柤滓卻向諸人
頭上屙若不下座即打殺去護國亦搖手云且緩緩
不見道不因樵子徑怎到葛洪家。

上堂師以杖畫一畫云放開一步蚯螾蝦蟆𨁝跳自
由复以杖畫一畫云把斷要津諸佛祖師乞命有分
又以杖畫一畫云只在此山中雲深不知處。

上堂舉張子韶與玅喜論格物次子韶有省作偈曰
子韶格物玅喜物格欲識一貫兩箇五百師云學士
家好樂此道遇明眼宗師一點如良驥見鞭景頃刻
千里然千載之下固是俊俏奈何不經撿點衲僧門
下須是別有始得乃云子韶格物玅喜物格日入咸
池天下皆黑若是諸人不會但看來月初八。

上堂僧問誰是知音者師云青山解點頭進云恁麼
則四海澂清萬機休罷去也師云未開口前錯問五
蘊山下無位人請師當央指出看師云不在一連十
二箇裏僧打圜相云風到樹生聲師便打乃云按定
當頭雲還月落舌拄上齶兔走烏飛衲僧家正好向
此進一步香積世界一踢踢碎退一步彌勒樓閣一
拳拳倒有此作用到護國門下放下缽囊子不消打
箇圜轉自然道合脫或未然切莫妄自承當。

上堂僧問如何是不生不滅之理師云眉毛眼上邊
進云直截一路請師再道師云三十六峰齊點頭崇
侍者問籬邊殘菊幾點威音面目分明樓外孤鴻數
聲毗盧頂𩕳已碎意作麼生師云重申小註得麼進
云南山築室峰頭月北斗臧身劫外春師云北俱盧
洲路幾許問如何是奪人不奪竟師云樓頭醉殺張
公子如何是奪竟不奪人師云一片雪寒照夜鐙如
何是人竟兩俱奪師云艸深迷卻王孫路如何是人
竟俱不奪師云春華仙酒賽句芒乃云握吹毛利佛
祖不敢嬰鋒作獅子威群獸豈能驟步若是具眼衲
僧不惟便知鹽貴米賤卻也便知得些利害如今看
來不堪種艸。

上堂有吞雲吐霧气岸可以共助化門無生禽活捉
機謀不能毗贊法化所以我嬾民玄公安漢大竹李
氏子也逢蜀亂一錫黔南護國亦被業風吹到平越
初見即充供養主為眾勤聚錢穀今值母難又將衣
缽之餘辦所難辦供養大眾要與大眾廝結眉毛作
驢年道伴大眾伊既如此不可不謂一身海嶽同知
亡萬里邊城共死生。

上堂紫羅帳裏易攃珍珠破砂盆中難添糞屑了得
百千三昧卻是重添眼上眉毛坐斷八萬法門何曾
挑出見中毒刺諸仁者如是舉揚且道契佛祖真宗
了衲僧巴鼻底人還許相見麼复云相逢此事不須
提白馬金鞍過柳谿一句縱超今古外松蘿不與月
輪齊。

元旦上堂仲維那問三冬送盡嚴霜雪萬物將回草
木春佛法分上如何師云兩采一賽仲便喝師云何
異諸方問新年頭佛法請和尚道師云此去準提不
遠進云西來大意又作麼生道師云家家點鐙照人
行進云恁麼未出方丈早箇相見了也師云也未是
頭頭露布三昜春僧便喝師云那裏得者一喝來乃
云元正啟祚萬物咸新家家歌舞白雪昜春處處遊
戲龍駒駿馬一艸一木明化母之工垂柳垂楊剝新
綠之始十方佛國施張毗盧竟界無盡河山裂破文
殊面門還知者箇時節麼紅日當天宇群峰凍雪消
复舉僧問鏡清新年頭還有佛法也無清云有僧云
如何是新年頭佛法清云元正啟祚萬物咸新師云
者僧立意雖是棄舊迎新鏡清荅處不妨隨人鍼炙
看來佛法尚未說著若是護國待伊問新年頭還有
佛法也無錦衣騎馬過橋去一片紅景落波心如何
是新年頭佛法白頭老嫗涂胭粉卻著衫來作少年
護國恁麼與古人說話還有優劣也無。

王府閔妃夫人請上堂若論放也虛空大地圖額總
是仝參若論收也諸佛祖師洗腳也沒用處所以者
事實未親見不但覓箇縫罅不得亦且無住足瞻仰
之分護國門下吐一詞出一令斷非拍盲固守妄判
諸方者來此間旁觀側視底去處只須一一圜鑒方
領略得些子不然一口吹毛利魔精首自落。

上堂以心印心心無其心以法傳法法無其法是知
山河國土自山河國土森羅萬象自森羅萬象水鳥
樹林自水鳥樹林聖凡情量自聖凡情量玄言玅句
自玄言玅句棒喝交馳自棒喝交馳一切竟界自一
切竟界都盧與我無干涉以拄杖卓一卓云夜叉拔
劍攪龍門千尋萬尋連海動。

上堂摩竭正令少室家風不有一回徹頭焉知鉤縣
藥餌故此宗要非是言傳要在當人不妨伶俐若能
單刀直入坐斷報化佛頭任他天下衲僧都來親近
不得倘能如此方知山河大地不待轉而自轉根本
法輪諸佛祖師無意章而自章殺活竟界所以古人
自在無依不存知解道箇如如早變了也今時人純
在迷路未能親見縱有直截徑路惡辣鉗錘擿向面
前終是錯會今日事不得巳與兄弟眉毛相對舌頭
共談其中還有知音者麼复舉龐居士問馬祖不與
萬法為侶者是甚麼人祖云待汝一口吸盡西江水
即向汝道師云一口吸盡西江水即向汝道你道祖
師還道得箇甚麼不妨舉似看。

上堂僧問杲日當空全無盍覆因甚覆盆之下猶照
不著師云見得眉毛得麼長維那問今日鐙傳傳箇
甚麼師舉拂子進云昔日靈山蒙授記今朝得遇此
鐙傳師云五湖四海報知音乃云山色初煖春光狼
籍祖機迅疌正脈潛通百億山河裝貯芥孔無邊香
海普見豪耑佛魔齊揮不留朕跡人法並奪豈溺言
詮所以道若言即心即佛今時未入玄微若言非心
非佛猶是指蹤極則向上一路千聖不傳學者勞形
如猿捉景然而若無落艸之談則法堂前艸深一丈
复舉昔有一婆子入院施行年錢次時維那云聖僧
前下一分婆云聖僧年多少維那無對師云旂鼓相
當可與爭雄若是艸木裏馮陵者豈非降旂下物所
以婆子正似燒尾霹靂不容避臧維那只解騎頭不
知收尾護國今日也不妨代渠一語免致向生俘裏
拘攣豎拂子云是多少。

上堂僧問不與萬法為侶者是甚麼人師云千聖睹
不見闍黎漫追蹤僧便喝師云那裏學者虛頭來進
云老和尚莫錯過好師云蒼天蒼天問是法平等此
理如何師云此是甚麼人語進云玅化莊嚴一句又
作麼生師云春色來天地百華盡放開乃云萬籟吹
噓則春明大冶一念無私則體遍十方者箇時節自
然轉凡成聖翻枯作榮若只三撻不回早自失卻鼻
孔諸仁者何不究竟物理好大眾你道誰是物理樓
外一花榮舊節階前七葉應今朝。

上堂長維那問人法雙忘時如何師云落在第二長
便拜乃云拈提本分龍吟雲起虎嘯風生直示綱宗
鷓鴣啼華珊瑚擎月雖是遇緣即宗安知傍觀者哂
豎拂子云爭奈者箇未了故有一場漏逗复豎拂子
云要會麼機絲不挂梭頭上文采縱橫意自殊。

梁山明和尚誕上堂拈香云當時掜住一條死款如
今放開通天活路若不是不肖姪璧幾被他熱謾半
生兄弟見麼還會麼八字眉毛生鐵面坐斷千差古
路頭。

上堂長維那問師唱誰家曲宗風嗣阿誰師云月照
皓眉攢琵琶彈石上進云是何言與師云釋迦和南
彌勒稽首乃拈拄杖云會麼拄杖子忽地道箇文殊
普賢當立在下風貍奴白羖當立在上風護國云女
又脫空也古人云若起紛非之心直究紛非之處究
之無處則紛非心息矣此箇竟界你道誰立上風誰
立下風拄杖子昂臧鼻孔抖擻精神起來稽首云將
謂無人原來也有你老和尚願老和尚長似今日我
則一切無違師笑云待到鶯啼春意煖馮君扶過斷
橋西。

上堂舉僧問趙州如何是西來大意州云庭前柏樹
子師云者箇說話謂之今古出格之談若在護國者
裏只可斫來作柴燒何故總是衷燕石而遊玄圃。

上堂當昜拋出塞斷咽喉暗裏呈鋒不通凡聖有不
顧危亡得失者出來道看僧問仲維那薦嚴如何是
拯接一句師云不獨生天且要成佛進云下無生可
度上無佛可成又作麼生師云著死急漢且退去著
問生滅滅已寂滅為樂如何是寂滅為樂底句師云
夜來風雨聲華落知多少乃云空實無華掜目乃成
佛本是心人難趣向所以道道用不軌來亦無所從
覺體元虛去亦無所至你若目前領會百艸頭邊都
是向上一路你若格外轉身入一塵裏了沒取舍之
見到恁麼時萬象不存千聖不攜有何生死可懼有
何涅槃可忻即此海雲薦拔亡母諶氏亦只於此宗
要便與生死全無干涉還會麼驀卓杖云也不得放
過者裏。

上堂僧問一碗明鐙還段挑剔也無師云十方無遮
障舉意便乖蹤進云恁麼則閃爍無邊去也師云矮
人看戲問縣巖攃手時如何師云女問太險生僧便
喝師云甚麼所在喝進云不是那師便打乃云明頭
來明頭合暗頭來暗頭合無人處稱尊是佛來是佛
打非佛來非佛打有智前垂手故我濟北宗旨如金
剛寶劍他有眼目底衲僧便可掗槍相待脫或眼目
定動立見屍骨暴露所謂旗角未展風雲雷雨自成
祖印不拈生佛始終一致大眾識麼直下不容三要
印當昜豈論五家宗。

上堂明教授問驀拶相逢時如何師便打明便喝師
云作麼生明拂袖歸眾師乃云玅協群機猶是理為
神御稱提三句亦是法隨時宜何也你若一向入理
深談難挑見刺你若一向落艸化物早蕩正宗祇如
從上來事畢竟如何青山纔舉首占斷白雲宗复舉
龐行婆入寺修齋維那請意旨婆抽釵子插盧中便
出云我已回向了師云好行婆大冶精金全無變色
所以隨處展演神用不忝為龐家婦如今看來猶要
喫棒在何故為他只到得者裏。

上堂僧問見得遍空遍界時如何師云橫七豎八進
云恁麼則秋水長天一色師云誰是知音乃云抬薦
商量不如勘過了打今時人皮下無血雖則千里行
腳為尋宗師宗師家縱把名品離支和皮核去了放
伊口裏只是不解吞所以有直說曲說默說顯說三
世一齊說如今不覺翻成窠臼致令不傳之旨翻為
削跡良可惜矣諸兄弟今日是甚麼時節春色剖開
萬象錦鶯聲啼斷百華香复舉僧問天童悟和尚鐵
牛吞卻虛空時如何天童云老僧在甚麼處師云大
眾老和尚暗含春色明露秋光且置作麼生救得者
僧起來驀豎拂子。

上堂長劍倚天不待割而自截師王踞地何段吼而
自威護國門下須是點到奉行者始有入路若是著
意瞻觀太生鈍置。

上堂僧問今日說甚麼法師云一片白雲青山起進
云意旨如何師云闍黎只得倒退乃云向上鉗錘玄
言削跡格外鞭策黃面吞聲正與麼時一齊埽卻眹
兆不留即使敲唱雙行語默並顯底到者裏也總是
涕唾狐涎薶沒宗教。

上堂拈拂子召眾云會麼護國放行了也山河國土
艸木叢林各各放大光明顯大受用也無佛也無祖
也無眾生還會麼春風纔刮地夜雨滴華心。

上堂僧問坦坦落落時如何師云更須高高山頂立
問如何是法身主師云有眼者見問鐵蛇吞卻皓月
時如何師云只恐不是玉乃云夜明符照破魔精肝
膽金剛劍劃碎髑髏眼睛百艸頭上橫身赤赤條條
日面佛月面佛十字街頭獨步脫脫灑灑以砒霜去
砒霜所以到恁麼時行一機山嶽禽魚跳走不出展
一事祖佛世界踢脫不開雖有如斯作用猶是化育
之談若較佛魔不入凡聖不居空劫以前拍手高談
尚未蹋步不見石火電光已落第二以拂子豎起云
祇者箇也不消得复舉臺山婆子因緣師云古今商
量皆謂婆子把斷要津不通凡聖被趙州不須矢鏃
衝破嚴關恁麼要見趙州則易要見婆子則難。

上堂僧問無日月鐙時如何得明師云疑甚麼無欠
少乃云古人行履固是迅疌其如盡是岐路中事大
眾甚麼處是古人岐路中事古人有時十字街頭灰
頭土面有時千峰頂上嘯月眠雲有時十字街頭側
立閒看擔來負去盡是普賢竟界有時千峰頂上閒
眠靜聽猿啼鳥噪無非觀音圜通者樣建化固守封
疆到我護國門下總與一頓有甚罪過雖然春到寒
食後也得百華香。

上堂僧問九年少室一夜雪寒時如何師云奈遇作
家問如何是隨侯珠師云能鑒物乃云千說萬說不
如親到朝參莫參不如親見若是親見親到自不黏
牙著齒護國所以佛祖隊中遊戲不著佛見羅剎場
中叉手不著人見大抹高撝也好左旋右逝也好無
有不自在者顧眾云委悉麼便下座。

上堂推出枕頭開眼也著合眼也著拔出寶劍是佛
也斬非佛也斬須彌寶峰與㠟峨鬥額雲居羅漢共
伽藍同堂放也覆卻恆沙世界黃面老無地臧身收
也抹卻千峰煙霧憍尸迦有眼難見了得此事可與
護國同枕共被其或未然莫謂小春霜雪少河山猶
有十分寒。

涂司李請上堂僧問一事全無何須座上播揚真宗
師卓拄杖云且明者裏著問如何是莫見乎隱師云
七丫八叉進云如何是莫顯乎微師云上九下七乃
云長空霧積雨雪盡點澂江道眼精明景物全章智
鑒生佛不二眼色仝原到者裏若色若空見千丈化
佛如山如嶽涌萬尺高寒當恁麼時行腳衲僧正好
和身放下何須擔囊負缽頂笠腰包入一叢林出一
保社然後吐定乾坤句作師子全威總是自費心力
不堪種艸了也舉杖云見麼銀漢光開芳艸地玉盧
雪涌杏華天。

上堂僧問露地白牛如何調護師良久進云再道一
句看師云猶要第二頭問如何是一筆丹青師云如
紅似綠進云始見丹青手師云切忌錯認問描不成
畫不就底請師指示師云一二三進云如是則艸木
叢林悉放光明也師云只消背手看僧禮拜師舉拂
子云寶鏡臺前不露夜明簾外全收夜明簾外不露
寶鏡臺前全收者箇喚作東涌西沒有前無後古佛
國中絕點眾生界裏有餘眾生界裏絕點古佛國中
有餘者箇喚作固守封疆各行一路總不如護國者
裏說凡聖生滅也得說虛空世界也得說禪道佛法
也得說一切祕要也得說迷寤取舍也得如世畫師
要佛即出生佛要眾生即出生眾生要山河即出生
山河要雲騰鳥飛即出生雲騰鳥飛有甚隔礙大眾
還委悉麼無雲生嶺上有月落波心。

空無玉都寺請上堂僧問生從何來死從何去師云
七尺烏藤聊分付誰知腦後絕所依僧便喝師便打
乃云地臧叫人開田泥水𠂤頭佛法儘有石鞏張弓
待人干戈叢裏鼻孔全無大眾如何是護國為人底
法大眾護國每日喚諸人打鐘了起來起來了念誦
念誦了喫鬻喫鬻了經行經行了止靜止靜了陞座
陞座了說法說法了下座雖然玉都寺受毗尼於廣
長社保聖胎於㠟峨城其閒受用一句又作麼生青
山綠水階前事種柳栽華世外閒。

解制上堂不須三寸龜毛縛兄弟於此不獨拄杖艸
鞋瓢囊笠子上醭亦炙得兄弟家通身紅爛如今眾
中還有路見不平拔劍相救底麼即使有也是撮摩
虛空但勞指掌雖然護國寺裏如今鐘板停聲兄弟
家各負杖笠抖擻眉毛天台華頂南嶽祝融其中不
負行腳一句如何道取一條拄杖橫天地逢人且漫
指鄉關。

荊南開聖院山暉禪師語錄卷一(終)

荊南開聖院山暉禪師語錄卷二
住鎮遠府中山門人如崇錄
嵩山首座龍光法孫宗上編

* 住平越府萬壽禪院語錄

山門若道佛祖共由邪說熾盛更說外內一致跛鱉
揚威既二俱不得如今當軒者又作麼生須知觸背
拳頭外別有靈犀一點通。

佛殿糞埽堆頭也著得踢不破扭不碎獨露堂堂熱
油融裏也著得推不倒捺不下全身卓卓新長老恁
麼大似毀亦似贊何也鴛鴦枕上兩行淚半是思君
半恨君。

據室從上老宿天下宗師都道有許多神出鬼沒電
卷星馳底竟界殊不知總被新萬壽端居方丈一齊
捉下了也且如行腳衲僧到來又作麼生接待驀拈
拄杖喝一喝云分手拓相贈平生一片心。

結制涂侍郎受伯居士請上堂拈香祝
聖罷末後拈香云敲骨取髓屈气難平劈腹剜心冤
恨未已熱向盧中供養天童賢老和尚乃云佛法門
頭不是小事所以海涌雲興之機雪鶴易辨邊起中
沒之埶墨煤難知有時施獅子威雲龍風虎趕不及
有時逞那吒用王良造父追不及舉則東西震動放
則南北威風去住無依洪纖自在如今新萬壽仝眾
兄弟一時禁足三月護生且道還有如是威風自在
底麼以杖畫一畫喝一喝下座。

上堂一剉剉折一扭扭碎縱是省力尚未是衲僧受
用不見昔人撼籬尚云費力如今寺前疊翠峰撼不
動推不倒冬春一碧晴雨一峰你道還似箇衲僧麼
顧左右云啼得血流無用處不如緘口過殘春。

上堂蓮華國土安身不若鑊湯盆裏澡浴南閻浮洲
行化不若牧童隊裏歌謳所以道好事不如無也諸
兄弟既都不是山僧今日於其閒稱揚箇事且道還
是也未豎拂子云熏風度西來解帶當軒坐是非總
不知也免人話墮。

上堂匙挑不上積嶽𠂤山鍼撥不開天旋地轉是甚
麼道不會塵塵爾剎剎爾無有不是衲僧竟界無有
不是衲僧受用你欲抑之伊必揚之你欲罷之伊必
從之豎起拂子顧視左右云見麼便下座。

四月初八日上堂師以拂子左邊一擊云諸佛祖師
山河國土盡向者裏示見初生各各說無邊法門演
無邊玅義豈特釋迦老人邪复以右邊一擊云諸佛
祖師山河國土盡向者裏示見涅槃各各泯蹤削跡
火滅煙飛豈特釋迦老人邪萬壽恁麼大似刮毛於
龜背截角於馬頭雖如此要且不違唱教門頭。

上堂金鱗未遇孤櫂寒江真子既來全拋鉤餌所以
縣絲垂釣意在深潭著笠披衰豈求跛鱉兄弟家者
裏須是啐啄仝時師資道合是非一體物我渾然既
有者箇時節豈非釣盡煙波金鱗始遇邪大眾者樣
說話還當得佛祖向上事麼衲僧本分事麼驀卓拄
杖云若是當年摩竭令非仝象兔趁叉牙。

上堂傾湫倒嶽者不如海晏河清浪靜風恬者不如
東涌西沒不見起也山河國土住也芥子微塵於不
足處有餘於有餘處不足掜聚也好放行也好者箇
說話雖是不違唱教門頭要且未是本分事在何也
莫道今時全正令那邊早已落兒孫。

立夏祈雨上堂四月初天不雨田家扼腕望雲雷應
龍何處潛深谷不散傾湫倒嶽來以拂子擊香几云
大眾盆傾來也切須回避便下座。

上堂依經解義三世佛冤離經一字即仝魔說此一
段義古今宗師不肯為人說破所以使人行腳無有
了日如今不惜新暑疏鈔一上一則顯佛祖受用一
則報諸人殷勤依經解義水浸石頭三世佛冤苦死
者裏離經一字十萬八千即仝魔說理無曲斷兄弟
家倘向者裏見得分明要會當時臨濟大師在黃檗
室中喫三頓棒底道理有何難哉下座。

喜雨上堂僧問即今興雲布雨應龍玅用如何是和
尚玅用師云高高處看不出低低處看不出進云古
人肯諾不得全時如何師云金風不度龠宮商和得
齊乃云四大部洲無邊香海未曾旋乾倒坤披雲攃
霧則各各乾暴焦然四大部洲無邊香海既得旋乾
倒坤披雲攃霧則各各滴水滴凍如是變見畢竟承
誰恩力豎拂云十方國土中皆承此恩力。

連雨上堂眉光才放生佛相形己眼雙明迷寤何有
者裏一一勘破始不負行腳事其或不爾頂笠腰包
程涂有在拈拂豎起云還見麼殷殷雷雨從天發也
助時人第一機。

上堂舉古德云迎之不見其首隨之不見其形拈拂
子召眾云將謂古德知見深入原來猶在相似中作
涽計山僧若不點破有負大眾瞻仰之勤迎之不見
其首豎起拂子云將謂別有隨之不見其形豎起拂
子云將謂別有大眾山僧恁麼諸人還瞥地也無如
未瞥地別有箇指示又豎起拂子云唯此一事實餘
二則非真喝一喝便下座。

上堂長維那問春日晴子鳺鳴一聲一聲叫歸去不
知歸路可憐生請師直指師云言親語親進云恁麼
則不勞問也師云也須重新問過進云道者合如是
師震威喝之乃云四月十五日牆壁與瓦礫熾然轉
法輪衲僧全不識全不識華木滿園香霧滴复舉梁
武帝問初祖因緣師拈云武帝位尊德貴以道治人
足有觀瞻至於留心佛道幾二十年亦自謂滿足若
非老達磨安能使帝知佛海別有波濤雖爾山僧不
妨重加箋註如何是聖諦第一義師云恭惟陛下日
應萬機祖云廓然無聖師云將謂卿有多少長處帝
云對朕者誰師云臣非本國人祖云不識師云心不
負人面無慚色。

上堂舉盤山道向上一路千聖不傳慈明道向上一
路千聖不然玅喜道向上一路熱碗鳴聲天童師翁
道向上一路蹋破艸鞋師云者四尊宿非無出身路
非無為人底眼目只是他總是箇清涼鈔子若是向
上一路須是別有始得乃以拂子與侍者云好好挂
在壁上。

王府送繡彌勒上堂天不盍地不載推不動約不退
有時習气不除依然跳出圈圚十字街頭展開布袋
囊底何物石頭瓦塊酉樓肉肆全無忌諱或恣遊或
打睡阿呵呵說甚華如此黃竹如此翠松如此青柏
如此瑞拈拂子豎起云既是當來補處教化天人群
生類以此示之如何不會者樣虛頭不如撦碎免得
後來三十二丈紫金光聚。

上堂掜住一把風頭太硬揭開一竅行處更危二俱
不涉正是秦地不收漢地不管作麼生得平妥去大
眾且看平實商量乃以拂子畫一畫云木人空裏書
丁字石女天明認不真。

上堂僧問如何是佛師云鼻孔下垂乃云雲籠孤峰
水鳥聲聲啼野露滴華徑艸蛩唧唧鳴煙欲明向上
宗乘直須一一取次大眾作麼生是一一取次底事
以拄杖打禪床兩下云記取記取。

午日上堂僧問此日龍舟擊鼓明甚麼邊事師云山
僧只管看乃云艾虎縣門家家門前時節菖蒲合酉
戶戶酉裏端昜三閭招魂五絲續命才雄句麗游詠
滄波社舞村歌歡呼宇宙競龍舟於江漢餽角黍於
比鄰正眼看來也好箇時節祇是大眾不肯便與麼
去若與麼去也省得多少力雖然家有白澤之圖必
有如是妖怪。

上堂僧問金剛寶劍截斷天下老和尚舌頭和尚如
何回避師便打云可憐頑石子徒抱連城價問如何
是自性彌陀師云通身披七條問無法可說今日說
甚麼師云有條攀條無條攀例乃云山山橫翠物物
沈秋野樹鳴鳩竹籬吠犬一一是諸人放身命處為
甚桼桶不快复舉世尊在摩竭陀國說法是時將白
夏乃謂阿難曰諸大弟子天龍四眾聞我說法不生
敬仰我於因沙舊室坐夏九旬有人來問法汝代我
說一切法不生一切法不滅言訖掩室而坐師云諸
方斷此公案謂之全提正令倘不如此何以掩室而
坐殊不知也是萬年松下長青苔。

道府檀越至上堂僧問雪竇拈古澗寒潭云趙州不
因者僧爭得與雪峰相見未審此理還的也無師云
全因荊山玉識得楚王心乃拈起拄杖云拄杖子不
曾行腳有時一舉即周破艸鞋狼藉多年有時可添
糞火如是可謂不遊而遊無用而用雖然今日道府
檀越見大人相造此蘭若作大佛事合作麼生指示
卓杖云天共白雲曉水和明月流。

值雨上堂師拈拂子豎起云驟雨翻空迅雷震地百
千塵剎無邊山河一雨普潤艸木各得清涼我衲僧
家繩床上孰睡鼾眠大忘人世可謂樂也爭奈諸人
者事未了又要我上者箇床子說黃道黑看將起來
何曾是數聲清磬是非之外一箇閒人天地之間复
舉僧問洞山如何是佛山云麻三斤師云頑皮癩肉
屈辱先宗謂老洞山如鸞鳳獨翮不與眾群殊不知
龜負出來早取喪兆雖然一種天然趣分付阿誰知
大參涂公請上堂僧問靈雲未見桃華時如何師云
缽盂也少不得兩度溼進云見後如何師云缽盂也
少不得兩度溼問獅子未出窟時如何師云四海清
如鏡進云出窟時如何師云千山走衲僧問十方諸
國土無剎不見身如何普眼不見普賢師云者裏不
得道箇失進云二大士相見時如何師云兩箇不識
姓乃云玄風易辨平實難知故我濟北一宗貴圖委
悉不是即言說相可求解脫底道理若即言說相可
求道理則空華勞相何足為真者裏祇是仁者不達
迷悶狂走所以勞我諸聖出頭來分星劈兩謂之接
物利生及至究竟將來無非以此事覺諸眾生然後
复以此事遞相傳化使慧命綿綿不絕耳大眾倘於
萬壽說處憤發大心猛然徹證要紹繼佛祖亦何難
哉如其不爾更聽指南复舉相國裴休入大安寺見
壁閒畫象乃問主事云真儀可觀高僧何在主事莫
能對公云此閒有禪者不主事云近有一僧投寺執
役頗似禪者適黃檗在寺後遂尋至公躡前問檗朗
聲云裴休公應諾檗云高僧在甚麼處公當下知旨
如獲髻珠師舉了召大眾云者箇公案正如我大參
涂公居士入寺一般雖然祇如壁上亦無高僧可問
萬壽亦無名號可呼且道涂公還有入路也無。

上堂要識大道不離四儀所以千般說萬般喻亦只
要知委共相證盟不是圖其口體快活日用豐美為
林下盛事是故先聖悲末法澆薄機智脫空乃傳此
宗以開未寤孰知近代叢林滅裂聖道汙穢教門各
黨師徒互相違背使廣大威光翻成長夜烏乎殆不
可救也良久豎拂子云委悉麼如委悉得與女證盟
脫或不然歸堂取缽去莫待板聲催。

上堂暑色猛如火行人歙塵土何不早歸來免此涂
路苦且誰是不歸來致此涂路苦邪莫是人物軿闐
是不歸來麼莫是雲水踟躕是不歸來麼莫是商賈
經營是不歸來麼莫是農桑耕織是不歸來麼莫是
漁樵采釣是不歸來麼料掉沒交涉既然誰是不歸
來底盈盈宇宙閒盡是鹿鹿者擿下拄杖下座。

上堂僧問如何是佛師云女是誰進云屈事屈事師
云山僧罪過問從上來事如何委付師以拂子度與
僧僧擬議師打一拂子乃云從上來事如何委付日
入西秦月上東魯祇如說箇委付且道委付箇甚麼
若道付衣缽天下叢林盡是若道付拂子天下叢林
盡是畢竟付箇甚麼眾中若有知者不妨道取一轉
語不然可憐一片月徒照犀牛灘。

上堂僧問宰官居士臨筵和尚如何垂示師云瓶中
鵝子出壁上高僧還僧禮拜師云祇知荊玉潤未識
楚王心乃云行棒行喝亂世謀夫說性說心太平方
良只如不行棒不行喝不說性不說心亦是狐媚之
種何也一千七百無用處都盧拋向海門東。

上堂僧問至要之談請師一語師云早晚何曾孤負
進云便與麼去時如何師云去則不親僧禮拜師云
也須三十年乃云至要之談本乎日用若更他求即
沒交涉故眼前萬事貴在當人一一究竟看從甚處
得來知得來處則知天下殊涂仝歸其或似亡若存
必落枯禪默照盧扁難治我此兄弟盡是多歷江湖
久在林下何不自照卻從萬壽邊希望指示良可惜
也雖然一理既不殊萬事自回互。

上堂眼必見色耳可聞聲鼻不越香舌豈失味身合
為觸意動即知學道人能於一一根分不作動相不
作靜相更於動靜二相了然不生始有學道分若只
但了動靜謂我得我會敢保終無得道日子兄弟萬
壽不是欠人禪債要如此婆婆娑娑祇緣先佛慈悲
之道委在今時是故終日不倦以此誨人倘於誨人
處一一體究獨露天真不自外得則自然合道矣不
然縱佛祖再來垂手亦未有入處何故迷頭狂走救
何益哉。

上堂僧問天童消息甚麼人得師云不向千聖覓端
然體自尊僧禮拜師云才到潼關即便休乃云古人
大事不明涉歷江湖尋覓宗匠貴圖得心自在豈有
別邪今人尋師學道不惟不能入室亦且門牆尚未
窺見便欲濫竊祖位萬壽不知將來作何狀也大眾
既是生死未明道眼未開不可徒取聲埶為識者竊
笑須是寤仝古人行仝古人然後歸青山把茅盍頭
豈不生平慶幸邪擊拂子一下云乘月浩歌去柴門
應未關。

上堂慶書記問如何是奪人不奪竟師云一帶峰巒
挂翠如何是奪竟不奪人師云王孫遊兮不歸如何
是人竟兩俱奪師云鶴髮公子爛醉如何是人竟俱
不奪師云湖光淨照須眉問劫火洞然大千俱壞時
如何師云蕅絲孔裏臧不得須彌頂上命難存問七
處徵心如何是此心師云香盧邊薦取乃云龜毛徑
寸可繫須彌兔角尺長能攪滄海是故一為無量諸
佛出興難盡其說無量為一大地掜來如粟米大眾
兄弟今日不妨出來道看不然萬壽自拈自弄倒行
此令去也拈起拂子擊香几云疊翠雲峰長帶碧𠂤
朱榴火盡飄紅。

上堂三日一參五日一請大似十字街頭賣卜漢無
論貴之與賤富之與貧總與占卜一上故昔常有偈
云開聖年來開鋪日日拂龜按度若是羅計之曜自
分禍福兩路海底火發滄溟乾山頭浪涌塵土泝。

上堂吹毛利劍劃碎魔王眼睛照夜明珠爍破方良
肝膽所以萬壽陞此座子即有八面威風行此祖令
已露無邊光采如不到至極之地何能展演吾祖之
道於從未有佛法之地邪雖如此今日宰官居士來
激萬壽打禾山鼓唱德山歌轉此根本法輪又如何
垂示機玅欺楊李道深笑傳龐。

樊曰俞護法請上堂僧問如何是一念不生底道理
師云雲生象外雨滴階前進云前念起後念滅時如
何取證師云日出大洋東方良自歸去乃云孤峰獨
宿大地優游鬧世橫身芥子走馬明明歷歷智行高
棲卓卓巍巍門風廣大如此唱道豈是鞭策道流指
蹤極則之事直使虛空聞之皺眉乾坤見之倒退雖
到者箇田地猶是泥牛吼青嶂石虎笑銀瓶尚未是
衲僧住足處在大眾你道衲僧住足處畢竟作麼生
切忌哭蒼天。

上堂僧問如何是佛師云千年石頭生緣苔進云如
何是法師云萬里長空一月鉤進云如何是僧師云
三十年河清到底乃云透得佛祖向上巴鼻到萬壽
門下做侍者也用不著盍他總是驢前馬後漢不見
天是天地是地山是山水是水萬物是萬物佛祖是
佛祖都來與我無干涉雖然秋色暗傳來梧桐一葉
墜若是達道人不在三兩次。

上堂僧問初祖面壁時還用工夫也無師云月上河
梁光垂波底問遍世界盡十方和尚作麼生用師云
夜半當央吼白日進云不落黑白又且如何師云豈
要空亡外道去乃云今朝七月初一看看秋風又至
吹落一井梧桐天下砧聲競起大眾雖是自在受用
切忌不可錯會何也領取鉤頭意莫認定盤星。

總府世安羅居士薦嚴請上堂僧問蓮華未出水時
如何師云清香豈是無進云蓮華出水後如何師云
清香豈是有進云薦嚴一句又作麼生師云一要天
生二要苦脫問如何是玄理師便打僧便喝師云不
得造次乃云進則全無消息退則便失耑倪假如不
進不退又是立地死漢者箇所在合下得箇甚麼語
始免得萬壽葛藤如下不得萬壽打葛藤去也道非
取舍人自寤迷故眾生相諸佛相世界相名字相由
此而立由此而起也然則我護法雲夫羅公作此報
恩佛事薦拔汝明公及牟氏海會太夫人豈亦由此
而立由此而起邪到者裏人子之心可謂盡矣其如
猶是指蹤未到極則复請萬壽提唱宗乘不傳之道
然後始盡薦拔之功遂驀取拂子豎起云見麼大忘
情見由斯力一豪端上證無生。

上堂僧問如何是無相道場師云才有絲豪便是塵
乃云達磨西來自謂直指人心見性成佛殊不知早
昧本宗了也只如萬壽浩浩商量又作麼生雲鶴高
棲靈瑞外不向人間啄泥沙。

上堂僧問天上無彌勒地下無彌勒畢竟在甚麼處
師云退後看前進云一物不將來時如何師云痛與
二十棒問如何是空師云不離物進云如何是色師
云不即物乃云七月大火西流秋風翦翦落木可惜
一棚狼藉只得麻纏紙裏雖然多少丹青描不就依
然流落在人間。

上堂僧問佛身充滿因甚麼有迷寤兩岐師云白雲
覆青山青山在腳底進云無縫塔意旨請師再道師
云惺惺直言惺惺問如何是天龍一指頭禪師云一
指頭也不識問如何是道師云紅霞籠玉象進云如
何是道中事師云海底蓬塵起乃云聯峰潑黛岸柳
縣煙纖霞澹蕩以映山光旭日發生而搖空色若喚
作竟古人卻道見色即是見心若不喚作竟古人又
道一切浮沈諸幻化相眾中莫有會得底麼。

上堂僧問莫謂無心便是道無心猶隔一重關未審
如何是關師云隔問世尊未出世時還有佛法也無
師云有進云如何是佛未出世時佛法師云一片青
春不露景問山河及大地一法之所印如何是一法
師云舉目無分辨進云即今是甚麼時節師豎拂子
云不得錯會問露地白牛向甚麼處尋覓師云有甚
麼諱處問如何是法王身師云者鈍根阿師僧喝師
云你也學喝那乃拈拄杖云見麼適來拄杖將諸佛
國土無邊香水一口吞卻忽然釋迦老子叫屈云將
謂胡須赤更有赤須胡萬壽約住云既不如此何以
傳持雖然祇如適來諸佛國土無邊香水盡被一口
吞卻釋迦老子又向甚麼處叫屈還有道得底麼。

上堂僧問如何是正法眼師云此問豈不是女底進
云是師便打問劫火燒壞時終歸何處師驀豎起拂
子進云者箇是則頭上安頭者箇不是則斬頭覓涽
畢竟如何師云入林不動艸入水不動波進云學人
到家去也師云到家後如何僧無語師便打問一切
有為法如夢幻泡景和尚為甚麼翻為特地師云麻
字不著鬼問析骨還父析肉還母然後复還本身如
何是本身師云眼橫鼻直問皎月當空如何又被片
雲遮卻師云猶是得失問如何是戒師云不挂一縷
絲乃卓杖顧視左右云拄杖即是諸佛道脈祖師幽
宗眾生五欲世界本原若向者裏會得臨濟三玄曹
洞五位一切淆訛彈指圜成雖然我期主王鐙明及
道婆請法又如何指示露柱懷胎人不見天明生下
白頭絲。

上堂師以手畫一畫顧眾云遊歷乾坤世界不知艸
鞋未曾動著窮盡諸家門庭不知鼻孔從來眼下喫
盡常住茶飯不知滋味一般酸澀費盡平生伎倆不
知到頭一豪無用萬壽與麼點出四種不知眾中還
有不落圈圚底麼若有道取一句不致中夏落節。

上堂僧問黑白未生時如何師云山河無景相進云
真傳事如何師云乾坤許自知問如何是正中偏師
云夜半金烏景未圜如何是偏中正師云桼桶日午
光耿耿如何是正中來師云春風夜後令初回如何
是偏中至師云九月楊花飛遍地如何是兼中到師
云未分黑白早巳錯問如何是遮那全體師云蹋著
便知乃云家家灶裏少煙不得佛佛國中少寤不得
看來衲子分上非透脫之功無玄解之極到萬壽門
下一點也用不得舉拄杖云見麼委悉麼頭頭有道
歸真際山山無日不蒸雲。

上堂僧問一念未萌時如何得知是道師云腳跟下
放你二十棒進云二菴主豎拳趙州一許一不許其
意又如何師云早知女錯會乃云金風瑟瑟黃葉飄
飄莫道諸兄弟分上不相薶沒好何故聻填溝塞壑
日炙風吹鳥語明般若之談山色露法身之相一艸
一葉若纖若豪本自無殊豈有差別當恁麼時如何
是衲子放身命處一色無自昧萬物有方真。

上堂僧問鯨吞海水盡時如何師云不可露出珊瑚
支進云畢竟如何師云見得猶是景問塗毒鼓聲聞
者皆喪不知打者作麼生師云笑殺怪殺進云更有
一問師還答不師云莫要猛虎項下解金鈴問善財
童子禮德雲比丘因甚在別峰相見師云百城煙水
覺來遲進云相見時有何言句師云梵語譯不全問
赤條條光灼灼如何收拾師便打進云威音那畔流
落今時如何相救師云女為甚麼不住乃云玄機獨
唱須是具眼宗師體用雙章還他超方衲子無是作
略必也飲气吞聲所以師資唱和貴圖法眼圜明行
解相應妙在入底深造佛祖抬薦不起壯士搖撼不
開到恁麼時始是父子恩濃君臣道合平生快暢脫
體無依者箇時節大眾還知麼雲生一雨滋三艸棒
下全提接上機。

上堂僧問善財五十三參意旨如何師云肉有千斤
智無銖兩進云心生法亦生心滅法亦滅心法俱滅
時又作麼生道師云萬古長空一道清問如何是大
總持門師云娑竭出海雲生足進云如何是觀音玅
智力師以拄杖打禪床一下乃云從上來事本絕崎
嶇一味平常何有蹊徑衲僧家事存取舍心隨染淨
如是流轉無時徹證所以勞我佛祖好肉剜瘡畫蛇
添足謂之佛佛授手祖祖相傳諸兄弟萬壽今日大
施門開全無壅塞且道還有會得底麼豎起拂子云
勸君更進一桮酉西出陽關無故人。

上堂舉古德揚其湯者莫若撲其火壅其流者莫若
杜其源師云此雖先輩至極之論猶是順風揚帆終
非逆風把柁如今未免倒轉節文去也撲其火者不
必揚其湯杜其源者不必壅其流萬壽恁麼也是狗
尾續貂錦雞誇鳳雖然達磨老子來也便下座。

上堂月照澂江清煇如練雲生蒼石秀麗若丹一一
是諸人心眼為甚麼不會大眾萬壽恁麼可謂大人
竟界非仝淺淺不見道心仝虛空界示等虛空法還
會麼年年秋夜月曾照萬家砧。

上堂僧問直截佛法如何指示師云拄杖頭拂子尾
進云何得分身兩處師云將謂女達猶作者語話在
進云坐斷當頭又作麼生師云只得無開口處乃云
釋迦老子皮毛達磨大士面孔眾生性命世界根宗
盡向拂子頭上一齊出見了也如不會更與露布一
上舉拂云會麼祇者是祇如道箇祇者是且道是箇
甚麼放下拂云青山不外白雲珊瑚依然明月复舉
黃山谷見晦堂堂舉吾無隱乎爾谷不會因遊山次
聞木樨香堂指云聞麼谷云聞堂云吾無隱乎爾聻
谷於此寤入師云晦堂接待處綽然有餘裕爭奈引
人向木樨裏得箇歡喜終無出身分萬壽不妨指箇
路頭舉拂云雷霆施號令星斗換文章。

上堂衲僧命門卓拄杖云要會麼火不待日而熱佛
祖道脈卓拄杖云要會麼風不待月而涼者事只是
不可思而知慮而會須向佛不出世祖不西來一時
坐斷只教情見不立一絲豪方才得箇見成倘不然
林華埽更落徑艸蹋還生。

上堂僧問萬象之中獨露身時如何師云當頭突出
眼睛乃云若以眼見耳聞易分雪裏粉不以眼見耳
聞難辨墨中煤所以古人有言微言滯於心首怕為
緣慮之場大道本乎目前翻為名相之表大眾萬壽
早將四大六塵三百六十骨節八萬四千毛竅無邊
香水海百億須彌山一時攃在面前諸人性不猛烈
若猛烈不但萬壽迻換諸人不得即釋迦達磨亦迻
換諸人不得倘實實不能且將四大六塵三百六十
骨節八萬四千毛竅無邊香水海百億須彌山總作
一箇話頭著實參去他時得力也不枉聚話一場。

上堂僧問無鼻孔牛以何為水艸師便打進云屈棒
師又打進云縱橫自在去也師連打乃云夜叉頭菩
薩面十景神駒追伊不及苕帚柄拂子尾千眼大悲
覷伊不及舉拂子云識得者箇麼你若識得為者箇
礙識不得亦為者箇礙大眾既識得為甚亦為者箇
礙山斷疑無路谿回別有村。

上堂無鼻鐵牛掣斷黃金索子有耳石虎吼殺白玉
峰頭娑婆國土只得波翻浪涌玉轉珠回帝釋梵王
夜叉羅剎一一安居不得卻來萬壽邊乞箇安樂法
門萬壽以拂子柄擎向香積世界方得安居你諸人
還見麼聽取一偈良久云方丈壁上記取便下座。

石琴監寺請上堂僧問鼓聲淵淵當為何事師云敕
點飛龍馬進云如何施行師便打問諸行無常是生
滅法痛切一句請師速道師云正好用力問如何是
衣裏明珠師云本來光燦爛乃云佛祖玅道不在言
談惟具大根器者乃能極力擔當正如大將登壇廟
算自在他古人常於提持之際惟要學者覿面領取
你若得了一艸一葉普見瓊樓玉殿你若未得縱有
瓊樓玉殿翻成艸木大眾者樣說話大似擔金送人
只是無些猛利不能徹底承當有孤先聖向女諸人
道箇淪生死惟女六根證玅常亦女六根雖然你作
麼生會他者箇語話一般漢聞者話了便謂眼耳鼻
舌色香聲味總是者箇既是者箇你正瞌睡時夢想
不到者箇又向甚處著。

上堂放一線道量才補職接三等人看風使帆先宗
門戶固是平常柬點將來猶是險峻大眾那裏是險
峻處莫是興化打逐克賓徑山擯出侍者麼恁麼早
是剎海重重谿山疊疊可憐生不但十生五生認奴
作郎即彌勒下生終出者箇不得良久以拄杖按桌
云未證據者看看。

上堂僧問夜半紅輪日午黑月時如何師云番人入
試乃云道非有無亦非理事今時人不在昭昭靈靈
便在昏昏默默所以不能明大道根源坐斷報化佛
頭者此也將古人坐破蒲團不雜用心底判為鈍根
只管隨緣即旨更不究竟向上一路亦不廣見諸方
求為印證或遇箇瞢瞎以一箇偈子印定便謂是了
事人烏乎臘月三十日到來如何敵得生死大眾莫
萌此心於道何益如今若不真實為人則是萬壽自
陷泥犁了也复普視大眾云恁麼相為眾中還有依
教奉行者麼開口猶未是見了始方休。

上堂舉國師三喚侍者因緣乃召眾云者則因緣如
對鏡相似纖豪無滯只是你衲子家不肯精究親見
一番於十二時虛度光陰空喪天日可惜許如的不
能喻旨更看箇註腳古人云如人暗中書字字雖不
成文采巳章此時與諸人一時道出且道向古人處
作麼生著眼倘著得一隻眼則生平參學事畢脫或
不然饒君明見千生事也是輪回六趣生。

上堂僧問道本分明人難識請師直指師便打進云
言不得說不得又作麼生道師亦打進云恁麼千重
羅網如何出得師又打乃云設使言前便見猶是滯
㲉迷封直饒句下精通早巳觸涂狂解古人如此正
是抽釘拔楔奈何聞者見者如風過樹無些子入路
不惟不能克見古人全旨亦失卻今日一番提唱眾
兄弟凡出言句必要明見佛性非是謾神嚇鬼似三
家村裏猜啞謎底事切須子細。

上堂深嗟芸芸天地閒輪轉死生如往還才向靜中
一息坐又來鬧處恣歡顏一朝刮地業風起皮膚寸
斷痛不巳欲悔當年忤聖言是時如何容得爾細細
思量無一益痛下雨淚如血滴何不早依聖人言免
得今日大患偪學道人莫閒戲道未成當須懼破離
煩惱關超出三界去無何有鄉放癡憨十方任我恣
橫眠勸女聞此莫生惱依此修之了自然。

上堂古人一物不將來放下著是甚麼消息者裏有
箇見處不妨下一語此語恰付箇斧子隨處住山眾
下語師云適來語多不恰者盍都在相似中作活計
是以不能洞玄極微與我從上法流相浹安得斧子
住山邪切須子細百尺竿頭快快進步如今一粒丸
子便在肚裏沒奈何他日如何敵得生死。

解制上堂全提正令矢上加尖直指人心捫空追響
所謂本自無瘡勿傷之也今時衲僧涉獵見聞廣恣
行腳登峨嶺遊海島過雁蕩上五臺殊不知早己薶
沒己靈怎如兩班勤舊頭首知事各具大志不問制
之解結亦不用行腳自然太平坐致雖然或遇作家
相勘云憍陳那終日在僧堂裏說甚麼法如何扺對
還有對得者麼如無萬壽自道去也他家自有通霄
路不必區區掜死蛇。
荊南開聖院山暉禪師語錄卷二(終)

荊南開聖院山暉禪師語錄卷三
住銅仁府東山門人昌泰錄
嵩山首座龍光法孫宗上編

* 住甕安縣聖恩禪院語錄

山門以杖指云見麼一道牢扃則鍼劄不入八字虛
豁則挨身莫前乃畫一畫云新長老抴轉兩頭去也
還有見得底麼千里烏騅猶是鈍豈容拾級弄蹄行
佛殿掜聚一豪雲吞萬象放開一線海涌千般三門
頭驀面相逢佛殿裏交肩挨過乃提起坐具云朔風
摵摵行冬令南北吹來總是霜。

祖堂拈香云熊耳斷臂安心不覺翻成特地黃梅栽
松打碓不覺弄假成真如今坐在者裏橫艸不拈豎
艸不弄還有撿點處也無推不向前約不退森羅萬
象眼裏栽。

伽藍殿拈香云拾得打你於國清大伽藍殺人須是
殺人刀靈巖容你於川雲大伽藍活人須是活人劍
雖然莫道抑揚有準縱奪難馮好遂燒香。

據室諸聖門風列祖玄路一一都從者裏齧骨唼髓
勘主驗賓大眾雖則殺活全章爭奈曲直猶在新聖
恩手裏遂舉拄杖云縱然不犯獅王令也教頂門血
濺天。

開盧張明府張廣文及眾護法請上堂拈香祝
聖罷末後拈香云指月園則刀斧斫不破報恩寺則
气毒煙火然如今未免供養吳江報恩浮石大和尚
乃按拄杖云侍者燒香巳竟維那白椎巳竟饒他釋
迦腦盍達磨眼睛總被二上座裂破了也還有箇甚
麼第一義諦重堪持論而言觀乎良久云其或別有
不妨出來道看泰書記問一念若有毗盧墮在凡夫
一念若無普賢失其竟界去此二涂請師速道師喝
一喝進云直饒棒如雨點喝似雷奔猶未是向上事
在師云如何是向上事進云石女未開瓊殿鎖木人
已唱玉樓歌師云昔日曾道過進云三十年前陳壁
土今日拈來依舊新師云自家作主張問鉗錘高舉
選佛場開即今還有超佛越祖底也無師云有僧云
在甚麼處師云仙橋山畔滾滾來問如何是佛師云
七星劍子僧便喝師云女也亂喝乃云古佛堂前雪
飄萬點仙橋山上玉結諸峰當恁麼時水冷雲寒塵
塵不入煙回霧轉事事全消衲僧家正好衲被蒙頭
坐消歲月爭奈家家灶裏少煙不得所以新聖恩今
日開堂只得與兄弟約定規法三章別開叢林新式
兄弟當此時節第一不得添衣添衣則孤負此時節
第二不得薶炭薶炭則孤負此時節第三不得叫寒
叫寒則孤負此時節雖然從上分付來底事又作麼
生折合杖頭卓處天魔失正令行時佛祖無。

上堂僧問如何是函盍乾坤句師云大地載不起如
何是截斷眾流句師云有口挂壁上如何是隨波逐
浪句師云處處相隨來乃云雲收大地雪解諸峰一
聲鶴唳迥出千松拈拄杖召眾云見麼見得普請各
自歸家見不得聖恩為你兄弟轉十無盡臧去也卓
杖云精進持淨戒猶如護明珠。

上堂僧問本體空寂即不問如何是夜半鐵牛吼雪
晝天明木馬嘶寒更師云背手摸枕子床下漉魚蝦
乃云雞寒上樹鴨寒下水別與不別拈頭捋尾以我
為隱乎吾無隱乎爾拈拄杖卓一卓云三千年前立
風規直至而今猶未已复舉昔有一僧持缽至長者
家偶為犬傷長者因問龍披一縷金翅不吞大師全
披法服為甚卻被狗咬師云者僧被者俗流一拶只
得髮白齒黃分疏不下雖然長者要到者僧田地猶
較十萬八千。

上堂長西堂出舉坐具云大用見前請師一鑑師云
金香盧下鐵昆侖長云不是苦心人不知師卓杖一
下問如何是大機師劈脊便打進云如何是大用師
劈脊便打乃云杲日耿耿紅霞膏碧落之空朔風泠
泠白霧飄青冥之景不作竟會未為理觀正與麼時
大似鐵蛇把斷要津石虎踞定峰頂你兄弟家卒難
動著若動著盡被食啖若不動著又難歸家作麼生
得箇平貼去。

上堂今日見侍者請聖恩提唱從上來事不惟與乃
佛乃祖光顯門庭亦使無邊國土有情無情得旨歸
根了也即今總向聖恩拄杖上揚聲大叫云一切法
不生一切法不滅惟此不生不滅諸佛之所得既然
為甚麼桼桶不快。

上堂泰書記問如何是先照後用師云且開莊鏡當
軒立記云如何是先用後照師云不斬樓蘭誓不歸
記云如何是照用仝時師云打則打殺則殺記云如
何是照用不仝時師云湘之南潭之北記云向上一
事請師再道師云千聖覷不著記便拜師乃云風冽
長天山河瓊瓊一璧雪覆大地艸木璨璨六華你兄
弟家對此嚴冬寧不一場冷落邪故聖恩不忍袖手
特來助揚直使寂寥寥翻成聒聒地冷湫湫翻成烘
烘地兄弟且作麼生是助揚底道理雪裏何須樵子
唱盧頭惟著樹根香复舉楊岐住院上堂云楊岐乍
住屋壁疏滿床盡灑雪珍珠縮卻項痛嗟吁翻憶古
人樹下居師拈云老和尚將謂後無作者殊不知聖
恩也有箇見處作麼生是聖恩見處夜夜北風鼓樹
支蒙頭衲被已多時起來不見山河景笑倒聖恩新
住持且道笑箇甚麼我住於此見聞若斯。

上堂泰書記問昨夜驪珠親拾得慶賞一句意如何
師云銀燭吐青煙進云金光既耿耿回首焰重重師
便打乃云無邊剎海來复一昜之光百億世界普見
毗盧之用正與麼時還有撩起便行底麼有則分付
缽袋子接待後昆無則誥封夫人呂氏覺貞今日於
聖恩座下懇請開示無始來非僧非俗非男非女非
聖非凡非生滅相非去來今受用不盡底種子如今
長老與他下箇註腳去也拈香便燒云不惟即此明
宗旨猶好燒香祝聖人。

副憲商護法請上堂泰書記問如何是體中玄師云
八十四人扶不起記云如何是意中玄師云鳥道歸
來未是真記云如何是句中玄師云鐵畫銀鉤點不
斷記云四海浪平風景淡九天雲靜碧輪孤師云消
得龍門多少風泰便禮拜崇侍者問一女子定因甚
有出得出不得師云小出大遇者云一聲鐵笛驚人
耳自是東風送落梅師云莫被竟轉好者云喚作竟
又怎得師云女作麼生者云劄劄便禮拜師便打乃
云日照碧雲峰石女下階拜此後复如何處處觀自
在達磨當西來從梁歷至魏文字先焚棄直示佛三
昧五人得法印一人獨超邁我本適子孫為翁傳缽
袋此後繼衣者門戶須光大。

上堂僧問世尊拈花迦葉微笑未審笑箇甚麼師云
笑女在桼桶裏進云撲破時如何師卓杖云向者裏
透過始得乃云熱則普天匝地熱任從犀牛扇打蚋
撲蚊石榴火燒天灼地寒則普天匝地寒任從雪珍
珠填溝塞壑碧琉璃積岳𠂤山所謂生死交謝寒暑
迭遷有物流動人之常情只是你中間一片田地不
曾穩密為他所轉若真正親見一回不落寒暑亦不
作寒暑見又何妨村歌社舞笑傲人間運水般柴風
流叢席者箇道理且拈向一邊如今安養大師嶽降
之辰且如何是慶贊一句驀拈拂子豎起云才放豪
光三百尺山河依舊月明中。

上堂泰書記問鐵牛觸倒獅子石虎吞卻象兒正與
麼時如何師云混然含理事不動去來心進云如是
則無中有路通京國八德重開優缽香師云你向甚
處坐立進云大地載不起師燒香云且漫與麼泰提
坐具便出世維那問不落言語作麼生道師云木人
歌後嶂石馬嘶案山進云不落思惟道從何有師云
谿聲穿月景漁父夢殘更進云恁麼則法眼圜明坐
斷十方也師云臧身處沒蹤跡問如何是有想無想
句師云王郎衫袖闊進云如何是非有想非無想句
師云鄭老帽簷高乃云見成公案放你三十陳尊宿
錯下名言不是好手深固幽遠無人能到老釋迦牆
塹未固不是好手今日本源教授供眾恩出私門不
是好手聖恩長老今日提唱佛法且道是好手不是
好手乃呵呵大笑云漫道春光無覓處回頭華信在
江南。

師誕付長西堂上堂聖恩有二般敗露今日不得不
道過聖恩於熹廟元祀十一月十九日子時始出夔
州侯家毅廟十一祀十一月十四日知得飯是米做
底所謂成人不自在自在不成人如今我大雲西堂
磨褌擦褲有年矣今入得聖恩門見得聖恩人作麼
生分付舉拂云把將去時西堂掩耳師付之便下座。

羅明府請上堂僧問剝盡芭蕉時如何師云惟有一
真實進云但要和尚尊委師云也須三十年崇侍者
出舉坐具云者是尋常事如何是奇特事師云郊原
欲下雪天地冷冷寒崇禮拜問撥艸瞻風祇圖見性
未審上人性在甚處師云密密知來猶是景進云識
得自性方脫生死眼光落地時作麼生脫師云到頭
依舊赤骨寒進云脫得生死便知去處四大分離時
向甚麼處去師云我不辭向女道恐女不信進云焉
得不信師云今日乍寒不能為女竭力且歸位著乃
云須彌鐙王如來三變堪忍世界地平如掌复彈指
一下忽然涌出無邊師子座令十方諸佛各坐其座
四眾八部散華圍遶說偈贊曰佛真法身猶若虛空
應物見形如水中月不覺聖恩搊住云你道應物見
形如水中月作麼生說箇應底道理一隊漢只得目
瞪口呿卻來索聖恩一轉語聖恩亦無處啟口只好
道箇羅明府設伊蒲伏惟尚嚮。

上堂僧問靈雲見桃華寤後為甚玄沙不肯師便打
僧便喝師連打乃以杖打圜相云漢江笊籬清平木
勺彌勒面孔釋迦胸襟一一總在者裏者裏見得便
見從上來事頭頭爾法法爾有甚拘縛有甚解脫行
解不立語默兩忘佛亦不為祖亦不做雖然如不行
腳遍爭得髑髏乾复舉巖頭在甘贄行者把鍼因緣
師云俊哉巖頭好幅胸襟只不合向行者家賣弄致
令減卻聲價雖然女等要見巖頭麼遂起身顧眾云
祇者是便下座。

上堂僧問某甲一生不信佛時如何師云此人難得
問如何是法臧師云廚庫三門問清淨本然云何忽
生山河大地師良久進云被某甲一問只得啞口師
驀頭便打乃云開眼便見天地縣殊舉意即知雲泥
早隔者箇事除非是大死幾回始有少分相應若只
眼目定動便是白雲萬里不見道未棒未喝前領取
猶是鈍漢雖然塵中能作主化外自來賓。

上堂聞監寺問雪日立春增兩秀法筵唱道事如何
師云隨例處分聞云恁麼則一毛含眾象普見群生
前師云樂得一快乃云適才天帝向南閻浮洲噴嚏
一下不覺閻浮雨似盆傾聖恩忍俊不禁只得出來
唱箇曲子與眾解悶云一谿雨一谿煙迷白晝心悄
然安得屠穌酉禁此冬月寒。

上堂泰書記舉首云者箇是昌泰底如何是和尚底
師便打記咳嗽云者是昌泰用處如何是和尚用處
師亦打記云杖頭不惜重分付萬古從今結禍胎師
云騎得頭失卻尾乃云天得一地得一一色寒風吹
白日桃華李華參差開看來又是春時節穿衣喫飯
與道自適也不管佛法難牚也不管催科緩急忽然
晴日當天來照我西前五尺地。

上堂僧問打破桼桶時如何師云也得遍界煇進云
某甲信受去也師云三十年後未必穌乃云金剛王
佛來也撝魔來也撝纖豪不立破沙盆逆來也受順
來也受闊若太虛所以者箇法門舉則遍界遍空收
則無聲無臭故臥龍䂐和尚常言未得入處見山是
山見水是水見萬物是萬物既得入處見山不是山
見水不是水見萬物不是萬物既得休歇田地仍前
見山是山見水是水見萬物是萬物眾兄弟作麼生
說箇休歇底道理顧左右云新發意菩薩亦复不能
知下座。

上堂僧問世尊陞座文殊白椎其意如何師打一棒
云也不得放過崇侍者問孤鐙照暗室萬事自分曉
時如何師云退後三步看進云恁麼則一杖關山靜
十世白豪舒師云不消咳嗽一聲者作展具埶云也
不消得便收起師云切忌拗直作曲乃云開眼說夢
不得舉意求道不得所以從上尊宿到此亦只沒奈
何昔僧問古德學人沒奈何時如何德云非但女我
也沒奈何僧云和尚為甚沒奈何德云我若奈何拈
過女沒奈何眾兄弟可謂早上烏雞深夜繡暗中一
竅實難通。

上堂聞監寺問三十夜到來時如何師云故園今夜
思千里霜鬢明朝又一年聞云渾身當宇宙誰是出
頭人師便打聞便喝師复打問道不行時如何師云
山僧有分住煙蘿進云意旨如何師云不怕爛卻乃
云天地與我仝根萬物與我一體撩倒僧肇法師相
逢空教彈指若不裂破根朱未免墮在道理以杖畫
相云正好看取。

上堂蟭螟撲破琉璃碗蚱蜢橫吞瑪瑙盆露柱歙乾
滄海水鐙籠蹋斷須彌根大眾誦此四句自然參學
事畢。

慶立僧化去上堂崇侍者問立僧化後向甚麼處去
師云缽裏飯白明如日灶下火紅燄似雲者云漚華
翻白浪漫道春風催師云門前垂橘柚屋後種林檎
乃云平都石林心慶道人少綜儒業錚錚有聲中歲
學詩詩亦有致晚年放心正法眼臧操學參謁又复
幾盡心力見聖恩令行黔地直唱幽宗一日腰包而
來被聖恩捉敗全身放下輔弼叢林始於護國終至
萬壽雖楊岐事慈明無以異也今年以恙退隱餘慶
之鐘靈禪房不二月即坐脫矣嗟乎何天喪予之速
邪聖恩常作偈送曰少年名已在南方四十歸來坐
道場奪得杖頭挑日月五湖煙景泳秋光兄弟莫道
千載之後不能坐斷人舌頭好复靠拄杖云倒拄杖
頭側足立當場放過者瞎驢。

上堂僧問向上宗乘即不問正恁麼時如何師云十
字街頭㼾磚進云衣線下事又如何道師云一點也
謾他不得問如何是賓中賓師云目兆踉蹡如何是
賓中主師云猶是慚媿如何是主中賓師云妙在今
時如何是主中主師便喝問師子吼時如何師云不
見雞犬鳴僧乃喝師便打乃云日則高眠春晝夜則
蹋斷秋天若人問我意旨笑指巖雪華煙所以道任
性逍遙隨緣放曠但盡凡心別無聖解是故凡也如
是大眾也如是聖恩也如是侍者也如是拄杖拂子
也如是露柱鐙籠也如是三世諸佛也如是貍奴白
羖也如是磚頭瓦礫也如是山河國土也如是艸木
昆蟲也如是既然如是又要聖恩說箇甚麼滿目黃
金相黑狗爛銀蹄。

上堂僧問圜明寶珠今請酬價師云我見鐙明佛本
光瑞如此乃云拄杖子道未曾得箇休歇田地此時
喚作佛祖不得喚作僧俗不得喚作人竟不得喚作
縱奪不得喚作照用不得喚作賓主不得喚作玄要
不得喚作棒喝不得喚作圜相不得喚作抽顧不得
喚作門風不得喚作三界惟心不得喚作萬法惟識
不得喚作偏正不得喚作功勛不得既得箇休歇田
地此時喚作佛祖也得喚作僧俗也得喚作人竟也
得喚作縱奪也得喚作照用也得喚作賓主也得喚
作玄要也得喚作棒喝也得喚作圜相也得喚作抽
顧也得喚作門風也得喚作三界惟心也得喚作萬
法惟識也得喚作偏正也得喚作功勛也得然則正
當壁立萬仞不落是非竟又作麼生待下座看。

聞監寺請上堂僧問如何是真諦師云萬象全撝進
云如何是俗諦師云雪色如銀進云二諦融通時如
何師便打問佛子住此地則是佛受用未審受用箇
甚麼師云飯食經行繞數遭問如何是煩惱師云金
剛手裏八棱棒乃云赤手提撕山門頭貴火盧頭賤
白眼冷坐前廊頭唾後架頭屙隨緣任性無喜無憂
遇緣即宗有收有放拈拄杖云既然一切處隨緣即
宗有收有放且道松眉沙彌化去聖恩為伊薦拔又
作麼生攃手歸家人自肯眉毛留得拂珊瑚。

上堂世維那問如何是鏡中華師云八面看來刺眼
睛進云如何是水中月師云撈天摸地不能全進云
離卻鏡華水月時如何師震威一喝世喝一喝便歸
位師云冷灰裏有粒豆爆問劫火洞然意旨師云嬌
爺恃孃進云恁麼則到頭霜夜月任運落前谿師云
不薦當頭旨徒勞誦詩篇乃云黃檗打臨濟三頓有
殺人刀無活人劍趙州叫嚴陽放下有活人劍無殺
人刀若得兩全須是聖恩始得拈拄杖云殺人刀放
拄杖云活人劍殺活既在聖恩手裏祇如聖來凡來
作麼生用當頭碎破黃金面背後莫教錯認蹤。

上堂僧問向上一機雷奔電走當陽一路鷂過新羅
正恁麼時請師一句師云不曾諱卻進云一句迥超
千聖外松蘿不與月輪齊師云莫道山僧在者裏僧
以坐具橫肩云獨立千峰外背手看碧波師便打乃
云一入山來雪風凜凜吹破面門打失兩眼追也追
不及抴也抴不轉千峰頂上挂鐙毬十字街前空認
景倘者裏著得一隻眼方知釋迦老人今日於雪山
識得來底原是賓頭盧手中琉璃碗於者裏著不得
一隻眼遂召聖僧侍者打鼓普請看。

雪朝上堂明教授問普化搖鈴明甚麼邊事師云生
鐵鑄虛空明云恁麼不消全提正令也師云也須進
前三步明禮拜師乃云千峰覆雪萬井沈煙處處有
一色之功山山無萬象之竟當此時正好閉戶高眠
何須開眼說夢不見嘉祥一路智者知疏瑞艸無根
賢者不貴總之諸人未得者箇受用只得依科作梵
拈拄杖召眾云汝等若能明解得不妨大家喫一莖
如其不然更為頌出今朝十二月十一朔風吹破禪
房壁偶然出戶望仙山始見庭前雪深尺鳥不飛人
煙息兔角牚斷古殿簷龜毛拂碎象王鼻。

上堂泰書記問如何是向師云縱然為野老也合趨
天時如何是奉師云但得居寰宇終須擁聖明如何
是功師云深夜不解甲畫策取樓闌如何是共功師
云鷺鷥行雪地此事不稱奇如何是功功師云渾然
含一體迥不落勛涂忽遇濟下來時如何師云恁麼
則分付去也便打泰舉足云蹋碎金籠鐵鷂子從今
啼出劫前春師云過得關頭超佛祖猶較聖恩一著
難泰禮拜問拄杖頭邊巳露春色拂子尾上明洩秋
光且如何是密密句師云腦後金椎僧便喝師云恁
麼喝又爭得乃云精金百鍊光燿十虛美玉重磨價
貴千兩有如是操履聖恩未敢相許在不見石火電
光未是妙指蹤畫跡太慚惶复舉世尊於涅槃會上
因廣額屠兒放下屠刀云世尊我是千佛一數世尊
云如是如是女是千佛一數師云可惜黃面老子容
易放過令廣額入得佛界入不得魔界當時若是聖
恩但舉手畫兩畫不惟廣額鉛澒乾枯亦且不辱宗
教大眾如此處斷且道還恰麼若恰古人落節有分
若不恰別有甚麼眼試道看。

立春上堂僧問如何是宗旨師云泥人笑金剛進云
恁麼則全賓全主師便打問見山見水時如何師云
有甚麼難進云謝師答話師云苦瓠連根苦問學人
特來請和尚直指師云將謂別有問如何是衲僧本
分事師云如鐵鷂子翔雲乃云一法不生萬法無咎
三昜既轉百芔增光是以春信不來事事寂寥泰爻
既畫物物全舒總之時節既饒生意自動者裏見得
生機一路便見聖人法即凡夫法凡夫法即聖人法
者裏見不得生機一路聖人法是聖人法凡夫法是
凡夫法各各不相知各各不相容也還知麼白玉缽
中香積飯硃砂盆裏雲門餅伏惟尚嚮。

上堂世維那問大用見前請師一接師云敲碎髑髏
也是閒進云當臺一鏡明如日萬古晴空絕是非師
云徒自勞倦世拂袖歸位師云俊哉衲子問如何是
水上葫蘆禪師云桼桶光生初夜前如何是日中寶
石禪師云摑倒崖洲滄海枯如何是水中鹽味禪師
云月涌江波夜色沈如何是色裏膠青禪師云白日
挑鐙讀此銘乃云白玉缽中展腳高臥硃砂鏡裏斫
額望人雖是明眼宗師不無指蹤極則所以行棒行
喝無非第二義中露箇消息雖然且如聖恩為人節
文又在甚處請看江面漁舟子不管陰晴理釣絲。

除日隱監院請上堂僧問年盡月盡日盡時盡如何
是到頭一句師云家家門上挂錢財問除日一句作
麼生道師云爛煨榾柮火誰复念愁窮問杲日當天
四檐滴凍時如何師云且喜冰消瓦解問垂鉤千尺
意在於何師云聖恩頗識好惡乃云烹露地白牛贏
得一日飽餐失卻千日受用埽門上塵垢去得目前
柤滓添得頭上灰塵總不如聖恩今日也不烹露地
白牛亦不埽門上塵垢祇是一味固守清貧所以寒
則與眾仝燒榾柮渴則與眾痛飲清流從諸方老宿
超孟嘗君之光采舞謝三郎之百戲到聖恩門下一
點也用不得眾兄弟祇如應時及節合作麼生指示
坐到四更後寒與煖分開。

元旦上堂泰書記問如何是新年頭佛法師云門前
梅破梢進云開門欲問東君信迎得春光滿面來師
云也是尋章摘句漢進云當軒得意無人識自唱巴
歌囉哩囉師云又恁麼去也記禮拜起拍一拍歸位
師云消得恁麼消得恁麼問天地交泰物我仝春和
尚還有別商量也未師云有進云請師指示師云剎
竿頭上舞猢猻乃云新年頭佛法有戶戶讙呼椒柏
酉新年頭佛法無山僧無力呼梟盧石龜相逐鐵鷂
子銀碗全盛雪珍珠所以道元正啟祚萬物咸新正
與麼時若當向上宗乘未免減人聲價直須格外明
宗始稱玄學高士如其不爾也是箇矮子看戲复舉
密師翁頌夾山見船子云離鉤三寸如何道一橈打
入紅波跳忽覺來時自點頭請續此語師拈云者老
和尚做善知識多少年一箇頌子也不完全聖恩兒
孫若不添起未免諸方唾罵良久云寧可截舌不犯
國諱。

上堂攃土揚沙不如先輩埽蹤滅跡猶較今時顧左
右云聖恩作大師子吼去也切須仔細喝一喝。

天童和尚忌諸山請上堂長西堂出便喝云老人來
也作麼生相見師云痛與三十棒長云祖禰不了殃
及兒孫師云猶要一頓在長云昔日知恩處今朝成
禍胎師云不獨觸風化亦自顯顢頇乃云掜不聚撞
得開扶得起放不倒荊棘林中下腳夜明簾外轉身
若是聖恩兒孫只須痛下一喝不惟疑殺古人亦且
教盡大地人眼𥆌𥆌地去遂燒香云也怪伊不得。

因事上堂先佛之設教也必本乎道德道德舉則天
下無不尊法於此無不慕愛於此既尊且慕則吾教
與天地永固與日月仝明由是觀之叢林非道德不
著衲子非教化不明故道德者叢林之體裁教化者
衲子之資糧有此體裁又有此資糧何患功業之不
成聲名之不出此先聖之大綱末學之洪規兄弟家
既來仝住必念道德為先其資身次之何一有不如
意事便生退息得不為忘義之狂徒滅道之醜人與
聖恩見此心痛膽裂不忍不一相勸大眾母作是念
光陰去半歲月無多將此大事早早做辦免致後悔
不見預先若不打徹臘月三十到來一場慌亂此血
滴滴之訓不可不著緊也。

上堂僧問金剛王寶劍今日略借看師便打進云大
好殺佛祖手段師云將謂是箇肥屍元來是箇死鼠
乃云硃砂缽白玉盆絕滲漏之機爛生薑青艸艾療
沈痾之病所以衲僧家掜聚放開呼來喚去未有不
是者般時節如是則我嬾民玄監院請聖恩開示從
上來不立文字之教以為薦親之舉亦是領取者般
時節只如者般時節作麼生會等閒識得竿頭意了
無生死去來今。

上堂聖恩門下棒如雨點別無相賺只要覓箇作家
交付缽袋子若是作家不待語話即跨門時便好推
倒聖恩只教聖恩起來不得開口不得吐气不得轉
身不得既有者箇作家自然一切處如壁立萬仞雖
遇佛遇祖遇眾生遇鬼神總與一摑粉碎全無豪髮
許與之作對他日亦可敵得生死即要傳缽袋子复
何難哉只是你夙無靈骨被人使作似箇奴兒婢子
要叫你東則隨之東要叫你西則隨之西此時要答
話下語也不得要瞚目揚眉也不得子細看來者箇
時節不是學得底求得底須是蒲團邊衣線下回光
返照親見一回委實如此則一切竟界始謾你不得
此時要東也在我要西也在我要答話下語也在我
要瞚目揚眉也在我更不是別人代普得底亦不是
別人做得底只饒多少說話多少作用多少訓誨原
來是我家裏事物一切大師都是方便接引今日謾
不得也到了者箇時節聖恩便與你證盟未能如此
正好行住坐臥著實參究去然又不可蒲團上結足
未定便下來鬧聒聒叢中打渾者樣參學可惜許不
見古人引錐自刺才到得者箇田地。

上堂僧問未出方丈時和尚作麼生指示師云下床
須摺被進云恁麼則助揚法化去也師云也不期築
著闍黎僧禮拜師便打乃云隔江招手橫趨而去此
正是气味相投羽毛相似底亦省卻多少力也兄弟
家已入堂多日猶作瞌睡如夢如癡聖恩如不出來
疑我有慳法之意即出來怪我有相偪之來正恁麼
時一切是非如何鏟去到不恨不疑之地良久云你
若無心我也休。

普請上堂昔楊岐和尚云薄福住楊岐年來气力衰
寒風吹敗葉猶喜故人歸聖恩也杜撰四句云靈巖
住平越猶喜出山嶕不是愛出戶祇要般柴燒。

上堂僧問如何是心包太虛之旨師云不見其大進
云一切歸元此理諦當否師云歸元後如何僧禮拜
師便打僧喝師云還得多少飯錢乃舉修山主鐘中
無鼓響鼓中無鐘聲鐘鼓不交參句句無前後修山
主將五音六律為你詠出首無生曲子直是你不解
聽所以無衲僧眼目者裏若能接得拍始參得聖恩
禪如不能更與頌過竹杖化龍天地黑鼓椎築地髑
髏枯焦磚打著連底凍三千弟子眼塗糊。

佛誕日上堂僧問未出方丈已露鋒鋩既登座也落
七落八門庭施設拈向一邊請和尚速道第一句師
云筍畢竟成竹進云莫矢上加尖師云自領去問雲
門打殺世尊未審世尊過在甚處師云指天指地進
云卻請相救師云即使救得起來有甚用處僧佇思
師云立地死漢乃云度生為急豈戀四天拯接為心
何辭五濁所以今日下摩邪腹降飯王宮兩手打開
當陽拋出道箇天上天下惟吾獨尊於是九龍唾甘
七華繞足後至雪山成道喚作接物利生老子如此
爭似我隨分度日直接上機無事高眠待他負命豈
不猶較些子舉拄杖驀顧大眾云還有識得者麼歸
期不著便獨自惱江頭。

上堂良驥追風豈搖鞭景仙陀神智不假再呼所以
衲僧家撩起便行全無留礙大眾者事且置正恁麼
時還有開口不涉脣吻道得第一句者麼摘拄杖鼓
掌云折楊華折楊華。

上堂僧問如何是初祖一隻履師云可以履霜如何
是二祖一隻臂師云申縮可人如何是三祖一罪身
師云挨著便知如何是四祖一隻虎師云誰敢當風
如何是五祖一朱松師云盍覆天下如何是六祖一
張碓師云蹋著禍生問如何是最初一機師云虛空
書上字滄海挂鐙裘進云如何是末後一句師打云
要知明日事但看夜來風乃云三世諸佛不知有雪
裏烏雞啼白晝貍奴白羖卻知有無底籃盛青蛇吼
佛殿與三門鬥額金剛與泥神競走說似一隊瞌睡
人依舊得前遺卻後。

上堂祖師云吾有一物無頭無尾將謂千古希詫殊
不知暗臧春色明露秋光香嚴云吾有一機瞚目示
伊將謂萬古徽猷殊不知明露秋光暗臧春色顧視
左右云者裏下得一轉語與祖師香嚴一龕並坐未
是分外不然你者一隊總是涅槃堂裏漢。

上堂舉世尊於涅槃會上以手摩胸告眾云女等善
觀吾紫磨金色之身瞻仰取足勿令後悔若謂吾滅
度非吾弟子若謂吾不滅度亦非吾弟子時百萬億
眾悉皆契寤師云老子四十九年如隨色摩尼燿人
肝膽弄到今日一場活殺聖恩兒孫有首頌子助伊
火把昭王御宇降天竺穆滿當春十五時丈六紫磨
金色聚一𠂤猛火爇須彌。

解制上堂世維那問如何是解制放行句師云牢拴
艸鞋天地外橫擔拄杖河山中進云如何是佛法實
相句師云萬年松下金鐘響百尺樓前玉板鳴問結
制時如何師云板響歸被位鐘鳴出照堂進云解制
時如何師云放開布袋口衲僧得自由進云不解不
結時如何師云堂前三箇石屋後五朱松進云既解
既結時如何師云四海肩囊去八面起清風明教授
問法亙今古何有解制結制師云千峰頂上打裘子
十字街前罵禿驢聞監寺問人天交接時如何師云
春園華鳥啼青晝引得時人聽好音進云祇如聖恩
解制時又如何師云處處分雲水頭頭吐玅機乃云
洞山老人教人東去西去萬里無寸艸處去然千里
萬里去住隨緣足矣但只是一切時不得違背聖恩
若有違背定犯著棄罪何也前涂更有新條在漫道
春風即便休敘謝兩班畢下座。
荊南開聖院山暉禪師語錄卷三(終)

荊南開聖院山暉禪師語錄卷四
住銅仁府東山門人昌泰錄
嵩山首座龍光法孫宗上編

* 住黃平州長松禪院語錄

據室要論𩰫子大小便較勺柄短長爭如者裏坐消
綠水青山放意長松幽澗雖從上來掩室摩竭壁觀
少林臨濟門風楊岐正脈總用不著何也桃李縱然
先得意到頭也落劫前春。

德直歲請上堂崇侍者問十方仝聚會箇箇學無為
和尚如何垂示師云龍潭清如鏡者云未是極則在
師云如何是女極則者云金盧靄紫氣銀燭吐青煇
師云也只道得一半者舞坐具歸位師打乃云昨日
聖恩寺裏敲床豎拂喻性談心今朝開聖室中浪靜
風恬攲雲傲日故昔有云有時千聖覷不著則到處
露行蹤有時到處露行蹤則千聖覷不著如是竟界
可謂行也自由住也自由聖不得名凡不得狀脫脫
灑灑巍巍堂堂者事既爾即今撥轉竿頭來舉地臧
因緣重龍山道價又且如何大家且樂巖耕事贏得
博飯勝諸方。

開盧楊丁兩護法請上堂拈香祝
聖罷末後拈香云塞斷諸方老宿疑殺四海衲僧若
不對眾拈來將必有時罵我供養蘇州府報恩禪寺
浮石禪師大和尚問如何是正法眼臧師云祇是涔
蹄乃云白華競秀玅德家風一亙晴空普賢竟界者
一道真言天下叢林盡作奇特商量殊不知二大士
總是箇碗脫子要得真實隔十萬八千在良久云者
裏倘有箇出來道二大士既如此設問長老甚麼年
閒行道但向道且退去不是弄潮人休入洪波裏。

上堂僧問權借一問以為景艸時如何師云牆壁瓦
礫解𨁝跳乃云橫身宇宙展演之談一線不開固封
之見衲僧家有甚閒工夫作如是見解但穿衣喫飯
喜怒哀樂究竟分明便是歸家時節無奈擔囊負缽
出一叢林入一保社有許多窮乞相一往觀來真可
憐憫大眾祇如不展演不固封本分地上合作麼生
書記云倚松三楚地笑傲桃李春師打一棒便下座。

上堂僧問聽松上座請師薦嚴如何舉似師云風來
星落水波盡月還天進云意旨如何師云客久閩音
化交深楚俗通問威音王以何人為師師云開聖門
前喚得來進云恐涉涂程師云扶頭祇是扶頭扶尾
祇是扶尾乃云適纔睡去得一夢竟見金剛與泥神
論義一謂有佛處不得住一謂無佛處急走過爭之
不已來質山僧山僧決斷云據二大士見處如盲人
摸象何異諸方長松則不然纔欲舉杖不覺侍者云
聽松上座請法薦嚴伏惟降重夢竟是以遭渠撞斷
來陞此座大眾座既陞矣也不免向痴人前說夢然
此一夢過去眾生世界是此一夢未來眾生世界是
此一夢見在眾生世界是此一夢及今日薦拔指示
無生之道是此一夢既都是夢祇如真實處作麼生
道獨足石人舞塵埃片片打著空王佛。

上堂仝書記問如何是浮山九帶意師云香盧腳下
吼如雷慧維那出豎拳云者箇是第幾機師云放下
好也免得喫棒那畫一畫師云自領去乃云女身女
心外洎山河大地咸是玅明真心中所見一物具眼
衲僧向者裏寤得便見菩提涅槃真如佛性是一物
向上向下者箇甚麼是一物乃至聖人種種施設總
是一物今日覺蓮上座於無施中作施無法中求法
是一物不然其奈山僧何。

上堂僧問如何是正中偏師云一點光生景未圜如
何是偏中正師云剛曉難憑秦時鏡如何是正中來
師云獨足石人蹋雪苔如何是偏中至師云大小全
體歸聖治如何是兼中到師云夜半歸來天未曉慧
維那問師唱誰家曲宗風嗣阿誰師云千眼大悲認
不真進云恁麼則天童推不開報恩斫不斷去也師
云不意闍黎道著進云鐵蛇當古路拔劍攪龍門又
作麼生師云嚇殺人乃云智鑒當軒艸昧遠遁靈符
在握鬼窟全消苟非神寤於機先必也喪膽於直下
眉間寶劍血濺梵宮袖裏金椎雄飛宇宙於此寤得
喫鬻喫飯未為分外脫或不爾著艸鞋有日在。

吳正綱轉經上堂師以拄杖打禪床云也甚奇怪適
來長松陞座不覺築著禪床驚動琉璃佛國藥師老
人從十殑伽沙佛國外來此香几上放大光明作如
是說我於無量劫中欲取菩提智道先作誓言自身
光明熾然照燿無量無數無邊世界以三十二大丈
夫相八十隨形好莊嚴其身令一切眾生如我無異
大眾長松所見如是未審眾中還有見得者麼若見
便知普天匝地一切法一切事悉皆如我無異其或
不然又打禪床一下云复還本土去也。

上堂僧問娑竭出海時如何師云滔滔地慧維那問
欲領和尚一棒師意如何師云教你喪身失命進云
恰好師云甚麼年間得活進云鐵牛耕轉昆侖去瞎
驢嘶破太虛回師云瞻前顧後問如何是正法眼臧
師云提不起乃云一法不露遍界遍空萬法全章無
聲無臭所以雲有出山埶水無投澗聲大眾者件事
的的取一法不得舍一法不得取一法便為取縛不
取一法便為不取縛畢竟如何得箇入路揮拂子云
長汀汀上風顛子日日相逢笑不休。

上堂僧問三世諸佛不知有不知有箇甚麼師指云
香盧進云貍奴白羖卻知有知有箇甚麼師指云香
盧問如何是佛法的的大意師云梅花片片雪中飄
乃云狗走抖擻口眾生本不曾迷猴愁摟搜頭諸佛
本不曾寤迷也不迷寤也不寤趙州親見南泉來解
道鎮大蘆菔。

上堂僧問對面不相識千里卻仝風時如何師云闍
黎不獨今日錯過進云賓主何在師云深林縱許巢
翡翠淺水豈肯漉魚蝦僧拂袖歸位師云又有一箇
掠虛乃云大方獨步出海之銀蟾宇宙橫身離礦之
寶器頭頭自玅處處全章所謂廣大門風威德自在
若不如是終是門牆之物長松曾憶在棲靈時臥龍
茶次舉一切事究竟堅固遂以茶桮一掌擊碎勘眾
云且道是堅固是不堅固堅固老僧巳打破也不堅
固古人為甚如此道是時長松也曾預數但只做得
箇矮子看戲若是如今只消向前躬身云早晚禮拜
豈是分外事也如此不獨無玷學涂亦且教長老一
場活殺仁者好好做上一場得箇入路免得在人家
隊裏嚼言嚼語聽使聽呼有甚好看。

冬至上堂慧維那向前展具卻云也不消得便收起
師豎起拂子進云渾然含理事何用歷三祇師复豎
起拂子云者箇用得恁麼快慧禮拜歸位乃云群陰
未剝凍結重泉一昜既形梅衝兩岸地中雷复律管
灰飛十方拜賀嘉猷萬國稱揚舜德林下道人合作
麼生祝延聖壽遂燒香云願吾皇與虛空齊壽聖德
與日月齊明艸茻愚僧不勝慶幸复舉僧問古德一
昜來复日長一線未審佛法長多少尊宿云長一線
又一尊宿云一線長師云二尊宿一人易分銖兩一
人難較尺尋若是長松則不然豎起拂云也不較多。

上堂僧問黃金出礦請師一試師靠拄杖進云恁麼
則巴陵漁父子生平一孤舟也師云多虛少實乃云
今朝忍寒不暇卻又打鼓陞堂不獨說法不象亦且
鼻涕老長所謂成人不自在自在不成人諦實看將
來黃檗樹上有甚蜜果。

上堂僧問千里特來呈舊面試看秋華別樣香師云
父母所生眼終不為汝鑒乃云開眼便見佛殿三門
香盧拂子開口便說真如佛性菩提涅槃此是兄弟
家見處開眼便見山河國土僧俗男女開口便說朝
打三千莫打八百此是長松見處如何是拄杖子見
處陳年靠在禪床角不計秋春得自由。

天童老和尚忌上堂同書記問解開布袋如意自在
恁麼時如何是慶賞一句師云長松終不設輕慢
於人便打記震威一喝歸眾師云不是冷灰裏有粒
豆暴乃云今日照監院供養天童老人不獨盡大地
人吞不下咽亦教老大一箇善知識屈气難申擿下
拄杖起身合掌云端嚴甚微玅今复還親近。

上堂僧問天不盍地不載作麼生道師驀頭一棒進
云自從認得曹谿路東擿西拋任運行師云漫逞驢
脣慧維那問第一訣獨立庭前雪時如何師云寒殺
只宜寒殺慧云第二訣烏龜吞卻月時如何師云皎
皎只宜皎皎慧云第三訣今時全漏洩時如何師云
可惜只宜可惜慧云恁麼則踢碎西河師子窟裂破
汾陽萬古秋去也師云莫易開終始口好乃云爛東
瓜破艸鞋分文不直有時遼天索價荊山玉罔象珠
連城莫易有時墮地薶塵總不如李居士施柴施飯
不作貴不作賤寒則亦任滿架盧頭饑則亦任滿盛
應器卻有點好處你道好在甚處一不叫寒二不叫
饑閒來無事看江湄。

謝照監院上堂僧問獨步大方雲龍風虎向上全提
電卷星飛正與麼時請師速道師云香盒子進云當
軒得意人自唱囉哩囉師便打慧維那問如何是第
一玄師云三門與佛殿鬥額如何是第二玄師云廚
庫與東廊揩背如何是第三玄師云前村叫前村應
脫卻三玄甲青峰任我眠拂袖歸位師云山斷疑無
路谿回別有村乃云昔楊岐領慈明之職始於南源
終於海會雖祁寒溽暑盡慈明之道可謂叢林柱石
萬古徽猷今白雲照監院領長松之職賣布單捐衣
缽不憚筋骨為眾藥石亦可謂叢林柱石萬古徽猷
雖然一人兔頭截角一人龜背刮毛要得諦當且看
別時分付。

上堂僧問如何是法華三昧師云鐵牛不喫闌邊艸
乃云千峰嶽秀雲霽晴縣太空一澗冰寒煙消樵唱
原野也不是時人湊泊之竟亦非相勘敵勝之機欲
明者般時節須是按下旗槍始得還有按下旗槍底
麼复舉鵝湖智孚禪師一日不赴堂侍者來請孚曰
我今日在莊喫油餈飽者曰和尚不曾出入孚曰你
但去問取莊主者方出門忽見莊主歸謝和尚到莊
喫油餈師云者則因緣有者道鵝湖與莊主同出有
者道特殺淆訛有者道莫一向只為人謾有者道不
是尋常破布子者樣商量早陷二鐵圍山裏去也大
眾還有知落處麼我要他下一轉語。

上堂僧問如何是奪人不奪竟師云千金公子匿高
樓如何是奪竟不奪人師云一葉落處天下秋如何
是人竟兩俱奪師云海底明月照行舟如何是人竟
俱不奪師云風清月白人高歌恁麼則磚頭瓦塊善
說法要去也師云口念摩訶出頭來乃云即心即佛
將無作有非心非佛弄假象真不是心不是佛不是
物相體裁衣大眾你道老胡西來的的為人處又作
麼生以杖畫箇丁字复卓一下云也是水裏漉魚蹤。

上堂僧問賢聖中來不曾殺生是何義師云堂前纔
舉手引動萬機隨進云接初機句請師再道師云放
開一線道撼動五須彌乃云一室虛明森羅萬象絕
響一機齊赴山河大地儼然正恁麼時取一法不得
舍一法不得為甚麼如此聻煙霞洞裏無雞犬風雨
林中有鬼神。

上堂時寒添衣貧者無措微塵不受富者難為如今
大眾供我袈裟衣又作麼生也只得將錯就錯為大
眾別申回向舉阿難問迦葉世尊傳金襴袈裟外別
傳箇甚麼迦葉召阿難阿難應諾迦葉云只消倒卻
門前剎竿著師云相席打令不無迦葉就路還家且
許阿難若是殿後威光猶較長松百步在何故聻當
時何不與本分艸料卻去指東畫西。

佛歡喜日上堂久滯雪嶺待兔守朱轉眼圜成從空
放下所以者般事覷未破時銀山鐵壁頭頭障礙及
至覷破雪點紅盧事事圜融兄弟家你道未覷破時
少箇甚麼一覷破時得箇甚麼如今弟兄還有道得
底麼豎拂子云只饒不坐空王殿也落時流第二機
复舉僧問趙州如何是佛州云殿裏底師云者僧擔
得一擔佛換得一擔枯樁趙州愛得銅盆走卻老鼠
二俱未是好手若是今日有問如何是佛但指云者
枯椿若能如此可以變大地作黃金攪長河為酥酪。

上堂老胡說箇知見立知即無明本知見無見斯即
涅槃意在使人不動腳頭便坐道場不餐大藥自然
仙化然於唱教門中寬闊有餘衲僧分上一點無用
不見道言外承當早成涂徹機前負荷已涉離微雖
然又何妨溼紙褁金毛獅子單絲控玉角麒麟复舉
趙州因僧問外方有問趙州說甚麼法如何抵對州
云鹽貴米賤師云撥著便轉蠅蚋趁逐電光打動便
知盲人追尋石火大眾還知天下叢林都向貴賤裏
作涽計麼。

上堂父母未生前眼橫鼻直父母已生後鼻直眼橫
雖則理合如斯爭奈猶有一著在何故祇如前是縣
碞後是猛虎左右壁立萬仞合作麼生得箇太平時
節眾無對代云寐語作麼。

除夕上堂眾纔集師顧視左右云長松今年除夕無
甚長言短語祇有爆竹一枚遂喝一喝云是甚麼聳
兩耳便下座。

元旦上堂燒香畢顧視大眾云不獨祝一人有慶萬
邦咸寧亦使天下衲僧有眼皆見有耳皆聞諸仁者
長松如此還有見所未見聞所未聞底麼寧可截舌
不犯國諱。

上堂僧問德山棒臨濟喝還當得向上事麼師云知
者見之知僧擬開口師云拈起軒轅鏡蚩尤失卻威
問十方無壁落四面亦無門請師垂示師云不因歸
來日怎見屋裏人問南泉斬貓意旨師云處處戰兵
眠血艸家家冤鬼哭愁雲進云趙州戴艸鞋又作麼
生師云也是平地漉魚蝦乃云昜春有腳萬芔煖回
大蔟斡旋四海甲坼觀化母於織錦樂暴背於山庭
林下道人洵可樂也如今還有共相知此理者麼不
是知音者徒勞話歲寒复舉􂖗巖道人見黃龍有偈
云棄卻瓢囊摵碎琴從今不煉澒中金自從一見黃
龍後始覺從前錯用心師云者道人得箇尋常受用
便謂明踰日月學究天人殊不知到長松門下當甚
破艸鞋雖然他道從前錯用心那裏是他錯用心處
有柬得出者不妨道看。

上堂僧問不落文言請師速道師云揚眉早已過開
口欲何堪進云恁麼則六塵非有八識本空也師云
不知路頭直卻道只隔絲問見不是見聞不是聞時
如何師云不是射鵰手徒勞試月弓僧向空畫一畫
師云頭破腦裂也是閒進云恁麼則枉勞人事師云
不曉其原十萬八千乃云佛不出世石蘊玉而山暉
祖不西來水含珠而川媚及其佛出世跡愈埽而愈
多逮乎祖西來邪愈遣而愈盛是何著相之甚者也
拈拄杖卓一卓云好大哥你道畢竟如何是直截底
一句等閒築碎恒沙國萬象森羅失卻蹤。

兩序供法衣上堂勞筋累骨監院之事迎來送去知
客之事量茶數米副寺之事添鹽著酢典座之事領
眾白椎維那之事錄記法言書記之事奉侍藥石侍
者之事大眾叢林綱領一一說了祇如諸仁者供新
法衣又作麼生以衣拂一拂云雞足山前風寂寂高
藍峰頂露堂堂。

上堂佛祖之道本絕名模亦非言說但一切時貴圖
知委耳知委則可了向上宗乘不知委則務高求遠
翻成顢頇去也所以香山露遮那之體子規啼般若
之談者裏喚作色喚作聲得麼即觀從上宗師開此
一門亦原不曾有別法與人若有別法與人盡是繫
驢橛子如我雲居若石世長老大興佛事追荅嚴慈
散華獻水鳴磬轉經以此報親親恩報盡以此利人
人皆獲益於此法中寧不快心哉亦可謂無有不是
入玅之門者也良久云還有不涉脣吻便超無學底
麼石火光中機軋軋流星景裏意微微。

上堂舉拂子云寒江獨釣月滿蘆華柳岸閒行日縣
亭榭汀洲漁火賽玉盆之光盧頭香雲接金輪之照
一往看去總是隨處作主遇緣即宗見色明心聞聲
識道堂堂獨露歷歷孤明有甚難知求人講究只是
者裏有一絲豪見處定落在流俗無一絲豪見處定
落在空亡倘二俱不涉如何得自在去還有伶俐底
麼正好唾罵長松一上如無長松與兄弟別下箇註
腳去也乃豎起拂子便下座。

上堂林下道人薶炭團燒筍蕨挑糞火鬻松華或有
問如何是住山底道理作麼生道一池荷葉衣無盡
數樹松華食有餘。

上堂一法不有理絕言詮萬法不無事存函盍所以
有而不有因無故有無而不無因有故無一往看來
總是全詠取舍之見生滅之談要究竟先報恩分付
來底誠未夢見如今拄杖子取不得舍不得生不得
滅不得一道平直坐斷報化佛頭萬機齊施觸碎天
魔腦盍正恁麼時如何是令行一句舉杖云人天眼
目垂今古幽明津梁付兒孫。

上堂一葉落天下秋一塵起大地收者樣餃物何堪
與人長松有箇新鮮不妨舉似赤土畫金鳳火尾錦
繡眉夜來人不識卻喚作雀兒。

上堂始終不昧理事雙融凡聖不形迷寤兩盡莫見
長松恁麼便道心竟如一縛脫無二又何消說迷說
寤然也要具擇法眼方是作家禪和如不爾則大謬
去也還會麼秋色入樓來霜風吹大冶。

雲表毛提舉請上堂僧問離卻色袋子作麼生相見
師云石火尋蹤早是遲進云把斷要津一句又作麼
生道師云袁江渡口野煙籠乃云一法不存諸佛祖
師無措足之地萬彙既立白羖貍奴有陷虎之機所
以放行也龍吟雲起白虹貫秋月之光把住也虎嘯
風生青霜隕梧桐之木看將來者猶是第二義門若
是向上一路石火電光追蹤不及況探竿景草與人
商量邪先德道閉門打睡權接上機面壁待人曲為
門戶雖然不因把手靈山日爭得今朝論正邪。

四月八日上堂空劫已前無佛無眾生桃華不語雞
犬自恬空劫已後有佛有眾生丹塗廁屋朱點枯骸
正當二邊不至中亦不存總是萬里崖州四棱著地
三處既成過誤且如何是釋迦老人今日獨尊底道
理為諸人頌出銀蹄細尾斑斑色金眼長頤絳絳朱
夜盡醉眠明月峽曉來撲碎玉蟾蜍。

破山和尚忌上堂是甚麼酉裏生肉裏死不惟水鳥
樹林贏蚌蝦蟹疑倒即飽參衲子亦自怪笑若不是
完壁當年親見一瓣香亦不肯對眾拈出雖然千尺
桃華三月浪也曾寒殺五湖來。

上堂聲色不有虎咬大蟲聲色不無蛇吞鱉鼻乃舉
起杖云要會者話須問者上座若不問者上座終是
牛頭沒馬頭回遂擿下云看看。

上堂僧問佛本是心為甚卻道不是師云入門須辨
的此意不曾乖進云離卻時如何師云黃華香自糝
迻景向南樓進云如何取則師云過關須掉臂不問
吏為誰僧禮拜師乃云玄學之士圜離頓漸之階玅
寤之徒光含真俗之諦目前取辦竟物紛紜道外求
時根塵錯綜只得一切遠離又是空亡外道看他先
德許多施設總是止啼之事今日長松於四眾中轉
此根本法輪亦是涕唾狐涎雖然門庭澹泊祖道澆
漓若不當場露布祖宗絕望也既在者裏大家證盟
不得說了便休須要取證為期不然又是說時似寤
對竟還迷有甚行腳眼目還會麼秋風葉落過牆來
一片寒霜吹不斷。

上堂已明大事心佛眾生未明大事眾生心佛所以
道至道無難惟嫌柬擇大眾正與麼時如何是不柬
擇底事東廊西舍廚庫山門是不柬擇麼古今日月
古今聖人是不柬擇麼青山綠水翠竹黃華是不柬
擇麼宰官臨筵人馬駢闐是不柬擇麼喝一喝云我
今稽首禮大士釋迦文。

上堂五日一參貴圖知委三日普說祇要發明知委
則圜離明相如出海銀蟾發明則了寤真常如出廄
良驥到得者裏可謂至矣盡矣還有甚麼隔礙雖然
莫道冬歸時節煖猶防春到百期寒。

上堂有佛處不得住春煖子規啼綠樹無佛處急走
過秋老間猿食白果大眾疑有十分寤有十分從上
宗師未有不如是者如今大眾盡在者裏作麼生領
話低頭合掌覓指歸不知本然是何物。

因事上堂僧問祖師西來直傳心法如何是心法師
云黑牛臥雪地此事甚分明進云恁麼則不勞參尋
也師云眼底童子面前人乃云玉雖至貴壞於瑕玼
理極平常潰於散亂洗瑕玼為連城袪散亂為聖智
鮮有不至其極玄學之士能如是亦鮮有不克之理
故古人三二十年始成道業良不虛也我此大眾幸
爾鬻飯精潔四大調和何不進道卻自懈怠長松不
知將來以何發明性地為大解脫人烏乎醍醐上味
為世所珍遇此等人翻成毒藥。

上堂一性圜明毛吞巨海萬德普集芥納須彌若較
列祖門風諸聖玄路十萬八千在須是理絕滲漏事
絕諸塵棄心性玄玅之談滅語默顯密之要到者裏
始有措足分然我廣大門風無不攝入無不隨宜奈
何才見長松如是說便去背地裏作種種商量所以
不能殊涂仝歸與諸聖共一龕室良可惜也卓杖云
會麼莫看龍潭清如鏡須求錦鯉乘月歸。

上堂僧問古人一默及盡玄微今日陞堂當為何事
師云只要明者箇進云請和尚高鑑師云早識女了
也僧禮拜師云灼然乃云古人一默及盡玄微今日
陞堂當為何事春日乍煖野色初和不說祖宗門庭
亦非向上消息你道如何是見色明心聞聲寤道底
道理一樹黃鸝鳴上下千條柳線搖東西。

上堂鳥啼華笑助祖佛真機谿色山光明衲僧巴鼻
為甚麼道不會卻來長松處覓言語求解會可惜許
長松雖到座上有甚說話分上是天下是地前是山
門後是方丈亦無說話分不惟長松即從上佛祖亦
無說話分事不得已始於鹿野苑終至跋提河於是
二中間權說實說法說喻說橫說豎說三世一時說
子細看來原不曾說著一字達磨於少室斷臂安心
黃梅於夜半付法傳衣子細看來亦不曾有一法長
松於報恩侍立老和尚行住坐臥一切所需隨呼即
應子細看來亦不曾有一法既然如何是傳持法印
底事有時自發鐘聲響落日更見漁樵人。

上堂僧問如何是佛法的的大意師驀豎拂子進云
中下之士理合如是上上根器又作麼生師云寒梅
開雪夜一色映谿山乃云摸蝎尾捋虎須飲鴆酉吞
怒雷因甚得到者般田地大眾此非細事乃是般若
熏修始有今日不然覓箇因由尚不可得又那有如
是威光坐斷報化佛頭與天下衲僧共相論道立主
立賓五日一參三日一請指揮佛祖號令人天如獅
子遊行不求伴侶壯士屈申不借他力揮拂子云委
悉麼委悉得則大家證盟不能委悉則歸到蒲團休
瞌睡只須了辦祖師機。

上堂師豎拂子召眾云見麼者便是老胡今日向伽
邪城裏毗藍園中周行七步目顧四方指天指地作
獅子吼道天上天下惟吾獨尊底一著不覺東挨西
挨落在長松手裏要放開也在長松要掜聚也在長
松大眾你道即今放開底是掜聚底是揮拂子云分
明好箇金剛鑽只是時人不解看。

吳正綱正士楊一先供法衣請上堂吹毛利劍埽卻
槍塗毒鼓聲喪盡魔魅到者箇竟界一任橫行大
方高談叢席是故者件事未有入路萬彙區分才得
入門便成解脫黃面老人道如我按指海印發光女
暫舉心塵勞先起拓起衣云見麼祇者箇昔世尊梵
天所供直至而今福利無窮今山僧居士所供亦福
利無窮大眾且如昔天所奉今人所奉合作麼生較
他優劣萬古并傳無相服從今代代付兒孫。

上堂長松久不陞座今日翻然出戶驚起嬾瓚老人
疑怪不能自拒既是安於青山樂於閒眠而更斫取
笻竹逍遙野水之閒坐臥泉石歌笑昜谷又何有聲
鐘畫樓伐鼓華屋使舌頭勞勞聽者鹿鹿又聞久默
斯要不務速說奚用參請而稱賢哲吾固疑薄者厚
而厚者薄咄者漢作者箇說話長松終不為者漢說
破使疑三十年則箇。

臘八上堂凄風括地寒星耿不夜之珠道心至微金
光穿髑髏之窟震動三界趨走十方握大千於纖豪
融十世於一念到恁麼時隨類演化就機接人所以
大臧小臧錢貫井索有漏無漏木勺笊籬一任拋出
未為分外既然且道其中一句作麼生道雪裏寒梅
飄半夜匣中古鏡燿中天。

* 住高郵州福海禪院語錄

山門彌勒未彈指巳前即南詢之童子猶隔宮牆十
仞彌勒既彈指而後雖博地之凡夫便住游戲三昧
如今大眾為甚麼還要箇入路乃以杖畫一畫云飯
袋子者裏入去也不是分外。

伽藍殿祝香云揭爾聰明更揭爾神則叢林貞昧爾
聰明更昧爾神則叢林傾倘有願於疇昔其是非胡
不聽我不似拾得打你你也須識得衲僧。

佛殿云德山大罵朗江之上唱彌高雲門椎殺韶谿
之濱和彌寡新長老者裏只消大展三拜看者老子
甚麼處著得箇勺柄。

據室截虎兕斷蚑螭乃宗匠之雄略理煙衰弄釣艇
則隱者之高風如今到者室裏從雄略底是慕高風
的是遂坐云山斷疑無路谿回別有村。

到院日郡守紳士至山主請上堂拈疏云自有書契
便有文字祖師為甚麼卻言不立若不立是爭奈有
者箇何若立底是裏許又說得箇甚麼脫或不然知
事宣過指座云借座上方未免取次假手帝釋不無
勞人如今我福海院裏赫赫天光獅子之座監院行
者信手鋪陳為复取次也為复勞人也顧左右云樹
友華兩色谿合水重雲遂陞座拈香祝
聖罷次拈香云在蠶叢三十年牙如劍樹來吳郡一
千日口似血盆當日遯浦湖上若不是者老作家幾
乎收拾他不住不免供養我前住天童今住報恩浮
石老和尚白椎畢師拈主丈云臨濟大師七百年來
神器而盜竊者雖欲盜之其如赤族何既得無恙如
今落在山僧手裏倘有高才疌足磨勘不差者出來
道得符合我將舉以與之僧問如何是福海竟師云
門連淮水湖光淨隄接廣陵樹色遙進云如何是福
海人師云掌擎河嶽微塵小豪納星辰芥子寬進云
人竟雙遣請師別道師云素景半窗明楚練寒光三
尺到吳鉤僧禮拜師便喝退問獨宿孤峰事如何師
云世人那得知幽徑僧喝師云枉勞人事問如何是
福海體師豎主丈進云如何是福海用師卓主丈進
云若然則理事全章也師云只得空生贊說不及問
已離寶勝未到福海不涉程涂一句作麼生道師云
分明月在梅花進云恁麼則福海重興也師云亦任
瞻之仰之乃云晦堂登山巖桂撞魯直之采瑞光開
鋪鼓聲發圜照之奇是皆吻合有時而時節亦非苟
然者故瞿曇印觀河之見枯木華生達磨窘不識之
言寒江月落然喻不喻雖在其人之智而良不良亦
在其藥之投耳大眾若論此事物各有之非謂聖人
遞興賢者繼化引經舉論百譬千曉然後稱之曰具
足祇是目前耳目未兆時不能脫體承當所以局此
迷寤之竟失彼玄要之光良可惜也雖然禪室從來
雲外賞香臺豈是世中情。

佛誕上堂僧問今日如來降誕如何慶贊師云不得
孤恩進云和尚陞堂又作麼生師云匝匝動地來乃
云金玉異器寶色齊煇河漢朝宗溼性同潤是知羊
鹿牛之駕運載何殊禪講律之宗唯心足矣故先佛
慈蔭實重歷祖徽猷愈光非竊潦為源認漚作海者
可較得失雖然且道報恩一句又作麼生一片盧煙
飛鶴靄全馮此力報深恩。

將軍府覺佛孟夫人專官入山飯僧請上堂僧問如
何是祖師意師豎拂子乃云佛性無虧惟人自昧智
眼本淨因法常殊若非了了常知心心自在法性無
染至道圜明者不能有箇入路要知佛性麼眼見物
耳聽聲鼻聞香舌談論手輪珠足運奔智者知是佛
性愚者喚作精魂大眾若欲脫輪回免生死於此佛
性見得分明則頓超業海成無上覺矣豎拂子云還
會者箇麼一念無為心清淨十方國土露真常。

慶陽府閔王二夫人落髮上堂几水覺西堂問透網
金鱗請師一鑒師云眉分八字進云已躍龍門三級
浪翻回震地一聲雷師云一點雨一點溼覺禮拜問
如何是死句師云膠柱彈絃如何是涽句師云一一
取次如何是不死不涽句師便喝問理事圜融時如
何師云猶較十萬程進云法王座上莫相孤負好師
云速退速退問寶鑒高縣於此日斬新日月事如何
師云我為法王於法自在進云前有虎後有狼作麼
生回避師云你為甚喪身失命問如何是父母未生
前消息師云繩趨尺步進云已生後又作麼生師云
左眼八兩右眼半斤進云恁麼則須彌擺手洛伽逍
遙去也師云有甚麼用乃云諸佛要玅本無多岐但
盡狂心即聖人覺聖智既照萬德畢章如淨琉璃體
物映徹中無可取名大涅槃如是領略成無上道矣
我自珍素染從尊貴中來見比丘相所謂脫珍著敝
見身凡庸一極悲心拯昏迷之失性者也作麼生是
尊貴一句九重深鎖清涼國一朝興化駕津梁。

荊南開聖院山暉禪師語錄卷四(終)

荊南開聖院山暉禪師語錄卷五
住甕安縣雲居門人鐙世錄
嵩山首座龍光法孫宗上編

* 小參

報恩寺秉拂小參釋迦老子四十九年不曾說著一
字底分付迦葉遞相委付直至今日者謂之教外垂
宗所以諸方浩浩商量只是商量者不曾說著底衲
僧處處請益只是請益者不曾說著底今日報恩寺
裏法鼓頻催璧上座奉方丈慈旨也只是舉揚者不
曾說著底且如者不曾說著底作麼生商量作麼生
請益作麼生舉揚莫是晨鐘夕鼓是不曾說著底麼
莫是晝日夜月是不曾說著底麼莫是冬寒夏熱是
不曾說著底麼莫是塞北安南是不曾說著底麼莫
是五里一箇亭十里一箇鋪是不曾說著底麼莫是
今朝是初一明朝是初二是不曾說著底麼正眼看
來總沒交涉此閒若有箇頂門具眼肘後有符底向
鼓未鳴時委悉得去即穿衣喫飯也不較惡如其未
委璧上座有箇頌子不妨舉似湖風括地吹抱手簾
前立只是不歸來徒勞空太息。

住護國院當日小參據道而說偏圜不落剎海全詠
兼帶雙行纖豪不隔若以眼見本無其相若以耳聞
體絕眾理所以道道遠乎哉觸事而真聖遠乎哉體
之則神既無心於彼此豈有相於去來兄弟且道前
月離開聖今日來護國是有去來是沒去來委悉麼
未到盡驚山險峻行來方識路高低。

小參僧問一色不立萬籟寂然當恁麼時如何作主
師云總是萬里崖州進云喚作竹篦則觸不喚作竹
篦則背不觸不背畢竟如何道師云但看前頭山嶽
新乃云金剛圈栗棘蓬攃土揚沙陳皁角爛生薑枉
鹽費酢不知從上來事迥絕名模亦無對待即使青
山垂黛黃葉飄空秋雨霏微谿風撲面一一都是上
上機第一義看來猶未是衲僧極則之事舉古德道
有言時據虎頭收虎尾第一句下明宗旨無言時覿
露機鋒如仝電拂師云者老漢與後人作牚門拄戶
底樣子不知衲僧門下當甚破艸鞋。

小參僧問剖石得玉時如何師以拄杖畫一畫乃云
一鶚長空行處太險九年少室坐處孤危山僧者裏
無是般事只要終日行在真實處坐在穩密處是真
佛子是真住持是真謗於佛毀於法不入眾數底山
僧也未免負米供養他只是不可向釋迦眼裏涕唾
達磨鼻中臧頭恐不得出羅籠絕窠臼作乾淨道人
又道山僧不道還有恁麼者麼滿院桃華紅似錦回
頭惱殺子規啼。

小參僧問臧賊兩全時如何師云不落脣皮快道將
來進云終日忙忙成得箇甚麼事師云一碗飯兩碗
鬻乃云一心不生萬法無咎你諸人見山河大地歷
歷儼然進前一步被他塞卻退後一步亦被他塞卻
正恁麼時如何委悉時太極先臧主向前繞一匝師
云是甚麼進云莫相孤負好師云少年事少年知先
禮拜良久云山僧更為你諸人杜撰箇頌子只是不
可作實法會遂高聲云耳又不聾眼又不瞎要會此
機鼻頭下大。

小參師揮拂子云拂子無耑驀過滄海把滄海龍王
攔頭一摑血濺梵天被夜叉神惡發捉住便抴向西
瞿邪尼山僧喝住云既是家裏人何須格鬥生死事
大終日是非有何益哉伊被點著痛處只得打箇平
交借諸人毛孔中臧身你諸人作麼生見良久云終
日行而不自覺可謂行屍。

師誕小參僧問無量壽與和尚仝也別也師卓杖兩
下云猶較百倍在進云是何言與師云怎肯耘田向
日輪問才出迦維指天地今日吾師意如何師申手
云不妨舉似進云和尚合取口師云謝女遠來無可
祇待打一拂子問一片兜樓親呈似吾師生受意如
何師云十八女子不繫裙問萬六千年開壽域時如
何師云侍者過良來進云恰是師便打問生從何來
死從何去師云東關城外乃云佛祖之道本要治心
心既無妄治之乃已所以道無心於事無事於心虛
而靈寂而玅如此指示不可便道原來是者箇道理
我且舉起拄杖你卻向者裏道看若道得方許開許
大口不然光陰可惜珍重。

小參僧問如何是頭頭獨露底道師云瓦礫也解放
光進云可謂珊瑚支支牚著月也師云徒勞開口笑
進云也得清光遍界煇便拜師云瞻之仰之去也不
已純書記問如何是先照後用師云侍者把火來記
云如何是先用後照師云與子商量成得甚麼邊事
記云如何是照用仝時師云此閒是老僧目前是闍
黎記云如何是照用不仝時師打云口只堪喫飯記
云識者方知暗裏驚師云喫茶也不教惡記禮拜乃
云先佛廣大法門列祖直截要路本無言說可論亦
無標指可表但如毛群獅子百獸自然遯跡太空辟
歷諸人不及掩耳又如春回昜谷萬華自然含潤節
屇玄冥五湖自然結凍大眾一微塵含諸佛國土不
見其窄諸佛國土入一微塵不見其寬如此竟界還
許計較得麼棒喝得麼指機示竟得麼拂袖彈指得
麼賓主照用得麼玄要料柬得麼功勳偏正得麼圜
相義海得麼北斗臧身得麼顧鑒嚬呻得麼唯心唯
識得麼一大臧教得麼只要寤得廣大門風直截要
路自然一切見成自然一切無礙自然一切光通何
道不明何道不達只是今時學者心術不正衒燿見
聞妄判諸方某人迂闊某人直切某人有眼目某人
無鼻孔某人慈悲某人煩惱某人前輩某人後生如
此貢高如此媚人大法不究而作地獄種子者樣學
者如何救得如今據師位者亦有者樣近聞一種於
老師大衲邊或得一偈子或得一拂子便高談闊論
欺枉賢人形於紙墨災於木石如怨賊如矛盾者樣
扶持教門如何援先釋迦老達磨單傳直指之道於
既溺邪可憐生不但無補法化亦令識者哂之眾兄
弟既在者裏為生死事切莫萌此心直須把從上佛
祖機緣一齊透過走將出來扶持教化用報佛祖深
恩勿忝後學珍重。

小參欲究大道根原須看直切指示無此指示徒自
勞形乃豎起拂子云會麼如今山僧一一言真語實
諸人還有向者裏識得即能蹋毗盧頂上向釋迦眼
裏坐臥得底不妨出來推倒禪床喝散大眾未為分
外直饒你既到者裏我又問你山僧適才有甚麼過
你便如此莫是適才與諸人問東答西麼拈苕豎拂
麼東邊搖頭西邊擺手麼者裏喫茶那裏放尿麼顧
左右云諸人見處我早箇按過了如今有明威音那
邊底有明威音者邊底有超佛越祖底有蹋毗盧頂
上行底有扶牆靠壁底有黏牙著齒底者樣學者驢
年也未夢見在。

除夕小參僧問一塵不立如何還有箇教化法門師
云特為闍黎請僧搖手師云山僧罪過僧無語問一
字法門海墨書不盡時如何師云徒自勞形乃云烹
來一碗白牙茶兩兩三三賞歲華不是山中無法說
長松無力著袈裟。

小參僧問三十夜到來時如何師云山中冰雪深且
炙松毛火進云是何意旨師云關外朔風寒楊柳都
吹折問寒到十分時如何轉身師云但看寒食一百
五乃拈杖云拄杖拈也點著梵王鼻孔拄杖橫也挑
卻諸人眼睛只如不拈不橫從上尊宿天下宗師也
須回避者箇說話只須向未出方丈時早須著倒始
得及至出來堪作麼生諸人委實不知更有箇說話
昔楊岐問石霜幽鳥語喃喃辭雲入亂峰時如何霜
云我行荒艸裏女又入深村岐云官不容鍼更借一
問霜便喝岐云好喝霜又喝岐亦喝霜連喝兩喝岐
禮拜師云者箇說話理會得要明今夜說底有何難
清監院請小參僧問如何是雲門一字關師指瓶云
問取者箇問急水灘頭篙折時如何師云女失身命
也僧轉身而立師云轉身且置親切處道將一句來
僧禮拜師便打問明歷歷為甚麼學人不會師云只
為在者裏乃云頂門獨露眉毛獨豎腳頭獨步虛空
獨舞告報諸人正好垂顧驀呈拄杖云垂顧箇甚麼
清監院清監院今日識得柴貴米賤。

小參僧問離卻言說喚作甚麼師云鐵酸餡拈拂子
云釋迦老子說不到處說取一句達磨大師行不到
處行取一步有馬騎馬無馬步行此是釋迦老子說
不到處山僧說到了也昨日湘水今日平越此是達
磨大師行不到處山僧行到了也諸仁者若會得請
撩起便行其或不然更聽一頌高藍山裏別生涯三
月春晴可采茶今朝摘得先春意明日亨葵賞緣牙。

小參窮玄究玅斷非衲子圜修說性談心亦非宗師
本領隔江招手橫趨便去此便是上根利智一聞千
悟底人是故向上一路祖佛莫由烏用文字句義為
開道哉如今大眾欲山僧指示山僧也只得隨例露
箇風規舉拂子云會麼會得不消如何會不得更有
箇見成說話以供大眾乃高聲云諸惡莫作眾善奉
行便下座。

除夕小參僧問如何是真月師云密密寒光淡似秋
進云莫便是否師連喝兩喝問三十到來時如何師
云有門堪貼紙無力詠椒華進云生天地萬物者誰
師豎拂子進云如何是一條白練去師云八臂挐吒
約不轉乃云窮年殘歲過盡稀鬻薄飯喫盡苦瓜蜜
果般盡諸人屎腸屙盡佛祖門風唱盡玄言玅句說
盡向上關頭透盡五時四教剖盡諸子百家談盡無
礙法輪轉盡山僧肝膽傾盡且道如何是盡頭底一
句有地能含新日月無山不戴舊年寒。

元宵小參僧問一向恁麼時如何師云怎免膠柱訶
進云恁麼則隨流任性也師云孤負殺人進云孤負
且止元宵一句又作麼生師云家家門前不通風乃
陽回義爻春光啟昧筵開椒柏魚山相聯十方國
土仝此一鐙四大部洲仝此一照過見未來無隔礙
之相生佛始終無變易之談所以古今天地古今日
月古今萬物古今性情古今凡聖古今理事古今淆
訛無出此一鐙若向者裏會得隨處受用隨處無礙
隨處自由說一句人天奔走形一言貍奴成佛其或
不然豎拂子云應須著眼看仙人莫看仙人手中扇。

小參塞鴻數聲觸碎諸人耳孔城南疊翠塞卻諸人
眼睛你如何得見聞去大眾看看拄杖子𨁝跳上三
十三天去也便大叫云將謂長老開堂總教大地人
得箇入處誰知翻成利害拈拄杖卓一卓云原來猶
在者裏大眾你道適來是神通邪玅用邪亦非神通
亦非玅用乃我照監院設茶供眾有如是耳复顧大
眾云還見麼若見可謂仝一鼻孔不然向此著力好。

小參具足凡夫法凡夫不知具足聖人法聖人不會
聖人若會即仝凡夫凡夫若知即仝聖人凡夫不知
不知箇甚麼聖人不會不會箇甚麼拈拄杖云者般
時節終日行而不自知終日說而不自會真可惜許
既不知又不會正好向者裏抖擻精神究竟一番倘
二六時脅不至席則何愁撞著磕著亦必噁底一聲
元來是我自家底只是當初不遇人所以一向顢頇
也你既得到者箇田地更要求箇甚麼正好高高山
頂立深深海底行又何必問他三世諸佛。

小參月映松江一灣蘆華臥雪日開峰際千章松子
橫雲正眼看來一一總與仁者露布從上佛祖天下
宗師指示底一著子祇是仁者一向顢頇總作竟觀
仁者既不作竟觀且作甚麼觀料你會他不得。

小參適才火盧頭拄杖拂子頭首知事三五侍者共
相論云佛法不見前不得成佛道因各執一耑爭之
不已山僧拈起火柴頭云者便是佛法見前眾生世
界艸木叢林盡成佛道也女等還論議得麼還各執
一耑得麼蒼天者一隊漢踊躍起來面面相視不知
所云仁者要會大道須從者裏入去。

小參白雲澹泞出沒太虛之中青蘿夤緣直上寒松
之頂者箇說話聖解凡心了無干涉逍遙自適無物
可拘果能如此不待肯而自肯鵠白烏玄不須明而
自明松直棘曲仁者者箇時節不是小事莫得少為
足不見玅喜欲作無禪論去者樣說總是要到真實
田地放下蒲團拗折拄杖喚作飽參衲子仁者如今
看來都是鹿鹿漢子何有一人切於此道即使山僧
抆肚你恰似聾者聞曲盲者看戲有甚入路仁
者何不趁此時節著些精采做到佛祖田地寧不快
哉。

小參諸佛法要匪從人得老達磨不識好惡將一碗
滾油向人一澆祇要皮膚脫落殊不知卻生一層皮
膚也仁者如今知識出興亦要一碗滾油與人一澆
使人皮膚脫去喚作打脫枷鎖剝盡家私使知自己
無始來一箇種子雖在塵勞無塵勞可繫撥開一段
風光照天照地鑒物鑒人理事無拘行臧自適何曾
住在大海裏別覓涓滴飯籮邊別討賸物來只是日
用間不曾照顧所以不覺耳到此田地亦知從上來
本來不迷自言有迷本來無寤自言有寤又知釋迦
老人初生時天上地下惟我獨尊也是者箇雪山六
年夜睹明星打失眉毛也是者箇四十九年如琉璃
缾子口說出一大臧也是者箇末上拈華迦葉微笑
也是者箇少林九祀二祖安心也是者箇黃梅栽松
打碓也是者箇臨濟在黃檗喫三頓棒也是者箇德
山在龍潭吹滅紙鐙也是者箇乃至佛祖顛拈倒用
豎去橫來也總是者箇如今只是仁者有耳聽不聞
有眼看不見蒼天蒼天要見麼拈拄杖卓一卓云向
者裏見要聞麼卓一卓云向者裏聞雖然莫向者裏
取著若向者裏取著又是皮膚生也切須子細。

小參益州人失物懷州人叫屈聖恩寺金剛問著眼
𥆌𥆌誰是喚鐘作甕又何曾指馬為鹿如此商量墮
地獄如箭入不如此商量亦墮地獄如箭入仁者仁
者好箇入路复舉趙州問僧曾到此閒不云曾到州
云喫茶去又問僧曾到此間不云不曾到州云喫茶
去院主問曾到為甚也叫喫茶去未曾到為甚也叫
喫茶去州喚院主主應諾州云喫茶去師云若要得
前話圜須看喫茶去。

師誕眾請小參熹宗元祀產禍胎新寧城裏呱聲來
如今老大成何事坐破青山萬事灰。

小參有物先天地無形本寂寥能為萬象主不逐四
時凋傅大士生平作事不放一絲豪過界今日被山
僧捉住如今要行不得行要住不得住要坐不得坐
要臥不得臥聖不得為聖凡不得為凡真不得為真
俗不得為俗仁者渠要自在聽一箇頌子遂高聲云
有物先天地無形本寂寥能為萬象主不逐四時凋
拈拄杖便起身。

小參十方來集長松院生柴也無炭也無日日雪深
好打睡大家也免鬧山廚。

小參雪覆諸峰雲薶萬象你諸人有眼看不見有耳
聽不聞灶裏無柴燒𩰫寮裏無米打碓寂寂寥寥空
空蕩蕩且道喫箇甚麼遂畫相云大眾伏惟尚向。

小參心不是佛智不是道既不是心又不是道是箇
甚麼火不待日而熱風不待月而涼者裏若不大微
一回如何了得古者道須是親見親聞始解與麼事
不是依稀似是仿佛不真可到得極則底亦不是到
得一尺行得一尺到得一丈行得一丈底若如是孤
負一生辦道有何實落也生無益於時死無聞於後
可惜許黃面老子不紹輪王入雪山為箇甚麼達磨
大師蠲棄王族過東震旦為箇甚麼可惜許今人不
鑒古人所以只是驢前馬後無丈夫气概大眾趁此
色力強健看者皮袋子原從甚處得來又看者穿衣
喫飯底是箇甚麼物件行也看坐也看臥也看除非
瞌睡時方休倘一覺來便又看今日也如此明日也
如此今歲也如此明歲也如此今生也如此來生也
如此今劫也如此來劫也如此如此做去自然到得
佛祖田地大眾又不可聞此說便放鬆了靈利漢又
那在多少時但一念回光便是極處祇恐不能生死
乃如此勸喻耳珍重。

生日小參仝聲相應仝气相求水流溼火就燥雲從
龍風從虎聖人作萬物睹拈拄杖驀豎起云聖人作
也且作麼生睹者裏見得便知古聖後聖亦只如此
化民正俗接物利生不特此也乃至人物艸木山川
谿谷一切皆然所謂一物一陰陽一物一太極者也
者裏見不得山僧今夜放開一線道去也复豎拄杖
云聖人作萬物睹麟走鳳飛聖瑞舉十雨五風天下
平衲僧隨例作歌舞既然你道承誰恩力放下杖起
身燒香云一人有慶兆民賴之。

除夜小參衲僧家道眼圜明身心自在縱終日高眠
枕簟亦是解脫若猶未也縱終日危坐蒲團亦是徒
然先德嘗言會則神通玅用不會業識芒芒然而者
事不是說了便休直要謾自己不得方休莫聞恁麼
便背地裏商量不在勞力只在見聞覺知承當得便
是然是則也是似則未似何居學道人如農家失牛
相似若在了即喫水喫茶無憂意若不在縱喫珍饈
也是閒事學道人不如此爭得有平生慶快之日離
得生死過患邪又如人歸家相似你若到家了自見
家裏種種物件非涂中疑似竟界也學道人見得親
人處真實即目前種種酬應都是受用了者事且
如何是分歲底一句坐到四更後寒與煖分開。

小參孫賓今日開鋪更無一人垂顧可憐三尺龍須
喚作尋常破布山僧今日也有箇程式以拂子豎起
复揮數下云以此振鈴申召請了無一箇向前來不
如室裏喫茶去良久云此句待明日續便歸方丈。

小參南泉因甘贄行者打破屋裏𩰫子是分典座缽
中食療飯頭肚裏饑雲門叫雪峰和尚卸卻項上鐵
枷是解猛虎頸上鈴換驪龍頷下珠先德固是拈提
向上宗乘一往觀來未是好手不見才起摸畫樣便
落今時怎如山僧者裏隨流任性取快適時寒則圍
盧箸挑松火倦則高眠震地齁鼾饑則嚼菜根渴則
飲清流佛亦不管祖亦不顧了無閒論豈有可為良
久拈拄杖云既如此又何必開兩片皮作甚麼大眾
不因桃李春那得行谿上。

解制小參從來無箇踦絆無耑畫地為牢坐了一百
餘日箇箇體癈形消通身筋骨炙爛究竟何有一豪
兄弟身世不有人法兩忘又作麼生前三三後三三
藍水遠從千澗落玉山高并兩峰寒。

袁江毛提舉請小參泰書記問升堂請益即不問雲
風清意如何師云風飄素景寒泰云月照關河靜
鐙明方丈清師云才向峰頭立急雨過關西泰云木
人既拍板石女笑點頭師云翻成過誤泰云不可厭
良為賤師便打乃云袁江秋月寒照蘆華若道明一
色之功早有千里之隔若道非明一色之功亦早有
千里之隔者裏具得一隻眼始是箇超方衲子不然
大須買艸鞋東西南北見人去。

小參玄監院問象王哮吼師子頻呻時如何師云一
蹴一蹋玄禮拜問百尺竿頭還有進步處也無師云
有進云如何是進步一句師云攃手無依倚問如何
是萬壽竟師云朵朵榴華燒虛空如何是萬壽人師
云面面覷伊不及問三十到來如何回互師云幸得
家裏平貼乃云玄言不執對事即談玅道無依隨機
即照空生唱無說為真說釋梵了無聞為真聞此是
皮穿骨露洞徹見聞如鉤鍼密縫線路不顯底樣子
者箇事莫作容易不是等閒只須與古人仝一眼見
仝一耳聞古人也不多些子今人也不少些子者裏
也不作玄不作玅不作事不作理不作聖不作凡絕
見聞泯知見離取舍息竟緣東不會西不管只麼任
運行將去可謂沒量大人佛祖棟柱如今山僧有箇
甚麼過人只是一箇竹杖東也扶著西也扶著一切
處要用即用要罷即罷雖然若不艸鞋斷過幾番受
人熱罵過幾回括盡淚珠椎破胸骨安得今日與兄
弟膿滴滴說此因緣不因山僧大眾又豈得聞者究
竟法顧視左右云還見麼一回入底去始覺在己躬。

小參海監院問皓月當空時如何師云多年瓦礫逢
丹砂海云動靜中如何保任師云萬年松下擊金鐘
海云恁麼則動靜隨他去師云三箇孩兒抱華鼓海
禮拜歸位問如何是佛師云灶門一片柴進云意旨
如何師云終日不相識乃云放開絲豪闊似太虛掜
住一把微如塵點所以石火光中難求微燄太鵬飛
處豈若鷦鷯當恁麼時見半身抹卻邪昧之見露全
體落盡天魔之膽若不如此何有超方眼目玄解機
謀看將來如今黃華滿砌白月籠煙分付道流一句
作麼生道玉露寒點點金波燄層層。

解制小參若論衣缽下事直須識得拄杖便是佛法
寶臧本命元辰所以山僧與諸兄弟結卻布袋頭行
坐屙喫未常離卻拄杖隨兄弟家問佛問祖問禪問
道乃至問一切義亦未常離卻拄杖不但山僧即老
釋迦拈華迦葉倒竿少室安心大鑒風幡德山棒濟
北喝黃龍關趙州佛天下祖師千怪萬奇總未常謾
得拄杖子你道拄杖具箇甚麼手眼有如是靈有如
是玅莫是毛耑見剎麼莫是芥著須彌麼莫是大地
撮來如粟米粒麼總沒交涉此事且置只如明日聖
制告圜兄弟別去遇著行腳師僧問山僧有不錯為
人道底一句如何抵對才抱華貓階下去回頭遇見
謝三郎。

小參有時為主佛來祖來喪不旋踵有時為賓佛來
祖來喪不旋踵為甚如此蠱毒之家水莫嘗。

悟祖忌小參山僧者般為你提唱曾得箇甚麼來祇
緣臥龍室中遯浦湖上識得敲床豎拂殺涽縱禽底
一著子原是大白山中底仁者者一著人人本具箇
箇不無只為不曾的當一番所以不能自由雖然如
我惺一照監院供養天童師翁且道師翁還來麼以
杖卓云不因春風動怎見百華香。

除夜小參不埽門堂塵垢不亨露地白牛一味固守
清貧管甚林間澹薄忘緣息慮本分為人任他天下
樂忻忻我只深山間打坐仁者恁麼做事不是疏懶
門庭卻是自在門庭何也要柴山上采來要水澗底
取來要菜園中摘來要米檀門送來有何費力正好
共守寂寞生受深山何須日逐見聞徒費心力仁者
看看年光今又盡添得鶴髮滿頭來。

小參僧問覿面呈似作麼生驗師云多虛少實進云
和尚是第幾箇師便打問如何是無相道場師云天
不能盍地不能載進云兩頭負墮即置中間一句作
麼生師云情知女鬧在乃云扶持教門接待衲僧不
消咳唾一聲自然有師承無師承都作不得主即使
銅頭鐵額亦不敢跨門若是拌死插入未免血盈大
地古者道佛來祖來請居門外既如此你者一隊禪
伯如何安住如何禁足莫道事無一向且共仝住以
待枷脫鎖開做箇滿散好何也終不停囚長智。

小參僧問眉光東照當為何事師云為女不薦僧豎
拳云請師瞠著眼師便打乃云推倒釋迦不存彌勒
底衲僧始不玷行腳即要傳續先宗亦不難也奈何
今之學者都在是非裏打輥所以不能深達玅道赫
燿祖庭過在不勤耳不見之古人乎蒲團七破始快
平生鼇山一言方了行腳不到如此終不自負所以
住後出一言行一令堪為人天眼目法海津梁兄弟
家欲成辦此道須一一徹見古人肝膽摟空古人巢
穴然後纔是不枉作方袍中高流也若直東廊聚首
西廊說話不惟不能深入聖道亦生死到來全濟不
得事。

小參者箇因緣實無諱處在女我覿面閒只要識破
本來種子則無始來塵障之物當下冰消入佛種智
矣果能得此痛快不但山僧許你即你亦自許也到
者田地始知山僧披肝瀝膽直切述陳性地法要一
種口角也如不能到者田地且將未明未透者實落
做一場以寤為期此生不會此生不休來生不會來
生不休乃至盡未來際亦不休去辦了者箇志向何
愁不成佛邪只恐信不確志不堅不但山僧沒奈你
何即釋迦亦沒奈你何古人千萬箇都是生死真切
不倦萬里訪尋知識求頂門上指箇眼睛鑒物鑒人
所以常言知與師齊減師半德知過於師方堪相傳
久立珍重。

因眾打七小參真實為道須立真實志其志實其道
必近未有真實求道不了道不了其生死也然而大
道不離見聞覺知但看念念從何起物物從何見若
能者裏轉便得領略得便知十世古今始終不離當
念無邊剎海自它不隔豪耑因喚揚州僧女幾時離
鄉云某年女還記得鄉中事麼云記得因顧眾云自
為至吳相去萬程而又幾二十年還記得山川人物
豈不是當體廓然全無隔斷兄弟家倘於當體廓然
全無隔斷處見得則十方國土亦見得十方國土見
得則過去來今諸佛眾生有形無形盡皆見得盡皆
見得則回觀物我有何差別有何親疏即老迦文老
達磨及大眾生小眾生無足多足生死涅槃依此建
立依此章顯亦不出此之一智不越此之一道即說
有一切法門一切法要盡是者段風光也古人常言
若能七日夜脅不至席眼不交眨不寤截取老僧頭
去作澆屎勺子自此以還其修行者未有不入堂奧
不見其道者。

小參僧問一念不生本然清淨時如何師撝拂子僧
禮拜師打一拂子問生從何來死從何去師豎起拂
子進云如何用師連撝數下問明得自性時如何師
云缽盂安柄乃云識取箇事不離四威儀中策起眉
毛好好著力諦實審察看有箇出入底麼有箇不出
入底麼更於二中間不作出入相不作不出入相畢
竟究看是箇甚麼倘者裏徹底認得把得定則從上
來事盡被你捉敗亦無佛亦無眾生亦無有生時亦
無有死時目前雖生死交謝明暗迭遷總無你功用
處你也未常來此堂此堂亦未常不是你瞌睡處到
者田地自在無依萬事平妥始知佛未常出世祖未
常西來鐘中無鼓響鼓中無鐘聲鐘鼓不交參句句
無前後。

五月二十二日師夢謁密師翁於天童時山翁和尚
侍側舉師小參師禮畢遂登座云西山不遯來起先
宗之紀綗東海重波倒駕末世之舟楫臨濟德山只
得魂消膽落佛果玅喜能無肉舞神飛若非我天童
老人山翁老伯棒喝綗領三世一堂其又孰能當斯
運邪舉起拂子云大眾者便是師翁平生用不盡底
如今轉授於我我不敢被盍囊臧對人天眾前兩手
拓出遂揮數下云會麼千峰翠色春桮裏十里桃華
錦浪中。

艸塘福原寺小參問畣不錄乃云連日雨雪萬象蕭
疏彌野霕雲千村寂莫而福原寺裏鐘鼓頻催逼人
陞座說佛祖不傳之玅開人天未豁之睛此固嘉矣
只是山僧捫腹探尋絕無一元字腳可告報諸人者
昨夜盧頭記得有句云幼而不勤老而善忘在學士
不無懊悔在衲子學有餘地何也莫將閒學解薶沒
祖師心。

住鶴齡禪寺小參樓閣深鎖須假彈指之功戶牖洞
開不消玉匙之力大眾山僧放行了也還有從者裏
入得底麼喝一喝云分明舉似無人薦古佛當軒惱
殺人。

小參拋出當昜擊碎無明窟子掜聚豪末換卻諸人
眼睛所以道左也得右也得長也得短也得顧視左
右云會麼一二三四五六甜瓜徹蒂甜苦瓠連根苦。

小參梅華幾樹小西前鐵鑄鼻頭也被牽惟有高人
支枕臥不知誰是子鳺天。

小參昔年諸方行腳今日一旦安居有時怒目揚眉
奉風打雨有時閒坐倦眠南北不知大眾雖則如是
只如湖海衲僧到來又作麼生遂舉拄杖云當頭擊
碎英靈子報道惡池正令施。

結夏小參華王寶座登則坐斷十方踞地金毛吼則
驚殺群獸大眾鶴齡與麼去也切須子細。

小參僧問如何是第一義師云杲日當空照乃云墾
土耕煙住山本分顛拈倒用作者家風所以有時大
抹高揮群魔膽碎有時壁立萬仞百怪潛消顧左右
云會麼若也不會鶴齡上座落艸去也鶴齡本欲深
隱以遂初心赤跣長松友漁樵而樂猿鶴披衣水澗
清波而視山煙閒歌一曲聲徹雲霄欹枕高眠大
忘歲月無奈諸人強我住院要了者般蟲豸雖然黃
檗樹上有甚蜜果便下座。

小參僧問鐙籠與露柱相交是何語話師云曲徑通
幽處禪房華木深進云恁麼則諸佛之所護念去也
師云拄杖低頭拂子合掌問人法雙忘時如何師云
試為山僧道看問覿面當機是箇甚麼師云七丫八
叉進云末後句如何師云去去護惜頭皮好乃云究
竟箇事本無多言覿面領取者見色聞聲與穿衣喫
飯底消息祇如聞聲見色喫飯穿衣還段借得麼若
段借得斷非家寶可憐生總是你坐在大海沒頭浸
猶叫渴在總是你不肯回光返照識取自己家寶若
識取自己家寶又何常在別人口嘴邊何常在佛祖
經書邊又莫聞山僧恁麼便道元來在四大五蘊邊
此正是韓盧逐由師子咬人兄弟者箇因緣大是難
會畢竟要自己有一條涽路始不受屈折到者裏有
甚凡可猒聖可忻空空蕩蕩卓卓巍巍真大人竟界
也顧左右云會麼夜來何處火燒出古人墳。

荊南開聖院山暉禪師語錄卷五(終)

荊南開聖院山暉禪師語錄卷六
住平越府圜通門人照明錄
嵩山首座龍光法孫宗上編

* 晚參

晚參僧問不受一物底人如何接待師云棒教誰折
乃云不與萬法為侶早須吸盡西江不與諸塵作對
除非推倒法座誰是言中取的誰是教外垂宗正好
逢茶喫茶遇飯喫飯無人處靈光獨燿破院邊體露
金風者箇說話最是直截若不策起眉毛赤身擔荷
則枉勞人事。

晚參僧問天地未分誰名太極師云腦後看進云鴻
濛既判萬象歷然誰當空無師云面前看乃云偏圜
互照趁去喚來且許諸方宗匠生殺全威放開掜聚
猶較護國門庭大眾門庭既爾且誰是當場不避鋒
者莫是太極先臧主向石頭城將一大臧教海迻住
平越十年來又將黑豆一一數盡是當場不避鋒者
麼雖然若無今日棒折焉知飯是米做底驀卓拄杖
云等閒識得沙門眼照破山河千萬重。

晚參文字不立義虎魂消師象迥旋猛獸腦裂看他
魯祖尋常見僧來便面壁南泉聞云我尋常向師僧
道佛未出世時會取尚不得一箇半箇他恁麼驢年
去大眾者事須具超方眼目始可到祖師門下尋箇
入路如其不然空嚼言語有何益哉山僧恁麼只如
气味相投羽毛相似底又作麼生棒頭喝下翻身去
終不全身落半涂。

晚參山色谿光裂破文殊面孔擔勞執役洩盡普賢
頂門見將軍身有慈有威作比丘相無喜無怒應身
三界踐蹋轠轢垂手四生炮燒鬻炙頭頭上章物物
上顯原離聲色不假求離本脫見聞何處云脫此之
門風若不刳骨摟髓幾盡筋力受用尟有如是古人
云行腳高士直須向聲色裏睡眠聲色裏坐臥始得
山僧把古人肝膽傾盡了也委悉麼良久云莫春行
秋令好。

晚參香嚴擊竹作聲識得半生伎倆靈雲開眼見桃
打失一箇疑團二人於聲色𠂤頭許他具一隻眼若
古佛已前不立聲色未有箇入路在雖然此話大行
也須三十年後。

晚參長老年來段聖煉凡將謂空勞心力元來有箇
好處適來龐居士出來贈箇頌子云十方仝聚會箇
箇學無為此是選佛場心空及第歸乃顧眾云誰是
厭第者莫是頭首知事是心空及第者麼莫是
內外大眾是心空及第者麼莫是拄杖拂子是心空
及第者麼莫是森羅萬象有情無情是心空及第者
麼莫是鐙籠露柱佛殿三門是心空及第者麼拋下
拂子云放出無毛鐵鳳馮伊為瑞為祥。

晚參者件事須是志固念堅言真語實可做得者家
種艸不然終是流俗阿師三日風雨日雨便過一生
何能起佛祖之道於末世邪山僧近見有一種虛做
模樣底說我會禪會道說我持戒修行及乎問他喚
甚麼是禪甚麼是道甚麼是戒甚麼是修行依舊無
詞可對者般死模樣底可不痛哉山僧十六七年行
腳見十八員知識凡相見必詞鋒相激法利為心敢
以虛消歲月仝一混流人不然何以有今日也兄弟
家既仝住須以生死事放在面前一一審究那箇是
生死根本那箇是成佛根本一一究得分明始不受
黑面老子气亦不受黑暗房子羈山僧苦苦相勸只
要你做高尚之流不落流俗之士與佛祖吐气扶持
教門良久卓杖云歸來不繫船蘆華眠自孰。

晚參登須彌寶王座捉虎捉龍據師子無畏床棒佛
棒祖正與麼時是阿誰竟界喝一喝。

晚參達磨老子來震旦覓箇不受惑底人不可得大
眾誰是不惑者莫是山僧適才堅臥不起麼乃大笑
云你道笑箇甚麼山僧被人催偪只得又到寶座上
有甚不受惑底雖然不見道事無一向。

晚參赤心片片則入艸求人雪刃堂堂則埽除邪見
所以衲僧家據一條棒接待四方佛來也打祖來也
打如擊塗毒鼓令人耳其聲者了無涽意以杖卓云
會麼便下座。

晚參拈拄杖卓一卓云天地仝根諸佛即是者箇拄
杖子萬物一體拄杖子即是者箇諸佛如此見得便
見一切眾生世界草木昆蟲根塵虛習天地日月乃
至打鼓撝劍輥毬舞笏面壁扣齒指簾張弓拓缽覆
舟乾屎橛麻三斤柏樹子七斤衫蘆菔頭都與者裏
輥作一團何有一豪苦樂一豪迷寤只是你不肯承
當終日不在無事甲裏便落妄想𠂤頭所以受人羅
籠不得自由正如諸人在者堂裏一般鼻孔既在山
僧手裏要教你東也與你一撦要教你西也與你一
撦要教你惺惺也與你一撦要教你寂寂也與你一
撦要教你上單下單也與你一撦要教你穿衣喫飯
也與你一撦要你屙菌放屎也與你一撦總是你出
不得所以有如此敗露。

晚參僧問雷轟電埽來時如何師云勘過了打進云
水窮山盡如何轉身師云山斷疑無路溪回別有村
乃云眉毛八字智者知疏頂門一關賢者不圖焦桐
彈松下悠然見古初。

晚參僧問如何是有句師云梢頭垂下進云如何是
無句師云七十二不逢進云如何是非有非無句師
云青天無隱微白雲不露頂進云如何是亦有亦無
句師云腳蹋滄溟水手提鐵金鞭隨後便打問杲日
當空時如何師云處處無私鑑僧便喝師乃打問父
母未生時如何師云頭指天問如何是不生不滅師
云一百五日又欲來問如何是佛師云頭上角未生
身上毛先出乃云道無明昧因無故明性離見聞由
離故見所以目前指著擬究即乖格外談宗欲明則
錯故般若無緣慮之功對緣便照正法無偏圜之柬
欲柬則邪倘不如斯何有頭頭盡妙物物全施猶若
太虛能含萬象會麼如不會今日失利。

晚參僧問雪覆千山因甚一峰獨露師云祇是闍黎
疑著問牛頭未見四祖時如何師云虎咬大蟲進云
見後時如何師云蛇吞鱉鼻乃云德山小參不畣話
海底紅塵起趙州小參要畣話山頭白浪生大眾知
麼有者謂者般說話總是權柄在他手裏是則也是
只是山僧未點首在何也若言不畣話是必也屈著
趙州若言畣話是必也屈著德山顧左右云有為二
老人出气者不妨道看。

晚參僧問如何是無生之旨師云卷起簾子著進云
祖師之機狀似鐵牛時如何師云闍黎倒退有分進
云恁麼則厭良為賤去也師云竹畢竟成篾乃云有
錯節盤根方可施利器有銀山鐵壁方可展鉗椎古
人恁麼大似厭良為賤不見至道無難惟嫌撿擇但
莫憎愛洞然明白如是則開眼便見開耳便聞有甚
盤根錯節有甚鐵壁銀山大眾山僧恁麼且道還有
便恁麼去底麼既無別轉一路去也舉傅大士夜夜
抱佛眠師云且莫亂統朝朝還共起師云又恁麼去
也起坐鎮相隨師云赤眼火柴頭語默同居止師云
著甚麼死急纖豪不相離師云抱橋柱澡浴如身景
相似師云貼肉汗縿子欲識佛住處師云狗咬枯骨
頭祇者語聲是師云三生六十劫大眾恁麼為你別
轉一路且道還諦當也無道道看。

晚參僧問如何是應無所住而生其心師云蘇嚕蘇
嚕進云如何是即心即佛師云張七也哭趙八又笑
進云如何是非心非佛師云趙八也哭張七又笑乃
云善財因無著菩薩問曰我欲見文殊何者即是財
曰女發一念心清淨即是無著曰我發一念心清淨
為甚麼不見財曰是真見文殊古人為你露者一著
子可為平坦坦地有甚礙著只是不肯一念回光旋
機自照所以不得解脫作者驢前馬後漢真可憐生
大眾若能於此瞥地便見三世如來天下老和尚一
切天人一切有情是者一念心清淨乃至佛祖所有
言教種種施設盡是者一念心清淨豈有差別豈有
兩箇大眾莫妄想向者裏覷覷看倘覷得分明不枉
今日在山僧門下學道一番。

晚參僧問知不到處切忌道著道著則頭角生大丈
夫須向異類中行意作麼生師云如犬吠景進云金
鱗透網去四海任優游便行師便打乃云適纔想將
起來昨日出坡不覺打入葛藤窩裏通身羈絆只得
盡力斬之纔堪著腳及至歸來力倦極矣忽上繩床
瞌睡不成又想將起來原來一大臧教也是葛藤千
七百則也是葛藤孔孟老莊也是葛藤諸子百氏也
是葛藤乃至普天匝地談玄說玅也是葛藤無有一
法一事不是葛藤者如要斬之使盡除非向者裏把
箇生來死去底頓在面前著實窮究窮究到心識不
行言思路絕忽地得箇轉身始是無繫縛道人其
或未然葛藤未有了日在。

晚參師召眾云見麼山僧昨夜濃睡忽見諸人各各
攜手入寒冰去也急欲相救背後馬郎婦點鐙不覺
照斷夢竟醒將起來追悔不已如今你諸人跳出也
未眾無對師起身云何須痴人前說夢。

晚參舉丹霞燒木佛話頌云正賊不驗驗旁賊諸方
據款判不得當年船上謝三郎原是廣南釣魚客。

晚參若論此事須是單刀直入更莫回顧你若根思
遲回不但失卻本領亦無參學眼也古人常云向威
音已前薦取父母未生前薦取未棒未喝前薦取未
出方丈時薦取言語未形時薦取豈是謾語只是當
人不會故古人又立種種名形種種言作種種事盡
是一期方便女若不會真沒奈你何時太極先臧主
呈偈云因師省得此宗猷了無一物繫心頭三尺鋒
芒如白雪十方网兩伎全休師證偈云三尺吳鉤雪
刃寒堂堂拓出與人看有時能勝勤王力裨海馮君
一劍安。

晚參舉石屋珙初見高峰不契萬法歸一之旨峰命
參及菴菴云何來珙云天目菴云有何言句示人珙
舉前話菴云女作麼生會珙云不會菴云此是死句
甚麼害熱病底教女與麼珙乃求的旨菴云有佛處
不得住無佛處急走過意旨如何珙又不會菴云此
亦是死句珙大駭師云莫道權柄在手掜聚也在伊
裂破也在伊好我有三十柱杖要伊喫在何故放過
即不可僧問如何是萬法歸一師云魏安城裏月照
門進云意旨如何師云六百般若一句通問如何是
法身邊事師云此是疊翠峰西去雲霧山。

晚參舉疏山倒屙因緣召眾云者便是學道利害處
今叢林視此事為泛常盍不知利害中复有利害在
女等切不可向者裏作容易直須有出身路方是學
者如是不但坐斷今人要津抑連古人無地安排也
聽吾一頌肯兮不肯全歸重三十年中看倒屙萬壽
便歸方丈了是非取舍竟如何。

晚參先達磨得大雄心印一葉東來初與梁武不契
乃止雒陽九年方得慧可盍大道簡易奚假繁詞所
以得人之晚也者箇所在若形言詮反成魔魅末後
雖慧可禮拜歸位巳涉波濤付缽傳衣益為蹊徑無
奈今之學者不見自性卻誚宗師家不通文字殊不
知一落詞鋒便成窠臼一涉脣吻便落下風況公然
章其文言以為不傳之道可乎不見先德恐上紙墨
山僧見近代以金屎訣為宗門要語南華雜學使學
者孰讀而長老日與學者講數遍烏乎大壞吾宗自
斯人始余昨見天童老人中興祖道以為不承言不
滯句使學者究此道之原如古昔之世孰知斯人一
出法綱即解紐矣求道之士何由而得究竟哉山僧
觀金屎訣雖諸家言句中有不過借方語方便導引
豈有實法乎南華雜學雖文字高玅恐非性地實學
若以為事豈不與先宗左之邪爾輩既欲究明大道
不可將此作鏡體其害不細。

晚參若論者事本無奇玅只要把作一件事自然了
得生死了得生死則知目前一切竟盡成受用盡是
我家裏物元不曾欠少本自具足要用即用有何隔
礙如是簡易不能活達者盍謂事存取舍理落是非
背覺合塵隨物流轉即目前竟翻成障礙如今若不
著緊一上何時得箇解脫。

晚參僧問無門無善財意旨如何師云石人夜來天
外歸進云恁麼則兵隨令轉去也師便打問有無不
涉時如何師云處處催歸深夜啼進云即今事又如
何道師云洛伽獨鎮海門東乃云半嶺寒煙疏林宿
翡翠之禽萬頃秋光白菊映冰霜之月木人提攜眾
象石女撫掌三更若無金剛證盟幾乎灶婦笑倒所
以玄機獨唱貴圖作者知音玅用全施祇許上士委
悉故山僧法席幾處燒香數回糙破脣皮瀝盡肝膽
如今卻來者裏橫枕苔石獨坐高峰對谿邊楊柳日
往月遊共峰前麋鹿朝吟莫笑灌園蔬於竹畔鉏農
畝於山阿負薪歸來撥開盧頭熱燄鬻薇食罷展鋪
榻上蒲團諸仁者山僧既有如是自在且不涉二緣
一句又作麼生蟬聲不是無情甚祇為夜來時節催。

晚參領眾叢林三月餘本來底事未曾提若將一句
為君解我卻東頭你卻西顧視左右云既是本來底
事未曾提朝參莫請當為何事還會麼如其不會拄
杖子為你道去也乃擿下。

晚參僧問十五夜到來時如何師云一箇團團團似
鏡進云屏息諸緣作麼生道師云未開口前已道了
問如何是本分事師云十言九重不如一默問皓月
當空即不問即今一句是如何師便打問一切語言
道斷此理如何師云佛祖下手不得問皓月當空時
如何師云一二三乃云味道之士學無多岐祇要理
斷玄微事離障礙便是究竟地步若到究竟地步總
見得文殊普賢大人竟界釋迦彌勒遊戲竟界德山
臨濟施設竟界佛果玅喜闊談竟界諸大祖師受用
竟界若不爾玄微直是玄微障礙直是障礙文殊普
賢直是文殊普賢釋迦彌勒直是釋迦彌勒德山臨
濟直是德山臨濟佛果玅喜直是佛果玅喜諸大祖
師直是諸大祖師兄弟山僧今日作者語話還有見
得透底麼。

晚參僧問如何是金剛眼師云玉兔出扶桑海門最
先照如何是擇法眼師云當軒縣古鏡胡漢景無虧
如何是透關眼師云入門不舉手凡聖兩齊空如何
是超宗眼師云閉門閒打坐冰雪五湖消乃云古佛
不出世亦無有涅槃祖師不西來亦無有直指佛既
出世祖既西來便有許多起模畫樣或作聖見或作
凡情若不是未曾行腳時便有本領底人盡被他弄
得一場慌亂然而說得如此痛快也要具箇眼目始
得人亦有言不是弄潮人休入洪波裏所以你若穿
衣喫飯吾與女穿衣喫飯你若上單下單吾與女上
單下單你若惺惺吾與女惺惺你若寂寂吾與女寂
寂何故只為要箇打頭知尾底人。

晚參僧問趙州見南泉時如何師云跛驢上高􃌫見
後如何師云不如未見乃云沒量大人挑鐙夜坐不
覺坐久成勞遂致魔便打翻舊日病骨忽爾三百六
十骨節八萬四千毛孔一時攢促呻吟枕簟徹夜不
已是時盡力呼盡力喚無人應卻自慰云女哎喲不
繼阿箇可憐女女何不自淨其心是諸佛道恁麼也
只解靜處打坐不解鬧裏神通不見先宗道行於非
道乃合佛道邪如是知得便知黃面老子初生一手
指天一手指地天上天下惟吾獨尊是此病骨雪山
六年夜睹明星說寤得自家本命元辰是此病骨四
十九年演一大臧教是此病骨末後拈華示眾迦葉
破顏微笑是此病骨迦葉倒竿阿難斷化是此病骨
乃至初祖東來分皮分髓是此病骨盧行者在黃梅
打碓拾得箇缽盂子是此病骨馬石互顯宗趣是此
病骨臨濟在黃檗棒下識得佛法無多子是此病骨
德山於龍潭吹滅紙鐙寤得不疑之道是此病骨趙
州親見南泉得平常心是道是此病骨雪峰向鼇山
鎮上成道是此病骨諸仁者不止如是即佛佛祖祖
橫說豎說總是此病骨山僧今日不覺走漏祕要你
諸仁者於此承當去好還會麼十世古今煩惱焰無
邊剎海瞋怒光。

晚參德山棒如雨點勞而無功臨濟喝似雷奔勇而
無禮總不如開聖長老一味隨分所以有時煨盧打
坐森羅萬象無可安排有時暴背寒軒蒼苔孤石一
任枕席佛亦不作祖亦不為有甚閒工夫做者般蟲
豸所以道繼學無為閒道人不除妄想不求真良久
笑云適來打著永嘉心事從南方來向我道此話一
千來年將謂無人舉著。

晚參泰書記問如何是臨濟宗師云千場喝碎威音
面猶是時人落節機如何是溈仰宗師云義海相酬
非取次微中不落自分明如何是曹洞宗師云正遍
未立空王旨兼帶全施劫外功如何是雲門宗師云
鸞鳳不棲荊棘樹象王豈宿野干巢如何是法眼宗
師云三界已無心處用十方未露本來機記禮拜歸
眾乃云剛然一頓煩惱金剛泥神駭倒拔出珊瑚之
鞭擊碎南辰北斗。

晚參長裙新婦抴倒須彌赤腳波斯蹋翻滄海致令
娑竭龍宮帝釋寶殿零零落落無地安居走向北越
單那邊煩惱不已不覺山僧約住云不見道禍不入
家之門伊被我點著遂猛笑一聲撞入蟭螟眼裏
瞌睡去也見麼一聲霹靂起滿地是昜春。

晚參舉德山拓缽因緣畢乃頌云七佛之儀可掬大
賓之禮無違祇從本領行去安知時習輕肥雖正冠
手可倩奈嘲笑文己揮千鈞弩鼷鼠機天下叢林知
不知。

晚參舉南泉斬貓乃頌云生佛全殺理事不欺用孫
吳略奪趙壁師威凜凜兮莫犯圍重重兮當悲恃堅
城兮謀亂乘雪夜兮必期戴艸鞋兮僅脫嚴緘滕兮
實虧總之峰頭雲可臥任他勵精之求治。

佛誕日晚參手指天地目顧東西寶惜燕石增人寤
迷虩虩獅子吼喓喓艸蟲啼日月出時雨施瞻之仰
之成禍基看看雲門充狗腹斯言垂垂天下福。

晚參舉外道問世尊不問有言不問無言乃頌云有
無兩耑初非易難忽然春回剝凍消寒老騃未喻釋
尊重宣猶之騕裏驚帆八千如今人如今人千番百
番走風塵。

晚參舉德山見溈山語乃頌云夾複子登溈山驟虎
步兩廂閒默坐不顧艸艸言還手舉白拂霆靂堂關
牢拴不借翻身莫攀孤峰頂上呵佛祖海內何人不
茻鹵。

晚參舉德山今夜不畣話乃頌云虎猛由山龍靈由
淵之二蟲難犯犯則無生還批逆鱗之珠刺利叉之
咽自非法眼圜明與夫雪竇其孰能題姓字於陵煙
喝一喝下座。

晚參余嘗愛雲菴為人雖相去五百餘歲每見接物
開發語句幾如親炙今年秋退休福海閒閱羅湖野
錄至寂音謁無盡張公於善溪公曰昔見雲菴老師
於歸宗因語及兜率所謂末後句語未終而雲菴忽
怒罵曰此吐血禿丁脫空妄語不用信既見其盛怒
不敢更陳曲折然惜雲菴不知此也寂音曰相公惟
知兜率口授末後句至于雲菴老師真藥見前而不
能辦何也公駭曰雲菴果有此意邪寂音徐曰疑則
別參公於言下頓見雲菴用處羅湖曰噫悅能叩素
而不能忘其徹跡致無盡隨隋其中非寂音發雲菴
瞑眩之藥何能愈無盡膏肓之疾邪信宗師為人各
有惠利豈易測其涯涘哉高郵黃行婆病革其子拂
雲白曰此時如急水灘頭須要牢把著柁婆曰直饒
風浪險不妨信歸船遂舉手逝去士舉問先母恁麼
道還諦當也無山僧畣點即不到拂雲舉以示僧未
學學曰如此問如此畣如何承接得下烏乎語不知
偏正理不識倒邪為人則禍生古人豈虛發哉今天
下傳禪之偽莫斯人甚故山僧述寂音無盡公之激
揚與羅湖之所斷以著偽禪案。

晚參先佛慈悲示人以道了無親疏仝歸上德既明
德本放斯光明照明上下及四方隅而為一相男女
雖殊中非異見虛凝亦然無諸是非與淪六道我見
能除彼亦何有後之來者當如是知可為法種接人
天類歸於上乘不如是知總名外道是類好爭不能
證聖且害正法吾於此中決不授記此必滅除吾道
迺昌至言既爾慎之可矣。

晚參道本幽遠邈繼程涂非知能測非意能及然非
知慧不能究明非意行不能造極故瞿曇老人事不
獲已開箇縫隙演十二分教使人討取入路盍謂化
門廣大用是以淘汰五性致列祖出興葛藤如今遍
地矣倘是俊快之士豈肯拾取此等涕吐早向威音
以前取證更不回顧說甚古佛入理之門坐道場之
本稱大解脫大丈夫人稱高揖釋迦不拜彌勒底伎
倆直是無愛見取繼去來今不隨物轉不怕念起虎
穴魔宮以為安居淫坊酉肆以為保社脫脫灑灑乾
乾淨淨如高暉臨於幽谷長風遊乎太虛於諸國土
一棒粉碎於諸眾生一喝穿透雖文殊普賢大人竟
界不讓纖豪參學人只須具者般竟界始得若一向
文字裏求解會不但彌勒即樓至下生亦是枉然人
亦有言屏息諸緣乃可入道又云離心意識參出几
聖路女輩既具丈夫漢气宇不可被文字轉卻好好
做上一場莫只害者病痛日深日厚難以炙治又莫
聞此說便向靜處打坐如落空亡底外道似魂不散
底死人所謂枯禪默照之徒鬼窟長年打坐此玅喜
老人鍼砭也又莫見山僧敲床豎拂惡罵爛椎便向
此等上作活計謂原來禪道是者等道理如此又被
山僧約住不見本心真實受用也然而上來種種病
痛不惟兄弟家有此即從上來亦未有不害過來底
即如山僧害過底病痛不妨舉似女輩山僧昔曾遇
箇尊宿樹立法幢於夔州純以走電驅雷接待衲子
衲子無超師之作者斷不能得近門牆山僧不顧危
亡拌身挨入遂得離染此崇禎戊寅仲冬十四日也
越二日見箇居士喚作張沒量有入處上方丈尊宿
勘驗末後渠道當甚破艸鞋山僧聞之不覺猛省遍
體汗下至次日火盧頭致箇問問禪道佛法如何究
竟尊宿曰女見火盧麼山僧退身兩步便拜尊宿大
笑嗣後以為了事更不他求終日在寮中兀兀不動
及後看南泉異類中行與德山拓缽諸因緣又去不
得只得四五年在楚蜀間斧撥鑿索終不能透頂透
底中閒又不覺打入講肆支外生支蔓上引蔓如順
水行舟了無回轉苦哉佛馱將祖佛一段光明被文
墨掩卻幸夙有願力猶不能盡底去辛巳春在湖南
偶見張無盡居士頌曰鼓寂鐘停拓缽回巖頭一拶
語如雷果然只得三年活莫是遭他受記來方纔豁
然其後又問尊宿臨機不活時如何尊宿曰火盧頭
上浪滔天或拈火柴頭示曰會麼或指石頭曰看看
如是得聆二三十轉語山僧到此處滯情斷繼柬擇
心忘縱從上來老古錐玄言玅句百種淆訛一無不
了者卻自慶幸宿植何德乃得如斯此癸未春日也
六七年尊宿邊種種敗露及到江浙喫盡苦辛始到
得者箇田地始知真如佛性菩提涅槃四法界六相
義金剛王玅蓮華三摩地光明臧阿毗達麼首楞嚴
王及祖家拈椎豎拂入室陞堂主賓照用縱奪四喝
料柬偏正圜相體用廣及五家作用總不是了事處
大眾既不是了事處將箇甚麼學道到不疑不礙田
地須要一番磨洒一番痛快不然何能使滯情斷繼
柬擇心忘山僧不是教離了種種說處別有道理只
是恐被此等上換卻眼睛終不得玅所以古人云我
拈椎豎拂你道是說禪道佛法樹支子搖牛尾巴動
你便道不是也今日祇因大眾處處染著不肯向自
己衣線下識取異日不得益又道無真心相為枉人
於此門中冤屈殺人也是故不惜口業忉怛哆和染
汙耳孔雖如此也只是敲著東南意在西北看兄弟
向者裏作麼生轉便作麼生會取作麼生插入作麼
生擺脫若轉便得會取得插入得擺脫得則頭頭自
是契合也到者時節一切不待轉而自轉不待會而
自會豈假借得麼穿鑿得麼文字得麼作用得麼者
裏實求箇疑惑底竟界了不可得又何有終日塵勞
汩汩業識忙忙底景象來拈拄杖云說話且置只如
今日山僧上來所供詣實種種敗闕即不問正當與
麼時受用一句作麼生道峰頭潑浪千尋涌海底飛
塵萬道紅。

晚參爾有半斤秤爾八兩爾有一丈量爾十尺此法
眼圜明出格宗師底伎倆領眾匡徒若無是裁必也
東則隨風西則隨雨有甚接續慧命底分如今大眾
還有法眼圜明底麼我要與渠相見。

晚參雨落地上溼日來谿上晴好箇真如話吾徒眼
未明者首頌子也有體也有用也有權也有實若人
向者裏辨得出我不辭百里負米供養他何故聻者
樣衲子也是萬中得一。

晚參禾山有鼓可打德山有歌可唱道吾有劍可舞
祕魔有叉可擎總不如長松者裏百不會百不管但
只耦耕於石田蒔蔬於山圃龍泉清冽石漿甘美饑
則炊白飯燒青筍渴則烹雷牙鬻翠柳雖無佛法教
人卻有一種清閒所以道水似琉璃山似玉眼前儘
有許來多。

晚參去聖時遙而學人心術不古其來舊矣常觀曹
谿已還馬石而後猶以道眼未明為急務動即三二
十年於叢席中必欲辨明此事然後辭退向青山緣
水把茅盍頭尚有警曰雖得一念頓寤猶有無始虛
習及見前流識未盡將此除去然後乃已近日學人
朝入叢林莫生位望不思法眼未明而徒欲慕此虛
名將來何面見古人於地下乎兄弟家倘念先佛皇
皇鉅業赫赫宗功必立志如古人道眼一年不明一
年不解初心道眼十年不明十年不解初心乃至百
年千年亦如今日則何愁大法不獲明而寶位不獲
斷邪故又警曰十年五載不離叢林無人喚伊作啞
漢珍重。

晚參豎拂子召眾云者裏還見得麼若見得去江西
湖南一任提攜萬象撫憐赤子若見不得山僧者裏
有鬻有飯急將者事著實究竟不可今日也在書史
上翻明日也在經論上講有甚利益不見先德山窮
諸玄辦若一豪置於大虛竭世樞機似一滴投於巨
壑參學若不到此地步即將三臧五車一時背得一
字不遺也只是箇經臧子如來常云記持十二部伽
陀不如一日修無漏業如今看來此非誅心之論邪
兄弟家只須信去更莫遲疑時日不多光陰有限無
常一至噬齎莫及。

晚參好箇入路兄弟家為甚底不肯垂顧自去伶俜
辛苦可惜許三十夜到來還去講得南華麼還去講
得經論麼還去說得大家禪麼還去爭得是非麼到
者裏真似被我捉來摘卻兩邊翼恰似一枚大鐵釘
烏乎可不痛哉。

荊南開聖院山暉禪師語錄卷六(終)

荊南開聖院山暉禪師語錄卷七
住平越府圜覺門人祖拙錄
嵩山首座龍光法孫宗上編

* 機緣

僧問如何是入門句師云投來似知己面目未分明
如何是門裏句師云彈開金鑰後威風自凜凜如何
是當門句師云倚戶才叉手四海絕知音如何是出
門句師云掉臂江陵郭高歌黃鶴樓如何是門外句
師云樵子千峰足漁父五湖多。

僧問獅子未出窟時如何師云百獸遠遯逃獅子出
窟後如何師云萬里狐蹤絕欲出未出時如何師云
誰敢論疏親。

息機僧問無夢無想時主人公在甚麼處師云鼻頭
下頭大機云還許轉身麼師云許機喝師便打。

僧問如何是衲子師云赤身須彌頂莫向越單行如
何是露地牛師云不下春田力水艸自有餘清明為
甚不明師云家家時節雨看看走寒煙。

僧問如何是接初機句師云與子商量如電拂如何
是辨衲僧句師云拄杖拈起好惡分如何是正令行
句師云喝下誰容暫側耳。

僧問饑來喫飯飽來眠時如何師打云也不得放過
問離四句絕百非請師直指西來意師打七棒。

僧問如何是西來大意師云門前五箇石。

僧問如何是色空竟界師云女出家未久。

僧問昭昭靈靈正恁麼時如何師云案山前進云意
旨如何師云主山後。

僧問雲在青天水在瓶打破瓶時如何師云打破後
來相見。

僧問如何是了然一句師云東家屋角種林檎。

僧問不睹不聞處是甚麼消息師云山僧說者不是。

僧問石女生兒甚麼人得見師云巫山十二峰。

僧問如何是密密處師云五眼看不見進云不與萬
法為侶是甚麼人師云張七。

僧問學人得箇夢請和尚端的分師云自是你今日
要喫棒隨後便打。

僧問萬法歸一一歸何處師云疊翠峰。

僧問如何是禪師云兩箇五百。

僧問一向疑情發不起時如何師云理無曲斷。

僧問大通智勝佛十劫坐道場為甚不成佛道師云
鈍漢。

僧問寶劍出匣時如何師云女照顧性命進云不是
某甲大難承當師云也是艸賊。

僧問古鏡未磨含眾象斬新日月句如何師云曲不
臧直。

僧問縣巖攃手意旨如何師云太險生進云恁麼則
快便去也師云萬年茅艸挂雲煙。

僧問虛空有盡麼師云馬頭生角。

僧問十方世界如何得清涼去師云六六三十六。

僧問生死不明請師指示師云今日倦明日來進云
何不即道師云高山流水少知音。

僧問年盡月盡日盡時盡如何是到頭一句師云小
盡二十九大盡三十日進云如何是百尺竿頭一步
師云精金如火赤。

僧問娑竭龍王出海時如何師云金翅鳥生色。

僧問一大臧教還道著此事麼師云不遺一句進云
恁麼學人看經去也師云總成泛常。

僧問學人問不及處請師荅話師云萬里絕片雲進
云頭角生也師云莫謗莫謗。

僧問世尊依何法修證師云人之初性本善。

僧問王子未登朝時如何師云玉佩無聲夜未央王
子正登朝時如何師云萬國衣冠拜冕旒王子登朝
後時如何師云玉殿無人仙仗徹。

僧問古鏡未磨時如何師云多少喪膽魂磨後如何
師云不存軌則。

僧問寶劍未出匣時如何師云四海盡帶悲出匣後
如何師云樓蘭盡破膽。

僧問如何是第一玄師云乞兒走鬧市布袋不離肩
如何是第二玄師云自古天下事瓦礫不成錢如何
是第三玄師云中秋桂景別照徹古樓前如何是第
一要師云江吳夜船歸鐙火來相照如何是第二要
師云玉陛少人行春階艸色老如何是第三要師云
望見巫娥峰即是神女廟。

師一日與石林慶書記舉汾陽十智同真畢慶云學
人乍入叢林乞和尚慈悲荅出師云從頭問將來慶
便問如何是一仝一質師云看來甚處不逢渠如何
是二仝大事師云普天匝地尊王化如何是三總仝
參師云萬象收歸豪末邊如何是四仝真智師云由
來佛祖不曾識如何是五仝遍普師云四海稽首望
長安如何是六仝具足師云種田博飯豈曾饑如何
是七仝得失師云恰恰凡聖共一衢如何是八仝生
殺師云按劍當頭天地震如何是九仝音吼師云碎
卻闍黎也不知如何是十仝得入師云等閒放過即
不可與甚麼人仝得入師云頂門蠃髻赤須胡與阿
誰仝音吼師云由來翹足望白雲作麼生是仝生殺
師云赤土流星斬頭盧甚麼物仝得失師云湖南相
對不曾言阿那箇仝具足師云推出來時知也未是
甚麼仝遍普師云萬年松子百尺圍何人仝真智師
云村裏王大日日逢孰能總仝參師云不是知己莫
入門那箇仝大事師云一寸茅艸過須彌何物仝一
質師云春田吼遍臧天曉慶禮拜而出。

僧問龍城徹和尚示眾六相意是仝是別師云金印
能酬六國功進云恁麼則仝也師云普賢不在峨眉
頂僧禮拜師便打。

醫王菴清堂問如何是死句師云淫蛙唱在春田裏
進云如何是活句師云人從天台來卻往徑山去進
云如何是不死不活句師云神洲打鼓鬧鼕鼕。

僧問昨日夜叉今日菩薩相去幾何師云一絲。

因僧從燕居來師云畫貓安能逼鼠僧云既是貓為
甚不逼鼠師云總是畫底。

僧問白雲深隱時如何師云不見其景進云見
何師云無處迴避。

僧問遠遠趨風如何指示師云大盡三十日僧向前
打圜相師便打。

僧問行腳半天下不會時如何師打云頑皮癩肉漢。

僧問坐具不離手為箇甚麼事師云天寒喜向火。

僧問釋迦老子還有不曾向人道過底麼師云有進
云如何是不曾道底事師云一二三。

僧問如何是殺人句師云只消咳嗽一聲進云如何
是活人句師云石頭解笑人。

僧問有一物的的真和尚如何鑒師云捫空追響。

僧問頓破六塵時如何師云甚麼處安身。

僧問如何是著相一句師云長長短短象牙箸。

僧問無生那畔即不問如何是者畔消息師云你者
問甚處得來。

行者問和尚教某甲參且道參箇甚麼師云彊將之
下無弱兵。

僧問如何是賓師云蹋遍江南髮如絲如何是主師
云高坐華王不出戶如何是照師云闍黎會得也未
如何是用師云放你三十棒。

師侍棲靈和尚次靈云會佛法麼師云去年會如今
不會靈云如今為甚麼不會師云早無管待用會作
麼靈云放你一頓師禮拜。

師一日侍和尚山行靈云如何是正法眼臧道破沙
盆你作麼生會師云某甲不是弄潮人靈云不弄潮
怎見洪波師云洪波在甚麼處靈以杖畫兩畫師揭
涉曰莫淹殺某甲好靈頷之。

師居渝州雪堂有空谷禪客問和尚此間如何管待
師顧侍者云點茶來谷云侍者那得有師禽住云禪
客合有谷豎拳師放開云不念老面只教你棒折。

師與天如高禪師坐次有素徵禪客云世間文字難
明者最是易經師畫云難易且從你且明者一畫著
天如便畫一畫師云兩畫如乃抹卻師便休。

師與醒覺負米歸覺問和尚今日如何師云下山又
上山覺云上山後如何師云上山又下山覺云是甚
麼意旨難會師云負米勞倦明日為你說覺次日禮
拜云昨日說底便請師放身臥地。

師埽夔州梁山棲靈禪師塔顧眾云路遙足破山嶮
气喘且止直如和尚去時甚麼人貌得真子萬松院
裏柳條青便拜有僧向前云禮即是不禮即是師以
兩手拓地云莫孤負山僧好。

師過伏虎菴有爾菴獻茶次菴云者裏艸蔓蔓和尚
如何枉駕師云君子愛人以德菴以腳蹋地師云總
不出箇艸蔓蔓地菴云好與三十棒師云自知較一
半。

僧問石烏龜生兒甚麼人證盟師云須彌稽首昆侖
舞進云昆侖且止如何是須彌山師云岌岌地。

僧問如何是大水山竟師云七縱八橫進云如何是
竟中人師云長三丈闊八尺。

海維那問萬象之中獨露身時如何師云親切處速
道將來進云親切處請道師云佛祖猶是兒。

僧問如何是函盍乾坤句師云鍼劄不入如何是截
斷眾流句師云無你開口分如何是隨波逐浪句師
云有問即荅。

僧問如何是和尚家風師云闊進云如何是衲僧巴
鼻師云塞斷女咽喉。

師問大仝監院如是我聞一時佛在畢竟在甚麼處
仝禮拜師云未在更道仝無語又問海雲深處作麼
生相見仝云相見了也師云監院你話頭不識在。

師問大雲海雲深處作麼生相見雲云魚龍攪動浪
滔天師云淹殺幾箇來雲云和尚鼻孔尚在師云拄
杖別時分付。

僧問如何是賓中賓師云夜裏醒來知地硬思量身
在別鄉中如何是賓中主師云一片田地蕪沒盡卻
來異域學虛聲如何是主中賓師云等閒不奈阿家
子呼在小堂細與言如何是主中主師云千鈞角弓
挽在手頓教百蠻失卻威。

海月問如何是句到意不到師云不照其人照斜領
如何是意到句不到師云事在其中原不的如何是
句意俱到師云渠即是我我即渠如何是句意俱不
到師云東邊屋倒西邊破月禮拜。

大雲問如何是第一玄師云垂下夜明簾如何是第
二玄師云足指動大千如何是第三玄師云不會到
驢年如何是第一要師云切忌亂𨁝跳如何是第二
要師云夫子入太廟如何是第三要師云喫茶即便
了如何是奪人不奪竟師云不見漢時李將軍如何
是奪竟不奪人師云子規聲裏送春歸如何是人竟
兩俱奪師云手扶拄杖雙童兆如何是人竟俱不奪
師云金殿當頭明玉象。

海月問如何是第一玄師云楊億字大年如何是第
二玄師云倦來上床眠如何是第三玄師云日照寺
門前如何是第一要師云有無俱非玅如何是第二
要師云要道即便道如何是第三要師云拈卻炙脂
帽。

僧問如何是吹毛劍師云佛祖不敢親如何是第一
義師云猴愁摟搜頭。

師一夜召海雲云來我有箇話頭分付雲近前師云
三門因甚與佛殿相對雲無語師云去。

師見大雲打坐問瞌睡漢醒也未雲云醒之久矣師
云者俗漢大丈夫須向格外道取猶作者箇語話雲
云如何是格外機師云也不意今日問著。

大雲問如何是目前機亦非目前事師云三千里外
看雲云莫便是不師云道甚麼雲云目前機作麼生
師云話頭猶在。

大雲問如何是真體師云黃腳土老漢雲云和尚又
作麼生師云你是黃腳土老漢雲云今日捉敗者老
賊師云那裏是捉敗處雲拂袖歸位師長笑一聲。

太極臧主問威音王巳前與父母未生前是一是二
師云若言半斤是須知八兩非極云剔倒玅玄關直
唱無生曲師云此是卜度來底極云放過一著不消
摸索原是心光即大圜覺師云下禪床更走兩轉。

僧問學人生死不明聲未絕師與一棒云是生是死
僧擬議師又打。

有俗士參問和尚此閒結夏意旨如何師云缽盂兩
度溼士云解夏後如何師云也只恁底士便喝師云
女會喝再喝兩喝。

師一日寫字次有俗士來問生前一路事如何師卓
筆云會麼士云生前一路蒙師指師云指你箇甚麼
士便喝師云好喝士禮拜師打之。

海雲問海雲深處作麼生相見師云謝子遠來進云
見後如何師云喫茶處不可更問。

僧問古鏡未磨時如何師云謾他一點不得進云磨
後如何師云黑似桼。

僧問牛頭未見四祖時如何師云青山綠水進云見
後如何師云綠水青山。

僧問牛頭未見四祖時為甚百鳥銜華師云春煖華
香進云見後為甚百鳥不銜華師云秋清葉落。

僧問如何是牛頭未見四祖時道理師云量才補職
進云如何是見後時道理師云功不浪施。

僧問深山猛虎以肉為命為甚不食其子師云親者
不疏。

僧問獅子未出林時如何師云點水滴涷進云出林
後如何師震威一喝。

僧問如何是了生死句師云天上人間他方此土。

僧問縣巖攃手時如何師云駭得冷汗流僧禮拜師
打僧喝師連打。

僧問如何是真如師云身長丈六。

宗一沙彌問如何是沙彌主師召沙彌沙彌近前師
云會得麼沙彌停思師云汝理前問來沙彌复理前
問師云汝是宗一沙彌禮拜。

僧問門內人因甚不見門外事師震聲云噁。

師問僧釋迦彌勒猶是他奴且道他是誰僧無對師
代云背後無尾巴僧云意旨如何師云眉毛下黑桼
桼地。

僧問釋迦彌勒猶是他奴且道他是誰師云髭鬚長
丈二進云意旨如何師云白羖背上一莖毛。

僧問如何是門裏句師云千眼大悲覷不著進云為
甚覷不著師云祇為在門外。

因僧來請經看師厲聲云是甚麼看經僧不審而出
師云可憐生小師擎茶至師亦厲聲云是那箇叫送
茶來小師亦不審師云可憐生。

僧問隨色摩尼諸相見前各不相似時如何師云龜
背上毛深一丈進云塵垢污時如何得淨去師云擔
油去僧便行師云不可忘卻話頭。

僧問佛身充滿於法界如何是充滿底句師云雲暗
不知天早晚進云不居有心不住無心請和尚鑒師
便打。

僧問淨極光通達通箇甚麼師云鄭老帽簷高進云
拈華一著再乞垂慈師云鼻孔上豎進云似覺支離
師云女未夢著在。

僧問撥艸瞻風祇圖見性未審上人性在甚麼處師
云風吹碧瓦寒光淡閣上馮君子細看進云識得自
性方脫生死眼光落地時作麼生脫師云送客先牽
金勒馬歸來低袖入雙扉進云脫得生死便知去處
四大分離時向甚麼處去師云家在洞庭不別水天
明嬾把釣漁竿。

僧問和尚室中四勘語某甲問師還荅不師云問將
來問終日學道作麼生得箇入路師云不因回日信
那識戍邊寒進云入路諦當為甚一切處作不得主
師云非是衫袖短祇為一身貧進云一切處作得主
為甚不聞無情說法師云渾家抱頭哭夜來火燒空
進云聞得無情說法除卻見聞覺知道將來師云自
從烽火後城郭艸侵天。

師因行者推拄杖打師一下時大眾上方丈禮拜師
舉問適才行者打山僧一下你道他有見處無見處
眾無對師代云珍重過橋西鶯啼無盡時复示二偈
海市蜃樓泛積水月卿星使繞須彌愁來莫照青銅
鏡恐爾容妝非舊時因郎寄妾扇頭詩放在囊廂仝
所思一度開來一度見雙雙雨淚夜寒時。

師因月下問大眾皓月當空時如何眾無對自代云
平鋪大地雖然玅猶是兒孫落魄時。

有僧從燕居來舉清源僧問燕居盡大地是箇清源
時如何居無語乃問師師豎起拂子僧擬議師云雷
公浩大雨點全無僧參堂問大眾眾上方丈問師師
指云者蒲團要汝肩眾作禮。

又僧問燕居如何是杖挂豬頭遊酒肆衣包狗骨宿
婬房居亦無語僧來問師師云赤足行鋒刃背手看
明月僧禮拜又東華道士問燕居曹山酒喫得幾杯
麼居云將得酒來麼士云南泉華戴得幾朵麼居云
喚甚麼作酒士顧眾云佛在那裏拂袖而去遜岳乃
持此問師師皆云恰好。

僧問承聞和尚有三問勘眾今欲問和尚和尚還荅
不師云問將來僧問病僧有箇丈人且道婦名甚麼
師云淡埽蛾眉出失卻玉蟬蜍進云夜半山樽邀月
且道明甚麼邊事師云夜叉眼睛黑帝釋寶冠高進
云日裏高眠窗前客來時如何師云等閒不出戶高
揖紫羅帳僧复求頌師頌云秋色高低雙杵鳴雲鬟
蠃髻隔江汜不知心恨恨何人風鼓羅衣拂澗水醉
後重來傾竹葉歸時騎馬向南行青絲絡頭手中掣
月色天光萬里程高眠不識戶頭春但有華支幾點
赤莫笑鴛鴦帳裏人等閒手把古刀尺。

僧問縣巖攃手自肯承當未審承當箇甚麼師便打。

僧問眉閒挂劍時如何師云眼卓豎進云家破人亡
時如何師云此問極親。

僧問劫火洞然時如何師云八臂那吒曳不回。

僧問如何是語默不到處師置拄杖於壁。

僧問黑白未分時如何師云鐵牛東入海玉鶴西去
秦進云如何是人之初師云讀下句看。

僧問覷不及處請和尚道師云你挑水我打坐進云
如何是了脫一句師云不將物。

僧問如何是和尚家風師云縣巖釣巨鼇。

僧問威音王居何國土師云切忌妄傳。

僧問父母未生前即不問四大消散時如何師云冰
消瓦解。

僧問即今不問和尚還荅不師云退後看前。

僧問如何是真實句師云缽盂裏走馬。

師夜參罷維那先入方丈閉卻門師以手敲門三下
維那便開門師云好員艸賊。

僧問寶鏡當臺時如何師云山河長在月明中進云
離卻山河大地又作麼生師云別時向女道進云恁
麼早巳道了也師云你道道得箇甚麼進云山河長
在月明中師便打。

僧問如何是一大事師云者漢祇好喚來洒腳進云
卻不是渠師云十方世界明如日。

僧問如何是上根師云目如掣電進云如何是中根
師云禮拜了退進云如何是下根師云只堪除糞。

僧問曹溪流不歇時如何師云山僧幸甚進云正流
時如何師云滴滴不斷。

僧問昨日布薩竟今朝事若何師云不為二乘人說
進云為甚不為二乘師云早巳不堪進云慈悲何在
師云昧天下人不得。

僧問波斯夜半嚼寒冰是甚麼人語師云胡張三黑
李四。

僧問如何是四句偈師云老僧誦得恁麼快。

僧問一念不生時如何師云門前一帶峰巒秀進云
六根動時又作麼生師云日日白雲閒往還。

僧問心持半偈萬緣空持全偈時如何師云竹疏煙
補密梅瘦雪添肥。

僧問有情無情成佛為甚和尚不成佛去師云不仝
有情無情。

僧問如何是一大臧教師云老僧者裏有便打進云
如何是衣線下事師云無纇明珠掌上擎。

僧問千峰埶到岳邊止萬派聲歸海上消還別有麼
師云俞任袁柳酆鮑史唐。

僧問如何是是諸法空相師云月映青山中兩手匊
出進云如何是諸法實相師云大地雪將盡萬芔
總含春。

有俗士問如何是心內法師云織女夜拋梭當午機
軋軋士云如何是心外法師云兜鞋出西村老農正
東作士一喝便拜師云好一喝士云過也師指云者
裏坐著。

僧問一物不將來時如何師拈拂子云拂子何來僧
便喝師云掠虛漢。

師因僧作禮次師云作甚麼進云特來領話師云恁
麼則分付去也便打。

僧問如何是賓師便打進云如何是主師亦打進云
賓主不立又作麼生師連打。

僧問如何是本來無所得師擿杖云者箇喚作甚麼。

僧問趙州勘婆子是甚麼意師云山僧不曾行腳進
云只如道哭聲已曉曉箇甚麼師云初三十一進云
頭尾坐斷又作麼生師云佛祖跳不出。

僧問一物不將來時如何師云孃生鼻孔少半邊進
云如何體會師便打。

僧問如何是諸佛之所護念師云七十二棒翻成一
百五十。

僧問二邊不住如何是中道一句師云挑鐙擇火進
云舊茶飯師云如何是新底僧無對師乃打。

僧問精進時如何師云豈是分外事僧佇思師云會
即會不會禮拜了退。

僧問內根外竟是仝是別師云少許普請。

僧問一切諸佛從甚麼處來師畫云從者裏來。

師侍梁山行次山忽顧師以手指云者是甚麼所在
師亦以手指云和尚要知某不敢不對山云對即對
只是多虛少實師云分付梁山門下山打一棒云也
不意女到者裏師禮拜云專為流通山休去。

梁山問師女幾時還山師云早晚即去山云去時須
報老僧知師云諾便出山笑而已。

師入梁山室山問未跨門時何不快道師云恁麼某
不須更道第二語山便打師接住棒送一送便出。

師在報恩入室恩問臨濟見僧入門便喝意旨如何
師云和尚曾問幾人來恩云德山見僧入門便棒又
作麼生師云總教天下疑去恩云馬祖一喝百丈為
甚三日耳聾師云不是苦心人不知恩打三棒師禮
拜起舞坐具便出。

師到龍城徹和尚茶次徹云聞說曾見梁山來師云
和尚莫受人謾徹云只知掩耳不覺偷鈴師云某甲
有甚麼過徹喚侍者云把拄杖來師近前躬身云若
要拄杖即不消得徹呵呵大笑云原來者漢親見梁
山來師禮拜起拍一拍便出。

師到石蒲揆和尚處揆云幾時離棲靈師云前月揆
云有甚麼事來師云若有事即不來也揆休去。

師一夜舉三喚侍者因緣示眾畢眾皆鑿之師命侍
者喚大眾纔入師便下卻幃眾無對有石林上座禮
拜而出。

僧問萬緣俱息時如何師云作麼生息進云不取物
師云正好行腳去。

僧問如何是離生死句師云不見三界有進云如何
是證涅槃句師云安知十方無。

有僧向師前默然而立師云早是萬里望崖州。

僧問有無不著時作麼生會師云此間著闍黎不得
進云恁麼東西不辨也師便打。

僧問箭鋒相直時如何師云猶遲八刻進云不直又
作麼生師云須是箭鋒相直。

僧問如何是庭前柏樹子師云一片青青無冬春。

僧問與麼不與麼時如何師云千山雲拖足一雨潤
長空。

僧問如何是龍吟雲起虎嘯風生師指云大眾豈不
分明。

僧問學人特來請師卻病師便推倒香箸僧喝師云
轉見不堪。

僧問少室本無言說和尚說甚麼事師云但願風雨
調不患石田瘦。

僧問賓主不立時如何師云鐵牛吞卻虛空。

僧問和尚挺刃中走馬學人戈戟外搦戰且道如何
折合師云闍黎卸甲山僧休戈。

僧問如何是第一玄師云臘月火燒山如何是第二
玄師云明月在指耑如何是第三玄師云艸生法堂
前如何是第一要師云不得舒長嘯如何是第二要
師云喜來鵲先噪如何是第三要師云築著便𨁝跳。

僧問如何是龐公出身處師便打進云恁麼本自見
前師云三十年後也無入路。

僧問四面絕遮攔十方無回互時如何師云也須坐
斷進云一道平沈也師云大有事在。

僧問賓主不立時作麼生相見師云五九盡日又逢
春。

* 入室機緣

長西堂入師問佛祖公案本是一箇道理因甚有明
與不明長便喝師便打長拂袖行師复打。

讓堂主入師問盡大地是箇解脫為甚鑊湯盧炭裏
不去讓放身臥云阿邪師便打讓云者老賊師又打
慶書記入師問無神通菩薩因甚鬼神覷不著慶震
威一喝師云女再試喝看慶拂袖行師便打。

僧入師問如何是世尊三昧僧豎拳師便打僧云作
麼生師又打。

僧入師問古人到者裏為甚不肯住僧作噓噓聲師
云肉有千斤智無銖兩便打。

僧入師問如何是佛僧便喝師便打僧云早知如此
師复打。

僧入師問如何是你自己僧舉足師便打。

僧入師問者是甚麼所在僧喝師便打。

揚州僧入師問三世諸佛道不得底女速道將來僧
云和尚試道看師便打。

典座入師問雪峰覆卻盆是甚麼意旨典座豎拳師
打出。

飯頭入師問如何是父母未生前僧云某甲是飯頭
師便打僧云作麼生師又打云猶嫌少那。

僧入師問如何是觀音玅智力僧云未知師打出。

僧入師問萬法歸一一歸何處僧舉坐具師便打。

僧入師問如何是西來大意僧云不動尊師打出。

佛侍者入師問拈香撥火不知身是道場汝作麼生
會僧舉首師云會得舉首不會舉首僧云不會不會
師打之。

僧入師問十二時中作麼生行履進云萬法歸一師
打云如何是一僧沈吟師复打。

山西僧入師問汾州到者裏多少程進云不隔師豎
杖云還隔者箇麼僧沈吟師便打。

僧入師問終日作甚麼事僧云和尚卻知師便打出
玄化主入師豎杖問一切普化為甚不化者箇主近
前視之師乃打。

浪副寺入師問庫裏錢穀多少僧云供養何曾謾師
打云將不謾底來。

僧入師問你在堂裏見箇甚麼僧云一無所見師云
空過也隨後打之。

一侍者入師問國師三喚侍者侍者三應是孤負是
不孤負者近前奪拂子師打之。

僧入師問如何是佛僧云莫眼華師云是你眼華是
我眼華僧云眼華眼華師云可憐生隨後便打。

僧入師問古人索犀牛兒為甚麼不應酬僧喝師便
打僧近前拊案一下師連棒打出。

長西堂入師以杖畫一畫長云咬破舌頭原是肉何
須眼上更添眉師复以杖畫一畫長拂袖行師便打
世維那入門便喝師云是甚麼喝世云放出來也不
知師以杖畫一畫世云還有麼師乃打世提坐具行
師又打。

聞堂主入師舉杖云速道速道聞云道即不辭恐落
窠臼師云作麼生聞禮拜師便喝。

泰書記入便云本來作麼生道師便打記展兩手師
复打。

慧維那入師以杖畫十字慧云好不識羞師复畫卍
字慧乃行師便打。

堂司入師拈拄杖示之眾云不可矢上加尖師云作
麼生司拂袖行師隨後打。

純書記入師問一字不著畫是甚麼記以坐具橫肩
出師隨後喝之。

僧入師問如何是佛祖師僧云本來本來師便打。

僧入師問狗子無佛性是甚麼意僧佇思師乃打。

僧入門便喝師乃打僧擬近前摑師師連棒打出。

僧入師問達磨老子在甚麼處僧喝師打出。


荊南開聖院山暉禪師語錄卷七(終)

荊南開聖院山暉禪師語錄卷八
住餘慶縣鍾靈門人心慶錄
嵩山首座龍光法孫宗上編

* 法語

** 示本源明教授

嵩少不立文字是入道要門亦可謂至簡切者今人
不察尚浮華虛習琢句雕章謂如此可張大教法其
好事者又以道德南華百氏雜談入為玅語取法華
治世語言皆順正法實之以正己之不誤烏乎是何
欺人之甚邪若此教化不如緘默為愈也然先宗之
道雖全體即真全體即俗離是離非是即非即其開
發處未有不從簡易切要導引也魯祖見僧來便面
壁南泉曰我尋常向僧道向佛未出世時會取尚不
得一箇半箇他恁麼地驢年去由是觀之烏用浮華
虛習琢句雕章與道德南華百氏雜談等為得意者
哉吾恐浮習之徒自以為是而賢人以為非也自以
為得而賢人以為失也昔人有言曰學莫貴乎見道
道莫大於求仁仁莫先於格物嗟嗟吾有味乎此論
也本源教授欲體究玅道可依此說做去若從彼雕
琢等事無益可卜。

** 示岳樵崇侍者

夔州臥龍䂐和尚謂沒量張居士懋德曰山僧住持
六剎接待海眾常內外清振上下和平由有矩侍者
故也正如鸞鳳之有羽翼湖海之有舟楫雖九霄之
曠四溟之淵未有不至其極凡學道輔叢林正宜如
此不然何以使荊棘叢林轉為道德叢林山僧近見
他剎法綱不振聲譽不揚每自太息甚至涕出盍末
法時代人多澆浮而主叢林者賢不肖不擇可謂哲
人乎於是癸未閒以衣缽囑矩傳化今十二年矣余
暇日未常不切慕臥龍之言爾既職是任將來所得
無涯但不可因循後日學不如矩誰之過邪真如以
圜木為枕策勵己躬然後道尊德貴千古師範古人
巨欺我哉余得爾弼雖所職頗當然要以道業為先
不先以道業不能垂範湖海後世取法余又聞之天
地以道生育萬物聖人以德感化民心故道德古今
定衡學道人不可不拳拳者古今得之以王失之以
亡非今日也明教有言尊莫尊乎道美莫美乎德此
之謂也。

** 示石芝仝書記

達磨東來不為別事只要與人指箇休歇田地謂之
直指人心見性成佛後來一人傳虛萬人傳實卻道
不傳而傳不說而說即是西來大意卻又分宗列派
種種施設都道從彼得來殊不知阿魏無真水銀無
假有甚著落處不如向他未來時一切坐斷不獨成
佛有餘亦謂之無事道人我書記石芝魏安人也以
風塵不偶脫卻鶻臭布縿來與者夥人仝學西來大
意忽一日山僧上堂結座畢書記云還家不上長安
路一任風華雪月揚山僧便下座因來求法語山僧
意以為將來或有用處因記他兩語於此庶書記他
日不孤山僧一種苦心山僧亦不孤書記參學苦也
吁分明不是家常事卻道家常更是誰。

** 示端居泰書記

東廁屋裏漫攃珍珠瑪腦盆中無著驢糞此山僧昔
畣書記語也如今要得正法流通須看從橫作用則
門風始不致委地也臨濟眼如走電德山口似血盆
無此人有此法終不能垂範萬世端居泰公自蜀中
二千里來見聖恩以從橫機辦挑聖恩無礙三昧臨
濟德山腳手將來亦或及之一日入室乞法語聖恩
不欲孤之乃書此言以進之異日紹隆吾宗一條棒
惡辣有日在噫閣外滄江晚林邊月色初。

** 示大雲長維那

靈山四十九年拖泥帶水吐盡縣河機辦少林幾萬
里來赤縣神州費盡許多鹽酢後之人謂之說法利
生殊不知靈龜曳尾而跡愈多昔人有言本自無瘡
勿傷之也大雲長公維那入社火求道日切雖亦可
作紹繼種艸第學知困知恐不能勇為也須是與山
僧行則仝行坐則仝坐喫則仝喫屙則仝屙一切不
顧待聖量凡情虛通障礙小大修短融為一道然後
止耳到得者箇時節又誰管他靈山少室總無干涉
不然我有拂拂你有鉤鉤你你也切須子細明日赴
開聖請因書此語與之倘異日蹋上佛祖頂門衣源
亦必分付為龍門第二代也維那勉諸。

** 示野竹慧維那

道無迷寤亦無階級祇要當下體究生從何來死從
何去究之無地道業成矣道業成則生死不有矣生
死不有則凡亦不得縛聖亦不得拘脫灑優游巍峨
自在隨流得玅逆順皆神到者田地始謂生平行腳
立志造道周畢於是野竹慧公維那自龍門相見巳
來體究吾祖之道雖未入於堂奧而棒頭喝下似亦
謾不得第恐中涂坐住不能深入祖室為法門器物
是吾憂也時求法語歸因書此以進之俟異日其道
完全山僧終不負女一段苦心。

** 示雲居世維那

聖道無言而言之者導之也譬夫之閩越而不假問
津未免淹留委曲有泣涂之苦所以浮者有舟師而
駕有御軍者有旗而瞽有相由此觀之持聖道主叢
林欲舍言宣不可得也夫欲言宣而欲宣何法即得
乃日用而誘之是謂法日用何法而誘之即應用處
而指導之是故動則法動矣止則法止矣喜則法喜
矣怒則法怒矣優游園觀則法外矣坐臥飲食則法
內矣頫仰則法上下矣進退則法前後矣鼓梵唄則
法音聲矣趨定室則法禪靜矣持缽王城則法朝市
矣行化村落則法鄉井矣乃至一動一靜則法一動
一靜矣聖人曰造耑乎夫婦莊子曰在屎尿在稊稗
永嘉曰即無明即實性烏乎無往不是法何適而不
可故曰左右逢原良有以也維那世公者蜀人也昔
遇山僧於平越今复守秩聖恩每來索法語是欲導
之以法得以明乎不傳之旨進而為人師退而為山
主烏乎可謂出家之志也故山僧於是乎勉之以日
用之法其得道得果自有無窮之趣。

** 示石琴聞監寺

道本無名無名斯可謂之道也老氏曰吾不知其名
強名曰道是道也運四時而不遺宰萬物而不惑居
煩惱而不戕害住禪定而不空寂天地以之聖人明
之民俗昧之鳥獸愚之甚至止之而為山流之而為
水震為雷行為雲日為晝月為夜散為星澂為空東
坡氏曰山色法身谿聲長舌有旨哉石琴銅梁人也
幼歲落髮深求至道今請法言用為指訣山僧笑曰
有是乎終日住是中而不覺誰為昧邪饑也為之食
寒也為之衣渴也為之飲倦也為之臥孰非道孰昧
道知即是道孰非其玅空空寂寂幽幽明明總皆其
要也忠國師曰京都鄴都浩浩盡是菩提大道如此
領略不待山僧訣而監寺自訣也。

** 示不已純書記

禪之為道吾人之本領也仝天地而鎮常離生滅而
恒靜如蓮處汙其質本潔固知此理居聖無增住凡
無少所謂血气之屬必有知凡有知者必仝體由是
觀之吾人之所具與先覺所證涅槃之理曷常不仝
哉既仝也孰為聖孰非聖孰為凡孰非凡乎故曰彼
丈夫也我丈夫也吾何畏彼哉不已西吳臨江人也
從黔剃落常侍雲腹禪師一日得鄉井信知高堂未
傾乃惟曰我出家學道無乃先親後己乎不然何以
明吾大孝而報吾劬勞於二老人邪先覺曰吾精吾
道其道精可答吾親也先佛常有十種報恩勒而為
經而方隅盛傳梵網亦曰孝名為戒亦名制止於是
腰包東還為閒關艱阻難以長發因走開聖不覺淹
留今三年於茲矣吾常見性靜神逸舉必端立不倚
此天秉之性非習而成也及為山僧掌記凡道性善
與法言無不記而載之此真吾法器矣第為道雖切
而進退頫仰猶有未盡善處故山僧每策進之俟入
道大全山僧何吝一衣缽而不與之證亦必忻忻然
與之也。

** 示几水覺西堂

離塵脫俗閒居獨處不是懼傜役之勞兒女之累求
如是清淨耳盍生死理未明與聖道未有所入也所
以悉達有天下而不為直入雪山茹麻食麥六年得
寤本心然後恩澤滿天下兒孫滿天下情與無情均
沾其益此勇猛丈夫非淺淺可能為也今披剃之人
開口便說我出家兒能清淨能解脫或撓之以非語
或奪之以物則必大惱則必臧而護惜之也烏乎若
輩不惟視吾道之甚易亦且失出家之利多矣曾不
知聖人之道貴誠信非誠信不足以見聖人几水覺
公江津明經也世為閥閱一旦蠲棄樂此寂寞之地
盍欲求聖人之所證也公既有是舉正宜朝於斯夕
於斯以究吾人所共秉之性若能念念究竟不舍蒲
團他日自為吾門重人亦有言十年五載不離叢林
無人喚伊作啞漢長慶坐爛七蒲團趙州四十年不
雜用心不如是尟有克濟者乃書偈進焉曰一念不
忘究竟自然傳佛心印一山一水了然步步分明正
令。

** 示石林慶書記

達磨大師來震旦與人指箇直截徑路使入聖地謂
之離文字之學單重空劫以前父母未生那邊倘那
裏識得自己眉毛原來者邊牚天拄地轉身過來方
笑釋迦老子做盡伎倆也無奇處石林慶公渝之酆
都人幼綜儒為詞壇名家中歲以正法眼臧未有入
路乃與法門諸大師游一日來龍門冷眼冰人卻被
儱侗漢一掜將些子文字不知向甚處去也因使之
拜吾為得你師也公曰慶早知和尚只是仝人不放
行幸吾師不以責遲願列為弟子遂求開示學道今
三年矣倘他日腦後釘脫我將一件事付託莫道惡
心歐吐不肯承當好。

** 示海月䂐知客

出家人須知出家事不知出家事非出家也故常攷
先佛出家之說非出塵緣勞侶之家出解脫圜明之
家耳所謂解脫圜明家者無罣礙於法自在不作理
不作事不作聖不作凡無心於事無事於心任性逍
遙隨緣放曠如是可謂得出家道也海月越州人也
從平越太和靜主祝髮三年始來與山僧做者冤家
要山僧指示先聖不傳之道使識出家事山僧理住
持事之不暇安能與人說黃道黑但只痛棒而已雖
然關頭不緊卻又走漏一點也擿筆而起。

** 示嬾民玄監院

究明生死大事不在別處討取但觀密作用所謂密
作用者吾人念念之樞機也倘能一夕捉得住把得
定自然不受人謾倘如此不但閻胡子不能公界你
即釋迦達磨亦不能師女矣正如武帝見侯景身雖
未死其心巳死也此便是了鬼神覷不破之機超生
死不相干之地更有何法為女說更有何威音那邊
者邊者也山僧來黔便識此人可為法門器物且助
山僧衣缽床帳等種種道心而諸供具中心供為上
此人以之異日於傳鐙有分不可不書此以進之。

** 示惺一照監院

真性守寂萬物常恬神珠離塵孤光獨照是故先聖
指此一路以開後學如能信受誠不誤也古德雖有
多種方便及其至極未常不一其旨趣故曰一室千
鐙光光洞照無雜無礙者此也是以知此玅性圜明
無缺如彼太虛體無邊際處巨身隨之巨身在細物
隨之細物見四聖性則四聖而淨沈六凡性則六凡
而染然巨身細物染淨雖殊不過隨用得名性未常
有如此之名可名也正猶牟尼寶珠體具朱紫等色
又如諸根雖動其實一機抽也我監院江陵人為山
僧佐院事則三年矣而勞心苦志為大眾藥石非有
他故欲明此道求脫生死山僧見求道之心有如是
之切何慳指訣不令入吾堂奧邪第機之淺深在人
又不在山僧無明誨其真性守寂神珠離塵監院其
策進之可耳。

** 示海雲仲維那

道中無主目前有物正是見漏之毒玄學無縫格外
有眼亦是障礙之根故聖賢之用心也一切時蕩蕩
地灑灑地無事無依非縛非脫不聖不凡如吹毛利
自然不順其情雖佛魔來亦斬非佛魔來亦斬如此
誰敢當其鋒誠所謂乾淨無依道人也仲維那實欲
明此中事必能擔當此事能擔當此事則庶幾於學
也然不可不勉志立身勿使世情牽去正如牧牛人
用其鞭而常調笞之他日鐵橛子蹋碎開口不挂脣
齒我臨濟正宗必兩手分付作世中沒量大人也維
那其勉之。

** 示別南禪人

佛祖因緣實非小可第一須是痛念生死稍有一豪
懈怠終無見道日子故先輩以圜木為枕枕轉即覺
三二十年於叢林中不變其志方了辦道業烏乎禪
人可不深省乎今之禪人猶古之禪人今古無間始
名學者別南從興慶參學巳來晝夜蒲團上未曾間
斷但恨作枯禪默照之見異日生死到來敵不過去
又是不提點不警策之過也故山僧凡見必厲聲詬
罵盍路頭不使委曲錯過眉梢眼角一箇光明種子
亦令掉轉竿頭踐佛祖之階則成道或有日矣噫莫
又滿園桃李孰秋色五湖寬好。

** 示聽松禪人

老胡東來直指此道簡而易澹而遠若非言前領旨
斷沒交涉矣故宗師家接人利物必不落文言惟以
一條白棒橫敲豎打只要知委此箇時節而後巳慧
維那白曰聽松者法器之士以母老不及頂笠腰包
來見和尚乞法語為開道之俟人子禮畢來見方丈
亦庶幾省力也烏乎維那為友可謂誠也是用將萬
法歸一一歸何處之語示之倘就此語用力之久自
然得近道也聽松求道之志亦庶乎可爾。

** 示佛靈禪人

先聖宗要離諸名相離無所離無離即覺覺相圜滿
乃大圜覺也正如明鏡見相相無不入相入無取亦
無不納學聖人道當如是知此知亦不取亦不作不
取不取而取取亦非得如鏡入相非無相見到此始
知口如河瀉原無半字點汙人雖終日婆娑竟如水
中鹽味昔人見僧即面壁或指露柱或喚喫茶或教
拈床子或使開田或命傳柬或教飯後到塔頭來或
云持缽去或云者根得恁麼長那根得恁麼短或云
家家門前火把子或云驢事未了馬事又來或云我
今日勞倦明日來或云放下笠子向女道或云何不
放下著或云主人公惺惺著此即離言三昧學聖人
道能冥會得入此種種離言三昧不難矣又女之求
道如下種子山僧說法譬彼天澤女緣合故當見三
昧佛靈從桃原來見山僧每參畢常來問堂奧中事
山僧指四儀中如知法法不差則堂奧在是矣即前
所謂離言三昧未有外於此所謂萬派朝宗何關外
來佛靈其勉諸。

** 示空隱堂司

若能識得自家本來面目不須向外求心即此是解
脫道亦可謂了脫生死過量人也只是你不能知自
家本來面目是方是圜是長是短所以於者裏不能
清切不能透徹不能明白有孤出家志耳若是見得
清切透得明白即閻老子也不問著你只任你自在
自由無縛無脫其或不然也須喫過痛棒熱喝始得。

** 示含容德直歲

棲靈和尚常曰欲究玅道不可不博問先知盍先知
者經歷磨蕩無不融會於真心得真玅萬物之體也
老僧十三歸道三十始成不如此尟克有濟時山僧
亦在座下與五百餘人仝聞此言未有不出涕欲踐
行此言者自此以來十七年矣我此雲集弟子或如
棲靈或不及棲靈或三分之一山僧亦未常不以慈
誘之何懈怠者眾而篤行者寡邪寧棲靈道德厚
而山僧薄者邪山僧口門窄而棲靈寬者邪不然弟
子不堪者邪烏乎昔汾陽罷夜參有胡僧請法道吾
眾少衲子知參今何寥寥若是哉含容衡陽人也丱
歲出家今年到聖恩求開示山僧導以日用應物之
際何人為主倘會得過來即成無上道矣只恐不能
篤行而有負吾女相晤之奇緣又恐不堪之輩得以
笑吾女也勉之勉之。

** 示若冰禪人

有如是法能教如是人所謂如是法者何道而巳矣
道者何生物之原而巳矣天得之清地得之寧日月
得之運行吾人得之虛靈故曰天地仝根萬物一體
又曰惟此一事實餘二則非真由是觀之出輪回免
生死非別有法別有道也既欲入此法入此道須是
朝於斯夕於斯橫看則非別法豎看則非別法生死
亦非別法輪回亦非別法猛然噁底一聲原來只是
吾人一箇本命元辰何事別求邪到如此正好上高
藍峰頂痛罵一上亦奚不可也果能如斯則衣缽將
來兩手分付若猶未也須著緊參究以俟他日萬全
何愁不是恁麼人。

** 示閔夫人趙氏

先佛設教曾無別示只要一切處知自家本來面目
而已如此而知如此而達便是免生死出輪回一段
要事盍此面目人人自具各各天秉上至聖人下至
昆蟲無不仝具既天秉如此自具又如此則盡十方
無不仝此面目也居士果能於山僧說處信得承當
得即成佛舊矣如今有般不知入路底便作許多伎
倆或蒲團上覓清淨中求殊不知全落下乘非佛所
謂離生滅道夫生滅道日用應物者是動作營為者
是將心求佛者是如舍此外別求者即不是也傳曰
道也者不可須臾離也經云唯此一事實餘二則非
真夫道也即本來面目也於此知得方知過見未來
千聖千賢仝得仝證全是此佛更無別佛。

** 示廣陵隱居監院

夫所謂道者三世諸佛之所說說此也歷代祖師之
所傳傳此也天下浩浩之所商量商量此也故山僧
終日婆婆娑娑而多多和和寧有外乎此哉山僧睡
女亦睡起女亦起食也飲也女亦食亦飲喜與怒哀
與樂悲歌慷慨嬉戲跳走女亦隨之喜與怒哀與樂
悲歌慷慨嬉戲跳走如此何適而不是何適而不是
指示胡為乎不自信卻來索法語邪寧山僧之無明
誨使女有如是睚睚而盱盱邪不然是道之不靈而
女不靈邪烏乎四十不雜用心七箇蒲團坐破方有
入路豈朝夕之閒即能大解脫也雖然難之與易遲
之與速在機不在法故曰順逆皆方便遲速不仝倫。

** 示梅隱清監院

夫天地化育四時而不竭運行日月而不盡者以其
無心也吾性歷塵劫而不磨住空寂而不息者以其
無生也無心所以能寒能暑能幽能明無不由之無
生所以能聖能凡能靈能惷亦無不由之是知大身
小身眾生身中皆是正覺然非入於種種身而後有
此覺即此身原此覺也僧肇曰天地仝根萬物一體
此之謂也梅隱者昔為居士時常問山僧下手處有
何方便可入聖者之道山僧舉一桮曰即此可入居
士唯唯乃於龍門落髮今為長松監院。

** 示梅孰海監院

要明己躬下事不可只是因循當要切之又切自有
得耳或在蒲團閒茅屋下閒也究己躬下事是甚麼
忙也究己躬下事是甚麼倘究得分明不枉在叢林
中見方丈朝參莫禮開單展巾一種辛勤也然而行
腳參方不是今日瀟湘明日雲夢視五湖煙景看四
海名山以當生平樂趣必要見真正道人與我了學
道一件大事若此則擔囊負缽之舉始有益也監院
仝山僧八年來甘澹薄佐化叢林斷不可放逸且時
日不多光陰去半當了辦己躬下事庶不枉走入空
門高志。

** 示尼自珍

學道人別無可為但日用閒飲啄處看是甚麼道理
是甚麼作用倘能猛著些精采啐地一聲翻將過來
方知此理不在別處只在者飲啄日用裏走將出來
見山僧便道和尚今日謾不得也雖然山僧還要問
你釋迦老子被雲門一棒打殺至今無人舉著你試
道一轉語。

** 示尼素染

要究道之本原須看衣線下是心也是物也從朝至
莫行坐之閒一一看得分明即是得心入手底下落
看到如此始知不是他人底物事原是自家屋裏一
物耳只因從朝至莫一切時一切處放過了所以為
物所轉不得自在是我自誤非關人也參學寤是知
見可謂不玷行腳作得道人也禪人來見山僧能體
如是邪能體如是則頭頭自在法法自在又要山僧
說箇甚麼正好掉臂便去尋箇茅屋保養聖胎何必
在者裏聽人處分倘不能也須朝參莫禮著緊工夫
他時撞頭磕額猛然識得則與從前原不差別。

** 示元初禪人

江天雲漢孤鴻數聲秋圃霜園殘菊三徑正與麼時
喚作竟有甚行腳眼不喚作竟又欺人不得總是你
者裏疑不過所以有許多病痛豈不聞佛祖門風衲
僧巴鼻貴在自己實實知委不是做死模樣便當參
學事也禪人要做者家人須是參究一一到自肯田
地然後到諸方老宿邊自然不受他謾即欲紹隆佛
祖未為難也第恨聞而不行行而不實自甘門外此
是自欺非山僧咎。

** 示冰石禪人

曹谿家法臨濟門風如燒尾辟歷不容停思須要赤
身擔荷纔是嫡骨兒孫若一點遲疑則白雲萬里無
甚句當也今之禪人不肯猛烈盍過在終日於叢林
中無真實為道之念每為情慮牽去纔見諸方長老
出方丈提唱此事便知有道可愛逮歸方丈又去打
渾所以終無見道時節所以日日在者裏如箇啞羊
相似於佛法無一點靈驗無一點得力也禪人得得
來見山僧求山僧指示以了生平一件大事但此事
不立文字亦無處啟口若一一講說即非不立文字
之道也且禪之為道非有指訣但二六時中柬點自
家主人公看從何處出入倘看得分明則此道得也
又何必區區欲吾言哉。

** 示自純禪人

行腳人不是遊山翫水歷諸名勝便了平生大事須
是參見真實名宿求其指示生來死去之理耳明見
生來死去之理然後入諸塵勞豎法幢立宗旨作大
佛事方才是行腳高流參方衲子不然誠虛事也不
見之古人乎參須真寤須實此事分明始有益然說
箇參寤早是糞屑早落宮商所謂但有言說都無實
義縱說總不過是箇敲門瓦子倘不如此徒自勞形
於道何益哉女求佛祖不傳之道又大非難為但祇
是四威儀中於生來死去之理未明必朝於斯夕於
斯喫緊做去他日一念回光自照忽然認得諦當便
是了生平大事處還知麼做到頭來始覺玅虛空粉
碎滄溟乾。

** 示不夜方居士

學佛人不可外求佛法耽誤光陰但看先德即心即
佛只此看去倘於一切處看透無不承此恩力無不
處處玲瓏無不頭頭活潑於見聞覺知處看透即在
見聞覺知處於穿衣喫飯處看透即在穿衣喫飯處
於動靜閒忙處看透即在動靜閒忙處於妻子兒女
處看透即在妻子兒女處於呼奴使婢處看透即在
呼奴使婢處於見山見水處看透即在見山見水處
於一切竟界處看透即在一切竟界處曾無覆盍曾
不錯過明明百艸明明祖意識得者箇消息超佛祖
了生死在裏許脫枷鎖出塵勞在裏許古人常言一
根返原六處休复故我法門只一棒一喝更無多種
雖有種種施設不過導人之徑豈有實哉然此指示
不但佛祖即三教聖人雖說處不仝其理是一居士
能依是說他時自家得力在。

** 示自成方婆子

窮究玅道但向己求莫從人覓不然盡屬癡狂於道
何益古人有言見色即是見心聞聲即是聞道如是
可謂開門見山何曾隱覆但學人往往放過所以不
得光明透徹圜極忽爾無常到來卒難排遣豈非不
切之過邪居士欲究此宗正好向一切時一切處見
色聞聲看是箇甚麼倘於此識得破方信此言真實
不曾隱覆噫林疏見秋月雲斷露前峰。

** 示覺智江居士

火宅人欲明大事須將箇萬法歸一放在面前日用
應物不可有一時一刻放教閒斷自然明見佛性與
從上傳龐為一夥人也山僧來㠟峨八月餘日未見
一人能信此事惟者箇俗漢梢近垣牆每來喫棒似
有志向上可為末法人豎趙幟也因書此言以進之。

** 示紹維綬書記

衲僧家志須固不可今日說有明日便無所以不得
入佛要玅先聖憂之我書記早入此法但慮鞭策不
勤得一景響便止豈不可惜邪須向惡辣盧中大段
一番使一切竟緣斷盡光明大發則能處處轉本地
風光一豪頭上建立吾祖之道也今日聖制告圜聊
書此語以進之他日如可掜住山僧咽喉直教出气
不得可謂牚天拄地丈夫人也俛之。

** 示繼鐙禪人

先德法門雖是山僧支牚亦在抱道衲子共相維持
則法門始不陵普而少林凋而复春曹谿涸而還益
重臻光煇舍吾人不可得也山僧從楚蜀歷黔州未
見一人可其意者十七年始有繼鐙者曾見燕居雖
未入渠之室然亦有向上志乃筆此語以勉之倘能
冷灰裏豆暴識破此中消息方不枉吾女相遇一番
奇緣。

** 示不隱禪人

智眼不明為物籠罩此不求道之過也若能明見佛
性自然無心於事無事於心即目前人馬駢闐青紅
朱紫纖細修廣乃至一艸一葉盡是機用盡是本心
又誰為物之所籠罩亦能轉本地風光一豪頭上建
立法幢去在所以山僧尋常指人但教目前體取不
可別求若別求便錯過目前好消息山僧來平城不
三日便有箇赤梢鯉魚信得及把山僧每日三頓喫
得麤飽要與他說極直截法門使之易入山僧無處
啟口祇書數言作一開示若能目前覷破又是家裏
一箇僧。

** 示大通禪人

古之稱學者真如哲公一人而已顧余所左袒此公
者非一日盍舍公而外殆難先屈一指然則龍驤鳳
翥鵲起豹變之士往往接錫繼踵於祇樹雲堂之閒
獨非學者與余曰不然此固學者也然求其精進心
勇猛力切磋於祈寒溽暑砥礪於風晨月夕不少懈
者惟哲公可足法他人則或以聰明資或以晚成力
觀所謂綿力勇進造深極微不逮哲公遠也而子欲
以此公所為與諸子並可乎嗟嗟可謂學者之翹楚
也若今之所謂穿衣喫飯名存實亡之學者較之實
霄壤歲癸卯夏余過嵩目大慈二長老之室於貴筑
之法雲菴揖坐相談幽懷各吐不待終夕則灑灑會
心矣因作偈贈目與慈曰西山會裏一神駒俊骨名
高在五湖直把追風千里足等閒蹋殺楊岐驢道業
高標居法雲杖頭喝底駭聲聞如何貴筑多獅子豺
虎屏蹤獨有君適有大通禪者江南人也出首卷乞
余作書以為學業云云噫嘻哉余前不云乎真如哲
公可足法矣哲公圜木以為枕三十年不改初志其
學業可不謂之勤且精邪大通尤勉乎哉。

** 示隱參禪人

夫學者學何事學夫聖人之道而已聖人之道豈易
學哉英敏之資終身有不見其徼者然則聖人沒賢
者去世而終無見道者乎不然聖人雖沒賢者雖去
世而遺愛尚存學者能循遺愛究之即真體之即神
何患乎學不我成道不我明也與哉隱參者蜀東人
齠年祝髮志趣不凡歷參名宿有年矣今秋余挂席
南隆偶晤於此常論聖人之道亦足以發將告去求
為法言烏乎第見其往不見其止故道聖人之學勉
之使成。

** 示解一先化主

欲求至道先務威儀夫威儀者先聖之崇範後世之
規繩如舍此而學道是匠氏棄繩墨而求物之精弗
可得也余見今之世不獨禪人放肆即據位者亦無
可法甚至滅裂規矩者嗟嗟欲振末年之衰普正衲
子之邪心何可得也解一夔州人也常學於吾徒本
源雖未見至道之精而於七佛之儀式亦可觀光比
之邪辟之徒實霄壤也因求為法語作學道津梁書
此言以告之。

** 示見修禪人

學佛者學夫先佛之頂法與明心見性之旨夫頂法
之與心性裂而三邪合而一邪曰非三非一學者之
未寤故疑之曰三曰一耳如性見心明即三一非三
一又何須執之為三為一為非三為非一都盧任之
而已見修禪人如寤斯旨其頓超三學复何難。

** 示熊思善

諸惡莫作眾善奉行此可以為居士也或謂此語
子也道得雖鞠子也道得八十老人行不得然世人
聞此語皆以為羞而奉重篤行者寡也余每見有人
問善之下手處必先舉此以告之而服斯言者十常
八九告之以別語則信之者十常一二此應病投方
良不虛也居士若欲思善莫此為愈。

** 示開石書記

大道在愚心愚心何所尋寒暑自能覺忙閒每自吟
鐘鼓耳不謬青黃到眼明饑來思為食霜至欲披襟
倦極當思困情歡弄歌聲種種皆可應成佛此為因
如此何為愚自然道易成若能依信受此生可出塵。

** 示自超熊婆子

道無男女相亦非聖凡情若能當下會不用論疏親
但只隨情遣何須問假真我心不可得彼相复何形
兩兩同虛假惟有一月明止此是真智歸來罷問津。

** 示覺相蒲居士

若論佛之一字元非實有盍先佛不得已只得將佛
字示人作一舟航作一楷模使之從此入三摩地寤
佛知見耳及乎到此田地回觀從前許多夢幻許多
佛語本無一法是真實者方信此佛原是人人自有
非從他得亦非從佛祖邊求只是我一切時放過了
不自覺察故有許多迷涂若能早覓於此猛猛勇勇
亦必自然得手如人終日在涂不知家裏事一日忽
到家便不疑家裏事可不快哉可不快哉覺相蒲居
士仝余營山人也雖羈身戎馬常留心佛理凡遇名
宿皆往請訣歲癸卯夏值余於黔每來參見余直以
平常示之雖未得大休歇然亦知邪正眼矣因求法
名並法語因告之以此。

** 示熊長祥

長祥問字於余余曰西伯枉駕渭濱得太公開八百
餘年之基夢熊之祥也中閒周公孔子相繼而作萬
世師法此又皆渭水之一遇不然名教何如是之長
且祥也宜字之以渭水。

** 示穎徹禪人

學古人字讀古聖書玅須如古人遒勁識須如古聖
精微乃已若只解摹畫尋行非超人頭地之學也字
有別體學有別旨斯言豈欺我哉穎徹業書學字當
別有所得然後可稱住足。

** 送不磷堅宗孫還益州

癸卯秋不磷自梁城奉師命持法嗣書來時余挂錫
平越之圜覺每夜坐常問益州諸師領眾勤怠果如
玅喜不女師為法無敗事邪不磷對畣腹笥便便正
不失為專使明日將行索余書余以數年來未親筆
硯且不欲一文字腳以障人寤門閒有請益不過指
酉甕石床如擬議即放竹篦而已女為吾孫用此閒
話奚益不磷不能已因拂紙書此以與之。

** 勉竹眉宏宗孫

纘先宗繼慧命惟在抱道衲子夫欲得抱道衲子處
此衰世從何見之即乘周王之疌足履八極之山川
尚不得一面況坐此深山使吾得就見邪於戲求之
或難也古云吾走南方一遭杖頭未曾撥著一箇不
其然乎先師常告余曰老僧往來吳越歲月不為不
多而求一真抱道者以授吾生平之事不可得也故
屬余曰千般海寶如意先之從此得也好接上機云
云余自是以來五年於茲矣所遇衲子非不眾求所
謂抱道者常寡前此十二人雖早入室中然亦不過
三兩人而已自此以還惟住山為事而求人心始倦
也癸卯春竹眉者從梁城來俊偉可愛留住數月而
囊錐始露則吾徒嵩山之子也性情方正行止可人
雖非吾所謂抱道衲子然亦可繼纘先宗使一華五
葉之原原委委不致寥落亦能免夫余懷抱之憂
也然尤當勉進不可望洋即止以孤吾望。

** 勉竹元上宗孫

今披剃而為僧者眾矣求一二為向上事不困於榮
名與醉於富利者盍寡人之所欲在眼色耳聲與口
體之味常欲足即居處服食器用亦不欲陋故宮室
雖珠玉牙香尚患不多服食雖綺羅珍羞尚患不美
安能求於此哉先佛之道縣曠幽遠寂寞深杳又非
一日可能造昔東院春秋八十尚芒鞋竹杖造請諸
方長慶蒲團七破德貫景星三十年他如圜木為枕
縛被為誓然後始快意曰吾道放心矣今披剃而為
僧者矢道之志有如是之勤且久乎余十五年往來
江湖所見者眾求如是人或萬中淘一耳歲癸卯衲
子竹元自昆明來見余於長松山房視其所攜一笠
一囊別無長物驗其所為寒不問被暑不謀扇余或
以利動之者三渠未常應噫嘻為向上事不困榮名
與醉富利者有斯人乎有斯人吾道庶幾也即異日
牚吾道亦頗稱足吾何患無後為哉野竹衣缽在女
當貯而臧之俟龍天推出然後為天龍解而出之。
荊南開聖院山暉禪師語錄卷八(終)

荊南開聖院山暉禪師語錄卷九
住順慶府新菴門人祖玄錄
嵩山首座龍光法孫宗上編

* 雜偈

** 示汪覺惺

「　我以禪月仝佛世尊汝以悲仰為大信門隨此指標是涅槃路但用耳觀名解脫處」


** 示項覺印

「　住此億劫維定維心體非空有秋月淨沈物本斯明兩閒齊照大悲世尊指是覺道」


** 示汪覺智

「　真一無住寂爾心宗回首左顧月在前峰頭何動搖尚無有止無止之旨惟此而已」


** 示苟覺善

「　獨坐少室華飛見九赤縣神州法器何有雪深之夜真子來焉心不可得是法乃傳」


** 示米覺超

「　惟心能覺是寒是燠諦觀如來別非異道小學執空菩薩內冥我超二路仝寤宿因」


** 示孟覺中

「　不立一色是為道元了知非有惡用复言但以指揮人各其正今日南中行此祖令」


** 示王覺道

「　疇昔玅喜竹篦示人有不得入巧諭其神大哉宗言了如智鑑照我肝膽無有不見」


** 示盧覺正

「　純以一義乃普其心水鳥樹林解此玅音宣於十方聞機隨順物物斯照是名大定」


** 示陳覺通

「　禪之為宗自竺乾氏日月雖迻其道不二末山常云
全然非相理寤玅圜是大寶臧」


** 示江覺慧

「　云何佛性仁分南北我見天下元無別得知是法器三更傳衣歸去云何道樹曹谿」


** 示傅覺玅

「　已住於一一還在心十方國土是有圜音寂兮如明不可求得但以冥中而為其則」


** 示方覺鐙

「　我告弟子無相外求自本真照寂爾神遊指屈云五信而惟二二五還仝唯曰何至」


** 示方覺靈

「　蠢袪而靈妄破則真孰無孰有非根非塵汝相維何仝彼先佛汝佛圜脫即解二縛」


** 示汪覺用

「　我用眼觀聲塵自然如掌上指維二維三此之大用非道而誰以此功用何慮何思」


** 示張覺少

「　眼耳無塵鼻舌非親四法圜脫如月波心用之不到不用何玅是謂自然聖人之道」


** 示鄧覺一

「　眼色耳聲終非外塵不作是見超彼聖倫名大自在何成何壞如月行空光映萬派」


** 示鄧覺廣

「　佛以一音廣被有情白牛穩御越彼化城到寶所巳取之不隘能濟十方稱曰無畏」


** 示李覺仙

「　少室一缽非小非大虛空仝量微塵不隘濟人饑貧如枯斯春香風時來悅可眾心」


** 示吳覺萬

「　塵根不二迷寤一原但見諸動如珠見圜圜應六處
與彼萬象鏡光非受物自斯向」


** 示董覺之

「　來問斯道舉手示之頫首忖度巳隔藩籬故用方便曲說多門是為漸修入佛之根」


** 示曹覺惟

「　我有方便示此玅道維棒維喝與斯談笑智者得之愚者孰思固有利鈍難與齊之」


** 示曹覺原

「　佛心云何非淺非深舉目四望水鳥樹林飛潛動植本原一質莫作妄相是大饒益」


** 示一覺月

「　爾以禮足為求道安我以問訊月在指耑伊昔何人臺山古路天下衲僧落他指顧」


** 示周覺澂

「　諭彼太虛虛空何貌欲至四方終無邊表維神乃寂不動即周周亦妄相取之莫留」


** 示自淳

「　塵相繁興我人自定知彼三學了無實證造則不至明則非真中亦不取曰汝出塵」


** 示六一

「　非六非一是心維我能含眾象曰超今古白月在天是道乃傳先聖後聖仝此一源」


** 示女一

「　道即寤仝誰非憎愛我與女一原無小大流而為水止亦曰山動靜不異玅在厥閒」


** 示玅一

「　演於一音各信其道立雖五性仝觀一玅得厥旨根孰非異仝有無莫取是謂圜通」


** 示在中

「　厥惟明達勿欺上下自內至外稱其和也祿在其中
誰云不充以此是則天下乃仝」


** 示於斯

「　女觀須臾為在為無翳既不生了惟心乎如玉於斯以待善價自我識之可寶天下」


** 示蘊秀

「　以指示人真月非指明相亦非得無可取女觀我宗是異是仝二觀不入即為降龍」


** 示蘊奇

「　道在鏡中鏡何為則維我形耑非青非白知是吾人乃名出塵於物自照非真复真」


** 示李廣文真相

「　身安白雲心冥佛理曰人曰天德一而已取彼率性例此玅法有問異仝震聲便喝」


** 示真省

「　理與事一物則奚礙堪忍蓮邦在我鏡內是大光明能燭情關非彼緣覺取舍之閒」


** 示真慧

「　定一生慧實曰大仝位位玅圜是傳法宗聖智斯得範爾三界何去何來名稱自在」


** 示真極

「　繄彼太虛還在覺心十方圜見非淺非深性鏡無垢含此萬象景景如幻圜通奚障」


** 山中四威儀

「　山中行一支竹杖閱崖耕黃猿也解隨人轉笑入縣泉落澗聲」


「　山中住縛箇茅蓬老煙霧鉏頭斸得一畬田春煖晴嵐種紫芋」


「　山中坐石上青苔常作褥世人不見嶺頭來惟有麇麚隨接足」


「　山中臥亂架石床只一箇天地隨他意悠悠古到今
時誰縛脫」


仝前

「　山中行杖藜驚起亂啼鶯艸鞋蹋斷青雲骨回首前峰蘿月生」


「　山中住尖頭茅屋倚煙樹有時飯罷攜鉏行日照峰南耘小圃」


「　山中坐艸織蒲團獨自荷閒向嶺頭赤石盤狂歌一曲無人和」


「　山中臥石床無薦隨時過醒來日已照雲峰那覺巖頭都枕破」


** 贈梅隱清監院

「　祝髮清修遠世間仝棲松院石林山禪心鍊得秋江月冷冷孤光不可刪」


「　監院年來道益振胸中坦蕩自無塵宗風不是重文字祇要平生得意真」


** 與梅熟海監院

「　家住谿山遠俗情松鐙未照月先明閒來何物堪消遣數盡青楓與赤檉」


「　法海清深幾萬秋慈帆漭沆一孤舟等閒共載還鄉國逆順都來得自由」


「　惡池衣缽出靈源萬浪千濤繼子孫今日青山又幾臘閒將拍板唱平原」


** 與裕如僧統

「　雲房寂寂綠楊深坐聽催歸響北林自是禪餘別有趣閒來埽石與修琴」


** 示鍾遠禪人

「　雍門北望曲江清江上樓臺映水明隄下春風三月裏松杉處處是流鶯」


** 贈別南禪人

「　問道長松己四秋羽翰將見越常流如今既集天湖
裏好趁風雲飛上頭」


** 送賦獨還山

「　往往來來幾十程依然性地未分明谿前送女還山北築室深臧老此生」


** 示冰石禪人

「　春色熙熙春艸深聲聲鶗鳺報東林不知穿過髑髏窟卻向蒲團別覓心」


** 寄淨修禪人

「　夏日須當過我儕和風細細滿高齋有時把出巨靈手佛祖生禽也活薶」


** 送若愚禪人

「　一坐蒲團是幾年等閒底事也徒然明朝歸去五谿水須看秋波泛月圜」


** 示素水

「　少年學道志須堅七尺蒲團便可眠多謝人間輕薄子曹谿消息作生緣」


** 炯石病愈求偈還山

「　春和病骨气才舒便欲還山結艸廬少室真風尚未了如何歸去又成虛」


** 送鍾奇

「　祖佛從來未識之何須審問本來誰只將任運隨他去便是爾曹得意時」


** 贈鍾秀

「　錦繡岷山錦水頭遙峰遠岫到渝州如何千萬人煙裏獨女超情近道流」


** 示鍾聖

「　分鐙別派自曹谿只要兒孫意不述傳到長松分外惡一條竹杖是全提」


** 示鍾惺

「　生平一物不留心方寸怡怡自可任獨在山房無所
事閒行明月在庭陰」


** 示端石

「　雲峰煙樹五谿頭日日閒眠水月樓看盡古書無一事自持鉤餌釣潭鰍」


** 示玉川主人

「　物物忘情鷗鳥隨分明底事敢云欺客來有問無生話一口缽盂閒自持」


** 示談空

「　不說有為不論空閒雲來去任西東黃金莫易谿山樂白晝高眠石室中」


** 示南山

「　黃金不用買青山別有幽居一種閒三尺蒲團隨去住馮他明月照松關」


** 示六雪

「　獨上雪峰六載居茶饒澗水飯饒蔬等閒識得金仙面何必重翻一臧書」


** 示笑瞿

「　雲松雨柳春風起一聲黃鳥深華裏山中道者此為榮笑傲陰晴自有旨」


** 示用恆

「　茫茫大夢有何真猛火一𠂤燒殺人不信請看金谷裏珊瑚錦帳已成塵」


** 示無異侍者

「　行者菴居日采松山迴谿轉任秋冬忽然識得采松者相見不須在別峰」


** 示時習

「　夜郎有箇長松樹葉葉鶴鸞來上宿鸞鶴朝飛莫北歸羽翰每略谿旁屋」


** 送長木棟禪人

「　送送谿灣蹋綠苔何時再到艸堂來無忘昨夜鐙前
語只要為僧夢眼開」


** 示佛眼陳居士

「　佛眼尋余為解說如來所究何生滅拳頭劈面一揮來三世僧祇盡漏洩」


** 寄清潭老宿

「　老嬾全無力負鋤秋園芋栗飽何如衣中自有神珠在何用頻頻到艸廬」


** 示守心

「　芒鞋篛笠訪諸方煙水雲山叩所長非是老僧藜杖惡總然只要歇心狂」


** 示獨鳳

「　丹穴天飛五彩齊非仝疏趾啄山谿羽毛雖刷余常感恐爾終非火尾啼」


** 示繼鐙禪人

「　繼此禪鐙是舊緣前因共室撥檀煙如今再晤㠟峨日一笑秋華暮雨天」


** 示不隱禪人

「　雪盡河山景物華江聲樹色道人家菴前有箇盤陀石日日承趺送晚霞」


** 龍翔示隱玄禪人

「　秋日重遊畫上謀清風道韻越常流如何四海雲臨日翻笑虛名一話頭」


** 贈慶蓮

「　名鄉屯聚夔門西春風和气子鳺啼自知幻相非真樂卻挈瓢囊過虎谿」


** 示克明

「　甘苦仝棲平越來八年夢破白雲隈回頭日遠長安近坐看晴風埽石苔」


** 示誠明孫

「　幾度華開幾度思非憐香色滿深支一般都是雙眸
子怎似靈雲見爾時」


** 示敦善

「　道者從來一物無麻衣靜坐月當湖湖光淨極堪消遣明鏡何須問老盧」


** 示亨泰典座

「　淨缾踢倒事如何一箇溈山豈屬他底事未曾通一線蒲床依舊是禪那」


** 示亨萬

「　茅屋寒生蟋蟀紛秋風吹葉不堪聞此中自有真賢達爾莫將身臥白雲」


** 示圖南

「　太平舊寺對楓林坐聽秋江江上砧消息莫云曾解得都來千古絕知音」


** 示脫塵副寺

「　山裏老翁無別事烹茶待月古松閒看他多少經營者碌碌何常半日閒」


** 示解一化主

「　十笏團焦旁埜水松谿閒月照囪几禪餘引客薜蘿灣笑指幽蘭深谷裏」


** 寄竹元宗孫

「　開聖樓頭春艸芳黃鸝初囀小谿旁此情遠寄到江夏莫只相思涂路長」


** 示自達禪人

「　白馬傳聞來漢氏少林消息自蕭梁如今相續千齡外始得黔州法道昌」


** 示繼眉

「　少年割愛志須堅界意無多戀市廛能向吾宗為棟柱曹谿消息豈無緣」


** 示源清

「　學道先須一物無棒頭的旨領何如入來不是涂中
事衣下神光𢎤十虛」


** 示默識主人

「　清晨曳杖華谿行鶯語無情只亂鳴忽聽前山煙霧裏日高猶自送鐘聲」


** 贈餘慶令義生鄒居士

「　風飄桂氣作秋光又見雲霞色滿堂自是東山蕙帳冷蒼生喜殺令公香」


** 送天府趙居士

「　忽睹遷鶯競上方馬蹄蹀躞度微霜旌旂直上青雲裏方外遙聞蘭署香」


** 銅江送修監院還江陵

「　銅巖春色自分明相送扁舟半月程莫向洞中論秦世孤帆早發五陵城」


** 示嗣宗

「　住山道者复如何三畝瓜田聊自過縱使黃金能貴子無如此地臥煙蘿」


** 贈南圖

「　掩關謝俗學山家終日凝然坐碧霞定後有時饘粥罷焚香也自讀南華」


** 示明如老僧

「　老僧高坐空山松口誦楞伽心降龍夜深月出空山上心與月明無初終」


** 示覺相元春蒲居士

「　西來大意可隨緣雲自無心月自川何用更尋少室去安心斷臂是鐙傳」


** 示覺仙元昭蒲婆子

「　芒芒大夢覺多時只是靈昭未有師今日相逢鄉井老分明指示破前疑」


** 留別西竺主人

「　天淨秋高漠漠雲峰頭回雁不堪聞碧江江水年年
碧明月流來可贈君」


** 贈大樹上座

「　近來法道巳垂秋只可居山事钁頭任他叢林多浩浩不知此際樂風流」


** 示尼淨念

「　如幻修行道可期見聞不住复何疑末山也解非男女翠竹黃華只自怡」


** 示高居士

「　五百為春五百秋物中亦自有丹丘雖然不假千齡藥未及無生壽一籌」


** 示杜了寤

「　利門名路頓然空中歲歸來學老農有時閒步峰頭月數遍石橋碧玉松」


** 示王繼楚

「　齋心事佛學無為學到無為何所思坐臥禪房深樹裏剛然看破一枰棋」


** 示一心

「　為僧道業在精修一缽三衣天地舟自是有時行化了禪心皎皎照深秋」


** 示雲波

「　中歲尋山萬事休祇將衣缽伴禪流寒山枯水閒消遣物物頭頭得自由」


** 示笑雨熊居士

「　一念才生性海渾翻天復地混澂源道中若了全無相體用堂堂何可言」


** 緣引

「　鑄就金剛鐵石肝砒霜鴆糞久加餐莫云三度缽盂溼翻作人天一釣竿」


「　我儕出郭入山居修竹長松當自娛何事春城仍乞食翩翩應器去茅廬」


「　流金塗碧久頹綱鼠宿狐遊目擊傷欲得樓臺規古制非衣檀越鸞鏘鏘」


「　笑女高藍鸞鶴群鳴煙唳雨自壹壹如何偏向人間去日莫還來共白雲」


** 示空一徐居士

「　祖佛叢中第一機不須出入論離微但知日用隨消遣大道堂堂絕是非」


** 示不昧

「　金陵寤得擿油餈體用全超意气奇女若能知伊面目從前底事了無疑」


** 示雷渾然

「　邂逅相逢意自奇停驂駐轡道相期好將一段平生手庾嶺奪歸鐵缽兒」


** 示山西賈介休

「　真僧不見埜僧多天下叢林奈若何二十年來無地譜馮君寄語老摩訶」


** 留別嵩目禪師

「　貴水將行情惋惋复持尺素意殷殷殷勤寄語嵩和尚孤鶴高飛入白雲」


** 弔本源明長老

「　一缽三衣十二時師行象御足清規歸涂還踐來時道賸得英風萬古吹」


「　尊王賤霸起惡池一劍功成奏凱歌珍重臨行消息子團團秋月照銀河」


** 示眾

「　今朝法社樹黔南免得南詢五十三歲月功成歸隱地石床斜枕臥高藍」


** 贈惺一照監院

「　餐茅飲谷此幽棲動愛松巖靜愛谿世上浮名何足論朝朝閒聽老猿啼」


** 示嗣宗

「　浮華消盡始山居白石青峰一小廬日暮香煙清課罷老猿引子過階除」


** 示我先

「　山樵往往白雲邊自是情癡愛石泉昨日高巖乘月下鉤輈啼盡雨華天」


** 示我奇

「　弱弱清臞骨自仙朝朝誦讀竹囪前為僧何用窮經籍別有靈犀爍性天」


** 示博愛

「　瀟瀟疏雨下圭峰暑色潛回起碧松坦腹山囪清自貴何消鐵缽出降龍」


** 示博學

「　洞壑幽深艸木香山居道者松為糧世人那得知清貴惟向紅塵徒自忙」


** 示博雅

「　版築幽巖可絕群孤褱洗盡舊塵氛閒來絕頂乘秋月一曲清商動白雲」


** 示博知

「　雲山洗盡朝昏雨水石長閒艸木秋好景一生看不足蒼松紫樹幾淹留」


** 病中

「　一病眠床十四年髮膚消瘦不堪憐夜深壁上寒鐙在景拂床頭聊燕然」


** 寄嵩山長老

「　八千里寄嵩山寺顛髮垂垂白可憐此道相傳如有在兩椽茅屋也堪眠」


** 送還樸回滇

「　萬里梁州明日歸翩翩瓢笠趁雲飛黔中道舊如相問一棒頭皮絕是非」


** 寄石樓禪人

「　嶺南家法遞相傳未得兒孫早息肩昨有人來通姓字草堂只在妙高前」


** 送瀛渤還績溪

「　黃山十日度湖風一葉翩然如鏡中歸到績谿如有問故人已作白蓮童(故人指嬾翁)」


** 雙塔閑居五首

「　幽房樹裏兩三間高詠晴陰也自閒謾學他家人碌碌前庭蔓艸未能刪」


「　抱甕分泉自灌蔬閒僧清課豈曾無歸來洗足還敷座靜對高囪讀異書」


「　團團紈扇向桐陰趁柳尋華入圃深蹋破苔光與艸綠夕陽回首在西林」


「　收笠縣瓢與鶴居清囪白月古人書倦來不用思奇藥一榻橫眠可自如」


「　坐月聽松盡不妨烹葵燒蕨愈清香此閒元是高僧事鐵錫何須向帝鄉」


** 和廣孝和尚栽松偈

「　雲山厭殺舊煙華遍種松鶵綠可誇他年駐看成龍埶葉葉遙連埜老家」


** 酬希聲卞居士

「　一別蘇臺月兩絃湖風日夜卷秋煙如何不放孤帆去望斷吳山只可憐」


「　山房小就近江千滿砌海棠香未殘茶孰前囪觴夜月漁歌曲曲隔秋灘」


** 畣嬾翁李績谿韻(諱之韡)

「　香塵雪夜冷空齋書幔臨風自卷開見說王猷雖愛竹也曾一為主人來」


** 弔遍吉律主

「　雲山蹋遍路千差白髮歸來旁水涯昨夜月明何處
去涼風一院落秋華」


** 寄不磷堅孫

「　濟北傳來杖一支敲風擊雨也多時如今落在兜率手楚水巴山任所之」


** 寄嵩松昇孫

「　香瀾滾滾出惡池不是小谿百尺波寄語舟人須子細孤帆無恙好高歌」


** 寄秋水海孫

「　昆明傑出是兒孫萬里秋風到白門三尺吹毛剛在握從教衲子不消魂」


** 寄近山鼎孫

「　獨坐高囪夜月明秋山相對冷如冰此時已有諸孫信頭上何妨白髮生」


** 寄羨瞿煇孫

「　瑟瑟秋風入桂叢清香吹起漏天東此時借問誰為賞可是江南白髮翁」


** 送鼎孫還昆明

「　好箇蒲團青艸織深苔石上坐年年嬾來佛也無心做說甚諸方五味禪」


** 寄文遠

「　聞女親師最少年不將倦意廢初禪玄珠求得如秋月報爾嵩山始息肩」


** 偶示茂公劉居士

「　者箇分明不是道才言不是便成邪兩重關上如相委談笑依然只一家」


** 送天慧之九華

「　春鐙此夜照維揚楊柳青青欲解霜南去池州天正煖艸鞋歷遍白雲鄉」


** 弔友人

「　鏡水秦山幾十年青空白月住林泉如何忽轉師王
駕野鶴閒松盡悄然」


** 送上孫長老請臧還雲南

「　梁州萬里向天邊帆帶吳雲入楚煙法堀自今歸六詔香風相送度湖船」


** 寄廣嗣宏孫長老

「　遙憶煙華鄂渚邊巖頭舊日度江船誰知舞櫂驚三楚待女宏孫七百年」


** 送佛源張護法還滇

「　楓橋談笑舊商英此日秋風欲送行歸看碧雞坊上月清煇一半在吳城」


** 上孫長老畫列祖象還嵩山書以進之

「　列祖高風一杖還天香馞馞散雲山如今宗祀全期女莫只消閒放白鷳」


** 再寄嵩山慧長老

「　老去無能堪領眾只宜坐臥白雲天嵩山如解靈巖意瓢笠好挑到石泉」


** 偶成

「　客囪刪述苦饑腸未斷名根莫自傷如問何時投此筆大耑時節在秋霜」


** 晚坐

「　自烹谿水坐孤雲靜看秋山日已曛何處閒僧隨鳥入翩翩晚步度榆枌」


** 閒行

「　茶香竹室旁山煙曳杖西峰看白蓮莫歎五谿無淨社經聲也自落林泉」


** 寄慧長老

「　大道南來十四秋隨雲逐雨自風流於今又得楊岐子祖印相傳卒未休」


荊南開聖院山暉禪師語錄卷九(終)

荊南開聖院山暉禪師語錄卷十
住順慶府新菴門人祖玄錄
嵩山首座龍光法孫宗上編

* 雜偈

** 方城寺訪獅巖禪師

「　閒隨谿鹿度巖津得遇方城有道人謂我子書何用讀衣中一寶自須珍」


** 與見斯禪師

「　蒲團迻去就華陰月映林耑白霧沈翻得楞伽五法孰天香杳杳散珠林」


** 過游龍訪可雲禪師

「　水秀山真此住君幽華名艸埽為文鐔津昔日有潛子廣福今時只可雲」


** 寄修之張居士楙德

「　公為學士余為僧公號書淫余不能著作成塵搖五嶽尤來石室繼禪鐙」


** 送止白熊居士之奇

「　匹馬孤征此出山行時明月在谿閒君心清極仝明月明月依然送君還」


** 寄是渠胡居士齡祺

「　君年四十外春秋水郭山村日遍遊廣福寺前回首望紅華峰上月初浮」


** 送大原熊居士之京

「　馬首秋光接翠微遙遙山日送君歸蘆華遠岸雲縹緲只見寒雅叫夕暉」


** 贈則堯張居士允中

「　等閒吸盡西江水坐斷古今無彼此華裏鶯啼三兩聲悄然畫出空王旨」


** 贈二酉張居士楙學

「　原頭綠映此山薇折得盈筐自負歸行過谿灣聞野
雉林風謖謖送斜暉」


** 哭玉藻王居士裕甲

「　春和日日倚柴門胡蜨翩翩過桼園卻笑莊生栩栩者空留一夢在朝昏」


** 寄參原熊居士之哲

「　山居免得俗情牽有水灌池可種蓮劫火燒時都不問依然拄杖看峰煙」


** 與聞監寺

「　築室雍門近石林風清月白冷瑤琴千巢鸞鶴長松遍一碗青鐙到夜深」


「　甘蔗拈華衣缽傳原原委委落西川欲知底事無多子只在相逢彈指邊」


** 复錢大中丞

「　肉案酉樓也不差旋攜枕簟任余家聞公解得晦堂意無复重論巖桂華」


「　一杖橫肩倚石門五湖雲水自消魂也知高士機緣孰腦後何須著棒痕」


「　北望鼇谿秋漸涼黃華滿徑正飄香莫教又渡五谿水回首蒲村是故鄉」


「　茶桮酉碗日隨緣此意勞君寄老禪媿我匡徒猶自縛不能枕石日高眠」


「　聞道蒲村種柳人竹皮冠稱接􃌬巾有時坐對窗前月秋色湖光無一塵」


「　東吳高士寄詩來勸我錫飛泉石隈已作歸休秋月後湖山相對菊英開」


** 贈泰書記

「　赤鄞室裏破沙盆千古傳來到聖恩分付端居燕翼子好將此法壽兒孫」


** 寄慧維那

「　水邊林下是生涯爛鬻黃精道者家自是山中風味
別不將形跡出桑麻」


「　深臧世外是先機疊疊雲峰鳥自飛道者風流誰解得黃華野艸自春暉」


「　東皋一頃千尋竹日日檀欒映水雲籟動有時菴外發道人心淨卻無聞」


** 贈崇侍者

「　高藍峰頂艸離離秋色微微遠近宜一曲水仙彈月上孤音子外复聞誰」


** 贈世維那

「　一棒當年提此宗人聞盡道力屠龍英風千古還堪羨莫只高眠半壁峰」


** 寄大仝監院

「　身心老嬾可山居掘得𡿬園好種蔬每日盈筐須自擷羹烹一缽塞饑虛」


** 寄丈雪和尚

「　禹門精舍夜郎陬華雨霏霏古播州自是丈師能出類心原直接曹谿流」


** 寄大冶禪師

「　平城高閣出雲耑北望虎丘春色闌雨斷煙華三月裏㠟山湘水看芝蘭」


** 見語嵩禪師題壁因韻贈之

「　嵩公少未進鍾王此日翩翩遠擅場裨海芳名君已達慚余老去困汙塘」


「　洩洩風流一袋從西山子弟解雲龍谿山老我滿頭雪盡日東峰學種松」


** 寄東林響禪師

「　獅王夜半吼東林象兔天明遠遁跡湖海從茲一道清孤光凜凜照今昔」


** 贈太極先臧主

「　目盡群經十四春方將抉去眼中塵年來又向蒲團
覓贏得清光照四鄰」


** 長西堂秉拂勉之以偈

「　雪峰聖箭可穿楊鐵騎雲奔戰一場漫說功高當獻凱還須進取舊漁陽」


** 天峰以哭弟子一偈見寄余亦積恨因次韻畣
之

「　鶴髮蒼顏恨不休彊將衣袂括雙眸當年道胤傳家法今日愴然雨淚流」


** 弔慧虛耆舊

「　布帆兩挂五湖船來往江南路幾千今日歸休平越寺眉光燒殺夜郎天」


** 寄石蒲揆和尚

「　小搆石菴作隱居閒隨紫鹿摘園蔬路頭原不從雲水那得世人一到廬」


** 贈頑石矩禪師

「　宿德童顏隱道林山門向月老禪心煙空岳色無何取一定蒲團傲古今」


** 示仲維那

「　學者存心去愛憎虛中清極始為能凝然直似秋天月高照銀河萬象澂」


「　無字從來理事周可書衣袂日相求不由此徑行將去到底依然涂路修」


「　欲歸不歸在半涂如何便可罷工夫請看長慶禪鐙譜道業平生七破蒲」


** 贈密機老宿

「　二十四年江海閒芒芒煙水老容顏歸來只住棲賢寺明月一方心自閒」


「　少小參尋老大居戒珠圜潔自如如靈隱山前幽谿水一鏡無塵映碧虛」


** 示覺聖王居士

「　閒時打坐倦時眠此是高人向上禪若問此情誰解得艸塘居士獨余先」


** 示覺賢張婆子

「　密密親存此一機青山相對掩荊扉有時穿破銀山面回首高窗送落暉」


** 复石林慶書記(附來偈)

「　平越磯頭一釣竿雲衰雨笠寄波瀾投綸落餌終易鱎媿殺無當錦鯉看」


「　學道當須結聖胎漫教書劍老徘徊若將此事梯榮顯齊己不聞動地來」


「　戈鋋未動骨先窆戰壘如何當寶劍須是力全仝古人凜凜雲中休掘塹」


「　鴛鴦繡帳鋪金枕爛艸蒲團結玉寒一種冬風吹大冶誰知沾著也心酸」


付箇甚麼誰复受不知賺殺幾多人風清月白長
天淨鶯到隋堤處處春。

千金俊骨玉絡羈春風相送見吾師憑將門扇折
人腳自有通霄一著兒。

雪浪涌華𠂤疊翠連累㠟峨也教寒日用尋常鹽
與酢鹹是鹹兮酸是酸。

** 贈嬾民玄監院

「　平生學嬾嬾難期傀儡纔牽又轉迻溪上長松今付爾也知不負舊肝脾」


「　古院牢騷自苦辛六年筋骨委灰塵勞勞灑埽成精舍滿澗華飛別是春」


** 寄均沾江居士

「　百頃雲山埜徑盤煙消日出上闌干松華無數風吹落引得游蜂逐處摶」


** 复遜岳禪人

「　腳跟叫痛誰為痛不痛痛中渠是誰自向痛中餐大
藥何須城裏喚盧醫」


** 贈雲夫羅居士

「　平城每見道心堅訓練之餘喜坐禪削盡名根與利路依然姓字載鐙傳」


** 示海月䂐知客

「　終日高樓坐一床關門冷冷月生光老農有箇平生曲今夕為君彈兩行」


** 重刻臥龍和尚語錄

「　曹谿消息到誰來盡道棲靈優缽開非是黔州重畫足江湖已見吼如雷」


** 贈遜岳

「　道出常情早見知當風哮吼是師兒千山象兔屏蹤跡萬里晴空應自怡」


** 贈開石意書記

「　相從道者己多秋裂破來時不自由非是無邊瞋火發祇緣斷臂接宗猷」


** 示詢南王居士

「　師王一駕向南來步步香隨菡萏開煙水芒芒何近遠福城東際月初回」


** 寄楊丁兩將軍

「　千里神交道已符不須禪室論工夫琴心三疊如拋棄法印依然繼兩蘇」


** 示覺心王居士

「　生本無生滅也無無將生滅劃兩涂幽谿有箇長松老終日醺醺醉一壺」


** 與惺一監院

「　家住荊南古郢隈春風楊柳舞章臺老僧記得街頭過簫鼓讙讙震地來」


「　楊岐舊院月重煇萬疊寒光冷翠微此日高藍真輔弼吾徒著著是先機」


** 贈正宗老宿

「　衣缽元元繼一鐙名遺海宇似多能有時飽食依嚴臥笑倒龍山八十僧」


** 送惟一范道士

「　二十雲安旁水涯張仙日共飯胡麻明朝帆向芙蓉水定在青羊第幾家」


** 示祖眼舒居士

「　年老心孤世外情自知性地少分明蒲團每坐三更月定室空空萬籟清」


** 贈悟空老僧

「　雲山石堀此經行埜鶴無心夜半聲更與麇麚為誓約千秋萬歲共柴荊」


** 示美夫張居士

「　吹毛劍上乞生難除是震靈在掌耑莫道愚公家法異枉山曾此碎狐肝」


** 示君弼成居士

「　望水尋山老性情從來不解弄虛聲也知說法多清貴祇是哫訾可猒呈」


** 贈無著靜主

「　翠雲峰上掩柴荊不向王城借路行終日鼾眠長枕石管他何地植華平」


** 贈含容直歲

「　露冷秋清雁北回長沙東望月初來仝看此月湖橋上自是分明夢眼開」


** 送岳樵還銅巖

「　高藍松院動歸心送女還山去道林菴鎖銅巖當春月谿谿麋鹿自相尋」


** 寄神生方太史

「　不是心珠不是佛亦非情緣亦非物傳聞丞相見石霜也被石霜奪卻笏」


** 雲石禪人字

「　高藍雲石立崔嵬日照光鋪五色來分付禪流當惜取莫教落魄在莓苔」


** 三句禪者字

「　惡池三句玉關寒雲水翩翩到此難齧鏃機前當努力迢迢一騎入長安」


** 送野竹長老還山

「　龍門一曲別宮商三峽流泉韻自長分付還鄉須保愛肚皮篦束白雲岡」


** 示近天禪人

「　谿中明月上樓臺一宿龍山方丈來鐙下南華讀罷後青天一笑怒春雷」


** 因事复羅總戎還山

「　再到平城十二旬霜風雪日苦侵人自挑瓢笠還山裏贏得春谿一帶新」


** 示問松行者

「　埽室焚香禮六時禪心清課也多期如何不見真消息孤負頻呼小艷詩」


** 示鍾一侍者

「　英年學道是便宜何謂春光已自遲一箇蒲團剛正好凝然直與寤為期」


** 贈石林書記

「　白棒當空大有耑非仝艸昧弄狐肝石林既有真消息付女晴煙一釣竿」


** 山居

「　幾年杖錫入山深故舊從無訪道林雪盡春風三月裏催歸啼血汙華陰」


「　才逢二十度華春頭上星霜已逼人縱有巖耕消白日怎經衰老共愁貧」


** 示見菴主人

「　鹽官逼索犀牛兒侍者低眉云不知祇此不知曾未負何須節外复生支」


** 示了空上人

「　欲理頹綱網上流豈知世次轉多憂明朝一杖還松院又傍清谿理釣鉤」


** 示自修禪人

「　舊國聲名古宕渠岷山漢水是家居今來又共雍門里春日壹壹好摘蔬」


** 示印可禪人

「　階前古柏與雲齊勝日清和杜宇啼忽見晴開新月上無邊翠景下巟隄」


** 寄端居長老

「　高藍北望銅江開秋月微微水上來若使天涯如只尺白雲聚散任崔嵬」


** 示尼希有

「　磴道盤空出絳霄風清雲淨絕塵囂流來江上年年月素景如鉤挂石橋」


** 示天寧戒子

「　楊柳巾缾十八物雲山海國任優游食時擎出降龍缽七佛之儀得自由」


** 大士閣二首

「　大士樓臺江上起江聲夜夜清人耳也知轉盡普門經何用天台一鈔子」


「　樓臺百尺小谿頭夜靜經聲逐水流回首桂輪波上出風飄素景動沙鷗」


** 雨中過柏子菴

「　一支竹杖破煙冥樹樹鶯啼春艸青菴在都亭何處是遙遙鐙火隔沙汀」


** 照鏡有感

「　朝臨古鏡使心驚頂上青絲白一莖此道吾徒能接
拍馮他霜雪滿頭傾」


** 寄醉頭陀

「　山裏疏狂一酉徒低頭一飲滄溟枯舉頭豪發赤須動滿壁塗詩光怪無」


** 葛鏡橋警諸徒(在平越府)

「　當日趙州度馬驢今􂏃葛鏡躍蟾蜍莫云南北仝消恨仔細看來總不如」


** 聞樂有感

「　珠林百二淨禪心巳謝箜篌道自箴忽地一聲天外蠁回頭也見淚沾襟」


「　笙歌叢裏意多違漫向人前論是非好去幽谿尋泉石蘆華遠岸傲春暉」


** 因事示眾

「　與子仝袍是幾期人中還憎大雄師覆巢取子成何事媿死遠公夢鳥時」


「　麻衣瓦缽到平城十載匡徒已闢荊何事南來狐媚種依然句引落深坑」


「　新城狐媚謂多知講盡南華內外時徹底恣情仍跋扈如何及得歎文犧」


** 解制示眾

「　瓢笠來朝又自由西風黃葉一江秋平生去住如流水是無心仝海鷗」


** 興元初戒子

「　家住長松已十春高藍幽僻靜無塵碧谿谿上年年月曾照雍門寺裏人」


** 送蓮宗

「　臨江渡口送歸鑣望轉嵩丘去路遙不識幾時還到此白雲未使恨全消」


** 示潤宗

「　獨坐艸堂春又過高峰野鳥喚煙蘿都來室裏閒情
貫不欲勞勞奈我何」


** 示別岫

「　吟行谿口海棠香何處漁樵歌正狂回首煙中秋日老不知別岫已飛霜」


** 示三益

「　三月谿桃映翠微清香杳杳襲人衣當年開卻靈雲眼今日空教紫蕊飛」


** 出坡

「　緊著芒鞋履素秋每將樵斧發谿頭無愁苔徑如油滑一直高歌到虎丘」


** 示乳峰

「　艸織蒲團獨自揵江城村落可隨緣有時情倦思歸日好隱東山臥紙錢」


** 示供實

「　破雨衝煙上五谿菴前楊柳鶴先啼殷勤傳得東林信猶是銅江只尺迷」


** 示心田禪人

「　隔江相望剎竿頭撩起還家已自羞況复重來石室裏投機卻道有來由」


** 贈覺蓮禪人

「　當頭裂破祖師關拍手高歌萬仞山莫道不能歸物外堂堂早已別人間」


** 示鏡清禪人

「　垢洗愚谿一鏡清等閒底事自分明白雲散盡堪消遣者裏如何有死生」


** 贈高夫人覺證居士

「　為道已無老病催蒲團靜坐月初來空香杳杳塵消盡何必青蓮八水開」


** 贈都統高居士

「　年來問道上嵩山萬慮全消心自閒祖印一枚君已
得逢人惟說破三關」


** 寄佛度高居士

「　傳聞君自猒塵心下馬獨來訪道林會得無情解說法人閒何用更投簪」


** 寄宗璽張居士

「　王家貴戚出珠扃靜向精藍誦玉經拋卻春華千萬朵喜從雲外一峰青」


** 寄宗沅劉居士

「　自是君身氣骨仙閒時騎馬過林泉茶桮消得無生旨成佛依然靈運先」


** 贈不磷堅孫

「　長松松葉映清關四面軒囪道者閒寶劍拓來三尺鐵兒孫將去墮癡頑」


** 示不閔

「　秋開月桂映青岑香骨清氛傲眾林風味一般情自異幾番相對卻低吟」


** 示三艸

「　蒲團靜坐是生涯不履梁城來幾時快活水雲還自足黃精白筍亦偏宜」


** 示竹眉宏孫

「　瓢囊笠子過百城涂路幾經秋雨傾來往嵩山千萬里飄飄贏得一身輕」


** 示不磨

「　已收寶劍截名根一缽翩翩訪道原昨日相逢彈指了更無餘事可談論」


** 示大生

「　看破人情始愛僧袈裟叢裏學南能縱然未得輪王印也勝人閒短燄鐙」


** 哭石林慶立僧

「　頂門有竅是吾徒百段真金艷最孤今夜寺前梅已
破清香逗雪散浮屠」


** 與智玄上人

「　閒行步步入松閒埜鶴無心自往還胸次陶陶非外得十年固守一禪關」


** 示碧環禪人

「　高高樓閣淨諸天空色分明散紫煙曳杖還從山頂去雙雙埜雉過秋田」


** 示龍山寺本和

「　龍山遠翠映精藍白石青煙古佛龕雲淨有時天際碧銀河斗柄下空潭」


** 示心融禪人

「　煮茗栽華白水鄉原無心法與商量有來此處求真解豎起一拳是所長」


** 示玄微禪人

「　春來日照岳山幽茶灶輕煙散竹樓卻向柳陰陰下臥謳歌一曲更風流」


** 示空隱堂司

「　衣珠皎皎本無塵曠劫都來體自真好謝情緣規一室莫教背穴纇精淳」


** 送本源教授還山

「　深深結室古巖隈山靜從無俗客來今日相傳一口缽清谿取水地盧煨」


** 贈虎丘皎侍者

「　一杖孤征艸木春楊華落落逐江蘋虎丘法印馮君弄莫使滔滔更問津」


** 寄舒光禪師

「　薄薄林霜冷石臺倚窗殘菊旁秋開晴雲淡漠君何處欲冥鐘聲出嶺隈」


** 示平越府心修上人

「　登樓春色上名園華烏啼幽萬樹煙宛轉人閒滄海
水須臾依舊灌桑田」


** 示純真禪人

「　高僧本住在煙蘿引水灌園趁白波昨日東村看黍稷黃猿絡繹盜秋禾」


** 贈空無上座

「　楓林揭赤晚華香歸鳥聲聲啼過牆道者窮通兩不取陶陶一衲白雲鄉」


** 送僧之天童

「　百城相隔水和煙此去江南路幾千識得阿師真面目不教虛費艸鞋錢」


** 與若愚道士

「　春日微微春艸奢翩翩一鶴破晴霞山深徑僻無來往洒缽吹盧為鬻茶」


** 哭天童老和尚

「　雷驅電燿駭龍湫金粟鄞山幾十秋忽作雙趺金槨裏闌干怎教不多流」


** 與桂黃平

「　端明政暇謁雲居五蘊無床坐不如解帶山門千古事重逢莫教又成虛」


** 與喻侍御

「　逃禪學佛靜方修世外閒情也自由開寶寺前卓筆後始知無夢到丹丘」


** 寄汪牧鯤

「　解后卯陽每歎奇逍遙只以死為期余留在越君還遠那得重逢論昔時」


** 示宗尚

「　涔涔夜雨滴華欄艸閣翻經便畏寒慚媿昔人深雪裏幾番徹骨始心安」


** 示獨秀

「　晚來曳杖步崔嵬緲緲銀蟾海上來不知此夜秋園
裏華下誰堪奏落某」


** 示可大

「　黔州楚水已從春簇簇煙華醉殺人欲識東皇何面目壹壹依舊在松筠」


** 示可久

「　古殿鐙縣三世火高峰日照五谿煙婆娑遮莫成何事祇為先宗譜未傳」


** 示真牧

「　戒學長松十見華身心鍊得似輕霞黔山楚水閒無事盡日菴前送去雅」


** 示德修

「　獨把蒲輪坐六時窮奇入玅兩無欺分明得了云何得月色谿聲許自知」


** 示德惺

「　禪心道韻飲桮蛇說有談空算海沙逼直相逢彈指了眼中何處見空華」


** 示石僧

「　雲收霧歛見晴空雨後江楓半是紅開眼不隨情物轉依然一性是圓通」


** 示宜爾

「　柳陌華皋寂滅場晨鐘暮鼓見空王兒曹若作尋常事依舊悲風萬里揚」


** 示不敏

「　曙角頻催聞誦經天華款款散前庭眼中莫被塵沙翳才有纖豪便喚惺」


** 示眾

「　項上鐵枷苦自贏不如放下便心怡風晨月夕馮高枕管甚冬寒夏熱時」


「　萬象之中獨露身此言猶是落疏親何如飯罷蒲床上一枕長松白日淪」


「　日日板聲鳴唧唧不知何事苦相逼一拳打倒月當天萬里寒空明一色」


「　說得脣皮鮮血來不如一埽毉雲開峰頭白浪三千丈火裏蝦蟆躍五臺」


「　盡道腔中日日煩欲捉不捉此心猿回觀明月指頭上何用別尋自苦冤」


「　當時身毒一拈華直到如今掜死蛇不若和拳都打落只教黃面也吁嗟」


「　石龜躍入僧堂裏觸碎聖僧八字眉露柱鐙籠齊笑倒如何大眾不曾知」


「　僧堂默默此經行箇箇眉毛眼上橫只解低頭合著眼不知日已曬三更」


「　山門楊柳日東斜又見秋風送晚雅一缽辣羹纔喫了禪床依舊漉空華」


「　八萬四千毛孔裏孔中一一五須彌如何各各不相見卻到堂前覓指之」


「　鶴隨錫杖上黔州貓仲侏離乞食愁漸漸聞熏從化了清風明月一歸舟」


「　欲溯曹谿可力探將行還止不羞慚當時東院年多少猶自區區謁指南」


** 楊鍊師新泉

「　鍊師築室紫霞峰鑿得仙源旁赤松靈物也知道骨異偏將甘冽應玄宗」


** 贈餘慶令趙居士登階

「　子賤重來負一琴非仝任力獨關心依然三得君當重莫教無歌五褲吟」


** 賞荷

「　荷華滿院子鳺啼風遞幽香遍五谿不是老農偏愛賞從來高士也曾題」

荊南開聖院山暉禪師語錄卷十(終)

荊南開聖院山暉禪師語錄卷十一
住重慶府龍濟門人玄覺錄
嵩山首座龍光法孫宗上編

* 尺牘

** 與林副憲位旃居士(諱明俊)

往聞山林閒與我輩遊處談論道話倡和詩文此必
真儒真釋不然何以有此樂也客秋欲度江候起居
值主上求精勵治非賢者無以使居是位是以東山
主人不得久臥煙霞且聞已出行會城矣夫賢者以
理養心以志帥气故心靜逸其气順適所以急也有
無窮之趣見也為天下福星何適而不樂也第不審
五老峰歸期亦預示我不复初禪人歸以未識面不
敢先以裁寄只借口頭寄意想已上達矣小集雖非
壁間龍然一點其睛亦有破壁飛騰之局且令奇其
蚌者惜其珠輕其鷸者重其翠也是以复初實有懇
切意而裘葛再更不見相示想不過面應复初耳先
臥龍小刻只可與初學為資何以當大方賞識是先
臥龍與公宿有奇緣此亦希聞也相晤在近以楚臬
熊公人便寄候尚容走謁不次。

** 复陳侯府(諱國能)

佛法寢衰已謂無王公魁奇之士振作之者是以苒
廬山林與猿狖為伍今四白矣昨巖耕之暇接鈞旨
住開聖之命懽甚懼甚自今已往不复云我法門無
振作之者亦令天下後世不得責夫我教無主法無
外護之誚也即欲假此側聆清訓孰知因緣猶未逮
耳盍古雍將軍府劉公檀越建一精藍山僧應命既
在先似難推辭若中秋後會晤方不孤公雅意昔人
云行道自合有時因緣亦不可苟此之謂也率复不
備。

** 复高秦兩居士(諱科諱洪元)

空宗處衰涼薄久矣深山窮谷中思得有力者一振
起之數歲以來竟無消息自謂當今之世救民水火
之不暇何有於我遂確志耕巖日出而作日入而息
不复再希法門光化之幸今三年矣偶使符入山令
人忻感交集流汗浹背何期軍政之餘猶能及此亦
是我教衰而复興之日也正宜藉是一往以談此道
不意有檀越建殿之舉不能應命倘秋涼後雅意不
衰方趨拜軍門不審金諾何如前盛賜銘勒已久統
此致謝。

** 與高莊丁護法(諱國祥)

前有云檀越還莊必過高藍未卜何時山僧住此數
年矣靜坐蒲床鳥窺如枯樹動觀古人經書詩文頗
識古今利鈍與鳥獸艸木之名可稱樂也第巖耕旱
潦亦既屬世主矣安無輸租累且連年未常一登今
年土地還黃平仍在鎮治必能蘇貧道之困又其如
二冊何欲奉簡桂黃平山僧尚未會晤何能通其情
特遣監院侯興居倘飛一紙與桂使田仍在僧戶即
不枉地主數年外護德意也臨楮不勝神溯。

** 與訥生馮居士(諱時楊)

雖三年盡斷音問固常於檀門僧院見多詩文知近
日所造也有彭某者過我山中道及近來不仕惟留
意山水間痛飲斗酒詩成即雲煙滿紙此真樂事也
但相去數程不能一晤此褱抱不審何時始得晤言
消之文集編次成付梨棗以公江湖不可不寄山中
一本桂居士刺黃多嘉政亦我輩中人不識坐譚閒
亦口角我不春信云歸萬萬保愛。

** 與宗兄九數(諱演易)

二十年方外已無骨肉念矣昨枉顧山中說及族譜
不惟共井抑一身也支雖異根本是仝如不我棄即
不忘先公也老蘇常言觀吾譜者孝悌之心油然而
生斯語今信然矣何者一遇談閒即知某吾親某吾
伯吾叔某吾侄吾孫某吾姑如此其不至於涂人我
又知之也我雖世外人然而根本侯氏孝悌豈可沒
乎李為吾妹所託想坐閒己詳悉也遣監院奉候如
念本支可詳數字以便投刺於李。

** 與桂黃平(諱天燦)

貧住青山無以自給惟野薇清流作檀越耳篷篳閒
麋鹿遊處煙雲聚散潦倒離披作無知狀四五年矣
王城有知名而過訪者相繼既無虛日咸言居士刺
黃政令雍肅風化熙和民常戴如日月仰如父母正
聖明得賢才日也茅篷湫隘難以安眾又為外護拓
廣數閒不能登龍門面奉顏色遣監院候興居尚容
圖晤。

** 复楚臬熊居士(諱瀚如)

居士奉簡三楚山林中談笑博弈巳閒五月矣幸而
蜀鳥越禽啼呼春意不然何以消此岑寂昨銀鹿還
又得一帖知眼中口中戀戀猶有山中人想此非知
己之切無暇道出來諭八年髮僧一朝俗吏此亦離
合之感也詢及楚中內外以寧此又居士不負當宁
求賢之心亦楚中人修福之驗也聞楚中理學既精
相日遊亭榭講論心法則尼山之源定為窮極即濂
谿明道亦合讓步耳何時再得石林絕頂攜琴載酒
招紫鹿笑青雲完八年未盡之趣亦不審還有期不
岳山七十二峰多為歷代諸賢遊處之地即白沙若
水以耆宿之年尚不少忘居士披發之餘不可不一
遊人生之樂無過山水此亦居士素所好者故敢直
言如遊時諸峰無恙使還煩寄一紙我一欲為一峰
主人日月不多保愛四大為祝。

又

前欲裁复為貴役行忙非敢以山中人傲王城雅意
然亦使我抱媿實多想無以再示忽接手教並所賜
足徵七八年曲谿長松之優游山煙水月之雅趣猶
且未閒耳示諭佛性尚在得非東坡玉帶輸在佛印
五蘊床座中乎然二老談笑膾炙人口終古不磨孔
戒愚公則終古亦不可磨矣第不審何時再得聚首
講無情話說無聊語令千古下作二老奇想邪又諭
頃勞成病迴視菴中如極樂國無翼能飛居士素養
頗靜彭翁無以厚此今頓有此言豈相如渴而拓為
言乎字句不典亦無所諱居士留心佛理誠大道中
人計當不咎。

** 與孫新寧(諱吉祥)

十三年不得鄉中人共語抱恨良多昨在湄水得居
士對談使積衷盡泮且又得鄉中人存亡之確幾令
我悲歡交集哽咽並作痛入骨髓也臨行复獲親愛
之言此骨肉之情不然何以厚愛如此別來三閱月
而神飛左右無旦莫可釋到龍翔來陰雲不解苦雨
連期不意寂寥眉宇頓小忽得晴曛三層閣上眺望
時四峰聯翠百禽和鳴臨谿琴瑟顧石丹青月自中
天林當前後主人夜談此斷斷乎佳觀然不至此誰
复知人閒別有此樂九月還高藍十月复至倘無事
灑埽石榻過我痛飲山茗不。

** 與覺悟張居士覺惺道婆

果能愛道須時時親近高人自有益也前坐談閒時
既少何能盡悉然生乎今之世又在戎馬中尚能矢
道所謂火中蓮雖可羨亦可畏也夫自今日觀之人
皆曰一念清淨則出輪回此言固嘉恐無得道之日
須在日用閒忙中切磋琢磨如磨鐵鏡相似磨之复
磨自然垢消明見矣即拈出示人自天地萬物無有
不鑒之道十月复來龍翔如無正務可來講明此事
實為入道之助正兩居士緣不然是自棄也不次。

** 复際明蕭居士(諱元會)

住高藍四祀他無所長惟是耕巖種芋抱甕灌園而
已至於斷簡殘篇雖日讀一遍塊然如醉真無靈骨
矣獨是得公一帖小有所獲以是知公文章之玅實
得諓諓善竫言也屢示過我及期又成烏有何相知
之間而不以真待人邪今一帖云與爾玉約仝往但
不識如所言不印色不佳恐不能為高賢用昨摘靈
艸而樹祇二十朱理無多得乃分一合千里豪毛念
春前新物想不擿地。

** 與伯府楊居士(諱光謙)

聞楚旋即宜索晤為調達在道不敢行想居士亦自
合推諒然久別欲會不無動人容色嗟嗟今日事埶
不識何以安頓元元與我輩休息豈廟算自有籌畫
不須山中人長流淚邪欲假桃源於貴莊不識肯納
洞中乎生死幻夢天地腐物在我輩似不當過慮宜
與運偕往可也但後事未完不可不惜此五尺軀耳
無忘舊識當褱我好音。

** 與訥生馮黃平

我教當斯末法時代不有外護必不能放大光作大
佛事故坡仙之於佛印山谷之於晦堂李翱之於藥
山裴相之於黃檗大年之於廣慧無垢之於玅喜天
覺之於悅公濟川之於遠公皆當時往來空宗播揚
法道之哲人也有如是人行如是法不獨聲價四方
名揚百世亦能抬捺佛祖拈弄古今不為分外事也
所謂雖然見出宰官而長老之名四海傳也聞公留
心佛理力究禪宗欲走相談偶抱暑恙何緣之淺淺
竟如此。

又

大教便作箇中人語非他人糞屑可較如諭云頂門
痛施棒喝才是了從上一著子然而此事知即休不
循涂徹是了事漢豈別有一消息作門頭戶底說話
若不爾翻成不唧溜人無盡一宿兜率道契悅老為
大儒入祖庭之第一人雖唐宋出入祖室者多須亦
讓此公然而先宗以棒喝接人實一期方便耳不究
古人之意誤作門庭不知早落第二矣居士勿向第
二中取可也末法時代人多難信每為斥笑若不假
外護此道斷不能行也俟秋窮必然一笑。

** 复太史方居士(諱于宣附來書)

聞楚歸將欲過萬壽令行者埽徑以俟何馬首竟不
東邪豈亦畏毒害與棒頭惡辣也無盡見東林龍安
每為抬捺始入佛祖堂室天下人羨慕不已居士素
慕無盡之為人何吝此一往也來諭狐鼠成群於平
越獨識師子恐居士只識皮而不能識髓何也佛祖
尚不識況居士以一滴而較海味也足發一笑附後
小偈翻天一棒奮然施擊碎昆侖腦後皮血濺梵王
鼻孔裏回頭誰是小師兒。

咫尺禪席無由一見讀法語肝膽披露始知威音
已前與和尚覿面久矣末法時狐鼠成群若師子
一出蹤跡自別此閒一瓣香終當拈上明日成行
不能奉謁以俟後緣可也附呈一偈略表供具萬
壽堂前法雨施木人糙破舌頭皮毒人麴子傳來
辣醉倒靈山師子兒。

** 與錢中丞(諱邦􃌭附复書)

度江走蒲村至鼇谿為雨阻半月又以石林疾篤與
鍾靈主僧收穫甚殷則咫尺千里縣心仰慕不翅九
回也十六大晴矣極期徑乾放腳小年菴一會以快
平生願見之心忽古雍專使至催逼且云結冬期近
而古雍道俗莫不瞻望越日又得一書埶不能留也
俟明春法席終黃鸝調舌時過江再訪雖然山僧未
度江早已相見歡若平生豈在仝臥枕被笑傲山林
始為覿面哉秋清搖落惟道自珍。

承和尚渡江遠訪又以雨阻不得會面然我輩今
日會面非難正千里神交兩心相契之為難耳丈
夫道義相期豈必兒女子握手吻憐而後為知己
乎且如和尚眼前相會之人不少只恐當面尚隔
一層又過去未來千聖千賢與和尚心心相印豈
必盡皆覿面乎要知我兩人會亦可不會亦可若
必待對面而後成知己便是下乘便落第二義矣
雖然如是但芑為和尚策今日之事畢竟入山住
靜為是筆墨所不能盡者總侂石林開石兩上人
口陳切須留意來歲春煖桃華獻笑新鶯吐語時
專望和尚飛錫來臨蒲村老農彼時披衰戴笠相
迎於石橋古路長松流水之間驀地相逢當啞然
一笑也詩艸一卷寄呈大教艸索不盡欲言臨楮
不勝神溯。

又

至人之道千里仝風若必對面祇增眉眼一笑耳大
年云千里卻仝風對面不相識正我兩人之千里神
交兩心相契不待握手吻憐早成知己真會亦得不
會亦得可也明春石橋古路長松流水啞然一笑之
約真肝腑之言恨此時院子所累不然即誅茅江外
何待桃華獻笑新鶯吐語時始如約也詩卷佳章俟
遲日作偈奉复。

又

武陵準提菴晤後擬再訪聞駕已上德山赴原姪約
矣余亦買舟東下直抵吳門自此江雲渭樹之思寤
寐不置語嵩仝劉居士過吳門時又詳禪棲所在然
亦不能寄候道履耳客歲哭破和尚不已又值語公
遷化其法門哲人相繼逝去吾門不幸莫此為甚還
樸來見公去歲八月寄語公書又知在大溈南岳閒
且有建迦葉道場之舉聞之不勝忻羨此舉倘成則
我有所歸矣其祇園千二百人中幸留我一榻為感。

** 與羅總府(諱世安)

別傳之道上根利智可得餐風根器稍劣向文字中
薶沒者何有聞道之日黔州自生民以來不惟不知
聖人之道亦不知道之題目若非外護安得說法幾
會如南方邪公誠有功於佛祖不獨我輩稱羨亦必
從上佛祖合掌無盡也前辭往雍門期十日即歸不
意張明府張廣文及紳士諸剎相留結冬大約來春
方回萬壽數輩望護持之如山僧無異。

又

久不獲音書疑仕涂無佛法久長之志忽手教來讀
之見公尚留意斯道祇是天各一方不得常常提點
似說時似寤對竟還迷終無倒斷時是山僧為公慮
也然玅理只在日用應物如不真念生死從何有條
入路又怕舉起便有道可學生死可畏涅槃可忻放
下便無一豪如此求道與道轉遠實薶沒己躬下事
真可惜也公高明切不可作是見人生如水沫泡焰
有何久固若不了明此事尚待何時不見轉眼來生
人之常理又須軍政之餘當自思忖我此功名富貴
不過眼前受用似亦無有實落如此思忖即於道不
切亦自然切矣倘能踐山僧之言二六時體認者事
是何形狀如猛然逼到十分見到十分歇下來不待
調牧自是純矣方知黃面老人相傳之事別無一物
只仝此面孔也遠音褱我不覺饒舌如此。

** 與胡開府(諱欽華)

客邸無聊岑寂萬狀逮尋勝跡忽遇君侯論道之餘
多獲垂青此夙緣未墜也時复飲我以茗飽我以餐
連日盤桓深談教益不獨佳趣良多亦消窮涂多少
積衷也歸來坐臥閒猶想高吐但不識後會何期直
令人依依永日也又承賜佳詩艸艸以酬倘不以方
外俚言擿地一為斤正則李白不封而願見韓良有
以也臨楮不勝神溯。

** 與雲表毛居士(諱啟鳳)

兩承枉顧恨口門窄不能與公道出省要之法然虎
丘況公與公相近日夕討取可也倘切身行之雖傅
龐之高蹈定不讓也雖然傅龐有不妄為人傳底消
息公還識不若識則不仝燒錢化馬之見誠大丈夫
見大人相共山川艸木熾然轉此大法輪也不然只
將趙州無字看是何意倘看得的當他日閻胡子問
著不妨舉似塞斷伊咽喉也可。

** 复鐙明王居士(諱加貴)

讀手教知公慕山僧道聚之樂并欲聞格外之奇真
黔州開闢千百年來訪道第一人也亦不枉龍門萬
壽外護與相與一種熱腸也近日進道力既切似不
須山僧慮自然有歸家穩坐之時不識公果能不不
然又只得饒舌為公粗說一番夫欲明聖者之道祇
要信根利抖擻精神於行坐閒喫飯穿衣抱子弄孫
涉世緣處看如看得透則知目前一段光明亦畢竟
是我無量劫來主人也知是矣又諦審如何是大休
歇處知得大休歇處便是佛祖中人即如長西堂初
見山僧於龍門未有下落渠只不放手在萬壽始有
入處今又來聖恩大放憨睡忽地躍過關頭入室相
見更不多言已灑灑會心矣因以從上來事兩手分
付渠得紹聖共誰之力功用求道之力也公但不能
脫灑塵緣中一著耳如肯脫灑塵緣亦必與渠並駕
也來教為道之切不得不痛為提醒使公獲大受用
也令弟首憲雲南有歸秏不公如有家書煩致之一
聲率复不次。

** 复都統高居士(諱得捷)

前專人往嵩山未及裁寄者以未晤不敢先之以書
何期返辱雲章並香茶諸物令山僧媿汗夾背多矣
寒夜無聊鐙下取嵩山諸槁目之始知法門有人第
不識果如蘇黃唱酬楊李抬捺不刻書之行在即不
能過訪便先寄拙書一幅以俟後緣可耳太夫人齒
德俱尊敢收派下然尊命難方聊贈一號。

又

佛法澹泊冷如秋霜而有志者睹此莫不尋山覓水
掉頭不顧野竹癡心腸尚作大廈一木弗知將來如
何合尖然總賴居士與之眉毛相結共維末運或庶
幾可了後一段事太夫人及令弟皆佳不山僧暫寓
蘇州雙塔寺寺為百丈禪師舊跡但𡿬廢日久所住
皆俗僧是以無可與語倘便中褱我好音庶不致寂
莫餘不多及。

** 寄高居士(諱俊捷)

耳居士名久矣不能一晤為恨前者差人上滇致法
衣與嵩山主以未面故不敢辱台旌何期返引信供
遠頒不令山僧感媿交集邪想緣晤有期暫對璩使
拜領容當面謝嵩山法門有金昆可無憂也沍寒之
極手足􃌮瘃裁侯書不能作長語惟居士為道自珍。

** 與佛源張居士(諱起龍)

佛教垂秋時世末法非假外護人佛日不能重明也
昨見嵩山集深知歸心堅切公不其人乎何時得接
談笑一慰我褱抱邪拙書一幅寄覽俟南還日自當
走訪不盡欲言。

** 與劉雲山居士(諱文進)

瓊華六出虯松作戛玉聲緬想居士鐘鼓且樂之也
若山僧擁絮圍盧禦之不能安望此快乎嵩山法門
素承外護此時不及走訪俟南還索晤時方面布不
悉。

** 與雲南眾居士

嵩山法席賴眾居士雅意殷勤此皆鷲嶺親聞屬付
人也第閒關修阻不能面晤為悵時南行期迫不及
逐一具柬俟還日走訪方得聚首共談臨書不勝神
馳。

** 與李閫司(諱膺)

昨一晤間便成知己想皆前緣之孰所以眉眼中盡
未忘耳臨別承惠吳錦巳作袈裟事佛與公再結一
後緣也前小字裁寄想巳達記室矣王金粟回詢及
前恙大安此天相德人誠不虛也明歲南還又得過
訪都門領台教也臨楮不盡欲言。

** 與應物居士

來會城過承雅愛種種之情筆墨如何可盡此緣大
約靈山把臂之交未泯耳正宜覓蒲團地與應物子
並木翁團聚為樂奈何山中事未妥故辭還山又承
食我常住祈再賜一諭與貴管莊庶不致冒空名俟
江南歸則有此米可飽我也。

** 與朱侍御(諱盛滵)

只尺山中不會者動以年計豈道義相關不切邪客
歲十月初有字奉候並欲那玉葛旁以終省中所議
高雅不期愚徒輩中涂所寢耳臘月二十日歸長松
山房以臨節不及過訪一敘契闊之褱今春又以雨
雪且行期迫不得言別五內抱媿如何可言有字候
應物公致意聲為玅山中萬為保愛。

** 荅潘太常文之居士(諱絅)

黔山住靜時即聞居士名恨未一促膝快談耳及至
蘇晤李績溪每坐閒必稱雅況正欲賴李邀至姑蘇
共遊太湖洞庭三萬六千頃山水並假韻致之樂何
期今春便棄我作白蓮上童子也哀之何既令郎來
承惠詩箑露牙龍賓拜領之感媿交集容當走訪並
謝不盡。

** 荅石筠汪居士(諱紹遠)

往在鄂渚承惠齋羞方欲假此痛談心學奈何江南
之興未淺又得風便與舟子所以不及面辭今悵恨
猶未艾也前字與竹眉弟兄不過念翁孫閒一別數
年音問久絕一欲瀉縣切心耳何期竹元孤身冒險
走來吳門僦居之所即相見閒真令絕倒哭倒又承
手札快令張鐙三复書中雲霞字不惟珠璣滿紙即
珍臧書笥而煙雲靄靄然猶潤簾幕閒稱謝何既廣
嗣菴新之陶瓦真久長計然非骨肉何能臻此即他
日還黔亦有挂瓢地也竹元屬令早歸以襄兄勞即
當如命奈伊身體疲極暫令調理或來春新鶯調舌
時耳餘不多及。

又

羲爻畫泰草木銜新遙知高士履端咸增秀色矣山
野效顰亦埽落葉烹惠泉吟陽春白雪賞此佳辰幸
勿訝此緇流亦知是樂邪竹元鄉念不啻若渴因是
不敢深留趁此東風漸暖使開長帆翩翩然向鄂渚
歸來也大約廣嗣仍要竹眉再理一年暫假竹元梁
城一回方可高臥耳詩扇一文具一寄奉書齋幸莞
存為感。

** 與覺相蒲居士

在會城承居士信供即使海墨為書難罄雅意今春
由楚入吳刻先子舊集俟完即歸前所議靜室如良
意未泯當留神可也在平越兩有裁謝不知到不至
于道念當日增益不在多屬矣。

** 與羅總府

昔者知遇於平城承外護故山僧得行其道是千百
年來奇緣也夫薄道之徒今日信之明日疑之幸百
為周之雖嘖嘖有口實不敢以蠱毒加害此先佛法
臧屬在外護深防此輩不然何以鎮厭邪心垂光末
運長西堂聞監寺山野許入室其以大法屬付六七
年也適聞燕居奪為弟子然居自稱正人而欲壞千
百年成規使人倫一倒置甚可笑也前閱燕居集其
毀人處欲正人之不正是何言之如此行之不如此
何異口誦孔孟言心實一盜跖邪常聞人倫之大莫
大乎君臣父子兄弟朋友自有書契以來在盜跖亦
不敢廢燕居有親棄之有師侮之有兄長辱罵之有
骨肉剝削之或行劫或妄言或災木石使師友為法
受惡真梟獍也烏乎世閒亂倫出世閒亂法雖立乎
天地閒恐人神必共怒也凡成敗之理有數存焉我
知之矣即居加害如丘山亦何損於山僧但再付西
堂監寺此天地絕無之事居士任外護以為何如。

** 复徐而菴居士

華平晤談後谿梅四白入眼矣竟未得徵君清言一
去胸茅寧不悵邪張某者來獲手教及與雪公倡和
詩讀之不覺一拍三歎而雲隱相去數里不獲一拜
手非疏慢之罪與挂笠齊門絕無他事以囊中舊槁
數篇久未登梨非自惜之盍自懼也有護法自梁城
來必欲付梓以公仝好然尚在籌箸未有定議此所
刻者敝門人嵩山雜槁尊示莊潢則張某者嘉此必
居士舊用者其如前在秀水與人已有成議矣倘後
刻就或當如命暑猛如虎不能即謁容遲自當索晤
奉复不備。

** 與張太守(諱大經)

九月往吳門欲假道江寧便謁台教其如借舟不能
自由也冬之仲仍抱空手而回甚可笑也況此巟歲
室無儋石儲嗷嗷數十口之枵腹誠可憐也計無出
遂持缽坊間幸得三五十石以歸不然忍饑而死可
立待也聞明春二月駕有淮上之行如月中猶可埽
徑以候月盡必仝肅兄來矣前者欲迻居金陵不知
亦有如護法意者使山僧處之日與護法引白為樂
不裁候不次。

又

璩使來翰教諄切只如對面山僧自揣菲躬涼德之
人屢承推重過當何以使我心安也毗尼一菴聞名
久矣雅公思欲急流勇退必須才德俱優如雅公者
主之乃不廢厥事若山僧識量皆劣福緣亦淺雖藉
護法力承乏毗尼倘前不能振綱前烈後不能鼓舞
後昆當此之時輿情一議得不為薦楊累邪然此舉
不知為主為賓未得雅公說話俟護法儼然敝室細
商之此行可定耳使還裁复不次。

** 寄遂寧朱孝廉(諱衣點)

一到廣陵三度春光矣每回首姑蘇而楊子一衣帶
水幾如胡越隔溯舊來追隨丰神把握道韻何可得
也高沙一室冷如冰霜總之護法能倡以始不能繼
以終加山僧無前知之明致有此寡偶之地使我孤
棲耳幸三十年所學雖無得然亦頗自遣此竟不然
愁眉只如線也蒲月後或得晤教茲有瀆者石法師
為成都人從出峽歷講肆有年矣舊為郭青贏先生
雅重後以北上為臺山之行事竣南還留止秦郵二
十年也客秋陽侯肆虐廬室為之一空擬買歸櫂其
如七八十之老人何能冒險遠涉翩翩然作鄉閭歸
邪乃籌之蘇松名勝可已啼饑之虞遂折一葉南來
幸為垂青且憐之則石法師之感不在山僧後也裁
侯不備。

** 复楊將軍

江外僕夫來促我行裝不及軍門一揖而辭耳適接
來書有某人者責我近無一字相聞則人情中有不
可廢者若執偏聽理則固然若持兩論在公褱仁實
有不忍聞也常聞師弟猶人之父子父子不容少偽
師弟豈容少偽乎雖惷惷之徒猶知有親況據法位
而不師其師邪有親可愛有師可尊然後免夫禽畜
誚也而某人者以法門論猶昆弟也可以躬亦可以
書時或處遠處變或急不及天下常情又何必區區
責人哉阡陽之難自可致唁然有不可致者是我之
情難以陳也若陳之祇增老婆舌耳雖然今日又不
可不一言陳於左右我生新寧侯氏一百姓戊寅十
一月十四日禮石蒲揆和尚落髮其後往來梁山與
臥龍兩大師之門在楚蜀承琢磨之功雖雷霆為舌
有不能宣其少分毅廟崩之明年三月一日臥龍歸
寂始離左右此三大師實能生我我何一日忘也來
諭未徹源頭何能彊定是非是又不可不再進一言
我自丙戌三月脫難東走南賓再見梁山破老人於
三教至戊子十月為兵所逼南避忠路某人者時住
靜於此因過訪之叩及堂奧尚未知者今欲師人何
不知量也比承黃文合公接住雙照二載雖與之相
去半舍然未常往來今云五六載相依妄語何如是
之甚也然某人者固是僧亦有不可言於人者倘言
之則黔地恐不能安頓手足也烏乎我知悅謗者無
所不至只不與之作理會則其怪自壞也某人者俱
無一字真實又常輕侮梁山是無師也無師是不孝
也常欲徒人之徒是理不當也理不當是無義也一
面之遇而云六七年以惑人是不信也有此三事公
忍聞乎來字嘖嘖有口其閒誠偽者可謂公高見也
但薄冗所羈不然一對面則前言何以消歸也然總
擿之度外率复不莊。

** 复安武徐公成宇護法(諱思議)

复接大教非知遇之厚不及此也昔臥龍拙和尚還
蜀得居士外護獲終於梁之金城為其後者到今未
敢一忘厚德也丙戌賓城一別回首天涯雖欲與公
把臂高談無翼能飛幾令褱想成勞矣聞細柳迻植
湄水此或山僧十二年思慕願見之渴塵得藉湄水
一洒耳種種衷曲總在奉謁時面悉。

** 复馬尚公(諱寶)

承諭龍門燕居不拜揖與人我之兩者皆錯若論拜
揖不過偶爾非道中急務我之處是位也必忘褱于
物似不當以禮為疑為怪即使講禮周孔自有明文
百丈亦有儀注考之二禮在倫常之間行之中節乃
己倘一有不節君子鄙之山僧豈不孰讀邪然又非
頑然之物不明世禮而自甘化外之人第燕公雖世
系梁山然每鴟梟肆翼人亦常避之行徑既陋不理
也宜矣且方外人以道為務而往來之禮次之常觀
之傳鐙大鑒十三世為真歇十五世為龍翔龍翔奉
敕能仁真歇先居江心道王海內聞翔至恐溫人不
敬特往展具九禮以誘溫人此二人祖孫之閒尚如
此未見為謬又如文殊遠為先佛九世宗師逮佛取
正覺文殊為輔何二祖不以先後禮辯明以教今人
也由此觀之先道後禮不單重禮也明矣則不拜揖
未常錯來諭謂之大錯得非情見邪若論人我最是
生死根故三涂往來四生沈溺劫數燒煮湖海鼎沸
一一皆人我之誤所以佛用慈悲設教使破人我執
燕公者不惟去人我更增人我豈宜處知識位汙亂
吾法乎亦賢者默擯於法外久矣某常思之居是位
非有道德與容納之心不可也前哲未有無道德不
容不納能篤行其道者必體道之原識萬物之祖所
以得者得乎此行者行乎此故傳云天地位萬物育
知是者然後有知識之實有知識之實則知天地位
萬物育未常不殊涂仝歸此便是學之極德之博無
有不容無有不納燕居不得為燕居山僧不得為山
僧正若虛無太空之論耳忠國師常因肅宗帝問如
何是無諍三昧國師都不視之又傅大士見武帝不
起然貴為天子富有四海猶且忘於分人稱方外士
不能忘於物不能忘於物尚不能超越俗塵何公然
要人拜揖豈不是自欺之心過也有自欺心便是人
我心有人我心故動必相爭此所以訑訑之音聲顏
色常見於朝夕也由是觀之人我未常不錯來諭謂
之小錯得非情見邪燕公常稱梁山法嗣嗣猶子之
盡職於親親之失則幾諫耳未有昭然災於木石使
天下人盡聞其責可不加乎為人嗣而常詆毀於師
又常假飾其狀人亦有言不可於無過中供人有過
燕公如此喪心敢云梁山嗣乎亦羊質虎皮雞心鳳
狀之人也故凡相遇不可與之交則法門得以清淨
無爭耑無辯論令今而後不致破壞法道損我規繩
而庶幾乎吾道也所謂吾道者其心平無得失無尊
卑無阿譽苟容可以禮一切無窮世界一禮禮遍無
有一物一人不仝此禮我此心非加愛也可以不禮
一切無窮世界不得而禮無有一物一人得此禮我
此心非加憎也至若天禮龍禮佛禮祖禮一切鬼神
魔梵禮我此心不喜不以為得天等魔梵不禮我此
心不怒不以為失此心直以斯道覺斯人豈不謂之
真佛祖兒孫公愛道之深故裁荅無所諱也自有佛
法以來王公貴人留心此道如楊大年富鄭公范文
正蘇黃韓趙之類皆大振祖道美流萬世公欲成就
是道可居恒體究應物者承誰恩力或於應物之際
忽然識得家裏事便知坐寶華王座與騎千里追風
皆仝此鼻孔有所分真分俗邪亦正含融混會真俗
仝條而祖無祖佛無佛其名不得為名其相不得為
相禮也得不禮也得明眼人撿點也得明眼人不撿
點也得總付之道外艸复不莊俱叨道愛。

** 與李相如黃元申吳季子居士

今日士大夫往來祖道求其知見深入絕去黏滯如
敝邑沒量張公一人耳崇禎戊寅閒在夔門臥龍談
笑道話機語幽曠六七年雖慈明之於楊內翰萬古
雄風直不減纖豪第以世道亂離別來十二年不得
其人挂瓢平越聞公在新城與太平菴主周旋甚密
想蘇黃佛印再出恨頜眾之絆不得過訪為快雖然
聽松風流泉觀青山綠埜與公覿面久矣不特此即
談笑未接形聲未動空劫那邊早箇相見豈在握手
為快哉不識相見時如何若謂有說細語人不聞若
謂無說又是對面千里且說者是不說者是此處不
能知且向朝聞道夕死可矣畢竟以何為道體究自
然有箇倒斷時承爵府護法辱教專人上复修此致
意擬於來春上勻山啞然一笑不審得就不平越與
燕居因緣想巳悉矣但其人非不是好衲子只是過
於偏聽不主中正之體常溺先入之言動輒侮人不
無識者哂之若能提大綱識大體左右用賢其聲名
不揚未之有也天無私盍地無私載所以成其高厚
之德若高不降則卑不升卑不升高不降庶物必不
成也欲為叢林主領眾匡徒若無是裁何以服人心
歸湖海而稱長老貧衲淺見惟高明察之。

又

手札脫體承當一事揚眉瞚目早落二三者山僧睹
之恐未盡善惟玄學之士不可椿釘椿釘便是執心
不得脫灑然山僧所云空劫相見亦不可執著空劫
盍空劫即今時今時即空劫那有空劫今時之二耑
若執定空劫則今之人盡向空劫作活不能於今時
受用者段光明若執定今時則今之人盡向今時取
著不能於空劫受用那點消息二俱既有過寧不為
公惜也又云十年來從昆侖頂星宿海擊楫楊舲揚
鞭躍馬不意龍門拄杖子諵諵為我商量不識者般
伎倆被龍門拄杖一擊即今作何光景也若知得下
落當與楊李及無盡公仝驅並駕不然縱龍門拄杖
敲破頭盧只是如風過樹耳又云長慶自肯方親博
山不肯方親及千不肯萬不肯山僧不揣正好再喫
一頓何故是甚麼所在說自肯說不肯俟遲日往都
勻訪馬公方與諸公取棒頭錢也。

** 复馬尚公

再接手教一時戲論非公論山僧與燕居便為戲論
即從上千聖萬聖盡屬戲論所謂一代時教諸祖因
緣皆因末那戲論據此何妨道業直任風旛之擾可
也又云不可互為人我令識者笑此正山僧見身為
公說法切不可錯過何也無明實性即是佛性公喚
作人我似非極力承當目前美惡盡是佛性應用理
也此外別有佛性則公成佛時將此日用應物者何
處安置如不安置終為帶累此必不然也公但將日
用應物處一一訒得明白則動靜美惡盡是佛事也
亦可謂不出魔界即入佛界而老瞿曇盧行者亦不
在人頭上稱尊。
荊南開聖院山暉禪師語錄卷十一(終)

荊南開聖院山暉禪師語錄卷十二
住臨江府新菴門人寂純錄
嵩山首座龍光法孫宗上編

* 尺牘

** 寄德山裔禪師

行道於此世自非應真乘悲願力孰能為之湖海之
大土地之廣披緇者不下幾千萬數而千萬中得一
人半人維持大法寧非有願於昔乎客秋聞在會城
不勝傷感然去住亦有數實非強勉第此亂運正在
抱道之士補法門之失亦是我輩所切禱何期有此
小拂逆不能不一痛恨也聖恩佛事告圜欲行黔州
一會以退隱之地所羈不獲如念萬為保愛弗備。

又

過湄水大雲菴得佳集讀之見公深入祖室所以開
發衲子其精意宛有古人意不得不使人愛慕也邇
來病骨日見沈困不能即西山一夜話袪胸茅之塞
憶客秋貴門人至以先臥龍艸刻並小字不審達記
室不余自甲午春誅茅高藍諸方愈加憎嫉甚至記
載總不足憂所獨憂者法門一事耳方良之怪水石
之精作於今日是我輩羞雖公與余恐亦不能驅此
邪辟使斷也當永曆初我時開法平越有人毀之曰
此必教人學上堂語問畣如流然後為禪者然不知
己之不能而妒人之能實一狐媚流輩人也及我印
大雲之記又謂失眼戊戌春其人來不十日即惑大
雲使喪所守而即印為弟子烏乎初何見罪之深今
何謬為之甚也然十年苦心教訓之大雲承接我又
七年來一旦奪為已嗣即使踱蹻肆毒未必若是其
人何以為人師實可恥也前謂教人學上堂及瞎付
等事今又取斯人何首尾之亂邪烏乎其言正之於
前其亂繼之於後不知泥犁中將何以置此人也法
門如是亂規如是公又何以教我。

又

客秋不以溝壑巟昧廬室固陋辱我小菴誨教垂訓
能使人徙薪曲深則受賜多矣第窮居僻處禮節粗
疏惟盛德仁人不之震怒此我之榮也昔人云君子
致其道德則福祿歸之公不其人乎前至銅江將欲
東下為舊病所苦易曰不得遂不得退詩曰進退惟
谷我實念之。

** 寄興慶堂兩序

聖人之道貴誠信主端默能體是者可繼聖而法物
也是以衲子志不可小志小則狹狹則非盛道之器
盍所謂道者淵若滄海聳若泰山倘不以大志則道
不可得而握手也是故道行不毛實賴抱道者左右
之如此不患道不行而法不振前山僧挂笠平城見
公等志大見廣因放蒲團相談此事幸而諸事成就
實師資出於一時者也偶以猒讙往古雍尚留心在
公等公等若不深念法門則前據師子床皆虛事耳
秋涼腰包一來則與道慶幸不然百劫千生恐亦難
遇也。

** 與虎丘況禪師

堅侍者行速未及裁复抱媿實多適聞法幢高樹江
外段煉衲子以慰吾門之望誠甚盛舉也極欲過看
因萬壽結夏不能別眾而行但望剎竿抱歎而已前
接禹門書與語錄見复燕公書不覺五內震裂想法
門寢盛賴作者以振燿之孰知其人有此妄誕則害
法不細也因走一緘以复禹門然末法時只合逆來
順受惡來慈受似此愚妄倘再縱之必視法門無人
也可惜其人歷年參學將謂是好禪和子原來未曾
徹見源頭故說話直逞鬼聰明於宗要焉有一豪若
不趁斯翦除則師狐並吼而石玉并稱將必有日。

又

法門故弊殆不堪言昨聞禹門遁跡不勝悲感盍川
東法道賴此老及虎丘維持之而禹門既隱則寂寥
之風將見吹人襟褱矣我雖行道於黔而力孱弱不
能張之惟覬有光明爍大者整刷之啟迪之是所願
耳四方載記有堪聞不堪聞然盡在適已之意而私
其心私其行不公乎道公乎言為法門觀瞻也近日
為法重人不私聞見在虎丘得之矣二月四日著笠
拄杖欲度江過虎丘又因初治長松事理未就不能
速行特專使想虎丘必為我察之。

** 與湄水旵禪師

今人不以法尊乃以人尊是今不及古也悲夫客冬
茅坡使無臧僧送所刻雜錄二卷分布平越及觀之
皆非法門體裁害及者非細事也其以聚雲五百餘
年遠接大慧禪師為的據而以珽公手付雲腹諸人
為妄傳嗟乎於人甚重於法甚輕真不識尊法而不
尊人也不見之黃檗不嗣馬師法眼不承長慶觀傳
鐙不特此如斷際之几案禪板汾陽之拄杖手巾之
類不盡枚舉其人如此只不過欲抹殺我輩渠得以
獨步為快安知我輩豈其人能抹去之人邪倘見渠
語宜與法門垂援不可只是袖手。

** 與雷水石谷禪師

傳持聖道在力行之不如是道將安寄故教人之要
惟以脫窠臼識大體而已即衲子遵道慕德相繼於
無窮豈外於此哉奈何今人竟以承事何人爭論先
後為得道淺深吾不知使末法衲子人我之心何由
而息邪有太平者稱得法萬峰老伯在雲天杜撰數
篇糾彈諸方無文學與象敏二公授受之言偶見不
勝悲痛然吾道竟在文學不須參寤邪烏乎狐精種
子溷稱師王此我萬峰老伯之過倘見杜撰之言宜
急屏之勿廁法門以亂正法不然其人亂跳不止也。

** 寄仲維那

凡生天地總屬幻化況天地物之逆旅而爾我又一
兆形軀五七十年不可保邪不獨眼前金珠之美即
王天下而有時殂落推此爾我將安用哉不如一段
光明放教照天照地前不負佛祖以此付爾我後不
乏法海津梁誠在是也做禪和子尤當體會聖道不
可把目前虛幻認作真實用惑真心異日一旦遷流
孰能免此無常之苦吾徒聞之能不懼哉前已職重
任今又作此去就不獨眼前痛笑而諸方放作談柄
誰之過與山僧深念道脈淚溼袈裟吾徒幸勿以吾
言苦而不茹也不然老漁空守古澗將見擿釣而往
實為得計。

** 复雲居世維那

省來書知維那將為我法門棟柱而黔地法運初轉
共結驢年道交有日矣不識持釣磯頭惡辣藥餌吞
吐為何如光景鐘奇歸先寄一頓拄杖頂門上倘七
華八裂可謂永劫不忘之事也秋後驗之。

** 與端居長老

懷寶者輕身重道敬事忘勞雖萬里求人不以為遠
也餓腹凍膚困志待時雖持久得人不以為晚也二
十八祖知赤縣神州有大乘器自天篤來中間險阻
巟昧萬餘程獨不辭勞遠者此萬里外求人也自金
陵過魏中間梁魏之主不能合困九年於少室其後
神光之徒三拜受之此持久得人也烏乎區區覬道
一行何也盍不忘太祖昭祖遞相傳授之悲願耳昔
者吾從來山僧知是法器後於開聖一旦以吾受之
於報恩者舉以授之比尚有嗟歎不平之人側目視
吾吾含恥抱垢以待成立使彼嗟歎不平之心自消
而不辯可也近將見成立是彼嗟歎不平之口已合
而吾揚眉吐氣之時矣所謂羞媿頫伏車塵馬足之
間者洵然也然猶有少慮吾徒當以道德為本而文
學次之庶不墜先人之道是吾望於吾徒者。

** 复野竹長老

堅孫來供物種種不惟濟山僧南行亦法門起色矣
孝子順孫異日獨不出女門下乎前遣梅孰再印之
以衣者長松衣缽或在女後可知也嵩山諸槁一一
看過第離師太早之過不無微瑕耳至於應對柬札
宜一依名人程式不可艸從昔百丈見叢林之難乃
立有學識者掌文翰應荅士大夫方丈提其大綱應
酬佛法而已不見之天童西山乎凡有字與人必酌
之再三閒一字未恰必易之此古人臨發又開封意
也統御大眾不可太剛亦不可太柔在剛柔間耳能
體是以臨眾眾自以德報此先聖之成規亦山僧取
而巳驗之事不可不聽山僧此言也江南還必上雲
南尋逸老地可代山僧覓之。

** 與大雲長西堂

欲為人必先審可不然後行之始無委曲事近聞女
受燕公惑深用痛恨然昔者仝吾何如是之重厚今
者異吾何如是之涼薄夫好惡異仝道人之不取也
久矣吾奉先師之言一豪不設妄為實欲正法門之
不正何吾正之如此吾徒亂之如此眼前或可彊為
則百千年後將何以處其身也吾徒思之。

** 與嵩目宗禪師

法門骨月幾人能致此熱腸如非嵩目高雅數數親
厚則冷語冰人難當也不及見法筵而北還今猶悵
然未卜滇行何時我巳束裝南邁明春及秋或可轉
高藍當又有字來胡護法及陳黎兩君煩致意之餘
不多白。

** 與西竺主人

往省奉看返取惠並香積玅供感謝不盡然非十年
舊識而何能致此厚德也去冬有裁寄並申謝想達
上座矣目下束裝走吳越五月可抵金陵俟薄務畢
即回黃平倘頭上公假我數年又得相晤引白耳。

** 與印心主人

客歲留上人房萬千盛惠筆舌難盡高雅也別來兩
有裁謝不卜到不想上人德望既孚自是清福常足
若我輩奔走不暇安望此樂乎二月初南行身上事
畢即回長松或仍到貴陽面謝前愛會城道舊煩致
意之。

** 與石琴聞監寺

佛祖玅道祕在己躬不可舍此別覓以消時日也然
無始來只是者箇面孔人不能即惺者是當人自昧
非開道者之咎也若能頓然發深省識自家應物底
主人始知本來近而於為道者自遠耳然非得手應
心不能信是言古人云飯是米做火即是鐙詎虛言
哉上座天資可愛作事英靈十二時中勿為物使我
祖庭秋晚正賴抱道左右之上座勿自薶紫荊華也
可。

又

春王十日必於南行不知能到長松一敘別不想此
一別後會不可知也聞近日著悶以告者過也我此
行原為刻書定將分鐙偈收入集中以為萬古法系
豈以十年來父子一為燕居惑亂便不取邪倘應龍
不處汙池可明一言自不久羈門牆以辱上座。

** 與岳樵長老

客歲四書來竟未見回音豈沈浮之過邪此時欲即
東下奈舊病仍作不能動履惟仰臥山囪望銅巖白
雲而已閏女別修靜室但不知山水佳不倘有蝸牛
之快雖筋力勞苦亦非分外事不然徒為耳又聞白
雲近亦改觀想規制自是如法他日山僧一至惟稱
羡輪奐佳趣耳。

又

數欲東下不能一時就道何業牽引之深邪長松不
得人遂致破敗不堪雖巳逐去斯人又暫無出力牚
之者然已為眼中糞屑當任之而已我何苦長作馬
牛憂嗣宗來始得一帖少慰褱抱且云山僧覓一支
棲奈及門者有限當誰為我出隻手也雖然俟到時
再作商之。

** 與白鹿裔禪師

毅廟癸未秋開州棲靈相別十七年魚鴻竟杳而思
慕之私發之欷歔不能洩又繼之詩歌亦不能洩辛
卯聞在卯陽因過酉谿相看又值禪師折蘆東邁將
欲挈囊以步後塵不意卯谿兵難作矣我四十日茹
糠秕混貔貅中始達平越平越人念廿載辛苦留下
蒲團不期仝儕推作化主今八年矣前莫侯府楚還
攜禪師住天寧語錄展閱之非我禪師不有此非楚
地人不知有禪師可謂天縱之聖也第以弱病難見
我禪師於法座上耳明歲下江南如因緣就便過武
陵不知禪師猶納我於迎仙寺之樂乎己亥九月十
九日附語嵩禪師侍者申侯道駕。

又

徒步千里得氐銅江將取銅江之舟順流而東尋我
故人於三月上巳引桃源為流觴曲水優游酣飲我
雖不慧一坐其次釃酉述韻獨不取主人色笑邪偶
舊病复作就枕簟呻吟者四十五日始得小愈嗟夫
少年壯志為病所困不覺轉為老騃也寧不痛哉。

** 复開聖諸門人

今昔事舛人我相多不獨耳不靜舌亦勞矣吾徒留
心我宗能擔荷大任吾事畢也聞某人妄語排擠山
僧山僧知悅謗者無所不至安可與之面釋使俗人
掩鼻啞啞邪且斯人語言而醜態實有不可觀亦有
不可言於人者吾即言之何難但恐我法社耳烏乎
悼法門之不幸莫斯為甚也至於斯人欲置騰騰烈
焰中此累劫常事吾何懼哉昨有書复楊護法及丁
護法可親往面道一番足見平日與吾徒道及從來
事也居江外惟是思慕吾徒不識再得相會不種種
積衷如何可言。

** 與岳樵崇侍者

黔中賴左右之教門始有觀光不然黔人何知有此
題目故以法器期之終不作黔驢待也客冬省親此
仁人之禮山僧豪無拒意何一往梓里便不來邪豈
不知欲作者家種艸實非一日便到休歇若里中一
為院子累終法門小伎也因留复治在此如聞而即
來天下老和尚不來天然之句有所歸也吾之動定
不可知爾亦不可不察。

** 寄白齋菴靈師叔

崇禎己卯閒侍臥龍先子從夔州下荊南埽白齋祖
塔得與吾師叔相見雖別二十六年其音容宛在耳
目想師叔不能記我為誰也然猶憶辛巳复侍先子
回蜀甲申罹兵難賴先子道聲鳴於楚蜀即遘觸藩
之怨如游園觀耳先子睹此僇劫無留世意即戈戟
叢中集眾登座說法與示安武徐公諸人偈語畢遂
瞑目化去實毅廟崩之明年乙酉三月一日午時其
持兵殺人者皆知有佛吾蜀故藉此得全十一者皆
先子功也其後璧於千萬死中逃出如太倉遺一粒
始回視先子存日若隔幾十生今又幾一二十年不
覺齒落髮白形骸可憐矣元年從黔出楚欲過江陵
問吾菴中人知必猶有存者因涂路有阻不敢前蹤
故買舟遂入越矣上金粟會荊州人問菴中事云人
物皆故所幸存者惟吾師叔菴既巳成瓦礫燕麥兔
葵之感寧不對青天白日泫然下涕邪俟身上事完
一櫂溯流而上與吾師叔告二三十年苦師叔其待
我瓦礫閒何如。

** 寄梁山和尚侍者西缽

梁山祖庭依違三十年閱人多矣而心眼孤明西缽
外不一二見也庚子春作詩留別還黔以為不复再
晤元年秋复舟遇於黃巧出意外亦复恍如夢裏第
以舟師促去不能竟作三日談悵矣來吳越三見霜
露每風晨月夕回首高梁如在天上而闌干只作銀
河落九天也昨春往金粟會有鄉師自出峽依雪竇
福巖金粟則處幾年矣每為人重獨是因緣不合因
詢老人興居將還蜀為老人一株樹蔭覆天下西缽
照拂可也我自廢放來只作長年行腳僧不知更有
餘緣說無聊話不方丈萬福不敢具啟便言為感臨
楮悵悵不一。

** 复德山語嵩禪師

禪師不以萬里行倦破暑轉蘇顧我雙塔此法門念
重矣乃复鐙前榻上屬之如許我豈犬馬忘德本所
事者盍梁山不仁誤聽左右而燕居又彊取我二子
敏老亦取我一孫我故去之雖遭物議任之而巳嗟
嗟三十年法乳豈恰然一斬乎所以小隱古吳盍實
有去就良難之意禪師愛我如此我極思之不得巳
為隱焉庶幾也如再欲我還梁山我則在汶上矣禪
師幸原之。

** 上古南牧和尚

拜違函丈兩見飛霜每切瞻依其如仙蹤不定雖望
雲山隕涕亦徒千行耳總之我輩癡頑致有乇而逃
焉者良或然也昨夏來蘇僦居雙塔自念此生三十
年行腳即不能親承人之法印假此退居不失為善
其於計雖拙其於立身行己不其韙歟不意籌兄忽
顧巟寓因示和尚所止不過三十里之遙於是哀慕
之腸不幾萌而幾熱乎獨是冒寒未脫不能前蹤古
人有為法忘身然亦有身安道隆之說故先遣小孫
隨籌兄來代候萬安稍遲月日即躬親猊座和尚其
不吝弘慈在壁受賜之大天地何能為諭哉薄具香
儀聊以伴緘臨楮曷勝惶悚之至。

** 复天隱禪師

貴筑晤後四年不奉吾友手教總之間關修阻非朝
遣夕至而可能者還樸至自梁城手持吾友三月四
日書拜讀數四見吾友愛我如昔未又勸勉懇懃若
非天隱厚道絕不至此也每自思之三十年方外心
還不歇此豈有所樂為也盍人皆笑我狂且愚而不
知我大為人棄並奪其所授甚至覆巢取子豪不容
置足其間顧此能不疾首痛心乎是有吳越之役雖
棲靈亦不得怪我常寂中矣今吾友猶不投卑返將
歸我梁山以續舊好而此情灑且渥矣然豈尾大不
掉之人奈何一入趙竟不能再奉德教於燕也用是
方命知吾友必察而原之。

** 荅長洲靈壽履冰和尚

不奉教七閱月胸中鄙吝豈止复萌將瞿塘灩澦矣
忽雲函來讀之恍如促膝一室知仁兄愛我真不啻
骨肉獨是愚頑之質不能長侍座右領受切磋盡開
茅塞悵也何如聞有吳江之行不棄陋室便奉一茗
以消渴褱倘先示一音道左相侯。

** 寄履冰和尚(附回書)

吳江返棹歲云莫矣室中一顧即茶灶煙冷匡床塵
生而岑寂不可言狀也雖欲揩拭須得六七日何能
放腳過靈壽與吾兄痛笑松谿梅塢為樂哉初八日
老人已將重擔累我然駑駘是力窮日幾里老人只
作略玄黃而取俊骨不顧人笑也雖然弟謹守之敢
負老人婆心以取識者譏邪餘不贅。

兄去報恩弟嘗私語曰者回水乳合矣昨令孫來
接讀手教果如所擬及訊其事云云令弟不勝慶
快且老人從未陞堂說法屬一人者吾兄今獲如
此則恩莫大也皆吾兄夙德敦厚所致非若今狂
小諂佞輩可能及矣奈弟室如縣磬無以為賀聊
成里語二章塵之一笑。

** 寄嵩山野竹長老

元年六月二十六日始銅仁東下暑猛如虎舟中迫
窄待泊武陵疽節甚矣四十餘日少愈將買舟過湖
而江道略官舟雲帆頓斷無葦可渡積水者乃由石
首過江覓舟方達武昌而疽節又生淹留兩月未能
前蹤宏孫兄弟訪尋親舊尚存者眾且是至戚故留
彼以封二十年未封之骨九月中獨攜兩行者由漢
口長發一路苦辛至十一月初抵建業疽節复甚忽
山翁和尚來埽慈瑄兩祖塔因得瞻禮至蘇再謁本
師老人於報恩過越又得瞻覲古南和尚其他皆相
繼而化盡作古人也至於據源拂於今日者比比皆
是余不覺泫然痛我宗祖法門濫觴極矣即欲回舟
仍作山中主人完我殘喘奈何回首長松六千里如
在天上無翼能飛且值公令汰僧而平地上亦棘芒
侈矣因於蘇州雙塔僦一室暫住將先臥龍錄梓就
必欲收拾西還或由此直上梁城與吾徒坐一蓬子
痛說十三年離褱誠我意也餘不盡。

又

到吳越三年絕無可語者真入無人之竟每褱西還
輒不如意總之窮道人事多鈍置不能一快便耳前
年天童賢老人收余為法嗣此非去蜀歸吳盍不得
已也梁山既收回棲靈信具而燕公又奪我二子敏
公亦取我一孫十五六年苦訓之人皆為同門間絕
睹此能不痛心乎若只苦守後之人疑之則上負前
人所望下辜吾徒支牚即余一身罪大莫贖矣吾徒
其思之還撲來問吾徒無恙外又問嵩山集云已梓
行然固美矣但不可艸艸完事須深酌之可耳今天
下行者皆出古人一頭地若西南諸師是皆不能遠
傳況能開後人眼目哉吾徒當思之今秋不還即明
春必歸到家定有雞足之行吾徒當俟我梁城間可
也。

又

客吳越四年未嘗一日不繫念嵩山盍黔南苦心教
人止得此一席以慰吾望前歲五月一書去秋一書
冬又一書今夏又一書不知皆到不七月浮老人圜
寂於吳江聞訃即自高郵還蘇為奔喪之舉及送龕
上徑山適竹元孤身二千里來省吾雙塔此非嵩山
以孝法人何以壯元孫此行且眉孫留廣嗣元孫苦
遠涉吾又憐二人孤苦中猶不置吾此不獨二人孝
猶見二人珍重吾道未薄耳人得一夔足矣況雙珠
乎故吾願嵩山不如二人者勿收之以敗厥事近日
法門委付如市未見有如禪和子也不過取虛聲襲
虛名真可笑耳人或從滇來即問之嵩山即問之他
人為人何如或曰嵩山為人不減平越但委付微異
耳因書此言為嵩山誡明年吾不親來即當遣人慰
公於方丈。

** 寄長松監院梅孰

師弟法乳一隔三秋每一思之五內寸斷床頭若無
古人兩卷書何能暫寬愁寂也前夏六月廿六自銅
巖舟發涂路苦辛如何可言在武陵病疽武昌建業
亦然且甚竹眉弟兄到江夏尋二十年喪亂後親朋
得一叔一胞妹其姻戚中猶存者盛因往崇陽省彼
父柩欲為八尺之封吾恐久留歲月易度遂撥煙霞
而前蹤身邊不過兩木頭人耳此行孤苦情實難堪
惟自怨自艾欲與誰言客秋逐僧不知長松與諸菴
作何去就銅仁幾處亦作何狀初到吳越如行異域
忽得鄉人李明府留寓蘇州雙塔不知將來何以了
我歸志睹此精神益困矣菴中事務女輩切宜勤理
不可怠吾歸來方與酬勞黔中道舊當以此帖傳聞。

** 寄黔中開石監院及諸剎

春二月遣祖易歸止有祖年供灑埽寂莫甚矣望黔
中人來即議行李計奈何望眼幾穿竟未有至者昨
五月北訪張高郵公公以二十年相與之人不
可一見即別因留住城南福海八月朔方到院未幾
老人訃至因奔喪並送入徑山塔一連耽閣三
月不覺小春又寒矣前八月幸竹元不辭二千里孤
身來省我雙塔得以少慰岑寂明春或遣彼還武昌
耳諸徒聞此有意東來或遣人到廣陵再窮一日即
達福海矣一別四年如隔世人每一念來五內如擣
不能插翼與女輩樵山漁谿為樂苦也如何話長紙
限未能罄其衷哉。

** 寄竹眉竹元兩孫

女弟兄往崇陽省二十餘年喪亂未封之吾以病
軀不能同去終為慊然後於漢口待之二十餘日竟
未有秏且既過江安能再緩是以九月十九日得便
舟長行矣一瞬三年音書杳絕女二人如念吾左右
無知事者可議一人前來助吾梓舊集諸槁即是女
二人報嵩和尚慈蔭也客歲汰僧女二人何策守之
吾為女慮想高蹈之人自有確守非仝淺淺者可仝
日而語也。

又

鄂渚相別三年過矣每念女兄弟初歸故里囊無一
物豈能封二十餘年未封之骨雖有戚氏恐亦不能
大助中夜深思情不能巳自入吳歷越所見名宿而
費亦不輕且久逸之人一旦服膺叢席動即勞極不
得已乃寓雙塔但先臥龍錄與開聖諸槁豪未付梓
萬里南來欲完此兩者將尋丘壑之樂而又因循若
此能不傷哉前冬往吳江報恩寺見浮老人即許入
室豈我無良而恧顏若此者總之是梁山父子之使
然女兄弟亦孰之矣烏乎寤窮達之有命窺崨徑之
無益我之謂也女兄弟可一下江南則吾事備矣夫
复何言。

** 荅廣嗣眉孫

幾年不見有如隔生雖夢中翁孫一堂醒复如故也
八月從高郵還蘇扶浮老人龕上徑山入塔忽竹元
來令吾一喜一泣交並難況石公書中言廣嗣新之
陶瓦欲元弟早歸佐爾此理也但吾數年不會之人
何能一見即遣且初住高郵福海無人代筆須假今
冬明春當遣回女如念吾或不生惱其家事隨緣應
之勿困於心以巟爾志我後事惟爾兩人為寄餘非
切望也近日牚佛法非道德學問不能早譽爾自高
明不教可諭然吾亦不可不屬也。

** 荅澤臞和尚

舊冬二之日方坐雪囪下兄書忽至即拜受讀之直
如面談令人忻感交集何啻愈病檄也曾憶到江南
來與人把握不可謂不眾獨是與兄有如骨肉非薄
與眾而厚與兄盍鸞鶴鳴舞當從其類耳兄還平陽
暑薄秋新矣正宜負瓢以從奈何鄉客枉顧談笑綿
連是以此意為之遏截然我心至今未滿昨過齊門
見華胎柳孕士人游也兄不遺棄舊人肯一過吳門
同上海涌峰不。

** 寄明遠禪師

逖違道範四見霜華有褱伊人心旌如舞安得縮地
符子一瞚間向武陵谿口以晤言消之邪一源土木
或巳畢工禪師登堂說法而四眾怡然進道則其功
不在靈山下故我私心合十此古佛久矣俟秋涼時
一葦西來當與作三日談其無曰望州亭相見了。

** 寄東山長老

去春二月遣人還長松報東山一帖尚在平江雙塔
夏五月因仝鄉朱孝廉北游遂仝舟到廣陵得觀淮
海故里留六十日將欲還蘇忽秦氏一菴名福海者
虛席郡守及紳士邀主方丈再辭不能脫今到院半
歲矣雖欲西還止屬空談然黔中化行十七年而相
信吾道者皆賴吾徒代為宣揚所謂若舌即吾舌矣
大耑明春整頓歸帆必從銅巖談風笑雨一洒五六
年離腸結耳空囊無物寄回俟面時方道苦衷。

** 寄別菴長老

一別五六年始知離腸痛如刀錐然非仝人不知此
苦也去秋得元宗孫說話又覺稍不寂莫黔中諸友
自是無恙獨是念爾不置者緣爾病身子不識近日
得解脫不別菴完緝可以棲遲亦是爾福切不可有
一豪他念大約岳樵高見亦不須再屬也去夏因往
邗溝觀古人遺蹟遂為盂城檀越留主福海矣明春
得人代守必整歸帆與吾徒聽青猿煮白水為樂此
外無事事也。

** 寄惺一照監院

思還白雲夢寐不置奈何一到吳越回首萬里雖鵬
摶也得六月息耳況要金盡而白髮新乎去春遣人
還有帖報女想巳到矣昨夏過淮南已住得一菴規
制頗稱思得監院為之住持不知肯舍山而就城槁
作鬧中主人不別菴病身子近日作何狀一切賴為
之外助始不負二三十年道友然亦是吾切望於賢
徒者家中法眷惟善待之餘不多屬。

** 寄長松監院梅隱

去秋待家裏人來即載行李飄然西還奈何望眼幾
穿竟無至者要纏既盡何能葡萬里費只空對雲天
晨夕長歎耳計無出只得在秦郵小就一菴巳作半
年主人矣然每一西顧心神欲飛總之黔州十六七
載人竟既浹何異故里所謂遙望并州是故鄉豈獨
前人有此思邪不知茗鬻之餘亦念山僧孤身寂莫
不明歲若得人代守院子或可買舟溯流而上次第
尋諸友說五年離情也長松將來為我逸老地須留
心緝理無怠為屬。

** 寄雲居長老

昆明有還樸者自吳門還里曾乇寄雲居與大來一
書知巳到矣原期今春歸黔其意已決奈何昨夏游
廣陵有少游公後人新建一菴近無主者張郡守仝
紳士邀主方丈義不能固卻八月朔到院已任事七
月日矣江南住持絕非黔中雖憚精力而服食器用
猶難事事如一大都明歲西還方細細說與雲居耳
黃甕僧俗近來何狀不及一一手書幸致意之。

** 寄破一和尚

金粟出山欲買歸櫂不知東風不與我便遂僦一室
於平江今寒梅四白也貫上座來方知吾兄住四祖
道場心竊思之如明春還楚登堂稱賀晤期非遙奈
何又為高沙一菴羈住复不能如念也客秋七月先
師浮老人圜寂吳江九月始送全身上徑山其封龕
入塔一段光明全賴山翁老伯法語此亦先師平生
道力所致耳江南法運吾兄深知弟复何云元孫還
遣詣座下接足亦聊攄繾綣意耳。

** 上梁山破和尚

丙戌間賓城脫難東下南賓得瞻拜前席實為再世
之逢不意巴東一別轉面即天涯矣六七年都亭施
南五履兵難此身幾不得脫若非祖宗有靈又隨父
老填溝壑也我生不辰逢此百憂當此之時可為流
涕太息誰為某相憐邪及卯陽兵入不得脫隨亂軍
四十日飲湯茹薇始解此苦南到平越以為可放蒲
團操瓢而食豈知亂猶未巳而楚吳兩越朝挈囊而
東莫挂瓢而西奔馳苦辛耽饑忍凍夜逃晝伏避虎
防狼則又四五白也既稍安堵每褱北還其如荒塞
迢遞萬里絕爨加某病骨日常發熱見風即嗽動履
維艱何能望夔州再覲慈顏於梁山之堂上乎某常
思之自崇禎初棲靈親近以來指導啟發和熊舐犢
之深恩雖肝腦塗地不能報萬一矣況欲伶俜四方
而忘父所乎實間關與病阻人之甚也某於臥龍有
師弟之重從臧骨金城之西負齒骨隨身已來十年
矣亦不能覓上峽船捧土封之樹片石於墓側就此
訪尋揆師遺骨及父母弟妹死所嗟嗟種種痛心如
何可言此某深厚莫贖之罪也頭上公肯假某數年
或可完此數事此實某之幸不審如心不臨楮意亂
神愴未能盡所私惟和尚憐之八月初七上書。

** 與古余和尚

吳門舟別轉面閒一裘葛更矣咫尺禪範不得到七
寶几前接足雖仰慕如饑欲食亦徒有此褱耳昨育
兄和尚侍者來問兄無恙外擬小春月度積水問候
育和尚便過天長奉謁不期此月有姑蘇之役不獲
如我心也大耑來歲華朝仝肅兄專候道駕或得把
握蒼苔石上聽新鶯吐語看桃華獻笑竟作十日談
兄幸勿猒此惡神也。

** 與佛日山和尚

五月拜違兄丈回首江天秋色平分矣每念雅況吟
褱對此佳竟不知增幾楓落吳江冷句弟素來福淺
弗獲為鄰常讀兄詩滌我煩襟悵也何如何如高沙
自六月湖水漭沆不惟廬室汆去即人半為鱉民矣
此時方思雙塔一室噬臍莫及水方兄事百為周之
而劉必欲水兄來方了此局正著人往返閒而湯湯
洪水即劉亦藉此狡猾矣不能了此一事心極不滿
因滇人欲隨喜四明諸名勝裁寄道履菊月後又得
拜教。

** 與光孝玉和尚

吳興道中遽然一別不覺冬复春矣緬想道範不啻
子弟之仰父兄奈何姑蘇歸來初住一室不能擿此
牢騷東度淮海以晤言消我景慕之渴塵也苕上承
不鄙愚才要弟和霜葉紅於二月華比已草就未欲
上獻盍舟中無紙筆故也風便乃以獻侍者若蒙削
正弟受賜侈矣。

** 复昭覺丈和尚

今夏虎丘人來得大教與禹門語錄讀之喜法門佛
日又中天也及見复燕居申公書未常言佛法事不
覺泫然涕下審梁山老人付人衣缽實為祖宗慧命
耳人不自重內蘊蛇心怒目攘臂與人從事識者不
無竊笑我平越結冬伊走僧將雲天所集糞屑遍散
平越取閱之始知脫空之極因而知以梁山示偈為
付偈諸方非浪傳也至敘行腳未見徹法源底與師
資叩激承接等事但節節自譽節節非人烏乎無惑
乎佛道之湮也伊立身行事自以為真殊不知祇誑
愚昧未見者當作實事如走雷霆驅閃電埽狐蹤抹
兔跡慰先德之門戶興末運之鉗錘伊未必夢見伊
常謂梁山不宜筆佛道聲價一書以病聚雲吹萬夫
梁山為一代宗盟主張大法自合典御四方權衡一
世有真當褒有偽當斥此賞罰與奪之柄在梁山誰
曰不宜吹萬既系大慧的裔病之為無師承是梁山
自心不公心不公何以服諸方口邪必不爾爾盍末
法時聰明多見道少不如此則記持文字口舌利辨
便向三家村裏作為人師如吹萬者故梁山一點苦
心以佛道聲價發明也宜矣我自戊寅春見吹萬集
約十八人打鼓上堂燒香願續大慧伊名已見在數
內矣及庚辰又見一集以朝陽為師溯源而上十代
至大慧自嬾菴需木菴永下偽作六代此見佛道聲
價畏而為之也然吹萬雖遙嗣大慧不過目前而道
統一亂相習成風終難撲息梁山不得不一垂援也
請觀夫二祖可知矣二祖得道後其意可已嵩少仍
用袈裟分付是欲天下後世遞相委付不致妄作以
亂世系其後黃檗屬臨濟几案禪板汾陽送龍潭拄
杖手巾付授之際豪不敢苟我後世欲妄接而稱聖
紹可乎人亦有言道由自寤證須見人又言寤了還
須見人古人誡語皇皇伊豈不耳而目之乎吹萬見
梁山斥之既極乃棄大慧近以朝陽念豆佛僧為師
此僧若系大慧兒孫則大慧一念豆佛和尚於宗門
何有深屈古人之罪其誰赦之又謂象崖珽公不見
吹萬然珽此時已承嗣人領眾又數歲是時在忠南
居說法位若使棄眾再見是麟龍之卑蛇兔之尊也
烏乎三尺童子指犬豕令拜尚見怒色況號為法王
而顛倒若此伊常稱吹萬如銀漢無極真大慧後不
須源流做得行即是雖永公下六代無語錄可考無
塔廟可據尚縣絲不斬不知何據為此分辦觀伊當
日在吹萬時數有爭論今日是假梁山為師實欲扶
吹萬真業種也我常言之如欲扶吹萬以吹萬為師
可也區區以梁山為師而又侮其師以扶他人意在
源源有據可以扶之不如此縱言之扶之不行也然
則何不責吹萬稟受一師承流行祖道何得謂吹萬
不消授手自然精確此倒置可笑又常誣雲腹假寫
來源謂象崖死者無對然雲腹嗣象崖有年而語錄
見有印證雲腹之語實象崖子無疑也卻以師承有
據為不是以吹萬無師妄接為是狂肆若此者乎嗟
嗟縱使吹萬見道真守道實只可作自了如欲出世
須待印證可也不見之古人乎閒有見道穩實師資
不確亦不收入傳鐙但曰未詳法嗣耳如此豈用學
解文字即無師而為紹繼種草邪種種狂肆難盡枚
舉姑俟後人褒斥也奉复不莊。

** 复肅堂和尚

久不晤褱想無已祖易來獲手教種種愛言近日弟
兄如吾兩人外盍寡矣尊意謂弟諸槁先廣陵而
平城次第編入大約論之目前兄言極當若以身後
恐亦過慮也且黔州諸子見之未必不笑我倒置愈
深其罪也即靈壽履兄枉駕亦論弟槁當如舊編不
可迻置前後而嵩山首座亦必爭為原錄弟以為然
而從之矣徑山塔主丫兄在吳門問兄動定與江北
諸兄欲過江催所逋弟以兄清淨自守不事外緣告
之然明歲恐不能辭矣月映一菴如恰意可住幾日
亦是快事楚行雖好恐左右無得力人未免勞心祖
易杭歸言上生菴極好而守菴者欲癡老來交代聞
癡老欲與兄住此亦美意弟於虎林念之久矣恨無
紹介兄有此美似不可卻也囊空無物可寄賮儀一
函聊以犒從者餘不備。

** 與光孝玉和尚

相去百里不能一拜方丈疏慢之罪江海不足為諭
會友人北上問江越諸兄大約皆無恙惟拳石百可
兩兄卒於去冬塔院事丫兄為之主聞之五內如割
子蓮來知兄近狀更佳若弟錄錄勞生無一可樂仰
視兄福德真天淵矣中秋後踵謁函丈始盡衷曲。
荊南開聖院山暉禪師語錄卷十二(終)