#+TITLE: 大般涅槃經佛母品--李際寧
#+DATE: 2018-05-12 10:25:48
#+SOURCE: github.com/kanripo/KR6v0020 master 2d47ea4f                


* 〔錄文三〕

大般涅槃經佛母品


爾時如來在拘尸那城拔提河側，二月十五日臨般涅槃，倚臥
雙林。告諸大眾：「吾今背痛，臨般涅槃，迦葉來時，道
吾與汝不相見，去也。一切經書付囑阿難，戒律文章悉付迦葉。」

復次告言：「優波離！汝往昇天，告吾母知，吾今已
受天魔所請，道吾背痛，不久涅槃。願母慈悲，降下閻浮，
敬禮三寶。」

爾時優波離受佛教敕，擲鉢騰空。須臾之間，即至忉
利天上。正見摩耶夫人在歡喜園中，種種莊嚴，受諸快樂。

爾時摩耶夫人忽於其夜作六種不祥之夢：一者夢見猛火來
燒我身；二者夢見兩乳自然流出；三者夢見須彌山崩；四者夢
見大海枯竭；五者夢見磨竭大魚吞啖眾生；六者夢見夜叉羅
剎吸人精氣。作此夢已，憂愁不樂。須臾之間，即見告人
優波離形容憔悴，面無精光，狀似怯人，復無威德。

爾時摩耶夫人問言：「優波離！汝從閻浮提來，知我悉達平
安以不？」爾時優波離含悲報言：「佛母！佛母！爾時如來昨夜
子時捨大法身，入般涅槃，故遣我來告諸眷屬。」

爾時摩耶夫人聞此語已，捶胸懊惱，悶絕擗地，如大
山崩。有一天女，名曰芬葩，以冷水灑面，良久乃蘇。將諸
天綵女，頓身而下，靉靆雲飛，直至娑羅林間。正見如來在金
棺銀槨，殯斂已訖，香木萬束，擬欲焚身。白氈千端，已將纏
繞。十大弟子，悲號震天；四果聖人，摧身叩地。乃至聲聞、
緣覺之類，金剛、師子之流，咸以五體崩傷，六情酸楚，身毛皆
豎。唯見鉢盂錫杖掛於林間，僧迦梨衣疊在棺側。爾時摩耶
夫人手持此物，作如是言：「我子在時，恒將此物分身教
化，利益人天。今即入般涅槃，此物無主。去也！」便即散髮，繞
棺三匝。喚言：「悉達！悉達！汝是我子，我是汝母。昔在王宮，
始生七日，我便命終。姨母波闍長養。年始七歲，逾城出家。三
十成道，覆護眾生。今既入般涅槃，云何不留半偈章句？
悉達！悉達！」

爾時如來金棺銀槨，豁然自開。妙兜羅綿，颯然而
下。踴在空中，高七多羅樹間。坐寶蓮華，現紫磨黃金
色身，為母說法。喚言：「慈母！慈母！

「　一切諸山，
　會有崩倒；
　一切江河，
　會有枯竭；
　一切叢林，
　會有摧折；
　一切恩愛，
　會有離別。」


說此語已，便即復沒。

爾時摩耶夫人聞其妙語，心開意解。受佛教敕，求哀懺
悔。不轉女身，證得阿羅漢果。將諸天眾，未到本宮，
心生慈悲，住立虛空。「何其今日，母子分離，痛哉！苦哉！永
不相見，去也，大師！」

大般涅槃經佛母品一卷


〔錄文完〕