#+TITLE: 方融璽禪師語錄-清-如璽
#+DATE: 2016-06-11 12:30:28
#+SOURCE: github.com/kanripo/KR6q0458 master d5ea01e3                

* 目錄

  
  * 一卷
  
  * 天界上堂
  * 弘濟上堂
  * 小參
  * 二卷
  
  * 雲居示眾
  * 三卷
  
  * 機緣
  * 室中垂語
  * 小佛事
  * 行腳垂語
  * 佛祖贊
  * 歌
  * 偈
  * 行實
  * 附淨土詩














* 方融璽禪師住天界語錄

** 眾護法宰官請啟

伏以秋月空懸光捲夜明簾不借涼飆桂發香飄無
影樹重榮況燈王之餘燄交輝而善世之高門直立
諸山俟響四眾瞻風恭惟方公大師毓秀終南分竹
林之悲花戒月鍾奇滻水得天界之妙用神機把斷
要津潛行密行昔領雲居十祀煥然堂構維新近住
匡阜千岩渺矣煙霞增色忘機鹿艸息影雞紋為杖
人後事遠來值嘯公高蹤繼往且棲霞及同門各錫
飛一地此席豈應久虛迺(成)等於斯時共函啟片詞
大法期將遠振吉占望日時屇仲秋座拂寶華聽雨
花堂中露滴銀河之古翠爐燒沉水看毘盧閣上雲
盤碧漢之新蒼還先師之公案現成斬末世之葛藤
亂統朝陽再鳴於鳳嶺興雲復睹於龍河臨楮緘三
和香合十不勝忻躍翹企之至佛弟子周天成鄧旭
吳弘安劉餘謨黃國琦陸朗李皋方若珽王言劉餘
㻰李文芳劉思敬危列宿陳世昌劉思問楊昌齡周
土章孟瑄王端朱之鼎姜鼎沈豹陳丹衷同頓首拜。

** 眾護法孝廉文學請啟

伏以一燈發燄燈燈相續無窮萬法同宗法法皆歸
實際模範流芳於今日師資直接於當時恭惟方翁
大師皎月臨淵清風拂水得少室不傳之旨分曹溪
無盡之流瞬目揚眉巳事全彰世外拈椎豎拂大機
迥露當陽丁群情欲撼之秋藉中流而砥柱際一線
將危之候挽末法於狂瀾(潢)等久已心皈無繇身近
茲以天界因緣之合彌切人寰扳仰之忱松竹青蒼
曲逕逶迤拄杖橫拈霄漢上雨煙朝暮半峰縹緲門
庭直設畫圖間吟詠不減年潭泐翁拈提豈讓雪軒
成老子承父業頭正尾端使末後光明炤天炤地施
斬新條令打雨打風隨高步以周旋幾多龍象結勝
因而廣遠如許香花缾錫儼臨人天交悅法弟王潢
汪觀白夢鼐吳儀濤陸本胡禹冀王作礪陳宿姚世
昌胡長庚王箴顧夢游錢匯楊國士應駟白夢鼎盧
贄紀映鍾余懷黃棠芳張總楊泰詹淇陶敬宋嵋歐
陽坤歐陽墧歐陽峻陳廷彝黃嘉善倪震倪霽凌翰
凌文俞鑮年張雲蓀張雲蕗張雲蔚阮檉成必逵黃
維嵩韓豫卞期發董純翼同頓首拜。

** 諸寺方丈暨眾耆宿請啟

伏以祖印全提塗毒聲傳𤰪外法幢高豎栴檀香遍
寰中向上機本無言而無示眾生願滿若見而若聞
遐邇風趨人天景仰恭惟方翁大師挺生關內傑出
涇陽標格外之玄機金針密度拔群迷之顛倒玉鎖
重開獅子嚬呻眾獸自當息喙象王蹴踏野狐莫不
潛蹤面命耳提佇巾瓶之飛詣風行草偃望法席之
生輝今此名山夙稱禪窟盡是吾家種艸未嘗別立
門庭拾博山爐內之鉗鎚入室頻來雲水飽杖者缽
中之餘粒送供況有龍天顧以後生久坐其荒蕪時
當末法茲焉宗旨再從昭揭運值重興琢煉松頭祈
指雲巖之路拈提月下可參寶鏡之光協兼帶於正
偏君臣位合該全攝於玄要賓主權分勿拘謙讓之
懷得遂鄙私之請惠然至止曷勝欣忭臨楮無任顒
仰之至教下弟覺爜普行明逵宗教妙光通旨性廣
慧廣淨弘道合弘清大廣慶習宗鏡照識成彬普悅
本𡊀寂恬常進大振同頓首拜。

** 監院請啟

伏以靈孕太華具一隻之正眼別傳大好昭百代之
真宗敬迓威儀渴思建立恭惟方翁和尚雲居發軔
天吩傳衣法雨霏霏自爾遍滋宇宙慈雲靄靄從來
普被山林緣熟三吳遊經幾度十載與君把臂敢謂
同參今朝為眾安心請居師位顛倒風旛拈舊句融
通水乳引新機(輪)乃庸流實如敝帚輔先人一十八
稔慚無寸尺之功監破院今已九年愧乏振興之力
懼漆桶之底難脫不肯承當學願王之行方深秪知
精進因集法護更申誓言敗壁頹垣必望鼎新異日
攢花簇錦自當媲美先朝齒德俱尊宜鑪錘於此地
壎箎迭奏開聾瞽於四方所冀裕後光前乃慰深情
遠慮赴眾籲如士赴海潮之音援群頑如世尊援
最小之弟立見截狐種族恒觀踏佛頂𩕳俯竭葵忱
仰千蓮座謹啟監院大輪頓首和南。





















方融璽禪師語錄卷第一
門人興林等編

* 住金陵天界禪寺語錄

順治庚子八月十九日師於紫竹林受闔郡縉紳孝
廉文學居士同諸山方丈耆宿監院等請住天界
寺於九月十五日入院。

山門盡大地是箇善世法門都盧向甚麼處入驀卓
拄杖云看腳下。

觀音殿慈悲為人有理圓通自在無礙三十二應現
身隨類改頭換面且道即今在甚麼處咄。

彌勒殿拄杖煞活古今布袋收放天地是法本來平
等一任逢場作戲。

大佛殿巍巍堂堂諸法中王明明歷歷出現於世十
字街頭吼鐵牛孤峰頂上轟霹靂便禮拜。

祖師殿祖師眼睛衲僧巴鼻廝抑廝揚拋來擲去有
甚麼了日震聲一喝。

據室據此室行此令肘後懸神符人來乞性命更有
一則公案甚是淆訛驀豎拂子云聻。

上堂維那宣疏竟師指法座云這座虛架高臺亦是
瓊樓寶閣亦是劍樹刀山若非罪福兩忘底誰敢挨
著挨著則利害隨身山僧今日要登便登要坐便坐
因甚得恁麼百無禁忌喝一喝便陞拈香云此一瓣
香乾坤正氣日月真光熱向爐中端為祝延今
上皇帝聖躬萬歲播堯風於大地布舜澤於蒼生此
一瓣香為國為家者未嘗不本此盡忠盡孝者全承
這恩力熱向爐中奉為滿朝文武闔郡宰官孝廉文
學居士等人人廣作佛事箇箇普利群生此一瓣香
踏遍諸方玄路參詢直究根源博山會裏從空透露
天界室中徹底掀翻藏身歐峰雲居遯跡匡廬巖壑
自謂於世絕聞豈料年深月久卻被人知勉強出山
事不獲巳今日恭對人天眾前熱向爐中端為供養
天界堂上傳曹洞正宗三十三世本師覺浪和尚用
酬法乳之恩乃歛衣就座松影和尚白椎竟師豎拂
子云會麼道人家風隱顯叵測有時向孤峰頂上盤
結草庵任他春夏秋冬自繇自在有時向十字街頭
撒開布袋隨我東西南北獨行獨步高下皆得其宜
今日卻在天界寺裏受眾人請繼先師席掀翻洞水
逆流唱出好山別調普利人天不拘軌則法堂前千
眾圍繞也如是法堂前草深一丈也如是我為法王
於法自在更有何事雖然秪如法幢初豎條令重新
當陽一句作麼生道橫按莫邪全正令太平寰宇斬
癡頑舉古德為人即不出出即不為人話師云大似
一條拄杖二人扶雖然互相建立未免各見一邊秪
如天界今日上堂說法還是出耶不出耶為人耶不
為人耶具眼底試道看眾無語師擊拂子便下座。

禮東苑祖像東苑師翁面目奇如何想像畫成伊人
皆瞻仰撩天鼻獨自稱尊挂劍眉雖然莫道鬍鬚赤
更有赤鬍鬚。

禮天界先老人像水出石泉徹骨冷風過林花噴鼻
香一度經懷一度噎半是賞心半斷腸向為孤峰絕
侶寒煖自知雲漢獨尊恩冤莫報今既風生平地水
到通渠龍象蹴蹋而來車馬奔忙而至奈何一身入
鬧市相逢八面盡鋒鋩逼拶得拄杖子覿體生光總
只為你四十餘年賣不了底鹽醬。

禮傘居和尚像窮盡生平冷熱腸殷勤一戒未能忘
知恩莫大應難報振起圓通古佛光所謂因風吹火
用力不多借渠鼻孔與渠出氣聞思悟入三摩地戒
定薰成五分香。

當晚小參璽長老一向高高山頂著腳深深海底垂
手逢龍折角遇虎捋鬚猶未是拄杖子遊戲長處不
意到來鬧市街頭平穩地上卻被人左逼右拶驅入
善世法門又作麼生激揚重重波浪重重月疊疊峰
巒疊疊雲。

落堂今日落堂無法可說拈則公案一齊勘過喚作
祖師意無繩自縛不喚祖師意當面錯過總不與麼
則終日河頭擔水賣歸家猶叫口乾渴。

臘月八日上堂僧問世尊今日成道拄杖今日化龍
且道是同是別師云惟此一事實進云未睹明星時
如何師云左眼半觔進云巳睹明星時如何師云右
眼八兩進云初日天上天下惟吾獨尊後道一切眾
生俱有如來智慧德相還是自語相違理合如是師
云總與一頓棒乃云釋迦佛成道拄杖子化龍惟此
一事實好日多犯重秪今諸上善人聚會天界炊鐵
釘飯烹木札羹是為釋迦佛成道耶拄杖子化龍耶
現前諸人試出道看道得著也與三十棒道不著也
與三十棒何為如此不見世尊一睹明星極口歎曰
奇哉奇哉一切眾生俱有如來智慧德相但以妄想
執著不能得證拄杖子既與佛同時成化當與佛共
鼻出氣大眾會麼遠離妄想及諸取令心所向皆無
礙。

結制侍御陳旻昭居士給諫劉良弼居士同熊春臺
眾居士設供請上堂僧問花笑鳥啼風和日暖春將
半鳴鐘擊鼓結制陞堂午正中十五前後即不問正
當今日事如何師云花朝且喜值天晴進云秪如九
旬禁足又作麼生相為師云若干鼻孔一杖穿僧左
右顧云大眾好看婆心徹困處試聽風前鐵笛吹師
云誰是知音僧禮拜云謝師答話師云好箇師僧又
恁麼去乃云天界今春結制龍象如雲普聚若要大
家明心須當各自努力古人道向上一路千聖不傳
學者勞形似猿捕影天界長老特為今世門頭人舉
揚威音那畔事若干鼻孔一杖穿腳下痛與棒三十
總要皮裏有血底透玄機於劫外絕意路於今時獨
露本具風光各得真實受用不更持金作丐把火覓
燈窮露他方賃屋住不知誰是主人公。

薦亡上堂僧問萬戶春風信手拈和盤托獻法王前
杖頭活句機先眼點出龍睛耀碧天龍睛即不問如
何是機先眼師云一雨普潤進云恁麼則均霑法利
去也師云你本分事如何進云學人禮拜和尚師云
也須照顧鼻孔僧問無佛處不得住時如何師云頭
角參天進云有佛處急走過時如何師云腳跟點地
進云今日居士設供請和尚說法薦亡未審向甚麼
處去師云天上天下進云憑師一滴曹溪水散作皇
都遍地香師云閒言語乃卓杖云大好消息今日是
岐瑞居士設供為薦亡叔明暘朱公請山僧舉揚般
若普利存亡存亡且置般若作麼生舉昔僧問古宿
動容揚古路不墮悄然機且道那箇有分那箇無分
宿云有功者賞古人恁麼答話只知杖頭點額不解
拂尾垂鉤如今有人問山僧動容揚古路不墮悄然
機那箇有分那箇無分劈脊便打且道意在甚麼處
復卓拄杖下座。

為眾職事上堂僧問教中道是法平等無有高下為
甚萬仞峰頭底人卻在千尋海底相遇千尋海底底
人卻向萬仞峰頭相逢師云是法平等無有高下進
云恁麼則處處逢場作戲人人拄杖撩天師云你將
甚麼作拄杖僧一喝師云喝與拄杖有甚交涉僧擬
議師便打進云今日和尚為眾說法未審兩序有分
別也無師云棒棒打著進云是賞是罰師云分明記
取進云恁麼則依教奉行去也師云汝作麼生行進
云但有利益無不興崇師豎拂子云你興崇得這箇
麼僧便拜師云之乎者也乃云浩浩乾坤煌煌日月
恢恢世界堂堂丈夫豈肯向虛空裏打觔斗縱能打
出虛空之外更有虛空可打終不免落地一著且如
何是落地一著卓杖云看腳下舉僧問睦州和尚如
何是展演之言州云量才補職僧云如何是不展演
之言州云伏惟尚饗徑山云睦州古佛善應來機雖
然如是秪得八成或有人問徑山如何是展演之言
便向他道問十答百有甚麼難如何是不展演之言
喝一喝云且莫作屎窖沸師云徑山老漢答話雖俏
其奈賣弄特過或有人問天界如何是展演之言便
道法筵龍象眾當觀第一義如何是不展演之言便
道諦觀法王法法王法如是大眾且如睦州道底被
徑山撿點徑山道底被天界撿點天界道底莫有人
撿點得麼長鯨一吸海水盡森森露出珊瑚枝。

居士祝髮請上堂僧問古人剷草為剃髮目今盡大
地都是草先從那裏剷起師云從頭剷起進云頭在
何處師豎起拂子進云尾在何處師擲下拂子進云
恁麼則頭尾一如處乞師親剃落師將拂子一拂僧
禮拜師云正直捨方便乃云帶髮呼為俗披緇喚作
僧穿衣戴帽雖有異箇中無二主人公既知這些消
息須當善自護持若要發揚此事不出尋常日用行
住坐臥南北東西糞草堆頭教化泥水地上接引放
開憨布袋笑殺傍觀逢人乞箇錢拈弄當面雖然佛
事多端要先從頭做起唵悉殿都漫多羅因緣成就
真實不虛入此法門安肯空過昔牛頭未見四祖時
感百鳥啣花諸天送供及見四祖後肩挑一石背負
八斗運米供眾日無虛度若不秉持僧行苦將何報
答佛深恩。

久雨乍晴上堂僧問久雨不晴時如何師云箇箇拖
泥帶水進云今日忽晴時如何師云人人去傘脫屐
進云將晴未晴時如何師云轉見自倒自起進云為
甚如此師云石頭路滑乃云天上興雲地下落雨紙
傘木屐拖泥帶水誌公杖頭挂剪尺趙老青州做布
衫若作世諦理論太俗生若作佛法商量太僧生若
只儱侗打之遶爭知二老之裁置巳往事且放過只
如今朝長空無點雲孤輪絕對待正當恁麼時又作
麼生盤錯光影門頭著語易晴明日下隱身難。

上堂僧問撾鼓陞堂即不問和尚未出方丈一句作
麼生道師云大納乾坤闊進云恁麼則當陽一句絕
中邊師云你向甚麼處見老僧進云兩眼對兩眼師
云卻被老僧看破進云不辜親見和尚師云孟浪禪
和僧問賓主五位即不問三玄三要意如何師云向
源頭上薦取進云如何是第一玄師云露柱笑咍咍
進云如何是第二玄師云階下石生臺進云如何是
第三玄師云齋堂佛殿前進云如何是第一要師云
古路無人到進云如何是第二要師云拶開沒孔竅
進云如何是第三要師云拄杖分明道進云玄要蒙
師親指示向上一路復如何師云赤腳踏青天乃驀
豎拂子云機緣問答且置會得這箇麼如未為諸人
下箇註腳惟一堅密身一切塵中現無性亦無相周
遍於法界雖然過去諸佛末乎迦葉善逝未來諸佛
先乎彌勒導師現在諸佛當乎釋迦世尊且喜今日
普集天界平等光中各出廣長舌相遍覆大千世界
異口同聲道汝等諸人行住坐臥莫離這箇若離這
箇當面錯過錯過不錯過且置喚甚麼是這箇擲下
拂子云不離當處常湛然覓即知君不可見。

道婆請上堂僧問高懸八卦圖坐斷諸方路請師直
指箇中意師云嶺南消息若何僧一喝師云莫亂弄
僧無語師便打僧轉身出師云野狐禪逞甚伎倆僧
問杲日當空無處不照為甚這邊有那邊無師云循
業發現進云學人則不然師云你又作麼生僧擬議
師便打僧禮拜師云磕破骷髏當得麼乃云是覺非
覺即念離念有心無心若惡若善一串穿來諸人算
看算時若不識數盡是儱侗真如漢祖師道出息不
涉眾緣入息不居陰界常轉如是經百千萬億遍萬
億遍且放下喚甚麼作如是經昔有婆子請趙州和
尚轉藏經州遶禪床一匝云轉藏竟婆云請和尚轉
全藏為甚秪轉半藏全藏半藏且勿論未審轉底甚
麼經秪如今日道婆請山僧舉揚般若且道山僧舉
底與古人轉底還有分別也無良久云擇法要先具
正眼弄潮須是入洪波。

上堂僧問狹路相逢時如何師云真對頭進云當面
錯過時如何師云不相識進云驀直撞著布袋時如
何師云與我一文錢進云這一文錢有何用處師云
換人眼睛進云還換得虛空麼師云得進云虛空作
麼生換師云北斗面南看進云果然於法自在師云
降者放過乃云貌古形疏氣宇豪閒來鬧市弄金毛
一聲震吼人皆畏走獸飛禽望影逃莫有向箭鋒下
出頭底麼良久云雨打泥塗壁。

上堂僧問公案千差則且置如何是五家宗旨師將
拄杖一卓進云莫儱侗師云逞你伎倆來進云如何
是臨濟宗師豎起拄杖進云如何是曹洞宗師橫拈
拄杖進云如何是雲門宗師將拄杖左邊一劃進云
如何是溈仰宗師將拄杖右邊一劃進云如何是法
眼宗師將拄杖向空一劃進云恁麼則歸源無二路
方便有多門師云你離卻拄杖喚甚麼是歸源路僧
豎一拳師云亦是方便門僧擬議師便打進云這等
機用須是天界始得師又打云一任舉似諸方乃云
這條拄杖盡大地誰不有一根只是他不解用遂成
死水裏龍與蝦蟆魚鱉互相鈍置他若解用陸地生
波沒殺天下頭角去在雖然也要拿捉得穩若拿捉
未穩終不免被人奪卻大眾莫有奪得老僧拄杖底
麼良久遂下座拈棒打散。

青原嘯峰和尚初忌上堂僧問五蘊性空涅槃路如
何是涅槃路師云坦進云恁麼則生滅既滅寂滅為
樂師云黯進云且道我青原和尚只今在甚麼處師
云險進云還是現宰官身現菩薩身師云普進云蒙
師指出金剛眼一道神光徹太虛師云點乃豎拂子
一喝云喝散陰雲旋佛曰拂開泥水轉機輪大家都
在聲光裏何處區分疏與親所以道法不孤起偶事
方興茲值我嘯峰法兄初忌嗣子暨諸同門對龕設
供璽上座承現攀例舉揚個事以見法兄生平履歷
諸人要見我嘯峰和尚面目麼驀豎拂子云向這裏
著眼。

解制司理三開楊居士設供請上堂僧問祖印高提
宗風永振向上機即不問末後一句請師舉示師云
薦取目前底進云世尊拈花迦葉微笑且道是結是
解師云一併拈卻進云正當今日解制時如何師云
腳下草漫漫進云若有箇銅頭鐵額漢來和尚與他
作麼生相見師云放汝三十棒進云翠竹黃花新氣
象蒼松古柏舊風光師云不易念得好僧問古人道
主隨客便客聽主裁請問和尚如何是主中賓師云
當堂不正坐進云如何是賓中主師云側立位無偏
進云如何是主中主師云此間無諸人進云如何是
賓中賓師云彼間無老僧進云賓主未分時如何相
見師云眼中童子面前人進云賓主五位蒙師指九
年面壁意如何師云毒風從此起禍事至今生進云
盡大地有不遭此害底麼師云且喜闍黎無分乃云
撞鐘擂鼓普請老僧上法堂接踵摩肩汝等諸人為
何事雖然張口道不出是法平等舉手搆不著無有
高下為甚古人道三世諸佛不知有黧奴白牯卻知
有知與不知利害同源天界這裏二俱不取作麼生
是有底事莫是春日結夏日解拈拄杖豎拂子麼莫
是飢時食渴時飲早念咒晚誦經麼莫是天上晴地
下乾迎賓來送客去麼如或不然說到理窮言盡處
不如藏舌與安心。

誕日道映禪人同甘湛之錢仁甫眾居士設供請上
堂維那白椎竟師云即此一義籠陷古今若是其人
自有出身活路大眾莫有向未舉前相見底麼僧問
時當盛暑杲日光騰和尚陞座大眾瞻仰全付金襴
即不問慶賀一句願親聞師云重逢雙巧雨花朝進
云寶掌和尚壽千歲無位真人年多少師云今朝七
月七進云如何是無量壽師云始末不墮進云今日
親見和尚師云你將甚麼見老僧進云一毫瞞不得
師云秪如瞞不得底是甚麼僧擬議師便打乃云大
凡舉揚此事須俟時節因緣時節一至此事自彰不
然但見雲從這裏起不知雨向那方來今日是眾居
士設供慶賀山僧滿旬時節請陞此座舉揚箇事驀
豎拂子云會麼巍巍堂堂明明歷歷無倚無依赤孤
露地六十年來一念過返觀久遠如今日。

上堂僧問世尊陞座良久默然意旨如何師云放汝
一頓棒進云文殊白椎世尊下座意復如何師云放
汝一頓棒進云恁麼則世法平等無有高下師云放
汝一頓棒良久云還有喫棒底麼僧纔出師云放汝
一頓棒僧禮拜云莫勞和尚尊力師云放汝一頓棒
乃云山僧不解說道理臨眾惟憑拄杖打是法平等
無下高那分佛牛與祖馬龍濟道具足凡夫法凡夫
不知具足聖人法聖人不會聖人若會即同凡夫凡
夫若知即是聖人聖凡知會且拈放一邊喚甚麼是
具足法放汝一頓棒。

上堂良久云到此地位一場好笑老僧未陞此座時
記得許多佛法與諸人說既陞此座總忘卻了若道
記得底是忘卻底則非若道忘卻底是記得底則非
驀豎拂子云看取拂子一肩擔荷何為如此不見道
來說是非者便是是非人擲拂子下座。

結制上堂僧問好箇第一義被學人一椎秪得七花
八裂未審現前緇素向甚麼處觀師云緇素且置你
向何處著眼進云掬水月在手弄花香滿衣師云再
看後語僧拂坐具歸位師云熟套子僧問世尊昔在
靈山會上教演三乘和尚今在天界堂中說甚法要
師云一字也無進云秪此集眾陞堂又作甚麼師云
龜毛索子縛虛空進云恁麼則目前無法意在目前
師云莫錯認僧問天共白雲曉水和明月流因甚要
三月安居九旬禁足師云無孔鐵鎚當面擲進云或
有箇掀倒禪床喝散大眾底又作麼生師云秪恐不
是玉是玉也大奇進云畢竟如何辨的師云點僧拂
袖歸位師云令僧問法王陞座選佛場開賓主相逢
如何話會師便打僧便喝師又打僧禮拜師云相見
事如何僧擬議師云空點下場頭僧問真即是幻幻
即是真真幻既除道歸何處師云虛空翻觔斗進云
師意如何師云知汝腳跟沒落處乃云天界開爐時
節至舊規整頓從新立現成法則好安排料想工夫
不費力若據古人結冬三千世界作爐百億須彌為
炭生鐵鑄就禪和炙得通身紅爛雖然大人做事不
小未免過費工力天界今日結冬不執古人定軌量
堂安眾隨意開爐撥動一星火種總要九旬同居擬
心覷向金剛燄灼破當人鐵面皮昔僧問洞山和尚
寒暑到來如何迴避山云何不向無寒暑處去僧云
如何是無寒暑處山云寒時寒煞闍黎熱時熱煞闍
黎一賓一主一問一答且道在寒暑裏垂手耶在寒
暑外著腳耶撿點得出許你親見洞山不然寒煞熱
煞莫怪老僧不相為好。

上堂今日上堂半陰半晴依稀雲黑彷彿日紅行底
擬住住底擬行不行不住擬在途中泥牛入海無消
息木馬追風不見蹤。

冬至上堂僧問昨夜堂中古佛惡發便道今日與和
尚法戰一場未審將何抵敵師云霜劍挂寒空進云
祗如不展鋒鋩如何得勝師云一默語如雷進云恁
麼則掩耳有分師云惹禍自殃身僧拂袖歸位師云
轉見郎當僧問今日施主請師陞座未審將何法酬
答師云總教喫茶去進云或有箇非凡非聖底又如
何接待師云拄杖子飽與一頓僧問如何是諸佛世
界師云清淨本然進云如何是眾生世界師云山河
大地進云恁麼則一念有差聖凡懸隔師云秪汝一
念無差未是了事乃云佛界眾生界菩提及煩惱法
非聖與凡事在了不了佛是眾生界中了事漢眾生
是佛界中不了事漢了事底如月不了事底似星群
星萬點不若孤月一輪眾生無數惟佛獨尊在天而
有天尊佛乃天尊之尊在人而有人尊佛乃人尊之
尊在聖而有聖尊佛乃聖尊之尊若在山僧無有高
下何為如此這裏本無凡聖見有何道理落商量。

上堂今日上堂傾盆雨雪冷落門庭無法可說縮項
長噓憶古人滿床盡灑梅花屑。

解制上堂一事圓成百日期放開布袋任東西果然
得箇出身路不負從前挂劍眉所以道未有常行而
不住未有常住而不行秪如行住分明合作麼生安
置孟春猶寒恭惟諸人珍重。

上堂脫去住山破衲襖卻來應世著金襴添新換舊
意非別盡是當年業使然目今拄杖拂子搖頭擺尾
似鳳如龍獰俊海天縱橫無礙復是何感報普請諸
人看看。

* 住金陵弘濟禪寺語錄

康熙壬寅九月十八日師於天界受紳衿文學居士
諸山耆宿等請住弘濟寺於十月初三日入院。

佛殿一尊古佛殿三間半在江邊半在山今被老僧
齊坐卻弘揚自有眾多般雖然如是也須大展三拜
據室衲僧家風無定行事一任牛欄馬廄虎穴龍宮
拄杖到處自我作主況集眾叢林選佛場地諸人還
會麼若未禮拜了退。

上堂拈香祝
聖畢復拈香云此一瓣香天界曾燒弘濟復熱總為
先師浪老和尚用酬法乳之恩乃歛衣就座上首白
椎竟師良久顧左右云會麼昨出善世法門今入弘
濟禪寺一條拄杖隨身兩處逢場作戲不見道彌勒
真彌勒分身千百億處處示時人時人皆不識即今
釋迦過去彌勒未來正令全提當軒者誰驀拈拄杖
云莫是這箇麼雖然法不孤起緣會方興茲承闔郡
檀越諸山耆宿恭請山僧隱靜於是禪道佛法一事
不為但飢來喫飯倦到打眠諸人於此作麼生會昔
趙州住院凡見僧來便教喫茶去當年此老雖然意
出常情言無揀擇未免將這些子向飲食裏輕舉賤
用山僧則不然真金自有真金價終不和沙賣與人
結椎下座。

當晚示眾大抵此事說到莫若行到行到底人自然
會說古謂但知心是佛何愁佛不解語又云行解相
應方堪出世為人若只徒說而不行但能利人不能
利巳若只默行而不說但能利巳不能利人直饒說
得行得來弘濟門下正好喫棒且道山僧與諸人恁
麼道還是行耶是說耶具眼底試道看。

結制上堂舉長沙上堂云我若一向舉揚宗乘法堂
前草深一丈如今諸方禪和子大都愛熱鬧嫌冷淡
忍耐不住混入野狐精隊莫能返省猶謂理之應為
闡揚大法殊不知屈辱從上宗風也所以古尊宿教
人意在真參實悟不在知解言論實悟底人得意忘
言於逆順境上作得主宰生死關頭得其自由不見
裴相國問黃檗山中四五百人幾箇得和尚底法檗
云道在心悟豈在言說言說秪是化童蒙耳道畢竟
作麼生悟莫將閒學解埋沒祖師心。

冬至上堂冬至短夏至長春分暖秋分涼四時運物
如轉輪八節催人似箭忙秪有山僧拄杖子不屬造
化與陰陽飢餐渴飲傲雪凌霜一段真風空劫外不
離日用與尋常。

七月十五日上堂今朝是中元嘉會自恣良辰諸佛
歡喜眾聖雲集隨所住處隨機羯磨有過底悔過過
悔而功著無過底加功功加而果證當知是日十方
世界一切人天有作空花佛事水月道場底能除一
切苦能獲一切福真實不虛弘濟家風則又不然月
月是好月日日是好日不見龐公道十方同聚會箇
箇學無為此是選佛場心空及第歸雖然如是口說
無憑驀豎拂子云看看喚作拂子即是過不喚作拂
子亦非功畢竟作麼生得二俱不墮去速道速道眾
皆默然師云果然沒孔錘錐劄不入擲拂子下座。

上堂鼓白浪於萬仞峰頭揚紅塵於千尋井底三百
六十骨節節節盡皆建立八萬四千毛孔孔孔廣為
流通耳聰底聞眼明底見聲色歷然無剎不現鐵􂈩
圇地解脫門八字打開成一片。

上堂江上潮聲澎湃窗前樹影婆娑文殊吟風嘯月
普賢逐浪隨波善才童子善知眾藝圓通大士自在
圓通較量四聖所作未免各具一能且道山僧境界
當復如何驀拈拂子云隨流識得性無喜亦無憂。

毘盧佛裝金上堂師云毘盧遮那佛法界主中主隨
類現全身自我而作祖今朝弘濟拂子向無見頂上
坐斷三身於有情腳下廣行萬行雖然是法平等未
免猶有高低秪如盤旋珠走意轉機隨物我交參事
理互顯出真入俗帶水拖泥不避譏嫌何妨混跡花
街柳巷酒店屠房虎穴龍宮神壇鬼廟東扯西拽上
舉下提折攝雙行慈威並用或是或非人不識逆行
順行天莫測且道拂子具甚麼眼。

受陜西寧夏鎮眾護法請上堂離鄉四十五經秋返
目流光一日完蹋遍諸方今世界還歸大國古長安
雖然如是不因罷戰馬難到太平鄉茲承眾護法各
發誠心共辦信具和盤托出恭請山僧且道受即是
不受即是弘濟堂前親切意長安路上廣流傳。

* 小參

小參師豎拂子僧問和尚陞座大眾瞻依拂子未舉
時如何師云寰中天子敕進云巳舉時如何師云塞
外將軍令進云巳舉未舉時如何師云疑煞天下人
僧禮拜師云險乃云古人道有物先天地無形本寂
寥能為萬象主不逐四時凋向這裏會得則知未有
三才二儀先有本命元辰主持造化產育蒼生凡處
同分世界底莫不均稟這段虛玄靈妙之真光經寒
暑而不變歷今古而常存智者知是佛性迷者喚作
精魂試看日用分明是佛性是精魂還辨得也未昔
瑞巖喚主人公惺惺著今後莫被人瞞良有以焉諸
方盡道瑞巖喚主人山僧卻道主人喚瑞巖出乎爾
返乎爾用常妙體常虛體虛則非凡非聖非悟非迷
非生非滅寂寂焉呼之而內則不能無其聲用妙則
忽前忽後忽左忽右忽上忽下昭昭焉視之而外則
不能有其形到這裏無你推托處無你承當處良久
召眾云主人公惺惺著今後莫被人瞞好。

解夏小參夏末秋初解制期崢嶸頭角遶丹墀盈腔
意氣沖牛斗無敢當機捋虎鬚莫是知法者可懼麼
莫是自得者不輕洩麼莫是默契者便休去麼如不
然便是背寫千張易對人一字難復舉世尊在靈山
會上拈花示眾惟迦葉破顏微笑遂將金襴伽黎正
法眼藏付囑流布母令斷絕後來阿難問迦葉世尊
付金襴外別傳甚麼迦葉喚阿難難應諾迦葉曰倒
卻門前剎竿著乃紹二祖位自此西天四七東土二
三直至如今且道還有優劣也無苦瓠連根苦甜瓜
徹蒂甜。

立秋小參一花發大地春一葉落天下秋得少以為
足見角類金牛且如花未發葉未落知是甚麼時節
直饒擬向大熱大寒處去猶被寒熱時所使未必能
使寒熱時不見昔僧問趙州十二時中如何用心州
云汝被十二時辰使老僧使得十二時這箇道理甚
是分明秪今會得識心達本源故號為沙門非但不
被此箇時辰使亦復使得此箇時非但使得此箇時
亦復同上古人使得十二時非但使得十二時亦復
使得三十日非但使得三十日亦復使得十二月非
但使得十二月亦復使得百千年非但使得百千年
亦復使得無數劫非但使得無數劫亦復能轉無數
劫乃至歸於此箇時非但能轉無數劫乃至歸於此
箇時亦復能轉此箇時歸於這一念非但能轉此箇
時歸於這一念亦復能將這一念當處出生隨處滅
盡若只使得轉不得爭見吾心能為萬法主不逐三
世遷自在受用之妙邪雖然若論衲僧巴鼻又不在
此列。

僧供法衣請小參僧問昔日大庾嶺頭提不起如何
今朝在這裏師云是誰恁麼道進云承古有言師云
接響之流乃云須彌不挂寸絲虛空能容萬象有時
喚作福田有時呼為心田施者受者且如何得相應
去展衣云三世諸佛出世咸披此衣說法度生歷代
祖師開堂亦披此衣說法利人天界今日既辦這棚
傀儡不免著此花彩與諸人看莫道古人用底今人
不取好。

中秋晚參普賢大士道諸供養中法供養最供養且
置喚甚麼是法拈起月餅云莫是這箇麼是則盃盤
狼籍脫或未然且看天上月水中月波蕩樣雲皎潔
形影雖懸殊光明相交涉一月普現一切水一切水
月一月攝若要入此境界須必到此時節非意解而
可擬議豈思惟之所分別昔僧問投子青和尚月未
圓時如何投云吞卻三箇四箇僧云圓後如何投云
吐卻七箇八箇三箇與四箇七箇與八箇吞吐甚分
明曾未咬得著然既吞吐分明為甚道咬不著僧問
如何是月師云麻餅進云如何是指師云菱角進云
月指兩忘時如何師云笑破石榴口進云恁麼則翫
月巳竟師云拄杖子且待別時喫。

小參道不遠人何者即是真不異俗就裏難明三十
年行腳諸方壁立萬仞覓箇蹤跡不得阿呵呵毘婆
尸佛早留心直至如今沒奈何。

壽昌雙峰和尚訃至小參訃音一聽便心驚設供拈
香雨淚傾悲痛老成相繼往法門寥落倩誰撐雖然
既入虎穴豈無虎子這便是我祖翁堂上第三十四
世雙峰存法兄紹先啟後底面孔今向天界香煙堆
裏相見罷獨唱還鄉別調詞。

小參豎拂子云文殊普賢觀音地藏來也諸人見麼
見則事同一體如未不妨註破一則善說法要一則
能行妙行一則慈悲廣大一則願力弘深直下檢點
得出驅使自繇應以善說法要而得度者即遣善說
法要而度脫之應以能行妙行而得度者即遣能行
妙行而度脫之應以慈悲廣大而得度者即遣慈悲
廣大而度脫之應以願力弘深而得度者即遣願力
弘深而度脫之若撿點不出卻是諸人辜老僧即非
老僧瞞諸人。

元宵小參燈月交輝灼破虛空面孔鑼鼓喧天穿徹
大地耳門人人盡道鬧元宵還知觀世音菩薩只今
在甚麼處呵呵大笑云眼見耳聞正好疑著。

小參舉道吾云高不在絕頂富不在福嚴樂不在天
堂苦不在地獄相識滿天下知心能幾人徑山道我
則不然高在絕頂富在福嚴樂在天堂苦在地獄誰
知席帽下元是昔愁人天界又不然絕頂高福嚴富
天堂樂地獄苦處處本現成頭頭沒張主若張主葉
落花開春復秋日往月來今猶古且道三人一鼻是
同是別。

臘月八日小參今朝是釋迦老子雪山六載一睹明
星換卻從前眼目打失向上鼻孔底時節天下主其
法席底勿論處之廣狹人之寡眾都要借此為題以
便開口吐氣舉古拈今大家鬧鬨鬨底搬弄一場謂
之上堂慶賀世尊成道山僧雖住名剎意在隱靜不
攀這些條例秪有一則現成公案不妨與諸人落草
盤桓庶幾時無虛度也此老初曰天下獨尊後道一
切俱有還是同是別向這裏見得透徹分析清楚不
愧為他嫡骨兒孫如或未然且向深固幽遠無人能
到處大死一番過來始得。

小參師豎拂子云會麼這件事教不得學不得傳不
得若教得依他作解若學得非巳智分若傳得勿勞
自參必須向當人腳跟下爆地一聲斷了命根死盡
偷心無師自智覿體現前始知一切諸佛及諸佛法
皆從我出我亦本空不住空相騰騰任運蕩蕩無為
隨處稱尊遇緣利物設若盡大地三草二木各出問
端不消拂子一揮一時酬畢諸人還會麼乃擲拂子
云百千妙義皆他玩一段風光自出奇。

小參盤根錯節簇錦攢花利口辯詞尖新巧妙直饒
道理上說得十分相應不若腳跟下蹋著實處一步
始不虛費草鞋錢不然整頓算零帳喫虧在後頭。

立夏小參一陽發百草增輝一霜降千峰失色寒時
處處寒熱時人人熱流光風捲雲奔此事銀墻鐵壁
欲出無路欲入無門汝既切切參學我亦的的指示
轉法輪於烈火焰中翻全身於電光影裏脫或遲疑
自成鈍滯爭怪得弘濟昔歸宗門下有箇僧半夜經
行忽然大叫曰我悟也我悟也傍僧把住曰你悟箇
甚麼其僧曰師姑元是女人做大抵古人說夢真實
不虛撿點將來疑煞天下弘濟門下如有恁般底脫
下汗衫痛與一頓使他腳跟下有箇落處去。

四月八日修藏社主佛上座小參師揮拂子云今朝
是大吉良辰摩耶夫人別通一竅老婆心盡情剖露
悉達太子突出全身小廝兒徹底風流直教九龍水
洗不淨雲門棒打不開從昔至今年年此月此日勿
論西乾東震繪像鏤形底承此時節都要向高處稱
尊令人徹見本來面目豈知法身無為不墮諸數諸
數既不墮喚甚麼作法身大眾會麼如未且於藏社
殿裏瞻仰全軀思惟取足擲拂子下座。

中秋小參江上清風拂拂山中明月團團聞見本同
一體聲光各自流傳弘濟今宵借此佳境與諸人舉
揚箇事乃豎一指云看看還會麼認著老僧指頭失
卻諸人眼目。

觀音庵主佛上座劉調元居士請小參師至佛前卓
杖一下云觀音庵裏佛三尊鬧市場中僧一箇混跡
和光指示人當機覿面休空過所以道有時將瓊樓
寶閣作鐵壁銀山有時將虎穴龍宮作天堂佛國有
時將一莖草作丈六身有時將盡大地作一微塵且
道得甚麼消息便恁麼作用復卓拄杖云若人識得
這東西信手拈來總不疑是法本無有上下更從何
處覓高低。

小參坐斷千峰辜負先聖垂慈橫行鬧市屈辱從上
宗風只饒隨緣而住未免混跡常情縱能擇處而居
卻又自生分別且道畢竟如何始得入火無燒痕入
水無濕跡豎起拂子云盡大地是箇鐵􂈩圇你作麼
生穿鑿。

小參乾坤顛倒顛日月錯就錯何似山僧拄杖子峭
巍巍兮活鱍鱍千眼大悲看不見八臂那吒摩不著
雖然如是要用便用又曾瞞得那箇來。

小參卓拄杖一下復揮拂子云拄杖梗直拂子委宛
應折伏者而折伏之應攝授者而攝授之或有孟八
郎漢出來道彼既丈夫我亦爾拄杖拂子呵呵大笑
曰只恐不是玉是玉也大奇。

小參打三打七惟此一事了得一事萬事俱畢不見
古德道二因一有一亦莫守必須向百尺竿頭進步
萬仞崖前撒手始知高不在天厚不在地只要拄杖
子直下承當。

佛成道日小參年年臘月初七八一切妄想都凍煞
自古從今悉達多天上人間稱釋迦所以道實須自
立名要人傳雖然如是弘濟拄杖子未肯點頭在有
名無實底從空挂起無名有實底就地放下名實兩
全底二俱拈開名實并無底一齊擲卻且道拄杖子
向甚麼處相見乃卓一卓云劍去久矣。

劉調元居士造西方三聖請小參彌陀觀音勢至三
身一合理相大雄大願大悲無上無等無量堂堂乎
容顏圓妙巍巍乎形體殊好湛湛乎光明廣大雖然
如法稱讚未免猶有分別須從威音那畔坐斷三身
向今世門頭廣行萬行到這裏生佛齊平昔今無異
三世不隔毫端十方只在當念若千燈一室焰焰交
輝一月千江光光互涉非先非後無間無礙靈靈不
昧於尋常了了恒明於日用正所謂即心是佛非成
不成無出不出興慈運悲非生示生無相現相茲調
元劉居士乘夙願力示現受生從平等自性造殊勝
妙相工完擇吉上座開光設供恭請山僧舉揚佛事
普令他方此界瞻仰合掌禮拜低頭底應無所住而
生其心共證本來智慧德相與佛不二大眾還知麼
還會麼識得本來真面目何妨萬別與千差一毛頭
上十方界諸佛眾生共一家。

小參破有法王出現於世隨眾生心而為開示破有
且置還知開示箇甚麼莫是諸法不自生亦不從他
生不共不無因是故說無生麼莫是業障本來無心
差轉見殊若悟三空理何處不如如麼莫是一切有
為法如夢幻泡影如露亦如電應作如是觀麼若只
恁麼則當今多口阿師亦應詐此名頭其或別有長
處且待木上座勘過始得。


一卷終

方融璽禪師語錄卷第二
門人興林等編

* 住江西南康雲居山真如禪寺語錄

順治丙戌十月十二日受給諫熊青嶼給諫熊約生
及諸山耆舊請住雲居真如寺至十五日入院。

結制示眾拄杖子一向不說話今日事不獲巳卻說
話去也你道他說箇甚麼得人不在眾當機不讓師
謂是佛法謗他拄杖子入地獄如箭射謂非佛法謗
他拄杖子入地獄如箭射總不與麼亦謗他拄杖子
入地獄如箭射畢竟作麼生參。

示眾僧問師唱誰家曲師云一曲兩曲無人會進云
宗風嗣阿誰師云雨過夜塘秋水深進云如何是一
門超出師云七通八達底不去偏向一門超出僧拜
退師云祖師不會西來意夫子忘懷上大人說與時
人不肯信盲龜跛鱉最相親驀卓拄杖云珍重。

掃膺祖塔拈拄杖遶塔三匝卓一卓云這座窣堵波
自唐宋元明今近千載聲跡尚存喚作古塔辜負今
人不喚作古塔欺罔先聖畢竟作麼生兩得相應去
看取璽上座撒開坐具大展三拜。

示眾僧問如何是趙州關師云大遠在乃云盡大地
是個趙州關有一等人未入謂入欲出沒個出處有
一等人未出謂出欲入沒個入處有一等人未得出
入自由謂得出入自由欲出入自由時又沒個出入
自由處此三等人費盡伎倆還有透脫分也無苦瓠
連根苦甜瓜徹蒂甜。

示眾僧問如何是道師云步步踏著進云如何到家
師云虛費草鞋錢乃云拄杖子今日出來七縱八橫
去也諸人還見麼隨卓一下云差之毫釐失之千里
因齋示眾菜盈盆桶飯盈鍋雲板相邀海眾多托出
滿盤無剩物大家同喫不同痾既是同喫因甚卻不
同痾參。

示眾僧問如何是第一峰師便打進云學人不會師
云別處相見乃云拄杖今朝自走輥伸手打著虛空
腿一時痛徹山河骨萬象森羅齊咄嘴諸禪德難行
能行難忍能忍不犯損傷切忌走水。

歲旦示眾僧問如何是第一義師云燈燭交輝進云
如何是佛師云百草頭上露堂堂乃云昨朝臘月三
十日拄杖子一人與多人神通法戰撿得一條性命
猶自不知利害到今朝正月一日更在這裏橫行豎
走闊步大方道有也三十棒道無也三十棒會得也
三十棒會不得也三十棒但凡撞著都不空過何為
如此於諸供養中法供養最勝。

示眾舉誌公道終日拈香擇火不知身是道場玄沙
道終日拈香擇火不知真個道場師云古人與麼道
大似將古道場作香火院山僧則不然道場香火且
拈放一邊只如無孔銕鎚作麼生解僧問如何是個
中消息師云一個葫蘆兩把瓢進云意旨如何師云
東邊賣賤西邊賣貴。

示眾舉盤山云心月孤圓光吞萬象光非照境境亦
非存光境俱忘復是何物洞山云光境未忘復是何
物師云二老與麼道大似看光境說話雲居則不作
恁麼見解光境物象且置九霄雲外即今喚甚麼作
月乃豎指云喚作吾指瞎卻汝眼。

二月十五日示眾僧問如何是道師云多虛不若少
實進云一口氣不來向甚麼處安身立命師云雲從
龍風從虎進云如何保任師云自棄漢乃云二月半
花朝節雷震長空大地裂交參龍蛇出頭來跛鱉何
能離本穴卓拄杖云這裏有凡有聖有死有活撿點
不出瞠卻眼兮剔起眉再待明年春二月。

二月十九日示眾僧問觀音大士即今在甚麼處師
云擂從耳裏發聞向鼓邊生乃云文殊生不生普賢
滅不滅初下犢牛插角陳年碓嘴生塵觀世音菩薩
將錢買餬餅放下手云原來只是個饅頭然雖如是
從門入者不是家珍哩哩邏頻呼小玉原無事只要
檀郎認得聲。

因齋示眾欲見本來面目切須仔細精研百拶碎透
過新羅團圞頭旋蒸熱賣僧問如何是三寶師云兩
餐硬飯一食粑進云如何滋味師云不是飽餐人不
知。

因事示眾一向散誕過了今朝從新緊起莫使主風
神主水神向溪頭樹尾揚聲大叫水牯牛水足草足
明月湖一片閑田荒卻了也。

示眾僧問如何是見見之時見非是見師云老年花
似霧中看乃云本色鉗鎚有得有失有利有害枚舉
不得浪抑不得猶如度無頭線穿沒孔針具眼衲僧
頓識根源流輩阿師當面錯過兄弟家有問則問無
問則止也不得妄生枝節也不得無風起浪平常之
外更平常法界人天合仰望且如仰望個甚麼眼似
銅鈴口如木鐸。

示眾舉古人道若人識得心大地無寸土雲居道若
人識得心大地盡是土盡是土無寸土紅棗甜黃檗
苦馬師還鄉道不香達磨西來稱鼻祖此疑決向杖
頭邊信為道源功德母僧問悟心底人同一理性因
甚麼所見不同師云待汝悟心了來向汝道。

出山示眾古人行腳竿木隨身雲居出山一物不帶
赤條條任意縱橫脫灑灑逢場作戲藏身之處沒蹤
跡佛魔牛馬任人呼僧問船到江心時如何師云看
風使帆進云風恬浪靜時如何師云隨流得玅進云
水柵橫棑時如何師云一點便過。

迎傘居和尚龕歸雲居因請示眾大凡善知識出世
接物利生無逾遊化依止二種垂鉤四海只釣獰龍
惟我傘居和尚緣生順天祝髮圓照初參空印大師
知侍三載獲根本智一日辭去印授藤杖樺笠遂來
南方參蓮池達觀憨山諸尊宿輩水乳相契而憨師
識師非凡謂師五十後名振海內多方淘汰緣熟楚
邵首建精舍額曰五臺為初出世法幢二十餘年每
以一乘法分別演說七眾歸依甲戌秋禮德山揖南
嶽過西江越二載凡所至處歸者如市丙子夏應五
雲蘇溪請復往匡山五乳掃塔丁丑冬駐錫雲居相
繼七載獨立峰頭大開鑪鞴煆煉聖凡四方學者雲
湧波從有怯高畏險者望崖而退癸未秋復邵陽舊
址溯流而上舟抵螺川江咽梗塞掉轉篷檣泊淮浙
下金陵建紫竹禪林於丙戌夏日忽厭世緣示微疾
而逝不肖弟子璽等恭就雲居峰頭卜得一穴最吉
祥地特請歸山重為安厝諸仁者且道傘居面目畢
竟作麼生見酬恩不在爐香上別有清風灌石樓僧
問和尚靈龕今請歸山未審和尚歸也未師云快哉
此問進云畢竟如何師云惱亂春風進云和尚涅槃
向甚麼處師云兩腳梢空。

結制示眾將拄杖子劃一劃云拄杖一劃大地成牢
截斷封疆囚龍困象只教一個個皮毛盡脫頭角重
生拽轉鼻孔更與三十棒因甚如斯我今為汝保任
此事終不虛也。

示眾無事不落堂落堂必有事告報學道人識取祖
師意你道祖師有甚麼意太湖三萬六千頃月在波
心說向誰。

示眾清風兩澗竹耐暑矜寒明月一庭松凌霜傲雪
榮枯不逐四時一道齊平虛實融歸當念諸緣頓息
稟此剛骨乃可居山據是體裁方堪住世遊滔滔之
眾海竿木隨身登峉峉之群山斧鑿在手有過底須
重賞無過底莫輕罰放去靈狐養拙魚是中取捨元
來別僧問如何是金剛心師云棒打石人頭。

示眾是法平等無有高下恁麼則白牯􃇄奴與上佛
祖同一肚腸喫茶喫飯共一鼻孔出息入息諸佛無
生可度眾生無佛可成因甚分凡分聖曰悟曰迷一
切賢聖皆以無為法而有差別僧問如何是無為法
師云向下文長付在來日。

解制示眾僧問六門豁達時如何師云一任七縱八
橫進云恁麼則俊俏去也師云走殺闍黎乃云打破
大唐國擊碎蠻夷邦草馬吼清風藤蛇穿明月是其
處莫住著非其處急走過超玄越玅則不無知恩報
恩誰是其人。

示眾舉古人道終日喫飯不曾咬著一粒米終日穿
衣不曾挂著一縷絲師云與麼說話大似抱贓叫屈
雲居今日和盤托出要你諸人著眼。

四月八日示眾僧問指天指地時如何師云換卻汝
眼睛乃云未離兜率巳降王宮未出母胎度生巳畢
拄杖子揚名挂榜從四大部洲行腳一回未曾撥著
一個阿呵呵莫道不相逢相逢不相識。

結夏示眾今朝四月十五日打掃禪堂好結制非是
圖名弄套頭要人腳跟齊點地苕帚撮箕且拈放一
邊喚什麼作地莫是佛殿裏光淨淨底麼莫是法堂
前草漫漫底麼莫是高處高低處低麼莫是寬處寬
狹處狹麼其如不然終日經行未曾踏著。

示眾種田博飯直接上上之機閉戶安禪屈為初心
後學更若棄本逐末賣假懸真徒增舌口風流炊砂
豈能成飯昔地藏問修山主甚處來修云南方來藏
云南方佛法近日如何修云商量浩浩地藏云爭如
我這裏種田博飯喫修云爭奈三界何藏云汝喚甚
麼作三界修休去山僧今日為你諸人頌出浩浩商
量十二時誰知話餅不充饑何如種田博飯喫一飽
高眠佛不為。

示眾舉天地同根萬物一體古人與麼道大似情與
無情等是自身骨肉為甚牛喫關內禾卻道犯他人
苗稼參。

示眾僧問如何是天子不臣諸侯不友底人師云納
衣荷葉常年種蓋頂茆庵屢歲苫進云還紹隆祖位
也無師云目下聲名由我斷寰中道德任人尊乃云
休去歇去濯足溪邊明月皎一念萬年枕流石上白
雲深樂道兮田歌牛笛忘情兮水綠山青一張鉏柄
生涯盡笑殺拈花未歇心。

示眾山僧久無說諸人久無聞諸天散花有分魔外
進步無門有智主人二俱不取僧問牛頭未見四祖
時為甚百鳥啣花獻師云乞兒見小利進云見後為
甚百鳥不啣花獻師云君子防不然。

示眾舉大丈夫秉慧劍般若鋒兮金剛燄非但空摧
外道心早曾落卻天魔膽卓拄杖云這是般若鋒喚
甚麼作金剛燄震威一喝下座。

示眾水流千轉終歸海鳥飛萬里必投林人生百歲
死向何處卓拄杖云要知山上路須問去來人。

中秋示眾圓湛虛明孤光寂照盡大地山河國土頭
頭體露真常滿世間草木叢林物物顯發圓妙諸人
現前各各眼同見耳同聞身同住意同知為甚雲生
一點對面千里僧問如何是月師云仰之彌高進云
畢竟如何師云徒勞摸索。

解制示眾僧問木馬嘶風時如何師云逢人切忌道
向這裏去進云師意如何師云一人傳虛多人傳實
乃云百日頭百日尾百日中腰一樣緊時時刻刻痛
加尖密密綿綿不洩水銕􂈩圇地一家風萬別千差
俱全美即今放活一絲頭跛鱉盲龜伸出腿舉拂子
云這裏有成龍化鳳底麼喝一喝云散。

施主送法衣至示眾寸絲不挂猶帶沾黏百寶莊嚴
是名解脫且道得失在甚麼處拈起伽黎角云將謂
天青更有月白僧問千佛授受惟此一衣衣在這裏
佛在何處師展衣召眾云看取山僧著衣去眾回顧
師云汝等當著此衣。

示眾拈拄杖云拄杖子今日出來𨁝跳分明賞罰有
過無過都與三十棒因甚如此是法平等無有高下。

示眾舉祖師道眼若不睡諸夢自除心若不異萬法
一如那個是不睡底眼那個是不異底心山花開似
錦澗水湛如藍如有人理此心眼問山僧便向他道
有智無智但看剔燈掃地。

示眾僧問久嚮山中有雪獅子及至親到為何不見
師云非汝境界乃云數載雲居乏鹽沒醬清苦家風
黃虀淡飯不見雲去雲來一任松杉翠落單提拄杖
子傲雪凌霜寒則同寒熱則同熱卓一卓云仁義盡
從貧處斷世情偏向有錢家。

結制示眾云劍為不平離寶匣藥因救病出金瓶拄
杖子落堂七縱八橫擺個無門陣子把斷千聖路頭
直得內不放出外不放入銕囫圇絕消息畢竟貴圖
何事千兵易得一將難求僧問如何是兵師云來千
去萬進云如何是將師云草賊大敗。

示眾舉古人道你有拄杖子與你拄杖子你無拄杖
子奪你拄杖子大似爭之不足讓之有餘山僧則不
然有無與奪且拈放一邊喚甚麼作拄杖子良久卓
一卓云事因叮囑起。

示眾僧問牛頭未見四祖時如何師云花開留宿鳥
進云見後如何師云葉落不關風乃云一言不發萬
事皆如如之一字眾玅之門為甚參學上人多向這
裏走輥若不同床睡焉知被底穿。

禁火爐示眾雲居山高柴近屋經冬不許人搬入非
是惜薪斷火爐欲使諸人寒徹骨。

示眾見聞不到處切忌自生分別分別則是非生以
拂子擊禪床云是非生也是聲是色還辨得麼咄夢
話難禁醒人聞。

示眾舉拂子云大眾看看莫道無來處從閩入浙從
浙發杭蘇州也有常州也有高賣虛價只道別有長
處在山僧手裏不值半文錢何故貨到地頭死僧問
古今付法意旨何如師云祖禰不了。

除夕示眾僧問如何得前後際斷師云你即今有甚
麼勾搭乃云燈花朵朵柴火堆堆豐儉隨時盃盤狼
藉三世諸佛在諸人盞子裏放光動地歷代祖師向
諸人箸頭上轉大法輪報道明日是正月初一大眾
只如臘月三十日一關且作麼生過得去若也過得
即此瓦解冰消其如未能明早抖擻精神同詣大佛
殿啟建天壽聖節。

歲旦示眾僧問承師有言此事分明不在玄機玅辯
玄機玅辯即不問如何是此事分明師云香爐是香
爐花瓶是花瓶又僧問學人初入山望師指示師云
聽板喫飯進云道路生澀時如何師云人行過處汝
莫行乃云結殘冬制又是新年半途行腳底且教放
下擔子安居瞌睡漢從茲打點精神行底不許動著
一步住底不許坐在一邊不行不住底正好朝打三
千暮打八百因甚如此鵓鳩樹上啼意在麻畬裏。

示眾僧問麤言及細語皆歸第一義如何是第一義
師云麤言及細語又僧問學人初心晚進望和尚指
個入處師豎拳示之僧云不會師云驢年去乃云玄
言玅語都被諸方說盡雲居只得無理可伸無言可
道是汝諸人又作麼生行履看看。

示眾僧問達磨西來所為何事師云擔水河頭賣乃
云鳥飛不外天魚躍不出水拄杖子𨁝跳向甚麼處
卓一卓云是法住法位世間相常住。

解制示眾僧問萬法歸一一歸何處師便打僧云不
會師云還我飯錢來又僧問畢竟一歸何處師便喝
僧禮拜師云還我飯錢來乃云綿綿密密兢兢業業
萬法歸一一念三月三月既竟一念亦歇解也得不
解也得沒蹤跡處解藏身甕裏何曾走卻鱉。

因事示眾西來一意勿妄宣傳流布寰區如春被物
各得稱實臨濟秖解喝德山秖解棒雲門道箇乾屎
橛雲居惟耕爛泥田僧問如何是德山棒師云虛空
喫打進云如何是臨濟喝師云大地耳聾進云如何
是乾屎橛師云啟口不得進云如何是爛泥田師云
阿誰無分又僧問古今大意是同是別師卓拄杖下
座。

示眾僧問有句無句意旨如何師云一拔連根脫進
云畢竟句歸何處師云野火燒不盡春風吹又生乃
云有句無句山河大地十字街頭銀墻銕壁將軍欲
入破重圍勒馬擔刀還自失喝一喝云看箭。

結夏示眾僧問黃昏雞報曉為是不知時節為復別
有長處師云疑殺闍黎僧作雞啼聲師云放過一著
乃云出寒水獄入熱銕牢兩忘罪福萬劫難遭險路
上赤條條大家挨拶是今朝休待臨時沒下梢。

示眾雲板大叫諸佛子喫飯來木魚揚聲眾上座出
坡去拄杖子𨁝跳上非非想處是甚麼無風起浪僧
問如何是呼之不回遣之不去師云頑石頭進云還
成得佛否師云待驢年。

示眾舉古人云智不到處切忌道著道著則頭角生
舉起拂子云頭角生也是驢是馬還識得麼師云與
麼說話大似掩耳偷鈴欲隱彌露雲居則不然智不
到處切忌道著即如不道著亦是頭角生不是驢不
是馬是個什麼。

示眾僧問如何是道師云春蒔秋收進云如何即得
師云眼親手快乃云惟此一事玅密難明巖處穴居
風來雲去走爛草鞋底轉見不堪坐破蒲團底更為
狼藉爭如我這裏種田博飯喫事事成辦。

七月十五日示眾今朝是中元嘉會古人道有條攀
條無條攀例大似住世不越世雲居山高離市遠家
常只有一味貧寧將清淡傳今古不把油鹽祭鬼神
解夏示眾舉洞山和尚云秋初夏末兄弟家東去西
去直須向萬里無寸草處去只如萬里無寸草處作
麼生去石霜云出門便是草明安云直得不出門亦
是草師云三人證龜成鱉。

示眾以拂子擊拄杖云拄杖子與麼長拂子恁麼短
有人道得平等句許汝橫行宇宙僧出一喝師云再
喝一喝看僧復喝師云知汝伎倆。

示眾菩提涅槃真如麻三斤乾屎橛柏樹子諸方以
此為宗乘中之向上關捩子雲居這裏一拶粉碎颺
向大洋海底永不復生何為如此金屑雖貴落眼成
翳僧問古人道二十年前有老婆心二十年後無老
婆心如何是有老婆心師云為插青桐引鳳來僧云
如何是無老婆心師云引得鳳來便折卻。

起鐘示眾華鯨𨁝跳蒲牢夜吼好事不出門惡聲傳
天下一作二不休朝暮喫打一百八僧問一椎擊碎
虛空時如何師云你在甚麼處僧擊鐘一下師云掠
響漢。

結制示眾僧問如何是今日事師云龜毛索子縛虛
空進云南泉斬貓意旨如何師云一刀兩斷乃云古
人結制豎拂為牢關劃地為坑塹於百日內籠陷學
者向三光不到處冥摸暗揣東拶西挨互相推排兢
共馳走偶向交錯不及處驀鼻相撞便謂之密投謂
之默契生難遭想得少為足雲居這裏無制可結縱
有此舉不但不教人蹋古人故轍更要與他推倒界
墻掀翻巢臼截斷廉纖疏通道路黑漆團瓦解水銷
大明咒照天照地使人人面前空闊個個腳下行得
有佛處莫住著無佛處急走過水窮山盡即不無眾
中有知過必改底麼僧問大唐國裏不許安身蠻夷
邦中無容住足且道過在甚麼處師云無住處進云
住後如何師云其過同前。

落堂示眾向日自落堂今朝請落堂自落堂行人思
道路請落堂坐客難打發眾中有打發得客底主人
出頭相見僧問如何是主師便打進云如何是賓師
便喝進云如何是賓主道合師云荅在問處。

示眾默時說說時默大施門開無雍塞僧問說與無
說即且置如何是大施門師便打進云恁麼則魔佛
一如師又打乃云默時說說時默大施門開無雍塞
一任魔來與佛來驀拈拄杖劈頭楔僧問某甲乍到
此間乞師一接師云為山來為水來僧云為道來師
云國禁甚嚴僧云望師密通一線師云廬陵米價作
麼生僧云謝師探問師云木佛不度火泥佛不度水
意作麼生僧云自救不能師云墮坑落塹。

為傘居和尚入塔舉古人道撩天索價就地還錢得
者不輕微與者無少乏是雖渾買渾賣全放全收爭
似雲居守舊如新安貧若富事獲現成收因結果萬
仞峰頭地大堅雲深無縫塔撐天黃金白玉從今入
明月清風萬古傳。

臘月八日示眾僧問如何是佛師即掩耳僧云請師
荅話師云你問甚麼乃云雪山非寒火海非熱一念
萬年盲龜跛鱉若謂今日成道大似餬餅裏呷汁。

上元日解制示眾雲居結制巳百日日日缽盂兩度
濕有未咬著一粒米底山僧將缽袋子與你去如無
自領回不敢累及平人收收拾拾大眾有不自昧力
能荷擔底麼眾默師肩拄杖歸方丈。

示眾天長地久佛日恒輝秋去春來法輪常轉人生
於是中經行及坐臥合作甚麼邊事能為萬象主不
逐四時凋。

示眾僧問某甲日用事不明空過時光乞和尚開示
師云拜也拜了問也問了更有甚麼不明說個空過
了底話僧云不知師云不知最親切只要狂心歇教
中云不知是智知是妄想即此不知底是汝本來面
目雖最親切只是無汝下手處無汝思索處無汝著
眼處無汝啟口處動念則隔擬向則乖如銕􂈩圇相
似汝必欲明必欲知切忌不得離卻無下手無思索
無著眼無啟口處打定個主意猛下個狠心如生冤
家相似拼著一生與之死捱捱來捱去心忽發光迷
悶頓釋㘞地失笑一聲知與不知總是自家本分事
清明示眾拄杖頭邊月拂子尾上風變大地作黃金
攪長河為酥酪且道是何三昧將拂子挂拄杖上喝
一喝下座。

示眾僧問學人做工夫昏睡多時如何排遣師喚云
惺惺看僧重請開示乃云凡做工夫底人昏睡多遣
不開有兩種病不是生死心不切便是坐在無事甲
裏所以悠悠忽忽向半明半暗裏簸弄精鬼若是生
死心一切正念現前正念現前如日普照縱有如山
底昏睡不待遣而自然水釋矣。

示眾僧問提不起放不下時如何師云累殺闍黎僧
云如何是和尚為人處師便打僧云除此別有方便
麼師復打乃云拈起拄杖頭高出萬峰頭按下白雲
頭花開古樹頭特地起波頭拳拳問話頭棒棒打參
頭長安大道腳跟頭不是冤家不聚頭。

示眾僧問見而不見向甚麼處安身立命師劈面便
掌進云這一掌落在甚麼處師復掌乃云大道廓徹
洞然無物遇境逢緣雷轟電掣束包行腳底為他擔
夯結屋安居底自取蓋覆爭如我這裏種田博飯喫
一了百當有般漢雖過兩關未到無事真地暫得一
念子寧怗便就飽食高眠強名得道禪定非習智慧
無修耽守幽閒誤為究竟偶時心境內發依舊驢揀
濕處尿。

示眾僧問如何是清淨心師云有甚染污進云蓮花
未出水時如何師云萬卉不如進云出水後如何師
云不如萬卉乃云堆金積玉貧窮無限破產蕩家富
貴有餘言犯勾陳見逢回互一疑疑殺天下人一信
信殺天下人咄不是知人休說夢話。

示眾諸方有折龍角捋虎鬚高山頂上網魚深海底
裏捕兔底大似向險異處藏身雲居這裏寒煨榾柮
火夜間穩草鋪睡饑時用茶淘飯喫水牯牛走下明
月湖喚牧童趁起有甚麼奇特雖然如是明眼人難
瞞。

示眾種田博得家常飯住山不用買柴燒生涯本分
只如此安眠飽食任兒曹雖然如是要切記早起來
了下單下單了洗面洗面了禮誦禮誦了喫粥喫粥
了出坡出坡了洗足洗足了喫茶喫茶了止靜止靜
了放參放參了過午從朝至暮行坐次第語默平常
諸有所作惟此一事若道別有佛法便是向外馳求
雲居門下無如是漢僧問一氣不來向甚麼處安身
立命師云鑊湯鑪炭。

誕日因齋請示眾七月七阿娘生我犯好日若不犯
好日怎得圓通力有生有滅也不是無生無滅也不
是非有生非有滅也不是非無生非無滅也不是離
四句絕百非無量劫來消息在不須向外別搜尋僧
問千峰圍遶即不問皓月當空時如何師云爍破汝
面門進云如何是無量壽師云過去無始未來無終
進云無位真人年多少師云同爐無異金。

示眾此事不在說上不在道理機緣上不在聞上不
在思量卜度上欲明此事第一不得離卻說道理聞
而思量別求方便只要緊究本話在意而不在句也
久久提撕自有徹頭底時節。

中秋示眾賞月不許人問話山僧有則現成公案問
汝等各著一語看晝夜百刻十二時循環逆順織干
支周干為甲周甲為季周季為年三載兩頭閏一月
一盈虛因甚今宵更明眾著語不契乃云月有照人
心人無看月意好境多錯過相見不相識既相見因
甚卻不相識。

示眾日出東山和光混俗月沉西海帶水拖泥堂上
燈籠照天照地且道他具甚麼眼。

示眾從天降下不是家珍從地湧出亦非故物從人
得的未免依他只饒一切無著非我而誰外道天魔
是其同類畢竟作麼生行履得出格活路參。

結制示眾僧問諸方堂奧即不問如何是曹洞宗旨
師云你道大唐天子司何官事進云恁麼則獨尊去
也師云阿誰不蒙恩又僧問目前結解即不問不結
不解時如何師云杖頭書令字進云意旨如何師云
封石將軍下海洋僧禮拜師將拄杖一卓云今朝是
泰山石敢當汾陽道底避之大吉更問如何若何一
任赤口白舌也須頭破血出大眾還有知而故犯底
麼眾默然乃云三月日前張網捕風三月日後掉棒
打月正當三月日霜上加雪靈龜甕裏深藏六徒勞
拄杖外周折。

因事示眾諸方有拿驢腳過橋按牛頭喫草底雖是
屈巳為人未免強扭強捏雲居這裏無此苟就有路
與人行有門與人入有單與人安有茶飯與人喫有
田地與人耕有夏與人休有冬與人結有禪與人參
有道與人悟事事次第法法現成不費心力放下便
是是則是道辦雖不借他力為人自肯乃方親。

小年示眾大年將竟小年至直歲功曹盡收拾天神
歸天地祇歸地金木水火風雲雷雨各安方位惟有
緊那羅王菩薩無所從來亦無所去年年爾月月爾
日日爾時時爾與諸人們語默閒忙處處相聚大眾
有見緊那羅王面目底麼震聲一喝以拄杖作擎叉
勢下座。

臘月三十日示眾三十說話今古調同各諦思惟自
知虛實山僧一年得恁麼閒諸人四季得恁麼忙閒
忙則且置秪如水牯牛同在田裏有幾頭不犯苗稼
聻路遙知馬力歲久見人心。

示眾僧問馬祖道自從胡亂後三十年不少鹽醬意
旨如何師云過得不為貧乃云居山十五載未將鹽
醬與人喫今日事不獲巳隨分與些子若作鹽醬會
不但二時粥飯一滴水也消不得。

新春示眾寒破風吹萬象新山河一曲和陽春拄杖
跳上須彌頂百城煙水杳無垠彌勒樓閣向甚麼處
入海闊從魚躍天空任鳥飛。

解制示眾天無日不清地無日不寧日月無日不光
明江湖無日不流通人無一日不常情且如拄杖子
今日合作麼生卓一卓云傲雪凌霜九旬盡敲風打
雨一場空。

示眾大業無成大悟無心箇中神用世所希聞目下
見得底驢駝車載過後聞名底塞壑填渠檢點將來
未免掃地狼藉殺也預先知不由人皺兩莖眉勘驗
今人行底事歷然徹見未來時。

因事示眾僧問佛說含靈蠢動皆有佛性因甚趙州
道狗子無師云莫謗佛祖進云是非不到處還許學
人開口否師云是非生也進云大名之下則無不肖
因甚賢愚混雜師云家無小使不成君子進云恁麼
則水火同器去也師云非汝境界進云瓦解冰消時
如何師云喫痛棒有分在僧禮拜師云上大人丘乙
巳好者生惡者死一狀領來盡送官打破沙盆問到
底只因潘郎倒騎驢喫卻馬郎街頭米尒小生八九
子可知禮也。

示眾說法不容情容情不說法僧問且如情法兩忘
又作麼生相見師云如鏡照鏡進云恁麼則兩無朕
跡師云分合不到處急著眼睛看進云水到渠成時
如何師云莫教打濕袈裟角乃云空得一分知解見
得一分法身遣得一分妄想證得一分真如若只恁
麼言通義會喻去譬來驢年也是沒交涉。

結制示眾大巧若拙大智愚隨波逐浪數年餘媚狐
狡兔乘風去剩得金鱗透網魚僧問承師有言菜裏
不放鹽茶裏卻添醋意旨如何師云換卻汝舌頭進
云學人無舌時如何師云換了也進云學人有舌時
如何師云更與一條僧無語師云未結制前諸人有
出身處山僧則無巳結制後山僧有出身處諸人則
無僧問巳結未結今且置如何是堂中事師云拄杖
𨁝跳進云師意如何師云動著則三十棒進云只如
不動著時如何師云一棒也饒你不得。

普茶示眾鼻孔長眉毛短遠聞近見除明月湖邊萬
峰頂上那個山門口不解說道理茶話文章語錄縱
能逗到十成未免半僧半俗拄杖子道底如意子不
肯如意子舉底竹篦子不信比比不肯信推車拒象
輦忽遇個定天平底來且作麼生判斷自家打掃門
前雪莫管他人瓦上霜。

重陽普茶示眾九月九又有花糕又有酒雲居也無
花糕也無酒只有本地果子本山茶果熟茶香與諸
人同坐同飲應個時節若謂不曾登高元來不在山
下僧問如何是第一峰師云榧子兩頭尖進云如何
是須彌頂師云核桃囫圇圓。

因齋示眾金牛飯趙州茶雲門餅和盤托出要用便
用不用則且拈放一邊即如眾居士與山僧一面未
見百里聞名向平白地上望遠登高上山不乘輿下
山不跨驥要來則來要去則去是恁麼物得與麼快
便百年三萬六千日返覆元來是這漢。

示眾臨濟德山來也為你諸人露個消息去卓拄杖
云見麼喝一喝云聞麼若見得八百眼功德若聞得
千二百耳功德如未山僧失利。

示眾水凌上推倒車劍刃上跨烈馬豈是尋常作略
而得行步平正且如寶弰未張一群巳射底又具甚
麼手眼僧問推車跨馬俱不問如何是一群巳射師
展威一喝云阿誰不穿卻。

起耕示眾雲農道人鼻孔􃇅佛法未曾通一竅開口
何用別商量惟有耕田為緊要鉏柄隨身入水泥那
怕風吹與日曝淺深冷暖自家知說到何如行得到
青山無語仰自高黃鳥逢春隨處叫言與無言雖一
般究竟離言猶更玅達磨西來一字無世尊拈花惹
人笑只饒說得水逆流不若披蓑戴箬帽春耕夏蒔
秋有收老達老實常遠道龍天不昧苦心兒誰不肯
將佛種紹。

示眾良久云會麼山僧無說說諸人無聞聞欲得不
招無閒業莫謗如來正法輪。

眾執事請示眾僧問和尚久未陞堂大眾仰慕如渴
今日陞堂如何指示師云兔子望月進云如何是親
切句師便打進云如何是勘辨學人底句師云速道
速道進云學人不道時如何師云亦知汝落處進云
學人落在甚麼處師云蝦跳不出斗僧禮拜師云盡
道風搖樹誰知樹惹風凡事從兩來孤掌不浪嗚汾
陽罷晚參梵僧勸請慈明不上堂楊岐逼出看這一
夥沒巴鼻底老古錐得恁麼廝揚廝抑賣俏莊憨高
抬聲價誑惑世人演襲成風有甚麼了日雲居今日
事雖共轍應不同途還借古人鼻孔出氣去也諸人
會麼經有經師論有論師爭怪得老僧。

示眾拄杖子今日出來從東廊下西廊上前堂入後
堂出團圞一頭諸人落處拄杖子盡知拄杖子來意
諸人叵測且道差別在甚麼處官不容鍼私通車馬
辭院示眾古樹無心向此栽幾番葉落復花開倚門
久立意非別等個人來便活埋所為古佛良田舊家
故物住則便住不住則更不須僉花押書名字親手
拈出覿面交付絕承當底努力承當沒擔荷處挺身
擔荷惟有拄杖子是自所招報無相付累還自領過
拈來浪跡諸方去涉水登山探淺深。

出山示眾一義二義閒家故具今觀當觀綠水青山
舊長老新院主相別相留且道住即是不住即是缽
盂峰𨁝跳上非非想處明月湖特地波生獅子象馬
牛龍蛇魚蝦等切莫動著一個何為人境從今齊放
下纖毫不挂轉風流。

方融璽禪師語錄卷第三
門人興林等編

* 機緣

僧禮拜師云何處來僧云金陵師云有甚公幹僧云
聞和尚在這裏師云何處得此消息僧云爭奈臭名
在外師云這蒼蠅。

僧問如何是本來面目師云你看山僧有幾莖眉僧
云請和尚自道師云山僧欲自道只是無著口處僧
云在學人分上有幾莖師云打失也不知。

僧問如何是和尚家風師云凌霜傲雪峰同老嘯月
吟風眼倍空僧云百年後向甚麼處師云天不容地
不載僧云恁麼則藏身之處沒蹤跡師云隆冬嚴寒
將錢買火向僧云學人不會師云待汝夢見山僧來。

僧問如何是在窟獅子師乃良久僧云如何是出窟
獅子師震威一喝僧云如何是咬人獅子師劈面便
掌。

僧問大修行人還落因果也無師云落即不落昧則
不昧僧云前後百丈被師一口吞郤師云這野狐精。

僧問南泉斬貓意旨如何師云活人屋裏死人無數
僧云畢竟何過師云終日飲血噉肉不知身是羅剎
僧云趙州頂草鞋出又作麼生師云取笑傍觀。

居士問時人以錢財為貴沙門以何為貴師云以貧
為貴士云貧有何貴師云不作守庫奴。

僧問如何是向上一路師云五老峰高僧云如何至
頂師云看腳下僧云不涉途程峰頭巳到師云縱能
玄會得終不及親臨僧云和尚可曾親到否師云舉
身天地外別是一乾坤。

僧問達磨西來所為何事師云直指單傳僧云直指
個甚麼師云烏龜是鱉僧云單傳個甚麼師云秤錘
是銕僧云喚作佛法意得麼師云入地獄如箭射僧
云不喚作時如何師云拔舌犁耕。

一婆子禮師足師云新年頭事如何婆云未曾過這
邊師云莫在那邊麼婆云那邊亦不住師云即令在
甚麼處婆擬議師便與一掌婆作禮云和尚恩大難
酬師復一咄。

僧問如何是佛師云莫污老僧耳僧云如何是法師
云撮土揚塵僧云如何是僧師云逞甚伎倆僧云如
何是一體三寶師云問話了禮拜去。

僧問十方薄伽梵一路涅槃門如何是涅槃門師云
旋出旋入。

僧問有物先天地無形本寂寥能為萬象主不逐四
時凋請問和尚畢竟是個甚麼師云死貓頭僧云還
成得佛麼師云驢年去。

僧問殃屈救產意旨如何師云佛口所生子僧云因
甚前不早後不遲師云時節一至其理自彰僧云畢
竟功歸阿誰師云恰恰。

僧問大通智勝佛十劫坐道場佛法不現前不得成
佛道如何是佛法師云清涼山高洛伽水深僧云如
何是佛道師云昨日有人從粵東來說吳西山水隹
奇大好翫賞僧云未現前時如何師云描不成畫不
就僧云巳現前時如何師云塞壑填溝。

僧問乾屎橛意旨如何師云你還咬著麼僧云我嘗
於此切師云不是好狗僧云為甚麼不肯學人師云
猶有這個在。

僧問大慧禪師道喚作竹篦子則觸不喚作竹篦子
則背不得下語不得無語速道速道師云山僧不道
僧云因甚不道師云我不為蛇添足。

僧問萬法歸一一歸何處師云雲居蘿苩洞山薑僧
云學人不會師云你若會賣美去在。

僧問如何是佛祖的的意師云虎鬚林裏撒珍珠僧
罔測師云風不入無孔之壁。

僧問某甲久嚮名德自遠親近師云大有人墮坑落
塹僧云乞師一接師云甚處來僧云南嶽師云聞祝
融峰𨁝跳上三十三天是否僧無語師云虛費草鞋
錢。

僧問如何是鐵牛機師便打僧云如何是悄然機師
便喝僧云如何是圓通機師云山僧這裏無剩語僧
禮拜云領師云領你爺領你娘。

僧問心心莫測時如何師云你是阿誰僧云說似一
物則不中師云即汝不說時又作麼生僧云體露堂
堂本現成師云百草頭上薦得底猶是向外馳求。

僧問去聖時遙人心不古如何得無過失身語意業
師云我嘗於此切僧云如何是露地白牛師云你有
甚麼蓋覆僧云得者如何師云不踏生草僧云還落
異類也無師云曾在雲居種田博飯。

師在巖前立忽見一老者問好座巖龕只是無佛師
云佛則有只是無人禮拜者云既有佛為甚不禮拜
師云不識者即禮拜師云三十年為僧今日被俗人
覷破。

一童子問道也者不可須臾離也可離非道也離與
不離則不問如何是道師云把燈覓火子云孔氏之
道與釋氏之道有同別乎師云一以貫之。

三僧入室作禮師云甚處來一僧云翠巖來師云聞
翠巖新佛是地藏化身果否僧無語師云不會出去。

又問一僧你從何來僧云圓通師云死貓頭解咬鼠
否僧無語師亦云不會出去一僧云某甲記得一則
機緣請問和尚師云舉看僧云昔有施主婦人入寺
行隨年錢一僧云聖僧前著一分婦人云聖僧年多
少僧無語請和尚代一語師云你有多少錢僧無語
師云兩個死漢一坑埋卻。

僧問佛佛相授祖祖相傳未審傳授個甚麼師云你
知我見僧云既是知見一如何用指龜為鱉師云劍
逢烈士贈琴遇知音彈。

一僧入室作禮云某甲自遠趨風而來乞和尚指示
師云將你遠趨底風道看僧云聞和尚居山歲久少
情識多孤高說法不帶枝葉師云遠賺你來何處人
氏僧云廣東師云曾到曹溪否僧云曾到師云聞靈
通小師慣顛酒是否僧云是師云既是靈通因甚麼
卻被酒顛僧無語師云投子道底。

* 室中垂語

欲明此事先淨其心心一清淨此事現成喻如磨鏡
垢盡明見淨心之方無逾放下為玅故云節儉放下
最為入道之捷徑言放下者不獨教汝放下世間根
身器界法要將出世間菩提涅槃法也要放下若單
放下世間法但去麤塵細垢猶在仍於此心不得清
淨并將出世間法一總放下盡除細垢其心圓淨經
云淨極光通達是也再將放下俱空不住空相深入
玅淨無礙境界入此境界動靜不二一任搬柴運水
送客迎賓種種方便應現權實猶如波中明月逆順
皆圓頂上神珠縱橫自在非離非即無去無來久應
暫現皆是無作妙力自然成就所以道其心淨而此
事明矣。

至道平常不犯周折至理直捷不假巧說昔趙州問
南泉如何是道泉云平常心是道又有僧問一老宿
如何是至理宿云家常話是至理難道古人不會說
沒學問為甚發言出語最夷坦最親切直下替人斬
斷命根當時古尊宿若用些華言巧語打發學人斷
不能容至今日聞之如甘露懷之如父母也誰知近
代巳來道風大變勿論老成後生有解無解但有些
因緣福報底稱善知識一見學人來問佛法便道一
聯粉飾語一陞堂說法單用文詞莊點全無直捷使
聞者渀蕩浩瀚不解所歸返記取許多閒言閒語惑
亂心懷如是行事忽略古風欺瞞後進豈善知識為
人乎。

昔靈源謂圜悟曰學者雖有見道之資若不深蓄厚
養發用必峻暴非特無補教門將恐有招禍辱當時
此話師為圜悟勤說殊不知借圜悟名發揮後世之
敝病耳蓋古人道德學問蘊於胸中惟恐人知惟怕
人見癡癡呆呆二三十年潛於林下不露圭角事不
獲巳吐出一言半句自出平常人獲之為至寶所以
相傳綿遠不絕者此矣今人則不然纔入門墻一角
尚未踏著便云我是衲僧竊得古人一知半見挂於
口唇當作實法會惟恐人不知我之長處我知差勝
於人高懷我慢下視諸方至於陞堂臨眾如自鳴鐘
不待參扣胡說亂道不害恥羞嗟乎是輩又不止於
招禍辱壞叢林而巳。

禪道佛法不獨古人有之今人亦有之要在各人苦
心不苦心耳歷觀古人心性淳和識見深遠根器堅
利為人真實為重法故尚有捨身斷臂底陸沉賤役
底三十年不睡底八十歲行腳底如是種種心行不
能備舉即如世尊為求法故觀三千大千世界乃至
無有如芥子許非是菩薩捨身命處而況今之凡夫
心性狂亂識見偏淺根器頑鈍立行不遠操心非實
設或稍有一些資質底不但就不肯低頭行行不肯
捨巳從人不肯虛心請益不肯確志參方又要穿好
底喫好底用好底貪求無猒自家一毛也不捨拔乃
至一人也未曾見禪道佛法從誰而得生死苦海憑
何而超良可歎夫。

明昧無二見是非在一心不肖者背明以投暗逐是
非而轉流惟達道賢者了明亦非暗遂不被其所惑
如星之明月出則昏月固勝星日上則昧觀日之光
輝更勝星月雲屯則晦如是三光照世於萬象中可
謂最明者也尚不能無相傾凌滅之障人欲免賢不
肖是非毀譽之譏豈可得乎惟太虛空三者明虛空
未嘗明三者暗虛空未嘗暗何以故體非群相而不
拒彼諸相發揮識此則是非不能動其心毀譽莫能
移其志何明昧之有耶。

世間欲做好人者不須用許多奇特只是一味依老
負實足矣凡所依人既老誠所行事既負實雖學解
不博言行粗淺歲月深久其好人之名不待求而自
播矣設友不法之輩行非理之事縱能多聞強記巧
語花詞賣淨嘴於人前欲求個好字猶如撥火尋冰
恐終身難得也有能言行兼至聲實並真底則當今
之古聖又不止於好字中列。

參究一門乃是吾人了生脫死轉凡成聖最要緊底
一件本分大事且如來為發上乘心者說為發最上
乘心者說兄弟們有具最上乘根器底向父母未生
前早巳會得此事世尊猶在下風若具上乘根器底
向一言之下瞥地無疑不妨與佛把臂並行其或根
器稍中底一聞此事疑信兼懷此雖去佛不遠終恐
難見矣若是根器下劣底縱多聞而亦不信名之為
捨父逃走向外乞丐枉受貧窮之流逐日家偷工那
夫向星火螢光下竊看些今人語錄強記些古德機
緣廣學些口頭三昧做成個拴驢椿風擺柳底樣子
以為見人之招牌纔入叢林不辨高下就去說道說
禪種種多事猒氣噴人聲色可惡嗟乎是輩真法門
難除之巨病誠波旬眷屬再來也。

從上佛祖千言萬語總是一語於一語中盡含一切
於一切語究竟將來無非為一大事因緣故經云唯
此一事實餘二則非真兄弟們果能於日用中時時
刻刻將此一大事因緣頓在目前如銀墻鐵壁蘊於
胸中似殺父冤仇於茶裏飯裏至睡夢裏也放他不
過於法法上觀察法法上不著如鏡照像來無所粘
過無蹤跡虛受照應唯此能照能用不粘不染底一
點仇恨未了只待時節而巳時節一至徹底冰消乃
可與道相應工夫果實到此始信自心是佛心外無
佛一切語言從我流出我亦本空不住空相任運騰
騰縱橫無礙可謂大解脫場無事道人也其或未能
一任熟翻三藏博究五宗咬文嚼字說相離言總不
出流識分別作解依他名為喫剩飯漢不知餿酸莫
向人前弄嘴。

若論做工夫中底事無他第一最初入門寧可不遇
人不可遇錯人寧可不用心不可用錯心若遇人錯
受彼非法古謂雜毒入心殆不可救果遇作家宗師
將胸中餘蘊盡向他傾心吐出隨彼洗滌陳習所授
一法受於胸中如丁入木縱使千斤萬力也拔不出
立志一定又要辦一個上好底常遠心盡其形壽切
切做去一年不悟看一年十年不悟看十年何怕百
年若不悟只如是看看來看去如生冤家總不見有
身心世界盡十方虛空渾是一個生死冤家看克塞
諸佛鼻孔克塞祖師咽喉克塞人天眼目任他諸佛
出氣不得任他祖師開口不得任他人天覷著不得
工夫到此一半得力切忌不可停參不可認悟更要
就此提起精采從新做起向他開口不得處參向他
出氣不得處究向他覷著不得處看一看看到心思
不能智照不及處即此生死冤家亦無地安頓遇時
遇節輕觸一下豁然迭落始見自心乾乾淨淨本有
風光圓洞發明則一生參學事畢乃可號令人天訶
責佛祖可不負最初一念成有終始也。

真實為生死底人不必苦苦如蠹魚死鑽故紙縱鑽
出頭秪益生死與無生死了不相涉何故由汝無始
迷失本心妄認生滅為不生滅積習濃厚逐念流轉
及至於今未曾停息如今欲將無始生滅和盤拓轉
歸不生滅又去向紙上多尋方便更增生滅耳故圓
覺云末世眾生希望成道不務修行惟益多聞增長
我見不若固守一法最為高上或念一菩薩名或專
一如來號或參一話頭或持一經咒一發此心萬夫
難拔總不管他有利益無利益有靈驗沒靈驗出得
生死出不得生死捨著十年二十年至於一生不想
做人隱於深山草衣木食樹立岩棲只管磨煉去磨
到情塵消落一念純真時始知出生死法元不在紙
上紙上說底是出生死底路非是無生死雖一念子
未忘不妨於日用中更加精力單看這一念子從何
起是誰念看來看去心光洞圓此一念子當下冰消
瓦解影跡無存方為盡斷生死成無上道卻來回觀
生無生法猶如夢事但有言說都無實義。

禪之一字孰不欲聞聞則通身潰爛若有一些好肉
即是禪之不到處近觀諸方禪和子毒氣深入底如
春雨皮膚脫落底似冬雷大都是帶病傳方以症救
症斯不惟不瘥本病更增他疾耳。

學者尋師訪友先具擇法正眼得不被人所惑然後
親師則師無不真求友則友無不賢苟未具此目雖
有志氣超古人智愚不分邪正不辨但以求法心勝
錯亂聞名未免不被聲色流轉古謂打頭不遇作家
到老還成骨董。

李心老宿行年六旬自唪藥師經延壽索予開示迺
書此示之壽命生於夙世道德辦於一生道德如水
月壽命似漚光光非離月而生漚非水外而有漚之
起滅延促無停水性不二光之明昧圓缺雖殊月體
是一故知水月之本固同漚光之末自異耳人多棄
本逐末圖起滅之漚光苟延歲月虛喪光陰道無聞
於今後德非利於自他辜惜長庚於世無益何異夭
亡耶夫達本之士了漚光之不實念壽命之非堅一
出頭來心無二事惟慮道之不成德之未辦工夫日
倍於年溫寒不計時節一旦遂其所志斬新做人堪
為此生之明鑒後世之良軌縱使夭亡於中何愧與
諸喫生受飯處養老堂逐境隨流輩誠日劫相倍矣
故先聖云壽命可夭道德不可缺今古有壽德兼隆
本末一致者若非寶掌出世即彌陀再來復何疑。

佛制佛子不得妄語有四其最大者未得謂得未證
謂證故犯者波羅夷罪雖佛再出世亦不能懺悔故
古之尊宿室中不妄許可以遵奉佛旨若此末法僧
輩去佛日遠心行違縱勿論有識無識皆承上遺風
稱善知識濫廁法庭匡徒領眾立序分寮往往向東
堂云西堂今日有幾人省發向西堂云東堂今日有
幾人啟悟彼此誑說雖曰互相激勵其瞞人昧巳大
妄語業難免矣惡聲遠播人皆猒聞非但不生信敬
返起謗法之罪孰之過歟鳴呼今之善為人師者深
可為誡能參學者防此一著。

僧問清淨本然云何忽生山河大地師云山河大地
云何忽生清淨本然僧無語良久重請開示師云清
淨本然即汝心也山河大地亦汝心也皆非別物心
生則山河大地隨處建立心滅則十方世界當處消
殞生滅如幻殞立如泡二俱虛妄了不可得向這裏
見透要會前話也不難。

僧問古人道即心即佛是否師云是與不是門外之
遶這裏用不著僧云請示堂奧師咳嗽一聲僧罔測
至夜請開示師云佛者覺也心即覺之體也若自覺
此心本來是佛名自利德復覺他心亦復如是名利
他德併覺心佛眾生三無差別名圓覺德圓覺即如
來分覺即菩薩不覺即凡夫若能一念迴光返照見
自本心佛之一字猶成剩語況自他乎。

對客夜話未到這裏雲翻水動巳到這裏風恬浪靜
擊碎淨缾空合空剔起眉毛鏡照鏡我以不言言君
將無聽聽竟夜盤桓松韻寒不落人間情與夢。

* 小佛事

為傳心臨庄主秉炬昔年受用今日不同今日受用
昔年不同昔年受用通身泥水今日受用滿面風光
絕承當處切忌承當好備辦時且須備辦花朝二月
雨淋頭脫下簑衣圖自在雖然是忙裏偷閒要且知
大成必有大壞山僧今日助汝光明雲居峰頭柴不
用買便燒。

為內堂主秉炬拈火炬云千峰茆浪一溪水聲說法
不在簸舌搖唇截流豈假揮戈舞刃元字腳尚不存
何語言之有此是虔州人末後消息向雲居竹竿頭
上據款結案去也遂擲火炬云陽燄燒天影跡無空
花火裏翻觔斗。

為衍南大師設奠拈香云雙雙寒鴈同日南飛山高
海闊南北東西雲居雖與你同條生且不與你同條
死生也倚天長劍逼人寒死也鴈過長空連影去是
則相別多途猶記陳年面孔爐香清茗且無道話之
奇夜月流星獨唱還鄉之曲。

為紫竹林萬白大師封龕長水孤舟一月來未曾出
戶巳安排全身送放千峰頂不向平常地上埋恭惟
竹林堂上萬公大師生前末後所為因緣今向雲居
一毫端頭據款結案去也大眾看看隨聲掩龕云鐵
壁銀山蹤影絕木人夜聽石雞啼。

起龕把住也千峰失色放行也萬樹增光一念不生
前後斷木馬嘶風入火場咄一咄云起。

秉炬趁早未即行只待雨淋首山中幸人多大家齊
下手旋斫青柴帶葉柴燒得渾身都是口火風交吼
萬峰中一道聲光空外走。

為龍雲懷賢耆宿秉炬舉炬云此能成物亦能壞物
成則地水火風當處發生壞則生老病死隨處滅盡
若是腳下無絲頂𩕳具眼底總不向這裏棲泊且如
何是圓透一路攛炬云燎天熾燄休擬火撲地清香
莫認風。

* 行腳垂示

途中值風雨風飄飄雨灑灑道人行腳好生涯草鞋
獰似白額虎拄杖活如赤斑蛇踏遍山水穿徹煙霞
去來不借他人力覓心無處即為家。

聖水垂示雲居纔出不多遠心緒若干當下完惟剩
一身無罣礙不安閒處也安閒入是三昧一任鬧市
口展缽盂深山頭卓拄杖白雲裏吹鐵笛紅塵中遇
知音布袋子灑灑落落阿呵呵不因今日事爭見昔
年心。

佛誕日垂示㘞地一聲手忙腳亂曰天上天下惟吾
獨尊雪山六載冰消瓦解曰一切眾生具有如來智
慧德相有底道自語相違有底道理合如是據山僧
判斷俱未抓著世尊癢處何為當年一段風流意入
山雖有出山無。

留別垂示道人以無住為住住為非住東拂于逮休
夏西瞿耶尼結冬南閻浮提垂手北鬱單越托缽拄
杖子豎窮橫遍總未動著一步臨濟大師道有一人
論劫在途中未離家舍有一人離家舍不在途中阿
那個堪受人天供養師云行人飽坐人饑。

安城垂示雲月峰頭不肯住卻來城市裏安身山僧
非是圖熱鬧十字街前覓個人既到寶坊爭肯空過
拄杖子露頭露尾去也現前諸人切莫動著動著則
千斤萬兩直下要人擔荷大眾莫有承當底麼穿衣
喫飯人皆會那個男兒不丈夫。

鳳潭垂示拄杖子在天非天在人非人混身三界內
一事也無獨露百草頭隨宜說法若以色見瞎卻汝
眼若以聲聞聵卻汝耳苟能離聲離色不睹不聞內
守幽閒猶為法塵分別影事諸人莫有過水不打濕
腳底麼看看。

因齋垂示道人以三界為居萬法為侶一任拄杖子
從四大部洲𨁝跳上三十三天猶未是他鄉異域家
常飯應念托來福田衣隨緣遣去處處長安時時解
脫何親疏榮辱之有雖然點石化為金玉易教人除
卻是非難。

法雲誕日垂示山僧今歲滿五十判斷死生從此日
閒家故具盡屬人惟留拄杖是我底當風敵雨傲雪
凌霜隨分隨時自由自在雖然不得喚作拄杖子不
得不喚作拄杖子喚作拄杖子則依他作解不喚作
拄杖子則向外別求只饒會合將來一擊粉碎向淨
裸裸赤灑灑莫可把處見去猶是戰功未謝坐地封
侯要與從上佛祖酬恩報德未有分在況未到恁麼
地動為聲色換卻耳目者乎諸人還知落處麼擲拄
杖云即今休去便休去欲覓了時無了時。

居士設齋請開示師云開示佛法人人本具開示世
法個個俱能教中謂是法平等無有高下雖則平等
本具叵奈日用而不知知而不信信而不行苟行而
無恒志悠悠忽忽向半明半暗裏𥳽弄精魂轉弄轉
遠弄到三十日來終無個落處前路忙忙莫知所往
嗟乎苦矣山僧自離雲居以遊化為行直指為心既
到寶坊忍不與人說破臨濟大師道赤肉團上有一
無位真人在面門出入未證據者看看看之時要迴
光返看聞之時要迴光返聞若逐前塵所起知見水
牯牛全身落草去也不見道若以色見我以音聲求
我是人行邪道不能見如來居士肯向這裏見得徹
信得及行得去敢道男兒不丈夫妻子聚首處祖師
西來喫飯穿衣時諸佛出現家門即是法門世法不
異佛法龐公道有男不婚有女不嫁大家團圞頭共
說無生話。

龍雲中秋垂示秋風清秋月明山中受用不盡人間
翫賞無窮行腳道人二俱不取不見道風頭來風頭
打月頭來月頭打合頭來囫圇打總不與麼來乾淨
打何為如此路逢劍客須呈劍不遇知音不與彈舉
馬祖百丈海西堂藏南泉願同翫月次祖問正當恁
麼時如何堂云正好修行丈云正好供養泉乃拂袖
便行祖云經入藏禪歸海惟有普願獨超物外師云
馬祖父子恁麼說話大似振玉鐸應金聲雖則殊玅
奇特未免向光影裏湊泊山僧為諸人頌出無端指
月問如何馬氏門中好事多供養修行拂袖去三千
里外辨淆訛。

法雲制期垂示舉龐公道十方同聚會個個學無為
此是選佛場心空及第歸選佛場今巳開莫有心空
及第底麼有則出來選佛去也如無且聽山僧隨方
安頓東來底向西坐西來底向東坐南來底向北坐
北來底向南坐四維上下來底團圞坐總不與麼來
底中間坐諸人看看安也安得奇坐也坐得妙秖如
無為法作麼生學過去心不可得現在心不可得未
來心不可得咄若只恁麼道也是開眼做夢。

除歲垂示一年捱搭到今日今日方知是盡頭盡頭
依舊無落處卻悔從前不即休若即休暑往寒來閒
造化古今名相豈能留。

歲旦垂示一年十二月月月有初一今古未曾移聖
凡不相識若相識群陰㓟盡一陽生九九還歸八十
一。

* 像贊

** 思意佛

「　旋乎其髮皺乎其眉手攀其膝膝拄其鬚敷草而坐逐日而思眾生本自無度佛法意欲何施誰知出世丈夫也來賣弄憨癡」


** 水月觀音

「　摘空中花撈水底月徒益狂勞應無所得何如念彼觀音力甕裏斷乎不走鱉」


** 處山大士

「　觀音大士且聽我說如今盡大地人受苦罔竭刀兵疾疫饑荒屢歲纏綿不絕叫苦聲震若雷汝耳為何不熱我今當面白過莫再這裏閒歇」


** 魚籃觀音

「　腳踏荷葉手提竹籃似魚非魚若賣不賣頻將此事作繇頭逢人教出生死外」


** 觀音大士

「　入流忘所所是何物忘所入流流向何處根塵本自同源縛脫豈有兩路若悟識性虛妄􃇄奴也得成佛」


又

「　聞不是根聲不是塵非幻成幻法自心取自心識得圓通無背向頭頭物物盡全真」


** 海舟觀音

「　滔滔苦海一孤舟駕放風波浪裏遊兩岸中間俱不住度驢度馬度人牛」


** 布袋和尚

「　這個憨布袋到處常相見不在山門裏便在佛殿外赤膊撩天嘻笑滿面當來補處大慈尊現住玅高兜率院」


** 達磨大師

「　者位祖師尊嚴可觀東土罕見其人想從西域過來
剛鬚鐵面赤膽水肝雄峰九載無人識隻履西歸天下傳」


又

「　這胡僧真膽大一葦渡江焉不怕上時容易下時難只至如今成話杷」


又

「　何水無魚何天無月直指單傳弄巧成拙雖然是主人若迷客得其便我不從伊學畫貓看你如何入虎穴」


** 十六羅漢渡海

「　這十六個人畫底甚有神身上著五色腳底絕點塵乘獅坐象跨虎騎龍遊戲於無邊大海不住彼不住此不住中流安身於萬級洪波一任東一任西一任浮沉看這夥不顧性命底狂漢大似天臺山裏五百數中躲根阿師」


** 長眉羅漢

「　齒缺生風眉長礙眼裸腹袒胸開心見膽」


** 雪嶠大師

「　這老漢慣捏怪賣風流逞機見初於徑山見你閉門不納後於匡廬再參轟雷掣電一條拄杖太無情逢人盡教性命斷三十年來結生冤殃及兒孫沒了筭沒了筭漢語胡言聞皆讚嘆」


** 中興雲居諸緣和尚

「　道行孤高因緣廣博從北而來隨方而托一入雲居全身放落轉寸土而為金化􃇄奴而成佛受苦受辛無言無說四十年來一向埋沒陳壇古廟冷香爐死之更死今發活春山是處杜鵑啼萬紫千紅如血潑」


** 傘居和尚

「　賢首圓通不分皮骨狹路相逢以毒攻毒吾之性命喪師手中師之鼻孔落在我處將肯報肯以不酬不
多年冷帳熱似還謂是物兮謂非物咄舊容顏休錯顧歷來千聖不能傳紙上無言真付囑」


又

「　這阿師世所希少年窮快老莊癡人未到處汝能到汝所知底人莫知去寬從窄將高就低面面清風生杖錫團團明月照鬚眉只因深中臺山毒顛倒從來無藥醫」


又

「　稽首我師傘居和尚心特慈悲性多倔強生怕風吹死喜水葬今由諸子不由師捧卻全身別供養萬仞峰頭地大堅一輪明月當空放」


** 騎牛像

「　老老大大古古怪怪未還驢錢猶欠馬債白手騙頭牛騎看你好看不好看」


** 自贊

「　自幼單板到老倔強孤硬一生諸緣掃蕩眼空兮天下獨行膽大兮佛祖不讓要識這漢姓氏名字陜府任二哥雲居方和尚」


又

「　偉乎其形異乎其像修乎其鬚寬乎其量坐兮如山行兮若象不振而威不攝而望三十年來單提向上只饒佛祖不容情逢人盡教性命喪」


又

「　關西子沒頭腦畫出伊不恰好縱恰好也是虛空生花草」


又

「　七賢雲五老月亙古亙今光皎潔方融和尚本來面只可瞻仰春夏秋冬難以分辨青黃赤白」


* 歌

** 雲居四季歌

「　我愛春日居山逍遙方寸之間無縛無脫無忙閒或坐或行或站祖道義天朗耀風光心地花開若將知見強安排依舊漆桶不快」


「　我愛夏日居山置身火裏栽蓮牛車駕出任人看觸著焦頭爛面千丈雲開天目十方月皎松關失腳蹋殺佛如來別是一番境界」


「　我愛秋日居山聖凡名相俱捐布袋收放碧雲巖萬象森羅影現道悟機先言外心空馬腹驢胎孤光爍爍古今閒觸著轟雷掣電」


「　我愛冬日居山是中罷悟忘參寒梅晚翠月堂前目擊春魁獨占生死涅槃性淨菩提煩惱情乾饑來喫飯倦來眼所作從前皆辦」


** 四景歌

「　我愛山居春景新條嫩葉差參千紅萬紫及時開僊鳥靈禽語怪明月遙呈清供香風謾把茶煎蒲團獨坐白雲巖果是為僧自在」


「　我愛山居夏景翠苔岩洞幽哉清風面面送香來一任開懷賞翫溪碧松花浪湧天空杲日光翻利名熱惱不相關果是為僧暢快」


「　我愛山居秋景暘輝碧落瑤階灣環卍字竹欄杆去就松奇石怪照案清池月朗遶籬紫菊花開出時閒耍入時看果是為僧散淡」


「　我愛山居冬景茆堂草榻虛玄梅花片片結成團懶起開門賞見林下清貧可貴世間榮辱俱捐巍巍默坐火無煙果是為僧事辦」


** 四威儀歌

「　山中行水綠峰青如畫成我常拽杖碧溪邊閒看白雲似遠迎」


「　山中住隨處雲深權當屋橫來豎去一個人徹頭徹尾無蓋覆」


「　山中坐本無眾生誰成佛赤條條的一閒身更從何處安頭角」


「　山中臥一張床上無兩個日往月來晝夜忙鼻息如雷正睡著」


** 十二時歌

「　夜半子打坐工夫暫且止兩腳長伸抱佛眠鼻息如雷穿被底枕邊事難盡舉睡醒方纔趺坐起佛夢法夢兩皆空面目從來只如此」


「　雞鳴丑百鳥林中亂開口鳳凰山上解翻身那怕群毛膽似斗丈夫漢無別有獨具一雙超方手蓋天蓋地沒遮欄豈肯隨人摸壁走」


「　平旦寅紅日熙熙到我門百年暗室一光破寤寐方知無二人泯爾我滅疏親纖毫顧慮則非真一念無生只這是佛法人情過隙塵」


「　日出卯家常茶飯無粗好一飽高吟百慮忘那有閒心惹煩惱今朝事明難保何若從頭一齊掃雖然不是大修行亦可討些小便饒」


「　食時辰鹽醬何曾挂口唇去歲喫餐油炒菜至今想起舌生津寧自苦懶求人借錢終不濟家貧但願明年緣分好粥飯禪和不離門」


「　禺中巳出家衲僧最伶俐打頭截斷老婆舌從茲不惹波羅密張家三李家四一任說來不動氣非是生成心量寬學得自然無師智」


「　日正午是誰錯打三更鼓只圖戲弄耍孩兒不顧老誠人作主日可父月可母黑白誰能分清楚最先一著更難明鹽價從來無定估」


「　時㫙未青天白日著鬼魅十字街前占卦靈說我今年多好睡義不通禪二會開口便把人得罪只因當面不容情過後惹得人指背」


「　晡時申目前物色自來貧和雲置得封口衲家常無
復問寒溫放一件穿一身幾番過夏又經春多年要作單板漢難道今時又望人」


「　日落酉明眼人前謾開口荒村破店水云深野鬼閒神難措手衲衣下何所有到家自會知分剖趁起泥牛海底眠聲聲盡作獅子吼」


「　黃昏戌燈盞無油黑似漆雲開天上月孤圓一線清光穿屋壁曲木床簑草席老鼠做家聲唧唧一心只想死貓頭誰知省事返多事」


「　人定亥從朝至暮事巳辦今宵脫腳且安眠明早起頭再打筭過去心未來念現在誰續復誰斷百年三萬六千日返覆無非是這漢」


** 插禾示眾

「　雲滿青山月滿溪歌聲浩浩插禾時即此薦莫狐疑雲農口裏絕浮詞泥水田中親下手淺深冷煖自然知」


「　身心放下無多事一莖拈起有來由泥沒脛雨淋頭縱橫簑笠在春疇除卻種田博飯喫更無佛法可傳流」


「　佛祖傳來真切意良疇一味植靈苗須努力莫辭勞一年一度甚難遭全身放在此田裏那怕泥深水面高」


「　雲居佛法異諸方博飯耕田歲日長忘苦樂任閒忙水泥深處建禪堂露地白牛生拽轉逼得犁頭鐵放光」


** 入廛四儀

「　我嘗城市經行隨時任運騰騰無論晴雨不拘風要動乘興便動畫閣雕樓物色花街柳巷歌聲見聞出入甚分明一點不落凡聖」


「　我嘗城市建立處處銀山鐵壁本無古往及今來有甚安居解制大方家非彼此長安路絕蹤跡行腳寸
步未曾移歷盡十方三世」


「　我嘗城市打坐放下蒲團一箇脊梁豎起事無多聖解凡情盡破究竟空非有外歸源水外無波一毛頭上立山河有甚階級可墮」


「　我嘗城市鼾眠兩丸晝夜循環紅輪瞬息上三竿尚未翻身轉面枕邊嘗作佛事夢中永絕攀緣任從車馬到來參也著別時相見」


* 偈

** 贈蒲菴大師事親

「　既巳辭親又事親是中端的有元因兩條檐子一肩荷要作世間出世人」


** 送其天大師住壽昌

「　破暑登舟為祖庭風帆未挂浪先生如龍拄杖入山去震動乾坤大好聲」


** 懷天童密和尚

「　昔日曾參金粟寺入門水火不相投偶臨白棒撾毒鼓觸著生前徹底休」


「　問處幽深荅處高棒頭有眼巳曾遭此心莫道無蹤跡直至如今恨未消」


** 參無念和尚

「　孤笻萬里向南方只道參禪別有長黃檗峰頭逢念老頻將打罵作商量」


** 參雪嶠大師

「　海上歸來入徑山語風深處扣僧關相逢不許人多話惟道參禪不等閒」


** 付檀園林維那

「　江邊不駕打魚舟深入洪波下直鉤釣得一鱗頭尾正聯芳千古足風流」


** 贈洞山續公遍參

「　楖栗橫肩無住身萬峰直入欲誰親明知佛法無多
子要向諸方問過人」


** 贈惟六座主

「　面面銀墻面面門真人出入獨稱尊放光雖不離身宅迥脫三心與六根」


** 送達公禪師出山

「　數載清涼仰道風孤高不被世牢籠如今拄杖出山去莫落人家虀甕中」


** 付遺聞德監寺

「　恩怨門深不易遭自從無始至今朝相逢狹處難迴避徹底掀翻沒一毫」


** 示圓明淨侍者

「　禪人相伴我居山一日曾無半刻閒不是搬柴便運水更令托缽到人間」


** 示一知客

「　本山果子本林茶果熟茶新味可嘉托出滿盤隨客用清香切莫自先誇」


** 示刻慕老宿

「　年老為僧事未遲朝聞此道夕無疑既將身入空門裏喫飯穿衣更是誰」


** 示本悟禪人

「　佛在巳躬莫外求行同道路渡同舟他山此水雲兼月處處蹋穿始徹頭」


** 示憩巖密維那住山

「　一句投機百計休惟將此事遯林丘草衣木食深藏蓄水到渠成始出頭」


** 示明宗禪人

「　未久居山又出山草鞋踏破路頭寬既為出世奇男子豈把光陰過等閒」


** 示見初發監收血書法華經

「　剌血書經事最真單提一念頓忘身法輪轉處龜毛
赤流布十方絕點塵」


** 示定之禪人

「　工夫做到契緊處心境起時當下完若作從前如是見得驢容易脫驢難」


** 示不思禪人

「　禪人乍學做工夫且看趙州狗子無但有言傳非是意一聲爆地自相如」


** 留別劉調元居士

「　浩浩乾坤遊戲場那分此界與他方和光混俗隨緣去焰熱水寒總不妨」


** 示休心靜主遍參

「　道在家山莫外求全身放下便無憂若將玄玅心頭挂參到驢年未即休」


** 示源侍者

「　分明此事莫多疑喚去呼來亦大奇不信但從日用看迴頭轉腦是阿誰」


** 示可靜主

「　毫釐錯念隔天涯辨的除非是作家莫道靈雲獨具眼春來誰不見桃花」


** 示懶緣靜主

「　飯來便喫茶來飲飽後經行倦打眠除此別無一件事寒溫幾度不知年」


** 留別馬巷眾居士

「　拈來大地一禪堂坐臥經行任抑揚識得目前無礙境何分東土與西方」


** 示本禪人參父母未生前面目

「　父母未生誰是我巳生之後我為誰兩關透過知如此高坐禪床罵祖師」


** 示雲上禪人

「　乍得身心一念間更須努力莫停參若從此處端然
坐無事深坑出大難」


** 示守真禪士

「　學人參學莫虛勞壁立千峰著眼高知識門庭如火宅擬心湊泊被先燒」


** 示無入燈公

「　參禪縱得入頭處更向孤峰徹底寒不具一番堅固志荷擔此段事應難」


** 示自立行者參學

「　記取當年下髮時病軀難以教癡兒於今打發諸方去學得成人不可知」


** 示葉居士祝髮

「　看破名高與利高千金難買剃頭刀若從刀下明斯旨無始輪迴一念消」


** 示瑞卿葉居士

「　五老峰高遠望尊難將寄語問寒溫自須親到一回後別有風光照面門」


** 示澹然饒居士

「　澹然無事是家常靜裏工夫莫暫忘若執清閒為所得百年光景一朝霜」


* 行實

自紀

予籍陜西西安府涇陽縣任姓子生於明萬曆三十
年壬寅七月七日子時年五歲識世間善惡事每見
僕輩烹割則避走見僧入門則喜笑或與父語話必
拱立敬聽不好共群童戲愛靜坐非母喚則不動一
日予兄特具雞黍強命予食不覺怦然有動力請母
止之由是隨母素食見母禮佛亦隨禮見母誦經或
跪於前或立於側母口授心經須臾成誦不忘年十
歲有姻家欲為謀婚定者父謝之日此兒當為佛家
弟子非塵俗可羈人或徵其意父曰吾邑有寺曰赫
塔主事僧名海福持身頗嚴見人則笑人以笑和尚
稱之素與吾為齋會友年七旬餘染寒疾吾日往看
訊福曰老僧不久離此居士可施我安身處否吾日
寒家山地頗多任師所擇即用供養福合掌謝布施
次夜吾內夢福入房忽醒以告吾驚異往視福己亡
矣既而吾內有身茹葷則嘔吐遂發心長素供觀音
大士像習金剛般若持誦無間吾時心占前夢知福
所為非山地矣及娩得男有族祖封君年九旬餘至
吾家問兒生日時詳其語乃安名福生年二歲見僧
則笑三歲見佛像則合掌五歲兄與腥食則不懌今
十歲雖姑嫂姊妹之房輒未嘗過如成人儻此兒善
根夙植故當成就之恐墮落世緣或有他患父往往
告人如此故予出家之志彌決也年十二父喪兄欲
為予議婚母不許曰汝父存日作何言而汝欲違之
邪況我亦有捨子之念但未得好師耳自此兄弟姊
妹皆以僧相看特加恭待年十六辭母隨族叔謁五
臺母曰我聞臺山有萬尊肉身菩薩常住處汝去必
得好師勉之勉之遂贈飾金為供儀次晨拜行親族
男女兄弟姊妹無不悲淚惟母不欲以離別之色傷
予宿志更歡喜見送夏初到山見其林巒聳秀溪徑
幽邃舉足皆寺啟眼是僧問叔曰母謂此山是肉身
菩薩所住處何者即是叔曰龍蛇混雜聖凡難辨又
曰我為出家當依何人叔曰隨子之緣經兩月五臺
高頂諸大名剎無不遍遊一日過寶林隨喜主者一
見如故交款留連日入續燈堂見大材和尚叔禮拜
予亦隨拜師曰向夢老者攜童子求披剃今其拜者
大似前夢所見叔告之情師即肯許以七月七日設
齋集眾親為剃落受沙彌十戒法名如璽是為萬曆
四十五年丁巳歲也自是每歲奉命往還京師聽講
靡間年十九師壽九旬有二一日忽示疾絕飲食三
日予跪請曰璽早年喪父辭母出家雖蒙師慈悲剃
度心地未明師若不起璽當作何事即得不負為僧
之志師曰堅持淨戒為本聽學大乘經律開發慧性
若有向上根器當依善知識參禪去須知老僧曾見
瑞峰來予曰沙彌十戒已蒙師授教典雖未精通然
略已講究但未知甚麼是禪師瞪目一喝而逝椅坐
三日龕供七日顏貌如生封龕日有彩雲籠寺諸山
耆宿晝夜接踵者半月餘茶毘日煙氣異香開壙造
塔禮謝諸山一載方訖年二十歸鄉看母母己有疾
日夜侍其左右母曰我持齋多載病在呼吸子既為
僧若能為母下髮是為至孝予迺奉命啟佛為母剃
落朗誦三皈十戒母聞而歡喜索鏡自照曰素猒女
身今現僧像我願足矣斂鏡端坐念佛而逝侍柩三
月日誦金剛般若安厝方畢是歲秋即結友謁峨嵋
聞放光臺有活普賢直詣參見纔禮拜師曰普賢普
賢予曰何得如是虛妄授記師曰老僧何敢輕汝是
夜茶次問曰何省人予曰陜西師曰離鄉來此端為
何事予曰謁名山師曰山以何名予曰普賢道場師
曰道場已入還見普賢麼予曰名不虛傳師曰你去
南方參得禪予曰此間還有禪也無師震聲一喝予
於是領略其旨密契先師一喝之意年二十一謁千
佛寶頂秋入楚之荊黃時漢陽水荒百姓避走者如
蟻聞鄖襄頗熟而反棹冬謁武當度歲年二十二仍
轉襄州聞黃檗山無念和尚道風大振門庭峻異凡
見人來以打罵為佛事徑往參見纔入門師喚廚司
云有飯盛些來與這閒神野鬼喫了去予曰早知和
尚有此扁額師曰油嘴花子叫執事快與我扠出去
予曰將頭不猛累及兵丁師拈拄杖便趁打予急走
曰拄杖子請和尚自領去執事曰莫多嘴予曰早恁
麼道免勞和尚尊力挂搭三月一日辭行師曰再住
住予曰來時遣即不去去時留即不住師拈拄杖歸
方丈予便戴笠而出秋到博山參見罷安單雜務寮
冬入禪堂結制開發生從何來死從何去話予曰生
死緣起且不問未審是甚麼物恁麼來去師曰正好
疑著力參一季未有入處每入室請益不契逼拶成
病移單印定寮調養忽聞同寮僧讀楞嚴經云因緣
和合虛妄有生因緣別離虛妄名滅殊不能知生滅
去來本如來藏常住妙明不動周圓妙真如性性真
常中求於去來迷悟生死了無所得如藥病相投舉
體輕快遂入室呈偈請益偈曰生從何來死從何去
但有言說都無實義師曰未嘗無實義只汝不會予
曰某甲從來無虛語師曰未在由是疑情更發以至
竟夜不寐終朝無語雖同眾作務如無一人相似不
知者竊以古頭巾漢譏笑之予或聞亦不知也一日
隨眾出坡挑米因途中擔折如夢忽醒心目洞徹歸
詣方丈請益師止靜簾外作禮而退年二十四春過
匡山訪一菴慧燈法幢諸尊宿輩夏到金粟參密雲
和尚一見便問臨濟大師道有一人論劫在途中未
離家舍有一人離家舍不在途中意旨如何師打曰
一棒齊打殺予曰此是殺人棒如何是活人棒師又
打曰還知痛癢麼予曰殺活分明今且置全提正令
當復何如師又打予曰元來金粟佛法無多般師曰
你作麼生會予一喝便出秋過南海冬轉徑山復往
雲棲度歲次春入天台國清訪寒山拾得遺跡復參
湛然和尚聽講數日凡浙地名山巨剎隱顯高賢靡
不遍參請益也年二十七夏復入徑山參雪嶠大師
纔見便曰我這裏沒飯與你喫到常住去予曰巳蒙
常住挂單茶飯俱足敬來求師太名筆師云帶得紙
來麼予曰恐不中尊意師曰拿來看予展兩手師云
也將就予便撫掌而出秋到金陵冬入講席次春隨
喜諸大名剎遍訪京師年二十九謁九華從江西欲
往曹溪道經西昌值子房曾公留掩關三載詳覽教
典年三十二受虔州坦公請講楞嚴於蓮社禪林夏
講孝衡疏鈔明年復赴前請重講經鈔又明年受蘇
溪冠山請講孝衡彌陀等鈔年三十五丙子春乃值
先老人顓愚和尚自螺川過五雲首龍郭公及眾信
迎師至蘇溪休夏於百桂書園時予主香象期敬詣
參見作禮問如何是諸佛戒師曰公去問善知識予
曰和尚何得過謙師曰病僧行腳日久予曰也要在
此為此師笑曰公且坐喫茶遂將求戒顛末詳細告
師師應諾於五月二十五日增沙彌戒六月初一日
進比丘戒初六日圓菩薩戒三壇具足感慨希逢更
益精嚴遂發結茅孤峰之願丁丑春師往匡廬埽憨
大師塔秋入雲居予聞即詣親覲師時受給諫熊青
嶼公與味白師請興復雲居命予職監院事每見師
教人參觀音大士即今在甚麼處話一日解制大雪
連降師命眾作頌尤諄諭予作復垂問勘之予頌曰
多言人怪寡言癡語默何嘗不是伊若問觀音真住
處梅花幾點洩天機師云洩甚麼天機予曰瑞雪報
年豐師曰再頌又曰識得這些便休歇甕裏斷乎不
走鱉問今何處是觀音梨花偏打元宵節師云你喚
甚麼是甕裏鱉予一喝師曰此皆住山得的予曰元
來不欠少師曰你真鬼怪予曰某甲見和尚如古佛
師默然予纔出方丈師又呼入云觀音大士即今在
甚麼處予曰家家門前雪滿堆師曰雪消後如何予
曰水到渠成師曰不辜負你喫清粥淡菜予即掩耳
而出時庚辰孟春望日年三十九歲矣辛巳春謝監
院事欲結靜廬於山之後屢懇師固不諾秋迺有南
嶽之行欲畢結茅之願途中師復遣人趕回癸未秋
七月十一日師榜示大眾安第一座予入方丈堅辭
師曰此是閒執事八月初三日師出山往邵陽初十
日合院大眾請理常住事辭之十八日護法熊季納
居士復入山設齋同眾固請十月初七日師自吉安
遣人齎書至山命眾奉予代理院事堅辭不獲十五
日結制復請落堂有法語臘月八日秉命傳戒有榜
式并具別錄是冬師阻兵寇不達遂返棹抵金陵甲
申春予走金陵迎師還山而師建紫竹林乙酉再迎
又以林事未訖期以明春丙戌因諸山多事予未遂
前約迺招法璽大師齎書往迎師已登舟疾作諸弟
子強舁歸林以五月六日趺坐而逝二十九日訃到
雲居予即買舟往迎師龕歸塔而林中留龕供養相
待久之請天界先老和尚處分以明秋為歸龕之定
期予於時負病還山蒙熊氏一門暨合邑紳衿居士
諸山耆宿公請予繼雲居之虛席辭再三不已仍以
代理就事俟師龕歸塔然後赴諸公命丁亥夏躬往
迎龕值師初忌眾請天界和尚上堂予問青青翠竹
盡是真如鬱鬱黃花無非佛性只如竹未生花未發
真性何在師云當今突出別手眼看取威音那畔機
予曰當今眼即不問如何是那畔機師良久云會麼
予曰深密幽玄蒙師直示向上一路千聖不傳意旨
如何師云這段風光天然自在予曰恁麼則彌輝普
耀去也師擊如意予便歸位一日碧峰寺見師師問
何處來予曰林中來師曰林中事動止如何予曰特
來請問和尚師云提起放下一任繇你予曰也要和
尚證明師云杖人從來不輕許人予曰設許人時如
何師良久默然予便禮拜師亦默然午後入室禮拜
師云作甚麼予曰歸林去師云適從那裏來予曰隨
喜羅漢來師云羅漢都在麼予曰若不在將甚麼見
和尚師云杖人無面目你向何處著眼予曰轉見親
切師云如何是你親切處予便禮拜而出林中事畢
過天界辭謝師云向日彌普底今朝試道看予曰總
在這裏面辭去師云水遠山高切須仔細予曰自有
拄杖通霄徹淵便出師送偈扇如意等具力勉受之
冬初抵雲居時山田遭蝗所須百不給拮据逾年以
巳丑仲冬廿一日之吉窣堵甫成院舍香燈略具所
不能莊嚴如意者以待將來同門諸兄之緣力耳事
竣予告護法檀越及在座諸師面請法大師繼主先
和尚之席法巳慨諾季冬廿四日予將常住冊籍什
物付執事看管以俟奉法入院而予將退居塔院侍
香燈法迺約期去匡山而不時至而予延佇竟載坐
違夙願紆懷成病辛卯春遂出山托缽行腳夏至匡
廬卜隱未就秋挂錫五乳冬為諸子說戒時年滿五
十矣壬辰春本山耆宿見契始泊於五老峰之瑞雲
崖狷穴同居野蔬度日而又有千尋之嶂結秀層雲
萬頃之湖俯瞰無際凡予二十年間積懷未遂者至
此而可以無憾矣予自辛卯辭雲居事退隱匡廬春
秋九易承先師浪老和尚屢書勉其應世皆以老病
不出山之願謝之巳亥五月朔二日師差風峻機持
書到山有衣偈源流囑予予即焚香啟讀竟對使舉
示左右云遯跡匡廬數載一切是非不管縱有口舌
撩天到此冰消瓦解即今三世諸佛衣法歷代祖師
源流我本無心希求彼卻有意自至且道受即是不
受即是乃擲書於案頭云老賊分贓獲者殃及九月
朔七日見日公送訃音到山次日設位上供拈香云
璽於數年前跨木馬遊火宅眼冷心灰數年後向孤
峰結茅屋大休大歇巳謂此生事畢豈知禍身難掩
欲隱彌露往業難逃欲避偏遭只得重抖精神復整
威儀拈一瓣香穿渠鼻孔說幾句話通渠耳竅雖然
賊過張弓要且箭箭中的呀將昔冤報昔冤以今屈
酬今屈莫道對頭不相識十一月朔二日出山臘月
朔二日抵天界初八日對龕上供告香云千里聞風
一月來遙知此事巳安排全身坐在炭坑裏向外覓
求焉在哉庚子四月十三日送師龕入攝山建塔八
月十九日於紫竹林受侍御陳旻昭居士憲副劉純
之居士暨合郡縉紳孝廉文學居士同諸山耆宿本
寺方丈監院等請住天界於九月十五日入院辛丑
春結制皆有法語載錄夏建普福道場七晝夜時予
年滿六十矣是夜茶次因眾問予有生以來行實不
覺忉怛至是侍僧次日請錄遂援筆紀其大略如此。
三卷終　　　　　菩薩戒弟子劉興孝捐資敬刊





















* 和中峰禪師懷淨土詩
廬山瑞雲沙門大璽著

「　一乘願力入娑婆忘失西方劫數多今日迴心須念佛去來由自不由他」


「　故鄉非外路非賒纔想歸家便到家眼裏西方心內佛迴光返照本無遮」


「　欲往西方須念佛六時晝夜莫停聲情塵念到消忘處淨土何愁不得生」


「　國名極樂誰為主秪有彌陀一世尊垂手娑婆無量劫教人同入念佛門」


「　信行弘深願往生西方三聖總持名慈悲不捨哀攝授我命臨終共接迎」


「　念句彌陀問是誰問來問去起深疑渠元就是唯心佛要與當人自證知」


「　彌陀釋氏共胞胎兩土平分任取裁識得自心無不是此誰生去彼何來」


「　此去西方多少路迢迢十萬億途程耑持自性彌陀佛淨土惟心絕點塵」


「　諸佛本無彼此相眾生與佛自疏親蓮花世界何多佛盡是娑婆過去人」


「　死死生生生死死塵塵剎剎剎塵塵自從一念彌陀佛頓脫輪迴無始因」


「　獃不獃兮癡不癡無心念佛似嬰兒全身本是光明藏悟後還同未悟時」


「　淨土娑婆共一家教人生去本無差若將彼此心求佛捨卻阿娘認著爺」


「　苦海無邊欲出離只須日夜念阿彌一聲相應狂心歇便是舟登彼岸時」


「　即心是佛將心念念到心空佛亦忘親證一回方解道涅槃生死總無妨」


「　佛祖同宣淨與禪隨機方便利人天箇中消息無分別直指歸真達本淵」


「　佛說彌陀一卷經全彰依正數難明自須親睹慈尊面始信剎塵是化城」


「　淨土云何名極樂因無惡道苦相侵珍衣寶饌隨心至樓閣園林地布金」


「　樓閣層層寶所成門窗咸放大光明黃金座上彌陀佛說法時時度眾生」


「　七重行樹葉婆娑四道金欄界網羅晝夜經行花滿地香風微動念彌陀」


「　九品蓮花共一池含輝發耀映時時常為不退菩薩母產育娑婆念佛兒」


「　珠網玲瓏寶樹森微風吹動妙多音譬如天樂同時奏聞者皆生念佛心」


「　八德池中九品花或開或合大如車青黃赤白光交燦底布金沙長佛芽」


「　地布純金平似掌六時不斷雨天花眾生清旦盛衣裓供養他方佛老爺」


「　鸚鵡頻伽遶樹林梵聲和雅悅人心休疑異類同居此盡是彌陀變化音」


「　彌陀一念一蓮華因徹珍池果不差念到功成佛接引一聲彈指便歸家」


「　一心不亂是專持名號聲聲莫暫離打破疑團即是佛不須重覓古阿彌」


「　萬德洪名無量光十方普照貌堂堂自從無始至今日劫數何如壽數長」


「　洪名一舉萬緣灰獨露娘生面本來非色非空非背向更從何處惹塵埃」


「　欲尋捷徑歸家去惟有參禪念佛門除斯別求方便路更無超過此為尊」


「　參禪不外唯心土念佛何殊直指禪禪淨同源入處異任伊先上那邊船」


「　彌陀即性性唯心生與無生絕點塵內外不居中不住露堂堂地一閒身」


「　成就黃金丈六身圓光普照日惟新人天聞見生希慕同種當來出世因」


「　六方諸佛讚西方彌覆三千舌廣長異口同宣唯極樂更無別處可商量」


「　遙憶西方西復西極西之處更難思但將妄想心消滅即是歸家見佛時」


「　十六觀門門廣大四十八願願洪深知先發願生彼國守約尋門歸自心」


「　萬慮咸休坐草堂一心不亂想西方有時忽入那伽定親睹彌陀無量光」


「　願見西方佛世尊時時送想日頭昏彌陀知我歸心切返放毫光灌頂門」


「　不立一塵修淨土還空萬象念彌陀纖毫著意尚非是何況心中妄想多」


「　一盞清燈一炷煙光明常照於龕前殷勤念禮彌陀佛徹骨冰寒尚未眠」


「　自性彌陀莫外尋外尋空費草鞋金迴光返照能尋底不出當人一點心」


「　腳踏今世門頭地頂放威音那畔光究竟此心元洞徹七通八達有何妨」


「　事窮理極獨惟心妄想浮塵不敢侵識得此心無寸土拈來瓦礫盡黃金」


「　眉毛豎起眼橫睜念一聲兮問一聲千聖至斯無覓處箇中誰敢強安名」


「　威音那畔絕消息今世門中覓亦無妙有真空常湛寂彌陀即是古毘盧」


「　六根六識六塵情內外中分界處生無位真人都不住頭頭法法放光明」


「　視也無形呼有聲有無呼視甚分明及乎尋箇分明旨卻被空花翳眼睛」


「　案頭常𤊔般若炬爐內頻燃解脫香一句了然超百億寂光三昧遍十方」


「　往生捷徑在人心切莫徒勞向外尋辦自肯心念自佛本無差別路頭侵」


「　萬象之中獨露身遠無疏闊近無親現今若要知端的但向塵中作主人」


「　六根都攝念彌陀淨土唯嫌揀擇多深入一門一切入百千方便盡包羅」


「　六根恰似劫財賊六識猶如引盜郎縱有心王無用處彌陀一舉盡投降」


「　我與彌陀夙有緣彌陀為我用心堅嬰兒憶母情親切母念嬰兒最可憐」


「　念佛念到最親切寒暑飢虛總不知只待因緣時節至彌陀一見更無疑」


「　佛法本無權與實眾生根器有聰愚彌陀化主心平等同指西方一路途」


「　彌陀為甚皺雙眉堪嘆人生大似癡面赤髮烏不念佛齒黃頭白悔應遲」


「　萬行莊嚴清淨土圓滿福慧紫金身眾生非是全無分只要居塵不染塵」


「　三界無安如火宅四生輪轉認為家彌陀苦口與人說勸往西方九品花」


「　信力堅強行願真往生因果不虛陳若能念念心無退即是蓮花國裏人」


「　無量劫來生死業彌陀一念盡蠲除命終還仗洪名力上品蓮臺定可圖」


「　八萬四千入道路箇中捷近是何門十方三世佛同贊淨土彌陀第一尊」


「　清旦鐘聲法喜時盈堂僧眾念阿彌缽盂應量一般飽但往西方有速遲」


「　年來想念佛心堅聖境時時現目前昨夜繩床一夢覺全身猶在寶池蓮」


「　一心不亂那伽定名號專持般若禪寂照圓融真淨土十方世界亦如然」


「　晝夜彌陀十萬聲也無欠少也無零是中有箇難瞞底字句分明計得清」


「　彌陀佛是我親爺棄捨󵍌󵍍去路賒三十餘年空眷戀至今發念要歸家」


「　自家屋裏彌陀佛日夜何嘗須臾離若去將心向外覓世人豈不太愚癡」


「　喝棒如雷氣似王問渠著甚急顛狂自心不把彌陀念只恐臨終手腳忙」


「　佛是眾生慈父母叮嚀苦勸早歸家莫教兩鬢生霜雪擬欲還時路恐差」


「　勸念彌陀不得閒將心日用苦攀緣滿堂金玉雖為貴難保人生有百年」


「　功名蓋世日無多覷破猶同水上波話到無常空嘆息何如趁早念彌陀」


「　人生富貴植前因布施齋僧發意真若肯今生思念佛當來又是果中人」


「　貧窮念佛正相當跣足提巾上藕航若問歸帆何太急因無財寶挂心腸」


「　既作人間大丈夫莫將財色把身誅阿彌陀佛隨心念托質蓮胎應不無」


「　女流念佛信繁難忙裏偷閒要數完若想臨終生淨土莫愁家富與家寒」


「　鉗鎚拈起響叮噹打鐵爐中選佛場久煉純鋼成一片功成時至往西方」


「　鸚鵡舌巧被人籠念佛無心卻有功脫下皮毛生淨土靈明托化藕花中」


「　十善咸明感上天不持名號總徒然縱能修到非非想難比西方下品蓮」


「　人人盡道念彌陀借問彌陀是甚麼眼似銅鈴心似漆口吧吧地只圖多」


「　娑婆五濁未能清耑念彌陀願往生感應道交佛接引剎那間悉頓圓成」


「　庶鳥珍禽同念佛茅堂寶閣共為家若將清濁分優劣平等光中見自差」


「　百千方便皆權說唯有念佛一事真但看古今賢與聖阿誰不把此門陳」


「　因該果海膠中漆果徹因源錦上花流水光中知念佛夕陽影裏解歸家」


「　廣陳依正從今日備載修行利後人舉約該餘成捷徑去繁崇簡早歸真」


「　想相為塵垢是情出塵雖淨垢還生要將漆器掀翻底但念彌陀六字名」


「　應無所住安心竟心若有生所住非降伏其心唯念佛西方淨土是真歸」


「　一身四大為墻壁五蘊三毒當作家圓洞六根皆戶牖心佛出入總無遮」


「　芭蕉好似世人心剝盡方知惜寸陰若肯從前思念佛且無霜雪把頭侵」


「　千林花鳥音和雅萬壑松濤聲韻佳無限風光無限意念佛念法念僧伽」


「　魔強法弱路千差一念無為似斬麻坐斷兩頭生淨土念佛還仗佛冥加」


「　自心有病自心醫病差醫忘心亦離若問此方真妙訣阿彌陀佛是吾師」


「　蓮池海會佛如來勢至觀音坐寶臺垂手娑婆同接引眾生箇箇離塵埃」


「　想見西方九品蓮至誠歸命禮金仙道交感應忘能所心地花開現佛前」


「　蜂房蟻穴光明藏柳巷花街功德林法界等觀皆淨土原來無處不惟心」


「　說是說非人不解譚玄談妙有誰知依稀彷彿難分辨一舉彌陀盡決疑」


「　既念彌陀願往生休疑心地理難明觀音勢至為朋友佛道何愁不速成」


「　萬樹春風入院溫寒涼消盡熱心存花香水暖蓮臺淨直往西方面世尊」


「　夏日炎炎似火流陽光燒白世人頭彌陀常住清涼國接引眾生向彼遊」


「　一念彌陀萬事休長空雁過語悲秋歸心恰似離弦箭端向西峰看日頭」


「　冬至風寒雨雪飛飄零稚子欲誰依婆心切切倚門望臘盡年窮不見歸」


「　四時八節如旋火萬死千生若轉輪只有此心無動靜耑持名號日惟新」


「　西方風景最清涼心地無塵熱惱忘諸上善人同會處經行坐臥悉安詳」


「　即是即非還更遠離名離相處猶疑多方善誘都難信親見歸來始得知」


「　茶煙消盡五更初除想西方一事無鐘鼓聲傳空劫外一門深入法王都」


「　勿論冤兮勿論親逢人一味語頻頻口空非是說空話勸念彌陀果是真」


「　自從親入遠公社善友難逢是箇中不遇中峰懷淨土青山逾遠雲彌豊」


「　最上參禪惟念佛祖師公案漫疑猜不須待悟拈花旨且仗彌陀歸去來」


「　或曰西方或謂禪聖凡沙界總同圓舌頭非是無觔骨遍覆三千出自然」


「　詩成百八口親宣雖讚西方不礙禪識得自心無定法但隨機便利人天」



菩薩戒弟子劉興孝捐資敬刊