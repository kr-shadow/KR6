#+TITLE: 大藏聖教法寶標目-元-王古
#+DATE: 2018-05-12 10:25:46
#+SOURCE: github.com/kanripo/KR6s0102 master cefe5f00                

* 大藏聖教法寶標目序偈　　　　　庭一
元清源居士王古撰

「　歸命正徧知
　如來妙法藏
　十方大菩薩
　三尊真聖眾
　我今於法寶
　願作勝妙緣
　若以一毛端
　測量太空界
　如說須彌頂
　是諸天住處
　如指海波中
　大魚龍窟宅
　廣大殊勝處
　非一言可盡
　然其所標顯
　舉要非妄謬
　憫彼不遇者
　望涯而自絕
　常時對寶所
　終身空手過(西域取經亡軀為法末法有安佚懶惰不肯展卷者)
　暫能一經目
　即植菩提根(未閱經者獲益)
　清信樂法人
　未暇徧披閱
　崐山取片玊
　滄溟採如意
　隨其所欲見
　發凾即有得(未徧閱經者獲益)
　多聞博覽人
　巳知龍藏者
　溫故檢忘誤
　釋然得本明(巳徧閱經者獲益)
　除彼大闡提
　有是種種益
　海墨書一義
　九旬而演妙
　云何以片言
　而欲顯法要(舉廣難略)
　如來在定時
　五百阿羅漢
　各各說所解
　而皆非佛意
　各順正理故
　可依而無罪
　我今所譔述
　率稽古德語
　非我妄臆說
　是故應信受
　(答舉廣難)
　智者悟筏喻
　不著文字相
　見月而忘指
　入海譏筭沙(離相忘筌難)
　方便有多門
　豈以一廢百
　種種皆佛事
　全來彰妙用(方便無礙答)
　以此勝功德
　願常在佛會
　一音所演法
　歷耳永不忘
　如海受大雨
　亦如水傳器
　持以利眾生
　如法界無盡」





* 大藏聖教法寶標目序

竊以至理遼敻。絕名言而叵測。法身昭應。隨
語嘿以總持。露妙有之冲玄。通群情之封滯。
由是鹿苑鶴林之提唱。谷響傳音。線花貝葉
之翩翻。雲垂布錦。爰有法寶。耀彼摩尼經律
論藏。汎性海之波瀾。戒定慧學。皎義天之日
月。遊上林之春。則奇葩異卉紛馥鮮妍。窺王
庫之寶。則羙玉精金光明洞徹。法寶標目者。
清源居士王古所誌也。公讀經該貫。演義深
玄。舉教網而目張。覽智鏡而神會。故茲集要。
略盡教條。溥為來機豁開寶藏。流傳既久。貝
笈未收眼目所存。誠為欠事。即有前松江府
僧錄廣福大師。管主八續。集祕密經文。刊圓
藏典。謂此標目。該括詳明。謹錄藏中。隨凾披
閱。俾巳通教理者。覩智燈而合照心之解。未
閱聖言者。掬法流而澡惑業之垢。一覽之餘。
全藏義海暸。然於心目之間矣。善哉信而解。
解而行。行而證。證而極於言語道斷。心行處
滅。了最上之真空。傳法王之心印。燈燈聮輝。
展轉分照。廓法界之疆域。入普賢之願海。則
効報於皇恩佛恩可知矣。若夫棄經廢律。歲
月耽翫。受聖門之利養。甘面牆之蒙塞。斯文
也亦可為懲勸之一端云耳。

時大德丙午子
月既望江西吉州路報恩寺講經釋克巳序


大藏聖教法寶標目文前大科分為四段。

  
  * 初總標年代括人法之紀綱
  * 二別約歲時分記錄之殊異
  * 三略明乗藏顯古錄之梯航
  * 四廣列名題彰今目之倫序

初總標年代括人法之紀綱

自後漢孝明皇帝永平十年戊辰。至大
元聖世大德十年丙午。凡一千二百四
十一年。中間譯經。朝代歷二十二代。傳
譯之人一百九十四人。所出經律論三
藏一千四百四十部。該五千五百八十
六卷。

  
  * 經藏
  
  * 大乗經八百九十七部二千九百八十卷
  * 小乗經二百九十一部七百一十卷
  * 律藏
  
  * 大乗律二十八部五十六卷
  * 小乗律六十九部五百單四卷
  * 論藏
  
  * 大乗論一百一十七部六百二十八卷
  * 小乗論三十八部七百單八卷

二別約歲時分記錄之殊異

自後漢明帝永平十年戊辰。至唐玄宗
開元十八年庚午。凡一十九代。六百六
十三年。中間傳譯緇素。總一百七十六
人。所出大小乗三藏教文。凡九百六十
八部。四千五百單七卷(上開元錄所紀)。

自唐開元十八年庚午。至德宗貞元五
年已巳凡六十年。中間傳譯三藏八人。
大乗經論及念誦法一百二十七部。二
百四十二卷(上貞元錄所紀)。

自唐貞元五年巳巳。至宋太宗興國七
年壬午。凡一百九十三年。中間並無譯
人。其年壬午始建譯場。至真宗大中祥
符四年辛亥。凡二十九年。中間傳譯三
藏六人。所出三藏教文二百單一部。三
百八十四卷(巳上祥符錄所紀)。

自宋仁宗景祐四年丁丑。至今大元聖
世至元二十二年乙酉。凡二百五十四
年。中間傳譯三藏四人。所出三藏教文
二十部。一百一十五卷。其餘前錄未編
入者經律論等五十五部一百四十一
卷。通前七十五部二百五十六卷(依拾遺編
入)。

三略明乗藏顯古錄之梯航

  
  * 開元錄所紀經律論一千一十六部四千五百三十七卷
  
  * 大乗
  
  * 經五百六十三部二千一百七十三卷(百冊三帙)
  * 律二十六部五十四卷(五帙)
  * 論九十七部五百一十八卷(十五帙)
  * 小乗
  
  * 經二百四十部六百十八卷(四十八帙)
  * 律五十四部四百四十六卷(四十五帙)
  * 論三十六部六百九十八卷(七十二帙)
  * 貞元錄所紀經論一百二十七部二百四十二卷
  
  * 大乗
  
  * 經一百二十五部二百四十卷(二十三帙)
  * 論二部二卷
  * 祥符錄所紀經律論二百部三百八十四卷
  
  * 大乗
  
  * 經一百四十部二百九十卷(三十帙)
  * 律一部一卷
  * 論一十一部一十九卷(二帙)
  * 小乗
  
  * 經四十四部六十九卷(七帙)
  * 律五部五卷(一帙)
  * 景祐錄所紀經律論十九部一百五十卷
  
  * 大乗
  
  * 經九部一百八卷一十一帙
  * 律一部一卷
  * 論二部二十八卷(三帙)
  * 小乗
  
  * 經六部一十一卷(一帙)
  * 律一部一卷
  * 弘法入藏錄及拾遺編入經律論(七十五部二百五十六卷)
  
  * 大乗
  
  * 經五十七部二百二十一卷(七帙)
  * 論六部六十一卷(七帙)
  * 大乗
  
  * 經一部十二卷(一帙)
  * 律九部五十二卷(五帙)
  * 論一部一十卷(一帙)
  * 弘法入藏聖賢傳記不在其數

四廣列名題彰今目之倫序(如文)


大元續集法寶標目卷第一

般若部。總二十一部。七百三十六卷。七十三
帙。

  
  * 
大般若波羅蜜多經六百卷　【天】字至【柰】字號
六十帙。凾號依印。經院有本。
右佛於天上人間四處十六會說。西域本有二十萬偈。此方八部咸在其中。唐三藏法師玄奘取全本於西域。於玉華寺。譯成六百卷。般若空宗此焉周盡。初法師將順眾意如羅什所翻除繁去重。於夜夢中有極怖畏事。還依廣翻。即見殊勝境界。遂不敢刪。依梵本譯。慶成之日。般若放光諸天雨華。空中音樂異香芬烈。法師曰。此鎮國之典人天大寶。經自記。此方當有樂大乗
者國王大臣四部徒眾書寫受持讀誦流布。皆得生天究竟解脫(巳上出三藏法師傳)開元釋教錄云。諸經以般若建初者。謂諸佛之母也。
般若六度之一數也。五度未與大名。唯此般若圓宗。獨稱尊大。乃是眾妙之淵府。群智之玄宗。萬法之本原。眾聖之圓極。所以前五但為佐助與般若作其輔翼。唯此獨立大名。般若者。此云智慧也(出經音䟽序)。
  
  * 
第一會王舍城鷲峰山說第一卷(至第四百卷【天】字至【霜】字號)
右四十帙。八十五品。新譯此方舊來流傳。佛在鷲峰菩薩聲聞眾集。佛於一一身分放大光明。其光徧照三千大千世界及十方殑伽沙諸佛世界。十方諸佛各遣大菩
薩眾。持金蓮華奉釋迦佛。佛知眾集。告舍利弗。為諸菩薩眾說般若波羅蜜多。舍利弗滿慈子與佛問答演說。初會四百卷經中。說一切法五蘊。十二處。十八界。十二緣生。三十七菩提分法。四靜慮定。四無色定。八解脫。八勝處。九次第定。十徧處。如來三身。四智。十力。四無畏。四無量心。六神通。十八不共法。三十二相。八十種好。一切功德皆從六波羅蜜生。般若波羅蜜多最大最勝。最為第一更無過者餘。五波羅蜜皆攝入此般若波羅蜜中。一切諸法若無般若。不得名為到彼岸故。
佛說內空。內六根空故。外空。外六塵空故。內外空。根塵皆空故。空空。一切法空故。大空。十方皆空故。勝義空。涅槃亦空故。有為
空。三界皆空故。無為空。無生住異滅故。畢竟空。諸法竟不可得故。無際空。無初中後故。散空。散謂有放有棄有捨可得此由散空。無變異空。無放無棄無捨。本性空。一切法非佛所作。本性空故。自相空。一切法自相皆空。如變礙是色自相領納是受自相等。共相空。謂一切法如苦。是有漏法。共相無常。是有為法。共相空。無我是一切法共相等。一切法空。謂五蘊十二處十八界。有色無色。有見無見。有對無對。有漏無漏有為無為法皆空故。不可得空。三際不可得故。無性空。無少法可得故。自性空。諸法能和合自性空故。無性自性空。諸法無能和合性。有所和合自性皆空故(五十一)六波羅蜜。三解脫。十力。十八不共。一切智。四果。二
乗。十地。究竟涅槃。皆如夢如幻。設更有法勝涅槃者。我亦說為如夢如幻。何以故。幻化夢事與一切法乃至涅槃皆悉無二無二分故(八十二)一切諸佛一切功德。無不皆從此般若波羅蜜多所生故。一切三乗賢聖五果福地乃至人天富樂自在福德吉祥。亦不離此般若波羅蜜多。一切世出世間諸功德善法。若無般若為其先導。如人無眼則無所徃。
若人受持讀誦恭敬供養繫念在心而不忘失者。即知是成佛之前相。去佛非遠故。如是之人。一切魔怨外道不能惱亂。一切毒藥毒蛇惡獸不敢傷害。諸惡鬼神悉皆遠。離。水火風災亦所不及。若入軍陣刀箭不中戰𨷖得勝。一切災難無不滅者。
則法師序云。大般若經者。希代之絕。唱曠劫之遐津。光被人天括囊真俗。誠入神之奧府。有國之靈鎮。舊巳譯八部纔現半珠。今具十六會。乃握全寶。義既天悠辭仍海溢。且為諸分之本。又是前古未傳。此初會經四百卷八十五品矣(唐西明寺沙門玄則序則同預奘法師譯會三)。
  * 
第二會四百一至四百七十八卷(【金】字至【崐】字)
右則法師序云。舌覆大千身分巨億。普利六趣震動十方。是使微塵剎土不動而遊。恒沙諸佛不謀而證。非般若至賾。孰能致此。同幻花之開落。不滅不生。比夢像之妍媸。無染無淨。飇谷投響。則毀譽共銷。月池寖色。則物我俱謝。文優理詣感通悟永。此會凡八十五品。七十八卷。即舊大品光讚
放光本同譯別。然大品之於光讚。詞倍豐而加美。此分之於大品。文益具而彌正。攢輝校寶豈不盛歟。舊譯闕常啼等品。餘意大同。
  * 
第三會從四百七十九卷至五百(三十七卷【崗】字至【珠】字)
右新譯三十一品。五十九卷。於舊無涉佛言。若諸菩薩欲疾證得一切智智。應學般若波羅蜜多。欲超聲聞獨覺等地。欲住菩薩不退轉地。欲得殊勝六種神通。欲以一念隨喜之心超過一切聲聞獨覺施戒定慧忍進。欲以一食一香一華一燈一衣一蓋一幢一旛供養十方沙界如來。欲滿足六波羅蜜。欲得一切如來殊勝功德。欲得如上無量無邊殊勝功德。應學般若波羅
蜜多(四百七十九此但略出詳如本經)。
  * 
第四會從五百三十八卷至五百五十五卷(【稱】【夜】)
右第八譯。二十九品。一十八卷一切凡夫剖名相之符。保癡愛之宅。所以措懷有著擬議必違。至真反此動寂斯會。以假名般若。授假名菩薩。是持幻法與幻人。故無作亦無得。此晨蜉之語歲。夢蝶之議覺乎。此會一十九品。一十八卷。即舊小品道行新道行明度經。品之為言分也。分有長短。故有小品大品焉。道行即分中之初品。譯者取以別經。明度乃智度之異言。即就總目為號。寔由殘闕未具。故使名題亦差。今大教克圓。鴻規允布。心術之要。可復道哉(出則法師序)開元釋教錄云。放光大品新舊譯耳。
大品為新。放光為舊。
  * 
第五會十卷　【光】
右二十四品。第五百五十六卷。(至五百六十五卷)。佛言。若諸菩薩但聞般若波羅蜜多。尚獲無邊功德勝利。況深信解如說修行。是諸菩薩近一切智安住真如疾證菩提。若有菩薩說聲聞法令三千大千世界一切有情悉皆證得阿羅漢果。所獲福聚甚多。若菩薩為諸有情宣說般若。乃至一彈指頃。所獲福聚甚多於前(五百六十五流通品)。
則法師序曰。夫見生死者三有。著涅槃者二乗。知生死空。斯出三界矣。知涅槃空。斯過二地矣。此會二十四品十卷。舊未傳譯。是大經略譯。覽者固當不以抵羽而輕積珍矣。
  * 
第六會八卷(自第一會五第六會並在鷲峯山說)　【菓】
右十七品。第五百六十六卷。至五百七十三卷。最勝天王問。佛說。即舊勝天王般若本同譯別。此第二譯。發明弘旨敞拔幽關。固巳法寶駢映義林交積(則法師序)。
  * 
第七會室羅筏城給孤獨園說曼殊室利(分二卷【珍】)
右第五百七十四卷。至七十五卷。與舊譯文殊般若本同譯別。此第三譯則法師序曰。即相無覩。真如之壯觀。即慮無知種智之默識。既泯修而造修。亦絕學而趣學。狀其區別則菩提萬流。斷其混茫則涅槃一相。一相則不見生死。萬流則無非佛法。不壞假名而開實相。法尚不有。何有菩提。尚無菩提。何有證得。此會即舊譯文殊般若
矣。
  * 
第八會一卷
右一品。那伽室利分。第五百七十六卷與舊譯濡首菩薩分衛經本同譯別。此第三譯則法師序曰。縱觀空術澄襟海定。蜃樓切景。知積氣以忘躋。鸞鏡含姿。悟惟空而輟覽。故能自近鑒遠由真立俗。識危生之露集。知幻質之泡浮。電倐青氣之輝。雲空軒蓋之影。文約理贍昔秘今傳。雖一軸單譯。而三復固多重味矣。
  * 
第九會(第八第九會並在給孤獨園)說能斷金剛分一卷
右第四譯。第五百七十七卷。與舊金剛般若本同譯別。凡本具云能斷金剛般若。欲明菩薩以分別為煩惱。而分別之惑堅類金剛。此經所詮無分別慧乃能除斷。故知
舊譯失上二字。又下文三問闕一九喻闕三。法師具依梵本翻譯(出三藏法師傳)。
則法師序。冲照倬存逸韻遐舉。承閑語要。三問傑其標。節理情塗。兩如肅其致。窮非想以布想。攝眾度以檀度。格虛空而未量。汎聲香而不住。忘法身於相好。豈見如來。分剎土於微塵。誰為世界。河沙數非多之多福。山王比非大之大身。法性絕言。謂有說而便謗。菩提離取。知無授而乃成。皆所以拂靄疑津剪萌心。逕廣略二本前後五譯。無新無故逾鍊逾明。經卷所在則為有佛。故受持之迹其驗若神。傳之物聽。具如別錄。
  * 
第十會他化自在天王宮說般若理趣分一卷
右一卷。第五百七十八卷。與後譯實相般若本同譯別般若理趣分者。蓋乃覈諸會之旨歸。綰積篇之宗緒。心凝旨敻義皎詞明。言理則理邃寰中。談趣則趣冲垓表。雖一軸單譯。而具該諸分。若不留連此旨咀味斯文。何能指晤遙津搜奇密藏矣(則法師序)。
  * 
第十一會說施波羅蜜多分(五卷)　【李】
右新出。無舊譯。從五百七十九卷。至五百八十三。舍利弗言。若菩薩欲證無上菩提。一切行中應先行施。作如是念。我施十方界一切有情。令永解脫惡趣生死。未發無上菩提心者令速發心。巳發心者令永不退。巳不退者令速圓滿一切智智。以布施善根勿招餘果。唯證無上菩提。能盡未來利樂一切。如是乃名布施波羅蜜多。普令
一切波羅蜜多皆得圓滿。若無後心緣一切智回向菩提。雖行布施而非波羅蜜多。亦不能令餘所修習波羅蜜多速得圓滿。亦不能得一切智智。菩薩知一切法如幻化故。行布施時無實可捨。證正覺時實無所得。如二幻師戲為交易。此中二事俱非實有。佛神力故。令舍利子及大眾等。見十方佛剎中諸菩薩廣大布施財施法施身命施等。佛言。求大菩提。當如是施。
  * 
第十二會說戒波羅蜜多分(五卷)
右新譯。從五百八十四卷。至五百八十八。夫欲儲淨法先滌身器。將越愛流前鳩行檝。戒者切身口而流訓則。一言一行斯佛事矣。因動靜以研幾。則舉足下足皆道場矣。誠嶮道之夷蹬。闇室之凝釭。度疫之僊
凡。出苦之神馭也。五卷單譯。一如施分(則法師序)。
  * 
第十三會說忍波羅蜜多分(一卷)
右新譯。第五百八十九卷佛言。一切法皆如幻化。畢竟性空。畢竟空中無所諍競。令彼聞巳𨷖諍心息。其心平等猶若虛空。不相伺求種種瑕隙。由斯感得大丈夫相所莊嚴身。一切有情見者歡喜。乃至證得清涼涅槃畢竟安樂。
則法師序曰。將夷道梗為坦心怨。播親親於蠢徒。闢蕩蕩於情路。雖毀甚矛箭害窮韲粉。必當內蠲我想外抵人相。目鄰虛之有間。投刃曷傷。念機關之無主。觸舟奚苦。如大浸稽空而空無溺懼。積洿歸澤。而澤無垢忿。況巳謝之聲毀譽一貫。既遷之色
損益同科。不有來損。則攝受之路無從不有徃慈。則菩提之行無主。翻為善友更領深恩。聞詈劇絲竹之娛。得捶踰捧戴之恱。太子之二目兼喪。曾靡一心。僊人之七分支解。方酬七覺。百矛集體。百福之相開。萬惱縈身。萬德之基立。語其大力。則拔山無以喻。談其無畏。則賈勇弗之論。一軸單譯。不其要歟。
  * 
第十四會說勤波羅蜜多分(一卷)第十一至十四會並在給孤獨園
右新譯。第五百九十卷。惟夫淺溜穿石小滴盈器。鑽燧之勤。斷幹之漸皆積微不巳。故在著可觀。單卷新譯(則法師序)經中詳說諸菩薩懈怠精進行相。
  * 
第十五會鷲峯山說靜慮波羅蜜多分(二卷)　【柰】
右新譯。第五百九十一九十二卷。夫心之用也大矣哉。動則舛競聿興。靜則眾變幾息。大之充法界。細之入鄰虛。故海嶽寰區。心之影也。形骸耳目。心之候也。生死邅迴。心之迷也。菩提昭曠。心之悟也。三界唯此寔曰難調。一處制之斯無不辦。沈掉雙斥止觀兩明。故統之則一如。權之則二相。敞之則三脫。依之則四神行之則五印。檢之則六念。聚之則七善。流之則八解。階之則九次。肆之則十徧。其餘四念四等之儔。五根五力之類。如泥之在鈞。金之在鍛。唯所用耳。豈有限哉。故能力味精通神妙揮忽。日月上掩川嶽下搖。身徧十方聲覃六趣。水火交質金玉易形。殫變化之塗。出思議之表(則法師序)。
  * 
第十六會竹林園中白鷺池側說般若波羅蜜多分八卷
右新譯。五百九十三卷。至第六百佛言。若於般若波羅蜜多甚深法門。受持一句。尚獲無量無邊功德。況於此大般若經。能具受持轉讀書寫供養流布廣為他說。彼所獲福不可思議。說此法時。無量無數菩薩得無生法忍。復有無邊諸有情類。皆發無上正等覺心。爾時如來記彼決定當證無上菩提。
  * 
放光般若波羅蜜經二十卷(或三十卷三帙)　【菜】【重】
右佛將說法。先入三昧。於一一身分放大光明。徧十方大千世界。眾生見光皆得不退。佛出廣長舌相。放無量億百千光。化為千葉金色蓮華。上皆有佛坐。一一化佛皆
說六波羅蜜。眾生聞者皆發大菩提心。此經二十卷。九十品。與前大經同。
  * 
摩訶般若波羅蜜經四十卷(亦名大品般若經或三十卷四帙)　【芥】【薑】【海】
  * 
光讚般若波羅蜜經十卷(或十五卷)　【鹹】
右三經。與大般若第二會同本異譯。其光讚般若比於新經。三分將一。至散華品後文並闕。按姚秦僧叡小品序云。斯經正文凡有四種。是佛異時適化廣略之說也。其多者云有十萬偈。少者六百偈。此之大品即是天竺之中品也。准斯中品。故知與大經第二會同梵文也(龍樹菩薩造智度論釋大品經)。
  * 
摩訶般若波羅蜜鈔經五卷(一名須菩提品亦名長安品)　【河】
右與小品道行經等同本異譯。故初題云。
摩訶般若波羅蜜經道行品第一。但文不足。三分過二。准道行經。後闕十品。
  * 
道行般若波羅蜜經十卷(亦名般若道行品或八卷一帙)　【淡】
  * 
小品般若波羅蜜經十卷(或七卷或八卷一帙)　【鱗】
  * 
大明度經四卷　【潛】
右四經。與大般若第四會同本異譯。
  * 
勝天王般若波羅蜜經七卷
右與大般若第六會同本異譯。
  * 
文殊師利所說摩訶般若波羅蜜經二卷　【羽】
梁扶南三藏曼陀羅僊譯(第一譯)。
右亦名文殊般若波羅蜜經。初無十重光。後有一行三昧文。言文殊師利童真者。是又編入寶積。在第四十六會。與後經名同。
  * 
文殊師利所說般若波羅蜜經一同
梁扶南三藏僧伽婆羅譯(第二譯)。
右初有十重光。後無一行三昧文。言文殊師利法王子者。是此本稍廣。又此二經亦互有廣略。與大般若第七會曼殊室利分同本異譯。
  * 
濡首菩薩無上清淨分衛經一卷(一名决了諸法如幻化三昧經)此與大般若第八會那伽室利分同本異譯新舊相比舊經稍廣
右文殊菩薩與龍吉祥菩薩等。執應器錫杖入城乞食。舍利子須菩提等問答。說佛性離垢染。故名無上清淨。法身無像都無煩勞。無了不了如幻化影響。無心無念無言無說。說是法身清淨功德時。有百億菩薩天人等。得無生忍者。發菩提心者。一生補處者。共歎菩薩功德無量。
  * 
金剛般若波羅蜜經一卷
秦鳩摩羅什譯(第一譯)。
  * 
金剛般若波羅蜜經一卷
魏菩提留支譯(第二譯)。
  * 
金剛般若波羅蜜經一卷
陳真諦譯(第三譯)。
  * 
能斷金剛般若波羅蜜多經一卷
唐玄奘譯(第四譯)。
  * 
能斷金剛般若波羅蜜多經一卷
義淨譯(第五譯)。
右五經同本異譯(三師造論同釋此經)解在第九會。
  * 
實相般若波羅蜜經一卷
右與大般若第十會般若理趣分同本異譯。西域梵文有廣略二本。故實相理趣文意乃同。況大小異佛為諸菩薩說。實謂真實。不虛妄故。相謂體相。自性凝寂故。具真
如常寂之義。故名實相。
  * 
仁王護國般若波羅蜜經二卷(或一卷)
右佛為十六國王等說。法欲滅時。一切有情造惡業故。國土災難競起。日月星變水火雨雹賊盜饑疫兵戈鬼神等。種種災異。說救護法。國王眷屬百官百姓。皆當受持般若。七難即滅皆得安樂。佛說菩薩行位五忍十五地等法。廣如本經。
  * 
摩訶般若波羅蜜大明呪一卷
鳩摩羅什譯(出經題第一譯)。
  * 
般若波羅蜜多心經一卷
唐玄奘譯(第二譯)二經同本異譯(仁王般若等三經大義雖通大部全本大部中無是支𣲖攝非從彼出)。
右二經。於六百卷大般若中此為要略。若受持讀誦有殊勝功德。菩提不遠。一切魔
怨外道毒藥蛇獸諸惡鬼神水火軍陣刀箭風災。不能為害。唐三藏法師。到流沙。逢無量鬼神。醜惡凶猛。唯念般若心經。聲發即皆散滅(出三藏法師傳)。

寶積部。總八十二部一百六十九卷(一十七帙)。

  
  * 
大寶積經一百二十卷(翔字至文字十二帙)
右此經。新舊重單合譯。共四十九會。合成一部。歷代譯者。摘會別翻而不終部帙。唐南印度菩提流支翻譯。二十六會三十九卷。並流支新譯。二十三會八十一卷。舊譯者。止勘同編入共成一部列會如左。
  
  * 
第一三律儀會三卷　【翔】
右與舊大方廣三戒經同本異譯。從第一卷至第三卷大迦葉問佛。若諸眾生求於佛法力無畏者。攝受何法而修行增長成
熟諸如來道。證入菩提得不退轉。佛說此經名演說三戒。亦名說菩薩禁戒。亦名集一切佛法。在家出家菩薩修行法門成就退失菩提法。詳如本經。
  * 
第二無邊莊嚴會四卷
右從第四至第七卷無邊莊嚴菩薩。為諸菩薩求一切智善巧地者。令得圓滿不思議願。及一生補處所有善根等願。佛開示如是法門。佛說此經。是無邊辯才攝一切義善巧法門。由此能照了一切法斷一切疑。
  * 
第三密迹金剛力士會七卷　【龍】
右從第八卷。至第十四密迹金剛。說如來身口心三祕密。目連欲窮佛聲邊際。過西方九十九恒河沙佛土。終不能得其音常
近不遠。應持菩薩過上方百億恒河沙佛土。欲見佛頂相亦不能見。樓至如來於賢劫千佛中最後成佛。住壽長遠。所度弟子一切聖眾等。與九百九十九佛適等無異。不可限量。賢劫諸佛出世時。密迹常持金剛侍衛。其金剛杵擲於虛空復立于地。帝釋目連盡其神力。皆不能動。密迹說是不可思議法時。菩薩天人無央數發菩提心。得法眼淨無生法忍。諸佛世界六返震動。大光明照十方無量佛土。
  * 
第四淨居天子會二卷
右舊譯名菩薩說夢經。新改名淨居天子會當第十五及十六卷佛說諸菩薩修行。有夢中所見一百八相。
  * 
第五無量壽如來會二卷(第十一譯)
右與舊無量清淨平等覺大阿彌陀無量壽經等同本異譯。當第十七十八卷。無量壽經四十八願。平等覺經彌陀經皆二十四願文異理同。與寶積經第五無量壽會同本異譯。皆說極樂國勝妙彌陀願力勸人徃生。
  * 
第六不動如來會二卷(第二譯)
右與舊阿閦佛國經等同本異譯。當第十九卷及二十卷說妙喜世界種種勝妙。不動佛行願功德。
  * 
第七被甲莊嚴會五卷　【師】
右新譯。從第二十一卷。至第二十五佛為無邊慧菩薩說菩薩被大甲冑。乗于大乗行于大道。持大法炬放大法光擊大法鼓霔大法雨。此大菩提法。為諸眾生作大饒
益。
  * 
第八法界體性無分別會二卷
右與姚秦童壽所譯法界體性經同本異譯。當第二十六二十七卷文殊師利說法界體性無汙染淨。亦無向得。無解脫者。是心體性空無有實。從妄想起非生住滅。無縛無脫無向無得。是經如佛光明一切普照。
  * 
第九大乗十法會一卷
右與梁眾鎧所譯大乗十法經同本異譯。當第二十八卷十法者。一信成就。二行成就。三性成就。四樂菩提心。五樂法。六觀正法行。七行法順法。八捨憍慢。九善解如來祕密之教。記聲聞得菩提言。我背痛言我老弊問耆婆醫藥逐諸外道捔勝金槍馬
麥提婆宿怨乞食空鉢木器合腹謗等。皆是善巧方便。為後世眾生利益故。十者心不希求聲聞乗獨覺乗。行是十法名住大乗。此經能施一切眾生慧目。大乗菩薩所當修學。當得菩提。
  * 
第十文殊師利普門會一卷
右與舊普門品經等同本異譯。當第二十九卷佛說普入不思議法門。色聲香味觸法八部三塗貪瞋癡善不善有為無為等。二十八三昧平等法門。若能受持。則為受持八萬四千法門。說是經時。七十二萬億那由他諸天一百八十萬人等發菩提心。九萬二千菩薩得無生忍。天魔憂苦涕泣如中毒箭。眾生聞是經。決定得不退轉空我境界。
  * 
第十一出現光明會五卷　【火】
右新譯。從第三十卷。至第三十四月光童子問佛。徃昔修何等業得此無量無邊種種色光明。佛為說如來因地善根資粮圓滿成就相好光明等法門。
  * 
第十二菩薩藏會二十卷　【帝】【鳥】
右從第三十五卷。至第五十四三藏法師自西域回。首譯出此經經初說。王舍城五百長者問佛。觀何等相棄捨家法悟大菩提。佛言。我觀世間眾生。為十苦所逼。十惱害相憎嫉。入十種惡見稠林。為十種大毒箭所中。十不善道染汙纏縛。我以是等故捨家趣無上道。五百長者皆證阿羅漢。次說如來十種不思議法。一者如來身。二者音聲。三者智。四者光。五者戒定。六者神通。
七者十力。八者四無畏。九者大悲。十者不共佛法。四無量心。六波羅蜜。三十七品法門。四諦。十二緣。四攝等法。檀波羅蜜中說過去善攝受。如來因地為紡績人。日以一縷微線施佛。願未來世成等正覺。由此福故。十五拘胝劫不墮惡道。千反為輪王帝釋。累劫奉事諸佛致成菩提(第四十一卷)精進波羅蜜中說過去熾然精進。如來因地修行時。於千歲中。不於彈指頃起睡眠及念欲樂心。不起稱量飲食鹹淡甘苦心。不觀授食人面是男是女。於樹下坐。不一仰觀樹相。於千歲中。不曾起念論世間無益之語。起如是妙行修如是道迹。勇猛精進未曾休息(四十七)釋迦如來因地作天帝釋。於贍部洲大疾疫劫。化大身令病苦眾生割
截身肉。食巳病愈。以願力故。隨割隨生。食其肉者。乃無一人墮於惡道。皆住三乗得不退轉。有如是力(四十八)如是等微妙法門不可具舉。佛言。欲疾證得菩提者。當於如是大菩薩藏微妙法門猛利殷重讀誦修習廣為他說。此是諸菩薩等聖珍寶藏。當勤修學。如我所證。
  * 
第十三佛為阿難說處胎會一卷
右與舊胞胎經同本異譯當第五十五卷。
  * 
第十四佛說入胎藏會二卷
右唐舊譯。單本。當第五十六卷。及五十七(此入胎藏會本名佛為難陀說出家入胎經在根本說一切有部毗柰耶雜事第十一十二卷三藏義淨析出別行)說人受生入胎種種事。本同譯別。入胎藏會經初說佛種種方便化難陀離欲出家事。經末說難陀徃昔設浴
供佛等緣。致金色身具三十相。短佛四指今得證果。事比舊經增多。
  * 
第十五文殊師利授記會三卷
右與文殊師利佛土嚴淨同本異譯。從第五十八卷。至第六十說菩薩嚴淨佛土種種行願。及普見如來佛剎種種勝妙功德。西方極樂世界莊嚴如一滴水。普見佛剎莊嚴如大海水。壽量眾會不可思議。十方無量無邊佛剎中一切如來。皆是文殊之所勸教成就。
  * 
第十六菩薩見實會十六卷　【官】
右從第六十一卷。至第七十六佛成道巳。還迦毗羅城將化父王。時國人迎佛。天龍八部圍繞禮敬。佛現神通說法。授諸天人非人及外道等菩提記。佛為淨飯王等說
六界差別法門(七十三至七十六)地水火風空識界十八界。一切法皆空。諸根如幻境界如夢。此法是一切菩薩之所修行。一切諸佛之所證得。次四轉輪王品。說佛徃昔為轉輪王。七寶具足福力殊勝。與帝釋分座。以貪欲故從天墮沒。以不放逸故於帝釋所亦無貪著。說是經時。淨飯王等七萬釋種得無生忍。佛記皆當徃生無量壽佛國後皆成佛。
  * 
第十七富樓那會三卷
右舊譯本名菩薩藏經。亦名大悲心經。同本異譯。從第七十七卷。至七十九說諸菩薩修行布施精進忍辱多聞修慈修喜等法。致不退轉。大悲品說。佛昔因夜闇然兩臂照道救失路諸賈客。為大畜身。以血肉
施諸眾生。乃至一劫。為大力王。以身分割施婆羅門。八萬四千歲中為惡魔罵辱。心不瞋恨。亦不言我有何罪。無量百千萬世割肉剌血施諸眾生。如是種種難行苦行。
  * 
第十八護國菩薩會二卷　【人】【皇】
右當第八十卷。及八十一護國菩薩問佛。菩薩修行王等於一切法增長功德。到究竟處而得自在入一切智。佛為說清淨無畏喜捨調伏退墮障道繫縛等法。說佛昔因為國王王子商主女人。及為鹿馬師象龜猿雉兔等。受種種身捨施身命。利益眾生求無上道。略說五十餘緣。次說無量壽釋迦阿閦佛。昔為國王王子。天神供養諸佛本緣。
  * 
第十九郁伽長者會一卷
右與法鏡經及郁迦羅越問菩薩行經等同本異譯。當第八十二卷說在家種種過患功德。出家菩薩修行功德之法。
  * 
第二十無盡伏藏會二卷
右新譯。當第八十三卷。及第八十四卷說菩薩五種伏藏成就殊勝功德速證菩提。
  * 
第二十一授幻師跋陀羅記會一卷
右與舊幻士仁賢經同本異譯。當第八十五卷。王舍城中幻士。以幻術變化諸佛及僧供養。心中念悔。欲得滅沒所化莊嚴等。以佛神力。令不滅沒七日。佛言。一切諸法如我之身。及大千世界皆如幻化。為跋陀羅說法授記。
  * 
第二十二大神變會二卷
右新譯。當第八十六卷及第八十七說如
來有大神變說法教戒神通等事。後說商主天子授記成佛。
  * 
第二十三摩訶迦葉會二卷
右當第八十八卷及第八十九說破戒妄言得果。貪著名利嫉妬瞋害種種罪相教誡切至。
  * 
第二十四優波羅會一卷
右與舊決定毗尼經同本異譯。當第九十卷說菩薩聲聞戒律持犯開遮輕重盡護不盡護種種差別等法。
  * 
第二十五發勝志樂會二卷
右與舊發覺淨心經同本異譯。當第九十一卷及九十二卷說初業菩薩業鄣闇鈍。好世話睡眠戲論。廣營眾務。貪著所不應為。忘失正念。行迷惑捨。由昔惡業久墮地
獄。故福慧微少。懺罪發願後當得生彌陀佛國。當捨利養。當觀察憒閙世話睡眠營務戲論各有二十種過失。
  * 
第二十六善臂菩薩會二卷
右舊譯。當第九十三卷及第九十四佛說菩薩當具足六波羅蜜法。
  * 
第二十七善順菩薩會一卷
右當第九十五卷。此經與過字凾須賴經同本異譯。解在彼經。
  * 
第二十八勤授長者會一卷
右當第九十六卷佛為五百長者說。發菩提心者。所應學應住應所修行法門。於身命財妻子屋宅飲食車服。一切樂具應無所著。應觀此身無量過患。四十四種可厭惡事。長者聞法得無生忍。受成佛記。
  * 
第二十九優陀延王會一卷
右與舊優填王經同本異譯。當第九十七卷(新說三經互為廣略)佛說耽著女色。欲染過患苦切詳悉。
  * 
第三十妙慧童女會(兼後一卷)
右與舊兩譯須摩提經及流志先譯妙慧童女經同本異譯。當第九十八卷。從初至半。王舍城長者女名妙慧。年始八歲。問佛。云何得端正身。得富貴身。得眷屬不壞。得蓮華座。化生佛前。從一佛土至一佛土。處世無怨。所言人信。離鄣清淨。能離諸魔。臨終諸佛現前。佛為說四十行。童女受成佛記。即變成男子。
  * 
第三十一恒河上優婆夷會(與前同卷)
右當第九十八卷。從半至末。說一切法如。
幻化如虛空。心尚不可得。何況心所生法一切法皆無所得。名真修梵行。徃昔千佛亦於此處說如是法。
  * 
第三十二無畏德菩薩會一卷
右與阿闍世王女阿術達菩薩經等同本異譯。當第九十九卷無畏德年始十二。見聲聞不起不迎不問不禮。王問之云。轉輪聖王迎小王不。帝釋迎餘天不。大海神禮河池神不。日月光神禮螢火不。如是等廣說二乗與大菩薩人種種差別。與舍利目連迦葉須菩提問答妙法。見佛即轉女身。受成佛記。
  * 
第三十三無垢施菩薩應辯會一卷
右與離垢施女經及得無垢女經。同本異譯。當第一百卷波斯匿王女。年始八歲。與
大聲聞迦葉舍利弗等大菩薩文殊觀音等問答法要。見佛問法即轉女身受成佛記。

大聖藏教法寶標目卷第一

音釋

安佚
(佚弋質切安佚不勞也)。
譔
(雛綰切造也)。
臆
(於力切胷臆也)。
敻

(翾正切遠也)。
笈
(渠立切負書箱也)。
括
(古活切包括也)。
掬
(居六切兩手捧
也)。
暸
(力ㄠ切明也)。
懲
(直陵切戒也)。
賾
(士革切深也)。
媸
(赤脂切醜
也)。
檝
(即涉切舟櫂也)。
蹬
(丁鄧切陛級也道也)。
矛
(莫侯切勾兵也)。
韲
(祖稽
切碎也)。
覃
(徒含切及也)。
殫
(都寒切極盡也)。
捔
(古岳切校也)。
槍
(七羊
切矟也)。

大藏聖教法寶標目卷第二　　　　庭二
元清源居士王古撰

  
  * 
  
  * 
第三十四功德寶華敷菩薩會
右當第一百一卷。從初至半。說持誦十方現在佛名所得殊勝功德。
  * 
第三十五善德天子會(與前同卷)
右與流志先譯文殊師利所說不思議佛境界經同本異譯。當第一百一卷。從半至末文殊演說諸佛不思議甚深境界。
  * 
第三十六善住意天子會四卷
右與如幻三昧經及聖善住意經等同本異譯。從第一百二卷至第一百五文殊放大光明。召集十方諸菩薩眾不可計數諸大弟子。入四萬三昧。而不能見。善住天子。巳曾供養多佛。入深法忍。辯才無礙。文殊
與俱見佛問法。是經說甚深法。不施不慳。不戒不犯。不忍不諍。不進不怠。不禪不亂。不智不愚。無凡夫無佛。不因緣不無緣等法門。過去巳有七十四億那由他百千諸佛說此法。彌勒賢劫未來千佛亦爾。又欲度造。逆罪菩薩故。文殊持劒逼佛。佛為說法。諸菩薩得無生法忍。
  * 
第三十七阿闍世王子會(兼後三卷)
右與舊太子刷護太子和休二經同本異譯。當第一百六卷。從初至半。刷護和休。王太子名也。問佛何因緣得端正蓮華化生。知宿命。相好。智慧三昧。不生八難。生天上得六神通等。佛隨問演說王子與俱來五百同友受成佛記。
  * 
第三十八大乗方便會
右與慧上菩薩問大善權經等同本異譯。從第一百六卷半至一百八卷盡。慧上菩薩問佛說諸菩薩以一摶食施給一切眾生。一香一華供養十方佛。禮敬一佛即禮敬十方佛。如是等種種善權方便法門。以至八相成道示現金槍馬麥十餘殃事等。皆是如來善權方便教化眾生。
  * 
第三十九賢護長者會二卷
右舊譯本。名移識經。新故名賢護長者會。從一百九至一百十卷。此二經本同譯別。賢護童真問佛。眾生有識如寶在篋。不顯不知。身謝識遷。如夢遷化。捨此受彼獲當來報。受種種身遷轉遷滅。徃來苦樂等事。又大藥王子問佛。識捨於身作何形像。佛為種種譬喻顯說。
  * 
第四十淨信童女會(兼後三會同卷)　【文】
右當第一百一十一卷。初波斯匿王女問佛。菩薩正修行法得堅固力。安住生死成熟眾生。六度四無量五神通。化生諸佛前。轉女身。降魔轉法輪等。佛為說此經。
  * 
第四十一彌勒菩薩問八法會
右本名彌勒菩薩所問經。與大乗方等要慧經同本異譯。當第一百一十一卷中(此八法會有釋論五卷其要慧經文少略耳)。說不退轉菩薩。降伏魔怨知一切法。於諸世間心不疲倦。速成菩提等。
  * 
第四十二彌勒菩薩所問會
右與舊彌勒菩薩所問本願經等同本異譯。當第一百一十二卷末佛說彌勒以善權方便安樂行晝夜六時禮佛懺悔。勸請
諸佛。及願於來世人民無垢穢奉行十善。時成佛。釋迦佛以身命布施。勇猛精進。願於五濁惡世成佛度生。
  * 
第四十三普明菩薩會一卷
右與摩訶衍寶嚴佛遺日摩尼寶二經同本異譯。當第一百一十二卷(此舊寶積經有釋論四卷)。佛說諸菩薩修行求無上菩提增進退失善惡邪正種種行相。及有三十二法得稱菩薩。及說菩薩二乗差別。中道觀心等種種譬喻。真實沙門像似沙門諸善惡事相。教戒切至種種法義富備微妙。學佛者當常誦讀。
  * 
第四十四寶梁聚會二卷
右當第一百一十三卷及一百一十四。佛說沙門善惡垢淨。梵非梵行。種種事相。營
事比丘。於三寶物中所不應作。受諸罪報。住阿蘭若乞食受糞掃衣等。教戒精切。此經名選擇一切法寶。亦名安住聖種儀式。亦名寶聚。亦名寶藏。
  * 
第四十五無盡慧菩薩會(兼後二卷)
右當第一百一十五卷。初說十波羅蜜。入十地先相等法。
  * 
第四十六文殊說般若會
右與大般若曼殊室利分。及眾鎧所譯文殊般若同本異譯。從第一百一十五卷中至一百一十六卷末。解在羽字號文殊所說般若經。
  * 
第四十七寶髻菩薩會二卷
右亦名菩薩淨行經。與大集寶髻品及康僧會所出菩薩淨行經同本異譯。當第一
百一十七卷。及一百一十八(此寶髻會有釋論一卷)。佛說六波羅蜜三十七菩提分法菩薩淨行等。
  * 
第四十八勝鬘夫人會一卷
右與舊勝鬘師子吼一乗大方便經等同本異譯。當第一百一十九卷勝鬘夫人。波斯匿王末利夫人之女。禮敬讚歎如來真實功德。佛為授記。號普光如來。佛言。此經成就無量無邊功德。一切聲聞緣覺不能究竟觀察知見此經。歎如來真實第一義功德。大受大願攝受正法。入一乗如來藏法身空義及自性清淨心等。義分十五章。斷一切疑決定了義。入一乗道。
  * 
第四十九廣博仙人會一卷
右與舊毗耶娑經同本異譯。當第一百二
十卷。毗耶娑五通仙人。領眷屬五百仙人。勤修苦行不食而齋。有光明名聞。問佛云何布施死已得福。福在何處。有何形段。佛涅槃巳供養塔等。誰為受者。得何福報。佛如所問。為說有三十三種垢染布施不得果報。及說種種上施。若佛現在若巳滅後。供養得福無異。復有五種無上施謂佛及僧及說法者及父母。復說生死轉識及生諸天欲樂衰相等事。
  * 
大方廣三戒經三卷
右與寶積第一三律儀會同本異譯。解在寶積第一會。
  * 
無量清淨平等覺經四卷
後漢譯。
  * 
阿彌陀三耶三佛薩樓佛檀過度人道經(兩卷)
吳譯。
  * 
無量壽佛經兩卷
曹魏譯。
右三經譯文詳略小異。本一經也。
  * 
阿閦佛國經二卷　【乃】
右與寶積經第六不動如來會同本異譯。解在寶積。
  * 
文殊佛土嚴淨經二卷
右與寶積經第十五文殊授記會本同譯別。解在寶積。
  * 
法鏡經二卷(或一卷)第一譯郁迦羅越問菩薩行經一卷(或云郁伽長者經或二卷)第四譯六譯三闕
右二經與寶積第十九郁伽長者會同本異譯。解在寶積。
  * 
大乗十法經一卷
右與寶積第九大乗十法會同本異譯。解在寶積。
  * 
胞胎經一卷
右與寶積第五十五五十六五十七卷胎藏會本同譯別。解在寶積。
  * 
普門品經一卷
右與寶積第十文殊師利普門會同本異譯。解在寶積。
  * 
幻士仁賢經一卷(或云仁賢幻士經)　【服】
右與寶積第二十一授幻師記會同本異譯。解在寶積。
  * 
決定毗尼經一卷(一名破壞一切心識)
右與寶積第二十四優波離會同本異譯。解在寶積。
  * 
發覺淨心經二卷
右與寶積第二十五發勝志樂會同本異譯。解在寶積。
  * 
優填王經一卷
右與寶積第二十九優陀延王會同本異譯。解在寶積。
  * 
須摩提經一卷(亦直云須摩經)
  * 
須摩提菩薩經一卷
右二經。與寶積第三十妙慧童女會。同本異譯。解在寶積。
  * 
阿闍世王女阿術達菩薩經一卷
右與寶積第三十二無畏德會同本異譯。解在寶積。
  * 
離垢施女經一卷
西晉法護譯。
  * 
得無垢女經一卷(或云無垢女經一名論義辯才法門)第三譯　【衣】
右二經與寶積第三十三無垢施會同本異譯。解在寶積。
  * 
文殊師利所說不思議佛境界經二卷(第一譯)
右與寶積第三十五善德天子會同本異譯。解在寶積。
  * 
佛說如幻三昧經二卷
  * 
聖善住意天子所問經三卷
右二經與寶積第三十六善住意會本同譯別。解在寶積。
  * 
太子刷護經
  * 
太子和休經
右二經與寶積第三十七阿闍世王子會本同譯別。解在寶積。
  * 
慧上菩薩問大善權經二卷　【裳】
右與寶積第三十八大乗方便會同本異譯。解在寶積。
  * 
大乗顯識經二卷(第二唐譯)
右與寶積第三十九賢護長者會同本異譯。解在寶積。
  * 
大乗方等要慧經一卷
右與寶積第四十一彌勒問八法會同本異譯。比八法會甚略。解在寶積。
  * 
彌勒菩薩所問本願經一卷
右與寶積第四十二彌勒所問會同本異譯。比後譯文不足。解在寶積。
  * 
佛遺日摩尼寶經一卷(亦名遺說般若經)
  * 
摩訶衍寶嚴經一卷(一名大迦葉品)
右二經與寶積第四十三普明菩薩會同
本異譯。三經互有詳略。佛言。此經所在是為天下最妙之塔寺。若從法師聞。當敬法師如佛。若敬法師供養奉持。必得無上道。命終之時要見如來。當得身口意各十種清淨。恒沙國土滿中七寶。供養恒沙諸佛及弟子眾。恒沙劫一切施安。起七寶塔。不如受持讀誦此經。餘解在寶積。
  * 
勝鬘師子吼一乗大方便方廣經一卷(亦直云勝鬘經)第二譯
右與寶積第四十八勝鬘夫人會同本異譯。解在寶積。
  * 
毗耶娑問經二卷
右一經。與寶積第四十九廣博仙人會同本異譯。解在寶積。

大集部一百四十二卷一十四帙。

  
  * 
大方等大集經六十卷　【推】字至【虞】字
右佛成正覺十六年。菩薩海眾。悉來大集。佛於無緣象王眾中。欲宣說菩薩法藏令知諸佛深境界故。於欲色天二界中間。化七寶坊。如大千世界。諸天龍鬼神等。并及十方佛剎諸菩薩眾。一時雲集。佛說菩薩種種莊嚴種種光明。十六大悲。壞眾生三十二惡業。如來大悲行相因緣。及如來三十二業。真實慧根慧業等法(一至四)寶女所問品(五至六)說實語義語。毗尼十力。四無畏。十八不共法。三十七助菩提分。三十二相業因。三十二障大乗法。三十二速成就大乗法。如是等無量寶聚不眴菩薩品。說一切諸法自在三昧等(第七)海慧菩薩品。說淨印三昧。攝取大乗。障礙大乗法(八至十)諸菩
薩各各說如是法。住法門海慧。說諸魔業。佛說破壞魔業。調伏波旬(十一)次無言菩薩品(解在發字號)虛空藏菩薩品。說虛空藏功德神通智辯方便行願等事。一切法與虛空等微妙法門(十二至十九)次說十方諸佛會集寶坊調伏眾魔(二十)他方諸佛會中。各有大菩薩眾來集。佛為海眾說經。四無量品說修慈悲喜捨。淨目品說諸菩薩。或作天像鬼脩羅八部鳥獸之像。教化眾生。閻浮提外有十二辰。屬蛇馬羊等。修聲聞慈。各各一日一夜巡行教化眾生(二十二至二十四)寶髻品(二十五至二十六)解在寶積。四十七會菩薩品(二十七至三十)解在罪字凾。三十一至三十三。日密分。三十四至四十五。日藏分。與前日密分同本異譯(日密分文中稍略此中稍廣)十方恒河沙
佛世界諸菩薩皆來集會。佛說若住處有五比丘。持法畏罪求解脫道。供養獲大功德。侵奪得大罪報。破戒受施及在家人受。侵損僧伽藍種種物。皆獲大惡報。諸佛剎各有大菩薩眾來禮敬。佛說陀羅尼種種利益眾生等法。星宿品說二十八宿等事。濟龍品說諸龍受生受苦受樂業報因緣。受三歸依。盲龍即得淨眼。熱惱餓龍皆得安隱。佛付囑天龍大力鬼神等。守護國土眾生等。四十六至五十七。月藏分。說月藏菩薩與八十億那由他菩薩。從西方禮敬供養如來。說吉祥呪利益眾生。次波旬品說調伏魔事。次說大集十方一切佛土無餘諸菩薩百億三界一切龍天諸部大鬼神等悉集無餘。顯說甚深佛法。為護世間
故。以閻浮提諸國土。付囑釋梵護世諸天一切龍神修羅夜叉鬼神等。各各分布安置護持養育。除障護善令法久住。五十八至六十。說菩薩修行。校量失行不失行甚詳。
  * 
大乗大集地藏十輪經十卷　【陶】
  * 
大方等十輪經八卷　【唐】
右二經同本異譯佛說地藏菩薩。巳於無量無數大劫五濁惡時無佛世界。成熟有情。具足不可思議殊勝功德。於十方諸佛國土。利益安樂一切有情。除一切病惱憂苦逼切。滿一切求願。有人於一食頃歸依供養。諸所求願速得滿足。勝於百劫歸依供養諸大菩薩。經說末法惡時人敗根如坯器。空見如生盲。五欲如石田不苗。十惡
如臭身垢穢。此經滅眾生煩惱。令三寶久住。佛言我遺法弟子。下至非器無戒行雖應罰治無令還俗護持我法國王大臣宰官。長壽安樂。獲十種功德利益。十輪者。人王治國選用臣僚。撫安民人。教兵禦敵。修營事業。給養功藝。賞善罰惡等。有十王輪。法佛輪十種教化眾生。斷十惡修十善。安立聖道降伏魔怨。令修行人成無上道。
  * 
大集須彌藏經二卷
右如來功德天地藏觀音菩薩及諸龍王等。各說神呪護持國土。利益眾生。
  * 
虛空孕菩薩經二卷　【弔】
  * 
虛空藏菩薩經(此後不開卷數者並是一卷)
  * 
觀虛空藏菩薩經
  * 
虛空藏菩薩神呪經
右四經同本異譯。說虛空藏菩薩不可思議功德。能滿種種求願救苦懺罪。密塗治圊廁等法。若見虛空藏天冠如意珠。或珠。印印文有除罪字。或聞空中聲唱言罪滅。皆是罪滅相。禱疾病者。或夢得藥或見像。或疾病即除。虛空藏或譯云虛空庫。又為虛空孕。譯文不同其義一也。以此而推。觸類而長之。則凡於佛說。可以得意而忘言矣。
  * 
菩薩念佛三昧經五卷
右與般舟三昧等經文別。
  * 
十方等大集菩薩念佛三昧經十卷　【民】
右二經同本異譯諸天勸請佛說念佛三昧。一切天龍夜叉阿脩羅菩薩羅漢人非人等海眾大集。不空見菩薩。見大神變妙
莊嚴事。聞佛請法。大弟子目連迦葉舍利弗羅睺羅彌勒菩薩等。說大神通各師子吼。佛說是三昧甚深經典。
  * 
般舟三昧經三卷　【伐】
  * 
拔陂菩薩經
  * 
大方等大集賢護經五卷第七譯
右三經同本異譯(前後七譯四譯本闕)梵語拔陂此云賢護。說念佛三昧功德。佛言。此經是諸菩薩眼。是菩薩父母。受持隨喜獲無量無邊福德。速成無上菩提。
  * 
阿差末經七卷(晉曰無盡意)　【罪】
  * 
無盡意菩薩經六卷
右二經同本異譯。東方不眴世界現住普賢如來剎土。無盡意菩薩與六十億菩薩俱來。先現大光明神變。舍利弗問無盡意。
說初發心六度四無量六通四無礙智四攝四依三十七助道等法門。一一皆不可盡。說是法時次第有七十那由他又七十六那由他天人。又六十七百千眾生發菩提心。七萬六千又五百二千菩薩得無生法忍。三萬二千菩薩得日燈三昧。十方諸佛皆同讚喜。此八十無盡法悉能含受一切佛法。是諸菩薩不退轉印。速能成就無上菩提。
  * 
大集譬喻王經二卷　【周】
右舍利弗問。佛答聲聞獨覺智慧如一滴水。佛智菩薩智如大海水等。種種譬喻甚廣。
  * 
大哀經八卷
右是大集經初陀羅自在王菩薩品異譯
(卷初至第五卷半)此與大集經互有廣略。佛放光明。十方佛剎諸大菩薩來集。佛說無盡法門。戒定光明莊嚴。大悲哀愍眾生。無量劫來教化度脫無有猒倦。如來三十二事業。菩薩八大總持等法。智積菩薩問。何謂智本。何謂慧業。佛為分別解說。十方佛剎六返震動。及記魔波旬。至佛法滅時生大歡喜。墮阿鼻地獄受大苦故。念佛教故心得淨信。即於地獄命終生三十三天。復積善根以至涅槃。
  * 
寶女所問經四卷　【發】
右是大集經寶女品異譯(出第五卷半後至第七卷)解在大集。
  * 
無言童子經二卷
右是大集經第十二卷無言菩薩品異譯
同本。童子生不啼泣。乃至八歲無所言說。佛言。此童子是大菩薩。巳曾供養無量無邊諸佛。得不退轉。當成無上道。我今說是大集經典。此童子於此中。當說經法利益無量眾生。湧身空中讚佛功德。問答法要。無量眾生發菩提心。數十萬菩薩得無生忍。金剛齊菩薩與六萬億諸菩薩。從東方佛土來。在釋迦佛身內坐蓮華臺聽汝。而於佛身無有逼觸。而佛身無增無減無礙。有如是等不可思議法門。
  * 
自在王菩薩經二卷
  * 
奮迅王問經二卷
右二經同本異譯說菩薩四自在法。一戒。二神通。三智。四慧。一切聲聞辟支佛之所無有。金剛齊菩薩安住於戒。八萬四千諸
魔千歲隨逐。乃至不見一念心散可得怖惱。魔言。我於千歲求汝心行不能知處。菩薩言。恒河沙劫求之亦不能得。心不在內不在外不在中。如幻化人尚無有心。況心行處。魔等受化皆為弟子。往昔金剛齊即自在王菩薩是也。四自在中。各有如是微妙法門。
  * 
寶星陀羅尼經十卷
佛說陀羅尼。變五百魔女為丈夫身。大集十方佛。現大神變降魔眾。說諸神呪祐護一切等事。

華嚴部總二十六部一百八十七卷一十八
帙。

  
  * 
古華嚴經六十卷　【湯】字至【道】字
右第一晉譯。唐譯九會。晉經七會。初闕十
定品。重會普光故。唯八會唐譯。三十九品晉經。三十四品初會中。唯有二品。一世間淨眼品。即今世主品。盧舍那品即今現相巳下五品。初會闕四兼闕十定故。唯三十四品。餘諸品會大同。文有小異。翻梵本三萬六千頌。成五十卷或六十卷。唐譯益九千頌。通舊總四萬五千頌。合成唐本八十卷。按隋譯經。三藏崛多云。于闐國東南二千餘里。有遮抅迦國王宮。有摩訶般若大集華嚴三部大經並十萬偈。般若經奘法師巳取到。全譯出六百卷。外大集經若具出可三百卷。華嚴十萬偈。今八十卷纔僅半珠。唯願支那緣熟諸聖加被。大經東傳早見全寶。使大法明普照無極。
  * 
大方廣佛華嚴經八十卷　【垂】字至【首】字
右唐譯。此經七處九會。說三十九品。八十卷。七處者。人中三天上四。初諸來海會諸菩薩作是思惟。云何是諸佛地。云何是諸佛境界。云何是諸佛神力。諸佛所行。諸佛神通諸佛無所畏。諸佛三昧。諸佛無能攝取。諸佛眼。諸佛耳。諸佛鼻。諸佛舌。諸佛身。諸佛意。諸佛身光。諸佛光明。諸佛聲。諸佛智願。佛世尊開示演說。又諸佛皆說世界海。眾生海。佛海。佛波羅蜜海。佛解脫海。佛變化海。佛演說海。佛名號海。佛壽量海。及一切菩薩誓願海。發趣海。助道海。乗海。行海。出離海。神通海。波羅蜜海。一切菩薩地海。一切菩薩智海。十住十行十迴向十藏十地十願十定十通十頂。為成就一切菩薩故。令如來種性不斷故。演說一切諸法
故。永斷一切疑網故。願佛亦為我等如是而說。九會所說經。共答此問。詳如大䟽。
第一會菩提場中。說世主妙嚴至毗盧遮那品。六品十一卷經。名舉果勸樂生信分。謂舉揚如來十種法界無盡身雲。二十重華藏莊嚴剎海。依正二報難思之果。勸厲當機。聞而樂欲生其淨信。發趣修行如佛證故。第二會普光明殿說十信等。第三會忉利天宮說十住等。第四會夜摩天宮說十行等。第五會兜率陀天宮說十迴向等。第六會他化自在天宮說十地等。第七重會普光明殿說十定十通十忍等。從如來名號品至如來出現品。三十一品四十一卷。名修因契果生解分。因謂因行竪該六位。果謂佛果總攝十身。進修契證。令生勝
解。欲使一乗圓機。依此所詮。發揚妙智。進趣修行。成六位之圓因。契十身之滿果第八普光明殿普賢說離世間一品七卷經二千行法。名託法進修成行分。謂上差別因果。生解既終。今乃寄託前法攝解成行。故隨舉一行六位頓修。古德頌云。河傾二百問。瓶瀉二千酬。一心觀性海。萬行炳齊修。六位因成滿。八相果圓周。是也。第九會。給孤獨園。說入法界品二十一卷經。名依人證入成德分。由前大行既具觸事造微故。善財依佛菩薩歷事知識。隨所見聞無不契入。總斯教理不出信解行證。若兼所信所解所行所證。即自真心共成五字。斯乃本末該羅頓漸融攝。皆指一心同歸性海耳。此經以入法界緣起普賢行願為宗。
諸佛祕藏如來圓教不思議解脫。頓入佛乗(已上清涼䟽)。
華嚴一乗祕教。亦名不思議解脫經。功用大故感應亦大。一四句偈。地獄眾生聞之而脫苦。盥掌滴水。螻蟻微類。承之而生天。欲學佛心慧了佛境界證佛地位。依此一乗法性海而修行者。不歷地位。初發心時便成正覺。悉與三世諸如來等。譬如眾流一滴之水。纔入海中即名海水。若依大乗。二乗權教備修萬行綿歷多劫。不如聞是經以少方便疾得菩提。經云。此經不入一切眾生二乗人手。唯除菩薩摩訶薩。一切聲聞緣覺不聞此經。何況受持。若菩薩億那由他劫。行六波羅蜜。不聞此經。雖聞不信。是等猶為假名菩薩。若有此經卷地。即
是如來塔廟。禮拜供養。彼眾生等具足善根。滅煩惱患得賢聖樂。聞此普賢大行海印深定法界體性。方知華嚴是佛根本教。釋氏宗極故。修此感應傳廣示未聞。出華嚴感應傳。
  * 
信力入印法門經五卷
右上三卷。佛說諸菩薩清淨初歡喜地。得大無畏安隱處法。次二卷普賢說諸佛無障礙智。教化眾生力自然智。普門現前。無邊身一切徧見。無差別。無依止智等法門。末說信毀種種罪福。
  * 
度諸佛境界智光嚴經
  * 
佛華嚴入如來德智不思議境界經二卷
  * 
大方廣入如來智德不思議經
右三經同本異譯說如來安坐不動。而普
現一切利益眾生。
  * 
大方廣佛華嚴經不思議入佛境界分
  * 
大方廣如來不思議境界經
右二經同本異譯。普賢說佛出現。乃至涅槃剎土時劫。光明威德等事。皆不可思議及諸菩薩修習法門。
  * 
大乗金剛髻珠菩薩修行分
右說佛於往昔經無量劫承事諸佛修習法門。
  * 
大方廣佛華嚴經修慈分　【伏】
右彌勒問佛。云何少用功力。安樂無倦。而能速證廣大佛法。在生死中。不受無量眾苦逼迫。於諸佛法速得圓滿。佛說應修慈心。為最上功德。速具相好成無上正覺。想念身中有十方諸佛國土。隨一切眾生所
須。與種種安樂。捨離瞋恨怨結平等利益。是修慈人。乃至未能離於分別起我我所見。亦常得六種梵天之福。無始惡業皆得消滅。
  * 
大方廣普賢菩薩所說經
  * 
莊嚴菩提心經
  * 
大方廣十地經
右三經同本異譯信力入印法門等十一經。並與華嚴分有相似。是眷屬攝而非正部。
  * 
兜沙經
右是華嚴經如來名號品異譯。
  * 
菩薩本業經
  * 
諸菩薩求佛本業經
右二經是華嚴淨行品異譯。
  * 
菩薩十住行道品
  * 
菩薩十住經
右二經是華嚴菩薩十住品譯(新經在第十六卷略無偈)。
  * 
漸備一切智德經五卷
  * 
十住經四卷　【戎】
右二經是華嚴十地品異譯(天親菩薩造釋論二十二卷)。
  * 
等目菩薩所問三昧經三卷
右是華嚴十定品異譯。
  * 
顯無邊佛土功德經
右是華嚴壽量品異譯。
  * 
如來興顯經四卷
右是舊華嚴寶王如來性起品及十忍品異譯新經名如來出現品。
  * 
度世品經六卷　【羌】
右是華嚴離世間品異譯。
  * 
羅摩伽經三卷
右是華嚴入法界品異譯(此羅摩伽經比於本品文闕不同於其中間譯出少分爾)。
  * 
大方廣佛華嚴經
右續華嚴經入法界品(或有經本續入大部之中在第五十七卷)。

涅槃部總六部五十八卷六帙。

  
  * 
大般涅槃經四十卷　【遐】【邇】【壹】【體】
右北涼天竺三藏曇無讖第五譯。宋文帝元嘉年中達于建業。時有沙門慧嚴慧觀謝靈運。等以讖前經品數踈。簡乃依舊泥洹加之品。目文有過。質頗亦改。治結為三十六卷。行於江左。比前經時有小異。虛字
凾有論一卷。略釋大經。又論一卷釋本有今無一偈佛言。吾滅度後汝等四眾。當勤護持。我大涅槃。我於無量萬億阿僧祇劫。修此難得大涅槃法。今巳顯說。此是十方三世一切諸佛金剛寶藏。常樂我淨周圓無闕。最後究竟理極無遺。諸佛於此放捨身命。故名涅槃。汝等欲疾得菩提。令一切眾得出世法。當勤修習此涅槃經(出涅槃後分)。
宣律師問天人韋將軍曰。諸佛說教。何等偈為般若。何等為華嚴。何等為法華。何等為涅槃。答曰。但是無相離我我所。即入般若。但是說諸度萬行悲智攝益。即入華嚴。但是授聲聞等記作佛。即入法華。但是決擇邪正。說一切眾生皆有佛性。即入涅槃。如此決擇古今未有。味道君子幸願知音
(出靈感傳)。
  * 
大般涅槃經後譯茶毗分二卷　【率】
右是前大般涅槃經之餘。憍陳如品之末。兼說滅度已後茶毗等事。佛言。若佛滅後。一切信心所施佛物。應造佛像。佛衣七寶旛蓋香油。寶華除供養佛餘不得用。即犯盜佛物罪。若佛現在若涅槃後。有人以七寶堂殿衣服飲食一切樂具。恭敬供養佛像。及舍利如芥子許。乃至尊重讚歎。是二人所得福德。無二無別。無量無邊。能令眾生離三界苦得涅槃樂。佛欲涅槃以手却衣。顯出師子胸臆。上昇虛空高七多羅樹七返。告言。汝等大眾。應當深心看我紫磨黃金色身。汝當修習如是清淨之緣。於未來世得此果報。自今見巳無復再覩。佛欲
涅槃。放大光明。現種種大神變。大聖金棺。力士眾人皆莫能舉。佛神力故自然乗空。徐行入城西門而出東門。左右繞城七帀。諸人天等各設廣大殊勝供養栴檀沉水。積高如山。人天舉火皆不能然。待迦葉至金棺自然開。見佛相好紫磨金身。閉棺巳復現雙足。光照十方。從佛心胸自然火出。分布舍利。滿八斛金壜。天上人間起塔供養。
  * 
大般泥洹經六卷
右是大般涅槃經之前分。盡大眾問品。同本異譯。
  * 
方等般泥洹經二卷　【賔】
  * 
四童子三昧經三卷
右二經同本異譯佛於雙樹間將入涅槃。
諸弟子眾皆大哀戀。有四童子。皆大菩薩。從四方佛剎來。現大神通會集供養。與佛阿難問答說法。時無量無邊人天菩薩。得道得果得無生忍。佛放大光明。度諸地獄極苦眾生皆即生天。乃至成阿羅漢。無央數人天菩薩。皆得道進果。以至立無上正真道。魔波旬惱恨悲泣。今日所度。雖佛壽一劫所度。不能過此。我界遂空。佛言所未度者。如大地土。所度者如𤓰上土耳。及諸佛為羅云說法安慰。佛言。我所應度者皆巳度訖。未度者皆巳作得度因緣。我所應作皆已作竟。
  * 
大悲經五卷
右說佛將涅槃。諸弟子哀戀。佛安慰阿難等。說正法不滅。迦葉等及佛滅後。有諸大
神通智慧威德弟子。流布佛法。汝勿憂愁。次說供養佛舍利如芥子。及作形像塔廟。乃至散一華於空中。若生一念敬信。果報福德不可思議。終當得至涅槃。佛執阿難手付囑法藏。令廣宣流布。令勿隱沒。第一卷說大梵天王念言。我能勝他。他不如我。我是智者。三千大千世界中大自在王。造化眾生世界等。佛言。非汝所造所化。是業所化。此大千世界是佛土。梵王禮懺悔過。

  
  * 
方廣大莊嚴經十二卷
右二十七品。說如來於兜率天宮下生處胎。降生示現。童子示書現藝遊行出家苦行。降魔成佛。轉法輪等。次敘甚詳。第十一說十二緣三十二相業。末說人能受持此經有種種勝妙功德。
  * 
普曜經八卷
右二經本同譯別文詳略有小異爾。


大藏聖教法寶標目卷第二

音釋

鬘
(莫班切)。
眴
(輸閏切)。
坏
(鋪杯切未燒瓦器也)。
盲
(莫耕切目不明也)。

盥
(古玩切澡于也)。
讖
(楚讚切)。
壜
(徒含切甒屬甒音武)。

大藏聖教法寶標目卷第三　　　　庭三
元清源居士王古撰

  
  * 
妙法蓮華經七卷　【鳴】
右佛為一大事因緣故出現於世。為欲令眾生開示悟入佛之知見。故說此一乗法。授諸聲聞記。如是妙法諸佛時一說之。如優曇華時一現耳。先示化城之權。終與髻珠之祕。雖三車異駕而一雨同滋。皆令自知決定作佛。說是經時。多寶佛塔從地湧出十方諸佛集會證明。六萬恒河沙等菩薩。及其眷屬。護持流布。持經隨喜。有六根清淨等無量功德。若夫入旋陀羅尼諸三昧。見靈山法會儼然佛常住不滅。證悟者自知。非思議境界。天親菩薩論二卷。天台智者證旋陀羅尼三昧九旬談妙。妙玄文
句止觀。三大部三十卷。盛行東南。慈恩法師章䟽。廣化西北。誦持靈感具有傳記。流通震旦無盛此經。
  * 
法華三昧經
右是法華支派。
  * 
無量義經
右是法華前說。
  * 
薩曇分陀利經
右是略出寶塔提婆品中少分。
  * 
正法華經十卷　【鳳】
右西晉竺法護譯。品義大同。翻文有異。
  * 
添品法華經八卷　【在】
右隋天竺三藏崛多笈多。以秦譯有闕文。添藥草喻之半。提婆達多品陀羅尼次神力品後。囑累品在卷終。餘諸字句。亦間有
改定。
  * 
維摩詰經三卷
右什法師譯。維摩詰此云淨名。示疾毗耶離城。佛遣聲聞諸菩薩問疾。皆辭不任。文殊與八千菩薩大弟子等。來入丈室問答妙法。深談實相不二法門等。借座燈王。請飯香積。手按大千。室容海眾。亦名不思議解脫法門(生肇融𠮉四法師注解天台智者略䟽十卷)。
  * 
維摩詰經二卷
右吳支謙譯。
  * 
說無垢稱經六卷　【樹】
右奘法師譯巳上三經本同譯別。
  * 
大方等頂王經
  * 
大乗頂王經
  * 
善思童子經二卷　【白】
右三經同本異譯。善思童子維摩詰子也。乳母抱持在重閣上。見佛自湧身空中。投下而住。空中獻華問答。說甚深法。佛為授記作佛。
  * 
大悲分陀利經八卷
  * 
悲華經十卷　【駒】
二經同本異譯右說諸佛本願莊嚴清淨佛土。釋迦如來以大悲故。願出五濁惡世成佛度生。說釋迦佛因地布施身命。種種大悲行願。彌陀阿閦觀音勢至文殊普賢本所發願。讀誦書寫此經。乃至一偈勝十大劫行六波羅蜜。
  * 
金光明最勝王經十卷　【食】
  * 
合部金光明經八卷　【場】
右前後三譯。經同品異。初北涼曇無讖譯
四卷十八品。次隋僧寶貴合諸譯為八卷二十四品。然文皆不足。唐義淨譯十卷三十一品。比前最備佛說是金光明微妙經典諸經中王。說佛壽長遠三身差別。金鼓懺悔。天神護法。大辯才天。大功德天。天王地神。皆同佑衛此妙經法。及供養天神天女。誦呪祈願種種法門。後說救魚生天。捨身飼虎。皆成佛因緣。
  * 
伅真陀羅所問如來三昧經三卷
右伅真此言樹。謂天伎樂神。即乾達婆王名也。大緊那羅王經與此本同譯別。伅徒門反。
  * 
大樹緊那羅王所問經四卷　【化】
右二經本同譯別。經初天冠菩薩問佛諸菩薩種種法門。佛隨問答。說菩薩諸四句
法。時大樹緊那羅王從香山中與諸大眾來禮敬佛。奏諸伎樂須彌等山頗峨湧沒。四眾八部大迦葉等。惟除不退轉菩薩。皆悉起舞不能自持。樂中說偈。八千菩薩得無生忍請佛菩薩於香山供養七夜。佛說淨六度方便等諸波羅蜜。一一各三十二法門。六十萬餘眾生發無上正真道心。授王作佛記。又為八千王子說助菩提法。為八萬四千夫人婇女說轉女身法。及說菩薩成就三十二法。能為法器。及菩薩諸行法。又法施有三十二功德。此經亦名宣說不思議法品。
  * 
佛昇忉利天為母說法經三卷
右佛昇忉利天度夏安居三月。月天子問諸菩薩種種法門。佛隨問答。略如維摩經。
佛告目連。勿謂佛獨在一閻浮提成道度生。於三千大千世界中示現降胎。現生成佛示滅。略說四方四維等諸佛名號國土。應現種種不同等事。
  * 
佛說道神足無極變化經四卷
右與昇忉利天為母說法經本同譯別。
  * 
寶雨經十卷　【被】
  * 
寶雲經七卷　【草】
右二經同本異譯。除蓋障菩薩問佛。云何菩薩得十波羅蜜圓滿。云何得等於地水火風空。如日月。如師子。如蓮華。調伏寂靜廣大清淨。智慧如海。善巧辯才。令眾生歡喜信受。空無相願。慈悲喜捨。遊戲神通。離八難處。住不退轉得如來法身金剛身。十二頭陀。云何得種種善巧。生清淨佛土。乃
至云何速證無上菩提。佛各隨問為說。問一答十。微妙富備。大略如華嚴普賢二千酬行法。
  * 
阿惟越致遮經四卷
  * 
不退轉法輪經四卷　【木】
  * 
廣博嚴淨不退轉法輪經六卷
右三經本同譯別。廣略文異說佛出五濁。方便說三乗化導眾生。令入一佛乗。他方淨土二十那由他劫植眾德本。不如忍界從明至食說法化愚。令受三歸五戒。況勸人出家廣為說法令出三界。佛說信行法行八輩四果辟支佛。皆是不退轉菩薩微妙法門。次諸大阿羅漢說密語。我等具足五無間業。謂無明能生生死為母。不正思惟及喜愛為父。壞諸想諸行為破僧。不壞
凡夫法滅羅漢想。名殺阿羅漢。滅如來想名出佛身血。知一切法如幻如影如響故。次說眾生若聞釋迦牟尼佛名者皆於菩提得不退轉。況持一華以供養耶。如尼拘陀樹種子甚小。漸次長大。至蔭五百人。有東方佛剎來三大菩薩。頭面禮佛言。我等於此法中無有疑惑。我是如來。我是世尊。我是佛。爾時眾會皆作是念。無有二佛並出世間。何緣彼作是說。佛偈云。不住一切法。求寂滅菩提。亦不得菩提。是故名如來。詳如本國五百童女。五千尼。五千居士婦。聞法不復受胎為女人。皆生佛國。無量無邊不可思議天龍八部人非人等。皆於菩提得不退轉。
  * 
入定不定印經
  * 
不必定入印經
右二經本同譯別佛說五種菩薩行。一羊乗行。二象乗行。初二菩薩於正等覺是不決定。於生死海不能救濟一切有情。退失無上道。三日月神通乗行。四聲聞神通乗行。五如來神通乗行。後三菩薩必定不退無上智道。如來行中廣明種種大乗利他行法。大心人之龜鑑也。末說信敬供養瞋惡侵損大乗法人極大罪福。
  * 
等集眾德三昧經二卷　【賴】
  * 
集一切福德三昧經三卷
右二經本同譯別。毗舍離城淨威力士。自念。我成就大力。閻浮提中無與等者。我當往觀佛。何如我也。佛欲降伏。令目連取。佛為童子時與兄弟觕力。射箭著鐵圍山。佛
言。是菩薩父母生力非神通力。若以神力當過無量諸佛世界。佛說人牛象師子力士諸天力諸菩薩力。各各增上十乃當一。以至十十地菩薩力。等一後身菩薩力。至成佛時超百千陪。過於菩薩魔梵人天等。不可喻說。次復較量種種福德。復說成就莊嚴福德種種法義。復次佛諸菩薩問答。解說此三昧法義。
  * 
持心梵天所問經四卷
右經初說如來種種光明名號功德。次持心梵天問。何謂菩薩志性堅強。言無惱熱。德超眾生。威儀安詳。心不憒亂。開化塵勞。乃至於諸佛法而不退轉。佛隨所問。廣為演說。次明網菩薩梵天文殊大弟子等問答法要。又諸菩薩各隨所樂說菩薩法。次
梵天大菩薩等受成佛記。末說此經大功德力。
  * 
思益梵天所問經四卷
姚秦什法師譯。
  * 
勝思惟梵天所問經六卷
魏菩提流支譯右二經與持心梵天所問經同本異譯佛放光明照三千大千世界。普及十方無量佛土。東方過七十二恒河沙佛土。國名清潔。佛號日月光如來。有菩薩梵天。名曰思益。白佛。欲詣娑婆世界。佛言。應以十法遊於彼土。於毀譽心無增減。於善惡心無分別。於諸愚智等以悲心。於上中下眾生之類意常平等。於輕毀供養心無有二。於他闕失不見其過。見種種乗皆是一乗。聞三惡道亦勿驚畏。於諸菩薩
生如來想。佛出五濁。生希有想。於此國中百千萬劫淨修梵行。不如彼土從旦至食無瞋礙心。其福為勝。
  * 
持人菩薩經四卷　【萬】
晉譯。
  * 
持世經四卷
秦什法師譯右二經本同譯別。什師所譯。文備詞順。持世菩薩問佛。云何菩薩能知諸法實相。亦善分別諸法相。云何得念力轉身成就不斷念。乃至得無上菩提。佛為隨問開示。初品答所問種種法門。次五陰品。次十八性品。次十二入品。次十二因緣品次四念處品。次五根品。次八聖道品。次世間出世間品。次有為無為法品。逐品法義至詳至妙。及說過去諸佛本事。此經有
種種大功德利益。乃至疾得無上菩提。
  * 
濟諸方等學經
  * 
大乗方廣總持經
右二經本同譯別。佛說。謗佛法僧人必墮地獄。多劫不能得出。佛說過去劫為法比丘。以惡毒心謗淨命比丘。揚其惡行。八十劫中。受地獄苦。又多生墮畜生中。方得人身。常受貧厄。瘖瘂無舌。法比丘者。則我身是。淨命比丘彌陀佛是。由我過去愚癡無智。受苦如是。當知隨順惡友求法師短。譏毀損害。為自傷損。
  * 
大方廣寶篋經二卷　【方】
  * 
文殊現寶藏經三卷
右二經本同譯別。說文殊智慧辯才神通威德。遊於諸佛國土。現種種殊勝等事東
方佛土有第一智慧弟子。住梵天說法。聲徧三千大千世界。聞文殊發大音聲。驚怖墜落。如旋嵐風吹於小鳥。復有佛土。大火災起世界充滿。文殊於彼火中。作蓮華網而從中過。火所觸和適快樂。聲聞神力如小鳥。文殊神力如金翅迅疾。又七日七夜雨不斷絕。諸比丘眾未得禪定者。饑羸困苦。文殊化一鉢食置講堂上。千二百五十比丘。萬二千菩薩皆得飽足。鉢無減耗。魔化四萬比丘來入會中。亦皆受供。鉢食亦無減耗。悉皆降伏。又文殊三月竟夏不現佛邊。大迦葉問何所在耶。答云。我在王宮婇女中。及諸婬女小兒中。迦葉念言。何緣此人與清淨僧眾為臘。即撾揵椎。欲逐出文殊。即見十方不可計數佛邊各有文殊。
各有迦葉。撾揵椎欲逐出之。佛語迦葉。汝欲逐出何者文殊。迦葉慚愧。欲置揵椎于地盡其神力而不能也。佛令禮文殊乃得墮地。佛言。文殊三月教化城中女人宮中婇女。及童男童女各五百人。及無量人得不退轉成道得果。或生天宮。又說三十二德鎧法門三萬二千天人皆發無上道意。是經亦名文殊所現變化降伏眾魔化諸異學。名曰寶藏。
  * 
證契大乗經二卷
  * 
大乗同性經二卷
右二經本同譯別。佛在楞伽山。為羅剎王說眾生捨身受身。中陰識神隨業輪轉。戒律持犯善不善果報種種差別。修行三十七品。至成無上菩提。聲聞辟支佛菩薩如
來。皆有十地。如諸小河流皆入大海。一切諸法皆悉流入毗盧遮那智藏大海。同一真如清淨法性。授羅剎王成佛記。及說過去佛菩薩本緣。
  * 
深密解脫經五卷　【蓋】
魏菩提流支譯。
  * 
解深密經五卷
唐玄奘譯右佛說一切法相。略有三種。一徧計所執相。二依他起相。三圓成實相。徧計所執。謂一切法。名假安立。自性差別。依他謂一切法緣生自性。如無明緣行。乃至集大苦蘊。圓成實相。謂一切法平等真如通達修習。乃至無上菩提。一切諸法皆無自性。無生無滅本來寂靜。自性涅槃。如空華。如幻像。如虛空無生無滅。第三卷。彌勒
問瑜伽種種義。極於微妙。第四。觀世音問十地十一地微細法門。地地殊勝功德。及二愚癡。與所應學法。六波羅蜜因果種種法門。第五卷。文殊問如來法身化身。出現調伏說法威德住持等法門。
  * 
解節經
右如理正聞菩薩。問能解甚深義節。菩薩一切法無二。答說此經。
  * 
緣生初勝分法本經二卷
右序曰。本是一心積為三界。理極實相。筌窮假名。五因七果十有二分緣生之法。總備於此。佛說十二因緣法義微妙眾經綱目。攝在茲焉。聖者鬱楞伽作論釋此經。先立偈三十。後以論釋。故亦名三十論。
  * 
分別緣起初勝法門經二卷
右與緣生經同本異譯。
  * 
相續解脫地波羅蜜了義經
右與解深密經第四第五卷同本異譯。解在彼經。
  * 
楞伽阿跋多羅寶經四卷
宋天竺三藏求那跋陀羅譯右佛在南海瀕楞伽山頂。昔諸如來皆於此城說自所得聖智證法。非外道邪見及二乗修行境界。我今亦當開示此法。時大慧菩薩致一百八問。佛隨所問答。說諸佛正覺性自性第一義心。成就世間出世間上上法。心意識生住滅相等。一百八法。傳燈錄僧那禪師曰。我初祖兼付楞伽經四卷。謂我師二祖曰。吾觀震旦。唯有此經可以印心。仁者依行自得度世。又二祖凡說法竟。乃曰。此
經四世之後變成名相。深可悲哉。我今付汝。宜善護持。
  * 
入楞伽經十卷　【身】
三藏真諦譯。
  * 
大乗入楞伽經七卷　【髮】
實叉難陀譯右三經同本異譯。初譯四卷楞伽。夜叉王城勸請序致及流通等文不足。次流支譯十卷。次七卷。則天久視年中譯。序云。此經諸佛心量之玄樞。羣經理窟之妙鍵。廣喻幽旨。洞明深義。跋陀之譯未弘。流支之義多舛。今討三本之要。詮成七卷之了教。傳燈之句不窮。湧泉之義無盡。
  * 
菩薩行方便境界神通變化經三卷
右上卷文殊說六波羅蜜等各各十二功德進修行門。次二卷尼乾子說佛三十二
相。三十二大悲行。三十七助道四無畏。十八不共法等。與尼乾子經同而稍略。
  * 
大薩遮尼乾子所說經十卷　【四】
右第一第二卷。佛說一乗菩薩行方便境界奮迅法門。第三尼乾子與八十八千萬尼乾子俱遊行諸國。為嚴熾王說十不善業果報(華嚴十地品第二同)說國王護眾生法。說轉輪聖王七寶功德。又復有七種次寶。七者。一劒。二海龍王皮。三牀。四園。五屋舍。六衣。七足所用寶。次說諸國王治國善惡法行。法行王能救護眾生善行政治。用兵愛民等種種事甚詳。及說國王布施十五種功德。次說外道聰明智慧各有罪過。第六至第九。說唯佛無諸過失。三十二相。八十種好。三十七品菩提分法。六通四無礙智。十
力四無畏。十八不共法等不思議法門。佛言。尼乾子現行外道法。以一切無量種種身。化無量眾生發菩提心。所供養佛不可量數。過無量數劫。當得成佛。名實慧幢王。國土勝妙壽法長遠。此經是如來祕密藏。純淨妙藏。佛法印藏。三千大千世界眾生俱時成佛。有人滿足一劫供養禮拜爾所諸佛。所得功德。不如有人受持讀誦書寫流布此法門。過彼無量無邊。
  * 
大方等無想經六卷　【大】
右大雲藏菩薩問佛。云何修行得陀羅尼。云何得大海三昧。云何能解諸佛密語。云何得知具足法義。云何得到諸佛大海彼岸。云何如來身不名為血肉筋骨之所成立。若有如是身。云何為空。云何為地獄眾
生作安樂。云何得佛不可思議等問。佛答所問說此經。佛言。此經諸佛菩薩四百不可思議解脫法門。諸法寶藏神通王三昧等門。此經三名大雲密藏菩薩所問。故名大雲如來常住。畢竟無有入涅槃者。一切眾生皆有佛性。故名大般涅槃。受持讀誦斷一切想。故名無想。
  * 
大雲輪請雨經二卷
  * 
大雲經請雨品二卷
右佛在龍宮。諸大龍王與八十四億百千那由他龍王等俱來集會。廣興供養。佛為說除滅諸龍一切苦惱。降澍甘雨。誦陀羅尼。念五十四如來名。結壇祈求等法。二經本同譯別。佛言。若一七二七日。遠至三七日。必降甘雨。除不專念無慈心人及穢濁
者。海水潮來尚可盈縮。此言真實決定不虛。
  * 
諸法無行經二卷　【五】
  * 
諸法本無經三卷
右本同譯別。佛與師子遊步菩薩文殊等問答。說一切法性。畢竟空寂無根本。無形相。無生滅無依住。入是法門疾得無生法忍。及說文殊與佛往昔因地謗毀說法性寂滅真空菩薩故。人墮大地獄。
  * 
無極寶三昧經
  * 
寶如來三昧經二卷
右二經本同譯別。佛入寶如來三昧。震動十方無極佛剎海眾菩薩來會。寶如來菩薩文殊舍利弗等種種問答。
  * 
慧印三昧經
  * 
如來智印經
右二經本同譯別世尊入佛境界三昧。爾時眾皆不見如來身心相。佛從三昧起。舍利弗文殊彌勒等問答說是經。
  * 
大灌頂經十二卷　【常】
右卷別各是一經。具列如左。第一卷灌頂七萬二千神王護比丘呪經。二卷灌頂十二萬神王護比丘尼呪。第三卷灌頂三歸五戒帶佩護身呪經。第四卷灌頂百結神王護身呪經。第五卷灌頂宮宅神王守鎮左右呪經。第六卷灌頂塚墓因緣四方神呪經。說諸佛輪王四方葬法。第七卷灌頂伏魔封印大神呪經。第八卷灌頂摩尼羅亶大神呪經。第九卷灌頂召五方龍攝疫毒神呪經。第十卷灌頂梵天王神䇿經。占
卜吉凶。第十一卷灌頂隨願往生十方淨土經。或云普廣所問品。即是別行隨願往生經。說誦經然燈造旛追福等法。追薦功德七分獲一。若自發心獲福無量。又說那含長者救父母生天因緣。第十二卷灌頂拔除過罪生死得度經。即是舊藥師經。佛遊維耶離者。
  * 
佛說藥師如來本願經　【恭】
  * 
藥師瑠璃光如來本願功德經
右二經本同譯別。說東方藥師佛。本發十二大願攝受眾生。國土莊嚴如極樂世界。持誦願求種種如意。及建立道場。放生解結。除病續命等法。與前灌頂經第十二一卷。本同譯別。
  * 
藥師瑠璃光七佛本願功德經二卷
右佛說東方七佛本因誓願。國土莊嚴。種種功德教人持誦求願。第七即是藥師佛與前經本同譯別。前略此廣。
  * 
阿闍世王經二卷
右本同下後廣此略。
  * 
文殊師利普超三昧經三卷
右文殊與諸菩薩問答法義。時諸天子以佛道難成。欲退取二乗滅度。佛為救此等故。放鉢於地。下過七十二恒河沙佛土。五百聲聞等皆莫能知鉢在何處。文殊入普超三昧。不起於座。伸手下取而於鉢來。諸佛土菩薩雲集。於是退心者。與無量眾皆堅發無上道心。阿闍世王為造逆罪故。問文殊諸大菩薩聲聞眾。乞請決疑。王上金色疊。文殊等諸菩薩皆忽然不現。乃至自
不見身。遂悟道。文殊為說法。王斷疑見諦。得不起法忍。佛為授記。於未來世當得作佛。號淨界如來。
  * 
放鉢經
右即普超三昧經中。文殊取鉢。化退大心天子等。
  * 
月燈三昧經十卷　【惟】
右月光童子問諸佛行何等行。能為世作光明。得不思議智。云何得說法最上智無邊智。具戒定慧淨身口意。能知宿命。不處胞胎。得不壞眾無礙辯。佛所得諸法相到一切法彼岸。願為我說。佛為說此月燈正行一切諸法。體性平等。無戲論三昧。解釋三百句法門。經中廣說諸佛菩薩往昔因地行願微妙法義。不可具載。
  * 
月燈三昧經　【鞠】
右說三界一切法生滅滅巳寂滅為樂等法。皆具六種不可思議。如十八界四諦十二因緣等。一者諸行道識不可思議。二有為道識。三無為道識。四有住道識。五無住道識。六者皆空。不可思議。是為六種。
  * 
無所希望經
  * 
象腋經
右二經本同譯別。佛說菩薩地甚深之法。口誦心思是菩薩藏解。此經者。如大象力。如大龍力。能令菩薩勇猛。故信解此經。是人現致二十種功德。
  * 
大淨法門品經
  * 
大莊嚴法門經二卷
右二經本同譯別。文殊教化勝金色光明
德女發菩提心者。即汝身是。女聞法巳。宿善根故。即得順法忍。即能於四眾中如法說法。與長者子同見佛受記。下卷說非以剃髮染衣戒律等名為出家。能除眾生煩惱三毒。起四無量心等。名為出家。問答略如維摩經。
  * 
如來莊嚴智慧光明入一切佛境界經二卷
右文殊為諸菩薩眾。問如來法身不生不滅義。佛為種種喻說。
  * 
度一切諸佛境界智嚴經
右十方菩薩雲集。文殊為請問無生無滅法義。佛說此經。
  * 
後出彌陀偈經
右讚往生淨土勝妙。
  * 
觀無量壽佛經
右阿闍世王母韋提希夫人幽閉苦惱。願往生淨土。不樂復生濁惡世中。佛為說極樂世界十六觀九品往生法門。
  * 
阿彌陀經
什法師譯。
  * 
稱讚淨土佛攝受經
奘法師譯右本同譯別。並佛說無量壽佛國勝妙莊嚴。種種功德。勸人念佛往生彼國。
  * 
觀彌勒菩薩上生兜率天經　【養】
右佛說兜率天上有微妙寶宮四十九重垣牆宮殿。寶華寶林欄楯。瑠璃為渠。皆七寶所成。莊嚴光明雨華天樂。說妙法音。極妙樂事說不可盡。彌勒於一時中成就五百億不退轉天子。若人能精勤修諸功德。
威儀不缺。掃塔塗地。以眾名香妙華供養。行眾三昧。深入正受。讀誦經典。雖不斷結。若一念頃受八戒齋繫念發願。即得往生。彌勒於閻浮提歲數五十六億萬歲。爾乃下生。
  * 
彌勒下生成佛經
  * 
彌勒大成佛經
並什法師譯。
  * 
彌勒下生經
法護譯。
  * 
彌勒來時經
失譯人名右四經本同譯別詳略異耳佛說彌勒下生時。閻浮提地平淨如瑠璃鏡寶華林樹。過於帝釋歡喜之園。人有智慧威德。五欲快樂。無九惱苦。壽足八萬四千
歲。無中天者。皆長一十六丈。唯有三病。飲食便利衰老。人常慈心和順調伏。無水火刀兵怨賊劫竊。饑饉毒害之難。不閉戶。不殺生。不貪眾寶。人無遠近。皆兩得相見。八功德水。異香華果充滿。百味具足。佛身三十二丈。胷廣十丈。面長五丈。一一相有八萬四千好。光照千由旬。日月等光皆不為用。早晨出家是夜成佛。初會龍華樹下說法。度九十六億人成阿羅漢。第二會度九十四億人。第三會度九十二億人。皆阿羅漢。詣耆闍山出迦葉定。受釋迦衣。迦葉奉衣巳。踴身空中。現十八變。說釋迦佛十二部經。八十億人得阿羅漢。彌勒住世及正法住。各六萬歲。於四天下各起八萬四千塔像法二萬歲。
  * 
大威燈光仙人問疑經
  * 
第一義法勝經
右二經本同譯別。仙人問佛。眾生流轉諸趣。生滅輪回。業相體性義。佛說此經。
  * 
順權方便經二卷
  * 
樂瓔珞莊嚴方便品經
右二經本同譯別。轉女身菩薩。與須菩提舍利弗問答法義。說三十種沙門法。大乗諸行相貌法。有二十無過患利益眾生事。故如來乞食。菩薩能隨宜機變。順眾生樂欲而調伏之。化令進道。及說菩薩八種瓔珞莊嚴。以自嚴飾。化度一切眾生。得無礙辯。佛說轉女身菩薩。方便成熟無量眾生。受記成佛。
  * 
諸法勇王經
  * 
一切法高王經
右二經本同譯別。意義與羊字凾諸法最上王經本同。解在彼經。
  * 
六度集經七卷　【豈】
右施度二卷。說佛因地。不惜身命國城妻子種種行施因緣。戒度一卷。忍度一卷精進度一卷。禪度一卷。明度一卷。皆雜集眾經中事類。佛昔因地戒忍精進定慧種種因緣。
  * 
菩薩睒子經
  * 
睒子經
右二經本同譯別。出六度經第二卷。施度中說菩薩因地孝行死而更生事。
  * 
太子須大拏經
右與六度經。第二卷中須大拏事。本同譯
別。說佛因地。為國王子施白香象故。被逐入山。復施二子及妃等事。
  * 
太子慕魄經
  * 
太子沐魄經
右二經本同譯異。出六度經第四卷戒度中。說佛因地。為國王子不語十二年。出家修道事。
  * 
九色鹿經
右出六度經第六卷精進度中。說佛因地。為鹿王捨身濟人事。


大藏聖教法寶標目卷第三



音釋

詰
(苦吉切)。
瘖瘂
(瘖於金切瘂烏下切瘖瘂疾不能言也)。
撾
(陟𤓰切擊
也)。
鍵
(巨偃切戶鑰也)。
睒
(失冉切)。

大藏聖教法寶標目卷第四　　　　庭四
元清源居士王古撰

  
  * 
無字寶篋經　【敢】
  * 
離文字普光明藏經
  * 
徧照光明藏無字法門經
右三經本同譯別。佛答勝思惟菩薩問。菩薩所應斷。除三毒我執懈怠睡眠無明等。應當守護一法。謂巳所不欲勿施於人。及如來所證知法。
  * 
老女人經
  * 
老母經
  * 
老母女六英經
右三經本同譯別。老母問佛。四相五陰六根四大從何所來去至何所。佛為說諸法來無所從去無所至。如兩木出火。如鼓出
聲。如雲雨雷電。如畫隨意從空盡空。萬物亦爾。
  * 
月光童子經
  * 
申日兒本經
  * 
德護長者經二卷
右三經同本異譯。說童子父名申日信奉外道。以火坑毒食試佛。童子諫父。佛為降伏受度事。
  * 
文殊師利問菩提經
  * 
伽耶山頂經
  * 
大乗伽耶山頂經
  * 
象頭山頂精舍經
右文殊答淨光天子。及諸菩薩問菩提心義菩薩行法。四經本同譯別。
  * 
長者子制經
  * 
菩薩逝經
  * 
逝童子經
右三經本同譯別。說長者子以食與衣奉施如來佛為授記。
  * 
犢子經
  * 
乳光佛經
右犢子捨乳施佛。佛為授記。後二十劫作佛。二經本同譯有詳略。
  * 
無垢賢女經
  * 
腹中女聽經
右佛說法無垢女在胎藏中跪聽。即示現出生。現大神變事。
  * 
轉女身經
右經初如無垢賢女經所譯。文義詳廣。佛說轉女身法門。無垢女等皆為男子。
  * 
無上依經二卷　【毀】
右阿難問造高閣。及四事供養施四方僧。與起佛塔。供養舍利。二種福德何者為多。佛言。供養微塵數世界四果辟支佛。不如佛涅槃後取舍利如芥子大。造塔如阿摩羅子大。露槃如棗葉大。此功德甚多於前。若不回向菩提。所獲福德。如世界微塵數作諸天王。況轉輪王。下卷說如來三十二相八十種好種種勝妙功德因果不可思議。
  * 
未曾有經
  * 
甚希有經
右二經與前無上依經本同譯。別前廣後略。
  * 
希有希有校量功德經
  * 
最無比經
右二經本同譯別。佛說供養大千世界諸佛上妙樂具。起塔高廣。所獲福德。不如起淨信心受三歸依。受三歸依不如一念頃受持十善。受十善不如一晝夜持八戒。受盡形大戒。其福轉勝前所獲福。百千萬分不及其一。
  * 
大乗百福相經
  * 
大乗百福莊嚴相經
二經本同譯別右佛說一閻浮提眾生十善福聚。數滿百倍。成一轉輪聖王。王四天下自在福。如是百倍。成一天王帝釋福聚。又增滿百倍。成一第六他化自在天王福。又百千倍成一梵王福。此上漸漸倍增。成大千世界主大梵天福。又無量億百千倍。
成一最後身菩薩福。又無量億百千倍。成如來一毛孔福。復百千倍。成一隨好福。復百千倍。成三十二相中一相福。三十二相福聚。始成如來隨類教化一切眾生音聲福聚。如是威光勢力。皆不可思議。及所修因地行願法門。
  * 
決定總持經
  * 
謗佛經
右二經說十菩薩謗佛業障。遇佛懺悔滅除。大略同本。真言別。
  * 
寶積三昧文殊問法身經
  * 
入法界體性經
右二經佛文殊舍利弗問答。本同譯別。
  * 
如來師子吼經
  * 
大方廣師子吼經
右佛命勝積菩薩。往北方法上如來所。聽大師子吼方廣法門。佛問。汝從何來。勝積默然。海眾皆疑。三界尊問云何不答。佛現微笑曰。諸佛境界不可思議。當知無說是名真說二經本同譯別。
  * 
前世三轉經
  * 
銀色女經
右二經本同譯別。說佛因地以身布施事。
  * 
阿闍世王受決經
  * 
採華違王上佛受決經
右二經本同譯別。說然燈獻華供養世尊。得授佛記。
  * 
正恭敬經
  * 
善恭敬經
右二經說弟子事師儀範及罪報。
  * 
稱讚大乗功德經
  * 
妙法決定業障經
右二經本同譯別。說菩薩不應親近二乗人。及說大乗名義。
  * 
大乗四法經
  * 
菩薩修行四法經
右二經。四法。謂寧失身命。不捨菩提心。親近善友不捨忍辱。依寂靜處。二經本同譯別。
  * 
諫王經　【傷】
  * 
如來示教勝軍王經
  * 
佛為勝光天子說王法經
右三經本同譯別。佛為勝光王勝軍王等。說世間福樂。五欲貴富。自在威勢。宮殿園林。親屬臣佐。象馬車乗。珍寶服御。種種莊
嚴悉皆無常不可長保。年少會老。強健必病。含血之類要終歸死。老病死時良醫拱手。迅速不停。隨業流轉。墮諸惡趣。不可以勢力逃避抗拒。唯以正法治國勿行惡法。應愍眾生皆如一子。薄賦斂省徭役。賞善罰惡。遠離不忠良者。無受佞言。當受忠諫。恭敬三寶。教民為善。能如是龍天歡喜福力延長。國無災難。壽命增益。名聞十方。後生天上乃至成佛。佛言。我終不說獲得世間諸欲樂具名富貴者。得佛正法聖慧財寶積聚受用。乃名圓滿真富貴者。
  * 
大方等修多羅王經
  * 
轉有經
右二經本同譯別。佛為國王說無常空法。
  * 
文殊師利巡行經
  * 
文殊尸利經
右二經本同譯別。文殊舍利弗問答。文殊說。真如法界眾生眾不減不增不染不淨等。
  * 
思惟十二因緣經
  * 
緣起聖道經
右二經說佛思十二因緣法本同譯別。
  * 
稻芉經
  * 
了本生死經
右二經本同譯。詳略別。稻芉經彌勒為舍利弗詳說十二緣義。
  * 
自誓三昧經
  * 
如來獨證自誓三昧經
右二經本同譯別。說佛出家苦行成道。淨居天現證。及迦葉證果。
  * 
灌佛形像經
  * 
摩訶剎頭經
  * 
浴像功德經
  * 
浴像功德經
右四經本小有異。譯別。說供養舍利及造佛像。以香水灌浴佛像。諸供養中最為殊勝。所獲福德無量無邊。
  * 
造佛像福報經
  * 
作佛形像經
右二經本同譯別。優填王問造佛形像得何福報。佛說。得種種福報。無量無窮不墮三惡道。不生貧賤家。生天得道乃至菩提。其福甚多。於江河海水出過十倍。
  * 
龍施女經
  * 
龍施菩薩本起經
右長者女名龍施。見佛發無上道心。樓上捨身即轉為男子。佛為授記。本起經本同。更說龍施宿命。為毒蛇聞法捨身。生兜率天下生為長者女。
  * 
八吉祥經
  * 
八吉祥呪經
  * 
八陽經
  * 
八佛名號經
右四經各說八佛菩薩名號持誦功德。本同譯別。
  * 
盂蘭盆經
  * 
報恩奉盆經
右二經佛為目連說救母法。并為未來世。為見世及七生父母。祈福拔苦。
  * 
校量數珠功德經
  * 
數珠功德經
右二經本同譯別。文殊說誦搯數珠一徧。鐵者得福五倍。赤銅千倍。真珠珊瑚等寶百倍。槵子千倍。蓮子萬倍。水晶者福萬萬倍。用菩提子。或但手持。其功德無量無數不可稱量。
  * 
不空羂索神變真言經三十卷　【女】【慕】【貞】
右佛在補陀洛山。與九十九億俱胝大菩薩及天龍八部居。觀世音菩薩說是神呪。是一切諸佛菩薩大寶光聚。若造極惡業。應墮阿毗地獄。經無數劫受無間苦。能懺悔持誦。罪悉得滅不墮地獄。唯五逆罪現世輕受病苦。何況淨信輕罪受持無不成就。若種種災厄怖畏惡夢不祥。悉得消滅。有無量殊勝利益。壇場手印。持誦祈願。呪
藥治病。降伏攝召諸天種種神變。及求佛菩薩天神龍女藥精現身等法。
  * 
不空羂索陀羅尼自在王呪經三卷　【潔】
寶思惟譯。
  * 
不空羂索陀羅尼經
李無諂譯右二經本同譯別。十六品觀世音菩薩說除一切業障。集一切福慧。成就一切佛法。滿一切求願。役召降伏除止災疫。求見觀音種種等法。
  * 
不空羂索呪經
隋天竺三藏譯。
  * 
不空羂索神呪心經
奘法師譯右二經本同譯別。說持誦者。獲種種殊勝功德。呪藥治病除災滅業。種種求願等法。本經後序云。此經者。三際種智
之格言。十地證真之極趣也。裂四魔之徧罟折六師之邪幢。運諸子之安車。詣道場之夷路者也。印度諸國。咸稱為如意神珠。名不空者。謂擲羂取獸。時或索空。茲教動桴罔不玄應。故爾。
  * 
千眼千臂觀世音菩薩陀羅尼神呪經二卷
右唐貞觀中智通翻譯訖。懇祈徵應。感現聖證。此陀羅尼能滅罪治病。降伏魔怨。滿足一切祈願。請雨止雨種種殊勝功德。有二十五種印呪法。大身呪九十四句。與大悲心呪本別。
  * 
千手千眼觀世音菩薩姥陀羅尼身經
右二經本同譯別。觀世音說利益一切眾生持誦壇印。攝召降伏。除災增壽。能滿種種求願。日月蝕時呪蘇一百八徧。結印印
蘇食。令人日誦萬偈。
  * 
千手千眼觀世音菩薩廣大圓滿無礙大悲心大陀羅尼經
右唐西竺三藏伽梵達磨譯。觀世音菩薩白佛。我欲眾生得安樂除病壽命富饒。滅一切惡業因緣。成一切功德善根。離一切怖畏。滿一切所求。說此神呪。若受持者。除滅身中百千萬億劫生死重罪。不受十五種惡死。得十五種善生。及說四十手種種求願。及治種種病苦等法。
  * 
觀世音菩薩祕密藏如意輪陀羅尼神呪經
唐于闐三藏實叉難陀譯。
  * 
觀世音菩薩如意摩尼陀羅尼經
唐天竺三藏寶思惟譯。
  * 
觀自在菩薩如意心陀羅尼經　【男】
唐三藏義淨譯。
  * 
如意輪陀羅尼經
唐三藏菩提流支譯右四經本同譯別。誦者除災集福。消罪愈病。五無間業皆得清淨。百千種願悉得如意。降伏鬼神見佛菩薩資具豐足色力安盛。種種呪藥護摩等法。
  * 
文殊師利根本一字陀羅尼經
  * 
曼殊室利菩薩呪藏中一字呪王經
右二經同本異譯。佛說此呪守護眾生。一切如來祕密心大神呪王。更無過者。有大神力。文殊常來擁護。此呪尚能攝得文殊。況餘賢善。能消一切災障。惡夢怨敵。五逆四重十惡罪業。一切不祥。能成辦一切善事。滿一切願。二徧護同伴。三徧護一宅。四
徧護一城。五徧護一國。及說呪種種藥病等法。
  * 
十二佛名神呪經
  * 
稱讚如來功德神呪經
右二經同本異譯。說十方十二佛名。及神呪持誦功德。五千五百佛名經。第一卷十二佛號與此同。
  * 
孔雀王呪經
  * 
大金色孔雀王呪經
  * 
佛說大金色孔雀王呪經
  * 
孔雀王呪經二卷
  * 
大孔雀呪王經三卷
義淨譯右五經同本別譯。前略後廣。佛時一年少比丘析薪。為毒蛇螫。悶絕于地。吐沫翻目。阿難疾走告佛。佛說此呪令往救
治。即得消除。此呪於一切恐怖厄難疾病憂惱饑饉囚繫。悉得解脫。有大神力。求者皆驗。五天諸國南海十洲。無問道俗二乗。皆尊敬讀誦。求請蒙福。交報不虛。舊經文闕。致此土未甚流布。義淨本。畫像壇場軓式具備。利益無邊。
  * 
陀羅尼集經十二卷　【效】【才】
右唐永徽年中天竺三藏譯。此經本出金剛大道場經。大明呪藏六萬偈中之少分也。撮要而譯。第一卷佛部上大神力陀羅尼經。釋迦佛頂三昧陀羅尼品。種種印壇。求願降伏等法。第二卷佛部下說諸佛頂印呪等法。藥師瑠璃光佛。阿彌陀佛印呪。持誦得往生事。及數珠跋折囉功能法相等法。第三般若波羅蜜經心呪印壇等法。
第四第五第六卷。觀世音印呪壇場諸法。第六卷半後諸大菩薩法會。勢至文殊彌勒地藏普賢虛空藏等印呪法。第七第八第九。金剛部大笑火頭青面金剛等金剛諸印呪法。第十第十一諸天部。摩利支天功德天。及釋梵四王日月星宿諸部神王。各各獻佛助成三昧印呪。佐護眾生法。第十二卷諸佛大陀羅尼都會道場灌頂普集壇法。
誦真言功德力。如日月之光。念佛功德如夜燈之光。若日日供養誦明。兼念佛功德。如須彌之高大海之深。若唯念佛名不兼誦明。如香山之小。阿耨達池之淺。若日日供佛誦明滅罪。如火燒草木。功德不可思議(第三卷末)。
  * 
十一面觀世音神呪經
  * 
十一面神呪心經
右二經與前陀羅尼集經第四卷十一面神呪經同本異譯。集經中印法廣備此經。觀世音說種種持呪求願殊勝法。
  * 
摩利支天經
右佛說。有天名摩利支。常行日月前。有陀羅尼。能守護人。一切時處。怨賊兵刃。不能加害。種種利益。與前集經第十卷初同本異譯。前廣此略。
  * 
呪五首經
右奘法師譯。一千囀陀羅尼。二六字呪。三七俱胝佛呪。四一切如來隨心呪。五觀自在隨心呪。
  * 
千囀陀羅尼觀世音菩薩呪經
右與前集經第五卷初及雜呪。同本異譯。
  * 
六字神呪經
右與前集經第六卷中文殊呪。及呪五首同雜呪。
  * 
七俱胝佛大心准提陀羅尼
  * 
七俱胝佛母準泥大明陀羅尼
右二經同本異譯。呪五首。及雜呪中同。說是陀羅尼大勝妙功德種種求願等法。
  * 
觀自在菩薩隨心呪經
右觀音說是呪。有不可思議威力。多所饒益。怨對惡障巧畏一切皆息。能滿種種求願等法。
  * 
佛頂尊勝陀羅尼經(杜行顗等譯三十五句)　【良】
右唐高宗儀鳳元年。西域僧佛陀波利。來禮五臺。願見文殊。忽見一老人謂曰。漢地
眾生多造罪業。唯有佛頂尊勝陀羅尼經。能滅除惡。師可以此經來流傳漢土。廣利群生。拯濟幽明。報諸佛恩。語巳忽然不見。僧遂西還。永淳二年取經回至京。高宗詔日照三藏。與司賔寺典客杜行顗。同譯此陀羅尼。八十八殑伽沙俱胝百千諸佛同共宣說。為救善住天子七返傍生之苦。為救三塗六道十惡五逆一切眾生種種生死危急苦難。夭者增壽。病者脫苦。書高幢上。或窣堵波中。結壇呪土。有種種殊勝功德。眾生墮惡趣者。悉得解脫。救拔幽顯。最不思議。大曆中僧法照。入金剛窟文殊聖寺。見佛陀波利云。
  * 
佛頂尊勝陀羅尼經(佛陀波利譯三十四句)
右即前經本。日照譯。進高宗祕藏禁中。波
利泣請曰。捐命取經本期普濟。願請梵本。帝還之。乃訪西明寺僧順貞同翻。遂有兩譯。其實一也。
  * 
最勝佛頂陀羅尼淨除業障經(三藏地婆訶羅譯三十六句)
右亦同前本。而序說善住天子因果等事加詳。
  * 
佛頂最勝陀羅尼經
右與前本同譯別。僧彥悰序(四十八句)。
  * 
佛頂尊勝陀羅尼經
右義淨譯五十三句。
  * 
舍利弗陀羅尼經
  * 
出生無量門持經
  * 
無量門微密持經
  * 
無量門破魔陀羅尼經
四經本同譯別右佛為十方海會菩薩。說是決定大乗一切功德甚深法藏。能滿一切願。有種種勝妙功德。
  * 
阿難陀目佉尼呵離陀隣尼經
  * 
阿難陀目佉尼呵離陀經
  * 
出生無邊門陀羅尼經
一向出生菩薩經。
四經本同譯別右佛說此陀羅尼殊勝祕密微妙法門。能滿菩薩一切行大功德藏。阿彌陀佛往昔因地。為國王太子。聞是經巳。奉持精進。七千歲中不睡。脇不至席。不念愛欲財寶。不問他事。常獨處止意不傾動。復為教化世間人民。令八十億萬那行人皆得阿惟越致。
  * 
種種雜呪經
右集種種神呪。
  * 
妙臂印幢陀羅尼經
  * 
勝幢臂印陀羅尼經
右二經本同譯別。能滅五逆十惡等罪。終不更受諸惡趣生。得種種樂。
  * 
無崖際總持法門經
  * 
尊勝菩薩入無量法門陀羅尼經
右二經本同譯別。說陀羅尼功德利益。及廣演法義。
  * 
金剛上味陀羅尼經
  * 
金剛場陀羅尼經
右二經本同譯別。說諸趣十二緣等法。皆陀羅尼門。
  * 
師子奮迅菩薩所問經
  * 
華聚陀羅尼經
  * 
華積陀羅尼經
右三經本同譯別。說持呪功能保護眾生。
  * 
六字呪王經
  * 
六字神呪王經
右二經本同譯別。說滅一切惡毒呪厭延壽解難法。
  * 
虛空藏問七佛陀羅尼呪經
  * 
如來方便善巧呪經
右二經本同譯別。諸佛各各說呪保護眾生。消災除病滅罪延壽。及能令人知宿命事。有種種求願法。
  * 
持句神呪經
  * 
陀鄰尼鉢經
  * 
東方最勝燈王如來經
右三經本同譯別。諸佛菩薩各說神呪利
樂眾生。有種種求願法。
  * 
善法方便陀羅尼經
  * 
護命法門神呪經
  * 
金剛祕密善門陀羅尼呪經
右三經本同譯別。說此呪能保祐眾生。有種種持法。
  * 
無垢淨光大陀羅尼經
右婆羅門七日當命終墮大地獄。禮佛求救。佛為說此延壽滅罪陀羅尼。令修古佛舍利壞塔。安此陀羅尼於輪橕中供養。得延壽滅罪。有種種儀法。橕塔中柱也造塔當檢用。
  * 
請觀世音消伏毒害陀羅尼經
右說陀羅尼。能救護一切眾生。消伏毒害種種障難。
  * 
內藏百寶經
右說佛方便智。隨順世間諸示現事。
  * 
溫室洗浴眾僧經
右說洗浴眾僧。有大功德福報。
  * 
須賴經
右舍衛國中有極貧者。名曰須賴。方便度人。示現極貧。道力堅固。天帝屢試而不動。須賴得瑞應珠寶。常謂波斯匿王。為極貧者欲施與王。王以為不然求證於佛。佛為說法。授須賴佛記(與寶積經第二十七善順菩薩會同本異譯)。
  * 
私阿昧經
右長者子名也。見佛威光問因地。佛為說此經。
  * 
菩薩生地經
右佛為長者子差摩竭說菩薩行。
  * 
四不可得經
右說四人得五神通。隱身空中海中山石中閙市中。皆欲逃死而不得。
  * 
梵女首意經
右佛為首意女說法授記。
  * 
成具光明定意經
右佛為貴姓子善明。說廣修六度等法。有法名成具光明定意。不見十方生死起滅之處。乃至如來皆無見止清淨想。亦不止清淨想。是為空見無所見。當是時心不在內不處外。不道不俗。不有不無。不起不滅。不於動搖處。是心無根無音響。為空為滅。為都無所有。為應成具光明定意之法。是法無所有。強為其名。後為善明等授如來記。
  * 
寶網經
右佛為寶網童子。說諸佛名號功德。
  * 
菩薩行五十緣身經
右說佛身相好因地功德。
  * 
菩薩修行經
右五百長者發正真道意。問佛當學何法。佛為說此經。
  * 
諸德福田經
右佛說八福田。一者眾僧有五淨德。名曰福田。為良為美。為無旱喪。供之得福又有七法廣施行者得福。即生梵天。一者興立佛圖僧房堂閣。二者園果浴池樹木清涼。三者常施醫藥療救眾病。四者作堅牢船濟度人民。五者安設橋梁過度羸弱。六者近道作井渴乏得飲。七者造作圊廁施便
利處。是為七事。得梵天福。佛會中阿羅漢比丘比丘尼天帝釋等。各各說往昔因緣。道邊作小精舍。供給止息僧福報。為帝釋輪王。施一呵棃勒果供眾僧九十一劫無病瓶酪施豪尊榮貴。施沐浴無病身真金色。一柰奉佛。累劫端正。不生胞胎。施珠瓔為天帝釋。施圊廁累劫無病無諸穢垢。
  * 
大方等如來藏經
右說眾生煩惱身中有如來藏與佛無異。有九譬喻。如華開見佛。蜂去得蜜。槺除成米。金出不淨。如貧女姙聖王。如開模出金像。過去常放光明王。佛說是經。諸菩薩眾聞者。除文殊觀音勢至金剛慧四菩薩。餘皆巳成佛道。末說聞持此經功德。
  * 
佛語經
右龍威德上王菩薩問佛語。非佛語義。佛說此經。
  * 
金色王經
右說佛因地施辟支佛食獲福報。
  * 
演道俗業經
右佛為給孤獨長者等五百居士。說治家財有三輩。出家修學三乗。疾成佛道。開化眾生之法。
  * 
百佛名經
右說持百佛名功德。
  * 
稱揚諸佛功德經三卷　【必】
右佛說四方上方諸佛。名號本願功德。持誦者獲福無量。
  * 
須真天子所問經四卷
右佛答須真天子所問菩薩三十二事。又
文殊答所問大乗法義。能斷一切狐疑。普入諸佛方便慧。
  * 
摩訶摩耶經二卷(一名佛升忉利天為母說法經)
右佛於忉利天宮為母說法。及摩耶夫人所自說偈。佛涅槃巳。摩耶從天來下。世尊從金棺起。如師子王奮迅。放千光明與千化佛悉皆合掌向摩耶說偈巳。闔棺如故。又名佛臨涅槃母子相見經。
  * 
佛說除災患經
右維邪離國災患。投佛求救。佛來至巳。國人安樂。災病除愈。復說才明長者家大富饒。㮏女生於華中。及恒河邊一切餓鬼種種宿因。
  * 
孛經
右外道謀欲毀佛。殺女埋祇樹間七日事
露。佛說宿命為國王師。其名曰孛。王後以讒間故。孛辭去。其國遂亂。後王悔過復尊用孛。故國復治。
  * 
觀世音受記經
右說觀世音次補彌陀佛。其國土莊嚴超越百千萬倍。佛號功德山王如來。得大勢菩薩次補觀音成佛。號善住功德寶王如來。
  * 
海龍王經四卷　【改】
右海龍王供佛問法。請佛入宮。化作三道寶街。從海邊至海底。金銀瑠璃甚微妙好。如佛昔從忉利天下閻浮提。佛入龍宮化海眾生無量無邊。佛言犯戒律者。不捨直見。不墮地獄。此類多生龍中。釋迦佛法中有九百九十億居家出家者皆生龍中。佛
以一衣徧分龍眾。使免金翅鳥怖。佛衣雖一。而億萬龍眾受用無盡。及為龍王諸眷屬等說法授記。
  * 
首楞嚴三昧經三卷
右佛說是三昧。非九地巳下菩薩及二乗人所知。唯受職菩薩之所能得不以一事一緣一義可知。一切禪定解脫三昧神通無礙智慧無所不攝。如海會百川得此三昧故。一切三昧皆悉隨之。故名首楞嚴會中諸大菩薩證此三昧者。各現種種大自在神變。
  * 
觀普賢行法經
右阿難迦葉彌勒問佛。云何眾生不失無上菩提之心。云何不斷煩惱。不離五慾得淨諸根。父母所生眼得見障外事等。佛說
是經。說觀普賢菩薩身相境界。懺悔滅罪淨六根等。得諸佛現前三昧。
  * 
觀藥王藥上二大菩薩經
右說二大菩薩本因行。願為兄弟同發菩提心。及記當來相次成佛名號。壽量莊嚴等事。及觀念二菩薩滅罪獲種種功德。內有五十三佛名懺罪法。
  * 
不思議光菩薩所說經
右舍衛國有棄嬰兒。遇佛即能問答說法踴身空中放大光明。證無生忍。受菩提記佛說昔因。於毗婆尸佛法中。以瞋恚詈罵菩薩。生生為婬女子被棄空處。惡業盡故。受善業報。遇佛授記。
  * 
十住斷結經十卷　【得】【能】
右說十住菩薩所斷所修所證等種種法
義(第九卷說中陰生滅甚詳)。
  * 
諸佛要集經二卷
右說世尊於東方天王佛土與諸佛會集說法。文殊師利欲往彼土見佛聞法。天王如來神力移立鐵圍山頂。令講無極深妙之法。為將來諸菩薩眾顯大光明。離意女佛前入定。以文殊神力不能出定。佛言。棄陰蓋菩薩乃能出此女定。文殊與離意女棄陰蓋菩薩等。問答種種要妙法義。
  * 
未曾有因緣經二卷
右說佛子羅云出家。幼少不樂聽法。佛為化度說經。上卷說佛往劫為野干。以聞法不修行故墮旁生。為天帝說十善法。八萬諸天發菩提心。諸天供養禮敬。死生兜率天。下卷說五女婢昔世因緣。濫受信施累
劫受苦償債等事。
  * 
菩薩瓔珞經十四卷　【莫】【忘】
右此經四十五品。佛與諸大菩薩羅漢問答種種法要。會眾聞法受度不可勝數。
  * 
超日明三昧經二卷
右佛說此三昧大慧光明利益。能照無形。一切不礙四大。不礙雲霧夜闇。不礙鐵圍故。諸菩薩問答種種法。要日天王王后太子眷屬。請佛日宮供養問法。天人受度無量。有長者女。名曰慧施。與五百女人聞法發願。轉為男子。受記却後十劫成佛。及說佛往昔因地。以謗法故歷劫墮大地獄。又以解空精進故。得速疾成佛。
  * 
賢劫經十三卷　【罔】
右佛說了一切法本三昧。復詳列二千一
百諸度無極合八千四百諸度無極。一變為十。乃至八萬四千諸三昧門。銷除八萬四千眾垢塵勞。是諸佛道深入無極致一切智。復說賢劫千佛(第六卷)名號父母弟子光明壽量。說法所度。遺法年數。分布舍利及發意因地。
  * 
大法炬陀羅尼經二十卷　【談】【彼】
右佛說過去無量無邊劫放光如來。說此陀羅尼甚深經典。此陀羅尼門。則能總攝諸餘經典。出生一切修多羅一切章句。一切分別義。一切諸波羅蜜故名為門。五十二品說種種法門因緣。
  * 
大威德陀羅尼經二十卷　【短】【靡】
右佛為阿難說陀羅尼法本。過去諸佛巳說廣利益諸天人等故。令眾生受安樂故。
廣說三界諸趣善惡事相種種法。令諸眾生增智增念增慧增辯。
  * 
佛名經十二卷　【恃】【已】
右佛說能受持讀誦此諸佛菩薩名者。終不墮惡道生天人中常值佛菩薩善知識離諸煩惱至得菩提。
  * 
過去莊嚴劫千佛名經
  * 
見在賢劫千佛名經
  * 
未來星宿劫千佛名經
右佛說聞是佛名。信樂持誦供養讚禮者。勝用十方佛國滿中珍寶純摩尼珠。至梵天百千劫中布施。經中有種種懺悔法。
  * 
佛所護念經二卷
右列十方佛名。初中後無長敘說。
  * 
五千五百佛名經八卷　【長】
右說受持佛名功德及諸陀羅尼。
  * 
華手經一十卷　【信】
右佛與諸大比丘諸菩薩等。夏安居巳。三千大千世界。八部雲集及他方諸佛會中。一生補處菩薩等各持華奉供佛。說是斷眾生疑經。知一切眾生深心令入法海。說諸菩薩行及淨佛國化眾生業。成就諸波羅蜜法門。有種種因緣。
  * 
大方等陀羅尼經四卷　【使】
右佛言。我去世後此方等經在閻浮提。如日月照明世間。眾生遭恩得見四方。能滅一切大罪業報。身有白癩一心懺悔。若不除差無有是處。此是一切眾生之大珍寶。能令眾生得究竟樂。四重五逆佛海死屍。依小乗經。如斷多羅樹畢竟不生。無懺悔
處。依大乗經聽許洗浣。此經如呪枯生果。如死者還生。如囚聞赦。如病得醫。如貧得寶。如行到家。經云。於一劫中教化一切令登補處。格其功德。不及香華供養此經功德。況能依法修行者耶。經中詳說修懺行道滅罪增壽善惡夢應種種事相。南岳思禪師七載修行。遂淨六根。天台智者。方等三昧行法一卷。說修行此法至詳至妙。
  * 
大方廣圓覺經
右佛言。此經百千萬億恒河沙諸佛所說。三世如來之所守護。十方菩薩之所歸依。十二部經清淨眼目。亦名如來決定境界。名為頓教大乗。頓機眾生從此開悟。亦攝。漸修一切群品。布施七寶積滿大千世界。不如聞此經名及一句義。教百恒河沙眾
生得羅漢果。不如有人宣說此。經分別半偈。圭峯禪師作大小䟽鈔修證儀。裴相作序。盛行于世。
  * 
僧伽吒經四卷
右佛說。聞此法門除五無間罪。於菩提得不退轉。一切善法皆得成就。所得功德之聚。如佛世尊。當得壽八十劫。九十五劫自識宿命。六萬劫中為轉輪王。於現在世。人所敬重。刀毒不傷。妖蠱不中。臨終見諸佛安慰之言。汝莫怖畏。將至佛國聞此法門不墮惡道不墮愚癡。不生邊地。若人施諸樂具。供養六十二億恒河沙諸佛聞此法門其福正等。詳如本經。
  * 
力莊嚴三昧經三卷
右佛入力莊嚴三昧。十萬諸佛剎地大震
動。諸佛悉皆讚歎。釋迦佛勇猛精進。能行難行苦行。有大願力。於五濁惡世救苦眾生。十方佛土聞釋迦佛名者。皆得受菩提記。或得聲聞果。力莊嚴者。如來十種力有大威德神變。令三千大千世界成大莊嚴。詳如本經。
  * 
觀佛三昧海經十卷　【可】
右說佛身相好光明。觀三十二相。有無量殊勝功德。繫心入定。逆觀順觀。是為念佛三昧。佛示現相好光明時。四眾八部了了得見。有業障者。見佛色身猶如灰人。或如聚墨。佛說其宿咎。教以懺悔已皆得明見得果受記(第三卷)觀佛心品(第五卷)說諸地獄一切苦相甚詳。觀佛心者。是大慈也。大慈所緣。緣苦眾生。苦眾生者。謂三惡道也。第
十說觀七佛十方佛。及諸佛菩薩。說昔因地。因觀佛得道。佛言。此觀佛三昧。是一切眾生犯罪者藥。破戒者護失道者導。盲𡨋者眼。愚癡者慧。黑闇者燈。煩惱賊中是勇猛將。三世諸佛皆說如是念佛三昧。十方諸佛皆由此法成三菩提。



大藏聖教法寶標目卷第四

音釋

抗拒
(抗苦浪切拒其吕切抗拒抵禦也)。
搯
(苦洽切爪剌也)。
螫
(施隻切蟲
行毒也)。
顗
(魚豈切)。
悰
(昨宗切)。
㮈
(乃代切)。
蠱
(果五切毒也)。

大藏聖教法寶標目卷第五　　　　庭五
元清源居士王古撰

  
  * 
大方便佛報恩經七卷　【覆】
右佛於徃昔劫中。孝養父母。乃至捨身命血肉救濟父母。為報重恩及求無上菩提。累劫修積難行苦行。種種因緣。第六卷優波離品。詳說受三歸依及持犯齋戒。種種功德罪報經。末說三十二相因果法。
  * 
菩薩本行經三卷
右說佛因地。為求佛法施捨身命利益眾生。供養法師等種種苦行因緣。及五百羅漢各各自說徃昔善行。致生天得道因緣。但或掃塔。或散華。或施辟支佛一飯。或獻一草蓋。或以一偈讚佛等。皆致生天得道無量福報。
  * 
佛說法集經六卷　【器】
右佛與諸大菩薩大弟子等。說廣大勝妙法集法門。諸菩薩入何法行。知如來生如來身。如來成真實常住大般涅槃正徧知法空義法。師義不共住法化事法行勝妙果報。六通三明八解脫八勝處。十一切入。十自在十諦九定十力十智六度四念六念等。種種勝妙法義。
  * 
觀察諸法行經四卷
右佛說五百三十五菩薩法行。皆由三摩地心觀察故。則能了知何等法。應親近應念修應多作。不應親近不應念修不應多作等。種種法門。
  * 
菩薩處胎經一卷　【欲】
右佛自兜率天降神入母胎。現處宮殿。為
諸方來供養菩薩廣說法要。化度無量眾。現入六道種種化身。度諸眾生。說無盡寶法藏。分別五種非實神通。菩薩得六通慧。復說佛宿命。作日月天子五星二十八宿。及作人天神仙外道。更無量苦行。無過涅槃。可謂真道。說八關齋。是諸佛父母。龍受八關齋戒。金翅鳥不能害。帝釋受之。脩羅戰不能勝。如是等法不可具載。佛涅槃後。賢聖結集最初出經。此為第一。
  * 
弘道廣顯三昧經四卷
右無熱惱龍王。請佛菩薩大弟子等。於阿耨達池宮殿中。半月供養諸佛。願說菩薩大士應所修行法門。得諸佛法相好具足。得普智心修習道品。文殊迦葉須菩提等問答。末授無熱王菩提記。
  * 
施燈功德經
右佛說於佛像經法舍利前。以一燈至多燈供養。照道一階。或塔一面。或時速滅。或風吹滅。或油炷盡。雖施少燈其福報不可思議無量無邊。惟佛能知。非聲聞緣覺能了。於現在世得三種淨心。臨命終時得三種明見四種光明。生天得五種清淨。得四種可樂之法。得三業善友清淨。於世世中得八種勝法。得八種資糧八種增上之法。廣如本經。
  * 
鴦崛魔羅經四卷　【難】
右此唐言指鬘。受外道教殺一千人。取指為鬘以血塗身。而少一人。佛徃化度而現其前。說偈問答。即調伏受度指鬘。說摩訶衍。如來藏法說偈阿難釋梵護世魔王諸
大弟子菩薩等。佛言。菩薩成就四十相者。即非新學菩薩。佛言。鴦崛摩羅。是南方一切世間樂見上大精進佛。文殊是北方歡喜藏摩尼寶積佛。指鬘母及指鬘師。師婦踴身空中說偈。而沒不現。佛言。三人皆我所幻化。不可思議。度無量眾生。
  * 
無所有菩薩經四卷
右無所有菩薩問佛。菩薩若有染有著有繫有犯。如何遠離超越成一切智。修習圓滿一切功德。佛說此經。令諸菩薩於一切法中無有障礙。有難調伏殺害人者。過去瞋恨謗毀菩薩故。五百生中生生受毒蛇身。害無數眾生死入大地獄。最後生刑殺人家。殺人飲血。廣造惡業。見佛光明勝妙。發慙媿心自歎惡劣。又聞佛與無所有菩
薩問答空法。心智猛利。即得斷漏除瞋恚。分別煩惱顛倒。受成佛記。無所有菩薩說法而不現身。以身相勝妙。惟除如來在三界中。無有勝者。諸女人見此菩薩身相聞法。皆變身為男子。
  * 
明度五十校計經二卷
右六波羅蜜等法。能越生死到彼岸故。名明度五十種法行。校比計度於諸法中相應不相應。有罪無罪。煩惱盡未盡。諸相具未具。功德滿未滿等。
  * 
中陰經二卷　【量】
右中有身具足五陰。在死有後居生有前。二有中間故名中陰。佛具不思議神變力故。教化一切中陰眾生斷惡修善。七十八億百千那由他住中陰眾生。發菩提心。
  * 
大法鼓經二卷
右佛與迦葉問答上乗義。種種譬喻。化城貧子等喻。如法華經。後說離車童子。降魔護法受記作佛。
  * 
文殊師利問經二卷
右文殊問。世尊答說種種法義。戒品字母品雜問品。問答諸法義。住家過患。出家功德入定。見十方佛及呪華療治等法。
  * 
月上女經二卷
右維摩居士女也。生時有大光明。故名月上。自說往因。後詣世尊供養。與舍利弗諸菩薩問答法要。轉身為男子。佛記後八萬億劫。當得作佛。號月上如來。
  * 
如來祕密藏經二卷
右說菩薩種種行法。
  * 
大乗密嚴經三卷　【墨】
右有淨佛土超出三界殊勝淨妙。名曰密嚴。諸菩薩眾皆是智慧神足意生之身。如日月明珠鏡中之像。而來住此。諸菩薩問。金剛藏菩薩答。廣說微妙不思議法門。
  * 
占察善惡業報經二卷
右地藏菩薩說。上卷以木輪占察三世善惡因果業報。一百八十九種等事。下卷說一切諸法依心為本。廣說大乗進趣方便深要法門。說是究竟實義時。十萬億眾生發菩提心。九萬八千菩薩得無生法忍。佛深讚喜。
  * 
文殊師利問菩薩署經
右佛說諸菩薩所當學諸菩薩所依住法。觀行境界藏識等義。
  * 
蓮華面經二卷
右如來於入涅槃三月前。入跋提河浴。告阿難言。汝可至心觀如來身三十二相。久遠乃現難出難見。日月有大威德光明。在佛身邊悉蔽不現。釋梵諸天王等。常讚歎佛光明殊勝。如來舍利如芥子恭敬供養者。所得功德無量無邊。阿僧祇不可數不可說。次說佛付囑八部天龍夜叉王等護持佛法。佛鉢舍利。佛涅槃以後至彌勒佛時。放大光明作大利益等事。
  * 
大乗造像功德經二卷
右佛在天宮安居三月。為母說法。優陀延王渴仰思佛。故發願造像。毗首羯磨天工巧無匹。變身為匠者。即以是月初八日。弗沙宿合毗婆訶底出現之時。佛初誕生時
起作。不日而成。佛於三道寶階從天而下。兩邊階道皆黃金成。中道瑠璃。足所踐處布以白銀。諸天七寶而為間飾。諸天翼從威德熾盛。光明赫奕。如滿月在空眾星共遶。如旭日初出彩霞紛映。梵王執白蓋在右。帝釋持白拂侍左。諸天乗空隨佛而下。側塞虛空。音樂妙香。雨華積至于膝半。路四天王獻供殊妙。劫初巳來所未曾有。佛告優陀延王。汝於我法中初為軓則。更無有人與汝等者。令諸眾生得大信利。已獲無量福德廣大善根。天帝告王。佛在天上讚王造像功德。諸天悉亦隨喜。宜自欣慶。佛說。若有人以雜綵繢飾。或金銀銅鐵鉛錫鎔鑄。或雕刻織繡。或白灰丹土。若泥若木。乃至極小如一指大。獲種種福報。功德
無量無邊。不生邊小國土下劣種性不淨邪見貧窮之家。生人天中圓滿超眾。無諸病苦。不為毒藥兵仗諸橫緣所傷害。不受苦報。及說女人受男身男子受女身。黃門二形不男。邊夷受生等因緣。若造佛像皆免。所滅種種罪。所獲種種福詳如本經。
  * 
廣大寶樓閣善住祕密陀羅尼經三卷
右說寶樓閣陀羅尼殊勝功德。種種印呪求願持誦等法。
  * 
一字佛頂輪王經五卷
右說此諸呪王。是無礙最勝大明呪法。及結界建壇畫像供養澡浴誦持輪結印。呪入三摩地證神通。除業障。降伏魔怨。種種求願殊勝成就等法。
  * 
大陀羅尼末法中一字心呪經
右說此陀羅尼勝妙功德。印畫壇場。種種求願降伏呼召等法。
  * 
大佛頂如來密因修證了義諸菩薩萬行首楞嚴經十卷　【􂋧】
右阿難為大幻術摩登伽女呪攝。將毀戒體。世尊頂放百寶光明。光中千葉寶蓮。有佛化身坐宣神呪。阿難歸來佛所。佛說此經。名大佛頂首楞嚴王具足萬行。十方如來一門超出妙莊嚴路。七處徵心。八還辯見。飛光擊觸。寶手開合。顯真性不動。自心妙明常光現前。性周法界。歇即菩提。不從人得。文殊選擇諸聖二十五圓通。以觀音從聞入道。為此方真教體。五濁十二類眾生受生源因。修三漸次方得除滅。從乾慧地修行增進。十信十住十行十回向。四加
行十地等妙。二覺五十五位。十因十類。七趣三界。生業因緣。十種禪那。五陰區宇。種種魔事。次說修三摩地。斷殺盜婬妄。道場持呪修證功德。佛言。若人以七寶滿十方虛空。奉上微塵諸佛承事供養。所得福德。不如以一念將此法門開示末學。若人身具四重十波羅夷。應入阿鼻獄。是人罪障應念消滅。如教行道直成菩提。無復魔業。
  * 
大毗盧遮那成佛經七卷　【染】
右說十佛剎微塵數執金剛神祕密主問佛受持真言曼茶羅壇場印像護摩字輪法義。鈴杵供養願求修證種種法門。
  * 
蘇婆呼童子經三卷
右童子請問執金剛菩薩。世間受持真言。不得成就。為法不具耶。為無力耶。有罪耶。
為真言字有加減耶。菩薩為說受持真言壇場供養除障分別金剛杵等。成就遮難種種法門。
  * 
金剛頂念誦經四卷　【詩】
右於百千頌中金剛頂大瑜伽教中。略說壇場印呪祕密法門。持誦供養得無量功德。利益圓滿一切願求。盡眾生界。救護利樂。
  * 
蘇悉地羯羅供養法經三卷
右說嚴淨神室澡浴供具。數珠神線草鐶寶座。護身結界誦持求願法。
  * 
牟棃曼陀羅呪經
右誦持此呪有大功德。自一百八徧至百萬徧。各有種種應驗。消一切災病罪障。滿一切祈求志願。結印結界。建壇場護摩爐
等。種種法式。
  * 
七佛十一菩薩陀羅尼經四卷　【讚】
右諸佛菩薩釋梵龍天星。辰各說神呪。利益眾生。滅罪求福。拔苦治病。修道證果。治種種鬼病。受持求願等法。
  * 
大吉義神呪經二卷
右佛說結呪界法擁護眾生。辟却摧伏一切惡毒鬼神羅剎夜叉等。并種種求願法。諸天龍王各各說降伏惡毒利益眾生呪法。
  * 
文殊法寶藏陀羅尼經
右說諸佛菩薩陀羅尼。及印畫。持誦種種求願法。利益眾生。不可思議功德。
  * 
金剛光焰止風雨陀羅尼經
右說降伏諸惡毒龍惡風暴雨。保護眾生。
及苗稼華果等。種種神呪加持法。
  * 
阿吒婆拘鬼神大將上佛陀羅尼經
右說降伏一切惡毒鬼神蟲獸。救護諸難。
  * 
阿彌陀鼓音聲王陀羅尼經
右說持呪往生淨土。十日十夜晝夜六時專念決定見佛。此呪六十餘句。
  * 
大普賢陀羅尼經
右說種種治鬼病法。
  * 
大七寶陀羅尼經
  * 
六字大陀羅尼經
右二經說持呪。能除一切怖畏。安穩利樂。
  * 
安宅經
右說保安家宅。辟除不祥。祈福利人法。
  * 
摩尼羅亶經
右說除治種種鬼病法。
  * 
玄師􂍧陀神呪經
右說辟除鬼神蛇蟲賊劫法。
  * 
護諸童子陀羅尼經
右說保護小兒并求子息法。
  * 
諸佛心陀羅尼經
  * 
拔濟苦難陀羅尼經
  * 
八名普密陀羅尼經
右三經並說持誦種種功德。
  * 
持世陀羅尼經
右說持誦神呪。貧乏者富。疾病者安。罪障者消除。危懼者安樂。
  * 
六門陀羅尼經
右說持呪六願利益自他。
  * 
觀音普賢陀羅尼經
右說種種求願持誦功德。
  * 
智炬陀羅尼經　【羔】
右日月宮中諸佛會集同聲所說。後有救拔五逆罪。謗正法人。破阿鼻地獄眾生。令解脫法。
  * 
諸佛集會陀羅尼經
右說持呪增長壽命消除災難。
  * 
隨求即得大自在陀羅尼經
右共八呪。并說種種求願書寫受持畫戴功德。能成就一切善事。常為諸天龍神之所擁護。諸佛菩薩之所憶念。一切罪障災病惡夢不祥悉得消滅。并說種種靈驗救護事。
  * 
百千印陀羅尼經
右說若造一塔。寫此經安置塔中。所得功德。如造百千塔等無有異。
  * 
救面然經
右說阿難夜見一面然餓鬼言。却後三日汝當命盡來生我趣若能布施百千恒河沙數餓鬼。并百千婆羅門及仙人等。各令飽足。汝得增壽。我得離苦。佛說此呪令一切餓鬼飽足生天。施食人。具足成就供養百千俱胝恒河沙數如來功德。經末有甘露陀羅尼。令一切餓鬼甘露充足。
  * 
莊嚴王陀羅尼呪經
右說持呪種種功德。命終決定往生極樂國土。
  * 
香王菩薩陀羅尼經
  * 
一切功德莊嚴王經
  * 
拔除罪障呪王經
  * 
善夜經
右四經並說。陀羅尼持誦求願種種殊勝功德。
  * 
虛空藏菩薩能滿一切願陀羅尼求聞持法經
右說持呪結印。畫像求願。於日月蝕時。呪蘇。求聞持等法。
  * 
曼殊室利五字陀羅尼品經
右說受持此陀羅尼功德。及種種印呪修行法要。
  * 
觀自在如意輪菩薩瑜伽法要
右說種種印呪求願修行法。
  * 
佛地經
右說攝大覺地五種法。謂清淨法界。如來四智。
  * 
佛垂涅槃教誡經
右與虛字凾遺教經同本異譯。
  * 
出生菩提心經
右迦葉初見佛。佛為說三乗差別菩薩行相。
  * 
佛印三昧經
右說佛入三昧。菩薩聲聞不見佛身。說不得般若波羅蜜不得成佛。
  * 
文殊涅槃經
右說文殊現生涅槃德相及觀法。
  * 
異出菩薩本起經
右說佛因地現生出家學道成佛。
  * 
千佛因緣經
右說賢劫千佛同一劫中成佛因緣。
  * 
賢首經
右佛為洴沙國王夫人。說十方佛菩薩名。
及女人疾得為男子法。
  * 
月明菩薩經
右佛為月明菩薩說施法。及說佛昔為智止太子。以血肉施病比丘事。
  * 
心明經
右梵志婦。施佛飯汁一杓。獲授記事。說佛不以七事笑。不以欲。不以瞋。不以癡。不放逸。不利欲。不榮貴。不為富饒笑。授菩薩聲聞辟支佛等記。乃笑。光入項入面入肩入臍入膝入足。各各差別。
  * 
滅十方冥經
右說持十方佛名功德。
  * 
魔逆經
右文殊說與念字凾文殊悔過經本相類。
  * 
鹿母經
右佛昔因地為鹿母守信就死。
  * 
德光太子經　【羊】
右說菩薩種種行法。次說佛昔因地。捨國王太子位。從佛出家事。
  * 
大意經
右說佛往昔為長者子。入海求珠作大施惠。福報功德事。
  * 
堅固女經
右說堅固女。對佛發無上道心。現大神力受菩提記。
  * 
商主天子所問經
右文殊為商主等諸天子說。諸菩薩入一切智智。達一切法彼岸。速滿足六度。於一切智當修行法勝妙法門。
  * 
諸法最上王經
右說比丘云何受施。能為人天福田。佛說菩薩及發菩提心人種種布施。不足為報。與養字凾一切法高王經。本同譯別。
  * 
師子莊嚴王菩薩請問經
右說八曼茶羅最勝法門。供養觀音彌勒虛空藏普賢執金剛文殊。止諸障地藏八大菩薩。有大功德利益。獲大福報乃至降魔成佛。
  * 
離垢慧菩薩所問禮佛經
右說禮十方佛。歸依懺悔。隨喜回向。發願種種法門。
  * 
受持七佛名號經
右說持七佛名號功德福報。
  * 
寂照神變三摩地經
右賢護菩薩問種種法。佛說是經。序品如
念佛三昧。卷終似文義未畢。
  * 
佛臨涅槃記法住經
右佛記涅槃後一千年中。法住盛衰。次第正法滅後。有國王大臣長者居士等。供養恭敬讚歎護持建立佛法。皆是不可思議菩薩願力。與諸有情作大饒益。
  * 
差摩婆帝受記經
右頻婆娑羅王夫人問佛相好因緣。十力四無畏四無礙十八不共法等。佛為說經。授成佛記。
  * 
不增不減經
右佛為舍利弗說法身本際法義。
  * 
造塔功德經
右說造塔。乃至小如菴羅果輪如棗葉以盛舍利或四句偈功德如梵天。
  * 
右繞佛塔功德經
右說旋繞佛塔種種功德。
  * 
大乗四法經
右文殊說大乗種種菩薩修行法門。并種種有障無障善惡夢相。
  * 
有德女所問大乗經
右有德女供養佛問法發願。佛為授記。
  * 
大乗流轉諸有經
右說業識如夢迷惑故轉迴。
  * 
法印經
右佛為海龍王說四句偈。
  * 
師子素䭾娑王斷肉經
右說佛往昔因地捨身利生事。
  * 
妙色王因緣經
右說佛昔因地為國王求無上菩提。天帝
下試。捨妻子自身命。求法因緣。
  * 
般泥洹後灌臘經
右說四月八七月十五日。以香湯浴佛。燒香燃燈供養獲大福德。
  * 
八部佛名經
右說持八佛功德利益。
  * 
金剛三昧經二卷　【景】
右諸菩薩問佛無生實際一味真實法。佛說此經。後付囑云。是經能入如來智海。持是經者則於一切經中無所希求。攝諸經要無量義宗。種種心地法門。
  * 
優婆夷淨行法門經二卷
右此經說毗舍佉母問佛修學菩提種種行門。修集相好因果功德。乃至如來現生因緣法門。富備非獨優婆夷所行也。修行
人宜常讀誦。
  * 
投身餓虎起塔因緣經
右說佛因地為太子。為餓虎捨身。經捨千身超劫成佛。
  * 
樹提伽經
右長者名也。其家富盛過於國王。此經說徃昔因事。
  * 
金剛三昧本性清淨不壞不滅經
右彌勒問法雲地菩薩。云何入金剛三昧。得成無上菩提。佛說此經。
  * 
師子月佛本生經
右佛說婆須蜜多菩薩往昔因緣。於然燈佛滅後。墮彌猴身。見一羅漢坐禪。取袈裟披。擎香爐繞行。供養羅漢。為授三歸五戒。由受戒故。命終生兜率天。值遇一生補處
菩薩。從是以後值佛無數。今當次補彌勒。號師子月佛。并八萬四千金色彌猴亦受佛記。種種因緣。
  * 
長者法志妻經
右長者妻。豪富自恃捶撾奴婢。佛說法教化。即變為男子。佛為授記。
  * 
薩羅國經
右佛教化薩羅國王說法授記。
  * 
十吉祥經
右說十佛名號受持功德。
  * 
內習六波羅蜜經
右說六妙門為六波羅蜜法。
  * 
慈心因緣不食肉經
右說釋迦佛因地為白兔王。彌勒為仙人。入山修梵行。暴水七日不得食。兔王捨身
火中供養。故超劫成道。
  * 
長壽王經
右說佛因地為國王。行慈愛民棄國捨身事。
  * 
法常住經
右說有佛無佛法常住故。
  * 
八大人覺經
右說諸佛菩薩所覺念八事。謂世間無常。國土危脆。多欲為苦。生死疲勞等事。
  * 
三品弟子經
  * 
四輩經
右二經本同。皆佛說。弟子在家出家。男女所當禁戒功德。罪業行業勝劣等法。
  * 
長者女菴提遮師子吼了義經
右說有明知生不生相。而為生所留。雖自
明現。力未充故。若不見生性。雖有勝辯談說甚深典籍。即是生滅心。說彼實相如盲辨色。因他語故。說青黃赤白黑。而不能自見。
  * 
當來變經
右佛說法滅時種種惡事。
  * 
過去佛分衛經
右說佛因地見佛出家事。分衛此云乞食。
  * 
十二頭陀經
右詳說十二頭陀行。十二者。一在阿蘭若處。二常乞食。三次第乞食。四受乞食法。五節量食。六中後不飲漿。七著弊納衣。八但三衣。九塜間住。十樹下止。十一震地坐。十二但坐不臥。
  * 
法滅盡經
右說當來佛法滅種種事。首楞嚴般舟三昧經先滅。
  * 
甚深大回向經
右說回向功德福報。
  * 
天王太子辟羅經
右太子自說往修善因果福事。

菩薩調伏藏經二十六部五十四卷。

按開元釋教錄云。菩薩淨戒唯禁於心。聲
聞律儀則防身語。故有託緣興過。聚徒訶
結菩薩大人都無此事。佛直為說令使遵
行。既無犯制之由。故闕訶結之事。諸大乗
經明學處者。摭之於此。為菩薩調伏藏云。

  
  * 
菩薩地持經十卷　【行】
右說信解行三地。亦攝十地。此諸地能與諸菩薩為所依止處。復能出生一切諸菩
薩行故。持者能任攝持諸菩薩行願諸波羅蜜。故名地持經。中說七地。六是菩薩地。一是菩薩如來共地。一者種性地。二解行地。三淨心地。四行迹地。五決定地。六決定行地。七畢竟地。從初發心及修六度萬行。六神通菩提分法。及修相好因果等法門。詳妙。
  * 
菩薩善戒經九卷　【維】
右佛說諸菩薩修習六度萬行。三昧六通。供養三寶。兼利自他。修相好業。三十七助道品。從初發心至究竟地。一切菩薩修學行相法門。又名菩薩藏經。
  * 
淨業障經
右比丘無垢光犯戒憂悔。見佛求哀。佛說此經。復為授記未來成佛。復說往昔勇施
比丘犯淫殺戒。遇彌勒菩薩說法。得無生忍。勇施今巳成佛。號寶月如來。是經能破一切惡業結縛。除一切闇障。
  * 
優婆塞戒經六卷　【賢】
右佛為長者子說是經。廣明三歸八戒五戒。供養三寶。六波羅蜜。四無量心。三種菩提。修三十二相業等法門。義豐慧廣。非惟為在家菩薩修行龜鏡。亦出家菩薩之軌範也。趣菩提者。所當精勤修學。
  * 
梵網經二卷
右此經梵本有一百一十二卷六十一品。此是第十菩薩心地一品也。羅什法師參定三乗經論五十餘部。惟梵網經最後誦出別書。出此心地一品。什每誦持以為心首。當時三百餘人同誦此一品。此經佛說
十重四十八輕戒。三世如來同說。三世菩薩之所當學。
  * 
受十善戒經
右佛說受八戒。是諸佛為在家人制出家法。及說十業善惡因果報應等事。
  * 
菩薩瓔珞本業經二卷　【剋】
右佛略說四十二位賢聖名字因果行相。六入明門。謂十住十行十向十地。無垢地妙覺地明觀法門。亦名六堅六忍六慧六觀。瓔珞者。謂銅寶銀金瑠璃摩尼水精。如是六位菩薩以百萬阿僧祇功德瓔珞。嚴持二種法身。
  * 
佛藏經四卷
右佛說初諸法實相品。說諸法無生無滅無相無為。次念佛品。說念無分別即是念
佛。見諸法實相名為見佛。次念法品。次念僧品。第二卷淨戒品。說破戒比丘有十憂惱箭。訶叱種種破戒罪相。第三卷淨法品。深戒不淨說法得大罪報。往古品。淨見品。說佛昔因累劫修學。以有所得故。不蒙諸佛授記。是經戒勑切至。凡學佛者冝熟觀誦。
  * 
菩薩戒本(出地持戒品中慈氏菩薩說)
  * 
菩薩戒本(出瑜伽論本地分中彌勒菩薩說)
右曇無讖譯似唐譯而略。
  * 
菩薩戒羯磨文
右奘法師譯。
  * 
菩薩善戒經
右說菩薩戒法持犯行相。大略與戒本同。
  * 
菩薩內戒經　【念】
右文殊問佛。初發意菩薩以何功德開化眾生。佛說懺罪受戒。十二時戒法。十住功德。
  * 
優婆塞五戒威儀經
右說種種戒法。
  * 
清淨毗尼方廣經
  * 
寂調音所問經
  * 
文殊師利淨律經
右三經本同譯別。寂調音天子問。文殊答大乗法義菩薩聲聞不同行相等種種譬喻。
  * 
舍利弗悔過經
  * 
菩薩藏經
  * 
大乗三聚懺悔經
右三經皆舍利弗問佛。懺悔滅罪速得菩
提。佛為說滅一切業障懺悔勸請隨喜迴向等法。校量所獲福報。
  * 
菩薩五法懺悔文
右說懺悔。勸請。隨喜。迴向。發願。謂之五法。
  * 
菩薩受齋經
右說菩薩齋戒法及受齋日數解齋法。
  * 
跋陀羅菩薩經
右文殊問。跋陀羅菩薩答。悔過發願勸請迴向等法。校量所獲福報。
  * 
文殊悔過經
右文殊說菩薩懺悔勸請隨喜迴向發願等法。
  * 
法律三昧經
右說學菩薩道退轉過失。外學仙人禪定等法。
  * 
十善業道經
右佛在龍宮說十善業因果功德。

  
  * 
大智度論一百卷　【作】字至【正】字
右龍樹菩薩造。釋大般若經。富詞妙辯理精事廣。西域學者無不欽崇。什法師云。余若廣譯。千卷有餘。為秦人識劣十分存一。蓋從略也。故至三十八卷纔譯初品云。
  * 
十地論十二卷　【空】
右天親菩薩造。釋華嚴經中十地品。
  * 
大乗寶積經論四卷　【谷】
右解釋寶積第四十三會。
  * 
彌勒菩薩所問經論六卷
右解寶積經中第四十一會。第五卷解十二支因緣義。甚詳。
  * 
寶髻菩薩四法經論優波提舍
右天親菩薩解釋大集經四十七會寶髻菩薩品。優波提舍此名論。
  * 
佛地經論七卷　【傅】
右親光菩提造經。說五法為佛地。一清淨法界。二大圓鏡智。三平等性智。四妙觀察智。五成所作智。經詮此理。論詳解釋。
  * 
金剛般若經論三卷
右無著菩薩造論釋經。
  * 
能斷金剛般若波羅蜜多經論頌
右無著菩薩造頌釋經。
  * 
金剛般若波羅蜜多經論三卷　【聲】
右天親菩薩造論解經。
  * 
金剛般若波羅蜜經破取著不壞假名論二卷
右功德施菩薩造論釋經。
  * 
能斷金剛般若經論三卷
右無著菩薩造頌釋經。世親菩薩釋義。
  * 
文殊師利問菩提經論二卷
右天親菩薩造論解經。
  * 
妙法蓮華經優波提舍
右天親菩薩造論略釋法華經義。
  * 
法華經論二卷　【虛】
右天親菩薩造論釋經。
  * 
遺教經論
右天親菩薩造論釋經。
  * 
勝思惟梵天所問經論三卷
右天親菩薩造論釋經。
  * 
三具足經論
右天親造論。三具足者。一施二戒三聞。具攝眾行解釋三法門事甚詳。而經本未譯。
  * 
轉法輪經優波提舍
右天親說。佛成道巳。為五比丘等及諸天人初轉法輪。優波提舍此云義門。
  * 
涅槃經論
  * 
涅槃經本有今無偈論
右皆天親造論。略釋涅槃義。
  * 
無量壽經論
右天親作偈。復作論釋偈。說極樂國功德莊嚴。種種勝妙。勸求往生。詞簡義廣理事圓具。



大藏聖教法寶標目卷第五


音釋

繢
(胡對切與繪同𦘚也)。
鉛
(與專切黑錫也)。
􅵱
(蒲撥切)。

大藏聖教法寶標目卷第六　　　　庭六
元清源居士王古撰

  
  * 
瑜伽師地論一百卷　自【堂】字至【善】字
右無著菩薩。咨問彌勒大乗經義。還閻浮提。以已所聞為餘人說。多不生信。無著即自發願。請彌勒夜降閻浮。放大光明廣集有緣。誦出十七地經。隨所誦出隨解其義。經四月夜方竟。雖同在一堂聽法。唯無著得近彌勒。餘但遙聞。此論奘法師譯。梵語瑜伽此云相應。謂一切乗境行果等所有諸法。皆名相應境。謂一切所緣境。此境與心相應。故名相應行。謂一切行此行與理相應。故名行相應果。謂三聖果。此果位中諸功德法。更相符順。故名果相應。師謂三乗行者。由聞思等。次第習行。如是瑜伽隨
分滿足。展轉教人。故名瑜伽師。地謂十七地境界。謂五識相應地。意識相應地。有尋有伺地。無尋有伺地。無尋無伺地(尋謂尋求伺謂伺察或思或慧於境推求麤外名尋即以二種於境審細位名伺舊名覺觀出諸經音義)三摩呬多地。非三摩呬多地。有心地。無心地。聞所成地。思所成地。修所成地。聲聞地。獨覺地。菩薩地。有餘依地。無餘依地。
  * 
顯揚聖教論二十卷　【慶】【尺】
右無著菩薩造。宣說瑜伽師地論中要義。顯揚聖教。文約義周使人易曉。區別義類為十一品。錯綜該羅法義深廣。
  * 
大乗阿毗達磨集論七卷　【璧】
右無著菩薩造。解釋五蘊十八界六度四攝四無量行四諦三十七菩提分等法義。令後學披覽略文知深廣妙義。
  * 
王法正理論
右彌勒菩薩造。說出受王問佛言。有訶諫我不真實過失。心不悔惱。有讚我不真實功德。心亦不喜。唯佛能知諸王過失功德真實。願為我說。佛言。王有九種過失。一不自在。二性暴惡。三猛憤發。四恩惠薄。五受邪佞。六所作不思。七不顧善法。八不知差別。九縱任放逸。無此過失為九功德。又有五種衰損門。五方便門。又有五可愛樂法。王能遠離過失修習功德。當獲一切利益安樂。
  * 
瑜伽師地論釋
右最勝子等諸菩薩造。略釋瑜伽師地法義。
  * 
顯揚聖教論頌
右無著等造頌十一品釋諸法要。
  * 
大乗雜集阿毗達磨論十六卷　【非】【寶】
右安慧菩薩翻釋上集論。
  * 
中論四卷
右龍樹菩薩造。佛入滅巳。論宗紛諍。大士依大般若義。造論以折中。此論無言不。窮無法不。盡會通真俗有無斷常之邊見。故名曰中論。亦名中觀。以觀辯於心。論定於口耳。叡法師序云。百論治外以閑邪。中論袪內以流滯。大智釋論之淵博。十二門觀之精詣。尋斯四者。真若日月。無不朗然鑑徹矣。予翫之味之。不能釋手云。
  * 
般若燈論十五卷　【寸】
右龍樹菩薩本分別。明菩薩釋顯深妙法。明佛道因。破迷滅闇。息諸惡見。分別照明。
列為二十七品。與中論本同譯異。
  * 
百論二卷
右提婆菩薩造。天親釋。肇法師序云。此論以百為名。理致淵玄。統群籍之要。文義婉約。窮製作之美。什法師常所詠味。以為心要。
  * 
十二門論
右龍樹造。叡法師序云。十二門者。總眾枝之大數。門者。開通無滯之稱。窮理盡性實相之折中。道場之要軌也。
  * 
十八空論
右十八空者。一內空。二外空。三內外空。四大空。五空空。六真實空。七有為空。八無為空。九畢竟空。十無前後空。十一不捨離空。十二佛性空。十三自相空。十四一切法空。
十五無法空。十六有法空。十七無法有法空。十八不可得空。
  * 
廣百論
右聖天菩薩造。釋百論法義。
  * 
廣百論十卷　【陰】【是】
右聖天菩薩造論。護法菩薩釋論。破一切執有滯空之見。妙開中道。使學者了悟真空。故唐奘三藏。於西域法師。隨聽隨譯。成此十卷。
  * 
十住婆沙論十六卷　【競】【資】
右龍樹造。大不思議論十萬頌釋華嚴經。備傳西域。此論十六卷。即是彼論釋十地中初之二也。
  * 
菩提資粮論六卷
右龍樹菩薩造。說諸菩薩求無上菩提。皆
以般若波羅蜜多為母諸佛皆由此出生。故六度萬行三十二相出生之業。及種種菩薩之行。微妙法門。詞約義廣。理圓事備。求一切智者之妙門大路。
  * 
大乗莊嚴經論十三卷　【父】
右無著菩薩造。解釋大乗菩薩從初發心至成一切智。修習證入種種功德法門。天竺三藏云。西域大小乗學。皆以此論為本。於此不通未可弘法。論初說造此論者以五義譬。一如金成器。令信向轉彼心故。一如華敷。開示彼故。三如食美饍。得法味故。四如解文字。為令修習更不思故。五如開寶篋。實證得故。
  * 
大乗莊嚴經論一十五卷　【君】
右馬鳴菩薩造。說菩薩修習大乗功德種
種法門。
  * 
順中論二卷
右龍樹造。無著菩薩釋。破空有二邊之執。是般若波羅蜜多初品空義。
  * 
攝大乗論三卷
右無著菩薩造。真諦三藏第一譯。收攝一切大乗聖教。法門要義。總集于此。而辯明之。
  * 
攝大乗論釋一十五卷　【曰】【嚴】
右論本三卷。無著造。釋論十二卷。世親菩薩造。解兄論本義。
  * 
攝大乗論三卷
  * 
攝大乗論二卷
右與前論本同譯別。
  * 
攝大乗論釋一十卷　【與】
右晉西竺三藏達摩笈多譯。
  * 
攝大乗論釋十卷　【敬】
右唐玄奘譯第三出。巳上三論釋。本同譯別。
  * 
攝大乗論釋十卷　【孝】
右無性菩薩釋。唐玄奘譯。與前三論本同譯別。
  * 
佛性論四卷　【當】
右天親菩薩造。解釋佛說一切眾生皆有佛性。論十品。說自性十相。為顯二義。一顯本有不可思議境界。二顯依道理修修行可得。三顯巳能令無量功德圓滿究竟。故造斯論。
  * 
決定藏論三卷
右顯了大乗全量八識心境分量善惡因
果論。述此理決定無移。
  * 
辯中邊頌論
右彌勒說執空執有為二邊虛妄分別。有於此一都無。此中惟有空等。頌辯中邊二義故。
  * 
中邊分別論二卷
  * 
辯中邊論三卷　【竭】
唐譯第二右世親菩薩造。釋彌勒中邊論頌。此論說七義。一相。二障。三真實。四修諸對治五即此修分位。六得果。七無上乗。
  * 
究竟一乗寶性論四卷
右不顯造者顯示第一義諦佛性體相德用等。
  * 
大乗成業論
  * 
業成就論
右本同譯別。天親菩薩造。業謂身口意三業。以一切造善造惡。生聖處墮惡道。皆不離三業而得成就。
  * 
因明正理論本
  * 
因明正理門論　【力】
右陳那菩薩造。本同譯別。詳略有異。唐譯後序云。此論抗辯標宗。摧邪顯正。因談照實明彰顯理。入言趣本正以離邪。西方時彥鑽仰罙深。
  * 
因明正理門論
右大龍菩薩造。釋因明論。
  * 
唯識論
右天親菩薩造本。論序云。此是諸佛甚深境界。非是凡夫二乗所知。此論本末明三種空。一者人無我空。二者因緣法體空。三
者真歸佛性空。我空者。凡夫妄想。於五陰因緣法中見我為有。實不可得猶如兔角。五陰無常。我亦無常。如是知者名人無我空。因緣法空者。如薪火相待無實。離薪無火離火無薪。見火說假名薪。見薪說假名火。能成所成相待不離。能所亦實無。是名因緣法體空。真如法空者。佛性名第一義空。無世間色相有為法故。非是同於無性法故。以具真如法體。故名不空空。是名真如法空。實無前境界。但眾生妄見有外境界。故名唯識。又名破色心論。但破虛妄煩惱結使心。不破佛性清淨心也。
  * 
唯識二十論
  * 
唯識三十論
  * 
大乗唯識論
右天親菩薩造。
  * 
轉識論
  * 
顯識論
右巳上並說三界唯識法義。
  * 
成唯識寶生論五卷
右天親造三十本頌說唯識義。護法菩薩造論五卷。解釋成前三十頌義。亦名二十唯識論釋。
  * 
成唯識論十卷　【忠】
右護法安慧菩薩等十師造此論。能成就天親三十頌論。令義理圓成。故名成唯識論。盡邃理之微。闡法王之奧。為令學者破空有迷謬執。生正解斷重障。證真解脫故。
  * 
大丈夫論二卷　【則】
右提婆菩薩造。論云。能成種智果。施因為
最大。一切眾事具。無不由施成。施是生大道出世之胞胎。救一危難人。勝餘一切施。一切善法行悲心施為首。二十九品廣說施法。
  * 
入大乗論二卷
右堅意菩薩造。欲為眾生遮苦因故。為救偏執邪見顛倒思惟不解實義。不順佛智。謗正法得大罪報者。如是得生聞思修。乃至具足一切智故。
  * 
大乗掌珍論二卷
右清辯菩薩造。序云。為悲憫世間種種邪見生死籠樊無量憂苦故。欲令學人易證真空。速入法性。故略製此。如掌珍論。
  * 
大乗起信論
右梁真諦第一譯。馬鳴菩薩撮略百本大
乗經宗旨。造此論。為欲令眾生除疑捨邪執。起大乗正信。佛種不斷故。
  * 
寶行王正論
右說一切國王御國治民善惡功罪。違理順理苦樂因果。修集相好敬愛正法等。種種法門。
  * 
大乗五蘊論
世親菩薩造。
  * 
大乗廣五蘊論
安慧菩薩造。
右說色蘊十五種。受蘊八種。想蘊亦八種。行蘊有七十三法。識蘊亦八種。造善造惡生樂趣苦趣。有無量功能積聚。故名蘊。
  * 
發菩提心經論二卷　【盡】
右說發菩提心因緣功德。天親造論。廣明
經義。
  * 
大乗起信論二卷
右唐實叉難陀譯。與前真諦所譯本同譯別。文或有異。序述其詳云。大乗明鏡莫過於此。
  * 
三無性論二卷
右三無性者。一分別相無自性。二依他生無自性。三真實勝義無自性性。
  * 
如實論
右如無乖異。實非妄倒。義理真實。
  * 
方便心論
右如鍊金。須藉爐火人工為其方便。乃可成金。菩薩修行須明達佛理以為方便乃得成道。
  * 
觀所緣緣論
右陳那菩薩造。心為能觀。緣境為所觀。心境非一故言所緣緣。如眼觀色境。色是所緣。眼識為能緣等。
  * 
觀所緣論釋
右護法菩薩造。解釋前論。
  * 
無相思塵論
右陳那菩薩造。意識細境。非緣外境。故名無相。識心分別至鄰虛位極微細。故名思塵。
  * 
迴諍論　【命】
右佛入滅後異見偏執。遂多諍論。龍樹造論。迴邪歸正。一切論義皆能解釋。
  * 
提婆菩薩釋楞伽經中外道小乗涅槃論
右解釋佛說涅槃因果正義。破二十種諸外道邪見異論。
  * 
提婆菩薩破外道小乗四宗論
右破外道論師一切法一異俱不俱四宗義。
  * 
緣生論
右解在此字函緣生經。
  * 
掌中論
右陳那菩薩造。說三界但有假名。實無外境。由妄執故。謂繩為蛇。善觀察時繩亦無實體。妄識分別。知相假借。無實可得。知一切法但是假法。
  * 
壹輸盧迦論
右龍樹造。說一切法自體性空。故無有常。一切佛緣覺聲聞。於空法中而得出離。非於諸行斷常法中而得解脫。
  * 
大乗百法明門論
右天親造。一切法略有五種。一心法。略有八種。二心所有法。略有六種徧行有五。別境有五。善有十一煩惱有六。隨煩惱有二十。不定有四。三色法。略有十一種。四心不相應法。略有二十四種。無為法略有二種。
  * 
百字論
右提婆造。破我見等一切諸法。各有自相義。
  * 
手杖論
右論。言世間一類有情。為無慧解便生邪執。由此沉淪。為憐憫此等愚蒙。作手杖論。
  * 
取因假設論
右陳那菩薩造。取者執也。因者對果。假者虛妄。設者施設。佛化眾生不壞世間。依假施設事而宣法要。使之開悟永斷煩惱。
  * 
六門教授習定論
右無著本。天親釋。為欲利益一切有情。令習世出世定速離煩惱得解脫故。說此修習靜定法門。佛言。先當依定能盡有漏。求出生死海者。離於正定無別方便。
  * 
大乗法界無差別論
右說眾生界不異法身。法身不異眾生界。平等解脫一味無別。如日輪為雲所覆。而性常清淨。
  * 
十二因緣論
右解十二支法義。
  * 
止觀門論頌
右世親菩薩造。七十頌論。修習定慧是入聖妙門。
  * 
觀總相論頌
右陳那菩薩造。諸法有總相別相差別。此略頌總相義。
  * 
解捲論
右論云。三界唯以言名為體。由強分別非實有法。為生不顛倒智故造此論。

  
  * 
長阿含經二十二卷　【臨】【深】
右阿含者。秦言法歸。蓋萬行之淵府。總持之林苑。道無不由。法無不在。譬彼巨海百川所歸。故以法歸為名也。開斥修途所記長遠。故以長為目。此經四分。合三十經以為一部。辯邪正如晝夜。昭報應若影響。見遠劫如朝夕。視六合猶目前。朗大明於幽室。慧五目於眾瞽。不窺戶牖而智無不周矣(出肇法師序)。
第一卷說七佛本緣壽量眷屬法會弟子。
降生入胎。出家成道乃至涅槃等緣。第二至第四。說佛將涅槃。遊行化度乃至入滅。分布舍利事。第五說佛過去世為大臣捨家學道。次說廣化人天事。第六說劫初巳來有五種姓。種種轉變因緣。次說往昔轉輪王福德修行事。第七外道說死後斷滅。無善惡報。迦葉意女說法破其蔽惑。第八至十。佛說法教化外道。次舍利弗說一增至十等種種法相義。次大緣經。解十二緣法甚詳。次天帝釋問佛。佛為說法義。第十一卷。阿㝹夷品。佛為外道梵志說法。次善生經。為長者子六向拜。佛為說賢聖法中禮六方法。第十二卷清淨經。世尊說佛制法教授弟子。清淨微妙離苦得道。次自歡喜經。舍利弗讚說佛法。無上智慧神通。一
切世間無與等者。次大會經。十方諸神天人等皆來集會。禮敬如來。佛為諸眾種種結呪。第十三阿摩晝經。外道使弟子觀佛。佛為調伏。說外道邪偽佛法真正。佛弟子明行具足。第十四梵動經。佛說甚深微妙大法光明。說諸六十二邪見。第十五種德經。佛說法調伏婆羅門眾。次究羅檀頭經亦爾。第十六佛不許弟子現神足。次說比丘問諸天四大從何而滅義。天不能答。還復問佛。佛為說法。次說調伏婆羅門等。第十七沙門果經。阿闍世王問佛。佛為說此經。次布咤婆樓經。次露吒經。皆佛說法調伏婆羅門外道等。第十八記說大千中千世界。四洲轉輪王等事。題云世記經。第十九說地獄及諸龍金翅等事。第二十說脩
羅諸天及日月宮事。日月天子生日月宮因緣。第二十一說三災天脩羅戰𨷖事。二十二說三中劫。及世本緣劫初等事。
  * 
中阿含經六十卷　【履】至【清】
右此經凡四分。一十八品。第一七法品十經。第二業相應品十一經。第三舍利子相應品十一經。第四未曾有法品十經。第五習相應品十六經。第六王相應品十四經。如是一十八品中。總二百二十二經。別法門浩博。詞義廣妙。不可具舉。內有五十三經。本同譯別。皆出中阿含經。具解於後。
  * 
增一阿含經五十一卷　【似】至【如】
右此部經凡有五十品。總四百七十二經。別佛涅槃巳。迦葉阿難等結集如來法寶。一代時教分為三分。經律論藏。復以契經
分為四叚。一名增一。二名中。三名長阿含名瓔珞。四雜經在後。增一謂佛告比丘。當修一法。謂念佛乃至念死等。二從二法。三從三法。乃至九十。從一增一。義豐慧廣。契經義深。故名含明定。前多說四諦十二緣五陰六入十八界。後出世界成敗。佛成道度人。又七佛得道制戒等(出寶唱錄云)。
  * 
雜阿含經五十卷　【松】至【流】
右迦葉。阿難與諸大阿羅漢結集三藏。集一切長經為長阿含。從一事至十事。從十事至十一事。為增一雜。比丘比丘尼優婆塞優婆夷諸天雜帝釋雜魔雜梵王集為雜阿含。(出四分律第五十四)此部經說事既雜。故無品次誦等差別。自餘雜說集為一部。名修多羅。(出五分律第三十)。
  * 
別譯雜阿含經二十卷　【不】【息】
右此部經。與前經文雖先後不次。細尋不出前經。此但撮要。故為別部契經開四。增一明人天因果。長阿含破邪見。中阿含明深義。雜阿含明禪定。出天台智者法華文句第一。
  * 
佛般泥洹經二卷(佛般泥洹下諸經並是四含中別經異譯)　【淵】
  * 
大般涅槃經三卷
  * 
般泥洹經二卷
右三經本同譯別。說佛欲捨壽入滅。人天聞法受度。純陀末後獻供。人天禮送。分布舍利乃至略說結集等種種因緣。出長阿含經第二至第四卷。同本異譯。
  * 
人本欲生經
右佛為阿難演十二因緣五陰八解脫等
法。出長阿含經第十卷與大方便經同本異譯。
  * 
尸迦羅越六向拜經
右長者子日拜四方上下。而不知法義。佛為說種種在家善惡諸法。出長阿含第十一卷。
  * 
梵志阿􂍧經
右梵志自矜種姓豪貴聰辯智慧。佛為說法化度。此經演戒定慧種種法義。出長阿含經第十三卷。與阿摩晝經同本異譯。
  * 
梵網六十二見經
右說外道起種種見。唯佛法真正。出長阿含經第十四卷。與梵動經同本異譯。
  * 
寂志果經
右阿闍世王問外道六師。不契王意。王來
問佛。佛為說沙門受學證果等法。出長阿含經第十七卷。與沙門果經同本異譯。
  * 
起世經十卷　【澄】
  * 
起世因本經十卷　【取】
右隋譯二經同本異譯。因本經十二品。說四大洲種種事。次轉輪王品說輪王出世種種事。地獄品詳說種種地獄受一切苦種種事。諸龍金翅鳥品。阿脩羅品。四天王品。三十三天品。各說諸趣中種種事。𨷖戰品說天修羅戰𨷖事。劫住品住世品。說劫成壞事。最勝品說劫住巳來日月寒暑立主治民種種事。
  * 
大樓炭經六卷　【映】
右佛說。四洲轉輪王。地獄脩羅諸龍金翅鳥。諸天阿脩羅戰𨷖。大小三災劫。天地初
成時種種事(巳上三經出長阿含經第十八至二十二卷與記世經同本異譯)。
  * 
長阿含十報法經上下二卷
右舍利說種種善不善法。從一法增至十法。聚成無為。出苦滅惱。出長阿含經第九卷。同本異譯。
  * 
中本起經上下二卷
右說佛初成道度五拘隣。次化迦葉目連舍利弗瓶沙王波斯匿王等。及給孤獨園捺女受化。及食馬麥等事(從佛般泥洹下十三經並出長阿含中別經異譯)。
  * 
七知經　【容】
右說比丘七法道。謂知法知義。知時知節。自知知眾。知人勝。出中阿含經第一卷。與初善法經同本異譯。
  * 
鹹水喻經
右說眾生沒溺生死河。四果人得出到彼岸。出中阿含經第一卷。與水喻經同本異譯。
  * 
一切流攝守因經
右說斷諸有流得度世種種調伏法。出中阿含經第三卷。與漏盡經同本異譯。
  * 
四諦經
右佛為諸弟子演苦集滅道法。出中阿含經第七卷。與分別聖諦經同本異譯。
  * 
瞻婆比丘經
  * 
恒水經
右佛欲說戒。目連𢷤黜不淨比丘。因說此經。出中阿含經第九卷。與瞻婆經同本異譯。
  * 
本相倚致經
  * 
緣本致經
右二經本同譯別。說善惡法皆有依本。出中阿含經第十卷。與本際經同本。
  * 
頂生王故事經
  * 
文陀竭王經
右二經本同譯別。說昔轉輪聖王。受大福樂升忉利天。以貪欲墮而死。出中阿含經第十一卷。與四洲經同本。
  * 
閻羅王五天使者經
  * 
鐵城泥犁經
右二經同本異譯。說地獄罪報。出中阿含經第十二卷。與天使經同本。
  * 
古來世時經
右說佛因地。供養一辟支佛。十四返人天
中尊。及說當來彌勒時世快樂。出中阿含經第十三卷。與說本經同本異譯。
  * 
阿那律八念經
右八。謂少欲。知足。隱處。精進。制心。定意。智慧。捨家。出中阿含經第十八卷。與八念經同本異譯。
  * 
離睡經
右佛為目連說種種離睡眠蓋法。出中阿含經第二十卷。與長老上尊睡眠經同本異譯。
  * 
是法非法經
右說賢者法及不賢者法。教戒當行不當行事。出中阿含經第二十一卷。與真人經同本異譯。
  * 
求欲經
右四種人。有無求欲。知不知。真如差別。出中阿含經第二十二卷。與穢經同本異譯。
  * 
受歲經
右說比丘善惡法。出中阿含經第二十三卷。初與比丘請經同本異譯。
  * 
梵志計水淨經
右說斷結生善處。出中阿含經第二十三卷。與水淨梵志經同本異譯。
  * 
苦陰經
右出中阿含經第二十五卷。與苦陰經同本異譯。
  * 
苦陰因事經
右說念著三毒苦陰等事。二經同本異譯。出中阿含經第二十五卷。與苦陰經同本。
  * 
釋摩男本經
右說世間苦多樂少。教勸出家學道。
  * 
樂想經
右說計想種種巳知未知法。出中阿含經第二十六卷。與想經同本異譯。
  * 
漏分布經
右說受想行等本起分布受殃滅盡等。皆以八正道得畢苦。出中阿含經第二十七卷。與達梵行經同本異譯。
  * 
阿耨􂍧經(晉言依次)
右說善惡報差別。出中阿含經第二十七卷。與阿奴波經同本異譯。
  * 
諸法本經
右說斷受棄欲入正慧得苦際法。出中阿含經第二十八卷。初與諸法本經同本異譯。
  * 
瞿曇彌記果經
右彌與阿難請佛。令比丘尼出家戒律事。出中阿含經第二十八卷。與瞿曇彌經同本異譯。
  * 
瞻婆比丘經
右出中阿含經第三十九卷。與瞻波經同本異譯。
  * 
伏婬經
右說十伏婬法。出中阿含經第三十卷。與行欲經同本異譯。
  * 
魔嬈亂經
  * 
弊魔試目連經
右魔嬈試目連。目連為說往昔魔嬈佛弟子。墮大地獄事。二經本同譯別。出中阿含經第三十卷。與降魔經同本。
  * 
賴吒和羅經
右賴吒和羅。長者子也。見佛聞法捨家證果。還為其家及國王說法。王亦得道果。出中阿含經第三十卷。與賴吒和羅經同本異譯。
  * 
善生子經
右與淵字函六向拜經本同譯別。出中阿含經第三十三卷。與善生經同本異譯。
  * 
數經
右婆羅門學數問佛。佛為說法。出中阿含經第三十五卷。與筭數目揵連經同本異譯。
  * 
梵志頞羅延問種尊經
右婆羅門種。自謂尊大。佛為說此經。出中阿含經第三十七卷。與阿攝和經同本異
譯。
  * 
三歸五戒慈心猒離功德經
右校量種種布施。及三歸依行慈等福。
  * 
須達經
右二經同本異譯。出中阿含經第三十九卷。與須達哆經同本。
  * 
佛為黃竹園老婆羅門說學經
右佛為婆羅門說。佛坐道場得四禪三明。婆羅門歸信。與中阿含經第四十卷黃蘆園經。同本異譯。
  * 
梵摩喻經
右說梵志見佛相好威神功德。歸依三寶遂證道果。出中阿含經第四十一卷。與梵摩經同本異譯。
  * 
尊上經
右天問比丘偈義。比丘請佛。佛為說經。出中阿含經第四十三卷。與釋中禪室尊經同本異譯。
  * 
鸚鵡經
  * 
兜調經
右婆羅門名也。死為狗還在其家。佛為說宿命并種種因果事。二經本同譯別。出中阿含經第四十四卷。與鸚鵡經同本。
  * 
意經
右說比丘問佛。佛為說此經。遂得道果。出中阿含經第四十五卷。與心經同本異譯。
  * 
應法經
右說世間四法。現在與後受報苦樂事。出中阿含經第四十五卷。與後受法經同本異譯。
  * 
泥犂經
右說惡道苦惱因果報應事。出中阿含經第五十三卷。與癡慧地經同本異譯。
  * 
優陀夷墮舍迦經
  * 
齋經
右說六齋八戒五念功德。二經同本異譯。出中阿含經第五十五卷。與持齋經同本佛言。如是奉持八戒五念。為佛法齋。與天參德。滅惡興善。後生天上。終得泥洹。是以智者自力行出心作福。今十六大國。滿中眾寶不可稱數。不如一日受佛法齋。如比其福者。則十六國為一豆耳。天上廣遠不可稱說。當今人間五十歲。為第一天上一日一夜。第一四天上壽五百歲。彼當人間九百萬歲佛法齋者。得生此天上。人間百
歲為忉利天上一日一夜。忉利天壽千歲。當人間三千六百萬歲。人間二百歲。為鹽天上一日一夜。鹽天壽二千歲。當人間一億五千二百萬歲。人間四百歲。為兜術天上一日一夜。兜術天壽四千歲。當人間六億八百萬歲。人間八百歲。為不驕樂天上一日一夜。不驕樂天壽八千歲。當人間二十三億四千萬歲。人間千六百歲。為化應天上一日一夜。化應天壽萬六千歲。當人間九十二億一千六百萬歲。若人有信有戒有聞有施有智。奉佛法齋。當命盡時。其人精神皆生此六天上。安隱快樂。猗善眾多。我少說耳。凡人行善。魂神上天受福無量。
佛言。一日一夜持八戒齋。勝以十六大國
中珍寶布施。齋戒使人得度。世道以財寶施。不能使人得道。我得佛道本是八戒。若欲速得阿羅漢道疾得佛道。欲生天上。端心一意。一月六齋。一日一夜齋戒。福不可計。譬如海水不可斗量。一月十五日齋亦善。二十日齋亦善。人多憂家事。故與一月六齋。
  * 
鞞摩肅經
右異學謂色妙欲念。佛為說此經。出中阿含經第五十七卷。與鞞摩那修經同本異譯。
  * 
婆羅門子命終愛念不離經
右說愛生則有苦憂戚不樂等法。出中阿含經第六十卷。與愛生經同本異譯。
  * 
十支居士八城人經
右阿難為八城人等說此經。出中阿含經第六十卷。與八城經同本異譯。
  * 
邪見經
右邪命問世間有邊無邊等義。阿難為說此經。出中阿含經第六十卷。與見經同本異譯。
  * 
箭喻經
右摩羅鳩摩羅問佛世間有邊無邊等義。佛不答。為說此喻。出中阿含經第六十卷。與箭喻經同本異譯。
  * 
普法義經
  * 
廣義法門經
右舍利弗說。顯示梵行種種離障證果方便廣義法門。出中阿含經一品。二經同本異譯。七知經下五十三經。並出中阿含中。
別經異譯。
  * 
戒德香經
右說戒香功德普熏無礙。出增壹阿含經第十三卷地主品。異譯。
  * 
四人出現世間經
右說四人先醜後妙。謂生處卑陋而積善生天。先妙後醜。謂生處尊榮。而死墮惡道。先醜後醜。謂生處無福。又復作惡。死入惡道。先妙後妙。謂生處有福。而復積善生天。出增壹阿含經第十八卷四意斷品。異譯。
  * 
波斯匿王太后崩塵土坌身經
右王苦惱。佛為說法。此名除憂患經。出增壹阿含經第十八卷四意斷品。異譯。
  * 
須摩提女經
右與辭字函三摩竭經本同譯別。出增壹
阿含經第二十二卷須陀品。
  * 
婆羅門避死經
右說四婆羅門仙。得五神通。入空入海入山入地。避死不得皆各命終。出增壹阿含經第二十三卷增上品。異譯。
  * 
食施獲五福報經
右五福。謂富壽。顏色光澤。端正。多力。身安。出增壹阿含經第二十四卷。善聚品異譯。
  * 
頻毗婆羅王詣佛供養經
右說王供養佛聞法歡喜。婇女等皆得法眼淨。出增壹阿含經第二十六卷等見品。異譯。
  * 
長者子六過出家經
右說僧伽羅摩棄家事。佛修道證果。出增壹阿含經第二十七卷聚品。異譯。


大藏聖教法寶標目卷第六



音釋

錯綜
(錯七各切綜子宋切)。
憤
(房吻切懣也)。
祛
(去魚切開散也)。
咤
(陟駕
切)。
𢷤
(必刃切斥也)。

大藏聖教法寶標目卷第七　　　　庭七
元清源居士王古撰

  
  * 
鴦崛摩經
  * 
鴦崛髻經　【若】
右鴦崛髻殺人以指為鬘。佛化令入道。二經同本異譯。出增一阿含經第三十一卷力品。
  * 
力士移山經
右佛將涅槃。為五百力士移山。因說此經。校量種種諸力。不及佛神足智慧十種之力。
  * 
四未曾有法經
右說轉輪王阿難各有四未曾有法。二經出增一阿含經第二十六卷八難品。異譯。
  * 
舍利弗摩訶目犍連遊四衢經
右說二大弟子遊行諸國。還有眾比丘共語大聲。佛為調伏說法。出增一阿含經第四十一卷馬王品。異譯。
  * 
七佛父母姓字經
右說七佛父母國土姓字弟子名氏說法。出增一阿含經第四十五卷不善品。異譯。
  * 
放牛經
右說比丘修行如人牧牛。出增一阿含經第四十六卷放牛品。異譯。
  * 
緣起經
右說十二緣差別名義略法。出增一阿含經第四十六卷放牛品。異譯。
  * 
十一想思念如來經
右說修行念佛十一法。及修慈心十一果報。出增一阿含經第四十八卷禮三寶品
初。異譯。
  * 
四泥犂經
右說調達等墮大地獄種種苦報事。出增一阿含經第四十八卷禮三寶品。異譯。
  * 
阿那邠邸化七子經
右說長者化七子受三歸五戒福德勝大。出增一阿含經第四十九卷非常品。異譯。
  * 
大愛道般泥洹經
  * 
佛母般泥洹經
右說佛乳母證果入泥洹。二經同本異譯。出增一阿含經第五十卷大愛道般涅槃品。
  * 
國王不犂先尼十夢經
  * 
舍衛國王夢見十事經
右二經國王夢十事。王大憂怖問佛。為說
此經。二經同本異譯。出增一阿含經第五十一卷大愛道般涅槃品。
  * 
阿難同學經
右阿難同學比丘不樂修梵行。佛為說法教戒。證阿羅漢從戒德香經下。二十四經。並增一阿含經中。別經異譯。
  * 
五蘊皆空經
右說佛為五苾芻說五蘊無我我所。悟空證果。出雜阿含經第二卷。異譯。
  * 
七處三觀經
右二經雜集世尊所說種種經法。出雜阿含經異譯。
  * 
聖法印經
右說空無我法。出雜阿含經第三卷。異譯。
  * 
雜阿含經
右出雜阿含經中。異譯。
  * 
五陰譬喻經
  * 
水沫所漂經
右說五陰空。色如聚沫。受如泡。想如野馬。行如芭蕉。識如幻。二經本同譯別。出雜阿含經第十卷。
  * 
不自守意經
右說六根自守不自守。出雜阿含經第十一卷。異譯。
  * 
滿願子經
右說賢者聞法證道。出雜阿含經第十三卷。異譯。
  * 
轉法輪經
  * 
三轉法輪經
右說三轉四諦。合十二事等法。二經本同
譯別。出阿含經第十五卷。
  * 
八正道經
右說八正道法。出雜阿含經第二十卷。異譯。
  * 
難提釋經
右說比丘五行六念等法。出雜阿含經第三十卷。
  * 
馬有三相經
  * 
馬有八態譬人經
右說馬有善惡相。如人有善惡行。二經並出雜阿含經第三十三卷。異譯。
  * 
相應相可經
右說善惡人以類相從。出前單卷雜阿含經中。異譯。
  * 
治禪病祕要經
右一經初首題云。尊者舍利弗所問事。佛說種種禪觀病惱障礙(出說一切有部毗柰耶雜事第三十九卷同本)從五蘊皆空經下一十六經。並出雜阿含中。別經異譯。
  * 
摩登女經　【思】
  * 
摩登女解形中六事經
  * 
摩登伽經三卷
  * 
舍頭諫經
右四經本同譯別。前二經但是後經一品。說摩登女慕阿難欲以為夫。佛為說法受度。及說其本因地。有二十八宿等占候災禍種種法。
  * 
鬼問目連經
  * 
雜藏經
  * 
餓鬼報應經
右三經說餓鬼罪苦本因種種因果事。
  * 
阿難問事佛吉凶經
  * 
慢法經
  * 
阿難分別經
右三經本同譯別。阿難問佛。事佛有富貴諧和。有衰耗不偶者。報護不同。佛為說此經。
  * 
五母子經
  * 
沙彌羅經
右說羅漢見宿命為五母作子。五母思子。皆涕泣悲惱欲自殺。羅漢見巳。故笑說此經。
  * 
玉耶女經
  * 
玉耶經
  * 
阿遬達經
右三經同本異譯。說玉耶女嫁給孤獨長者子而憍慢無復婦禮。長者請佛為說法教。戒為婦之道。
  * 
修行本起經二卷
  * 
太子瑞應本起經二卷　【言】
  * 
過去現在因果經四卷
右並說佛本修因地。降生王宮出家成道。種種所示現事。三經同本異譯。
  * 
法海經
  * 
海有八德經
右二經同本異譯。說大海深廣。喻佛法難量。
  * 
四十二章經
右漢明帝夢金人身長丈六。項佩日輪光明赫奕。飛在殿前。乃詔郎中蔡愔等十八
人。往天竺尋訪佛法。永平十年。遂與摩騰同來。帝甚賞接。所將像䭾以白馬。因建寺曰白馬。譯出此經。是漢地經法之祖也。自此釋教相繼雲興。以大化初傳。人未深信。蘊其妙解不即多翻。且撮經要以導時俗。
  * 
柰女耆域因緣經
右柰女者。迦葉佛時供佛一柰。故九十一劫生柰華中。後生耆域號醫王。能愈病起死。此經說二人本起因地。
  * 
罪業應報教化地獄經
右信相菩薩問眾生受苦之因佛說此經。
  * 
龍王兄弟經
右說目連降伏二大龍王。
  * 
長者音恱經
右說長者先富後貧之本因事。
  * 
禪祕要經三卷　【辭】
右佛說不淨觀數息法。四大觀亦名白骨觀。亦名九次第想。亦名雜想觀法。所說次第境界甚詳。
  * 
七女經
右佛說過去世波羅柰國王有七女。遊塚間觀死屍。各說無常法偈。帝釋來讚喜。問所求願。七女答。欲得無根無枝無葉樹無形無陰陽地。於深山大呼耳不聞響。天不能答。往見迦葉佛。聞法受記後皆作佛。即踴身空中變為男子。
  * 
八師經
右說不殺。不盜。不淫。不妄言綺語。兩舌惡口。不飲酒。覩老病死苦。修道離苦。是為八師。
  * 
越難經
右長者名越難。家大豪富。以慳貪故。死為乞婦作子。生盲無目。復至其家。乞而不獲打撲幾死。佛力使其自知宿命。佛言。富貴不布施與無財者等。
  * 
所欲致患經
右呵色欲過患。勸修道脫苦。
  * 
阿闍世王問五逆經
右佛說阿闍世王以作逆罪命終墮地獄。如拍鞠。從彼命終生天中。二十一劫不趣三惡道。最後成辟支佛。以得無根信故。在黑繩地獄。如人中七日重罪即盡。出薩婆多毗尼明印婆沙第一。
  * 
五苦章句經
右佛言。三界五道生死不絕。有五苦八難。
五苦者。一諸天苦壽盡劫衰相現。雖壽大劫要當皆死。二人道苦。雖轉輪聖王。不免生老病死。眾生未脫三界苦惱災變。死有萬端。三曰畜生苦。四曰餓鬼苦。五曰地獄苦。廣如經說。八難地者。三塗三。四邊地。五長壽天。六盲聾瘖瘂。手足殘跛。七世智辯聰。學世經典。信邪倒見屠殺畋獵。不信三尊。死入地獄。從冥入冥無有脫時。肆心放意誹謗聖道。八生在佛前佛後。佛言。三惡道是一切眾生家。暫得為人為天。如作客日少歸家日多。沙門巳得出家。如何不能放捨重擔。謂著吾我人貪瞋癡慢。專求利養自大輕人。外似如法。不制六情。毀戒犯欲。如此種種皆汝重擔。如栴檀香貴於閻浮金。又療人病服之即愈。一切眾生莫不
願得。有人賣之而無買者。佛說經法留在世間。無人視者。如束旃檀賣之而無買者。父母夫婦兄弟知識奴婢有五因緣。一曰怨家。二曰債主。三曰償債。四曰本願。五曰真友。給孤獨長者家有五福德因緣。一曰時節。不失禮敬。二曰身教。長者起時內外小大無不隨者。三曰口言。所作福事皆從其教。四曰一味。衣食平等奴婢亦然。五曰和順。上下不相違戾。以是五福家中奴婢牛馬六畜蜎飛蠕動。死皆生天。門內經聲不絕。不與諸惡共作因緣。亦是長者本願所致。佛言三界五道罪垢苦惱。非天授非人與。亦非鬼神沙門梵志所與。所作罪福如影隨形。如響應聲。不失毛髮。此經教戒切至明備。學者宜數誦讀。
  * 
堅意經
右說善惡獲報。如種榖得榖等。
  * 
淨飯王般涅槃經
右說王臨終見佛生淨居天。及說葬送王事。
  * 
進學經
右說諸比丘所當進學事。
  * 
得道梯隥錫杖經
右說比丘持錫法門。
  * 
貧窮老翁經
右老翁年二百歲而貧窮饑虛。佛為說其宿因。
  * 
三摩竭經
右三摩竭。給孤獨長者女也。女嫁難國王子。國人不聞佛法。三摩竭毀詈外道。請佛
說法。佛勑弟子。得神通者方得赴請。於是諸大弟子等。各現大神變。往赴此國。見佛聞法受度者八萬人。經中說賔頭盧以神力赴集。大山隨後。孕婦見驚墮胎。佛勑不得入滅。待彌勒下生。彼國無大器熟食乾緒。雖是佛會中眾僧使人。五通巳備。佛令乾緒。背負萬斛大釜。手提百斛大杓。飛空先往。熟食美備。故今千僧大會處主事人。往往畫像供養以祈冥祐。
  * 
萍沙王五願經
右說國王棄位出家。見佛聞法。得阿羅漢果。
  * 
瑠璃王經
右說王殺釋種生陷地獄。
  * 
生經五卷
右類集五十五經如阿含。總曰生經。別說人天諸趣善生善報。惡生惡報。業生三塗。修羅道證聖果等。種種因緣事相。
  * 
義足經二卷
右類集一十六經。總曰義足。所說種種緣起善惡因果事理。法義具足故。
  * 
正法念經七十卷　【定】字至【終】字
右正法念處法門經七十卷。皆佛說。初十善業道品(一至二)說十業善惡因果苦樂等。次生死品(三至五卷半)說一切世界眾生無始巳來生死輪轉。諸修行人當隨順正法。思惟觀察三界諸趣。次第捨漏。捨不善法修行善法。正住正觀。地獄品(五卷半至十五)說一百三十六種地獄種種苦報事相。及元造惡業因緣。餓鬼品(十六至十七)說三十六種餓鬼
種種苦報。壽命長短增減業行。種類差別。畜生品(十八至二十一)說五道中畜生最多。有三十四億種類差別。及阿修羅眾與天𨷖戰甚詳。觀天品(二十二卷至六十三卷)說諸天光明。身量壽命。飲食服器。宮殿園林。勝妙欲樂放逸。福盡墮滅。隨業流轉。天界因緣事相種種甚詳。天宮有壁鏡樹鏡現諸業果。夜摩天上有六佛塔。有無量勝妙功德。利益天人無量。又說比丘十三障礙法。教戒切至(六十四至七十)若人供養說法師。即為供養現在世尊。以聞法故。憍慢者心得調伏。貪著者信布施。麤􂌶者心調柔。愚癡者得智慧。迷因果者得正信。邪見者入正見。殺盜婬得遠離。終得涅槃。故說法恩甚為難報。一者母。二者父生身故恩不可報。若令父母住
於法中。名少報恩。三者如來。度脫生死無上大師。此恩難報。若於佛法深心。得不壞信。名報佛恩。四者說法師。供養此四種人。得無量福於未來世能得菩提(六十一卷)又聞法有三十二種功德(六十二卷)身念處品(六十四至七十)說內外循身觀等種種法。及四部洲眾生生死苦樂因果種種事相。此經說三塗諸天事最詳最廣。天品中說夜摩天王鵝王菩薩孔雀王菩薩。說諸佛教戒天人種種法門。文義富妙。
  * 
佛本行集經六十卷　【宜】字至【基】字
右說佛昔於往昔修因受記。出家苦行成道度生。及諸大比丘得度因緣等事。
  * 
興起行經二卷　【籍】
右佛與五百羅漢在阿耨大池。說自宿命
因緣受報。頭痛背痛。擲石受謗。木槍馬麥。苦行六年等十事。非父作母作。非王作天作。亦非沙門婆羅門作。自造自受。如來猶不免償報宿緣。況復愚冥未得道者。偈云。因緣終不滅。亦不著虛空。當護三因緣。莫犯身口意。欲示人宿緣不可逃避。
  * 
本事經七卷
右弟子集記佛說種種法門。一法品二法品三法品。大略如增一阿含經。
  * 
業報差別經
右佛說一切眾生繫屬。依止於業。業有上中下差別不同。壽夭妍醜。疾病多少。威勢大小。族姓資生。邪智正智。六道苦樂。貧富不等。因果報復。及禮塔施蓋旛鈴服器飲食香華靴履燈明等。各各十種功德。詞簡
事備。理趣詳妙。
  * 
大安般守意經二卷　【甚】
右說調息守意入禪法。
  * 
陰持入經二卷
右說十八界三十七品等法。
  * 
處處經
右說善惡因果等種種法義。
  * 
罵意經
右說人當制意學道。種種善惡因果事。
  * 
分別善惡所起經
右說五道善惡因果報應。後偈說因果詳博。及酒有三十六失。
  * 
出家因緣經
右說優婆塞持犯佛戒善惡果報。
  * 
阿含正行經
右說善惡生死。人當正行修道。
  * 
十八泥犂經
右說地獄種種苦事。
  * 
法受塵經
右說耽著塵染不得無上吉祥之道。
  * 
禪行法想經
右說彈指間修諸禪法。不為愚人虛食人施。
  * 
長者懊惱三處經
右說忉利天人壽終。來生舍衛城。為長者子墮樹死。死巳生龍中。為金翅鳥吞噉。三處父母一時啼哭。一切生死因緣。如幻如客。
  * 
犍陀國王經
右說事婆羅門不能免生死。唯事佛可以
得道。
  * 
須摩提長者經
右說長者喪子苦惱。佛為說無常法。人得受度。
  * 
阿難四事經
右佛說教戒令阿難傳持。
  * 
未生怨經
右說瓶沙王子阿闍世王。受調遠惡友教作惡逆。
  * 
四願經
右說四願不可常保。一謂空愛身命死則委去。二謂財產官祿。三謂親屬知識。四謂不能守意正行婬於五樂。
  * 
黑氏梵志經
右說梵志當墮地獄。見佛得道。
  * 
猘狗經
右說誹謗道師當墮惡道。
  * 
分別經
右說六根塵造十惡業。墮十八地獄。末法比丘多作業等。
  * 
八關齋經
右說受八戒法其福不可稱量。
  * 
阿鳩留經
右說小施獲大果報。
  * 
孝子經
右說生育恩重。唯化親聞法得道為孝。
  * 
五百弟子自說本起經
右諸阿羅漢各各自說得果本起種種因。行佛亦自說果報。
  * 
大迦葉本經
右說大迦葉見佛聞法得道。
  * 
四自侵經
右四。謂夙夜不學。老不止婬。得財不施。不受佛言。四者出心。還自苦身。
  * 
羅云忍辱經
右說舍衛國有輕薄者。以沙土著鶖鷺子鉢中。及擊羅云首流血。夜半命終。入大地獄受大劇苦。佛說其種種苦報。并說忍辱最為大力。說忍功德甚詳。
  * 
佛為年少比丘說正事經
右為比丘略說法要。
  * 
沙曷比丘功德經
右沙曷比丘得羅漢果降伏毒龍。
  * 
時非時經
右說十二月時非時法。
  * 
自愛經
右說行善得果。是為自愛。
  * 
忠心經
右大目連以神足移石。國中八歸仰。佛為說法。
  * 
見正經(一名生死變識)
右見正者。弟子名也。問佛人死巳識神無還。今人皆不知宿命識神所從來。佛為種種喻說。深談生死輪轉流浪變易之理。
  * 
大魚事經
右喻人貪欲故墮生死。如魚罹漁捕。
  * 
阿難七夢經
右阿難七夢憂怖問佛。佛為解脫。
  * 
呵鵰阿那含經
右說佛子善行功德。不欲令人知。
  * 
燈指因緣經
右說燈指生而指出光明。始終富貧種種因緣事。
  * 
婦人遇辜經
右婦人。夫子父母舅姑皆橫死。種種大苦惱。因發狂見佛受度事。
  * 
四天王經
右佛說六齋日。天王太子使者。諸天日月五星。二十八宿下人間伺察善惡。人修五戒六齋等。獲福得度。
  * 
迦葉度貧母經
右說大迦葉欲度貧老母。從乞臭米汁飲之。為現神足。母大敬喜。以此福生忉利天。說布施獲福無量事。
  * 
十二品生死經
右說四果人下至三塗。善惡生死有十二品。
  * 
輪轉五道罪福報應經
右說五道罪福因果報應如影隨形事。
  * 
五無返復經
右舍衛國五人。皆得道證。父子耕地蛇嚙殺其子。父母姊妻奴。皆說無常苦空法。或者以為不孝慈。問佛。佛說此經。
  * 
佛大僧大經
右二人兄弟也。其一出家證羅漢果。其一以婬殺故墮地獄。弟婦守貞生天。
  * 
邪祗經
右婆羅門先事外道。後從佛受道。復悔還戒。佛為化度證羅漢果。
  * 
末羅王經
右說王國中有大石方數十里。佛以足指挑石。因為說法。九億人受度。
  * 
摩達國王經
右說王錄國人征討。比丘得羅漢亦見錄。為見神足王悔過。見佛聞法。
  * 
旃陀越國王經
右說兒在塚中三年不死。佛說本緣。
  * 
五恐怖世經
右說後世比丘等不修道可恐怖事。
  * 
弟子死復生經
右說弟子死七日復生。說更地獄受苦。歸信佛法。佛為說此經。
  * 
懈怠耕者經
右說耕者見佛欲禮敬問法。復念耕種未竟。須後閑時。佛說此懈怠人。巳經九十一
劫。過六佛不得受度。
  * 
辯意長者子經
右長者子問佛六道善惡因果等事。佛說此經。
  * 
無垢優婆夷問經
右說掃塔聖地香華供養。禪定歸戒所得果報。
  * 
賢者五福德經　【竟】
右說說法人得五福德。謂長壽。大富。端正。名譽。聰明。
  * 
天請問經
右天問。佛答種種法義。
  * 
僧護經
右僧護。舍利弗弟子也。所見地獄人五十六種。佛說是等此丘往昔罪業之因受是
苦報。教誡嚴備。佛弟子宜皆觀省。
  * 
護淨經
右說一比丘墮餓鬼中。坐五百歲前以不清淨手觸僧食器。以不清淨食著僧食中。不持齋者食法會食。六十萬世墮餓鬼中。不得挾齋餘食歸給妻子。設齋會食不得先嘗。皆作殘食。不如不作。
  * 
木槵子經
右說持三寶名二十萬徧生第三天。滿百萬當得向初果。
  * 
無上處經
右謂三寶為無上處。
  * 
盧至長者因緣經
右盧至富而慳。以高慢為帝釋所嬈。見佛證果。
  * 
五王經
右諸國王各耽王樂。佛為說八苦。即皆得果。
  * 
出家功德經
右說出家功德及勸障罪福。
  * 
旃檀樹經
右說背恩伐樹。為樹神所殺。
  * 
頞多和多耆經
右說愚人不知施度。
  * 
普達王經
右王禮敬道人。群臣諫王。王為說法。因供佛得果。
  * 
佛滅後棺斂葬送經
右說佛葬儀及佛鉢化緣。
  * 
鬼子母經
右說鬼子母食人子佛降化受戒。
  * 
梵摩難國王經
右說王太子出家證阿羅漢。說施當平等。
  * 
父母恩難報經
右說肩負父母經千年。便利背上。不足報生育恩。
  * 
彌多耶致經
右說外道聞佛說二十一事得道。
  * 
新歲經
右說受歲說戒舉過。
  * 
群牛譬喻經
右說驢効牛入牛群為觝殺。喻比丘無沙門行。微妙比丘𢷤出界外。
  * 
九橫經
右說人有九因緣。命未盡而橫死。一者食
不安食。二多食過度。三不知時節方宜四食未消而復食。不時消吐五大小便不隨時。六犯戒。犯王法。或饑渴捶打驚怖憂死七不隨醫藥教誡。八夜行妄衝冒。九房室過差。或奔車馬牛蛇虺水火。逢拔刀人醉人惡人。涅槃經第二十六卷與此同。
  * 
三十七品經
右略說三十七菩提分法。
  * 
避女惡名欲自殺經
右比丘避惡名欲自殺。天神為說法。使忍辱修道證阿羅漢。
  * 
比丘聽施經
右聽施比丘。不樂道行樂著睡眠佛為說此經。
  * 
身觀經
右說幻身種種過患。
  * 
無常經(一名三啟經)
  * 
八無暇有暇經
右八無暇謂三塗。生長壽天。生邊地。六根不具。信邪倒見。不值善導。言八難之時無有閑暇可修道業。
  * 
長爪梵志請問經
右婆羅門問佛因果種種法。
  * 
譬喻經
右說怖人墮井。為惡象毒龍四毒蛇等迫逼。喻生死五欲等。
  * 
略教誡經
右說出家人應勤斷無呪。
  * 
療痔瘻經
右有所持呪。療一十六種。悉皆消落。

  
  * 
摩訶僧祇律四十卷　【學】【仕】
右摩訶僧祇者。大眾也。此根本調伏藏。即大眾部毗柰耶也。佛圓寂後。尊者迦葉。集千應真於王舍城竹林石室之所結也。開元釋教錄云。自摩訶僧祇律巳下四十五帙。四百四十六卷。為聲聞調伏藏者。經云。勝故祕故。佛獨制故。如契經中。諸弟子或諸天說法律。則不爾。一切佛說。有十事利益故。諸佛制戒。一攝僧故。二令僧一心故。三令僧安樂故。四折伏高心故。五有慙媿人得安穩住故。六不信者令得信故。七巳信者令增長故。八遮今世惱漏故。九未生諸漏令不生故。十佛法得久住。為諸天人開甘露施門故(出十誦律)。
律戒中犯重。曰波羅夷。次曰僧伽婆尸沙
此云僧殘。次曰波逸提。次曰波羅提提舍尼。次曰突吉羅。皆梵語也。云何名波羅夷。破壞離散名波羅夷。為刀矟所傷絕滅命根。比丘法中斷滅不復更生。如人斫頭更不還活。為惡所滅。比丘法中更無所成。故名波羅夷。僧殘者。如人為他所斫殘。有咽喉少在不斷。若得好醫良藥。可得除差。無者不可差也犯僧殘。有少可懺悔之理。遇清淨大眾懺悔。可得罪滅。云何為波逸提。如被斫者少傷其皮不至損命。波逸提傷善處少。波羅提提舍尼者。非故心作犯即懺悔。數犯數悔故。偷蘭遮者。欲起大事不成也突吉羅者。此名惡作。此出毗尼母論第七卷。
  * 
十誦律六十一卷　【攝】【以】
右初誦四波羅夷法名異分。若犯一事。非沙門。非釋子。失比丘法。故名異分。次僧殘不定捨墮墮法。波羅提提舍尼法。眾多學法。止諍法。名不異分。若犯是事。故名比丘。故名釋子。不失比丘法。故名不異分。初誦一至六。戒婬盜殺等法。二誦七至十三。衣鉢等法。三誦十四至二十。戒用虫水。九十波逸提。說罪滅諍等法。四誦二十一至二十八。受具布薩。自恣安居。皮革醫藥衣等法。五誦二十九至三十三。施衣懺悔驅𢷤故出精苦切依止羯磨等法。三十四臥具。三十五諍事法。六雜誦三十六至四十一。種種制戒。七誦四十二至四十六。尼戒。八誦四十七至五十。增一法。九誦五十四優波離問事。十誦五十五至五十八善誦。五
十九說結集事。六十毗尼雜品。
波羅夷者名為墮法。名為惡法。名斷頭法。名非沙門法。不共住者。如先白衣時犯行婬。如針鼻缺不可復用。如人命盡不可復活。如石破不可復合。如斷多羅樹心不可復生。名非梵行法。懈怠法狗法可惡法。
  * 
根本說一切有部毗柰耶五十卷　【甘】【益】
右武后時義淨等譯。其序云。佛說律為本。能生諸善法。如樹根為本枝幹由是生。律能遮毀禁。如堤防暴流。三世諸賢聖遠離有為縛。皆以律為本。能至安隱處。若此調伏教安住於世間。即是諸如來正法藏不滅。離此即便無安隱涅槃路。能生眾功德。如地載群生不調令善順。如象馬鈎䇿。律能防破戒。如城禦怨敵律是法中王。諸佛
之導首。善道之橋梁。苦海大船筏。險路之善導。直昇無畏城。佛及聖弟子。咸依律教住。佛云。我滅後戒是汝導師。仁等應至心善聽調伏教(毗柰耶序)述制緣起所應學處凡百餘條。末有七佛說戒經偈。
  * 
根本說一切有部苾芻尼毗柰耶二十卷　【詠】【樂】
右佛制尼學處百八十法又。第四第五部眾學法。七滅諍法。七佛說戒經偈。與前五十卷毗柰耶事多相涉。而詳略有異。
  * 
毗柰耶雜事四十卷　【殊】【禮】
右四十卷中總有八門九十頌。有種種制學處緣法。佛諸弟子勝光等。諸國王及勝鬘行雨夫人。瑠璃王誅釋子墮地獄。難陀出家證果。目連舍利子入滅。訶利底母愛
兒等緣。末數卷記佛降生入涅槃結集等事。
  * 
一切有部尼陀那五卷　【別】
  * 
一切有部目得迦五卷
右種種制學處。多與前部相涉。而詳略有異。
  * 
五分律三十卷　【尊】【上】
右宋景平元年。佛陀什等所譯。即化地部毗柰耶藏。佛圓寂後三百年中。從說一切有部之所出也。與十誦律根本毗柰耶多相涉。此律分作五分。分謂部類劑限不同故。第一分十卷波羅夷法。第二分尼波羅夷法。十一至十四。第三分十五至二十二。受戒法衣法藥法食法等。第四分第二十三至二十四。滅諍法等。第五分二十五至
三十。初破僧法雜法等。
  * 
四分律六十卷　【和】【婦】
右姚秦佛陀耶舍等譯。序偈云。眾經億百千。戒為最第一。如王治正法。如醫治眾病。若有捨戒者。於佛法為死。持戒如護命。守之無毀失。譬如得王印所徃無𦊱礙。小毀則不定大毀入三惡。


大藏聖教法寶標目卷第七

音釋

沬
(莫割切)。
耗
(呼到切減也)。
蜎
(隳緣切小飛也)。
蠕
(乳充切蟲動也)。
􂌶

(古猛切麥也)。
猘
(居例切狂犬也)。
鶖
(七由切水鳥也)。
觝
(丁體切觸也)。
痔
瘻
(痔直里切瘻落𠋫切痔瘻後分病也)。

大藏聖教法寶標目卷第八　　　　庭八
元清源居士王古撰

  
  * 
根本說一切有部戒經　【隨】
  * 
十誦比丘戒本
  * 
五分比丘戒本
  * 
僧祇律比丘戒本
  * 
僧祇律比丘尼戒本
  * 
十誦律比丘尼戒本
  * 
根本說一切有部苾芻尼戒本
右七經同帙。僧律。四波羅夷。十三僧殘。二不定。三十捨隨尼薩耆波夜提。九十波夜提。四悔過波羅提提舍尼眾學法。七滅諍法。尼律。八波羅夷。十九婆尸沙。一百四十一波夜提。餘尼薩耆波夜提。眾學滅諍法。數同佛制。半月布薩說戒。即此本也。
  * 
四分解脫戒本
  * 
四分戒本
  * 
四分僧戒本
右本同譯別。
  * 
四分比丘尼戒本
  * 
五分比丘尼戒本
右尼律。八波羅夷。十七僧殘。三十捨墮。一百七十八墮法。五分。二百一十八悔過眾學法。七滅諍法。
  * 
沙彌十戒經并七十二威儀法
  * 
沙彌威儀
  * 
沙彌尼戒文
  * 
沙彌尼戒經
右經題名義自具。
  * 
舍利弗問經　【外】
右佛說涅槃後律。分為五部因緣。舍利弗問佛制律。或開或遮疑義。及八部鬼神何故生於惡道。而見佛聞法等事。
  * 
根本說一切有部百一羯磨十卷　【受】
右梵語羯磨此云時到。亦云辦事。謂集僧出家授戒。出白眾罪悔過。折伏諫𢷤等法。百一者舉其大數。與大律數雖不同。無違妨也。
  * 
大沙門百一羯磨　【傅】
  * 
羯磨上下二卷
  * 
曇無德律部雜羯磨
  * 
十誦羯磨比丘要用
  * 
彌沙塞羯磨本
  * 
四分比丘尼羯磨
  * 
優波離問佛經
右優波離問戒律種種事。
  * 
四分律刪補隨機羯磨二卷　【訓】
右唐宣律師集。
  * 
四分僧羯磨三卷
右唐懷素集。
  * 
四分尼羯磨三卷
右亦懷素集。
  * 
大愛道比丘尼經二卷　【入】
右佛說。比丘尼當受八敬法。復受十戒行十事等。乃受五百具足大戒。佛正法當住千歲。以阿難大愛道累請度尼。故減五百歲。然佛言若女人作沙門。精進持戒不犯毛髮。現身化成男子。復說受請受食行路入室出戶種種戒法當除滅八十四態法。佛般泥洹後。當有二千比丘尼。末世時有
八萬比丘尼。奉持是法律。皆得阿羅漢。其餘者却後百三十劫。當復奉是法律。得阿羅漢。
  * 
根本說毗柰雜事攝頌　【入】
  * 
一切有部毗柰耶尼陀那頌
  * 
根本說一切有部毗柰耶頌五卷
右以少偈頌收戒律廣文。總括宏綱使易記憶。西域尊者毗舍佉等造。
  * 
目連問戒律中五百輕重事經
右佛說戒律中罪犯輕重事理精詳。
  * 
迦葉禁戒經
右說真沙門持戒行道。不惜壽命。不求供養。有不行沙門法者。不名沙門。如貧人稱名大富。如醫師不自愈病。如摩尼珠墮不淨中。如死人著金銀珍寶。
  * 
佛說戒消災經
右說持歸戒人鬼神畏避不敢害犯。
  * 
佛說犯戒罪輕重經
右佛說犯眾學戒。九百千歲墮地獄。犯波羅提提舍尼。三億六十千歲。犯波逸提。二十四億四十千歲。犯偷蘭遮。五十億六十千歲。犯丘尼誹謗如是毗尼者。非吾弟子。是魔朋侶。世世學道不成。不出三界。
  * 
優婆塞五戒相經
右戒殺盜婬妄語飲酒。可悔不可悔。有罪無罪。僧伽婆尸沙。二百三十億四十千歲。犯波羅夷。九百二十一億六十千歲。佛言。若比丘比罪等事理精詳。
  * 
根本薩婆多部律攝十四卷　【奉】【母】
右尊者勝友造。於佛戒律中以略顯廣。明
舉持犯輕重種種學處。并佛略教。非遮非許。清淨不清淨等諸所有事。皆明其義。與諸部毗柰耶等。多相叅照。
  * 
摩得勒伽經十卷　【儀】
右說戒律中持犯輕重種種法。叅照諸部理事甚詳。
  * 
毗柰耶八卷　【諸】
右毗秦言去。柰耶言真也。去若干非而就真也。降伏此心息此心忍不起。降伏戒也。息定也。忍智也。三世佛法藏祕要訓三乗聲聞。使得道成佛。皆從戒律始。此律一部姚秦世初所譯律也。制戒之因持犯輕重。與諸部律多同。但詞有詳略爾。
  * 
善見律毗婆沙十八卷　【姑】【伯】
右律毗婆沙名善具足。分別戒相不雜他
語。於律中因緣根本所說義味具足。善能分別一切律藏。無有障礙故名具足。第十八卷。舍利弗與優波離問答律義。甚詳。
  * 
佛阿毗曇經二卷
右出家相品。說一千阿僧祇世界眾生所有功德成佛。一毛孔如是徧身毛孔。功德成一好。如是八十種好。功德增百倍。成如來一相。三十相功德。增千倍成一毫相。千毫相功德。增百倍成無見頂相。次說十二因緣四諦等法義。甚詳。次說佛為眾演法受具。乃至廣說滅惡法度人出家等事。
  * 
毗尼母論八卷　【叔】
右毗尼此名滅。滅諸惡法故。母論者。廣攝律義故。律藏外諸義一切經要。皆在此中如眾流入海。制戒因本皆在此中。
  * 
大比丘三千威儀經二卷
右說行住坐臥衣服飲食等種種規繩詞簡事詳。委曲精盡。
  * 
薩婆多毗尼毗婆沙九卷　【猶】
右此解十誦律論。大解律中九十事。及悔罪眾學滅諍等法。
  * 
律二十二明了論　【子】
右分別解釋律中所立名義。

  
  * 
阿毗曇八揵度論三十卷　【兒】
右迦旃延子造。竺佛念等譯。阿毗曇者。此云無比法。揵度者此云聚。即法聚也。解釋種種法義。謂初說世間第一法頂法煖法。次十二緣九十八使結繫四果見諦。三界所斷煩惱四諦。七覺意。八智等法。此論三十卷。分為八揵度。八部法類不同故。一雜。
二結使。三智。四行。五四大。六二十二根。七定。八見。八揵度中。復列四十四品。一雜。雜明諸事故。二結使。明諸根隨煩惱。三釋智慧差別。四辯善惡邪正諸行。五明淨根智證見聖諦理。六辨利鈍根乗行業差別。七明四禪八定差別。八明意止欲想時節見解各不同故。此論中性相理事法數無邊。故名法聚。亦是藏之別名。故新論作八蘊。
  * 
阿毗達磨發智論二十卷　【孔】【懷】
右奘法師譯。與阿毗曇論本同譯別譯文順暢。即是說一切有部對法藏之根本。佛圓寂後。三百年中。論師迦多衍尼子之所造也。後代傳人本有廣略。此發智論文義具足。傳習之者號為身論。以餘論各辯一支。有異於身故。
  * 
阿毗達磨法蘊足論十二卷　【兄】
右大目揵連造。集眾法寶聚。普施群生。論首偈曰。阿毗達磨如大海。大山大地大虛空。具攝無邊聖法財。今我正勤略顯示。其總頌曰。覺支淨果行聖種。正勝足念諦靜慮。無量無色定覺支。離根處蘊界緣起。
法蘊足論者。蓋阿毗達磨之權輿。一切有部之洪源也。大目揵連所製。鏡六通之妙慧。晣三達之智明。桴金鼓於大千。聲玉螺於百億。摘藏海之奇琬。鳩教山之勝珍。使天鏡常懸法幢永樹。眾邪息藩籬之望。諸子騁遊戲之歡也。佛涅槃後百有餘年。疊啟五分之殊。解開二九之異。雖各擅連城之貴。俱稱照乗之珍。唯一切有部。卓乎迥秀。若妙高之處宏海。猶朗月之冠眾星者。
豈不以本弘基永者歟。至如八種揵度。騖微于發智之場。五百應真。馳譽於廣說之苑。斯皆揖此㳙波。分茲片玉。遂得駕群部而高蹈。接天衢而布武。是知登崐閬者必培塿於眾山。游溟渤者亦坳塘於群澍矣(出奘法師同譯靖邁序)。
  * 
阿毗達磨集異門足論二十卷　【弟】【同】
右佛令舍利弗。代吾為眾宣說法要。自一法二法以至十法。一法者。一切有情皆依食住。一切有情皆依行住。二法品。謂名色等。總二十七門。三法有十。謂善不善根各三。善不善尋各三。惡行妙行各三。三界欲恚害。三界出離。四法有十。謂四念住。四正斷。四神足。四靜處。四聖諦。四想。四無量。四無色。四聖眾。四沙門果。次五法。次六法以
至十法。佛歎善哉善哉。汝能結集如來所說增一法門。復告苾芻眾。汝等皆應受持讀誦。能引大善大義大法。清白梵行菩提涅槃。
集謂聚積。異謂差別法門。名相各別異故。足謂周足。舍利子智慧第一。於佛所說法。十二分教中增一名數。勒為一聚。廣大周足故。
  * 
阿毗達磨識身足論十六卷　【氣】【連】
右提婆設。磨阿羅漢造論。初頌曰。阿毗達磨正法燈。心中淨眼智根本。三界照明慧眼道。一切法燈佛語海。能發勝慧破諸疑。是諸聖賢法衢路。了此勝法至聰明。悟斯聖教真佛子。
  * 
阿毗達磨界身足論三卷
右尊者世友造。說十大地法。十大煩惱地法。十小煩惱地法。五惱五法。數性相事。理各各體性差別。如地水火風四大欲。色無色十八界等各不同。故名界。多界共聚集。故名身。攝義周圓滿足。故名足。總通大小乗三界九地五位修斷行門故。
基法師序云。界身足論者。說一切有部發智。六足之一足也。先是婆沙八蘊闕五蘊之幽趣發智六足。無五足之玄文。元本頌有六千。後譯刪略為九百頌或五百頌。奘法師翻八百三十頌。文遺廣略義離增減。神功妙思。繄可殫言。
  * 
阿毗達磨品類足論十八卷　【枝】【交】
右尊者世友造。唐奘法師譯。一切法眾。多流類不同。此論各隨品類。條貫義理。收攝
一切法。周圓滿足不亂故總有五法。一色法。二心法。三心所法。四不相應行法。五無為法。第一辯五事品。第二辯諸智品。三辯諸處。四辯七事。五辯九十八隨眠六辯攝等法。七答千問。八次擇品。如是諸品中。收一切法義無不圓足。
  * 
眾事分門毗曇論十二卷　【友】
右宋天竺三藏譯。二論本同譯別。
  * 
阿毗達磨大毗婆沙論二百卷　【投】【逸】
右梵語阿毗曇此言大法也。阿毗達磨此云勝法。或言無比法毗婆此云廣解說。或云種種說(出道安法師序及諸經音義)佛涅槃後四百年。健䭾邏國王。以諸部執師資異論。召集賢聖大阿羅漢。脇尊者世友尊者等五百人。皆具三明六通。復內窮三藏。外達五明。
集義製論凡三十萬頌。九百六十萬言。備釋三藏。懸諸千古。窮其枝葉。究其淺深。佛法重明。微言再顯。唐三藏法師。於西域具獲本文。傳譯流布焉(出西域記第三卷及本論後三藏偈)。
  * 
俱舍釋論二十三卷　【心】【神】
  * 
俱舍論本頌
右天親造。解釋俱舍論三十卷中義理。梵本來有先後故釋論在前。本論在後。
  * 
俱舍論三十卷　【疲】【真】
右天親菩薩造俱皆也。舍此云藏。則庫藏之總名也(出諸經音義)此論博綜群籍。備摧異說。天竺大小乗學依此為本。(本序)論有九品。一分別界品。說四大六入十八界等。二分別根品。說眼耳鼻舌男女命意等二十二根。三分別世品。廣說有情世間及器世間
各多差別三界種種事相。次四分別業品。前言世別皆由業生。此明種種善惡諸業。業由隨眠方得生長。次五分別隨眠品。次六分別賢聖品。說諸賢聖道相。次七分別智品。次八分別定品次九破執我品。謂有我執無容解脫。
  * 
阿毗達磨順正理論八十卷　【志】【持】
右眾賢論師造。眾賢博學高才。明一切部毗婆沙論時。天親先作俱舍論。破毗婆沙門所執。理奧文華。西域學徒莫不讚仰。鬼神亦皆稱習。眾賢心憤二十年覃思。作俱舍雹論。欲與天親面定是非。未果而終。天親後見其論歎有知解。言其思力甚順我義。宜名順正理論。遂依行焉。
  * 
阿毗達磨藏顯宗論四十卷　【雅】【爵】
右眾賢論師造序偈云。巳說論名順正理。樂思擇者所應學。文句𣲖演隔難尋。非少劬勞所能解。為撮廣文令易了。故造略論名顯宗。飾存彼頌以為歸。刪順理中廣決擇。對彼謬言申正釋。顯此所宗真妙義。
  * 
阿毗曇心論四卷　【自】
右尊者法勝造論。列十品。辯一切法門義理行相。令學者生解達法故。
  * 
法勝阿毗曇心論六卷
右大德優波扇多造。序云。昔論師解釋太廣太略。使學者迷惑煩勞。今離於廣略。釋不顛倒法相。令人覺悟真實。離諸過惡生諸功德。得勇猛第一義利故。
  * 
雜阿毗曇心論十一卷　【縻】【都】
右尊者法救造序云。諸師釋阿毗曇心義。
極略難解。知法勝所釋最為略極。廣令智退。優婆扇多八千偈。又一師萬二千偈。此名廣也。我達磨多羅專精思惟義賢眾所應學。正要易解了。於諸論中為殊勝具足。顯示真實義一切境界故。
  * 
阿毗曇甘露味論二卷
右一施戒品。二三界五道品。三住食生品。四業品。五陰持入。六行。七十二緣。八根。九禪智。十無漏。十一智。十二禪定。十三雜定。十四三十七品。十五四諦。十六雜品。逐品分辯法義。得道聖人名瞿沙造。欲令學者盡一切漏。得一切智甘露味故。
  * 
隨相論二卷
右說諸法不能自生藉緣方起。如小兒藉扶方起。人不能自生。藉貪愛及業父母因
緣方生。如地水生榖芽。若無人功置榖子地中。芽終不生眾生作善惡業。方牽生果。各隨其相故。
  * 
尊婆須蜜論十卷　【邑】【華】
右婆須蜜菩薩大士次繼彌勒作佛師子如來也。從釋迦文降生為大婆羅門。父命觀佛侍佛。四月已出家佛涅槃後撰此論一十品。十四揵度。該羅深度博盡諸法。撰論已入三昧。如彈指頃。昇神兜率。與次補光燄如來柔仁如來。皆集彌勒天宮。
  * 
三法度論三卷
右說依三寶修行。可度生死修財法無畏施可入聖道修身口意三業。除三漏。越三塗。超三界。近三寶。除三毒。滅三苦。生三慧。入三聖位等法。故總名三法度論。
  * 
入阿毗達磨論二卷
右塞建陀羅阿羅漢造。說有學人聞對法。中名義稠林。便生怖畏。欲令彼於法相海中深洄澓處欣樂易入。故作斯論。辯演阿毗達磨中八種法。謂色受想行識。空擇滅非擇滅。總攝一切義。
  * 
成實論十六卷　【夏】【東】
右成謂成就圓滿實謂真實不虛。此論辯一切法義皆真實圓成。故初佛寶具足品。四無畏十號三不護。三善品眾法品。十二部經品。清淨品。賢聖品。福田品如是等二百二品類集演說。詳如本論。
  * 
立世阿毗曇論十卷　【西】
右立謂成立。世謂大千世界。佛於起世經中說器世間。有情世間。四洲諸天。三界諸
趣。因果善惡。受生壽命。依正勝劣。地動晝夜。種種地獄。大小日月。三災劫住成壞空等種種事相。與起世經樓炭經俱舍論等相參照。
  * 
解脫道論十二卷　【二】
右阿羅漢優波底沙造。以十二品演說分別因緣戒頭陀定求善友分別行。行處行門。五神通分別慧五。方便分別諦後。偈云無邊無稱不可思。無量善才善語言。於此法中誰能知。唯坐禪人能受持。微妙勝道為善行。於教不惑離無明。
  * 
舍利弗阿毗曇論三十卷　【京】【邙】
右與舍利弗集異足門論。法義相涉而體製不同。初十二入品。次十八界品。次五陰四聖諦。二十二根。七覺不善善根。四大優
婆塞諸界諸業。四果三乗。二覺等人品。智品。十二緣念處正勤禪定道品。煩惱攝品緒品。總演一切法名事理。
  * 
五事毗婆沙論二卷　【面】
右尊者法救造。釋世友尊者所製五事論。為欲開發深隱義。如發伏藏。令世間歡喜受用。如除雲翳日月顯照。世友製論。為有弟子怖廣聞持。欲令依止略文起明了覺。於一切法自相共相明了故。雖略說五事。而攝一切法故。
  * 
毗婆沙論十四卷　【洛】【浮】
右說迦旃延子本誓願。於五千佛修阿毗曇章句。分揵度品。數立章門。此論解釋彼諸品法義。
  * 
三彌底部論三卷
右說諸有情死此生彼。中有陰五道三界捨受身等法。
  * 
四諦論四卷　【渭】
右婆藪菩薩造。說苦集滅道法。
  * 
分別功德論三卷
右說三寶及諸大弟子各有第一勝妙功德。
  * 
辟支佛因緣論二卷
右說辟支佛觀老病死四時改變。知一切法皆無常苦空無我因緣而覺故。亦名獨覺。神通變現飛空自在。不樂說法。以神足化人。作勝福田。
  * 
十八部論
  * 
部執異論
  * 
異部宗輪論
右皆說佛涅槃後諸部各異。所從出生。

  
  * 
佛所行讚經五卷　【據】
右馬鳴菩薩讚佛功德。自降生出家成道度人。以至涅槃。分舍利等。為二十八品。
  * 
佛本行經七卷
右密迹金剛。為諸天人有不識見佛者。頌說世尊功德。自降胎出家成道利生以至涅槃。分布舍利等事。為三十一品。
  * 
百緣經十卷　【涇】
右撰集恭敬供養三寶。受大福報生天得道。及慳貪作惡墮餓鬼等種種善惡因果等。凡一百緣。
  * 
出曜經三十卷　【宮】【盤】
右婆須蜜舅法救菩薩之所撰集。比一千章。三十三品名曰法句。錄其本起繫而為
釋。名曰出曜出曜者。舊名譬喻。即十二部第六部也(本經序)出曜者。從無常品至梵志品。採眾經之要藏。演說布現以訓將來。故名出曜經第六卷。
  * 
賢愚因緣經十三卷　【鬱】
右說聖賢解脫。受大福報生天得道及惡業人沉淪苦趣。罪報輪轉。種種因緣。佛往昔捨身命求菩提。為月光王施頭。尸毗王以身代鴿。薩埵太子飼虎。佛成道梵天請轉法輪。及降伏六師等緣。給孤獨長者布金買地造寺。及為過去七佛皆造寺。二鸚鵡誦四諦法。為野狸所殺。七反生天成辟支佛等緣。
  * 
修行道地經七卷　【樓】
右總眾經之大較。示修行之徑路。使學者
易進無惑。次第曉然多所決擇。
  * 
道地經
右與前經本同譯別。文句簡略耳。
  * 
僧伽羅剎所集佛行經三卷
右僧伽羅剎。須頼國人。佛後七百年著此經。賢劫第八佛也。載釋迦降生成道。行化入滅。事迹甚備。與普曜本行等經相叅照。手援樹葉而立化。國王以巨象挽絙。終不能動搖。即就焚化樹葉不燋。修行道地經亦其所著也。
  * 
百喻經四卷　【觀】
右尊者僧伽斯那撰以一百事喻說道法邪正。戒律持犯。修行善惡等事。
  * 
菩薩本緣經四卷
右說佛昔因地以國城妻子布施種種緣。
  * 
大乗修行菩薩行門諸經要集三卷
右終南山智巖集。於諸經四十二部中集菩薩行門。總六十六條。於修行人有大利益。法珠之寶聚。大乗之龜鑑也。
  * 
付法藏因緣傳六卷　【飛】
右元魏西域二三藏同譯。略記自世尊付法。迦葉展轉付受至師子尊者。傳法因緣。
  * 
坐禪三昧經二卷
右說修習禪定法。什法師譯。
  * 
佛醫經
右說四大病苦種種因緣。水屬口。火屬眼。風屬耳等。
  * 
惟日雜難經
右說世尊及菩薩二乗人。修行功德等。種種差別法義因緣。
  * 
迦葉赴佛涅槃經
右說世尊入滅迦葉來赴供養偈讚等事。
  * 
呵色欲經
右說捨欲復念。如出獄思入。如病差思病。種種呵誡。
  * 
四品學法經
右說備戒行多聞能化度人為上品。真學承法學為中。依福學為下。行三事號散侍為外品。
  * 
佛入涅槃密迹金剛力士哀戀經
右密迹金剛力士哀戀世尊。歎佛種種功德而為無常所壞。帝釋勸止謂佛事周訖乃入涅槃。汝等不應生大憂惱等。
  * 
佛使迦旃延說法沒盡偈百二十章
右記末法中種種事。
  * 
佛說治身經
右說戒行制身脫一切苦。
  * 
治意經
右說精進守意福未滿。自守巳滿得禪。
  * 
那先比丘經二卷　【驚】
右國王彌蘭悉知異道。能答九十六種經人問難。無能勝者。那先阿羅漢與王問答。王大敬伏。以所問答為經種種論難譬喻。王言。沙門言在世作惡臨死念佛。得生天。殺一生死即入泥犂中。我不信是語。那先言。如人持小石置水上便沒。持百枚大石置船上。以船力故不沒。人作惡。以念佛力故生天。作惡不知佛經故。便入泥犂。王言。羅漢飛上梵天。如人屈伸臂頃。不信行數千萬億里如是疾耶。那先言。王念大秦國
事。王言。我念已。那先曰。反復八萬里。何太疾耶。王稱善哉。如是等詳如本經。
  * 
雜寶藏經十卷
右集諸經古今事一百一十八緣。初說佛於往昔孝養父母等種種緣事。佛告諸比丘。有二種法。能使人疾得人天至涅槃樂。一供養父母。二供養賢聖。有二法速墮三惡受大苦惱。謂於父母及賢聖所作諸不善。次集種種供養布施。獻華然燈。造舍造塔。齋戒修行。皆得生天受福報事。及羅漢見沙彌。後七日當命盡。遣歸道中。見水漂眾蟻救之。得命延長及修塔修寺。設齋延壽。施食施衣受種種福報。羅漢知宿命時作惡。五百生作狗緣。次說佛降伏曠野鬼神。鬼子毋。羅睺羅住胎六年等緣。
  * 
五門禪經要用法　圖
右大禪師佛陀蜜多撰。五門者。一安般。二不淨。三慈心。四觀緣十二緣。五念佛。若亂心多者教安般。若貪欲多者教不淨若瞋恚多者教修慈。若著我多者教因緣。若心沒者教念佛。禪觀法相甚詳。略出觀佛三十事修慈四十事。
  * 
達磨多羅禪經二卷
右說安般不淨觀。四無量心觀。五陰六入。十二因緣等。修行勝道。進分住分退分。種種功德法。開示甚詳。
  * 
禪法要解經二卷
右羅什譯。說修不淨觀除五蓋。得四禪相法。修慈念佛。修四無量心。四無色定。修六神通等法。
  * 
禪要訶欲經
右說人身種種不淨。眾生妄愛著邪婬及載目連為婦說偈。
  * 
法觀經
右與內身觀思惟略要等經。文意相涉入。
  * 
內身觀章句經
右說身三十六物。三百六十骨節。九孔不淨等。是為一切病宅一切苦器。
  * 
思惟略要法經
右羅什譯。說求初禪先習諸觀謂不淨四無量觀因緣安般念佛等。觀無量壽法華三昧等。
  * 
佛說十二遊經
右說佛降生成道。十二年中。於十六大國等處行化度人。
  * 
雜譬喻經二卷
  * 
雜譬喻經　【寫】
右抄集諸經中善惡因果種種譬喻事。
  * 
阿育王譬喻經
右初說育王作福。以金鑄像。與海龍王較福力輕重事。後復有種種喻。說善惡事。
  * 
阿育王經十卷
右說佛行化。路中有小兒沙中戲。以沙為糗捧內佛鉢。以為一繖地王。於佛法中廣作供養。佛記涅槃後百年。鐵輪阿育王廣興供養。起八萬四千舍利塔。後育王登位。造地獄多所殺害。有阿羅漢。於鑊湯中現十八變。王大驚異。羅漢說佛所記王能役使龍鬼夜叉。於一日中安置八萬四千塔已。作廣大供養布施等事。第六卷後說優
波笈廣度弟子事。
  * 
阿育王傳七卷
右與阿育王經本同譯別。第三卷後。載優波毱多廣行化度等事。
  * 
阿育王太子息壞目因緣經二卷　【禽】
右說育王太子業報壞目本緣事。
  * 
四阿含暮抄
右本序云。阿含暮秦言趣無也。阿難既出十二部經。又採撮其要逕至道法。為四阿含暮。與阿毗曇及律。並為三苑焉。文約義豐經之瓔鬘。
  * 
法句經二卷　【獸】
右集佛偈以類分品。
  * 
法句喻經四卷
右說佛行化度人。種種教化譬喻句偈。
  * 
迦葉結集經
右略記諸大阿羅漢結集法藏緣。
  * 
撰集三藏及雜藏經
右迦葉阿難等結集法藏。魔波旬來嬈法集。阿難迦葉化人狗蛇三尸。繫魔頸降伏之。遂成法藏。
  * 
三慧經
右說種種緣法。似四十二章。
  * 
阿毗曇五法行經
右說四諦及諸結使等義。
  * 
阿含口解十二因緣經
右說十二緣等種種法義。
  * 
小道地經
右說修行持息等法。
  * 
文殊發願經
右大略如普賢行願經。
  * 
六菩薩亦當誦持經
右說六菩薩功德。宜應持誦。
  * 
一百五十讚佛頌
右讚如來種種勝妙功德。
  * 
讚觀世音菩薩頌
右讚淨聖種種功德。
  * 
無明羅剎經三卷　【畫】
右說十二因緣種種譬喻。
  * 
馬鳴菩薩傳
  * 
龍樹王菩薩傳
  * 
提婆菩薩傳(龍樹弟子)
右三菩薩傳。略與付法傳事迹相類。
  * 
婆藪盤豆法師傳
右梵語也。此云天親并說無著菩薩等事
迹。
  * 
龍樹菩薩勸誡王頌
  * 
勸發諸王要偈
  * 
龍樹說法要偈
右三本本同譯別。是龍樹菩薩以詩代書。寄諸親友國王等。種種勸發教誡簡要精切。寄歸傳云。西域學佛法人。首皆誦此。
  * 
金七十論三卷
右仙人迦毗羅。從空而生。自然四德。一法二慧三離欲四自在。憫世盲暗。起大悲心。為婆羅弟子。問答演說一切微妙法義。此七十偈論。是大論略抄。攝六萬偈義盡。
  * 
勝宗十句義論
右尊者慧月造十句義論一者實。二者德至十者無說辯。種種法義。
  * 
賔頭盧為優陀延王說法緣經
右訶勸捨離五欲無常之法。二鼠侵藤。醉象四蛇等喻苦切精至。
  * 
請賔頭盧經
右說請聖僧法。
  * 
分別業報略經
右說善惡諸趣因果報應事。
  * 
當來變經
右記說末法種種變事。
  * 
大阿羅漢難提蜜多羅所說法住記
右唐言慶友說十六大阿羅漢并眷屬等名數住處護法應供等事。過刀兵劫。至人壽七萬歲時。方入涅槃。釋迦法滅。并記人能於釋迦佛法中。於三寶所種諸善根。種種因緣。得預彌勒三會獲涅槃果。


大藏聖教法寶標目卷第八


音釋

晣
(之列切明也)。
桴
(縳謀切擊皷椎也)。
琬
(於阮切玉名)。
騖
(亡遇切亂
馳也)。
培塿
(培薄口切塿郎斗切培塿小阜也)。
坳
(烏交切地坳下不平也)。

絙
(居登切大索也)。
繖
(蘇旰切)。
毱
(渠竹切)。

大藏聖教法寶標目卷第九　　　　庭九
元清源居士王古撰

  
  * 
釋迦譜五卷　【綵】
右梁僧祐撰。舊十卷。今合之。一釋迦始祖。二姓瞿曇。三六世祖。四降生成佛。五七佛種姓眾數同異。六三千佛緣七內外族姓名。八弟子姓緣。九四部名聞弟子。
  * 
釋迦氏譜
右唐終南釋氏以僧祐譜文繁多。述此。一所依賢劫。二氏族。三所託方。二四法王化相。五聖凡後裔。
  * 
釋迦方志二卷
右終南釋氏述。一封疆。序世界安立。二統攝序佛所攝三千大千世界。三中邊。序天竺居天地中。四遺迹。序佛故迹。謂西域記
詳於土風。略於遺迹。五遊履。序今古僧俗遊天竺可紀者。六通局。序佛化迹差殊不同。七時住。序正像住劫。八教相。序歷代興崇佛教。
  * 
經律異相五十卷　【仙】【傍】
右梁天監中。勑僧旻等。及稟武帝。節略經律論事。凡六部。一天。二地。三佛。四諸釋。五菩薩。六聲聞。比丘尼人鬼神雜畜地獄。
  * 
陀羅尼雜集十卷　【啟】
右集諸經佛菩薩仙天真言。而未詳集者。僧可洪序。其文重複真俗雜亂。傳寫訛誤。
  * 
諸經要集二十卷　【甲】【對】
右唐西明寺釋道世。集三寶等三十部。序決教法修行儀軌罪福果報等。諸經要義各以類從。因述勸誡。
  * 
出三藏記集十五卷　【楹】【肆】
右僧祐撰考校自古譯經先後存亡。真偽總別。以類分目。又集諸家所作經序記等。及歷代高僧俗士問答注解律論目錄。
  * 
眾經目錄七卷
右隋僧法經等撰。類次眾經律論。一譯再譯。數譯失譯。及重出別生疑偽(別生謂抄出別行)。
  * 
歷代三寶記　【筵】
右隋飜經學士費長房撰。首以編年。敘自周巳來佛生滅譯經獲瑞像等事迹。次編類。譯歷代經。及譯人事迹。次類大小乗經目。次開皇三寶總錄。次帝年次代錄。次入藏經。次總目。
  * 
眾經目錄五卷　【設】
右唐釋靜泰撰。凡二千餘部六千餘卷。一
單本二重翻至六翻。及聖賢集傳。三入藏及別生。四疑偽。五闕本。凡經各有紙數。
  * 
大唐內典錄十卷　【席】【鼓】
右西明寺釋氏道宣撰。序歷代所譯經。次分大小乗。次入藏。次數譯從一。次別出攝歸本部。次闕本次注解。次流化。次疑偽。次錄目終次應感。
  * 
大周刊定眾經目錄十五卷　【瑟】【吹】
  * 
續大唐內典錄
右釋智昇撰序經目。續麟德至開元所譯。
  * 
古今譯經圖紀四卷
右唐釋靖邁撰。序次逐代譯人事迹。并所譯經律論目。
  * 
續古今譯經圖紀
右釋智昇撰。慈恩寺翻經院圖畫古人傳
譯緇素。三藏邁公撰題。後有藻繪而無題記。今續之。并序譯人事迹并所譯經目。
  * 
開元釋教錄二十卷　【笙】【階】
右釋智昇撰。前十卷總序歷代所譯經律論目。後十卷分大小乗經論集有譯無譯。闕本疑偽。別生異名重載。亦有增損拾遺。
  * 
一切經音義二十五卷　【納】【轉】
右貞觀沙門玄應撰。逐經音釋并唐梵字義。
  * 
華嚴經音義二卷
右唐沙門慧宛述。
  * 
西域記十二卷　【疑】【星】
右唐奘法師譯沙門辯機撰。敘西域諸國風土城邑興廢佛法遺迹。
  * 
集古今佛道論𢖍四卷
右西明寺釋氏撰。敘歷代僧與道士對辯勝負。
  * 
續古今佛道論𢖍
右敘佛法初來道士比較勝負事。
  * 
傳法記　【右】
右敘佛法初來道士比較及孫權等試驗事。
  * 
集神州三寶感通錄三卷
右道宣律師撰。一述見諸天問答教迹戒律事。二述歷代瑞像。三初述聖寺。次述聖教。末述神僧事。
  * 
集沙門不拜俗事六卷
右沙門彥琮纂。序晉至唐奉議書詔不拜俗事。
  * 
三藏法師傳十卷　【通】
右敘玄奘法師取經事。
  * 
求法高僧傳二卷　【廣】【內】
右唐沙門義淨自西國還。在南海室利弗逝國撰。寄歸。敘中國及交州新羅往天竺求法僧。大抵多病難。及住不迴者。及那爛陀寺圖。
  * 
高僧傳十四卷
右梁僧慧皎撰。一譯經。二義解。三神異。四習禪。五明律。六亡身。七誦經。八興福。九經師。十導師。論稱昔高僧本以八科成傳。今以經導雖末而悟俗可崇。故加二條足成十數。
  * 
法顯傳
右法顯自述往來天竺取經等事。
  * 
續高僧傳三十卷　【左】【明】
右唐釋道宣撰。十例。一譯經。二解義。三習禪。四明律。五護法。六感通。七遺身。八讀誦。九興福。十雜科。又曰聲德傳稱。凡此十條世罕兼美。今就其尤最者隨篇擬論。
  * 
辯正論八卷　【既】
右唐釋法琳撰。陳子良序并注。以道士李冲卿劉進喜等謗法乃作此論。三教治道一。十代奉佛二。佛道先後三。釋李師資四。十喻五。九箴六氣為道本七。信毀交報八。品藻眾書九。出道偽繆十。歷世相承十一。歸心有地十二。
  * 
破邪論二卷
右唐釋法琳撰。難傳奕所陳毀佛法事。上皇太子并秦王。各有啟冠篇首。
  * 
十門辯惑論三卷　【集】
右唐大慈寺釋復禮。答太子文學權無二釋典稽疑十門。一通力上感。二應形俯化。三淨穢二別四迷悟見殊。五顯實得記。六反經讚道。七觀業救捨。八隨教抑揚。九化佛隱顯。十聖王興替。
  * 
甄正論三卷
右僧立薿撰。辯靈寶化胡等經虛偽。
  * 
弘明集十四卷　【墳】
右梁僧祐集并序。集古今僧俗衛法諸文。及製述於佛有益者。以類編次。
  * 
廣弘明集三十卷　【典】【群】
右唐釋道宣集。一歸正。二辯惑。三佛德。四法義。五僧行。六慈濟止殺。七戒功八啟福悔罪。九統歸賦論詩讚。凡九篇。
  * 
南海寄歸內法傳四卷　【英】
右唐三藏義淨撰。用西域所見僧律儀。依根本律集四十章。以證東土違失。
  * 
比丘尼傳四卷
右梁釋寶唱撰傳。自晉升平訖梁天監。凡六十五人。
  * 
集諸經禮懺儀二卷
右唐釋智昇撰。集諸經禮佛讚偈懺罪儀法願生淨土。上卷末云。故信行禪師依經自行此法。以世無正文。故集此書。下卷錄比丘善導等所集。願生淨土讚偈等。
  * 
說罪要行法
右三藏義淨撰。半月月盡。憶所犯罪。說罪自懺。
  * 
受用三水要行法
右三藏義淨撰。依聖教及西土現所行律。
為此方之式。
  * 
護命放生軌儀法
右三藏義淨撰。述濾水得虫放生器并法。

  
  * 
大方廣佛華嚴經四十卷
此下貞元譯右南天竺烏茶國王手自書寫。華嚴經百千偈中善財童子參五十五聖者。入不思議解脫境界。普賢行願品。并書來進唐德宗。貞元中詔三藏般若譯成四十卷。即是實义難陀所譯。第六十一卷。至八十卷入法界品同本。而貞元本文廣事詳。幾增一倍。若普眼長者甘露火王妙德圓滿主林神最寂靜婆羅門等法門奇特。多舊所未出。又實义本第八十卷。未有流通分。而貞元本末卷之首。爾時普賢稱讚如來勝功德巳。乃是聯環第八十
卷末。前偈次說十大願王。卷末列眾部信受奉行。即本末具備。方見前八十卷末品來文未足。
  * 
守護國界陀羅尼經十卷　【漆】
右佛於菩提樹下與大菩薩八萬四千及諸天人等。說此守護國界陀羅尼。有三十二修陀羅尼法。十六種如來大悲。三十二種如來甚深事業。種種莊嚴法門。持誦儀軌等。第十卷末阿闍世王問人命終墮惡道。或生人天。云何得知誰人曾見。佛說當墮地獄者有十五種相。生餓鬼者有八種相。生畜生者有五種相。當生人天者各有十相。詳如本經。教誡切至。
  * 
大集大虛空藏菩薩所問經八卷　【書】
右貞元中不空譯。與大集經中虛空藏菩
薩品本同譯別。文理互有詳略。
  * 
大乗密嚴經三卷
右不空譯。與墨字函經同本異譯。
  * 
大乗理趣六波羅蜜多經十卷　【璧】
右慈氏菩薩問甚深般若波羅蜜多大乗功德無盡法門不可思議。佛說三寶功德六波羅蜜廣大微妙法門。說逐品法門時各有無量菩薩得無生忍。數十萬眾生發菩提心。經末讚說此經廣大殊勝功德。
  * 
十地經九卷
右貞元中尸羅達摩譯。與華嚴十地品本同。經初云薄伽梵成道未久。第二七日住他化自在天王宮。與異類佛剎來集菩薩眾金剛藏菩薩。說十地品。餘文或有小異處。
  * 
大寶廣博樓閣善住祕密陀羅尼經三卷　【府】
右與悲字函經本同譯別。
  * 
大雲輪請雨經二卷
右與大字函經本同譯別。
  * 
大孔雀明王經三卷
右與男字函經本同譯別。
  * 
慈氏菩薩緣生稻稈喻經
右與傷字函經本同譯別(巳上並不空譯)。
  * 
瑜伽金剛性海曼殊室利千臂千鉢大教王經十卷　【羅】
右瑜伽金剛五頂五智尊。千手千鉢。鉢中千佛文殊祕密菩提。三摩地。一切如來大教王。入佛心三密。三十支智鏡性海。具足一切法。入毗盧遮那灌頂法門。五智五頂。五如來解脫門。一切諸佛菩提根本。文殊
無盡甚深十大願。十六大士。十大菩薩行願功德。持誦修證法門。
  * 
大乗本生心地觀經八卷　【將】
右佛在耆闍崛山。與三萬二千阿羅漢。八萬四千一生補處菩薩。八部眷屬。百千萬億圍繞供養。佛放大光明照十方界。時次補彌勒大菩薩師子吼說偈讚佛。願為演說心地觀門大乗妙法。引導眾生令入佛智。文殊彌勒諸大菩薩。與佛問答微妙法義。佛說有四恩德不可得報。一父母恩若時割自身肉以養父母未能報恩。應勤孝養。若人供佛福等無異。二者眾生以其多生互為父母。故於一切時亦有大恩舊恩未報宜互饒益。三者國王恩。護持眾生使安樂故。四者。三寶恩。利樂眾生。不可思議
故。佛法僧寶功德。名真福田。復說三者。何故名寶。詳如本經(巳上第二卷)次說持戒懺悔。及三身功德法寶利益(第三卷)次比較出家在家功德過患(第四卷)佛言。出家比丘常當晝夜如是觀察。我得人身諸根具足。從何處沒。來生此間。於三界中。當生何處於四大洲六道之中。受生何道。以何因緣。免八難身。莊嚴劫千佛已涅槃。星宿劫千佛未出現。住賢劫幾佛涅槃。幾佛未出。何時彌勒下生人間。今我身中有何善業。戒定慧學。當有何德。過去佛皆巳不遇。未來佛得見不耶現在凡夫地三毒煩惱。何者最重一生巳來。造何罪業。種何善根。我此身命能得幾時。是日巳過命隨減少。猶如牽羊詣彼屠所。漸漸近死何所逃避。身壞命終
當生何處。三惡道苦如何脫免勿貪世間受五欲樂。精勤修習如救頭然。懺悔先罪調伏其心。名真出家。披福田衣不貪知足。常行乞食醫藥知足。住阿蘭若離喧攝心。如是四無垢性甚深法門。各各有十種功德。受持讀習解說書寫。現世獲大福智。命終必生知足天宮。奉覲彌勒。若願生十方佛土。隨願見佛(第五卷)離世間品。說住阿蘭若處功德利益。猒身品說有漏身三十七種不淨穢惡不堅牢過患(第六卷)波羅蜜品說十波羅蜜。乃至八萬四千波羅蜜法。觀心品文殊問佛。云何為心地大妙智印。佛告文殊。勝祕密心地法門。名一切凡夫入如來地。頓悟法門。名一切菩薩趣大菩提真實正路。名三世諸佛自受法樂微妙寶
宮。名一切饒益有情無盡法藏能引諸菩薩眾到自在智處。是最勝法幢。是大師子吼。三界之中以心為王。能觀心者究竟解脫。不能觀者究竟沉淪。眾生之心猶如大地。五榖五果從大地生如是心法。生世世善惡五趣有學無學獨覺菩薩。及於如來三界唯心。心名為地。一切凡夫親近善友。聞心地法如理修行。速圓眾行疾得菩提。文殊白佛。心法本無不染塵穢。云何心法染貪瞋癡。過去已滅。未來未至。見在之心不住內外中間。都不可得。本無形相。無有住處。一切如來尚不見心。何況餘人。佛答微妙。廣如本經。文殊白佛。凡夫初心依何等處觀何等相。佛言。凡夫所觀菩提心相。猶如清淨圓滿月輪。於胷臆上明朗而住。
五十由旬無垢明淨。內外澄澈最極清淨。月即是心。心即是月。塵翳無染妄想不生。能令眾生身心清淨。堅固不退。有加持真言印法等說逐品法門。時新發意菩薩人天婆羅門海眾發菩提心。得法眼淨。住不退轉。乃至十地妙覺者。四萬八萬四千。以至阿僧祇不可說一切有情等。皆當得菩提佛說此經。利益安樂一切眾生。凡夫身便入佛地。信解此經一四句偈。其福不可限量。勝以恒河沙大千世界滿中七寶供養十方諸佛菩薩精舍寶塔等。十六分不及一。
  * 
大方廣入法界品四十二字觀　【相】
右譯翻梵字并出觀法。
  * 
護國仁王般若經二卷
右與羽字函經同本。
  * 
七俱𦙆佛母準提陀羅尼經
右說持誦功德儀範。
  * 
大聖文殊師利菩薩莊嚴經三卷
右與鳥字函文殊受記經同本異譯。
  * 
普徧光明大隨求陀羅尼經二卷
右說持誦寫戴有種種殊勝功德。
  * 
熾盛光佛頂銷災陀羅尼經
右佛說除一切災難法。能成就入萬種吉祥事。能除滅八萬種不吉祥事。
  * 
金剛頂瑜伽真實大教王經三卷　【路】
右說持誦印呪。求願降伏等法。
  * 
一字奇特佛頂經三卷
右說持誦有種種殊勝功德。
  * 
文殊所說宿曜經二卷
右說日月五星二十七宿(唐二十八)十二宮分。年月日時所主吉凶諸法。
  * 
菩提道場所說一字頂輪王經五卷　【俠】
  * 
呵唎哆羅陀羅尼阿嚕力經
  * 
大威力烏芻瑟摩明王經二卷
右三經。皆說持誦祈呪有大應驗種種法門。
  * 
一髻尊陀羅尼經　【槐】
右觀世音說陀羅尼。利益眾生。結界建壇。持誦護摩。種種祈願。降伏息災成就諸法。
  * 
末利支提婆華鬘經
右佛說末利支天常在日前行。日不見彼。彼能見日。王難賊難。行路曠野。晝夜水火鬼難毒難中救護眾生。印壇持誦滿種種願。鬼蠱虫蛇種種瘡病解厄求財。除睡縛
賊等法。
  * 
大方廣曼殊室利經
右說持呪畫像印壇祈願等法。
  * 
般若心經
  * 
普徧智藏般若波羅蜜多心經
右即是般若心經。與什法師奘法師譯。小有增多。
  * 
雨寶陀羅尼經
右妙月長者。多眷屬少資財。又多疾病。告佛。佛為說此經令滿所願。
  * 
摩利支天經
右與才字函經本同譯別。
  * 
文殊問字毋經
右佛答文殊問一切諸法入於字母。及陀羅尼字法。
  * 
瑜伽念珠經
右金剛手菩薩說珠表勝果。中間滿為斷漏。線貫串表觀音。毋珠表無量壽。不可驀越過。校量木鐵水晶菩提子等得福之量。
  * 
木槵經
右國王問國貧民困不得安臥。求佛法要。佛說木槵子持誦法。莎斗比丘。誦三寶名滿十歲得斯陀含果。今在普香世界作辟支佛。
  * 
大吉祥天女經
右受持名號。除一切怖畏。逼惱貧窮災橫等。有一百八名。
  * 
出生無邊門陀羅尼經
右佛召集十方諸大菩薩。說此陀羅尼持誦有殊勝功德。
  * 
觀自在說普賢陀羅尼經
右說持誦祈願殊勝種種功德。
  * 
八大菩薩曼茶羅經
右佛說。有八曼茶羅。是觀音慈氏虛空藏普賢金剛手文殊除蓋障地藏。甚深法要依法建立。一徧者十惡五逆謗方等罪皆悉消滅。一切所求善利勝願皆得成就。
  * 
除一切疾病陀羅尼經
右佛說陀羅尼。除宿食不消。霍亂風黃。痰癊痔瘻淋瀝上氣。嗽瘧寒熱頭痛著鬼。悉得除差。
  * 
能淨一切眼疾病陀羅尼經
右佛說此陀羅尼。令眼無垢翳一切疾病。
  * 
毗沙門天王經
右毗沙門天王白佛。我願利樂諸有情等。
豐饒財寶護持國界。此陀羅尼。如摩尼寶能滿眾願。說持誦祈願種種勝妙功德法。
  * 
救拔焰口餓鬼陀羅尼經
右與羔字函面然經同本異譯。
  * 
仁王般若念誦法經
右佛說仁王般若道場儀軌十法。
  * 
瑜伽翳迦一字頂輪王瑜伽經
右說建道場持誦儀軌功德。
  * 
迴向輪經
右佛說持誦此密言一徧。得百梵福。夢常見佛。諸罪消滅。
  * 
十力經
右說佛具十種大智力。故得名如來。
  * 
金輪正念誦法
右諸佛頂經中。廣說供養持誦儀軌。今但
晨暮修行要略之法。
  * 
華嚴長者問佛那羅延力經
右較量牛象師子等力。各各十倍增勝。唯佛一一節中皆具八萬四千六百六十三種那羅延力。
  * 
金剛頂瑜伽深密門
右說持誦種種深妙儀軌法。
  * 
十一面觀自在菩薩心蜜言念誦儀軌三卷　【卿】
右說持呪壇印畫像供養祈願種種法門。
  * 
菩提場莊嚴陀羅尼經
  * 
葉衣觀自在菩薩經
右皆說持誦祈願種種法。
  * 
一切如來金剛壽命陀羅尼經
右佛說此呪。為令眾生壽命色力皆得成
就。無死夭怖。
  * 
穰麌梨童女經
右能除世間一切諸毒。毒虫毒蛇毒藥。呪毒蠱毒。魅毒皆不能害。
  * 
一切如來心祕密全身舍利寶篋印陀羅尼經
右與兵字函經同本。
  * 
大方廣如來藏經
右與過字函經本同。
  * 
金剛恐怖集會方廣軌儀經
右說持誦祈願勝妙功德法門。
  * 
金剛頂瑜伽經十八會指歸
右說金剛頂瑜伽十八會修持法要。
  * 
大吉祥天女十二名號經
右說持誦天女名號功德。
  * 
穢迹金剛法禁百變經
  * 
穢迹金剛陀羅尼法術靈要門
右說持誦此呪能除一切病苦。除遣一切鬼祟邪魅。救度眾生。滿一切願。降伏一切凶惡鬼神。除伏連虫獸等。皆不能為害。有結印服符等法。
  * 
曼殊師利童子五字法
  * 
金剛頂瑜伽經
  * 
觀自在菩薩如意輪瑜伽經
右並說持誦祈願等法。
  * 
千手千眼廣大圓滿無礙呪　【戶】
右與潔字函伽梵達磨所譯文別。
  * 
千手千眼根本真言
右與前呪不全同。亦有略注說法義處。
  * 
仁王般若陀羅尼釋
右略解本經。
  * 
訶利帝母真言法
右說治病滿願保胎求男女等法。
  * 
不動使者陀羅尼祕密法
  * 
金剛頂經瑜伽修習毗盧遮那三摩地法
  * 
大樂金剛不空真實三摩耶法
  * 
大月經略攝念誦修行法
  * 
金剛頂修行法
  * 
大毗盧遮那成佛神變行法
  * 
速疾立驗魔醯首羅尾奢法
  * 
金剛頂降三世大儀軌
  * 
金剛瑜伽文殊菩薩法
  * 
金剛頂瑜伽觀自在修行儀軌
  * 
仁王般若念誦法
右十一儀軌。各說持誦殊勝功德。壇印供
養攝召降伏種種祈願隨意成就法。
  * 
佛為優填王說王法政論經
右與壁字函王法正理論本同。
  * 
金剛瑜伽中發菩提心論
右大廣智說修瑜伽人身。雖人身心同佛心。以祕密加持頓同諸佛。華嚴經云。無一眾生而不具有如來智慧。但以妄想顛倒執著。而不證得。若離妄想。一切智自然智無礙智則得現前。知一切眾生究竟成佛。又云信解清淨心。自悟不由他。具足同如來。則超凡夫位。入佛所行處。生在如來家令修行者觀照本心。湛然清淨猶滿月徧虛空。皎潔分明。合普賢之心。速具一切智。
  * 
金剛童子菩薩成就儀軌經三卷　【封】
  * 
毗盧遮那佛灌頂真言
  * 
文殊菩薩根本大教王金翅鳥經
  * 
觀自在修多羅瑜伽念誦法
右四經各說持誦祈願種種法門。
  * 
大藥叉女愛子成就法經
右神名歡喜母。是婆多大藥叉將之女。娉散脂大將生五百子。有五千眷屬。常在支那國。護持世界。此經說持誦供養功德種種祈願法門。佛付囑令勤守護眾生。以至法滅。
  * 
大樂金剛不空理趣釋
  * 
陀羅尼門諸部要目
右略說瑜伽經都十萬偈。有十八會。經說五部。中方佛部。毗盧遮那為部主。東方金剛部。阿閦佛為部主。南方寶部。寶生佛為部主西方蓮華部。阿彌陀佛為部主。北方
羯磨部。不空成就佛為部主。五部主各有四菩薩為眷屬。四部前右左背而安列外四部。四門鈎索鏁鈴。四方十六大菩薩。六曼茶羅。二十五種爐護摩等。法事要目。
  * 
般若理趣不空三昧真實菩薩十七聖大曼茶羅義述
右略舉十七清淨三摩地成證法門。
  * 
大乗緣生論
右詳解十二緣生法門。
  * 
三十五佛名禮懺文
右本出烏波離所問經。能淨業障重罪。現生所求禪定解脫皆得滿足。五天竺國修大乗人。六時禮懺不闕。功德廣大不能盡錄。
  * 
阿閦如來念誦供養法
  * 
金剛壽命陀羅尼念誦法
  * 
聖閻曼德迦威怒王神驗法
  * 
觀自在如意輪念誦儀
  * 
普賢金剛薩埵念誦儀
  * 
不動尊威怒王使者念誦法
  * 
大聖天歡喜雙身夜迦法
  * 
觀自在大悲法門
  * 
金剛頂瑜伽分別聖位修證法門
右九經各各說持誦供養印壇祈願種種祕妙法門。
  * 
五字陀羅尼頌
  * 
金剛頂超勝三界經
  * 
金剛頂經文殊菩薩法一品
右並說文殊五字呪功德殊勝法門。
  * 
文殊讚佛禮
右文殊四十禮讚佛功德。
  * 
金剛頂瑜伽三十七禮
右禮五佛諸大菩薩名號。出生功德滅罪法。
  * 
百千頌大集經地藏菩薩請問法身讚
右說法身法界菩提涅槃二乗十地二覺功德。
  * 
普賢菩薩行願讚
右是普賢行願品略偈首尾不具。經後有速疾滿普賢行願陀羅尼。云日誦普賢行願。後誦此真言一徧。普賢行願悉皆圓滿。速得三昧現前。福慧二嚴速疾成就。
  * 
受菩提心戒儀
右說最上乗受戒懺悔法。
  * 
大虛空藏菩薩念誦法
  * 
金剛頂勝初瑜伽念誦法
  * 
瑜伽蓮華部念誦法
  * 
成就妙法蓮華觀智儀軌
  * 
仁王般若儀軌
  * 
甘露軍茶利念誦儀軌
  * 
一字頂輪王念誦儀
  * 
大孔雀明王畫像儀軌
  * 
大樂金剛薩埵修行儀軌
  * 
無量壽修行供養儀軌
  * 
佛頂尊勝陀羅尼念誦儀軌
  * 
金剛手光明灌頂儀軌
  * 
金剛頂蓮華部心念儀軌
  * 
觀自在心真言觀行軌儀
  * 
金剛頂略出念誦儀
  * 
金剛頂經一字頂輪王一切時處念誦儀
  * 
他化自在天理趣會普賢儀軌
  * 
大威怒烏芻澁磨儀軌
右十八念誦儀軌並不空出。各各說持誦本經修行儀軌。
  * 
金剛王菩薩祕密念誦儀軌
右不空譯。初云。我今愍念一切求等覺者。不知此祕密瑜伽速成佛法。於三大阿僧祇忍諸苦行不至菩提。故於金剛頂百千頌中。略說毗盧遮那如來自性成就法身。金剛界大圓鏡智流出他受用異名金剛王菩薩念誦儀軌。以三密修行大印等。令真言行菩薩速證等覺之位。
  * 
金剛頂瑜伽五祕密修行念誦儀軌
右說金剛頂經百千頌。十八會瑜伽演頓證如來內功德祕要。若不五部五密曼茶
羅加持。自有漏三業身能度無邊有情。無有是處。以祕密加持威德力故。於須臾頃當證無量三昧。得一大阿僧祇劫所集福慧。則為生在佛家。從佛口生。從法化生。受得廣大甚深不思議法。超越二乗十地修持法門。詳如本經。
  * 
金剛頂瑜伽護摩儀軌
右廣說護持多種。如大瑜伽經。今略說五種。謂息災。增益。降伏。勾召。敬愛。護摩爐形量方圓。大小深闊。畫五部壇位。各有種種法相。面向方位。加持時分建壇擇地。供養印呪法各差別。此三世佛祕密法門。皆須精曉勤敬修習。無不成就。
  * 
修習般若波羅蜜菩薩觀行念誦儀
右初頌云。運心徧法界。一切佛剎海。廣多
供養具。宮殿眾樓閣。種種寶莊嚴徧滿虛空界。如空剎土爾。如剎佛亦然。如佛法亦爾。如法供養然。一切皆無量。十方無邊剎。敬禮諸如來。入般若甚深。體性三摩地。現大月輪。量同法界。光明普照。寂然清涼。悲愍有情。三界熾然。如一子想。未度者度。未安者安。未涅槃者。令得涅槃。種種加持法門。有大殊勝功德。
  * 
結集正教住持遺法儀六卷　【給】
右尊者羅睺羅記。沙門道宣譯初序結集儀式。二序天人偈頌。三序結集付囑相篇。大迦葉問。阿難答。諸經首尾當安何語。八部列眾先後。次敘分布舍利牙印。爪髮衣鉢。杖錫坐具。金瓶付囑安布置何處。住持遺法利樂眾生。過去諸佛。傳付法衣剃刀
經函寶塔等。斷著毛羽衣。斷用寶鉢。斷食肉等。二十九緣。
  * 
食施獲五福報經
  * 
施餓鬼食經
  * 
金剛壽命陀羅尼經
右三經與開元錄經本同。
  * 
瑜伽金剛頂注釋字毋品
右略解一切法不生。名義性相等皆不可得。
大藏聖教法寶標目卷第九

音釋

緇
(莊持切黑也)。
繪
(黃外切畫也)。
薿
(言紀切)。
稈
(古旱切木莖也)。
槵

(胡慣切木名也)。
痰𤸌
(痰徒甘切𤸌於禁切)。
淋𤁋
(淋力尋切𤁋郎擊切)。
穰
麌
(穰汝陽切麌元俱切)。

大藏聖教法寶標目卷第十　　　　庭十
元清源居士王古撰

  
  * 
莊嚴寶王經四卷　【千】
右佛說觀自在菩薩。救阿毗地獄極苦眾生。及餓鬼等諸趣罪苦。六字神呪。不可思議功德。
  * 
聖吉祥持世經
右佛為妙月長者貧窮多病。說陀羅尼。
  * 
七佛讚
右讚七佛并慈氏功德。皆梵文。
  * 
大乗聖無量壽王經
右佛因妙吉祥菩薩。說無量壽決定光明王如來陀羅尼。令夭壽人而得長壽。
  * 
聖佛毋小字般若經
右佛為觀自在菩薩說陀羅尼。令眾生速
獲菩提無諸魔難。
  * 
最勝佛頂陀羅尼經
右陀羅尼前後別無經文。
  * 
無能勝旛王如來莊嚴陀羅尼經
右佛因帝釋與阿脩羅戰敗。說陀羅尼。一切怨敵無能勝者。
  * 
佛說守護大千國土經三卷
右佛說大明王呪。保護大千國土。及釋梵天王等說呪保護眾生。
  * 
大方廣總持寶光明經五卷
右如華嚴十住品。發心功德品同本。而此加詳。
  * 
出生一切如來經二卷
右佛告金剛手祕密主。持大教明王經法。
  * 
大乗日子王所問經　【兵】
右佛因日子王婬恚。為說女人虛誑及丈夫婬欲四過。一遠離佛法僧。二不孝父母。三恒多邪見。四種種虛誑。廣求財利。
  * 
大乗善見變化文殊問法經
右佛為文殊說四聖諦四念處四正勤五根五力七覺分八正見。
  * 
金耀童子經
右佛為童子授記。及說夙因。
  * 
大寒林聖難拏陀羅尼經
右佛為羅睺羅遊寒林。為天魅龍鬼及異類擾惱。說陀羅尼。
  * 
分別善惡報應經
右佛為輸迦長者父作犬。說六道善惡眾業受報差別。及飲酒三十六過。及種種行施果報。
  * 
樓閣正法甘露鼓經
右阿難問佛。作曼拏羅窣堵波如來像。較量功德。
  * 
較量壽命經
右佛說較量六道壽命長短。
  * 
大護明陀羅尼經
右佛說陀羅尼。遣阿難陀入吠舍離城。作成就法。退散一切眾生災難疾疫。
  * 
聖虛空藏菩薩陀羅尼經
右佛在喜樂山。二比丘為部多所執。身有疾病。虛空藏菩薩請問佛。集七佛及虛空藏各說明呪。除病去災。延壽命法。
  * 
消除一切閃電隨求如意陀羅尼經
右佛及觀自在金剛手大梵四天王。各說呪。除閃電中夭一切毒。
  * 
息除中天陀羅尼經
右佛為四天王。集十方諸佛說陀羅尼。息除中天及老病。四天王亦各說呪。
  * 
無能勝大明王陀羅尼經
右佛說陀羅尼。為人天作諸利樂。一切障礙及鬼神暴惡無能破壞。
  * 
讚法界頌
右龍樹菩薩讚法界妙理。并六根六度等法。十地及佛地等法。
  * 
諸行有為經
右佛為諸苾芻說。一切人天聖人外道等皆歸死滅。
  * 
嗟韈曩法天子受三歸獲免惡道經
右帝釋為天子受三歸。命終生覩史多天。
  * 
佛頂放無垢光明經二卷
右為摩尼藏無垢天子命將終。說陀羅尼。能救中夭及惡道業。蛇螫疾病兵戈怖畏。能求子息。
  * 
最上燈明如來陀羅尼經
右最上燈明如來遣菩薩來說陀羅尼。擁護利益安樂有情。佛與文殊等并四天王。亦說陀羅尼。增長有情佛力。息除災難。
  * 
一切如來正法祕密篋印心陀羅尼經
右佛受無垢妙光婆羅門請。中路有大舊塔。如來旋繞供養。塔中諸佛全身舍利并陀羅尼。能滅惡業。除惡鬼毒獸究竟佛果。
  * 
六道伽陀經
右佛說偈。讚述六道受生因報。
  * 
勝軍化世百喻伽陀經
右化人為善戒惡悟世無常。
  * 
妙法聖念處經八卷
右佛為說六道苦樂因果。與正法念處經略。
  * 
法集要頌經四卷　【高】
右尊者法救集諸經法頌。凡三十三品皆頌。
  * 
法集名數經
右略集佛法世法名數。
  * 
沙彌十戒儀則經
右七十二頌說沙彌。
  * 
菩提行經四卷
右龍樹菩薩集諸經法為頌。凡四卷。
  * 
聖觀自在一百八名經
右佛在補陀山觀自在宮。宣說百八名文。皆真言。
  * 
讚揚聖德多羅菩薩一百八名經
右說觀自在一百八名真言。持者如意消災增福。
  * 
持世陀羅尼經
右佛因持世菩薩問。說陀羅尼并壇印法。求富貴及耕種等諸願。
  * 
十二因緣祥瑞經二卷
右佛為大眾說。用十二因緣配十二支位。占人命及選日占相。以定吉凶。
  * 
迦葉問大寶積正法經五卷
右佛為迦葉說菩薩正法。
  * 
諸佛心印陀羅尼經
右佛在兜率天。說此陀羅尼。利益天人。世出世財豊足。非人不害。不生魔界。
  * 
無能勝大明陀羅尼經
右無能勝菩薩說。能降伏魔及人非人邪法毒藥等。及消除災障。
  * 
無能勝大明心陀羅尼
右無能勝菩薩說。成就吉祥消除重罪。除病延壽無中夭。及除非人懷惡并邪法呪詛諸難。
  * 
金剛計論
右法稱菩薩造。破圍陀論妄執稱婆羅門種性行業最高等。
  * 
外道問聖大乗法無我義經
右外道疑無我義。佛為解說體本空故。
  * 
目連所問經
右目連問佛犯戒所入地獄。比諸天歲數差別。
  * 
苾芻迦尸迦十法經
右佛為比丘說十種法戒。為在會及未來而為師範。
  * 
苾芻五法經
右佛說苾芻五戒法。
  * 
毗俱𦙆菩薩一百八名經
右佛說菩薩一百八名真言。成就吉祥。增壽端正。及得天龍鬼神恭敬。一切惡獸枷鏁災難自然解脫。
  * 
多羅菩薩一百八名經
右多羅菩薩說大陀羅尼。自在天王說一百八名呪。作大救護消除過罪。煩惱解脫所願成滿。
  * 
大方廣菩薩藏文殊根本儀軌經二十卷　【冠】
右佛在淨光天上。與文殊共說真言及粉壇畫燈。上中下儀軌。成就所願。及念珠法。
并星宿災變凶吉。及真言幀法等。
  * 
大自在天因地經　【倍】
右目連持鉢至崑崙山頂大自在天子所居歸問。佛說大自在天因地所願。
  * 
大乗寶月童子問經
右童子問十方佛名號。佛為宣說。聞者滅罪不墮惡道。速得不退菩提。
  * 
佛為娑伽羅龍王說大乗法經
右佛在龍宮。為說大乗經。以十善等法而為莊嚴。及說十不善果報等事。
  * 
十號經
右阿難問佛十號義。佛為解說。
  * 
一切如來安像三昧儀軌經
右佛說塑畫雕造諸賢聖像。慶讚儀軌真言等法。
  * 
廣大蓮華莊嚴曼拏羅滅一切罪陀羅尼經
右梵壽王入寺。悞戴佛頂華鬘頭疼。佛令觀自在說真言。及幀法持誦法。所有破用常住財物一切過罪。悉皆除滅。及說無憂皇后嫉妬果報事。
  * 
如意摩尼陀羅尼經
右佛及梵王帝釋四王龍王。各說真言。除雷電怖畏及一切諸毒中夭惡病不祥。
  * 
大金剛香陀羅尼經
右佛說此大明呪。能降伏諸天宿曜。
  * 
觀想佛母般若波羅蜜多菩薩經
右佛說真言并觀想菩薩法。
  * 
寶生陀羅尼經
右持頌者得天耳通。滅無間罪。永斷輪廻。無諸侵害。及無病苦。
  * 
蓮華眼陀羅尼經
右持頌者滅罪。無眼等五根病。獲眼等五種清淨。
  * 
大金剛妙高山樓閣陀羅尼
右前後別無經文。
  * 
普賢陀羅尼經
右持者能枯竭煩惱。值遇諸佛成就一切智。
  * 
寶藏神大明曼拏羅儀軌經二卷
右佛說真言印法等。持者得財寶。及聰明等。
  * 
聖寶藏神儀軌經二卷
右佛說真言印等儀軌。持者得財寶。人所愛重。乃至成佛。
  * 
妙臂菩薩所問經四卷
右妙臂菩薩。問金剛手菩薩。有人持誦真言。清淨精勤而不成就。金剛手為說持誦法及成就不成就之事。
  * 
大摩里支菩薩經七卷　【輦】
右佛說摩里支菩薩名號陀羅尼。并壇等法。持者所求皆遂。在處常得擁護。一切災難皆不能侵。
  * 
一切如來微妙大曼拏羅經五卷
右佛在忉利天。金剛手菩薩請問讚儀奉獻。各有幾種賢瓶及灌頂法。當云何作。云何名曼拏羅及觀自在問息災增益愛敬等作護摩法。佛為一說之。及呪印等。并說造塔功德。
  * 
聖莊嚴陀羅尼經二卷
右佛因羅睺羅童子夜臥。為羅剎驚怖。說
陀羅尼。并為未來而為擁護。慈氏菩薩等。并釋梵四王諸天龍藥叉等。各說擁護真言。
  * 
聖無能勝金剛陀羅尼經
右佛在妙高峯法會。有天龍夜叉等。為大力聖者降伏而來。唱言怖畏。佛勑金剛手說安慰陀羅尼。
  * 
千轉大明陀羅尼經
右帝釋天王對佛自說此陀羅尼。能除一切鬼神惱害。及病毒軍眾水火惡獸惡夢等畏。
  * 
勝旛瓔珞陀羅尼經
右佛為觀音等說此陀羅尼。能滅重罪。現世獲報。
  * 
智光滅一切業障經
右佛為日月天子。說佛菩薩名號及陀羅尼。滅一切無間重罪。普賢菩薩亦說陀羅尼。
  * 
華積樓閣陀羅尼經
右師子遊戲菩薩。問佛涅槃後供養舍利塔等所得福報。佛說此經。
  * 
賢聖集伽陀一百頌
右明布施及奉佛像廟等果報事。
  * 
最上意陀羅尼經
右佛說妙吉祥往昔作比丘說此陀羅尼。消除眾生一切災病等。
  * 
普賢曼拏羅經
右佛說金剛界大曼拏羅法陀羅尼。及金剛一百八名令相應法速得成就。
  * 
持明藏八大總持王經
右佛說陀羅尼息災增益改惡為善。及伏冤。一切所求成就。
  * 
聖六字大明王陀羅尼經
右佛說陀羅尼。一切恐怖鬼神刀兵不能為害。
  * 
尊勝大明王經
右佛說陀羅尼。消除罪業。怨家惡鬼不能為害。
  * 
聖大總持王經
右佛說陀羅尼。懺罪除病。一切刀兵不能為害。及通宿命。
  * 
如意寶總持王經
右妙住菩薩。問善男子受持章句。云何不得見佛。世尊說此人心住有為無善巧智。
  * 
摩訶帝經十三卷
右佛因眾問。令目揵連說。釋種過去所生種姓。并述佛出家成道度人事。與本行集經所載同。
  * 
月光菩薩經
右佛為比丘。述舍利弗目揵連不忍見佛圓寂。先入滅度夙生因緣。
  * 
金光童子經
右佛為釋種金光童子說及敘過去造像植福事。
  * 
布施經
右佛為比丘說三十七種布施差別。及為舍衛國王說布施事。
  * 
揵椎梵讚
右讚皆梵文。
  * 
毗婆尸佛經二卷
右說毗婆尸佛為太子出家成佛度人說戒等。
  * 
長者施報經
右佛為給孤獨長者說。較量布施功德。
  * 
解憂經
右佛說生死輪迴。勸令求斷生死。
  * 
聖曜母陀羅尼經
右佛處星曜眾會。因金剛手菩薩請問。說陀羅尼。延壽消除災害及一切毒。
  * 
大三摩若心經
右佛於眾會降伏魔等。令住聲聞乗。
  * 
七佛經
右佛為比丘說七佛壽命父母弟子城邑名。
  * 
佛一百八名讚
右釋迦佛一百八名并讚。
  * 
毗沙門天王經
右毗沙門天王白佛。一切鬼神等有不信佛。惱亂曠野林間苾芻優婆塞等。說此真言以為救護。
  * 
聖觀自在菩薩梵讚
右讚八篇皆梵文。
  * 
文殊師利一百八名梵讚
右讚十九篇皆梵文。
  * 
五十頌聖般若波羅蜜
右佛因須菩提說。般若聚集。攝受一切善法。
  * 
聖最勝陀羅尼經
右文殊師利為比丘說陀羅尼。消除國界眾生疫病旱澇等。
  * 
佛說諸佛經
右與將字函大自在天因地經同本異釋。
  * 
聖六字增壽大明陀羅尼經
右佛因阿難有大疾病。說此陀羅尼。消滅一切疾病驚怖。
  * 
增慧陀羅尼經
右大慧菩薩。為童子相菩薩說陀羅尼。誦者增益智慧明記不忘。
  * 
徧照般若波羅蜜經
右佛為金剛手說般若祕蜜字義門。并二十五種祕密般若字義門。持者增益功德達宿命智。
  * 
大乗戒經
右佛說戒為最勝不可犯。
  * 
帝釋般若波羅蜜多心經
右佛說甚深般若波羅蜜多十八空等義。
  * 
聖多羅菩薩梵讚
右讚皆梵文。
  * 
大乗舍黎娑擔摩經
右佛因見舍黎娑擔摩。說十二因緣法。舍利子請問。慈氏復廣其說。此經與傷字府字函稻芉經本同而此尤詳。
  * 
四無畏經
右佛為比丘說佛四無畏。
  * 
一切如來說佛頂輪王一百八名讚
右讚一篇說佛一百八名。
  * 
大乗無量壽莊嚴經三卷
右佛為阿難說無量壽佛本願。及國土莊嚴功德。
  * 
佛母寶德藏般若波羅蜜經三卷
右佛為四眾說般若伽陀三十品。其品分十波羅蜜等諸法義。
  * 
薩鉢多野經
右佛說法無常劫盡七日並出火災燒器界。
  * 
金剛手菩薩降伏一切部多大教王經三卷
右佛因金剛手菩薩。說降伏一切部多成就法。金剛手說一切真言降伏印。所求成就等法。
  * 
一切如來烏瑟膩沙最勝緫持經
右阿彌陀佛。為觀自在說陀羅尼。及燈像護摩等法。持者延壽所求皆遂。
  * 
最上大乗金剛大教寶王經二卷　【轂】
右佛為印捺囉部帝王。說四種乗。及說夙因。令金剛手菩薩為王說金剛大乗。
  * 
菩提心觀釋
右釋發菩提心體。功德如虛空無邊際。
  * 
護國尊者所問大乗經四卷
右尊者問菩薩行法。佛為廣說菩薩四法。及說福光太子修行成佛事。
  * 
金剛香菩薩大明成就儀軌經三卷
右佛為金剛手菩薩。說陀羅尼印曼拏羅法。一切息災增益愛敬降伏等。無不成就。
  * 
八大菩薩經
右佛說八大菩薩名。及諸大菩薩五如來名號。持者不墮惡道。及長壽天等常生佛剎。成無上道。
  * 
妙吉祥菩薩所問大乗法螺經
右妙吉祥問如來法螺音。佛為較量自持十善眾生。至輪王帝釋梵天緣覺菩薩佛。
相好相倍功德分數。
  * 
金剛薩埵說頻那夜迦天成就儀軌經四卷
右金剛薩埵說此最上儀軌。作種種成就。利益息災。增益敬愛調伏等。造頻那夜迦天像。作成就法。
  * 
妙吉祥最勝根本大教王經三卷
右妙吉祥說真言。持頌曼拏羅儀軌。一切成就法。
  * 
幻化網大瑜伽教十大忿怒明王大明觀儀軌經
右毗盧遮那佛說十明王觀想法真言。所求成就。
  * 
妙吉祥瑜伽大教金剛陪囉嚩輸觀想儀軌經
右金剛陪囉嚩輸一切成就曼拏羅等法。
及一切調伏等。所求皆得成就。
  * 
難󲊛計濕嚩囉天說支輪經
右彼天說十二宮分生人吉凶。及諸宿攝於三趣。
  * 
囉嚩拏說救療小兒疾病經
右囉嚩拏說。小兒自一歲至十二歲。所得疾病。各有鬼魅名字。及真言救療法。
  * 
較量一切佛剎功德經
右佛說較量諸佛剎土晝夜長短。即是華嚴如來壽量品。
  * 
大乗八大曼拏羅經
右佛為寶藏月光菩薩說。作八大曼拏羅持誦八大菩薩根本心大明。
  * 
迦葉僊人說醫女人經
右迦葉僊人說。女人姙娠逐月安胎所服
藥。
  * 
持明藏瑜伽大教尊那菩薩大明成就儀軌經四卷
右龍樹於持明藏略出。世尊言。修習諸成就法。應於是教尊那菩薩大明法中修習。及欲見菩薩阿羅漢。一切所求真言印法。曼拏那幀像護摩等法。
  * 
瑜伽大教王經五卷
右世尊大徧照。金剛如來為金剛手菩薩。說真言印法。及護摩作息災增益愛敬降伏事。
  * 
大乗觀想曼拏羅淨諸惡趣經二卷
右佛說大曼拏羅法。觀想字法。真言呪法。曼拏羅護摩等法。淨諸惡趣。
  * 
一切佛攝相應大教王經觀自在菩薩念誦
儀軌經
右觀自在觀想結界儀軌。及幀法息災增益。愛敬降伏。皆得成就。
  * 
俱抧羅陀羅尼經
右佛說此陀羅尼。能除部多惡曜及一切瘡病。
  * 
寶髻陀羅尼經
右佛說陀羅尼。消除一切災障。作大利益。能滅眾生極重罪業。降伏一切天龍鬼神。能除饑饉病疫毒藥。及求財寶子息。
  * 
妙色陀羅尼經
右佛說陀羅尼。作大利益。獲大福聚。晝夜安樂。加持出生飲食。以祭諸鬼。
  * 
旃檀香身陀羅尼經
右佛說。能消極重宿業。獲殊勝果。及得見
觀自在菩薩。及除惡瘡癬。
  * 
鉢蘭那賖嚩哩大陀羅尼經
右佛說。辟除惡魔及惡鬼神。遠離災害。除諸疾疫。
  * 
宿命智陀羅尼經
右佛說。消滅千劫重罪。終身受持能知宿命。
  * 
慈氏菩薩誓願陀羅尼經
右佛說。解脫惡趣。轉身受勝妙樂。慈氏受菩提記。
  * 
滅除五逆罪大陀羅尼經
右佛說。能滅五逆重罪如持千佛無異。
  * 
無量功德陀羅尼經
右佛說。滅千劫所積惡業。得見慈氏觀音無量壽佛。
  * 
十八臂大陀羅尼經
右佛說。消滅根本罪業積集無量功德。
  * 
洛叉陀羅尼經
右說受持如持洛叉佛無異成大福聚滅無量罪。
  * 
辟除諸惡陀羅尼經
右佛說。能除飛蝗毒虫蚊䗈虎狼饑饉。
  * 
大愛陀羅尼經
右海神大愛。對佛說陀羅尼。持者解脫海難。
  * 
妙吉祥菩薩陀羅尼
  * 
無量壽大智陀羅尼
  * 
宿命智陀羅尼
  * 
慈氏菩薩陀羅尼
  * 
虛空藏菩薩陀羅尼
右共一卷皆梵文。
  * 
無畏陀羅尼經
右佛說。受持讀誦陀羅尼者。一切災難雷電毒螫饑饉疾疫。悉皆解脫。
  * 
尊那經
右尊者尊那。問佛。世尊。無盡功德可得不。佛為說七種無盡功德。
  * 
寶授菩薩菩提行經
右佛入廣嚴城乞食。寶積童子與目揵連舍利弗文殊。論說妙法。
  * 
阿羅漢具德經
右佛說。聲聞弟子。各具功德。及比丘尼烏波薩哥烏波薩吉。各具功德。
  * 
八大靈塔經
右佛說八大靈塔名號。及處供養功德。并
戒日王作靈塔梵讚。又三身梵讚。共一卷。
  * 
佛三身讚
右并迴向讚。共四首。西域賢聖撰。又曼殊室利菩薩吉祥伽陀梵文一首。
  * 
不空三昧經七卷
右世尊毗盧遮那。令金剛手菩薩說曼拏羅成就法。頌呪印幀法。一切所求皆得成就。
  * 
大正句王經二卷
右尊者童子迦葉。破正句王邪見。無有來世。復無有人。亦無化生義。
  * 
戒香經
右佛為阿難說。戒香徧聞十方。
  * 
延壽妙門陀羅尼經
右佛為金剛手菩薩說陀羅尼。持者延壽。
得二十種功德。金剛手及梵王四天王。各說妙門陀羅尼。
  * 
聖多羅菩薩經
右為五髻乾闥婆王說菩薩陀羅尼。并一百八名頌。持者滅罪。破魔增福所求皆遂。
  * 
一切如來名號陀羅尼經
右觀自在菩薩對佛說諸佛名號并陀羅尼。持者不墮惡道。生天成佛。
  * 
息除賊難陀羅尼經
右佛為阿難說陀羅尼。息除賊難器仗悉不能侵。
  * 
觀自在菩薩母陀羅經
右普賢菩薩對佛說此陀羅尼。滅罪及見普賢觀自在無量壽佛。多聞增長證宿命智。得不退轉地。
  * 
祕密八名陀羅尼經
右佛說金剛手祕密八名并陀羅尼。持者不墮地獄生兜率天。
  * 
大吉祥陀羅尼經
右佛為觀自在說大吉祥菩薩陀羅尼。持者獲富貴功德不可具說。乃至部多普令愛敬。
  * 
寶賢陀羅尼經
右寶賢大夜叉王說此陀羅尼。持者所作勝利皆得成就。金銀珍寶悉皆供給。
  * 
法身經
右說法身化身功德差別。
  * 
頻婆娑羅王經
右與眾等至佛所。諸婆羅門長者等。見耆舊優樓頻螺迦葉侍佛。有疑。佛令迦葉現
神變。自稱是佛弟子。佛因為王等說法。令得見諦。
  * 
信解智力經
右佛說信解力法。能證真實之理。謂佛五力十力唯佛能知。非聲聞法。
  * 
人僊經
右阿難問佛。摩伽陀國頻婆娑羅王。及諸優婆塞生何處。佛為說王作人僊。及人僊所說梵法。
  * 
信佛功德經
右舍利弗對佛稱說佛種種最勝法及神通力。
  * 
善樂長者經
右善樂長者目疾。佛為說陀羅尼除愈。
  * 
舊城喻經
右佛說觀十二因緣。如被昔人所被之甲。到昔人涅槃之城。借城為喻也。
  * 
最上祕密那拏天經三卷
右那拏天對佛眾會說呪法一切所求皆得成就。
  * 
解夏經
右佛解夏日。為舍利弗五百比丘。說解夏法。夏中三業互相忍可。
  * 
帝釋所問經
右帝釋問佛。盡愛斷除疑惑。佛為說法證果。
  * 
決定義經
右佛為比丘說五蘊五取十八界。至七覺支。八正道諸法。名決定義。
  * 
四品法門經
右佛為阿難說界處法。緣起處非處法。不了為愚人。了者為智人。
  * 
護國經
右護國長者。投佛出家證果。為父母及俱盧王。說捨親出家法。
  * 
大宋高僧傳三十卷　【世】【祿】【侈】
右僧贊寧等奉勑撰。採貞觀巳來高僧五百三十三人。附見一百三十人。為十科三十卷。
  * 
法苑珠林一百卷
右釋道世撰。始從劫量。終乎雜記。部類之前各序別論。令覽者就門隨部如提綱領焉。
  * 
景德傳燈錄三十卷
右僧道原披奕世祖圖。採諸方語錄。次序
源𣲖。錯綜詞句。由七佛而至大法眼之嗣。凡五十二世。一千七百一人。成三十卷。上進真宗御覽。命翰林學士楊億等。刊削裁定。周歲成書。永布寰海。
  * 
天聖廣燈錄三十卷
右駙馬都尉李遵勗。集傳燈錄後禪門宗師語句。為三十卷。仁宗御製序。勑隨大藏流布天下。
  * 
建中靖國續燈錄三十卷
右法雲佛國禪師惟白集。廣燈錄後八十年。諸善知識一千七百餘人語句偈頌等。列正宗對機拈古頌古偈頌五門。為三十卷。

大藏聖教法寶標目卷第十

音釋

襪
(勿發切)。
螫
(施隻切蟲行毒也)。
幀
(猪孟切與㡧同)。
芉
(古旱切與稈同)。

姙娠
(姙汝鴆切娠失人切姙娠孕也)。
䗈
(莫耕切與蝱同)。
勗
(許玉切)。