#+TITLE: 文穆念禪師語錄-清-念
#+DATE: 2018-05-12 10:25:20
#+SOURCE: github.com/kanripo/KR6q0500 master b7330d4b                

* 文穆念禪師語錄序

三教之理一也三教之理一而釋氏之
旨更無不一一者何曰直指人心立地
成佛而己自五燈分燄人各一師其最
著者則有曹洞有臨濟若似乎舉至一
之旨而以不一者異之也夫佛法則烏
容異也殊途而同歸也譬之千支萬派
而朝宗則惟向若也亦因乎學者資力
所近而與為提撕與為鍼砭焉豈有他
哉今滹沱一脈幾半天下曹源一滴不
絕如線說者疑有盛衰之別余以為祖
燈相續論真贗不論多寡也苟得一人
而使佛祖法門如日月之經天如江河
之行地則此一人功業當盛滿無算雙
林文師豈其人耶師夙秉慧根為曹洞
嫡傳為岐山血嗣自薙染之初鋒穎己
露於我法難思之句而喟然生疑於法
王全露之言而豁然頓悟其一疑一悟
間誰得窺其底蘊哉師顧不自滿假參
學益力時以前人付囑不克負荷為兢
兢渡衡湘適吳越凡諸選佛名場不憚
風瓢雨笠乃杖錫所經人多皈仰在丹
霞則祖庭克復在雙林則祇樹重暉蓋
根之茂者其實遂膏之沃者其光灼道
固有不可遏抑者耶然窺師之道以實
踐為本而語言文字其末也故每有論
說直欲付諸丙丁而門人不可謂守先
待後非言曷明質疑問難非言曷剖因
並出丹霞雙林所錄而登之棗梨且強
余為玄晏焉顧余儒者何知而以序師
哉然我自用我法以今觀其法語鉗錘
棒喝悉具婆心指月拈花無非妙諦非
即吾儒之所謂無隱乎其諸頌拈檃括
命中語皆破的批卻導窾目無全牛非
即吾儒之所謂知言乎其息影三十韻
則辨才無礙晉塵可奪游行理窟宋腐
不留非中峰石屋之流亞乎循是以序
師其足以盡師乎其不足以盡師乎或
以余為阿所好或不以余為阿所好姑
置勿較要之四海之大百世之久自有
具正法眼者在。

康熙乙卯陽月穀旦
賜進士第吏部觀政古申法弟劉楫頓
首拜撰











* 文穆念禪師語錄目次

  
  * 序
  * 第一卷
  
  * 住信陽州法幢山雙林禪寺語
  * 第二卷
  
  * 住鄧州丹霞山僊霞禪寺語
  * 第三卷
  
  * 再住信陽法幢山雙林禪寺語
  * 第四卷
  
  * 住汝州伏牛山雲巖禪寺語
  * 機緣
  * 第五卷
  
  * 頌古
  * 行實
















文穆念禪師語錄卷第一
嗣法門人真慧等編次

* 住信陽州法幢山雙林禪寺語錄

康熙壬寅九月廿有三日入院闔郡檀越各剎耆宿
及請主清之鄧公等恭請本寺開堂。

拈疏從上諸聖祕固深藏曾未輕洩今以當筵華擘
殆盡還會麼設或未會再煩上首宣過宣疏畢。

法座以拄杖指云高而無上廣莫可量人人有志上
頭行更不作禮須彌王遂陞座拈香祝
聖畢次懷中取香拈出云此一瓣香千聖莫測魔外罔
知始從撥草瞻風直至親蒙記莂既爾穎露弗敢被
蓋囊藏今日事不獲已對眾拈出爇向爐中供養。

本師現住湖廣衡州府岐山仁瑞堂上傳達磨正宗
曹洞第三十世上嬾下放太老和尚用酬法乳之恩
遂斂衣就座維那白椎云法筵龍象眾當觀第一義
師隨聲便喝復召眾云大眾第一義諦適纔被山僧
一喝百雜碎了也倘有傍不甘的出眾相見(問荅畢)
乃云建立獅幢故是時節有待整理竿絲全憑手眼
精明弘開正法眼藏揭示不二心宗著著超今邁古
頭頭絕類離群恆沙妙義以敷揚百千三昧而顯現
可謂如理如事無作無為卷舒不落功勳去來了無
變異然雖如是祝
聖開堂一句又作麼生昨向鬧市頭邊過到處文明
賀聖朝(敘謝竟)復舉投子大同禪師因僧問如何是
一大事因緣子曰尹司空請山僧開堂師云往往謂
投子得撲實之道殊不知海龍王宮裏無凡物是故
是雙林不恁麼今日有問如何是一大事因緣祇向
道金輪不隱的遍界絕紅塵喝一喝結椎曰諦觀法
王法法王法如是下座。

安兩序上堂舉天童長翁淨禪師謝新舊兩序上堂
開無間地獄現閻羅大王聚夜叉一部列牛頭兩行
與其進者劍樹上猛火進用與其退者刀山裏寒冰
退藏且道理會甚事叵耐飯飽弄箸判斷屎急尿床
其或未然花柳春風入戲場師云具逸群三昧提向
上宗風天童不無以及檢點將來未免大驚小怪不
若雙林種田博飯一味尋常法席雖以初開更無如
是奇特承諸禪德不辭聚首寒溫共展化儀為人天
標幟作將來龜鑒法門之幸豈小補哉遂擊拂子云
韜略兩全多意氣安南塞北一齊收下座。

上堂劫初的旨未舉以前先露布就中宏範立鍼枯
骨作龍吟歷歷宣揚而有據明明揭示以無私若也
會得不獨奉塵奉剎指經天地亦可與竺乾旦國分
憂增色雖然如是卓拄杖云數盡落霞對明月撥開
松影露青天。

上堂即心即佛釘椿搖艣非心非佛畫蛇添足不是
心不是佛不是物喝一喝云要識真祥麟祇有一隻
角參。

上堂法無定相遇緣即宗所以拄杖拈起也豎窮三
際含裏十虛放下也萬機休罷退藏於密三世諸佛
歷代祖師到這裏不敢正視你輩黃瓜茄子那裏得
知。

上堂舉普化禪師居常入市振鐸曰明頭來明頭打
暗頭來暗頭打四方八面來旋風打虛空來連架打
一日臨濟令僧捉住曰總不恁麼來時如何化拓開
曰來日大悲院裏有齋僧回舉似臨濟濟曰我從來
疑著這漢師云普化三昧臨濟不知臨濟若知不致
暗箭相待臨濟三昧普化不知普化若知肯躲跟於
大悲院裏雙林恁麼批判二老三昧要且不知雙林
若知何處見有普化臨濟又曰普化箇漢掣風掣顛
將謂有多少奇特被人輕輕一拶馬腳便恁露出。

上堂德山入門便棒崖州萬里臨濟入門便喝萬里
崖州雙林總不恁麼你等如何納款良久云水中擇
乳須是鵝王。

元旦上堂僧問爆竹騰聲震惺已萌春色新桃布彩
豁開未朕幽玄漏洩真機即不問如何是新年頭佛
法師云家家門前火把子進云鏡清道有意旨如何
師云庭前石作舞進云明教道無又作麼生師云虛
空笑點頭進云雙林即今是有佛法耶是無佛法耶
師云你試卜度看僧擬進語師打云龍頭蛇尾漢乃
云臘盡春回片片晴霞凝上界懸桃爆竹重重錦縫
豁當陽堤柳舒眸窺破東王正令巖梅發笑漏洩劫
外真機塵塵三昧以全彰處處祥光而奪目然雖如
是且正恁麼時君臣道合海晏河清一句又作麼生
遂揮拂子云金輪盤轉山河固寶印當空社稷寧。

上堂舉六僧參黃檗五僧作禮一僧提起坐具作一
圓相檗曰吾聞有一獵犬甚惡(云云)師云用烏荳子
換人眼睛黃檗手段有之然這僧棒則喫要且不甘
何謂是伊陣後興師當斷不斷雙林若在待他擬開
口時一喝便行非但截斷黃檗舌頭亦不致今時人
向聲色邊逐塊。

上堂舉漸源仲興禪師因寶蓋約姪來訪源乃卷篦
在方丈內坐蓋一見乃下卻簾便歸客位源令侍者
傳語曰長老遠涉不易猶隔津在蓋遂擒住侍者與
一掌者曰有堂頭和尚在莫打某甲蓋曰為有堂頭
老漢所以打你者回舉似源源曰猶隔津在師云一
人慣展縱橫不犯之機一人善行偏正回互之理主
賓抑揚各得其宜祇是不無檢點何則不見道猶隔
津在。

上堂若論此事向未舉念以前會去早己落二落三
揚眉瞬目處參詳白雲萬里那更堪磨脣捋胔弄業
識癡團有甚屎臭氣山僧一向把定繩頭豈容走作
要且今日是箇解制之期未免放開一線現前大眾
還有具超方眼撩起便行的麼出來拄杖子為你證
據。

晚參舉昭覺仲慶禪師上堂良久曰喫鹽添得渴便
下座僧便問喫鹽添得渴時如何仲曰吠影狗子無
屎喫師云全提正令眼目人天昭覺故善其機祇不
合鏤冰作玉指鹿為馬致令這僧有吠影之惜雖然
若是箇漢待他道喫鹽添得渴便乃掀倒禪床昭覺
縱有八背三頭管教措手無及。

晚參舉天寧壽禪師上堂驢事未了馬事到來忙忙
大地誰是放懷呵呵呵歸去來無根樹子清風起不
待春回花自開師云導之以德齊之以禮津津指頰
流芳千古天寧於斯可謂得之矣祇是檢點不無所
惜何故伯牙縱有高山調不得知音也是閒。

上堂摩尼珠人不識如來藏裏親收得乃拈拄杖顧
眾云這箇是雙林拄杖子那箇是摩尼珠復卓一下
云這箇是摩尼珠那箇是雙林拄杖子若向這裏檢
點得出北俱盧洲喫粥喫飯若檢點不出長連床上
喫粥喫飯。

上堂舉寶峰闡提惟照禪師上堂太陽門下妙唱彌
高明月堂前知音蓋寡不免舟橫江渚棹舉清波唱
慶堯年和清平樂如斯告報普請承當擬議之間白
雲萬里師云琢烹金石淘鑄聖凡故是作家眼目若
論宗乘向上真箇白雲萬里何也持籌畫策臣寮事
至化無為貴轉功下座。

天中節上堂僧問法鼓大震四眾駢闐天中佳節即
不問如何是轉功就位師云芳草渡頭尋不見月華
影裏見還明進云如何是轉位就功師云寶閣凌空
金鐸響怪松崎嶮鶴聲高進云如何是功位齊施師
云鴛鴦繡出從君看不把金鍼度與人進云如何是
功位齊隱師云寶殿無人空侍立不種梧桐免鳳來
進云恁麼則雙收雙放全生殺為雨為霖遍大千師
云知音不在頻頻舉達者須知暗裏驚僧禮拜乃云
書符捻訣迺太平之奸賊採藥驅疫實亂世之英雄
欲除赤口白舌自有這道真言寧藉老聃律令況無
閒神野鬼祇可尋常粥飯汾陽酒肉奚為以拂子劃
一劃云若向這裏摩挲兩眼洞豁幽微許你天上天
下磅礡古今競龍舟於逆浪奪錦標於機先駕嶮衝
波任意瀟灑遂顧左右云莫有這般人麼如或未然
各自歸堂試檢點看。

上堂人將語試金將火試驀拈拄杖云且道這箇又
將甚麼試良久云不是苦心人不知。

示眾舉龍牙居遁禪師一日在帳中坐僧問不是無
人不欲全露請師全露牙撥開帳曰還見麼曰不見
牙曰不將眼來師云一等直撻根源就中龍牙猶較
些子雖然還委伊道不將眼來的意旨麼髑髏無喜
識枯木有花開。

上堂更以異方便助顯第一義喝一喝云釋迦老子
面皮猶少黃黑在何謂近日王令森嚴那許得錢私
佃。

上堂舉雪峰一日普請自負一束藤路逢一僧峰便
拋下僧擬取峰便蹋倒歸舉似長生曰我今日蹋這
僧快生曰和尚替這僧入涅槃堂始得峰便休去雪
竇曰長生大似東家人死西家人助哀也好與一蹋
白雲白雪峰外面贏得五百家中失卻一貫師云雪
峰打草意在驚蛇長生雖見義勇為未免一釣便上
雪竇檢點故是分明吐舌要且祇得一半還知白雲
端的處麼青山祇解摩今古流水何曾洗是非。

上堂道遠乎哉觸事而真聖遠乎哉體之即神乃豎
拂子云不是心不是佛不是物懷州牛喫禾益州馬
腹脹大盡三十日小盡二十九又作麼生喝一喝云
莫瞌睡好。

結制上堂問爐鞴弘開烹凡育聖設遇無面目漢如
何烹育師云立地教死進云恁麼則龍袖拂開全體
現象王行處絕狐蹤師云切忌詐明頭乃舉法昌遇
禪師上堂法昌今日開爐行腳僧無一箇惟有十八
高人緘口圍爐打坐不是規矩嚴難免見諸人話墮
直饒口似秤鎚未免燈籠勘破不知道絕功勳妄自
脩因證果喝曰但能一念回光頓脫三乘羈鎖師云
這老孟八得恁麼啀啀喍喍你怕佛法爛卻那惜哉
惜哉大眾彼住世時宗風彌布祖燄熾然尚乃狼藉
若是何況今時也雙林眾雖不多且喜悉皆樸實堂
規家法定來有年今值啟法之元不惜脣吻再為道
破散香便行靜香便坐板鳴喫飯梆響出坡折旋俯
仰亦任施為只是不許緘口圍爐見神見鬼妄為蛇
足何故山僧這裏祇貴要人參冷冰冰底禪。

至節上堂群陰剝盡書雲篆生於魯國一陽復生弱
線紋添於漢宮雖然節令無私祇要時人薦取所以
洞山展辣手掇果棹於此日移花兼蝶至石霜施婆
心揭牓文於堂前買石得雲饒這一隊漢雖則君臣
道合緯地經天若是雙林各與三十拄杖何故拈拄
杖云雙林門下令不虛行。

上堂舉嶽麓海禪師因僧問進前三步時如何麓曰
撞頭磕額曰退後三步時如何麓曰墮阬落塹曰不
進不退時如何麓曰立地死漢師云投之以木桃報
之以瓊瑤理故然矣祇是不合嚴冷太殺雙林即不
然進前三步時如何混不得退後三步時如何類不
齊不進不退時如何兒孫得力室內不知。

解制上堂十五日已前水向石邊流出冷十五日己
後風從花裏過來香正當十五日土曠人稀相逢者
少箇事超越無量無邊香水海不可思議境界佛祖
到這裏也須目瞪口呿然雖如是豎拂子云石筍抽
條枝葉茂冰河發燄亙天紅下座。

上堂舉大愚守芝禪師問侍者曰問訊了一邊立地
是甚麼道理曰不會愚曰過這邊立侍便過愚曰無
端無端師云撥著便轉侍者不妨伶俐檢點大愚真
箇無端何故不合老老大大教壞人家男女。

上堂青山疊疊綠水潺潺和風析不萌之枝幽鳥獻
無生之果夜明簾外帶雪烏雞堪報曉古鑒光中無
毛鷂子己衝霄當斯之時言詮不到意路難知直饒
現目連鶖子之神通祇得渺然一望然則檢點將來
我王庫裏無如是刀。

晚參舉大慈寰中禪師上堂山僧不解荅話祇能識
病時有僧出慈便歸方丈師云大慈可謂識病只是
藥頭未驗致令這僧一場業地。

上堂太陽溢目萬里不挂片雲從教四序推遷箇裏
殊無盈晦然雖如是且古佛與露柱交參新羅共占
波鬥額又作麼生乃喝一喝云切忌鑽龜打瓦。

示眾語是謗默是誑語默向上有事在不得動著動
著三十棒。

晚參舉殃崛摩羅尊者持缽至一長者家其家婦人
正值產難(云云)師云批判古今不無囫圇而直捷者
罕以及狗尾續貂又何妨檢點長者家醜外揚殃崛
被人驅使據令而行各與三十拄杖瞿曇乃三界至
尊不合隨人起倒亦好與三十拄杖幸喜婦人當下
分娩救得一半還會麼花明閨閤知春秀月落無勞
報曉雞。

上堂若人識得心大地無寸土無門常湛然卷舒日
南午不輥雪峰毬不打禾山鼓相聚喫莖齏唱箇下
山虎擲拄杖云黃閣簾垂功照忘粼粼鐵鋸三台舞。

上堂適纔溈山水牯惡發觸殺臨濟瞎驢驚起雲門
扇子𨁝跳上兜率陀天打破彌勒世尊寶華王座汝
等諸人還信得及麼揮拂子云相逢欲說渾家事又
被風吹別調中。

上堂舉寶峰示聰藏主法語五則其第五曰有情故
情滲漏有見故見滲漏有語故語滲漏設得見無情
無語無拽住便問他你是何人師云善言言者言所
不能言其為言也善跡跡者跡所不能跡其為跡也
寶峰恁麼可謂言跡殆盡要且不盡其為言跡也祇
不合拽住己彰言跡又烏得其為不滲漏乎。

上堂大用現前不存規則指東作西呼南為北洞山
麻三斤雲門乾屎橛露柱與燈籠驀地笑不徹大眾
且道笑箇甚麼遂拈拄杖云若是陶淵明攢眉便歸
去。

上堂佛為一大事因緣出現於世欲令一切眾生開
示悟入佛之知見大小世尊祇解瞻前不解顧後若
論大事因緣人人本有豈獨佛乎崑石禪德於壬寅
秋敦請山僧於斯遯跡豈非大事因緣今復領此一
方緇素入山飯僧復迎山野陞於斯座豈非大事因
緣眾禪德不遠千里來扣雙林剋究精研於己躬下
事豈非大事因緣乃至諸沙彌即今登壇受具入比
丘數豈非大事因緣作麼生是開示悟入佛之知見
良久豎拂子云還委悉麼急須今生疾打徹莫教沉
劫受災殃。

上堂舉玉泉承皓禪師示眾晷運推移布褌赫赤莫
怪不洗無來換替薦福璨曰薦福當時若見即向道
少賣弄師云責人之心責己恕己之心恕人斯可不
負其為衲僧薦福恁麼道大似以己防人謂不負可
乎雖然賣弄玉泉故是檢點怪伊不得何也未到赤
骨律不免話貧窮。

上堂穆穆雍雍妙協通萬年松下撞金鐘超然一色
無遺隱不坐同風落大功然雖如是且朕兆不立心
法雙忘一句又作麼生良久云泥牛吼破澄潭月木
馬嘶乾四海雲。

上堂大道只在目前要且目前難睹欲識大道真體
不離聲色言語以拄杖擊香几云這豈不是聲復呈
起云這豈不是色大眾祇如聲色未立時大道真體
落在甚麼處若能見得徹處便見松青竹翠鳥語鶯
啼歷歷分明渾無間隔其或未然擲拂子云打鼓普
請看。

晚參舉德山宣鑒禪師因臨濟侍立次山曰今日困
濟曰這老漢寱語作麼山便打濟便掀倒禪床山休
去師云二尊宿抑揚故是胸藏韜略氣吞佛祖檢點
將來要且各失一隻眼。

立冬上堂朔風送韻黑帝起舞古榦悉昂頭霜花開
池浦物物體全彰誰識箇中主卓拄杖云若是當年
李將軍定解藍田射石虎。

晚參舉曹山慧霞禪師因僧侍立山曰道者可殺熱
曰是山曰祇如熱向甚麼處迴避曰向鑊湯爐炭裏
迴避山曰鑊湯爐炭裏作麼生迴避曰眾苦不能到
師云曹山擲釣意在鯨鼇這僧祇管貪餌不顧身危
雖時候比各有方柰迴避之處未是何故那邊不住
空王殿怎肯耘苗向日輪。

上堂佛法要妙非智所測祖道幽玄豈同情解遂豎
拂子云喚作拂子則觸不喚作拂子則背這裏薦得
一任南天台北五臺盞子撲落地碟子成七塊其或
未然有寒暑兮促君壽有鬼神兮妒君福。

上堂驅耕夫牛奪饑人食未為作略踢翻大海摑倒
須彌亦是小家若到雙林門下正好朝打三千暮打
八百且道利害在甚麼處遂卓拄杖喝一喝下座。

上堂少室單傳衲僧巴鼻漢語胡言光風霽日到雙
林門下猶未是直捷向上在大眾且作麼是直捷向
上一句良久云填溝塞壑無人會雨過夜塘秋水深
下座。

上堂舉一不得舉二鐵壁銀山皆粉碎放過一著落
在第二赤手空拳祇這是陜府鐵牛喫大棒嘉州大
象淚如雨淚如雨為君舉歷歷分明須薦取喝一喝
復舉女子出定因緣師云本是一片皇風無乃分疆
列界以致今日又怎得不為剖析文殊出不得掬水
月在手棄諸出得弄花香滿衣女子雲在嶺頭閒不
徹瞿曇水流澗下忒忙生祇如雙林恁麼批判還有
互相證據者麼遂擊拂子云打麵還他洲土麥唱歌
須是帝鄉人。

上堂舉巖頭全奯禪師值沙汰於鄂洲渚邊撐渡兩
岸各掛一板有過渡者擊板一下巖曰阿誰或曰要
過那邊去巖乃舞棹迎之一日有婆抱兒乃問呈橈
舞棹即不問且道婆手中兒甚處得來巖便打婆曰
婆生七子六箇不遇知音只這一箇也不消得便拋
向水中師云大小巖頭被箇婆子輕輕摟搜一上又
云古今尊宿盡謂嚴頭只這箇也不消得處何不更
與一棒是則是祇不可循途守轍豈巖頭弗具斯眼
也須知別有箇道理在若是雙林見他道只這箇也
不消得但呵呵大笑婆子果有通方眼目必當別作
箇解會以及子母一如管教不恁狼藉。

因事久未陞座眾職事請小參無端逼上華王座教
我如何為指南不是雙林無法說古風蕭索痛難言
大眾且道因甚致得遂擲拄杖云亦任大家看。

晚參舉世尊因耆婆善別音響至一塚間見五髑髏
乃敲一髑髏問耆婆此生何處曰此生人道又敲一
髑髏問此生何處曰此生天道又別敲一髑髏問此
生何處耆婆罔知生處師云世尊耆婆一挨一拶一
呼一諾可謂至善何及末後一敲而措無所知大似
邯鄲學唐步雖然到這裏莫道耆婆直饒瞿曇也須
退身三舍且道利害在甚麼處以手加額云貓。

上堂舉報恩行秀禪師示眾去則留住住則遣去不
住不去渠無國土何處逢渠在在處處且道是甚麼
物得恁麼奇特師舉畢良久乃云夜來枕得桐華月
無限清光只自怡下座。

晚參天上無彌勒地下無彌勒上下既無且道彌勒
在甚麼處顧左右擲拄杖云道得的拏取去。

上堂不披毛不戴角異類回途事若何青州恁麼抑
揚可謂頭角岌岌蹤跡諸方久獲只是未見回途之
妙雙林不顧危亡今日為伊端的遂起身云叱叱便
下座。

晚參舉欽山與道士論義士立義曰粗言及細語皆
歸第一義欽曰道士是佛家奴士曰太粗生欽曰第
一義何在士無語師云欽山恁麼論也則是亂世英
雄若約衲僧門下喫棒亦未相許何故不見道寧可
有智人前取首不可無智人前得勝。

受丹霞請退院上堂舉水菴禪師辭淨慈曰六年灑
掃皇都寺瓦礫翻成釋梵宮今日功成歸去也杖頭
八面起清風師云水菴和尚恁麼道非但孤風凜然
亦且頭正尾正誠為千古龜鑒雖然雙林亦有一偈
不是攖鋒敵勝為要應箇時節乃云選佛場開己七
春匡衡曾未憚艱辛雖今別把風帆掛無媿蒼天無
媿人下座。


文穆念禪師語錄卷第一(終)

文穆念禪師語錄卷第二
嗣法門人真慧等編次

* 住鄧州丹霞山僊霞禪寺語錄

康熙戊申八月朔一日入院闔郡檀信各剎耆宿恭
請本寺開堂。

法座以拄杖指云此曲盝木天然大師一千年前向
這裏親行斯令開鑿人天且道新丹霞今日到此如
何展演遂畫一畫云截斷千差繼祖風一超直入如
來頂遂陞座拈香祝
聖畢次拈香云此一瓣香揮今抹古匝地普天爇向爐
中供養本山第一代天然大師復懷中取香拈出云
此一瓣香可憑可據亙古亙今嗅之則鼻辣心翻逆
之則皮穿骨挫爇向爐中第二回供養岐山仁瑞堂
上本師上嬾下放老和尚用酬法乳之恩遂斂衣就
座維那白椎竟師喝一喝云直饒向未舉椎以前薦
得劍去久矣其或尚留觀聽出眾相見(問荅畢)乃云
當陽揭示電掣雷轟眼目定動別峰相見遂豎拂子
云喚作拂子則觸不喚作拂子則背這裏搆得略成
管見所以微笑拈花三拜得髓開往繼來欺胡顢漢
菩提無樹亙古遍界芬芳洞水逆流至今滔天白浪
猶是建立一切掃蕩一切把住一切放行一切倒跨
玄沙之虎生擒雪嶺之蛇如斯奇特孰不丈夫諸禪
德那箇臺無月誰家灶弗煙自貴荷擔誠難委綰山
僧遠承諸祖慈蔭重開選佛道場循規蹈矩借路還
家且道正令當行一句又作麼生良久云不用插莖
煩帝釋大家扶起舊家風(敘謝竟)復舉法燈泰欽禪
師開堂山僧本欲居山藏拙養病過時柰緣先師有
未了底公案出來與他了卻時有僧出問如何是先
師未了底公案燈便打曰祖禰不了殃及兒孫曰過
在甚麼處燈曰過在我殃及你師云玉壺春色碧洞
悠珍也則法燈揭示殆盡然則尺短寸長又詎免敲
磕丹霞則不然老人現座道場鳳毛麟趾躋躋蹌蹌
而公案無有不了者既爾人天眾前何須今日這場
特地不見道放過即不可喝一喝結椎云諦觀法王
法法王法如是下座。

掃開山天然大師塔坐斷千差十方洞豁密移一步
文彩縱橫是以選官選佛芳聲恢弘於震旦鏟草掩
耳風流賣弄於人前禦寒則木佛移燒過訪而神機
莫測如斯辣狀真箇作家不肖遠孫某今來繼席聊
呈薄供特具瓣香恭對塔前揭示祖師蘊底始現前
大眾瞻仰獲益遂上香顧眾云還見祖師麼玲瓏八
面渾無隔永作閻浮照夜光。

上堂僧問正令全提十方坐斷宗乘舉唱三際該通
直捷一句請師垂範師便喝進云若不上來申此問
誰能得識少林機師又喝僧禮拜乃云寶鏡高懸頓
豁金剛正眼玄機舉唱恢彰不二宗猷頭頭揭示玉
轉珠回法法弘通輝天鑒地理事既以洞明正偏了
無回互然雖如是且朕兆未分一句又如何道良久
云石女呼回霜夜夢木人坐斷六門機。

上堂僧問法幢肇啟祖窟重隆四眾臨筵請師直指
師云獅子堂前輥繡毬進云如何是賓師云目前無
山僧進云如何是主師云此間無闍黎進云寶主今
已蒙師指即今一句乞重宣師打云既無山僧寧容
闍黎乃云有句無句箇裏無回互如藤倚樹真機有
卷舒樹倒藤枯多少人向這裏目瞪口呿且道淆訛
在甚麼處良久云要知香餌味須是碧潭龍。

上堂祖師心印教外別傳理性本自週圓機用何常
隱諱只因情存向背泣路多岐失衣內明珠受伶俜
辛苦幸逢場開選佛法究淵源既到寶山慎勿空手
喝一喝。

上堂僧問禾山打鼓頓碎千差羈網象骨輥毬立灰
萬有疑團吾師獨步丹霄今日將何指示師云鳶飛
戾天魚躍於淵進云最初句己見越格超宗末後句
要且大眾願聞師云君子之道費而隱進云恁麼則
一點水墨兩處成龍去也師云識取鉤頭意莫認定
盤星僧擬議師便打乃云禾山打鼓聲和響順象骨
輥毬越格超宗碎羈網以千差而魚躍鳶飛灰疑團
於萬有而脫骨換胎誠能如是則世出世間所有皆
吾家故物可以道有句也得道無句也得道最初句
也得道末後句也得豈謂水墨一點而成龍兩處如
其未委不唯不識鉤頭之意亦且瞖屑翻空則君子
之道費而隱又怎能瞥地。

晚參僧問如何是仰之彌高師云烏龜下水深藏六
進云如何是鑽之彌堅師云斃鼠貓兒口向天僧禮
拜師云瞻之在前聻僧起云忽焉在後時如何師便
棒乃舉青州希辨禪師垂問祖師道見處不從眼見
聞處不從耳聞靈雲香嚴正眼在甚麼處師云祖師
祇具一隻眼丹霞道見處必是眼見聞處必是耳聞
靈雲香嚴亦不出此見聞只不是正眼且道如何是
正眼識取青州和尚。

上堂僧問本源未委必無水乳之分正眼若明始有
玉石之辨舉揚宗旨須是作家汾陽十質同真一一
請師指示師云海月初昇天地耀玄珠出蚌萬家明
進云聲色不到語路不詮如何是一同一質師云西
望瑤池降王母東來紫氣滿函關進云疑心即錯動
念即乖如何是二同大事師云抖擻多年穿破衲襤
衫一半逐雲飛進云獅子遊行不假伴侶如何是三
總同參師云霜林影動獰龍起玉麈風生角虎飛進
云金錘影動寶劍光寒如何是四同真質師云明明
見色非干色歷歷聞聲不是聲進云截斷眾流不通
凡聖如何是五同遍普師云階前瓦礫翻筋斗碧沼
泥鰍上剎竿進云匝地波濤晴空霹靂如何是六同
具足師云苕帚糞箕咸瞬目石頭土塊盡揚眉進云
人人本具箇箇不無如何是七同得失師云霸王已
向烏江去豎起金雞賀太平進云不展戈矛大開武
庫如何是八同生殺師云大地萌芽猶未出滿林枯
葉已遭風進云清風颯颯綠水潺潺如何是九同音
吼師云石女拋梭聲戛戛木人打鼓韻鼕鼕進云把
斷要津佛祖罔極如何是十同得入師云一句曲含
千古韻萬重雲靄月輪孤進云木童拊掌石女揚眉
與甚麼人同得入師云鶯囀上林花滿地客遊三月
草侵天進云松簧歷歷蛙鼓鼕鼕與誰同音吼師云
殿角風鈴聲落落山頭瀑布響潺潺進云干戈擬息
良弓先藏作麼生同生殺師云印鑄印銷漢高將統
屬無由祇自傷進云波隨月照影逐日移何物同得
失師云路逢死蛇莫打殺無底籃子盛將歸進云朝
聞鼓響暮聽鐘聲那箇同具足師云虎嘯風生滄浪
活龍吟霧起碧波騰進云翹天日落把土成金何物
同遍普師云散關正望三泉路電影還逢後夜雷進
云赤水求珠孫臏打瓦何人同真質師云看取棚頭
弄傀儡抽牽全藉裏頭人進云泥豬𨁝跳癩狗橫身
孰與總同參師云功德天兮黑暗女擎拳合掌共歸
依進云橫身物外獨步今時那箇同大事師云豐干
行怪常騎虎拾得無知只牧牛進云初三十一中九
下七何物同一質師云昕夕蜉蝣營演若春秋蟪蛄
夢莊周進云祇如汾陽末後一喝還復神通妙用還
是法爾如然師云爛葛藤頭啼鴆鳥赤斑蛇口吐醍
醐進云作家宗師天然猶在師云莫把是非來辨我
浮生穿鑿不相關僧禮拜乃云暗裏抽橫骨明中坐
舌頭汾陽端的旨急薦莫綢繆喝一喝下座。

中秋晚參舉盤山示眾心月孤圓光吞萬象光非照
境境亦非存光境俱忘復是何物師喝一喝云是何
言歟洞山曰光境未忘復是何物師喝一喝云是何
言歟遂顧眾云大眾丹霞恁麼舉揚應時及節則不
無且道為人在甚麼處復喝一喝云是何言歟。

晚參舉報恩林泉從倫禪師因僧問法眼道我二十
年只作境話會既不作境話會合作麼生會泉曰猿
抱子歸青嶂裏鳥銜花落碧巖前師云大眾這般荅
話還是作境話會耶是不作境話會耶若作境話會
法眼不合恁麼道不作境話會報恩不合恁麼荅且
道淆訛在甚麼處具眼者試辨看。

上堂僧問寶鑒弘開凡聖集不昧宗乘請舉揚師云
水底金烏天上日眼中瞳子面前人進云如何是類
墮師云金背黃牛眠綠草銀蹄黑犬吠青天進云如
何是隨墮師云彌勒每逢花巷裏酒仙常臥妓樓前
進云如何是尊貴墮師云草店深宮無影跡出入慵
聽靜鞭聲乃云天無私蓋地無私載抗古摩今卷舒
自在牆壁瓦礫放光明萬象森羅增瑞彩田地穩密
的似虎靠山機絲不掛的獨超物外遂卓拄杖云不
與萬法為侶即是無諍三昧下座。

晚參舉玄沙師備禪師示眾世尊道吾有正法眼藏
付囑摩訶迦葉猶如話月曹溪豎拂子還如指月時
鼓山出曰月聻沙曰這箇阿師就我覓月山不肯卻
歸眾曰道我就他覓月師云玄沙鼓山恁麼道一人
具隻眼。

上堂舉乾峰和尚因雲門問請師荅話峰曰到老僧
也未曰恁麼則文偃在遲也峰曰恁麼那恁麼那曰
將謂候白更有候黑師云當機覿面提覿面當機捷
二老也則明辨端倪卷舒互換誠不媿其為賓主之
道何謂始終功不異志士盡心歡。

上堂舉香嚴上樹因緣雪竇曰樹上道即易樹下道
即難老僧上樹去也致將一問來鼓山曰香嚴大似
蕭何制律師云香嚴上樹犀因翫月紋生角虎頭出
問象被雷驚花入牙雪竇雖則依科判教且喜涇渭
有分只是鼓山檢點未免何謂誣人之罪以罪加之
喝一喝下座。

上堂舉溈山祐禪師因僧問如何是百丈真溈下禪
床叉手立問如何是和尚真溈卻上禪床坐師云通
身無隱相歷歷塵中混跡遍界絕遮藏明明舌拄上
齶會得如揭麗日於中天不會如潑黑墨於夜半。

晚參舉證道歌江月照松風吹永夜清霄何所為佛
性戒珠心地印霧露雲霞體上衣大慧曰這箇阿師
好與三十棒且道過在甚麼處不合偷常住物入衣
缽下師云永嘉罪不重科檢點將來大慧合喫三十
棒何故不見道來說是非者便是是非人。

上堂僧問如何是平常無生句師云石長無根草山
藏不動雲進云如何是玄妙無私句師云黃閣苔封
古沉潭夜月明進云如何是體明無盡句師云古洞
雲常砌金刀翦不開乃云夜明簾外視聽難通古鑒
光中纖塵不立借功施設轉位傍提不觸尊諱是名
知有良久云金鳳不栖無影樹峰巒纔動海雲遮擲
拂子下座。

為薙髮師復公訃音至設位小參古曲無聲獅絃別
調靈光卓越萬象潛輝穿開碧落灼然不涉程途撲
碎菱花箇裏渾忘朕跡所以不肖徒於三千里外見
此淆訛忍俊不禁當陽剖露遂上香顧眾云還見我
老師的的面目麼功忘位轉琴堂冷月隱香銷古殿
寒。

佛涅槃上堂鐘樓上念讚床腳下種菜是真精進是
名真法供養如來喝一喝。

解制上堂僧問動絃別曲則不問五位功勳乞舉揚
如何是向師云長安風月千門曉進云如何是奉師
云葵心傾去錦雲襄進云如何是功師云玉鞭金馬
閒終日進云如何是共功師云兜率無根下戴鼇進
云如何是功功師云無毛鐵鷂鑽天飛進云謝師指
示師云錯認胡笳作楚琴乃云有佛處不得住優缽
花開無影樹無佛處急走過陽春白雪誰能和卻憶
溈山水牯牛當陽推倒劉鐵磨卓拄杖云這段風流
說向君切忌逢人成話墮。

上堂舉子湖利蹤禪師於門下立牌曰子湖有一隻
狗上取人頭中取人心下取人足擬議即喪身失命
臨濟會下有二僧來參方揭簾湖便喝曰看狗僧回
首湖便歸方丈師云子湖機故迅捷也則拙因巧成
這僧回顧行腳眼何在當時伊道看狗一喝便行非
但截斷子湖伎倆抑且自有出身之路。

晚參舉羅山道閑禪師在禾山送同行矩長老出門
次山把拄杖向面前一攛矩無對山曰石牛攔古路
一馬勿雙鉤師云矩公無對其語如雷羅山雖善驗
人端的怎柰浪激千尋面龍王不顧還知石牛欄古
路一馬勿雙鉤麼識取鉤頭意莫認定盤星。

上堂僧問歷盡覺場始得家邦穩貼不經明匠未免
手眼生疏今幸猊座高登大眾佇聞法要師云金雞
初唱佳林曉隱隱行人過雪山進云如何是惜功明
位師云青宮未出前星耀萬國咸知少海風進云如
何是借位明功師云山河大地全皇化始信將軍帶
甲歸進云如何是不借借師云夜半寒潭清若鏡一
聲高樹野猿啼進云如何是全超不借借師云石虎
叫時山谷響木人吼處鐵牛驚僧禮拜乃云機絲不
掛文彩輝騰於八表隨流得旨妙用響應於萬方頭
頭以空合空歷歷蓋聲蓋色不是神通遊戲亦非法
爾如然雖然如是拈拄杖云靈苗瑞草和根拔滿地
從教荊棘生卓拄杖下座。

浴佛上堂未離兜率降皇城纔出通身是禍根引得
兒孫鼓粥氣一年一度惡湯淋乃豎拂子云釋迦老
子來也降生於山僧拂子頭上指天指地目顧周行
說黃道白欺胡顢漢是以跛腳阿師忍俊不禁道我
當時若見一棒打殺貴圖天下太平善哉這棒打得
透頂透底縱始瞿曇八面威風只得飲氣吞聲遂揮
拂子顧眾云還有知恩報恩的麼莫怪渠儂多意氣
他家曾蹋上頭關。

上堂舉萬松因僧問向道莫去歸來背父如何得不
背父去松曰切忌回頭師云轉身就父退位朝君猶
是奴兒婢子邊事然則壺天日月空劫離微萬松提
撕故是殆盡只不無其責何謂不見道但形文彩即
屬染污。

上堂神鋒卓越寶鑒光寒予奪開遮正偏回互劫外
真風活脫就中厥旨無私明明百草頭明明祖師意
果能智照洞豁自合機前契悟遂拈拄杖顧眾云還
委悉麼髑髏無喜識枯木有龍吟卓拄杖下座。

除夕小參迅速光陰彈指己週一載未明大事應須
剋究勿怠若乃情窮理極更要進步竿頭打翻漆桶
始其慶快亦不致今日惶惑昔僧問石門年窮歲盡
時如何門曰東村王老夜燒錢若據荅處詞豐理備
句活機圓神通妙用則不無難免這僧逐境飄流今
日有問丹霞年窮歲盡時如何只對道依舊從頭起
然雖如是擊拂子云惱亂春風卒未休來年更有新
條在下座。

舉介衡慧維那立僧上堂張羅布網意在丹山鸑鷟
擲釣垂綸祇求海底鯤鯨幾年空立江山今日異苗
始獲既爾果熟香飄不敢拗直作曲特對人天眾前
兩手分付遂顧左右云且道分付後又作麼生逆流
一滴乾坤潤鈯斧鋒藏遍界聞擊拂子下座。

至節小參靈機覿露妙道虛玄造化無私榮枯各異
所謂有物先天地秤錘捏出汁無形本寂寥石人仰
面眺能為萬象主拂子不離手不逐四時凋三冬枯
木秀九夏雪花飄若向這裏洞明正好搖鈴振鐸嘯
月吟風管甚君子道長小人道消其或未然須知雲
外孤峰頂別有靈枝帶露寒。

示眾舉誌公垂語曰終身拈香擇火不知身是道場
玄沙曰終日拈香擇火不知真箇道場師云一人頭
上是天一人腳下是地雖則天地同根要且覆載不
一丹霞道終日拈香擇火珍重拈香擇火。

上堂當爐不避火迸當言不避截舌南山虎咬大蟲
虛空頭迸鮮血黃河水出崑崙碓胔花開五葉卓拄
杖云要識真金火裏看棒頭有眼明如日。

上堂師驀召大眾眾舉首師云是甚麼良久云不可
雪上更加霜便下座。

除夕上堂一句無私十方匪隔隨流演妙作戲逢場
點胸點筋故是嘉聲克肖稱揚稱擲未可龜鑒來茲
只貴一毛頭識得根源自然風行草偃那管杓大碗
粗雖然當恁麼時應時納祐一句又作麼生良久云
髮從今夜白新向五更來下座。

晚參舉普化禪師見馬步使出喝道化亦喝道作相
撲勢馬步使令人打五棒化曰似即似是即未是師
云普化相撲似乎卞和獻玉步使五棒且喜賞罰分
明祇如道似即似是即未是又作麼生若是孔門真
弟子自然知道化三千。

上堂僧問大施門開海闊聖凡同聚會法輪大轉人
天緇白盡皈依則且置如何是君師云萬機無隱諱
進云如何是臣師云眉底帶重輪進云如何是君視
臣師云天共白雲曉進云如何是臣向君師云水和
明月流進云如何是君臣道合師云金殿臥清風進
云自從分派曹溪後洞水逆流遍大千師云知是般
事便休乃舉萬松因僧問諸佛不出世為甚麼卻向
皇宮生松曰青山常舉足師云渾金璞玉窮理盡微
苟非那邊徹證斯鋒誠難而攖還委青山常舉足的
意旨麼兒孫得力室內不知。

示眾舉藥山惟儼禪師久未陞座院主白曰大眾久
思法誨請和尚說法山令打鐘眾集山陞座良久便
下座歸方丈院主隨後曰和尚適來許為大眾說法
何得不垂一言山曰經有經師論有論師怎怪得老
僧師云單旂突兀院主不無其略惜乎予奪未善致
令羊亡岐路藥山故是權衡在握擎縱任施祇不合
繁辭太殺若是丹霞待他問何得不垂一言只對道
將謂別有那他擬動脣吻攔腮便摑雖然當時下得
這副手腳不惟令伊直下知歸向後必當別有生涯。

上堂自地登高易從空放下難若能玄會得北斗面
南看喝一喝下座。

說戒上堂承言須會宗勿自立規矩遂揮拂子云盧
舍那吐廣長舌普利群機無間歇四棄八棄徹底宣
五篇七聚從頭決無文心印永流傳聖道鎡基大建
立斷妄證真為敷揚摩訶般若波羅蜜山僧見他恁
麼道亦是缽盂安柄遂震威一喝尊者見此一喝祇
得無言可對無理可申便向虛空中打箇筋斗走向
諸人鼻孔裏去也還見麼若也見得一任天堂地獄
虎穴魔宮劍樹刀山頭頭樂事其或未然莫道此間
山勢嶮前途更有最高峰下座。

受雙林復請退院上堂古德道去去實不去途中好
善為來來實不來路上莫虧危大小古德元來小膽
子我為法王於法自在要去便去要來便來善為虧
危總不見有雖然事無一向每憶老人法席省覲未
遑者皆因祖庭心事未妥恐失諸方緇素所望是以
統眾入山撫慰時機江頭挂帆諒以春間無恙不意
崑石禪德璽足千里持諸護法簡入山請山僧復住
雙林引起葛藤如許一時把攔不住可憐生依舊刺
腦又入膠盆去也遂以拄杖架肩云頭頂笠腰肩包
清風明月杖頭拋下座。


文穆念禪師語錄卷第二(終)

文穆念禪師語錄卷第三
嗣法門人真慧等編次

* 再住信陽法幢山雙林禪寺語錄

康熙庚戌二月十五日入院諸檀護及本山大眾恭
請上堂拈香祝
聖畢乃云白雲出岫朱頂翔空去來本無間然動靜寧
分彼此符命既苦相追業緣應難掣肘既然事到如
斯只得颺下笠子脫卻草鞋重扇爐鞴再理鉗錘為
汝斯人徹骨徹體是故是以拄杖畫一畫云舊店新
開則不無且道主顧在甚麼處良久云可來白雲裏
教汝紫芝歌。

上堂僧問十二時中作何行業即免生死師云近前
來與你注解僧擬進語師打云無將鶴唳當作鶯啼
乃舉興化因僧問四方八面來時如何化曰打中間
底僧便禮拜化曰我昨日赴箇村齋中途遇一陣卒
風暴雨卻向古廟裏躲避得過師云流水高山伯牙
故善其操然風雅離微非子期又孰能發其聲價雙
林固無過人之眼且有利人之心今日有問四方八
面來時如何只對道山僧打退鼓他擬眼目定動劈
脊便棒何則黃金自有黃金價終不和沙賣與人。

請追嚴小參鳶飛戾天魚躍於淵恁麼論量美則美
矣未是極則若論箇事天不能蓋地不能載日月莫
並其輝千聖難同其轍十方剎海無所不週蝡動蜎
飛無所不具能為萬象之主能作諸佛之師梯航津
濟行布圓融豈獨上下之察哉雖然祇如古德道實
際理地不受一塵今世門頭不捨一法不受一塵即
且置敢問現前大眾不捨底是那一法這裏菽麥得
出非但知此位尊靈安身立命處便知諸佛諸祖乃
聖乃賢安身立命處乃知自己本命元辰落處無不
了了還委悉麼彌陀非外得遍界是西方擊拂子下
座。

晚參舉盤山寶積禪師上堂向上一路千聖不傳學
者勞形如猿捉影慈明曰向上一路千聖不然師云
二老提唱如小兒啖李只向赤邊噉雙林道向上一
路停囚長智。

上堂三登九上祇原這裏未穩八十行腳直以心未
悄然欲得超凡入聖急須緊把繩頭莫顧危亡得失
一念萬年箇事自然成辦雙林雖恁麼道也是抱橋
柱澡浴作死馬醫是汝諸人如何委悉良久云啼得
血流無用處不如緘口過殘春。

上堂舉僊天禪師因僧參擬禮拜僊曰野狐兒見甚
麼了便禮拜曰老禿奴見甚麼了便恁麼問僊曰苦
哉苦哉僊天今日忘前失後曰要且得時終不補失
僊曰爭不如此曰誰甘僊呵呵大笑曰遠之遠矣僧
四顧便出師云僊天恁麼施設雖無生擒活捉之機
且喜收放自在這僧縱解掣電光中轉身未免傷鋒
犯手雙林今日黨理不黨親檢點僊天老人合喫拄
杖何故不見道多處添些子。

上堂法不孤起仗境方生乃豎拄杖召眾云大眾且
道這箇是法耶是境耶若檢點得出共你七十三八
十四其或未然別峰相見卓拄杖下座。

上堂舉雪峰問僧甚處來曰近離浙中峰曰船來陸
來曰二途俱不涉(云云)師云此案古今提唱故多覓
箇不錯會者不啻水中擇乳然這僧將謂雪峰屈辱
殊不知卻被同行換卻鼻孔此事且置還委這僧中
夜焚香禮拜的意旨麼看來盡是人面虎能有幾箇
聖賢心。

上堂舉韶山寰普禪師白頭因參山問莫是多口白
頭因麼因曰不敢山曰有多少口因曰通身是山曰
尋常向甚麼處屙因曰向韶山口裏屙山曰有韶山
口即得無韶山口向甚麼處屙因無語山便打師云
截得別人腳跟失卻自己鼻孔又云因白頭氣宇如
王為甚麼拶著便冰消瓦解雖然韶山耀武揚威故
是當仁不讓檢點將來也只贏得一屙。

上堂舉雲居佛印了元禪師入室次蘇子瞻適至印
曰此間無坐榻學士來此作麼瞻曰暫借和尚四大
為坐印曰山僧有一問學士道得即請坐道不得當
輸玉帶瞻欣然曰便請印曰四大本空五蘊非有學
士向甚麼處坐瞻無對遂解下玉帶師云捨己從人
雲居也則是婆心太殺祇不合按圖索驥非但蘇公
落節風前兼且自己打失鼻孔。

晚參舉保寧勇禪師上堂若說佛法供養大眾未免
眉鬚墮落若說世法供養大眾入地獄如箭射去此
二途且道保寧今日當說甚麼三寸舌頭無處用一
雙空手不成拳師云玉本無瑕雕文喪德雙林即不
然說佛法也得說世法也得不見道世諦語言資生
業等皆與實相不相違背雖然去此二途又作麼生
翻憶長髭見石頭解道紅爐一點雪下座。

上堂知幻即離離幻即覺大乘小乘錢索井索無影
林中鳥不驚空裏磨盤生八角若人於此識根源勝
似然燈親囑託復舉百丈入就禪師因僧問如何是
佛丈曰葉落秋林曰學人不會丈曰遍地殘紅師云
百丈祖翁太殺直捷怎柰這僧當面錯過當時若雙
林在會但云春去夏來常相似高山流水自如今喝
一喝下座。

示眾舉金剛經曰若見諸相非相即見如來法眼別
曰若見諸相非相即不見如來天童覺曰世尊說如
來禪法眼說祖師禪會得甚奇特不會也相許師云
買帽相頭世尊言中有響因齋慶讚法眼句底無私
如來禪祖師禪天童可謂善別若論向上一著並皆
喫棒何謂不見道好手手中呈好手。

說戒上堂無情劍插眉端裏奪命符懸肘後頭發大
機時顯大用虎頭虎尾一齊收雖然如是且不動鋒
鋩坐致太平一句又作麼生域中日月縱橫挂一亙
晴空萬古輝復舉高峰海底泥牛語師云妙老祇解
步步登高不解從空放下雙林即不然饑喫飯渴飲
泉寒向火倦打眠內有一句有權有實有照有用檢
點得出不惟三聚週隆亦與高氏沙彌把手共行黃
面瞿曇同一鼻其或未然少間登壇志心諦聽。

晚參見見之時見非是見見猶離見見不能及大小
瞿曇抓頭不知癢處。

至節晚參灰飛律管陽初復天子南郊大有年雲物
交章饒瑞氣聲光浩浩慶堯天。

上堂舉金峰從志禪師因僧問訊次乃把住曰輒不
得向人道我有一則因緣舉似你僧作聽勢峰與一
掌僧曰為甚麼打某甲峰曰我要話行師云得之於
心伊蘭作栴檀之香失之於旨甘露成蒺藜之園切
磋琢磨這僧也則其善何其鉤索別牽便乃龍頭蛇
尾惜乎好則因緣以致翻成特地雖然金峰檢點不
得無過這一掌須是自喫始得何故既稱飽飫叢林
不合有年無德。

晚參天童雲外岫禪師一日問眾曰天童今日大死
去也汝輩作麼生救無印證出曰請和尚喫飯岫曰
天童今日大死去也汝不要相救證曰寱語作麼岫
曰天童今日大死去也阿誰與我同行證曰和尚先
行大證後隨岫呵呵大笑遂示寂師云天童慣向虛
空裏剜窟寵若非證老見義勇為怎得功歸至化然
父為子隱子為父隱故是檢點將來也是屋裏泛楊
州會麼聽取一頌和尚先去大證隨後呵呵大笑更
復何究夜靜煙銷兮玉柳含輝更闌雲霽兮梅神巧
裒冰壺影裏晶簾開迸出金烏明夜後。

上堂僧問青蘿夤緣直上寒松之頂白雲澹泞出沒
太虛之中為是神通為復妙用師云兩重公案進云
截流之機故是源遠有據只如至孝無達敢問如何
奉重師云輕煙籠皎月薄霧鎖寒巖僧禮拜乃舉巖
頭因僧問浩浩塵中如何辨主頭曰銅䤬鑼裏滿盛
油師云雲巖即不然今日有問浩浩塵中如何辨主
只對道熏風自南來殿角生微涼下座。

晚參舉天寧希辨禪師垂問色見聲求俱是妄問君
那箇是如來師云一日打眠三五度也消不得許多
閒是則是大似平地阬人。

上堂恁麼恁麼古墓毒蛇頭戴角不恁麼不恁麼銅
䤬鑼裏滿盛油若是摩霄俊鵠自合乘翔止濼困魚
不勞激浪。

浴佛上堂柳緣桃紅赤體彰儂歌歷歷為誰忙悉達
面目周沙界珍重諸人仔細看。

晚參舉馬祖道一禪師因僧問離四句絕百非請師
直指西來意祖曰我今日勞倦(云云)師云馬師父子
雖善暗藏春色明露秋光要且總被這僧一狀領過
為座主我期小參窮諸玄辨若一毫置於太虛竭世
樞機卓拄杖云到底不離於這裏其或尚留觀聽何
妨再為指南依時演教十二類生咸證果律儀精專
三千里放淨光明刱大廈而廣結人緣脩聖像而倍
增福慧翻身藏於無縫而鬼神莫測到這裏將謂珍
之重之誰知今日被山僧徹底掀翻和贓捉敗大眾
還見期公行履處麼陋巷不騎金色馬回途卻著破
襤衫。

上堂善能分別諸法相於第一義而不動遂喝一喝
云山青水緣鳥語花香歷歷分明更無回互這裏薦
得維摩大士在你腳下脫或未然擲拂子云此去西
天路迢迢十萬餘。

臘八上堂昔世尊正覺山前觀明星於此日便云奇
哉一切眾生俱有如來智慧德相但以妄想執著而
不證得大眾瞿曇與麼道大似開眼說夢汝等諸人
還惺覺麼不見道有時拈一莖草作丈六金身有時
將丈六金身作一莖草雖然雙林如是告報也是貧
兒嚼冷飯喝一喝下座。

上堂丹霞燒木佛院主墮眉鬚一字入公門九牛拽
不出喝一喝。

除夕上堂雙林別無所長又無除舊供養權借古人
鼻孔拈向樽前一任飽吞樂飲趙州茶雲門餅曹山
酒禾山鼓雖是上古遺局未免應箇時節眾中莫有
知音的麼拈拂子云囉囉招囉囉搖囉囉送莫怪荒
疏伏惟珍重。

晚參舉丹霞天然禪師因過慧林寺值凝寒乃取木
佛燒火向院主呵曰何得燒我木佛霞以杖撥灰曰
吾燒取舍利院曰木佛何有舍利霞曰既無舍利更
請兩尊來燒院主自後眉鬚墮落投子青曰不會作
客勞煩主人師云趁風使帆丹霞慣得及便因事長
智院主未免郎當投子故是評品端的畢竟具何三
昧良久云為伊同睡深知被底穿。

至節上堂拈拂子畫○相云不是大圓鏡亦非精靈
窟任他劫火洞然到此了無滲漏訝錯了也今日是
冬至佳節群陰剝盡之時葭管灰飛為識陽回宇宙
蓂莢榮枯祇緣晦朔依時乾坤變態無私日月循環
匪異是故是只如群陰欲去未去一陽欲來未來正
當恁麼時合作麼生道庭前凍竹翻新浪溪畔寒梅
吐冷煙復舉徑山散木禪師因巡漕雲浦蘇公問鴛
鴦繡出從君看不把金鍼度與人如何是金鍼山曰
我在京師走一遭不曾遇著一人公擬進語山曰金
鍼失也師云徑山祖翁好沒道理蘇公問的金鍼何
得拈箇無孔鐵錘示之雖然別寶須是碧眼胡不遇
其人真箇苦天劍大師遠離楚國過訪雙林不惜衣
珍為眾請法苟非其人曷能為哉大眾既遇其人還
識金鍼麼顧左右云山僧不惜脣皮為汝諸人道破
劍公是徑山祖翁第四世孫。

晚參舉道吾因趙州過訪吾著豹皮褌把吉撩棒在
三門前等候纔見州來便高聲唱喏而立州曰小心
祇候著吾又唱喏一聲而去師云道吾因文攻義趙
州就窩行劫雙林據令而行各與烏藤三十何故鷸
蚌相持俱落漁人之手。

上堂蹋破飯床不是尋常供養打開布袋祇原別示
佳珍明明聲色全彰歷歷見聞不昧大展光明幢永
鎮無為地三世諸佛斫額一切眾生倚憑乃豎拂子
云還端的麼萬籟有心聞不得孤巖無耳卻知音。

上堂舉曹山本寂禪師一日聞鐘聲乃曰啊㖿啊㖿
僧問和尚作甚麼山曰打著我心僧無語徑山琇曰
賊不打自招清化嶾曰沒量大人卻向聲色裏鼓弄
人家男女師云曹山捏鼻偷香這僧白日著賊徑山
恁麼道也是普州人祇有清化猶較些子何謂大功
雖是前賢事肝膽何妨此日傾。

晚參舉百丈野狐因緣師云不落因果開眼也著不
昧因果合眼也著雖然款段無私檢點太殺漏逗你
等還知漏逗處麼直饒緇素分明未出野狐圈繢。

上堂舉白雲子祥禪師問僧不壞假名而談實相你
作麼生會僧指椅子曰這箇是椅子祥以手撥椅曰
與我將鞋袋來僧無對祥曰這虛頭漢雲門偃聞曰
須是他始得師云蜀桐秦鏡氣質匪常鑒影發聲初
無二致惜乎曲高和寡致使風吹別調要得條理始
終雲門未免其責何故不合將下里巴歌指作陽春
白雪。

臘八上堂僧問盧行者負舂功高蓋代丹霞老燒佛
千古流芳未審雙林如何施設師云看取令行時僧
擬進語師便打僧問法筵大啟主伴交參正令當行
即不問洞宗落脈時如何師云中書堂內事不許外
人知進云如何是正中偏師云滿頭白髮離巖谷半
夜穿雲入市廛進云如何是偏中正師云數片白雲
籠古寺一條緣水繞青山進云如何是正中來師云
手指空時天地轉回途石馬出紗籠進云如何是兼
中至師云風吹柳絮毛毬走雨打梨花蛺蝶飛進云
如何是兼中到師云半夜黑漆屏風上寫出盧仝月
蝕詩進云恁麼則申伯宗風從此振神州隹氣又亨
通師云伽陀不必從頭念知是般事即便休乃云處
處叢林臘月八焚香稽首慶悉達雙林不守舊循途
免落世間成話把既不守舊循途又何須這場特地
不見道有條攀條無條攀例便下座。

老和尚六旬初度命上堂師陞座拈香畢乃云今晨
迺吾方丈老人耳順之期不肖念於三千里外入山
省覲復承嚴命令兩序諸兄請陞斯座大似偪石女
生兒驅生蛇入竹既不獲己祇得藉斯山景聊夫塞
乎其白遂揮拂子云柱峰卓立秀獨拔乎五嶽銀燭
煒煌光迥耀夫三湘曼殊窈窕於雲端僊趺全彰於
巖畔滔滔花澗吐廣長之妙舌條條古木示清淨之
法身欲窺堂奧幽玄須透向上關戾直須打疊淨潔
始堪股肱宗猷誠能如是則不披萊衣而師顏己悅
不獻函圖而壽算無疆不肖雖恁麼舉揚猶是中原
俗氣還有共相慶祝底麼道價盡輸天下響虛裏惟
許小師知擊拂子下座。

臘八上堂雪山夜半睹明星冷地欺顢一切人我若
當時見恁道一鋤掘斷葛藤根岐山老人可謂和身
放倒還有扶得起的麼將此身心奉塵剎是則名為
真報恩。

解制小參三月安居九旬禁足鍋眼大小杓柄短長
大眾咸知今聖制告圓草鞋錢各自打點飯米錢須
要算還常住諸昆仲出一叢林入一保社大須審細
不可忽略放過若不休去歇去徒摩客路之塵大限
臨頭悔之晚矣山僧一冬雖未晚參其如觸境逢緣
未嘗不為激勵每見汝等開口諸緣放下嘲著是非
熾然蓋因生死心不切能所念未忘所以病入膏肓
不惟良醫拱手假使釋迦復起達磨再來亦未免限
此牛跡故洞山問僧云世間何物最苦僧云地獄最
苦山云不然衣線下大事不明是為最苦洞山和尚
可謂吐膽傾心柰何直下無人領略幾成虛設若論
衣線下事苟非親履實踐一回如蓮花開如大夢覺
縱饒學通三藏才富五車有電光之舌波濤之辨祇
成得箇知解口滑之流生死岸頭依然黑漫漫地欲
得生死穎脫也須剔起眉毛著些精彩始得邇來刱
叢林亦不稽古祇圖熱鬧為勝嗟乎豈不聞首山道
冠四海稽其座下眾不滿於三十遇祖初住法昌名
震寰宇上堂曾聞命一力士撾鼓藥山未遇時曾統
六人於牛圈其後道行英賢疊出故雲門法眼曹洞
悉出其源惜乎二宗流通未幾而止獨吾宗鼎峙支
那者符初祖嫩桂之讖也後有訛誤謂此二宗出自
馬祖吾雲門祖翁曾有普說為誅心孛理之徒指出
二支五派立宗來源嗣後徑山嚴統偽書一出諸方
咸皆髮豎故有摘欺說闢謬說指迷說救蛾說熄邪
辨明宗正訛曹溪眼宗門弊洗五燈正論溯源問平
心論五燈先南嶽說及公揭公檄等書恥其非自乙
未年正月十八日於杭州碧蓮館會諸當道宰官燬
嚴統偽版後天下咸知此是魔事雖今山鬼衒技於
無人之處吾又復何辨哉沼和尚記讖仰山再來痛
法脈恐絕故七載單丁於風穴濟北之道重新始其
然也法門重任莫過擇人必致形正影端方堪雕琢
始其祖道有賴豈可依樣葫蘆稱人天眼目耶諸昆
仲非是罔談彼短靡恃己長蓋謂古風墮地寧忍懼
謗而不言哉昔仲尼道流諸國況遭陳蔡之厄取讎
於桓魋招毀於叔孫尚爾不合於人山僧安可苟免
於今日雖道義節儉未似愛惡皆一揆也此箇門頭
戶底大非容易撐持若不具正法眼識邪正驗濁清
怎敢提挈綱宗激厲後學消檀越信施受人天禮拜
這些境界惟證乃知非福報因緣之所論也若非浹
背汗流直饒福盈四海眾闐支那臨結梢頭只落得
一場乾打哄依舊業識茫茫無本可據雖然這一絡
索適纔不過偶爾成文若是箇伶俐漢望剎竿而走
見鞭影而行山僧不妨瞻之仰之其或未然祇知事
逐眼前過不覺老從頭上來珍重。

示眾兼謝兩序茶愛無偏黨理長即就光明燦爛今
古恆然說心說性埋沒己靈論禪論道誑諕閭閻縱
使鼻頭邊觸著布毛下翻身未為伶俐那堪向實際
理地用心佛事門中駐念既不如是何妨合取兩片
皮省煩許多氣力雖然正恁麼時清光燭梵座瑞氣
繞精藍即不問只如古德道菴內人不知菴外事是
何意旨這裏緇素得出不但受他諸公今宵供養直
饒萬兩黃金也合消得脫或未然莫道喫果品白水
也防噎。




文穆念禪師語錄卷第三(終)

文穆念禪師語錄卷第四
嗣法門人真慧等編次

* 住汝州伏牛山雲巖禪寺語錄

康熙壬子十月望五日入院嵩魯兩邑緇素及闔山
耆舊恭請當寺開堂。

法座以拄杖指云此座高廣壁立萬仞說甚威音這
廝箇裏總教乞命何謂一耀當先諸凶隱伏遂陞座
拈香祝
聖畢次懷中取香拈出云此一瓣香烈如猛燄擬之則
燎卻面門疾若迅雷觸之則死不旋踵昔年親攖斯
毒直得八面玲瓏爇向爐中第三回供養仁瑞堂上
本師上嬾下放老和尚用酬法乳之恩遂斂衣就座
維那白椎云法筵龍象眾當觀第一義師喝一喝云
一句截流萬機侵息點滴不滲作麼生觀還有解觀
的麼出眾相見(問荅畢)乃云法無異味道絕古今獅
絃調於此日玄旨統於未朕冰壺簾外湛湛光輝日
月無影枝頭璨璨香透塵寰萬法演靈源而不昧一
真合法界以無窮是以宛轉虛玄互融互攝非情識
之所到豈言論之可及然雖如是且功位雙彰理事
如如一句又作麼生遂卓拄杖云覿露現前超格外
通身尊貴透威音(敘謝竟)復舉當山第一代曇晟禪
師因藥山謂曰與我喚沙彌來巖曰和尚喚他作甚
麼山曰我有箇折腳鐺子要伊提上挈下巖曰與麼
則與和尚出隻手去也山便休師云歇力夤緣功至
謝而位轉左右知序誠奉重以無違克紹箕裘故是
源遠有據開拓家風又當別道何謂但將飯向無心
碗自有人提折卻鐺結椎云諦觀法王法法王法如
是下座。

上堂法無異法聲色全該道無別道明暗互攝若也
會得不獨遍塵遍剎而指顧稱尊亦可以法式幽關
而彌論萬有然雖如是且不涉夤緣一句又作麼生
昨夜犀因穿海過通身一片水淋淋。

上堂山僧住持兩月未曾拈動這箇今既承命陞堂
不如布施大眾喝一喝下座。

上堂舉夾山因僧問撥塵見佛時如何山曰直須揮
劍若不揮劍漁父棲巢僧後問石霞撥塵見佛時如
何石曰渠無國土甚處逢渠僧回舉似山山上堂舉
了乃曰門庭施設不如老僧入理深譚猶較石霜百
步師云一人放風前箭砧杵敲殘深夜月一人轉劫
外機玉兔挨開碧海門雲巖即不然夾路桃花風雨
後馬蹄何處蹋殘紅。

佛涅槃上堂箇黃面老子打了一生脫空臨末梢頭
更示雙趺於金棺可謂巧盡拙出笑殺傍觀雖然不
因紫陌花開早怎得黃鸝下翠微。

上堂舉太陽警玄禪師上堂夜半烏雞抱鵠卵天明
起來生老鸛鶴毛鷹胔鷺鷥身卻共烏鴉為侶伴高
入煙霄低飛柳岸向晚歸來仔細看依稀卻似雲中
鴈師云鏗金戛玉位轉功回明暗互攝迥無依倚洞
上玄風恁麼提挈可謂殆盡何則就中大旨渾忘忌
內紹天權迥出倫。

祈雨上堂昨夜深沙神惡發將東海赤梢驀頭一棒
直得北鬱單越雷電烜赫南贍部洲雨傾滂沱舜若
多鼻孔浸得七花八裂忉利諸天忍俊不禁揚聲大
叫道土曠人稀相逢者少。

至節上堂僧問一陽來復日長一線未審佛法長多
少師打云長多少僧作禮云恁麼則聞所未聞也師
復打云識甚好惡乃云陰極陽回一線添五雲書物
正堪妍劫前玄範渾無礙盡在當人日用間喝一喝。

元旦上堂日可冷月可熱眾魔不能壞真說作麼生
是真說恭惟兩序首領及合山大眾各箇啟居萬福
便下座。

上堂舉同安常察禪師問僧甚處來曰五臺安曰還
見文殊麼僧展兩手安曰展手頗多文殊誰睹曰氣
急殺人安曰不睹雲中鴈焉知沙塞寒曰遠趨丈室
乞師一言安曰孫臏門下徒話鑽龜曰名不浪得安
曰喫茶去僧便珍重安曰雖得一場榮刖卻一雙足
師云這僧施展如趙子龍戰乎長阪縱橫了無懼色
幸同安有背水之計縱伊具神機妙算又怎能逃其
乎掩襲哉雖然倒行逆施各有所長優劣也須檢點
何謂不見道版拍相催難縮手當風妙協貴知音。

上堂大道無方真機匪隔明投暗合殺活縱橫卷舒
了無變異行藏信其自由不是神通亦非法爾然雖
如是猶涉途程須知向上更有一著在喝一喝。

晚參舉趙州示眾金佛不度爐木佛不度火泥佛不
度水真佛屋裏坐師云趙州和尚只有一箇齒不然
怎肯恁麼道還委悉麼須知遠煙裏別有好商量喝
一喝復為頌云錦城春曉畫圖伸舞袖翩翩笑語頻
曲罷涼州神繾綣暗香浮動月黃昏。

上堂喝一喝云威音以前樓至以後於其中間所有
無不揭示殆盡更向山僧索箇甚麼遂下座以拄杖
一時打散歸方丈。

上堂纔過八月旦又是中秋節謹白參玄人光陰莫
虛涉莫虛涉須甄別到頭雲定覓山歸世間有水皆
涵月喝一喝。

上堂僧問千年公案今日重新不問玄機請宣直指
師云玉燭搖紅彩金爐噴紫煙如何是誕生王子師
云彩霞籠玉像玎璫出禁門如何是朝生王子師云
乾符合至化聲價重連城如何是末生王子師云六
街容奉重真智任靖藩如何是化生王子師云令布
乾坤靜威揚四海欽如何是內生王子師云六宮深
隱處凝然詎敢窺僧禮拜乃云象王顧獅子吼底事
分明直為剖玄關金鎖洞然開無位真人笑拍手笑
拍手驚起街頭石敢當撞落南星貫北斗喝一喝下
座。

示眾舉魯祖雲禪師尋常見僧來便面壁南泉聞曰
我尋常與師僧道向佛未出世時會取尚不得一箇
半箇他漝麼驢年去師云魯祖面壁贓陷平人南泉
恁麼道不是好心雖然縱奪堪誇以及正眼看來總
是白地上弄精魂有甚麼交涉。

上堂僧問人天普集緇素歸心祖庭中興即不問雲
門三句事如何師云銀山鐵壁重重美萬里無私著
眼看進云如何是函蓋乾坤句師云颯颯西風開曉
露輝輝杲日麗中天進云如何是截斷眾流句師云
橫按莫邪全正令太平寰宇斬癡頑進云如何是隨
波逐浪句師云青山雨過添新翠菡萏風生發異香
僧禮拜乃云今佛放光明助發實相義狗舐熱油鐺
牛皮鞔露柱兜率無根下戴鼇蓬萊三島神僊寓清
風月下守株人涼兔漸遙春草綠下座。

臘八上堂雪山午夜星燦斗懸黃面瞿曇被眼熱顢
還有不被顢者麼遂仰視作睹星勢云參。

上堂僧問拈花契旨故是嘉聲克肖面壁投誠灼然
悟非尋常育聖淘凡人共委洞水逆流請舉揚師云
燭曉玉人初破夢夜寒青女未登機進云夜半正明
天曉不露如何是正位一色師云青山常舉足白日
不移輪進云銀碗盛雪明月藏鷺如何是大功一色
師云碧海銀魚躍蘆花白鳥栖進云續鳧截鶴夷嶽
盈壑如何是今時一色師云月落潭無影雲生山有
衣進云恁麼則曹溪意旨唯師得洞上綱宗獨我聞
師云假雞聲叫難顢我未肯糢糊放過關便打僧問
寶座巍峨人天普集則且置如何是見滲漏師云石
筍逢春長進云如何是情滲漏師云霜花向日開進
云如何是語滲漏師云兩口無一舌僧禮拜乃云鐵
牛之機當陽展示金剛圈子直下拋來不是奪市攙
行為要諸人壁立遂拈拄杖卓一卓云不是心不是
佛不是物畢竟如何理會良久云赤心片片知人少
覿面堆堆睹者稀下座。

晚參開口有時非開口有時粗言及細語驢鳴犬吠
獲圓通八面那吒利於此人從塞北來卻得江南信
報得來年蠶麥熟羅侯羅兒與一文下座。

上堂僧問如何是賓中主師云白日不移輪進云如
何是主中賓師云青山常舉足進云如何是賓中賓
師云掘地覓青天進云如何是主中主師云木人手
解舞僧禮拜乃云久默斯要滿口冰霜迷逢達磨墮
阬落塹不是山僧平地骨堆橫生異見祇為立地要
人搆去迺豎拂子云還有搆得的麼試玉須經火求
珠不離泥。

上堂舉三聖上堂我逢人即不出出即不為人便下
座興化曰我即不然逢人即不出出即便為人師云
高高處觀之不足低低處平之有餘分疆列界二老
故善其機若論扶豎臨濟綱宗則未可何謂不見道
塵中雖有隱身術怎似全身入帝鄉下座。

浴佛上堂周行指顧稱尊也則郎當忒殺將謂福及
五天詎意禍延塵剎遂卓拄杖云眼熱傍觀忍未禁
千古萬古啊喇喇。

上堂舉長翁淨禪師奉敕陞天童捧敕黃示眾曰雲
開九天呈起曰看彩鳳銜出且道如何委悉急急如
律令敕師云古今洞然纖塵不隔要識天童面目現
在見麼急須著眼看僊人莫看僊人手中扇復頌云
泥封出自九重城覿面無私直示君試看天童峰頂
月一輪高放海天分。

* 機緣

師問僧不觸不背畢竟喚作甚麼僧便喝師云好喝
僧又喝師云東家杓柄長西家杓柄短盞子撲落地
碟子成七片又作麼生僧擬議師打出。

僧參師云未向雙林發足時好與三十痛棒僧云過
在甚麼處師便打僧擬議師直打退。

師問僧內不放出外不放入正恁麼時以何為界僧
便喝師云好好問你惡發作麼僧擬議師喝出。

師問書記百丈圓相實中有虛玄沙白紙虛中有實
祇如不落虛實的事你如何記記云金烏西墜玉兔
東昇師云恁麼則落虛實去也記禮拜師打云龍頭
蛇尾漢。

師問僧未打七時如何僧云平如鏡面師云正打七
時如何僧云峻若嶮巖師云打七後時如何僧便喝
師云與麼則你會也僧作禮云謝師證盟師便打。

僧問把住是如何師云佛祖罔極進云放行是如何
師云水秀山青進云如何是放行中把住師云芳叢
無艷色進云如何是把住中放行師云草枯鷹眼疾
進云恁麼則楖栗橫肩不顧人直入千峰萬峰去師
云看腳下。

僧問如何是如來禪師云離文字相進云如何是祖
師禪師云覓文字相了不可得。

師遊山值一枯樹顧眾問云春回大地秀因甚枯樹
不生花眾下語不契師自代云無汝用工處。

僧問如何是見滲漏師云木魚山上走鐵鷂水中浮
如何是情滲漏師云石人衫子破大地無人補如何
是語滲漏師云電從眼角露雷向舌尖轟。

僧問古鏡未磨時如何師云乾坤無異色進云磨後
如何師云乾坤無異色。

僧問如何是奇特句師云龜毛拂子長數尺進云如
何是無私句師云鵲譟鴉鳴報吉凶進云如何是微
妙句師云漏渴沉沉驚夢破曉來不覺日初昇。

僧問不依此岸不著彼岸不住中流且道在甚麼處
師云今日好天晴。

僧問如何是一老一不老師云桃花朱顏澹楊柳翠
色深。

僧問女子出定意旨如何師云偶爾成文進云文殊
是七佛之師為甚出女子定不得師云莫謗他好進
云棄諸為甚出得師云莫謗他好進云出與不出且
置如何是定師云手之舞之足之蹈之。

僧問既是善知識為甚麼呼佛罵祖師云鴛鴦枕上
兩行淚半是思君半恨君又一僧亦如前問師云怎
怪得。

僧問黃卷赤軸即不問衲僧分上時如何師云龍袖
拂開全體現象王行處絕狐蹤進云荊棘林中即不
問出身一句時如何師云散髮夷猶忘管帶太平無
事酒顛人進云出身一句蒙師指萬里無雲時如何
師云鵰弓已挂狼煙息一片皇風四百州。

僧問如何是入門句師云鞠躬如也如何是門裏句
師云兩眼對兩眼如何是當門句師云血濺梵天如
何是出門句師云青山無異路如何是門外句師云
眼橫鼻直。

僧問如何是第一玄師云昨夜擊金鐘告報天下聞
如何是第二玄師云大眾齊合掌香煙滿乾坤如何
是第三玄師云鬻薪樵子貴衣錦道人輕如何是第
一要師云鐵狗吠斜陽幻人拍手笑如何是第二要
師云驚起巖前虎一步一𨁝跳如何是第三要師云
楊修見幻婦一目便知妙。

師落堂一僧悟空問父母未生前誰是我本來面目
師指火僧云恁麼則識取去也師云拶空搔口而去
婆子問無夢無想時未審主人公在甚麼處師云牡
丹花下睡貓兒婆便喝師云這是有夢有想的如何
是無夢無想的主人公婆禮拜師云不信道。

僧問如何是雙林境師云千峰繞剎群林秀一水當
墀萬象懸進云如何是境中人師云抬梁扛柱少客
易運瓦搬磚老者難。

僧問魚以水為命因甚麼又向水裏死師云業在其
中進云一切眾生皆明孝道因甚麼梟鳥食母師云
業在其中進云塗毒鼓一擊聞者皆喪因甚麼製者
不死師云業在其中。

僧問不思善不思惡且道思箇甚麼師云不思善不
思惡。

僧問寶劍未出匣時如何師云險進云出匣後如何
師云險。

僧問家親作祟如何處置師云山河不礙清霄路妙
用縱橫處處通又一僧如前問師云放下著。

師落堂鄧居士出師攔胸搊住云正當恁麼時那箇
是你主人公速道速道士向師脅下一拳師遂托開
云不是不是士云是師便打士擬議師直打退。

師問寮元大眾入室問著無言汝試代彼道一句看
元云昨朝雪鋪大地今晨日照當空師云這是大眾
的你的聻元作禮云總在這裏師便打。

師落堂纔坐僧問一念未生前時如何師云好箇消
息僧擬議師云去勿羈山僧坐僧云請師指示師云
將謂別有那僧便拜師云會麼僧一喝師云未有主
在僧無對良久僧請師代遂問如何是喝中主師云
寧可斷舌不犯國諱。

僧問大悲千手眼那箇是正眼師云杲日當午照。

僧問斧子忌短钁頭忌長畢竟住山用箇甚麼師云
不借東君力常開優缽花。

僧問如何是頭師云金輪不隱的遍界絕紅塵進云
如何是尾師云玉女夜拋梭織錦於西舍進云有頭
無尾時如何師云未得忘功用依稀屬正偏進云有
尾無頭時如何師云全無一滴水浪激似銀山進云
頭尾相稱時如何師云殷勤無米飯堂前莫問親。

僧問虎生七子那一箇無尾巴師云無人識得渠。

僧問如何是丹霞境師云鳥道難逢進云如何是境
中人師云無孔鐵錘當面擲進云如何是人中主師
便打進云如何是主中事師云還知棒頭落處麼僧
禮拜師打云落處也不知。

僧問權衡祖道即不問如何是尊貴的事師云乞兒
破布袋進云明月堂無影木白雲深處露全枝師云
盡力推爺向裏頭。






文穆念禪師語錄卷第四(終)

文穆念禪師語錄卷第五
嗣法門人真慧等編次

* 頌古

「釋迦牟尼世尊初降生時一手指天一手指地周行
七步目顧四方曰天上天下唯吾獨尊。」

【天風吹律下閻浮落地光吞百億洲曠古風回春
色穆靄然幽暗一輪收。】

「世尊因外道問不問有言不問無言世尊良久外道
歎曰世尊大慈大悲開我迷雲令我得入遂作禮而
去阿難乃白世尊曰外道見何道理稱歎而去世尊
曰如世良馬見鞭影而行。」

【白雲蒼狗擬何憑夏雪金霜信有甄轉過石林寒
艷燦輪輪菌菌愈精神。】

「世尊於涅槃會上以手摩胸告眾曰汝等善觀吾紫
磨金色之身瞻仰取足勿令後悔若謂吾滅度非吾
弟子若謂吾不滅度亦非吾弟子時百萬億眾悉皆
契悟。」

【高山仰止聳無及界破青山白練飛日落光舍千
古秀洞回春色滿皇畿。】

「六祖慧能大師既受囑矣寓南海法性寺廊廡間暮
夜因風颺剎旛有二僧對論一曰風動一曰旛動祖
曰不是風動不是旛動仁者心動。」

【大嚼屠門雖快意那知捏破傍人鼻直饒鳧鶴續
來清也是將笳指作篴。】

「南陽慧忠國師因肅宗帝問如何是十身調御忠乃
起立曰會麼帝曰不會忠曰與老僧過淨缾來。」

【佳人春戲出庭闌澹掃蛾眉笑語歡雙手拓開簾
翡翠鞦韆月下任人看。】

「城東有一老姥與佛同生不欲見佛每見佛來即便
迴避一時四顧東西總皆是佛遂以手掩面而十指
掌中亦皆是佛。」

【夜臺鬼判議紛紛非是無因苦偪凌十八重中無
限法算來都是汝心生。】

「有婆子供養一菴主二十年常令二八女子給侍一
日令女子抱定曰正恁麼時如何主曰枯木倚寒巖
三冬無暖氣女子舉似婆婆曰二十年祇供養得箇
俗漢遂遣出燒卻菴。」

【逢耕問津遇薦設葅表裏一如鍼鋒不透。】

「青原行思禪師令石頭馳書南嶽且囑曰回時吾有
箇鈯斧子與汝住山頭到南嶽未呈書便問不暮諸
聖不重已靈時如何嶽曰子問太高生何不向下問
頭曰寧可永劫受沉淪不從諸聖求解脫便歸原曰
子返何速書信達否頭曰信亦不通書亦不達去日
蒙和尚許箇鈯斧子即今便請原垂下一足頭便禮
拜。」

【金鍼暗繡鴛鴦合玉線斜挑錦縫重滿幅素縑描
未易偉然舒卷不施功。】

「藥山因道吾雲巖侍立次乃指案山上枯榮二樹間
枯者是榮者是吾曰榮者是山曰灼然一切處光明
燦爛去巖曰枯者是山曰灼然一切處放教枯澹去
時高沙彌外至山曰枯者是榮者是高曰枯者從他
枯榮者從他榮山顧道吾雲巖曰不是不是。」

【文讌筵開試鳳麟樽前賦各質彬彬蟲文鳥篆班
為賞不道於中更有因。】

「貓兒。」

【老梅風割吐銀葩香洩幽窗凍日斜占得春光回
百谷幾多桃李暗吁嗟。】

「南嶽西園曇藏禪師一日自燒浴僧曰何不使沙彌
童行園乃撫掌三下。」

【畫樓消息何人曉鸞鏡臺前春色繁就裏花容雖
可適玉人相看尚慚顏。】

「馬祖道一禪師不安院主問和尚近日尊候何如祖
曰日面佛月面佛。」

【久理深閨嬾下帷春情無柰語聲低奴奴不是多
愁態對鏡飾顏惡見伊。】

「雲巖曇晟禪師因道吾問大悲千手眼那箇是正眼
巖曰如人夜間背手摸枕子吾曰我會也巖曰作麼
生會吾曰遍身是手眼巖曰道也太殺道祇道得八
成吾曰師兄作麼生巖曰通身是手眼。」

【案前銀燭搖紅影檻外喬松展化機奼女驚回霜
夜夢倒騎鐵馬趁雲飛。】

「投子大同禪師因僧問和尚住此山有何境界子曰
丫角女子白頭絲。」

【碧巖深處響寒蛩丹桂凝霜濕翠容佩玉嫦娥歌
舞後畫堂月落彩雲籠。】

「德山宣鑒禪師晚參今夜不荅話問話者三十棒時
有僧出禮拜山便打僧曰某甲話也未問和尚因甚
便打山曰你是甚處人僧曰新羅人山曰未跨船舷
好與三十棒。」

【靈峰驀為展神用詎能量非獨妖氛掃此中更有
長。】

「洞山良价禪師解夏上堂初秋夏末兄弟東去西去
直須向萬里無寸草處去良久曰祇如萬里無寸草
處作麼生去顧左右曰欲知此事直須枯木上生花
方與他合。」

【鳳舞庭梧金鴨襲龍吟碧沼錦雲攢回途復妙尊
嚴甚夜月流輝古殿寒。】

「洞山因僧問寒暑到來如何回避山曰何不向無寒
暑處去僧曰如何是無寒暑處山曰寒時寒殺闍黎
熱時熱殺闍黎。」

【太古琴彈世絕聽五音不犯妙殊深僊陀秘術誠
難跡別館時聞漏已沉。】

「洞山曰末法時代人多乾慧若要辨驗真偽有三種
滲漏一曰見滲漏機不離位墮在毒海二曰情滲漏
滯在向背見處偏枯三曰語滲漏究妙失宗機昧始
終濁智流轉。」

【洞開劫運渺難符照盡功忘尚墮諸類既莫齊猶
卓爾銀籠鶴出井梧舒。】

「仰山慧寂禪師因僧問如何是祖師意山於空作􂸖
相示之僧無語。」

【上有千尺桐下有千尺井風吹井上桐零落井中
影。】

「九峰道虔禪師因僧問如何是頭峰曰開眼不覺曉
曰如何是尾峰曰不坐萬年床曰有頭無尾時如何
峰曰終是不貴曰有尾無頭時如何峰曰雖飽無力
曰直得頭尾相稱時如何峰曰兒孫得力室內不知。」

【迢迢劫外復何期枯木回春妙轉機五馬不嘶偏
正合苔生玉殿月含輝。】

「巖頭全奯禪師示眾吾教意猶如塗毒鼓擊一聲遠
近聞者皆喪時有小嚴上座出問如何是塗毒鼓巖
以兩手按膝亞身云韓信臨朝底嚴無語。」

【庭松巖桂影婆娑叫月玄猿出薜蘿山色溪光雖
未隔就中謾道不淆訛。】

「曹山本寂禪師因僧問子歸就父為甚麼父全不顧
山曰理合如是曰父子之恩何在山曰始成父子之
恩曰如何是父子之恩山曰刀斧斫不開。」

【霜凝古木倚寒鴉疏影橫斜隔亮紗翡翠簾垂紅
日隱玉樓香散碧雲遮。】

「雲居道膺禪師常令侍者送褲與一住菴道者道者
曰自有娘生褲竟不受居再令侍者問娘未生時穿
箇甚麼道者無語後遷化得舍利有持以示居居曰
直饒燒得八斛四斗不如當時下得一轉語。」

【幾憐洗耳溪頭客牛飲猶嫌水污之今幸史標青
白潁輿情尚未獲全宜。】

「雲居因僧問如何是諸佛師居偈曰這田厙奴僧禮
拜居曰你作麼生會僧曰這老和尚居曰元來不會
僧作舞出去居曰沿臺槃乞兒。」

【碧戶深閨鎖翠微玲瓏珠樹曉煙垂春回臺榭游
絲綴花下相逢笑展眉。】

「雪峰義存禪師上堂南山有條鱉鼻蛇汝等諸人切
須好看長慶出曰今日堂中大有人喪身失命雲門
以拄杖攛向峰前作怕勢有僧舉似玄沙沙曰須是
稜兄始得然雖如是我即不然僧曰和尚作麼生沙
曰用南山作麼。」

【赤斑驀地炯雙眸彩蝁紋虺悉擺頭毒氣紛紛平
為吐俾今往古禍無休。】

「興化謂克賓維那曰汝不久為倡導之師賓曰不入
這保社化曰會了不入不會不入賓曰總不與麼化
便打曰克賓維那法戰不勝罰錢五貫設饡飯一堂
次日化自白槌曰克賓維那法戰不勝不得喫飯即
便出院。」

【石火光中施妙術黑風景裏露全斑東床坦腹殊
無恙志士傍觀盡解顏。】

「雲門文偃禪師曰光不透脫有兩般病一切處不明
面前有物是一透得一切法空隱隱地似有箇物相
似亦是光不透脫又法身亦有兩般病得到法身法
執不忘己見猶存坐在法身邊是一直饒透得法身
去放過即不可仔細檢點將來有甚麼氣息亦是病。」

【玉笛頻將靜夜吹劫初弘範治無遺相思夢斷珊
瑚枕鳥道虛明苔滿墀。】

「太原孚上座掌雪峰浴室一日玄沙上問訊峰曰此
間有箇老鼠子今在浴室裏沙曰待與和尚勘過遂
到浴室值孚打水沙曰相看上座孚曰已相見了沙
曰甚麼劫中曾相見孚曰瞌睡作麼沙卻入方丈白
峰曰己勘破了峰曰作麼生勘伊沙舉前話峰曰汝
著賊也。」

【坐斷空蒙無異色劈開兩儀見幽玄源分河洛飛
龍馬為得先天趣味妍。】

「鵝湖智孚禪師一日不赴堂侍者請赴堂湖曰老僧
今日在莊上喫油餈飽侍者曰和尚不曾出入湖曰
汝不信去問莊主侍者方出門忽見莊主且謂曰謝
和尚到莊喫餈。」

【照乘自古人間罕暗裏相投鮮不驚擬覷猛然剛
轉首梅花月過已三更。】

「曹山慧霞禪師因僧問佛未出世時如何霞曰曹山
不如僧曰出世後如何霞曰不如曹山。」

【井梧靜夜宿丹禽古寺雲封未見形化外風光何
所適碧天秋月映寒汀。】

「梁山緣觀禪師因僧問如何是日用事山曰碧玉點
破琉璃色滿目紅塵不見沙。」

【幾入蓬壺室端居玳瑁床青宮位不減外紹怎能
量。】

「谷隱聰禪師因達觀問如何是夜半正明天曉不露
隱曰牡丹花下睡貓兒。」

【沉沉午夜靄清暉鑾陛簾垂隱聖儀斗轉未央虞
管靜寥寥方外詎能窺。】

「天童宏智正覺禪師因僧問如何是向去的人童曰
白雲投壑盡青嶂倚空高曰如何是卻來的人童曰
滿頭白髮離巖谷夜半穿雲入市廛曰如何是不來
不去的人童曰石女喚回三界夢木人坐斷六門機。」

【霜天清碧湛如藍古渡舟橫鳥道寒點水蘆花翻
野岸素波影漾月團圞。】

「石霜慈明禪師室中常插劍一口旁寘水一盆草鞋
一緉凡見僧參遽曰看劍稍涉擬議便喝出。」

【精金出礦真堪美釵釧缾盤等一體春色暗藏謾
較量秋光明露幾能委。】

「投子義清禪師上堂洪波浩渺白浪滔天鎮海明珠
在誰收掌良久卓拄杖云百雜碎。」

【超然物化出雲衢明月清風洞十虛腦後見腮人
莫問通身竅妙必無虞。】

「楊岐方禪師問石霜幽鳥語喃喃辭雲入亂峰(云云)。」

【清秋鴈陣布長空浪裏金鱗活路通幽穆靄然霄
漢外琵琶聲調意無窮。】

「法昌遇禪師因英勝二首座到山相訪英曰和尚尋
常愛點檢諸方今日因甚麼卻來古廟裏作活計昌
曰打草祇要驚蛇(云云)。」

【機輪展握等虛空韜略於中有不同石內左慈呼
遯甲席中龍膽駭曹公。】

「長蘆真歇清了禪師示眾處處覓不得祇有一處不
覓自得且道是那一處良久云賊身已露。」

【素質丹脣宮樣妍常將羅袖拂人前半窺半避沉
吟處易水悲歌祇自憐。】

「天慶息菴義讓禪師因僧問無功之功還有偏正否
慶曰偏正歷然曰如何是無功的偏正慶曰石牛慣
吐三春霧靈鳥不棲無影林。」

【露冷香沉春正寒雲眠石室蘚痕斑烏雞靜夜啼
殘雪月影蛾眉䫌面看。】

「報恩從倫禪師示眾若論此事如丹鳳衝霄不留朕
跡直得星攢碧落月浸丹墀翡翠簾垂燭香人靜當
此之際那容喘息寧許窺窬密室不通風玄關難措
足雖然要不出一點靈犀明宇宙那分東土與西乾。」

【橘中之樂果何窮黑白分明顯現中棋局未終乘
折角雲攢古岫月沉空。】

「西山柏子院邃谷禪師因僧問頭頭無繫絆處處不
染著是箇甚麼山曰我也不知曰為甚麼不知山曰
不知不知。」

【白日光中橫碧樹彩雲影裏露僊姿賞心千載樓
頭客幾度憑闌語似癡。】

「金牛和尚每日作飯供眾(云云)。」

【潦倒情懷別眾儔逢人慣好賣風流長波縱得東
流意到底還歸那一漚。】

「岐山因僧參山瞑目坐僧拜起側立山不顧僧喝山
謂行者曰適纔少管待這漢惡發僧擬開口山抽身
入方丈。」

【白拈可謂機難測決勝悠然帷幄中堪笑婁羅纔
打令鋒鋩頓挫骨毛容。】

「岐山見僧喚前曰他日不得辜負我僧停思山曰去
僧去山復喚前曰他日不得辜負我僧禮拜曰怎敢
辜負和尚山曰辜負辜負僧罔措山曰去僧纔行山
復喚前曰他日不得辜負我。」

【重重指注原無他只要渠儂直下荷叵耐頑皮真
癩肉油鹽特費老師多。】

「烏石靈觀禪師尋常唯扃戶人罕得見雪峰一日伺
便扣門石開門峰驀胸搊住曰是凡是聖石唾曰這
野狐精便推出閉卻門峰曰也祇要識老兄。」

【珠走盤兮盤走珠宛旋凸宕見精粗額堂妙有摩
醯竅四海佳聲樂自知。】

「百丈入就禪師因僧問如何是暗中明丈曰白雲籠
月色曰如何是明中暗丈曰翠竹舞清風曰明暗雙
雙即不問即今覿面時如何丈一喝僧禮拜。」

【四面簾垂碧玉璣重重深苑鎖春肥僊姬月下徐
回首丹頂雲巢忽覺飛。】

「百丈因桃花開指謂眾曰靈雲見桃花悟道諸人見
桃花為甚麼不悟道眾荅不契一僧曰和尚見桃花
未審如何丈曰山僧不解眼花僧曰怎柰即今何丈
作咳勢云山僧有病出去。」

【碧天清迥湛無塵冶艷中芬秀絕倫漏洩馨香人
弗委辜他青帝意沉吟。】

「百丈因僧問如何是衲衣下事丈曰橫鍼豎線。」

【劈開金殿鎖放出玉壺春朕兆殊無似菱花窈絕
倫。】

「大珠慧海禪師因僧問如何是佛珠曰清談對面非
佛而誰眾茫然。」

【春浴錦圖開流鶯啼弗徹賞芳多少人幾箇知時
節。】

「丹霞子淳禪師上堂乾坤之內宇宙之間中有一寶
秘在形山肇法師恁麼道祇解指蹤話跡且不能拈
示於人丹霞今日擘開宇宙打破形山為諸人拈出
具眼者辨取以拄杖卓一下曰還見麼鷺鷥立雪非
同色明月蘆花不似他。」

【砧杵夜敲清暑色胡笳邊起動秋聲含芳桂解凝
雲結透出馨香一點清。

此寶從來人罕識光前耀後一時通八花毬上紅
旂插尊貴還輸老凍儂。】

「真州長蘆真歇清了禪師一日登缽盂峰豁然契悟
徑歸侍立霞掌曰將謂知有師欣然拜之後住皋寧
崇光上堂我於先師一掌下伎倆俱盡覓開口處不
得如今還有恁麼快活不徹底漢麼若無銜鐵負鞍
各自著便。」
【拈曰還知真歇老人麼昔年那裏落節
今日這裏拔本。

驀爾孤峰輕觸著石頭土塊盡揚眉分明莫謂成
狼藉覿面拈來要汝知。】

「明州天童宗玨禪師上堂劫前運步世外橫身妙契
不可以意到真證不可以言傳直得虛靜斂氛白雲
向寒巖而斷靈光破暗明月隨夜船而來正恁麼時
作麼生履踐偏正不曾離本位縱橫那涉語因緣。」

【澄潭月印天開眼萬象無私影現中一步密移玄
路寂不萌枝長玉芙蓉。】

「明州雪竇足菴智鑒禪師上堂世尊有密語迦葉不
覆藏一夜落花雨滿城流水香。」

【赤水神珠絕點塵一回拈起一回新花開鐵樹清
香噴午夜虛空笑展脣。】

「衡陽岐山仁瑞寺嬾放智大禪師上堂橫按拄杖云
過去諸佛一時按過未來諸佛齊列下風正當恁麼
時放過即不可以拄杖一時趁散。」

【芍藥花開蝴蝶舞蒼梧葉放子規啼虹霆轉盼精
神爽逸興無聊禁不羈。

獨脫無私老凍儂全提殺活聖凡中光鋩赫赫衝
牛斗疑犯鋒兮命不容。】

「五位正偏。」

【正中偏脫甲石龜上釣船夜半篙人垂手處蘭橈
撥破玉壺天。

偏中正當臺捧出軒轅鏡乾坤密密廣無邊法法
頭頭皆正令。

正中來木童倚杖上瑤臺婆羅月裏連根拔九曲
黃河絕點埃。

兼中至貍奴白牯恣遊戲頭頭妙用具方圓一曲
虞絃明理事。

兼中到虛空撲落絕玄妙嘶風木馬火中旋折角
泥牛水底叫。】

「五家宗旨。」

【金烏子夜徹天輝鳳閣絲綸曉靜垂劫外鴻蒙忘
影象簪花石女不妝眉(曹洞)。

風生鱉鼻變飛龍浪湧浮雲出岫雄點著不來成
顧鑒亂流明滅夕陽中(雲門)。

箭鋒時拄體圓彰龍鬥雲橫草樹香碧落蟾花恢
藻鑒松風一曲舊來長(法眼)。

父子機頭理事全泥牛耕破劫壺天玄同語默超
功用月皎星澄上下圓(溈仰)。

喝下全機驗主賓吹毛透匣偪空鄰瞎驢蹋破三
玄路獨坐雄風萬古春(臨濟)。】










* 行實

康熙四年冬旦日晚參畢騎龍天劍大師設茶領兩
序及闔山大眾懷香入室請師說行腳師固辭曰余
未嘗雲水用說奚為眾請再三師不得己曰余有一
問荅得愜意即說祇如鴻蒙未判已前還有行腳事
也無眾不語天大師曰知是般事便休余曰既知恁
麼道何得更要重說偈言劍曰一番提起一翻新師
良久乃曰余生緣南楚祁陽蔣氏之季子父諱春龍
母李氏產於明懷宗癸酉年六月廿三日巳時幼未
攻書壽將一紀雙親見背起手足時余不昧夙因兼
丁劫難遂以出家事跽白先君聽許嗣後長兄擇送
本邑紫雲菴復之師處是甲申歲臘月八日薙髮埋
首天泉已經數載　大清
世祖癸巳春民心稍安余遂辭師行腳遊歷講肆至甲
午始入岐山結制是冬圓具蒙和尚直提開導授一
話頭寅夕參扣了無所知解制後復聽教於三浯講
至止止不須說我法妙難思余不覺喟然歎曰此難
思法豈語言文字能測度也雖在講席作息未嘗不
以已事參究為急務期畢意欲他行時四方未寧兼
同參所邀復入岐山結冬三日後起通宵七余入室
求開示尚曰參禪別無開示祇要離心意識參出凡
聖路學七畢又聞鄰單穎脫余愈加勇猛戒期後和
尚領眾出坡一僧問山河及大地全露法王身目前
山河大地歷歷明明如何是法王身和尚荅露余傍
聞頓惺解制日方丈命余典客執勞服役三載無間
一日和尚於客寮外厲聲曰知客余應諾尚曰你因
甚麼把生身父母限在鐵圍山內余曰和尚向甚麼
處見得尚曰贓證現在余震威一喝尚曰好喝余又
喝尚亦喝余復喝尚曰再喝一喝看余便作禮曰今
日觸忤和尚尚休去一夕普茶和尚先入齋堂職事
迎請覓和尚不得尚應聲曰在這裏大眾坐次尚曰
山僧行處諸人不知有時現梵王帝釋身有時現菩
薩羅剎身有時現國王宰官長者居士等身大眾祇
如一切身且道山僧在那一身聻那曰遍界不曾藏
尚曰山僧被維那一語粉骨碎身去也次日余外歸
鏡我舉前話問余曰維那何不道賊身己露鏡曰這
是代荅的兄又作麼生余曰東土波斯鼻頭大便休
在傍曰東土波斯鼻頭大某甲不會何不為某甲道
破余曰任從滄海變終不為君通便曰莫不是金鍼
玉線麼余曰蒼天蒼天便曰鼻孔被人扭捏去也余
曰蒼天蒼天是時純覺為侍者問婆子燒菴意旨如
何余曰好手手中呈好手覺曰菴主過在甚麼處余
曰不有子期術難識伯牙心比時將此問荅呈進方
丈和尚復徵曰婆子燒菴且道婆子是菴主是余曰
相逢盡是揚家醜幾箇休心息是非和尚頷之一日
便休問如何是父少而子老余曰青山覆白雲時在
師側酬酢甚多不能記述戊戌歲臘月初一日蒙和
尚上堂授一拄杖呆也遯雲同日而囑次第佛成道
日始授源流并爐偈曰拄杖子付吾兒法門寥落賴
撐持龍天推爾拈將出倒用橫揮任展施雖受師付
然大方猶未久歷是以庚子春辭老人復遊江浙諸
祖門庭壬寅秋意欲耕樵伏牛道過信陽晤悟休上
座崑石禪德領郡城居士清之鄧公寬吾唐公緒之
劉公請余雙林遯跡不覺四載醜拙日增難以枚舉
今承天大師與眾上座之請祇得從頭漏逗若是大
根利智者豈費許多周折正所謂不唧溜中更不唧
溜諸公勿蹈其轍是所禱也師於康熙丁巳歲十一
月初十日離丹霞至十七日到雙林染恙至十二月
十三日卯時召眾入方丈囑託後事畢舉拳問眾眾
荅問畢復說偈曰吾年四十五世緣今已休露柱開
口笑燈籠解點頭偈畢合掌瞑目而逝至次年嗣法
門人真慧同兩序建塔於本寺東隅。







文穆念禪師語錄卷第五(終)

　　　　監院莊瑀監刻


(信士鄧清之同緣蘇氏尹氏男鄧莊嚴次男鄧
　國瑞及合家眷等發心重梓
本師和尚語錄普願見者聞者同明般若共續
　心燈)

康熙二十三年仲冬吉旦
　　　　　　　江南上元縣梓人戴明之刻