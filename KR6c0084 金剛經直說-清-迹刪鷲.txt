#+TITLE: 金剛經直說-清-迹刪鷲
#+DATE: 2018-05-12 10:22:40
#+SOURCE: github.com/kanripo/KR6c0084 master 9bcdc7b5                

* No. 496-A
 金剛直說序
東樵山人迹刪鷲著

邁邁時運。凜凜其秋。大林落木。危綠飄丹。老景履霜。
怵然興慨。掩室避風。哀如充耳。俄而商颷逸響。眾竅
怒號。恍然有得。於前聞。三世諸佛。是傳語人。觸類旁
通。傳會其說。天何言哉。無故於太虗空中。發為天籟
人籟地籟之聲。佛何言哉。無故於大般若中。演作佛
說法說僧說之教。皆傳語也。我佛世尊。為一大事因
緣。出現於世。直指人心。見性成佛。信口說出。三乘十
二分教。五千四十八卷。一大藏經。無法可說。是猶天
籟之傳語也。奈諸菩薩。地有高下。悟有淺深。乘示方
便。護念付囑。大乘小乘。隨機接引。必如其量滿其願
而後巳。雖云直指。早巳曲矣。是猶地籟眾竅之傳語
也。佛滅度後。義解者流。人各一師。師各一說。藏通別
圓。判為四教。分門立戶。合喙爭鳴。是猶人籟比竹之
傳語也。自有比竹以來。天籟不可復聞矣。此金剛真
經。佛與空生。於般若場中。啐喙同時。金針玅叶。正言
之。復反言之。翻覆不巳。不為異同。一言之。復再言之。
絮叨不巳。不為煩瑣。唯之。不之。是之。即之。建埽不巳。
不為支離。或抑或揚。或印或破。酬唱不巳。不為漫衍。
無非因乎。眾生根器之有勝劣。諸菩薩造就之有頓
漸。而施之教。直指曲成。隨緣善誘。是猶天籟之吹萬
不同。合於地籟之眾竅。使其自巳。咸其自取。三世諸
佛。所以稱為傳語人者。以此之故。老病無聊。目誦心
惟。於是乎有得。爰依經文。約略大義。著為直說。以示
吾徒。非敢雷同於比竹也。不直則道不見。我且直之。

* 凡例六則

  
  * 按經名金剛。表佛性也。金剛乃眾寶之王。至堅至利。世界壞時。七寶俱壞。性金剛寶伏藏秘密。不可破壞。此經乃法寶之王。佛性寓焉。器界壞時。經與佛性。常在法藏之中。亦堅固不可破壞也。註經者。無識佛性。許談佛法。閱經者。自性佛性。非一非二。不可徒作文字領會。始與金剛指趣。少分相應云爾。
  * 按此經。古本分作三十二分。各標題目。最初作俑於梁昭明太子。現受苦報。後來註疏。未及刪去。分數割裂。經旨斷續。文理互相乖違。血脉全無貫串。非佛意也。今註不敢效尤。刪改前謬。合一經為一章。務令問答照應。機解融通。間於承接闔闢處。略為節段。庶令操觚者。便於註脚。閱經者。易於寓目耳。
  * 按此經。舊本分作上下二卷。照前分數割截。十四分以前為上卷。十五分後為下卷。藏本因之。襲於前文。便於編帙。習焉不察耳。愚意倘須分卷。當從經
首起。至果報亦不可思議止為一卷。自須菩提再請住心降心起。至末為二卷。於義甚當。蓋經中立教。前為未悟菩薩而說。後為巳悟菩薩而說。前淺後深。無妨經脈也。闕文以待知者。
  * 按此經文。合作一卷。不分分數卷次者。止見近代憨祖決疑。獨立一格。惟於經中。承接段落。不無可議。今註多從憨祖定本。段落少別。
  * 按此經解註。諸家不一。細閱詮義。未免互相矛盾。少見貫通。往往問答重複。次第參錯。觀者易至望洋。近代憨祖決疑。拂去前文。別出一解。披卷燎然。一覽洞達。愚意解因疑起。應先疑後決。空生未問。預出疑情。似未甚妥。今註多從憨本。拈出經文。前後承接。絡繹不斷。合一經為一章。似於佛心不大悖謬。識者教之。
  * 按此經。不一家言。宗師提唱宗旨。教家牽引教相。各出所見。顯露家風。究於金剛真諦。尚隔一層。今註不及宗語。不參教乘。務契佛心。直指見性而巳。註中間或援引宗教。用資證據。亦造車合轍之解也。
No. 496
金剛般若波羅蜜經

* 宗旨

凡一經必有一經宗旨。此金剛般若波羅蜜經。當
以無相為宗。經中提唱。所言四句偈者。凡十有四。
確見指定無我相人相眾生相壽者相。以此四句
偈。為一經之宗旨也。諸家解註。多涉儱侗。歷代宗
師。不欲以實法與人。多從向上句。末後句。提唱宗
綱。不肯說破。令初機禪人。從空摸索。向自巳分中
四句偈參取。直至山窮水盡時。忽然豁開金剛正
眼。放出般若真光。原來四句偈。是我本來面目。無
我人眾生壽者等相。一部金剛經橫說豎說。權說
實說。無非欲人空却四相。收歸自巳般若分中。我
人眾生壽者諸相。如水中捉月。鏡裏尋頭。了無可
得。所以當日。天親菩薩。昇兜率宮。請益彌勒。如何
是四句偈。彌勒云。無我相無人相無眾生相無壽
者相是也。此是慈氏婆心親切。開口一句道破了。
後來六祖大師。以摩訶般若波羅蜜為是。傅大士
云。若論四句偈。應當不離心。從上聖賢。千言萬語。
無非欲人直下承當。識取無相真宗。一部金剛經
頓成剩語。後來解經。不一家言。或以色見聲求四
句為偈。或以夢幻泡影四句為偈。未嘗不是。當知
經中二偈。不過欲人離却色相。一切有為法。識取
無相之相。為真。有相之相。為幻爾。細繹此經。一經
如一分。一分如一句。一句如一字。且道這一字。從
何處下註脚邪。昔日趙州禪師。每遇學人入室。令
參無字為話頭。這一無字。圅蓋乾坤。森羅萬象。識
得金剛宗旨。參禪悟道。始有少分相應也。

* 教意

此經大意。專為初地聖賢。大心菩薩巳悟未悟。著
相修行。不達無相本體而發。非為一切凡外迷心
邪見設也。經云。如來為發大乘者說。為發最上乘
者說。兩種聖賢。實非尋常可比。巳於大乘最上乘
發菩提大心矣。無奈人法二執。未能盡忘。四相未
空。三心未了。未能降伏。未知住處。縱知住處。未免
住在一處。不能無所住而生其心。世尊哀愍。為說
是經。首令空生發問。會上弟子一千二百五十人。
禪定如飲光。多聞如慶喜。神通智慧。說法第一。一
切賢聖僧。弗與焉者。蓋以是經。專為解空而發也。
初地聖賢。大心菩薩。未得心空及第。往往向外馳
求。其最上者。日以度生為念。必欲盡大地眾生。度
令成佛而後巳。孜孜兀兀。盡人提撕警覺。止知有
能度者屬我。所度者屬人。一切含靈眾生。一切福
德壽命。俱從人我起見。佛說此經。先從度生發端。
良以法界眾生。度脫不了。自性眾生。總以無餘涅
槃而滅度之。收歸四句偈中。千了萬當。故云無有
眾生得滅度者。降伏其心。而使之住。莫先於此。心
既住矣。不免住在一處。從眾生起見。或布施求福。
或禮拜供養求福。或莊嚴佛土以求福。一切有為
法。無非著相修行。不若受持四句偈之為實相也。
復次。住在一處。或證因果。或修六度。或開五眼。似
有實相之可據。究竟不如我佛世尊。昔日在然燈
會所。親受記莂。於法實無所得。到此地位。方稱四
相全空。萬德莊嚴。視彼種種布施。種種供養。種種
禮敬。種種建立修福。皆是有為之法。如夢幻泡影
露電等耳。故云。為發大乘者說。為發最上乘者說。
若為眾生說。則教他布施。教他供養。教他禮拜莊
嚴塔廟。以求福報。在所不免。四果六度。五眼等法
門。非是若輩境界。無勞建埽矣。

* 經題

金剛表義也。西域有金剛寶。至堅至利。不可破壞。
而能破壞一切物。故取此以喻般若真智。歷劫不
壞。能斷一切煩惱也。金剛為般若之體。般若為金
剛之用。體用合一。彼此同歸。謂到彼岸。彼岸是覺
地。此岸是迷津。眾生汩沒苦海。陷生死流不能自
渡。金剛般若。如渡海之浮囊。中流之航筏。憑此得
渡。佛說是經。欲人空却四相。無能度之我。無所度
之人。無此岸之眾生壽者。無彼岸之樂土福城。一
大藏經。不離此義。故曰。經者。徑也。直指人心見性
成佛之徑路也。

「如是我聞。一時。佛在舍衛國祗樹給孤獨園。與大比
丘眾千二百五十人俱。爾時。世尊食時。著衣持鉢。入
舍衛大城乞食。於其城中。次第乞巳。還至本處。飯食
訖。收衣鉢。洗足巳。敷座而坐。」

【初序所聞。次序其時。次序其主。次序其地。次序其
眾。乃從主位邊。詳序其日用尋常。著衣喫飯。行住
坐臥。悉從般若光中。次第流出。四相銷歸無相。靜
觀得之。以下問答經文。乃佛與空生。啐啄同時。眉
毛廝結。四相平等。默契無相之宗。或未答而先問。
或未問而先答。或隨問隨答。或即問即答。或離問
離答。或非問非答。總是一期建立。一期掃蕩。針芥
相投。水乳和合。寓言之。不為泛。重言之。不為複。詳
言之。不為繁。約言之。不為略。合一經而為一句。攝
有句而歸無句。此金剛般若。法寶其光。所以照天
照地也。】

「時。長老須菩提在大眾中即從座起。偏袒右肩。右膝
著地。合掌恭敬而白佛言。希有。世尊。如來善護念諸
菩薩。善付囑諸菩薩。世尊。善男子．善女人。發阿耨多
羅三藐三菩提心。云何應住。云何降伏其心。」

【此空生禮敬讚佛。起經首問答之端也。世尊日用
云為。一真如如。空却四相。任運隨緣。無甚奇特。空
生一見。便讚歎希有。於頂門上。別開一眼。與白毫
相光。眉毛廝結。發端起問護念付囑之佛慈。住心
降心之佛教。此未答而先問也。佛於發大乘心。與
發最上乘心者。如王子初生。先以四大海水。而灌
沐之。是護念義。及其長大。付以家業。授以王位。仍
以四大海水。灌其頂門。是付囑義。初心菩薩。四相
未空。二執未忘。譬如商賈居奇。過都越國。水宿山
行。了無棲泊之處。良由馳逐之心未息也。故先問
住。後問伏。】

「佛言。善哉。善哉。須菩提。如汝所說。如來善護念諸菩
薩。善付囑諸菩薩。汝今諦聽。當為汝說。善男子．善女
人。發阿耨多羅三藐三菩提心。應如是住。如是降伏
其心。唯然。世尊。願樂欲聞。」

【此隨問隨答也。諦聽為說。授受常儀。如其所問而
答之云。如是住。如是降伏其心。會得如是句。方知
四句偈。俱從真如中來。不落有無。不涉知解。空生
所以傾心信受。願樂欲聞也。先發誓願。心生喜樂。
懇求所欲。得聞玅法也。】

「佛告須菩提。諸菩薩摩訶薩應如是住。如是降伏其
心。所有一切眾生之類。若卵生．若胎生．若濕生．若化
生。若有色．若無色。若有想．若無想．若非有想非無想。
我皆令入無餘涅槃而滅度之。如是滅度無量無數
無邊眾生。實無眾生得滅度者。何以故。須菩提。若菩
薩有我相．人相．眾生相．壽者相。即非菩薩。」

【此破諸菩薩度生之執。諸菩薩所以不能住心降
心者。由於度生念切。多作癡想。發弘誓願。眾生無
邊誓願度。舍巳為人。思以藐然之我。置四生十類
之中。人人普度。物物曲成。佛有三不能。堯舜其猶
病諸。是故我佛立教。於眾生無邊誓願巳。即收歸
自巳分中云。自性眾生誓願度。蓋以大地之眾生。
即自性之眾生也。著相菩薩分而二之。實相菩薩
合而一之。我能度自性之眾生。則自性涅槃。無欠
無剩。眾生涅槃。亦復如是。此即儒教所謂致中和。
天地位。萬物育也。梵語涅槃。此云寂滅。寂是不動。
滅是無生。能以寂滅而度眾生。則六合一家。八荒
一闥。天地與我同根。萬物與我為一。無量無數無
邊眾生。不出自性眾生之中。無有眾生而不滅度
者。實無有眾生得滅度者。識得自性眾生。菩薩癡
念。一期降伏矣。到此一句說明。我人眾生壽者四
相本空。無所則聖。有所則凡。菩薩者以智度人之
名也。捨巳從人。顧子失母。非大菩薩矣。故四句偈
為金剛般若宗旨。】

「復次。須菩提。菩薩於法。應無所住。行於布施。所謂不
住色布施。不住聲香味觸法布施。須菩提。菩薩應如
是布施。不住於相。何以故。若菩薩不住相布施。其福
德不可思量。須菩提。於意云何。東方虗空可思量不。
不也。世尊。須菩提。南西北方四維上下虗空可思量
不。不也。世尊。須菩提。菩薩無住相布施。福德亦復如
是不可思量。須菩提。菩薩但應如所教住。」

【此破諸菩薩住相布施求福之執。求造福修德之
人。心存四相。住在布施邊。漸成窠臼。不能當下掀
翻。必須不住四相而行布施。其福德不可思量也。
復次須菩提者。再敘問答之詞。呼空生而語之。菩
薩於法。應無所住而行布施者。四相本無。三輪體
空。不見有能施之我。不見有所施之人。不見有布
施之眾生。不見有功德之壽者。眼之於色。耳之於
聲。鼻之於臭。舌之於味。身之於觸。意之於法。一切
不住。內淨六根。外淨六塵。大地眾生。日擾擾於根
塵器界之中。希求布施。其在我者。法住法位。寂然
不動。感而遂通。不必盡人布施。而有過化存神之
玅。無有一物。不得其所。是之謂不住相布施。福德
不可思議也。復呼空生而徵詰之。世界有相。故有
四維上下。成住壞空等劫。如其無相。四維上下虗
空無物。不可思量。空生遂於言下領解。信知無住
相布施。所有功德。亦復如是。佛乃印可。一切菩薩
皆應如所教而住也。】

「須菩提。於意云何。可以身相見如來不。不也。世尊。不
可以身相得見如來。何以故。如來所說身相。即非身
相。佛告須菩提。凡所有相。皆是虗妄。若見諸相非相。
即見如來。」

【此因諸菩薩著相見佛。禮拜求福。不知栴檀金色
之外。有箇非相真佛。不可以著相見者。古德云。金
佛不度爐。木佛不度火。泥佛不度水。真佛內裏坐。
經中所云非身相者。即真佛之謂也。諸菩薩認取
四相。不識無相真空。故佛告須菩提。凡所有相。如
我人眾生等。皆是虗妄。縱饒勤參默觀。能所未忘。
猶是虗妄之見。若見諸相非相。方許親見如來也。】

「須菩提白佛言。世尊。頗有眾生。得聞如是言說章句。
生實信不。佛告須菩提。莫作是說。如來滅後。後五百
歲。有持戒修福者。於此章句能生信心。以此為實。當
知是人不於一佛二佛三四五佛而種善根。巳於無
量千萬佛所種諸善根。聞是章句。乃至一念生淨信
者。須菩提。如來悉知悉見。是諸眾生得如是無量福
德。何以故。是諸眾生無復我相．人相．眾生相．壽者相。
無法相。亦無非法相。何以故。是諸眾生。若心取相。即
為著我人眾生壽者。若取法相。即著我人眾生壽者。
何以故。若取非法相。即著我人眾生壽者。是故不應
取法。不應取非法。以是義故。如來常說。汝等比丘。知
我說法。如筏喻者。法尚應捨。何況非法。」

【此反復問答。申言菩薩於四相之外。別生法執。取
法相與非法相。究竟未解真空也。昔如來自言。吾
住世四十九年。未曾說著一字。經云。知我說法如
筏喻者。皆因初心菩薩。法執未忘。得聞如是言說
章句。便生實信。從持戒修福起見。諦信受持。所種
善根固因宿植。雖具實信。未為究竟。待聞是章句。
乃至一念不生。而生淨信者。福德無量也。所云實
信者。取相也。持戒修福。種有漏因。縱饒歷劫善根。
從一佛至千萬佛所修種得來。猶是人天福報。究
竟所得。終有限量。不若一念淨信之為勝也。一念
則四相全空。淨信則六塵不住。無有一法可得。是
名真得。昔日傅大士。登座講經。撫案尺一聲。便云
講經巳竟。此是一念淨信榜樣。具佛知見。成佛知
見。感應道交。說者聽者。皆有無量福德。不可思議
也。何以故下。是申明四句偈義。倘能空却四相。則
法與非法。銷歸無有。反是。著相取相。便是法執。決
與非法。皆所不應取著也。又恐法執菩薩。受持經
典。依教奉行。如佛所說。不識佛心。殊不知佛所說
法。稱般若船。未渡迷津。必須船筏。既登彼岸。何用
舟航。六祖云。迷時師渡。悟時自渡。得魚忘筌。得兔
忘蹄。通達法要者。當如是爾。識得四句偈。方可誦
經閱藏也。】

「須菩提。於意云何。如來得阿耨多羅三藐三菩提耶。
如來有所說法耶。須菩提。如我解佛所說義。無有定
法名阿耨多羅三藐三菩提。亦無有定法。如來可說。
何以故。如來所說法。皆不可取．不可說．非法．非非法。
所以者何。一切賢聖。皆以無為法而有差別。」

【承上文。申前法執之義。恐初心菩薩。堅執佛言。以
為究竟。謂佛巳得無上正等正覺矣。執為定法。遂
成法執。故不待空生之問。先徵詰之。空生果能解
佛所說。無有定法。名為無上菩提者。亦無有定法
之可說。何以故。如來說法。皆從般若光中流出。聽
者不可取。說者不可與。若諸眾生。心取於相。即著
四相。取於法相。與非法相。皆著四相。是法非法。皆
非法故。未了人法二空。皆屬有為之法。空此二執。
方是無為。無為之法。無相之宗。如水傳器。得之淺
者。則為賢人。得之深者。則為聖人。雖有差別。實無
差別。後篇四果聖賢。皆從無為法中。而有差別者。
直至如來極果。四相全空。方稱於法實無所得也。】

「須菩提。於意云何。若人滿三千大千世界七寶。以用
布施。是人所得福德。寧為多不。須菩提言。甚多。世尊。
何以故。是福德。即非福德性。是故如來說福德多。若
復有人。於此經中受持。乃至四句偈等。為他人說。其
福勝彼。何以故。須菩提。一切諸佛。及諸佛阿耨多羅
三藐三菩提法。皆從此經出。須菩提。所謂佛．法者。即
非佛．法。」

【承上文。再遣著相布施之執。謂住在六根六塵。分
別我人眾生壽者諸相。而行布施。是謂法執邊事。
以諸菩薩。多從求福恒情起見。傾財竭力。所有七
寶。而行布施。充滿三千大千世界之量。遍及三千
大千世界眾生。所得功德。宜與之等。不待空生致
問。先徵詰之。空生果能諦信。明知福德分中。有事
有性。七寶布施。福德事也。事有多少。故如來說福
德多。經中四句偈。為人演說。福德性也。性無增減。
以法施彼。聞者聽受。言下領悟。是能自盡其性。盡
人之性者。此中福德。非大千七寶之所能及。故云
勝彼。昔日達磨西來。直指人心。見性成佛。其對御
云。事佛本無功德。不謂功德本無。乃是本性中。無
有功德之相也。又呼空生以曉之云。經中四句偈
所以勝於七寶者。蓋以一切諸佛。無上正覺玅法。
從此經出。為他解說。是以法施勝財施多多也。前
以無相破住相之執。此以法施破財施之執。意旨
不同。又恐諸菩薩。認取法施。為殊勝功德。故再語
空生言。所謂佛法者。非真佛法。乃經中四句偈之
佛法耳。要識佛法所在。吾教西來。不立文字。文字
之法。乃眾生法。所謂法法本無法。無法無非法。方
是真佛法也。】

「須菩提。於意云何。須陀洹能作是念。我得須陀洹果
不。須菩提言。不也。世尊。何以故。須陀洹。名為入流。而
無所入。不入色聲香味觸法。是名須陀洹。須菩提。於
意云何。斯陀含能作是念。我得斯陀含果不。須菩提
言。不也。世尊。何以故。斯陀含名一往來。而實無往來。
是名斯陀含。須菩提。於意云何。阿那含。能作是念。我
得阿那含果不。須菩提言。不也。世尊。何以故。阿那含
名為不來。而實無不來。是故名阿那含。須菩提。於意
云何。阿羅漢能作是念。我得阿羅漢道不。須菩提言。
不也。世尊。何以故。實無有法。名阿羅漢。世尊。若阿羅
漢作是念。我得阿羅漢道。即為著我人眾生壽者。世
尊。佛說我得無諍三昧。人中最為第一。是第一離欲
阿羅漢。世尊。我不作是念。我是離欲阿羅漢。世尊。我
若作是念。我得阿羅漢道。世尊則不說須菩提是樂
阿蘭那行者。以須菩提實無所行。而名須菩提是樂
阿蘭那行。佛告須菩提。於意云何。如來昔在然燈佛
所。於法有所得不。不也。世尊。如來在然燈佛所。於法
實無所得。」

【此承上文。所云一切聖賢。皆以無為法。而有差別。
隨機問答。漸次深入。初果二果三果四果所由分
別名相。次第分疏。須陀洹。名為入流。謂初入其門
得預聖人之流。能捨麤重煩惱。未能離細微煩惱
者。是謂初果。斯陀含。名一往來。蓋自觀諸境。止有
一生一滅。更無第二生滅。實無生滅可得。是謂第
二果。阿那含者。名為不來。謂不來欲界受生。心無
所得。實無不來之相。是謂第三果。阿羅漢者。此云
無學。謂諸漏巳盡。不須修習。雖有法。實無有法可
得。是謂第四果。須菩提乃是四果聖賢。自呈見地。
故云。阿羅漢不著四相。不作是念。自謂我得阿羅
漢道也。憶承佛授記云。我得無諍三昧。人中第一。
謂之離欲阿羅漢。我若於授記時。直下承當。自謂
我是離欲阿羅漢。便是有所修行實法。世尊必定
不與我授記。是樂寂靜行者。四果聖賢於無為法
而有差別如此。此尚屬羅漢地位。迨至如來極果。
斯為極則。當知。世尊當日從然燈佛所親授記莂。
味於無為法。實無所得。雖云授記。但印此心而巳。
非謂有可得之法。有可成之佛也。此破諸菩薩。心
求證果。成佛授記之執。】

「須菩提。於意云何。菩薩莊嚴佛土不。不也。世尊。何以
故。莊嚴佛土者。即非莊嚴。是名莊嚴。是故須菩提。諸
菩薩摩訶薩。應如是生清淨心。不應住色生心。不應
住聲香味觸法生心。應無所住而生其心。」

【此破住相莊嚴佛土之執。是義該管粗細。細為佛
性自心之上萬德莊嚴。不可以相求。不可以目覩。
道是莊嚴。即非莊嚴。是則名為莊嚴者性分中自
有之莊嚴也。麤如造寺建塔塑像書經等。一切有
為法。道是莊嚴。即非莊嚴。必須能所兩忘。乃名莊
嚴也。如來垂問。空生解悟。當知佛土莊嚴。是清淨
心。無住相心。一有住著心。為外塵所縛。不能活潑
自在。如朽木不復萌。死灰不復燃一般。自謂莊嚴。
非真莊嚴也。應無所住而生其心。是金剛正眼涅
槃妙心。直指單傳。最親最切句。昔日六祖從柴擔
上一聞便悟。入黃梅室。直下承當。凡屬祖師門下。
須從無住生心處討箇落著。不得作語言文字。拍
盲承當。要與祖師西來意相應。方是莊嚴佛土也。
按古作字。生心為性。性如流水。不生則竭。性如林
木。不生則折。性如活火。不生則滅。性如月輪。不生
則缺。天地之運。晝夜不停。萬物之機。循環不息。為
無所住。故無不生。自性如如。本無住著。本無生滅。
識得無住生心。便是無生法忍也。】

「須菩提。譬如有人。身如須彌山王。於意云何。是身為
大不。須菩提言。甚大。世尊。何以故。佛說非身。是名大身。」

【承上文莊嚴佛土而言。隨機問答。悟得佛土莊嚴
不著實相。不落大小。假令有人從相作觀。由空入
假。丈六金身。忽而大等須彌。猶是法執邊事。何以
故。清淨法身無有大小。佛說非身。是真法身。故名
為大身也。】

「須菩提。如恒河中所有沙數。如是沙等恒河。於意云
何。是諸恒河沙寧為多不。須菩提言。甚多。世尊。但諸
恒河尚多無數。何況其沙。須菩提。我今實言告汝。若
有善男子．善女人。以七寶滿爾所恒河沙數三千大
千世界。以用布施。得福多不。須菩提言。甚多。世尊。佛
告須菩提。若善男子．善女人。於此經中。乃至受持四
句偈等。為他人說。而此福德勝前福德。」

【此三破著相布施求福之執。由諸菩薩。皆以七寶
布施。多者為勝。佛就空生發問。謂恒河最多。河中
之沙。非計較算數之所能及。是為多不。空生隨問
隨答。不容擬議。佛以寶喻沙。盡沙滿界。用以布施。
得福之多。自不容說。乃告之以受持經中四句偈。
為人解說者。此以法施。彼以財施。福德殊勝。非恒
河七寶之所能及也。受謂諦信領受。持謂持守遵
行。非泛泛念誦之比。為他人說者。四相全空。不說
而說。人法兩忘。說而不說。我以不說說之。彼以不
聞聞之。是名真解說。真福德也。】

「復次。須菩提。隨說是經。乃至四句偈等。當知此處。一
切世間．天．人．阿脩羅。皆應供養。如佛塔廟。何況有人
盡能受持讀誦。須菩提。當知是人。成就最上第一希
有之法。若是經典所在之處。即為有佛。若尊重弟子。」

【承上文。告空生言。聞說此經。至四句偈等。當生希
有難遭之想。非但諸菩薩眾。所當恭敬受持。世間
天人。乃至阿修羅等皆當恭敬供養。如佛在塔在
廟一般。法寶光明。照天照地。不可思議。何況盲人
受持是經。行解相應。誦讀是經。心口如一。如是之
人。便能不離本處。成就第一希有之法。法法流通。
不令斷絕。經典所在。即佛所在。金剛會上。尊重弟
子。如須菩提等。逼塞虗空。無在無不在也。】

「爾時。須菩提白佛言。世尊。當何名此經。我等云何奉
持。佛告須菩提。是經名為金剛般若波羅蜜。以是名
字。汝當奉持。所以者何。須菩提。佛說般若波羅蜜。即
非般若波羅蜜。是名般若波羅蜜。須菩提。於意云何。
如來有所說法不。須菩提白佛言。世尊。如來無所說。」

【法會未畢。遽請經名。蓋空生到此。巳領玅悟。當中
一問。截斷眾流。別通一路。結集前文。更進一解。學
者當知。華屋之門。從此深入。未可得少為足也。奉
持解義如上。所云佛說般若波羅蜜經云云者。謂
是法親出佛口。故云佛說。默傳佛心。超出言外。雖
有所得。實無可得。故云即非。即非即是。強與安名。
故云是名。經題解說無容添足。出經名後。世尊說
法巳竟。却恐諸菩薩眾。同時聽受。領略麤旨。皆謂
如來有所說法。故呼空生而徵詰之。空生果能密
望其旨。直下承當。一句道破。如來實無所說。何等
直截。所是所說之法。能是能說之人。如來人法兩
空。能所雙泯。豈復更有說法之相邪。到此方知黃
面老子。婆心叨怛。】

「須菩提。於意云何。三千大千世界所有微塵。是為多
不。須菩提言。甚多。世尊。須菩提。諸微塵。如來說非微
塵。是名微塵。如來說。世界。非世界。是名世界。」

【此承上文。無所說法。不是頑空。蓋塵界銷鎔。合成
一體。是非粉碎。攝入真空。青青翠竹。總是真如。鬱
鬱黃花。無非般若。現大為小。微塵即界。現小為大。
世界即塵。金剛全體。無處而非法身。般若真光。隨
在皆成法寶。是無所說。無非所說之法也。佛於□
坐。一徵一答。針芥相投。宮商玅叶處。悟者方知。】

「須菩提。於意云何。可以三十二相見如來不。不也。世
尊。不可以三十二相得見如來。何以故。如來說三十
二相。即是非相。是名三十二相。」

【此承上文塵界銷鎔。是故法化如一。依正三身實
相非有非無。奈諸菩薩眾仰覩慈容。皆從三十二
相起見。殊不知此乃色相如來耳。當知別有一箇
真性如來。非色非空。超然萬象之表。無變無壞。消
歸四相之中。故云。是相即非相。識得非相。是名真
相也。】

「須菩提。若有善男子．善女人。以恒河沙等身命布施。
若復有人。於此經中。乃至受持四句偈等。為他人說。
其福甚多。」

【四言福報。遣著相布施之執。前言七寶布施。是舍
外物。向外馳求。此言身命布施。識破幻身。從幻作
福。雖捨幻軀。究非實際也。須信受奉持四句偈。悟
我人眾生壽者。四相全無。三輪體空。為他人說。人
法兩忘。自他兼利。乃為究竟。其福甚多者。般若之
福。遍及眾生。不可思議也。】

「爾時。須菩提。聞說是經。深解義趣。涕淚悲泣。而白佛
言。希有。世尊。佛說如是甚深經典。我從昔來所得慧
眼。未曾得聞如是之經。世尊。若復有人得聞是經。信
心清淨。即生實相。當知是人。成就第一希有功德。世
尊。是實相者。即是非相。是故如來說名實相。」

【上文言其福甚多。此云第一希有功德。較前得福。
實為希有也。空生得聞是經。悟入真空實相。非前
福報之比。懽喜到極。轉生悲泣。自幸聞法之深。轉
傷際遇之晚。不待徵詰。而白佛言。悟後呈解也。空
生巳得慧眼。於有見真。未曾得聞是經。猶有空障。
聞是經巳。於空亦遣。了達中道。洞見實相。白世尊
言。若復有人。聞我所聞。亦應得我所得。經中功德
不求自至。遂於萬象森羅諸相虗幻之中。指出實
相。為一切功德根本。即自性也。自性若無。功德亦
無。識得自性。功德本有。所謂實相者。乃是信心清
淨。玅湛總持。常空常寂。一大藏教收歸自性分中。
無法可說。無佛可成。無生可度。是名實相成就第
一希有功德也。經中所言。福德兼舉。為中根人說
耳。此獨言功德者。是功成果滿之候。福報不足道
矣。壇經有德在法身中。非在於福之語。正謂此也。

恐諸菩薩聞說實相。以為實有。著相求之。去道遠
矣。故空生再白佛言。所謂實相者。心如太虗。無相
可求。故云即是非相。又恐聞說非相。舍實取空。認
作龜毛兔角。不知本來實相。即是非相。非有非無
非空非實。正如水中鹽味。色裏膠青。決定是有。不
見其形。是故如來說名實相也。】

「世尊。我今得聞如是經典。信解受持不足為難。若當
來世。後五百歲。其有眾生。得聞是經。信解受持。是人
即為第一希有。何以故。此人無我相．無人相．無眾生
相．無壽者相。所以者何。我相即是非相。人相．眾生相．
壽者相即是非相。何以故。離一切諸相。即名諸佛。佛
告須菩提。如是。如是。若復有人。得聞是經。不驚．不怖．
不畏。當知是人甚為希有。」

【承上文第一希有功德。此但言希有。功德不足道
矣。空生既悟之後。為眾生說法。使同歸於悟也。先
陳我得聞是經典。信解受持。未足為難。願與當來
五百年。為一小劫。所有眾生。同一信解。同一受持。
乃為希有難得之緣。何以故。此信解受持之人。識
得經中四句偈。即能空諸四相。我人眾生壽者。道
是無相。即是非相。是相非相。二見俱離。與佛平等。
故言即名是佛。佛乃印可。如是如是者。深契如來
法要也。空生又恐後世眾生。於大乘經典。河漢其
言。望洋而退。信受奉持難得其人。良由眾生心量
狹劣。少見多怪。遇大而驚。逢高而怖。見難而畏。審
能從聞入信。因信遣疑。安然不驚。怛然不怖。毅然
不畏者。信受奉持。固為第一希有功德。當知是人。
甚為希有。非功德之可比也。】

「何以故。須菩提。如來說。第一波羅蜜。即非第一波羅
蜜。是名第一波羅蜜。」

【此承上文。更進一解。上文空生聞經得悟。更發大
願。以此經偈。流通法界。直至五百年後眾生。人各
聞經。人各信解受持。空諸四相。不驚不怖不畏。此
是空生一片婆心法施。最為極則。世尊呼而告之
云。汝所法施。是第一究竟。當知一切眾生。盡人有
此一部真經。祕在如來藏中。悟則為佛。迷則眾生。
究竟無佛可成。無生所度。無法可施。無岸可到。佛
說布施。是第一波羅蜜。即非第一波羅蜜。不過假
借名字。使人識取彼岸。先登直到耳。按波羅蜜有
十。一布施。二持戒。三忍辱。四精進。五禪定。六智慧。
七慈。八悲。九方便。十不退。此云第一者。指布施言。
前為求福說。此度生說。】

「須菩提。忍辱波羅蜜。如來說非忍辱波羅蜜。是名忍
辱波羅蜜。」

【承上文。身命布施。更進一解。前屬布施分攝。此屬
忍辱者。蓋捨身斷命而行布施。是布施極則。不瞋
不恚。不煩不惱。是忍辱極則。是能究竟到彼岸之
人。當知更有向上一步。四相非有。三輪體空。無施
者。無受施者。無辱可忍。無岸可登。方是極則之極
則。故語空生云。如來說忍辱非忍辱。不過假借名
言。使人承當耳。】

「何以故。須菩提。如我昔為歌利王割截身體。我於爾
時。無我相．無人相．無眾生相．無壽者相。何以故。我於
往昔節節支解時。若有我相．人相．眾生相．壽者相。應
生瞋恨。須菩提。又念過去於五百世作忍辱仙人。於
爾所世。無我相．無人相．無眾生相．無壽者相。」

【承上文忍辱言。世尊現身說法。向自巳分中。拈出
忍辱榜樣。到此方是極則也。昔世尊五百世前作
忍辱仙人。山中宴坐。遇歌利王出獵。王暫憩息。左
右彩女。往見仙人圍繞禮拜。王既覺知。大怒割截
仙人肢體。仙人懽喜納受。自發願云。願生生世世
度王成佛。此便是身命布施。當節節支解時不生
瞋恨。無甚奇特不過空諸所有。無受割截之我。無
施割截之人。無業報之眾生。無癡戀身令之壽者。
尚要解冤釋結。度令成佛而後巳。是能忍辱。而行
布施也。念過去下。乃追述前因。為後人布施榜樣耳。】

「是故須菩提。菩薩應離一切相。發阿耨多羅三藐三
菩提心。不應住色生心。不應住聲香味觸法生心。應
生無所住心。若心有住。即為非住。是故佛說。菩薩心
不應住色布施。須菩提。菩薩為利益一切眾生故。應
如是布施。如來說。一切諸相。即是非相。又說。一切眾
生。即非眾生。」

【承上文。布施忍辱。離一切相而言。告須菩提。如來
離相度生。諸菩薩亦應離一切相。發無上菩提心
也。所云離相者。非是脫空之謂。謂於六塵擾擾。諸
相交集中。萬象森羅。一真獨露。見色聞聲不應住
著。香味觸法。亦復如是。前云應無所住而生其心
者。境與心融。今云應生無所住心者。心隨境化。若
心有所住。便是不融不化。著意安排。即為非住矣。
是故佛說菩薩度生真心。不應住在六塵邊。而行
布施。住相布施。利益有限。離相布施。利益無窮。故
云應如是布施也。又恐菩薩從眾生著相。認相為
我。眾生為人。相與眾生。分而為二。故佛隨建隨掃。
說是相即非相。說是眾生即非眾生。眾生即相。相
即眾生也。】

「須菩提。如來是真語者．實語者．如語者．不誑語者．不
異語者。須菩提。如來所得法。此法無實無虗。」

【上文出經題後。佛為空生說法。深入一層。說到因
果皆空時。却恐聞者。發起疑情。謂果空不必用因。
因空不能得果。且因中行施。不住生心。則無實果
可證矣。世尊不待請問。誡以勿疑。但當諦信。佛言
真語無偽。實語無虗。如語無變。不誑語無欺。不異
語無別。空生所聞之法。即如來所得之法。說實說
虗。皆為戲論。不可妄起疑情也。】

「須菩提。若菩薩心住於法而行布施。如人入暗。即無
所見。若菩薩心不住法而行布施。如人有目。日光明
照。見種種色。須菩提。當來之世。若有善男子．善女人。
能於此經受持讀誦。即為如來以佛智慧。悉知是人。
悉見是人。皆得成就無量無邊功德。」

【此語空生重申法施玄旨。以菩薩心化度眾生者。
心住於法而行布施。便成法執。而生法障。如入暗
室。了無所見一般。若能不住於法。而行布施。豁開
法眼。覩見法光。如有目人。見地分明。更藉日光。種
種色相。照燭無遺。乃呼空生而付囑之。受持此經。
傳與當來。盡人皆得受持讀誦。其人智慧。入佛知
見。如來智慧所照亦復如是。感應道交。悉知悉見。
成就無量功德。不可思議。此無住相。而行布施之
玅用也。】

「須菩提。若有善男子．善女人。初日分。以恒河沙等身
布施。中日分。復以恒河沙等身布施。後日分。亦以恒
河沙等身布施。如是無量百千萬億劫以身布施。若
復有人。聞此經典。信心不逆。其福勝彼。何況書寫．受
持．讀誦．為人解說。」

【承上文。不住相布施而言。前淺後深。前經所說。不
及時分。與等身分。此言一日三時。及恒河沙數等
身分不及命根者。意此非前文身命布施之解。蓋
謂隨時隨地種種現身。歷劫行施也。前經止云受
持。此云信心不逆。是與般若契合。直至不疑之地。
一心隨順。依教奉行。非徒受持而巳也。書寫受持
為人解說。是從般若光中。流出語言文字。代佛宣
揚。非徒紙上陳言。依文解義之可比。是能不住於
法而行布施者。其福勝彼。謂般若經中。自然本具
之福德。四句玅偈。包括恒沙身根器界一切眾生。
皆在如來福德之中。勝彼現身布施者相去遠矣。】

「須菩提。以要言之。是經有不可思議．不可稱量．無邊
功德。如來為發大乘者說。為發最上乘者說。若有人
能受持讀誦。廣為人說。如來悉知是人。悉見是人。皆
得成就不可量．不可稱．無有邊．不可思議功德。如是
人等。則為荷擔如來阿耨多羅三藐三菩提。何以故。
須菩提。若樂小法者。著我見．人見．眾生見．壽者見。即
於此經。不能聽受讀誦．為人解說。」

【此要言一經旨趣。超出凡情世見之外。故不可思。
超出語言文字之外。故不可議。超出算數計較之
外。故不可量。充滿十方。徧周三界故無邊。所云功
德。即前不住相布施者是。此是佛法極則。非小根
小器之人所能承當。如來特為菩薩乘．佛乘而說。
能發大乘心者。即是菩薩。發最上乘心者。即同如
來。無上法門。需人荷擔。倘或畏大樂小。必不能堪
任負荷。儒教所謂人能弘道。非道弘人。是也。乃復
申言。受持讀誦演說功德。具佛知見。當為如來之
所護念付囑。成就大功德藏。一肩負荷。無上菩提
無有退屈。若是喜樂小法之人。自甘下劣。便著我
見。分別彼巳。便著人見。置四生於度外。期身命之
延長。著眾生壽者見。四見存於隱微。四相積為生
滅。不能契此經旨。信受讀誦。為人解說。如上所云
也。】

「須菩提。在在處處。若有此經。一切世間．天．人．阿修羅。
所應供養。當知此處即為是塔。皆應恭敬。作禮圍繞。
以諸華香。而散其處。」

【此讚般若法身常住。世人但知敬信法寶。殊不知
法寶即是法身。三世諸佛。慧命所寄。一切眾生。性
命所關。在在處處有此法寶。在在處處有此法身。
天人修羅同具同有。所當供養。如來滅度後遺下
舍利真身。天上人間建塔莊嚴。實為恭敬。此經乃
如來遺教。親口親言。非等閒文字之比。所當恭敬
圍繞散華香於其處者。恭敬表皈依。圍繞表回向。
散華香表一切功德。莊嚴佛土。處處皆然。無非般
若也。】

「復次。須菩提。善男子．善女人。受持讀誦此經。若為人
輕賤。是人先世罪業。應墮惡道。以今世人輕賤故。先
世罪業即為消滅。當得阿耨多羅三藐三菩提。」

【此讚般若功德。有離障出纏之益。上明生善。今明
滅惡。造作定業。不可逃避者。修般若因。前生罪業
應墮三惡道者。乘般若力。轉重為輕。不過餘殘宿
報。定業難逃。為人輕賤。入般若門。宿生罪業即為
消除。而得無上菩提也。置此論者。緣世間有信心
行善。信經修性之人。現生轗軻。名位屈辱。衣食艱
難。受人罵辱輕賤者。亦復不少。俗眼視之。便謂佛
法無靈。不知此一輕賤。正是轉因易果。直趨無上
菩提時節。不可因此而退屈也。佛語空生。宣布此
義。】

「須菩提。我念過去無量阿僧祗劫。於然燈佛前。得值
八百四千萬億那由他諸佛。悉皆供養承事。無空過
者。若復有人。於後末世。能受持讀誦此經。所得功德。
於我所供養諸佛功德。百分不及一。千萬億分．乃至
算數譬喻所不能及。須菩提。若善男子．善女人。於後
末世。有受持讀誦此經。所得功德。我若具說者。或有
人聞。心則狂亂。狐疑不信。須菩提。當知是經義不可
思議。果報亦不可思議。」

【此是如來現身說法。極言般若勝因。非供養承事
一切諸佛所及。自念我在過去無量劫。然燈佛所
得值若干數萬億諸佛。悉皆供養承事。無唐捐者。
此種功德。實非前文身命布施之比。若復有人。於
末後世。稱經功德。勝我供養承事功德。百不及一。
乃至多數等分。所不能及者。蓋謂無相功德勝有
為法萬萬也。極言此經功德。不可思議如此。功德
無盡。我說無盡。眾生無盡。疑信無盡。如來隨其根
器而善導之。不可不說。不容盡說。所謂止止不須
說。我法玅難思。一句道盡聞者易起疑情。心狂惑
亂。反生誹謗。墮三惡道。利之適所以害之。起下文
空生再問之意。】

「爾時。須菩提白佛言。世尊。善男子．善女人。發阿耨多
羅三藐三菩提心。云何應住。云何降伏其心。佛告須
菩提。善男子．善女人。發阿耨多羅三藐三菩提心者。
當生如是心。我應滅度一切眾生。滅度一切眾生巳。
而無有一眾生實滅度者。何以故。須菩提。若菩薩有
我相．人相．眾生相．壽者相。即非菩薩。所以者何。須菩
提。實無有法發阿耨多羅三藐三菩提心者。」

【此節問答。頗涉重複。憨山決疑略云。初問應住降
伏以來。通破凡夫修菩薩行者。所執之疑。當知我
法二執。有麤有細。前破凡夫麤執。以所執五蘊色
身為我執。執我所依為緣塵。六度之行。希求菩提
者為法執。緣此二執。皆著相故。是故破初發心菩
薩未悟般若之疑。但顯下不見有眾生可度也。此
後乃破細微我法二執。是巳悟般若之菩薩。但執
有能證之智。為我。有所證之真如。為人。能證能悟。
為眾生。證悟未忘。潛續如命。為壽者。以此四相。最
極微細。故為微細二執。所謂存我覺我也。故向下
發揮。獨標一我字。但破我執。上不見有佛果可求
也。此與前文。問同意別。觀者應知。
經中初問。云何
應住。云何降伏其心者。謂初心菩薩．大心凡夫。始
發度生之心。種種著相。依著自巳五蘊色身修行。
其所布施。執著六塵麤相而求福報。其所求菩提。
執著化佛色相之身。其土。則眾寶莊嚴之土。種種
修行。皆不離相。去般若遠矣。空生發問。被佛重重
破斥。直至一切色相皆離。方契真如。般若實智。到
此。空生巳悟。大眾疑消。經文不可思議巳前。皆是
此意也。
今此經文以下。乃是破巳悟般若菩薩微
細之執。四相皆細。到此。獨標一我字為首。但云。我
應滅度眾生。再不復言及布施。是知巳悟菩薩。功
行巳圓。惟有生．佛之見未泯耳。然此細智為我。又
問應住降伏。似與前問同意何也。蓋此菩薩。巳離
五蘊。但習氣未忘。故於真如智中。亦求安住。且謂
菩提有所住處。求而不得。致心不安。故問降伏。此
求佛之心未安。以生佛之見未泯。不達平等一如
之故。問同意別。故世尊破云。發菩提心者。當作如
是觀。我滅度一切眾生巳。實無有一眾生得滅度
者。良以眾生。本自如如。不待更滅更度。若執有滅
度。便著四相。非菩薩矣。此不見有眾生可度也。生
佛本來平等。眾生既無可滅。此中實無有法可求
菩提者。何以故。以眾生本自寂滅。即是菩提。不得
更求。此不見有佛果可求也。】

「須菩提。於意云何。如來於然燈佛所。有法得阿耨多
羅三藐三菩提不。不也。世尊。如我解佛所說義。佛於
然燈佛所。無有法得阿耨多羅三藐三菩提。佛言。如
是。如是。須菩提。實無有法如來得阿耨多羅三藐三
菩提。須菩提。若有法如來得阿耨多羅三藐三菩提
者。然燈佛即不與我授記。汝於來世。當得作佛。號釋
迦牟尼。以實無有法得阿耨多羅三藐三菩提。是故
然燈佛與我授記。作是言。汝於來世。當得作佛。號釋
迦牟尼。何以故。如來者。即諸法如義。若有人言。如來
得阿耨多羅三藐三菩提。須菩提。實無有法。佛得阿
耨多羅三藐三菩提。須菩提。如來所得阿耨多羅三
藐三菩提。於是中無實無虗。是故如來。說一切法皆
是佛法。須菩提。所言一切法者。即非一切法。是故名
一切法。」

【此承上文言。無上菩提。實無有法可得。佛呼空生
而徵詰之。昔從然燈受記。盡人皆謂無上菩提。有
法可得也。空生領悟。解佛所說玅義。信知無上菩
提無法可得。是名真得。佛為印可。如是如是云者。
蓋謂實無有法可得。方是無上菩提極則。然燈授
記。當得成佛。以此之故。倘我於法。實有所得。不名
如來。不蒙授記矣。反復申明無法可得之義。如來
授記當作釋迦牟尼者。以如來洪名。乃十號之一。
如是諸法如義。謂真如性。無得無失。無去無來。故
云如來。世尊成佛。然燈授記。即是此義。非更有所
得也。若復有人言。無上菩提實有所得。殊不知無
有法可得者。是名真得。無實無虗。是名實無所得。
如來所說一切法。正是無實無虗之玅諦。是法非
法。皆名佛法。要而言之。名為佛法。即非佛法。古德
云。用即知而常寂。不用則寂而常知。方契玅覺。是
故名為一切法也。】

「須菩提。譬如人身長大。須菩提言。世尊。如來說。人身
長大。即為非大身。是名大身。須菩提。菩薩亦如是。若
作是言。我當滅度無量眾生。即不名菩薩。何以故。須
菩提。實無有法名為菩薩。是故佛說一切法無我．無
人．無眾生．無壽者。須菩提。若菩薩作是言。我當莊嚴
佛土。是不名菩薩。何以故。如來說。莊嚴佛土者。即非
莊嚴。是名莊嚴。須菩提。若菩薩通達無我法者。如來
說名真是菩薩。」

【此借大身以喻法身。不可著相求也。如來徵詰。空
生領悟。大身之外。別有非身。非身者法身也。菩薩
若存我執。我滅度眾生。猶執認大身為我。不復知
有真我。即不名之為菩薩也。何以故。實無有法。名
為菩薩。無有大身。是名非身。法即非法。身即非身。
相即非相。我人眾生壽者。同歸於無。豈復更有一
法可得耶。又借佛土為喻。佛土者。心土也。佛土無
相。云何莊嚴。若有可莊嚴者。便是有法可得。不名
菩薩。當知如來所說莊嚴者。是莊嚴法身。非莊嚴
大身。法身非身也。識得非身。是名莊嚴。通達無我
之法。無有一法可得。是則名為真菩薩也。】

「須菩提。於意云何。如來有肉眼不。如是。世尊。如來有
肉眼。須菩提。於意云何。如來有天眼不。如是。世尊。如
來有天眼。須菩提。於意云何。如來有慧眼不。如是。世
尊。如來有慧眼。須菩提。於意云何。如來有法眼不。如
是。世尊。如來有法眼。須菩提。於意云何。如來有佛眼
不。如是。世尊。如來有佛眼。須菩提。於意云何。如恒河
中所有沙。佛說是沙不。如是。世尊。如來說是沙。須菩
提。於意云何。如一恒河中所有沙。有如是沙等恒河。
所有沙數。佛世界如是。寧為多不。甚多。世尊。佛告須
菩提。爾所國土中。所有眾生。若干種心。如來悉知。何
以故。如來說。諸心皆為非心。是名為心。所以者何。須
菩提。過去心不可得。現在心不可得。未來心不可得。」

【此承上文。菩薩既悟之後。尚存人法細執。佛於諸
相之中。獨標一我。復於我相之中。表出法身。又曰
非身。種種破除。無法可執。却恐菩薩深信無相之解。
沉空滯寂。墮在空執。未免偏枯。故呼空生而徵詰
之。歷舉五眼。證明前解。即今青蓮紺目。現在如來
面上者。肉眼也。上見諸天。下徹十地者。天眼也。照
見眾生。根性深淺。識陰輪迴者。慧眼也。照見法身。
遍周法界。辨別一切有無空假者。法眼也。照見佛
土。無邊世界。放光普徧。破諸黑暗。圓滿十方。無障
無礙者。佛眼也。肉眼屬如來報身。四種聖眼。屬清
淨法身。法身無相。非藉報身。不能度人。聖眼無形。
非藉肉眼。不能見物。若執定是無。便落空亡外道。
故歷舉五眼。以徵詰之。空生領悟。隨機答問。不生
知解。如來再以恒河沙為喻。空生信為甚多。乃曉
之以眾生心量。如來悉知悉見者。以有五眼之故。
究竟眾生心量。萬別千差。盡屬妄想。皆為非心。非
心之心。即名為心。猶肉眼之眼。聖眼所寄。即名為
眼也。又恐聞說諸心。謂有實心。更須破遣。過去巳
滅。現在虗妄。未來未起。三際推尋。求心了不可得。
五眼所見。瞥地成空。有無俱遣矣。】

「須菩提。於意云何。若有人滿三千大千世界七寶以
用布施。是人以是因緣。得福多不。如是。世尊。此人以
是因緣。得福甚多。須菩提。若福德有實。如來不說得
福德多。以福德無故。如來說得福德多。」

【經中屢言福報。此於菩薩既悟之後。似不須說。如
來再三徵詰者。却恐巳悟菩薩。於人法細執之中。
未忘修福之見。仍是法執邊事。重重破遣。有者取
相也。無者離相也。離相見性。性如虗空。其福無量。
比前受持讀誦解說。更深一層。】

「須菩提。於意云何。佛可以具足色身見不。不也。世尊。
如來不應以具足色身見。何以故。如來說。具足色身。
即非具足色身。是名具足色身。須菩提。於意云何。如
來可以具足諸相見不。不也。世尊。如來不應以具足
諸相見。何以故。如來說。諸相具足。即非具足。是名諸
相具足。」

【上文掃除相見。不得取有。不得落空矣。却恐菩薩
悟後起疑。謂布施福德乃成佛之因。故感具足莊
嚴之果。今謂福德實無。是無果也。無佛可成。是無
果也。即今現身如來。具足色相從何而有耶。故呼
空生而徵詰之。空生言下領悟。謂不應從色身諸
相見如來者。蓋以如來法身。具足三十二行。是故
成此報身。具足三十二相。識得法身。便不應從報
身上起見也。復自解悟如來所說具足色身者。無
非赤肉團中。幻化之軀。當知中有一箇無位真人。
清淨玅色之身。乃名法身。故云非具足色身。即非
即是也。具足諸相。則八十種好。萬德莊嚴。又不止
於三十二相矣。復次徵詰。空生領悟。一如前解。謂
諸相具足。依舊報身邊事。故云即非具足。離却諸
相。不見如來。故云是名具足也。】

「須菩提。汝勿謂如來作是念。我當有所說法。莫作是
念。何以故。若人言。如來有所說法。即為謗佛。不能解
我所說故。須菩提。說法者。無法可說。是名說法。」

【承上文言。玅相無相。固非諸相可見。即今說法。亦
是無說之說。非言說可求。語空生言。如來諸相非
相。所固然也。即今說法。不得著相。勿謂如來超心
作念。自言我當有所說法。說者不作此念。聽受者
亦不應作此念。若人從語生解。便謂如來有所說
法。不是信佛。乃是諸佛。何以故。我所說法。不在言
說。著相之人。但以言說為說。不能解我不說之說
也。復告空生以曉之云。凡說法者。本無法可說。特
為眾生去除外妄而說。是以妄遣妄。非有真實。眾
生既悟。則不用此法矣。】

「爾時。慧命須菩提白佛言。世尊。頗有眾生。於未來世。
聞說是法。生信心不。佛言。須菩提。彼非眾生。非不眾
生。何以故。須菩提。眾生眾生者。如來說非眾生。是名
眾生。須菩提白佛言。世尊。佛得阿耨多羅三藐三菩
提。為無所得耶。佛言。如是。如是。須菩提。我於阿耨多
羅三藐三菩提乃至無有少法可得。是名阿耨多羅
三藐三菩提。復次。須菩提。是法平等。無有高下。是名
阿耨多羅三藐三菩提。以無我．無人．無眾生．無壽者。
修一切善法。即得阿耨多羅三藐三菩提。須菩提。所
言善法者。如來說即非善法。是名善法。」

【承上文。無法可說。是名說法而言。空生玅悟法身。
能信能受。能續佛慧命矣。爾時故稱慧命須菩提。
此示生法一如。無法可說。無眾生可度也。空生領
悟無法可說之旨。但恐未來眾生。聞此妙法。未知
能信受不。問佛。蒙答云。若作此解。便是眾生佛法。
分而為二矣。當知眾生本如。與法平等。無有眾生
之相。故云彼非眾生。但以真如隨緣而成眾生。故
云非不眾生。復語空生。發明其故。所謂眾生者。謂
我說一切法。為度一切生。既無一切生。即無一切
法。法生眾生。眾生生法。是謂眾生生者。是故如來
說非眾生。是名眾生也。
空生意謂。佛法因於眾生。
而後有法。既無所得矣。今佛所得無上菩提。是有
耶。是無耶。佛決其無。故印可之。告空生言。無上菩
提。我與眾生。同具真性。本無得失。無所得固爾。即
一切細微少許之法。皆無所得。是故名為無上菩
提也。復告之言。所謂法者。乃是眾生平等正覺之
法。悟之為佛。無有高相。迷為眾生。無有下相。故名
為無上菩提也。若著我人眾生壽者之相。則非平
等矣。離却四相。修一切善法。則得無上菩提矣。善
法者。即經文所謂布施供養禮敬嚴土等。皆名善
法。亦名有為法。故云非善法。是名善法。】

「須菩提。若三千大千世界中所有諸須彌山王。如是
等七寶聚。有人持用布施。若人以此般若波羅蜜經。
乃至四句偈等。受持讀誦．為他人說。於前福德百分
不及一。百千萬億分。乃至算數譬喻所不能及。」

【承上文云。善法既非。則寶聚布施亦非善法。惟般
若功德。方稱殊勝。蓋以般若經中。四句偈等。乃是
如來慧命所寄。眾生迷悟所關。若受持讀誦演說
者。便能續佛慧命。能令眾生背迷合覺。福德廣大。
比之寶聚布施。相去多多也。】

「須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來即有我人眾生壽者。須菩
提。如來說。有我者。即非有我。而凡夫之人以為有我。
須菩提。凡夫者。如來說即非凡夫。是名凡夫。」

【承上文云。經中四句偈為他人說。是為度生功德。
恐人錯解。謂如來有意於度生也。故呼空生而曉
之言。勿謂如來作念度生。汝亦勿作此念。謂如來
實有度生之相。若有眾生為如來所度者。如來便
有能度之我。有所度之人。人等眾生。我為壽者。則
非如來真我矣。如來說法。實非有我。而凡夫之人。
自生人我。以為有我。遂疑如來亦復有我耳。要之
是法平等。無有高下。悟則為聖。迷則為凡。說是凡
夫。却非凡夫。而名之為凡夫者。平等性智無聖無
凡也。】

「須菩提。於意云何。可以三十二相觀如來不。須菩提
言。如是。如是。以三十二相觀如來。佛言。須菩提。若以
三十二相觀如來者。轉輪聖王。即是如來。須菩提白
佛言。世尊。如我解佛所說義。不應以三十二相觀如
來。」

【此遙承具足身相而言。三十二相即具足身相也。
因上文度生之解。誠恐眾生起疑。謂佛現身說法。
不離報身。身屬色相。法是音聲。離却色聲二者。從
何說法。從何聞法耶。呼空生而徵詰之。空生信能。
言下領悟。不可以身相觀如來也。佛再舉轉輪聖
王以實之。蓋以轉輪聖王。亦具有此三十二相。猶
是凡夫。喚作如來不得。空生再申前悟。如來不可
以相觀者。無相方是如來。不可以色見。不可以聲
音求也。】

「爾時。世尊而說偈言。若以色見我。以音聲求我。是人
行邪道。不能見如來。」

【按經中四句偈。似指此四句而言。一經之中。無一
偈字。今明明說偈。解當屬此。要知此偈。即前文無
我人眾生壽者四句。前句是標出名相。此偈乃埽
蕩邪解。行邪行者。即著相眾生。從色聲邊。橫生人
我等見。不見自性真如來。即不見現前說法如來
也。味二我字。當識真我。即如來四德中。常樂我淨
之我。】

「須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。」

【前文說偈巳。又恐諸菩薩。悟後起疑云。如來不可
以色見。不可以聲求。經中所言。如來得阿耨多羅
三藐三菩提。離却色聲。誰是得者。豈非斷滅諸相。
并無上菩提。同歸斷滅。乃是究竟耶。此語空生。總
是反覆叮嚀。不可作斷滅會去。以具足相而得菩
提。固然不是。不以具足相而得菩提。亦是斷滅邪
見。當知無上菩提本無斷滅。說法度生。總是掃除
四相。不曾教人。并無上菩提。同歸斷滅也。】

「須菩提。若菩薩以滿恒河沙等世界七寶。持用布施。
若復有人知一切法無我。得成於忍。此菩薩勝前菩
薩所得功德。何以故。須菩提。以諸菩薩不受福德故。
須菩提白佛言。世尊。云何菩薩不受福德。須菩提。菩
薩所作福德。不應貪著。是故說不受福德。」

【經中屢言福報。或淺或深。或麤或細。不一而足。總
是如來善觀眾生心量。凡夫之人。固然着相求福。
就是大心菩薩。未得悟入時。未免從法執上。頻起
福報之見。菩薩既悟之後。人法麤執巳忘。尚存微
細法執。未能盡化。孜孜汲汲。修行布施。又復勸人
布施。猶有細微受福報之見在。故說經至此。重申
明之。說一不受二字。蓋謂福報若無。固無可受。福
報若有。亦不容受。三輪體空。四相全無。了達一切
諸法無我。成就無生法忍。一切福報。皆不可得。無
有與者。亦無受者。世界空。七寶空。能施所施皆空。
受與不受。皆不可得。到此方是福報極則。受持經
偈。讀誦演說。不消再說矣。空生又慮菩薩法執。如
佛所說。不受功德。一切功德。盡舍盡棄。方成菩薩。
是斷絕世人作福之念矣。故有此問。如來曉之云。
所言不受者。乃當作福之時。不起一念貪求著相
之心。是名不受。即六祖所云。不思善。不思惡。初祖
云。布施本無功德。皆此意也。】

「須菩提。若有人言。如來若來若去．若坐若臥。是人不
解我所說義。何以故。如來者。無所從來。亦無所去。故
名如來。」

【承上文。不受功德。恐人起疑云。即今如來行住坐
臥四威儀中。去來自在。豈不是納受福德之人。故
呼空生而曉之云。若作如是見解。便不解我前所
說不受功德之義。蓋謂之如來者。是諸法如義。雖
云若來。無所從來。雖云若去。無所從去。無去不滅。
無來不生。乃是自性真佛。無功德之可受也。】

「須菩提。若善男子．善女人。以三千大千世界碎為微
塵。於意云何。是微微眾寧為多不。須菩提言。甚多。世
尊。何以故。若是微塵眾實有者。佛即不說是微塵眾。
所以者何。佛說。微塵眾。即非微塵眾。是名微塵眾。世
尊。如來所說三千大千世界。即非世界。是名世界。何
以故。若世界實有者。即是一合相。如來說。一合相。即
非一合相。是名一合相。須菩提。一合相者。即是不可
說。但凡夫之人貪著其事。」

【承上無所從來。無所從去。謂佛身充滿於法界。隨
處和合。假如粉世界而作微塵。佛與塵合。而不為
多。所謂合大於小也。聚微塵為世界。佛與界合。而
不為大。所謂合小於大也。究竟如來實性。非一非
二。無離無合。合於微塵。塵中有界。合於世界。界中
有塵。故云非微塵。非世界。合於微塵。塵中有佛。合
於世界。界中有佛。故云是名微塵。是名世界。一者
法身也。合者法界也。非實非虗。非有非無。若以為
實有者。是法身合於法界。故云即是一合相。法界
異於法身。故云。即非一合相。法身不離法界。故云
是名一合相。究竟是與非。皆不可說。悟者得之。若
是凡夫之人。未免貪著。執理礙事。執事礙理。所謂
一合相者。落在事為邊。貪戀執著。不得自在矣。佛
語空生。反覆發明。解菩薩悟後。人法細微二執也。】

「須菩提。若人言。佛說我見．人見．眾生見．壽者見。須菩
提。於意云何。是人解我所說義不。不也。世尊。是人不
解如來所說義。何以故。世尊說。我見．人見．眾生見．壽
者見。即非我見．人見．眾生見．壽者見。是名我見．人見．
眾生見．壽者見。須菩提。發阿耨多羅三藐三菩提心
者。於一切法。應如是知。如是見。如是信解。不生法相。
須菩提。所言法相者。如來說即非法相。是名法相。」

【遙承上文。若樂小法者。著我見人見眾生見壽者
見。更進一解。埽除細微法執知見也。前說小法。乃
為樂小乘者說。見有五蘊色相之我。見有對我之
人。見有無明煩惱之眾生。見有留形住世之壽者。
種種癡見。遂成種種著相。欲空諸相。先空諸見。方
不墮於小乘凡夫也。說經至此。乃為大乘菩薩。巳
入悟門。不復更有我人生壽諸相。但於微細惑中。
少存知見。見有巳悟之我。同悟之人。未悟之眾生。
悟後接續慧命之壽者。此見尚存。真見便著。不能
一超直入。直取菩提矣。故呼空生而詰之云。我前
曾說我人等見。乃為樂小法者說。若人說我果有
此說。是解我所說義不。空生領悟。信知是人。不解
如來玅義。蓋如來說法。隨人根器利鈍。而施法藥。
彼樂小法者。破其邪見。乃說諸見。所說諸見。是眾
生見。不是佛見。因眾生之有邪見。是故隨其所墮。
而名之為我見人見眾生見壽者見耳。若是大乘
菩薩。既悟之後。發無上菩提心者。一切知見。即一
切法。如是知。便是真知。如是見。便是真見。如是信
解。便是深信解悟法門。不復更生法相。蓋此法相。
著於四相。便非法相。不著四相。乃名法相也。再語
空生。當從諸見。而求真見。楞嚴經云。見見之時。見
非是見。見猶離見。見不能及。是之謂真見也。】

「須菩提。若有人以滿無量阿僧祗世界七寶持用布
施。若有善男子．善女人。發菩提心者。持於此經。乃至
四句偈等。受持讀誦。為人演說。其福勝彼。云何為人
演說。不取於相。如如不動。」

【說經至此。復言布施。菩薩悟後。不受福德。受持經
偈。為人演說。殊勝異常。惟演說玅義。非尋常名言
章句。依文解義之比。蓋謂演說真如。不取著外邊
語言文字之相。不動著中道如如之性。能闡揚佛
心。續佛慧命。乃謂之演。語默一如。無法可說。熾然
常說。乃謂之說。說經至此。一切語言文字。即真即
幻。即幻即真。三乘十二分教。總是有為之法。故說
偈以結之。】

「何以故。

一切有為法。如夢幻泡影。如露亦如電。應作如是觀。」

【何以故。佛自發揮言。何故為人演說。不取於相。如
如不動乎。乃說偈言。一切佛法。皆有為法。虗妄不
實。如夢者。寐時為有。寤後全無。如幻者。幻術而有。
真實則無。如泡者。外邊似有。中間實無。如影者。隨
光而有。光滅則無。如露者。依草而有。見現則無。如
電者。先雷而有。雷後則無。如是觀想非真。一切有
為之法都無實相。一部真經。總在真如實相之中。
說有說無。皆為戲論也。】

「佛說是經巳。長老須菩提及諸比丘．比丘尼．優婆塞．
優婆夷．一切世間．天．人．阿修羅。聞佛所說。皆大歡喜。
信受奉行。」

【此是結經常儀。所云皆大歡喜者。乃玅契於心。信
之真。受之切。奉行不虗也。】

金剛般若波羅蜜經