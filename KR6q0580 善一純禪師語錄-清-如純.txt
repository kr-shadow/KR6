#+TITLE: 善一純禪師語錄-清-如純
#+DATE: 2016-06-11 12:30:34
#+SOURCE: github.com/kanripo/KR6q0580 master 3c9b04fa                

** 序

一日靜坐書齋讀無名公傳齋之東
角有梅花開放俄而寒風陣陣一段
奇香噴鼻而過始嘆冰肌玉骨另一
乾坤不與萬卉同芳正欲呼童烹茗
假詩相酬時有禪者二人持善一禪
師語錄一帖索予為序禪師乃吾鄉
人與吾為方外交自幼英特出塵于
法海寺禮靈光老宿披剃嗣法松巋
善權和尚久親權座深入權室真誠
參究手眼圓明然後遍歷湖湘三吳
兩浙看驗諸方道無異源浩志歸來
開法天龍次遷松巋復住天龍有語
錄三卷閱其拈頌機緣宛有古人之
風其上堂小參示眾皆演最上一乘
事無疊床架屋之弊而且有璧合珠
聯之美也簡而文約而理卻與拈花
微笑教外別傳之旨共相發明雖在
棒喝門庭中不事搖唇鼓舌落其圈
套如雲門餅趙州茶外面觀之尋常
知音嘗著汗下即公諸海內有識者
自然鑒賞矣又何殊乎梅萼之清奇
也哉禪師可謂不負出塵遍參海內
數十年之苦心一息無容稍懈方能
說此無法之法以為濟世之津梁也
是為序。

康熙壬午季冬中浣習安後學法弟
胡國翰雲峰氏沐手敬撰









** 序

佛法非細事也會佛法而能弘佛法尤非
細事也既會已弘已而能居人所不居之
邦弘人所難弘之法斯人也吾嘗想見之
而未始一見也癸未夏善一純公不遠五
千里自貴筑來以語錄稿相質於予予覽
之終卷不覺矍然曰黔地向聞無佛法也
今若是疇謂黔無佛法乎純公黔人也自
居學地便負逸群志矢兼濟願巳而遍參
吳越楚蜀凡諸名望宗匠莫不親披運斤
之風仍反黔中習安道俗遂翕然相推戴
不減西河之於昭叟也初出世住普陽之
天龍次遷松巋惟務以本分鉗錘激勵來
學其接人也機徑截而不涉廉纖其說法
也語渾璞而不事雕琢故能感貴筑三十
餘城靡不響道皈信所謂居人所不居之
邦弘人所難弘之法今於純公見之矣純
得法於善權位位嗣月幢了了嗣丈雪醉
醉嗣破山明明嗣天童悟其源清流潔根
大叢茂夫復何言易曰大車載有攸往此
予所以深有望乎純公者故為之敘。

禾州普明逸樵超嶼撰



* 善一純禪師語錄目錄

  
  * 住天龍山普德禪寺
  * 住松巋山普光禪寺
  * 復住天龍普德禪寺
  * 卷一
  
  * 上堂
  * 卷二
  
  * 上堂
  * 小參
  * 卷三
  
  * 示眾
  * 機緣
  * 拈古
  * 頌古
  * 雜著
  * 佛事
  * 行實



善一純禪師語錄卷第一
侍者學正錄

* 住天龍山普德禪寺

山門萬仞壁立慎終如始八字打開不勞彈指。

佛殿雲門要打丹霞便燒趙州絕聞看他從上古錐
雖是剿絕為人爭奈翻成愛憎純上座則不然若欲
建化門庭何妨互相恭敬展具便拜。

伽藍堂我無你不立。你無我不成。大家出隻手。扶起
破沙盆。

據室斬釘截鐵。盤根錯節。直逼生蛇化龍。不教證龜
成鱉。

上堂拈帖云。者箇便是天龍大眾九溪檀越向不思
議海中流出底一段真風。將來流遍天下。於中恐有
未見未聞者。煩維那宣過指法座云。三世諸佛在此
牽枝引蔓。歷代祖師在此揚沙撒土。新長老到來擬
合。徹底掀翻。不留朕跡。免使瞎驢趁隊。怎奈值便時
宜。只得將錯就錯。遂陞拈香云。此瓣香耑為祝延。
聖壽萬歲萬歲萬萬歲。此瓣香奉為諸王殿下臣統
千秋并本省文武尊官高增祿位。此瓣香自松巋花
擘之後。復經百城煙水。遍歷諸方。受盡屈辱。喫盡艱
辛。今日歸來深棲密遁。詎意法叔古源和尚不容推
脫。平將天龍半座勉逼人天眾前無可回避。此是第
一回拈出。爇向爐中。耑申供養松巋堂上傳臨濟正
宗三十四世上善下權先師老和尚。用酬法乳之恩。
歛衣敷座。維那白椎竟乃云。若論觀第一義諦。早是
虛空裏掘洞。好肉上剜瘡。欺謾赤子。誑惑閭閻。自古
自今名不得然不得。且道一是甚麼。觀是何物。所以
純上座終不為人眼裏添釘。直得風行草偃。水到渠
成。把斷要津。不通凡聖。千差坐斷。有無不立。直下令
人人頭頂青天。個個腳踏實地。無向無背。無欠。無餘。
到者裏三搭不回底。由是自負。挨著便轉。又是平地
喫交。正恁麼時。還知天龍為人落處麼。良久曰。四海
浪平龍睡穩。九天雲淨鶴飛高。復舉三聖道。我逢人
則出。出則不為人興化道。我逢人則不出。出則便為
人。師云。二犬老名喧宇宙道重古今。因甚麼一個藏
頭露尾。一個露尾藏頭。引得後代兒孫個個鑽龜打
瓦。據今論量好各與三十柱杖。何故天龍門下令不
虛行。

上堂。世尊住世為一大事因緣也。似小兒患天弔達
磨西來直指人心見性成佛。猶將丹紫畫連城。所以
惹得狸奴白牯抱屈生嗔。露柱燈籠。含冤冷笑。且道
他笑個甚麼。人人手持足運。個個鼻直眼橫。寒時著
衣饑時喫飯。折旋俯仰。運用施為。一一天真。一一明
妙。更說甚麼三七思惟。久默斯要。咄。千峰勢到嶽邊
止。萬派聲歸海上消。

臘八日上堂。僧問。霜寒露冷。月白風清。正當是時。釋
迦成道即不問明星現處作麼生。師云。有眼皆見。進
云。見後如何。師云。打失鼻孔。進云。謝師答話。師云。也
是承虛接響。乃云。霜寒露冷。月白風清。正當是時。雪
山午夜一天星。盡大地眾生同見同明同證如來智
慧德相。更說甚麼。妄想執著所隔不能得證。釋迦老
子無端特端妄區分。誣陷平人。脫賺後代兒孫。個個
錯認定盤星。喝一喝下座。

上堂。打梆出坡。打板過堂。會則神通妙用。不會則業
識忙忙。咄。切莫壓良為賤。卓杖一下云。鳧脛短兮鶴
脛長。

敘事上堂。世尊住世五時說法。近來諸方三日一小
參。五日一陞座。天龍這裏則不然。半月半月一上堂。
既佛法本來不二。因甚卻有兩般主張。且道分別在
甚麼處。良久云。多虛不如少實。

元旦上堂。元正啟祚萬物維新。普天匝地咸樂昇平。
佛法二字猶是剩語。那堪論有論無。說新說舊。敢問
大眾且道新歲今來何處來。舊歲昨去那裏去。來去
都是錯。商量怎奈其中有道理。甚麼道理。一年三百
六十日。日日日從東畔起。是則是。卓杖一下云。逢人
不得錯舉。

即事上堂佛殿揦。橫卓山門八字開來者秪解於中
禮拜孰能照顧。頭上有棟梁材豎拂子云。若向者裏
覷得著底。山僧把他頭上頂戴。雖然如是。黃河三千
年一度清。喝一喝下座。

元宵上堂。天上月光。人間燈光。光光相照。地久天長。
在在敲鑼擂鼓。處處音樂鏗鏘。村歌社舞樂無。
甚人間天上。文殊普賢橫眠柳巷花街。觀音彌勒倒
臥酒肆淫房。正恁麼時。今佛放光明。助發實相義。則
且置秪如張公喫酒李公醉。諸人又作麼生商量。喝
一喝下座。

因法兄天一和尚耑人送法衣法帔至。上堂。冬令春
行遲太早因緣逆順總無拘。大庾嶺頭陳公案直至
而今拈弄。奇且道奇個甚麼。拈起衣云。人人盡道提
不起底因甚今日又在天龍手裏。指法帔云。更有者
個覿面難瞞卷舒由巳。若向者裏著得一隻眼。自然
奇特上不妨奇特。殊勝中更加殊勝。然後掀翻海嶽。
撥轉乾坤。攪長河為酥酪。變大地作黃金不為分外。
其或未能莫將閒學解埋沒祖師心。喝一喝下座。

聖節上堂拈香云。即此者箇祝延。
今上皇帝聖躬萬歲萬歲萬萬歲。壽山福海聳翠彌
深。堯風並慈風浩蕩。舜日與佛日常明。所以八方歌
有道。四海樂無為。秪如林下衲子報恩一句又作麼
生。良久曰。恩深轉無語。懷抱自分明。擊拂子下座。

上堂。春日熙熙和風習習。岸柳搖金溪桃吐赤。突出
威音那畔揭示衲僧巴鼻。明歷歷親的的因甚惟道
江南三月鷓鴣啼。天龍門下打折驢脊。

示眾上堂第一義諦。諸方道鍾未響。鼓未鳴。未出方
丈巳前分付了也。若恁麼未免誤賺捕風捉影之流。
向黑山鬼窟裏作活計去在。殊不知鐘鼓交加人天
普集一句當天十方通暢。塵塵剎剎無處不明。法法
頭頭何所不現。如天普蓋。似地普擎。直教人人共見。
個個同明。物我輝融。古今一致。不落見聞。全彰體用。
所以道。人人有個無位真人。常在面門出入。未證據
者看看。到者裏還回避得也無。若也回避得。三世諸
佛歷代祖師並天下老和尚一齊入地獄如箭射。既
回避不得。敢問諸人第一義諦作麼生觀。觀即不無。
爭奈落在第二頭。

上堂。大盡三十日。小盡二十九。三世諸佛不知有黧
奴白牯。卻知有且道知個甚麼。雲中木馬嘶。海底泥
牛吼。驚起夜叉神𨁝跳上岸瞠眉努目。一一面南看
北斗。

上堂。天高地厚。山尖水平。日出月落。夜暗晝明。龍吟
霧起。虎嘯風生。鴉鳴鵲噪。鳶飛雲騰盡是當人不動
境界。於中是凡是聖。是男是女。是俗是僧。乃至四生
六道情與無情。卓拄杖一下云。總在者裏一切智智
清清無二無二分。無別無斷故更說甚麼靈山拈花。
少室安心。檢點將來。也是眼裏著釘。

上堂。父母未生前神頭鬼面狗子無佛性。膏盲大病。
萬法歸一。參天荊棘。一歸何處。轉入邪路。踏破牢關。
解轉身大夢胡為尚未惺三生六十劫總是可憐生。
何故聻卓拄杖一下云。野老不知堯舜力。鼕鼕打鼓
祭江神。

上堂。隔山見煙知是火隔牆。見角知是牛。那吒太子
析骨還父。析肉還母。因甚麼演若達多。認影迷頭可
謂無限風光無限意。幾多歡喜幾多愁。喝一喝云。還
會麼。喜底一任喜。愁底一任愁。五湖煙景有誰爭。夕
陽西去水東流。

中秋上堂。寶月放光丹桂飄香兩彩一賽鼻孔昂藏。
正恁麼時直饒道好修行。好供養。禪歸海。經歸藏。總
好喫龍山痛棒。何以分明有月落波心自是無雲生
嶺上。喝一喝下座。

臘八日上堂。天是天。地是地。日月是日月。星辰是星
辰。山川是山川。草木是草木。人是人。物是物。所以道
是法住法位。世間相常住。釋迦老子是皇宮太子。無
端向雪山六年苦行。夜睹明星喚作悟道成佛。喝一
喝云。白玉本無瑕。甘自遭塗汙。雖然如是。不得春風
花不開。花開須借春風拂。

元旦上堂。一年十二月。一月三十日。一日十二時。年
年是好年。月月是好月。日日是好日。時時是好時。因
甚麼今日又喚作元旦。所以道。欲識佛性義。但觀時
節因緣。時節若至。其理自彰。即今時節巳至。其理巳
彰。佛性義作麼生商量。靠拄杖云。皇風浩蕩。乾坤廓
野老謳歌春晝長。

上堂。我宗無語句。亦無一法與人。德山老漢背月
影。掩耳偷鈴。殊不知山河大地草木叢林文殊普賢
無處藏身。牆壁瓦礫。忠國師一生受用不盡。立雪斷
臂與安心。眼裏無觔一世貧。喝一喝下座。

上堂。三千七百則爛葛藤誤賺後代兒孫偏知倒見。
五千四十八卷閒故紙累及天下癡人造心殃於中。
還有知端的者麼。卓拄杖云。水向石邊流出冷。風從
花裏過來香。

上堂。官不容針私通車馬。卓拄杖一下云。放開線道
之乎也者。若有把斷要津不通凡聖底來。正好勘過
了。打何以如此。杜鵑啼血染山花。

上堂。禪禪禪。饑來喫飯困來眠。道道道。城樓五鼓金
雞叫。除卻禪。去卻道。夜半日頭紅杲杲。於此者裏知
分曉。夜明簾外轉身早。是則是。只是衲僧門下未免
攔胸踏倒。且道衲僧門下又有甚長處。良久云。了。

上堂。春寒秋熱。隆冬下雪。梅花開放。嶺頭路上行人
欲歇不歇。何故不歇。眼觀東南。意在西北。殊不知饒
你走遍天涯海角。踏翻茶陵橋板。豁然大悟。天龍拄
杖子緩緩向你道。明月蘆花一樣看。鷺鷥立雪非同
色。一喝。

上堂。儱儱侗侗。瞞瞞頇頇。正是全體大用法法分明。
頭頭合轍。未免遍地葛藤。天龍只知饑來喫飯困來
打眠。夢昇兜率猶未惺。金雞啼唱五更天。

退院上堂。動若行雲止猶谷神。在在綠楊堪繫馬。本
無心於彼此寧有相於去來。家家有路透長安。只知
來去不以相動靜不以心。作麼生是退院一句。卓杖
云。一月普現一切水。一切水月一月攝。

* 住松巋山普光禪寺

山門祖翁門戶八字打開。一任鳳翥龍翔曳。拄杖云。
從者裏入。

佛殿釋迦彌勒元無彼此。覿面相逢齊之以禮。展具
便拜。

祖堂西天四七。東土二三水流。千派共出一源。且道
以何為驗。插香云。一片栴檀一縷煙。

據室者裏是先師奮獅子威野狐屏跡。握吹毛劍斷
衲僧命根底所在。今日不肖到此別無長處。只得據
令而行。卓拄杖便起。

上堂拈帖云。正法流通無分二諦。迭相扶持。淵源有
據。且道其中事作麼生。聽取維那剖露。指法座云。佛
祖階級人天榜樣。賣狗懸羊。擔枷過狀。新長老到此
回避無門也。只得納敗一上便陞。拈香祝　聖畢再
拈云。此瓣香昔年於此山中薰鍛。今日於此堂上拈
出。此是第二回熱向爐中。專申供養本山堂上上善
下權先師老和尚用酬法乳之恩。白椎竟。師拍禪床
一下云。三世諸佛歷代祖師並天下老和尚到者裏
皆云提揭向上宗猷。發明第一義諦。殊不知遞相鈍
置了也。何故頭上是天腳下是地。物物春生夏長。人
人眼橫鼻直。一切本自見成。那容節外生枝。既然。且
道今日新長老入院陞堂又為甚麼邊事。若道為了
先人未了公案。猶是孤負先人。若道顯揚古佛家風。
猶是孤負古佛。若道揭示人天正眼。猶是孤負人天。
正恁麼時。總不與麼。畢竟為甚麼邊事。復拍一拍云。
從前汗馬無人識。只要重論蓋代功。喝一喝。下座。

上堂良久云。若向者裏倜儻得去。直下纖塵不立。截
斷佛祖命根。人人常光現前。各各壁立萬仞。縱橫挂
寰中日月。卷舒立方外乾坤。更說甚麼聞聲悟道。見
色明心。眼裏塵沙耳。裏土誠哉實言。倘或遲疑且須
薦取葛藤。以拂子打圓相云。看看只者個原不從天
降。不從地生。亦非空有。在處稱尊。乾坤無與比其大。
日月無與比其明。虛空無與比其量。滄海無與比其
深。不可思不可議。不可量不可稱。山川大地草木叢
林。森羅萬象。情與無情總是渠。堂奧中物。亙古亙今
無人敢侵。千手大悲摸索不定。摩醯正眼覿體難明。
所以三乘聞之膽喪。十地聞之魂驚。咦。極是見成底
事。因甚得與麼尊貴與麼難親。復良久云。動著則禍
生。

上堂。禪非參究道絕功勳。歷歷孤明本無欠剩。六月
炎天似火。人人打扇乘涼。臘月朔風如箭。個個圍爐
向火。三月安居。九旬禁足。也是無端畫地為牢擔囊
負缽親師擇友。自是斬頭覓活。若是個純銅打就生
鐵鑄成底。管取春山花自開。秋林葉自落。正恁麼時。
金風吹玉管。不是唱巴歌。於中還有知音識調者麼。
良久。擊拂子下座。

佛誕日沙彌披剃請上堂。纔出娘胎指天指地。尊貴
天然有本可據。且道是甚麼本不見道未離兜率巳
降皇宮未出母胎度人已畢。卓拄杖一下云。出家沙
彌直須向者裏會去。曠劫無明當下冰消。累世業緣
一時坐斷。便可離塵脫俗。薙髮披緇。不離當處常湛
然。一超直入如來地。復卓拄杖下座。

祈雨上堂。饑則食。渴則飲。寒則衣。理出自然。福宜感。
過宜解。事宜為。豈有別焉。所以道。欲識佛性義。當觀
時節因緣。時節若至。其理自彰。大眾且道即今是甚
麼時節。旱魃為虐。失天地好生之德。風狂日麗增萬
物塗炭之殃。遍界農人忍聲悲嘆。山中野老蹙額沉
吟。林下道人豈無憂濟。怎奈聚首無策。驀拈拄杖云。
幸有者木上座臨機即應。見義勇為。所以不忍見聞。
直得挺身相救。如何救。翻身𨁝跳。上三十三天。築著
帝釋鼻孔。帝釋噴嚏一聲。即時普天匝地油然作雲。
沛然下雨。既然。山僧亦得相助其力去也。作麼生是
相助底句。卓一卓云。急急如律令敕。

端節上堂。無米包粽子。客來沒款待。蒿湯備禮儀。大
家同聚會。隈隈摧摧壘壘堆堆。但得一時和氣藹然
赤日。白舌自然遠遁他方。雄符硃敕蒲劍艾虎總不
消在。何故。家無白澤之圖。必無如是妖怪。

上堂。蛇無頭不行。鳥無翅不飛。拈起拄杖云。看看喚
作拄杖則觸。不喚作拄杖則背。直下承當了無向背。
如之若何。甘受處分。山僧若瞞諸人自墮拔舌犁耕。
是汝諸人還信得及麼。卓一卓云。劈開華嶽連天秀
放出黃河徹底清。

上堂。拈起拂子云。即此用。離此用。檢點一場乾打開。
直下承當即下愚。拋卻依然是狐種。於中若有總不
恁麼底病在膏盲不可醫。畢竟如何即是。擊案一下
云。吁。

上堂。天地同根萬物一體。正眼觀來豈有此理。有物
先天地無形本寂寥。能為萬象主。不逐四時凋。卻較
些子。咄。

中秋上堂。月圓月缺猶是幻中境界。桂開桂卸無非
世諦馨香。於中有箇亙古亙今不開不卸無圓無缺
底。亦不可作奇特商量。若作奇特商量。腳跟下便與
三十痛棒。何故。好肉上不許剜瘡。

上堂。南泉斬貓。歸宗斬蛇。有例不可興。無例不可缺。
咄。仁者不憂。智者不惑。卓杖一下云。珊瑚枝枝撐著
月。

上堂。歷歷明明古今不變。撾鼓陞堂全機展演。坐立
儼然。相呈覿面。卓杖下喝。壓良為賤。智者猶迷。愚者
取辨。離智絕愚好看方便。甚麼方便。呵呵。倒騎驢兮
入佛殿。

冬至上堂。陽極則生陰。陰極則生陽。秪如陰陽不相。
千處諸人又作麼生商量。雖然。時節不可不應。只得
冰河發燄。寒谷生輝。但不許書雲遮障。那管他線短
線長。卓拄杖云。晴空愛日挂當陽。乾坤獨露堂堂。

臘八日上堂。奇哉三嘆睹明星。漏逗一場冤莫伸。千
古無人能雪釋。瞎驢瞎馬趕成群。即今還有為釋迦
老子雪釋得底麼。緩緩著。是非巳落傍人耳。洗到驢
年也不清。

上堂。西來大意。白雪陽春擬問如何打失眼睛。諸人
聞恁麼道。未免避地裡商量。也是白日眼著釘。似則
也似是則未能。何故聻。良久曰。雪後始知松柏操事
難方見丈夫心。

上堂。靈山奧旨。少室真機。自天子以至於庶人。壹是
皆以修身為本。因甚麼百姓日用而不知。何故不知。
拍膝一下云。只為分明極。返令所得遲。

元旦上堂。說新又不新。道舊亦非舊。新舊兩無。干冷
灰重爆豆。既是新舊無干。因甚卻成冷灰爆豆。莫不
是本來無新舊。由自強名模。恁麼見解作他座主奴
也未得在。還分析得麼。不萌枝上含春色。鐵樹開花
遍界香。

上堂。呈橈並舞棹拋子大江心。兩岸渡頭客灼然喫
一驚。看者看。行者行。風攪蘆花雪滿亭。松巋恁麼告
報。大似當面熱瞞汝等諸人。作麼生驀。拈拄杖云。看
看三百餘會談不盡九年坐得骨頭疼。靈利漢。莫追
尋。五更清早起。更有夜人行。且道以何為證。以拄杖
畫一畫云。魚躍淺塘花正發鳥歌深樹日初晴。

上堂。一夜落花。雨滿溪流水香。祖師西來意端的沒
商量。何故沒商量。卓拄杖一下云。狀元本是天生定
莫把馮京作馬涼。

上堂。胡來胡現。漢來漢現。遂喝一喝云。虛妄浮心多
諸巧見。作麼生是真實底句。盞子撲落地。碟子成七
片。

佛誕日上堂。四月八浴悉達香水分明似惡湯。為報
人人非眼瞎。這些則且置。秪如雲門大師到來。敢問
諸人作麼生角煞不角煞。亂啼春鳥落藤花。喝一喝
下座。

上堂。年年說。月月說。日日說。時時說。在在說。處處說。
塵塵說。剎剎說。說無間歇。諸人還會麼。不見道烏石
嶺與汝相見了也。山門頭與汝相見了也。僧堂前與
汝相見了也。還會麼。癡人面前不得說夢。

度僧上堂。本來圓潔何用剃披。古人向佛殿前剷草。
看來也是鬼家活計。拈起刀子云。看看若是有智底
男兒直須向者裏識得根源端的出家功德巳畢。豈
待鬚髮落地。其或未然。山僧直得有條攀條。無條攀
例。遂度刀云。剃。剃。

上堂。東邊日出西邊曉。水底魚兮山上鳥。鼻祖西來
端的意分明親切盡道了。盡道了。試問諸人曉不曉。
曉曉曉。良哉觀世音。全身入荒草。

上堂。處處真。處處真。塵塵剎剎本來人。者般說話唱
教門中足可觀光。衲僧門下未免白日見鬼。且道衲
僧門下又有甚長處。良久曰。衲被蒙頭萬事休。此時
山僧都不會。

端節上堂。五月初五日自古是端陽。人人皆知得。不
用更商量。龍舟鬥水際。百藥採山岡。個事分明極直
下好承當。承當則且置。秪如同時相應一句作麼生
道。熏風自南來。殿閣生微涼。

上堂。普化風顛搖鈴。禾山賣弄。打鼓丹霞。寒燒木佛。
香嚴沒幹上樹。將謂各逞風流。孰知盡成敗露。細以
檢點。將來爭似庭前露柱默默不動。威嚴一任千人
萬人到此。只得覿面回互。且道回互個甚麼。咦。不回
互。撞破腦門鮮血出。

上堂。明明個事在當人。叵耐當人自不親。今日山僧
沒伎倆。拈來特地為區分。且道分個甚麼。盤江河木
橋原秪用幾條鐵鍊。關嶺馬跑井廟神乃是漢關將
軍來往客人古今祈禱不盡。於中求長壽得長壽。求
富饒得富饒。求官位得官位。求安穩得安穩。失然有
不得意者。返怪神明籤不靈。看來總是不知恩。遂拍
手呵呵大笑云。還知麼。松巋恁麼告報孟八郎漢又
切莫錯認定盤星。喝一喝下坐。

上堂。一二三四五六七。獻寶波斯樹上立。七六五四
三二一。碧眼胡僧覷不及。付與東村王大老。笑倒西
村石土地。惹得胡張三黑李四二人冷地不甘。直得
眉毛廝結兩腳捎空。走到松巋峰頂揚聲大叫曰長
老不是不是。山僧自恃徉不㥒。拄杖子忍俊不禁
輕輕𨁝跳出來。當頭一拶。二人只得冰消瓦解。疾走
無邊。然後拄杖子。款款地道也。大奇也大奇。灼然有
理不相欺。不然。總是錯認定盤星。那能識得鉤頭意。
且道如何是鉤頭意。卓拄杖云。南山起雲北山下雨。

上堂。若論者個事。一一有來源。甚麼來源。天乾一定
是荒年。水旱也亦然。直得晴雨兩相稱。恰好是豐年。
所以道。苦瓜連根苦。甜瓜徹蒂甜。還會麼。擊拂子云。
穿破綾纙只是衣。喫盡千般莫過鹽。滋味本無別。何
用假言傳。咦。不言傳將謂壺中別有天。

上堂。平施大用沒多般。一句當陽仔細看。直下了明
無漸次。回頭鐵馬更加鞭。大眾既是直下了明無漸
次。因甚麼回頭鐵馬又更加鞭。良久云。棒打石人頭。
血出知音定不等閒看。

本師善權和尚忌。拈香云。觸不得。背不得。橫按莫邪
活捉賊。觸也得。背也得。直下證龜翻成鱉。松巋不是
揚。家醜分明有話。當人說且道說個甚麼。今日先師
忌辰設供上香禮拜。

上堂。千千有個頭。萬萬有個尾。有頭有尾花開碓嘴。
無頭無尾是何神鬼。三世諸佛弄鬼。歷代祖師弄鬼。
古今天下老和尚弄鬼。盡十方湖海衲子總在鬼窟
裏作活計。松巋今日路見不平且要向鬼神莫測處
施大機顯大用。與諸人通個消息。還委悉麼。良久云。
又添得一個。

上堂直切相為那許如何若何。但來問者。劈脊便棒。
隨聲便喝。諸人若作棒喝商量。自是白雲萬里覿面
千山。直饒不作棒喝商量。亦未免驢前馬後還委悉
麼。良久曰。一陣風來一陣寒。冷地誰人著眼看。

幢老和尚忌。拈香云。有利則有害。有成則有敗。三方
及四維上下並內外不是臨濟三玄。亦非洞山五位。
牛頭栴檀莫比兜樓。沉水豈賽今日。落在愚孫手裏。
又且如何施設。插香云。等閒觸碎師翁鼻。兒孫一代
強一代。

上堂。四方無壁落。八面亦無門。橫身當宇宙。充塞滿
乾坤。進一步踢倒百億最勝須彌盧。退一步踏翻無
量無邊世界海。秪如不進不退三世諸佛歷代祖師
並天下老和尚一齊乞命。正恁麼時。汝等諸人又向
甚麼處轉身。若也轉得身吐得氣。不妨把手共行。其
或未能。山僧有條通天活路布施諸人去也。擲拄杖
下座。

元宵上堂。日月燈明佛互相為晝夜。亙古不相違。此
夜最親切。最親切。年年正月半便是元宵節。壁上挂
燈籠。空中懸寶月。嘉州大象趁光明。陜府鐵牛生懽
悅。休懽悅。看來也是證龜成鱉。

上堂。釋迦老子為一大事因緣出現於世。四十九年
三百餘會。鼓兩片皮橫說豎說。為之度生。達磨大師
十萬里航海而來。少室堆堆冷坐為之求人。由是賺
他斷臂安心。腰石舂米九上三登。不落因果。墮五百
生野狐不昧因果。脫野狐身。呵呵雲在嶺頭閒不徹。
水流澗底太茫生。喝一喝下座。

應請退院上堂。說進說退。無端妄分彼此。若也進退
兩忘。自然打成一片。所以道。盡乾坤大地是個院子。
溪山雲月為知巳，更嫌何地不風流。拄杖橫肩得自
由。秪如卻允人情。應時及節一句作麼生道。千江有
水千江月。萬里無雲萬里天。





善一純禪師語錄卷第一終

　(信官龍元敘
　比丘體若　天眼　天眉　天璧　觀止
　　　止莽　悅莽　玉嬋　葉莽　體莽
　　　妙峰海脈　海藏　悟極　寂福
　　　寂性　寂同　海源　無極　海通
　　　學愚　學正　心智　照瑩　性德
　　　興悟　興徹　大見　明印　明戒
　　　寂文　尼照悟
　　武原陳子蘭書　　　　　　嘉興　　　刊
　康熙癸未季秋　穀旦　板存嘉興楞嚴寺藏房)

善一純禪師語錄卷第二
侍者學正錄

復住天龍。上堂。鉗鎚再握寶劍重揮。擊碎陳年窠窟
剿絕當時露布。揭示頂𩕳正眼。發輝向上宗猷巳聞
者不妨再聞。巳見者不妨再見雖然如是。且道聞又
聞個甚麼。見又見個甚麼。到者裏若是靈利底直下
掩耳歸去。那甘聽受處分。者些則且置。秪如整舊家
風。應時演化一句。又作麼生道天高群象正海闊百
川朝。復舉寶壽開堂。三聖推出一僧壽便打聖云。與
麼為人瞎卻鎮州一城人眼去在壽擲下拄杖歸方
丈。師云。據虎頭收虎尾。還他二大老作略欲論臨濟
向上宗乘。敢保夢也未夢見在。天龍恁麼告報且道
還是肯伊是不肯伊。卓杖一下云。逢人切莫錯舉。

上堂。天龍峰頂別是人間猿啼。嶂外鳥噪雲邊不是
目前法。亦非心外事。掀翻陳年骨董。揭舒象外幽玄。
玉壺影裏劫初前亙古乾坤不變。且作麼生是應時
及節底句。喝一喝云。禹力不到處河聲流向西。

上堂。得之不喜。失之不憂。進之不見其前。退之不見
其後。定之不見其住。動之不見其流。玲瓏八面無邊。
表廓徹圓明一鑑收。收收芙蓉只在秋江上。堪笑騎
牛更覓牛。喝一喝。下座。

上堂。人善被人欺。馬善被人騎。有般漢聞天龍恁麼
道即此為勝負邊事。呵呵。恁麼見解真乃世諦流俗。
阿師殊不知三世諸佛歷代祖師並古今天下老和
尚競出頭來總只以此如是。且作麼生是如是底事。
卓拄杖一下云。囌嚕囌嚕㗭唎㗭唎。

聖節上堂。撥轉上頭關捩子。普天匝地盡光輝。四海
五湖煙浪靜。十方世界樂無為。正恁麼時共享堯天
則且置。秪如知恩報恩一句作麼生道。卓拄杖云。天
上有星皆拱北人間無水不朝東。

上堂十五日巳前雲迷山色暗。十五日巳後。風動水
文生。正當十五日晴霽天清水碧沙明漁父笙歌滿
岸樵牧起舞盈岑不是目前法。非耳目之所到。直得
牆壁瓦礫點首。燈籠露柱揚眉。山僧一時乘興作得
山偈一首舉似大眾。青山高突兀雲傍嶺頭生山前
溪澗水潺潺響似琴。

上堂。一往直行。茫茫宇宙千差坐斷。死水澄潭饒你
運用無虧隨緣得妙。也是杓卜聽虛聲。且道總不與
麼時如何。良久曰。風送白雲飛嶺外水流黃葉到江
心。

師誕日上堂。一年算一歲。十歲算一旬。循環算將去。
驢年算不清。因甚不清。明明無遷意。徒妄立生庚。且
作麼生是不遷意。卓杖一下云。蟠桃核裏舊時仁。

臘八上堂。六年兀兀坐安然。多少好夜半睹明星依
舊成顛倒。成顛倒。殃及兒孫猶未了。喝一喝。下座。

佛誕日上堂。四月八。浴佛日。九龍吐水沐金軀。釋迦
老人赤骨律。驀拈拄杖云。雲門大師來也。且看作麼
生相救。以拄杖左邊一卓云。釋迦老人請過者邊。著
右邊一卓云。雲門大師向者邊來。山僧恁麼相救。且
道還得也無。中間一卓云。不因柳毅傳書信何緣得
到洞庭湖。

上堂。山僧持杖陞堂。大眾圍繞禮拜。一一個事分明。
豈肯顢頇捏怪。是則是。只是向者裏見明親切得底
正好且居門外。何以如此。良久云。話在。

上堂。不說心。不說性。語默動靜皆是病。棒喝奔雷接
上機。波斯眼睛烏律律總不與麼。來素隱行怪畢竟
如何即是。良久喝一喝云。事從叮囑起。

上堂。不是風動。不是旛動。者裏也不妨疑著仁者心
動。切忌認驢鞍橋作阿爺下頷。還知祖師落處麼。良
久曰。利劍拂開天地靜霜刀纔舉斗牛寒。

上堂。斬釘截鐵不為本分。就下平高未是作者。饒你
拈頭作尾拆東補西擲大千於方外。納須彌於芥子。
正好朝打三千暮打八百。何故中秋午夜一輪月。

上堂。三丈長。八尺短。忙則奔波閒則不管。古今天下
人同鼻出息。同口喫飯。同舌說話。所以青春誇年少。
皓首論蒼顏。還會麼。分明持缽衲僧事。汝等諸人總
向者裏覓甚麼碗。

上堂。春到百花開。秋來林葉落。珍重莫作時節會。千
古傳來這一著。這一著人人肚下兩隻腳。

中元日。聖學龍居士請上堂。鍾鼓交加。人天普集山
野。陞堂演第一義。且第一義作麼生演。不見道。欲識
佛性義。當觀時節因緣。時節若至。其理自彰。大眾且
道即今是甚麼時節。此是七月十五中元地官聖誕
之期。聖學居士敦請山僧上堂。正恁麼時。還是舉唱
時節因緣底。是發明第一義諦底。是驀拈拄杖云看
看時節因緣也。在者裏第一義諦也。在者裏只是饒
你諸人向者裏見得分明。天龍拄杖子猶未肯相許。
因甚不許。卓一卓云。紅霞穿碧落。白日遶須彌。

上堂。驀拈拄杖卓一卓云。若向者裏見得分明底。一
任掀倒禪床。喝散大眾。掉轉頭去。孤迥迥。峭巍巍。羅
籠不住。呼喚不回。灑灑落落自由自在。作個無事閒
道人去也。豈不慶快平生。倘或尚留觀聽。未免被拄
杖子穿卻鼻孔。且道那裏是穿卻處。不見道你有拄
杖子我與你拄杖子。你無拄杖子我奪卻你拄杖子。
喚作拄杖則觸。不喚作拄杖則背。道得也三十棒。道
不得也三十棒。德山今夜不答話。問話者三十棒。問
僧甚處人。僧曰新羅人。山云。未跨船舷早巳三十棒。
脫下衲衣一頓棒。如何是佛法的的大意。三頓六十
棒。何以如此。聻。復卓一卓云。芙蓉不在秋江上。

上堂。無巴鼻有來由。觀世音菩薩將錢買糊餅。放下
手原來卻是箇饅頭。今日落在天龍手裏不免分似
諸人去也。卓拄杖下座。

上堂。三世諸佛是三世諸佛。歷代祖師是歷代祖師。
天下老和尚是天下老和尚。諸人是諸人。山僧是山
僧。打水無相濺一切皆自辦。惟有一句子珍。重親切
看且道是那一句。肚餓要喫飯。

達磨忌拈香。十萬里航海而來。早是腳跟未穩。梁皇
殿上失利。少室峰前拔本賺他神光斷臂。千古笑殺
英靈。因甚麼又一年一度一燒香。五音六律別宮商。
百丈祖忌。拈香野鴨飛去各西東。扭住鼻頭空忍痛。
禪床角挂拂子兮。賣弄爪牙。法堂前卷卻席兮正顯
大用。更有一般奇特處巍巍。獨坐大雄峰喝一喝。

密祖忌拈香。當面做賊弄巧成拙。鞭撘海底泥牛。山
頭石虎。流血殃及不肖兒孫。至今放過不得既放過
不得。畢竟如何。插香云。賊。賊。

重陽上堂。歷歷無邊表。明明絕覆藏形名該不得何
物許承當。還有承當得底麼。若是登高到頂底漢子。
自然眼空四海。氣蓋諸方。依稀彷彿之流只得青山
綠水西來意。翠竹黃花古佛心。喝一喝。下座。

開爐上堂。大冶紅爐今豁開。銅頭鐵額此中埋。等閒
煉作金剛彈。拋出人前打落腮。且道公幹在甚麼處。
良久云。不須柴炭扇風火。直教寒爐撥死灰。喝一喝。
下座。

結制上堂。把定牢關坐斷岐路。內不放出。外不放入。
明明個裏絕商量。九十日中自成屈。且道屈個甚麼。
山僧畫蛇添足。諸人無繩討縛。直饒向者裏散去。每
人腳跟下早巳三十痛棒。雖然如是。要且事無一向
何故閻羅老子打算飯錢。莫道山僧不言。且道言個
甚麼。良久。卓拄杖一下云。一等共行山下路。眼頭各
自看風煙。喝一喝。下座。

上堂。惟此一事實。餘二則非真。且道是那一事到者
裏十個有五雙未免指鹿為馬。認奴作郎。還委悉麼。
良久云。各人自掃門前雪。莫管他家屋上霜。

上堂。雲從龍。風從虎。聖人作而萬物睹。山僧等閒作
一出拄杖。為打禾山鼓。且道是甚麼曲調。駐雲飛下
山虎拍拍總是歌。敲唱誰能阻聽如聾。見如瞽。視聽
最分明。諸人莫莽鹵。擊拂子云。還會麼。會得底六六
三十六。不會底五五二十五。

因事上堂。個事見成本無欠剩。豈欺未明。可憐不信。
呵呵。也是為他閒事長無明。

上堂。佛法世法本來不二。好醜妍媸由妄分析若也
打成一片。自然處處逢的。然雖如是。咦。切忌青天白
日。

上堂。呼牛喚馬。坐東走西。驅奴使婢。訓子教孫。一切
智智。清清無二。無二分。無別無斷故。因甚麼塵勞滾
滾。業識茫茫。且道過在甚麼處。良久曰。幸自無瘡勿
自傷。

上堂。瞿曇貴離諸著。仲尼要在絕四。二大老雖是剿
絕為人。怎奈前不搆村後不抵店。純上座則不然。直
管教理作理。明事作事辦。賊來須打。客來須看。何謂
如此。海鹹河淡。

達磨忌拈香。梁皇殿上道不識。面赤不如語直。少室
峰前癡面壁。多虛不如少實。當時隻履西歸。而今討
甚巴鼻。有巴鼻無巴鼻。插香云。萬古清風吹何極。

丈老和尚忌。拈香雙桂室中。戳瞎頂𩕳正眼昭覺堂
上打失兩莖眉毛帶累後代兒孫東尋西討。今日不
肖。遠孫向香煙堆裏拈出。也要諸人共見共知。還知
麼。插香云。莫教錯認定盤星。喝一喝。下座。

上堂。拈華微笑空自勞攘。斷臂安心一場懡㦬德山
入門便棒。臨濟入門便喝大似斗筲氣相。秪如掩室
杜口也是平地干戈。何況搖鈴打鼓。擎權舞笏。輥毬
打地。顧劍指瓶。總是弄猢猻家具。還知麼。泥牛吼月
空谷震。木馬嘶風鐵樹驚。平地擎山分大小。雲開日
出耀乾坤。喝一喝。下座。

解制上堂。正月十五日。諸方齊解制。衲子束腰包。寰
中任來去。去去實不去。途中好善為。來來實不來。明
窗下安排。來去本無羈。何必強撕捱。卓拄杖一下云。
天龍今日更與放開線道。一任南天台北五臺。只是
於中有一句子也要向諸人說破。且道是那一句饒
你走盡天涯並海角。歸來終虛費草鞋。怎似雙眼泉
畔。老梅樁孤守寒巖。鐵骨冰心渾不易。一年一度占
春魁。

上堂。也大奇。也大奇。當陽突出不思議。二三子以我
為隱乎。吾無隱乎。爾到者裏。若論把斷要津不通凡
聖。千差坐斷。有無不立底檢點將來。又是扶籬傍壁。
雖然如是。不得春風花不開。花開須借春風力。咄。

上堂。天之高。地之厚。南北東西無過咎。上下四維無
等匹。八角磨盤空裏走。走走分明動轉不相違。說甚
麼瞻之在前忽焉在後。謬謬更有釋迦入雪山。達磨
居少室。立雪斷臂。腰石舂米。七破蒲團。如喪考妣。看
來總是不唧溜。天龍恁麼告報非是無端譏古。要為
諸人掀翻窠臼。且道掀翻後又作麼生。九旬霜雪盡
花開天地春。

佛涅槃日上堂。趙州祖師活一百二十歲。釋迦老子
八十向雙林入滅。一一揭示分明。諸人因甚不徹。徹
不徹薪盡火還滅。喝一喝。下座。

上堂。恁麼也不得不恁麼也不得毫釐有差天地懸
隔所以道一切聖賢皆以無為法而有差別不差別
踏著秤鉈原是鐵喝一喝下座。

上堂山僧不識文字。說法全沒意。事不入智人耳。不
合第一義只解以空合空。以水投水。若恁麼會去。山
中石女配丈夫。海底泥牛吞巨鯉。若也不會。問取十
字街頭廖鬍子。

* 小參

入院小參。人人本有。個個不無。尊貴天然。見成受用。
者般說話不是打在無事甲裏便是錯認驢鞍橋作
阿爺下頷。正好與三十棒。又有道淨裸裸絕承當。赤
灑灑沒可把將謂脫體無倚便是。殊不知正似落空
外道魂不散死人。前不搆村。後不抵店。亦好與三
十棒。又道。恁麼也不得。不恁麼也不得。恁麼不恁麼
總不得。到者裏把斷要津。不通凡聖。纔涉思惟便落
階級。者個如劈箭機似急流水。雖是一往直行。檢點
將來也好與三十棒。何故此事本無。如是故。見前大
眾宜善參詳。既是臨濟兒孫。今來共相毘贊宗乘。切
不可作者般倚草附木見解。直須擊碎髑髏。掀翻窠
臼。莫守舊時途轍。只教一句。當天八萬門。永絕生死。
然後向頭頭上顯。物物上明隨機應用。變化無方。拈
一莖草作丈六金身。將丈六金身作一莖草。有時向
十字街頭橫拖布袋兜三惹四。有時向孤峰頂上盤
結草菴罵祖呵佛。正恁麼時。且道功歸何所。卓杖一
下云。龍袖拂開全體現。象王行處絕狐蹤。喝一喝。

除夕小參。臘月三十夜。打鼓喫普茶。一齊分付了。何
必再周遮不周遮。東家人和氣。西家不用打籬笆。是
則故是。秪如米裏有蟲飯裏有沙。諸人又作麼生檢
點。若檢點得出。不負相從度歲華。若也未能。來年更
有新條在。惱亂春風卒未休。喝一喝。

晚參古德云。住持有三法。缺一不可。喝一喝云。是何
言語。天龍住持無一法。又誰管伊可不可。早是罪犯
彌天過重丘嶽。且道是甚麼過。若向這裏見得分明。
方許規導來學。

小參。道盡大地是個文殊普賢境界。也是無端妄生
節目。喚十方萬物為自巳。更是倚草附木。除卻二途。
切莫向鬼窟裏作活計。直饒總不恁麼。又是矢上加
尖。到者裏畢竟作麼生行履得恰好去。豈不見南泉
道。老僧幼小牧得一頭水牯牛。擬向溪東牧。未免犯
他國王水草。擬向溪西牧。亦未免犯他國王水草。不
如隨分納些些。總不見得。既然。且道如何是隨分納
些些底道理。咦。八十翁翁入場屋真誠不是小兒戲
為天一和尚對靈小參。一點雨。一點濕。個事見成明
歷歷。本無生滅與去來。說甚涅槃與圓寂。不屬南北
與東西。世出世間無彼此。既不屬南北東西。又無彼
又無此。且道向甚麼處見得明歷歷。不見道沒蹤跡
處不藏身。藏身處沒蹤跡。還知我天一法兄和尚落
處麼。以拂子打圓相云。天寬海闊難描邈。無位真人
赤骨律。喝一喝。

除夕小參。天原不動。地本無移。日月推遷週而復始。
一年三百六十日。花甲翻來覆去從頭至尾數到今
日。臘月三十夜。檢點將來。只是個天干地支。說甚麼
四時八節二十四氣。小盡二十九。大盡三十日。雖是
道理分明。未免於中取次。拈起杖云。惟有拄杖子。古
古怪怪。列列挈挈。不屬陰陽造化。不逐日月遷流。不
隨四時更變。單單要為諸人敲枷打鎖。抽釘拔楔。直
下教汝鼻孔放光。眼睛出氣。末後又教頭頂青天腳
踏實地。果向者裏倜儻分明便是一生參學事畢。其
或未能。莫只事逐眼前過。須覺老從頭上來。

八院小參。在在處處。剎剎塵塵。明明歷歷。歷歷明明
圓陀陀輝天鑑地。光爍爍耀古騰今。不是目前法亦
非心外事。且道是個甚麼。即心即佛非心非佛。不是
心。不是佛。不是物。喝一喝云。徒勞妄生卜度。釋迦老
子離兜率降皇宮。出母胎。入雪山。六年苦行。夜睹明
星。豁然大悟。只得奇哉三嘆。依然滿口道不出。達磨
大師九年面壁落賺神光斷臂分皮分骨分髓。不惟
於此全沒交涉。要且自賺一場懡㦬。至於禾山打鼓。
雪峰輥毬。溈山打木魚。洞山麻三觔。雲門乾屎橛。趙
州庭前柏樹子。德山棒。臨濟喝。看來總是小兒伎。到
此一點也用不著。何況陞堂入室。鼓舌搖唇。朝參暮
請。東討西覓。以為究竟。正似取螢火燒須彌山。驢年
也未得著。所以道。向上一路千聖不傳。學者勞形如
狷捉影。到者裏絕形名離朕兆沒蹤跡。是汝諸人向
甚麼處摸索。松巋今晚入院之始。別無供奉。直得不
惜眉毛。不避諸方怪笑。將來與諸人下個註腳。還委
悉麼。良久。擲拂子云。道泰不傳天子令。時清那唱太
平歌。

荐慈對靈小參。生亦未曾養。死亦未曾葬。罪犯彌天。
過有萬狀。驀豎拂子云。幸有拂子不拘世情小節。不
涉親疏背向。堪報不報之恩。用作無為之化。所以二
十年前曾為吾母商量巳躬大事。一向信行得力。臨
終自是正生脫化。何必今日重翻宇宙作此伎倆。將
謂報劬勞而薦拔。喝一喝云。不惟徒設虛假。看來也
是錦上鋪花。既然如此。報恩一句則且置。秪如吾母
正生脫化。向甚麼處安身立命。大眾還委悉麼。良久
云。生滅異緣皆幻住。真性何嘗有去來。

除夕小參。月頭是初一。月尾是三十。月月皆如是。今
晚道除夕。即此問諸人。諸人總不識。即此問露柱。露
柱道猶是。妄分析即此。問燈籠。燈籠笑嘻嘻。且道他
笑個甚麼。笑諸人不識。殊不知就此者不識處。打翻
漆桶直下便見。古今天地。古今日月。古今星宿。古今
山河。古今凡聖。古今人物。古今事理。一切總在者裏。
不曾移易一絲毫頭。許說甚麼時節遷變否。去泰來
總。似夢中說夢。直得澄澄湛湛。了了明明。無彼無此。
無前無後。無古無今。無來無去。無生無滅。無動無靜。
於中更求絲毫遷易差別間隔之相了不可得。所以
道。無邊剎海自他不隔於毫端。十世古今始終不離
於當念。既不離當念。因甚當念不識還識者不識底
消息麼。良久曰。好事不須頻話會。留將和氣暖丹田。
九龍大眾請為法叔古源和尚對靈小參。靈光獨耀
萬古徽猷世出世間寂然不二。在在處處剎剎塵塵。
法法頭頭無可不可。無是不是。其間欲覓纖毫生滅。
去來動靜出入有為之相了不可得。更說甚麼還源
復始達本歸根。成佛證祖。越死超生。大似無夢說夢。
好肉剜瘡。明眼人前一場笑具。故我九龍法叔和尚
數十年來行悲切令。用老婆心。搖三寸舌。簸兩片皮。
橫說豎說。雖是方便為人。亦未免隨群逐隊。幸爾今
朝化緣巳畢。到此難瞞。秪得改聲換調。棄虛抵實。將
此者段大事因緣徹底掀翻。普示諸人去也。那待松
巋鋪花錦上正恁麼時。且道有甚憑據。木人攜板雲
中拍。石女銜笙井底吹。

天龍大眾請為法叔古源和尚對靈小參。寒暑陰晴
天地德。喜怒哀樂人間事。一切明明本現成。堪笑於
中分道理。甚麼道理。我法叔天龍和尚圓寂。大眾為
設薦嚴佛事敦請松巋對靈小參。一為報慈恩厚德。
一為舉向上宗乘。必欲人人循遵孝道。個個體證無
生。正恁麼時還是循遵孝道底是體證無生底是。檢
點將來。總未免傍觀者。哂。且道哂個甚麼。三級浪高
魚化龍。癡人猶戽夜塘水。

為天龍法叔和尚舉哀。若論箇事欲速則不達。久長
則美。細行則堅。是我法叔和尚恁麼行履數十年來
綿綿密密。密密綿綿不曾移易一絲毫頭許。所以門
庭孤迥道越諸方。依稀彷彿之流只得望巖而退。湖
海英俊衲子不遠千里來歸。雍雍肅肅濟濟蹌蹌。法
舍弘規無所不備。遽爾幻緣一脫。遍界悲風。凡聖驚
憂人天失望。故我見前一眾不勝悲思。且道思個甚
麼。若教頻下淚。滄海亦須乾。

焚換舊佛清淨法身原無。更變換舊安新兩重公案。
甚麼公案。新底裝嚴。舊底火煆。然雖裝鍛不同。彼此
兩不相欠。且作麼生是不欠底消息。遂舉火云。鯨吞
海水盡露出珊瑚枝。


善一純禪師語錄卷第二終

　(普陽信善
　　　張祖明　杜寂富　程寂修　陳寂恩
　　　吳恒善　羅淨依　胡照本　陳寂秀
　　　張朗修　杜寂忍　賴友輔　張國相
　　　任玉琰　杜朝勝　程朝俊　郭起學
　信善李恒勝　謝祖鼻　宋恒瑞　田寂輝
　　　江祖滴　田福慶　羅自恒　鄭應試
　　　胡寂聯　張實行　田萬畝　鄭邦儒
　　　方良輔　胡國恩　陳恒善　張寂容
　　　張善福　賈　傳　張　育　張嘉爵
　　　魯德源　王朝卿　田應開　谷明茂
　　　馮深戒　宋寂榮　胡國幹男恒福
　　　簡寂心同緣胡氏寂瓊　趙文美同緣汪氏廣修
　　武原陳子蘭書　　　　　　　嘉興　　　　刊
　康熙癸未季秋　穀旦　板存嘉興楞嚴寺藏房)

善一純禪師語錄卷第三
侍者學正錄

* 示眾

示眾。黃面瞿曇平空啟告。六代祖師接響承虛。古今
天下老和尚總是隨邪逐惡。不少是汝諸人亦向這
裏妄想作麼。殊不知據實而論要且三世諸佛歷代
祖師也無開口處。纔涉語言便是虛空裡釘橛。直教
如石含玉似地擎山風臨水面月映寒潭。方有少許
相應。所以道。真證不可以言傳。妙契不可以意會。到
者裏自然花開春樹葉落秋林。冰河浪暖。寒爐發焰。
正當恁麼時。且家堂穩密。不落諸緣。一句作麼生道。
苔封古殿人難到。月鎖蒼梧鳳不棲。

示眾。當陽一句截斷眾流。克塞十虛。了無向背。諸佛
諸祖出身無路。天魔外道覷捕無門。只得盡乾坤大
地日月星辰。森羅萬象。情與無情。蜎飛蝡動一切含
靈同一體證。同一受用。同一圓明於中不見有纖毫
生佛之相。不見有纖毫凡聖之名。不見有纖毫見聞
之性。不見有纖毫取捨之心。不見有纖毫生滅之狀。
不見有纖毫動靜之形。不見有纖毫得失過患。不見
有纖毫物我之分。所以道。天地同根萬物一體。到者
裏如擊石火閃電光會與不會。纔是當人歷歷明明
本自見成底事。無欠無餘纖毫不昧。秪因一念緣起。
不定逐境生情。隨情轉念。隨念分別。有天有地。有物
有人。有佛有祖。有凡有聖。有取有捨。有見有聞。有生
有滅。有動有靜。於動靜中故起種種生滅。於生滅中
故有種種知解。於知解中故有種種凡聖之論。於凡
聖中故有種種妄想執著。於妄想執著中故有種種
取捨於取捨中故有種種分別於分別中故有種種
散亂。於散亂中故有種種顛倒。於顛倒中故成種種
過患。於過患中故使種種不安。種種不和。種種不寧。
種種不靜所以道萬法本閒惟人自鬧果實一念緣
起無生自然當下脫體風流那有許多之謂到者裏
若是個漢直教翻轉面皮掉轉腳手掀翻海嶽撥亂
乾坤指南作北換斗移星等閒向淨白地上撒沙撒
土立主立賓立照立用立境立人立玄立要立縱立
奪立殺立活立收立放立賞立罰一切由巳亦然道
有生有佛也得有凡有聖也得有見有聞也得有取
有捨也得有生有滅也得有動有靜也得又說甚麼
得失過患物我分別所以道法不孤起仗境方生法
隨法行法幢隨處建立者豈不是盡乾坤大地日月
星辰森羅萬象情與無情同一體證同一受用同一
圓明者哉者些且置更作麼生是當陽一句還會麼
咄青天白日寐語作麼。

示眾趙州有個火爐頭無賓主底句諸人還會也無
若也不會莫道不疑好若也會還須更解保任始得
設若不解保任縱會無益到者裏饒你跳得金剛圈
吞得栗棘蓬透得荊棘林過未免平地上自涉坑塹
所以古人道死人路上有活人出身處活人路上死
人無數靈利漢勿自欺瞞只怕臨末稍頭依舊胡攛
亂撞豈不慎乎。

示眾大道無形真空絕跡會與不會總在裏許若也
於中分緇素辨玄微論是非正是取螢火燒須彌若
也總不恁麼切忌玉石同觀金沙混積所以道恁麼
也不是不恁麼也不是恁麼不恁麼總不是到者裏
直須別有向上一路始見衲僧巴鼻且如何是衲僧
巴鼻烏龜鑽敗壁雞向五更啼。

示眾一句截流萬機寢削十方坐斷無去來今一道
坦然渾無邊畔豁開正眼大地山河無寸土列回光
相本來夜暗與日明自是清風生八極得來明月照
乾坤到者裏塵塵剎剎全彰古佛家風法法頭頭總
是當人機用還得麼果若得到恁麼田地達磨不來
東土二祖不往西乾佛法流遍天下空生枉立巖前
不然一片白雲橫谷口許多歸鳥盡迷巢喝一喝。

示眾若論此事別無奇特山僧有個方便不惜眉毛
與你諸人下個註腳還委悉麼遂卓拄杖一下云者
箇便是最初句良久云者箇便是向上句還有末後
一句在你諸人肚皮餓了要飯喫處薦取於此薦得
明信得及方知飯是米做鍋是鐵鑄若信不及正好
向三家村口十字路頭把定待有人揵犁拗耙趕牛
來時你便問他做甚麼事去他自向你道得親切若
再不信直饒釋迦彌勒也奈你不何自是你無靈種
要且怪別人不得設若信了山僧還有一句再向你
道如何道毘婆尸佛早留心直至而今不得妙。

示眾剔起眉毛打起精神眼觀鼻鼻觀心咄將頭不
猛誤殺三軍何故擊拂子云烏鴉不是墨染黑白鵝
豈是粉裝成。

示眾愚者不及智者過之莫單單道是儒家語法華
會上亦有五千退席所以釋迦老子道止止不須說
我法妙難思還會麼秪如天龍恁麼告報也是妄分
彼此。

* 機緣

問祖意教意是同是別師云闍黎即今會底是甚麼
意僧擬議師喝曰自家意尚不會問甚麼祖意教意。

僧問如何是祖師西來意師曰在甚麼處學者問頭
來僧無對師曰黃連苦未是苦。

士問如何是松巋境師云山前一溪水山後萬株松
士曰如何是境中人師云一任客來無管待柴門閒
掩聽松風士曰恁麼則隨聲逐色去也師打云非汝
境界士曰秪如人境不立時是何境界師云非但居
士佛眼也覷不著士一喝師云亂叫作麼。

問僧甚處來僧曰湖廣來師云什麼物與麼來僧曰
請和尚試分辯看師曰汝還承當得麼僧曰承當得
師便打曰脫空謾語漢出去。

僧問趙州逢人總道喫茶去意旨如何師曰家常之
事僧曰如何是家常之事師曰喫茶去。

僧參提起坐具曰展即是不展即是師曰汝行腳來
多少時也僧擬議師曰進退不知是非不辨閻老子
打算飯錢有日在僧愧禮拜師曰向後真實不為遲。

師問僧曰你何故擔個死屍到處浪走作麼僧曰豈
干他事師曰他且置你作麼生僧曰我來禮拜和尚
師曰禮我還自禮得麼僧無語師喝曰龍頭蛇尾漢
出去。

師問僧甚處來僧曰來處來師便打曰衣飯錢且置
草鞋錢作麼生還僧擬進語師復打曰閻老殿前喫
鐵棒漢出去。

僧問上無攀仰下絕巳躬時如何師曰途中漢僧擬
議師便打。

僧問如何是祖師西來意師曰你出家多少時也僧
曰十五年師曰出家十五年俗氣也不除。

師問一士曰我有一問問汝汝作麼生士曰老和尚
莫多事師曰如何者樣著忙士無語師曰氣急殺人。

僧問過河須用筏到岸不須舟且如何是到岸底消
息師曰有馬騎馬無馬步行。

* 拈古

「舉百丈野狐話。」
【
拈云不落不昧兩個一對一墮一脫
秦時𨍏轢天龍令行總教打向野狐窟裏永劫不容
動著動著則禍生何故日午打三更。】

「舉麻谷持錫到章敬遶禪床三匝振錫一下卓然而
立敬云是是雪竇云錯又到南泉亦遶三匝振一下
卓然而立泉云不是不是雪竇云錯。」
【
師云章敬道是
也好與三十棒。南泉道。不是也好與三十棒。雪竇道。
錯也好與三十棒。今日設有到松巋。如是而作未免
劈脊便棒。何故當斷必斷不招其亂。】

* 頌古

「初生。」

【圓明妙體本無移。七步周行把自欺。獅子窟中獅子
子。鳳凰巢內鳳凰兒。】

「悟睹明星。」

【自古霜天月倍明。誑言悟道睹明星。從茲一點源頭
濁。流到驢年也不清。】

「拈花。」

【擢金白日非強手。小見傍觀不放過。不是當人爭勝
負。太平父子室操戈。】

「世尊陞座。」

【春色無高下。花枝有短長。文殊雖好手。未免太郎當。】

「二祖安心。」

【只因未薦雪中寒。愧乞安心把臂殘。不但一身甘受
屈。兒孫代代被渠謾。】

「隻履西歸(二)。」

【塔鎮熊峰永不移。誰云隻履復歸西。宋雲自惑於蔥
嶺慚愧無端舉世迷。

潦倒胡僧最沒情。惑梁騙魏弄精神。翩翩隻履西歸
去。惡水頻將潑後人。】

「達磨面壁。」

【坐久成勞將謂榜樣若遇英靈劈脊便棒。】

「殃崛產難。」

【相逢問對語郎當。待得回言雪上霜。不是東風能解
凍。焉知梅綻襲衣香。】

「靈雲見桃花。」

【大冶精金百鍊紅。光明突出照無窮。靈雲倏忽失前
後誤把桃花認影中。】

「溈山水牯牛。」

【頭角崢嶸藏不得。何須脅下更安排。一生未了犁耙
債。又向山前鼓禍胎。】

「大隨烏龜。」

【陰陽怕懵懂。太歲怕蠻人。草鞋無忌諱。烏龜背上行。】

「仰山勘香嚴。」

【誰謂香嚴會祖禪。仰山早是自顢頇。揚眉瞬目雖親
切。未免閻君算飯錢。】

「國師喚侍者。」

【八兩從來是半觔。何須苦苦競頭分。縱然不負嫡親
子。伎倆難教使出群。】

「兩堂首座齊喝(二)。」

【兩堂一喝震如雷。百怪千妖當下灰。獨有門前石獅
子。大開張口笑猶獃。

一聲霹靂震晴空。特地漫天鼓黑風。及至雲收煙雨
散。依然普照日輪紅。】

「三聖金鱗。」

【張郎賣貴。李郎買賤。兩個五百。原是一貫。】

「善財參德雲(二)。」

【覷捕無門絕跡時。德雲覿面不相欺。若言七日別峰
見。特地重栽眼上眉。

德雲不在妙高峰。七日逡巡枉用工。直饒別峰親見
得。金烏未出海門東。】

「藥山久不陞座。」

【曙色未分人盡望。及乎天曉也尋常。明明日出乾坤
露。多少瞎驢錯度量。】

「德山托缽。」

【把纜放舟抱柱澡洗。檢點將來德山父子。】

「德山入門便棒。」

【不動干戈定太平。那容私令涉途程。直教大地狼煙
息。倒捲黃河徹底清。】

「臨濟入門便喝(二)。」

【不善抽釘費氣力。口開未免涉離微。何如太用瞿曇
老。高踞摩竭靜掩扉。

一喝百川應倒流。狂瀾息盡始方休。龍歸大海波濤
靜。月上中天照九州。】

「即心即佛。」

【即心即佛。馬頭安角。異端蜂起。無人斟酌。】

「非心非佛。」

【非心非佛。龜背拔毛。一人有慶。萬國來朝。】

「九峰不肯首座。」

【高高山頂立。深深海底行。將軍不下馬。各自有前程。】

「乾峰上堂舉一不得舉二(云云)。」

【草聖最為難。龍蛇競筆端。毫釐雖欲辦。體勢更須完。】

「百丈再參馬祖。」

【父子相逢掣電機。雙收雙放示全提。無端一喝聾三
日。又是重添腦後鎚。】

「百丈野狐。」

【一對鴛鴦畫不成。俄然翻墮野狐精。古今不昧成狼
籍。說甚從前五百生。】

「郁山主乘驢跌悟遂有頌曰。我有神珠一顆。久
被諸塵封鎖。今朝塵盡光生。照破山河萬朵。」

【忽然一跌明珠現。塵盡光生萬象昭。照破山河由自
可。莫教錯認馬鞍橋。】

「牛度窗櫺(二)。」

【鐵面冰心八鬧籃。一鎚擊碎是非關。堪憐無限邯鄲
客。盡把葫蘆作瓠搬。

牛度窗櫺尾過難。致君天外出頭看。東邊雷響西邊
雨。平地波濤淹翠巖。】

「瑞巖主人公(二)。」

【鷓鴣啼在深花裏。綠水青山本自閒。看笑瑞巖沒勾
當。自呼自應小兒頑。

自呼自應意深深。珍重禪流莫錯斟。雪後始知松柏
操。事難方見丈夫心。】

「玄沙遣書上雪峰。」

【玄沙白紙雪老同風。一點水墨兩處成龍。】

「僧問雲門。如何是祖師西來意。門曰。日裏看山。」

【日裏看山也大奇。南峰高聳北峰低。行人欲更問端
的。日出東方夜落西。】

「曉舜禪師上堂云。諸方有弄蛇頭撥虎尾跳大
海劍刃裏藏身雲居。者裏寒天熱水洗腳。夜來
脫襪打睡。早朝旋打行纏。風吹籬倒。喚人夫劈
篾縛起。」
【頌曰。

易開終始口。難保歲寒心。相逢盡道休官去。林下何
曾見一人。】

「洞山黃龍偶淨戒寺夜坐。」

【作家相見嘴盧都。靜夜焚香坐有餘。覿面無言親切
處。等閒疑殺世狂夫。】

「香嚴上樹。」

【國清才子貴。家富小兒嬌。唱出無生曲。聲聲調轉高。】

「丹霞燒木佛。」

【家貧顯孝子。國難見忠臣。相識滿天下。知心能幾人。】

「趙州狗子。」

【狗子佛性無。盜賊滿江湖。命薄者當災。水上按葫蘆
狗子佛性有。黃鶯鳴翠柳。白鷺上青天。面南看北斗。】

「大事未明如喪考妣。大事巳明如喪考妣。」

【勝世無端戈自擾。太平軍令守長安。木人空裏瞠眉
看。笑倒前三與後三。】

「雪峰古澗寒泉。」

【空合空兮鏡照鏡。水投水處絕淆訛。雖然徹底無涓
滴。未免當頭錯過多。】

「大通智勝佛十劫坐道場。佛法不現前。不得成
佛道。」

【雲起晴空山陰面。雷鳴天際雨風號。無形一軸長生
畫。堪笑時人取次描。】

* 雜著

** 偶言

參參參太無端。悟悟悟由自負。釋迦出世破草鞋。達
磨西來拭濁布。生鐵鑄鍋。飯是米做。一年一度種東
瓜。堪笑滿園都是瓠。

參參參。苦把麻油樹上攤。悟悟悟。枯木巖前鬼錯路
如不參。如不悟。切忌光陰日虛度。夜來明月上欄杆。
簾外轉身何所措。莫因循。休彷彿。急須定當從前處
等閒若未識家庭。焉知祖父不出戶。住住。

** 示語默上人

語是謗默是誑。總不恁麼隔靴抓癢。老趙州道個狗
子佛性。有佛性無亦是平空起浪。歷代來尊宿未免
承虛接響。引得依稀彷彿之流依模畫樣。獨我語默
上人不同伎倆。直把將一串穿卻。拋在大洋海底。更
不復望千古萬古為榜樣。

** 綱宗偈

「　煙雲入地收。溪水向上流。青山無寸草。虛空笑點頭」


** 示大懷禪人

「　箇事人人雖具足。工夫不到不方圓。闍黎果欲超群類。應好乘時緊策鞭」


** 示廓悟侍者回安南

「　入市穿街似未曾。鬧鬨鬨處冷如冰。一朝打失娘生面。大地山河絕點塵。」


** 行腳感

「　今古參方學道流。三登九上沒來由。分明本不從他得。苦死區區費腳頭」


** 拄杖子

「　赤骨條條氣宇昂。高提祖印整頹綱。縱橫在處難回避。直下為人絕較量」


** 爆竹

「　赤條條地小身才。緊築無明一肚灰。點著頂𩕳消息發。驚天動地一聲雷」


* 佛事

** 發法叔古源和尚靈骨上天龍

真性圓明無動轉。幻住業緣有變遷。清淨法身藏不
得。杖頭掉轉上龍山。

** 入塔

平生伎倆盡收拾。末後風光別洞矢。無縫塔中安身
靜。閒看綠水繞青山。

** 為絕塵老宿舉火

塵既巳絕。當下明白。本無去來。有甚生滅。撩起便行
猶是第二月。且道如何是第一月。以火炬打圓相云。
吾今助汝者把火。亙古圓明光皎潔。

** 為心虔碓頭起龕

腳頭腳底無非本地風光。碓嘴花開始見威音那畔。
任爾去住自由了無纖毫繫絆。還得麼脫或未能。山
僧與你倒斷以拂子。擊龕云。悠悠徑達涅槃岸。

** 舉火

踏碎無明窠窟斷絕生死根株。今日徹底掀翻更見
了無一物。幸爾得到。恁麼田地未免老僧一場叮囑。
且道囑個甚麼。著火炬云。看看火滅煙消後。分明露
出黃金骨。

** 為明意火頭舉火

爾與老僧燒火。老僧為爾舉火。然雖燒舉不同貴爾。
循因得果。且道是甚麼果。下火炬云。通身孽苦頓消
除。透出圓光淨裸裸。

** 為宗林沙彌舉火

來忙去速知爾厭世不住。雖是決烈男兒。未免前瞻
後顧欲復圓明妙體。更須脫盡皮膚。且道皮膚作麼
生脫。著火炬云。山僧助汝一把火。

* 行實

師字善一。諱如純。黔習安張氏子。母陳氏十七歲在
法海寺禮靈光老宿披剃。閱兩載。遇本師權和尚。到
寺一見器之。便示參萬法歸一話。依雲鷲山頂相和
尚具足。參天台月峰和尚開示做工夫訣要。大有得
力。奈緣不就。復上松巋參權。權專囑師於行務中體
究。師愈自誓夜不用被限。一覺便起於中省。入多回
只是不得本。參話頭破。一日擔柴稍暇。在殿後花臺
上經行。次見蜂採菊花。忽如人將物築胸一下相似。
不覺身心渾然。片時方蘇。通身汗下從此發明箇事。
疾走白權。權即印證。日後師又忽自翻察此事。原來
是不了之局。方見得古人道大事巳明。如喪考妣之
話不差也。由是自加鞭策。後得力。得意處又不記其
回數也。權寂後。師復志外遊。十載自浙回。挂笠天台。
有法叔古源和尚命師開法天龍。次遷松巋三載。復
住天龍輯黔南。會燈錄一部刊送入藏。

侍者學正拜述






善一純禪師語錄卷第三終


　(信善羅聖才　陶聖潔　徐大榮　熊士旦
　　　丘生子　羅萬鍾
　信善女馮門張氏深定　汪門呂氏廣耀
　　　　江門張氏廣賢　張門張氏超常
　　　　黃門陳氏廣善　馬門夏氏實慶
　　　　胡門王氏寂顯　鮑門趙氏恒悅
　　　　全門宋氏恒慧　任門梁氏月輝
　　　　王門宋氏祖超　田門張氏寂明
　　　　宋門俞氏恒祥　宋門馬氏
　　　　張門楊氏實嚴　陸門張氏心輝
　　　　余門趙氏心順　朱門鮑氏寂紳
　　　　朱門宋氏恒溥　呂門趙氏恒意
　　　　朱門趙氏恒審　胡門鮑氏寂娛
　　　　杜門馮氏　仝刻
　　武原陳子蘭書　　　　嘉興　　　刊
　康熙癸未季秋　穀旦　板存嘉興楞嚴寺藏房)

* 善一純禪師續錄
侍者明轉錄

** 上堂

浙回上堂。去年二月去今年七月。歸去來。明歷歷動
靜豈相違。所謂去來不二。動靜一如。來去無依。卷舒
自在。更說甚麼行雲流水鐵壁銀山。只是於中有一
句子。料得諸人端的不下。且道是那一句。卓拄杖云。
黔中山。浙中水。

上堂。天上雲開新月出。江頭風靜浪滔天。路行人暮
投屋宿。夜半金烏入素廉。到者裏德山有棒無處舉
手。臨濟有喝開口不得。只如馬祖一喝。百丈三日耳
聾。諸人又作麼生話會。試道道看。

上堂。法元不定理絕區分。若言歸根達本。看來也是
重認家親。何以故。風吹不動庭前樹。

上堂。有權有實。有照有用。好肉剜瘡。空裏掘洞。明眼
衲僧十八不共因甚不共。卓拄杖云。等閒卓破趙州
關。鎮州蘿蔔三觔重。吽吽。

上堂。無頭無尾無背無面視聽週旋難瞞。寶鑑到這
裏因甚麼摸索不著。阿呵呵笑殺萬象與森羅。

上堂。止止不須說。我法妙難思。且道瞞得阿誰。諸增
上慢者聞必不敬信。到底做賊人心虛是法非思量
分別之所能解。自是和臟著敗。天龍雖是恁麼批判。
諸人還知釋迦老子為人落處麼。良久云。倒騎鐵馬
上崑崙。橫駕泥牛耕海岳。

上堂有一句子空勞勞地名不得然不得。有一句子
明歷歷地取不得捨不得。有一句子露堂堂地凡不
得聖不得。有一句子活潑潑地觸不得背不得。此四
句中且道那句是賓。那句是主那句是照。那句是用
於此分辨得下。自攜瓶去沽村酒。自著衫來作主人。
若也未能。卓拄杖曰。漕溪波浪如相似。無限平人被
陸沉。喝一喝下座。

上堂。當陽一句。普天匝地。亙古亙今纖毫不易。不易
之意絕思惟。纔涉唇吻。百雜碎分明突在髑髏前。試
問諸人會不會。若不會。捏則成團。撲則碎。饒你會也
是金剛與泥人揩臂。

上堂。秋至葉還落。春來草自生。夏熱日似火。冬冷水
成冰。於此會得分明不是神通妙用。若也不會。要且
法爾如然。卓拄杖下座。

上堂。搔著癢打著痛。運用施為全體動。喫飯穿衣非
等閒。屙屎放尿誰不共。到這裏則與麼見成歷歷。怎
奈尋常放過故不能一切處流通。還要知不放過底
消息麼。良久云。天龍今日為汝得徹困。

上堂。覿面堂堂本沒商量。直下會去好肉剜瘡。若也
不會。兩箇一雙。雪巖老無端又道箇三玄三要。松直
棘曲。四賓四主。鳧短鶴長。也是嚴寒雪後霜。

上堂。萬法之本覿體全彰。古佛心宗當陽顯示。正恁
麼時。因甚麼見者聞者覿面千山。遂喝一喝云。也不
得壓良為賤。帽小知頭大。身寒覺衣單。

上堂。晴明天色好遊山。杖拄青藜莫等閒。踏到路經
山險盡。回頭不見海天寬。到者裏不惟眼光爍破四
天下。且要納須彌於一芥之中藏巨海。於一微塵內
正恁麼時。廓徹圓明即不無。秪是明眼衲僧未許相
見。何謂如此到即不點。

上堂。春山疊亂。青春水漾。虛碧珍重田舍翁。正好知
端的。知端的。兩手扶犁水過膝。

上堂。拈起拄杖云。三世諸佛歷代祖師並古今天下
老和尚。總只向這裏垂手為人。天龍有箇不平之見。
意欲別資一路。不妨奇特。爭奈用盡伎倆出不得。此
圈繢亦直得向鬧市街頭拋碌磚去也。卓一卓下座。

上堂。古人道。歷劫來事總在目前。殊不知饒你向目
前薦得也只是門頭光影邊事。莫道衲僧本分事向
上事亦猶未夢見在。還要知向上一事麼。良久云。思
之千里。

上堂。頭上是天腳下是地。珍重諸人。莫看容易。殊不
知饒他三世諸佛。歷代祖師。互相出來。橫說豎說。也
秪說到這裏。且道這裏還更別有說麼。良久曰。不可
總作野狐精去。

上堂。踏翻向上關頭。一切是非不管。當陽一念無私
廓。爾前後際斷。且斷後一句又作麼生。卓拄杖云。雨
過夜塘春水深。

上堂。如驢覷井藏芥子於須彌之內。似井覷驢納須
彌於芥子之中。天之高。地之厚。又誰管你甚麼向上
關頭。最初末後。咄。釋迦老子無端道箇是法非思量
分別之所能解。轉見思量成窠臼。咄咄咄。

上堂。風來屋角頭。鈴聲玎璫響大地。山河側耳聽。萬
象森羅齊合掌。惟有岩前石女忍俊不禁。翻身起來
拍手呵呵大笑。且道他笑箇甚麼。笑這一隊漢。無端
自是猖狂。

上堂。一切都無思量。廓然體露堂堂。物物頭頭顯妙。
剎剎塵塵放光。歷歷無可回避。明明遍界難藏。以此
便為極則。德山猶在隔江。於此更進一步。全身大地
激揚。然雖如是。依俙彷彿之輩。切忌認奴作郎。

佛誕日上堂。未離兜率巳降皇宮。未出母胎。度人巳
畢。因甚毘藍園內又走將出來大驚小怪。致令雲門
忍俊不禁。欲將一棒打殺與狗子喫。貴圖天下太平。
所以引得後代兒孫箇箇上氣。且道上箇甚麼氣。驀
拈拄杖云。有條攀條。無條攀例。卓一卓下座。

上堂。口渴喫茶。肚餓喫飯。祖師西來將甚麼幹。所以
天龍長老立誓不管人家長短。不理是非。看來也秪
道得一半。

上堂。千般說。萬般喻。卓拄杖一下云。總是發明此箇
事。覿面依然隔千山。可憐無限傷心意。中秋賞月華。
元宵舞燈具。今佛放光明。助發實相義。若也於此知
歸。自是掉臂而去。擬欲踏步向前。帶累臨濟。德山著
氣。

上堂。達磨西來。直指人心。見性成佛。擊拂子云。人在
這裏。且道又喚甚麼作心性。作麼生見佛。作麼生成
碧眼老鬍僧只知開口易。不覺舌頭長。

上堂。以字不成八字不合。諸佛諸祖摸索不著。一大
藏教不能注腳。直得寒山擎出𨍏轢。拾得扶掌呵呵。
聾人側耳聽得清。啞子對眾分明說。諸人聞得總不
疑。祥麟只有一隻角。咄。

上堂。一人發真歸元。十方虛空悉皆消殞。且道山河
大地草木叢林。森羅萬象。情與無情。又向甚麼處所
安頓。若也安頓得下銅沙鑼裏滿盛油。若也安頓不
得。未免以公作私。正恁麼時。且道安頓得底是安頓
不得底是。良久。拍禪床云。一把柳絲收不得。和煙搭
在玉欄杆。

上堂。從朝至暮。秪是者箇運用施為東擂西磨。在在
處處。橫說豎說。檢點將來。何曾動著。呵呵。

上堂。承當即錯會。則何妨不會不錯。兩得無傷。還得
麼。昨夜三更月朗。今朝午後斜陽。幾度望舟亭上客
堪嗟。無限錯商量。

上堂。山僧昔年有段說話曰。禪禪。饑來喫飯困來眠。
道道。城樓五鼓金雞叫。除卻禪。去卻道。夜半日頭紅
杲杲。這般說話當時將謂直截提持真實相為。殊不
知今日看來大似抱柱澡洗。把纜放舟。自銜一場漏
逗。而今另有箇撇脫一路復與大眾商量。禪禪般羅
圓。道道花光照。除卻禪去卻道。淨裸裸兮赤條條。洞
房深穩少人知。惟許佳人親得到。到這裏誰是佳人
即不問。且到後一句又作麼生。卓拄杖云。莊家無牛
空起早。

上堂。半開半合全放全收。高低普應。遠近同儔。山悠
悠。水悠悠。萬象森羅秪自由。鳥啼花放春來早。葉落
深林報晚秋。釋迦老人無端喚鐘作瓮。達磨大師也
是指鹿為牛。所以引得那觀音大士並跛腳雲門於
中喚出箇圓通境六不收。不知頭上更安頭。令人千
古鬧不休。喝一喝下座。

因玄士論三教義。上堂。洞然大道本無私。萬彙咸藏
不礙之。爭奈迷元昧本者各分名相有支離而今分
底且置。堪笑古人無端預先分出箇甚麼明心見性
窮理盡性修真養性者一隊漢將謂各逞巳長。殊不
知自是將箇官物向私地下商量莫定。所以引得後
輩兒孫逐末棄本強分門戶。自相矛盾。各各執著成
病。天龍今日路見不平直得作死馬醫。試將三家門
戶擊碎關鍵合成一統。免得於中分門列戶。免分人
我。免役心神。免成愛憎。既然如是。且道統合一句又
作麼生。驀拈拄杖云。麗天紅日無私照。大地山河一
樣春。卓一卓下座。

上堂。入門是家。出門是路。三世諸佛何嘗指出鍋是
鐵鑄飯是米做。歷代祖師不曾道著。天龍今日不避
門庭冷落。直得傾心相為。若較之法華會上法堂前
亦未免艸深三尺。正恁麼時。於中還有不似箇般見
解底麼。收取詩書歸舊案。且共扶持折腳鐺。

上堂。卓拄杖云。者個若作佛法商量。三家村裏臭老
婆共是同參。何啻朝打三千暮打八百。不作佛法商
量。西天九十六種之類。少你不得。當與麼時。且道作
商量底是不作商量底是。天龍任麼告報。大似夢裏
弄猢猻。也好與一頓。

上堂。乾坤之內宇宙之間。中有一寶。密在形山。古人
恁麼說話只知瞻前不知顧後。盡大地是沙門一隻
眼。亦不知教壞許多人家男女。

上堂。撞鐘鐘鳴擂鼓鼓響。鄉裏老婆相打不會捏拳
頭。兩來齊解用巴掌。露柱燈籠死守陷蹈木人石女
賣弄顛狂。會得一任橫三豎四。不會也不必著忙。何
故三月春花滿道傍。

結夏上堂。結夏安居諸方舊例。盡謂大圓覺海為伽
藍。身心安居平等性智。者箇雖是大施門開革凡證
聖。爭奈點檢將來未免自涉限禁。天龍者裏總不然。
日間三餐夜來一寢。朝朝應用只尋常。繁興不出那
伽定。

上堂。卓杖下喝。豎拂拈槌。依俙彷彿之輩。未免作佛
法商量。饑餐渴飲。閒坐困眠。定是作衲僧本分。秪如
憩足亭與鳥龍洞相撞摺耳岩合休心所。磕額諸人
又作麼生話。會者裏不妨試出來道看。若也道得。分
明許你具參學眼。若道不得。今年時歲豐熟。且喜天
下太平。

上堂。良久。以手摑口云。著甚來由太多嘴生。

上堂。三世諸佛是弄泥團漢。歷代祖師是弄泥團漢。
古今天下老和尚總是在泥中洗土。然雖如是。若論
垂手為人直饒盡其神力也跳他圈繢不出。若是衲
僧門下有馬騎馬無馬步行。

上堂。盡謂三世諸佛開口道著歷代祖師動步踏著。
如今盡大地眾生人人面門有一張口。各各肚下有
兩隻腳。又且看是踏得著踏不著。道得著道不著莫
謗如來正法輪。免教過招無間獄。

結制上堂。牢關把定。萬境一如。坐斷千差。真常不二。
明明絕去來。歷歷無對待。離名離相絕妙絕玄。正與
麼時。直得恁麼中不恁麼。九十日內無虛棄之工。不
恁麼中恁麼。二六時中有得意之用。若也於此見得
明信得及行得力。自有一日寒灰荳爆枯木花開。其
或未能。他時後日有事在。且道他時後日有甚麼事。
良久曰。擬欲登高望。崎嶇路轉紆。

上堂。止止不須說。兔馬有角。牛羊無角。我法妙難思。
天晴日頭出。落雨地下濕。到這裏又誰管伊憎上慢
不憎上慢。敬信與不敬信。卓拄杖云。畢竟水須朝海。
去到頭雲定覓山歸。

上堂。潭深魚睡穩。林深鳥不驚。當頭石虎叫。喚出祖
師心。且如何是祖師心。良久曰。雲在嶺頭閒不徹。水
流澗底太忙生。

上堂。山從平地立。水向溪中流。風生大野雲蓋山坵。
衲僧家到者裏直得各各鼻孔端正。那管他第一義
諦向上關頭。初三初四月如鉤。

上堂。為眾竭力禍出私門。古人恁麼道猶自見事不
真。喚鐘作甕自相攪擾。天龍見處則不然。為眾竭力
贏得一籌。且道如何是一籌。良久曰。收。

臘八日說戒上堂。明星燦處戒珠圓。箇裏分明不浪
傳。若是其人當委悉。何勞矢上更加尖。於中還有委
悉者麼。有。不妨出來與釋迦老子把手共行。如無。山
僧更與尖上加尖去也。說戒下座。

臘月十一日。公出解制上堂。期會未圓先解制。諸人
未諳其中事。其中的事沒商量。珍重各人自主張。且
道作麼生是自主張底事。以拄杖橫肩云。出門便是
朔風凜。吹綻梅花雪裏香。

為本師權老和尚挂真玉泉室中全身打失松巋峰
頂露頭露面數十餘年。惑亂眾生。今日那堪再見。然
雖如是。見見之時見非是見。見猶離見。見不能及。既
見不及。又且如何供奉。指真云夾路桃花風雨後。馬
蹄何處避殘紅。

歸里詣本師真前上供。拈香云。無端冤撞師貲。因賺
我移閒累一生。今日又經山下路免來設供把香焚。
亦不為水源木本。亦不為報德酬恩。且道意在於何。
良久插香云。珊瑚枕上兩行淚。半是思君半恨君。

元日上堂。露柱燈籠不老春。微微冷地笑時人。可憐
多少英靈漢。瞠眼明明說舊新。且作麼生是不涉新
舊底句。良久云。嘴唇挂碧斑豹博。舌頭當的帝都丁。
喝一喝下座。

** 小參

除歲小參。新年舊歲兩頭看。新舊都盧沒兩般。亙古
今來元不易。陰陽節令有更遷。所以古人道有片無
陰陽地包羅萬有。含吐十虛。能為萬象之主不逐四
時遷變。諸人每日十二時辰常在其中穿衣喫飯。迎
賓待客。屙屎放尿運用施為總不曾違背一絲毫許。
更論甚麼踏得著踏不著直饒踏得著也是驢馬頭
邊截兔角。

晚參。山僧行腳時。多見諸方老宿垂手為人只將箇
禪道佛法四字籠絡。當時學者少見一箇半箇提持
此事痛切為人當時學者亦是十箇有五雙只向禪
道佛法上著腳。亦未見有一箇半箇真實行履。體究
此事。所以山僧當時多抱不平之見。嘗謂汝等者班
後生恁麼參學。饒你參到髮白齒黃也只是在箇禪
道佛法裏糊鑽亂撞。頭出頭沒。若論此事驢年也未
夢著在。往往恁麼道了亦不見有一箇半箇痛切底
出來酬酢看如何是此事。設有。當時山僧自是不惜
眉毛也直得向他道箇正好疑著。何以故。參禪若不
起大疑情。只向心意識邊摶量。要且盡屬狂解所以
古人道。大疑則大悟。小疑則小悟。不疑則不悟。疑有
十分悟有十分。不是假言。故山僧行腳時尚有如此
心行。況今住世為人又爭肯將箇禪道佛法籠絡今
時學者。是必直截提持真實相。為去也只是於中還
有真實體究底麼。若有。山僧且問你作麼生是此事。
者裏不妨試出來。緇素看看。若也緇素分明始得不
負參學之志。若也未能。莫道不疑好。

小參。教中道一切有為法如夢幻泡影。如露亦如電。
應作如是觀。山僧尋常以此教人為切。不覺便成熟
境去也。故爾昨夜三更時分纔輕眨眼。便夢見須彌
山王與娑竭龍王相鬥。攪得四海五湖翻天大浪震
得東海李鬍睡寢不安。惡發起來𨁝跳上三十三天。
築著帝釋鼻孔。帝釋遣四大天王向空中轟一聲霹
靂。直得盡大地一時河清海晏。浪靜風恬。湛湛澄澄
凝然不動。然後有箇日月燈明王款款地從東湧將
出來。遙觀三千大千世界眾生歎謂言善哉善哉。大
地眾生總被者一隊漢攪亂一場。箇箇拋家失業。糊
鑽亂闖。奔趨忙忙。無時暫息。若不是吾放光動地。焉
能得他知歸。那時間汝等諸人正熟睡生。那裏曉得。
殊不知者場幻夢大有些子意事。所以山僧未肯瞞
頇放過。直得將來為眾舉揚。正恁麼時。且道昨夜三
更時分底是而今底是。卓拄杖一下云。又且看是有
為法耶是無為法耶。諸人向者裏試分辨看。若也分
辨得下。任汝橫擔拄杖。高挂缽囊。獨步大方。縱橫無
礙。其或未然。待汝睡醒來再向汝道。呵呵。

端節小參。五月五日是端陽時節分明絕較量。人人
頭上戴青艾。箇箇口裏喫雄黃。一謂逼毒氣。一謂殄
諸殃。是則是。只是於中氣味不堪。爭似我衲僧家乾
乾淨淨點滴無染有別長。且道那裏見他長處。良久
曰。醒眼看醉人。

除夕小參。古人分歲烹露地白牛炊黍米飯煮野菜
根。大家喫了燒榾柮火。唱村田樂。天龍今晚與諸人
分歲也不烹露地白牛也不炊黍米飯也不煮野菜
根也不燒榾柮火也不唱村田樂且道又作麼生直
教洗腳了也上床眠明早起來慶新年爆竹一聲承
快便笑看王老夜燒錢。

** 示眾

示眾。箇事見成不假修證。一念纔生便即是病。直饒
你向一念未生巳前薦得分明底。亦不妨回光看看
是第幾念了也。若較行不知行。坐不知坐。見山不是
山。見水不是水。逢緣遇境一一把斷底不惟撞頭磕
額要且正似業識忙忙無本可據更饒你把斷要津
不通凡聖千差坐斷萬境寂然鐵壁銀山渾無滲漏。
者個雖是定慧圓明不落諸數。又只恐纖毫頭有差
別。亦未免打入陰界之中黑山鬼窟裏去在。還端的
得麼。若實腳跟穩當。道眼圓明者。一任放教閒閒地
行只是行。坐只是坐。見山是山見水是水。見山是山。
了無山色可辨。見水是水。亦無水相可分。逢緣遇境
好惡分明如木偶人。兩絕回互。到這裏所謂撞著道
伴交肩過一生。參學事畢。且道畢後如何。良久曰。不
問家客來何事。閒持經卷倚松立。

示眾。若實一念不生。則自然前後際斷合空劫之境
於目前尚不見有空無之相。真得微機發妙果。然突
出難辨會目前之境於空劫之先。則萬象森羅無藏
隱處亦且了無對待之跡。所以道。世法住法位。世間
相常住。正恁麼時。上不見有諸佛下不見有眾生情
與無情性相平等。所謂無凡無聖無古無今。無前無
後。無大無小。寬闊非外。寂寥非內。動靜二相了然不
生。到者裏何等清淨何等安樂。何等受用。古人無故
又道箇甚麼拈卻炙脂帽子。脫卻鶻臭布衫咄又且
道如何是炙脂帽子如何是鶻臭布衫赤條條地人
無數。幾箇男兒得解穿。

示眾。箇事本自見成。不用別尋道理。你總不恁麼時。
祖師在你腳頭腳底。你若眼目定動。早是蹉過久矣。
你再如何。若何更是白雲萬里。然雖如是。若不親見
上大人。焉能知是丘乙巳。且道上大人在甚麼處。良
久曰。又莫蹉過。

示眾。心生法生。心滅法滅。三世諸佛有口無說。

示眾。有念即凡無念即聖。是則是。秪恐未到與麼田
地又切莫於此躲跟何謂如此攪不渾兮澄不清。不
動干戈不太平。參。

示眾。離心意識參絕凡聖。路學古人說話甚是的當。
秪是而今切莫顢頇放過。正好向這裏看。參又參箇
甚麼。學又學箇甚麼。此語不妨一一見得落處方於
巳躬下有趨向分。

示眾。善無善。惡無惡。只在各人辨清濁。行則行止則
止。箇裏分明有彼此。其中涇渭不能分。未免鋀石混
真金。天龍傾心相為汝。莫教自瞞成辜負。還知麼。葫
蘆圓長雖一般。甜者甜兮苦者苦。參。

示眾。自古根元雖不異。爭奈千年田地八百主。警諸
人急須究。莫莽鹵。甜瓜徹蒂甜。苦瓜連根苦。咦。

示眾。米多做飯米少煮粥。道人活計。千足萬足。若貪
豐足未免勞碌。所以道。知安則榮。知足則富。還知麼
嘴唇兩片皮。牙齒一具骨。

示眾。古人道。有一句子到你則啞卻我口。無一句子
到你則瞎卻你眼。這般說話總是將眾人物作巳私
用。若是皮下有血底漢子。直得當面便唾。有甚麼過
得人一牛還人一馬。

示眾。一念不生萬緣頓息。佛法兩字猶是剩語。諸人
若也於此見得明信得及。行得力。自然有一日疑
子迸破。方知天龍說話不誑語不異語真實語。

中秋示眾。天上一輪月。盡大地人皆見。今晚雖是雲
遮。要且清光半點難瞞。既是難瞞。更收拾各照一句。
又作麼生。良久曰。暫時不見暗昏昏。

** 機緣

師行腳時有老宿問師曰。法華經云。大通智勝佛十
劫坐道場。佛法不現前。不得成佛道。你道意旨如何。
師曰。李向赤邊咬。宿曰。恁麼則你向後為人又作麼
生施設。師曰。我終不教壞人家男女。

僧問。佛未出世時如何。師曰。抬頭見天。曰。出後如何。
師曰。低頭見地。曰。出與未出時如何。師曰。春風一陣
來。滿地花狼藉。

僧問曰。如何是無縫塔。師曰。七花八裂。曰。如何是塔
中人。師曰。七顛八倒。曰。恁麼則某甲不著便。師曰。知
過必改。

僧問曰。洪鐘未扣時如何。師曰。閒。曰。巳扣時如何。師
曰。響。曰。扣與未扣時如何。師便打曰。誰教汝與麼顛
倒見。

僧問曰。枯木花開時如何。師曰。試摘一朵來看。曰。直
得某甲無下手處。師曰。謝闍黎供養。

僧問。萬水千山如何登踄。師曰。著甚來由。曰。恁麼則
不登去也。師曰。早是千里萬里。

僧問。如何是道。師曰。火熇面前熱。曰。如何是道中人。
師曰。風吹背後寒。

僧問曰。師唱誰家曲。宗風嗣阿誰。師曰。汝在那箇黑
山鬼窟裏出來。曰。恁麼則雙桂的裔昭覺親孫去也。
師便打曰。眾生顛倒昧本逐末。

僧問曰。如何是道。師曰。門前底。曰。如何是禪。師曰。屋
裏底。曰。如何是佛。師曰。山上底。曰。如何是法。師曰。鬧
市頭底。僧復問曰。恁麼則如何是門前底道。師曰。一
任往來。曰。如何是屋裏底禪。師曰。閒坐困眠。曰。如何
是山上底佛。師曰。大底太石頭。小底小石頭。曰。石頭
焉得是佛。師曰。卻被闍黎看破。曰。如何是鬧市頭底
法。師曰。鹽米三時價。僧乃禮拜曰。謝師答話。師便打
曰。學解之流誰與汝答話。

僧問德山托缽意旨如何。師曰。闍黎喫飯也未。曰。不
曾。師云。既不曾。打點缽盂去。又一僧呈頌不契。師以
偈示之曰。德山托缽下堂前。一拶回頭不強言。珍重
莫作奇特會。饑來喫飯困來眠。

僧問曰。如何是戒。師曰。殺人須見血。曰。如何是定。師
曰。東湧西沒南湧北沒。曰。如何是慧。師豎拂子曰。喚
作拂子則觸。不喚作拂子則背。曰。即今以傳持為戒。
秪如威音王巳前又喚甚麼作戒。師曰。切忌撥無因
果。

僧問曰。如何是正法身。師曰。脫空謾語漢。曰。如何是
正法眼。師曰。瞎。

** 拈古

「舉密菴傑上堂云。佛說一切法為度一切心。我無一
切心。何用一切法。既無心又無法。山河大地。甚處得
來見聞。覺知復是何物。乃喝一喝云。臨崖看滸眼特
地一場愁。」
【
師曰。密菴老人恁麼批判情知喚山河大
地是心見聞覺知是法了也。是則是。只恐錯認定盤
星。天龍今日只管與麼判斷任他後來諸方檢點。不
過道箇脫空而巳矣。有甚麼大害。】

「舉高峰祖道。海底泥牛啣月走。岩前石虎抱兒眠。鐵
蛇鑽入金剛眼崑崙。騎象鷺鷥牽。此四句中內有一
句能殺能活能縱能奪。若檢點得出許汝一生參學
事畢。」
【
師云。高峰老子恁麼告報。大似傍若無人。把將
空拳誑小兒。純上座不管隨邪逐惡也。輒有一偈曰。
無毛鷂子拍天飛。蝦蟆樹上理毛翼。獨腳石女雲中
叫。兔角龜毛堪作梯此四句中亦有一句亦能殺能
活能縱。能奪若檢點得出三十棒不較多。何故重賞
之下必有勇夫。】

「舉古德云。向上一路千聖不傳向上一路千聖不然
向上一路熱碗鳴聲。」
【
師云。古人恁麼告報大似不會
喫飯。詐道不饑。未免自賺瞞頇。天龍則不然。向上一
路熱餈饃一個菜荳腐一碗。喫在肚皮裏一天飽到
晚。】

** 頌古

*** 牛過窗櫺

「　山頭石虎叫一聲海底泥牛側耳聽跛鱉盲龜生恐怖老龍高臥不知春」


*** 三不是

「　秋去冬臨春復春一番拈出一番新雲在嶺頭閒不徹水流澗底太忙生」


*** 南泉斬貓

「　為人閒事長無明老倒南泉太赤心公案而今成話杷幾個知恩解報恩」


*** 本身盧舍那

「　水自綠兮山自青野花啼鳥一般春行人休向途中覓到家亦如在路程」


*** 無位真人

「　李公醉酒罵張公卻被張公罰一鐘只得李公無出氣依然渾醉在其中」


*** 丹霞燒木佛

「　春寒多雨水夏寒水斷流中書堂中事樵人那得謀」


** 雜著

*** 淨行益法文

欲斷眾生愛欲苦。當學菩薩清淨行。學得菩薩清淨
行。入得菩薩安樂境。入得菩薩安樂境。證得菩薩不
動地。證得菩薩不動地明。得菩薩受用法明。得菩薩
受用法演得諸佛權實教演。得諸佛權實教度得無
邊眾生苦。度得無邊眾生苦。方知眾生苦無本。應從
一心不淨生。珍重時流勿放逸。清淨行門。擬修持清
淨行門。若不修。不惟難斷愛欲苦。亦且能摧智慧種。
智慧種芽若焦枯。致感來生。多盲昧盲昧之中不可
言眾業。於此復連綿。眾業一復看何如清心警惕莫
糢糊。可知菩薩清淨行能斷眾生愛欲苦。

*** 勉參學

凡為參學者。參須實參。學須實學。不可只圖混日而
巳。豈不知參不明不是參。學不至不是學。參不到利
人不是參。學不能化物不是學。若言獨善其身。不若
三家村裏無事漢。

*** 參禪偈

「　參禪須透祖師關莫把弘為當等閒個事縱然瞞不得臨機殺活也難難」


「　坐臥經行總一般其中有別隔千山工夫未得入頭處切忌高心把自瞞」


*** 示眾

「　玄玄玄又更玄玄鼻孔分明在目前歷歷見成猶不薦可憐掘地覓青天」


「　覿體分明一句奇包含萬有別無欺雖然本是見成事也要男兒各自知」


「　一事無心萬事休纖毫著意個中讎順天如理干戈息莫與空王作對頭」


「　箇事未明先習定西天外道並同儔疑團打破方堪養莫學狂徒自任休」


「　通身似口吹毛劍萬物如何得近傍當下不留佛與祖逢人莫擅露鋒鋩」


「　天龍實語應須聽佛法禪道俱莫論直教一念如土木自然當下心無病」


*** 慎逸

「　既做出家之人必當努力修行若也尋常度日便是賴佛偷生」


*** 慎雲松法姪

「　霞山脈發爾為先振矩提綱接後賢把斷要津行正令諸方泯盡野狐涎」


*** 示悅可侍者

「　心悅成佛猶是妄可知自性本無迷布毛落處翻身轉三喚機緣定不欺」


*** 示徹可侍者

「　徹地通天一著子可宜直下便承當諸方五味不隨去別有家風一段長」


*** 示闊用侍者

「　闊然無聖是誰憑大用全提屬爾能不落階級中內外頭頭無礙自相應」


*** 贈化月法姪

「　隨師多載住松巋辛苦勤勞沒暫違故爾化緣別外展月明無處不光輝」


*** 示慈音侍者

「　老僧有用喚慈音喚去呼來莫負心識得慈音原是爾當人品弄沒絃琴」


*** 示指南禪人

「　指南一路絕淆訛煙水百城徒自磨樓閣門開方見錯分明鷂子過新羅」


*** 哭法叔語賢和尚

「　祖道垂秋實可悲那堪吾叔更西歸不惟慘淡人天眾野老聞聲也皺眉」


*** 本師塔前炷香

「　報德酬恩一瓣香於何憑據作商量吾師面目分明處啼鳥山花為舉揚」


*** 緣事

「　二十餘年沒被單坐來夜靜覺身寒思量坐臥原無別爭奈無人為放參」


*** 看書

「　字意無通強看書圓將遮眼遣時餘若還空坐人來語那得閒情靜裏居」


*** 自適

「　當陽無忌絕差殊妙用縱橫理事無夜半空庭搔首望天邊雲盡月輪孤」


「　縱橫無礙不落陰界揮起鋤頭打破土塊」


** 佛事

為黔靈師翁赤老和尚起龕。一時撦破縵天網。閒把
絲綸挂碧峰。瑞鳳祥麟都不顧。別行步步起清風。

善一純禪師續錄(終)


　(信善潘照旵　　鮑廣輝　　古聖跡
　　　龍普雲　　雷普淨　　葉德深
　　　劉悟聖　　翁際會　　汪廣德
　　　周繼先　僧聯　鎧　　張廣悟
　　　左玉桂　　鄧萬鎰　　田寂弘
　　　劉名聲　　田祖魁　　江廣修
　　　廖尚志　　田實樹　　方覺普
　　　楊　聰　　葉寂賢　　方聖祚
　　　栗語進　　曾道成　　葉真極
　　　高枝芳　　曾朝柱　　張國偉
　　　余起雲　　胡淨智　　秦祚開
　　　傳起鰲　　羅淨朝　　桂月馨
　　　吳君道等同刻)


　(信女危門王氏廣鏡　　曾門江氏祖德
　　　高門李氏恒靜　　聶門劉氏恒修
　　　胡門危氏恒祥　　李門趙氏寂素
　　　張門張氏恒裕　　黎門馮氏
　　　王門胡氏　　　　胡門李氏廣綠
　　　潘門潘氏恒念　　桂門李氏實相
　　　劉門朱氏乾達　　王門劉氏聖照
　　　陳門龍氏廣賢　　羅門葉氏恒旨
　　　梨門李氏　　　　張門陳氏普法
　　　鮑門雷氏廣述　　劉門雷氏廣學
　　　袁門呂氏　　吳門劉氏聖禎
　　　熊門鄧氏寂宗　　鄭門王氏廣明
　　　徐門朱氏恒修　　雷門蔣氏法慈
　　　暨門延氏　　　　雷門詹氏恒幀
　　　雷門慈氏心悟　　秦門杜氏聖蔭
　　　聚門曾氏寂聰　　葉門王氏妙樂
　　　劉門羅氏恒能　　張門汪氏聖清等同刻
　　　海鹽陳子蘭書　　楞嚴　夏維寧　倪爾超　同鐫
康熙丁亥季夏　穀旦　嘉興楞嚴寺般若堂藏板)