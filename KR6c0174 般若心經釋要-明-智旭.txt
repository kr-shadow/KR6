#+TITLE: 般若心經釋要-明-智旭
#+DATE: 2016-06-11 12:27:52
#+SOURCE: github.com/kanripo/KR6c0174 master ea0042e4                
No. 555
般若波羅蜜多心經釋要
明菩薩沙彌　智旭　述

【此直指吾人現前一念介爾之心即是三般若也。
夫心佛眾生三無差別。但以生法太廣。佛法太高。
初心之人惟觀心為易。是故大部六百餘卷。既約
佛法及眾生法。廣明般若。今但直約心法顯示般
若。然大部雖廣明佛法及眾生法。未嘗不即心法。
今文雖直明心法。未嘗不具佛法及眾生法。故得
名為三無差也。以吾人現前一念介爾之心。虗明
洞徹。了了常知。不在內外中間諸處。亦無過現未
來形迹。即是觀照般若。以吾人現前一念介爾之
心。炳現根身器界。乃至十界。假實國土。平等印持。
不前不後。同時頓具。即是文字般若。蓋山河大地
明暗色空等一切諸境界。性無非文字。不但紙墨
語言為文字也。以吾人現前一念介爾之心。所有
知覺之性。及與境界之性。無分無劑。無能無所。無
是非是。統惟一法界體。即是實相般若。實相般若。
非彼岸非此岸。達此現前一念之實相。故生死即
涅槃。名波羅蜜。觀照般若。亦非彼岸非此岸。照此
現前一念即實相。故即惑成智。名波羅蜜。文字般
若。亦非彼岸非此岸。顯此現前一念即實相。故即
結業是解脫名波羅蜜。是故此心。即三般若。三般
若祗是一心。此理常然不可改變。故名為經。依此
成行。三世諸佛菩薩之所共遵。故名為經。說此法
門。天魔外道不能亂壞。故名為經。】

「觀自在菩薩。行深般若波羅蜜多時。照見五蘊皆空。
度一切苦厄。」

【要知山下路。須問過來人。故舉觀心行成者為榜
樣也。觀者能觀之智。即一心三觀。通名觀照般若
也。自在者。繇證實相理諦。於諸境界得大解脫也。
菩薩翻覺有情。乃自利利他之號。智契實相。則自
利滿足。智宣文字。則利他普徧。故名菩薩。此明能
行之人也。深般若波羅蜜多者。三智一心中得。權
教三乘所不能共。故名為深。此總明所行之法也。
時者。追指曠劫以前而言。從此一得相應。則直至
盡未來際。終始不離深般若矣。照見者。別明能觀
之智。即觀照般若。五蘊者。別明所觀之境。即文字
般若。皆空者。別明所顯之諦。即實相般若。五陰無
不即空假中。四句咸離。百非性絕。強名為法耳。度
一切苦厄者。自出二死苦因苦果。亦令法界眾生
同出二死因果。即是行法之效。亦即波羅蜜多也。】

「舍利子。色不異空。空不異色。色即是空。空即是色。受
想行識。亦復如是。舍利子。是諸法空相。不生不滅。不
垢不淨不增不減。是故空中無色。無受想行識。無眼
耳鼻舌身意。無色聲香味觸法。無眼界。乃至無意識
界。無無明。亦無無明盡。乃至無老死。亦無老死盡。無
苦集滅道。無智亦無得。以無所得故。」

【此廣釋五蘊皆空之境諦。而觀照自在其中。以非
觀照不能了達此境諦。故夫心者。不起則巳。介爾
有心。則必頓現根身器界。名為色蘊。則必領納諸
苦樂境。名為受蘊。則必取相施設名言。名為想蘊。
則必生滅遷流不停。名為行蘊。則必了了分別諸
法。名為識蘊。是知隨其所起介爾之心。法爾具足
五疊渾濁。今以甚深般若照之。了知色惟是心。別
無實色。一切根身器界。皆如空華夢物。故色不異
空。空亦惟心。別無異空。設有一法過涅槃者。我亦
說為如幻如夢。故空不異色。既云不異。巳是相即。
猶恐封迷情者。尚作翻手覆手之解。故重示云色
即是空空即是色。謂隨拈一微塵色體。即法界橫
徧豎窮。故即是空。所謂全事即理。無有少許理性
而不在此事中。即此微塵所具真空全理。還即頓
具法界全事。故即是色。所稱全理即事。無有少許
事相而不在此理中。斯則當體絕待。更無二物。既
於色蘊了達此實相巳。受想行識例皆可知。又恐
執迷之人。謂此五蘊實相。從照見生。故更申示之
曰。是五蘊諸法。當體即是真空實相。本自如斯。非
實相生而五蘊滅。以五蘊本自不生不滅。故名為
空相耳。又恐迷者。謂此五蘊空相雖非生滅。而有
垢淨。謂凡夫隨於染緣則垢。聖人隨於淨緣則淨。
故更申示之曰。凡夫五蘊亦即空相。聖人五蘊亦
即空相。何垢淨之有哉。又恐迷者。謂此五蘊空相。
雖無垢淨而有增減。謂凡夫迷。故生死浩然為增。
德相隱覆為減。聖人悟。故照用無盡為增。惑業消
亡為減。故更申示之曰。迷時亦只此諸法空相。悟
時亦只此諸法空相。何增減之有哉。既向五蘊發
明此妙諦巳。遂即廣歷一切差別法相。融絕聖凡
情見。而曰是故空中無色乃至亦無得也。然所謂
無色乃至亦無得者。豈俟融絕而後無哉。良以本
無所得故也。本無所得名之為諦。了此無得名之
為觀。而總不離五蘊為所觀境。若境若諦若觀。又
總不離現前一念介爾之心。一心宛具三義。諦即
實相。觀即觀照。境即文字。不縱橫並別。亦非一異。
故名為深般若也。】

「菩提薩埵。依般若波羅蜜多。故心無罣礙。無罣礙。故
無有恐怖。遠離顛倒夢想。究竟涅槃。三世諸佛。依般
若波羅蜜多。故得阿耨多羅三藐三菩提。故知般若
波羅蜜多。是大神呪。是大明呪。是無上呪。是無等等
呪。能除一切苦。真實不虗。」

【此徧舉菩薩諸佛為證。而明此深般若。真能度一
切苦厄。所謂過去諸如來。斯門巳成就。現在諸菩
薩。今各入圓明。未來修學人。當依如是法。非惟觀
世音也。無罣礙。則結業即解脫。究竟方便淨涅槃。
無恐怖。則苦果即法身。究竟性淨涅槃。遠離顛倒
夢想。則煩惑即智明。究竟圓淨涅槃。依實相般若。
得真性菩提。依觀照般若。得實智菩提。依文字般
若。得方便菩提。菩提是如如智。智必冥理。涅槃是
如如理。理必契智。故影略而互言之。此深般若。即
大神呪。具妙用故。即大明呪。智照相故。即無上呪。
實相體故。即無等等呪。無有一法能等此心。此心
能等一切諸法。令其同歸實相印故。此之心呪。的
的能除自他分段變易諸苦因果。真實不虗。應諦
信也。】

「故說般若波羅蜜多呪。即說呪曰。

揭諦揭諦。波羅揭
諦。波羅僧揭諦。菩提薩婆訶」

【前之顯說既指般若即呪。此之密說。須知呪即般
若。然顯說而又密說者。顯密各具四悉檀益故。正
以不翻為妙。不宜穿鑿。】
般若波羅蜜多心經釋要(終)