#+TITLE: 資持記立題拾義-宋-道標
#+DATE: 2018-05-12 10:24:15
#+SOURCE: github.com/kanripo/KR6k0171 master 31a6b795                
No. 742
資持立題拾義
摩雲堂佛慧宗師　道標　出

四分律即律題行事鈔即鈔題資持記即記題上六
字通題總為所解本文下三字即能解之記所以上
六字通題者如戒疏云四分者五部之別名一宗之
通號望今當宗通之義可見鈔題為通者若望諸文
建名不同本為別號今約舊章五十餘家共申釋故
乃成通題此二通題須是所解下加資持記字攬通
題成今別目簡非餘律餘鈔之記乃四分律行事鈔
資持記也即如行宗解釋疏題攬通成別是為承準
舊解但分能所之殊不明攬通之意故二通題義是
無用縱有承準亦有通漫也律題鈔號如下自釋不
須兩繁今記別題三科分釋初敘立題本致二敘昔
解不同三敘今正義。

初中記所立題須合宗旨且今鈔建題本乎行事得
律宗意深契教源反光九代方軌來蒙一宗教門無
出斯意行事之語徧在諸文下文云顯行世事銳懷
行事等戒疏序曰律藏博要行事謀猷是知行事者
本如來說化根源正作詮之宗骨為三行之宏綱作
一宗之樞要天然今鈔旨在乎行事記釋鈔文須符
鈔意資持建號任不誣焉是知資持即行事也且行
以運造為名資以助成為目運造事成其義非遠所
言事者事有二種止行兩分止則離非乃成自行作
唯營善眾共齊修行斯二者則成二持是知三行即
二持也下文云所謂一部統歸三行無越二持義鈔
序云森列二持統歸三行乃知今記建號一準鈔題
下自釋云仰承行事之旨題曰資持不違三行之宗
勒開卷軸此今記立題承準之意只此而巳舊云此
題本出戒疏且彼文中文雖相涉義實天乖彼以五
眾依教成持資即助成之義師資之資其義頗同又
壇經云資質明皆此義也不同今記資取助成之意
且字義訓釋隨用不同豈可字同即云本據乎上敘
立題來致竟。

次昔解不同資持建號深契祖心通含教行利及自
佗理義色羅旨趣潤迹故諸消釋互有不同或傳於
文今取盛行略明三說先錄彼義後隨義顯非有人
釋云資屬於㪍乃記文也即下云科釋文言持即學
者之行以記文中廣辨教旨使彼學者因記起行成
二持若是則記為能資者且詮量事用亦記所明豈
不能資持行乎(私云此欽師也今破準)復有釋云鈔以行事為
名記乃資持標目庶使因記達鈔資成三行之旨若
對鈔題即以資對事良以助顯事義輔明行相持則
對行因行三行以成二持今謂若以助顯事儀輔明
律相為資者是則鈔詮三行為所資記釋鈔文為能
資雖云從事立名事儀律相之言則能資所資並屬
教矣佗意取鈔文所詮為行既非學人業運造之行
云何因彼成二持耶復有人釋云資屬能詮教持屬
所詮行以教助行故曰資持(安師之序解也)此解據下釋文
亦單引科釋文言為能資則不異初解所破也上昔
解竟。

三申今正義資乃今記之用持即學人之行今記所
明不出辨明教相委示行運使夫學者曉教明行資
成二持下科釋文言辨教也詮量事用明行也故
曰教行雙弘是知教義行相並屬記之所詮資成行
者二持乃記之功用也又後段知能詮教即名句文
乃色聚所收所詮義味乃非二聚攝據此兩段能所
各別矣問序解先立教行彼引科釋文言乃至教行
雙弘等文更詮教行如何義云單引科釋之語以資
字屬教耶豈非改彼序解耶答顯窮義文中唯破以
資持字屬能詮教乃是能資故云單引也故今破詮
量事用亦記所明豈不能資於持行者是也至破解
文配釋教行孰不知耶若爾彼以持字屬行未審何
異耶答境運心造作名行豈以教門所詮而得為行
耶問初解自云持即學者之行以記文廣辨教相使
學者因記起行成乎二持與今承更云使學者曉教
明行資成二持如何分異答彼則雖云因記成其二
持乃以學者二持為記文所詮之行故云教行故云
以學者二持為所詮行是也不同今義能詮所詮俱
屬資義乃資成學者二持之行即知資字乃是今記
之功用也問且所詮之行乃攝學人令修其行此今
所立畢竟相竪答今記所立迥然不同據明能所可
照昔非能詮之教即名句文乃色聚段所詮義味乃
二非攝如何以所詮之行即是學人耶如是思之。

* 釋資持題

今所講四分律刪繁補闕行事鈔者其文高而簡其
義深而遠自非積學洞微窮幽盡理安能擬議於其
間哉賴我靈芝記主大智律師妙順祖心精研教旨
假懸河之象辨揮彌天筆端作記啟發來蒙或立義
以申明或附文而披釋深文奧義𦦨如指掌欲釋鈔
文先釋記序乃有門人安律師私分科節復作序解
今依用之索科題云四分律行事鈔資持記上一上
并序上三字標所宗律簡非佗部次三字標所宗鈔
簡非餘文斯並所解下三字是今記題正屬能解律
題鈔題下文自委記題資持今當略辨立由名寔之
賓寔者名之主名既正義則不邪仲尼所謂必也正
名在此而巳欲釋此題即分三科此鈔興僅六百載
自古述作凡六十家卷首標名或曰會正顯正集要
增輝義苑繼宗拾遺手鏡斯各尚端以彰其異未審
記主有何所以徵解諸師以資持殊建號耶原夫毗
尼為教止正戒學之致本乎受隨中對境防護順則
成持違則成犯一大律藏莫非詮此故鈔文云詮教
之文雖結轉攝其大趣止明持犯文雖持犯兩列意
在離犯成持記主深探教本得其律藏詮旨大綱故
立嘉名名若不正義則不順豈容妄立所謂首題一
舉部意全彰當知此題特合鈔之題實一大藏之題
也爰自律藏流反此土五宗競演四分偏弘古來諸
師或筆於文或傳於口俱廣列義章於行事並皆暗
文如下所引鈔序文云前代諸師所流遺記止論文
疏癈立問答要鈔至於顯行世事方軌來蒙者百無
一本業疏亦云見於世繼有作者盛解律文空能詞
費至於行事未見其歸由是祖師彰獨之明拔群之
智了達化源唯在行事故興述作時因標題意使學
者即題見意急於修進護本受體離犯成持警妄歸
真革凡成聖是故記主歎云獨弃諸師高超九代盡
如來權巧之意闢眾生解脫之門三寶所以住持五
乘所以發軫者功在茲自古弘傳之章記例遺此意
未達鈔宗但事言詮都忘持奉所以今家上契祖心
允符鈔旨資持建號不靈宜乎文云教逐機興持由
教顯今資屬能詮教持則所詮行以教助行故云資
持引文証云科釋文言貴深明於法相詮量事用使
剋奉於受隨是則教行雙弘自佗兼利有人不許教
行雙立唯以單行建名乃云資持兩字並屬行乎不
出三行二持若是序文中云科釋文言深明法相真
是為成於行詮量事用剋奉受隨亦祇為成於行是
今謂單行非無其理得在當機修證失於教門建立
今論題應須且就見文消釋令文義有歸若單行則
屬持未審資字如何配對資者助也取也非教而何
當知此說略有二失一者違文記序明云科釋文言
貴深明於法相豈非教乎詮量事用使克奉於受隨
豈非行乎遂即結云教行雙弘若云單行云違此文
二者違義且教為能詮行為所詮行若非教者邪正
難分偏圓莫辨必須稟教開解然後依解立行解行
相扶方免眾過若但有行無教正如無目而行不識
方處則顛墮無疑矣當知次師以教行立題合如來
化意符鈔記懷翻前二失乃成二得一者合文二者
合義況此師乃是靈芝門之高弟必也親聞講授頗
得其實故可取也凡佛祖說法莫不被機而說必成
教機稟成行教無機則無所施機無教則無所指未
有教不被機機不稟教今則記主通如來所說大藏
教法以資末世出家之士稟修奉持是故立題須辨
教行此乃通就被機說教待機稟方專屬於行縱專
屬行亦何嘗離教耶言教未必行言行其兼教斯之
謂矣資者助也持即三行行即二持若不依稟毗尼
教法開導智解安識是持犯之相其曉面之研醜非
鏡莫知當須依教方能立行是則資之一字定屬乎
教持之一字定屬乎行斯無疑矣一如記序云科釋
文言貴深明於法相此二句明教詮量事用使剋奉
於受隨此二句明行是則教行雙弘自佗兼利此二
句雙結教行首題一舉部意全彰此二句正顯首題
該收教行上文既乃各明教行又後總明教行然後
歸首題則是總論教行下文乃是總於別別於總總
別相貫義歸一揆故得首題一舉部意全彰既全彰
教行首題若伹約行並妄能謂之部意全彰明文在
此二如記文釋鈔序中云一序中大分三段前明著
述但敘能詮之教列十門乃括諸篇之義文義二種
並屬教教不徒然指歸濟行故後分三行統攝群機
一序始終教行斯足(文)鈔文明示教行記主依文中
釋豈可立題偏在於行略引二文為証則知資持建
題教行相矣。