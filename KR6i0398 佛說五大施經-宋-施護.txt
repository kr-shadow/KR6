#+TITLE: 佛說五大施經-宋-施護
#+DATE: 2018-05-12 10:23:38
#+SOURCE: github.com/kanripo/KR6i0398 master 40f94a2e                


No. 706
《佛說五大施經》

西天譯經三藏朝奉大夫試光
祿卿傳法大師賜紫沙門臣
施護等奉　詔譯

佛、世尊一時在舍衛國祇樹給孤獨園，與苾
芻眾俱。

佛告諸苾芻言：「有五種大施，今為汝說。何
等為五？所謂：一、不殺生，是為大施；二、不偷
盜；三、不邪染；四、不妄語；五、不飲酒。是為大
施。

「以何義故，持不殺行而名大施？謂不殺故，能
與無量有情施其無畏。以無畏故，無怨、無憎、
無害。由彼無量有情得無畏已，無怨憎害已，
乃於天上、人間得安隱樂。是故不殺名為大
施。不偷盜、不邪染、不妄語、不飲酒，亦復如是。」
《佛說五大施經》