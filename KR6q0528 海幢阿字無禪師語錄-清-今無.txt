#+TITLE: 海幢阿字無禪師語錄-清-今無
#+DATE: 2018-05-12 10:25:22
#+SOURCE: github.com/kanripo/KR6q0528 master d810403d                

* 阿字和尚像

<img:>




四十九年一字無分明此
日絕名模現前面目
非今古莫向春你聞鷓
鴣。
栖賢老僧題


* 海幢阿字無禪師語錄目錄

  
  * 卷上
  
  * 上堂
  * 普說
  * 小參
  * 卷下
  
  * 小參
  * 茶話
  * 頌古
  * 書問
  * 像讚
  * 佛事




























海幢阿字無禪師語錄卷上
同門弟樂說今辯重編

* 上堂

康熙元年元日於雷峰承堂頭天然老和尚舉師首
眾上堂陞座拈香畢維那白椎堂頭和尚云山僧十
二年不陞此座去年中秋承緇白諸公請繼主華首
今歲元旦不請自說且道為個甚麼秖為上有所承
下有所授大眾承個甚麼以竹篦子作十字授個甚
麼以竹篦子作卍字承授不及一句又作麼生良久
云大有人承當在聽取三偈十二年虛第一座今朝
推向人天前博山縝密家風舊多少優曇且讓先趙
州一字當誰莂指出稠人共法幢露刃寒光無擬處
雷峰門下別商量一句早登童子籍千差曾入普賢
門養成雙翮搏風起攪動滄波匯洞源侍者揖師出
眾提起坐具云金鍼刺眼和尚教人今日施為兩相
辜負和尚云總在闍黎分上師云教誰承當和尚云
禮拜著師禮拜和尚以竹篦子指云秖者是維那白
椎下座。

次日奉堂頭和尚命師分座師卓拄杖一下云諸兄
弟若論此事不須一捏直得冰消復卓一下云諸兄
弟若論此事大須揀點一回著到始得阿上座十三
年攜瓶挈水咀嚼五味將謂有多少奇特三年前遊
遼海逢人惡發扁擔頭不曾觸著半個及歸從新打
失鼻孔只者個也不消得舊冬又從瓊州還將謂恁
麼過時不料昨承和尚命為諸兄弟秉拂宣揚此事
眾中還有一捏冰消者麼請出來相見棲賢頓監院
出眾問云佛佛授受祖祖相傳今日雷峰別傳何事
師卓拄杖一下進云人天眾前蒙師拈出師復卓拄
杖一下進云洪波浪裏水乳難分聲色叢中誰為擇
法師云退後著頓禮拜起云相看誰是知音者卻教
桃李笑春風師云長安殿上新天子鳳曆初頒處處
知進云今日首座新令師云卻是老兄會得頓問訊
歸位云大眾分明聽取師不顧方丈石侍者出問云
神龍在水作雨興雲為甚麼水與龍兩不相識師以
拂子擊案云還見龍麼進云且喜把柄在手師云不
勞讚歎石退後喝一喝師云眉間挂劍一句為甚麼
不道石云不道不道便歸眾鐵書記出眾擬問師豎
拂子云未豎巳前還曾道得也未鐵復擬進師云今
日新首座正令在手觸著即喪身失命鐵拂袖歸眾
師遂顧左右云還有麼若無新首座謾諸兄弟去也
昔大慧杲禪師居雲居首座寮因歲節秉拂云釋迦
掩室於摩竭耕地種蒺藜淨名杜口于毘耶鏴錮鑄
生鐵須菩提唱無說以顯道鎪飯祭閒神釋梵絕聽
而雨花果有領受者直饒向上一著千聖不傳硬糾
糾活潑潑棒下無生忍臨機不見師也是隔靴搔癢
總不與麼落在無事甲裏且道古人具個甚麼眼目
便與麼道你若不揀點便恁麼會去秖是無孔鐵錐
你更如何若何兩莖眉可惜多少驀豎拄杖云者箇
有甚麼揀點處有甚麼和會處三腳驢子弄蹄行新
婦騎驢阿家牽口是禍門直至如今不得妙不見玄
沙大師道盡大地是沙門一隻眼諸兄弟秖者一句
子直是無下手處你擬向甚麼處揀點著到委悉亦
是你不委悉亦是你一日十二時從朝至夜且道腳
跟下錯過多少橫按拄杖云者一棒合是秉拂上座
喫何故今日鼻孔索頭不合落在諸兄弟手裏卓一
卓下座。

海幢浴佛日僧問世尊初生即不問未生巳前請座
元為眾舉揚師云未出眾巳前道取一句僧便喝師
云大好一喝進云大眾證取師云莫詐明頭僧拂袖
歸眾僧問未離兜率巳降王宮未出母胎度人巳畢
為甚麼又搖唇鼓舌師卓拄杖一下進云大小座元
又指東畫西去也師云你喚甚麼作西東僧一喝師
云恰好僧禮拜歸眾師乃云諸兄弟釋迦老子當年
今日毘藍園解道天上天下唯我獨尊者一杓惡水
直至如今潑不止諸兄弟且道鈍置多少時教中云
世間一切群生類尟有欲求聲聞乘求獨覺者復轉
少趣大乘者為希有趣大乘者猶為易能信此法倍
為難你若信得此法許爾與釋迦老子同生十二時
中折旋俯仰彈指謦咳無非佛之妙用且作麼生是
此法莫是開佛知見入佛知見是此法麼且喜沒交
涉莫是喚山作山喚水作水拄杖子喚作拄杖子是
此法麼且喜沒交涉莫是如石含玉不知玉之無瑕
似地擎山不知山之孤峻是此法麼且喜沒交涉賴
遇跛腳阿師要一棒打殺洎合道得一半檢點將來
亦是平地喫交若是海幢門下秉拂上座則不然驀
拈拄杖子云拄杖子與露柱相見正說此法常說熾
然說無間歇說釋迦老子被他穿郤鼻孔跛腳阿師
被他打折驢腰且道秉拂上座拄杖子有甚麼長處
良久云好手手中呈好手紅心心裏中紅心卓一卓
下座。

海幢解夏僧問夏末秋初諸兄弟東去西去大須向
萬里無寸艸處去如何是萬里無寸艸師云遍地皆
是艸進云古人云出門便是艸如何是出門師云闍
黎莫落荊棘裏進云古人又云直得不出門亦是艸
蔓蔓如何是不出門師云大須轉身始得進云忽有
人云大小座元恁麼說話正是艸蔓蔓又作麼生師
云當時霍光賣受降城與單于汝道契書是甚麼人
作僧一喝便禮拜師笑云聊放一著師乃卓拄杖云
舉不顧即差誤擬思量何劫悟諸兄弟還委悉麼海
幢法窟真歇場中以大圓覺為伽藍身心安居平等
性智秖圖佛法宣揚豈愛門庭熱鬧家常茶飯淡薄
過時不高扳外護但低揖時人尋常布箇撩天網子
要打衝浪鯤鯨若是跛鱉盲龜蝦蟆蚯蚓有甚麼共
語處教中云佛子住此地則是佛受用常住於其中
經行及坐臥諸兄弟作麼生喚作此地此地又如何
住者裏大有淆訛在不是同床睡焉知被底穿所以
荒村陋院莫挂瓶盂佛祖玄關橫身直過果然如是
從教鬼面神頭正眼覷來大好一場笑具到者裏言
所不能言步所不能步不妨刮龜毛于鐵牛角上截
兔角于石女腰邊雖然如是猶是九十日內事九十
日外一句作麼生道良久云昨夜月明中撞著劉幽
求腮邊微笑暗點頭且道笑箇甚麼笑道蟭螟蟲巢
蚊子眼睫上高聲大叫土曠人稀相逢者少下座。

海幢六月朔師陞座卓拄杖一下云諸兄弟恁麼會
得千足萬足復卓一下云諸兄弟恁麼會得千曲萬
曲空裏無花眼中有過六門鑑覺不是家珍向上翻
身猶為病語諸兄弟據實而論有甚麼得與不得命
根有甚麼斷與不斷手有甚麼撒與不撒如今有一
干學得氣似獰龍三拳兩掌儘自不少只是箇弄死
蛇漢有甚麼眼目反將自巳本有之性弄成心境轉
加懸遠不見道若有一法過於涅槃我說皆如夢幻
諸兄弟者裏分疏不得則決建立一切頭重尾輕靈
山上者朵青蓮教誰出手扶起所謂轉頗黎玅寶鏡
而歸銅鐵之明以閻浮檀明淨真金同瓦礫之價切
不可謬相辜負大陽玄禪師云諸禪德須明平常無
生句妙玄無私句體明無盡句第一句通一路第二
句無賓主第三句兼帶去一句道得師子嚬呻二句
道得師子返躑三句道得師子踞地縱也周遍十方
擒也一時坐斷正當恁麼時作麼生通箇消息若不
通得箇消息來朝更獻楚王看諸兄弟大陽可謂僧
繇丹青嬌嬈畢露若在海幢門下饒舌上座則不然
我者裏家貧難辦素食事忙不及艸書有甚麼三句
兩句縱也只是𣰦𣰦毿毿擒也亦只是𣰦𣰦毿毿到
者裏更有甚麼消息可通若無消息可通大家無事
歸堂下座。

四月初八日師陞座云諸兄弟釋迦老子未生巳前
各人腳跟下一條大路絕回互沒周遮不向者裏承
當俱名鈍漢若向者裏承當得廓清五蘊洞徹十方
不為分外日月不足以喻其明江河不足以譬其大
軼王侯而不為貴混勞侶而不為賤塵塵爾剎剎爾
纔若如何俱名變異只為你一種擔雪填井底漢坐
失其利粗者迷於事細者鉤於理貴買硃砂去畫明
月賤持龍泉來斫黃土直饒釋迦老子離了睹史多
天降生剎利王宮放大光明照無量土金蓮捧足師
子吼聲要少為你佐助發機不得雲門大師要一棒
打殺圖取太平你亦當實法會去所以道善言者言
所不能言善跡者跡所不能跡不能言則無言不能
跡則無跡無跡無言且不是手中扇子𨁝跳上三十
三天觸著帝釋鼻孔東海鯉魚一棒打翻血似盤傾
畢竟合作麼生舉似驀卓拄杖云諸兄弟還見麼過
去燈明佛本光瑞如此。

結夏師陞座卓拄杖一下云此是十方諸佛諸大菩
薩於眾生界中荷負而出為大伽藍身心安居平等
性智利益五事提拔四生今日海幢上座開張老舖
挂舊招牌口說真方手持假藥與諸兄弟以長河落
日渡頭孤煙為此僧伽藍結界安居若是耆年先德
一任腳跟帶泥裙頭拖水往來州縣笑傲山林朝到
西瞿耶尼暮歸北鬱單越過七日復過七日不名破
夏若是初心末學幸值正法住世須當嚴奉毘尼硬
按牛頭食我生艸東溪西溪不許走作於此九十日
內甜底要他徹蒂甜苦底要他連根苦侍者犀牛文
遠果子不惟要輸諗老且決要還他鹽官雖然如是
須得一捷徑出身之路始得卓拄杖云諸兄弟還知
麼恁麼住者名為正住不恁麼住者名為邪住。

結夏陞座師云每年今日於者裏與大眾結夏安居
今年本擬不向者裏安居若向者裏安居恐失卻者
裏若不向者裏安居亦恐失卻者裏者裏有難有易
難則難於登天易則易如反掌者裏可以增發勝心
者裏可以鞭笞下劣者裏可以鋾凡育聖者裏可以
揀賢別愚者裏可以圓融互攝者裏可以行布齊彰
大眾既在者裏安居還知者裏消息麼我欲於忙時
向汝說者裏消息正恐太忙無有說處欲於閒時向
汝說者裏消息又恐太閒無有說處正當與汝說時
又恐落在文字語言亦無說處總不說時正是月明
浪靜爭奈鯰魚不上竹竿不唯九十日孤負者裏乃
至從年至年從歲歷歲都孤負者裏大眾還知麼舌
頭雖長離不得口蝦蟆雖跳離不得斗。

六月朔上堂師豎拂子云謹白參玄人光陰莫虛度
你若入此門中有甚麼干礙汝處有甚麼粘縛汝處
其或未然直饒用心到極精微亦錯過了光陰丈夫
兒恒常當磊磊落落若恣汝狂倒則是茫茫業識無
本可據縱有許多好光景都障而不見古人說無角
鐵牛衝得破毘盧海內鼓波濤猶較些子若是善用
心者何消得許多汝若瞥然知得自巳無端討出干
礙討出粘縛須教不錯過了光陰昔藥山謂雲巖曰
你與我喚小沙彌來巖云喚他作麼山曰我有箇折
腳鐺子要他提提挈挈巖曰恁麼則某甲與和尚同
出一隻手去也山便休去藥山雖則無事倩人智慮
周密不錯過光陰爭奈看得者鐺子太重亦不奈得
者鐺子何雲巖雖則不發一機平地分人魯國然瀧
高水溜斷頭船子巳早溜下六尺七尺若向海幢門
下總好一坑埋卻我者裏尋常日用白汗揮來滴成
千斛之珠紅塵踏去迷殘五羊之石雖有箇鐺子並
無人提挈得起任他楊妃醉殺無人扶上玉樓隋帝
顛來空教獨歸瓊觀若更覓一箇與我同出隻手者
麼我要買絲繡作平原君有酒惟澆趙州土。

丹霞為老和尚祝壽上堂師云諸兄弟還知麼石髓
餐王烈丹砂煮葛洪羅浮四百路盡在此山中春光
玅密不萌枝上氤氳雪色𡾓崚後凋之榦蒼翠紅芝
在頰至味溢於中邊白石當門古道忘其來往豈知
法身無為不落諸數虛空有貌難用推尋直饒扶桑
逗舜日之明瑤階數堯蓂之瑞亦不能道三山半岫
萬劫斯須所以白雲生海阿上座逐櫓聲以圖北溟
素月流空望星光而禮南極一任現前諸兄弟剖開
萍實錯獻蟠桃指出趙州來當寶掌雖則力回小劫
未盡徽猷不見道臣奉於君子順於父不順非孝不
奉非輔驀卓拄杖云拄杖與大椿齊年子期不用黃
金去鑄。

除日陞座師云不可去而去謂之歲除不可來而來
謂之元旦不可去而去無有去相不可來而來無有
來名是海幢拄杖子孟八郎嫌他性躁黑李四怪彼
頇瞞大鵬展翅橫蓋十州神魚乘風直摶九萬豈知
昨夜阿修羅王法戰不勝躲在藕絲孔中沒有一點
氣力大眾還知麼普天春色來茲地只要時人著眼
看。

惠城合郡宰官紳士請就永福上堂說戒師云昨夜
燈籠沿露柱釋迦彌勒相耳語說道人人此道同人
人日日怪如許豎拂子云大眾還會麼飛塵埃於綠
水撥冰塊於紅爐象王著刺獅子哮吼樹益州之嘉
禾脹懷州之馬腹無有而有巳看簫史下瑤臺有而
無有誰聽陽關吹玉笛若是逆風鈍鳥孤負霜林之
片葉須知挂角羚羊難為獵犬之孤蹤直得掩室摩
竭杜口毘耶文殊與普賢同龕掩耳不徹惟有優波
離尊者乘時附勢出來說道今朝是臘月朔趁明星
未出之時無佛名無眾生名不妨且說毘尼弘通戒
法阿上座被他抑逼不過且為鵝城合郡諸公至誠
所懇今日作箇順水推船然不得攀條引例云欲識
佛性義當觀時節因緣時節既至其理自彰我者裏
不許分理分事辨粗揀細就將此純一無雜功德回
向鵝城合郡諸公願正智之無替獲厚福以崇高各
淨根身便聽戒法。

海幢庚戌元日上堂師云磨金磚撒玉屑大家眼裏
連日月雲從龍風從虎剖出洪濛見今古驀豎拂子
云大眾還見麼釋迦老子在拂子頭上大轉法輪爭
怪得山僧若有人問如何是海幢新年頭佛法但對
他道九年春色常如此濃淡微分碧樹中。

除日上堂卓拄杖云大眾還見我海幢拄杖子麼西
天四七且站一邊東土二三亦立下風青原石頭藥
山雲巖曹洞而下諸老和尚總被拄杖子穿卻要行
不得行要坐不得坐要見不得見要聞不得聞拄杖
子東指便自東旋拄杖子西指便自西轉沒一點氣
息慚顏畢露醜態難藏拄杖子於其中問運大神通
放大寶光芥子孔裏建須彌盧針尖頭上疊七寶塔
直得六臂那吒入海淘沙盡獻辟寒之寶三日摩醯
虛空釘匾不藉鉤錐之力人人具移丘塞壑之手箇
箇抱屠龍陷虎之機摩肩輻輳一字排來到得海幢
門下未是海幢深深處大眾還信麼待拄杖子把一
干老凍膿略放一線使他腳踏實地與他平實商量
箇箇志氣充足好於明晨新年上殿祝　聖揖客陪
茶復卓拄杖云大眾還見麼貴買不如賤賣。

辛亥元日上堂師云金烏爍破海門東三百六十自
今始計其住此巳十年吉祥如意從頭起卓拄杖云
從頭起明珠一粒大如盤十箇阿師舁不起乘風直
上睹史天彌勒門開樓閣峙過去佛現在佛未來佛
摩肩而坐聲聞乘圓覺乘菩薩乘並足而侍忘語默
而寶繒飛揚絕見聞而天花亂墜補處菩薩於白毫
相光放音聲輪說有說空說非有非空說即有即空
乃至指賴耶為如來藏心滅證自證分而無白淨之
體圓融即在行布因果灼爾同時種種方便一周佛
事不消海幢拄杖子一卓百雜碎大眾為甚麼如此
以非諸佛之境界既非諸佛之境界亦非衲僧之境
界境界俱非且道海幢今年新年頭佛法作麼生舉
揚良久云見之不取千載難忘。

辛亥七月大盡上堂師云海幢有一則公案非今非
古非新非故非大非小非有非無放行則氣逼虛空
抱住則針藏錦縫三冬揮汗十年不識春秋九夏飛
霜一虫莫辨寒暑所以阿上座於此地固一半祖禰
不了亦一半靜中流溢遂與現前諸職十載提挈雖
得四稜蹋地也被他移換不少縱饒朱甍映水鮫室
燦錦城之霞清磬臨江蜃樓響魚山之梵飛空一翳
境物樅然更說於明晨要與殿中三世如來開甚麼
光明勞各山諸師社中居士特特遠來重煩省會藩
王與文武諸大宰護光駐慶揚大眾且道如何是佛
光佛光又作麼生開金佛不度爐木佛不度火坭佛
不度水真佛裏面坐若識得真佛不唯與殿中三世
如來開光且十方諸佛菩薩一齊開光一切賢聖尊
卑僧俗男女童叟亦一齊開光一切諸佛菩薩有如
是福德智慧壽命莊嚴一切賢聖尊卑僧俗男女童
叟亦有如是福德智慧壽命莊嚴大眾還知麼以拂
子一拂云大鵬展翅蓋十洲籬邊之物空啾啾乘獅
跨象且過一邊說聖道凡亦且坐地度水星娥漫勞
歲月乘槎俗子早入斗牛朱砂燒盡不見金丹白玉
鋤來總非頑石拓開千頃軟琉璃更莫從新討水喫
此事如打流星相似一步旋一步闊若是從上相承
有少渣滓便是佛法不靈不見道尊貴一路千聖不
傳又道千聖不然不傳之語爾稍弄出一分湊合當
下就是點金成鐵若總不然猶較些子若於結角羅
紋接續離微處不去鹵莽纔望有少分相似若食前
人餘唾舊日糟粕一句合頭語逢人一踏便上動著
就舉手舉腳瞬目揚眉以為識得古人長處拈弄得
出大眾枯木上繡得一朵花正好令人魂飛肉膻古
道今人棄如土矣其或未然明朝向新佛殿與大眾
相見珍重。

浴佛日陞座師云至道無難唯嫌揀擇釋迦老子周
行七步目顧四方說道天上天下唯吾獨尊且道是
揀擇不是揀擇若道是揀擇釋迦老子當時沒了至
道若不是揀擇為甚麼又道惟吾獨尊此事鎮日平
沉但有回光返照得少消息俱是承別人恩力從門
入者不是家珍古人說赤灑灑沒可把正是平沉底
樣子無奈有一種人纔聞此說便認著目前昭昭靈
靈活活潑潑以當赤灑灑沒可把何異自然外道阿
上座方纔與釋迦老子初生相開光說道周行七步
太無端滿身塵垢浴應難今日還渠舊光彩雙眸炯
炯碧天寒雖與他一半奪他一半亦不知不覺落在
塵垢之中依舊是承別人恩力大眾且道還有不承
別人恩力底麼道得一句麼以拂子一拂云依稀似
曲纔堪聽又被風吹別調中。

師入雷峰為天老和尚祝壽陞座問法王壽量海墨
難窮浩劫剎那不離當念正恁麼時還受慶讚也無
師云古洞石中生秀艸壽星頭上產麒麟問老人金
剛法體巍巍堂堂向前撞倒釋迦退後觸翻彌勒和
尚作麼生祝師云種得化龍松萬本夜深長駐老人
星僧一喝師云正愛爾如龍似虎進云當空萬里一
條鐵千載金剛不壞身師云借重借重拂袖歸眾問
本是巍巍至尊又作麼生祝壽師云總在者裡進云
果然放開一線路四眾雲臻擁法幢師云你卻道得
一半進云請問是那一半師云你有者一半麼進云
知音不必重重舉問老人慶生凡聖同集請和尚直
指師云景星慶雲不為分外進云不得瞞人師笑云
且瞞者一遭問拈起須彌畫開大地如何是老和尚
無量壽師云萬派浮金龍甲動一山飛雪鶴翎歸僧
禮拜復云大眾俱來呈舊面不知師意若如何師云
卻憶義皇那畔事又從那畔憶羲皇一喝歸眾僧垂
一手問云無量壽如來今日為老和尚慶生即今大
師作麼生相見師云你帶得明珠來麼僧便喝師云
放你三十棒復云咦咦遂歸眾師乃以拄杖橫一橫
云大眾還見麼復以拄杖豎一豎云大眾還見麼有
物先天地無形本泬漻能為萬象主不逐四時凋此
是我天老人七十年所得般若正智具足一切數量
而不為一切數量所礙淵默雷聲三昧正受即其三
昧便能盡般若正智的壽量譬如日月以明耀為壽
量華嵩以高峻為壽量四香水海以深博為壽量松
柏以青蒼為壽量以拂子拂一拂云大眾還見麼霜
鬚緣僕笑瞏中二十年來力欲窮漸把娘生真面目
依稀雲影共朦朧此是阿上座四十年所得卑智以
苦趣為生涯以塵勞為三昧即其三昧亦能盡卑智
的壽量今日時至事起雖則粗細之福不同上下之
體各別然而臣奉於君子順於父不妨以此壽量祝
彼壽量復以拂子畫一畫云剛被阿上座一印印定
要老人之壽量與西天四七東土二三天下老和尚
各各壽量不走一線日月不覺巳添其明耀華嵩不
覺巳加其高峻四香水海不覺巳增其深博松柏不
覺巳益其青蒼且道是神通妙用是法爾如然卓拄
杖云大椿春色濃無比大地蓬蒿盡大椿恁麼還祝
得麼喝一喝下座。

* 普說

大日菴師太七辰請師普說僧問西方此土實無岐
路為甚麼此土人更欲念佛往生師卓拄杖一下云
汝喚甚麼作佛進云恁麼則用念作麼師云下地獄
去進云祇如佛之一字吾不喜聞又作麼生師云也
是闍黎分上事進云今日特請座元普說便禮拜師
云墮也墮也僧便喝師云教誰聽僧不顧歸眾問法
身圓妙遍滿十虛為甚麼卻在蓮華中現師云即今
是遍滿不遍滿進云蓮華未開時如何師云汝喚甚
麼作法身進云開後如何師云瞎卻眼睛僧以坐具
提起云者箇是開是合師云咦進云伏荷慈悲師云
拄杖子𨁝跳上三十三天觸著帝釋鼻孔卻來與闍
黎相見僧鼓掌笑云座元今日納敗缺也師云甚麼
處見得便打僧云某甲罪過遂禮拜歸眾師乃卓拄
杖一下云快人一言快馬一鞭今日拄杖子更不𨁝
跳還有出來與他相見者麼良久云古語有言顛倒
想生生死續顛倒想歇生死滅生死滅處涅槃空涅
槃空處眼中屑諸兄弟既是涅槃空為甚麼猶是眼
中屑須是鐵額銅筋鶻眼鷹頭匹馬單鎗全鋒料敵
氣吞劉項智賽韓彭底漢始有語話分不然盤根錯
節結角羅文正按旁提說黃道黑秖添得許多伎倆
卓拄杖一下云諸兄弟還委悉麼今日是大日菴智
母老師太三七之辰堂頭和尚以平昔孝順之心答
盡劬勞之德大事因緣全家度脫直登者老師太於
極樂之邦八十年來何止色養復命知客訶公及來
機菴主請今無為諸兄弟舉揚般若冥資覺路諸兄
弟且道作麼生說箇般若般若又如何舉揚記得洞
山价祖問一講維摩經僧云不可以智知不可以識
識是甚麼語僧云是讚法身語山云喚作法身早是
讚了也所以此事向明眼人前直是無開口處於今
有一干漢稍留心此道將謂有多少閒家具一向坐
地等直饒耳朵裏聽得來書本上看得來早是塗汙
了也大慧禪師云大凡參學須參活句莫參死句活
句下薦得永劫不忘死句下薦得自救不了你諸人
每日上來下去僧寮下喫茶喫湯莊上搬鹽搬麵僧
堂裏行益長廊下摘菜後園裏擔糞磨坊裏推磨當
恁麼時佛眼也覷你不著可謂徹骨徹髓依實供通
又云且道是活句是死句是不死不活句試定當看
直饒定當得出未免落在三句裏諸兄弟者箇方是
得底人真實說話汝若不會恁麼道纔見人說箇僧
寮裏喫茶湯時莊上搬鹽麵時僧堂裏行益時長廊
下摘菜時後園裏擔糞時磨坊裏推磨時佛眼也覷
不著汝便拍盲金砂不揀倒認無明窟以為自性棄
置妙悟高談闊論鹵莽麤豪逢人問著不難踢倒淨
瓶掀翻曲彔者箇莫說道錯參死句直是魔種諸兄
弟佛眼覷不著處作麼生到者裏秪要你伶俐良久
云料掉沒交涉昔雲峰悅初參大愚芝和尚纔請益
芝云法輪未轉食輪先轉今一眾無食可為抄化悅
如命而往及還芝巳遷別剎悅又詣芝所復請益芝
云佛法且置今大眾苦寒可為乞炭悅有難色然慕
道心勝不敢辭迨歸復請益芝云佛法不怕爛卻即
今堂中缺維那子可補職悅直是叵耐然業巳鳴楗
槌白眾請之遂入堂肚裏只是悶悶無諮問處一日
在後架篐桶引篾觸盤墮地遂大悟頓見芝公用處
披衣走方丈芝一見喚云維那且喜大事了畢悅不
能造一辭拜下汗如雨而退諸兄弟者箇便是參得
活句底樣子汝道他觸盤悟時悟得箇甚麼第一莫
說他悟得箇平常是道莫說他悟得箇一切現成更
無少欠是道悟得箇百不知百不解日用分明烜赫
虛空是道既總不是畢竟作麼生者裏便是金剛圈
栗棘蓬你要吞又吞不得要吐又吐不得是學人放
身捨命處亦是學人墮坑落塹處大須著精彩始得
于今說禪都是認目前鑑覺有一等鬥湊得極玄極
妙問似普慧雲興答如普賢瓶瀉看來總不出心識
鑄就底价祖所謂認驢前馬後將為自巳賓中主尚
未分如何辯主中主諸兄弟古人多少勞攘天下老
和尚橫說豎說曲說直說總是說得箇第二項底若
不是者箇人將謂實有恁麼事如冬瓜印子一印印
定且不喚作知有還說甚麼奇特參禪人具生死心
于宗師門下眉毛廝結直要此生取辦不為生死二
字拘繫須具向上眼要透過佛祖始得適來說生死
滅處涅槃空涅槃空處眼中屑者句便有透過佛祖
底若會得者句要會曹山三墮南泉異類中行趙州
勘破婆子話也不難他一切祖師秖是得者些子結
角羅文處都盧要穿卻十方三世一切人鼻孔一切
立他下風新豐和尚亦云佛祖言句如生冤家始有
參學分若透不過卻被佛祖謾將去又云透得佛祖
過此人過卻佛祖若也如是始合他佛祖意方與向
上人同若透不過但學他佛祖則萬劫無有出期諸
兄弟你看他驢前馬後底聞人有箇透過佛祖底話
他便認木人鼓掌石女起舞耳朵裏盛卻四大海水
眼睫上著得百千須彌盧等語以為透脫心窩依舊
如黑漆桶相似豈不是更加一層迷悶所以此事若
不是啐地折暴地斷直饒千說萬說總不出心識古
人要透過佛祖者箇須是轉識成智底手段所謂此
智是一切諸佛一切眾生之地依此智而作眾生依
此智而成正覺若無此智元是虛空亦非諸佛亦非
眾生因智隨迷因智隨悟智隨迷時名之為識智隨
悟時名之為智驀以拂子畫空云諸兄弟即今是識
是智還轉得麼你若心識不行純以智眼觀察方知
智母老師太數十年來念佛功德臨命終時一心不
亂念佛之聲纔絕便化去不是分外大如車輪之蓮
花微妙香潔早入夢寐不生奇特阿彌陀佛白毫相
光先被其體不是別人十萬八千里路不在他方老
師太承是功德不須一彈指如壯士展臂便生其國
還信得及麼且道只今老師太畢竟在甚麼處安身
立命為是生邪為是死邪為是離此五濁生安養邪
試定當看良久云即今休去便休去若覓了時無了
時諸兄弟還有心識不到一句不曾道著閒時不妨
記取。

陶門蕭氏傳齍設供請普說師云今日是德文童子
奉其老夫人蕭氏道人命渡江飯僧請山野說法宣
揚功德回向其先郡丞大占陶公欲其夙障肅清早
登天界道人自去歲皈依山野受三皈五戒今春大
生歡喜諄諄以修行事為問願受持金剛般若經特
特求山野半偈我聞陶公當日居官時立身狷介亦
曾見我先師翁空隱老和尚以善人君子遇大善知
識未有不以此事相引發者所謂一歷耳根便為道
種者箇是大占不可磨滅底因緣涅槃經云善男子
若復有人不知如來甚深境界常住不變微妙法身
是為色身非是法身若復有人不知如來道德威力
即名為苦何以故以不知故法作非法非法作法當
知是人即墮惡趣受諸輪轉增長諸結多受苦惱若
復有人得聞如來常住無有變易或聞常住二字音
聲若一經耳即生天上後得解脫乃能證知如來常
住無有變易既證知巳作如是言我於往昔曾聞是
義今乃證知我于本際以不知故流轉生死週回無
窮作如是知者多所利益若不知者雖復勤修無所
利益卓拄杖云大眾者箇是如來甚深境界常住不
變微妙法身復卓拄杖云者箇是如來道德威力昔
日靈山會上被金色頭陀輕輕竊將出來四七二三
盡力傳持天下老和尚橫說豎說以及我先師翁從
博山頂上拈來受用布告於人陶大占以不知故百
劫千生受諸纏結於纏結中一經耳巳早生天界今
日蕭氏道人復請山野特一提起大占於天界上如
夢方覺如醉方醒如渴遇水如飢得食真能證知如
來常住無有變易既證知巳即作是言我於往昔曾
聞是義以不知故受諸輪轉週回無極如今合其六
親眷屬父母兄弟妻子合其知遇山野以無變易印
為其印定三年前大占不曾有生三年後大占不曾
有死無有薦拔之人亦無受薦之者不特大占如是
盡無央數劫諸天人民亦如是乃至今日目前刀兵
割截流離酸楚不妨慶弔異施悲歡倒用此是酬蕭
氏道人請說法之意大眾還會麼者箇境界你十二
時中時刻踏著者箇叫做建立智而不建立識嘗愛
李長者註華嚴經法界品法界兩字他說道純與智
俱非情識境界名為法界又云違無明識種純為智
用不屬迷收此是無依分別智之境界名為法界大
眾有分別是識無分別是智如今善見惡見乃至達
聖語之玄微別聖境之階級皆名分別所謂證於如
來清淨涅槃猶是我相作麼生得成智用去者裏大
要辯別但凡說禪不要儱侗古人拈頭作尾拘曲作
直說一句麻三斤乾矢橛者箇是會盡微言婆心赤
骨底說話不是與你躲根嘗見今愛弄煤炭裏炒黑
豆底漢動著就打就喝以為向上奇特此風盛行不
能口爭殊不知全身墮在無明識種中被無明識種
所使不見大慧舉圓悟有云如今諸方盡是窠臼五
祖下我與佛鑑佛眼三人結社參禪早見逗遛出來
了佛鑑下有一種作狗子叫鵓鳩鳴取笑於人佛眼
下有一種指燈籠露柱指東話西如眼見鬼一般我
者裏幸沒有者般病痛大慧說道好沒者般病痛圓
悟曰何謂也大慧曰擊石火閃電光舉了便會了引
得無限人弄業識精魂豈不是病痛圓悟不覺吐舌
曰莫管他我者裏秖要契證為期若不契證決定不
放他你看他者三種都不是若是伶俐人就該在者
裏識得識得當下就是無明識種翻為智用若更籌
度則秖是箇無明識種如人頭上頂箇盤子相似若
一手除不下直饒高高頂起頂到須彌依舊有箇盤
子在所以此事說與你不得傳與你不得一部五燈
會元一部指月錄多少宗語未嘗不讀未嘗不學秖
是沒有悟底消息白雲端云為愛尋光紙上鑽不能
透處幾多難忽然撞著來時路始覺平生被眼瞞眼
是你自家底眼瞞亦是你自家去瞞沒人捉定你所
以纔叫做絕消息知之者少說法底人句句要把你
無明識種翻為智用無奈你聽法底人步步要長養
識種熏習無明說法底人若沒有者箇手段名為劫
人智慧底賊聽法底人不善於聽者箇叫做曉得運
糞入不曉得運糞出昔天台韶國師參龍牙和尚問
云雄雄之尊為甚麼近不得荅云如火與火國師云
忽遇水來又作麼生龍牙曰道者你去你不會我語
看他如火與火一句龍牙出盡巳力直下要你做箇
乾乾淨淨底人若有根器底在者句上從前求得之
心當廢然而退死盡了知解死盡了籌度纔叫做聞
熏般若要討無明識種純為智用在者裏始見有真
消息他到長起惡濁知見說道忽遇水來又作麼生
好不直半文又問天不蓋地不載此理如何龍牙曰
道者理合如是他不省一連問十七遍龍牙亦秖如
是答說法底師家似龍牙真真令人悅服他者樣去
待學者雖是擇主底行貨然一遇良賈出價便多我
說龍牙與李長者一條氣出兩箇鼻孔一箇細細說
到者裏一箇一提提到者裏宗教相須道火何曾燒
口若仔細檢點起來猶是一場笑具于今儱侗底驢
年夢見所以知之者轉見難得大眾莫有易底麼若
有不妨因齋慶讚若無葛藤堆久立珍重。

臘八日三水縣尊王默菴設供請普說師豎拄杖云
釋迦老子於拄杖頭上放大威光說道當年今日於
正覺山前拾還家寶智慧德相居然具足作天中天
諸兄弟還見麼卓一下云於此見得豈獨釋迦老子
具此智慧德相即今天之所覆地之所載若男若女
若尊若卑若貴若賤若僧若俗一齊具此智慧德相
現前諸兄弟亦具此智慧德相阿上座亦具此智慧
德相復卓一下云若只恁麼見去卻又是你妄想執
著為客塵煩惱所障閉此事須得頓根鐵漢如擇乳
鵝王於擊石火閃電光中沒頭沒面一擔擔上纔許
與釋迦老子同參蜀中王默菴明府阿上座八年前
乞食燕都與他相見於吳太僕家握手如故雖他此
時功名之念隆隆而上然觀其智慧德相卻儘能於
宗師門下作得一箇心空及第底縉紳甚以此事期
之嗣後別去阿上座為祖禰不了在十字街頭為人
東語西話默菴亦刺頭入仕宦之途腰懸墨綬手執
神符出宰一邑今日為其長公作道場佛事卻請為
舉揚般若回向正因蓋因默菴信有宗門中事雖理
繁治劇方圓並畫之際俱不忘卻家傳清白夙植德
本如此求福慧真如水歸四河星拱一月涅槃經有
云復次文殊師利譬如有人生一愛子為飢渴所逼
為風雨所苦為行役所困乃至受蚊虻蜂螫所唼
是人俱不捨離此子以慈念功德他日生於梵天文
殊師利若有善男子欲護正法深信如來不可思議
應說如來定是無為何以故能為眾生生善法故生
憐愍故如彼前人愛念其子雖受種種苦將捨身命
無所顧惜護法菩薩亦應如是寧捨身命不說如來
同於有為當言如來同於無為以說無為故得阿耨
多羅三藐三菩提亦如彼人得生梵天如是之人不
求解脫而解脫自至亦如彼人不求梵天而梵天自
至又說能知如來是常住法是不變異法是名巳作
長壽因緣諸兄弟釋迦老子見星之時與今日聞聲
之際有甚麼變異八年前與人別去八年後復來相
見中間歷歷記憶有甚麼變異既總無變異如今世
間治生營產意暢則樂意怫則悲他亦歷歷亦當得
不變異麼須知用悲用歡之時卻有箇大休歇田地
在能於者裏一回灑脫不為識想所轉今日悟去今
日就是長壽之因者裏不是將聰明得將才學得將
思想得將無思想得所以古德道十方薄伽梵一路
涅槃門諸禪德作麼生是涅槃門莫是在者裏聚會
少時便當得麼莫錯會好諸禪德總不恁麼莫別商
量麼山僧早是不獲巳向諸人恁麼道巳是相鈍置
了也更擬踏步向前有何所益諸禪德但自無事自
然安樂任運天真隨緣自在莫用循他門戶求覓解
會記憶在心被他繫縛不得自在被生死之所拘繫
何時得出頭可惜光陰倏忽便是來生諸兄弟當踏
步向前時便全體沒有天真自在境界然亦不捨向
前時另有箇天真自在若捨之別有正如撥波求水
所以此事若有心可用他讀九經十七史底人早巳
用去了也若無心可用煩惱熾然作麼生悟去秖為
你奈他識心不何將靈妙之心運沾泥之手步步如
如步步攪亂止解運入不解運出者裏不是一棒一
喝將箇黑冬瓜印子印得定底大火燄上不是你棲
泊地罔象之玄潭是野狐之窟宅五祖演和尚云如
何是祖師西來意庭前柏樹子須恁麼會去方始是
如何是祖師西來意庭前柏樹子便恁麼會去又不
是了也有一種商量說道庭前柏樹子者一句何等
現成不落思議圓陀陀光爍爍他如是荅正當如是
會所以他道恁麼會方始是然纔有箇會處便落了
印子所以他又救曰恁麼會便不是了也恁麼說去
儘方便耳根但依舊是箇說底用他不著所以古人
於一言一句之下直露婆心要解與你不得傳與你
不得止替你作箇報事人你自家頭還須自家去點
諸兄弟還知麼你若眼光定動縱有見處早是變異
非常住之法早是有為不是無為止有者些子使你
聰明才智趁不上一回有箇省處不惟以愛念其子
之功德得生梵天且即入真護法之門解脫自至者
箇是阿上座今日酬王明府所請之意諸兄弟還有
應時及節一句又作麼生道聽取一偈世雄丈夫健
眼力寒星看徹青天骨累得兒孫歲歲忙羞向人前
弄椎拂椎拂弄處渾不休更將此理與人求峨嵋山
上普賢王象背明珠燦爛光欲將照乘為國寶先燒
智慧功德香香煙永結吉祥雲布為霖雨散氤氳金
盤夜照海霞赤神劍早落波旬軍舌頭抽骨玄路絕
當軒畫鼓倩誰聞伽陀我說證勝因空裏書成五色
文。

結夏日弟子梁定興古元設供請普說師云年年結
制奉毘尼踏殺春蟲自不知莫怪娘生雙腳拙事忙
自覺沒高低今日是十方諸佛諸大菩薩清淨梵侶
安居之晨斂慮制行精進伊始般若之光隆隆而發
君相梁道友趁此芳辰揮金辦供欲結般若緣以君
相於今歲元日在本山轉藥師琉璃經五千四十八
卷然燈百日蓋信得經中有九種橫說十二大願故
發此心既收異熟之果復發靈秀之芽者箇見聞不
從道理熏蒸不從師父傳授於不可知之中巳持
一箇決定信豈非念念從功德海中相續不斷大有
來由教中云毘盧藏中有大經卷量等三千大千世
界書寫三千大千世界中事悉盡無餘我以清淨天
眼觀彼大經卷在一微塵內設大方便破彼微塵出
此經卷饒益有情驀卓拄杖云諸兄弟者箇是未破
之微塵復卓云者箇是未出之經卷君相於三四十
年中行之於戎伍之場用之於走馬搴旗之際乃至
杯浮大白梁繞嬌歌如油入麵山野不須點鐵為金
敲璞出玉就於煩惱塵勞中尋常談笑與君相破此
妄想之塵出大經卷饒益巳竟又不特為君相破卻
此塵出大經卷饒益巳竟乃至若真若俗若男若女
若古若今若遠若邇若巳發心若未發心一齊與他
破卻此塵出大經卷饒益巳竟諸兄弟還信得及麼
即今目前內盡根身外洎器界虛妄映現於其中間
求一點實事了不可得執謂之有柝謂之無指為幻
有喚作真空費許多力所以提唱此事大須知得來
由有一般動著便去行棒行喝努眉突眼如口含一
物要吐出來一般有甚交涉若是尋常做工夫於心
窩裏稍有偏重便沒卻者箇消息昔有一婆子施財
請趙州和尚轉大藏經趙州下禪床遶一匝云轉藏
巳畢人回舉似婆婆云比來請轉一藏如何和尚只
轉半藏大慧禪師云眾中商量道如何是那半藏或
云再遶一匝或彈指一下或咳嗽一聲或喝一喝或
拍一拍恁麼見解只是不識羞若是那半藏莫道趙
州更遶一匝直饒百千萬億匝於婆子分上亦只得
半藏設使更遶須彌山百千萬億匝於婆子分上亦
只得半藏假饒天下老和尚亦如是遶百千萬億匝
於婆子分上也只得半藏乃至山河大地森羅萬象
若艸若木各具廣長舌相異口同音從今日轉到盡
未來際於婆子分上亦只得半藏大慧禪師雖是掃
除時病卻是口直心快趙州和尚遶者一匝雖將若
真若俗若男若女若古若今若遠若邇若巳發心若
未發心施財轉經功德一時荅盡卻難為後來雙腳
使尋聲逐氣者直至如今坐不得若是海幢門下則
不然設有人問畢竟如何但道百日安居今日始房
舍破壞修治故。

黎孝廉同吉率長男文學綸芳就永福堂上設供為
其母陳氏孺人請普說師云大眾還知麼霜月無聲
只自寒煙雲來往太無端碧空終古六橋上若箇人
來著眼看青山聚夢出金碗以無時秋水纏風送孤
鸞而獨遠文鋒雖利不剪芙蓉之枝春鳥時來尚識
萱花之幕若是生鐵鑄成底漢子一任全身畫境獨
步臨風明珠只在褦襶之間金針豈離鴛鴦之外以
之齊物蟭螟眼裏楚漢同門以之任運大鵬背上風
雲異路佐皇猷而有柱石之材入詞林而動經緯之
朢不須開口卻勝披襟其或未然山僧且俯順人情
因齋慶讚去也山僧因今歲託缽六橋暫救三冬到
來挂錫永福禪院承合郡諸公歡喜有加黎似仲孝
廉是箇偉男子信有此道般若薰發善根微妙於此
朢日令其長公辦供請山僧舉揚般若特為其母陳
氏孺人用薦冥福者箇就是黎似仲底正因不唯黎
似仲底正因就是陳孺人底正因不唯陳孺人底正
因就是諸佛菩薩十地三賢底正因不唯諸佛菩薩
十地三賢底正因就是現前若僧若俗若童若叟底
正因因者因無所因正者能信吾人此心決可以為
聖為賢立地成佛不用安排不用造作污染不得清
淨不得單信此心不信一法若有所信則名邪信而
非正信所以道若有一法過於涅槃吾說皆如夢幻
便是正信底道理不見溈山喚仰山曰寂子速道莫
入陰界亦就是正信底道理古德又云決定不流第
二念就中方入我宗門亦就是正信底道理如今說
好亦是夢說歹亦是夢說生亦是夢說死亦是夢說
者箇夢底亦是夢總皆是夢還有不夢底麼還將得
出與人看麼道非語言非文字你若在者裏暗穿得
過翻轉來一一都不是夢諸佛菩薩愍我人流浪生
死將法身流轉六道從無始之際指出箇覺性者箇
覺性便是不生不死底你說有生有死皆是不曾看
得者箇覺性親切若看得不親切者箇喚惡覺而不
喚覺性覺性純靜不能自守妄動而成惡覺若不能
消此惡覺反為覺性所累若消得便不要說話說話
雖多無救於動故我釋迦老子於靈山會上對百萬
人天云我四十九年不曾說著一句沒後只單單拈
起一枝青蓮花示人大眾你道拈花底意思是箇甚
麼善覺者便看得親切惡覺者便看得不親切你若
在拈起花處將見得底者箇昭昭靈靈便認為是殊
不知者箇早是淪溺中所起底惡覺帶夢去認夢將
夢去破夢不唯復此覺性不得且還有種種惡覺隨
之而起者回生也不安其生死也不安其死彼短此
長彼優此劣現前萬境參差搖動則賢者有冰炭之
門百姓遭聾瞽之毒所以金剛云一切聖賢皆以無
為法而有差別者回縱饒說得極玄極玅不過成了
一箇夢佛祖示人其語言皆平實樸直令三根各得
其味因後人偷心具足依語生解將語言障了自巳
沒於文義成了文字落了階級將自巳本有底靈光
覺性驀地打失唐宋諸大老興棒興喝用電走鋒馳
之機示雲收雨散之手皆為救人偷心怕你認著拈
起花底昭昭靈靈受淪溺之苦使你湊泊不上乃變
換佛祖言語非有異於佛祖如今不善學底反將奇
特高舉之言造成一箇硬印子開口便一片糊塗牙
齒舌根眼睫眉毛一齊黑漆句句離不得古人口涎
鬥湊得來秖圖嘴滑自家說了尚不知作何解何況
問人者箇夢是今日不可破底若是尋常對世間人
說你不要耽著功名不要耽著欲樂是非人我之心
一切放鬆者些夢話人人會說人人亦曉得該破至
於我們據曲彔床替人做師家底縱說得來不過少
一箇漁鼓筒便是唱勸世文底瞎子有甚麼尊貴說
夢既非尊貴叫他入理深談他又全身落在夢中須
知好生慚愧還敢去開大口山僧今日與諸公結般
若之緣且不必舉燈籠沿壁上天台扇子𨁝跳等話
又不必因黎似仲為陳孺人資薦之請便說漸源生
也不道死也不道底公案只與諸公就現前實地上
輕輕提起或可向者裏討得一點入路此道不分在
家出家但見得真便受用得那箇不從說話邊入所
謂此方真教體清淨在音聞以拂子擊案云大眾還
聞麼者箇是昭昭靈靈底切不可認他因聲而顯聲
歇時他亦隱沒如今人耳朵裏聞得有道可學不愁
不多只愁消不得者要學底心所以說威音王巳前
無佛名無眾生名斯時正是道最怕你於總沒有一
點事處有箇明明白白之見此見即同於因聲而起
者無有差別你不要因聲便將心計度云我聞底是
性了大眾聞底是你性知到聞底早不是性乃至二
六時中折旋俯仰口談名理心計家緣種種作為事
有斷續而所以為事者無有斷續你若在萬斷萬續
之中忽起一箇知覺認取者箇所以為事底此念早
成斷續便全體是箇斷續將所以為事底又驀地打
失楞嚴云一切眾生遺此本明雖終日行而不自覺
枉入諸趣者箇所以底是本明要去認取所以底是
不自覺何以故覺非所覺一切造業散亂固是不自
覺即覺非所覺亦名不自覺者裏說來甚淺明明沒
多少工夫體貼得妥時巳不是小可一種下愚無識
總是將者聽見底看見底把說話粉飾起來便當做
道還當得好笑麼今日因黎似仲之請就將似仲底
事又說箇譬喻譬如他先司李公遺下園亭手澤為
他人侵去似仲毅然具一箇不肯隕沒先緒之念此
念堅明牢固因起了此念遂生出種種作用若無作
用則此念不顯及至得還園亭種種作用一時都息
而此不肯隕沒先緒之念雖終古而不息息者謂之
斷續不息者則非斷續此念就如吾人本有覺性圓
明純粹從生至死從劫至劫不可破壞無有滲漏因
他生起知見遂有斷續你若認看見底聽見底以為
是何異於以似仲之作用便當似仲毅然之念乎所
以為學貴益為道貴損叫你去做工夫原要你消得
一切不要你多出一點大眾還知麼山僧今日因夢
說夢大眾今日亦住夢聽夢總在夢中者些都是多
出底止有陳氏孺人一箇獨離夢境以拂子擊案云
還知麼同在者裏消歸久立珍重。

臘八日合省紳衿耆碩於海幢新大殿請師普說僧
問世尊說法天花亂墜和尚說法是何祥瑞師云颯
颯寒風耳後吹進云釋迦入滅三千年即今落在甚
麼處師云闍黎莫凍殺麼僧良久師一喝僧禮拜起
云無始劫前即不露無始劫後時如何師云閒言語
進云舍父從他又作麼生師云負累不少士問今日
敦請和尚登座舉揚箇事和尚如何相為師云長將
日月為天眼指出須彌作壽山進云世尊睹星大悟
請問在睹星邊不在睹星邊師云那裏得者消息來
進云去此二途如何話會師云一條舊葛藤絆倒僧
俗漢進云珠江流夜月師云好進云和尚莫瞞人師
不顧士禮拜歸眾師乃顧左右云今日真覺場開還
有當機敵手者麼若有快來相見如無阿上座又瞞
諸兄弟去也銀山覿面勢崔巍玉殿高臨萬象低窺
得此問綿密意主中主位不能齊喝一喝云者一喝
賓主互融照用俱到無人無我無優無劣無動無靜
無賢無愚無僧無俗只在當人二六時中騎聲蓋色
見之於用如風吹海濤神龍鼓鬣智力剛強威光熾
盛撒珍珠於錦繡叢中絢花爛彩拋綵毬於瓊樓月
下露湛風清直得無佛名無眾生名不許有提持覺
悟者不許有承受覺悟者不許無承受覺悟者不許
有無無承受覺悟者釋迦掩室於摩竭淨名杜口於
毘耶猶是攀條引例又喝一喝云若向者裏不能一
回安住使識浪奔騰無明妄動即有人我有優劣有
動靜有賢愚有僧俗五嶽之勢界南北以崢嶸三乘
之階隨人性以高下直煩釋迦老子說箇一切眾生
俱有如來智慧德相但以妄想執著而不證得者箇
婆心快口將適來者兩喝和泥合水攪成一塊布告
傳持令西天四七東土二三渡海傳衣轉加忙卻天
下老和尚勞勞攘攘唧唧噥噥遺下一千七百條爛
腐葛藤印向紙文挂在人口乃至天下一干州縣白
蹋之徒接虛尋響捕風撮影今日學相似語明日學
合頭語阿上座今日不惜口業亦將釋迦老子說箇
一切眾生俱有如來智慧德相但以妄想執著而不
證得替他和泥合水攪成一塊分出兩喝古德云但
能不觸當今諱也勝前朝斷舌才回互之機十成之
忌乃明師哲匠順性之工隨便施設自然合他古轍
至若據曲彔床開兩片皮直須開門見山挖心露膽
若是一片含糊吹動法螺口吐黑煙有甚麼共語分
大眾還會得者兩喝麼復喝一喝云若是者一喝就
在釋迦老子正說一切眾生俱有如來智慧德相時
求一點轉身吐氣不可得四七二三渡海傳衣亦求
一點轉身吐氣不可得天下老和尚唧唧噥噥亦求
一點轉身吐氣不可得天下一干州縣白蹋之徒亦
求一點轉身吐氣不可得阿上座與現前大眾亦求
一點轉身吐氣不可得所謂牢籠不肯住呼喚不回
頭乃衲僧本地風光不見梁武帝問達磨如何是聖
諦第一義磨云廓然無聖帝云對朕者誰磨云不識
武帝雖然認得聖諦卻不曉得衲僧本地風光達磨
說箇廓然無聖說箇不識大地平沈真真有者般事
所以此事是極難極易之事不是奇特不是特地作
氣勢亦不在深亦不在淺譬如有人食甜味使舉國
人不曾食甜有問此人甜作何味其人雖具蘇張之
舌亦難措詞達磨說箇廓然說箇不識如輕輕將一
塊甜放武帝口中只是他不嚥下去就是釋迦老子
拈花妙旨亦要人具者箇風光事不獲巳說出三乘
十二分與人佐助殊不知纔說箇無常苦空他便有
路可循失卻本地風光纔說箇十二相因他亦有路
可循失卻本地風光乃至六度萬行興慈運智他皆
有路可循失卻本地風光若非達磨傳持箇廓然無
聖連三乘十二分亦留不到今日故他又說箇直指
人心不立文字如古德有問他如何是佛曰麻三斤
如何是祖師西來意曰庭前柏樹子真是直指爾若
在麻三斤柏樹子上稍腳跟不點地當下就曲了不
唯在者裏當下曲了即問時稍雜意見巳早曲了所
以此事斷斷不在語言上既不在語言上豈又在優
劣是非長短之上阿上座因八月此殿告成社中諸
縉紳發懽喜心設千佛懺飯十方僧要請陞座只得
應從與大眾舉揚般若敲骨洗髓當日有一老宿參
臨濟入門老宿問云禮拜即是不禮拜即是濟便喝
宿便禮拜濟云賊宿云賊賊即出去濟云莫道無事
好值臨濟門人在旁濟問云適來有過無過門人云
有濟云賓家有主家有門人云二俱有過濟云過在
甚麼處門人即出去濟云莫道無事好大慧禪師判
云臨濟在暗中贏得一籌卻在明中輸了一著雖則
有輸有贏有明有暗爭奈旁觀者醜如何是旁觀者
良久云逢人不得錯舉大慧批判古人如老吏斷獄
無端替人說輸贏無事生事亦許會得阿上座前兩
喝若是末後者一喝尚未夢見在老宿與臨濟門人
雖則善應機宜進退有節亦只會得前兩喝若是末
後一喝亦未夢見在臨濟是箇白拈賊縛雞縛兔俱
用全力亦只會得前兩喝若是末後一喝亦未夢見
在且道阿上座末後一喝甚麼纔得夢見喝一喝云
阿上座今日失利。

師四十大誕方大林居士昆仲設供請師陞座兼為
其尊人八十一致祝普說師云春氣猶寒春雲如幕
流鶯囀戶長為實相之談粉蝶迎空故作聞琴之舞
應時合節則不無且道春秋不涉一句作麼生道卓
拄杖云春秋不涉是當人本具之壽量虛空則以不
拒諸相為壽量四香水海則以深廣為壽量須彌山
王則以高峻為壽量諸佛調御則以正覺為壽量長
者居士則以福德為壽量衲僧則以識得巴鼻為壽
量且道阿上座今日還有壽量也無復卓拄杖云者
拄杖子四十年橫撐豎拄不合一回𨁝跳善能攝諸
壽量以為壽量於虛空則攝他不拒諸相以為壽量
於四香水海則攝他深廣以為壽量於須彌山王則
攝他高峻以為壽量於諸佛調御則攝他正覺以為
壽量於長者居士則攝他福德以為壽量於衲僧巴
鼻則橫拖直拽以為壽量不唯善能攝諸壽量還能
令他普遍增長不見道佛身充滿於法界普現一切
群生前隨緣赴感靡不周而怕處此菩提座諸兄弟
還識此座麼此座又作麼生處雲門大師說山喚作
山水喚作水屋喚作屋拄杖子喚作拄杖子枉作箇
佛法知見直須如此透得猶較些子若在者裏動箇
聖見動箇凡情早巳離卻此座令他普遍增長不得
若在者裏稍有出入稍有去來早巳離卻此座令他
普遍增長不得纔涉唇吻纔落文彩早巳離卻此座
令他普遍增長不得直饒一棒一條痕一掌一握血
亦早離卻此座令他普遍增長不得所以此事有時
如龍出海似虎靠山亦有時如風吹遊絲隨風裊娜
不是其人一揖而過釋迦老子在舍衛乞食畢洗足
敷坐巳全體具足如是安住如是降伏底消息不須
須菩提出來然畢竟令須菩提作禮三拜讚歎希有
者箇就是釋迦老子與須菩提增長壽量底所在少
林九年兀坐巳全體具足內心無喘覓心了不可得
底消息畢竟令二祖霜刀截臂夜雪齊腰者箇就是
達磨大師與二祖增長壽量底所在盧行者作新州
百姓斫山雲於斧下挑夜月於肩頭早巳五葉芬芳
二枝競秀然畢竟令袈裟遮圍悟了自渡者箇就是
五祖與盧行者增長壽量底所在馬祖說待汝一口
吸盡西江水始向汝道雖則平地與龐居士增長壽
量龐居士好似一條錦尾乍上禹門千雷萬電爇尾
燒鱗翻身跳過嗣後天下老和尚得此機括按令而
行攪長河為酥酪變大地作黃金一粒還丹地無頑
鐵平白地推一尊古佛向汝面前汝纔眨上眉毛早
巳容光消瘦全體是消落便全體是增長阿上座只
恨口門窄不能向汝盡說縱是說得亦成了捕風捉
影好沒交涉當時五祖演和尚問一僧云釋迦彌勒
猶是他奴他是阿誰其僧答云胡張三黑李四五祖
演首肯之明日復理前問問者僧僧云昨日祇對和
尚了五祖演云汝昨日作麼生說其僧云胡張三黑
李四五祖演云不是不是其僧云為甚和尚昨日說
是五祖演云昨日是今日不是玄沙禪師亦因一僧
問云盡大地是一顆明珠某甲如何識得玄沙云盡
大地是一顆明珠用識作麼其僧休去明日玄沙復
問他云盡大地是一顆明珠汝作麼生識得其僧說
盡大地是一顆明珠用識作麼玄沙云情知汝向鬼
窟裏作活計五祖與玄沙二古德具得如此手眼乃
真堪與人增長壽量者二僧若不曉得二古德底機
用不唯不能增長土也消一塊不得諸兄弟難道師
家與汝傾盤說盡麼就是用許多坭水琢弄得成亦
是一箇土偶點睛破壁底手在甚麼處我海幢社中
有方子大林諸昆仲久信得此事今日因他尊人方
長者八十一初度特來請阿上座為他舉揚宗乘令
方長者增長壽量方長者年高八十阿上座行年半
之方長者富有大業阿上座貧無卓錐方長者八子
諸孫阿上座孤笻莫寄且道是阿上座增長方長者
還是方長者增長阿上座若說今日是阿上座受生
之辰阿上座不受若說今日不是阿上座受生之辰
諸兄弟不甘要粘粘不合要扯扯不開不落名言且
道將甚麼與方長者增長壽量諸兄弟聽取一偈有
大長者富福德八龍繞座尤赫赫聰明智慧各乘時
鎮海明珠隨手得珊瑚高映彩雲紅瑪瑙光吞秋月
白長者八十始稱觴諸郎請我為敷揚無義諦中真
實諦不施筆墨成文章不祝三多不作頌大地靈苗
皆可用九轉還丹定可成一條熱棒原無縫今朝始
信無生訣勝如驂鶴朝天闕長者福德我能攝還令
長者生懽悅海門日出射扶桑我與長者同光芒彼
此鬚眉皆映徹春風滿地成笙簧長者壽量不可記
長者壽量長如此諸兄弟且道是祝壽語非祝壽語
逢人不得錯舉。

* 小參

元旦師云靈山會上迦葉親聞卓拄杖一下云諸兄
弟今日還聞麼少室峰前神光得髓以拂子畫一畫
云諸兄弟今日還得麼若得若聞大好新年頭佛法
其或未然一年三百六十日唯有今日最吉祥便請
全身領受具足承當若待他人搖唇鼓舌自巳向意
根下卜度縱撒珍珠鋪錦繡亦無消受處聞聲悟道
見色明心者箇知見好與破糞箕禿苕帚於舊年昨
日拈向一邊所謂此法非見聞覺知若行見聞覺知
斯則見聞覺知非此法也諸兄弟眼不必主見耳不
必主聞若要會此法分明舉似君何故不見道若無
舉鼎拔山力千里烏騅不易騎。

解夏師云迷是迷悟時底悟是悟迷時底衲僧分上
迷悟且置阿修羅將太虛空捏作餬餅要問南閻浮
提眾生向甚麼處下口諸兄弟還委悉麼此事威音
王前然燈佛後不得有些子消息若無些子消息則
攪長河為酥酪變大地作黃金無邊剎海自他不隔
一毫端十世古今始終不離於當念者箇是當人無
量方便莊嚴三昧大解脫門蕩爾頓開之時在聲色
中坐臥喚作騎聲蓋色漢所以古人道即此見聞非
見聞無餘聲色可呈君箇中若了全無事體用何妨
分不分豎拄杖云還見麼卓拄杖云還聞麼者箇是
見聞那箇是非見聞非見聞拄杖子有分與諸兄弟
無干見聞諸兄弟有分與拄杖子無干諸兄弟若是
拄杖子不妨擲地金聲便請同入普賢境界然後盡
十方三世一切眾生如是心思如是念慮如是謦咳
語笑如是喜如是怒如是哀如是樂如是折旋俯仰
如是作如是受如是福報如是業果如是結業如是
懺摩不須噴嚏一聲三門前土地與金剛揩背一擦
骨出雖然如是且道是九十日內事是九十日外事
若簡點得出許爾受迦絺那衣五事便利其或未然
少林晏坐客不是壁觀婆羅門珍重。

長至日師云譬如眼光不自見眼譬如虛空不自說
空諸兄弟直饒牛頭沒馬頭出猶較金剛七步在今
日隨順世間赴箇時節莫言不道下座。

臘月初八日師云釋迦老子云一切眾生具有如來
智慧德相但以妄想執著不能證得諸兄弟喚甚麼
作智慧德相又喚甚麼作妄想執著豎拂子云者箇
是智慧德相討一點妄想執著消息不可得復豎拂
子云者箇是妄想執著討一點智慧德相消息不可
得還知麼所以古人道會則途中受用不會則世諦
流布又云得之者妙用無虧失之者觸途成滯衲僧
家一條鐵骨梁一雙窮相手志氣不沖天反落他人
後若於此會得以之發菩提心以之修菩提行以之
莊嚴正見以之坐消劫運易熱惱為清涼易喧呶為
寂靜易困厄為解脫易苦為樂易短為長有如是自
在有如是神力然後不捨五濁而興佛事如彼世間
負大才力不遇盤根錯節無以發其利器教中云若
有諸菩薩不厭生死苦修於菩提道則無有所壞李
長者謂即生死苦為菩提道則無能壞若離生死苦
發菩提心修菩提道則為涅槃染淨二障所壞為是
非二見斷常所壞驀卓拄杖云諸兄弟壞與不壞即
且置且道釋迦老子眼光今日畢竟落在甚麼處復
卓拄杖云會麼菩薩等於佛覺悟諸群生正覺覺世
間諸佛之所乘菩薩如是乘復卓一卓下座。

五月朔師云言而足終日言而盡道喝一喝復云言
而不足終日言而盡物復喝一喝諸兄弟道與物即
且置且道者兩喝從甚麼處來者兩喝有權有實有
照有用生則全生殺則全殺賓主互換君臣妙協超
三墮四禁之表洞內紹外紹之秘南泉大師異類中
行趙州和尚時時咬著乃至吐舌耳聾之機擎叉擊
鐸之用及天下老和尚格外爭雄靴裏動趾總在者
兩喝三縱四橫七穿八達去復喝一喝云還有者一
喝不妨坐在冷地下出一身白汗慚愧不少今日五
月朔為諸兄弟一併說過。

六月朔師云教中云以異方便力助顯實相義自結
夏來所經五月朔如今又是六月朔鎮日騰騰浩浩
不曾與諸兄弟顯得箇實相義今日特為諸兄弟顯
箇實相義卓拄杖云者箇是異方便那箇是實相義
良久云見義不為何勇之有。

四月八日師擊案云諸兄弟事無一向釋迦老子指
天指地自讚不及正是移簡就繁雲門大師一棒打
殺亦只作死馬醫所以從上古德止有救過之力絕
無傳持之功要會此事須把腰間者本千年曆日兩
手放下若只守人家舊香火抱橋洗澡把纜放船有
甚麼共語處直饒一回撥轉如盲龜遇木腳跟頭亦
不得寬闊天高地厚此身長大動轉不得知之一字
信成禍門諸兄弟朕兆未萌顧鑑不及處釋迦老子
纔生便巳死卻者箇消息還知麼海幢上座久為事
忙今日又不合錯說。

五月朔師卓拄杖一下云恁麼也不是復卓一下云
不恁麼也不是今朝五月朔無是無不是莊嚴建立
吉祥門分付天龍齊辦事琉璃華屋好施張端的艸
菴非住止復卓拄杖云將此身心奉塵剎是則名為
真佛子下座。

解制自恣師云四月十六日未安居巳前有箇好消
息祇是多了一箇安居七月十六解夏巳後亦有箇
好消息祇是多了一箇解夏未安居巳前既解夏巳
後皆有好消息且道九十日內與正當此時還有好
消息麼卓拄杖一下云趙州古佛知是禍門今日恁
麼報告大似挖土覓虛空若九十日內無好消息今
日不得受迦絺那衣若正當此時無好消息他後不
得行五事便利又須知事無一向海幢上座隨順機
宜不壞解結之相但向聚落街頭人煙堆裏拖屎尿
氣以為佛事於其中間動著便打折驢腰若是腳踏
青山手持雲物靜斂眉峰高挂禪床到者裏大不著
便不見釋迦老子於一切處成等正覺於刀山劍樹
成等正覺於鑊湯爐炭亦成等正覺於天上人間亦
成等正覺於菩提樹下亦成等正覺雲門大師亦曰
從上來無針鋒許與你為緣為對者箇便是先聖開
示悟入一大解脫門如今器資薄劣失此芳規諸兄
弟知見不平沉腳頭不寬闊還知麼卓拄杖一下云
直饒恁麼會得亦有甚麼好消息。

除日師云三百六十日若謂曾說著箇事卻是諸兄
弟辜負阿上座三百六十日若謂不曾說著箇事卻
是阿上座辜負諸兄弟阿上座辜負諸兄弟波心有
明月土裏滿虛空諸兄弟辜負阿上座六根不完具
帶累一生窮驀卓拄杖云還委悉麼真金點鈍鐵跛
鱉化飛龍若在衲僧分上未稱匠心之巧須知臘月
三十日事手摸不著腳踏不著大須仔細莫言不道
下座。

四月八師云直饒釋迦老子復生亦踏者步不著棒
打虛空手撈水月一條棒一隻手礙塞多少豈知金
針不透玉斧難通話出深堂聲咽傳書之客船依淺
水氣短弄潮之人村頭野老自無少俠之情陌上春
花徒作芳菲之態手持明月難相照腳踏清波祇自
憐風吹獨樹常疑雨霧暗前川不見天諸兄弟且道
是生前消息生後消息良久云胭脂費盡牡丹成徹
骨清貧那可救。

五月朔師云有利無利不離行市今日朔旦慇懃舉
似卓拄杖一下云釋迦坐地彌勒睡起甜瓜一任連
根甜苦瓠只是苦無比五色絲不堪續命半隻箸猶
能攪水雖然如是莫向江頭看競渡何以故瞞不過
三藏大耳。

臘八師云釋迦老子底見處便是諸兄弟底見處諸
兄弟底見處便是釋迦老子底見處且道眼孔未開
明星未出時智慧德相又在甚麼處聞聲悟道見色
明心正是生死岸頭不堪著腳若認驢鞍橋當阿爺
下頷便去橫三豎四直是救不得還有緇素得麼日
日憶南泉無人知此意。

浴佛日師云移南山挂北斗滄溟見底癡龍走釋迦
老子不下生分付子湖莫畜狗孟嘗門下客三千要
撒珍珠便一斗良久云雖然如是不及淨名杜口。

六月朔師云諸兄弟若論此事如龍得水似虎靠山
珠出水而愈明金入爐而益耀雖然如是鼓聲未動
劍去久矣你道有甚麼等待有甚麼摸索將心去合
饒極玄微猶是夢中事石頭馬祖是甚麼人有甚麼
共語處要你崑崙山上斫盡崚𡾓不得氣急四香水
海直下潛藏不得沒卻忽有人問云你在者裏作麼
於此下得一答許你明得六月一日事。

解制自恣師云諸兄弟還會麼四月十六日巳前無
有結相七月十六日巳後無有解相一任解結隨時
須知大有針劄不入在若向者裏覷得事理之中說
與無說同一虛閒動靜二途如夢被駛不堪著足那
說高低縱欲移身早粘皮殼破唳鶴於霜天絕哀猿
於夜壑求方寸之安而不能假斯須之力其何託直
饒生死關頭聖賢路上渾其優劣等其去來大似拾
兔角於風前數龜毛於日下何況塵勞僕僕自深膠
漆填思慮於心頭聚悲歡於眼底彼自無瘡傷之滋
甚到者裏總用不著且道今日畢竟作麼生通箇解
底消息熱來搖扇寒來向火事來即行困來即臥雖
然如是切忌墮坑落塹。

元日師豎拂子云若向者裏會得我此國土民豐物
阜家富人饒不特此國土如是他國土亦如是乃至
十方無量國土亦如是一切聖法財一切功德聚皆
從今日生無有不生者復豎拂子云看看觀音菩薩
放下手中鯉魚原來是鎮州大蘿蔔。

解制師豎拂子云還見麼向者裏見得虛空著線還
悟麼向者裏悟得雖新亦故大眾既知如是簡易俊
快昨晚燈燭輝煌時梵磬交響時錯過多少不惟於
者裏錯過且從四月十六日直至九十日中亦錯過
多少且道正當今日還有承當者麼分明一幅瀟湘
境莫認衡陽歸雁圖。

元日師卓拄杖云萬吉千祥動地放光復卓云千祥
萬吉深深密密良久云呵呵金鉤本曲玉線原直若
是紺宮紫殿一回現丈六金身一任橫拈豎弄直得
紋鱗入水排白浪以千尋碧樹當春吐紅葩於十丈
其或未然元正啟祚萬物咸新海幢且與你人事相
見。

結夏師拈拂子云東一西二南三北四四至分明安
居便是文殊自文殊文喜自文喜從頭數一回莫忘
自家底為甚麼昨夜太上老君騎一頭青驢走向阿
閦佛國遇著一干不尷不尬的衲子說道要向者裏
伽藍前三月安居撞頭磕額滾落雲端原來是一張
白紙。

解夏師云超聲越色一任物我當前控月捫星萬派
風雷落後無心會得離婁眼裏著釘有時頓忘卞和
手中是玉所以古人道欲識佛性義當觀時節因緣
時節若至其理自彰即今是十方賢聖自恣之時世
俗追先悼往之時理在甚麼處若向者裏施一棒喝
以相發揮如水上推車了不能達大眾還知麼古殿
苔生後重巖月照時寒猿啼古木清切少人知。

晚參師以拂子擊案云大眾還會麼向者裏會得許
你是箇活捉生擒復擊案云看看白狗變作銀麒麟
雪獅走入黃金窟。

浴佛日師云住不可思議變三昧喚作釋迦老子從
睹史多天降生皇宮出迦毘羅國說法度生一週佛
事即於不可思議薰不可思議變三昧與釋迦老子
洗冤滌屈控飛輪於日下約香象於雲衢鐵做金剛
坭和土地打破閻浮提沒有者箇消息諸兄弟還信
得麼良久云苦雨瀟瀟獨閉門蒼苔溼徑流微月。

四月大盡師豎拂子云者裏是得道之徑門者裏亦
是失道之坑塹是虎解吼非龍不變南泉變作普州
人且道著便不著便良久以拂子擊案。

結夏師云以大圓覺為我伽藍身心安居性智平等
大眾且道喚甚麼作圓覺圓覺又作麼生安說箇身
心一如物我一如早是破了圓覺求其安相了不可
得直饒喚山是山水是水拄杖子是拄杖子亦早破
了圓覺求其安相了不可得何況破儀破律日放日
馳所以三旬休息業護春虫一句尚存未超驢橛諸
兄弟若到海幢門下同飲粥窩須發一片至誠心若
是守虛逐響如同趨市則又何益心若至誠則背塵
合覺於此大有徑門不唯紹續古人芳規即可以克
勤自巳行業雖然如是且道畢竟喚甚麼作圓覺良
久云大蟲褁紙帽好笑又驚人。

四月小盡師豎拂子云切忌道著道著即頭角生即
今頭角巳生了還見麼尋常欲與諸兄弟通箇消息
不避觸諱犯忌且道通箇甚麼可惜可惜。

五月十四師云此事動亦如是靜亦如是粗亦如是
細亦如是不可以智知不可以識識直饒如是猶是
重重煙霧海門寒不是漁人棲泊處且道如何是漁
人棲泊處良久云金沙撥轉夜船頭秦人不識桃源
水。

五月小盡師云此道一升一降一抑一揚如龍蟠滄
海虎嘯空山當其奔騰則風雲互至當其淵伏則語
默交息雪山老子亦不奈他何唯有趙州古佛向驢
胃中過夏沒有氣息不知不覺又是六月初一且道
此人易得親近還是難得親近大眾不妨疑著。

端午師云菖蒲利劍斫不開艾虎哮吼驚不起江邊
士女競駢闐大家有眼見不見大眾且道見箇甚麼
蛟龍吐氣結蜃樓切忌撞著他的露柱。

五月小盡師云不覺又是五月盡此事茫茫無處向
山門石柱解懷胎三更產箇蠻和尚眼若流星牙如
利劍何故如是奇特說道打鼓普請時聞板聲解歸
食飯大眾不妨疑著。

六月十四師云向上一著千聖不傳古人又道向上
一著千聖不然一句恨他舌頭太短一句衲子氣宇
如王且道尋常日用痾屎送尿時瞌睡撞著露柱時
為甚麼總沒者箇消息若是伶俐衲僧切忌向此時
認取不妨冷眼一看去。

六月小盡師云三聖逢人即出出則不為人興化逢
人即不出出則便為人一人逗春色於鄧林一人藏
秋光於牖下雖則婆心俱切其奈醜態全彰若是我
海幢門下從月朔至月盡從春至夏無有出之之名
亦無不出之號且道與古人還有差異也無驀豎拂
子云大眾還知麼九夏依依盡三秋得得來龜毛纏
不住兔角繫難回暑氣穿林密樓光映水開隨時成
坐臥莫向此中猜復豎拂子云大有疑處。

七月小盡師以拂子一拂云黃鶴來無信青猿出有
時此中真消息千古絕人知大眾且道是甚麼消息
若不作佛法會夏末秋初何不向萬里無寸艸處去
若作佛法會聽事不真喚鐘作甕。

九月十四師云一年催一年一月緊一月此事正茫
茫一條乾屎橛乾屎橛為君說三腳蝦蟆吞卻月。

十一月十四師云一片閒田地往來人不識方將欲
識時遍地生荊棘大眾閒田地且置作麼生說箇識
底良久云棲鴻欲泊樹無枝霜天落卻三更月。

臘月半師云止有十五日便去了一年十五日巳前
匆匆過去底歲月即且置十五日巳後遲遲未至底
歲月亦且置且道正當十五日還有真消息也無若
依前折旋俯仰彈指謦欬便與匆匆過去底歲月無
別沒十五日消息若不依前折旋俯仰彈指謦欬便
與遲遲未到底歲月無別亦沒十五日消息且道正
當十五日作麼生露布箇消息驀豎拂子云還見麼
國清才子貴家富小兒驕熨斗煎茶銚不同唐僧不
是西天客。

除夕師云此事絕無消息不與歲節俱除如處于春
時九夏中沒有者箇消息處於秋時三冬中沒有者
箇消息所以一歲中大小職事雖閒忙攸分而此消
息淵嘿無聲大家於者裏無端忽起凡情聖解忽然
精進懈墯乃至喜怒哀樂來往交攻生住異滅詐偽
相雜總於者箇消息不曾動著阿上座慣會順水推
船歲中亦止與大小職事於喜怒哀樂動靜閒忙中
運廣大心同作佛事我雖不貴知者自稀昔日趙州
祖師眼光爍破四天下無端錯下名言說道我為法
王於法自在建立亦在我掃蕩亦在我露此消息若
可傳示我海幢則不然驀舉拂子云大眾且道者箇
是甚麼時節且燒爆竹催更去好聽疏鐘待歲來。

二月十四師云即此見聞非見聞無餘聲色可呈君
以拂子擊案云者箇豈不是聲以拂子一拂云者箇
豈不是色若作聲色會便全體墮在聲色中若不作
聲色會亦全體墮在聲色中既全體墮在聲色中作
麼生說箇無餘底道理驀豎拂子云張公食酒李公
顛仰臥南山看北斗。

五月十四師拈拂子云也有人向豎起拂子處卜度
也有人向未豎起拂子處卜度向豎起卜度有一分
親切向未豎起卜度亦有一分親切既總有一分親
切為甚麼當人不肯受用良久云不是同床睡焉知
被底穿。

七月小盡師云平生蕭索意最是怯秋來一夏巳云
盡誰將眼目開開底道理即且置且道甚麼處是眼
目良久云大眾尋常痾屎食飯切不可特地去也。

師因度嶺云未有常行而不住未有常住而不行古
人又道諸佛行處我不行諸佛住處我不住既是衲
僧家為甚麼不向諸佛行住處行住既不向諸佛行
處行不向諸佛住處住又向甚麼處行住大眾還知
麼萬里江山圍不密一條楖栗跨荊蠻。

丙辰元旦師云九鳳齊飛刷羽毛祥光疊疊彩雲高
不知春色憑誰見門外千層映碧濤今日又是新年
第一箇祝願願天下太平士民樂業轉法輪於寶地
耀佛日於金繩更有一箇祝願又願箇什麼呵呵大
笑云和風滿戶瑞艸盈門山靜小年身心適泰驀豎
拂子云分明有腳陽春好只在英靈猛利中。





海幢阿字無禪語錄卷上(終)

海幢阿字無禪師語錄卷下
同門弟樂說今辯重編

* 小參

四月大盡師云進一步則逼塞虛空退一步則傾湫
倒嶽不進不退鷂子過新羅信非籠中鳥具得者箇
氣宇則天得一而清地得一而寧衲僧得一而不虛
度時光只今流氛孔亟殺氣憑陵三閭可弔競渡無
聲天地之氣早巳溷淆且道衲僧時光又如何度得
昔日趙州到一菴主問云有麼有麼主豎起拳州云
能縱能奪能殺能活又到一菴主問云有麼有麼主
亦豎起拳州云水淺不是魚泊處趙州一樣問菴主
一樣答為甚麼有與有不與於此識得方度得時光
趙州亦云諸人卻被時辰使老僧使得十二時大眾
既在此休夏當時時提起使時光即是自巳自巳即
是時光若離了二菴主覓趙州不識趙州若離了趙
州覓二菴主亦不識菴主且道如何識得豎起拂子
云縱奪殺活水淺魚泊。

六月朢師云海幢有箇死貓兒頭遇賤則貴遇貴則
賤有時拋在糞掃堆裡顧睬他不及有時放在曲彔
床上頓爾光輝尋常二六時中應事接物一道平沈
總無如何若何佛眼也覷他不得常怪劉鐵磨去見
溈山山云老牸牛汝來了也劉云明日臺山大會齋
和尚還去麼溈放身便臥劉便出去鐵磨固是掘地
覓天溈山亦未免隨人腳跟轉俱親近者死貓兒頭
不得雖然任爾稱奇說特且道死了燒了者死貓兒
頭安頓在甚麼處所謂入水方見長人眼睛在眉毛
之下各須看取。

七月朢師云此事未結夏以前將謂結夏後有多少
道理既結夏以後將謂解夏時有多少道理及至解
夏將謂秋末冬初有多少道理乃至未曾彈指謦欬
將謂彈指謦欬時有多少道理殊不知攪長河為酥
酪變大地作黃金無聲無朕一身明月片舌風雷無
始以來至於盡未來際會得不會得日日如是時時
如是此是過量事須是過量人不是過量人難信過
量事有一種器資卑弱鎮日與東西兩廊露柱相對
鎮日與東西兩廊露柱相違背因而疑佛疑法疑自
巳疑他人疑垢疑淨起礙塞心成下劣慢不見道有
物先天地無形本寂寥能為萬象主不逐四時凋船
子和尚終日持綸搦竿說道此處無魚別下其鉤為
甚如此波波挈挈須知此大事瑣碎說與你不得。

八月朢師云衲子日用原有大光明藏住甚深不動
地止要你是箇般人始得古人云大智人面前有三
尺暗者箇大智是你的光明藏是你的不動地爭奈
有三尺暗所謂俱生煩惱根本無明圓覺云居一切
時不起妄念於諸妄心亦不息滅住妄想境不加了
知於無了知不辨真實此雖教乘有宗門消息居一
切時豈不是光明不動你若一起妄念便是三尺暗
於諸妄心不求息滅若全體安住豈不是光明不動
你若纔欲息滅便是三尺暗住妄想境不加了知咄
向者裡騎虎頭踞虎尾渾金璞玉豈不是你光明不
動若纔加了知當體變卻便是三尺暗于無了知不
辨真實孟八郎慣作者般去就豈不是你光明不動
若纔加辨別當體變卻便是三尺暗所以要居不動
地上便有氣象稍一動了即令諸魔得其便諸魔得
其便自淪溺你何以故若起生見死見便是諸魔得
其便作有漏因成有漏業便是諸魔得其便長煩惱
山入憎愛海便是諸魔得其便乃至一種超拔之士
做到冰輪光滿湛海波澄亦是諸魔得其便臨濟大
師云我有時一喝如金剛王寶劍有時一喝如踞地
獅子有時一喝如深竿影艸有時一喝不作一喝用
前三喝若無後一喝便是諸魔得便後一喝若無前
三喝亦是諸魔得便縱使全體做盡者四喝亦是諸
魔得便衲子從粗入細攝事歸理不得大總持直捷
頭腦以此修福而福不成以此求慧而慧不就二三
十年忽生退墮其為魔得其便者在在皆是大眾當
下在大光明藏裏在甚深不動地裏不用東指西攀
且道只今是生耶死耶優耶劣耶稍眼孔定動便當
下魔得其便矣大眾且道如何舉拂子云將此身心
奉塵剎是則名為答佛祖。

臘盡師云終是始之母始是終之子識得輪轉機方
會始終理豎拂子云大眾此是終的消息今年三百
六十日一切人俱承他恩力撐撐拄拄就是現前大
小職事亦承他恩力撐撐拄拄直得龍天送供海眾
安和薪欲盡而火傳到今晚纔露箇終底消息又豎
拂子云大眾此是始底消息明年三百六十日一切
人俱承他恩力撐撐拄拄就是現前大小職事亦承
他恩力撐撐拄拄又得龍天送供海眾安和火未明
而煙起到今晚巳露箇始底消息且道始終不落輪
轉不到還識得海幢長處麼良久云龍蛇易辨衲子
難瞞。

五月大盡師云以虛無而印真實則愈虛無以真實
而印虛無則愈真實趙州云我為法王可以建立可
以掃蕩當其建立時無一事一念而非虛無卻無一
事一念而非真實當其掃蕩時無一事一念而非真
實卻無一事一念而非虛無所以道亦無人亦無佛
大千沙界海中漚一切聖賢如電拂須知此事不可
以智知不可以識識既不可以智知不可以識識為
甚麼又道麻三斤良久云踏破崑崙原是鐵艸鞋終
不借人看。

七月朢師云奪寒光於火燄之中掩冰魄于洪波之
際任是技似猿公智如鶖子到結角羅紋處智技無
所施華嚴老洞云佛法在日用處行住坐臥處迎賓
送客處屙屎撒尿處纔舉心動念便不是了也恁麼
會去猶落在智技上直饒嚴陽道一物不將來猶較
些子良久云無事歸堂好。

七月大盡師云有一人向象王鼻孔上細析鄰虛塵
直與泰岱相為高廣此人點即不到有一人向文鱗
龍王髻中乾卻千尋碧海使陸地平沉此人到即不
點諸人知處良遂總知良遂知處諸人不知亦是市
亂無牙貴買賤賣惟有溈山老子云老牸牛汝來了
也煞有滋味豎拂子云大眾還見麼棘猴離地翻筋
斗木馬銜韁弄碧蹄大好境界不妨參取。

臘盡師云雪中獅子火中蟲冷暖由來事不同若問
兩般同異意一齊索笑付春風今年三百六十日有
一則公案不曾與大眾說出莫道三百六十日之長
不曾說出便使釋迦老子更說四十九年亦說不出
乃至西天二十八箇老古錐東土五箇脫空謾語漢
亦說不出嗣後則設雲門餅點趙州茶禾山打鼓雪
峰輥毬洞山三墮臨濟四料揀俱說不出既是盡卻
先聖先賢心思伎倆俱說不出便欲將此三百六十
日住持之苦與大眾說出大眾又不在苦中欲將法
喜禪悅之樂與大眾說出大眾又不在樂裏乃至處
魔佛之關頭顛倒經權要與大眾說出又恐大眾于
魔佛之境大似矮子觀場既總不可說將甚麼作新
年佛法將甚麼作舊年佛法既無新舊不若還他家
國興盛野老安恬以接將來無邊之禎祥以繩巳往
積多之吉慶用為資糧用作道種豎拂子云大眾還
見麼缽底癡龍吞曉魄肝腸明白到新年。

師誕日云寸有所長尺有所短有生有死為物所轉
超生越死魑魅魍魎釋迦糊塗彌勒鹵莽惟有東海
文鱗龍王受用四大海水不增不減於其中間建立
八萬四千由旬水晶宮殿長髭撐撐拄拄與水力了
不相到且道是甚麼境界良久云希夷作夢華山下
老子騎牛未出關。

臘八師云奇哉一切眾生具有如來福德智相但以
妄想執著而不證得若止慇懃讚歎且覺口門太窄
若欲鋪張揚溢又不能踵事增華有一波斯三箇耳
說道麒麟生象子殷勤遍告大唐人箇箇聞之笑不
止跛鱉忽然遇盲龜跳上龍門變雙鯉扶桑東畔耀
日輪萬點黃金尺有咫豎拂子云舉頭看見大星光
未必當年有如此擲拂子。

二月盡師云迎春不覺送春歸花落江皋鳥亂啼慚
愧道人忙不徹禪心如絮亂沾泥趙州婆子驀直去
南泉老人算東西既是南泉老人算東西且道作麼
生相救莫是隨分納些些麼撲破三平手中鏡清光
不更數青藜。

三月盡師云潘閬倒騎驢睦州翻𨍏轢識者縛龜毛
不識捉兔角昨夜夢出坡牽木上經閣豎拂子云大
眾且道是夢非夢文殊巳罷參善財猶未學。

七月朢師云趙州祖師云我為法王於法自在拄杖
子要東不得東要西不得西有甚麼自在寒時寒煞
闍黎熱時熱煞闍黎有甚麼自在扇子𨁝跳上三十
三天觸著帝釋鼻孔不可謂之法有時教伊揚眉瞬
目有時不教伊揚眉瞬目不可謂之法佛法在日用
處在行住坐臥處纔舉心動念又不是了不可謂之
法既總非法又不得自在把甚麼作解夏坐歲之功
海天雲樹插天門鳥語鶯聲日夜繁借問其中端底
意鯰魚尾上跳猢猻。

九月朢師云將欲金沙太揀殊慚覺照之功就使鋀
玉同登猶乖匠心之妙投白日之露柱冒午夜之膠
盤不惟撞頭磕額且令滯殼迷封去此二途當清秋
常暇不妨出力者出力其或未然休向夢中踏翻鞦
韆影。

元旦師云琉璃月照敝江濱廿載春朝又好春五色
鳳凰棲寶樹三千獅子吼雷門拄杖子依前𨁝跳竹
篦子把斷要津智者見之謂之智仁者見之謂之仁
雲門餅不用添水和麵趙州茶更須汎雪燒薪文殊
撞著普賢士歡喜相逢亦賀新何以故有條攀條無
條攀例。

* 茶話

除夕請茶話師云諸兄弟臘月三十又到一年中箇
事作麼生商量世尊拈花達磨面壁狗子無佛性麻
三斤乾屎橛還曾透得麼今夜到處燈燭輝煌盤食
缽飲獨此處門如死灰年亦如是月亦如是兄弟們
聚頭在遮裏只說道要修行不在四事者話大似持
缽不得詐道不饑豈有愛貧但聽之緣耳秖如箇事
是你腳根下具足不須聽緣豈宜等待不見五祖演
禪師在白雲答靈源和尚云一年諸莊顆粒不收不
以為憂可憂者一堂數百衲子無一箇透狗子無佛
性話恐佛法將滅耳故知雖無四事未是我們可憂
處諸兄弟我尋常入室并不曾教你參話頭秖教在
事物上從朝至暮許多相續就中看出箇不相續底
便是你本來面目若看得出世尊拈花也瞞你不得
達磨面壁也瞞你不得狗子無佛性麻三斤乾屎橛
都瞞你不得一一都是你註腳故不必參話頭若必
要參恰似抱橋柱洗澡胸次中平白地又生起一座
須彌你但體認中莫用意卜度者箇是那箇不是如
失物人一般止存箇得回之心久久在事物上忽然
得心意識斷絕便是好消息若卜度得來縱好亦無
用處諸兄弟古人說箇悟字巳是多底沒奈何為未
悟者說何況你還在裏許計較如何若何大慧禪師
云如今聰明伶利人不得悟病在何處卻為心意識
先行被心意識障卻自巳光明塞卻路頭進步不得
諸兄弟者卜度底就是心意識那不相續底總成相
續去也故此話頭參也有病不參也有病為師家者
要與學人解拈去縛須具大方便為學人者要了者
一件事把無始時來習氣虛偽不實底心拋得乾乾
淨淨者回纔好聽話不私做主宰為師家者若無大
方便縱有醍醐上味亦成毒藥為學人者虛偽心不
淨盡縱得醍醐上味亦成毒藥教中有兩句說道非
生因之所生乃了因之所了如今一棒一喝下驀地
打翻當下絕卻知見者一棒喝便是你底了因若眼
孔定動者一棒喝反是你底生因當時臨濟大師問
黃檗如何是佛法底底大意被黃檗劈頭便打三度
問三度打他不能了生起知見問大愚云未知有過
無過大愚是箇心直口快云黃檗老婆為你困徹了
也他纔聞者一句便驀地了卻種種知見漏出真消
息云原來黃檗佛法無多子可知黃檗大愚是箇大
方便若他當時偷心不曾剿絕聞大愚恁麼說又將
黃檗三度棒作平寔商量作無事商量作現成商量
作擊石火閃電光商量作見聞覺知商量成得箇什
麼他祇輕輕說箇無多子三字者裏真是聞熏般惹
非大伶利安能了得又五洩參石頭云一言相契即
住不契即去頭默坐他便去諸兄弟五洩好似箇打
家劫舍一氣力跳進來秖想得許多到暗著一箭止
不曾斷氣頭喚云五洩洩回頭頭云從生至死祇是
者箇回頭轉腦做甚麼好主人更與一刀弄箇乾淨
尋常商量只道五洩在者兩句下了好沒交涉又如
洞山參雲門問云近離甚處曰查度曰夏在甚處曰
湖南報慈曰幾時離彼曰八月二十五門云放你三
頓棒雲門大師雖將本色行貨與人其自處卻是箇
文殊普賢大人境界如今衲僧家虛偽心不淨盡聞
雲門恁麼說不難踢倒禪床或繞三匝或拂袖便行
或答云和尚好棒祇是沒受主或云須是和尚始得
或云某甲亦放和尚三頓者等臭氣放千萬百箇有
甚麼限洞山當時卻老實一時理會不得自言我實
從查渡來有甚麼放我三頓棒明日去請問云昨蒙
和尚放某甲三頓棒過在甚麼處門云飯袋子江西
湖南便恁麼去他始大悟你道者裏有什麼道理有
甚麼會處稍動一下便千里萬里所以平日常說一
部五燈會元古今老和尚說話可尊重者為他將你
腳跟下立底盡數與你鏟卻教你自生自死如黃龍
南和尚常問學者我手何似佛手我腳何似驢腳如
何是你生緣天下叫做三關語他有箇法嗣香城顒
和尚頌云黃龍三關語今日為君舉為君舉貓兒偏
解捉老鼠香城恁麼會儘不謬為黃龍弟子有箇廣
鑒英看見云好則好恐學者當無事會去可謂眼光
爍破個中一毛頭藥病古人卻替你翻盡你若不會
自是你根性魯鈍與他無干諸兄弟無事甲易得躲
根最是學者大病洞山雖會雲門者句當時并沒說
話知他又如何會他又云我向後沒人煙處住箇艸
菴不蓄一粒米不種一莖菜接待十方往來盡數與
他抽卻釘拔卻楔拈卻炙脂帽子脫卻鶻臭布衫教
他灑灑地做箇衲僧豈不俊哉使他當時有箇會處
如何說得者話若謂他總沒會處亦如何說得者話
信得者些子及真真是難若不得大方便師家不得
大老實學人安得尚有商量處如今三乘十二分豈
不說盡只是無悟底消息就如華嚴一經是箇通宗
之典十地品中所講總別同異成壞六相一字中六
義互為主伴如人一身具足各相頭身手足眼耳鼻
舌同是一身一四大是總相其用各別是別相其用
雖別又同是一空無性是同相雖是同一空無性頭
身手足眼耳鼻舌寔殊其用是異相頭身手足眼耳
鼻舌共成一身是成相者六件俱是隨無作緣無有
自性無體無相無生無滅無成無壞以總無故是壞
相六義中又具十玄門義一同時具足相應門二廣
狹自在無礙門三一多相容不同門四諸法相即自
在門五隱顯秘密俱成門六微細相容安立門七因
陀羅網境界門八托事表法生解門九十世圓融異
成門十主伴圓明具德門此十門事法界理法界事
理法界事無礙法界理無礙法界事理無礙法界事
事無礙法界如天帝網重重攝入纖悉融透極玄極
妙只是還不許朢著者一著子如今忽有箇出來問
如何是者一著子教兄弟答句應時合節以為送舊
迎新又如何答他良久云今夜大盡是三十一年夢
事又去訖借婆帔子拜婆年靴裏動指無出入為甚
無出入不見道能為萬象主不逐四時凋。

除夕請茶話師云諸兄弟流光迅速一歲之中何所
不有生者自生死者自死出家人見得生死事大從
生死上發心始能拚卻身心捍勞忍苦若不從生死
上發心決在者裏立腳不得且作麼生喚做生死事
大如今人都是伶俐底教他讀書則九經十七史都
讀得精透教他學諸伎術則百工伎藝亦都學得精
透就如出家人要去閒靜去偷安身心百般思惟百
般計較不須人教都自曉了祇是教他識得生死去
來處便似前日來底暹羅國人聽廣東談不知說箇
甚麼真箇是難諸兄弟者一件事不在深遠祇要你
辦得肯心若辦得肯心取條燈心艸擔了須彌山走
到非非想天有甚麼難當時二祖神光大師據講席
有年感得釋梵獻花後來聞達磨大師在少林寺便
去參謁乃至雪沒其腰諸兄弟者箇是二祖頭一箇
肯心底去處立了三七日達磨大師罵他輕慢他便
潛取利刀截下左臂置達磨前諸兄弟者箇又是二
祖頭一箇肯心底去處如今人只疑者件事有甚麼
傳授殊不知不然你若肯得一分便悟得一分肯到
十二分便悟到十二分二祖大師有了者兩肯更不
須等到與達磨眉毛廝結時便如韓信破釜沉舟巳
有全勝底消息你看他曰諸佛法印可得聞乎達磨
曰諸佛法印不從人得達磨雖是平買平賣然巳知
者箇漢子不是忉怛得底了所以二祖是箇肯了底
人就知轉變更不向外求曰我心未寧乞師與安若
是箇偷心重底聞前一句早巳落了坑坎還問得出
者句來麼達磨大師亦更不向佢說奇特話亦不行
棒亦不施喝祇答曰將心來與你安完完全全成就
他一箇千肯萬肯底心他便說覓心了不可得曰我
與汝安心竟佢便諦信無餘深得骨髓諸兄弟肯字
是當人解脫之場是當人休歇之地祇是於中容一
毫知見不得舉起便會是知見平常會是知見奇特
會是知見玄妙會是知見所以道醍醐毒藥一道而
行你若定動一下便全副是建立不肯黑風吹船墮
羅剎鬼國去了又盤山寶積禪師一日立在市上見
買肉人對屠戶說云精底切一塊來屠放刀又手曰
長官那一塊不是精底佢便大悟諸兄弟你道在甚
麼處悟莫是在那一塊不是精底上悟麼好沒交涉
偷心重底專去替人七穿八鑿說道者那一塊不是
精底道理何等現成青青翠竹盡是真如鬱鬱黃花
無非般若如此見解十隻拈起有五雙你要知盤山
麼佢在未聞者一句前心上巳肯了又肯肯心堅固
到此不覺屐折所謂時節既至其理自彰耳不能奉
父不能獻君此之謂也今無往年在各處行腳長連
單上聽人說禪就似舖上蒸鬆糕底有箇印印定第
一要在拈椎豎拂處會會了要放下喚做踏到化城
踢翻寶所者回便一任到處亂撞喚作悟了同未悟
替人說法便說出一段頭巾說話真亦說佢不得假
亦說佢不得好亦說佢不得醜亦說佢不得到尾引
兩句似詩非詩湊花湊錦蓋住以為出脫若聞見人
說平實語便又叫做落艸盤桓不是機鋒相見引得
一干禪和子一個個似吃了蒙汗藥一般纔惹著他
便東喝西喝動手動腳總不知是甚麼指謂真令人
慨歎諸兄弟你要知宗師門下馳鋒走電棒喝交加
底意麼不過讚成人一箇肯心而巳豈是釘裝搖艣
佢善說底人道火幾時燒口楞嚴有箇波斯匿王認
斷滅為涅槃世尊在佢變滅中替佢指出箇不變滅
性教佢自肯自證佛言大王今復問汝汝今肉身為
同金剛常住不朽為復變滅王曰我今此身終從變
滅佛言汝未曾滅云何知滅曰我此無常之身雖未
曾滅我觀現前念念不停新新不住如火成灰漸漸
銷殞殞亡不息決知此身當從滅盡又曰我昔孺孩
膚腠潤澤年既長成血氣充滿如今頹齡逼於衰暮
顏色枯悴精神昏昧髮白面皺殆將不久又曰變化
密移我誠不覺寒暑遷流漸至於此又曰其間流易
且限十年若復令我微細思惟其變寧為一紀二紀
豈為年變兼又月化何直月化且又日遷沉思諦觀
剎那剎那念念之間不得停住故知此身終從變滅
諸兄弟波斯匿王信得變滅如此確當如此明白適
來道在生死上發心正要學他如此信得死及信到
如此則念念灰冷無有餘想便是全身裏許所少者
只不曾如盤山聽見那一塊不是精底此一時肯心
而巳故佛又指他汝見變化遷改不停悟知汝滅亦
想滅時遷改知汝身中有不滅耶答曰不知佛曰吾
今示汝不生滅性大王汝年幾歲見恒河水答曰我
生三歲慈母攜我謁耆婆天經過此流爾時即知是
恒河水佛言如汝所說二十之年衰於十歲乃至如
今六十有二日月歲時念念變遷則汝三歲觀此河
時至年十三其水云何答曰與三歲時宛然無異乃
至如今六十有二亦無有異驀豎拄杖云者箇無異
底波斯匿王信得及現大眾亦信得及拄杖子亦
信得及為甚麼不肯大須著精彩始得佛又言汝今
自傷髮白面皺汝面必定皺于童年則汝今時觀此
恒河與昔童時觀河之見有童髦不答曰不也世尊
佛言汝面雖皺而此見精性未曾皺復豎拄杖云黃
面老子沒意味者裏切不許認著又曰皺者為變不
皺非變變者受滅彼不變者原無生滅云何於中受
汝生死復豎拄杖云者裏切不許認著你若認著則
全肯全不肯全是全不是涅槃有云非色法者是心
心數法名為無常何以故性是攀緣相應分別故者
裏大有淆訛好多分疏不下古人云記得當初畫模
則幾翻紅又幾翻黑亦是者些子分疏不下三登投
子九上洞山亦是者些子分疏不下坐破七箇蒲團
參了七十二員善知識亦是者些子分疏不下諸兄
弟還有分疏得下者麼良久云如無待你辦得肯心
明年與你了此葛藤。

* 頌古

「世尊在靈山會上拈起一枝花以青蓮目普視
大眾百萬賢聖惟迦葉破顏微笑世尊乃曰吾
有正法眼藏涅槃妙心實相無相微妙解脫法
門付囑摩訶迦葉。」

【眼底無沙看愈真恐君不是箇中人效顰微笑知多
少身在東吳意在秦。】

「傅大士一日被衲頂冠靸履朝見梁武帝帝問
是僧耶士以手指冠帝云是道耶士以手指靸
履帝云是俗耶士以手指衲衣。」

【雙林大士愛風流敗盡家私不轉頭恃有錦鑭雞足
在當來成佛定無憂。】

「居一切時不起妄念於諸妄心亦不息滅住妄
想境不加了知於無了知不辨真實。」

【雲鬢蛾眉意巳慵移身幾度出花叢有時閒立碧桃
下也是無心點額紅。】

「金剛經云若為人輕賤是人先世罪業應墮惡
道以今世人輕賤故先世罪業則為消滅當得
阿耨多羅三藐三菩提。」

【反手撥開榾柮火凝眸吹散鑊頭煙雲中白鶴嚶嚶
叫癩狗何曾願上天。】

「迦葉因阿難問世尊傳金襴外別傳何物迦葉
召阿難阿難應諾迦葉曰倒卻門前剎竿著。」

【靈山笑後何為驗倒卻門前舊剎竿從此虛聲遍寥
廓一枝蘆荻大江寒。】

「殃屈摩羅因持缽入城至一長者家值其婦產
難長者云瞿曇弟子汝為至聖當有何法能免
產難殃屈曰我乍入道未知此法問佛卻來相
報遽返白佛佛告曰汝速去說我自從聖賢法
來未曾殺生殃屈往告其婦聞之當時分娩母
子平安。」

【千年故紙亦尋常鬼魅之家偏著忙持向隴頭燒卻
也為君傳語到閻王。】

「六祖隱於懷集四會之間屆南海遇印宗法師
於法性寺夜風颺剎幡聞二僧論一云幡動一
云風動祖曰可容流俗輒預高論否直以風幡
非動動自心耳宗聞語悚然異之。」

【掩映湖山第一機尋常不使水雲知多君意氣勞相
委不及披襟潦倒時。】

「國師一日喚侍者者應諾如是三召皆應諾師
曰將謂吾孤負汝卻是汝孤負吾。」

【倒騎獅子仰騎牛撞著瞎驢喚不休喚不休難把金
櫻當石榴。】

「清原因僧問如何是佛法大意師曰廬陵米作
麼價。」

【一幅襟長兩幅襟短遮蓋不來見腹露腕。】

「國師問紫璘供奉甚處來曰城南來師曰城南
草作何色曰作黃色師乃問童子城南草作何
色童子曰作黃色師曰祇者童亦可簾前賜紫
對御談玄。」

【魯祖當年有一機如今珍重國師知獨憐喚醒惺惺
漢錯把名言判舊時。】

「讓和尚因僧問如鏡鑄像像成後鏡向甚麼處
去師曰如大德為童子時相貌何在曰只如像
成後為什麼不鑒照曰雖不鑒照謾他一點不
得。」

【家臨西塞從軍苦移向柴桑傍酒民半截寶刀無用
處時攜山上斫枯薪。】

「清原因石頭問和尚出嶺多少時師曰我卻不
知汝早晚離曹谿曰希遷不從曹谿來師曰我
亦知汝去處也曰和尚幸是大人莫造次。」

【到處行藏到處聞腳跟泥水衲頭雲莫愁前路無知
巳天下何人不識君。】

「清原問石頭汝什麼處來曰曹谿師乃舉拂子
曰曹谿還有者箇麼曰非但曹谿西天亦無師
曰子莫曾到西天麼曰若到則有也師曰未在
更道曰和尚也須道取一半莫全靠學人師曰
不辭向汝道恐巳後無人承當。」

【太平人唱太平歌車笠相逢話不訛記得昔年出塞
日亦曾鞭馬過滹沱。】

「馬祖因僧問離四句絕百非請師直指西來意
祖曰我今日勞倦不能為你說得問取智藏去
僧去問藏藏云何不問和尚僧云和尚教來問
藏云我今日頭疼不能為汝說得問取海兄僧
去問海海云我到者裏卻不會僧回舉似馬祖
祖云藏頭白海頭黑。」

【者箇阿師煞認真十分奔走未曾嗔蚤知總不向吾
說何不當初莫問人。】

「昔有一婆供𠐒一菴主經二十餘年嘗令一二
八女子送飯供給侍一日令女子抱定云正當
與麼時如何菴主曰枯木倚寒巖三冬無煖氣
女歸舉似婆婆曰我二十年只供𠐒得箇俗漢
遂趁出放火燒卻菴。」

【一隻鴛鴦對畫眉兩邊刷羽兩邊飛路旁多少癡樵
牧望到煙寒尚未歸。】

「南泉因東西兩堂各爭貓兒師遇之白眾曰道
得即救取貓兒道不得即斬卻也眾無對師便
斬之趙州自外至師舉前語示之州乃脫草履
安頭上而出師曰汝適來若在即救得貓兒也。」

【少年鐵印霜臺使著出君王舊賜袍極力不能宣帝
德下官奔走巳成勞。】

「南泉有一僧到菴師向其僧道某甲上山待齋
時作飯自喫了送一分來山上少時僧自喫卻
打破家事就床臥師待不來遂歸見僧臥師亦
去臥僧便起去師曰我前住菴時有箇伶俐道
者直至如今不見。」

【一籮玉屑一籮沙雜遝江頭印晚霞無眼乞兒偏踏
著笑憑兩樹海棠花。】

「黃蘖云汝等盡是噇酒糟漢還知大唐國裏無
禪師麼時有僧問諸方聚眾為甚麼卻道無禪
師師曰不道無禪祇是無師。」

【我本御前檢點使陳橋捉住著黃袍亦知奄有四天
下畢竟武陵人是高。】

「長沙因張拙秀才看千佛名經問師曰百千諸
佛但見其名未審居何國土還化物也無師曰
黃鶴樓崔顥題後秀才還曾題也未曰未曾師
曰得閒題取一篇。」

【磁石無情偏轉鐵轟雷何意獨抽蕉閒提驢腳休沾
水縱有愁心也合消。】

「子湖因僧問自古上賢還達真正理否師曰達
僧曰真正理作麼生達師曰霍光當時賣銀城
與單于契書是什麼人作其僧無語。」

【金谷樓頭博綠珠􂮦璫一顆藉氍毹一拋六骰紅方
轉拍案呼來不是盧。】

「陸大夫問南泉曰肇法師也甚奇怪解道天地
同根萬物一體泉指庭前牡丹曰大夫時人見
此一株花如夢相似。」

【瞇麻老眼走京津握手河橋話故人訴盡肝腸揮涕
盡聞聲方覺未全真。】

「陸大夫問南泉師姓甚麼泉曰姓王公曰還有
眷屬麼曰四臣不昧公曰王居何位曰玉殿苔
生公曰玉殿苔生時如何曰不居正位。」

【曾上天山獨望時塞雲漠漠淚離離如今老大傷肌
骨憶得南泉王老師。】

「道吾因石霜問百年後有人問極則事向他道
甚麼師喚沙彌彌應諾師曰添淨瓶水著師良
久卻問霜適來問甚麼霜擬再舉師便歸方丈
霜於此有省。」

【黑雨沉沉暗御溝初來乘醉便登樓金鐘再叩雞人
起方覺如今是并州。】

「雲巖因藥山問聞汝解弄師子是否師曰是曰
弄得幾出師曰弄得六出曰我亦弄得師曰和
尚弄得幾出曰我弄得一出師曰一即六六即
一後到溈山溈問承聞長老在藥山弄師子是
否師曰是曰長弄有置時師曰要弄即弄要置
即置曰置時師子在甚麼處師曰置也置也。」

【白袷桃花粉面郎黃金結客少年場十年尚不逢屠
狗今日為君總斷腸。】

「趙州因尼問如何是密密意師以手掐之尼曰
和尚猶有者箇在師曰卻是汝有者箇在。」

【青虯背上走冰輪斜插重漻出九旻肉骨凡胎如未
化回頭相失萬重雲。】

「趙州上堂至道無難惟嫌揀擇纔有語言是揀
擇是明白老僧不在明白裏是汝還護惜也無
時有僧問既不在明白裏護惜箇甚麼師曰我
亦不知僧曰和尚既不知為甚麼不在明白裏
師曰問事即得禮拜了退。」

【八花磚上翻筋斗六角亭邊唱鷓鴣年少幾多生事
擾老來還有此情無。】

「趙州問僧發足甚處曰雪峰師曰雪峰有何言
句示人曰尋常道盡十方世界是沙門一隻眼
你等諸人向甚處屙師曰闍黎若回寄箇鍬子
去。」

【裂碎星衣挂道壇骨飛路渺十洲寒緱山遇著乘鸞
者笑獻紅爐一粒丹。】

「趙州因僧問如何是道師曰牆外底曰某甲不
問者箇道師曰你問那箇道曰大道師曰大道
透長安。」

【滴漏金卮水巳乾從教寂寂夜深寒銀缸譜盡思君
怨便好和衣夢塞垣。】

「南泉在山上刈茅茨有僧問南泉路向什麼處
去師拈起鐮子曰我者鐮子是三十文錢買曰
我不問者箇南泉路向甚麼處去師曰我用得
最快。」

【衡門秋色自淒清老去關心事事輕過水自傷笻竹
短看花先喜石橋平魚無張翰江東興藥笑韓康市
上名多謝故人今過我廿年難得此逢迎。】

「趙州因僧問初生孩子還具六識也無師曰急
水上打毬子僧卻問投子急水上打毬子意旨
如何師曰念念不停留。」

【葛陂龍起旋天黑驚殺臨崖擲竹翁失腳幾隨荒艸
去歸來猶自怯洪濛。】

「洞山因僧問寒暑到來如何回避師曰何不向
無寒暑處去曰如何是無寒暑處師曰寒時寒
殺闍黎熱時熱殺闍黎。」

【金人十二鎔成水打作長劖劃不開莫學湘江悲宋
玉英雄還讓負舟才。】

「陳操尚書一日與僚屬登樓次見數僧行來一
官人曰來者盡是行腳僧公曰不是曰焉知不
是公曰待來勘過須臾僧至公驀喚上座僧皆
舉首公謂諸官曰不信道。」

【一彎秋藕枕閒亭夢入長門殿裏行折得桂枝穿水
月朦朧失卻手中箏。】

「投子大同禪師趙州問大死底人卻活時如何
師曰不許夜行投明須到州曰我早猴白伊更
猴黑。」

【巴江望去雲如墨湘水回看浪似天兩箇五湖流落
客共撐一隻畫頭船。】

「曹山辭洞山山問曰子向甚麼處去師曰不變
異處去山曰不變異處豈有去耶師曰去亦不
變異。」

【疋馬蕭蕭出漢陰黃河捲地又沉沉寶刀自脫沽村
酒死盡平生一寸心。】

「仰山問三聖汝名什麼聖云慧寂師曰慧寂是
我聖曰我名慧然師呵呵大笑。」

【燭龍含火照西北上帝宸帷親收得擲下閻浮九萬
重斜光正打波斯額。】

「寶壽第二世禪師開堂日三聖為作請主方陞
座聖便推出一僧師便打聖曰恁麼為人非但
瞎卻者僧眼瞎卻鎮州一城人眼去在師擲下
拄杖便下座歸方丈。」

【難聽急管與悲絲況是儂心心切時一搯雲和成兩
斷此情千古少人知。】

「雲門因僧問如何是一代時教師曰對一說。」

【月上樹梢宿鶴起風搖屋角臥龍驚閒時學得孫登
笑退卻胡城十萬兵。】

「雲門上堂乾坤之內宇宙之間中有一寶祕在
形山拈燈籠向佛殿裏將三門來燈籠上作麼
生自代云逐物意移又曰雲起雷興。」

【雨濛濛又月朦朦黃鶯啼在百花叢斷腸春色今方
信憶得當年失馬翁。】

「雲門因僧問不是目前機亦非目前事時如何
師曰倒一說。」

【琉璃甕裏坐波斯緣髮雙環雪白眉阿堵之間君莫
點流星破壁一時飛。】

「雲門曰直得乾坤大地無纖毫過患猶是轉句
不見一色始是半提更須知有全提時節。」

【昔年漢楚爭心血兩袒今朝骨巳枯借問留侯真在
否從仙之事有還無。】

「雲門拈起餬餅曰我只供𠐒兩浙人不供𠐒向
北人眾無語自代曰天寒日短兩人共一碗。」

【春入蒼鷹巳化鳩殺心時復露雙眸高欄寂寂無人
見空使雄心逼斗牛。】

「雲門上堂光不透脫有兩般病一切處不明面
前有物是一又透得一切法空隱隱地似有箇
物相似亦是光不透脫又法身亦有兩般病得
到法身為法執不忘巳見猶存坐在法身邊是
一直饒透得法身去放過即不可子細檢點將
來有甚麼氣息亦是病。」

【少小將奴入教坊幾多啼笑為人忙寶釵腳折脂唇
溼錦被香消子夜長檀板十年歌舊曲雲鬟兩月換
新妝從今拌卻千箱物嫁與潘郎不怨娘。】

「洞山因僧問如何是佛師曰麻三斤。」

【九還研碎瀉江潯錦尾餐來變化深從此頓興千斛
雨霑人鬚髮盡黃金。】

「子方上座自長慶來法眼舉先長慶稜和尚偈
問曰作麼生是萬象之中獨露身子方舉拂子
師曰恁麼會又爭得曰和尚尊意如何師曰喚
甚麼作萬象曰古人不撥萬象師曰萬象之中
獨露身說什麼撥不撥子方豁然。」

【一踏鴻門兩扇開乾坤入眼亦塵埃此時西楚渾無
力善戰何如善用才。】

「法眼因僧來參次師以手指簾尋有二僧齊去
捲簾師曰一得一失。」

【黃袍索酒笑微微胸次誰窺太乙機一自先生題破
後酒樓黃鶴不曾歸。】

「雲頂山德敷禪師成都帥請就衙陞座有樂營
將出拜起回顧下馬臺曰一口吸盡西江水即
不問請師吞卻階前下馬臺師展兩手唱曰細
抹將來營將猛省。」

【吞卻階前下馬臺眼如炮火氣如雷山僧亦有犀文
甲不是將軍帶得來。】

「洞山聰因僧問既是泗州大聖為什麼在揚州
出現師曰君子愛財取之有道。」

【艸間曾見雙蛇鬥書法歸來便可傳無事閒持浣東
絹淋漓為你逼張顛。】

「慈明冬日牓僧堂此字<img:>其
下注曰若人識得不離四威儀中。」

【神珠一粒明如月黃帝親沉赤水隈罔象巳曾探得
去老漁辛苦抱繒來。】

「溈山見尼劉鐵磨來師曰老牸牛汝來也磨曰
來日臺山大會齋和尚還去麼師乃放身作臥
勢磨便出去。」

【洗出青山骨格高耕穿地脈湧波濤遊人多少顏如
玉不及朝昏一畫圖。】

「雲巖同道吾自南泉回藥山師問山曰如何是
異類中行山曰吾今困倦且待別時師曰某甲
特為此事歸山曰且去師便出吾在方丈外聞
師不薦不覺咬得指頭血出卻下來問師師曰
不為某甲說吾便低頭。」

【運去五絲難續命時危想切美人心更誰知此行吟
苦腳底汨羅深又深。】

「趙州因僧辭師曰甚處去曰諸方學佛法去師
豎起拂子曰有佛處不得住無佛處急走過三
千里外逢人不得錯舉曰與麼則不去也師曰
摘楊花摘楊花。」

【􃎕篥聲悲古調高漁陽戍卒臥寒蕪鄉心夢斷金微
遠滿地楊花冷去途。】

「趙州因僧問狗子還有佛性也無師曰無曰上
至諸佛下至螻蟻皆有佛性狗子為甚麼卻無
師曰為伊有業識性在別又問狗子還有佛性
也無師曰有曰既有為什麼入者皮袋裏來師
曰知而故犯。」

【一條銀蒜挂雙鉤翡翠簾開碧月流若不解從簾下
死相思終是恨悠悠。】

* 書問

與丘曙戒太史云公以妙年處世赫奕一切在人頂
𩕳上不為富貴羅籠如含珠老蚌寒月一來通身內
朗自非多生於性地上摩弄不能致是此事不離日
用而見當發念施慮時熾然具在為不回顧顧則直
見其所以念慮者而不為念慮所雜念慮有生有滅
所以念慮者無生滅從旦至暮止是如是信之自久
體之既深則隨其念慮並起萬事當前如西楚霸王
大破章邯時我只守其不生滅者以此出入千百劫
生死之間又如夜睡匡床夢遊華胥境有往來身無
動寂可概見也然聰慧人慣以理解能硬強有以為
無自作主張當其自作主張時似同於不生滅請以
微細之智照之此自主張者不過後念慮片時謝落
其與念慮等耳過是以後又復懵然蓋自主張之不
生滅與所以念慮者之無生滅又迥然而自別也願
公勉之。

又云寄札有云近日於此中頗勃勃欲一味宗門語
文人受病祇怕認理路一認理路便信不及兄不惟
巳信且有咀嚼此乃宿慧直是難得當知性體雖是
吾人具足現成若非一回韜光斂智未易於動靜閒
忙中窺得悄悄地清涼泰然一段氣象獅子乳以一
切器貯皆漏去惟貯以玻璃乃不能漏吾人之性豈
離動靜閒忙中而不善用心者止是動靜閒忙若一
回窺得何曾拋了動靜閒忙而巳大非舊日之動靜
閒忙則玻璃之器豈凡器所可及唐門相見後幸
得答示又當絡索奉廣知能擇芻蕘而不厭者也。

與蔣虎臣學士云玉淵橋上得鸞鳳翱翔者六十日
知學士道心高曠肯研究無義味一著子是趙清獻
富鄭公白香山一會儼然未散且急流勇退斬斬於
家緣宦況所謂如衲子牢籠不住呼喚不回此又三
公當讓出一頭地宗門一著全須氣宇如王之人在
日用中平平提撕於機用巧變認出性地為心識所
溷壁立千仞一回打翻如奮身蓬島手捫日光與如
如合體山僧南蠻獦獠堆堆無所短長此乃豆腐麵
筋陳腐之氣乃聞學士宿慧奇骨有同氣之求故便
一納敗缺。

復庾木叔孝廉云二偈具見用心有合於張拙秀才
卻除煩惱重增病趨向真如亦是邪之旨依此入路
自無偏頗然一圓皦日直證菩提箇中不許有明白
之人有出頭承當之者纔自明白即成心境纔涉承
當本體頓變所以古人云道在日用處在飲茶食飯
處迎賓送客處起心動念又不是了也可知日用之
間時時現前賢者多了一箇知字百姓少了一箇知
字賢者若勝過百姓則在乎善於知而善於去知方
得自自在在作箇清淨人公年巳暮當極力尋歸宿
之地但如此用心力去聖見力去凡情以此一知知
其所知不知別事不知一切所謂無用之用也待至
功深力厚自然虛靈自現從生至死無有間隔措大
家動輒落理路求義解皆不知知其所知故惹起葛
藤公與山僧宿緣深或從言語信入一回咬破酸梅
核當速還我牙齒惟詳味之。

與彭雲客明府云姚梅長傳諭要山僧於隨緣薦得
就體消停二語更下一註腳相寄此二語不用說亦
不可說何以故此古人和盤托出底直寫學人真實
參究在應緣上得手則無葛藤纏擾徑自受用所謂
相應疾也若在心意理路上鬥湊取出道理則終為
心意攪得不寧此就體去消他則得力便遲然日用
應緣處巳與物交此刻見物而不見巳消息平沉渾
然穆然不作聖心不起凡見此刻絕玅忽然打翻名
為薦得所謂全體大用學人每於此不能安住卻反
起箇知覺縱見得凡情可厭急急猛醒雖得回頭巳
頓非前刻消息平沉時矣若非此時即覺得極好亦
屬就體工夫所以此事要猛利漢子覷著即行全身
拶入纔行過底路便去掘斷方為貴耳此性原是無
作無為無迷無悟朝亦如是暮亦如是排衙時亦如
是放衙時亦如是拈筆判事時亦如是放身獨坐時
亦如是所不得如是者皆是心識變亂其所以變亂
者又因離了前刻應物時者一段沒消息突然而動
依于所動為所緣緣故宗門人須別走一路乃能承
當得者沒消息承當得起便是隨緣者箇薦字亦不
許有力只是渾渾穆穆若稍有圭角則知你又被急
水推船落馬頭薦他不成而變亂有餘矣做者些工
夫不是新奇不是淹博去盡所知如如自現大梅云
任他非心非佛我只即心即佛皆此旨也今之瞎禪
狂解好說漆桶裏話不知古人立言意人打亦打人
喝亦喝到處幾句機鋒觸著惡發毒氣蒸人此乃法
中魔族公但時時走正路功深力厚使慧光圓徹圓
徹亦無不要依倚理路不要依傍說話勿求多厭少
勿求明白勿求安靜但屬求得旋即失去一日之間
斷斷續續似隔日瘧皆是大病。

又云日用之間時時刻刻只認定此著所謂任他非
心非佛我只即心即佛古人謂佛法無多子久長難
得人久長者以人不能直信此心全身裏許旋即生
疑旋求奇特即為知解道理所礙此皆生死障臨命
終時執吝不捨失正念墮苦海皆是者些病痛公只
管做官只管作文只管食飯勿謂佛法有許多難解
之義勿謂佛法有箇地步可以安樂但攝念靜默時
正好把一切推開作箇不知不解底人乃有功於坐
若坐在靜處湊合安排此心上大病即不知不解渾
然有箇不知不解之意亦墮坑塹所以洞上宗旨不
許做十成滿足工夫此處正要聰明人窺得到若將
學者讀書見識領略則何年何月得到萬里一條鐵
田地公之病在都曉得山僧正要你不曉得你若稍
有曉得便算犯我禁戒以此操心日行日踐自然翻
轉身來讀語錄勿要揀曉者便歡喜不曉得者便推
開曉得不曉得須知總不關公事古人有無頭無腦
悟得如雲門被睦州壓折腳得大奇特有從知解中
擦來擦去擦到無知解如大慧聞圓悟上堂云薰風
自南來殿角生微涼便豁然了徹亦得大奇特總之
禪宗直指定要一些都蕩盡灑灑落落乃算學道人
莫要了一段好說話又要一段要來要去要到幾時
即有許多好說話亦要不盡不如一拍便上何等快
便所謂不用如何若何便請單刀直入如僧問趙州
一物不將來時如何州云放下著僧云既一物不將
還放箇什麼州云放不下擔取去此僧即豁然若做
到一物不將時向者裏正好打點盡情放下若稍留
滯一些用不著何況還落言語前所謂隨緣薦得正
是在無知無解時如人飲水冷暖自知若思慮熾然
說箇薦得則不及一箇座主奴矣要知師家只是替
你消不是替你長幸詳味此意做官何曾礙著修行
若錯用心即圓頂方袍亦何曾摸著修行路耶前紙
著侍僧抄來但一閱過莫當做實法若作實法累我
入地獄如箭射。

又云札中以逝者如斯與無聲無臭串作一串使體
用不離會得極妥但須知動時而無宰動之人靜時
而無受靜之者其間更當細辨如今學道人稍有憬
覺便知心目之間踽踽躍躍平鋪在萬境之中一以
理取立地就是一箇實我號之曰生物不二殊不知
者箇實我巳全體是物矣此皆求明白之心變出如
許絡索試問父母未生前我知有好道理否食飯穿
衣時我知有好道理否一枕󵐰󵐰時我知有好道理
否既總不知一切相安纔涉念慮參差臚然便有好
醜不知醜境界非獨性中所無好境界亦非性中所
有若要在者裏養出端倪大似夢中說夢即上天之
載聲臭俱無亦不過一箇好妄想此聖哲復性時所
由之路豈可以路為家耶然求明白之心最難去所
以宗門有如何是佛麻三斤之旨得此總持乃能治
之公今不能驟治但曉得他不好漸漸放時時放便
是入手工夫凡心消盡全是聖解雖是舊語以公之
見地會融所謂怕其德貞夫子則凶者也若依山僧
斷公札意卻是把髻投衙不是不是幸更察之。

又云前後二紙頗盡知見之病閱過總拋開用力於
靜以觀舊習之起而以正智治之方是吃緊正智一
明萬種頓掃有亦掃無亦掃隨其起滅總莫生忻厭
所謂威音王巳前無佛名無眾生名此時正是道只
是無人覺知但消盡此知便全體打入消之之法無
別只是以此知消此知耳。

又云從惠下博羅雖與長寧遠隔然此心不遠可見
吾兩人道契夙緣真在如幻世界中逗現也公餘捉
書若果生因少而了因多白路甜而黑路澀煞有滋
味吾輩之學自當如是然若作一箇勝境界向者裏
安樂又是一層障礙父母未生前從沒者消息須時
時憬覺為得。

又云新歲來日望得一音體會此道要箇不回頭轉
腦漢子一知便了莫生許多挨移所謂一狀領過不
知近來有消息否。

又云近時於工夫上得力否須知此事無生熟若將
心識日日安頓終不是了一回憬覺鷂子巳過新羅
者裏能快活殺人亦焦燥殺人在乎會者何如耳。

又云在倥󴓷中事固要調理然亦須以靜勝之勿徒
鬱結使事理交失且勿專看文字文字亦能誤人否
則在事上試驗所謂寒時寒殺熱時熱殺乃能避寒
暑於寒暑也忙不及悉。

又云近日太夫人想安凝祉奉歡膝下知有家庭之
樂獨於從前工夫可更有大進益處否若無進則便
退須知心意路滑東想西想自然有許多道理纏縛
即前時一段見處不禁滑幾回盡成糟粕要勇猛勤
放下乃得真理現前此最為吃緊。

復韓天生明府云自公抵粵來諸方外人傳公丰采
彭雲客敝門入闈時巳囑道意蓋以今人善根微薄
信道不力如公精進猛利甚為可敬但閱公諸刻疑
巳入了文字癡及得見和偈喜公未忘宿慧以故愛
加一分則疑又加一分要知此道可以言語通亦不
可以言語通若能於言上會其無言乃不妨開兩片
弄毛錐子蓋以吾人一段性靈本自乾乾淨淨為甚
麼討出許多去雜亂他若一切言語以為實有謂之
食生物不化不謂之有宿慧學道之人若不肯掃除
雖終日言何益也公前因尚在自能信得此話即有
文人習氣當亦如黑漏穿月暫時便過則山僧早與
公定莫逆於曩昔場事畢祈與雲客過我然後山僧
一壺酸辣老鹽醋與公白蓮花池上傾之若葉公畫
龍見鱗甲爪牙投筆而退則天生須先打點耳。

上本師和尚云今無細味古德機緣自非識藏明白
不見古人婆心赤骨若欲拈頌露出生面全彰全隱
全隱全彰生死同條曲直一貫八裂七花始得莖艸
作瓊樓如僧問洞山三身中那身不墮眾數答曰吾
常於此切又問曹山答云要頭便斫去復問雪峰峰
打云我亦曾到洞山來此等語句如錐畫沙千古若
生決非學解可到然猶未免旁觀深得此機乃許拈
弄語云狀不橫理不行尤有大人作略今無半月來
行坐吟詠不敢謂不捉敗古人共成百五十頌自屎
忘臭謹呈上勿謂今無語脈如周顛仙入竹影寺又
如普化在臨濟後園喫生菜作驢鳴也。

復一拍禪人云衲子中以學術造就望其卓絕超勝
嘗為公屈指而竟未以一言相贈者以唇吻獎借不
及默置之為樂也昨以古語見問益喜向方此事非
有深奧古今老師敲磚打瓦祇是明吾人偌大一箇
心性然此性體無性無依極難合其本妙如今學者
纔說學道所有知見皆是識心以此用工則般若正
智日隱以此看教則惡覺知見愈多日久歲深荒蕪
滋甚如謂三途殺害疑有總報永無出期大力入地
鸚鵡生天此不達無作之旨耳無我無作無受者所
作之業亦不亡教中言之詳矣釋迦老子以誰為師
恨上座未向威音前問將來餘下四則不辭向汝道
直恐葛藤絆倒揭卻腦蓋刺斷眼光方於古人語上
受益常怪人藏識不明以知解心看絕知解語未見
其能入也無始劫來一箇博地凡夫一語之下輒號
了當此其故何也能轉識成智合其本妙而巳公若
有志當於事物上勤懇用心使情識消落求一了當
之地作出三界資糧解答諸方話能吟五字詩非所
望于今日也古人云祇愁不是佛何愁佛不解語當
毋以鄙言為過。

與方樓岡學士云兄近日工夫何似只是一箇不放
過亦不要倚著一絲義理所謂體露金風者須將自
巳生猛力量一掃掃卻乃有點頭分不可不知。

又云士大夫每談學道便戢兩翮即此可驗其偷安
之情不能破生死野人住金陵成就一大藏經不以
為喜而喜公信有宗門今還家殊無所恨而恨不能
與公究竟此事公之入路要自不錯但如撐急水船
放手即失正當勿放迸絕思慮使意地乾乾淨淨工
夫日深則慧力日長習氣日除若有未除更加吃緊
不可放過儒者重誠意尚有意之可誠何不剿絕意
根令其循理一回自失當不從人此迸絕之功早巳
將意字改頭換面不用佢佢自變而為我用矣意地
一變然後知心王靈慧妙應不窮自然合轍自解作
活二六時中千足萬足古人灑灑落落原無他巧若
蔽於聲色牽於文義或纔下手妄以為別有聖境常
常等待此皆不善迸絕非宗門之爪牙也至於工夫
所不能到之地譬欲適越然巳先至隨遇作主究無
實法侯公到得此時野人當先捕舌而後告之太夫
人望一意念佛是極穩工夫其餘不屑再陳。

又云花開風暖殊無善狀若即境緣上說則憂煎盈
斛若離境緣則苦樂順逆皆為道助過此離即雖有
銀山一座也須一腳踢倒然試問當人踢後此腳放
在什麼處便郵間略為吾兄饒舌以當一回捧腹。

與王仲錫臬臺云說戒沿襲故事不若憲長易其座
高語諸比丘曰汝等無事莫妄想便一齊入定慧之
場若用􂁭經亦勞語曰如是之法信受奉行一時換
卻香花豈不光明俊偉而費此二函淨施使塵垢滿
面得明賞而受暗罰奈何奈何。

與陳靜公典闈云做工夫肯從忘字下手思過半矣
高明有見於此大是餘俟晤悉。

與劉煥之總戎云一篇沒文字呵凍奉祝諒非汎汎
語輸了澹歸亦贏了澹歸鼻孔索又在兄五指中矣
緞一端此布袋僅有之物在兄則為有餘因其有餘
而又獻之阿字是誠何心者裏又免得三十棒否。

與柴雲薦審府云空知無見曹溪不取而公欲體攝
無邊之真量若異而同者洗盡鉛華肌膚自露何不
用擘開鴻濛之手段誰復能名之曰佛耶暫復。

與萬松溪司理云近談此理亦有其人否大約儒者
之流多從選根層層剝入如剝蕉心剝盡心垢使從
前知解一時打失斯路甚正不須待悟然不可以為
實法此見一起於胸中則又成特地矣如今有一種
人喜說機鋒不從真際上認體直是盲人捉象捉著
便說各說一邊何曾目睹全象若不一回親到多被
其瞞此龍蛇易辨衲僧難識也。

與李蠖菴司理云山野欲以西竺古先生之道行乞
四方不敢獨善其身作懶惰比丘故於士大夫獲奉
話言以廣其志翁瑰偉明敏此從多生薰積所謂迦
陵仙鳥好音載鳴若非鳳羽自難頡頏願深信此道
使靈明廓脫之性於日用事物中離念發起何者為
我之清淨本來不須尋解亦不可坐忘久久味之自
有涼風透骨時節然後擴充其餘布德澤於寰宇如
長空片雲卷舒自在則前生金粟今日玉堂總收於
洪河萬派源出崑崙不能窮竭略無滯礙此第一事
也拙詩一首奉祖。

與馮容菴都經云此事無如何若何公今只可盡放
下勿求停當總在昨日奉益中當依而行之。

又云山僧與公宿緣終望相成但此事非膠漆不落
輪蹄路徑亦非掘空誇誕徒存口吻稍一拈動必使
渾身坐斷不留知見宗門高妙處在實透脫又貴渾
融然後行布齊彰自解作活須時時打點耳。

與彭右房明府云承翰教足見高明眼超千古三年
前相晤亟許公為法器非尋常佩毘盧印者可比今
果善根感發一病速作導師此優曇缽花經時一現
也世無內外人無儒釋性善之言至德所師苟能行
之何擇喧寂親民之業從明明德中流出如公作宰
官可稱明德在躬而不信有本來具足之用則雖有
卓魯龔黃之績皆是做好官習氣之所轉現即深山
道流兀爾澄寂可稱一念萬年而不具一毫端能現
寶王剎之眼則雖有帝釋獻花石人點首皆為敗種
焦芽之倫故知絕外而言內者內守偏枯廓外而滯
內者外成扞格內外之見不融即於性地之功不透
殊不知此性乃至善底動亦不損靜亦不增即使洞
得此關尚未是佛法吃緊處公若果信得於反觀時
正要力行處多不妨二六時中使動靜打成一片喧
寂化為一般然後逢場作戲遇緣即宗不論閒忙苦
樂步步是真消息是野人之所深望於公者也若以
我為逐鬧之人不妨更疑三十年始來喫棒。

示黃碧生太守云高涼衲子歸謂碧生黃太守能以
在欲行禪索予數言為助予笑曰予辱碧生交有年
矣碧生賦性端愨寬而不察柔而能明清白純和不
以脂膏自潤如滄海明珠迥然獨朗久矣先登道岸
夫何言之能助耶雖然經云心如工伎兒意如和伎
者和也者識也識能分別物識能攬取物與心王接
續吸引滑惑一切無定即賢哲之士不能免是二咎
翁若欲掃除如老衲子豎起脊骨參無義味話以窮
心識之變以盡生死之故先當察是二者之所為咎
夫心能宰制事物忽變而為惑者以情念與事物為
伍悠然而合合則為物所轉不能轉物此識之惑也
苟此念與物劃然而離離則超入理境我又為理囿
此又識之惑也知其為惑而不能斷則出入嗜欲之
境往來垢淨之途體認天人之際忽好忽醜時動時
靜全無自由分從何處下手以求一得之助乎天堂
地獄苦樂美惡之業皆識之所變現皆是多出的我
為物轉舍物無我何不忽然回顧曰物為我轉舍我
無物纔一覺察知皆為識之所轉本無實體巳悄悄
然臚立于吾前矣然瞬息之間知有識為我所轉又
不知識變久矣從朝至暮從死至生本不曾以一絲
毫換一絲毫然則學佛者亦不曾以一絲毫換一絲
毫只是不染污此一點本來清淨者不受一切名言
不受一句妙理達磨所謂直指也若不察其樞紐要
見者偏不得見饒汝更豎起脊骨盡此一生求進一
步俱不可得何以故識之惑不曾坐斷故耳不然則
碧生現現成成是箇好人能寬能明清白純和又不
為欲所汩沒更去學箇什麼做箇什麼便叫道學先
生做克巳復禮之功做了半生恐尚不能如碧生天
性自然之田地余故曰夫何言之能與碧生助也書
此用寄不知以余為有當否若謂必得名言必得妙
理則予胸中本無一絲毫不能道也碧生鴻便亦當
示我。

與庾辰六茂才云公有澄湛之思不難洗剔大抵做
人當如精金美玉煞令可觀然後放交學道須硬著
脊骨步步莫軟若於巳躬重習處則反要輕脫乃為
好手習氣輕道力強比之順風揚帆自然達岸耳。

與陳咸懋茂才云娘未生前誰為名號凡屬心知皆
是巳生後事何況說個沒把鼻是把鼻卻成礙膺山
野愛公聰慧久為篤信弟子三沐三薰不敢辭懶願
從容講之。

示梁無染居士云承公下問詞語鄭重可稱至誠與
公別來幾時耶乞人雪鬢漸皤而求一同志以性命
為事又復晨星落落公閉門讀書乃以生死路頭問
何快如之不知生死變幻之際茫然無以自存者以
此性無體不能自守一念妄動號為無明一變為心
再變為識識有分別善惡之功識有紛紜善惡之罪
攬境著念互相攪亂縱使暫停此心未破不能發明
無體之性無本可據得不茫然道人無他只是知其
皆從性地中變出更不染污從此修證直下成佛耳
今學道之士窮搜妙理記憶名言在妙理名言上討
出一箇住腳之地以為安樂此正東行而西馬首何
以故以其只在識心上紛紜未向性地中體認故也
公有入道之志則日用間須把一切放下縱於飲茶
食飯冷觀其靈動者畢竟承誰恩力只如此自問勿
作道理分解勿落意思思量默默暗提久久純熟便
是下手工夫若忽然打翻始怪乞人多口暫復。

與葉天木居士云宗門一著即稍為之便有超過天
人氣象況宿根之士又能決志脫落緣累如振秋籜
于長風當無艱難之態若為之不止使精明湛徹忽
然打失於往來死生之跡如力士展臂能轉一切不
為一切所轉請為道翁先執左券但恐以某為饒舌
耳然還有一句原不欲翁念佛歸其珀珠亦好若謂
尚帶些富貴氣豈知玉殿苔生金風體露寶几珍御
布滿目前尚能日消萬兩黃金那處更有者箇消息
耶。

* 像讚

** 釋迦世尊讚

「　肌裏無肉頂間有鵲明星甫耀認瓢作杓縮住佛手伸開驢腳五件到地窺破幾著」


又

「　湛然月滿紫金山此中無路不須攀當時鹿苑摳衣去帶累兒孫入夜還」


又

「　書誦夜禮其心淳朴若起異想則名邪覺玉雖用劘
空不受鑿辦如是心乃為善學」


又

「　佛不是心心即是佛心佛併收行智妙密洗月掬波啟瓶露物打破雪山川流水溢」


** 阿彌陀如來讚

「　念佛何曾離者箇萬慮銷融如灶墮管取車輪大朵花樂奏旋開如轉磨」


又

「　狂心纔歇見兜羅出水蓮花自此多兩念圓時何處是高松夜月挂藤蘿」


又

「　五蘊非我四大非我我無是我覲仰慈威何以接我是者不立非者豈存老鯢插翅飛上平原可憐芳艸哭煞王孫」


又

「　即心即佛非心非佛去此二途青天白日寶水闊兮蓮抽塵寰窄兮意失此去西方知幾程九九原來八十一」


又

「　稽首壽佛西方聖人我性昧劣如珠生塵我識浮滑如波汎春種種蠢動造十習因宿業對現鑠骨銷神佛有願海德水鱗鱗如藕花船接我罪人罪性本空寄夢幻身易諸惡覺轉以憶佛循此空性歸於軌則光射蓮臺兩心相得」


又

「　有公據沒公據一念回光如月依樹一聲一聲七寶行樹一樹一樹長與共命之鳥同在一處此蓮花國土一幅錦帆遊於無窮海者也」


** 彌勒如來讚

「　萬里無雲一天有月走下睹史宮明州納敗缺分明
者箇人眼見不用說」


** 文殊菩薩讚

「　手持貝葉坐金毛雪滿臺山月未高不趁此時成獨往多情何處笑雲濤」


又

「　稽首本智淨德圓常就事入理智刃無傷因本不覺翳眼易方智體乍動十界昭彰風振滄溟雪浪湯湯珠歸赤水月起大荒即於五塵能所頓忘此相不立彼法難藏誰為體性乃我癡狂既知無體更不鑿瘡纔有所起便有短長命根未斷狗向油鐺命根巳斷早著一鎗密密渾融不緩不忙風行艸偃太煞郎當五教不攝詮旨難揚不曾換足巳到清涼」


又

「　璃盃初煖雪深時文喜何曾便得知借問老人千古意前三三與後三宜」


又

「　不斷塵沙惑難求玅智珠五臺深雪裏萬里月明孤」


又

「　若是文殊是二文殊若非文殊是無文殊一二之二了無錙銖氈留塵垢盤走明珠踢倒獅子步步雲衢」


又

「　心力昧劣眾生積習有大智士一切能入取火於燧索珠於水離即俱非本無有改煙水百城善財多事笑彼初友雪花滿地惟獅子兒帖耳而睡」


** 觀音菩薩讚

「　眼見耳聞二義俱寂從此思修拗曲作直六塵互起口先挂壁貪看鬥雞水牛不識稽首合掌悲仰慈力返擲翻身千江月色」


又

「　身雲光巳照明幢百八珍珠意漸降根識頓歸毫相
裏普陀山下月千江」


又

「　道芽迷極巳成蕉一滴楊枝萬燄消五陵春色吾原有笑把名香月下燒」


又

「　以平等慈俯視一子虛空湛澄無有遠邇圓通門開普陀月起塵想乍融智峰高峙」


又

「　坐斷陀山一片雲定中消息眼中聞無窮往事隨流水月落層巖真未真」


又

「　我有被機大士感我被機為何不信能所能所既空耳根渾融大士悲心攝我於中我此攀仰依於大士我與大士非一非二是故翹勤五體投地」


又

「　一動一靜一拜一起道不在遠道決在邇其邇伊何玉毫映紙所見立消能見立止能所雙融見精非死咄胡張三黑李四更要討什麼渣滓」


又

「　月映千江千江皆月一月一江究竟一月如我大士慈悲歡悅隨眾生心欲汝解脫明珠在手樂不可說此念既久如湯沃雪當淨自心棄巧就拙欲見大士抬頭見月」


又

「　心上有佛佛亦是心隨其日用莫可追尋磚瓦木石即雙南金舉頭瞻禮非古非今」


又

「　我禮大士一如童子肅淨六根惟恭敬止童子天真一心一緣與無識同故其能所性境相通我識既健我緣亦雜性境時露不知收拾烈風驅雲皓魄亦急
晝夜六時念念靡及此名生死欲罷不得制心一處欲學童子童子淺處即是深密」


又

「　千佛萬佛具足大悲與彼群識如一子視子亦是佛佛亦是子眉毛眼睛等無有異離則不成即亦不是形狀百出不少佛字月隱溼雲蓮抽旱地三拜稽首一周佛事」


又

「　風動樹搖情生智隔大士默然如數黑白我有敬心即有主客此念亦融月浮大澤打一云南無觀世音菩薩」


又

「　一顧一仰如珠在掌無緣之慈非一非兩若以愛心塵即翳眼失大士意當頭一棒」


又

「　大士即佛佛即大士一二之二無味無義月起霞天風歸寶地萬百千億舉念而得念著即流念離即失欲見大士雲驅電疾我即正觀光明滿室此意難言如何是佛」


又

「　入三昧門遍十方界不立纖塵靡成靡壞悲此群生識性破碎六根互用以小易大咄見怪不怪但向此中急禮三拜」


又

「　寶明妙性拾之不止能為慈父能作孝子所緣既具自遠歸邇如何收拾覿面對你」


又

「　眼塵為累聞塵亦然若著聞性本智則遷若離聞性誰別隨眠能以耳根義味純寂如穿雲日如出水蓮二六時中匪正匪偏若欲取甚深境界阿那箇教你
掘地而去覓天」


又

「　聞所聞盡覺所覺空風吹活水月照孤松是真佛子莫入其中」


又

「　是雲是水是衣是身慈光普攝雪滿高旻我覓我而不可得又誰知人之非人噫普陀巖下月橫斜鴈聲亂起荻花津」


又

「　萬頃塵埃入海飛此心明透碧琉璃普陀若露真消息不受入間覿面欺」


又

「　我有煩惱不可即除捏三毒光以為智珠從聞思修步步皆如用捏即礙用智即虛粉碎碧空踏殺瞎驢請問大士誰贏誰輸」


又

「　空花絢色翳眼乃見雖有妙義真如巳變唯我大士隨地而現如熱示涼如暗示電此中被機度生不倦稽首座前巳入萬善」


又

「　衣珠無塵法海光被我與大士本無有二因我翳眼與大士異我禮大士為我除翳合掌光中超越三世」


又

「　一塵不染名為一塵塵塵俱絕如木含春我欲袖之毋乃勞神抱膝息慮百卉爭新我不必言是真非真譬如童子雖禮大士合爪仰瞻心不著事無事之事川流嶽峙但辦此心名真佛子」


又

「　辛苦閒雲出岫多空山萬事總消磨夜來踏著當時路月色方知在普陀」


又

「　百慮清時對此寶月發無礙智得大禪悅牆壁瓦礫作如是說分付莊頭好生釘此牽牛橛」


又

「　水月齊涵景象閒幾多春色在人間一瓶菡萏幽香透學得無心轉更難」


** 準提菩薩讚

「　汝有密心佛有密語是二相符如酪生乳密心雖有苦為識障遇境而遷則無實處分別是識純淨是心還將分別嚴防勿恕念起即除不使安住二用一熟方見密語」


又

「　道可援乎則重其手心可視乎則重其眼煙水茫茫往而莫返縱斧鑿之犀利兮得片玉而巳晚夫誰知此妙用常浩浩而莫揀」


** 普門品書成佛像讚

「　蜂房蟻穴一品經文佛既現前經義何在經即是佛佛即是經不辨字畫斯義分明照乘或暗九鼎豈輕兀然而坐大雪滿庭威音巳前逼塞太清鹿苑而後築我愁城腳尖踢出千個佛形如何是佛好向東京寺裏西廊下問取王和尚仔細去聽」


** 地藏王菩薩讚

「　一切眾生以三毒心墮諸地獄惟我大士轉三毒心救諸地獄或救或墮其相俱寂寂相不守眾苦所職欲離怖畏秉心端直」


** 達磨初祖讚

「　嵩山少室日堆堆舊路依稀不用猜艸履雖然遺一隻卻教人喚祖師來」


* 佛事

為修來化主下火云堪笑千生與萬生盧都一炬火
旋輪頂門若解開真眼十方真寂果誰行大眾且道
眼作麼生開以炬指龕云者箇是海幢打供的修來
喝一喝。

為妙心禪人下火云今朝六月一妙心大事畢四大
各奔騰雙眼黑漆漆且道黑漆是不黑漆是以火炬
打龕云妙心牢記不得忘卻。

為大牛典客下火云大牛你此生有文人放誕之野
有鄉曲令譽之名有叢林血汗之功有字畫深致之
癖超超於俗落落為僧今日者箇時節總無各般消
息殊不知你當放誕之時聞令譽之時乃至拜街添
缽揮毫運腕時巳全身落在今日之中而大牛不知
不惟大牛不知盡大地人無一箇知者大牛我贈你
者把火你平日所少者我安能贈你你平日所有者
我何勞贈你惟是你於雷峰者塊地十餘年來勤懇
護持枯盡心血乃至四大分散尚未泯然者一點菩
提種子猶注念於此真是出世津梁殊不知地運隨
時夢境難挽你若瞥然此念萬里大虛何曾缺少大
牛何不於者箇時節現出大人之相放去收來總自
由你此去四蹄應踏破莫教火後一毛存。

為不藏禪人下火云不藏不藏纔涉唇吻便犯鋒鋩
二月十六日我喚作生你喚作亡亡時生意晰露生
時死意昭彰且道生死不到如何承當提起炬云廣
州柴短英州茅長。

為張氏道人下火師以火炬連打數下云一二三四
五六七地水火風空見識世間男女無等倫盡向此
中一齊畢畢不畢張氏道人年廿二歲一生柔順承
於夫家育掌上之明珠坐帷中之繡幙獨於修短之
途現此真實且道正當此時是真耶幻耶生耶死耶
喝一喝云扶桑有日還騎鶴浙水無潮莫挽弓。

為融悟化主下火云面前生死腦後神光悲酸楚毒
娛悅安詳二境俱撇消受不徹融悟化主於其中間
歷盡曲折曲折不曲折火光鍛後一條鐵。

為法喻禪人下火云一切作用向者裏收攝一切無
作用向作用上收攝收攝不收攝踏著秤錘硬似鐵
落花三月送春歸法喻得箇好時節以火炬打龕云
法喻還知麼且道汝平日作用向甚麼處收攝三十
六夜講胡鬚連鬢生來剛四尺。

為王劍典客下火云火炬烈烈時多少人向者裏作
死想惟有王劍典客則不然日用浩浩時多少人向
那裏作生想惟有火炬則不然且道王劍與火炬是
一是二若道是一不可喚火炬便是王劍若道是二
火炬盡時王劍亦盡火炬無能燒之功王劍無受爇
之者不妨向者裏打箇筋斗再來喝一喝。

為惕如水頭下火云性水真空性空真水分付惕如
花生碓嘴念你三年勤苦一旦畢命今朝未免將寒
作熱因邪打正惕如惕如且道放下扁擔時還有甚
麼事。

為大心禪人下火云有顛倒方顯正智有正智方顯
顛倒且道如何是正智一二三四五且道如何是顛
倒五四三二一雖然如是以正眼觀之無是不是大
心你出家志苦學道根遲臨命終時失卻正念今日
借火炬威光大眾福德於湛不搖處庇你精靈使你
佛種再續法海重遊還知麼紅燄且消邪念去白雲
還照大心來。

為可傳典客下火云年盡二十九可傳便撒手相隨
正九年識盡吾之醜臨行許再來此事莫須有莫須
有十畝松煙平地走嗚呼哀哉今巳矣聊自惜吾之
敝帚。

為回光化主下火云東家裏有鞋西家裏有鞋張三
有腳李四有腳回光忙忙走半年拈來箇箇合得著
只有臨行性子偏生死到頭渾不覺贈爾一把三昧
火杻械枷鎖齊脫落回光回光翻身好拾秦時轢。

為雷峰西堂仞千大師下火云釋迦老子當年於此
月八日夜半子見了明星悟卻甚麼道遂令天下古
今聖凡之見不得貼然我仞千壁師弟亦於此月前
二日夜半子端坐默然與釋迦老子異路而趨無聲
無朕斗柄移於北邊鼻孔卻朝於南面令人人抱沖
天之志箇箇持入地之謀到得面前卻似紅爐上彈
一點冰相似且道仞公為甚麼得此奇特眾中有商
量底道仞公善於親近吾師天然老人得聲入心通
之妙者箇是不識仞公又有商量底道仞公掉得便
行自是腳頭快者箇亦不識仞公亦有道仞公貌古
形疏解空離色風韻出自天成俊快成於夙慧者箇
亦不識仞公且道如何乃識得仞公提起炬云一雁
獨飛滄海外鶺鴒原上火燒空。

為大徹副寺下火云大徹爾昨永訣之時問我云親
近數年畢竟有一言否我云此時對爾說提起正念
亦屬多底爾喜極合掌起床曰果如是則畢竟不消
再說從此斬釘截鐵撒手長行即有一絲境色更不
踏上他即此數語見爾臨末梢頭于今龕前觸目菩
提神光頂後若更為爾多一語便屬污染不妨對大
眾證明。

為海岸侍者下火云汝六七年呻吟床褥婉轉藥瓶
總不如此時一把火光明俊絕汝既光明俊絕不可
更加點污以火炬打龕云還知麼昨夜三更夢不齊
盲龜跛鱉作龍飛若問火中真實意六月寒霜上衲
衣。

為吼萬闍黎下火云一陣霜風摧籬菊玉蟾光隱收
平陸火中突出金麒麟李斯指作馬邊鹿高超語嘿
靜閱古今此是吼萬闍黎實際履地吼闍黎我與你
同入海幢斬艸開荒十五年來綢繆畢備叢林芳規
多所匡正毘尼法壇多所輔弼純德無疵為一眾所
愛外手足而內腹心我於此地只是拮据不遑志大
材疏時時抱病尚不知稅駕你一旦竟捨我先行亦
是有情中無情靡不有初鮮克有終雖然如是豈不
知種種幻化皆生圓覺妙心積聚緣氣充於假合何
堪復以幻夢作去來死生之見以點慧目吼闍黎你
最初出家上華首時與今日無異泛危波入瓊海時
亦與今日無異我與你同入匡廬同上博山時亦與
今日無異乃至同住此剎種種應緣亦與今日無異
你請舍利往來棲賢亦與今日無異又從今而去住
胎出世興福度人亦與今日無異只是你臨行與大
眾相別一句合作麼生道提火炬云休將長頸鶴去
逐短脛鳧。

為蓮菴禪人舉火云劫火洞然大千俱壞唯有蓮菴
至誠真朴力盡行門正於此時是箇真實不壞不妨
順水推船放河入海贈汝一把火不作佛見不作法
見還汝純清絕點去也以炬爇云南無阿彌陀佛。

為善住貼庫舉火云人人俱有壽量惟有心持沒壽
量古人說道亡僧面前正是觸目菩提又是人人俱
無壽量心持有壽量了有壽量沒壽量即且置且向
者火光三昧與你滅巳往之罪愆作將來之種智心
持你向者裏不得躲避。

為能度院主舉火云非火非煙非江山非人境非他
鄉非故土非死非生非普同非窀穸一切皆非向甚
麼處見能度若有能度堪受火葬若無能度誰受火
葬以炬打圓相云能度於此會得則是火是煙是江
山是人境是他鄉是故土是死是生是普同是窀穸
能度於其中橫亙十虛往來三際還有人看見能度
麼赤腳下桐城不數宗道者。

為雷峰西堂仞大師掩龕云我雷峰門下有一隻迦
陵頻伽鳥眼睛骨節渾然純黑初啼於紫玉臺邊直
使丹山起舞再啼於海雲寺裏還將洞水逆流不欲
落二落三且自先收毛羽一任山雞落後鸑鷟生憐
使大眾更無覷他分遂拈標云大眾還見麼重重錦
被蓋尤難原自全身無罅縫遂封龕。

為能度院主封龕云能度一切眾生以因緣而生以
因緣而滅以因緣而得清淨解脫以因緣而能遊諸
世間隨所作為為諸佛事汝為僧不失正念做福事
有頭有尾昨以因緣將滅求山僧為汝封龕將汝遺
骸送入普同不離清眾山僧以因緣觀之本無異同
靡有真假一一順汝所請不意及門汝於夜半先行
到是敏捷人皆知能度能隨因緣而有起滅之相卻
不知能度尚有密移一步放在大眾眼前還見麼山
東起雨山西落萬頃寒雲天地寬。




海幢阿字無禪師語錄卷下(終)











* 海幢阿字無禪師行狀
書記古雲敬述

廣州海幢寺阿字禪師諱今無得法天然是和尚曹
洞三十五世博山下三世番禺萬氏子狀貌過人引
舌覆鼻父諸生貧不能自活師自童年每出奇贍薪
水無缺一日父以株連坐繫為禁卒拒弗使進飲食
師咍卒書百金劵得再飽俟尹出遮道大哭尹愕然
憐師稚小乃問狀判牒命吏取釋師曰遲則必斃尹
喻意乃立出之禁卒歎曰吾遂為孺子賣年十六抵
雷峰依天老人得度知有向上事十七受壇經至參
明上座因緣聞貓聲汗下覺世界如擘走見峰峰曰
夜半至此何為曰不思善不思惡止道得一半峰曰
那一半聻師作貓聲而出嗣後當機脫穎無滯師初
以貧廢學侍峰得遍閱內外典十九隨峰入匡中途
寒疾垂死夢神人勉師出世師以鈍辭神授藥粒覺
乃甦從此思如泉湧貫通三教信筆注三祖信心銘
諸耆宿皆遜之峰住棲賢命監院事時百廢未舉師
拓缽誅茆戮力艱難中猶入室叩擊無虛日日臻玄
奧至价祖過水偈洞悉五位之旨嘗杖策孤征所至
少留機辯逸格有英邵武之風年二十二奉師命出
山海關千山可和尚一見深器之每罷參與語自春
徂秋頓忘筌蹄三年歸渡遼海舟膠潮不至估客大
恐師持觀世音名號忽涌潮丈餘乘風夜行至狹港
復為冰凌夾舟得疾風一躍而出及都門為內監留
供連年獲交朝貴投懽惟恐後一衲翛然殊無介意
歸廣州年二十八矣明年遊奇甸遘兵變有欲假渠
魁以中師者其黨忽就擒計師從塞北涉瓊南艱阻
備嘗而胸次益瀟灑廓落再依雷峰一日晚課豁然
見大愚為雲峰作用如鏡中像從前功候至此皆釋
有偈呈云手畫高旻枉自癡可憐積劫滯鬚眉今年
競渡過三日晚課隨人瞌睡遲峰印之命首眾壬寅
住海幢當省會百務鱗集師智炳幾先方圓並用接
待毋倦容一念甫形衲子爭為效力與王公大人抗
言高論聲出垣外皆愜意酬機賦詞博弈比物風生
怕夜語達旦然叢林事無纖巨咸親至曉諭開豁明
濟毋毛苛人以此益服料事如兔起鶻落知則必發
發則必中雖法門艱鉅挺然臨之能以道自信至建
置規模弘遠崇麗深固莊嚴妙天下自佛殿僧堂樓
閣諸寶像以次成多金輝玉映翠簇珠圓闔省王臣
協勷厥盛摳衣入室擁輿入社之人蹌蹌絡繹缽盂
坐食動數千指師之汗血日積月耗至雞棲抖搜無
寧晷法交之盛等於晦堂大慧如總督彝初周公方
伯浩存徐公總戎葵軒張公煥之劉公指不勝屈四
方賢豪游南粵如張舍人百菴輩尤津津受法味而
去江西遼東諸祖剎事必咨焉囑同門諸昆弟謂十
方師僧到即如歸一宿兩餐貧亦勿失若擔拄杖留
鬚髮舉措涉疑借名傳法此今日魔風雖勿交何損
其荷法如此住海幢十二年未嘗發化主所有經營
皆躬自規畫癸丑請藏入北過山東聞變駐錫蕭府
甲寅還金陵授方學士太夫人戒江以南聞師名應
酬益廣妙闡徽猷往往為縉紳折服道風益播乙卯
回海幢建持福堂祀大護法劉中丞持平公丙辰講
圓覺經二月遭亂杜門半載明年雷峰天老人返匡
廬師盡禮津遣無缺此後僧徒益聚鑄千人鍋給乏
解贈怕傾囊無吝色戊午始發諸衲募藏閣觀察仲
錫王公力為鼎諾師雖殫心荷法而厭塵俗每好遊
自羅浮金山西樵虎門常艤舟隻笠與王公為莫逆
交晚搆不落亭每過從遊戲筆墨所著光宣臺集大
概可見其法語偈讚禪宗白眉師之文壯麗整秀詩
尤俊拔至手疏楞嚴輯四分律藏大全尤出古法師
右近年眾多食繁擘畫度支勞瘁更劇辛酉元旦示
眾有收拾絲綸返十洲句并寄蕭翰林介石陳鄉紳
梅臣隱隱作別語七月以省棲賢附王觀察舟到梅
關宿痢併作九月還山語侍者云叢林一切事照舊
無可再說至二十二日丑時曰我過三時去矣辰時
即告寂全身柔煖如生頂相紅潤典闈高公等各致
悼章道俗哀戀如失所恃師平時說法如孫吳之用
兵蘇張之辯舌無愧妙喜嘗有上天老人帖謂自非
識藏明白不見古人婆心赤骨如僧問曹山三身中
那身不墮眾數山云要頭便斫去此等句語如錐畫
沙決非學解可到深得此機乃許拈弄今無不敢謂
捉敗古人但如周顛仙入竹影普化在後園吃生菜
作驢鳴且道吃甚死急故師臨馭衲子堂堂密密不
必鐵棒風馳能使人向聲色堆埋頭沒腦死盡偷心
然謙退不肯開堂謂當陽正位永絕躋扳豈容以奴
隸闌入慨智燈濫續寧遭點額猶不失博山三十年
縝密家風師化後當有紹起何莫非生平所煆煉耶
廣州刺史緘木汪公稱師朗如秋月溫如春風高渺
如華嶽削成雲表而肆應旁達如決萬斛泉隨地付
形無不畢鬯澹歸和尚亦曰雷峰門下固多才其所
至皆卓然有成若氣格雄傑思理波瀾入境都盡出
路愈夥勢欲斷而仍連義將顯而更隱立功立言首
推阿兄計師二十八得法三十住院領眾二十年世
壽四十有九僧臘三十鵝湖河源廣州諸處說法凡
六會開戒一十三年所度緇白徒眾一千七百餘人
約可掇拾暫錄行狀諸微言細行別載年譜以備採
拓敬述。