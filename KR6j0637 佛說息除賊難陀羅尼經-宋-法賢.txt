#+TITLE: 佛說息除賊難陀羅尼經-宋-法賢
#+DATE: 2016-06-11 12:29:07
#+SOURCE: github.com/kanripo/KR6j0637 master 2236b0a4                

No. 1405
佛說息除賊難陀羅尼經

西天譯經三藏朝散大夫試光祿卿明教大師臣法賢奉　詔譯

如是我聞。一時佛在摩伽陀國。與諸大眾圍
繞經行。到於菴羅樹園側韋提呬山帝釋巖
中。時尊者阿難。忽見大惡賊眾遙遠而來。見
已生大恐怖。心懷憂惱身毛皆竪。時尊者阿
難疾往佛所。到已合掌而白佛言。世尊我今
遙見有大惡賊。唯願世尊為作救護。

爾時世尊聞尊者阿難言已。告阿難言汝怖
賊耶。阿難白佛言甚怖世尊。佛言阿難汝勿
得怖。我有陀羅尼能除賊難。是時尊者阿難
聞佛語已心生歡喜。作如是言唯願世尊為
我宣說。

爾時世尊即說大輪結界陀羅尼曰。

怛􂉂(切身下同)他(一)阿焬路哥(二)鉢囉路計(三)伊該阿
提鉢底(四)藕(引)哩巘馱(引)哩(五)贊拏哩(六)摩登儗
(七)惹虞哩(八)補哥細(九)

爾時世尊說是陀羅尼已。告尊者阿難汝今
可往。以此陀羅尼。面十二由旬當作結界。令
得安隱息除賊難。乃至刀劍器杖等悉不能
侵。又復能令彼諸惡賊。不離本處旋如陶家
輪。又復阿難若人遇賊難時。當用淨白線。以
此陀羅尼加持七遍。結作七結過難即解。所
有賊眾皆如禁縛不能為難。

爾時世尊說是經已。尊者阿難及諸大眾。聞
佛所說皆大歡喜信受奉行。
佛說息除賊難陀羅尼經