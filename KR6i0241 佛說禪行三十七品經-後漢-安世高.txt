#+TITLE: 佛說禪行三十七品經-後漢-安世高
#+DATE: 2016-06-11 12:28:41
#+SOURCE: github.com/kanripo/KR6i0241 master 3be0fc94                


No. 604
《佛說禪行三十七品經》

後漢安息國三藏安世高譯

聞如是，一時佛遊於舍衛國祇樹給孤獨園。
佛言：「諸比丘！若能彈指間，惟行自身身止
觀，外身身止觀，內外身身止觀，分別念解世
間癡惱，是為精進，為如佛教，非是愚癡食人
施，何況能多行者，撮取其要；若彈指間，止
觀痛，若止觀意及止觀法，內外分別念，解世
間癡惱，皆如上說，何況多行者；是故可念行
四意止。」

佛言：「諸比丘！若彈指間，惟行未生惡法不令
生，勸意治行，精進攝意，是為精進行禪，為如
佛教，不是愚癡食人施，何況多行者，撮取其
要；若彈指間，惟行已生惡法即得斷，若惟
行未生善法便發生，及已生善法立不忘，增
行得滿，勸意治行，精進攝意，皆如上說，何況
多行者；是故可念行四意斷。」

佛言：「諸比丘！若彈指間，惟行欲定斷生死，惟
神足，是為最精進行禪，為如佛教，不是愚癡
食人施，何況多行者，撮取其要；若彈指間，惟
行精進定，若惟行意定及戒定斷生死，惟神
足，皆如上說，何況多行者；是故可念行四神
足。」

佛言：「諸比丘！若彈指間，惟行信根，以見四
喜之事，不離佛亦法與眾及戒，是為精進行
禪，為如佛教，不是愚癡食人施，何況多行者，
撮取其要；若彈指間，惟行精進根，以見四意
斷；若惟行念根，以見四意止；若惟行定根，以
見四禪；若惟行慧根，以見四諦，皆如上說，何
況多行者；是故可念行五根。」

佛言：「諸比丘！若
彈指間，惟行信力，從得四喜之事，令無能壞，
是為精進行禪，為如佛教，非是愚癡食人施，
何況多行者；若彈指間，惟行精進力，若念力，
若定力，若慧力，皆如上說，何況多行者；是故
可念行五力。」

佛言諸比丘：「若彈指間，惟行念覺意，以念所
當念，以愛念，以正念，為善法念，得志不忘，
是為精進行禪，為如佛教，不是愚癡食人施，
何況多行者，撮取其要；若彈指間，惟行法解
覺意，其意經經分別解、隨順解；若惟行精進
覺意，其身精進，意亦精進；若惟行愛覺意，知
所當愛，令意得喜；若惟行止覺意，令身休止，
意亦休止；若惟行定覺意，令意住念亦住，志
不亂，不邪念；若惟行護覺意，為護行知所念，
知安身，令見道護惡念，安隱行事，事皆如上
說，何況多行者；是故可念行七覺意。」

佛言：「諸
比丘！若彈指間，惟行正見，以知古知始知
終，知內知外，知苦知習知盡知道，知佛知
法知比丘眾，知學行事如六合，所習所取，歡
樂變失，及其歸趣，知不貪之德，是為正見，為
精進行禪，為如佛教，不是愚癡食人施，何況
多行者，撮取其要；若彈指間，惟行正思，為思
出家、思不諍、思不殺；若惟行正語、不妄語、不
兩舌、不惡口、不形笑；若惟行正命，不以貪生
活，不恚生活，不以癡生活；若惟行正業，不殺、
不盜竊、不邪婬；若惟行正治，以修治四意斷
之事；若惟行正念，以受行四意止，亦惟行正
定，以思念四禪事，事皆同如上說，其彈指間
功德如是，何況多行者；是故可念行八正道。」
佛說是已，皆歡喜受。
《佛說禪行三十七品經》