#+TITLE: 金剛經感應分類輯要-清-王澤泩
#+DATE: 2018-05-12 10:25:35
#+SOURCE: github.com/kanripo/KR6r0181 master eb5e01f8                

* No. 1636-A
 金剛經感應故事分類輯要序

金剛經者。大乘正宗也。如來云。一切諸佛。及諸佛阿
耨多羅三藐三菩提法。皆從此經出。是此經乃聖教
之骨髓。其功德不可思議。誦之者。可以照破諸相。洞
見性源。直達涅槃彼岸。豈徒種種福報。感應不爽巳
哉。然明其道不計其功。在利根上智或能之。若中下
之士。不覩福報。信心不堅。何以使之樂誦不倦乎。此
余既作句解。復有感應分類之輯也。第古今傳記。所
載事跡。鑿鑿可據者。不下數千餘條。盡錄則煩。恐人
難記。茲擇其切要者。五十條。分為十八類。皆有感輒
應。捷於影响。洵足轉化未信。啟人樂誦之心矣。􂎫其
應亦有淺深小大之不同。如自延壽愈疾。生子登科。
以及脫難還陽等事。率皆享世間福報。乃有漏之因。
非出世者所重。惟歸西一節。則能了生死。脫輪迴。直
登極樂之鄉。與諸佛菩薩。共會一處。此真學道者之
歸宿也。凡持誦。解說。書寫。刻施。原以求此而巳。外此
種種靈應。特緒餘耳。功有淺深。效有小大。願覧是編
者。高處著眼。

乾隆二十六年二月八日歸一居士王澤泩謹題


* 金剛經感應故事分類輯要目錄

  
  * 延壽
  * 愈疾
  * 生子
  * 登科
  * 免溺
  * 止焚
  * 却鬼
  * 避邪
  * 伏虎
  * 化賊
  * 脫難
  * 還陽
  * 免畜
  * 如願
  * 度禽
  * 濟幽
  * 生天
  * 歸西No. 1636
金剛經感應分類輯要
蓬萊王澤泩巨川甫編集
子婿孫天錦雲卿繕寫

* 延壽

梁。天監中。琰法師。居長安招提寺。十一歲為僧。一日
遇相士曰。可惜聰明壽夭。數盡十八歲。琰歸焚香。禮
三寶發願。乞賜經一卷。精專受持。禱畢。隨手抽得一
卷。乃金剛經也。專心受持。晝夜不捨。忽夜至更深。見
房中五色光現。須臾見一梵僧。身長丈五。語琰曰。汝
十八當亡。因持念大乘經功。增延壽數。言訖不見。因
此愈加精勤。後壽至九十二歲。無疾坐化。

唐。吳思玄。天后朝。為太學博士。持金剛經日兩遍。多
有靈應。思玄在京病。有巫褚細兒。言事如神。星卜祈
禱。思玄往見。細兒驚曰。公有何術。鬼見皆走。思玄知
是經力。信加精勵。日念五遍。兄疾。醫無效。思玄至心
念經。三日而愈。思玄曾於渭橋。見一老人。年八十餘。
著縗麻衣。問之曰。為所生母也。思玄恠之。答云。母年
四十三歲。有異僧教云。汝欲長壽。但念金剛經。母發
心日念兩遍。壽一百七歲。姨及鄰母誦之。並過百歲。

江陵。李玄宗。其女年十三。夢梵僧曰。汝有善心。何不
持念金剛經。凡世間男女。每日能淨心誦一卷。陽間
增延福壽。壽筭百年而終。即生天界。若能究竟般若。
直登涅槃彼岸。或有看經未圓滿者。即死入陰府。不
能拘錄。判生福貴家。受諸福報。李女依僧囑。日誦三
卷。年二十四。不願嫁。忽患傷寒。三日而卒。有二使引
見閻君。照看其女無罪。見頭上有佛光。王曰。此女既
有般若功。宜判還魂。臨行。王囑曰。汝父有殺害之仇。
先減壽二紀。不久追入陰司對證。汝父好將活魚切
膾。今有魚七千餘頭。狀訴索命。汝父每夜。夢落網中。
日日頭痛。此是魚求報也。女還魂。以此白父。父驚惶。
遂同女往天寧寺。齋僧百員。願發斷除葷酒。手寫金
剛經。四十九卷。寫畢。玄宗夜夢。數千青衣童子來拜
謝。口稱我等被君殺戮。各訴宿冤。索君性命。今蒙寫
經功德。出離三途之苦。往生善道。君既釋冤。復還原
壽。又添遐筭。玄宗聞之。不勝忻喜。自爾持經不輟。壽
至百二十歲。無疾而終。

明。正德間。南嶽有大德僧。曰楚石。博通三藏。而專持
金剛經。人有禮之乞佛法者。無賢愚貴賤。輒大聲曰。
好持金剛經去。年一百七十一歲始化。同時有白藤
和尚。無極和尚。亦專勸化持金剛經。白藤終一百三
十歲。無極終一百二十四歲。

* 愈疾

王偁。家晉州。性頑鄙。唐元和四年。其家疾疫而亡。惟
偁偶免。方疾食狗肉。目遂盲。不求醫藥。惟禱鬼神。數
年無報。忽有異僧請飯。謂曰。金剛經能排眾苦。居士
能受之乎。偁辭以無目。僧勸寫之。偁從其言。得七卷。
請僧誦之數日夢前僧。持刀决其目。乃驚悟。覺有所
見。久而復明。自此終身誦經不替。

勾龍義。間州人。唐長慶中。於郪縣傭力。常因邑人有
疾。往省之。見寫金剛經。義毀棄止絕之。歸即喑啞。醫
不能愈。頑嚚無識。巳五六年。忽聞鄰人念是經者。惕
然曰。我前謗真經。得此啞病。今若悔謝。終身敬奉。可
能言否。自後每聞念經。即倚壁聽之。月餘。偶行入寺。
逢一老僧。禮之。僧問何事。遂指口中啞。僧以刀割舌
下便能語。因與念經。正同鄰人之聲。後再訪僧。不復
見。惟壁畵須菩提。乃悟曰。此是也。因寫經。畵須菩提
像。終身禮拜。

崑山處士。周少岳。諱之程。五十喪明。瞳子反背。碧色。
自以廢人。乃皈心佛氏。用消宿諐。每日清晨。誦金剛
經三卷。誦則高聲贊揚。客至不為禮。積十五年。一日
烱然見物。猶以盲者不能視。妄想所結也。然令人視
其目。巳見童子搖動。如此兩月。清光盡復。比少年。更
能瞭遠。少岳感金剛經力。持經益䖍。年至八十考終。

宋。紹興間。秀州宋承信。得翻胃疾。數年藥不能療。忽
夜夢梵僧曰。汝乃宿世冤愆。遂致今生病苦。汝知否。
凡世間男婦。瘋癱癆跛。盲聾瘖啞。疾病纏身。經年臥
牀蓆者。其魂多攝在陰司。拷較前生今世所作罪惡。
因果毫髮不差。若有奉施金剛經。或自他書寫。或畢
世受持。纔動念。遂感陰官。較察善功。先放其魂。次遇
良醫。其病即愈。睡覺省悟。明旦焚香。躬對佛前發願。
許施金剛經一千卷。爾後又夢金剛神。賜藥一丸令
吞之。次日其病即痊。將養月餘。身體復舊。凡見聞者。
無不稱歎。

* 生子

秀水庠生。濮可重。妻王氏。有一子一女。相繼痘殤。哭
之過哀。雙目成瞽。遂專心持誦金剛經。數歲不輟。一
日誦經次。左目忽流水。痛割如裂。則豁然明矣。右目
過數日。復如之。因持誦愈虔。夜夢佛語之曰。汝本無
子。以誦經故。賜汝一子。氏忽復娠生子。因名經賜。

施振宇。鄞縣人。性好善。年踰四旬無子。師禮天童密
雲和尚。命名通等。示云。汝欲求嗣。能齋僧持金剛。自
然有子。是夜依教。禮佛立願。夢金剛神。書一兆字與
之。歸即茹素。手書金剛經一卷。每日䖍誦。寒暑無間。
歲歲進山設齋。種種善事。力行不倦。後果得子五。

皇清順治間。浙江提督。張公名杰。年六十尚未有嗣。
夫人陳氏。崇信三寶。日誦金剛。凡屬名山。咸往設齋。
康熙五年二月。就天童寺。修華嚴懺法。山中現五色
雲者七日。秋七月。副室舉一子。其家至今守遺訓。奉
佛誦經不輟。

* 登科

唐。大曆中。夔州推司。揚旬。常持金剛經。處心正直。陰
德播傳。有子年二十三歲。習舉業。將入試。旬。夜夢金
剛神曰。汝念經有感。特預報汝子必貴。若應試。須改
名揚椿納卷。吾于中助筆也。次日令子改名納試卷。
果中第六名。次年赴省試。椿自夢一金剛神語曰。今
年省題。乃行王道而王。汝可預辦入院。無洩。試日。正
應此題中九十六名。就赴殿試畢。試官徼納上三名
卷。奏御榻。當夜椿又夢前神曰。汝䇿極好。却不中主
文意。打在第五卷。吾巳簡尋汝真卷。却去御榻上。抽
換了第一名卷子。後日唱名。定奪天下都魁。盖汝同
父平昔念真經之騐也。及唱名果應。

項希憲。憲副。初名德茶。夢巳為辛卯鄉科。以汙兩少
婢。被主科名籍神人削去。遂力行種德事。捐資懇友
高松聲。精楷金剛經刊板歲施之。凡十餘年。夢至一
所。見黃紙第八名為項姓。中字糢糊。下為原字。傍一
人曰。審視此汝天榜名次也。因易名夢原。壬子中北
京鄉試第二十九名。巳未會試第三名。共疑夢名次
之爽。迨殿試為二。甲第五名。方悟合鼎甲數之恰第
八也。鄉試榜紙俱白。而殿榜獨黃。尤為冥定云。

嘉禾。沈公光華。嘗判兩淮鹽鐵。歸田日。偶與同郡運
同吳公淞。閑坐。從容遞問日間所為。沈云。晨朝茹素。
持誦金剛經。積二十年。巳踰二藏。吳亦漫然置之。居
無何。吳忽晨起疾馳。詣沈賀云。郎君南闈必第矣。沈
問何故。云夢一人言。郡中一士夫。以持金剛經功德。
其子得雋。覺來。惟憶公當酬是夢。是歲之秋。沈公叔
子應明。果登應天鄉薦。聞沈公持誦金剛經最虔。而
行住坐臥。能自暗誦。嘗從東郭季子家往還。塗間一
心持誦。計所經屠門市肆。及虗空一切。霑經功德超
脫者。不知凡幾。又以無四相心。修一切善法。累世積
德。故子孫蟬聯科第。為禾郡冠族。皆金剛經證驗云。

* 免溺

唐。元初。九江人。販薪於市。年七十。常持金剛經。一日
渡江。中流浪起。同涉者俱沒。惟初浮水上。漂南岸。羣
舟泊者。悉大驚。見初背上光高數尺。意其貴人。爭以
衣遺之。更與以飯。語漸熟。乃知村叟。因詰光所自。云
某讀金剛經十年。在背者經也。前後厄難。無不獲免。

白仁哲。龍朔中。為來陽尉。運米遼東。過海遇風。四望
昏黑。仁哲惧。急念金剛經忽如夢寐。見一梵僧謂曰。
汝念真經。故來救汝。須臾風定。八十餘人俱濟。

唐。乾元中。廣州僧䖍慧。自幼持金剛經。寒暑不易。因
與緇俗數十人。泛海往南安。忽風濤壞船。滿船人俱
沒。惟䖍慧在浪中。遇一叢蓬蒿著身。漸至蓬蒿之上。
隨浪三日夜。方得濟岸。仔細視蒿中。乃金剛經一卷。
並無淹濕。虔慧拜受此經。精誠供養。年至百三十歲。
端坐告終。其經內自出香烟。漸成五色雲。徐徐上昇。

* 止焚

饒州。銀山採戶。逾萬。並是草屋。延和中。火發。萬室皆
空。惟一家中。火獨不及。時本州揚體幾。自問老人。老
人對曰。家事佛。持金剛經耳。

* 却鬼

魏恂。左庶子尚德之子。持金剛經。為監門衛大將軍。
時有蔡䇿。暴亡。數日復蘇云。至冥司。怪使者追人不
得。將撻之。使者云。魏恂持金剛經。善神擁護。追之不
得。即別遣使復追。須臾還報並同。冥官曰。且罷追。恂
聞。尤加精進。

唐。王陁。為鷹揚府果毅。因病。遂斷葷肉。發心誦金剛
經。日五遍。後染疾。見羣鬼來。陁即念經。鬼聞便退。遙
曰。王令追汝。且住誦經。陁歇誦。鬼悉向前。陁乃昏迷。
須臾又見一鬼云。念經人。王令權放六月。既寤。遂一
心持誦。晝夜不息。至六月。鬼亦不來。夜聞空中呼曰。
汝以持經功德。當壽九十矣。

唐。沈嘉會。貞觀中。任校書郎。以事配蘭州。思歸甚切。
每旦夕東向拜太山。願得生還。永徽六年。十月三日。
夜見童子。儀服甚秀。云是太山府君之子。謝君拜禮。
故遣奉迎。謂嘉會曰。人之為惡。生不受誅。死必為鬼
所治。無有徼幸得免者也。若日持金剛經一遍。即萬
罪皆滅。鬼官不能拘矣。嘉會自此持金剛經。遇赦得
歸。

* 避邪

唐。于李面。舉進士。元和中。下第將歸。有僧勸曰。郎君
欲及第。何不讀金剛經。遂日念數十遍。至王橋宿。因
步月。見一美女。與言。遂被誘。至村舍。戲笑甚喧。升堂
又見美女五六人。回疑為怪。乃陰念經。忽有異光自
口出。羣女駭散。但聞猩穢氣。盖狐狸所宅也。榛棘滿
目。不知所適。俄有白犬。導回前行。口有光照路。遂達
本所。回後誦經。至數萬遍。

* 伏虎

唐。石首縣。沙彌道蔭。常念金剛經。長慶初。他出夜歸。
中路遇虎。吼擲而前。沙彌乃閉目坐。默念經。虎遂伏
草守之。及曙乃去。視其蹲處。涎流於地。

唐。王令望。少持金剛經。還邛州。路極險阻。忽遇猛獸。
振茆非常。急念金剛經。猛獸曳尾而去。後任安州判
司。過洋子江。夜風暴起。船數百艘盡沒。惟令望船獨
全。

* 化賊

唐。長慶初。陜州人。幵行立。常持金剛經。隨身到處。焚
香拜禮。偶載貨往同州。途遇盜。立棄貨而逃。行李五
六十斤。盜舉之不得動。相視驚異。追立問之。對曰。中
有金剛經。想是神力。盜發囊見經。反與立錢百千。請
經去。誓不作賊。

* 脫難

隋時。武牢縣宰。陸彥通。日誦金剛經十卷。李密盜起。
破城。眾賊持劒赶殺。前有深㵎。賊逼近。通躍入㵎。空
中見金剛神。以手接通臂。置石上。都無傷損。神曰。汝
持經有感。特來救爾。因得保全還家。援筆書偈。香水
沐浴。端坐而逝。

唐。一富商。恒誦金剛經。每以經自隨。常販外國。夕宿
海島。眾商利其財。殺之。盛以大籠。加巨石。並經沉於
海而去。其所沉之島。乃是僧院。僧每夕聞人念經聲
在海底。大異之。因命善泅者。沉水訪之。見一老人在
籠中讀經。乃牽挽而上。僧問故。云。被殺沉海。不知是
籠。忽覺身處宮殿。常有人送飲食。安樂自在。眾聞之。
悉加贊羨。遂削髮出家島院。

唐。陸康成。嘗任法曹椽。不避強禦。公退。忽見亡吏。抱
文按數百紙。請押。問曰。汝巳去世。何得來。曰此幽府
文簿。康成視之。但有姓名。略無他事。吏曰。皆來年兵
刃死者。即問曰。我在內乎。吏曰然。因大駭曰。君既舊
吏。得不救我。曰我特來啟公。惟金剛經可託。語畢。即
不見。康成乃發心讀經。日數十遍。明年朱泚反。果署
康成為御史。康成叱泚曰。賊臣敢干國士。泚怒。命兵
環射之。康成默念金剛。矢無傷者。泚曰。儒以忠信為
甲冑。信矣。乃舍之。康成遂入終南山。不復仕。

項蘭齋。在督。自云。丙辰春。夢謁至尊無敵大王。見帶
血菜色人彌萬。曰此二東也。可識之。還勸人齋素。念
佛誦金剛經。可生免兵荒。死度苦厄。居無何。山東數
府大饑。死亡略盡。而遼事隨大壞。死更倍焉。夢之二
東遂騐。項虔持金剛經。未甞一日輟。

* 還陽

慕容文䇿。隋人。常持金剛經。不喫酒肉。大業七年。暴
卒。三日復活玄。初見二鬼。追至一城。極嚴峻。入行四
五里。見有宮殿羽衛。王當殿坐。僧道四夷。不可勝數。
使者入見。文䇿在後。一一問在生善惡。東西分立。乃
唱䇿名。問曰。作何善。對曰。小來持金剛經。王合掌嘆
曰。功德甚大。且放還。

唐。江陵開元寺。僧法正。日持金剛經三七遍。長慶初。
暴卒。至冥司見王。主問生平有何功德。答曰。常念金
剛經。乃揖上殿。登繡座念經。侍衛悉合掌。階下考掠
皆停息。念畢。遣一吏引還。王下階送曰。上人更得三
十年在人間。勿廢讀誦。因隨吏行。至一大坑。吏自後
推之。若隕空乃甦。死巳七日。惟面不冷。

武德間。長安蘇仁欽。其父文忠。家巨富。債利加五。大
斗小秤。殺生害命。並無一念向善。老墮廁中而死。仁
欽與父無二。恃富欺人。恣意宰殺。年未三十。忽生重
病。見眾生面前索命。死見閻君。勑曰。汝前世修善。故
今生受福。今生恣意殺害。不識因果。令獄卒驅至刀
山劍樹。償眾生之命。欽哀告曰。欽在世。雖不看經作
善。曾施財請金剛經一卷。捨與安國寺僧神敬受持。
此僧遷化。豈無報應。須臾神敬。手持金剛經至王前。
言欽曾施經。有般若功願。放其還魂。王即合掌放還。
欽活後。印施法華一百部。金剛一千卷。修水陸大齋。
作諸功德。忽夜夢亡父言。我受地獄無量之苦。今因
汝修行。仗佛力。我及上祖七代亡魂。皆生天界矣。

唐。昜州參軍。田氏。惟好畋獵。天寶初。放鷹叢林。棘上
見一卷書。取視之。金剛經也。自爾發心持誦數年。巳
誦二千餘遍。然畋獵亦不輟。後遇疾暴卒。被追至地
府。見諸鳥獸周回數畝。從已索命。頃之見王。問罪業
何多。田無以對。王令推問。同行十人至吏局。吏合啟
口。以一丸擲口中。便成烈火。遍身須臾灰滅。俄復成
人。如是六七輩。至田氏。累三丸而不見火狀。吏怪之。
具以實白。王問在生。作何福業。田曰。在生時。誦金剛
經二千餘遍。王云。足可滅一切罪。因令田氏誦經。纔
三紙。回視庭中禽獸。並不復見。誦畢。王稱美之云。誦
三千遍。延十五年壽。遂放還。

唐。天寶中。張判官失其名。奉使淮南。將渡淮。有黃衫
人。自後奔來。求附載。御船者欲歐之。張云。不可。載一
百姓渡淮。亦何苦也。見黃衫人饑。以餘食哺之。其人
愧謝。既濟。與張分路。須臾至驛。其人巳先在門。張心
嫌之曰。吾適渡汝。何為復至。對曰。欲與判官議事。非
左右可聞。張屏左右。其人曰。我奉命取君。合淮水溺
死。適蒙厚意。只可停一日耳。張拜伏求救。答云。能一
日內轉續命經千卷。尚得延壽。言訖即去。至門又回
云。公知續命經否。即人間金剛經也。張云。今日巳晚。
如何轉得千卷。答云。但是人轉皆可。張乃傳呼本役
數十人同轉。至晚果終千卷。鬼又至云。判官巳免。伹
須一謁冥王。眾人見張。隨黃衫吏同去。張見王。王言
轉經。當更益十載陽壽。放之重生。

* 免畜

宋。蘇州府。朱進士。習舉子業。罔知佛法。一日閒遊。至
虎丘寺。值佛印禪師。講金剛經。至一切有為法四句。
為說佛法大意。朱聞之大喜。自念平日。未嘗聞此佛
法。回家午刻睡去。夢一鬼吏。押五罪人。朱亦隨之。約
行里許。至大街入巷。一家門掛青簾。鬼吏揭簾。携罪
人入。至厨房。竈上桶內有湯。罪人皆飲。朱亦覺渴。方
欲飲。吏喝曰。聽佛法人。不得飲此。乃驚覺。心疑此夢。
次日往大街入巷。果有人家。與夢中無異。扣門入。主
翁見進士至。忙相接。朱問適來宅上。厨房有何動靜。
主翁曰。厨養六個小犬。內死其一。朱大驚流汗。自謂。
若非聞佛法之力。幾入狗胎矣。因持金剛經。寒暑不
輟。壽至八十九。於八月十五日。遍請師友相送。昇後
園樹梢。說四句偈。與眾相別。端然立化。偈曰。八十九
年朱公。兩手劈破虗空。兩脚踏著白雲。立化菩提樹
東。

鄒軛。居崑山。世有善名。軛弟軫。不為善事。一日見兄
請僧。誦金剛經。聞至第十五分。亦合掌稱善云。吾儒
未嘗有此語。後患時疾。不知人事。半月惟胸前未冷。
於床上霍然起。告家人云。我於閶門外。為李作坊家
牛。身盡白色。見金剛神云。此人曾聞金剛經數分。何
入此類。以寶杵擊牛首而醒。自覺頂門微痛。後訪其
家。初生白犢。果亡矣。

* 如願

呂文展。開元三年。任閬中縣丞。雅好佛經。尤專心誦
金剛經。至三萬餘遍。靈應奇異。年既衰暮。三牙并落。
念經懇請。牙生如舊。時屬亢旱。剌史劉浚。令祈雨。誦
經一遍。遂獲沛然。又苦淋潦。別駕使祈睛。應時便霽。
前後證騐非一。

* 度禽

萬曆庚寅。湖州華林鎮一老者。誦金剛經。日有常課。
其家有伏雌。抱十二卵。一夕老者。夢男女十二人。拜
堂下曰。賴公經聲。悉得度脫禽倫。故來致謝。老者夢
覺。偶思十二鷄卵。出之覺甚輕。劈視空殻也。因呼眾
傳視。劈之俱然。卵生得度。靈騐如此。十二類皆然。持
經功德。信乎不可思議。

* 濟幽

嘉隆間。大將戚繼光。素持金剛經。其守越也。有亡卒
致夢云。明日當令妻詣公。乞誦金剛經一卷。以資冥
道。公覺。誡門吏。有婦人來。勿呵禁。俄果一婦人。哀泣
求見。因引入。如夢中所言。公允之。次日誦經。夜夢卒
云。荷公大恩。僅得半卷功德。以中夾雜不用二字。公
思其由。盖誦經時。內人遣婢送茶餅。公遙見。揮手却
之。口雖不言。心謂不用故也。遂竭誠閉戶更誦。誦畢。
是夜卒於夢中。稽首謝曰。巳得超脫矣。

蘇州楓橋。盛在德。從講師懸明受經。萬曆初。病赴冥
司。則被仇鬼盛之化。告郡隍逮對也。在德理直。得縱
觀冥獄釋還。經宿復絕。見郡隍降階諭曰。我生前荊
州人。姓曹氏。自登神籙。我母張太君。轉世三度矣。咸
女身不育。若代我懇懸明師。䖍誦金剛經。月上女經。
各五百部。拯我母轉男。諭甚切。在德再生。禮請懸明。
誦滿牒告。

泗州趙璧。赴京應舉。其妻李氏巳亡。後璧及第還鄉。
離家十里許倦睡。夢亡妻跪路旁。哀告曰。奴在生時。
殺害物命甚重。每於蟹出時。買作醉蟹。恣意噉食。死
後。閻君勑驅蟹山地獄。被羣蟹鉗其眼曰。徧身流血。
晝夜受苦。又生前吐酒餘殘。飲剩盞脚。及作賤飯粥
羮湯。陰司積聚。至五石九斗七升五合。使奴陽壽先
減一紀。又受三七大地獄苦。再勑獄吏。監奴賣酒。以
俟無常鬼追到亡魂。却就奴身剌血。應賣五石九斗
七升五合。務要填足原數。別受地獄。今聞夫榮歸。特
來哀告。陰府深敬書寫金剛經。乞將奴房奩變賣。為
奴寫七卷。仗此般若功。可救地獄苦。其夫到家。即捨
財請僧寫經。方完兩卷。一日偹祭禮。為妻上墳。至墓
側。忽見老翁。言汝妻承寫經功德。昨午時准閻王勑。
巳昇天界矣。言訖不見。

* 生天

遂川。趙文信。貞觀元年暴死。三日復蘇。自云。初死時。
被吏驅逐。同伴十人。相隨至閻王所。中有一僧。王先
問云。師在世修何功德。答云。誦金剛經。王聞此語。即
驚起。合掌贊言。善哉善哉。審誦般若。當得升天。因何
錯來至此。言未訖。忽有天衣下來。引師上天去。文信
回生。具述其事。

開元中。有盧公。寄住滑州。常持金剛經。晝日閒坐。見
二黃衫人入門。盧問為誰。答曰。是里正。奉帖追公。盧
愕然。因求帖觀。見封上作衛縣字。遂開。文字錯鏐。不
似人書。怪而詰焉。吏言。奉命相追。不知何故。俄見馬
在堦下。不得巳上馬。顧見屍在床上。甚惡之。倉卒間
不知是死。又見馬出。不由門。皆行墻上。乃驚愕下淚。
方知巳死。恨不得與母妹等別。行可數十里。至一城。
城甚壯麗。問此何城。吏言王國。入城經過一院。問此
何院。吏曰。是御史大夫院。因問大夫何姓名。云姓李
名某。盧驚喜曰。此吾表兄。令吏通剌。須臾出見甚喜。
具言平昔。大夫謂曰。弟誦經。功德甚多。良由金剛是
聖教之骨髓。乃不可思議功德也。盧初入院。見數十
人皆衣冠。其後大半繫網中。或無衣。或露頂。盧問此
悉何人。云是陽地衣冠。網中者罪重。弟若為一說法。
見之者悉得升天。遂取高座。令盧升坐。誦金剛經。網
中人巳有出頭者。至半後皆出地上。或褎衣大袖。或
乘車御雲。誦既終。往生都盡。及入謁王。呼為法師。致
敬甚厚。王云。君功不可思議。算又不盡。令吏送回。既
至舍。見家人披頭哭泣。屍臥地上。心甚惻然。俄有一
婢。從庭前入。吏令隨上階。及前。魂忽入體。遂活。

* 歸西

嚴江。相城皮工也。中年棄業。於佛寺擔齋飯。在路專
持金剛經。併念阿彌陀佛不絕聲。年六十餘。忽絕粒。
飲水一月。乃言曰。我當以某月某日某時去。至期沐
浴更衣。跏趺而化。焚之得舍利數合。其舌堅如金石。
扣之有聲。時正德十三年事也。

湖州屠戶。陸公。年二十三。於門前見一雲水僧。口稱
教化有緣人。陸不解。僧云。汝宰殺猪羊無數。何不改
業。陸云。承襲祖業。不能棄捨。僧云。汝若不改。後世必
墮此類。仍被他殺。冤冤相報。無有出期。貧僧覩汝。宿
有善根。可早持蓮華經金剛經。汝若專心受持。即能
消除惡業。增長福善。僧說訖不見。陸遂省悟。即請工
繪阿彌陀佛。觀音勢至相一軸。至誠供養。堅心素食。
投師習誦二經。未及五年。自能暗誦。如明日宰殺。夜
於佛前焚香。持誦蓮華一部。金剛一卷。對佛懺悔。口
稱來晨殺猪羊幾口。願將看經功德。超度被殺猪羊。
盡此報身。早生淨土。願我命終時。免此冤對。以此為
常。陸反覺身輕體健。年至八十一。將死。半月前。徧請
親友。言十一月初九辭世。聊具蔬食。祇迎相別。至期
親友赴齋。索浴更衣。端然正坐。頌曰。六十餘年專殺
業。手提刀稱暗修行。今朝得趣菩提路。水裏蓮花火
裏生。頌畢化去。親朋無不瞻仰贊嘆。

萬曆辛丑。順城門內監。張愛。晚年受持金剛經。屆易
簧。家人囑之曰。莫忘持經念頭。愛心然之。而口噤不
能答。覩二青衣押之曰。汝當往山東投胎。其行若飛。
日中巳到山東。見彼土山水。及受生父母。愛一心惟
持經。隨押至一殿宇。心疑是東嶽。而無牛頭獄卒。殿
上一人。冠平頂冠。引愛使前。冠者起曰。汝合到此地
投胎。愛稱某一生持金剛經。但願往生。不願投胎。冠
者曰。汝持經功少。愛云。曾聞十念成就。況某持經。巳
歷數年之久乎。冠者因顧兩青衣曰。且送回持經。受
死巳九日。心尚煖。未殮。復甦。遂離家住西山碧雲寺。
專誦金剛經。又十一年。一日集眾云。我以持經力。今
西去矣。沐浴更衣。端坐而逝。

宣德間。川西鶴鳴。觀道士。陳入玄。志求長生。禱神授
法。夜見一人。自稱金剛神。謂玄曰。爾往岷山。禮智融
和尚。當授汝法。玄如言往問云。玄冀長生。願聞秘要。
融云。不見金剛云。一切有為法。如夢幻泡影乎。玄云。
既如幻泡。何謂長生。融云。若見諸相非相。即見如來。
又云。即非如來。是名如來。玄於言下頓省。遂歸隱瓦
屋山之虎踞岩。年九十八。一日集鄰居曰。吾始志仙
長生。今幸得佛長生矣。願諸公得我所得。言訖。遂瞑
目而逝。

海鹽漁戶。張元。與弟貞。撒網夜歸。舟至青松塘。見水
面異光。掩映星月。疑有寶珠。遂沒水取一石匣。兄弟
相慶。歸家䖍啟。得金剛經一卷。金字所書。遂供家堂
中。夜夢金甲神曰。汝前生。為長水法師講壇作務人。
因不信心。退墮至此。然微因未泯。賜汝大法。當精進
持誦。元以不識字辭。神令開口。以一丸投之。明日啟
誦。熟如久習。元以告昭慶寺僧傳如。如勉其回向西
方。越三年。元謂親識曰。蓮台現矣。端坐而化。時萬曆
丁丑七月事。

歸一居士論曰。歸西與生天有別。盖生天尚未脫
輪廻。歸西則永離生死也。
何言之。輪廻共有六道。
一曰天道。二曰人道。三曰修羅。四曰畜生。五曰餓
鬼。六曰地獄。六道生死。皆輪轉不巳。天上受福。雖
勝人間。然壽命亦皆有數。如忉利夜摩兜率化樂
諸天。壽以千計。多者不過數千歲。他化魔身光音
徧淨諸天。壽以萬計。多者亦不過數萬。到數盡時。
仍來欲界受生。不能永居天上。故曰未脫輪廻也。

至若西方。過十萬億佛土。有世界名曰極樂。其教
主號無量壽佛。至今現在說法。一歸其境。永不退
轉。直至成佛。其人壽命。皆無量無邊。非筭數之所
能知。經所謂天地壞時。這箇不壞。故曰永離生死
也。較之生天者。不逈別手。
又持金經。與修淨土同
功。修淨土。與參禪家一致。何言之。盖參禪固能頓
悟真空。立地成佛。而修淨。