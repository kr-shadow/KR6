#+TITLE: 勸發菩提心文-唐-裴休
#+DATE: 2016-06-11 12:28:22
#+SOURCE: github.com/kanripo/KR6e0131 master f347e2de                

* No. 1010-A
 勸發菩提心文序
終南山艸堂寺圭峰沙門　宗密　撰

發菩提心者。崇德廣業虗心外身圓覺之謂也。自非
達恢廓之道。稟仁恕之性。懷遠大之志者。其誰能發
斯意焉。豈其如來滅後。後五百歲佛法衰。末世人少
信。時有儒門上士河東裴公而當此仁。吾與裴公交
佛道久巳。知其入佛門到佛境及覧勸發菩提心文。
知其為佛使行佛事。吾為佛子寧不感之而踊躍乎。
凡歸佛者可寶之為龜鏡。然佛門難入。失在偏邪。佛
境難到。失在怠速。心外求法或身中計我邪也。唯尚
理性或但宗因緣。偏也。持解迷行或沈空住寂。怠也。
勞形苦神而剋期待證。速也。今裴公所得所行所演
所勸。僉異於是。所謂洞了自心。德等於佛。非心外求
也。洞了形識。空如幻化。非自計我。真如本覺。是其所
宗。非伹緣也。四諦六度。是其所弘。非唯性也。禮供讚
念。率身勵人。非速行也。福智悲願。孜孜是務。非沈住
也。氣和神適。乘緣應事。非勞苦也。以時消息。為而不
待。非求證也。如是備眾德。離諸病。非入佛門到佛境
何耶。吾久同其願又覧其文詠歌。不足故輒為序。今
而後有欲入佛門造佛境者。宜信受奉行。
No. 1010
普勸僧俗發菩提心文
唐相國　裴休　述

普告大眾。若僧若俗。有能同發阿耨多羅三藐三菩
提心者。我願生生常為道俗。同宗同趣。同願同求。同
運大悲。同修大智。遞相輔助。直至菩提。普告大眾。若
僧若俗。有能同發阿耨多羅三藐三菩提心者。我願
生生常同淨業。各領眷屬。分化眾生。龍華會中。同受
佛記。廣修大願。直至菩提。

* 初明菩提名義

阿耨多羅三藐三菩提者。此云無上正徧知。覺(無上者。究
竟也。正者。如理知徧者。無量智正覺知真俗智)是諸佛所證最上妙道。是眾
生所迷根本妙源。既慕如來永離諸苦。自悲巳身久
失大利。慨然奮發將求佛身。即是初發阿耨多羅三
藐三菩提心也。

* 次明菩提心體

既發菩提大心。須識菩提心體。夫菩提心體不從真
心發。無由得至菩提。故須揀擇分明。方是正因法行。
且大眾從無始來常認為我身者是地水火風從合
之身。旋聚旋散。屬無常法。非我身也。大眾從無始來
常認為我心者是緣慮容塵虗妄之心。乍起乍滅。屬
無常法。非我心也。我有真身圓滿空寂者是。我有真
心廣大靈知者是也(圓滿者。法身無量功德本自具足也。空寂者。法身離諸色相永
無動搖也。廣大者。真心體兼法界包含虗空也。靈知者。了了分明鑒照清徹也)。空寂靈智。神
用自在。性含萬德。體絕百非。如淨月輪圓滿無缺。惑
雲所覆不自覺知。妄惑既除。真心本淨也。十方諸佛
一切眾生與我此心三無差別。此即菩提心體也。捨
此不認。而認自身妄念。隨死隨生。與禽畜雜類比肩
受苦。為丈夫者豈不羞哉。既發無上道心。當行大丈
夫事。起三心立五誓。修一切助菩提法。以諸佛為師。
以菩薩為侶。以六道眾生為眷屬。以生死煩惱為園
林。誓盡未來濟拔度脫。是則名為發阿耨多羅三藐
三菩提心也。

* 次明三心

一者大悲心。既悟自心。本無生滅。遂悲六道。枉受沈
淪。巳雖未證菩提。且願眾生解脫(即經云菩提心巳。雖未度。願度未度。
老子云。聖人後其身身先。儒家云。仁者博施濟眾。先人後巳三教皆同)。於是廣發同體
大悲。盡未來行四攝法。攝彼眾生。皆令歸真。同成佛
道。此即大悲心也。二者大智心。既興大智。誓度羣品。
品類既多。根器不同。即須廣事諸佛。廣學妙法。一一
證入。轉化眾生。此即大智心也。三者大願心。既欲廣
度眾生。遂興廣大悲智。然心惟本淨。久翳塵勞。習性
難頓。銷除法器。須資磨寶。自慮輪迴諸趣。不遇佛法
勝緣。故發大願。備修萬行。行願相資。猶如車翼。運行
不退。直至菩提。此即大願心也(華嚴經云。菩提心燈以大悲為油。大願為
大智為光)。然三心之中。大願為主。常持悲智。以度羣生。故
初發心必先起願。華嚴行願經云。若人臨命終時。最
後剎那。一切諸根悉皆散壞。一切親屬悉皆捨離。一
切威勢悉皆退失。一切財寶無復相隨。唯此願王不
相捨離。常為引導。直至菩提。是故汝等聞此願王。莫
生疑念(華嚴最後普賢所說。定非虗忘。依此修行)。

* 次明五誓

一者眾生無邊誓願度。二者福智無邊誓願集。三者
佛法無邊誓願學。四者如來無邊誓願事。五者無上
正覺誓願成。持此五誓。念念運心。無有間斷。是為具
菩提大心。是為持菩提心戒。三心五誓重疊相資。佛
佛道同不過於此。即是具足發阿耨多羅三藐三菩
提心也。

* 次勸常持菩提心

普告大眾。若僧若俗。既巳發菩提大心。修菩薩妙道。
至誠普啟諸佛。一心普攝眾生。行住坐臥常持此願。
不欺誑於六道。不失信於如來。廣設津梁。護持教法。
彌勒座下。皆證無生。千佛會中。俱為導首。能持此心。
則永不退失阿耨多羅三藐三菩提。

* 次勸度脫眾生

普告大眾。若僧若俗。從今身至佛身。誓欲度脫一切
眾生。普令入佛知見。黑闇岸下為作明燈。生死海中
為船筏。力雖未及。常運此心。念念相續。不令間斷。能
持此心否。若持此心。則永不退失阿耨多羅三藐三
菩提。

* 次勸積集福德

普告大眾。若僧若俗。從今身至佛身。誓欲於悲田敬
田積集福德。亦捨內財外財成就萬行本。為眾生修
道須資福德勝緣。令無私巳之心欲受天人之報。力
雖未及。常運此心。念念相續。不令間斷。能持此心否。
若持此心。則永不退失阿耨多羅三藐三菩提。

* 次勸修學佛法

普告大眾。若僧若俗。從今身至佛身。誓欲修一切佛
法。窮一切教門。四無量心。六波羅蜜。法義深淺。因果
有無。性相二宗。頓漸二教。悉皆通達。開導眾生。力雖
未及。常運此心。念念相續。不令間斷。能持此心否。若
持此心。則永不退失阿耨多羅三藐三菩提。

* 次勸親事諸佛善知識

普告大眾。若僧若俗。從今身至佛身。誓欲承事諸佛。
一切諸大菩薩。諸善知識。見善知識情無厭足。事善
知識心無疲懈。聞善知識所有教誨欣樂順行。常學
善財童子所行之行。力雖未及。常運此心。念念相續。
不令間斷。能持此心否。若持此心。則永不退失阿耨
多羅三藐三菩提。

* 次勸修唯求佛果

普告大眾。若僧若俗。從今身至佛身。常願當來作佛。
不起二乘之心。願普與一切眾生。同體速成正覺。所
修善業。一一回向阿耨多羅三藐三菩提。所勸眾生。
一一令發無上道意。常修寶海梵志廣大悲願力。雖
未及常運此心。念念相續。不令間斷。能持此心否。若
持此心。則永不退失阿耨多羅三藐三菩提。

* 次勸結菩提道俗

普告大眾。若僧若俗。從今身至佛身。與同發菩提心
道俗。生生世世不相捨離。同願同心。同行同德。各修
定慧。分化眾生。或為兄弟。或為師長。迭相勸發。彼此
護持。一人失路即同拯拔。一人證道即共歸依。永無
猒倦。不相捨離。能持此心否。若持此心。則永不退失
阿耨多羅三藐三菩提。

* 次勸通圓頓經典

普告大眾。若僧若俗。既巳發菩提大心。運菩提大行。
若不徹菩提心體。未合菩提法源。雖巳發心。必滯摧
小。故須先悟圓明淨覺。本無無明。幻翳空華。俱非實
體。遠離執取。平如虗空。常於寂照。心中流出廣大大
悲智。如此則不滯諸相。不墮二邊。始為菩提正因。方
免枉受勞苦。若金剛圓覺。簡妙通明。華嚴涅槃。廣大
具足。儻同我志。竝望通經。

* 次明一切助菩提法

寶海梵志。勸無量人發阿耨多羅三藐三菩提心。取
佛世界皆得受記。復勸三億弟子令其發心。中有一
人名曰樹提。白言。尊者云何菩提。云何助菩提法。云
何菩薩修行菩提。云何繫念得於菩提。爾時。其師報
言。菩提者。即是菩薩之所修集四無量藏。所謂無盡
福德藏。無盡智藏。無盡慧藏。無盡佛法和合藏。是名
菩提。如佛所說助菩提法。所謂攝取清淨度生死法
門。善男子捨財是助菩提法。調伏眾生。故持戒是助
菩提法。隨其所願得成就。故忍辱是助菩提法。三十
二相八十隨形好具足。故精進是助菩提法。具足一
切諸事。故禪定是助菩提法。其心當得善調伏。故智
慧是助菩提法。知一切諸煩惱。故多聞是助菩提法。
得無礙辨。故福德是助菩提法。一切眾生之所須。故
思惟是助菩提法。成就斷疑。故慈心是助菩提法。成
就無礙心。故悲心是助菩提法。教化眾生無厭足。故
喜心是助菩提法。於正法中生愛樂。故捨心是助菩
提法。成就斷於愛憎。故聽法是助菩提法。成就滅五
葢。故出世是助菩提法。捨除一切世間。故阿蘭若是
助菩提法。滅不善業。故隨喜是助菩提法。增長善根。
故念處是助菩提法。分別身受心法成就。故正勤是
助菩提法。離一切不善法行一切善法。故如意足是
助菩提法。成就身心輕利。故諸根是助菩提法。摧滅
一切煩惱。故覺是助菩提法。覺如實法。故六和是助
菩提法。調伏眾生令清淨。故是名攝取清淨度生死
法門。如是修行。即繫念得菩提也。如是等菩提心。今
應生欲。是道清淨。是道無漏。是道正直。是安穩。汝等
應當專心作大誓願。取莊嚴佛土。隨意所求(莊嚴佛土各各
不同也。或取淨土或取穢土。具在悲華經中)。

* 次明菩薩四懈怠法

寶藏如來告毗舍那無垢言。菩薩有四懈怠。若菩薩
成就四法。於生死獄。受諸苦惱。不能疾成阿耨多羅
三藐三菩提。何等為四。所謂下行。下伴。下施。下願。云
何下行。或有菩薩破口身戒不善護業。是名下行。云
何下伴。親近聲聞及辟支佛共與同事。是名下伴。云
何下施。不能一切捨諸所有。於受者中心生分別。為
得天上快樂。故而行布施。是名下施。云何下願。不能
一心願取諸佛淨妙世界。所作誓願不能調伏眾生。
是名下願(出慈華經)。

* 次明菩薩四速疾法

復有四法。菩薩成就。則能疾成阿耨多羅三藐三菩
提。一者能持禁戒淨。身口意護捨法門行。二者親近
修學大乘之人。與共同事。三者所有之物能一切捨。
以大悲心施於一切。四者一心願取種種莊嚴諸佛
世界。亦為調伏一切眾生。是名四法(出悲華經)。

* 次明發菩提心功德

天帝釋白法慧菩薩言。佛子菩薩初發菩提心所得
功德其量幾何。法慧菩薩言。此義甚深。難說。難知。難
分別。難信解。難證。難行。難通達。難思惟。難度量。難趣
入。雖然我當承佛威神之力而為汝說。佛子。假使有
人以一切樂具供養東方阿僧祇世界所有眾生。經
於一劫。然後教令淨持五戒。南西北方四維上下亦
復如是。此人功德寧為多否。天帝言。此人功德唯佛
能知。法慧言。此人功德比菩薩初發心功德。百分不
及一。千分不及一。百千分不及一。如是億分．百億分．
千億分．百千億分．那由他億分．百那由他億分．千那
由他億分．百千那由他億分．百萬那由他億分．乃至
優波尼沙陀億分．亦不及一。佛子且置此喻。假使有
人以一切樂具供養十方阿僧祇世界所有眾生。經
於百劫。然後教令修十善道。如是供養。經於千劫教
住四禪。經百千劫教住四無量心。經於億劫教住四
無色定。經百億劫教住須陀洹果。經於千億劫教住
斯陀含果。經於百千億劫教住阿那含果。經於那由
他億劫教住阿羅漢果。經於百千那由他億劫教住
辟支佛道。是人功德寧為多否。天帝言。此人功德唯
佛能知。法慧菩薩言。此人功德比菩薩初發心功德
百分不及一。乃至優婆尼沙陀分亦不及一。何以故。
一切諸佛初發心時。不但為以一切樂具供養十方
十阿僧祇世界所有眾生。經於百劫。乃至百千那由
他億劫故。發菩提心不但為教爾所眾生。令修五戒．
十善業道．教住四禪．四無量．四無色定。教得須陀洹
果．斯陀含果．阿那含果．阿羅漢果．辟支佛道故。發菩
提心為令如來種性不斷故。為充徧一切世界故。為
度脫一切世界眾生故。為悉知一切世界成壞故。為
悉知一切世界中眾生垢淨故。為悉知一切世界自
性清淨故。為悉知一切眾生心樂煩惱習氣故。為悉
知一切眾生死此生彼故。為悉知一切眾生諸根方
便故。為悉知一切眾生心行故。為悉知一切眾生三
世智故。為悉知一切佛境界平等故。發於無上菩提
之心故。常為三世一切諸佛之所憶念。當得三世一
切諸佛與其妙法。即與三世一切諸佛體性平等。巳
修三世一切諸佛助道之法。成就三世一切諸佛力
無所畏。莊嚴三世一切諸佛不共佛法。悉得法界一
切諸佛說法智慧。何以故。以是發心。當得佛故。應知
此人即與三世諸佛同等。即與三世諸佛境界平等。
即與三世諸佛功德平等。得如來一身無量身究竟
平等真實智慧。初發心時。即為十方一切諸佛所共
稱歎。即能說法教化。調伏一切世界所有眾生。即能
震動一切世界。即能光照一切世界。即能息滅一切
世界諸惡道苦。即能嚴淨一切世界。即能於一切世
界中示現成佛。即能令一切眾生皆得歡喜心。即能
入一切法界性。即能持一切佛種性。即能得一切佛
智慧光明。此初發心菩薩不於三世少有所得。若諸
佛。若諸佛法。若諸菩薩。若諸菩薩法。若獨覺。若獨覺
法。若聲聞。若聲聞法。若出世間。若出世間法。若眾生。
若眾生法。唯求一切智於諸法界心無所著。是名初
發阿耨多羅三藐三菩提心功德(出華嚴經發心功德品。此約初住菩
薩說。今凡夫位中是初發菩提心。至初住位中是成就菩提心也)。

* 次通凡聖差別疑

或曰。菩提大心。聖賢境界。固非凡夫淺識所能造擬
也。故菩薩初住。發大心。便能遊歷十方。廣作佛事。今
以大法勸諸凡夫。無乃根器不同乎。對曰。不然凡聖
同源本無差別。一念迷倒自取沈淪。若悟性本圓明。
便與諸佛平等。性上起菩提心。以此修行即為菩薩
(菩薩者大心眾生也)。何苦自薄而謂凡夫隔絕哉。且凡夫位中
三毒為本。今既誓捨財寶以化眾生。雖未盡行自然
少貪。誓行四攝以化眾生。雖未盡行自然少瞋。誓修
定慧以度眾生。雖未盡證自然少癡。三法在心便成
法器。所以菩薩不斷煩惱唯興大悲威德。法門誠不
虗設。又何疑而不為哉。且凡夫發心是初發菩提心
也。初住發心是成就菩提心也。若待初住方發此心。
初住之前當修何法。除此菩提正路。盡為生死因緣。
但至輪回何由證入。故釋迦如來從初發心。即於無
量生中事無量諸佛一切佛。所發菩提心直至然燈
佛前方受遠記。寶藏佛會始號大悲。固須千百生中
方得成就。所以勸諸道俗學我本師世尊。無以纔辨
教門。便為甚深法藏粗識心性。定言無上菩提須度
一切眾生。須求一切種智。賢劫千佛皆種善根。自然
福智弘深。永作世間道首。普願大眾以此文示此郡
及他州。與我有緣者見此文當發菩提心。欲發心時。
請先隨力捨財物。或投一齋供養三寶。或畫一像精
進道場。然後依此正文。虔發大願(準賢劫千佛經。一一佛於因地遇佛
時。皆先以財寶乃至柳枝淨水等世尊供養。然後發菩提心。悲華經。寶海梵志。勸無量人天發菩提心。先令以
物獻佛。然後啟願。佛佛道同。故須導稟)。

啟發之後。念念運心。便為成佛正因。宜自深加喜慶。
道俗不乖於法侶。山川豈礙真智。幸因路人垂示姓
字。

開成三年六月二十日緜州剌史裴休記

勸發菩提心文(終)
* No. 1010-B

菩提心文迺李唐相國裴休製作。誠為吾教革凡
入聖之基本。建烙火之後。想多漂沒。往往緇素未
廣。聞見今訪古今刊流通。少答王臣贊護佛乘之
深意者。

紹興壬申季夏既望日　淨照謹題
* No. 1010-C

建保三年四月十八日從大宋國得此本。披閱之
處隨喜尤深。仍同五月十八日夜子尅於栂尾之
練。若臺艸菴切句加假字樂同心道俗。時屬末代
人無大心。今值此文。如穢庭得摩尼無限。末世有
憑成佛。願生生世世須此文矣。
沙門高辨