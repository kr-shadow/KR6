#+TITLE: 唯識三十論直解-明-智旭
#+DATE: 2016-06-11 12:29:46
#+SOURCE: github.com/kanripo/KR6n0051 master 0eddfb44                
No. 828
唯識三十論直解
世親菩薩　造
三藏法師　玄奘　譯
蕅益沙門　智旭　解

「護法等菩薩。約此三十頌造成唯識。」

【此玄奘師敘述之辭也。按佛滅後九百年。世親菩
薩提挈瑜伽師地論之綱領。作三十頌。同時有親
勝火辯二師造釋。又二百年。次有德慧安慧難陀
淨月勝友陳那智月護法八大論師相繼造釋。而
護法立義最為周足。奘師宗之。故云護法等菩薩
也。】

「今略標所以。謂此三十頌中。初二十四行頌。明唯識
相。次一行頌。明唯識性(此諸法勝義等四句)。後五行頌。明唯識
行位(乃至未起識巳下也)。就二十四行頌中。初一行半。略辯唯
識。相次二十二行半。廣辯唯識相。謂外問言。若唯有
識。云何世間及諸聖教說有我法。舉頌以答。頌曰。

由假說我法。有種種相轉。彼依識所變。此能變唯三。
謂異熟思量。及了別境識。」

【此即略辯唯識相也。世間說有我相。謂有情命者
等。聖教假說我相。謂預流一來等。世間說有法相。
謂實德業等。聖教假說法相。謂蘊處界等。外人問
意。以為既唯有識。別無實我實法。何故世間及諸
聖教仍說有我法耶。頌中以假說二字。釋彼說有
二字之疑。問意謂無則不宜說。答意謂雖說但是
假。問意謂說有不應無。答意謂非有但假說也。既
無實我實法。但是由於假說。所以隨情施設。妄有
種種相轉。而彼種種我法之相。不過皆依識所變
現。然此能變之識。雖有八種。以類別之。則唯有三。
謂一者第八名異熟識。二者第七名思量識。三者
前六總名了別境識也。】

「次二十二行半。廣辯唯識相者(此中前十四行半。廣明三能變相。次有八
行。廣明所變唯識)。由前頌文略標三能變。今廣明三變相。且
初能變。其相云何。頌曰。

初阿賴耶識(一自相門)。異熟(二果相門)一切種(三因相門)。不可知執
受。處了(不可知三字。四不可知門。執受處三字。五所緣門。了字。六行相門)常與觸。作
意。受。想。思。相應(七心所相應門)唯捨受(八受俱門)。是無覆無記(九三
性門)。觸等亦如是(十心所例王門)。恒轉如暴流(十一因果法瑜門)。阿羅
漢位捨(十二伏斷位次門)。」

【此以十二門釋初能變識之相也。一名阿賴耶識
者。此云藏識。具有能藏所藏執藏義故。即約當體
自相言也。二名異熟識者。由過去善惡業習成熟
之力。所感無記果報總主。以此異熟識體。望前善
惡業習。業習是因。此識是果也。三名一切種識者。
此識一類無記。受前七識諸法之熏。持前七識諸
法之種。現在未來前七諸法一切現行。皆由此識
所藏種子發起。諸法現行是果。此識是因也。四言
不可知者。謂此識能緣行相極為微細。此識所緣
五淨色根及諸種子亦甚微細。此識所緣外器世
間難可測量也。五言執受處者。即指此識所緣相
分。執受二字。指勝義浮塵五根及諸種子。處之一
字。指依報世間。此三皆是第八識所緣境也。六言
了者。即指此識能緣見分。識以了別為現行之相
狀也。七云常與觸作意受想思相應者。謂與此遍
行五心所恒相應起也。遍行心所。具如百法中釋。
八云唯捨受者。受有三種。謂苦樂捨。今第八識。行
相極不可知。不能分別苦樂。故唯與捨受相應也。
九云是無覆無記者。性有三種。能為此世他世順
益。名為善性。能為此世他世違損。名不善性。亦名
惡性。於善不善損益義中不可記別。名為無記。就
無記性。復分為二。若與染汙相應。名為有覆無記。
若無染汙。其性白淨。名為無覆無記。今第八識。是
善惡所招苦樂之果。體非善惡。又不與根隨煩惱
相應。故是無覆無記也。十云觸等亦如是者。謂觸
等五箇心所。亦如第八識惟是無覆無記性攝。亦
屬異熟。所緣行相亦不可知也。十一云恒轉如暴
流者。恒。謂此識無始以來一類相續。常無間斷。轉。
謂此識無始以來。念念生滅。前後變異。恒則非斷。
轉則非常。非斷非常。因果法爾。望前名果。望後名
因。喻如暴流。長時相續而非斷常也。十二云阿羅
漢位捨者。煩惱斷盡。名阿羅漢。即聲聞乘之第四
果。緣覺乘之辟支佛果。永斷俱生我執。大乘菩薩
八地以上。永伏俱生我執。皆名為阿羅漢。爾時此
第八識。不復名阿賴耶。伹名異熟及一切種。若至
如來位中。并捨異熟識名。但名一切種識。亦名菴
摩羅識。亦名大圓鏡智相應心品也。】

「巳說初能變相。第二能變。其相云何。頌曰。

次第二能變。是識名末那(一釋名門)。依彼轉(二所依門)緣彼(三所
緣門)。思量為性相(四體性門五行相門)。四煩惱常俱。謂我癡。我見。
并我慢我愛(六染俱門)。及餘觸等俱(七餘相應門)。有覆無記攝
(八三性門)。隨所生所繫(九界繫門)。阿羅漢。滅定。出世道。無有(十伏
斷門)。」

【此以十門釋第二能變識之相也。一名末那者。此
翻為意。二云依彼轉者。彼。指第八識。第八識之現
行。是此識之根本依。第八識中所藏第七識之種
子。是此識之種子依。轉。謂相續生起也。三云緣彼
者。謂此第七識。即緣彼第八識之見分而起微細
我法二執也。四云思量為性。五云思量為相者。此
識以恒審思量而為體性。即以恒審思量而為行
相。是故名末那也。六云四煩惱常俱等者。謂此識
從無始來。若未轉與平等性智相應。則任運恒緣
藏識見分。與四根本煩惱相應。一者我癡。即是無
明。愚於自識所變我相。迷於無我真如之理。二者
我見。即是妄執。謂第八識之見分。本非成法。妄執
為我。三者我慢。謂恃所執我。倨傲高舉。四者我愛。
謂於所執我深生貪著也。七云及餘觸等俱者。謂
遍行五心所。定得相應。及八種大隨煩惱。別境中
慧。亦得相應。共有十八心所也。大隨煩惱。釋現百
法論中。八云有覆無記攝者。由與四煩惱等相應。
隱蔽真理。故名有覆。非善不善。故名無記也。九云
隨所生所繫者。謂隨其所生三界九地。即繫屬于
此界此地也。十云阿羅漢滅定出世道無有者。謂
此我執相應之末那。二乘無學。方得永斷。菩薩八
地以上。方得永伏。故阿羅漢無有。那含聖者。登地
菩薩。入滅盡定。亦暫伏滅。故云滅定無有。聲聞初
果以上。菩薩登地以上。真無我解。及後得智。二無
漏道若現前時。亦暫伏滅。故云出世道無有也。】

「如是巳說第二能變。第三能變。其相云何。頌曰。

次第三能變。差別有六種(一差別門)。了境為性相(二體性門。三行
相門)。善不善俱非(四三門性)。此心所遍行。別境。善。煩惱。隨煩
惱不定(五心所相應門)。皆三受相應(六受俱門)。」

【此以九門釋第三能變識之相。而先舉前六門頌
也。一云差別有六種者。謂依六根而住。由六根而
發。繫屬於六根。助六根了別。如六根之各緣一塵。
故有六種識也。二云了境為性者。六識皆以了別
塵境為自性也。三云了境為相者。六識即以了別
塵境為行相也。四云善不善俱非者。謂此六識若
與信等十一相應。即善性攝。若與無慚等法相應。
不善性攝。俱不相應。即非善非不善無記性攝也。
五云此心所遍行等者。謂遍行有五。別境有五。善
有十一。煩惱有六。隨煩惱有二十。不定有四。共有
五十一心所法。皆得與第六識相應。若前五識。但
除慢疑見三種根本煩惱。亦除四不定十小隨煩
惱。餘皆得相應也。六云皆三受相應者。謂前六識。
皆能領納順違俱非境相。領順境相。名為樂受。領
違境相。名為苦受。領非順非違境相。名不苦不樂
受。亦名捨受也。】

「初遍行觸等。次別境謂欲。勝解。念。定。慧。所緣事不同。」

【此覆解遍行別境二種心所也。觸等巳如初能變
釋。別境則一欲。二勝解。三念。四定。五慧。欲緣所欲
觀境。勝解緣決定境。念緣所曾習境。定慧緣所觀
境。故云所緣事不同也。餘如百法中釋。】

「善。謂信。慚。愧。無貪等三根。勤。安。不放逸。行捨。及不害。」

【此覆解十一善心所也。一信。二慚。三愧。四無貪。五
無瞋。六無癡。此三名為三善根者。以能生一切諸
善法故。七精勤。八輕安。九不放逸。十行捨。十一不
害。俱如百法中釋。及之一字。顯餘翻染諸善心所。
謂一欣。二不忿。三不恨。四不惱。五不嫉。六厭。七不
慳。八不憍。九不覆。十不誑。十一不諂。十二不慢。十
三不疑。十四不散亂。十五正見。十六正知。十七不
忘念。然皆不別立者。為顯少善能敵多惡。又顯悟
解理通。不似煩惱之迷情事局故也。】

「煩惱。謂貪。瞋。癡。慢。疑。惡見。隨煩惱。謂忿。恨。覆。惱。嫉。慳。
誑。諂。與害。憍。無慚。及無愧。掉舉。與惛沉。不信。并懈怠。
放逸。及失念。散亂。不正知。」

【此覆解六根本煩惱。二十隨煩惱也。亦如百法中
釋。頌中與字。及字。并字。顯隨煩惱非但二十。如邪
欲。邪解。及染汙尋。伺等。】

「不定。謂悔。眠。尋。伺。二各二。」

【此覆解四不定心所也。悔。即惡作。眠。即眠睡。尋。即
尋求。伺。即伺察。亦如百法中釋。言二各二者。謂悔
眠為一。尋伺為一。此二各通善染二性也。】

「巳說六識心所相應。云何應知現起分位。頌曰。

依止根本識(七共依門)。五識隨緣現。或俱或不俱。如濤波
依水(八俱轉門)。意識常現起。除生無想天。及無心二定。睡
眠與悶絕(九起滅分位門)。」

【此明第三能變識之後三門也。七云依止根本識
者。謂前六轉識。必以第八根本識之現行而為共
依。又必以第八識中所藏前六轉識種子為各別
親依也。八云五識隨緣現等者。謂前五轉識。皆仗
眾緣。方得生起現行。如眼識九緣生。耳識八緣生。
鼻舌身三識七緣生。緣具則不妨俱起。緣缺則不
必俱生。故云或俱或不俱。如濤波依水。多少無定。
水喻第八藏識。濤波即喻前五識也。九云意識常
現起等者。謂前五識。所藉緣多。緣有具缺。故起滅
不定。第六意識。所待緣少。緣具無缺。故常得現起。
但除五位。暫時不行。一者生無想天。二者入無想
定。三者入滅盡定。四者極重睡眠。五者極重悶絕
也。】

「巳廣分別三能變相。為自所變二分所依。」

【三能變相。指八識自證分。所變二分。即相分見分
也。相見俱依自證而起。故自證分。是相見二分所
依。此結上廣明三能變相也。此下有八行頌。廣明
所變唯識。又分為二。初一頌。正明所變。次七頌。廣
釋外難。】

「云何應知依識所變。假說我法非別實有。由斯一切
唯有識耶。頌曰。

是諸識轉變。分別所分別。由此彼皆無。故一切唯識。」

【此正明所變唯識。而決無實我實法也。是諸識者。
指前所明八箇心王。五十一箇心所也。轉變者。諸
心心所之自證分。皆能變似見相二分也。所變見
分。名為分別。所變相分。名所分別。離此見相二分。
則彼實我實法決定皆無。是故一切無不唯識。謂
心王有八。即自體唯識。心所有五十一。即相應唯
識。色法十一。即所變影像唯識。不相應行有二十
四。即分位唯識。無為有六。即實性唯識也。此下廣
釋外難。又分為三。初一頌。釋分別由何難。次一頌。
釋生死用何難。後五頌并明唯識性之一頌。總釋
違經三性難。】

「若唯有識。都無外緣。由何而生種種分別。頌曰。

由一切種識。如是如是變。以展轉力故。彼彼分別生。」

【此先釋分別用何難也。謂由第八識中。含藏前七
識心心所法一切種子。此等種子。熏習生長乃至
成熟。轉變不一。又以此現行互相資助力故。彼彼
分別而便得生。何假外緣。方生分別哉。】

「雖有內識而無外緣。由何有情生死相續。頌曰。

由諸業習氣。二取習氣俱。前異熟既盡。復生餘異熟。」

【此次釋生死由何難也。謂生死相續。由內因緣。不
待外緣。故唯有識。蓋界內分段生死。由有漏善不
善業種子為因。煩惱障種以為助緣。招於六道身
命麤異熟果。前盡後生。即彼界外不思議變易生
死。亦由無漏有分別業種子。為因。所知障種以為
助緣。感于三種意生身細異熟果。前後改轉。是則
二種生死。皆由內識惑業所感。何藉外緣哉。二取。
即指煩惱所知二障。俱有執著義故。此下後釋違
經三性難中。復分為二。初三頌。正釋三性不離識。
次二頌并唯識性一頌。轉釋無性即識性。】

「若唯有識。何故世尊處處經中說有三性。應知三性
亦不離識。所以者何。頌曰。

由彼彼徧計。徧計種種物。此徧計所執。自性無所有。
依他起自性。分別緣所生。圓成實於彼。常遠離前性。
故此與依他。非異非不異。如無常等性。非不見此彼。」

【此正釋三性不離識也。初云由彼彼徧計者。謂能
周徧計度。妄執我法。然第八識及前五識。非能徧
計。第七末那。但計不徧。惟第六識。為能徧計也。次
云徧計種種物者。謂所徧計。即是依他所起色心
諸法也。次云此徧計所執自性無所有者。謂彼不
過即于依他所起心心所體見相分等。虗妄執為
實我實法。如於繩上妄執為蛇。而實我法。離於心
心所體見相分等皆無自性。如繩外別無實蛇也。
此四句。明徧計性不離識竟。次云依他起自性分
別緣所生者。謂此心心所體及相見分。皆由分別
緣之所生。故名依他起自性也。心心所法。皆有緣
慮。故若染若淨。皆名分別。即以此分別為緣。展轉
復生染淨心心所體及見相分。此明依他性不離
識竟。次云圓成實於彼等者。謂圓滿成就諸法實
性。即於彼依他起性之上。常遠離前徧計所執。故
此圓成實性。與彼依他起性。譬如麻之與繩。水之
與波。既非是異。亦非不異。亦如無常無我等蘊處
界有為諸法。與無常無我等性。非異亦非不異。蓋
若言異。則應蘊處界不是無常。若是不異。則應無
常不是蘊處界等共相。今圓成實與依他性。亦復
如是。若言是異。則應真如非彼依他實性。如水非
波所依體性。若言不異。則應圓成實性亦是無常。
如波生滅。水亦生滅。豈可乎哉。後云非不見此彼
者。謂若未達徧計本空。未證見於圓成實理。不能
見彼依他起性。蓋必無分別智證真如巳。後得智
中。方能了達依他起性如幻等故。此明圓成實性
亦不離識。以即識之實性故也。】

「若有三性。如何世尊說一切法皆無自性。頌曰。

即依此三性。立彼三無性。故佛密意說。一切法無性。
初即相無性。次無自然性。後由遠離前。所執我法性。
此諸法勝義。亦即是真如。常如其性故。即唯識實性。」

【此轉釋無性即識性也。前二頌。釋三無性。後一頌。
釋識實性。前意者。謂即依此三種自性。立彼三無
性名。乃是為遣執故。密意說為無性耳。非了義極
談也。初依徧計所執。立相無性。由此體相畢竟非
有。如空華故。次依依他起性。立生無性。此如幻事。
托眾緣生。無如妄執自然性故。後依圓成實性。立
勝義無性。謂此勝義。由遠離前徧計所執我法性
故。假名無性。非謂全無勝義性也。既三無性。但依
三性假立。三性皆不離識。無性又豈離識哉。巳上
二十四頌。明唯識相竟。次一行頌。牒前圓成實性。
此乃遠離我法二執。二空妙智所顯。即諸法之勝
義。所謂一真法界。亦即名為真如。真實而不虗妄。
如常而無變易。在凡不減。在聖不增。在迷不染。在
悟不淨。常如其性故。即唯識之實性也。】

「後五行頌明唯識行位者。論曰。如是所成唯識相性。
誰依幾位如何悟入。」

【一問誰人悟入。二問幾位悟入。三問如何悟入。】

「謂具大乘二種種性。一本性住種性。謂無始來依附
本識法爾所得無漏法因。二謂習所成種性。謂聞法
界等流巳聞所成。具此二性。方能悟入。何謂五位。」

【具大乘二種種性。答其誰人之問。方能悟入。答其
如何悟入之問。何謂五位。答其幾位之問。總徵下
文也。】

「一資糧位。謂修大乘順解脫分。於識相性能深信解。
其相云何。頌曰。

乃至未起識。求住唯識性。於二取隨眠。猶未能伏滅。」

【為求無上菩提。修習無量福智。名資糧位。為有情
故。勤求解脫。名修大乘順解脫分。乃至未起加行
位中順決擇識。伹以四弘誓願。求住唯識真勝義
性。齊此皆是資糧位攝。此位菩薩。發起大菩提心。
親近真實善友。作意勤求正覺。修集福智資糧。以
此四種勝力。於唯識義雖深信解。而于我法二取
隨眠種子。止觀力微。猶自未能伏滅。但能伏于分
別二執之現行耳。】

「二加行位。謂修大乘順決擇分。能漸伏除所取能取。
引發真見。其相云何。頌曰。

現前立少物。謂是唯識性。以有所得故。非實住唯識。」

【為欲見道。復修煖頂忍世第一四種加行。伏除二
取。名加行位。順趣真實決擇分故。亦名大乘順決
擇分。依明得定。發下尋思。觀無所取。名為煖位。依
明增定。發上尋思。觀無所取。名為頂位。依印順定。
發下如實智。于無所取。決定印持。于無能取。亦順
樂忍。忍境識空。名為忍位。依無間定。發上如實智。
雙印二取皆空。名世第一位。從此無間。必入見道。
異生法中。此最勝故。然諸菩薩於此四位。猶於現
前安立少物。謂是唯識真勝義性。以彼空有二相
未除。帶相觀心。有所得故。非實安住真唯識理也。
蓋煖位頂位。依識觀空。則境空識有。下忍印成境
空。上忍印成識空。世第一法雙印二空。皆帶空相。
未得全除。彼相滅巳。方實安住真唯識理。名通達
位。】

「三通達位。謂諸菩薩所住見道。如實通達唯識相性。
其相云何。頌曰。

若時無所緣。智都無所得。爾時住唯識。離二取相故。」

【體會真如。名通達位。初照真理。亦名見道。謂若時
菩薩於所緣境。無分別智都無所得。不取種種戲
論相故。爾時乃名實住唯識真勝義性。即證真智
真理平等平等。俱離能取所取相故。然真見道。是
根本智。親證真如。不變相故。名為挾帶。若相見道。
是後得智。變相觀空。仍名變帶。前真見道證唯識
性。後相見道。證唯識相。頌但說真見道者。以真見
道勝故。】

「四修習位。謂諸菩薩所住修道。如所見理。數數修習。
伏斷餘障。其相云何。頌曰。

無得不思議。是出世間智。捨二麤重故。便證得轉依。」

【無分別智離諸戲論。說為無得。妙用難測。名不思
議。斷世間故。名出世間。煩惱所知二障種子。性無
堪任。違於精細輕安之無漏法。名為麤重。令彼永
滅。說之為捨。捨煩惱障。便能證得大般涅槃。捨所
知障。便能證得大菩提智。菩提涅槃。名為二種轉
依果也。】

「五究竟位。謂住無上正等菩提。出障圓明。能盡未來
化有情類。其相云何。頌曰。

此即無漏界。不思議善常。安樂解脫身。大牟尼名法。」

【頌中此字。即指前頌所說二轉依果。此轉依果諸
漏永盡。性淨圓明。故名無漏。含容無邊希有功德。
故名為界。界是藏義。能生世出世間五乘利樂。亦
名為界。界是因義。此轉依果。又不思議。超過尋思
言語道故。此轉依果。又惟是善。謂清淨法界。四智
心品。皆有順益相故。此轉依果。又復是常。謂清淨
法界。性無生滅。四智心品。亦永無斷盡故。此轉依
果。又是安樂。謂二自性皆無逼惱。又能安樂諸有
情故。二乘所得擇滅無為生空智品。唯永遠離煩
惱障縛。無殊勝法。故但名解脫身。大覺世尊。成就
無上寂默法故。永寂二邊。默契中道。名大牟尼。所
得二果。永離二障。即名法身。所謂清淨法界。四智
菩提。五法為性。具足法報化三身體用差別不同。
廣如論釋也。】

唯識三十論直解(終)