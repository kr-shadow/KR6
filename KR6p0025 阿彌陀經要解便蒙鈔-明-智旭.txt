#+TITLE: 阿彌陀經要解便蒙鈔-明-智旭
#+DATE: 2018-05-12 10:24:41
#+SOURCE: github.com/kanripo/KR6p0025 master 14057d24                

* No. 430-A
 彌陀要解便蒙鈔序

切以。諸佛心要者。乃淨土妙門不可思議之境也。亦
復法藏秘髓菩薩之司南。誠然眾生迷背本有故鄉
安樂處所。是也。故我　釋迦大悲慈尊。傍觀不忍。運
用四心。肝腸吐露。將此親證無上正覺之法。直指當
人。似摩尼賜與窮子。類伽陀施於重病。橫截生死。急
救羣迷。亘古以來。獲益殊深。往生極樂者甚眾。譬如
大千塵點。難矧化往之數。雖然海藏浩瀚。汪洋無際
四十九秋。別無特示。可見彌陀一經。是九界暗中之
燈炬。彼岸之大津梁也。自以法流東震。蓮宗始創於
晉時遠公。以至宏揚註述。淨土諸祖。歷世如風。班班
列列。勝舉不盡也。明末靈峯老翁。忽現濁世。尤為火
宅。湧一青蓮。迷途道中。露大慧聚。日充九霄。息生盲
眇目之見。無暗不破。刪揀繁文。以著要解。看孔著楔。
無機不收。豈非良能巧匠也哉。今題名便蒙鈔者。何
耶。然係　資福淨業場亮公講師。繇深痛末進智微
慧淺。劣聞寡解。難徹藕益老人之心要。惟恐愚蒙沉
墜。空諸異見。執理廢事。特以善巧方便無作妙智。錦
上布花。引導迷蒙。開顯平坦。覺路鈔錄。以彰奧義。性
修兼詮。善哉善巳融通。金口誠言。契合祖之教。意罷
座之暇。隨筆成帙矣。以友人啟弁言於(余)。已量無能。
空腹自愧。口訥舌鈍。豈肯班門弄斧。事不獲巳。勉強
抖膽。撫懷轉思。不可以人而棄法也。寅請毛穎楮先
生。盜聽吐語。以助之詞也。仰冀高哲流通此鈔。庶不
昧　亮座主一片血心。潑於大地。且願人個迅至。謝
凡殻之玄宮。親到安慧命之神宅。穩當托化於蓮邦
者也。謹此為序云爾。

時於
道光三十年孟夏廿一日紅螺山二有丈室淨業蓮
村氏沐手敬識
* No. 430-B
 便蒙鈔自序

夫彌陀要解一書。大有功效於淨土法門中也。言言
見諦。語語真誠。顯理則徹性徹相。雙眼圓明。談事則
吐心吐膽。肝腸盡裂。破緣影之虗妄。暢四土之唯心。
掃權小之偏計。明三身之一體。即實事乃究竟實理。
文殊普賢莫越其閫。照性惡則全體性善。鸚鵡八哥
亦臻其域。所以不可思議之妙。盡向十惡處點示。希
有甚難之宗。全在五濁中發揮。故曰一聲阿彌陀佛。
乃釋迦本師。於五濁惡世。所得之阿耨多羅三藐三
菩提法。今以此果覺全體。授與濁惡眾生。乃諸佛所
行境界。唯佛與佛乃能究盡。非九界自力所能信解
也。噫。若非真正佛眼。何以見此。何能說此。既有如是
妙經。必要有如是妙解。誠為苦海中大津梁也。(余)稟
性愚蠢。雖講此解十有餘座。累神累思。隨講隨忘。故
於己亥歲。結夏武昌寶通寺。共二三蓮友。敷揚此解。
隨解隨錄。次後漸集成帙。非敢謂宏法利生。實為愚
蠢自便。故曰便蒙鈔也。讀是書者。莫作註解會也幸
甚。

慕蓮學人序於紅螺祖堂
No. 430
佛說阿彌陀經要解便蒙鈔卷上
紅螺比丘　達默　造鈔
資福沙門　達林　參訂

【△講釋此解。大章分三。初序義。二解經。三䟦語。初
中分四。初標題。二譯人。三疏主。四正序。標題又
二。初經題。二疏題。經題又三。初明通別。二明立
題。三正釋題。初又五。初約一化。二約一門。三約
一經。四約一題。五約一字。
△今初。

【鈔】一切諸經。皆具通別二名。教行理三。各論通別。
今佛說阿彌陀五字。名異眾典。故教別。同名為經。
故教通。依教起行。為行不同。故行別。同歸寂光。故
行通。理雖無名。因門名理。理隨於門。四教十六門
入理。故理別。門隨於理。一門所入之理。即一切門
理。一切門所入之理。即一門理。故理通。此約一化。

△次約一門者。謂淨土一門也。淨土三經並行於
世。故教別。同稱彌陀之經。故教通。稱名觀想為行
不同。故行別。同稱淨業。故行通。唯心四土。故理別。
四土唯心。故理通。此約一門。
△三約一經者。從如
是我聞。至作禮而去。序正流通三分不同。故教別。
初中後總為一善。故教通。信願行三不同。故行別。
同歸淨土。故行通。極樂橫具四土。故理別。四土同
一極樂。故理通。此約一經。
△四約一題者。通別二
名。故教別。總為一題。故教通。能說所說。故行別。同
為一佛。故行通。釋迦彌陀。故理別。同一法身。故理
通。此約一題。
△五約一字者。華言梵語。故教別。同
翻為覺。故教通。自覺覺他。故行別。覺滿。故行通。即
而常六。故理別。六而常即。故理通。初明通別竟。

△二明立題者。一切諸經。別名無量。不出人法喻
三。此三。有單。複。具足。七種立題之別。單三者。謂
單人。單法。單喻。單人者。如此經能說所說皆是
人。佛是究竟人也。其中無法無喻。故曰單人。單
法者。如般若經。涅槃經等。無人亦無喻。故曰單
法。單喻者。如梵網經。瓔珞經等。無人亦無法。故
曰單喻。複三者。如妙法蓮華經。乃法喻為名。如
來師子吼經。乃人喻為名。文殊問般若經等。乃
人法為名。具足一者。如大方廣佛華嚴經等。乃
人法喻具足為名也。明立題竟。

△三正釋題又二。初釋別名。二釋通名。初又二。初
分釋。二合釋。初又三。初釋佛字。二釋說字。三釋
阿彌陀。初又三。初明通別二號。二明單複三身。
三明六即性修。初又二。初明通號。二明別號。言
通別二號者。諸佛皆具通別二名。通則十種通
號。別則釋迦彌陀。通顯究竟果德。別顯應機示
現。今先明通號又三。初明十號。二明華梵。三總
略釋。
△今初言十號者。如來。為倣同先跡號。應
供。為堪為福田號。正徧知。為徧知法界號。明行
足。為果顯因德號。善逝。為妙往菩提號。世間解。
為達偽通真號。無上士。為攝化從道號。調御丈
夫天人師。為應機授法號。佛為覺悟歸真號。世
尊。為三界獨尊號。明十號竟。

△二明華梵者。梵語多陀阿伽陀。亦云怛闥阿竭。
此翻如來。金剛經云。無所從來。亦無所去。故名
如來此約法身釋。轉法輪論云。第一義諦名如。
正覺名來。此以報身釋。成實論云。乘如實道。來
成正覺。故名如來。此約應身釋。
○梵語阿羅訶。
此云應供。應受十界供養故。亦翻殺賊。亦翻無
生。觀經疏云。天竺三名相近。阿羅訶。翻應供。阿
羅漢。翻無生。阿盧漢。翻殺賊。
○梵云三藐三佛
陀。此云正徧知覺。言法無差故言正。智無不周
故言遍。出生死夢故言覺。
○梵云鞞侈遮羅那
三般那。此云明行足。大論云。宿命。天眼。漏盡。名
為三明。三乘雖得三明。而不滿足。佛悉滿足。是
為異也。具足三明六通。故曰明行足。
○梵云修
伽陀。此云好去。或名修伽度。此云善逝。地持經
云。第一上升。永不復還。故云善逝。
○梵云路伽
憊。此云世間知。謂知二種世間。一眾生世間。二
非眾生世間。及如實相。地持經云世間解。
○梵
云阿耨多羅。此云無上。大論云。如諸法中涅槃
無上。眾生法中佛無上。地持經云。無上士。涅槃
云。有所斷者。名有上士。無所斷者。名無上士。
○
梵云富樓沙曇藐婆羅提。此云可化丈夫。調御
師。大論云。佛以大慈大智。以善柔輭語。苦切之
語。雜語。令不失道。故云調御師。
○梵云舍多提
婆魔㝹舍喃。此云天人教師。大論云。佛示導是
應作。是不應作。是善是不善。是人隨教行。又云。
度餘道眾生少。度人天眾生多。故云天人師。
○
梵云佛陀。此云覺者。謂自覺。覺他。覺滿。悟性真
常。了惑虗妄。名自覺。運無緣慈。度有情界。名覺
他。窮源極底。行滿果圓。名覺滿。
○梵云路迦那
他。此云世間尊。具上九號。為物欽重。故曰世尊。
天上人間。所共尊故。明華梵竟。

△三總略釋者。翻譯名義集云。無虗妄。名如來。良
福田。名應供。知法界。名正徧知。具三明。名明行
足。不還來。名善逝。知眾生國土。名世間解。無與
等。名無上士。調他心。名調御丈夫。為眾生眼。名
天人師。知三聚。名佛。具茲十德。名世間尊。明通
號竟。

△二明別號者。名稱雖別。義亦互通。如釋迦翻能
仁。豈有一佛非能仁也。阿彌陀云無量壽。豈有
不佛非長壽也。但以逗機設化。隨世建立。今正
明能說教主。釋迦牟尼佛也。梵云釋迦牟尼。此
云能仁寂默。能仁者。姓也。寂默者。字也。能仁是
姓者。佛有五姓。一云瞿曇。二云甘蔗。三云日種。
四云舍夷。五云釋迦。一瞿曇者。或云憍曇彌。此
云純淑。十二遊經云。過去阿僧祇時。大茅草王
捨位出家。師婆羅門。遂授其姓。名小瞿曇。二姓
甘蔗者。本行經云。大茅草王。得成王仙。壽命極
長。老不能行。時諸弟子出求飲食。以籠盛仙。懸
樹枝上。獵師遙見。謂鳥便射。滴血於地。生二甘
蔗。日炙開剖。一出童男。一出童女。占相師立男
名善生。即灌其頂。名甘蔗王。女名善賢。為第一
妃。三姓日種者。本行經云。又以日炙甘蔗出故。
亦名日種。四姓釋迦者。甘蔗王聽次妃之𧮂。擯
四太子。至雪山北。自立城居。以德歸人。父王悔
憶。遣使往召。四子辭過不還。父王嘆曰。我子釋
迦。以此命族。五姓舍夷者。林名也。本行經云。以
住舍夷大樹之林。故名舍夷。此以其處而立姓。
故曰舍夷。寂默是字者。本行經云。又諸釋種。立
性憍慢多言。及見太子。悉皆默然。王云。宜字牟
尼也。以上通別二號竟。

△二明單複三身者。佛佛皆具三身。謂法報化也。
法身即本覺性體。報身乃始覺智圓。化身則慈
悲應現。法身名毗盧遮那。此云徧一切處。報身
名盧舍那。此云淨滿。化身名釋迦牟尼。此云能
仁寂默。又三身皆具單複二義。法身單。唯指本
來清淨理體。報身單。唯指無上功德智慧。化身
單。唯指應現如水中月。法身複者。一者自性清
淨法身。即眾生本源自性天真佛也。二者離垢
妙極法身。即諸佛所證究竟法界理也。報身複
者。一者自受用報身。即諸佛智斷二德。究竟實
果。二他受用報身。即地上菩薩。隨其心量。所見
剎塵相好。一一相好皆無分齊者也。化身複者。
一者應現身。示成八相。二變化身。無而倏有。又
化身。亦名應身。應物示現。如月印水故也。示現
八相者。復有三種。一者勝應。即前他受用身。二
者帶劣勝應身。通教三乘所見者。接入別圓故
勝。猶依事識故劣。三者劣應身。即藏教所見丈
六老比丘身。唯依事識。不達相海無邊之致。故
名劣。變化身又有二種。謂佛界化身。及隨類化
身。單複三身竟。

△三明六即性修者。六。顯因果之事相。即。顯佛性
之理體。全性起修。故言六。全修在性。故言即。何
名為六即。一者理即。二者名字即。三者觀行即。
四者相似即。五分證即。六究竟即。普潤大師。有
六即佛頌曰。

【鈔】動靜理全是。行藏事盡非。冥冥隨物去。杳杳不
知歸(此頌理即佛也。動靜理全是者。謂一動一靜。約理全是佛性也。行藏事盡非者。行藏。即動
靜也。由不達萬法唯心。故所作事動靜。約事全不合理也。冥冥隨物去者。謂佛性之體。隨六塵而流轉也。
杳杳不知歸者。無有覺照之功。故不知歸也)。

【鈔】方聽無生曲。始聞不死歌。今知當體是。翻恨自
蹉跎(此頌名字即佛也。方聽無生曲。始聞不死歌者。悟得佛性之理也。佛性本不生滅也。今知
當體是者。現在當體苦即法身。惑即般若。業即解脫也。翻恨自蹉跎者。翻恨理即位中。行藏事盡非也)。

【鈔】念念照常理。心心息幻塵。徧觀諸法性。無假亦
無真(此頌觀行即佛也。念念照常理者。明觀照之功也。常理。即不生不滅法身理也。心心息幻
塵者。幻塵。即五住地惑也。謂正當照常理時。五住便息而不起也。遍觀諸法性者。謂二邊法性也。無假亦
無真者。全體中道。故曰非假非真也)。

【鈔】四住雖先落。六塵未盡空。眼中猶有翳。空裏見
花紅(此頌相似即佛也。四住。謂見思二惑。見為一住。思為三住。先落。謂法執後斷。我執先斷也。
六塵未空者。法執未忘也。由法執故。故曰眼中有翳。空裏見花紅也)。

【鈔】豁爾心開悟。湛然一切通。窮源猶未盡。尚見月
朦朧(豁爾心開悟者。以中道觀智。豁破無明一品也。湛然一切通者。六塵空也。窮源未盡者。還
有四十一品無明未盡。故曰尚見月朦朧也)。

【鈔】從來真是妄。今日妄皆真。但復本時性。更無一
法新(從來。指前五位也。真是妄者。三德之真。全成三障之妄也。如水成冰也。今日者。指今究竟
位也。妄皆真者。三障之妄。全成三德之真也。但復本時性者。復還其本時之佛性也。更無一法新者。非從
冰外更得水也)。

【鈔】此六即義。四教皆判。而有權實不同。前三教是
權。唯圓教是實。藏教但六而不即。二諦不相即故。
通教雖二諦相即。而不能即佛。不達中道故。別教
雖談中道。而不能六即佛。但中不即二邊故。唯圓
教六即佛義全。故但約圓教。判六即佛義也。即而
常六。如冰水之不同。六而常即。如溼性之體一也。
釋佛字竟。

△二釋說字分二。初明不可說。二明可說。問。法華
經云。諸法寂滅相。不可以言宣。云何而說也。答。
若執不可說。又墮絕言之見。若達說即無說。不
妨無說而說也。
△今初明不可說者。若結四教。
則有四不可說。謂生生不可說。生不生不可說。
不生生不可說。不生不生不可說。云何生生不
可說。生生者。因緣所生法也。不可說者。因緣即
空。心行處滅。言語道斷。故不可說。乃藏教義也。
云何生不生不可說。生不生者。乃諸法不生般
若生。此般若非自生。非他生。非共。非無因。故曰
生不生。言語道斷。故不可說。乃通教義也。不生
生不可說者。不生者。法性也。生者。無明也。二乘
證不生。猶受法性生。故曰不生生。若法性。若無
明。皆言語道斷。故不可說。乃別教義也。云何不
生不生不可說。以修道得故。謂智斷二德皆不
生。乃究竟極果所證。尚非十地所知。豈可言說。
乃圓教義。此略明不可說。
△二明可說者。涅槃
云。雖皆不可說。而十因緣法為生作因。亦可得
說。十因緣者。從無明支。乃至有支。立諸法也。立
有三義。謂立眾生。立機緣。立聲教。此三互相建
立。若無眾生。則無機緣。無機緣。則無聲教。無聲
教。亦無眾生也。立眾生者。過去二因。現在五果。
更互為因緣。而立五陰假名眾生。立機緣者。過
去或修析行。或修體行。或修漸行。或修頓行為
業。無明潤之。致今五支之果。於此陰果。更起本
習。或起析行愛取有。或起體愛取有。或起漸愛
取有。或起頓愛取有。愛取有起故。得為機緣也。
立聲教者。析愛取有起。故感三藏教。是為生生
不可說。十因緣法為生生作因。亦可得說。說藏
教生生之教理智斷行位因果也。體愛取有起。
感於通教。是為生不生不可說。十因緣法為生
不生作因。亦可得說。說通教八法也。漸愛取有
起。故感別教。是為不生生不可說。十因緣法為
不生生作因。亦可得說。說不生生別教八法也。
頓愛取有起。感於圓教。是為不生不生不可說。
十因緣法為不生不生作因。亦可得說。說不生
不生圓教八法也。此四可說。各具四門。四四十
六門。又各具四悉檀因緣。共六十四悉檀。又有
信法二行。共一百二十八悉檀。則分分無量也。
此彌陀經。乃圓教有門。第一義悉檀。具下三悉
檀。眾生機緣所感聲教也。釋說字竟。

△三釋阿彌陀者。梵語阿彌陀。按無量壽經。含十
三義。謂無量壽。無量光。無邊光。無礙光。無對光。
光炎王。清淨光。歡喜光。智慧光。不斷光。難思光。
無稱光。超日月光。名雖十三。不出光壽。故此經
但云光壽也。光。乃心性橫遍十方之義。十方原
無邊際。故云無量也。壽。乃心性豎窮三際之義。
三際又無始終。故云無量。又橫中有豎。豎中有
橫。橫豎交徹。不可思議。故云無量彌陀徹證心
性橫豎之源。故曰無量光壽也。三身光壽。如疏
中釋。分釋竟。

△二合釋二。初合能說。二合所說。初又二。初明所
揀。二會通三身。
△今初。言佛說者。有所揀。謂經
有四人說。謂弟子。諸仙。諸天。化人也。若四人說。
如來印之。亦得稱經。今經始終皆出金口。故曰
佛說也。明所揀竟。

△二會通三身。問。佛具三身。今言佛說。乃何身說
那。梵網合註答曰。三身既非一異。自不容其偏
執何身說法。但為對治有異。故使諸經所說不
同。或云報化非真佛。亦非說法者。此則恐人執
相迷理。故唯示法性本覺以為真佛也。或云法
佛者。自覺聖境。無言無說。說法現儀。皆化佛耳。
此則恐人以法身墮在情量。故唯示化佛示三
輪也。實則說法度生。非法身。亦不離法身。非報
化。亦不離報化。若得四悉檀意。謂法身說法亦
可。如云報化非說法者。謂唯報化說法亦可。如
云法身無言說。謂三身合乃說法亦可。如云功
德和法身。處處應現往。謂三身各說法亦可。法
報佛為地上菩薩說法。勝應佛為地前。及聲聞
緣覺說法。劣應佛為一切凡夫說法。謂三身總
無言說亦可。如四十九年不說一字。若不解四
悉檀因緣。隨執一句。皆名謗佛也。初合能說竟。

△二合所說者。問。三身皆稱阿彌陀。乃的說何身。
答。寂光法身。說圓教阿彌陀。實報報佛。說別教
阿彌陀。方便勝應佛。說通教阿彌陀。同居劣應。
說藏教阿彌陀。又法佛能俱說四教阿彌陀。報
佛能說三教阿彌陀。謂藏通別。勝應能說二教。
謂藏通。劣應能說一教。唯三藏。又同居樹下。須
俱說四教。根性雜故。帶劣勝應。唯說三教。藏教
機不能見故。方便勝應。止說別圓二教。令見法
身故。界內絕分故。實報他受用。唯說圓教。令諸
菩薩盡無明源故。合釋竟。初釋別名竟。

△二釋通名者。梵云修多羅。或云修單蘭。或云修
妒路。皆彼方楚夏。此方翻譯不同耳。或言無翻。
或言有翻。天台釋此為三。初明無翻。二明有翻。
三和融有無。
△今初。言無翻者。彼方語多含。此
方語單淺。不可以單翻複。應留本音。既不可翻。
而含五義。一法本。亦云出生。二微發。三湧泉。四
繩墨。五結鬘。祗作五義。不可翻。今於一中各作
三。三五十五義。一教法本。二行法本。三義法本。
今廣釋之。言法本者。一切皆不可說。以四悉檀
四緣則有言說。世界悉檀說為教本。為人對治
則為行本。第一義悉檀。則為義本。所言教本者。
金口所說一言為本。派出無量言教。故以佛言
為本。經是行本者。示人無諍法。如教修行。故經
是行本。經是義本者。尋一句詮一義。或一句詮
無量義。故經是義本。束此三種為法門者。教本
即聞慧。行本即思慧。義本即修慧見真。法本之
義尚巳多含。故不可翻也。
○二微發者。佛以四
悉檀說。言辭巧妙。悅可眾心。初聞世界悉檀。微
有解生。此約教論微發。初聞為人對治。生善破
惡。即行微發。初聞第一義。入理。即義微發。束此
三為法門者。小乘即三解脫。大乘即三德秘藏。

○三湧泉者。佛以四悉檀說法。文義無盡。法流
不絕。若聞世界悉檀。說一句解無量句。為教湧
泉。若聞為人對治。起無量行恒沙法門。為行湧
泉。若聞第一義。理若虗空。遍一切處。為義湧泉。
束此三為法門者。教。即法無礙。行。即辭無礙。義
即義無礙。樂說通三處。
○四繩墨者。佛以四悉
檀說法。初聞世界。裁愛見之邪教。為教繩墨。若
聞為人對治。遠離非道。入於正道。為行繩墨。若
聞第一義裁愛見之此岸得至彼岸。為義繩墨。
束此三為法門者。教。即正語。行。即正業。正精進。
正念。正定。義。即正見。正思惟。
○五結鬘者。結教
行理。如結華鬘。令不零落。世界悉檀結佛言教。
為人對治結行。第一義結義。束此為法門者。結
教。口無失。結行身無失。結義。意無失。舊云經含
五義。今則含十五義。豈可單漢翻梵。
○又此方
經訓常訓法。常者。不變義。天魔外道不能改壞。
名教常。真正無雜。無能踰過。名行常。湛然不動。
決無異趣。名理常。法者。可軌義。教可軌。行可軌。
理可軌。今直言訓。巳含六義。況梵語重複。而可
單翻也。
△二明有翻者。亦為五。一翻為經。經以
由為義。今亦作三釋。謂教由。行由。理由。一切經
律論。皆由聖人心口。名為教由。一切契理行。相
似行等。皆由聖人心口。故以行為由。一切世間
義。出世間義。方便義。究竟義。皆由聖人心口。故
以義為由。教由世界悉檀。行由為人對治。義由
第一義悉檀。
○二翻為契。謂契緣。契事。契理。世
界說契緣。為人對治契事。第一義說契理。
○三
翻法本。如前釋。
○四翻為線。線貫持教行理。令
不零落。又線能縫義。謂縫教縫行縫理。縫教使
章句不亂。堪可說法。縫行則依經則行正。違經
則行邪。縫理則理所不印。墮六十二邪理。理所
印者。會一究竟道。
○五翻善語教。亦是善行教。
亦是善理教。世界說善語教。為人對治善行教。
第一義善理教。是名修多羅有五翻也。
△三和
融有無者。若言無翻。名含五義。於一一義。更含
三義。彌見其美。若作有翻。於一一翻。亦具三義。
轉益旨深。任彼有無。何所乖諍。如此會通。於二
家無失。有理存焉。今且據一名以為正翻。亦不
使二家有怨。何者。從古及今。釋梵為華。皆題為
經。若餘翻是正。何不改作線契。以此方周孔稱
為五經。故以經字翻修多羅也。此略錄法華玄
義經字之釋。以便初學。釋通名竟。初釋經題竟。

△二釋疏題者。即要解二字也。要者。緊要也。疏中
要處雖多。略不出三。一者心要。二者境要。三者
法門要。心要。有破有立。破則破緣影之妄心。文
云。本非肉團。亦非緣影等。立則立即境之真心。
即一念即佛之心性。玄義中辯體一科。教相云。
一切諸佛之心要。後文云。獨詮無上心要。䟦語
云。其斯為無上心要巳乎。境要中。有破有立。破
則破緣影之妄土。即末世積迷之習。將緣影之
妄想。喚作唯心淨土。立則立即心之實境。即一
句即心之佛號。及四種唯心之身土。後文云。一
切莊嚴。皆導師願行所成。種智所現。吾人淨業
所感。唯識所變。佛心生心。互為影質。奈何離此
淨土。別談唯心淨土。甘墮鼠即鳥空之誚也。看
書者要具眼。法門要。有事有理。事則淨土橫超。
三根普攝。如天普蓋。似地均擎。勝過一切豎出
法門。理則心境圓妙。自具十乘觀法。明心要能
生正信。明境要能啟切願。明法門要能立實行。
此三法舉一即三。全三即一。一三圓融。不可思
議。故後文云。能念之心不可思議。即佛故。心要
也。所念之佛不可思議。即心故。境要也。念一聲
一聲不可思議。百千萬億聲。聲聲皆不可思議。
心佛不二故。法門要也。要雖言三。不思議一。祕
藏靈文。故曰要解也。疏題竟。序義中第一標題
一科巳竟。

△二譯人。】

「【觧】三藏法師鳩摩羅什譯」

【【鈔】三藏者。一修多羅藏。此云經藏。二毗柰耶藏。或
云毗尼。此云滅。又云善治。又云律。三阿毗曇藏。又
云阿毗達摩。此云無比法。又翻論。法師者。以三藏
法而為師故。又深通三藏。教化人天故。法華有五
種法師。一受持。二讀。三誦。四解說。五書寫經卷。師
具五德。故曰法師也。鳩摩羅什。具足應云鳩摩羅
耆婆什。此云童壽。謂童年而有耆德也。按本傳。師
進關時。正姚秦弘始四年。東晉安帝隆安元年也。
師祖居印度。世為王臣。父棄位捨家。遊學至龜茲
國。王聞其賢名。以女妻之。而生什。師居胎日。母增
慧辯。七歲出家。隨母至寺。見佛鉢甚喜。遂舉至頂。
俄念我身卑小。而鉢甚大。我何能舉。遂力不勝。而
倒於地。豁悟萬法唯心。日誦千偈。至年九歲。辯挫
邪鋒。咸皆愧伏。十二歲。遇羅漢奇之。謂母曰。當守
護之。若年三十五歲。當大興佛法。度人無量。又習
五明四圍等書。後學大乘。數破外道。遠近諸國。咸
謂神異。母生什後亦出家。聰拔眾尼。巳證三果。什
既受具。母謂之曰。方等深經。應闡於秦都。但於汝
身不利何。什曰。菩薩之行。利物忘軀。大化必行。鑪
鑊無恨。符堅建元九年。太史奏曰。有德星現於西
國。當有智人入輔。堅曰。朕聞西域有羅什。襄陽有
道安。非此人耶。後遣將軍呂光。率兵七萬。西伐龜
茲。與什同歸。什在路。數言應變。光盡用之。光聞姚
萇殺堅。自據西涼。至姚興接位。呂光亦死。呂隆復
立。姚興滅涼。方入秦都。秦主厚加禮。延入西明閣。
敕僧􂍓等八百沙門。諮受什旨。於草堂寺參定眾
經。後道宣律師。嘗問天人陸玄暢曰。什師一代所
譯經論。至今若新。受持轉勝。何耶。答曰。其人所譯。
以悟達為先。得佛遺寄之意。又從毗婆尸佛以來
為譯經師。又云。什位階三賢。文殊指授。令其刪定
耳。譯者。翻梵成華也。周禮掌四方語官。東方曰寄。
南方曰象。西方曰狄鞮。北方曰譯。騰蘭初至漢時。
北官兼善西語。故經雖西來。而稱為譯。後代准此。
故仍稱譯也。譯人竟。

△三疏主。】

「【觧】西有沙門蕅益智旭解」

【【鈔】西有者。大師之別號也。謂西方依正二報。的確
是有。非徒論其偏理。撥其實事。更有多義。當看徹
祖西有解。恐繁不錄。沙門者。梵語或云桑門。正音
室摩那拏。此云功勞。謂修道有功故。西域不論佛
法外道。凡是出家者。皆稱沙門。乃出家之都稱也。
唐言以義訓云勤行。謂勤行涅槃道故。瑞應經云。
息心達本源。故號為沙門。又有四種沙門。一謂勝
道沙門。即佛菩薩等。二謂說道沙門。即說正法者。
三謂活道沙門。即修善品者。四謂汙道沙門。即諸
邪行者。蕅益者。乃大師淨業之號。蕅。謂蓮具六即
之位。蕅喻理即。名字即二位。荷喻觀行相似二位。
華喻分證位。蓮喻究竟位。師示居名字位中。故曰
蕅也。益者。四悉檀之益。解在後文。意謂現在五濁
淤泥。但得名字四益。若珍池華敷。則得蓮臺之四
益。故且稱蕅益也。智旭者。智譬東升之日。乃大師
之名也。按大師本傳。俗姓鍾。名際明。又名聲。字振
之。先世汴梁人。始祖南渡居古吳。母金氏。以父岐
仲公。持大悲呪十年。夢大士送子而生。七歲茹素。
十二歲就外傳。聞聖學。即千古自任。誓滅釋老。開
腪酒。作論數十篇闢異端。十七歲閱自知錄序。及
竹窗隨筆。乃不謗佛。取所著論焚之。二十歲詮論
語。大悟孔顏心法。冬喪父。聞地藏本願。發出世心。
二十二歲專志念佛。焚窻稾二千餘篇。二十三歲
聽楞嚴經。二十四歲一月中三夢憨山。師往曹溪。
不能遠從。乃從雪嶺師出家。命名智旭。雪師。憨翁
門人也。二十五歲住徑山。悟道。二十六歲受菩薩
戒。二十八歲母病篤。四刲肱不救。痛切肺肝。葬事
畢。焚棄筆硯。矢往深山。遂掩關於松陵。關中大病。
乃以參禪工夫。求生淨土。三十歲出關。始述毗尼
(事義)集要等。三十二歲究心台宗。三十七歲述盂蘭
新疏。三十九歲述梵網合註。四十一歲述大佛頂
文句。師所述諸書。如破空論。三經解。唯識心要。相
宗八要直解。彌陀要解。法華會義。楞伽義疏。起信
裂綱疏等。共四十八樣。約有三百餘卷。五十七歲
圓寂靈峰。越三年門人開龕茶毗。見趺坐巍然。髮
長覆耳。面貌如生。茶毗後。牙齒俱不壞。因不敢從
粉骴遺囑。奉骨塔於大殿之右。三疏主竟。

△四正序分二。初序法門。二序註疏。初又二。初總
序多門。二別顯淨宗。
△今初。】

「【序】原夫諸佛憫念羣迷。隨機施化。雖歸元無二。而方
便多門。」

【【鈔】原夫者。發語之辭也。諸佛者。法報應化也。化身
乃同居土諸佛。應身乃方便土諸佛。報身乃實報
土諸佛。法身乃寂光土諸佛。又一身各具四土。一
土各具四身。身土圓融。不可思議也。憫念者。諸佛
三緣慈也。謂生緣法緣。無緣也。生緣慈。緣假名。法
緣慈。緣實法。無緣慈緣法性。化身以生緣慈憫念
六凡眾生。應身以法緣慈憫念九界。法報以無緣
慈憫念十界眾生也。羣迷者。六凡迷於真諦。三乘
迷於中道。迷真故妄造幻有。故有分段生死。迷中
故妄執幻空。故有變易生死。以此二死之苦。故感
三慈而憫念也。隨機者。四悉檀之機也。悉檀者。悉
者普也。華言也。檀謂檀那。梵語。此云施也。華梵合
稱。故曰悉檀。而有四種。謂世界悉檀。為人悉檀。對
治悉檀。第一義悉檀。機。謂根機。如來觀機逗教。為
未種善根令種善故。隨樂欲而說。為世界悉檀。乃
歡喜機也。巳種善根令增長故。隨便宜而說。乃為
人悉檀。乃生善機。巳增長者令成熟。隨對治而說。
為對治悉檀。乃破惡機。巳成熟者令解脫故。隨理
而說。為第一義悉檀。乃入理機也。亦名四益。又名
四隨。因此四機。故感三身施設教化也。歸元無二
者。歸於一極也。方便。乃四悉之方便。多門。謂四教
十六門也。初總序多門竟。

△二別顯淨宗二。初淨土橫超勝。二又顯持名勝。

△今初。】

「【序】然於一切方便之中。求其至直捷(即心是佛)。至圓頓(即佛是心)者。則莫
若念佛求生淨土。」

【【鈔】此從多門中。以直捷圓頓。顯出淨宗。淨土橫超
竟。

△二又顯持名勝二。初正顯。二引證。
△今初。】

「【序】又於一切念佛法門之中。求其至簡易(不簡機務)至穩當(不假方便)者。
則莫若信願專持名號。」

【【鈔】此又從十六妙觀中。以簡易穩當。選重第十六
專持名號也。故後文專顯下品往生力用也。正顯
竟。

△二引證。】

「【序】是故淨土三經。並行於世。而古人獨以阿彌陀經。
列為日課。豈非有見於持名一法。普被三根。攝事
理以無遺。統宗教而無外。尤為不可思議也哉。」

【【鈔】攝事理者。一句洪名。四種淨土也。六字為事。一
心為理。即一而六。即六而一。不出一念。故曰攝。三
土為事。寂光為理。即一而三。即三而一。不出一念。
故曰攝。統宗教者。一念心性。乃法界大綱宗。若人
但念彌陀佛。是名無上深妙禪。故曰統宗。橫該八
教。豎徹五時。故曰統教序法門竟。

△二序註疏又二。初序古疏。二序今解。
△今初。】

「【序】古來註疏。代不乏人。世遠就湮。所存無幾。雲棲和
尚。著為疏鈔。廣大精微。幽溪師伯。述圓中鈔。高深
洪博。蓋如日月中天。有目皆覩。」

【【鈔】文有二段。初序古來雲棲下。序近代也。雲棲者。
杭州之山名。蓮池大師道場也。師名袾宏。字佛慧。
杭之仁和人。俗姓沈。三十一歲出家。參拈花徧融。
笑巖寶祖。有省。大明隆慶五年。乞食雲棲。見山水
秀雅而居焉。著彌陀疏鈔等書。示寂於萬歷四十
年。住壽八十一歲。和尚者。梵語又云和闍。正云鄔
波遮迦。傳至于闐國。翻為和尚。什師翻為力生。謂
以師之力。生我智慧故。稱雲棲為和尚者。受戒於
雲棲也。疏鈔者。疏通經義。鈔復解疏也。廣大精微
者。讚其義理寬廣。文辭精細也。幽溪者。地名。即天
台山。幽溪高明寺。傳燈大師道場也。師俗姓葉。少
從映庵禪師出家。著圓中鈔。無生論等。宏揚念佛
法門。每一登座。天樂鳴空。大眾俱聞。圓中鈔者。以
圓中之理。鈔釋蘇州北禪寺。大佑法師彌陀略解
也。高深洪博者。讚其圓理高深。中道廣博也。日月
中天。喻顯二書廣大高深之義。有目皆覩者。謂顯
二書但能益於宿學。不能利於初機。故非此經要
解。此經乃三根普攝之經故也。初序古疏竟。

△二序今解二。初正序因緣。二明不同之致。
△今
初。】

「【序】特以文富義繁。邊涯莫測。或致初機淺識。信願難
階。故復弗揣庸愚。再述要解。」

【△二明不同之致。】

「【序】不敢與二翁競異。亦不必與二翁強同。譬如側看
成峯。橫看成嶺。縱皆不盡廬山真境。要不失為各
各親見廬山而巳。」

【【鈔】此中二段。初正明。二喻顯。於喻顯中。先明喻。蘇
東坡遊廬山詩曰。橫看成嶺側成峯。遠近高低各
不同。不識廬山真面目。只緣身在此山中。詩中有
事有理。約事者。謂身在山中。不能盡見廬山全境。
故曰不識廬山真面目。只緣身在此山中也。約理
者。東坡乃悟道之人。即事以顯理也。側看成峯。橫
看成嶺。遠近高低各不同者。謂側看橫看。遠近高
低。皆是心性所成。不識廬山真面目者。不識心性
本來面目也。只緣身在此山中者。身在此心性中
故也。楞嚴經云。一迷為心。決定惑為色身之內。不
知色身。外洎山河大地。皆是妙明心中所現物也。
此中側看成峯。橫看成嶺者。喻各家註疏。各闡佛
心。一總不盡。本是無盡藏故也。縱皆不盡。要不失
為各各親見廬山而巳者。謂縱然不盡佛心。而亦
不失佛意也。佛意者何。謂各各念到一心不亂。親
悟心性真面目。親生淨土。親見極樂真境而後巳
也。二序今解竟。結大科初序義竟。

△二解經又二。初五重玄義。二正解經文。初又五。
初釋名。二辯體。三明宗。四明力用。五明教相。先
明第一釋名。於中又二。初總標立題。二別釋通
別。
△今初。】

「【觧】第一釋名。此經以能說所說人為名。」

【【鈔】此總標七種立題中。單人為名也。問能說所說
皆是佛也。何故名人。答。佛是究竟人也。

△二別釋通別二。初釋別名。二釋通名。初又三。初
釋佛字。二釋說字。三釋阿彌陀。
△今初。】

「【觧】佛者。此土能說之教主。即釋迦牟尼乘大悲願力。
生五濁惡世。以先覺(自覺)覺後覺(覺他)。無法不知。無法不見(覺滿)
者也。」

【【鈔】教主者。四教之主也。即釋迦佛三身也。大悲願
力者。三緣慈悲。喜。捨也。五濁惡世者。四種薉土也。
三覺者。四教三覺也。謂藏教以析空觀而自覺。轉
生滅諦緣度為覺他。緣盡入滅為覺滿。通教以體
空觀而自覺。轉生滅無生二教法輪為覺他。緣盡
入滅為覺滿。別教則以次第三觀而自覺。轉三教
法輪為覺他。斷十二品無明盡為覺滿。圓教則以
一心三觀而自覺。轉四教法輪為覺他。斷四十二
品無明盡為覺滿也。無法不知者。究竟一切種智。
無法不見者。究竟佛眼也。釋佛字竟。

△二釋說字。】

「【觧】說者。悅所懷也。佛以度生為懷。眾生成佛機熟。為
說難信法。令究竟脫。故悅也。」

【【鈔】成佛機熟者。非三乘權教之機也。乃圓教佛界
之機也。究竟脫者。一念相應一念佛也。釋說字竟。

△三釋阿彌陀又二。初明導師。二明梵華。
△今初。】

「【觧】阿彌陀。所說彼土之導師。以四十八願。接信願念
佛眾生。生極樂世界。永階不退者也。」

【【鈔】彼土導師者。彼四種淨土引導之師也。永階不
退者。謂圓證三種不退也。不退。釋在後文。明導師
竟。

△二明華梵。】

「【觧】梵語阿彌陀。此云無量壽。亦云無量光。要之功德
智慧。神通道力。依正莊嚴。說法化度。一一無量也。」

【【鈔】梵語者。梵天之語。天竺之語與梵天同。故云梵
語。劫初時。光音天人。下降於天竺。故語同梵天。光
壽。即三身光壽。釋在後文。三身即四土。四土即四
教。故功德智慧。皆通四教也。功德智慧。謂四教六
度也。前五度為功德。般若為智慧。神通。謂四教六
通。道。謂四教道品。力。謂四教十力。依。謂四種淨土。
正。謂四土主伴。莊嚴。謂福慧二嚴。說法。謂依正皆
能說法。化度。謂能化所化。能度所度。無量者。不可
思議也。不可思故。不可以心量。不可議故。不可以
言量。非但上三土不可思議。即同居土隨拈一法。
皆不可思議。不可思議。故曰四土圓融也。釋別名
竟。

△二釋通名。】

「【觧】一切金口。通名為經。對上五字。是通別合為題也。
教行理三。各論通別。廣如台藏所明。」

【【鈔】此釋通名經字。兼辯通別也。台藏所明。即天台
教解釋經字。即指前文釋經字也。大科釋名竟。

△二辯體。妙宗云。釋名者。釋能詮假名。辯體。謂顯
名下所詮實體。欲令學有所歸。此乃天台辯體
妙意也。於中又二。初標名。二正辯。
△今初。】

「【觧】第二辯體。大乘經皆以實相為正體。」

【【鈔】觀經疏云。體是主質。釋論云。除諸法實相。餘皆
魔事。大乘經以實相為印。為經正體。妙宗釋曰。諸
法當處不生不滅。非有非空。無能無所。離言說相。
離名字相。離心緣相。離此等相。名為實相。無相之
相也。既稱實相。亦名實體。實力。實作。乃至實本末
究竟等。十法既實。即是實生。實佛。實依。實正。一色
一香。無非實相。應知實相。全體照明。稱為真心。亦
名本覺。覺體徧故。諸法皆實。若指其要。不離現前
分別之念。念即本覺。覺即經體。故下文觀心辯體
也。又大乘經者。揀小乘經也。小乘三印。無常。無我。
此之二印。印於生死。寂滅一印。印於涅槃。小乘涅
槃生死異。故各印之。大乘生死即涅槃。故只須一
實相印也。印者。信也。又符印也。所詮符此。大小二
乘皆可信也。初標名竟。

△二正辯。統論諸法。皆即實相。法華經云。諸法如
是相性等。華嚴云。心佛眾生。三無差別等。今云
現前一念者。乃觀心釋。此釋有三意。一者文句
云。謂若約佛法釋。則疑太高。若約眾生法釋。又
疑太廣。故約現前心法。最為切近。二者乃正釋
一句萬德洪名。即空假中。乃諸佛所證三德秘
藏。諸佛之心要。故後文云。一聲阿彌陀佛。乃本
師所得阿耨多羅三藐三菩提法也。三者又利
參禪者。易得悟入。諸法本閒。唯心自鬧。心若不
鬧。萬法自如。則實相體顯矣。於中又三。初明性
量無相。二明性體圓成。三明性具徧作。此三科。
唯是一念心性之性字。分體相用也。
△今初。】

「【觧】吾人現前一念心性。不在內。不在外。不在中間。非
過去。非現在。非未來(學者須如此深研痛拶不可徒落在語言作道理領過)。」

【【鈔】現前一念心性者。正指一句佛號之體。無生論
云。法界圓融體。作我一念心。故我念佛心。全體即
法界也。並及日用浩浩之平常心。即妙宗謂分別
之念也。此乃三科之總題目。三科乃別顯三諦也。
心。乃不變隨緣之用。喻如水上之波。性。是隨緣不
變之體。喻如波之溼性也。即下文寂照二義。後文
光壽二義。體用不二。故曰恒寂恒照也。不在三處。
非三世者。即妙宗謂心法當處不生不滅也。當處。
即當體也。心法當體不可得。故不在內外中間。喻
如全波即溼。溼外覓波不可得。故不在溼外溼內
溼中間。心法當體不生不滅。故非三世。喻如海上
之波。似有過去未來。全波即水。原無三世可得也。
又不在三處。故曰橫遍。原非三世。故能豎窮。豎窮
故曰寂。橫遍故曰照。照故曰光。寂故曰壽。古德云。
十世古今不離當念。無邊剎海不隔毫端。故曰無
量光壽也。】

「【觧】非青黃赤白。長短方圓。非香。非味。非觸。非法。」

【【鈔】此即妙宗謂無能所相也。能即六根。所即六塵。
喻如能起即水。所起即波。波水唯一溼性。故非能
所也。大佛頂經云。如來藏本妙圓心。非心。非空。非
地水火風。非六根。非六塵。非六識。非四諦。非十二
因緣。非六度。非四德等也。】

「【觧】覓之了不可得。而不可言其無。具造百界千如。而
不可言其有。」

【【鈔】此即妙宗謂非有無相也。喻如水上之波。非有
非無。全波是水故非有。全水成波故非無也。有無
既非。四句俱無。四句無故。百非俱離。故曰清淨實
相也。覓之了不可得。承上文三處三世。覓之叵得
也。不可言無者。雖然無相。而有體用也。具造百界
千如者。具。謂理具。謂一念心中。本具百界千如也。
喻如水中具足波浪之理也。造。謂事造。謂心性隨
緣。造出百界千如之事也。喻如水遇風動。而起波
浪之事也。百界。謂十法界。各具十法界。則有百界
也。千如。謂如是相。如是性。如是體。如是力。如是作。
如是因。如是緣。如是果。如是報。如是本末究竟等。
百界各具十如是。則有一千如是。復有假名一千。
正報一千。依報一千。共有三千。復有理具三千。事
造三千。則有兩重三千。故古德云。理具事造兩重
三千。同居一念也。不可言有者。謂百界千法雖別。
唯一真如。各無自體可得。喻如波浪雖別。唯一溼
性。各無自性可得。故曰不可言有也。】

「【觧】離一切緣慮分別。語言文字相。而緣慮分別。語言
文字。非離此別有自性。」

【【鈔】此妙宗謂心法當處離言說相。離名字相。離心
緣相也。喻如波水當體無言說。無名字。無心緣也。
離一切緣慮分別語言文字相者。謂總離上文在
內在外在中間等。一切攀緣思慮分別語言文字
相也。而緣慮分別語言文字。非離此別有自性者。
謂上來一切緣慮分別等。性本自離。非有性而離。
本自不可得故。故曰離此無性。若是有性。則又不
能離也。喻如水上之波。亦以溼為自性。非離此溼
性。別有波性可得也。此是離凡夫徧計性。徧計本
虗故。非但離此。亦離二乘偏真。一切緣慮分別語
言文字相。亦離菩薩伹中。一切緣慮分別語言文
字相。以此二種緣慮等。乃界外法執。為聖人徧計。
總前凡夫。為五住無明。此五住無明。性本自離。本
來不可得故。亦如水上之波。亦以溼為自性。離溼
性。別無波性可得也。若是有性。則又不能離。不能
離故。眾生不能成佛也。法華經云。是法非思量分
別之所能解。起信論云。是故諸法。從本巳來。性離
語言。一切文字。不能顯說。離心攀緣。無有諸相。究
竟平等。唯是一心。說名真如。言真如者。此亦無相。
伹是言一切言說中極。以言遣言而巳。此上四段。
總以真諦破凡情聖解。以顯性量。下一段。乃結成
實相。】

「【觧】要之離一切相。即一切法。離故無相。即故無不相。
不得巳強名實相。」

【【鈔】此乃結成圓中實相也。要之者。以要而言也。離
一切相即一切法者。謂上來談無相者。乃約真諦
破凡情聖解相。非破壞俗諦一切法也。不壞俗諦。
故非偏真。離情解。故非偏俗。非偏。故是圓義。離故
無相即故無不相者。隨真故無相。非偏無也。隨俗
故無不相。非偏有也。不偏二邊。故是中道。既是圓
中。亦是圓真。亦是圓俗也。不得巳強名實相者。實
相無名。亦無不名。強安名喚作實相也。初明性量
無相竟。

△二明性體圓成。言性體者。統攝量具也。言圓成
者。乃顯眾生之本有。諸佛之圓證。圓滿成實之
體也。此中有三段。初總標。二別顯。三總結。】

「【觧】實相之體。非寂非照。而復寂而恒照。照而恒寂。」

【【鈔】此總標中道性體。雙遮二邊。雙照二諦也。遮照
同時。故曰而復。寂照不二。故曰恒寂恒照也。寂者
隨緣不變之體。即上文性字。照者。不變隨緣之用。
即上文心字。唯是一心。故曰雙遮。具足體用。故雙
照也。故大佛頂經云。如來藏妙明心元。離即離非。
是即非即也。此總標。下八句乃別顯。於八句中。前
四。但論性德。中二句。性修合論。後二句。唯論修德。
言性德者。乃通於六即。修德。有逆修順修。此唯論
順修。逆修攝在性德中。順修有因有果。此唯論果。
此境乃佛界為緣起故。】

「【觧】照而寂。強名常寂光土。寂而照。強名清淨法身。」

【【鈔】此二句。明眾生現前一念心性。乃如來身土也。
常寂光者。本具三德秘藏。常乃法身德。寂乃解脫
德。光乃般若德。此諸佛所證理體。故為土。土有不
動義。故合照而寂也。此句。重寂字。清淨法身者。乃
自性清淨法身。身有隨緣義。故合寂而照也。此句
重照字。】

「【觧】又照寂強名法身。寂照強名報身。」

【【鈔】此二句。明心性又是如來法報二身也。上句指
寂字。故合法身。取法身無相義故。下句指照字。故
合報身。取報身有相義故。問。前二句以法身合照
字。此二句何以法身合寂。答。法身有隨緣無相二
義。前以身土論。讓土合寂。不變為體故。今以法報
論。讓法身合寂。乃報身之體故。此四句。但論性德。
下二句。性修合論。】

「【觧】又性德寂照名法身。修德寂照名報身。」

【【鈔】性德者。心性本具之德體也。即指前四句。雖分
身土法報。乃理具也。未遇修治之功。未成事用。如
金在礦中。未成受用。故若寂若照。總名法身。修德
者。乃始覺之智。照本覺之理。惑盡智圓。性德全顯。
如金出礦。若寂若照。總名報身。下二句。唯論修德
也。】

「【觧】又修德照寂名受用身。修德寂照名應化身。」

【【鈔】受用身。乃自受用報身。即四智心品。又名法門
身。妙宗云。八萬四千陀羅尼為髮。第一義為髻。種
智為頭。慈悲為眼。無漏為鼻。四辯為口。四十不共
法為齒。二智為手。如來藏為腹。三三昧為腰。定慧
為足。唯獨自明了。餘人所不見。故合寂也。應化身。
乃他受用身。垂形十界。應化一切。故合照也。復次
若達前四句。則知眾生皆具如來身土智慧德相。
若達次二句。雖有理具。要借修顯。修顯還是性顯。
若達後二句。則知修德功不唐捐。又此雖明佛界。
九亦同彰。此乃別顯。下乃總結一心也。】

「【觧】寂照不二。身土不二。性修不二。真應不二。無非實
相。」

【【鈔】上來雖分寂照身土。性修真應。理具事造。同居
一念心。故曰不二。此明性體圓成竟。

△三明性具徧作。於中有二。初承前啟後。二正顯。

△今初。】

「【觧】實相無二。亦無不二。」

【【鈔】此承前文無二之理。啟後文無不二之事。謂此
心性。非但無有二相。亦無不二之相也。

△二正顯。】

「【觧】是故舉體。作依作正。作法作報。作自作他。乃至能
說(釋迦)所說(彌陀)。能度(佛)所度(生)。能信(心)所信(法)。能願(欣厭)所願(極樂)。能持(三業)所持(名號)。
能生(三資糧)所生(四淨土)。能讚(釋迦諸佛)所讚(彌陀依正)。無非實相正印之所印也。」

【【鈔】言性具者。謂一切諸法。皆性所本具。性若不具。
事何所造。喻如木中具足諸器。而能遍作諸器。若
木中不具。則不能作。木能作諸器。則器器皆木。實
相作諸法。則法法皆實相也。故大佛頂經云。如來
藏元明心妙。即心。即空。即地水火風等也。是故舉
體作依作正者。乃舉性體性量全體而作。非是少
分。無非實相正印之所印者。謂隨拈一法。乃至一
微塵。一芥子。一香。一華。皆是豎窮橫遍全體所印
之靈文。既皆豎窮橫徧。故曰事事無礙。一微既然。
則一句洪名。即是豎窮橫徧全體而作。故後文云。
一聲阿彌陀佛。乃本師所證阿耨多羅三藐三菩
提法也。既是如來所證。故是大乘經體。實相正印
也。故起信論云。大乘者。謂體相用三大。乃諸佛所
乘也。明性具徧作竟。五重玄義第二辯體究。

△三明宗。天台師有簡宗體一科。今錄之以便學
者。有人言。宗即是體。體即是宗。今所不用。何者
宗既是二。體即不二。體若是二。體即非體。宗若
不二。宗即非宗。喻如梁柱是屋之綱維。屋空是
梁柱所取。不應以梁柱是屋空。屋空是梁柱。宗
體若一。其過如是。宗體異者。則二物孤調。宗非
顯體之宗。體非宗家之體。宗非體。則邪倒無印。
體非宗。則體狹不周。離法性外別有諸法。宗體
若異。其過如是。今言不異而異故有宗。不一而
一故有體也。今錄此文。以顯宗體之義。然而用
不用皆可。於中分三。初統論宗義。二正明經宗。
三結歸因果。
△今初。】

「【觧】第三明宗。宗是修行要徑。會體樞機。而萬行之綱
領也。提綱則眾目張。挈領則襟袖至。故體後應須
辯宗。」

【【鈔】此統論辯宗之意。宗如門之樞。弩之機。門之開
合則由樞。箭之發動由機。故云會實相體之樞機
也。四教皆論要徑。皆論樞機。皆論綱領。綱。喻四教
之綱。領。喻三忍之衣。藏教以析空觀為修行要徑。
會偏真體之樞機。乃藏教三乘萬行之綱領。若提
此綱則藏教八法眾目皆張。若挈此領。則藏教生
法二忍衣襟袖自至。通教以體空觀為修行要徑。
會即真體之樞機。乃通教三乘萬行綱領。若提此
綱。則通教八法眾目皆張。若挈此領。則通教生法
二忍衣襟袖自至。別教以次第三觀。會但中實相
體。獨菩薩萬行。別教八法。次第三忍衣襟袖自至。
圓教以一心三觀。會圓中實相體。唯如來萬行。亦
名如來密因。圓教八法。無生法忍為衣。前三是權。
後一是實。為實施權。故有四教之別。開權顯實。唯
有一實。故云會實相體之樞機也。統論宗義竟。

△二正明經宗分二。初略標三資。二廣釋三資。
△
今初。】

「【觧】此經以信願持名。為修行之宗要。非信不足啟願。
非願不足導行。非持名妙行。不足滿所願。而證所
信。經中先陳依正以生信。次勸發願以導行。次示
持名以徑登不退。」

【【鈔】文分二段。初則正標三資。缺一不可。經中下。乃
取證也。統論三資。四教皆通。但所信所願所行則
別。藏教以偏真為信願行。通教以即真為信願行。
別教但中為信願行。圓教以圓中為信願行。餘非
不信。但不逗其機也。此經獨以信願持名為宗之
因。淨土為宗之果。舉因以攝果。故以信願持名為
宗要。餘非不信。但不合時宜。又是豎出。圓教雖橫。
但接上根。獨此經合時。合機。又是橫超。又是三根
普攝。四教並詮。又是宗要中之宗要也。

△二廣釋三資二。初總標。二別釋。
△今初。】

「【觧】信則信自。信他。信因。信果。信事。信理。願則厭離娑
婆。欣求極樂。行則執持名號。一心不亂。」

【△二別釋三。初釋六信。二釋二門。三釋妙行。初又
六。初信自至六信理。
△今初。】

「【觧】信自者。信我現前一念之心(學者須從者裏死盡偷心不可草草)。本非肉團。亦非緣影。
豎無初後。橫絕邊涯。終日隨緣。終日不變。十方虗
空微塵國土。元我一念心中所現物。我雖昏迷倒
惑苟一念回心。決定得生自心本具極樂。更無疑
慮是名信自(心性為自)。」

【【鈔】此六信中。有能有所。此信自者。正明一念能信
之信心所。故曰信自。乃以心性為自。乃即他之自。
即境之心。非緣影之妄想也。下五信。乃所信也。此
信心所。亦全法界體。故曰豎窮橫遍。唯識論云。此
信心所。自性澄清。性淨為性。以離過絕非。故曰澄
清。豎無橫絕。故曰性淨也。肉團者。腹內肉團心。此
乃五臟之心臟。乃四大合成假心。第八識之相分。
亦浮塵意根也。緣影者。緣。謂攀緣。指能緣見分。影。
謂所緣。指相分。八識皆有所緣。此正指第六意識
所緣之相分。乃自識所變法塵之影像。故曰緣影。
圓覺經云。妄認六塵緣影為自心相。即前文在內
在外等。楞嚴七處徵心。盡破此緣影妄想。眾生不
達能緣所緣義故。無始以來。總指所為能。故曰認
賊為子。認影迷頭也。大佛頂經云。阿難言。如來現
今徵心所在。而我以心推窮尋逐。即能推者。我將
為心。佛言咄。阿難。此非汝心。阿難白佛。此非我心。
當名何等。佛告阿難。此是前塵虗妄相想。惑汝真
性。由汝無始至於今生。認賊為子。失汝元常。故受
輪轉。當看文句。阿難雖曰能推。其實早落所推。以
是所了知性故。又五塵落謝之影易知。唯靜守空
影最難破析。經云。縱滅見聞覺知。內守幽閒。猶為
法塵分別影事。我非敕汝執為非心。但汝於心微
細揣摩。若離前塵有分別性。即真汝心。(文)心性如
鏡。能緣見分如鏡光。所緣相分如鏡影。而有像之
影易明。無相之影最難曉。如鏡內有像之影易知。
有像外還虗空之影。不可不知。此是眾生根本無
明。不可草草也。豎無初後橫絕邊涯者。豎窮三際。
橫徧十方也。法華經云。觀彼久遠。猶若今日。謂過
去塵點劫前事。皆在現前一念之中。未來弟子成
佛事。亦在現前一念之中。豈非豎窮。又如迷人所
謂非東非南非西非北方向。元只一念迷塵所變。
而悟人所謂正東正南正西正北方向。豈非一念
悟情所變。可見一念橫遍十方。終日隨緣終日不
變者。謂終日隨我法二執之緣。起惑。造業。受報。故
有二種生死。而不被二種生死所變。喻如冰水隨
冷暖之緣。而溼性不改。虗空隨明闇之緣。而空性
不變也。十方虗空微塵國土。元我一念心中所現
物者。正謂一念迷悟之情。所變東南西北方相。謂
迷情現同居。悟情現方便。實報。寂光也。大佛頂經
云。空生大覺中。如海一漚發。有漏微塵國。皆依空
所生。漚滅空本無。況復諸三有。又云。十方虗空。生
汝心內。猶如片雲點太清裏。昏迷倒惑者。昏謂無
明。即我法二執。迷謂真中二迷。倒謂凡聖八倒。惑
謂五住地惑。因我執故。迷於真諦。則有凡夫四倒。
起見思二惑。因法執故。迷於中諦。則有聖人四倒。
起塵沙。無明。由此故有二種生死也。苟一念回心。
決定得生自心本具極樂者。若約四教觀行回心。
則生四種穢土。今念佛回心。則橫超西方淨土。謂
若執持名號。至事一心不亂。則一念我執心回。決
定得生無我心中。本具方便同居二種極樂。若至
理一心不亂。則一念法執心回。決定得生無法心
中。本具寂光實報二種極樂。如此判者。於理決定。
於事無疑。是曰信自。初信自竟。

△二信他。】

「【觧】信他者。信釋迦如來。决無誑語。彌陀世尊。决無虗
願六方諸佛廣長舌。決無二言隨順諸佛真實教
誨。決志求生。更無疑惑。是名信他(以教為他)。」

【△三信因。】

「【觧】信因者。深信散亂稱名猶為成佛種子。況一心不
亂。安得不生淨土。是名信因(以念佛為因)。」

【△四信果。】

「【觧】信果者。深信淨土諸善聚會。皆從念佛三昧得生。
如種瓜得瓜種豆得豆。亦如影必隨形響必應聲。
決無虗棄。是名信果(以巳生者為果)。」

【△五信事。】

「【觧】信事者。深信只今現前一念不可盡故。依心所現
十方世界亦不可盡。實有極樂國。在十萬億土外。
最極清淨莊嚴。不同莊生寓言。是名信事(以境為事)。」

【【鈔】現前一念不可盡者。豎窮橫遍故。依心所現十
方世界亦不可盡者。若依一念我執心。則現同居
世界。若依善心。則現善世界。謂三善道。若依惡心。
則現惡世界。謂三惡道。此總喻迷人所見方相。亦
豎窮橫徧。故不可盡也。若依一念法執心。則現方
便世界。實報世界。法執有輕重。無明有厚薄。故方
便分九人。實報有四十二人。所見不同。此總喻悟
人所見方相。亦豎窮橫徧。故不可盡。若依無執之
心。則現寂光世界。亦無豎可窮無橫可徧。是名真
豎窮橫徧也。故前文云。豎無初後。橫絕邊涯。喻如
非迷非悟人。原無豎橫可辯別也。實有極樂國。在
十萬億土外者。謂上來所說四土。唯依心所現。心
實有故。國土亦實有。故極樂實有四土。在十萬億
土外也。最極清淨莊嚴者。四土圓融故。莊生。即莊
子。姓莊。名周。寓言者。即南華經。寓者。寄也。託也。即
託彼說此之語。雖有是名。原無其事。如云。有人名
混沌。生而無七竅。人憐而鑿之。七竅有而混沌死
矣。如此。則雖有是名。實無其人。佛說西方極樂世
界。的確是有。故不同彼寓言也。信事竟。

△六信理分二。初明心性無外。二明事事無礙。
△
今初。】

「【觧】信理者。深信十萬億土。實不出我今現前介爾一
念心外。以吾現前一念心性實無外故。」

【【鈔】此心性無外。亦是境性無外。心境無二性故。介
爾者。生無生論云。念佛之心。至微至劣。故稱介爾。
以吾下。明不出心外所以也。以此一念雖然微劣。
乃法界全體。本自豎窮橫徧。實無有外。故曰不出
也。初明心性無外竟。

△二明事事無礙。】

「【觧】又深信西方依正主伴。皆吾現前一念心中所現
影。全事即理。全妄即真。全修即性。全他即自。我心
徧故。佛心亦徧。一切眾生心性亦徧譬如一室千
燈。光光瓦徧。重重交攝。不相妨礙。是名信理(以法界為理)。」

【【鈔】文分二段。初正明譬如下喻顯。正明具四法界。
一念。即理法界。影。即事法界。全事即理等。即理事
無礙法界。我心徧故等。乃事事無礙法界也。亦顯
心佛眾生三無差別也。依。謂依報。即四土莊嚴。正。
乃正報。即四土主伴。主。即彌陀三身。伴。乃人民等
也。影者。從喻得名。謂此一念心性有四分。依正主
伴乃相分。如鏡中之影。一念乃見分。如鏡光。心乃
自證分。如鏡面。性乃證自證分。如鏡銅。四分唯是
一心。故曰全事即理等也。全事即理者。全相分之
事。即內三分之理。喻如全鏡影。即鏡銅也。全妄即
真者。全見相二分之妄。即內二分之真。見相二分。
乃依他起性。依他如幻故。喻如鏡光鏡影。即鏡面
故。全修即性者。全三分之修德。即證自證分之性
德。喻如鏡影。鏡光鏡面。即鏡銅故。全他即自者。謂
非唯我之相分。乃我心現。即佛菩薩等相分。亦我
心現。謂共相識現也。共相識者。依報乃共中共。正
報乃不共中共。故曰我心徧故也。我心徧故等者。
謂我心王心所徧四土。佛心王心所亦徧四土。一
切眾生心王心所亦徧四土。此約全境即心。故曰
我心徧故等也。若約全心即境。則又曰我境徧故。
佛境亦徧。一切眾生境性亦徧。喻如餓鬼所見之
火。即人見之水。亦即天人所見琉璃。故曰事事無
礙也。譬如一室千燈者。喻顯事事無礙也。一室。喻
依報相分。千燈。喻正報相分。即佛身我身眾生身
等。光。喻不變隨緣之心。室中虗空。喻隨緣不變之
性。光光互徧。喻佛相分上。有我心所變相分。我相
分上。又有眾生心所變相分。眾生相分上。又有佛
心所變相分。佛相分。乃寂光土。眾生相分。且指實
報土。及方便土。我相分。且指同居土。四土同在一
處。故曰重重交攝。不相妨礙。又四土同在一處。故
曰同居。四土皆為眾生建立。則又同一方便。四土
皆是實行所感。則又同為實報。四土唯是一心。則
又唯一寂光。故後文云。同居淨境。真俗圓融。不可
限量。如此信者。方為信理。初釋六信竟。

△二釋二門分二。初正明二門。二明取捨事理。
△
今初。】

「【觧】(此下明願)如此信已。則娑婆即自心所感之薉。而自心薉。理
應厭離。極樂即自心所感之淨。而自心淨。理應欣
求(此即理之事)。」

【【鈔】此正明願之欣厭二門也。此二門有橫有豎。夫
願者。四種宏誓也。四宏而依四諦而發。依苦諦。則
曰眾生無邊誓願度。依集諦。則曰煩惱無盡誓願
斷。依道諦。則曰法門無量誓願學。依滅諦。則曰佛
道無上誓願成。前二誓。乃厭離門。後二誓。乃欣求
門。四諦通四教。故四宏亦通四教。此則豎論。今淨
土橫論也。謂一厭離一切厭離。則娑婆四土圓捨。
一欣求一切欣求。則極樂四土圓取。圓捨則五住
地惑。不斷而斷。圓取則四教佛果。不成而成。故後
文云。圓見三身。圓證三不退等也。如此信已者。依
信啟願也。既信國土皆依心現。則知娑婆四種薉
土。乃依自已本無之薉心所感。謂見思薉。塵沙薉。
無明薉。然而既是本無之薉。理當厭離。非出分外。
又知極樂四種淨土。乃依自已本有之淨心所感。
謂增上善業。感同居淨。即空觀智。感方便淨。妙假
觀智。感實報淨。即中觀智。感寂光淨。然而既是本
有之淨。理當欣求。亦非出分外也。初正明二門竟。

△二明取捨事理分二。初正明二破執。
△今初。】

「【觧】厭薉須捨至究竟。方無可捨。欣淨須取至究竟。方
無可取(此即事之理)。故妙宗云。取捨若極。與不取捨。亦非異轍。」

【【鈔】文分二節。初正明。妙宗下引證。夫取捨者。乃以
道諦止觀之功。取其滅諦。捨其苦集二諦也。四教
皆論取捨。而前三是權。置而不論。今約圓教。須論
六即。故云捨至究竟。取至究竟等也。然究竟二字。
亦有二義。若論六即。須至妙覺。修德畢功。性德圓
顯。取捨情空。故曰方無。此乃豎論。若淨土門橫論
者。伹得往生淨土。便名究竟。以娑婆之薉巳究竟
捨。淨土之淨便究竟取。以圓淨寂光。圓登妙覺故。
故後文明願中云。以下凡眾生。於念不退中。超盡
四十一因位也。此猶事論。若再理論者。豈止往生。
然正當念佛時。一念相應。一念究竟。念念相應。念
念究竟也。妙宗引證者。妙宗鈔問云。至理微妙。不
垢不淨。無取無捨。今立垢淨。令人取捨。既乖妙理。
即非上乘。故答云。取捨若極。與不取捨。亦非異轍。
此執別以難圓也。若約圓教。則一取一捨。無非妙
理也。徹者。車路也。正明竟。

△二破執。】

「【觧】設不從事取捨。但尚不取不捨。即執理廢事。既廢
於事。理亦不圓。若達(信)全事即理。則取(願)亦即理。捨亦
即理。一取一捨。無非法界。故次信而明願也。」

【【鈔】世有一類修行人。雖亦念佛。而不發願求生。多
是執偏理者也。却不知尚理。巳是取理。不願求生。
巳是捨事。取捨宛然。何謂不取捨也。若達事事無
礙。信手拈出。無非是事。全體是理。故曰取亦即理
捨亦即理。一取一捨。無非事事無礙法界。故次信
事事無礙法界。而明取捨之願也。二釋二門竟。

△三釋妙行分二。初正明行妙。二校量行妙。
△今
初。】

「【觧】言執持名號。一心不亂者。名以召德。德不可思議。
故名號亦不可思議。名號功德不可思議。故使散
稱為佛種。執持登不退也(信則便信擬議則不堪)。」

【【鈔】名以召德者。名。謂假名。德。乃實德。召者。以名相
呼也。德不可思議者。謂阿彌陀佛功德。原不可心
思。不可言議也。實德既不可思議。故佛之假名亦
不可思議。假名不可思議。方知吾人心性本不可
思議。心性不可思議。故使散稱為成佛種子。若能
執持一心不亂。定登不退之位也。初正明行妙竟。

△二校量行妙分二。初示諸行劣。二獨顯持名妙。

△今初。】

「【觧】然諸經示淨土行。萬別千差。如觀像。觀想。禮拜。供
養。五悔。六念等。一一行成。皆生淨土。」

【【鈔】觀像。即般舟三昧經。觀想。即十六觀經。禮拜供
養五悔。即普賢行願品。十大願王。謂一者禮敬諸
佛。二者稱讚如來。三者廣修供養。四者懺悔業障。
五者隨喜功德。六者請轉法輪。七者請佛住世。八
者常隨佛學。九者恒順眾生。十者普皆回向。六念
者。一者念佛。慈悲導師。二者念法。三世佛母。三者
念僧。人天福田。四者念天。長壽安樂。五者念戒。清
淨身心。六者念施。普濟貧窮。十六觀經云。有三種
眾生。當得往生。一者慈心不殺。具諸戒行。二者讀
誦大乘方等經典。三者修行六念。回向發願。具此
功德。乃至七日。即得往生。然此諸行。全在回向。發
願求生。但得求生。即是念佛也。此諸法門。收機不
廣。下手不易。故劣於持名。然執持名號者。亦不可
缺此諸行也。初示諸行劣竟。

△二獨顯持名妙。】

「【觧】唯持名一法。收機最廣。下手最易。故釋迦慈尊。無
問自說。特向大智舍利弗拈出。可謂方便中第一
方便(行經)。了義中無上了義(教經)。圓頓中最極圓頓(理經)。故云清
珠投於濁水。濁水不得不清。佛號投於亂心。亂心
不得不佛也(古人圓極語)。」

【【鈔】執持名號。有三種妙。收機廣。下手易。乃事妙。第
一方便等三句。乃理妙。又能圓收諸行。乃至三觀
十乘。七科道品。無量法門。乃為圓妙。具此三妙。獨
為勝妙也。第一方便者。以念念即佛故。不落三乘
諸行。無上了義者。以念念即佛故。了義。謂顯了第
一義諦。佛。即無上第一義諦。最極圓頓者。以念念
即佛故。不落漸次。清珠者。水清珠也。此珠有清水
之功。故喻佛號有成佛之功也。三釋妙行竟。第二
正明經宗竟。

△三結歸因果。】

「【觧】信願持名。以為一乘真因。四種淨土。以為一乘妙
果。舉因則果必隨之。故以信願持名。為經正宗。其
四種淨土之相。詳在妙宗鈔。及梵網玄義。茲不具
述。俟後釋依正文中。當略示耳。」

【【鈔】法華玄義。以一乘因果為宗。故此結歸因果也。
大科第三明宗竟。

△四明力用分三。初總標力用。二別明力用。三較
判力用。
△今初。】

「【觧】第四明力用。此經以往生不退為力用。」

【【鈔】力用者。此經功德也。力者。言功。用者。言德。此經
以往生為功。不退為德。經云。眾生生者。皆是阿鞞
䟦致。其中多有一生補處。其數甚多。非是算數所
能知之。但可以無量無邊阿僧祇說。乃此經大力
用也。總標力用竟。

△二別明力用分二。初往生四相二不退四義初
又二。初總標二別顯。
△今初。】

「【觧】往生有四土。各論九品。且略明得生四土之相。」

【【鈔】四土者。一凡聖同居土。二方便有餘土。三實報
無障礙土。四常寂光土。此四土淨穢橫豎二義。釋
在後文。今略釋名義。一凡聖同居者。若約此土。則
有三界。九地。二十五有。本是凡夫有漏善。不善不
動業之所招感。而聖人亦復同居。其同居者有二
種聖。一實。二權。實。謂巳證三乘果。未入涅槃者。權
謂上三土示現來者。以此二聖。與凡雜居。故曰凡
聖同居也。若約淨土則不然。凡夫純是念佛得生
者。則非有漏業。但有人天。無四惡趣。無四空天。外
道天。及魔王天。純入正定聚。無不定聚。及邪定聚。
但見思未盡。且名凡夫耳。聖人亦有權實。可知。二
方便有餘者。若約此土。出三界外。三乘聖眾。修方
便道之所遊居。但離分段。未免變易。但盡見思。未
除別惑。故名有餘。有九人生於此土。謂藏二乘。通
三乘。別三賢。圓十信。若約淨土。則但出娑婆三界。
不出極樂同居。圓離二死。圓斷五住。九人之中。純
是菩薩。雖有聲聞。而非定性。但斷同惑。名曰聲聞。
由其別惑未盡。且名方便有餘土耳。三實報無障
礙者。由於全性起修。稱性所感真實果報。色心自
在。塵剎互含。四十一位菩薩之所遊居。身能現土。
土亦現身。不違法性。稱性莊嚴。且如華嚴法界安
立海也。四常寂光土者。即如來所證三德秘藏。常
即法身。寂即解脫。光即般若。又三德皆常。性無遷
故。三德皆寂。離塵勞故。三德皆光。極明淨故。乃清
淨法身所居。約智名身。約理名土。身土一如。非有
二相。此無各各別異之致。而實徧周別異界中。以
別異界。離此別無安立處故。各論九品者。同居以
見思二惑分九品。方便以塵沙惑分九品。實報寂
光以無明分九品也。初總標竟。

△二別顯。】

「【觧】若執持名號。未斷見思。隨其或散或定。於同居土
分三輩九品。」

【【鈔】此是同居土往生相也。見思者。見乃五利使。思
乃五鈍使。五利使者。一謂身見。即妄認四大為身。
二邊見。謂斷常二邊。不了此身本來無我。故起二
邊之見。三邪見。撥無善惡因果等。四戒取。謂雖不
撥因果。然而非因計因。不達正因。即牛狗等戒。乃
至佛弟子執著戒相。不了我空。亦戒取攝。五見取。
謂非果計果。即四禪四空無想等。以為涅槃。五鈍
使者。謂貪嗔癡慢疑也。皆稱為使者。乃心所使也。
八識為王。此乃王之所使也。此乃總論。若別論。則
約三界歷四諦。則有八十八見惑。思惑約九地。則
有八十一品。當看法數。此非所要。故不錄之。若論
豎出三界。必要惑盡。此則橫出三界。帶業往生也。
或散或定者。散。即名字位。定。乃觀行位也。三輩。謂
上中下。九品。即三三共九品也。】

「【觧】若持至事一心不亂。見思任運先落。則生方便有
餘淨土。」

【【鈔】事一心不亂者。我執空。不為見思所亂。見思任
運先落者。證入相似位也。行人意在念佛。無意斷
或。法執細故後斷。我執粗故先落也。則生方便淨
土者。從此同居薉土。橫超極樂方便淨土也。】

「【觧】若至理一心不亂。豁破無明一品。乃至四十一品。
則生實報莊嚴淨土。亦分證常寂光土。」

【【鈔】理一心不亂者。從事一心不亂。親見中道實相。
不為二邊法執所亂也。無明者。愚癡也。愚於二邊。
不達實相。故曰無明若破一品。則入初發心住。若
至四十一品。則證圓等覺。皆分證位。則生實報莊
嚴淨土者。謂從此同居薉土。橫超極樂實報淨土
也。亦分證常寂光土者。約所證論。名常寂光土也。
即此土馬鳴。龍樹。智者。永明。是其人也。】

「【觧】若無明斷盡。則是上上實報。究竟寂光也。」

【【鈔】上上實報者。實報土上上品也。究竟寂光者。登
圓妙覺。究竟三德秘藏也。前三土皆言往生。此則
言是者。前是因位。無明未盡。乃至等覺皆有生。所
以文殊普賢善財等。皆發願求生。今是果位永斷
無明。故曰則是也。往生四相竟。

△二不退四義。若論不退。但有三種。今多一畢竟
不退。為顯佛號功德。佛界緣起功德。不可思議
也。又三種不退。四教皆通。然有縱有奪。若論縱
議。四教各三。若奪而論之。藏通二教。但有位不
退。別十向則證。行不退。登地則證念不退。圓初
住則圓證三不退。則與淨土門中帶業往生者。
齊也。】

「【觧】不退有四義。一念不退。破無明。顯佛性。徑生實報。
分證寂光。」

【【鈔】念不退者。謂念念流入覺海。亦名同生性。同證
法身故。破無明顯佛性者。謂以中觀智。破根本無
明。顯三種佛性。法身顯。乃正因佛性。般若證。乃了
因佛性。解脫得。乃緣因佛性。又名三心圓發。三德
圓證。開佛知見。】

「【觧】二行不退。見思既落。塵沙亦破。生方便土。進趨極
果。」

【【鈔】行不退者。謂恒度生。不墮二乘地也。塵沙亦破。
塵沙。乃二乘法執。以此法執。障於化道。化道多故。
猶如塵沙。故修假觀。正破此惑。此惑盡故。道種智
成。故恒度生。不墮二。乘地也。】

「【觧】三位不退。帶業往生。在同居土。蓮華托質。永離退
緣。」

【【鈔】位不退者。若論此土。則要見思惑空。證二乘果。
不墮凡夫之地。名位不退。今念佛門中。挾帶無量
劫來善惡二業。從此同居薉土。橫超極樂同居淨
土。七寶池中。蓮華化生也。永離退緣者。謂常見佛。
永離念退緣。常聞法。永離行退緣。常與補處俱。永
離位退緣。故後文云。事是大因緣。理是秘密藏。故
為圓證三不退也。下文正判較此位力用也。】

「【觧】四畢竟不退。不論至心散心。有心無心。或解不解。
但彌陀名號。或六方佛名。此經名字。一經於耳。假
使千萬劫後。畢竟因斯度脫。如聞塗毒鼓。遠近皆
喪。食少金剛。決定不消也。」

【【鈔】此別顯佛號功德。不可思議也。一經於耳。經者
歷也。畢竟因斯度脫者。如佛世一老人也。塗毒鼓。
乃波斯匿王所有。用以出征。鼓上塗毒。陣上鳴之。
自軍有解毒法。彼軍則無。聞聲皆喪。此喻證果不
虗。食少金剛。決定不消。喻佛種不虗也。第二別明
力用竟。

△三較判力用有三段。初指出力用。二正判力用。
三較量力用。此三段之意。如官家斷案。先審定
其過。二乃案律治罪。三則較其輕重。好令人心
伏。若如此斷。乃成不可改鐵案。不然。則成瞎眼
官也。】

「【觧】復次祇帶業生同居淨。證位不退者。皆與補處俱。
亦皆一生必補佛位。」

【【鈔】祇帶業生同居淨。證位不退者。乃指出其人也。
祇者。始也。謂不斷上三土力用。但判同居土中。始
帶業往生。證位不退者也。即張鍾󳯔等也。皆與下。
指出經中所示二種力用也。一者皆與補處俱。經
云。眾生聞者。應當發願。願生彼國。得與如是諸上
善人。俱會一處。二者亦皆一生必補佛位。經云。眾
生生者。皆是阿鞞䟦致。其中多有一生補處。其數
甚多。非是算數所能知之。當詳讀後註。非但張鍾
馗等。乃至鸚鵡八哥等。亦如是也。此如審定其過
也。】

「【觧】夫上善一處。是生同居。即巳橫生上三土。一生補
佛。是位不退。即巳圓證三不退(根據了了)。」

【【鈔】此乃正判力用也。謂第一上善俱會。乃橫生四
土義。第二一生補佛。乃圓證三不退義。既橫生四
土。圓證不退。則圓轉五濁。圓斷五住。圓修萬行。圓
建立眾生。圓自在莊嚴。一切圓義。自在其中。當細
看後註。帶業往生者尚然。況上三土也。此非但往
生者如是。乃行人念佛時。念念成就如是功德也。
此乃要解眼目不可不知也。此如案律問罪。】

「【觧】如斯力用。乃千經萬論所未曾有(從來未經道徹如此)。較彼頓悟正因。
僅為出塵階漸。生生不退。始可期於佛階者。不可
同日語矣(鐵案)。宗教之士。如何勿思。」

【【鈔】此較量力用也。文有二節。初與教中較量。二與
宗門較量。千經萬論。不出五時。五時中唯有華嚴。
法華。明一生成佛。華嚴成佛。看後文自知。法華則
龍女一人。淨土則非是算數所能知之。故曰所未
曾有也。較彼頓悟正因者。乃與宗門較量。溈山文
云。可中頓悟正因。便是出塵階漸。生生若能不退。
佛階決定可期。上句明不能橫生上三土。下句顯
不能圓證三不退。夫頓悟。則非漸悟也。正因則非
邪因也。漸悟尚少。況頓悟。又況頓悟正因佛性。就
便頓悟佛性。也僅為出塵階漸。始入名字位中。何
若念佛橫生四土也。生生不退者。非但今生不退。
要保生生不退。始入觀。行相似等位。而能成佛有
期。何若七日功成。一生淨土。則便圓證三不退也。
不可同日語者。力用不齊也。第三較判力用竟。大
科第四明力用竟。

△五明教相。】

「【觧】第五教相。此大乘菩薩藏攝。又是無問自說。徹底
大慈之所加持。能令末法多障有情。依斯徑登不
退。故當來經法滅盡。特留此經住世百年。廣度含
識。阿伽陀藥。萬病總持。絕待圓融。不可思議。華嚴(願王)
奧藏。法華(成佛)秘髓。一切諸佛之心要。菩薩萬行之司
南。皆不出於此矣。欲廣歎述。窮劫莫盡。智者自當
知之。」

【【鈔】教者。聖人被下之慈訓。相者。教中所詮法相。教
海汪洋。非此所要。恐繁不錄。但隨文消釋。打通關
節耳。大乘菩薩藏攝者。觀經疏玄義云。大乘方等
教攝。二藏明義。菩薩藏收。(文)夫藏通二教。不聞他
方佛名。今言西方。信非藏通。橫生四土。圓證三不
退。一生成佛。又非別教。可知是圓頓大乘。無問自
說。乃十二分教中無問自說教。徹底大慈。乃無緣
大慈加被攝持。末法者。佛法有三時。謂佛滅度後
五百年為正法。又一千年為像法。又一萬年為末
法。此正當其末法也。多障者。五停心觀云。多障有
情念佛觀。正治業障報障煩惱障也。大無量壽經
云。當來經法滅後。特留此經住世百年。廣度含識。
梵云阿伽陀。此云普去。謂普治一切病。故云總持。
一句佛號。普治娑婆四土諸病。故曰總持。絕待圓
融者。唯佛界為緣起。故曰絕待。三根普攝。故曰圓
融。華嚴奧藏者。後文云。華嚴所稟。却在此經。故曰
奧藏。法華秘髓者。經云。伹有聞法者。無一不成佛。
此則念佛者。無一不成佛者。諸佛心要。即此一念
心性。萬行司南。亦此一念心性。故曰法界圓融體。
作我一念心。故我念佛心。全體是法界也。司南。即
指南鍼也。法界本無盡。故歎述莫盡也。第五教相
竟。解經科中。第一五重玄經竟。

△二正解經文。

○入文分三初序分二正宗分三流通分此三名
初善中善後善序如首。五官具存。正宗如身。臟
腑無闕流通如手足。運行不滯(解中判爾時下三十八字為別序六方佛為流通與古不同故科釋之)。故智者釋法華。
初一品皆為序。後十一品半皆為流通。又一時
迹本二門。各分三段。則法師等五品。皆為迹門
流通。蓋序必提一經之綱。流通則法施不壅。關
係非小。後人不達。見經文稍涉義理。便判入正
宗。致序及流通。僅存故套。安所稱初語亦善。後
語亦善也哉。

【鈔】序正流通三分。創自道安法師。前代講演。但隨
文消義。未敢分判。後道安在襄陽。始三科分釋。科
者。段落。眾心不肯。唐玄奘法師。東傳親光菩薩佛
地經論。亦分三分。初教起因緣分。二聖教所說分。
三依教奉行分。後人稱彌天高判。今古同遵。分經
雅合於親光。後皆遵之。此三名下。明分科意。有三
段。初明三科之要。二故智者下。引證。三蓋序必下。
責今也。此因三科分文。與古不同。故首明三科皆
要。智者。乃天台智者大師。名智顗。字德安。姓陳。潁
川人。母孕時。夢五色彩煙縈懷。及誕。光明燭室。目
有重瞳。臥必合掌。坐必向西。十八歲出家。誦法華
經。詣光州大蘇山。禮慧思大師。思一見曰。昔日靈
山同聽法華。今復遇矣。即示普賢道場。顗於此行
法華三昧。誦經至藥王品。是真精進。是名真法供
養。寂然入定。見靈山一會。儼然未散。得一旋陀羅
尼。後講法華等經。坐脫於石城寺。壽六十七歲。講
法華經二十八品。初品。為序分。方便品。至十七分
別功德品十九行偈。名正宗分。從後盡經。名流通
分。又一時者。謂初次講在陳朝禎明元年。於金陵
光宅寺講。二次在隋朝開皇十三年。於荊州玉泉
山講。迹本二門者。謂前十四品。乃迹門開權顯實。
迹者。乃如來示現成佛之迹。開權顯實。謂開三乘
之權教。顯一乘之實理。後十四品。乃本門開近顯
遠。本者。乃如來塵點劫根本成佛之實事。開近顯
遠。乃開如來之近壽。顯本地之遠壽也。各分三段。
謂自方便品。至授學無學人記品。為迹門正宗。法
師品。至安樂行品。乃迹門流通。自湧出品。至彌勒
菩薩巳問斯事。佛今答之。為本門發起序。從佛告
阿逸多。至分別功德品偈。為本門正宗。此後盡為
流通。蓋序下。責後人之不達也。

△初序分。二初通序。二別序。

【鈔】此二序。各具四名。謂通序。別序。證信。發起。經後
序。經前序。自序。他序也。通序者。諸經皆用六種成
就。謂如是。乃信成就。我聞。乃聞成就。一時。乃時成
就。佛。乃主成就。舍衛國。乃處成就。千二百等。乃眾
成就。言成就者。此六種缺一不可。故曰成就。諸經
皆具。故曰通序。又名經後序。阿難尊者集經時序
入故。又名證信序。謂有此六種。信是佛說。若無六
種。便是外道經也。又名自序。謂佛臨涅槃。阿難問
佛。一切經首。當安何語。佛示云。如是我聞等。故曰
自序。言別序者。別在一經故。又名經前序。在正說
之前故。又名發起序。發起因緣故。又名他序。經家
序入故。

△初中二。初標法會時處。二引大眾同聞。
△今初。

【鈔】於中有經文。有疏義。先消經文。消文之法。詳略
隨宜。疏中意在於要。故刪詳取要。今為學者略取
佛頂文句。以為梗概。若欲詳者。當閱全文。恐繁不
錄。】

「如是我聞。一時。佛在舍衛國。祇樹給孤獨園。」

【【鈔】佛頂文句云。如是者。指法之辭。通指下文之言。
亦信順之義。大凡信者則言如是。不信者則言不
如是。今言如是。即顯信順也。我者。阿難自稱。此非
外道妄計之我。亦非凡夫妄執之我。乃深達八自
在我也。聞者。耳根發耳識。能達音聲現量體性也。
一時者。機應相符。說聽終竟。總名一時。佛者。自覺。
覺他。覺行圓滿。即娑婆教主。釋迦牟尼。在者。示迹
此間行住坐臥。總名為在。舍衛國者。或云室羅筏
城。梵音楚夏不同。此翻豐德。亦翻聞物。謂國豐四
德。多聞。解脫。財寶。五欲。故曰豐德。以此四德遠聞
他方。故曰聞物。祇樹給孤獨園者。祇陀太子之樹。
給孤長者之園也。此消經文。

△疏中分二。初總標。二別釋。
△今初。

【觧】如是。標信順。我聞。標師承。一時。標機感。佛。標教主。
舍衛等。標說經處也。

【鈔】標者。表顯也。信順者。謂順於信心。則言如是也。
又有偏真信順。即真信順。次第信順。圓頓信順。今
乃圓頓信順也。師承者。承。謂承受。謂親從佛聞也。
又從化佛聞。從應佛聞。從報佛聞。從法佛聞。機感
者。謂時無實法。東西正朔不同。故但標機感。又分
四教機感。教主者。四教說法之主也。說經處者。謂
化佛則同居處。應佛則方便處。報佛則實報處。法
佛則寂光處。問。舍衛國。乃同居土彈丸之地。何得
通論四土。釋迦乃化身。何得通論四佛。阿難。乃有
學聲聞。何得通論四教耶。答。即此舍衛國。便是寂
光淨土。即此化佛。便是法佛。即此阿難。便是法身
大士。但眾生業感未盡。所見不同耳。故像法決疑
經云。一切大眾所見不同。或見娑羅林地。悉是土
砂草木石壁。或見七寶清淨莊嚴。或見是三世諸
佛所遊居處。或見是不可思議諸佛境界。或見如
來丈六之身。或見小身大身。或見在蓮華臺。為千
百億釋迦說心地法門。或見身同虗空。徧於法界。
無有分別。又正法念處經。明三阿難。一阿難陀。此
云歡喜。持小乘藏。二阿難䟦陀。此云歡喜賢。持雜
藏。三阿難娑伽。此云歡喜海。持佛藏。阿含經有典
藏阿難。持菩薩藏。蓋指一人具四德。持四法門耳。
空王佛所同時發心。方便示為傳法之人。何所不
能也。又如是我聞等。具四悉檀。三世諸佛經初。皆
安如是我聞等。佛佛道同。不與世諍。世界悉檀。大
論云。舉時方令人生信。為人悉檀。對破外道阿歐
二字。不如不是。對治悉檀。(阿歐。此云有無。謂外道經書前。皆安阿歐二字。
標其所計不出有無二見。部內所言。不出所計也)信順者。信則所聞理會。
順則師資道成。第一義悉檀也。此總標竟。

△二別釋。

【觧】實相妙理。古今不變。名如。依實相理。念佛求生淨
土。決定無非。曰是(悟此者少)。

【鈔】總標中雖具四教。而別釋唯約圓頓。刪繁取要
故也。實相妙理者。即現前一念心之自性。即辯體
中云。實相無二。亦無不二。是故舉體作依作正。乃
至能說所說等。無非實相正印。若在此中。則能信
所信。能聞所聞。能感所感。能住所住。亦無非實相。
故首提曰實相妙理。亦實性。實體。實力。實作等。一
一皆實也。古今不變名如者。如者。不變義。實相之
體。非古非今。然而古亦實相。今亦實相。不為古今
所變。譬如虗空。非明非暗。然而明亦虗空。暗亦虗
空。不為明暗所變。故強名曰真如也。依實相理。念
佛求生淨土。決定無非曰是者。能念實相心。所念
實相佛。能求實相信願。所生實相土。能所同一實
相。本自無非。強名曰是。小字批云。悟此者少。真實
不多也。世人但知實相無念。而不達無所不念。又
但知實相無生。而不達無所不生。今依此無所不
念故念佛。無所不生故求生也。

【觧】實相非我非無我。阿難不壞假名。故仍稱我。耳根
發耳識。親聆圓音。如空印空。名聞。

【鈔】實相離戲論。故非凡夫之有我。又非二乘之無
我也。阿難不壞假名者。有三種我。謂我見。我慢。及
名字我。阿難但壞我見。我慢。不壞名字我。故仍然
稱我。耳根發耳識者。有二種耳根。謂浮塵根。即外
之粗相。乃第八識疎相分。二勝義根。即內之細相。
乃第八識親相分。耳識依此勝義根發也。親聆圓
音者。謂親聞於佛也。親聆。乃耳識見分。圓音。乃耳
識相分。托佛本質自變相分。乃親所緣緣。故曰親
聆也。如空印空者。見分無相故如空。相分無生故
亦如空。二分唯是一心。云何於中有是非是。故曰
如空印空也。

【觧】時無實法。以師資道合。說聽周足。名一時。

【鈔】時無實法者。無實體可指也。但依色心等法假
立。即此無實之實。即實相也。又長短無定。循業發
現。如三更之夢。巳辦二十年事。洞中七日。世上巳
過千年。延促不定。故曰無實。以佛之教。弟子之資
相扣。從如是我聞。至作禮而去。總名一時。

【觧】自覺。覺他。覺行圓滿。人天大師。名佛。

【鈔】疏中略釋在字。今補出。佛頂文句云。行住坐臥。
通名為在。在。即是住。今當以住釋在。有四住。謂天
住。梵住。聖住。佛住。佛為能住。四法為所住。法為能
住。舍衛國等乃為所住也。

【觧】舍衛。此云聞物。中印度大國之名。波斯匿王所都
也。匿王太子名祇陀。此云戰勝。匿王大臣名須達
多。此云給孤獨。給孤長者布金買太子園。供佛及
僧。祇陀感歎。施餘未布少地。故並名祇樹給孤獨
園也。

【鈔】中印度者。即中天竺。名義集云。舊云身篤。或云
賢豆。今從正音。宜云印度。此云月邦。謂聖賢御物。
如月照臨。故謂印度。波斯匿者。此云勝軍王。軍馬
勝餘國故。祇陀。此云戰勝。謂匿王出兵得勝時生。
故云戰勝。給孤長者布金買園者。王舍城有長者。
名珊檀那。須達多長者與之為友。一日為兒娉婦。
至其家。見其忙亂異常。因問其故。珊檀那云。明晨
請佛齋僧。今預辦其供耳。須達云。何者名佛耶。珊
檀那云。汝不知耶。淨飯王太子悉達。雪山學道。證
得阿耨多羅三藐三菩提。三十二相。八十種好。具
足三明。及八解脫。十八不共。十力。四無所畏。有一
千二百五十弟子。現在城外竹園精舍說法。須達
聞佛。身毛皆豎。歡喜踴躍。睡不安枕。忽覩天亮。便
起出城。行之不遠。天忽黑暗。遂疑云。莫非妖邪惑
我耶。忽聞空中有神告曰。汝善自前行。莫得遲緩。
前行一步功德。勝過七車七寶布施。須達前行未
遠。見如來金色晃耀。巍巍堂堂。在竹園林外經行。
忽見一人。遶佛三匝。禮佛三拜。須達亦遶佛三匝。
禮佛三拜。佛為說法。即證初果。便請世尊來年至
舍衛國說法。佛云。來年巳受瓶沙王請。復請後年。
世尊應許。復問舍衛城外。可有園林茂勝。遠離憒
鬧。可容我千眾處所否。須達云。但願世尊不棄。自
當辦之。須達回國。沿途宣告。以至本國。徧想無好
處所。唯太子園可容千眾。園林茂好。圍一由旬。但
太子非賣園人。來日至太子所。為說買園之事。太
子戲之曰。汝以金布滿園地。我便賣之。須達果如
其言。以金布地。布之將完。太子聞說須達布園以
至將終。太子遂異。親至園所。見金遍滿。唯剩一小
角。遂問須達曰。汝未布滿。我園不賣也。須達曰。非
謂不布。乃籌量用金多少耳。太子見須達並無一
念退志。遂問其因。須達稱讚如來功德。智慧。相貌
威神。不可思議。我巳請佛後年至國說法。故我買
園。供佛及僧。太子感歎不巳云。既然如是。汝我二
人共成此舉。此未布餘地。及一切樹木。作我所施。
故並云祇樹給孤獨園也。經文初標法會時處竟。

△二引大眾同聞三。初聲聞眾。二菩薩眾。三天人
眾。

【鈔】引大眾同聞者。謂非一人獨聞。故引大眾同聞。
六種成就。此乃眾成就也。聲聞有二種。一小乘聲
聞。謂聞佛四諦音聲而悟道者。二大乘聲聞。法華
云。以佛道聲。令一切聞也。菩薩者。正云菩提薩埵。
此方好略。故但云菩薩。此翻覺有情。有二釋。若約
自行。謂雖然覺悟。而情念未盡。故曰覺有情。若約
化他。則謂覺悟有情也。此三眾。總攝如來七眾弟
子。謂比丘。比丘尼。式叉摩那。沙彌。沙彌尼。優婆塞。
優婆夷。此七眾。又分大乘小乘。則有十四眾。十四
眾中。又各分四眾。一發起眾。謂發起玄化者。二當
機眾。謂聞法得益者。三影響眾。謂帶果行因者。四
結緣眾。結緣成種者。如法華經。大通智勝佛。王子
覆講。即彼時發起眾。聞法得道。即彼時當機眾。聞
法未度。而世世相值。即彼時結緣眾。彼佛既爾。今
佛亦然。四個十四。則有五十六眾。故曰大眾同聞
也。

【觧】聲聞居首者。出世相故。常隨從故。佛法賴僧傳故。
菩薩居中者。相不定故。不常隨故。表中道義故。天
人列後者。世間相故。凡聖品雜故。外護職故。

【鈔】此明列眾所以也。問。聲聞乃小乘何意先列。菩
薩乃大乘何意在次。故云聲聞居首者。云云也。出
世相故者。謂剃除鬚髮。圓頂方袍。表出世間賢聖
幢相故也。常隨從者。此一千二百。先得道者。常隨
於佛。表師德故。佛法賴僧傳者。將來佛法二寶。賴
僧寶以弘傳故。菩薩居中相不定者。菩薩有出家
菩薩。有在家菩薩。有此土受生菩薩。有他方應來
菩薩。故相不定也。不常隨者。菩薩以利生為務。此
方有益則隨。此處無益則不隨。表中道者。聲聞欣
涅槃。天人樂生死。菩薩不偏。故表中道也。天人列
後表世間相者。聲聞表出世相。今即表世間相。品
雜者。其中天龍八部。多是菩薩應世也。外護職者。
聲聞為內護。天人為外護也。

△初聲聞眾又三。初明類標數。二表位歎德。三列
上首名。
△今初。】

「與大比丘僧。千二百五十人俱。」

【【鈔】與者。共也。釋論以七一解共。謂一時。一處。一戒。
一心。一見。一道。一解脫也。約四教。則藏一七一。謂
同感佛時。同鹿苑處。同別解脫戒。同一切智。同無
漏正見。同道品。同涅槃。通二七一。分利鈍故。別無
量七一。自行化他故。圓一七一。發心畢竟二不別
故。大者。梵云摩訶。此云大多勝。天王大人所敬。故
言大。(梵王師陳如。帝釋師迦葉)通內外典。識解多。故言多。出九
十五知見上。故言勝。今言大者。即攝多勝。千二百
五十人者。本是法身大士。迹來輔佛行化。引凡入
聖。先示作愛見外道。欲引乳入酪。又示作三藏一
千二百五。引酪入酥。又作方等般若一千二百五。
引酥入醍醐又作法華一千二百五。今引染歸淨。
又作淨土一千二百五也。

△疏中分二。初明類。二標數。初又二。初總標。二別
釋。
△今初。

【觧】大比丘。受具足戒出家人也。

【鈔】具足戒者。具足三諦戒也。智度論有十種戒。謂
一不缺戒。若犯根本。缺壞不任。不犯則名不缺。二
不破戒。若犯僧殘。如器殘破。不犯則名不破。三不
穿戒。若犯捨墮。如器穿漏。不犯則名不穿。四不雜
戒。念破戒事。名之為雜。不念則名不雜。五隨道戒
初果隨順諦理。自然無犯。六無著戒。二乘見思巳
盡。無所染著。七自在戒。菩薩化他妙用。得自在故。
八智所讚戒。菩薩篇聚無虧。常為智者所讚。九隨
定戒。住定現儀。任運常靜。自然無犯。十具足戒。用
中道。慧徧入諸法。無戒不備。此十戒。前六。乃二乘
真諦戒。七八。乃菩薩俗諦戒。九十。乃諸佛中諦戒
也。出家人者。真諦戒具足。出同居之家。俗諦戒具
足。出方便之家。中諦戒具足。出實報之家也。總標
竟。

△二別釋二。初釋比丘三義。二釋僧居六和。
△今
初。

【觧】比丘。梵語含三義。一乞士。一鉢資身。無所蓄藏。專
求出要。二破惡。正慧觀察。破煩惱惡。不墮愛見。三
怖魔。發心受戒。羯磨成就。魔即怖也。

【鈔】一鉢資身者。常行乞食以資身命。無所蓄藏者。
唯乞法食以資慧命也。專求出要者。出同居。出方
便。出實報。出寂光也。正慧觀察者。三觀正慧也。破
煩惱惡者。破五住地惡也。不墮愛見者。愛。即思惑。
見。即見惑。有同居見思。方便見思。實報見思也。魔
有四種。謂煩惱魔。五陰魔。死魔。天魔。梵云羯磨。此
云作法。謂登壇受戒。白四羯磨巳。四魔皆怖也。

△二釋僧居六和。

【觧】僧者。具云僧伽。此翻和合眾。同證無為解脫。名理
和。身同住。口無諍。意同悅。見同解。戒同修。利同均。
名事和也。

【鈔】天竺大小乘分門。則理和事和。則皆分大小也。
又有四種僧。一無漸僧。謂破戒者。二啞羊僧。不解
法律者。三清淨僧。七方便人。四真實僧。巳入聖位
者也。初明類竟。

△二標數。

【觧】千二百五十人者。三迦葉師資共千人。身子目連
師資二百人。耶舍子等五十人。皆佛成道先得度
脫。感佛深恩。常隨從也。

【鈔】迦葉。此云大龜氏。姓也。三弟兄。一優樓頻螺迦
葉。此云木瓜林。在此林住故。又云木瓜癃。胸前有
癃如木瓜故。二伽耶迦葉。山名。即象頭山。在王舍
城外。在此山學道故。三那提迦葉。此云河。在河邊
學道。以河彰名。三人在迦葉佛時。共立剎柱。故今
結為弟兄。初為事火外道。後遇佛化。而證道果。師
資者。師為聖匠。徒稟天資也。舍利弗。此云身子。又
云鶖鷺。目連。此云釆菽氏。婆羅門姓也。耶舍。即耶
舍長者子。再加憍陳如等五人。則一千二百五十
五人。此乃言其大數耳。當看釋迦譜。或妙珍集等。
茲不具錄。經文初明類標數竟。

△二表位歎德。】

「皆是大阿羅漢。(之位。其德為)眾所知識。」

【【鈔】眾所知識者。初為愛見眾所知識。出家時。為藏
教眾所知識。方等時。又為四教眾所知識。般若時。
又為三教眾所知識。法華涅槃時。唯圓教眾所知
識。非伹是同居眾所知識。亦是方便實報眾所知
識。究竟本是寂光眾所知識也。

△疏中分二。初表位。二歎德。
△今初。

【觧】阿羅漢。亦含三義。一應供。即乞士果。二殺賊。即破
惡果。三無生。即怖魔果。復有慧解脫。俱解脫。無疑
解脫。三種不同。今是無疑解脫。故名大。又本是法。
身大士。示作聲聞。證此淨土不思議法。故名大也。

【鈔】文分三段。初羅漢三義。復有下。明三種羅漢中
大。又本是下。乃開迹顯本釋大也。初段中亦含三
義者。前比丘乃因名。今羅漢乃果號。因果相稱。因
既具三。故果亦含三。又羅漢分六即。佛乃究竟大
阿羅漢。故十號中有阿羅訶。亦究竟比丘也。慧解
脫羅漢者。緣空直入。伹證無學。因中修性念處觀。
能破一切智外道。俱解脫者。帶事兼修。具三明八
解。因中修共念處觀。能破五通外道。無疑解脫者。
通達三藏四圍。天文地理。因中修緣念處觀。能破
圍陀外道。亦名三種念處。念處。即四念處觀。性念
處。謂但修四念處。七科道品。斷惑證真而巳。不修
諸禪定。共念處。謂諸禪三昧。與四念處共修。故具
足三明八解脫也。緣念處。謂又能通世出世法。能
決眾疑。故能破圍陀外道。外道亦分三種。謂小中
大。一切智外道。乃小外道。但假稱一切智人。神通
外道。但得有漏五通。圍陀外道。乃大外道。通達天
文地理。四圍陀典。兼得五通也。圍陀。此云智書。有
四種。故曰四圍陀也。開迹顯本者。若約現迹。則聲
聞眾。若約本門。實不可量。如須菩提。乃青龍陀佛
示現。故曰本是法身大士示作也。表位竟。

△二歎德。

【觧】從佛轉輪。廣利人天。故為眾所知識。

【鈔】轉輪者。約喻為名。而有金銀銅鐵四輪。輪王亦
有四王。喻佛有法報應化四佛。輪有四教法輪也。
從佛轉輪者。或從化佛。轉生滅四諦。或從應佛。轉
無生四諦。或從報佛。轉無量四諦。或從法佛。轉無
作四諦。或頓轉。或漸轉。或秘密轉。或不定轉。或現
佛形。或現菩薩等形。或人間轉四種四諦。或天上
轉三種四諦。謂通別圓。或在方便轉二種四諦。謂
別圓。或在實報寂光。轉一種四諦。廣利人天者。天
有四種。一世間天。諸國王等。二生天。三界諸天。三
淨天。即二乘。四義天。即菩薩。此等大士。或在人中。
或在四天。發起如來四益。廣利一切。故為四土大
眾真善知識。聞名曰知。見面曰識也。經文二表位
歎德竟。

△三列上首名。】

「長老舍利弗(此云身子)。摩訶目犍連(大釆菽氏)。摩訶迦葉(大飲光)。
摩訶迦旃延(大文飾)。摩訶拘絺羅(大膝)。離婆多(星宿)。周利槃
陀伽(繼道)。難陀(喜)。阿難陀(慶喜)。羅睺羅(覆障)。憍梵波提(牛呞)。賓
頭盧婆羅墮(不動利根)。迦留陀夷(黑光)。摩訶劫賓那(房宿)。薄拘
羅(善容)。阿㝹樓䭾(無貧)。如是等諸大弟子。」

【【鈔】舍利弗。此云身子。又云珠子。以母彰名。以母女
中聰明。聰明相在眼珠。珠之所生。故曰珠子。身子
者。母形身好。身之所生。故言身子。父為作名。名優
波提舍。此翻論義。論義得妻。因論名子。標父德也。
舍。標父。利。標母。雙顯父母。故曰舍利弗。弗。子也。
○
摩訶目犍連。大釆菽氏者。姓也。又翻萊茯根。乃古
仙人所食。因以命族。名拘律陀。拘律陀樹名。禱樹
神得子。因以名焉。同名者多故。故舉大也。
○摩訶
迦葉。大飲光者。又翻光波。古仙人身光災湧。能映
餘光使不現。故言光波。迦葉身光亦能映物。又翻
大龜氏。姓也。先代學道。靈龜負圖而應。從德命族。
故言龜氏。名畢鉢羅。畢鉢羅樹名。禱樹得子。以樹
為名。付法藏經言。毗婆尸佛滅後。塔像金色缺壞。
時有貧女。匈得金珠。倩匠為薄。金師歡喜。治瑩佛
畢。立誓為夫婦。九十一劫。人中天上身恒金色。心
恒受樂。最後身。託摩竭提國。尼拘律陀婆羅門家。
貧女。即紫金光比丘尼也。
○摩訶迦旃延。大文飾
者。又翻扇繩。又云好肩。亦名柯羅。柯羅。此云思勝。

○摩訶拘絺羅。大膝者。舍利弗舅。由來論勝姊。姊
懷孕。論則不勝。知所懷者智人。寄辯尚爾。況出胎
也。即棄家往南天竺。讀十八大經。無暇翦爪。世人
呼為長爪梵志。學訖還家。問甥所在。人云為佛弟
子。即大憍慢。我甥八歲。聲震五天。彼沙門者。有何
道術。誘我姊子。徑往佛所。思惟良久。不得一法入
心。語佛云。一切法不忍。佛問。汝見是忍不。此墮兩
負處。若我見忍。前巳云一切不忍。若我不見忍。無
以勝佛。即低頭。得法眼淨。
○離婆多。云星宿者。父
母禱星宿而生。又云離越。又云假和合。釋論云。夜
宿空亭。見二鬼爭屍。告其分判。設依理枉理。俱不
免害。故隨實答。大鬼拔其手足。小鬼取其屍補之。
食竟。拭口而去。其因煩惱不知誰身。遂疑此身。若
我本身。眼見拔去。若他身者。復隨我行。逢人即問。
汝見我身不。眾僧云。此人易度。語云。此身本是他
遺體。非已有也。即得道。故云假和合。
○周利槃陀
伽。云繼道者。此兄弟二人。兄名繼道。西域風俗。母
孕時還娘家。遂生於道。故取名繼道。槃陀伽。云小
繼道。乃弟也。
○難陀。云喜者。乃孫陀羅難陀。孫陀
羅。此云好愛。亦云端正。乃妻也。四月九日生。短佛
四指。若人眾中有不識者。謂言佛來。摩竭提國有
裸形外道。大聰明。國人號為智者。共身子論義結
舌。善心生。欲於佛法出家。見難陀色貌殊偉。嘆曰。
短小比丘。智慧難槩。況堂堂者乎。難陀即度出家。

○阿難陀。云慶喜者。或云歡喜。或無染。如來成道
時生。王大歡喜。白飯王奏云生兒。舉國欣慶。因名
慶喜。阿難隨佛入龍宮天上。見龍女天女。心無染
著。故曰無染。
○羅睺羅。云覆障者。往昔塞鼠穴六
日。今在母胎六年。故言覆障。耶輸有娠。諸釋皆嗔。
何因有此。欲治欲殺。惡聲盈路。寶女劬毗羅證之
小差。因焚火坑發大誓言。我若為非母子俱滅。若
真遺體。天當為證。抱子投坑。火變為池。蓮花捧體。
王及國人。始復不疑。後佛還國。耶輸令羅云奉佛
歡喜丸。羅云以幼稚之年。於大眾中。徑持上佛。耶
輸以此息謗。謗由子有。故言覆障。
○憍梵波提。云
牛呞者。亦云牛王。因前世輕弄沙門。出一惡言。五
百世為牛。牛若食後。恒事虗哨。餘報未夷。時人稱
為牛呞。
○賓頭盧頗羅墮。云不動利根者。不動。名
也。利根。姓也。或翻重幢。婆羅門凡十八姓。此居其
一。
○迦留陀夷。云黑光者。顏容粗黑故。又黑色光
耀。異於常黑。夜行乞食。人見驚駭。故佛禁夜行。
○
摩訶劫賓那。云房宿者。父母禱房星而生。又與佛
同房而宿陶師家。故云房宿。
○薄拘羅。云善容者。
或云偉形。或云大肥盛。色貌端正。故言善容。
○阿
㝹樓䭾。云無貧者。亦云如意。賢愚經云。弗沙佛末
法中。時世饑饉。有辟支佛行乞空鉢無獲。貧人見
而悲悼。白言勝士。受稗米飯不。即以所啖奉之。食
巳。作十八變相。後更採稗。有兔跳抱其背。變為死
人。無伴得脫。待闇還家。委地即成金人。拔指用脚。
取之無盡。九十一劫果報充足。故號無貧。

【觧】德臘俱尊。故名長老。身子尊者。聲聞眾中。智慧第
一。目連尊者。神通第一。飲光尊者。身有金光。傳佛
心印為初祖。頭陀行第一。文飾尊者。婆羅門種。論
議第一。大膝尊者。答問第一。星宿尊者。無倒亂第
一。繼道尊者。因根鈍僅持一偈。辯才無盡。義持第
一。喜尊者。佛之親弟。儀容第一。慶喜尊者。佛之堂
弟。復為侍者。多聞第一。覆障尊者。佛之太子。密行
第一。牛呞尊者。宿世惡口。感此餘報。受天供養第
一。不動尊者。久住世間。應末世供。福田第一。黑光
尊者。為佛使者。教化第一。房宿尊者。知星宿第一。
善容尊者。壽命第一。無貧尊者。亦佛堂弟。天眼第
一。此等常隨眾。本法身大士。示作聲聞為影響眾。
今聞淨土攝受功德。得第一義悉檀之益。增道損
生。自淨佛土。復名當機眾矣。

【鈔】德臘俱尊故名長老者。謂德臘俱長俱老也。有
三種長老。謂耆年長老。法性長老。作長老。今乃耆
年法性二種。故曰德臘俱尊也。
○身子尊者智慧
第一者。在母胎日。智寄母口。八歲登座。論議無雙。
七日之內。徧達佛法。故云第一。又一切智第一。道
種智第一。一切種智第一。言第一者。乃各舉一德。
引諸偏好耳。
○目連尊者神通第一者。神。名天心。
通。名慧性。天然之慧。照徹無礙。故名神通。而有六
種。一如意通。亦名神足。二天眼通。三天耳通。四他
心通。五宿命通。六無漏通。前五。外道凡夫鬼神皆
具。第六。唯聖人有。言第一者。如降龍。燒善法堂等。
故言第一。
○飲光尊者傳佛心印。頭陀行第一者。
王荊公。問佛慧泉禪師曰。拈華示眾。出自何典。泉
答曰。藏中不載。公曰。余在翰苑。偶見大梵天王問
佛決疑經三卷。云。梵王至靈山。以金色鉢羅華獻
佛。舍身為座。請佛為眾生說法。世尊登座。拈華示
眾。人天百萬悉皆罔措。獨有金色頭陀破顏微笑。
世尊云。吾有正法眼藏。涅槃妙心。實相無相。分付
摩訶迦葉。此經多談帝王事佛請問。所以秘藏。世
無聞者。頭陀。正云杜多。此云抖搜。謂能抖搜塵勞
故也。而有十二行。一住阿蘭若處。(此云寂靜處)二常行
乞食。三次第乞。四日中一食。五節量食。六過中不
飲漿。七著糞掃衣。八但三衣。九塚間坐。十樹下宿。
十一露地坐。十二但坐不臥。迦葉年老。不捨頭陀。
佛憫其老。勸令休息。迦葉頭陀如故。佛乃深讚。有
頭陀行。我法久存。故曰頭陀第一。
○文飾尊者婆
羅門種論義第一者。迦旃延。南天竺婆羅門種。梵
語婆羅門。此云淨裔。乃梵天苗裔。善解契經。阿含
云。有外道執斷見。問曰。我見人死不還。云何說其
受苦。故知無他世。答云。如罪人被駐。甯得歸否。又
問。若生天上。何故不歸。答云。如人墮廁得出。甯肯
更入廁否。又天上一日。當此百年。生彼三二日。未
遑歸心。設有歸者。而汝巳死。甯得知之。如是種種
妙說。故云論議第一。
○大膝尊者答問第一者。由
精勤故。得妙辯才。觸問能答。故云答問第一。
○星
宿尊者無倒亂第一者。離婆多。又云離越。坐禪入
定。心無顛倒。意不散亂第一。
○繼道尊者因根鈍。
僅持一偈。辯才無盡。義持第一。僅持一偈者。根本
律中云。身語意業不造惡。不惱世間諸有情。正念
觀知欲境空。無益之苦當遠離。辯才無盡者。有四
辯才。一義無礙辯。二法無礙辯。三詞無礙辯。四樂
說無礙辯。義持第一。即義無礙辯才也。
○喜尊者
佛之親弟。儀容第一者。身具三十相。短佛四指。故
儀容第一。
○慶喜尊者。佛之堂弟。復為侍者。多聞
第一者。白飯王之子。故為佛堂弟。有八不思議。一
不受別請。二不受佛故衣。三見不非時。四不生欲
心。五法不再問。六知佛入定。七知眾得益。八知佛
說法。故為侍者。佛法大海水。流入阿難心。故多聞
第一。
○覆障尊者。佛之太子。密行第一者。法華云。
羅睺羅密行。唯我能知之。密行者。秘藏之行。乃佛
行也。故曰唯佛能知。七方便人所不能知。故云第
一。
○牛呞尊者宿世惡口。感此餘報。受天供第一
者。昔五百雁。一雁常得華果。供於雁王。佛一夏受
阿耆達王請。五百比丘。皆噉馬麥。而憍梵波提。獨
天上尸利沙園受天供養。故云受天供養第一。
○
不動尊者。久住世間。應末世供。福田第一者。律云。
樹提長者。以旃檀鉢置剎杆頂上。號於眾云。神力
能取者與之。尊者現通取鉢。佛呵責巳。敕令不得
入滅。留身久住。應末世供。為大福田。故云第一。
○
黑光尊者為佛使者。教化第一者。迦留陀夷。乃摩
利夫人之師。教化夫婦同證聖果者。數滿一千。一
人證果者無數。故云第一。
○房宿尊者知星宿第
一者。劫賓那。本是父母禱房宿而生。房宿。乃二十
八宿中第四星也。故知星宿第一。
○善容尊者壽
命第一者。薄拘羅。壽一百六十歲。毗婆尸佛時。以
訶梨勒。施辟支佛。自爾九十一劫。無病無夭。由昔
持不殺戒急。感五不死。母置熬盤。燒不死。復置釜
中。煑不死。又推落水。渰不死。被大魚吞。咬不死。刀
破魚腹。殺不死。故壽命第一。
○無貧尊者亦佛堂
弟。天眼第一者。阿㝹樓䭾。乃斛飯王次子。因中為
獵師。入古寺內。見佛前燈欲滅以箭剔之。今感天
眼之報。觀大千世界。如觀掌果。故云第一。
○此等
常隨眾下。乃開迹顯本也。約迹。為常隨眾。約本。則
是法身示作。為影響眾。若約得第一義悉檀。又為
當機眾。增道損生者。道。即中道法身。即第一義諦。
損生。謂破一品無明。增一分中道也。經文初聲聞
眾竟。

△二菩薩眾。】

「并諸菩薩摩訶薩。文殊師利(此云妙德)法王子。阿逸多(此云
無能勝彌勒菩薩之名)菩薩。乾陀訶提(此云不休息)菩薩。常精進菩
薩。與如是等諸大菩薩。」

【【鈔】并者。承前文義。非但聲聞與會。菩薩亦所同聞
也。文殊師利。又云妙首。又云妙吉祥。生時有十種
瑞相。故名妙吉祥。

【觧】菩薩摩訶薩。此云大道心成就有情。乃悲智雙運。
自他兼利之稱。佛為法王。文殊紹佛家業。名法王
子。菩薩眾中。智慧第一。非勇猛實智。不能證解淨
土法門。故居初。彌勒當來成佛。現居等覺。以究竟
嚴淨佛國為要務。故次列。不休息者。曠劫修行不
暫停故。常精進者。自利利他無疲倦故此等深位
菩薩必皆求生淨土。以不離見佛。不離聞法。不離
親近供養眾僧。乃能速疾圓滿菩提故(事是大因緣理是秘密藏不可忽過)。

【鈔】文有三。初釋通名。佛為法王下。釋別名。此等下。
明得益。初中悲智雙運者。以大道心乃大智。成就
有情乃大悲。或理即悲智。名字悲智。乃至究竟悲
智。文殊等乃究竟悲智。如文殊三世成佛。例可知
也。第二段中佛為法王者。佛是四國之王也。王有
三子。菩薩是真子。二乘是庶子。凡夫是外子。於真
子中。文殊居長。故紹佛家業。名法王子。智慧第一
者。表佛根本智故。此經是難信之法。若非第一勇
猛根本實智。不能證解。故文殊居初也。彌勒居次
者。以當來成佛。現居等覺之位。必以究竟嚴淨佛
國為要務故。嚴淨佛國者。破根本無明。嚴淨常寂
光佛國也。不休息等。隨文可知。第三明得益者。以
三寶之境。乃菩薩所證三德秘藏。即究竟第一義
悉檀。故云圓滿菩提也。經文二菩薩眾竟。

△三天人眾。】

「及釋提桓因等。無量諸天大眾俱。」

【【觧】釋提桓因。此云能為主。即忉利天王。等者。下等四
王。上等夜摩。兜兜。化樂。他化。色。無色。無量諸天也。
大眾俱。謂十方天人八部修羅。人非人等。無不與
會。無非淨土法門所攝之機也(唯廣大故微妙)。通序竟。

【鈔】能為主者。能為三十三天主也。忉利。此云三十
三。迦葉佛時。有一女人發心修塔。三十二人助修。
故感三十三天之報。佛為授記。號無著尊佛。四王。
即四王天。在須彌山腰。須彌。此云妙高。四寶所成。
在香水海中間。入水八萬四千由旬。出水高亦然。
四王天在山腰四面。四萬二千由旬高。與日月齊。
山東面有黃金埵。有持國天王宮殿。山南面琉璃
埵。有增長天王宮殿。山西面有白銀埵。有廣目天
王宮殿。山北面有水晶埵。有多聞天王宮殿。此四
天王。統領八部鬼神。護持世間。故為護世四王也。
再上四萬二千由旬至山頂。即三十三天。至此為
地居天。夜摩天等。乃空居天也。夜摩。此云時分。以
五欲知時故。兜率陀。此云知足。以五欲知足故。菩
薩居內院。三災不到。外院天人居。有三災。化樂天。
變化五欲而娛樂故。他化自在者。奪他五欲而娛
樂故。至此為欲界六天。以五欲為界故。色無色者。
色界十八梵天。梵者。淨也。以此十八天中。以色蘊
為界。無五欲。以禪定為樂故。又名四禪天。無色。乃
四空天。以無色蘊。伹有受想行識四蘊。故曰無色
界。無量諸天者。三千大千世界無量諸天也。十方
天人者。十方各有三千世界天人也。八部者。即護
法八部也。一提婆。此云天。二龍。三夜叉。此云勇健
能飛行守天城。四乾闥婆。此云香陰。以香資身。天
之樂神。五阿修羅。此云無端正。男醜女美。六迦樓
羅。此云金翅鳥。七緊那羅。此云疑人。似人非人。天
之伎神。八摩睺羅伽。此云大腹行。蟒神也。復有四
天王所統八部鬼神。即非人等也。問。天人龍鬼。皆
見佛聞法。地獄一道。何其苦耶。答。法華文句云。夫
諸道升沈。由戒有持毀。見佛不見佛。由乘有緩急。
然持戒有粗細。故報有優劣。持乘有小大。故見佛
有權實。且略判乘戒各為三品。再以緩急四句判
之。其義則顯。四句者。一戒乘俱急。二戒緩乘急。三
戒急乘緩。四戒乘俱緩。若戒乘俱急者。持下品戒。
戒急。報在人中。持小乘。乘急。以人報身。於三藏教
時。見佛聞法。持中乘。乘急。以人報身。於通教大乘。
乃至帶方便諸大乘經時。見佛聞法。持上乘。乘急。
以人報身。於華嚴法華等教。及諸經中圓見佛聞
法。預列為同聞眾者。是也。若持中品戒。戒急。報在
欲界天。持小乘。乘急。以欲界天身。於三藏時。見佛
聞法。餘如上說。若持上品戒。戒急。加修禪定。報在
色無色天等。持小乘。乘急。以色無色天身。於三藏
中。見佛聞法。餘如上說。第一句竟。若戒緩乘急者。
三品戒皆緩。報墮三途。持小乘。乘急。以三途身。於
三藏中。見佛聞法。餘如上說。第二句竟。若戒急乘
緩者。三戒急故。受欲界人天。及色無色天身。三乘
緩故。佛雖出世。說三乘法。愛著樂報。耽荒五欲。不
見佛不聞法。舍衛三億家。及諸不見聞者。三界著
樂諸天等是也。第三句竟。若戒乘俱緩者。受三途
報。不見佛不聞法也。第四句竟。經中不列地獄眾
者。由其戒緩。苦重報隔。佛乘又緩。所以不見不聞。
餘經有列者。餘乘急耳。不列無色天者。上戒急故。
受天身。著定味。由乘緩故。不見佛不聞法。餘經有
列者。餘乘急耳。若得此意。則識列眾來不來義。亦
識自已聞經聽法。有緣無緣。三世因果。朗然可識
也。經文二引大眾同聞竟。大科初通序巳竟。】

佛說阿彌陀經要解便蒙鈔卷上

佛說阿彌陀經要解便蒙鈔卷中
紅螺比丘　達默　造鈔
資福沙門　達林　參訂

【△二別序。發起序也。淨土妙門。不可思議。無人能
問。佛自倡依正名字為發起。又佛智鑒機無謬。
見此大眾應聞淨土妙門而獲四益。故不俟問。
便自發起。如梵網下卷。目倡位號云。我今盧舍
那等。智者判作發起序。例可知也。

【鈔】發起者。起發一經由致。令眾得益也。先明科意。
別解此經無發起序。又觀經文。亦無發起因緣。何
乃立發起序。故曰淨土妙門云云也。淨土妙門者。
以究竟極果。與眾生作因。故曰妙門。非九界自力
能知。故曰不可思議。無人能問也。倡者。宣也。又佛
智下。明發起因緣。四益。即四悉檀因緣。如梵網下。
引例也。經云。我今盧舍那。方坐蓮華臺。周匝千華
上。復現千釋迦等。智者大師講經。立此段偈文作
發起序。例此經。亦可知也。】

「爾時佛告長老舍利弗。從是(娑婆世界)西方。過十萬億佛
土。有世界名曰極樂。其土有佛。號阿彌陀。今現在說
法。」

【△疏中分三。初明召告意。二正釋經文。三結出序
義。
△今初。

【觧】淨土法門。三根普攝。絕待圓融。不可思議圓收圓
超一切法門。甚深難信(從未道徹)。故特告大智慧者。非第一
智慧。不能直下無疑也(可見正智庸愚兩不思議)。

【鈔】三根普攝者。若約四教。藏通二教。攝小不攝大。
攝利不攝鈍。別圓二教。攝大不攝小。唯此一門。三
根普攝。利鈍全收也。故後文云。上上根不能越其
閫。下下根亦能臻其域也。絕待圓融不可思議者。
徹祖曰。須知一句阿彌陀佛。具足四句宗旨。一以
唯心為宗。二以唯佛為宗。三以絕待圓融為宗。四
以超情離見為宗。全佛即心。乃唯心之宗。全心即
佛。乃唯佛之宗。絕待者。心性竪窮橫遍更無有外。
佛亦竪窮橫遍更無有外。各皆無外。是為絕待。圓
融者。心性遍處。不妨佛性亦遍。一切法性亦遍。佛
性遍處。不妨心性亦遍。一切法性亦遍。彼彼無障
無碍。各各無壞無雜。是為圓融。今合絕待圓融。共
為一宗。正絕待便圓融。正圓融便絕待。乃絕待圓
融之宗。超情離見者。但約心佛絕待。巳超凡情。巳
離聖見。若約心佛圓融。圓該四句。融會百非。尤非
凡情聖見所及。乃超情離見之宗。總此四句宗旨。
乃一句阿彌陀佛正宗宗旨。故曰不可思議也。圓
收圓超一切法門者。法門無量。不出四門。謂有門。
空門。亦有亦空門。非有非空門。今以唯佛之宗。圓
收有門。唯心之宗。圓収空門。圓融之宗。圓收亦有
亦空門。絕待之宗。圓收非有非空門。是為圓收一
切法門。又以唯心之宗。圓超有門。唯佛之宗。圓超
空門。絕待之宗。圓超亦有亦空門。圓融之宗。圓超
非有非空門。是為圓超一切法門。又正圓收便圓
超。正圓超便圓收。圓超圓收同時無碍。只此一句
阿彌陀佛。故曰甚深難信。特與大智慧者而談也。
正智庸愚兩不思議者。正智。則思議究竟。故不思
議。庸愚。則直不用思議。非此二人。不免思議也。初
明召告意竟。

△二正釋經文分五。初釋西方。二釋依報。三釋正
報。四重釋二有。五釋現在說法。初又二。初正釋。
二破疑。
△今初。

【觧】西方者。橫互直西。標示現處也。十萬億者。十萬曰
億。今積億至十萬也。佛土者。三千大千世界。通為
一佛所化。且以此土言之。一須彌山。東西南北各
一洲。同一日月所照。一鐵圍山所遶。名一四天下。
千四天下。名小千世界。千小千。名中千世界。千中
千。名大千世界。過如此佛土十萬億之西。是極樂
世界也。

【鈔】橫互直西。互者。通也。謂橫通直西。言與此界平
也。標示現處者。乃阿彌陀佛示生之國。乃同居土
也。東西南北各一洲者。須彌山東有洲。名弗婆提。
此云勝身。身形殊勝故。山南名閻浮提。此云勝金。
山西名瞿耶尼。此云牛貨。以牛為貨故。山北名鬱
單越。此云勝處。勝三洲故。一鐵圍山所遶者。謂四
洲外有大海。海外有山。名小鐵圍山。其山純鐵。圍
此四天下也。名一四天下者。鐵圍山圍大鹹水海。
海內四洲。中間有七金山。圍香水海。海中間須彌
山。山腰四王天。山頂忉利天。上有𦦨摩天。兜率天。
化樂天。他化自在天。此為欲界。再上入色界初禪
三天。此名一四天下。千四天下。名小千世界者。即
一千初禪天。上有一二禪天所覆。名為小千世界
也。千小千。即一千二禪。上有一三禪天所覆。名為
中千世界。千中千。即一千三禪。上有一四禪天。一
四空天所覆。名大千世界。共有百億四天下也。過
如此佛土十萬億之西。始是極樂世界也。正釋竟。

△二破疑。

【觧】問。何故極樂在西方。答。此非善問。假使極樂在東。
汝又問何故在東。豈非戲論(妙答從來答者反添戲論)。況自十一萬億佛土
視之。又在東矣。何足致疑。

【鈔】釋西方竟。

△二釋依報又三。初正釋世界。二別明淨薉。三指
歸同居。
△今初。

【觧】有世界名曰極樂。序依報國土之名也。竪約三際
以辯時劫。橫約十方以定疆隅。故稱世界。極樂國。
梵語須摩提。亦云安養。安樂。清泰等。乃永離眾苦。
第一安隱之謂。如下廣釋。

【鈔】世界者。世。謂三世。界。謂十方。橫竪交徹。故稱世
界。如下廣釋。後文明苦樂中釋也。正釋世界竟。

△二別明淨薉。

【觧】然佛土有四。各分淨薉(譌謬悉正)。凡聖同居土。五濁重者薉。
五濁輕者淨(西方是同居淨以凡夫例聖故)。

【鈔】此同居土淨薉之相。五濁者。性水本清。因塵勞
而成濁。塵勞無體。依性水而有相。一者劫濁。四濁
增劇為體。熾然不停為相。二煩惱濁。五鈍使為體。
惱亂逼迫為相。三眾生濁。三緣和合為體。輪迴不
息為相。四見濁。五利使為體。邪知謬解為相。五命
濁。壽暖識三為體。催年減壽為相。輕重分淨薉者。
如三途濁重則土薉。人道濁輕則土淨。人道又薉。
天道淨。欲天薉。禪天淨。娑婆一總是薉。苦空無常
故。極樂一總淨凡夫例聖故。

【觧】方便有餘土。析空拙度證入者薉。體空巧度證入
者淨(西方是方便淨以小乘迥心故)。

【鈔】此方便淨薉相。方便土九人生。謂藏二乘。通三
乘。別三賢。圓十信。皆巳斷見思。未破無明。寄居方
便耳。若是藏二乘。稟析空觀。斷見思。度分段生死
海而證入者。所見則薉。法執重故。觀智拙故。若是
通三乘。稟體空觀。斷見思。度分段生死海而證入
者。所見則淨。法執輕故。觀智巧故。又通教薉。不達
中道故。別教淨。了達中道故。別教又薉。不達即中
故。唯圓十信所見則淨。巳伏無明故。言析空體空
者。以四大五蘊分析此身。覓我我所不可得。故曰
析空。體空則非但我空。法亦如幻。當體本空。故曰
體空也。極樂是方便淨以小乘迴心故。

【觧】實報無障碍土。次第三觀證入者薉。一心三觀證
入者淨(西方是實報淨以所證圓頓故)。

【鈔】實報土。乃別十地。等妙二覺。圓教四十一位菩
薩所居。次第三觀者。乃別教所修。謂十信修析空。
伏見思。十住修體空。斷見思。入方便。十行修假觀。
破塵沙。十向修中觀。伏無明。初地破無明。證法身。
始入實報。以智不圓融故。所見土相則薉。一心三
觀者。乃圓教菩薩所修。謂觀一念心了不可得。謂
之空。能所宛然。謂之假。雖能所宛然。而性常自空。
空假不二。謂之中。即三而一。即一而三。名一心三
觀。此觀若成。則能圓斷三惑。圓證三德。故初發心
住。即破無明。證三德。而入實報。以觀智圓融。所見
土相則淨也。極樂是實報淨。以所證圓頓故。

【觧】常寂光土。分證者薉。究竟滿證者淨(西方是寂光淨以受用同佛故)。

【鈔】此土。乃如來所居之土。若約別妙覺。於本教雖
稱究竟。而但斷十二品無明。猶是分證位。故曰分
證者薉。無明未盡故。究竟滿證。乃圓妙覺也。盡無
明源。乃究竟清淨圓滿大覺也。極樂是寂光淨。以
受用同佛故。別明淨薉竟。

△三指歸同居。

【觧】今云極樂世界。正指同居淨土。亦即橫具上三淨
土也(以經中是同居境故以上善俱會故)。

【鈔】橫具上三淨土者。謂諸上善人俱會一處故。佛
在同居。即寂光土。菩薩在同居。即實報土。聲聞在
同居。即方便土。又同居橫具上三。方便橫具上二。
實報橫具上一。又寂光橫具下三。實報橫具下二。
方便橫具下一。故後文云。同居淨境。真俗圓融。不
可限量也。二釋依報竟。小字。乃成時大師批語。

(此論修德。不論性德。性德則一切微塵。法爾具足四種淨薉佛土。今約信願行三。彌陀名號不。可思議故。
能令凡夫所感同居極樂。最極清淨也。此則十方佛土所無。極樂同居獨擅。方是極樂淨土宗旨。下明義
處皆然)。

【鈔】(一切微塵具足佛土者。萬法唯心。微塵亦唯心。心淨故土淨。心薉故。土薉。任運之理。故曰法爾具足。
極樂雖云修德。亦是性所本具。不出性外也)。

△三釋正報教主三。初明單複三身。二明超情離
見。三指示生化身。
△今初。

【觧】有佛號阿彌陀。序正報教主之名也。翻譯如下廣
釋。佛有三身。各論單複。法身單。指所證理性。報身
單。指能證功德智慧。化身單。指所現相好色像。法
身複者。自性清淨法身。離垢妙極法身。報身複者。
自受用報身。他受用報身。化身複者。示生化身。應
現他身。又佛界化身。隨類化身。

【鈔】單三身中。言所證理性者。即如如理也。自性清
淨法身也。實相之體也。三德秘藏中法身德也。能
證功德智慧者。即如如智也。自受用報身也。實相
之宗用也。三德中般若解脫二德也。功德。乃解脫
德。智慧。即般若。亦名福慧二嚴。所現相好色像者。
即圓滿報身色像乃至隨類化身色像。複三身。言
複者。重複也。自性清淨者。性德法身也。即上所證
理性。以性本自淨。故曰自性清淨法身。即眾生本
源自性天真佛性。此身通因果。離垢妙極者。乃修
德法身也。離垢者。離五住之垢。斷德究竟空。妙極
者。極三智之妙。智德究竟謝。修德功畢。性德圓顯。
故曰離垢妙極法身。此身唯屬果。自受用者。即彌
陀智斷二德究竟實果。智德則圓滿菩提。歸無所
得。斷德則五住究盡。二死永亡也。他受用者。即地
上菩薩。隨其心量。所見剎塵相好。化身複者。示生
謂示現八相。應現謂應物示現。如月印水故。佛界。
謂現佛界之身。隨類。謂隨九界而示現也。單複三
身竟。

△二明超情離見。

【觧】雖辯單複三身。實非一非三。而三而一。不縱橫。不
並別。離過絕非。不可思議(此論性德)。

【鈔】此段恐人不得意。而生三一之情見。故破之也。
謂雖說三身之單複。皆是隨情而論也。究竟實理。
兩不成雙。一亦不單。無三一之戲論也。恐人又執
非一非三。故又曰而三而一。若遇四悉檀因緣。不
妨說三說一。本有開合之義也。不縱橫不並別者。
涅槃經云。云何名為祕密之藏。猶如伊字。三點若
並。則不成伊。縱亦不成伊。別亦不成伊。如摩醯首
羅天面上三目。乃得成伊。佛亦如是。解脫之法。亦
非涅槃。如來之身。亦非涅槃。摩訶般若。亦非涅槃。
三法各異。亦非涅槃。我今安住如是三法。為眾生
故。名入涅槃。如世伊字。章安釋云。西方伊字。有新
舊∴。此舊伊字。縱橫如烈火。如點水。各不相續。可
喻他教三德。<img:>此新伊字。細畫相連。不縱不橫。喻
圓教不思議之三德。今不縱橫並別者。乃取圓教
意也。說三身而非氵點水之縱。說一而非灬烈火
之橫。說一而非並。說三而非別。離四句之過。絕百
句之非。不可思議者。思。謂心思。議。謂言議。不可以
定一思議。不可以定三思議。不可以定非三非一
思議。不可以定而三而一思議。此乃根本四句。每
句各具四句。四四十六句。約三世。則有四十八句。
再約巳起未起。則九十六句。加根本四句。共成百
句。佛身本離言說相離名字相。離心緣相。故曰不
可思議也。

△三指示生化身。

【觧】今云阿彌陀佛。正指同居土中示生化身(此論修德以是同居土中見故)。仍復即
報即法也(以佛身隨橫四土現故)。

【鈔】問。今云阿彌陀佛。乃單複三身中屬何身也。答
曰。今云阿彌陀佛。正指示生化身。恐疑非法非報。
故又曰仍復即報即法也。三身不離。喻如珠體珠
光珠影。而不相離。雖不相離。不妨各隨機見也。三
指示生化身竟。大科釋正報竟。

△四重釋二有。

【觧】復次世界及佛。皆言有者。具四義(四悉檀)。的標實境令欣
求故(世界悉檀)。誠語指示令專一故(為人悉檀)。簡非乾城陽
𦦨。非權現曲示(非魔)。非緣影虗妄。非保真偏但(非邪)。破魔邪
權小故(對治悉檀)。
○(非權。破華嚴合論之譌。非邪。破末世積迷之習。此二料簡。尤大有關
係)圓彰性具。令深證故(第一義悉檀)。

【鈔】乾城。即乾闥婆幻現之城。曠野深山多有。及蜃
樓海市等。皆妖氣所現。陽𦦨。即春時平地所起陽
氣。遠看似水。近看則無。非權現曲示者。李長者華
嚴合論。謂西方是權現。曲為小根所示。非緣影虗
妄者。破末世眾生。以第六意識所緣法塵之影。以
為唯心淨土。自性彌陀。謂西方在心外。保真。乃藏
教保真涅槃化城也。法華經云。我今為汝保任此
事。終不虗也。偏。謂藏教之偏真。但。謂別教之但中。
謂西方二有。乃圓教之妙有。非偏非但也。破魔邪
權小。故為破惡益。圓彰性具令深證者。西方依正
二報。皆我心中本具之物。若不往生。不能得其受
用。若往生時。本具之物全顯現。故曰入理益也。

△五釋現在說法。

【觧】今現在說法者簡上依正二有。非過去巳滅。未來
未成(對此土釋迦不久住彌勒未生無現佛可依)。正應發願往生。親覲聽法。速成正覺也。

【鈔】此土釋迦巳滅。彌勒未生。彼土彌陀現在說法。
是故應當發願往生也。釋現在說法竟。大科正釋
經文竟。

△三結出序義。

【觧】復次二有現在。勸信序也。世界名極樂。勸願序也。
佛號阿彌陀。勸持名妙行序也。復次阿彌。序佛。說
法。序法。現在海會。序僧。佛法僧同一實相。序體。從
此(此字指一體三寶)起信願行。序宗信願行成。必得往生見佛聞法
序用。唯一佛界為所緣境(是真指南)。不雜餘事。序教相也。言
略意周矣。初序分竟。

【鈔】結出序義者。結出發起之義也。夫發起。必發起
一經之由致。一經之致。不出五重玄義。故指五重。
一一點出也。佛法僧同一實相者。佛法僧乃住持
三寶。實相乃一體三寶。而言同者。佛是究竟實相。
法是能詮實相。僧是分證實相。故曰同也。唯一佛
界為所緣境者。謂心性唯攀緣佛境。唯以佛界為
緣起。不雜餘事者。心性不落九界也。夫心本不生。
生必隨緣。若隨佛界之緣。則全體是佛。若隨九界
之緣。全體即九界。若隨菩薩法界。尚是棄金擔麻。
況六凡三塗。可不慎乎。故曰真指南也。法華為純
一無雜之教。此經正與法華同味。而不同時。言雖
略。五重之意周矣。經文大科初序分竟。

△二正宗分三。初廣陳彼土依正妙果以啟信。二
特勸眾生應求往生以發願。三正示行者執持
名號以立行。信願持名。一經要旨。信願為慧行。
持名為行行。得生與否。全由信願之有無。品位
高下。全由持名之深淺(語如山岳不可動移)。故慧行為前導。行行為
正修。如目足並運也。
△初文為二。初依報妙。二
正報妙。
△初又二。初徵釋。二廣釋。
△初又二。初
徵。二釋。
△今初。】

「舍利弗。彼土何故名為極樂。」

【△二釋又二。初約能受用釋。二約所受用釋。
△今
初。】

「其國眾生。無有眾苦。伹受諸樂。故名極樂。」

【【鈔】淨土之樂。乃絕待不思議樂。無苦可待故。夫樂
者。對苦而顯。淨土無苦。何得稱樂。乃對娑婆極苦。
而顯淨土極樂也。

△疏中分四。初略明眾生。二總論苦樂。三別明苦
樂。四結指同居。
△今初。

【觧】眾生是能受用人等覺以還皆可名。今且約人民
言。以下下例上上也(淨宗不思議在此)。

【鈔】眾生。略具三義。一眾處受生。二眾法相生。五陰
四大也。三煩惱亂生。極樂眾生具二義。無受生義。
等覺者。與佛齊等。即補處菩薩以還皆可名者。謂
上自等覺。下至人民。皆名眾生也。以下下例上上
者。例。概也。謂人民與等覺。概是一生成佛者也。

△二總論苦樂。

【觧】娑婆苦樂雜。其實苦是苦苦。偪身心故。樂是壞苦。
不久住故非苦非樂是行苦。性遷流故。彼土永離
三苦。不同此土對苦之樂。乃名極樂(眾苦極樂映釋)。

【鈔】娑婆。此云能忍。此土眾生能忍受苦故。此三苦。
亦名三受。苦受乃苦苦者。謂此身巳是苦果。再加
苦受。故曰苦苦。樂受是壞苦。不久住者。對苦之樂。
不能久住。久住又轉為苦矣。不苦不樂受乃行苦。
性遷流者。謂行陰遷流。終歸變滅故。此之三苦。約
事局於三界。約理通於四土。三界無安。猶如火宅。
即苦苦。方便化城。不得久住。即壞苦。實報寂光雖
離生死涅槃之苦樂。究竟念相未盡。變易未離。即
行苦。極樂四土永離三苦。受用同佛故。不同此土
對苦而言樂也。

△三別明苦樂二。初正釋四土。二點示行妙。
△今
初。

【觧】一往分別。同居五濁輕。無分段八苦。但受不病不
老。自在遊行。天食天衣。諸善聚會等樂。

【鈔】一往而分別者。未是詳悉而言也。分段者。此土
分段生死。分。謂分限。壽量有延促。段。謂塊段。身量
有大小。八苦者。生苦。老苦。病苦。死苦。求不得苦。愛
別離苦。怨憎會苦。五陰盛苦。前七為別。後一為總。
彼土翻此諸苦。而成諸樂。故名極樂。

【觧】方便體觀巧。無沉空滯寂之苦。但受遊戲神通等
樂。

【鈔】彼國方便土聖人。皆稟圓教體空觀。巧度證入
者。皆大乘菩薩故。四土圓融故。無藏通二乘沉於
偏空。滯於寂滅之苦。此土二乘。有被偏空涅槃所
滯礙。不發大心。故為苦。彼土翻此。但受遊戲神通。
淨佛國土。成熟眾生等樂。

【觧】實報心觀圓。無隔別不融之苦。但受無礙不思議
樂。

【鈔】彼國實報土。皆稟圓教一心三觀證入者。智圓
融故。無別教隔別不融之苦。故但受無礙等樂。

【觧】寂光究竟等。無法身滲漏。真常流注之苦。但受稱
性圓滿究竟樂。

【鈔】究竟等者。究竟寂光土。理智不二。身土一如。法
身滲漏。真常流注者。乃指別妙覺。約別教雖稱究
竟。約圓教猶是分證之位。猶有滲漏流注之苦。法
身滲漏等者。菩薩不思議變易生死也。無明未盡。
故十二因緣未盡。因緣未盡。故法性之水。滲漏流
注也。彼土受用同佛。故但受稱性等樂也。正釋四
土竟。

△二點示行妙。

【觧】然同居眾生。以持名善根福德同佛故。圓淨四土。
圓受諸樂也(方是極樂淨宗)。

【鈔】以持名善根福德同佛故者。謂正稱名時。便以
佛善根為已善根。以佛福德為已福德。故云同佛
也。經云。不可以少善根福德因緣。得生彼國。若有
善男子善女人。聞說阿彌陀佛。執持名號。一心不
亂。即得往生。既曰少善不生。隨云持名能生。可見
執持名號。乃多善根多福德。福善多。故能圓淨四
土。圓受諸樂。此非生淨土後圓淨圓受。乃正念佛
時。一念相應一念淨受。念念相應念念淨受。故曰
行妙也。三別明苦樂竟。

△四結指同居。

【觧】復次極樂最勝。不在上三土。而在同居。良以上之
則十方同居。遜其殊特。下又可與此土較量。所以
凡夫優入而從容。橫超而度越。佛說苦樂。意在於
此。

【鈔】遜者。讓也。十方佛土皆有同居。要讓極樂同居
殊勝奇特。下又可與此土較量其苦樂。優者。勝也。
收機最廣。故優入。下手最易。故從容。念念即佛。故
橫超。不落九界。故度越。佛說苦樂之意。正在同居
厭苦求樂。捨染歸淨耳。經文初約能受用釋竟。

△二約所受用釋(此亦轉釋上無有眾苦。但受諸樂之故。下廣釋一科。亦然)。】

「又舍利弗。極樂國土。七重欄楯。(以嚴際畔)七重羅網。(以嚴空界)
七重行樹。(以嚴露地)皆是四寶。周帀圍繞。是故彼國。名為
極樂。」

【【鈔】極樂莊嚴。當閱大彌陀經。及十六觀經。茲不具
錄。

△疏中分三。初總釋勝境。二別明四土。三問答破
情。
△今初。

【觧】七重。表七科道品。四寶。表常樂我淨四德。周帀圍
繞者。佛菩薩等無量住處也。皆四寶則自功德深。
周帀繞。則他賢聖徧。此極樂真因緣(內因外緣)也。

【鈔】文分二節。初略釋經文。表者。顯也。以果顯因也。
七科。即三十七科道品。釋在後文。七科不出戒定
慧。欄楯表戒。防過失故。羅網表定。以定覆心故。行
樹表慧。道樹高遠故。四寶者。彼土寶實無量。但言
四寶。表四德也。此土同居方便。唯有四倒。故曰凡
聖四倒。彼土同居。人人實具四德。常者。無量壽故。
樂者。但受諸樂故。我者。無量光故。具八自在我故。
淨者。淨土無染故。八自在我者。一能示一身為多
身。二以一塵身。徧大千界。三能示大身。輕舉遠到。
四能現無量類。常居一土。五諸根互用。六得一切
法。如無法想。七說一偈義。經無量劫。八身遍諸剎。
猶若虗空。下文供養他方十萬億佛。即以食時還
到本國。即此八大自在我也。皆四寶下。明勝境因
緣也。自功德深者。多善根之因深。他賢聖徧者。多
福德之緣強。此皆一句萬德洪名之所現也。總釋
勝境竟。

△二別明四土分二。初明四土橫竪。二明四土圓
融。夫若約性德。則非橫非竪。今言橫竪。乃約修
德。雖分性修。乃全性起修。全修在性也。若約此
土往生。或稱名號。或作觀想。或生同居。或生上
三。總名橫超。若約彼土同居進入上三。則有橫
有竪。根性不等故。若利根則橫入。鈍根則竪進。
橫入則修圓頓止觀。則論相似分證之別。竪進
則修次第止觀。則有即空妙假之分。雖分橫竪。
橫竪皆圓。非前三教。故教觀綱宗。約化儀教。立
三種止觀。今但約頓漸二種。不定止觀亦在其
中。
△今初。

【觧】此等莊嚴同居淨土。是增上善業所感。亦圓五品
觀所感。以緣生勝妙五塵為體。

【鈔】此明同居土因果也。以二感為因。土體為果。此
土唯橫無竪。此等莊嚴。總指四土依正二報。增上
善業。別指同居。乃專稱名號所感。亦是修圓教五
品觀行所感也。專稱名號。為增上善業者。以念念
即佛。乃我成佛之親因緣。等無間緣。所緣緣。增上
緣也。但言增上者。以增上緣。總攝前三緣也。善業
者。中道無漏善業也。五品觀者。謂隨喜。讀誦。解說。
兼行六度。正行六度。以此二行為能感之因。同居
淨土為所感之果也。緣生勝妙五塵為體者。緣生。
謂因緣所生法也。勝妙者。非娑婆之麤惡也。五塵。
謂色聲香味觸也。體者。國土之體質也。

【觧】方便淨土。是即空觀智所感。亦相似三觀所感。以
妙真諦無漏五塵為體。

【鈔】此明方便土因果也。因則有橫有竪。竪則即空
觀智所感。橫則相似三觀。言即空者。非通教即有
之空。乃圓教即中即假之空。相似三觀者。乃一心
三觀。證入相似位者也。妙真諦者。非是偏真。乃不
思議真也。無漏五塵者。無見思漏。塵沙漏。無明漏。
乃中道無漏五塵也。

【觧】實報淨土。是妙假觀智所感。亦分證三觀所感。以
妙俗諦無盡五塵為體。

【鈔】此明實報土因果也。妙假觀者。不思議假觀。即
中即空之假也。約竪而論也。分證三觀者。一心三
觀之分證位也。約橫而論也。妙俗諦者。不思議俗
諦也。即中即真之俗也。無盡五塵者。隨拈一塵。皆
具一切塵。謂一一塵中一切塵。一一心中一切心。
一一塵中一切心。一一心中一切塵。一一塵中一
切剎。一切剎塵亦復然。(云云)也。

【觧】常寂光土。是即中觀智所感。亦究竟三觀所感。以
妙中諦稱性五塵為體。

【鈔】此明寂光土因果也。即中觀者。即空即假之中
也。不思議之中。約竪而論也。究竟三觀者。一心三
觀之究竟位也。約橫而論也。妙中諦者。不思議中
諦也。即真即俗之中也。稱性五塵者。稱性圓融。不
可思議之五塵也。初明四土橫竪竟。

△二明四土圓融。

【觧】欲令易解。作此分別。實四土莊嚴。無非因緣所生
法。無不即空假中(此論性依此起修)。所以極樂同居淨境。真俗圓融
不可限量(此論修全修在性如是方是極樂淨宗)。下皆倣此。

【鈔】欲令易解作此分別者。作此四土次第分別。同
居是緣生。方便是即空。實報是妙假。寂光是即中。
若據實理。四土無不圓融。故曰四土莊嚴。無非因
緣所生法等也。無非因緣所生者。四土唯一同居
土也。無不即空者。四土唯一方便土也。無不即假
者。四土唯一實報土也。無不即中者。四土唯一寂
光土也。所以下。引圓融之境。證圓融之理也。真俗
圓融者。三諦圓融也。人民表因緣所生法。同居土
也。聲聞表即空。方便土也。菩薩表即假。實報土也。
佛表即中。寂光土也。若非圓融之理。何以有此圓
融之境。凡聖同在一居而無礙。故曰圓融。不可限
量者。不可以次第三智而作限量也。下文有顯理
處。皆倣依於此。別明四土竟。

△三問答破情。

【觧】問寂光唯理性。何得有此莊嚴。答一一莊嚴。全體
理性。一一理性。具足莊嚴。方是諸佛究竟依果。若
寂光不具勝妙五塵。何異偏真法性。

【鈔】此恐人不達寂光乃即事之理。而落偏見。設此
問答以遮之也。夫寂光原不在三土外。亦不在三
土內。以寂光本無所在故。即三土之理體也。所以
答云。一一莊嚴。全體寂光理性。一一理性。具足三
土莊嚴。經云。諸佛住處。名常寂光。若約如來分上。
全三土而成寂光。若約眾生分上。全寂光而成三
土。自是業之差別。何關土有高下。又人民伹見同
居。不見上三。聲聞伹見下二。不見上二。菩薩見下
三。分見寂光。唯佛圓見四土也。寂光若在三土勝
妙莊嚴外。與小乘偏真法性有何差別也。經文二
約所受用釋竟。大科初徵釋巳竟。

△二廣釋二。初別釋所受。二合釋能受所受。
△初
又二初釋生(妙)處。二結示佛力。
△今初。】

「又舍利弗。極樂國土。有七寶池。八功德水。充滿其中。
池底純以金沙布地。四邊階道。金銀瑠璃玻瓈合成。
上有樓閣。亦以金銀瑠璃玻瓈硨磲赤珠瑪瑙而嚴
飾之。池中蓮華。大如車輪。青色青光。黃色黃光。赤色
赤光。白色白光。微妙香潔。」

【【鈔】瑠璃。梵語。此云青色寶。又云不遠。去波羅柰城
不遠故玻瓈。或云塞頗胝迦。此云水玉。又云白珠。
似水晶。有赤有白。

△疏中分四。初總標異此。二明八功德水。三明充
滿其中等。四明華輪等。
△今初。

【觧】上明住處今明生處。寶池金銀等所成。不同此方
土石也(絕待之樂為濁世眾生須對待而論)。

【鈔】不同此方土石者。非但金寶與土石不同。亦乃
凡聖逈別。此方是凡夫有漏染業所感。彼土乃聖
人無漏淨業所成。又是彌陀願力莊嚴。此土如牢
獄。彼土如天宮。豈可相比。言金銀七寶等者。彼土
寶實無量。且順此方凡情所重。而言七種。乃至八
功德水。亦順此方凡水言其似而巳。此土天宮之
寶水。尚不可思量。況聖人之域。豈可以凡情測度。
也。以彼土隨拈一法。皆是彌陀三身四德。毫無差
別故也。下皆倣此。

△二明八功德水。

【觧】八功德者。一澄清。異此方渾濁。二清冷。異寒熱。三
甘美。異鹹淡劣味。四輕輭。異沉重。五潤澤。異㴼腐
褪色。六安和。異急暴。七除饑渴。異生冷。八長養諸
根。異損壞諸根。及沴戾增病沒溺等也。

【鈔】十六觀經云。八功德水。從如意珠王生。分十四
支。一一支作七寶妙色。其摩尼水。流注華間。尋樹
上下。其聲微妙。演說苦空無常無我請波羅蜜。無
量壽經云。彼諸菩薩。及聲聞眾。若入寶池。意欲令
水沒足。水即沒足。乃至欲令灌身。自然灌身。欲令
還復。水輒還復。自然隨意。開神悅體。蕩除心垢。清
明澄潔。波揚無量自然妙聲。隨其所應。莫不聞者。
疏云八功德者。若論寶水功德。其實無量。且順凡
情略顯八種。一澄清異此方渾濁者。彼土寶水。非
但自體澄清。還能澄清一切眾生身心。故經云。開
神悅體。蕩除心垢也。此方之水。非但不能蕩除心
垢。自體渾濁。復能渾濁一切也。二清冷異寒熱者。
彼土之水。非但自體清涼。復能清涼一切。浴此水
者。離一切熱惱故。此方之水。非但不能除惱。自體
寒熱。復又寒熱一切。三甘美異鹹淡劣味者。彼方
之水。非但自體甘美。復又甘美一切。飲此水者。離
苦得樂故。此方之水。非但不能離苦得樂。自體鹹
淡劣味。(海鹹。河淡餘水味劣)復又鹹淡一切。四輕輭異沉重
彼方之水。非但自體輕輭。復又輕輭一切。浴此水
者。身心皆輕安故。此方之水。非但不得輕安。自體
沉重。復又沉重一切。五潤澤異㴼腐褪色。彼方之
水。非但自體潤澤。復又潤澤一切。飲此水者。無有
不得利益。此方之水。非但不得悉檀。自體㴼腐褪
色。復又㴼腐一切(㴼者。臭也。腐者。爛也。褪色者。日久色變也)六安和異
急暴者。彼方之水。非但不急暴。自體安和。復又安
和一切。經云。微瀾迴流。安詳徐逝。聞此水聲。皆得
法忍。此方之水。非伹不能說法。自體急暴。復又急
暴一切。七除饑渴異生冷者。彼方之水。非但除色
身饑渴。復除法身之饑渴。飲此水者。能得無量三
昧辯才故。此方之水。非但不得法喜。自體生冷。復
又生冷色法二身。八長養諸根。異損壞諸根。及沴
戾增病沒溺等也者。彼方之水。非但長養色身諸
根。復能長養法身諸根。謂信進念定慧。此方之水。
非但不長養二身。復又損壞諸根。並及沒溺而死。
沴戾而病也。(沴者。不和戾者。違戾)二明八功德水竟。

△三明充滿其中等。

【觧】充滿其中。異枯竭汎濫。底純金沙。異汙泥。階道四
寶異磚石。陛級名階。坦途名道。重屋名樓。岑樓名
閣。七寶樓閣。異此方土木丹青也。樓閣是住處。及
法會處。但得寶池蓮胞開敷。便可登四岸。入法會
見佛聞法也。

【鈔】充滿其中。異枯竭汎濫者。彼方之水。非但充滿。
復能善隨人意。經云。彼諸菩薩。及聲聞眾。若入寶
池。意欲令水沒足。水即沒足。欲令至腰。即至於腰。
乃至欲令還復。水輒還復。調和冷暖。自然隨意。此
方之水。非但不隨人意。不是枯竭。便是汎濫。枯竭
則不能得其用。汎濫則復更損壞一切也。底純金
沙異汙泥者。彼土池底。或是金沙。或銀沙。或一寶
沙。乃至無量寶沙等。此方池底。純是污泥。目不可
覩。鼻不可聞也。便可登四岸。入法會。見佛聞法者。
非但登東西四岸。乃登四德之岸。入四土之法會。
見四身之佛。聞四教之法也。三明充滿其中等竟。

△四明華輪等。

【觧】華輪者。輪王金輪。大四十里。且舉最小者言。若據
觀經。及無量壽會。大小實不可量。由同居淨土身
相不等故也。青色名優鉢羅。黃色名拘勿頭。赤色
名鉢頭摩。白色名芬陀利。由生身有光。故蓮胞亦
有光。然極樂蓮華。光色無量。此亦略言耳。微妙香
潔。略歎蓮華四德。質而非形曰微。無礙曰妙。非形
則非塵。故潔也。蓮胞如此。生身可(妙)知。

【鈔】華輪者。池中蓮華大如車輪也。車輪。乃金轉輪
王金輪寶。輪王有四種。謂金。銀。銅。鐵。金輪王掌金
輪。王四天下。有七寶千子。出人壽八萬四千歲時。
純以十善化導。金輪寶大四十里。且舉最小蓮華
而言。若據十六觀經。及寶積經中。無量壽如來會。
所明大小。實不可限量。由同居眾生。身相不等故
也。極樂蓮華光色無量者。非但蓮華無量。乃至光
亦無量。色亦無量。此亦略言者。非但蓮華略言。乃
行樹羅網寶池。金沙德水等。若光。若色。若依。若正。
一一皆略言。以此經乃刪繁取要故也。略歎蓮華
四德者。蓮華功德亦無量。非止微妙香潔四德也。
質而非形者。質乃七寶之體質也。非形。謂非定大
小之形。隨心如意也。無礙曰妙者。即隨心如意。故
不可思議也。非形則非塵者。既隨心如意。全體唯
心。經云。此見及緣。元是菩提妙淨明體。故曰非塵
故潔也。蓮胞既微妙香潔。所生之身。亦微妙香潔
也。經文初釋生處竟。

△二結示佛力。】

「舍利弗。極樂國土。成就如是功德莊嚴。」

【△疏中分三。初約佛釋。二結生釋。三約不二釋。
△
今初。

【觧】明上住處。生處。種種莊嚴。皆是阿彌陀佛。大願大
行稱性功德之所成就(此義約佛)。故能遍嚴四種淨土。普攝
十方三世一切凡聖。令往生也。

【鈔】嚴。有能嚴。所嚴。大願。乃智慧莊嚴。大行。乃福德
莊嚴。此二為能嚴。稱性功德。性為所嚴。性有三諦。
同居乃俗諦性。未見真理故。方便乃真諦性。未達
中道故。實報寂光乃中諦性。巳破無明故。願有總
別。總則四種宏誓。別則四十八願。及十大願等。今
以總攝別。不出四宏。四宏對四諦。四諦分四教。則
有四教四宏。依願起行。行亦分四教。今以藏教願
行。莊嚴同居淨土。通教願行。莊嚴方便淨土。別教
願行。莊嚴實報淨土。圓教願行。莊嚴寂光淨土。又
以前三教則莊嚴次第四土。以圓教則莊嚴圓融
四土也。此二種莊嚴。必在眾生邊修。故能普攝十
方三世一切凡聖也。今以同居普攝藏教凡聖。以
方便普攝通教凡聖。以實報普攝別教凡聖。以寂
光普攝圓教凡聖。今以同居普攝四教凡夫。以方
便普攝藏通聖人。別圓凡夫。實報普攝別圓聖人。
寂光唯攝圓教聖人。今以次第四土。普攝次第凡
聖。若以圓融四土。普攝十方三世。一切專稱名號。
圓融凡聖。令往生也。初約佛釋竟。

△二約生釋。

【觧】復次佛以大願作眾生多善根之因以大行作眾
生多福德之緣令信願持名者。念念成就如是功
德(此義約生)。而皆是巳成。非今非當(誰解承當)。

【鈔】此約眾生。釋成就如是功德莊嚴也。四十八願。
乃多善根之因。六度萬行。乃多福德之緣。佛以此
願行。與眾生莊嚴四種淨土。又以此願行。莊嚴成
一句洪名。是故信願持名者。全攝佛四土。乃我四
土。全攝佛願行成我願行。故得念念之中圓淨四
土。圓證三身。圓證三不退。一生成佛也。皆是巳成。
非今非當者。乃我心中彌陀。與我早巳嚴成。非待
我今成當成。喻如父王成就天下。伹候太子登極
也。約生釋竟。

△三約不二釋。

【觧】此則以阿彌種種莊嚴作增上本質帶起眾生自
心種種莊嚴(性相圓明撤盡法門邊畔界限)。全佛即生全他即自。故曰成就如是
功德莊嚴(會上二義秪是一義)。

【鈔】此則指上佛生二義。圓融成一義也。阿彌莊嚴
作增上本質者。與眾生作增上緣之本質境也。緣
有四種。謂因緣。次第緣。所緣緣。增上緣也。增上者。
有增上力用也。境有三種。一性境。二帶質境。三獨
影境。性境有二。一無本質境。即彌陀大圓鏡智。及
我等第八識。所變身土莊嚴。即此本質境。又是增
上緣也。二有本質境。即前五識所變五塵之境也。
帶質境亦二種。一以心緣心。名真帶質。二以心緣
色。名似帶質。即依經作十六。觀等也。獨影境亦二
種。一無質獨影。如緣龜毛兔角等。二有質獨影。即
依經作觀等也。帶起眾生自心莊嚴者。托此增上
緣之本質境。變起自心中種種莊嚴也。帶有二種。
一挾帶。根本智證真如是。二變帶。即變起相分是。
夫自心本具四土莊嚴。無緣不能自起。今托佛之
本質境之增上緣。自第八識變起無本質境。前五
識變起有本質境。第六識變起似帶質境。皆是自
變而緣。故曰自心種種莊嚴也。全佛即生者。全佛
本質莊嚴。乃眾生本質莊嚴。全佛帶質莊嚴。乃眾
生帶質莊嚴。全他即自者。佛乃眾生心中之彌陀。
我是佛心內之眾生。佛與我互相攝入既爾。與一
切菩薩。一切人民。攝入亦然。故曰成就如是。事事
無礙。不可思議功德莊嚴也。經文初別釋所受竟。

△二合釋能受所受又二。初約五根五塵明受用。
次約耳根聲塵明受用。
△初又二。初正明。二結
示。
△今初。】

「又舍利弗。彼佛國土。(空中)常作天樂。(下是)黃金為地。(中間)晝
夜六時。雨天曼陀羅華。(上嚴空界。下嚴金地)其土眾生。常以清
旦。各以衣裓。盛眾妙華供養他方十萬億佛。即以食
時。還到本國。飯食經行。」

【△疏中分二。初合科義。二釋經文。
△今初。

【觧】樂是聲塵。地是色塵。華是色香二塵。食是味塵。盛
華散華經行是觸塵。眾生五根對五塵可知。

【鈔】眾生五根。受用此五種淨塵。故云五根五塵明
受用也。

△二釋經文分四。初釋常作天樂等。二釋曼陀羅
華等。三釋即以食時等。四釋飯食經行。
△今初。

【觧】常作者。即六時也。黃金為地者。七寶所嚴地界。體
是黃金也。日分初中後。名晝三時。夜分初中後。名
夜三時故云晝夜六時。然彼土依正各有光明。不
假日月。安分晝夜。且順此方假說分際耳(但可順此方比擬不可隨此方情見)。

【鈔】常作天樂者。此土五塵。以天為極。故曰天樂天
衣天食等也。然彼土音樂。非天可比。無量壽經云。
世間帝王百千音樂。自轉輪聖王。乃至第六天上
妓樂音聲。展轉相勝千億萬倍。第六天上萬種樂
音。不如無量壽國。諸七寶樹。一種音聲。千億倍也。
此稱天樂者。一者。順此方凡情。二者乃第一義天
之樂也。以佛國土中。隨拈一法。皆彌陀三身四德。
毫無差別也。黃金為地等可知。

△二釋曼陀羅華等。

【觧】曼陀羅。此云適意。又云白華。衣裓。是盛華器。眾妙
華。明非曼陀羅一種。應如妙經四華。表四因位。供
養他方佛。表真因會趨極果。果德無不遍也。且據
娑婆言十萬億佛。意顯生極樂巳。還供釋迦彌勒。
皆不難耳。若阿彌神力所加。何遠不到哉。

【鈔】妙經四華者。法華經云。爾時世尊。入於無量義
處三昧。是時天雨曼陀羅華。摩訶曼陀羅華。曼殊
沙華。摩訶曼殊沙華。而散佛上。摩訶曼陀羅者。此
云大適意。曼殊沙。此云柔軟。大柔軟。表四因位者。
四華表顯十住。十行。十向。十地。四種真因菩薩位
也。供養他方佛。表真因會趨極果者。以妙華供佛。
表顯真因皆趨向於佛果也。何故供養他方佛。表
顯果德徧在一切處也。餘文可知。

△三釋即以食時等又三。初明神足難思。二明事
事無礙。三明法門甚深。
△今初。

【觧】食時。即清旦。故曰即以。明其神足不可思議。不離
彼土。常徧十方。不假逾時迴還也。

【鈔】神足不可思議者。六通中有神足通。亦名神境
通。亦名如意通。有三種。一能到。謂身能飛行。如鳥
無礙。移遠令近。不往而到。此沒彼出。彼沒此出。一
念能至十方世界。二轉變。大能作小。小能作大。一
能變多。多能變一。三聖如意。化現無方。應變不測。
此乃自力神足。尚不可測。況借如來神力。豈可思
議。故不離彼土。常徧十方。不假逾時迴還也。逾者。
越也。非過時而還本國也。

△二明事事無礙。

【觧】此文顯極樂一聲。一塵。一剎那。乃至跨步彈指。悉
與十方三寶貫徹無礙。

【鈔】上文神足。乃約事釋。今乃約理顯。神足非作意
通。乃法爾如然。法性之理也。此文顯極樂一聲一
塵者。謂隨拈一法也。淨土中隨拈一法。皆究竟清
淨真如。真如無分別。無分劑。攝盡十方無盡三寶。
皆在是一法之中。十方三寶。亦究竟清淨真如。真
如無分別。無分劑。攝盡極樂無盡三寶。一法既爾。
法法皆然。故得跨步彈指。互相貫徹無礙。由貫徹
無礙。故得不離彼土。常徧十方。供佛還國。在於同
時無礙也。故曰我此道場如帝珠。十方三寶影現
中。我身影現三寶前。頭面接足歸命禮。

△三明法門甚深。

【觧】又顯在娑婆則濁重惡障。與極樂不隔而隔。生極
樂則功德甚深。與娑婆隔而不隔也。

【鈔】娑婆如牢獄。不隔而隔。極樂如天宮。隔而不隔
也。釋即以食時等竟。

△四釋飯食經行。

【觧】飯食經行者。念食食至。不假安排。食畢鉢去。不勞
舉拭。但經行金地。華樂娛樂。任運進修而巳。

【鈔】飯食經行者。意顯不假安排做作。不勞舉拭淨
洗。無有障道塵緣。但有金地經行。華樂娛樂。勝緣
助道耳。經文初正明竟。

△二結示。】

「舍利弗。極樂國土。成就如是功德莊嚴。」

【【鈔】經文初約五根五塵明受用竟。

△二約耳根聲塵明受用。以此方耳根最利。故別
就法音廣明。其實極樂攝法界機。五塵一一圓
妙。出生一切法門也。

【鈔】眾生五根。各有利鈍。如香積佛國眾生。舌根利。
故香積如來以香飯作佛事。又有以天衣作佛事
者。乃身根利。此方眾生耳根最利。故釋迦佛以音
聲作佛事。故佛頂經云。此方真教體。清淨在音聞。
是故此經別就彌陀法音。廣明其受用。若究實論。
極樂圓攝法界機。五塵皆圓皆妙。皆能出生一切
法門。非止音聲一塵也。

○又二初別明。二總結。
△初中二。初化有情聲。二
化無情聲。
△初又二。初鳥音法利。二徵釋略顯。

△今初。】

「復次舍利弗。彼國常有種種奇妙雜色之鳥。白鶴。孔
雀。鸚鵡舍利。迦陵頻伽。共命之鳥。是諸眾鳥。晝夜六
時。出和雅音。其音演暢五根。五力。七菩提分。八聖道
分。如是等法。其土眾生。聞是音巳。皆悉念佛念法念
僧。」

【△疏中分二。初釋鳥音。二釋法利。
△今初。

【觧】種種奇妙雜色。言多且美也。下略出六種。舍利。舊
云鶖鷺。琦禪師云是春鶯。或然。迦陵頻伽。此云妙
音。未出㲉時。音超眾鳥。共命。一身兩頭。識別報同。
此二種西域雪山等處有之。皆寄此間愛賞者。言
其似而巳。六時出音。則知淨土不以鳥棲為夜。良
以蓮華托生之身。本無昏睡。不假夜臥也。

【鈔】種種奇妙雜色之鳥者。非但多。而且美。十六觀
經云。如意珠王。湧出金色微妙光明。其光化為百
寶色鳥。和鳴哀雅。常讚念佛念法念僧。琦禪師。即
元朝楚石梵琦禪師。姓朱。甯波象山人。云是春鶯
者。西齋詩云。舍利即春鶯。修眉漆點睛或然者。亦
未可定也。妙音鳥未出㲉時者。大論云。如迦陵頻
伽鳥。在㲉中未出。聲超餘鳥。正法念經云。山谷曠
野。其中多有迦陵頻伽。出妙音聲。若天若人。緊那
羅等。無能及者。唯除如來音聲。共命一身兩頭。識
別報同者。梵云耆婆耆婆迦。此翻生。勝天王經云。
生生。或翻命。法華云。命命。雜寶藏經。名為共命。心
識各別。同一報命也。此等諸鳥。皆寄此間愛賞者。
言其相似。名雖相似。體却不同。乃如意珠王所生
寶鳥。原是彌陀化身也。初釋鳥音竟。

△二釋法利又三。初釋道品。二釋等法。三釋念三
寶。初科又二。初正釋。二料簡。初又七。初四念處。
二四正勤。三四如意足。四五根。五五力。六七菩
提分。七八聖道分。
△今初。

【觧】五等根者。三十七道品也。所謂四念處。一身念處。
二受念處。三心念處。四法念處。

【鈔】四念處者。念為能觀之智。處為所觀之境。而有
四教。此正明藏教念處者。以厭離門中正當用故。
佛臨涅槃再三囑付故。正當用者。能斷娑婆愛欲。
愛欲不斷。難得往生。喻如乘馬。先須解韁。開舟先
須拔錨。錨不拔。舟豈能開。韁不解。馬焉得行。愛欲
不斷。焉得往生。念佛人多。往生者少。正為愛欲不
斷故也。佛臨涅槃囑付者。佛臨涅槃。阿難問佛。佛
在世時。依佛而住。佛滅度後。依何而住。佛答云。依
四念處住。一身念處者。謂觀身不淨。有七種不淨
觀。一種子不淨。此身最初。乃一念愛欲心生。二受
生不淨。謂受生時。攬父母赤白二渧。識投其中受
生。三住處不淨。謂在母腹。生臟下。熟臟上住。四食
噉不淨。胎中唯食母血故。五初生不淨。從產門出。
血衣同下。臭穢狼藉。六舉體不淨。薄皮之內。膿血
遍滿。屎尿盈腹。蛆蟲遍體。九孔流溢。七究竟不淨。
死後肨脹爛壞。狗拖猪扯。骨肉縱橫。常作此觀。能
斷娑婆貪愛。能成極樂淨業。乃厭離門中第一妙
行。修淨業者不可不知也。二受念處者。謂觀受是
苦。受有三受。謂苦受。樂受。不苦不樂受。苦受是苦
苦。樂受是壞苦。不苦不樂受是行苦。三心念處者。
謂觀心無常。貪。嗔。癡。等分。四心流動故。四法念處
者。謂觀法無我。法。謂五陰等法。無我我所。
○再觀
淨土清淨四念處。能啟極樂欣求門。一身念處者。
謂觀淨土之身究竟清淨。對娑婆七種不淨。略明
七種清淨。發菩提心。為種子清淨。投於七寶蓮胎。
為受生清淨。端坐蓮臺之上。為住處清淨。禪悅法
喜。為食噉清淨。華開見佛。為初生清淨。三十二相。
八十種好。紫磨金身。為舉身清淨。一生成佛。為究
竟清淨。二受念處者。淨土之受。純是不思議樂受。
謂六根受於六塵。皆得無量福德智慧。三昧辯才
三心念處者。謂觀淨土之心。唯真常之心。謂無貪
愛。無嗔恚。無愚癡。既無三毒。則唯一平等真常之
心。四法念處。謂觀法有我。淨土五陰。皆具八大自
在我故。四念處竟。

△二四正勤。

【觧】四正勤。一巳生惡法令斷。二未生惡法令不生。三
未生善法令生。四巳生善法令增長。

【鈔】正勤者。謂正精進也。巳生惡者。見思惑也。未生
惡。謂塵沙無明。未生善。謂道種智。一切種智。巳生
善。謂一切智也。
○淨土正勤者。一句佛號。心心不
捨。念念不忘。無有間斷。即正勤也。

△三四如意足。

【觧】四如意足。一欲如意足。二精進如意足。三心如意
足。四思惟如意足。

【鈔】如意足者。所願皆遂故。又名四神足。能發神通
故。欲如意者。於所觀境希向慕樂也。精進如意者。
於所觀境精而不雜。進而不退也。心如意者。亦名
念如意。於所觀境一心正住也。思惟如意者。亦名
慧如意。於所觀境。心不馳散也。
○淨土如意足者。
欣求極樂。即欲如意。直進不退。即精進。句句分明。
即心如意。及思惟如意也。

△四五根。

【觧】五根者。信正道及助道法。名信根。行正道及諸助
道善法。勤求不息。名精進根。念正道及諸助道善
法。更無他念。名念根。攝心在正道及諸助道善法
中。相應不散。名定根。為正道及諸助道善法。觀於
苦等四諦。名慧根。

【鈔】正道。即四念處觀。能破四倒。名為正道。助道。即
其餘事助。即布施持戒等名為助道。文並易知。觀
苦等四諦名慧根者。謂十六行觀也。前四念處。總
具四諦。此別顯四諦。何為總具。謂所觀身受心法。
為苦諦。能觀之不淨苦無常無我。即道諦。四倒。即
集諦。四倒不起。即滅諦。何為別顯。四諦各顯四觀。
四四成十六觀。故為別顯。當觀法數。
○淨土五根
者。信此一句佛號。乃九品蓮華之藕根也。念念不
息。名精進根。更不他念。即念根。一心不亂。即定根。
娑婆苦集斷。極樂道滅成。即慧根。

△五五力。

【觧】五力者。信根增長。能破疑惑。破諸邪信。及破煩惱。
名信力。精進根增長。破種種身心懈怠。成辦出世
大事。名精進力。念根增長。破諸邪念。成就一切出
世正念功德。名念力。定根增長。能破亂想。發諸事
理禪定。名定力。慧根增長。能遮通別諸惑。發真無
漏。名慧力。

【鈔】五力者。謂五根增長。能破五障力用也。信根增
長等者。謂諦觀分明。正信自增。邪信自破。四倒不
生。故曰破煩惱也。精進根增長等者。身精進破身
懈怠。口精進破口懈怠。心精進破心懈怠。成辦出
世身口意大事也。念根增長等者。四念處增長。破
四倒之邪念。成就出世不淨智。苦智等。四智功德
也。定根增長等者。能破欲界亂想。發得世間事禪。
四禪。四空等。或發出世間理禪。六妙門。十六特勝
等。名定力也。慧根增長等者。能遮其見思之通惑。
通惑者。三乘同斷故。又能遮其塵沙無明之別惑
令不起。別惑謂獨菩薩斷。二乘不斷故。發真諦無
漏智慧也。
○淨土五力者。一心不亂。不被娑婆所
動也。

△六七菩提分。

【觧】七菩提分。亦名七覺分。智慧觀諸法時。善能簡別
真偽。不謬取諸虗偽法。名擇法覺分。精進修諸道
法時。善能覺了。不謬行於無益苦行。常勤心在真
法中行。名精進覺分。若心得法喜。善能覺了此喜。
不依顛倒之法而喜。住真法喜。名喜覺分。若斷除
諸見煩惱之時。善能覺了。除諸虗偽。不損真正善
根。名除覺分。若捨所見念著境時。善能覺了。所捨
之境。虗偽不實。永不追憶。名捨覺分。若發諸禪定
之時。善能覺了。諸禪虗假。不生愛見妄想。名定覺
分。若修出世道時。善能覺了。常使定慧均平。或心
沉沒。當念用擇法精進喜三覺分。以察起之。或心
浮動。常念用除捨定三覺分。以攝持之。調和適中。
名念覺分。

【鈔】七菩提分。亦名七覺分者。梵云菩提。此云正覺。
即上文發真無漏智。念念不離。故曰覺分也。智慧
觀諸法等者。諸法。即五蘊等真法偽法也。與無漏
智相應。即真法。不相應。名虗偽法也。精進修諸道
法等者。道法。即道品也。若與無漏智相應。名有益
真法。若不相應。即無益苦行也。若心得法喜等者。
若與無漏智相應之喜。即真法喜。即法喜亦不許
著。若與四倒相應者。名顛倒之喜。若斷除諸見煩
惱等者。即斷身邊等見惑也。真善根。即無漏智也。
若捨所見念著等者。所見念著。謂所見。所念。所著
之境。即見惑所取身相我相等相也。虗偽不實者。
此境本無。因念著故似有。乃意識所變影像。故曰
不實也。若發諸禪等者。即四禪八定。乃世間禪。故
曰虗假。不生愛見者。愛即思惑。見即見惑。皆名妄
想。若修出世道等者。此七科道品。即出三界道品
也。若心沉沒。即定過於慧。若心浮動。即慧過於定。
皆不能發真。定慧均平。則寂而常照。照而常寂。故
能發真也。
○淨土覺分者。一念相應一念佛。念念
相應念念佛。即淨土覺分也。

△七八聖道分。

【觧】八聖道分。亦名八正道分。修無漏行觀。見四諦分
明。名正見。以無漏心相應思惟。動發覺知籌量。為
令增長入大涅槃。名正思惟。以無漏慧除四邪命。
攝諸口業。住一切正語中。名正語。以無漏慧。除身
一切邪業。住清淨正身業中。名正業。以無漏慧。通
除三業中五種邪命。住清淨正命中。名正命。(五邪命。皆
為利養。一詐現異相奇特。二自說功德。三占相吉凶。為人說法。四高聲現威。令人敬畏。五說所得供養。以
動人心)以無漏慧相應。勤精進修涅槃道。名正精進。
以無漏慧相應念正道及助道法。名正念。以無漏
慧相應入定。名正定。

【鈔】八聖道分。亦名八正道分者。乃聖人所行正道
也。無漏聖法。故言正。通至涅槃。故言道。修無漏行
觀等者。無漏行觀。即苦集滅道十六行觀。修此觀
只有上升。不能下漏。故曰無漏行觀。慧眼分明。故
曰正見也。以無漏心相應等者。無漏心。即四諦智。
總名為一切智心。思惟動發者。發動四諦觀。覺知
籌量四諦之境。為令四智增長。斷惑證真也。以無
漏慧除四邪命等者。四邪命食。一方口食。謂曲媚
豪勢。通使四方。二維口食。謂種種呪術。卜算吉㐫。
三仰口食。謂仰觀星宿。以自活命。四下口食。種植
田園。和合湯藥。此四邪心求利。以活身命。故曰邪
命。離此四邪。專行乞食。真語實語。攝諸口業。住於
正語也。以無漏慧除身一切邪業等。謂尚無不殺
不盜不婬。何況而有殺盜婬業。故曰清淨正身業
也。以無漏慧通除等者。上二別除身口。此則通除
三業。以五邪命。通三業故。以無漏慧除。故曰清淨
正命也。以無漏慧相應勤精進等者。謂修精進行
時。無我慧在前。令我執不起。名涅槃道正精進也。
以無漏慧相應念正道等者。謂行正道助道。總以
無漏慧為正念也。以無漏慧相應入定等者。入定
之前。先舉無漏慧。能發無漏定也。
○淨土正道者。
一句佛號。乃淨土直道也。

△二料簡又二初料簡四教。二料簡四土。
△今初。

【觧】此等道品。依生滅四諦而修(皆有訂譌之功)。即藏教道品。依無生
四諦而修。即通教道品。依無量四諦而修。即別教
道品。依無作四諦而修。即圓教道品。

【鈔】道品者。四諦中之道諦也。如來說法。不出四諦。
此乃世尊利他妙智。因病設藥也。若見思病重。為
說生滅四諦。若見思病輕。為說無生四諦。若無明
病重。為說無量四諦。若無明病輕。為說無作四諦。
智者大師判為四教四諦也。藏教者。三藏教也。四
阿含為經藏。毗尼為律藏。阿毗曇為論藏。此謂小
乘三藏。約事立名。後三教乃大乘。約理立名。此教
唯詮生滅四諦。及十二因緣。事六度等。通教者。大
小皆通。鈍根人通前藏教。利根通後別圓。故為通。
乃大乘初門。詮無生四諦。十二因緣等。別教者。謂
教。理。智。斷。行。位。因。果。別前藏通。別後圓教。故為別。
獨菩薩法。詮無量四諦。十二因緣等。圓教者。謂教。
理。智。斷。行。位。因。果。悉皆圓融。故為圓教。詮無作四
諦。十二因緣等也。生滅四諦者。苦諦則生。住。滅。三
相遷移。集諦則貪。嗔。癡。等分。四心流動。道諦則對
治易奪。滅諦則滅有還無。淨土眾生。亦復如是。若
小種先熟者。定聞生滅四諦。稟生滅道品。自屬藏
教。故曰依生滅四諦而修。即藏教道品也。無生四
諦者。苦諦如幻如化。無逼迫相。集諦如幻如化。無
和合相。滅諦涅槃如幻如化。無生相。道諦與集諦
如幻如化。無二相。若是通教機。定聞無生四諦。稟
無生道品。故曰依無生四諦而修。即通教道品也。
無量四諦者。苦有無量相。十界果報不同故。集有
無量相。五住煩惱不同故。道有無量相。恒沙佛法
不同故。滅有無量相。諸波羅蜜不同故。若是別教
機。定聞無量四諦。稟無量道品。故曰若依無量四
諦而修即別道品也。無作四諦者。四諦皆真如實
相。無作無為。故曰無作。苦諦則陰入皆如。無苦可
離。集諦則塵勞本清淨。無集可斷。道諦則邊邪皆
中正無道可修。滅諦則生死即涅槃。無滅可證。若
圓教機。定聞無作四諦。稟無作道品。故曰依無作
四諦而修。為圓道品也。料簡四教竟。

△二料簡四土。

【觧】藏道品名半字法門。淨土濁輕。似不必用。為小種
先熟者。或暫用之。通道品名大乘初門。三乘共稟。
同居淨土多說之。別道品名獨菩薩法同居方便
淨土多說之。圓道品名無上佛法。有利根者。於四
淨土皆得聞也(方是極樂淨宗)。

【鈔】半字法門者。喻小乘偏理而不圓滿也。淨土濁
輕者。淨土本無濁。因娑婆眾生生彼國。故有輕濁
也。似不必用者。若為小乘種先熟則暫用。若無小
乘種。則不必常用也。大乘初門者。別圓二教之初
門故。同居淨土多說者。同居土眾生具見思惑。故
說無生道品也。獨菩薩法者。唯菩薩所行也。同居
方便多說者。上二土不用也。圓道品四土皆聞者。
四土圓融故。故是極樂宗旨也。如是則同居具四
教。方便但別圓。實報唯圓教。寂光無教無不教。料
簡竟。釋道品竟。

△二釋等法。

【觧】如是等法者。等前念處正勤如意足。等餘四攝六
度十力無畏無量法門也。三十七品。收法雖盡。而
機緣不等。作種種開合。名義不同。隨所欲聞。無不
演暢。故令聞者念三寶。發菩提心。伏滅煩惱也。

【鈔】文分二節。初正釋文。二明開合。初正釋。四攝者。
一布施攝。二愛語攝。三利行攝。四同事攝。以此四
法。攝取眾生也。六度者。布施度慳貪。持戒度破戒。
忍辱度嗔忿。精進度懈怠。禪定度散亂。智慧度愚
癡。十力者。如來十種智力也。一知是處非處智力。
二知業智力。三知定智力。四知根智力。五知欲智
力。六知界智力。七知至處智力。八宿命智力。九天
眼智力。十漏盡智力。四無畏者。一一切智無畏。於
一切法盡知盡見。二漏盡無畏。五住究盡故。三說
障道無畏。障道法盡知盡說。四說苦盡道無畏。盡
苦道能知能說。此四攝六度等。皆具四教。恐繁不
錄。二明開合。攝法雖盡者。謂道品中具足諸法。諸
法中具足道品也。機緣不等者。四教四機。四悉為
緣。故曰不等也。種種開合名義不同者。若藏教機。
則開生滅道品。及四攝六度等。無量法門。若通教
機。則開無生道品。及四攝六度等。無量法門。別圓
亦然。演暢者名開。不演名合。又若是好廣機緣。則
廣演三十七品。成無量法門。若是好略機緣。則合
演道品。成六度四攝等。名亦不同。隨名顯義。義亦
有異。總而言之。隨所樂聞。無不演暢。曲盡其宜。無
方不至。故令聞者圓念三寶。圓發三心。圓斷三惑
也。二釋等法竟。

△三釋念三寶又二初正明二料簡。
△今初。

【觧】灼見慈威不可思議。故念佛。法喜入心。法味充足。
故念法。同聞共稟。一心修證。故念僧(此三句各具四益詳見下釋念三寶中)。

【鈔】此正明念三寶因緣也。灼見者。往生淨土。親見
彌陀三身也。若藏通二機。灼見彌陀應化身慈威
不可思議。故念佛。聞藏通道品法喜入心。真諦法
味充足。故念法。與藏通聖賢同聞共稟。同居土中
一心修證。故念僧。若別圓二機。灼見彌陀報法二
身慈威不可思議。故念佛。聞別圓道品法喜入心。
俗中二諦法味充足。故念法。與別圓聖賢同聞共
稟。方便實報土中。一心修證。故念僧。正明竟。

△二料簡。

【觧】能念即三觀。所念三寶。有別相。一體。及四教意義。
三諦權實之不同。如上料簡道品。應知。

【鈔】此簡別能念所念也。能念即三觀者。簡能念也。
謂藏教析空。通教體空。別教次第。圓教一心也。所
念三寶下。簡所念則不同。有別相三寶。有一體三
寶。及四教三寶。三諦三寶。權實三寶。如上文以四
教四土料簡道品。應可知。別相三寶者。法報應化。
為四教佛寶。教理智斷。為四教法寶。三乘聖賢。為
四教僧寶。一體三寶者。真如覺了為佛寶。全體軌
則為法寶。理智和合為僧寶。四教意義者。別相一
體。各分四教。別相可知。一體者。以能觀之智為佛
寶。以所觀之理為法寶。能所和合為僧寶。意者。一
體也。義者。別相也。三諦者。藏通乃真諦三寶。別教
乃次第三諦三寶。次第隔歷。又為俗諦三寶。圓教
乃一心三諦三寶。一心圓融。又為中諦三寶。權實
者。前三教是權。圓教乃實。別相是權。一體是實。前
三教一體總為權。唯圓教一體乃是實也。更簡四
土者。同居具一切。方便簡藏通。實報簡別教。寂光
又簡別相。無念無證。無三無一。復能普現一切也。
疏義三釋念三寶竟。經文初鳥音法利一科巳竟。

△二徵釋略顯。】

「舍利弗。汝勿謂此鳥。實是罪報所生。所以者何。彼佛
國土。無三惡道。舍利弗。其佛國土。尚無惡道之名。何
況有實。是諸眾鳥。皆是阿彌陀佛。欲令法音宣流。變
化所作。」

【△疏中分三。初問答破疑。二問答顯益。三點示標
指。
△今初。

【觧】徵釋可知問白鶴等非惡道名耶。答。既非罪報。則
一一名字。皆詮如來究竟功德(名字法界不可思議如此)。所謂究竟白鶴等。
無非性德美稱。豈惡名哉。

【鈔】此破惡名之餘疑也。經中徵釋略顯。實法之疑
巳決。而無惡道之名尚隱。故問云。白鶴等。豈非惡
道之名字。何云尚無惡道之名耶。答云。五陰既非
罪報。即假名亦非惡名。非罪報即善報。非惡名即
善名。善報即究竟五陰功德。善名即究竟假名功
德。故曰一一名字。皆詮如來究竟功德也。一一名
字者。佛假名。乃至白鶴等假名也。詮者。以假名詮
顯實法也。究竟功德者。如來證窮十法界功德也。
所謂究竟白鶴等者。既佛證窮法界性。一究竟一
切究竟。在佛為究竟佛。在白鶴為究竟白鶴。亦即
究竟舍利。究竟蛣蜣等也。無非性德美稱者。十界
五陰。皆是法界本具功能德用。十界假名。亦性具
美稱。豈娑婆惡道之假名。故曰名字法界不可思
議也。初問答破疑竟。

△二問答顯益。

【觧】問化作眾鳥何義。答。有四悉檀因緣(此經悉檀皆是第一義中具下三悉)。凡情喜此諸
鳥。順情而化。令歡喜故。鳥尚說法。令聞生善故。不
於鳥起下劣想。對治分別心故。鳥即彌陀。令悟法
身平等。無不具。無不造故。

【鈔】文並易知。鳥即彌陀者。鳥即法界藏身。令聞法
者悟入法界藏身。無一法不具。無一法不造。得入
理益也。此釋悉檀。皆是第一義中具下三悉者。逈
異他經故。他經具四教四悉。此經純圓教四悉。圓
教乃第一義諦之教。佛乃第一義諦之人。於圓教
中乃分證四悉。故是第一義中具下三悉也。分證
四悉。釋在下文。問答顯益竟。

△三點示標指。

【觧】此中顯微風樹網等音。及一切依正假實。當體即
是阿彌陀佛三身四德。毫無差別也(可謂法界標指)。

【鈔】法界標指者。直指法界之語也。法界者。當人自
性也。此中顯等者。依報妙一科之中。顯極樂六塵
之境也。微風。乃觸塵。樹網。乃色香味三塵。音。乃聲
塵。假。即假法。乃法塵。實。即實法。總前五塵。此六塵
中隨拈一法。當其全體即彌陀三身四德。毫無差
別。既是佛三身四德。亦眾生三身四德。亦我三身
四德。毫無差別。故曰心佛及眾生。是三無差別。故
為圓融法界標指。又為第一義諦悉檀也。經文二
徵釋略顯竟。大科化有情聲竟。

△二化無情聲。】

「舍利弗。彼佛國土。微風吹動。諸寶行樹。及寶羅網。出
微妙音。譬如百千種樂。同時俱作。聞是音者。自然皆
生念佛念法念僧之心。」

【△疏中分二。初明念三寶因緣。二明念三寶四益。

△今初。

【觧】情與無情。同宣妙法。四教道品。無量法門。同時演
說。隨類各解。能令聞者念三寶也。

【鈔】情與無情。盡是彌陀之妙體。風動樹網。全吐廣
長之舌相。如來一音說法。眾生隨類各解。然雖各
解。終歸一體三寶。明念三寶因緣竟。

△二明念三寶四益。此四益。此土有橫有竪。橫則
利根一人。竪約鈍根六即。彼土唯橫無竪。以往
生淨土。一生定成佛故。故今伹論分證四益也。

【觧】念三寶。是從悉檀獲益。凡夫創聞。大踴徧身。是歡
喜益與三寶氣分交接。必能發菩提心。是生善益。
由此伏滅煩惱。是破惡益。證悟一體三寶。是入理
益也。初別明竟。

【鈔】念三寶是從悉檀獲益者。總標親證一體三寶。
圓獲四益也。凡夫有二觀行為外凡。相似名內凡。
乍破無明。創聞佛性之理。自然踴躍普遍通身。故
別教名歡喜地也。乍入聖位。與一體三寶氣分相
應。自是菩提心開發。故圓教名發心住也。由此分
破無明煩惱。約斷德名破惡益。證悟一體三寶。即
三德三身等。約智德名入理益也。又前文念三寶。
灼見慈威等三句。各具此四益。以見佛。聞法。共稟。
在同時故。又此四益。意雖在圓。其實四教皆通。具
四教道品故。四教俱圓故。當案四教六即說之。經
文二化無情聲竟。大科初別明竟。

△二總結。】

「舍利弗。其佛國土。成就如是功德莊嚴。」

【△疏中分二。初正明唯心妙境。二訶破愚迷。
△今
初。

【觧】重重結示。令深信一切莊嚴。皆導師願行所成種
智所現。皆吾人淨業所感。唯識所變。佛心生心。互
為影質。如眾燈明。各徧似一(性相圓明)。全理成事。全事即理。
全性起修。全修在性(佛性修皆是性生是修)。亦可深長思矣。

【鈔】令深信者。藏通別三教之信。皆是淺信。此乃圓
融事事無礙之信。故曰深信。一切莊嚴者。四土莊
嚴也。願行所成者。四教願行所成也。以此為因。種
智所現者。乃至果成一切種智所現。此明佛心所
變相分莊嚴。全莊嚴乃佛心也。皆吾人淨業所感
者。以此為因。唯識所變者。乃至果成唯識所變。此
明眾生心所變相分莊嚴。全莊嚴乃眾生心也。佛
心生心。互為影質者。亦可云佛境生境。互為影質。
全境即心故。此謂佛之莊嚴。為本質境。而却在眾
生心中。為獨影境。眾生莊嚴。為本質境。而又在佛
心內。為獨影境。佛乃眾生心內彌陀。名為自性彌
陀。眾生乃佛心內人民。喚作自性眾生。故曰自性
眾生誓願度。乃至自性佛道誓願成。一人如是。眾
多亦然。隨拈一塵一法。皆是此境。法性法爾如是。
非關造作。四土皆然。非但實報也。如眾燈下。更以
喻明。如眾燈之明。各徧一室。似一而不分。却是各
燈各明。佛心眾生心。共變四土莊嚴。似一而不分。
却是各人各莊嚴。然同業同相分。似難分。但看人
見是水。鬼見是火等。別業別相分。則唯心唯莊嚴。
事事無礙之境。易可知也。全理成事。全事即理者。
全心成境。全境即心也。如全冰成水。全冰即水也。
全性起修。全修在性者。全性具莊嚴。而起成修德
莊嚴。全修德莊嚴。而還在心性中。不出心外。心性
本無外故。如全海成波。全波在海。不出海外。故曰
唯心淨土。自性彌陀也。亦可深長思者。此理微妙。
非邪智淺智可知也。

△二訶破愚迷。

【觧】柰何離此淨土。別譚唯心淨土。甘墮鼠即鳥空之
誚也哉(離土談心定是緣影妄想)。初依報妙竟。

【鈔】鼠即。乃鼠鳴聲。譬呵譚有不達妙有者。鳥空。乃
鳥鳴聲。譬呵譚空不達真空者。誚者。譏誚。古人之
陳喻。故曰之誚也。世人不了即事之理。即土之心。
離此不思議淨土。別執緣影妄想。以為唯心淨土。
自性彌陀。何類鼠鳥之譚也。緣影妄想者。第六意
識所攀緣之影。以識如鏡。所緣如影。乃無體法塵
也。即今人所謂空劫巳前。威音那畔。以為本來面
目者是也。楞嚴經云。縱離見聞覺知。內守幽閒。猶
為法塵分別影事。一迷為心。決定撥西方在心外
也。經文二總結竟大科初依報妙竟。

△二正報妙二。(深契佛心)初徵釋名號。二別釋主伴。
△初中
二。初徵。二釋。
△今初。】

「舍利弗。於汝意云何。彼佛何故號阿彌陀。」

【【觧】此經的示持名妙行。故持徵釋名號。欲人深信萬
德洪名。不可思議。一心執持。無復疑貳也。

【鈔】如來徵釋名號者。此經的確開示執持名號以
為妙行。故特徵釋之。欲人深信萬德洪名。即不思
議境。一心執持。自具十乘觀法。圓收圓超一切法
門。故曰無復疑其有貳也。

△二釋二。初約光明釋。二約壽命釋。阿彌陀。正翻
無量。本不可說。本師以光壽二義。收盡一切無
量(確妙)。光則橫遍十方。壽則竪窮三際橫竪交徹即
法界體。舉此體作彌陀身土。亦即舉此體作彌
陀名號(速須信入)。是故彌陀名號。即眾生本覺理性。持名。
即始覺合本。始本不二。生佛不二。故一念相應
一念佛。念念相應念念佛也。

【鈔】此懸示名號功德不可思量。令人一心執持無
疑也。阿彌陀正翻無量者。翻梵成華也。無量者。本
不可思量也。不可思量。故不可言說。真如門意也。
雖不可說。而不礙言說。故本師約生滅門。以光壽
二義。收盡一切無量。以壽義。收盡不可說一切無
量。以光義。收盡言說中一切無量。光則橫遍十方
者。心性寂而常照也。壽則竪窮三際者。心性照而
常寂也。橫竪交徹。即法界體者。橫中有竪。竪中有
橫。即圓融法界之體。法界體者。即心性不變常隨
緣。隨緣常不變。乃十界之大綱宗。實相之正體也。
故古德云。法界圓融體。作我一念心。故我念佛心。
全體即法界也。舉此體作彌陀身土。則彌陀三身
四土。乃此一念變作。如舉墨成畫。全畫即墨。舉體
作名號。則全名號乃此一念變作。如舉墨書字。全
字亦是墨。名號即本覺者。即心即佛也。始覺合本
者。能所不二也。始本不二。生佛不二者。唯此現前
一念心性也。現前一念。常與佛號相應。則一念相
應一念成佛。念念相應念念成佛。不隨九界之緣
故也。

△今初約光明釋。】

「舍利弗。彼佛光明無量。照十方國。無所障礙。是故號
為阿彌陀。」

【△疏中分二。初釋佛光無量。二明佛光無礙。初又
三初約證釋二約願釋三簡三身。
△今初。

【觧】心性寂而常照。故為光明(一切諸佛之心要)。今徹證心性無量之體。
故光明無量也。

【鈔】心性寂而常照者。明所證理體也。辯體中云。實
相之體。非寂非照。而復寂而恒照。此即彌陀所證
實相。不變而常自隨緣也。能隨染淨緣。具造十法
界。故為光明也。徹證心性無量之體者。明能證之
智德也。徹證者。以一心三觀。證一心三智。從名字
證。乃至究竟證。心性無量智德之體圓顯。故光明
無量也。一切諸佛之心要者。即此現前一念之心
性也。

△二約願釋。

【觧】諸佛皆徹性體。皆照十方。皆可名無量光。而因中
願力不同。隨因緣立別名。彌陀為法藏比丘。發四
十八願。有光明恒照十方之願。今果成如願也(可悟心佛)。

【鈔】此科明隨四悉檀因緣立別名也。若但約證釋。
則諸佛體同。不能立其別名。立別名者。必假因緣。
不然。則墮無因之過。因緣者。為眾生作四悉因緣
也。彌陀為法藏比丘者。世界悉檀也。發四十八願
者。為人悉檀也。有光明恒照十方之願者。對治悉
檀也。今果成如願者。第一義悉檀也。可悟心佛者。
點示入理益也。

△三簡三身。

【觧】法身光明無分際。報身光明稱真性。此則佛佛道
同。應身光明有照一由旬者十百千由旬者。一世
界。十百千世界者。唯阿彌普照(方是極樂淨宗)。故別名無量光。然
三身不一不異。為令眾生得四益故。作此分別耳。

【鈔】文分二節。初正簡。然三身下。明隨益也。法身光
明無分際者。無相故。橫遍十方。竪窮三際故。報身
光明稱真性者。自受用報身。稱合法性也。應身光
明不等者。應機而現。隨機隨處隨時不等故。由旬
者。無正翻譯。乃輪王巡狩一停之舍。如此方舘驛
也。唯彌陀普照者。阿彌應身。普照四土也。四土圓
融故。三身一體故。故別名無量光。乃是極樂圓融
淨宗也。二明隨益。三身不一不異者。佛身不可思
議。離戲論故。三身皆是法身故。為眾生隨四悉之
益。作此一異分別耳。初釋佛光無量竟。

△二明佛光無礙。

【觧】當知無障礙。約人民言。由眾生與佛緣深。故佛光
到處。一切世間無不圓見也(例下壽命確極不然佛光皆照十方何勞頌祝)。

【鈔】佛光在佛分上原無礙不礙。所言礙無礙者。皆
在眾生分上論也。若眾生不念佛。故與佛緣淺。緣
淺故障深。故礙。今由念佛眾生。與佛緣深。緣深故
障淺。故佛光到處。一切世間無不圓見三身光明
也。有三種世間。一正覺世間。二九界有情世間。三
依報器世間。經文初約光明釋竟。

△二約壽命釋。】

「又舍利弗。彼佛壽命。及其人民(壽命皆)無量無邊阿僧
祇劫。故名阿彌陀。」

【△疏中分二。初正釋壽命。二重釋光壽。初又二。初
釋佛壽無量。二釋生壽無量。初中三。初約證釋。
二約願釋。三簡三身。
△今初。

【觧】心性照而常寂。故為壽命。今徹證心性無量之體。
故壽命無量也。

【鈔】心性照而常寂者。明所證理體也。實相之體。非
寂非照。而復照而恒寂。此即彌陀所證實相。隨緣
而常自不變也。雖隨染淨緣。其體自如如。故為壽
命也。徹證心性無量之體者。明能證之斷德也。徹
證者。以一心三止。證一心三解脫。從名字證。乃至
究竟證。心性無量斷德之體圓顯。故壽命無量也。

△二約願釋。

【觧】法見壽命無始無終。報身壽命有始無終。此亦佛
佛道同。皆可名無量壽。應身隨願隨機。延促不等。
法藏願王。有佛及人壽命皆無量之願。今果成如
願。別名無量壽也。

【鈔】此亦明隨願因緣立別名也。法身無始無終者。
不生不滅故。報身有始無終者。有始覺故有始。稱
法性故無終。此亦證道皆同。應身隨願隨機。延促
不等者。願長則壽延。願短則壽促。機長則壽延。機
短則壽促。或願長機短。則促長令短。或願短機長。
則延短令長。各隨四益。或延促其壽。或延促其機。
故曰不等。佛有延促智故。法藏下。明隨願力因緣
立別名也。

△三簡三身。

【觧】阿僧祇。無邊。無量。皆算數名。實有量之無量。然三
身不一不異。應身亦可即是無量之無量矣。

【鈔】阿僧祇等。皆算數名者。乃算數別名也。別名有
十。謂阿僧祇。無量。無邊。無等。不可數。不可稱。不可
思。不可量。不可說。不可說不可說。此乃佛菩薩。所
知算數。尚非二乘所知。況凡夫也。實有量之無量
者。乃應身之無量。非法報二身之無終之無量。阿
彌陀有涅槃故。觀音菩薩次成佛故。然三身下。破
情計也。即此應身。即法即報。即無量之無量也。釋
佛壽無量竟。

△二釋生壽無量。

【觧】及者。併也。人民。指等覺以還。謂佛壽命。併其人民
壽命。皆無量等也。

【鈔】人民指等覺以還者。彼國唯佛為王。觀音勢至
皆人民。故前文云。以下下。例上上也。若以上例下。
概為人民。若以下例上。則概為等覺。故後文云。凡
夫例登補處。奇倡極談也。皆無量等者。等無邊阿
僧祇也。初正釋壽命竟。

△二重釋光壽又三。初總明。二別明。三結勸。
△今
初。

【觧】當知光壽名號。皆本眾生建立。以生佛平等。能令
持名者。光明壽命。同佛無異也。

【鈔】光壽名號。皆本眾生建立者。竪窮橫遍名號。本
於眾生現前一念心性建立。以現前一念心性。本
自竪窮橫遍。故曰生佛平等也。能令持名者同佛
無異者。理具種子。發成現行之果也。總明竟。

△二別明又二。初明光義。二明壽義。
△今初。

【觧】復次由無量光義。故眾生生極樂。即生十方。見阿
彌陀佛。即見十方諸佛。能自度。即普利一切。

【鈔】此明持無量光之因。證無量光之果也。生極樂
即生十方者。極樂。即華藏世界。生華藏世界。即橫
生四土。阿彌陀佛。即毗盧遮那。見毗盧遮那佛。即
圓見三身。能自度。即頓破無明。則五住圓斷。故前
文云。盛眾妙華。供養他方十萬億佛。即以食時。還
到本國。飯食經行。

△二明壽義。

【觧】由無量壽義。故極樂人民。即是一生補處。皆定一
生補佛。不至二生。

【鈔】此明持無量壽之因。證無量壽之果也。此即圓
證三不退果也。二別明竟。

△三結勸。

【觧】當知離却現前一念無量光壽之心。何處有阿彌
陀佛名號。而離却阿彌陀佛名號。何由徹證現前
一念無量光壽之心。願深思之。願深思之。

【鈔】此結歸現前一念心性也。離心無名號者。譬如
無水何以成冰也。離名號不能證心者。如離冰何
以成水也。願深思之。特勸後賢也。經文初徵釋名
號竟。

△二別釋主伴二。初別釋。二結示。
△初又二。初主
二伴。
△今初。此亦釋別序中今現在說法句。】

「舍利弗。阿彌陀佛。成佛巳來。於今十劫。」

【△疏中分二。初論三身成劫。二明十劫之意。初又
二。初總標。二別論。
△今初。

【觧】此明極樂世界教主成就也。

【鈔】成就有六種。謂信。聞。時。主。處。眾。此乃極樂世界
六成就中。主成就也。主既成就。一成一切成也。

△二別論又二。初論劫。二論成。
△今初。

【觧】然法身無成無不成。不應論劫。報身因圓果滿名
成。應身為物示生名成。皆可論劫。又法身因修德
顯。亦可論成論劫。報身別無新得。應身如月印川。
亦無成不成。不應論劫。

【鈔】文分二段。三身皆具事理。初段約事論。二段約
理論。法身無成不成者。不可思議。故不應論劫。報
身因圓果滿者。萬行之因圓。萬德之果滿。名得菩
提。故論成。應身為物示生者。為眾生故。示現八相
成道。故論成。論成。故皆可論其劫數也。梵語劫波。
此云時分。有小中大三種。一增一減。為一小劫。二
十小劫。為一中劫。成住壞空四中劫。為一大劫。此
約世界成壞論劫數也。又法身下。約理論也。法身
因修德顯者。離垢妙極法身也。法身理雖本具。要
假修顯。如金在鑛。須假火功。金體方顯也。修德有
二。謂般若。解脫也。以般若照理斷惑。照理究竟名
智德。斷惑究竟名斷德。以此二德。莊嚴法身。名離
垢妙極法身。約修德邊論。亦可論成論劫。非定不
論成劫也。報身別無新得者。理所本有也。既屬本
有。亦無成不成。應身如月印川者。即法報二身之
影現。別無自體故。亦無成不成。皆不應論劫。非定
可論成論劫也。會此理事二論。纔離情計遍執。自
既離報。若遇悉檀因緣。可以為人破其執也。

△二論成。

【觧】但諸佛成道。各有本迹。本地並不可測。且約極樂
示成之迹而言。即是三身一成一切成。亦是非成
非不成而論成也。

【鈔】成道。有通有別。通則通於四教。別則別指示生。
本迹。有通有別。通則有六重本迹。別則別指法華
巳今二門也。六本迹者。一者理事。真諦之理為本。
俗諦之事為迹。二者理教。理含事理為本。說事理
教為迹。三者教行。現事之教為本。稟教修行為迹。
四者體用。因行證體為本。從體起用為迹。五者權
實。最初實得為本。中間權施為迹。六者巳今。迹門
巳說為迹。本門今說為本。本地並不可測者。即法
華今說本門。並不可測也。且如釋迦。壽量品謂塵
點劫前早巳成佛。補處慈尊尚不能測。誰能測也。
阿彌陀佛成佛者。且約極樂示現之迹而言。非指
本門也。即是下。謂雖言示生化身。亦即法即報也。
雖言成。即上文謂三身一成一切成。亦是三身非
成非不成而論成。非偏論也。初論三身成劫竟。

△二明十劫之意。

【觧】又佛壽無量。今僅十劫。則現在說法。時正未央。普
勸二世眾生。速求往生。同佛壽命。一生成辦也。又
下文無數聲聞菩薩及與補處。皆十劫所成就。正
顯十方三世往生不退者。多且易也。

【鈔】言於今十劫。佛有二意。一意者。顯前文現在說
法。時正未央。未央者。無量壽未至一半。正在盛旺
之時。普勸速求往生。不可緩也。二意者。又顯法門
殊勝。收機最廣。下手最易。故十劫中成就者甚多
也。經文初主竟。

△二伴。】

「又舍利弗。彼佛有無量無邊聲聞弟子。皆阿羅漢。非
是算數之所能知。諸菩薩眾。亦復如是。」

【【觧】他方定性二乘。不得生彼。若先習小行。臨終回向
菩提。發大誓願者。生彼國巳。佛順機說法。令斷見
思。故名羅漢。如別教七住斷見思之類。非實聲聞
也。蓋藏通二淨。不聞他方佛名。今聞彌陀名號。信
願往生。總屬別圓二教所攝機矣。

【鈔】文二。初明非實聲聞。二明實是菩薩也。二乘者。
聲聞緣覺乘。他方者。除極樂外。娑婆及他方世界
也。定性。謂巳斷見思。決定趣向無餘涅槃。故不得
生也。若先習小乘道品。而未斷見思。臨終纔聞淨
土法門。功德殊勝。即回小向大。發願求生。發願求
生。即大誓願也。生彼國巳。佛順先習小機。說藏通
道品。令斷見思。與羅漢位齊。假名羅漢也。如別教
斷見思之類。實是菩薩。非實聲聞也。蓋藏通下。明
實是菩薩。不聞他方佛名者。佛於藏通二教。不說
他方事故。不說故不聞也。今聞彌陀名號等者。謂
臨終聞淨土法門者。前世巳是大乘之機。今習小
行。乃暫時岐路。非久被繫。並及今日我等聞彌陀
名號。信願求生者。一總屬別圓二教菩薩也。經文
初別釋竟。

△二結示。】

「舍利弗。彼佛國土。成就如是功德莊嚴。」

【【觧】佛及聲聞菩薩。並是彌陀因中願行所成。亦是果
上一成一切成。是則佛菩薩聲聞。各各非自非他
自他不二。故云成就如是功德莊嚴。能令信願持
名者。念念亦如是成就也(上重重無盡總歸極於一聲名號)。初廣陳彼土依正妙果
以啟信竟。

【鈔】文二。初明巳成。能令下。今成當成也。佛及聲聞
等。並是彌陀因中願行所成者。謂佛等是果。願行
為因。因為能成。佛等果為所成。因中願行。各分能
所。約願。則願為能發。苦諦之生為所度。滅諦之佛
為所求。約行。則行為能行。道諦之七科為所行。集
諦之惑為所斷。法藏比丘願行。攝眾生願行。眾生
願行。又攝法藏願行彼此互相攝入。成此事事無
礙之因。亦是果上一成一切成者。因中法藏無礙
之因。成就彌陀無礙之果。果中種智一現一切皆
現。現此自他影像。眾生無礙之因。成就聲聞等無
礙之果。果中唯識一變一切皆變。變此自他影像。
互相成就此事事無礙之果也。是則佛菩薩聲聞。
各各非自非他者。自是他心中之自。他是自心中
之他。自心中之他。他則非他。他心中之自。自亦非
自。佛是眾生心中之彌陀。聲聞等乃佛心內之眾
生。佛心內眾生。全眾生即佛。眾生心中之佛。全佛
即眾生也。自他不二者。自他唯此現前一心妙淨
明體。云何於中有是非是。能令下。明今成當成。以
此巳成為本質境。增上緣。能令我等。信亦念念如
是信。願亦念念如是而求。持亦念念而如是持。自
然必定念念中如是成就也。經文二正報妙竟。大
科初廣陳彼土依正妙果以啟信竟。】

佛說阿彌陀經要解便蒙鈔卷中

佛說阿彌陀經要解便蒙鈔卷下
紅螺比丘　達默　造鈔
資福沙門　達林　參訂

【△二特勸眾生應求往生以發願二。初揭示無上
因緣(此科關係極大)。二特勸。淨土殊勝。謂帶業往生。橫出三界。
同居橫具四土開顯四教法輪。眾生圓淨四土。
圓見三身。圓證三不退。人民皆一生成佛。如是
等勝異超絕。全在此二科點示。須諦研之。

【鈔】此二科。乃一經大力用。故前文明力用云。上善
一處。是生同居。即巳橫生上三土。一生補佛。是位
不退。即巳圓證三不退。恐人忽略。故懸示我等當
知也。

△今初揭示無上因緣。】

「又舍利弗。極樂國土。眾生(纔)生(彼土)者。皆是(三種)阿鞞䟦
致。其(三不退)中多有一生補處。其數甚多。非是算數所
能知之。但可以無量無邊阿僧祇說。」

【△疏中分二。初釋跋致。二釋補處。初又三。初正明。
二點示。三結歸。
△今初。

【觧】阿鞞䟦致。此云不退。一位不退。入聖流不墮凡地。
二行不退。恒度生不墮二乘地。三念不退。心心流
入薩婆若海。

【鈔】入聖流。不墮凡地者。我執巳破。見惑巳空。入聖
人之流類。不墮內凡外凡之地也。恒度生不墮二
乘地者。二乘法執空也。薩婆若。此云一切種智。海
者。果海也。

△二點示分二。初點示勝異。二點示超絕。初又二。
初示此土難證之劣。二示彼土圓證之勝。
△今
初。

【觧】若約此土藏初果。通見地。別初住。圓初信。名位不
退。通菩薩。別十向。圓十信。名行不退。別初地。圓初
住。名念不退。

【鈔】此明此土三不退之位次也。乃全約豎論。圓教
約理雖橫。約事仍豎。故不退之位。定不可移也。藏
初果。乃須陀洹果此云入流。謂入聖流也。又云逆
流。謂逆凡流也。通見地。乃通教第四地。見真諦理
也。別初住。乃發心住。圓初信。圓教信心位也。此乃
此土證位不退之位次也。若論行不退。藏教則無。
以二乘不修菩薩行故。雖有菩薩。不免有退故。通
菩薩。乃第九菩薩地。九地之前還有退也。別十向
者。別十回向位。前十行位。未能全不退也。圓十信
乃八至十信也。八信前還有退也。此乃此土行不
退位次。藏教全無。通教要到第九地。別教要到十
向。圓教要到十信。方得行不退。可見其難也。若論
念不退。通教亦無也。以不破無明。不證法身。別圓
雖有。別教要到初歡喜地。圓教要到初發心住。始
破無明。始見法身。始得念念流入果海。益可見其
難證矣。

△二示彼土圓證之勝。科中云。此科關係極大。以
係我等帶業往生。一生成佛。無非大事因緣故。
又云如是等勝異超絕。全在此二科點示。此乃
第一點示此經力用也。

【觧】今淨土五逆十惡。十念成就。帶業往生。居下下品
者。皆得三不退。

【鈔】五逆十惡等者。十六觀經下品往生章云。或有
眾生。作不善業。五逆十惡。具諸不善。如此愚人。以
惡業故。應墮惡道。經歷多劫。受苦無窮。如此愚人。
臨命終時。遇善知識。勸令念佛。如是至心。令聲不
絕。具足十念。於念念中。除八十億劫生死之罪。命
終之時。見金蓮華。猶如日輪。住其人前。如一念頃。
即得往生極樂世界。五逆者。出佛身血。弑阿羅漢。
弑父。弑母。破和合僧。十惡可知。五逆十惡。罪極重
也。十念成就。行極輕也。即得往生。正謂帶業往生
居下下品。皆與補處俱。正謂位不退。即巳圓證三
不退也。若詳點示者。帶業往生等。可知圓證念不
退。即圓見法身。圓淨寂光土。圓斷根本無明。圓修
圓教道品。圓證一切種智。圓轉娑婆五濁。行不退。
位不退。例此可知。故經云。眾生纔生彼土。皆是三
種不退。其中多有一生補處。一生補處者。一生成
佛也。一生成佛者。以念佛者念念即佛故也。

△二點示超絕二。初示此土難超。二示彼土超絕。

△今初。

【觧】然據教道。若是凡夫。則非初果等。若是二乘。則非
菩薩等。若是異生。則非同生性等。又念不退。非復
異生。行不退。非僅見道位不退。非是人民躐等則
成大妄。進步則捨故稱。

【鈔】此一進一退。明教道不亂也。凡夫具足煩惱者。
自非初果見道聖人等次也。二乘乃不發心者。則
又非恒度生之菩薩等類也。異生。乃三賢位。無明
未破。法身未證。不與如來體同。故名異生。則又非
證法身初地菩薩同生性等也。此是一進。明下不
能妄躐上等也。又念不退之同生性。非復異生之
三賢。行不退之菩薩。非僅見道之初果。位不退之
聖人。斷非具煩惱之人民。此是一退。明上不能妄
稱下名。躐等者。越其等次也。則成大妄者。則成未
得言得。未證言證之大妄語也。進步則捨故稱者。
凡夫進步。則得聖人新名。則捨凡夫之故名也。乃
至異生進步。則得初地之新稱。則捨三賢之故名
也。

△二示彼土超絕。

【觧】唯極樂同居。一切俱非。一切俱是。

【鈔】俱非者。圓超也。俱是者。圓絕也。絕。謂絕待。無分
別也。無分別。故俱是也。一切俱非俱是者。約正報。
則非人民。非二乘。非菩薩。亦非是佛。以與佛同體
故。具足煩惱故。而又一切俱是。與佛同體故是佛。
具足煩惱故又是凡夫等也。約依報。則非同居。皆
是一生補處故。而亦非是寂光。皆是人民故。而又
是同居。皆是人民故。又是寂光。皆補處菩薩故。下
文云。若謂是凡夫。却不歷異生。若謂是一生補處。
却可名凡夫。娑婆不退。如此難證難超。極樂位次。
如彼之勝異超絕。可謂不思議之妙門。無上因緣
也。二點示竟。

△三結歸。

【觧】十方佛土。無此名相。無此階位。無此法門。非心性
之極致。持名之奇勳。彌陀之大願。何以有此(極樂淨宗如此如此)。

【鈔】此結歸三不可思議因也。三不思議。即三要也。
十方無此名相等者。無此俱非俱是名相階位等。
獨極樂有此俱非俱是名相。俱非俱是階位。極樂
有此者。因有此俱非俱是法門故也。俱非者。無量
壽也。俱是者。無量光也。故曰非心性之極致。持名
之奇勳。彌陀之大願。何以有此。因光壽心性極致。
故有光壽名相。因光壽奇勳。勳。謂功勳。始有光壽
階位。因光壽大願。故有光壽法門。心性之極致者。
心要也。持名之奇勳者。境要也。彌陀之大願者。法
門要也。三要。即三不可思議也。初釋䟦致竟。

△二釋補處又三。初正釋。二點示。三嗟嘆。
△今初。

【觧】一生補處者。只一生補佛位。如彌勒觀音等。極樂
人民。普皆一生成佛。人人必實證補處。故其中多
有此等上善。不可數知也。

【鈔】一生補處者。即前文圓三不退別名。只一生補
佛位。即下文謂同盡無明。同登妙覺。於念不退中。
超盡四十一因位。故與此土彌勒。彼土觀音。位齊
等也。非止一人。極樂人民皆然。乃至此土鸚鵡。八
哥等。往生去皆然。以念念即佛故。所以不落賢聖
次位。必實證補處。故其中多有此等上善。不可以
算而知也。既圓證三不退。則圓轉五濁。圓見三身
等。一切力用。皆在其中。

△二點示。

【觧】復次釋迦一代時教。惟華嚴明一生圓滿。而一生
圓滿之因。則末後普賢行願品中十大願王。導歸
安養。且以此勸進華藏海眾。

【鈔】此點示勝異超絕也。一代時教者。釋迦四十九
年。一代所說之法。天台判為正時八教。五時。謂華
嚴時。阿含時。方等時。般若時。法華涅槃時。八教。謂
化儀四教。化法四教。詳讀綱宗。非此所務。故不錄
也。唯華嚴明一生圓滿者。謂一代時教中。別經皆
無此義。唯有華嚴經中。明此一生圓滿成佛之因
也。即善財童子初見文殊。得根本智。後參五十二
員知識。得差別智也。而一生圓滿之因等者。謂一
生成佛之因。後參普賢。普賢以一者禮敬諸佛等。
十大願王。引導還歸極樂世界圓滿。非在此娑婆
世界圓滿也。非唯善財一人。華藏海眾。同聞共稟。
故曰且以此求生淨土法門。勸進華藏海眾也。行
願品云。願我臨欲命終時。盡除一切諸障礙。面見
彼佛阿彌陀。即得往生安樂剎。我既往生彼國巳。
現前成就此大願。一切圓滿盡無餘。利樂一切眾
生界。彼佛眾會咸清淨。我時於勝蓮華生。親覩如
來無量光。現前授我菩提記。蒙彼如來授記巳。化
身無數百俱胝。智力廣大遍十方。普利一切眾生
界。此經若於五時次第。生在第三。若論一生成佛。
獨讓此經。所以華嚴一生成佛。唯善財一人。末後
還歸極樂。此經一生成佛。非是算數所知。可謂勝
異超絕也。

△三嗟嘆。

【觧】嗟乎。凡夫例登補處。奇倡極談。不可測度。華嚴所
稟。却在此經。而天下古今信尠疑多。辭繁義蝕。余
唯有剖心瀝血而巳。

【鈔】凡夫例登補處者。謂以下下例上上也。例者。概
也。以下下人民。與上上補處一概。不分高下也。此
乃念念即佛不思議淨宗也。奇倡極談者。凡夫例
登補處之義。唯此經有。他經所無。故此經為奇絕
之宣倡。極妙之談。可謂不可測度之經也。華嚴大
經所稟一生成佛之義。末後導歸安養。却在此經。
誰信此義。誰又不疑此義。非伹今時。古來華嚴合
論。尚云西方是權。華藏是實。故曰天下古今。信尠
疑多。雖有三兩家註述。言辭太繁。凡夫例登補處
之理。念念即佛之宗。華嚴所稟此經之義。全蝕。蝕
者。缺也。余唯下。老人自謂無別法。唯有剖心瀝血
而巳矣。是故此解。字字皆老人之心血也。前文明
我等成佛大事因緣。此又是法門大事因緣。故曰
關係極大也。經文初揭示無上因緣竟。

△二特勸。】

「舍利弗。(如上無上大事因緣)眾生(幸得)聞者。應當發願願生彼國。
所以者何。得與如是(不可算數一生補處)諸上善人。俱會一處。」

【【鈔】特勸者。特勸眾生應求往生以發願也。上文一
生成佛。無上大事因緣之境。一一舉示我等幸而
得聞。幸者。不當聞而得聞也。既巳得聞。應當發願
求生。一生彼土。便同登補處之位。若不發願求生。
可惜枉聞此經也。

△疏中分四。初釋上善。二釋一處。三點出淨宗。四
專重信願。
△今初。

【觧】前羅漢菩薩。但可云善人。唯補處居因位之極。故
云上。其數甚多。故云諸。

【鈔】前文羅漢菩薩。但可云善人者。彼土等覺以還。
概為之民。然雖為人民。乃無漏不思議善人民也。
善人民中。不妨分上中下。羅漢乃下善人。菩薩乃
中善人。補處居因位之極。乃可云上善人。上善眾
多。不妨又分上中下。故有三輩九品之別。直至妙
覺。無明盡淨。則無品可得也。

△二釋一處分三。初詳示此土粗劣。二點示彼土
勝超。三結三不可思議。初又二。初示尋常。二示
佛世。
△今初。

【觧】俱會一處。猶言凡聖同居。尋常由實聖過去有漏
業。權聖大慈悲願。故凡夫得與聖人同居至實聖
灰身。權聖機盡。便升沉碩異。苦樂懸殊。乃暫同(石火電光)。非
究竟同也。又天壤之間。見聞者少。幸獲見聞。親近
步趨者少。

【鈔】文二。初通。次別。通則通釋同居。別則別明天上
人間。俱會一處者。如言凡聖同居也。尋常者。謂佛
前佛後。簡非佛世也。實聖者。同居土中。凡則唯一。
聖則有二。一實一權。實者。乃實證聖人。即現證初
二三果者。過去有漏業者。見惑雖斷。思惑未盡也。
權聖。即上三土。及他方示現來者。實聖由業。權聖
由願。故凡夫得與聖人同居。至於實聖業盡情空。
灰身泯智。權聖機盡願滿。感應道息。便升沉大異。
苦樂天殊。乃暫時之同居。非如極樂之究竟同居
也。又天壤下。別明天上人間。天。謂五不還天。壤。謂
人間有聖道場。即天台五臺等。楞嚴經云。此不還
天。彼諸天王。獨有欽聞。不能知見。如今世間曠野
深山。聖道場地。皆阿羅漢所住持故。世間麤人。所
不能見。幸而獲見。久久親近者少。如寒山拾得等。
幸而獲聞。遠遠步趨者亦不多也。

△二示佛世。

【觧】又佛世聖人縱多。如珍如瑞。不能遍滿國土。如眾
星微塵。又居雖同。而所作所辦。則逈不同。

【鈔】前尋常。明其麤。此舉佛世。又顯其劣。佛在世。菩
薩等亦現於世間。然而亦如珍寶之不多。亦如祥
瑞之無常。不能如極樂之遍滿國土。常如眾星之
普天。多如微塵之帀地也。又居雖同居。所作所辦
不同。又不如極樂作辦皆同。是則但有同居之假
名。而無同居之實義。故曰粗劣也。

△二點示彼土勝超二。初示勝異。二示超絕。
△今
初。

【觧】今同以無漏不思議業(多善根福德因緣)。感生俱會一處(得生彼國)。為師友。如
壎如箎。同盡無明。同登妙覺。

【鈔】同以無漏不思議業。感生俱會一處。則示究竟
因同。勝異上文所作所辦逈不同。為師友。如壎如
箎。勝異上文如珍如瑞。不多不常。同盡無明。同登
妙覺。則顯究竟果同。故為究竟同居。前文云生同
居。即巳橫生上三土也。無漏不思議業者。念念即
佛之行。圓超九界之有漏。故曰無漏。圓超九界之
分別。故曰不思議業。感生俱會一處者。謂因緣所
生法。全體即無生第一義諦也。為師友如壎如箎
者。或為師友。或為弟兄。不相捨離也。壎箎乃樂器
名。古有弟兄二人。一吹壎。一吹箎。常不捨離。詩經
有伯氏吹壎。仲氏吹箎之句。同盡無明。即圓斷五
住。圓淨四土等。同登妙覺。乃圓證三身。圓證三智
等。一切力用。自在其中。

△二示超絕。

【觧】是則下凡眾生。於念不退中。超盡四十一因位。若
謂是凡夫。却不歷異生。必補佛職。與觀音勢至無
別。若謂是一生補處。却可名凡夫不可名等覺菩
薩此皆教網所不能收。剎網所不能例(方是極樂淨宗)。

【鈔】是則者。承上文勝異中。點出圓超圓絕二義。即
絕待圓融二義也。下凡眾生者。即帶業往生。張鍾
馗。張善和之類也。超盡四十一因位者。即此等惡
人。以念念即佛之行。一生彼土。直等佛果。不歷菩
薩因位。故曰圓超。既曰圓超。便是圓淨四土。圓證
三身。圓證三不退等也。若謂下。明非凡非聖。而又
即凡即聖。教網不能收者。如來八教如網。撈摝有
情故也。不能收者。無此名相。無此階位故也。剎網
不能例者。佛剎亦如網。世界如孔。輪山如系。重重
交攝無盡也。不能例者。亦無此名相。無此階位。又
無此同居。所以不能比例也二示彼土勝超竟。

△三結三不思議。

【觧】當知吾人大事因緣。同居一關。最難透脫(實話)。唯極樂
同居。超出十方同居之外。了此。方能深信彌陀願
力。信佛力。方能深信名號功德。信持名。方能深信
吾人心性本不可思議也。

【鈔】吾人大事因緣者。成佛大事因緣也。同居關最
難脫者。同居見思最難斷。分段生死最難出也。唯
極樂超出十方同居之外者。唯極樂同居。能圓斷。
圓淨。圓證。圓脫。一生決定成佛。不至二生也。了此
者。了此土同居最難成佛。彼同居最易成佛也。方
信彌陀願力者。彼同居乃彌陀願行所成故。信佛
力方信名號功德者。又是眾生持名淨業所感故。
信持名方信吾人心性本不可思議者。彼同居彌
陀種智所現故。又是眾生唯識所變故。種智唯識
者。即我今現前一念心之自性也。由能現心性不
可思議。故所現同居不可思議。今了此所現不可
思議。信知心性本不可思議也。釋一處竟。

△三點出淨宗。

【觧】具此深信。方能發於大願。合此信願。的為淨土指
南。由此而執持名號。乃為正行。

【鈔】具此三種深信。信必真。三信即六信故。真信發
願。願必切。良心發現故。合此信願。的確為淨土慧
行。指南。即定南針。喻慧行為前導故。由此執持名
號為行行。目足並運。二行相持。乃為正行也。

△四專重信願。

【觧】若信願堅固臨時十念一念亦決得生若無信願
縱將名號持至風吹不入。雨打不溼。如銀牆鐵壁
相似。亦無得生之理。修淨業者。不可不知也(世有此一輩以持名壓捺妄想不知求生故為極力道破)。大本
阿彌陀經。亦以發菩提願為要。正與此同。

【鈔】若無信願者。不信西方極樂是唯心。彌陀乃自
性。但信緣影妄想。為唯心自性。所以不發願求生。
雖亦念佛。但為壓妄想而巳。此行不但不能得福。
而且有過。以不信不願。必將起謗法之愆。故預為
修淨業者告。發菩提願正於此同者。求生淨土。即
菩提願故。以求生必厭離。厭離。即眾生無邊誓願
度。煩惱無盡誓願斷。求生。即法門無量誓願學。佛
道無上誓願成也。經文二特勸眾生應求往生以
發願竟。

△三正示行者執持名號以立行二。初正示無上
因果。二結勸。
△今初。】

「舍利弗。不可以少善根福德因緣。得生彼國。舍利弗。
若有善男子善女人。聞說阿彌陀佛。執持名號。若一
日。若二日。若三日。若四日。若五日。若六日。若七日。一
心不亂。其人臨命終時。阿彌陀佛。與諸聖眾。現在其
前。是人終時。心不顛倒。即得往生。阿彌陀佛。極樂國
土。」

【△疏中分三。初正釋。二破疑。三誡勸。初中分五。初
總釋無上因果。二別明能持所持。三別明三慧。
四往生二相。五結前啟後。初又二。初明因。二明
果。
△今初。

【觧】菩提正道名善根即親因。種種助道施戒禪等名
福德。即助緣聲聞獨覺菩提善根少。人天有漏福
業福德少。皆不可生淨土。唯以信願執持名號。則
一一聲悉具多善根福德。散心稱名。福善亦不可
量。況一心不亂哉。

【鈔】文二。初正釋善根福德。二別明得生不得生。菩
提下。釋善根。種種下。明福德。善根者。謂菩提正道。
菩提。即能修道品之智。故曰正道。即親因者。又名
習因。習因感習果。即總報主五陰身也。福德者。即
種種助道六度也。即助緣者。又名報因。報因感報
果。即別報福德等也。二別明得生不得生者。先明
不得生。聲聞獨覺善根少者。聲聞表藏教菩提善
根。獨覺表通教菩提善根。藏通二教非成佛之因。
故曰少。人天為有漏福業者。不免生死之苦。故曰
有漏之業。故福德亦少。因福善不多。故皆不能生
淨土。一生成佛也。唯以下。明得生也。信中具事事
無礙之信。願中具事事無礙之願。此二為多善根
之親因。名為慧行。以慧導行。行亦事事無礙。此一
為多福德之助緣。名為行行。故一一聲悉具多善
多福。散心稱名。福善尚不可思量。況一心不亂。安
得不往生也。

△二明果。

【觧】故使感應道交。文成印壞。彌陀聖眾。不來而來。親
垂接引。行人心識。不往而往。托質寶蓮也。

【鈔】故使者。由其事事皆無礙故。始得感應之道相
交。文成印壞。在於同時。佛纔能接。眾生纔能生也。
感應道交者。我之善根福德為能感。有冥感顯感。
彌陀聖眾為所感。聖眾慈悲為能應。有冥應顯應。
眾生善根福德為所應。善根福德。若至觀行一心
不亂。則與同居化身彌陀聖眾。感應道交。若至事
一心不亂。亦相似一心不亂。則與方便應身聖眾。
感應道交。若至理一心不亂。亦名分證一心不亂。
則與實報寂光法報二身聖眾。感應道交。若未至
一心不亂。則但與法身聖眾。感應道交。但冥感冥
應。感應唯是一心。故無礙也。文成印壞者。涅槃經
云。譬如蠟印印泥。印與泥合。印滅文成。此以銅鑄
像。像文成則蠟模印壞。以喻眾生現陰滅。則中有
陰成。在於同時。今借喻。喻淨土文成。則娑婆印壞。
在於一念。淨土文成。或同居文成。乃至實報寂光
文成。成壞唯在一心。故曰無礙也。彌陀聖眾。不來
而來。親垂接引者。彌陀聖眾。乃眾生心內之彌陀。
是故不來。此句約理。乃真如門也。下句約事。故而
來親垂接引。乃生滅門也。二門唯是一心。則接則
決定接。來則實不來也。眾生心識。不往而往。托質
寶蓮者。極樂乃眾生心內之淨土。故不往。真如門
也而往托質寶蓮。乃生滅門。二門唯是一心。則生
則決定生。去則實不去。來往唯是一心。故無礙也。
總釋無上因果竟。

△二別明能持所持。

【觧】善男女者。不論出家在家。貴賤老少。六趣四生。但
聞佛名。即多劫善根成熟五逆十惡皆名善也阿
彌陀佛是萬德洪名。以名召德。罄無不盡。故即以
執持名號為正行。不必更涉觀想參究等行(圓極語)。至簡
易。至直捷也。

【鈔】善男女為能持。洪名為所持。五逆十惡皆名善
者。有名字善。觀行善等也。纔聞名。乃名字善。起行
修。乃觀行善等也。萬德洪名者。百界各具百界功
德。故略言萬德也。名以召德。罄無不盡者。名。謂假
名。召者。呼也。德。乃實德。今以假名呼其實德。全實
德而成假名。假名外無實德也。喻如全水成冰。冰
外無水也。不必更涉觀想參究等行者。不必冰外
更求水也。至極簡要容易。至極不曲捷近者。以念
念即佛故。二別明能持所持竟。

△三別明三慧又三。初明聞慧。二明思慧。三明修
慧。
△今初。

【觧】聞而信。信而願。乃肯執持。不信不願。與不聞等。雖
為遠因。不名聞慧。

【鈔】此簡聞慧。必是具足三資。始名聞慧。設缺一。則
與不聞無異也。

△二明思慧又二。初標。二釋。
△今初。

【觧】執持則念念憶佛名號。故是思慧。然有事持理持(可訂久譌)。

【鈔】可訂久譌者。別人釋此執持名號。一心不亂等。
不案教觀。故為譌釋。今為重訂。訂者。據教觀而正
定也。

△二釋二。初事持。二理持。
△今初。

【觧】事持者。信有西方阿彌陀佛。而未達是心作佛。是
心是佛。但以決志願求生故。如子憶母無時暫忘。

【鈔】此明事持但有真信切願實行。而未明唯心自
性之理也。是心作佛。是心是佛者。他佛全是自心。
自心全是他佛也。

△二理持。

【觧】理持者。信西方阿彌陀佛。是我心具。是我心造即
以自心所具所造洪名。為繫心之境。令不暫忘也(仍不廢事)。

【鈔】此明由達其理故。即事持便是理持也。二明思
慧竟。

△三明修慧二。初明七日尅期。二明一心不亂。
△
今初。

【觧】一日至七日者尅期辦事也利根一日即不亂鈍
根七日方不亂中根二三四五六日不定(此初學要期之法下根則有若干七日亦是隨樂剋期之法)。又利根
能七日不亂。鈍根僅一日不亂。中根六五四三二
日不定(此久學練習之法中下根亦有若干七日)。

【鈔】文二。先則初學。二則久鍊。利根一日即不亂者。
今世雖為初學。宿因早巳成熟。故今世始得。一日
工夫。便得一心不亂也。一日為能得。不亂為所得。
於此所得中。有一日不亂者。有二日。乃至若干日
者。或得事不亂。或得理不亂者。不定也。鈍根七日
方不亂者。前因少鍊習。故今世七日方纔不亂。於
此不亂中。或得事。或得理。不定。此等較上利根。雖
名為鈍。若較下根。仍名為利。下根要經若干七日
故。中根二三四等者。前因鍊習不等。故今世能發
不齊也。於此不亂中。亦有一日二日不等。亦事理
不定也。下明久鍊者。乃巳得工夫之後。又久久鍊
習。若約事理不亂。乃巳破見惑後。又破二種思惑
也。利根能七日不亂者。或一箇七日。若鍊純熟。則
有若干七日不定也。鈍根僅一日不亂者。因根性
鈍故。久久鍊習。但得一日不亂。再不能多也。中根
或得六日五日等不定。中下亦有若干者。謂中根
今世中得過無數七日。下根或得一二箇七日。若
干者。不定數也。明七日尅期竟。

△二明一心不亂。

【觧】一心亦二種。不論事持理持(可訂久譌)。持至伏除煩惱。乃至
見思先盡。皆事一心。不論事持理持。持至心開見
本性佛。皆理一心。事一心。不為見思所亂。理一心。
不為二邊所亂(字字引商刻羽)。即修慧也。

【鈔】文二。初明一心。二明不亂。不論事持理持者。今
由不達理故。判為事持。今由達其理故。判事持即
為理持。仍亦不廢事。故事理唯一執持。故不論也。
持至伏除煩惱者。執持名號。至觀行五品位。伏其
見惑名伏。若至初信。見惑空名除。若至七信。思惑
亡。名見思先盡。界內事惑斷。名事一心也。持至心
開見本性佛者。從八信持至初發心住。無明破。親
證法身也。理惑破。故名理一心也。事一心我執亡。
故不為見思所亂。理一心法執盡。故不為二邊所
亂也。此為修慧也。別明三慧竟。

△四往生二相。

【觧】不為見思亂。故感變化身佛。及諸聖眾現前。心不
復起娑婆界中三有顛倒。往生同居方便二種極
樂世界不為二邊亂。故感受用身佛。及諸聖眾現
前。心不復起生死涅槃二見顛倒。往生實報寂光
二種極樂世界。

【鈔】此釋經文其人臨命終時。阿彌陀佛。與諸聖眾。
現在其前等也。上二科乃別明無上因。此科乃別
明無上果也。不為見思亂故等者。承上文事一心
而言。謂尋常工夫若至事一心。我執空故。臨命終
時。不為見思煩惱所亂。如入禪定。與變化身佛。及
諸聖眾。感應道交。現在其前。是人終時。心不復起
娑婆界中欲有。色有。無色有。我執顛倒。若我執伏。
往生同居極樂。我執若盡。往生方便極樂世界也。
不為二邊亂者。承上文理一心也。尋常若至理一
心。則法執亡。臨命終時。不為空有二邊所亂。如入
禪定。與受用身佛。及諸聖眾。感應道交。現在其前
是人終時。心不復起生死涅槃二見顛倒。若無明
分破。則生實報極樂。若無明破盡。則生寂光極樂
世界也。往生二相竟。

△五結前啟後。

【觧】當知執持名號。既簡易直捷。仍至頓至圓。以念念
即佛故。不勞觀想。不必參究。當下圓明。無餘無欠。
上上根不能踰其閫(以念念即佛故)。下下根亦能臻其域(以念念即佛故)。其所感
佛所生土。往往勝進(方是極樂淨宗)。亦不一概。可謂橫該八教。豎
徹五時(圓收所以圓超)。所以徹底悲心。無問自說。且深歎其難信
也。

【鈔】此乃結前正釋。啟後破疑。當下圓明。無餘無欠
者。觀想參究。皆在此一句名號中。無餘剩。無欠缺。
文殊普賢皆求生。故上上根莫踰其閫。鸚鵡八哥
亦往生。故下下根亦臻其域。往往勝進。亦不一概
者。佛分三身。土分四土。乃一往而大概論也。若兩
往而詳論。則不一概也。以功行勝劣進退不等。佛
身佛土不可思議。故四土各分三輩九品也。橫該
豎徹者。五時八教。不出四教。四教即一句佛號。因
緣所生。即空即假即中也。法門深遠。故無問自說。
又歎其為難信之法也。結前啟後竟。初正釋竟。

△二破疑。前後十二問答。總為七科。初不必觀想
疑。二不必參究疑。三寧保非魔疑。四料簡七日
一念。五遙遠即到疑。六二行差別疑。七能除罪
否疑。
△今初。

【觧】問。觀經專明作觀。何謂不勞觀想。答此義即出觀
經。彼經因勝觀。非凡夫心力所及。故於第十三別
開劣像之觀(兼為觀經發蒙)。而障重者猶不能念(此念字謂觀想出觀經)彼佛。故於第十
六大開稱名之門。今經因末世障重者多。故專主
第十六觀。當知人根雖鈍。而丈六八尺之像身。無
量壽佛之名字。未嘗不心作心是。故觀劣者不勞
勝觀。而稱名者並不勞觀想也。

【鈔】彼經因勝觀非凡夫心力所及者。彼經乃報身
之相。白毫宛轉五須彌。紺目澄清四大海。豈凡夫
所能觀也。故於十三別開劣像之觀者。經云。若欲
至心生西方者。先當觀一丈六像。在池水上。如先
所說無量壽佛。身量無邊。非凡夫心力所及。然彼
如來宿願力故。有憶想者。必得成就。阿彌陀佛。神
通如意。於十方國。變現自在。或現大身。滿虗空中。
或現小身。丈六八尺。所現之身。皆真金色。(云云。)而
障重者猶不能念彼佛。故於第十六大開稱名之
門者。下品往生章云。如此愚人。臨命終時。遇善知
識勸令念佛。如是至心令聲不絕。具足十念。念念
中除八十億劫生死之罪。命終之時。見金蓮華。猶
如日輪。住其人前。如一念頃。即得往生極樂世界。
當知丈六八尺之像。無量壽佛之名。未嘗不心作
心是者。謂是心作佛。是心是佛。是心作名號。是心
是名號。經云。諸佛如來。是法界身。入一切眾生心
想中。是故汝等心想佛時。是心即是三十二相。八
十種好。是心作佛。是心是佛。諸佛正遍知海。從心
想生。是故觀劣者。不勞前之勝觀。今稱名修第十
六觀者。前十三觀亦並不勞作也。

△二不必參究疑又二。初正破不必參究。二兼破
不肯死心。
△今初。

【觧】問。天奇毒峯諸祖。皆主參念佛者是誰。何謂不必
參究。答。此義即出天奇諸祖。前祖因念佛人。不契
釋迦徹底悲心故傍不甘直下詰問一猛提醒何
止長夜復旦。我輩至今日。猶不肯死心念佛。苦欲
執敲門瓦子。向屋裏打親生爺娘。則於諸祖成惡
逆。非善順也(真宗之脫離窠臼老作家)。

【鈔】天奇毒峯諸祖。即天奇本瑞禪師。毒峯本善禪
師。前祖因念佛人不契悲心者。因念佛人。不肯死
心念佛。心不死。故不能契證念佛三昧。不得三昧。
故不能心開。心不開。故不能破其無明。不能了是
心作佛。是心是佛之旨。所以不契徹底悲心也。傍
不甘者。古人乃傍邊不甘心者。直下詰問。一猛提
醒者。正為提其心開。破其緣影妄想。了其是心作
佛。是心是佛之旨。故天奇示眾云。終日念佛。不知
全體是佛。如不知。只看念佛者是誰。乃為了其一
句阿彌陀佛。全體即是心性。故曰是心作佛。是心
是佛。既所念之佛。全體是能念之心。則一切所見
所聞所覺等。豈非能見能聞能覺之心。故楞嚴經
云。此見及緣。元是菩提妙淨明體。云何於中有是
非是也。既了其是心作佛。是心是佛。亦必了其是
心作土。是心是土。既了是心是土。則緣影妄想。當
下頓歇。自肯死心念佛。求生淨土矣。何止長夜復
旦者。何止。謂不止也。緣影妄想。即長夜無明。從無
始來。即以緣影為心性故。若了其緣影非心。則真
心自旦。旦者。明也。苦執敲門瓦子者。喻不肯死心
念佛。苦將敲門金磚放下。拈起敲門破瓦。當作至
寶也。向屋裏打親生爺娘。屋喻自身。爺娘喻自心。
身是自心親生相分。故喻親生爺娘。打。喻自問自
已是誰也。則於諸祖等者。諸祖原是一片善順之
心。由自不了故。反成惡逆也。正破不必參究竟。

△二兼破不肯死心。

【觧】進問。此在肯心者則可。未肯者何得相應。曰。噫。正
唯未肯。所以要你肯心相應。汝等正信未開如生
牛皮不可屈折當知有目者固無日下然燈之理。
而無目者。亦何必於日中苦覓燈炬(平常之極愚者未免驚其孤崚所謂難信之法也)。大勢至法王
子云。不假方便。自得心開。此一行三昧中大火聚
語也。敢有觸者。寧不被燒。

【鈔】進問者。於前問中。又升進一層。謂今所說。乃在
肯死心者則可也。而我等心性未開。未肯死心。何
得與徹底悲心相應。答曰噫者。恨聲也。謂我所說
者。非為肯心者說。唯為你等未肯者。要你發起肯
心相應去也。故曰但辦肯心。必不相賺也。正信未
開者。唯心之旨正信未開也。如生牛皮者。唯心之
理不明。必不能捨其我法二執。故不可屈折也。當
知有目者。喻正信巳開。了知萬法唯是自心。必肯
死心念佛。斷無又參究之理。而無目者。喻正信未
開。正好死心念佛。自得心開。亦何必於心中苦苦
覓心也。故大勢至章云。若眾生心。憶佛念佛。現前
當來必定見佛。去佛不遠。不假方便。自得心開。此
不假方便。自得心開二語。於念佛一行三昧中。如
大火聚。敢有觸此大火。焉不被燒。喻顯念到一心
不亂。焉不心開。故曰不假方便。自得心開也。二不
必參究疑竟。

△三寧保非魔疑。

【觧】問。臨終佛現。寧保非魔。答。修心人不作佛觀。而佛
忽現。非本所期。故名魔事。念佛見佛。巳是相應。況
臨終致非魔時。何須疑慮。

【鈔】參禪人平素不作佛觀。而佛忽現。非本心之所
期望。故是魔境。念佛人望得見佛。而佛現前。巳是
與心相應。此時當發慚愧心。莫自誇自矜也。

△四料簡七日一念。

【觧】問。七日不亂。平時耶。臨終耶。答。平時也問。七日不
亂之後。復起惑造業亦得生耶。答。果得一心不亂
之人。無更起惑造業之事(寶鑑照妖)。問。大本十念。寶王一念。
平時耶。臨終耶。答。十念通二時。晨朝十念。屬平時。
十念得生。與觀經十念稱名同。屬臨終時。一念。則
但約臨終時。問。十念一念並得生。何須七日。答。若
無平時七日工夫。安有臨終十念(確確)。一念縱下下品
逆惡之人。並是夙因成熟。故感臨終遇善友。聞便
信願。此事萬中無一。豈可僥倖。淨土或問。斥此最
詳。今人不可不讀。

【鈔】文二。初料簡七日不亂。果得一心不亂。無更起
惑造業者。果真得事一心不亂。則我執巳空。斷無
起見思惑。造有漏業之事。況理一心不亂也。二料
簡十念一念。大本。即大本無量壽經。寶王。即念佛
三昧寶王論。晨朝十念。即慈雲大師晨朝十念法。
下下品逆惡人。即張鍾馗等也。並是前因早巳成
熟。今世以十聲名號一引發耳。不然。何故臨終遇
善友。聞開導。即便信願也。豈可僥倖。謂豈可平時
不務真修。而妄冀臨終十念往生也。料簡七日一
念竟。

△五遙遠即到疑。

【觧】問。西方去此十萬億土。何得即生。答。十萬億土。不
出我現前一念心性之外。以心性本無外故。又仗
自心之佛力接引。何難即生。如鏡中照數十層山
水樓閣。層數宛然。實無遠近。一照俱了。見無先後。
從是西方過十萬億佛土。有世界名曰極樂。亦如
是。其土有佛。號阿彌陀。今現在說法。亦如是。其人
臨命終時。阿彌陀佛。與諸聖眾。現在其前。是人終
時。心不顛倒。即得往生阿彌陀佛極樂國土。亦如
是。當知字字皆海印三昧。大圓鏡智之靈文也。

【鈔】問意可知。答中分四。初正答。二喻顯。三法合。四
總結。初正答云。不出一念心性者。一念具四分。一
念。即見分心。乃自證分。性。乃證自證分。十萬億土。
即相分。四分不離一心。故曰不出。以心性本無外
者以心之真如性。竪窮橫遍。本無內外故也。又仗
自心中之佛力。接引佛心內之眾生。何難即得往
生也。如鏡下。喻顯。鏡。即大圓鏡智四分。鏡。喻自證
分。鏡銅。喻證自證分。照。喻見分。山水樓閣。喻相分。
層數宛然。喻佛土層數宛然。並喻佛接則決定接。
生生則決定生。來去宛然也。實無遠近。喻佛土實
無自性。並喻佛來則實不來。生去則實不去。來去
無性也。一照俱了。見無先後。喻四分不出一鏡。感
應道交。在於同時也。從是下三以法合喻也。名曰
極樂亦如是。現在說法亦如是。此明依正二報。不
出現前一念四分。合鏡中層數宛然。層數無性。一
照俱了。見無先後。彌陀聖眾現在其前。心不顛倒。
即得往生亦如是。明來去不出現前一念四分。合
鏡中來去宛然。來去無性。一念俱了。見無先後也。
當知下。四總結也。字字皆海印等者。謂此經字字
句句。皆是顯示海印三昧。大圓鏡智之靈文也。三
昧鏡智。皆現前一念心性之異名。理具諸法。名海
印三昧。事造諸法。名大圓鏡智。理具事造兩重三
千。同居一念心性也。五遙遠即到疑竟。

△六二行差別疑。

【觧】問。持名判行行。則是助行。何名正行。答。依一心說
信願行。非先後。非定三。蓋無願行。不名真信。無行
信。不名真願。無信願。不名真行。今全由信願持名。
故信願行三。聲聲圓具。所以名多善根福德因緣。
觀經稱佛名故。念念中除八十億劫生死之罪。此
之謂也。若福善不多。安能除罪如此之大。

【鈔】問中持名判行行者。前文云。信願為慧行。持名
為行行。如目足並運。既持名判為行行。則是助行。
何為正行。答。依一心說信願行者。信願行。唯是一
心也。唯一心故。非先後。非定三也。此約真諦也。蓋
無願下。約圓融而論也。全由信願持名者。謂信願
行三。互相由也。由真信發切願。由切願立實行。由
實行纔能顯真信切願。故信願行三。聲聲中圓滿
具足。由圓滿具足。所以名多善根多福德之因緣
也。六二行差別疑竟。

△七能除罪否疑又二。初平日除罪疑。二散心除
罪疑。
△今初。

【觧】問。臨終猛切。能除多罪。平日至心稱名。亦除罪否。
答。如日出。羣闇消。稱洪名。萬罪滅。

【鈔】此喻釋顯罪性本空由心造。心若滅時罪巳亡
也。謂心造罪時。全佛而成眾生。眾生外更無有佛。
喻如日落。則全明成暗。暗外更無有明也。心稱洪
名時。全眾生而成佛。佛外更無有眾生。喻如日出。
全暗成明。明外更無有暗。故得一念相應一念佛。
念念相應念念佛也。

△二散心除罪疑二初問二答。
△初問。

【觧】問。散心稱名。亦除罪否。

△二答又二。初正答。二引證。
△今初。

【觧】答。名號功德不可思議。寧不除罪。但不定往生。以
悠悠散善。難敵無始積罪故。當知積罪假使有體
相者。盡虗空界不能容受。雖百年晝夜彌陀十萬。
一一聲滅八十億劫生死。然所滅罪如爪上土。未
滅罪如大地土。唯念至一心不亂。則如健人突圍
而出。非復三軍能制耳。

【鈔】悠悠者。不專也。如爪上土者。手上土也。佛在一
樹下。拈一葉問阿難言。樹上葉多。爪上葉多。阿難
言。樹上葉多。佛言。我巳說法如爪上葉。未說法如
樹上葉。天竺呼手。多呼爪耳。唯至一心不亂者。二
種一心不亂。健人突圍而出者。突者。破也。破娑婆
四種薉土之圍而出。非復三軍能制者。非見思軍。
塵沙軍。無明軍能制耳。

△二引證。

【觧】然稱名便為成佛種子。如金剛終不可壞。佛世一
老人求出家。五百聖眾皆謂無善根。佛言。此人無
量劫前為虎偪。失聲稱南無佛。今此善根成熟。值
我得道。非二乘道眼所知也。由此觀之。法華明過
去佛所散亂稱名。皆巳成佛。豈不信哉。

【鈔】二破疑竟。

△三誡勸。

【觧】伏願緇素智愚。於此簡易直捷。無上圓頓法門。勿
視為難。而輒生退諉。勿視為易。而漫不䇿勤。勿視
為淺。而妄致藐輕。勿視為深。而弗敢承任。蓋所持
之名號真實不可思議(即心故)。能持之心性亦真實不可
思議(即佛故)。持一聲。則一聲不可思議。持十百千萬無量
無數聲。聲聲皆不可思議也(讀者當知此優曇鉢羅出現時也)。

【鈔】直心是道場。是法非思量分別之所能解。一落
思量分別。則難易等情生。與道相違。故誡曰勿謂
也。緇素者。緇為染衣。出家人也。素為白衣。在家者。
輒生退諉者。棄置而不前也。漫不䇿勤者。懈怠而
不進也。妄致藐輕者。妄謂權小。藐視而輕慢也。弗
敢承任者。妄謂太高。不敢承任全體是佛也。所念
不可思議者。即能念之心性也。能念不可思議者。
即所念之佛身也。優曇鉢羅華。喻佛身出現也。此
念佛法。非但口念。是要心心相應。始有不可思議
功德也。此即三要。所念即境要。能念即心要。能所
不二。聲聲不可思議。即法門要。要者妙也。妙即不
可思議。乃不可思議之解也。經文初正示無上因
果竟。

△二結勸。】

「舍利弗。我見是利。故說此言。若有眾生。聞是說者。應
當發願。生彼國土。」

【△疏中分三。初正釋。二破情。三總結。初又二。初約
理圓釋二。約事確釋。
△今初。

【觧】我見者。佛眼所見。究盡明了也。是利者。橫出五濁。
圓淨四土。直至不退位盡。是為不可思議功德之
利也。

【鈔】橫出五濁者。謂娑婆同居五濁。方便五濁。實報
寂光五濁。圓淨極樂四種淨土。乃至圓證三不退
也。

△二約事確釋二。初明仗自力之難。二明仗他力
之易。
△今初。

【觧】復次是利。約命終時心不顛倒而言(此解確甚令人骨寒)。蓋薉土自力
修行。生死關頭。最難得力。無論頑修狂慧。懡㦬無
功。即悟門深遠。操履潛確之人。儻分毫習氣未除。
未免隨強偏墜。永明祖師所謂十人九蹉路。陰境
若現前。瞥爾隨他去。此誠可寒心者也。初果昧於
出胎。菩薩昏於隔陰。者裏豈容強作主宰。僥倖顢
頇。

【鈔】生死關頭最難得力者。非得力之處也。此位宗
鐘名為亂心位。謂第六意識不行。八識中習氣亂
發。喻如國無真主。亂臣賊子齊現前也。華嚴云。又
復是人臨命終時。最後剎那。一切諸根。悉皆散壞。
唯此願王。不相捨離。於一切時。引導其前。楞嚴謂
臨命終時。未捨暖觸。一生善惡。俱時頓現。純想即
飛。若飛心中兼福兼慧。及與淨願。自然心開。見十
方佛。一切淨土。隨願往生無論頑修狂慧。懡㦬無
功者。頑修。謂但有事行而無理觀者。狂慧。乃但有
狂解而無實行者。懡㦬。謂臨終時全然無用。唯有
慚愧而巳。無論謂此二種人。且置而不論也。即悟
門深遠。操履潛確之人等者。悟門深遠。勝過頑修
者操履潛確。謂工夫恰當。又勝過狂慧者。即此二
種人。儻若婬欲習氣。有分毫未除。不免隨強偏墜。
五祖戒禪師。轉蘇東坡。草堂青禪師。轉曾魯公。是
其榜樣也。
(蘇東坡弟蘇子由。謫廣東高安縣時洞山雲菴與聰禪師。一夕同夢五祖戒禪
師明至。遂與子由。出城迓之。巳而。東坡至。三人說所夢。坡曰。八九歲時。夢身是僧。徃來陜右。又先妣孕時。
夢一眇目僧求寄宿。雲菴驚曰。戒公陜右人。一目眇。逆數其終。巳五十年。時東坡四十九)。
(○宋朝草堂青
禪師。有曾家婦人。嘗為齋供。及布施衣物。和尚感其恩。乃言老僧與夫人作子。一日此婦人生子。使人看
草堂。巳坐化矣。所生子。曾魯公也。以前世為僧。常福慧雙修。故少年登高科。其後作宰相)。
(○唐朝惠林寺
沙門圓澤。與隱士李源厚善惠林。即源舊第也。父憕守東都。為祿山所害。源以故不仕。常居寺中。與澤相
約遊峨嵋山。源欲自荊州。澤欲由斜谷。源以久絕人事。不欲復入京師。澤不能強。遂自荊州。舟次南浦。見
一婦人汲水。澤望而泣曰。所不欲由此者為是耳。源驚問其故。澤曰。婦人孕三年矣。遲吾為之子。不逢則
巳。今既見之。無可逃者。公當以符助我令速生。三日願公臨。以一笑為信。後十三年。於杭州天竺寺外。當
與公相見。源悲哀。具浴。至暮澤亡。婦乳三日。源徃視之。兒見源果笑。即以故語其家。葬訖。源返寺中。後如
期自洛之杭赴其約於葛洪井畔。聞有牧童扣牛角而歌曰。三生石上舊精魂。賞月吟風莫要論。慚愧情
人遠相訪。此身雖異性常存。源曰。澤公健否。答曰。李君真信士也。然世緣未盡。且勿相近。唯勤修不惰。乃
復相見。又歌曰。身前身後事茫茫。欲話因緣恐斷腸。吳越江山遊巳徧。却𢌞煙棹上瞿塘。遂隱不見。源復
惠林寺)永明祖師等者。四料揀云。有禪無淨土。十人
九蹉路。陰境若現前。瞥爾隨他去。蹉路者。失路。陰
境者。中陰身境。即中有身也。瞥爾。目睛一過。即隨
他去也。說到於此。無有一人不寒心者也。凡夫且
置。初果聖人。尚昧於出胎。小分位菩薩。尚昏於隔
陰。況凡夫也。初果有七番生死。尚有出胎之迷。菩
薩亦有此苦。故曰隔陰之昏。陰。即五陰身也。者裏
豈容強作主宰。僥倖顢頇者。者裏。謂生死關。分金
爐也。強作主宰。乃第六意識功能。臨命終時。前六
識不行。雖有第七第八識。乃無記性。所以不能強
作主宰也。既不能作主。又豈能不當過而顢顢頇
頇強過去者也。不能作主又且置。圓澤禪師。乃巳
得五通初果聖人。尚云不見則巳。見則不可逃也。
故曰倘有分毫習氣未除。不免隨強偏墜也。

△二明仗他力之易。

【觧】唯有信願持名。仗他力故。佛慈悲願定不唐捐彌
陀聖眾。現前慰導。故得無倒。自在往生。佛見眾生
臨終倒亂之苦。特為保任此事(切膚刻骨)。所以殷勤結前勸
願。以願能導行故也。

【鈔】文可知。初正釋竟。

△二破情二。初問。二答。
△今初。

【觧】問。佛既心作心是。何不竟言自佛。而必以他佛為
勝。何也。

【鈔】此問答以破我法二執。顯全他即自也。十六觀
經云。是心作佛。是心是佛。此解盡明是心作佛。是
心是佛之旨。故問云。佛既心作心是何不竟言念
自佛。豈不捷近。必以念他佛為殊勝。何也。

△二答分二。初約二見破。二約四益破。
△今初。

【觧】答此之法門。全在了他即自若諱言他佛。則是他
見未忘(妙)。若偏重自佛。却成我見顛倒(妙妙)。

【鈔】此之法門。全在了他即自者。原此念佛三昧。大
勢至念佛圓通章。文句開為三種。一唯念自佛。二
唯念他佛。三自他俱念。念自佛者。觀六根之性。全
是佛性。念他佛者。俾六根所對。無非自佛之六塵。
自他俱念者。則先須開圓解。了知心佛眾生三無
差別。自他本自不二。乃托他佛以顯本性。故應佛
顯。知本性明。托外義成。唯心觀立。今此念佛求生
法門。乃自他俱念。立唯心識觀。圓破我法二執也。
全在了他即自者。乃了知佛是眾生心內之佛。眾
生乃佛心內眾生。心佛眾生三無差別。自他不二
之圓頓解也。若諱言他佛。諱。謂忌諱。則是他見未
忘。他見未忘。我見仍在。對自言他故。我見仍在。必
專重自佛以為捷近。却又成我見顛倒。我執不空。
如何了其法執。我法二執既不了。如何圓淨四土。
圓證三身也。

△二約四益破。

【觧】又悉檀四益後三益事不孤起。儻不從世界深發
慶信(牙慧者能不瞠然)。則欣厭(生善破惡)二益尚不能生。何況悟入理佛。唯即
事持達理持。所以彌陀聖眾現前。即是本性明顯。
往生彼土。見佛聞法。即是成就慧身。不由他悟。

【鈔】悉檀四益者。歡喜。生善。破惡。入理也。此經正宗
一分。信願行三資。不出四悉。初廣陳依正妙果啟
信。乃世界悉檀也。次特勸發願。乃為人對治二悉
檀也。三正示立行。乃即事持達理持。第一義悉檀
也。後三益事不孤起者。若無世界悉檀。必不能發
願立行也。儻不從世界悉檀。深發慶信之歡喜益。
則發願中。生善破惡欣厭二益尚不能生。況能入
理也。唯有從第三執持名號中。即事持達入理持。
乃名為念自佛。分證以下。縱念自亦是念他。有能
念所念法執未忘故。分證以上。縱念他亦是念自。
自他不二故。所以其人臨命終時。彌陀聖眾現前。
即本性顯。乃證自性法身德也。是人終時。心不顛
倒。往生彼土。見佛聞法。即成就自性中本有慧身。
不由於他悟。即發心住菩薩。得清淨妙法身。湛然
應一切也。二破情竟。

△三總結。

【觧】法門深妙。破盡一切戲論。斬盡一切竟見。唯馬鳴
龍樹智者永明之流。徹底擔荷得去。其餘世智辯
聰通儒禪客。盡思度量。愈推愈遠(確確)。又不若愚夫婦
老實念佛者。為能潛通佛智。暗合道妙也(確確)。我見是
利。故說此言。分明以佛眼佛音。印定此事。豈敢違
抗。不善順入也哉二正宗分竟。

【鈔】此乃正宗巳竟。總結法門也。戲論。乃不實之談
意見。乃胸臆之見。皆非實智所悟也。此法門。乃直
心直行。不落擬議思量。故曰斬盡也。馬鳴。乃東天
竺婆羅門。因中五百世為馬王生時眾馬皆鳴。得
法於富那夜奢尊者。傳佛心印為第十二祖。造起
信論勸人求生淨土。龍樹。乃南天竺梵志也。為樹
神。樹中常有五百龍聽法。後遇迦毗摩羅尊者。得
佛心印。為十四祖。楞伽云。南天竺國中。大明德比
丘。厥號為龍樹。得初歡喜地。往生安樂國。永明。名
延壽。號冲元。錢塘王氏子。少誦法華。錢文穆王時
為稅司。為放生用官課遭刑。色不變。釋之出家。參
天台韶國師。發明心要。禪觀中。觀音菩薩授灌頂
水。後住永明寺。賜號智覺禪師。日課一百八事。洪
名十萬夜間別峯行道念佛。於開寶八年二月。晨
起焚香。別眾而逝。年七十二歲。後有僧病中入冥。
見王禮一僧像。詢之。乃永明禪師。往生西方上上
品。王重其德。故禮敬耳。潛通佛智。暗合道妙者。老
實人念佛。無思量分別。唯一實信暗暗與佛智道
妙合也。經文三正示行者執持名號以立行竟。大
科二正宗分竟。

△三流通分。信願持名一法。圓收圓超一切法門。
豎與一切法門渾同。橫與一切法門逈異(明白之極)。(諸經論中
亦有橫義。乃隨斷惑淺深。即於同居見上三土。是則約證名橫。約斷仍豎也)既無問
自說。誰堪倡募流通。唯佛與佛。乃能究盡諸法
實相。此經唯佛境界。唯佛佛可與流通耳。

【鈔】此明立科意也。別人流通。有判在佛說此經巳
者。有判在六方佛後。今解何得將六方佛便判入
流通。恐有議者。故先明之也。圓收圓超一切法門
者。豎與一切法門渾同。故圓收。橫與一切法門逈
異。故圓超。言橫豎者。四教法門。前三教總名為豎。
漸次深入故。唯圓教名橫。然若約六而常即。雖名
為橫。若約即而常六。則仍是豎矣。唯此念佛圓通。
豎而論之。則與二十四聖所證無異。故曰渾同。若
約帶業橫超。則他門所無。唯此一門獨擅。故曰逈
異也。批中云。約證名橫。約斷仍豎者。身在同居。心
即見方便實報之境。故名為橫。然而乃是斷見思
見方便。斷無明見實報。若不斷則不能見。故仍然
還是豎也。此經唯示佛境。不示九界。故從六方佛
判入流通。

○文為二初普勸。二結勸。
△初中三。初勸信流通。
二勸源流通。三勸行流通。
△初中二。初略引標
題。二徵釋經題。
△初中六。初東方。(至)六上方。唐
譯十方。今略攝故。
△今初。】

「舍利弗。如我今者。讚歎阿彌陀佛不可思議功德之
利。東方亦有阿閦鞞佛。須彌相佛。大須彌佛。須彌光
佛。妙音佛。如是等恒河沙數諸佛。各於其國。出廣長
舌相。遍覆三千大千世界。說誠實言。汝等眾生。當信
是稱讚不可思議功德一切諸佛所護念經。」

【【鈔】阿閦鞞者。此云無動。謂不為九界三障所動也。
藏通二佛。不為見思惑動。有漏業動。六凡苦果動。
方便土佛。不為塵沙惑動。無漏業動。變易苦果動。
實報土佛。不為無明動。不為二邊業動。菩薩變易
苦果動。寂光土佛。有理即無動。名字無動。觀行無
動。乃至究竟無動。須彌相者。此云妙高相。妙名不
可思議。同居土佛。非六凡可思議故妙。在六凡之
上故高。方便土佛。非三乘可思議。在九人(藏二乘。通三乘。
別三賢。圓十信)之上。故曰妙高。實報土佛。非菩薩可思議。
在九界之上。寂光土有理即妙高相。乃至究竟妙
高相。大須彌者。須彌山有大小。梵王乃眾生之父。
喻如小須彌。同居土佛。乃四生慈父。人天教主。故
名大須彌也。方便土佛。乃三乘之父。實報土佛。乃
菩薩之父。寂光土有理即父。名字父。乃至究竟父
也。須彌光者。須彌山乃四寶所成。四寶皆有光明。
喻佛乃四德所成。四德皆放光明。故曰須彌光。同
居佛乃四枯德所成。謂不淨。苦。無常。無我。則放四
枯之光。方便乃四榮德所成。謂常。樂。我。淨。則放四
榮之光。實報乃非枯非榮德所成。謂中道四德。則
放中道之光。寂光有理即四光。乃至究竟四光。妙
音者。佛具六十四種梵音。故曰妙音。同居佛有四
教妙音。方便用別圓二教妙音。實報佛唯圓教妙
音。寂光有六即妙音也。

△疏中分五。初釋功德。二釋佛號。三釋東方。四釋
舌相。五釋標題。初又二。初釋佛功德。二明自功
德。
△今初。

【觧】不可思議略有五意。一橫超三界。不俟斷惑。二即
西方橫具四土。非由漸證(不退一生等義皆攝第二義中)。三但持名號。不假禪觀
諸方便(大有功於淨土)。四一七為期。不藉多劫多生多年月。五持
一佛名。即為諸佛護念。不異持一切佛名。此皆導
師大願行之所成就。故曰阿彌陀佛不可思議功
德之利。

【鈔】橫超三界不俟斷惑者。橫超同居三界。方便三
界。實報三界。以念佛者一念心性。即常寂光土。故
與佛號相應時。便無惑可得。故曰不俟斷也。餘文
可知。

△二明自功德。

【觧】又行人信願持名。全攝佛功德成自功德(伶俐者少)。故亦曰
阿彌陀佛不可思議功德之利。

【鈔】全攝佛功德成自功德者。以萬德洪名。名以召
德。罄無不盡故。釋功德竟。

△二釋佛號。

【觧】阿閦鞞。此云無動。佛有無量德。應有無量名。隨機
而立。或取因。或取果。或性。或相。或行願等。雖舉一
隅。仍具四悉。隨一一名。顯所詮德。劫壽說之。不能
悉也。

【鈔】名。謂假名。德。乃實德。德既無量。隨德立名。名亦
無量。世所共稱者。乃隨四悉檀機而立也。或有取
於因行者。如無量精進等。或有取於果德者。如無
動等。或性或相等。雖然舉其一隅。仍具四悉檀也。
隅者。方隅。喻如舉一方仍具四方也。隨一一名等
者。謂因果性相行願等。法法皆通。法法皆備。故說
之不盡也。

△三釋東方。

【觧】東方虗空不可盡。世界亦不可盡。世界不可盡。住
世諸佛亦不可盡。略舉恒河沙耳。

【鈔】恒河者。即殑伽河。殑伽。乃河神之名。以神為名
也。此云天堂來。見從高處來故。舊云沙河者。訛也。
章安云。諸經多以恒河為量者。具四悉檀。一人多
識故。二入者得福。三八河中大。四是佛生處。此河
四十里寬。沙細如麵。故以河沙喻其多也。

△四釋舌相。

【觧】此等諸佛。各出廣長舌。勸信此經而眾生猶不生
信。頑冥極矣。常人三世不妄語。舌能至鼻。藏果頭
佛三大僧祇劫不妄語。舌薄廣長可覆面。今證大
乘淨土妙門。所以徧覆三千。表理誠稱真。事實非
謬也。

【鈔】藏果頭佛者。藏教果佛也。三大僧祇者。修六度
行也。即如釋迦佛。先世作瓦師。名大光明。爾時有
佛名釋迦牟尼。弟子名舍利弗。目連。阿難。佛與弟
子。俱到瓦師舍。時瓦師布草然燈供佛。便發願言。
我於當來作佛。亦如今佛。弟子名字亦等。此最初
發心時。至寶髻佛出。初僧祇滿。永離女身。從寶髻
至然燈佛。二僧祇滿。時菩薩以七枝青蓮供佛。布
髮掩泥。佛為授記作佛。號釋迦牟尼。從然燈至毗
婆尸佛。三僧祇滿。復過一百劫。修三十二相因。至
迦葉佛時。居補處。為護明菩薩。此釋迦佛示現三
大阿僧祇劫修行之相。即成藏教果佛也。徧覆三
千大千世界者。謂一初禪天。一六欲天。一須彌山。
一日月所遶。一四天下。一輪圍山。為一四天下。如
此一千初禪天。為一二禪天所統。為小千世界。如
此一千二禪天。為一三禪天所統。為中千世界。如
此一千三禪天。為一四禪天所統。為大千世界。小
中大三次言千。故曰三千大千世界。共有百億四
天下。乃至百億初禪天也。今三世不妄語。舌相至
鼻。出言決定可信。何況三僧祇不妄語。舌覆其面
也。今證大乘淨土妙門。舌相徧覆三千世界。表其
理誠。又表事實。理誠則稱乎真性。事實則決定非
謬。眾生再不生信可謂無信大闡提。故說誠實言。
名為勸信流通也。

△五釋標題。

【觧】標出經題。流通之本。什師順此方好略譯今題。巧
合持名妙行。奘師譯云。稱讚淨土佛攝受經。文有
詳略。義無增減。

【鈔】略引標題者。乃釋迦佛略引十方諸佛所標經
名。乃稱讚阿彌陀佛不可思議功德一切諸佛所
護念經也。標出經題流通之本者。經中所標經題。
正是此經本名也。羅什大師順此方人好略。譯成
佛說阿彌陀經。為巧合持名妙行。玄奘法師譯云。
稱讚淨(土佛)攝受經。三題文雖不同。義則無二也。經
文東方竟。

△二南方。】

「舍利弗。南方世界有日月燈佛。名聞光佛。大𦦨肩佛。
須彌燈佛。無量精進佛。如是等恒河沙數諸佛。各於
其國。出廣長舌相。徧覆三千大千世界。說誠實言。汝
等眾生。當信是稱讚不可思議功德一切諸佛所護
念經。」

【【鈔】日月燈佛者。日以照晝。喻佛道種智。照俗諦。月
以照夜。喻佛一切智。照真諦。燈則晝夜齊照。喻佛
一切種智。二諦齊照。同居土佛。生滅無生滅二種
三智。方便土無量無作二種三智實報土唯無作
一種三智。寂光土六即三智也。名聞光者。名謂名
稱。聞謂普聞。光謂聲光。謂名聲普聞於四土也。藏
通二佛普聞同居。別教佛普聞方便實報。圓佛圓
聞於四土。大𦦨肩者。肩有荷擔之義。𦦨有燒然之
義。謂二肩擔荷權實二智之𦦨。燒眾生三諦惑染
也。藏通二佛燒六凡。別佛燒九界。圓佛圓燒十界。
又分六即燒。又言大者。謂藏教大六凡。通大藏。別
大通。圓大別也。須彌燈者。燈取照明之義。謂妙高
燈佛也。藏通二佛。照明六凡四諦。超出凡夫外道
邪燈之上。故曰妙高。別圓二佛。照明界外四諦。超
出十界之上。故曰妙高燈佛也。無量精進者。謂六
度萬行皆精進。四土四教精進。六即精進。南方竟。

△三西方。】

「舍利弗。西方世界有無量壽佛。無量相佛。無量幢佛。
大光佛。大明佛。寶相佛。淨光佛。如是等恒河沙數諸
佛。各於其國。出廣長舌相。徧覆三千大千世界。說誠
實言。汝等眾生。當信是稱讚不可思議功德一切諸
佛所護念經。」

【【鈔】無量壽佛者。藏教則生滅之壽。通教則幻化之
壽。別教則無量次第之壽。圓教則無作之壽。同居
二壽。方便二壽。實報一壽。又六即無量壽。無量相
者。藏教則三十二相生滅無量。通教則八萬四千
相。別教則剎塵之無量相。圓教則實相不思議之
無量相。同居四種。方便二種。實報寂光唯圓教。又
六即無量相。無量幢者。幢謂法幢。法門無量。樹立
法幢亦無量。謂生滅法幢無量。乃至無作法幢無
量。同居具四。乃至寂光六即。大光者。光謂照明之
義。照明四諦。照明十二因緣。照明六度。乃至四教。
四土。六即。大明者。明謂了明。謂了明三諦也。謂偏
真。即真。次第。一心。四土。六即。寶相者。寶取貴重義。
三十二寶相。凡夫外道貴重。八萬四千寶相。天道
中貴重。剎塵寶相。三乘貴重。實相寶相。十界皆貴
重。四土六即。淨光者。析空淨。體空淨。次第淨。一心
淨。

【觧】無量壽佛。與彌陀同名。十方各方面同名諸佛無
量也。然即是導師。亦可。為度眾生。不妨轉讚釋迦
如來所說。

△四北方。】

「舍利弗。北方世界有𦦨肩佛。最勝音佛。難沮佛。日生
佛。網明佛。如是等恒河沙數諸佛。各於其國。出廣長
舌相。徧覆三千大千世界。說誠實言。汝等眾生。當信
是稱讚不可思議功德一切諸佛所護念經。」

【【鈔】𦦨肩佛如前。又有暖義。謂佛以兩肩荷擔二智
之火。暖眾生三智善根。令生有芽。最勝音者。謂四
諦音十二因緣音。六度音。生滅音。無作音。最勝者。
勝六凡。勝藏教。乃至圓勝別。四土六即最勝。難沮
者。沮。謂止隔也。非六凡止隔。非三乘止隔。非菩薩
止隔。非分證止隔。日生者。如來不出世。十方常暗
冥。如來出於世。十方皆明了。四教日生。四土日生。
六即日生。網明者。有二種網。謂世界網。教法網。梵
網經。佛在四禪天宮。觀網羅幢云。十方世界猶如
網孔。我之教法。亦復如是。世界網。即苦集二諦。教
法。即道滅二諦。有生滅四諦網明。乃至無作四諦
網明。乃至四土六即。

△五下方。】

「舍利弗。下方世界有師子佛。名聞佛。名光佛。達磨佛。
法幢佛。持法佛。如是等恒河沙數諸佛。各於其國。出
廣長舌相。徧覆三千大千世界。說誠實言。汝等眾生。
當信是稱讚不可思議功德一切諸佛所護念經。」

【【鈔】師子。乃獸中之王。喻佛乃一界中王。藏通二佛。
六凡中王。別佛三乘中王。圓佛十界中王。四土六
即。名聞佛如前。名光者。即此名字。乃法身之光。有
生滅名光。乃至無作。達磨者。此云法。有四諦。因緣。
六度。乃至四教。四土。六即。法幢佛。持法佛。亦然。

【觧】此界水輪金輪風輪之下。復有下界非非想天等。
乃至重重無盡也。達磨。此云法。

【鈔】此界水輪等者。華嚴經云。三千世界以無量因
緣乃成。大地依水輪。金輪。風輪。空輪。空無所依。眾
生業感。世界安住。復有下界等者。空輪之下。復有
下方世界非非想天。四禪天。六欲天。須彌山。四洲。
大海。鐵圍山。大地。重重無盡者。下方虗空不可盡。
故世界亦重重無盡也。

△六上方。】

「舍利弗。上方世界有梵音佛。宿王佛。香上佛。香光佛。
大𦦨肩佛。雜色寶華嚴身佛。娑羅樹王佛。寶華德佛。
見一切義佛。如須彌山佛。如是等恒河沙數諸佛。各
於其國。出廣長舌相。徧覆三千大千世界。說誠實言。
汝等眾生。當信是稱讚不可思議功德一切諸佛所
護念經。」

【【鈔】梵音佛者。梵者。淨也。生滅梵音。無生梵音。能淨
六凡五濁。別圓梵音。能淨界外五濁。宿王者。宿。乃
星宿。月為宿中之王。佛為眾生之王。香上者。五分
法身之香。謂戒。定。慧。解脫。解脫知見。唯佛為上。香
光者。如來身光。皆出妙香。大𦦨肩如前。雜色寶華
嚴身者。以萬行之因華。嚴一乘之妙果。娑羅樹王
者。此云堅固樹。有四枯樹。四榮樹。四非枯非榮樹。
四枯。即空觀。四榮。乃假觀。非枯非榮。即中道觀。六
凡中堅固。二乘中堅固。菩薩中堅固。寶華德者。生
滅無生等。見一切義者。真諦義。俗諦義。中諦義。如
須彌山者。如須彌眾山之王。如須彌四寶所成。如
須彌居大海而不動。如須彌天人所居。

△疏中三。初略明上界。二問答破疑。三誡勸後賢。

△今初。

【觧】此界非非想天之上。復有上界風輪金輪。及三界
等。重重無盡也。

△二問答破疑二。初偏讚西方疑。二徧緣法界疑。

△今初。

【觧】問。諸方。必有淨土。何偏讚西方。答。此亦非善問。假
使讚阿閦佛國。汝又疑偏東方。展轉戲論(妙答)。

△二徧緣法界疑二。初問。二答。
△今初。

【觧】問。何不徧緣法界(細研下答亦非善問)。

【鈔】緣。謂攀緣。此謂徧緣者。謂念東方佛。又念南方。
乃至念下方。又念上方。到處攀緣。乃為徧緣。不了
現前一念。乃法界綱宗也。

△二答二。初約事答。二約理答。
△今初。

【觧】答。有三義。令初機易標心故。阿彌本願勝故。佛與
此土眾生偏有緣故。蓋佛度生生受化。其間難易
淺深總在於緣。緣之所在。恩德弘深(願勝)。種種教啟(標心)。能
令歡喜信入(歡喜)。能令觸動宿種(生善)。能令魔障難遮(破惡)。能令
體性開發(入理)。所以萬德欽承。羣靈拱極。

【鈔】文二。初標三義。二明三義所以。令初機易標心
故者。令初機專注無量光壽之境。易得標明橫遍
豎窮之心性也。蓋佛度生下。明三義因緣所以也。
佛度生生受化等。總在於緣者。總在於前緣。前緣
若淺。則眾生難受化。佛難度。前緣若深。則眾生易
受化。佛易度。現見彌陀於眾生易化易度。豈非彌
陀比諸佛偏有緣也。緣之所在恩德弘深者。今世
緣之所在。在前世所惠恩德。恩德淺則緣淺。恩德
深則緣重。現見彌陀緣重。豈非四十八願之恩德。
勝過諸佛也。又現見彌陀種種教啟。即此經。十六
觀經等。能令眾生得四悉檀。豈非易標心也。體性
開發。即實相體性開發。往生淨土也。所以十方恒
河沙數萬德。欽承讚歎。無量無邊補處羣靈。拱極
圍繞。有此三義勝於諸佛。故得偏讚偏念也。

△二約理答。

【觧】當知佛種從緣起。緣即法界。一念一切念。一生一
切生。一香一華。一聲一色。乃至受懺授記。摩頂垂
手。十方三世。莫不徧融。故此增上緣因。名法界緣
起。此正所謂徧緣法界者也。

【鈔】此約理答。明上偏緣偏念。全體即徧緣法界者
也。佛種從緣起者。佛種。為佛性。即一真法界。從緣
起者。隨緣因了因而起也。緣即法界者。緣因了因。
即全體法界也。一念一切念者。彌陀乃法界藏身。
念彌陀一佛。即念一切諸佛也。一生一切生者。極
樂乃法界藏土。故生極樂一土。即生一切佛土也。
一香一華等者。一香乃法界藏香。一處拈香。一切
處皆拈香。一華等亦然。乃至一處禮懺。一切處皆
禮懺。受懺。授記。摩頂。垂手。隨拈一法。皆是法界。故
曰橫則徧於十方。豎則窮於三世。莫不普徧融通
也。故此偏念偏生。增上緣因了因。即正因法界緣
起。此纔正謂徧緣法界。汝所謂念西方。復又念東
念下方。復又念上方。彼纔正謂偏讚偏念者也。問
答破疑竟。

△三誡勸後賢。

【觧】淺位人便可決志專求(本不出法界外)。深位人亦不必捨西方而
別求華藏(何以加於法界)。若謂西方是權。華藏是實。西方小。華藏
大者。全墮眾生徧計執情。以不達權實一體。大小
無性故也(解千餘年之惑)。

【鈔】若謂西方是權等者。乃李長者。華嚴合論中語。
彼判華藏是實。西方是權。故前文云。非邪。破末世
積迷之習。非權。破華嚴合論之譌。全墮眾生徧計
者。若約三性判之。猶是法執徧計執情也。言三性
者。一徧計所執性。二依他起性。三圓成實性。徧計
者。謂愚夫周徧計度所執我法。以為實有。即我法
二執也。依他起性者。依他眾緣和合而有。故如幻
事。非有似有。有即非有。即此中謂權實大小之幻
相也。圓成實性者。圓滿成實之法性也。即此中謂
一體無性之實性也。不達權實一體。大小無性者。
不了權亦法界。實亦法界。權實皆法界。故西方橫
具四土。即同居是寂光實報也。大小無性者。華藏
雖大。亦無自體。眾世界和合有故。大亦無性。西方
雖小。橫具四土。亦無小性。彼不達西方橫具四土。
故計以為小。又不了權實大小。皆依他起。皆如幻
如化。無有實體。唯一圓滿成實之性。故為法執徧
計之情也。經文初略引標題竟。

△二徵釋經題。】

「舍利弗。於汝意云何。(稱讚功德之名。上來巳詳言矣)何故名為一切
諸佛所護念經(耶。)舍利弗。若有善男子善女人。聞是
經受持者。及聞諸佛名者。是諸善男子善女人。皆為
一切諸佛之所護念。皆得不退轉於阿耨多羅三藐
三菩提。是故舍利弗。汝等皆當信受我語。及諸佛所
說。」

【【鈔】於汝意云何等。乃自徵。舍利弗下。自釋也。稱讚
功德之名等者。此經全題。乃稱讚不可思議功德
一切諸佛所護念經。何故但釋後半題。故云上來
半卷經文。巳詳釋前半題矣。故此經獨顯名字法
界不可思議也。

△疏中分三。初釋護念。二釋果覺。三結勸信。初又
二。初正釋。二料簡。
△今初。

【觧】此經獨詮無上心要。諸佛名字。並詮無上圓滿究
竟萬德。故聞者皆為諸佛護念。又聞經受持。即執
持名號。阿彌名號。諸佛所護念故。

【鈔】文二釋。一約聞經釋護念。二約持名釋護念。詮
者。顯也。而有能詮所詮。能詮即此經。所詮有三。一
無上心要。二諸佛名字。三並詮無上萬德。此即三
德祕藏。心要者。即能念之心性也。諸佛名字者。即
所念之佛號也。能所不二。即無上圓滿究竟萬德。
佛乃十界之尊故。智德圓滿。斷德究竟法身體顯。
故曰萬德慈尊。此三德祕藏。乃諸佛共證。故蒙諸
佛共所守護愛念也。又聞經下。約持名釋。聞經受
持者。即是執持名號也。正釋竟。

△二料簡二。初問。二答。
△今初。

【觧】問。但聞諸佛名。而未持經。亦得護念不退耶。

△二答又二。初明通局二義。二明自他二力。初又
二。初明局義。二明通義。初又二。初明他經。二明
此經。
△今初。

【觧】答。此義有局有通。占察謂雜亂垢心。雖誦我名而
不為聞。以不能生決定信解。但獲世間善報。不得
廣大深妙利益。若到一行三昧。則成廣大微妙行
心。名得相似無生法忍。乃為得聞十方佛名。

【鈔】占察。即占察善惡業報經也。局者。拘也。不通也。
約豎而論也。雜亂垢心者。見思垢心之所雜亂。雖
然口誦而不為聞。以不能生決定信解者。定水不
清。慧月不朗。故但得人天善報。見思不破。不能得
第一義悉檀入理益。廣者。性具也。大。即性量也。深
妙。性體也。一行三昧。即一心不亂。見思惑空。則入
相似之位。名相似無生忍。相似性體性量性具。相
似第一義諦。乃為聞十方佛名。

△二明此經。

【觧】此亦應爾。故須聞巳執持。至一心不亂。方為聞諸
佛名。蒙諸佛護念。此局義也。

【鈔】若持至事一心不亂。我執破。見思空。凡情脫。則
與一切智相應。一切智者。應身佛名也。則蒙應身
佛護念。若至理一心不亂。法執破。無明空。聖解亡。
則與一切種智相應。一切種智者。法身佛名也。則
蒙法身佛護念也。明局義竟。

△二明通義。

【觧】通義者。諸佛慈悲。不可思議。名號功德。亦不可思
議。故一聞佛名。不論有心無心。若信若否。皆成緣
種。況佛度眾生。不簡怨親。恒無疲倦。苟聞佛名。佛
必護念。又何疑焉。

【鈔】文可知。明通局二義竟。

△二明自他二力又二。初明自力之難。二明他力
之易。
△今初。

【觧】然據金剛三論。根熟菩薩為佛護念。位在別地圓
住。蓋約自力。必入同生性。乃可護念。

【鈔】金剛三論。乃釋金剛般若經三論。無著天親二
菩薩造。同生性者。三賢位是異生性。謂觀智不同
故。若入聖位。觀智皆同。故名同生性。親證法身。故
乃蒙佛護念也。

△二明他力之易。

【觧】今仗他力。故相似位即蒙護念。乃至相似位以還。
亦皆有通護念之義。下至一聞佛名。於同體法性
有資發力。亦得遠因終不退也。

【鈔】上文約自力。乃念自佛。今仗他力。乃念他佛。念
自佛須到分證位。乃可護念。今念他佛。故相似位
即蒙護念。此還約實行之力。念到事一心不亂而
言也。然事一心不亂者。見思巳空。往生方便土者
也。若往生同居土者。未必到相似位。故曰乃至相
似以還等也。相似以還。乃觀行位。一聞佛名。乃名
字位也。於同體法性有資發力者。佛與眾生同一
法性。故曰同體。正當聞名時。便是法性力。資養種
子發成現行。未能得其近果。故曰遠因不退也。初
釋護念竟。

△二釋果覺。

【觧】阿耨多羅。此云無上。三藐三菩提。此云正等正覺。
即大乘果覺也。

【鈔】大乘果覺者。乃大白牛乘之果覺也。藏通二教。
無實成佛義。別妙覺。猶是圓教二行菩薩。故前三
教果覺。但有其名而巳。唯一圓妙覺。稱為果覺也。
五住究盡。二死永亡。故曰無上。歸無所得。圓滿菩
提。故曰正等正覺也。

△三結勸信。

【觧】圓三不退。乃一生成佛異名。故勸身子等皆當信
受。聞名功德如此。釋迦及十方諸佛。同所宣說。可
不信乎。初勸信流通竟。

【鈔】此經乃一生成佛之經。故佛囑勸舍利弗。汝等
菩薩聲聞天龍八部。皆當信解受持。聞名功德尚
如此。況受持讀誦廣長舌相。共所宣說。豈可不信
也。

△二勸願流通。】

「舍利弗。若有人巳發願。今發願。當發願。欲生阿彌陀
佛國者。是諸人等。皆得不退轉於阿耨多羅三藐三
菩提。於彼國土。若巳生。若今生。若當生。是故舍利弗。
諸善男子善女人。若有信者。應當發願。生彼國土。」

【△疏中分三。初正釋。二破疑。三結讚。初又二。初明
三勸之意。二明願依四弘。
△今初。

【觧】巳願巳生。今願今生。當願當生。正顯依信所發之
願無虗也。非信不能發願。非願信亦不生。故云若
有信者。應當發願。又願者。信之券。行之樞。尤為要
務。舉願則信行在其中。所以殷勤三勸也。

【鈔】文三。初顯願無虗棄。正顯一念相應一念生也。
二明信願互助。非信不能發願等。乃名字信願。助
成觀行信願。故云若有信者。應當發願。若無願。則
觀行信不能生也。三明三資中要。券者。文約也。樞
者。門樞也。喻顯信有願則文約在手。永無改悔。行
有願則行有所歸。決定無倒。故為要務。所以信行
則一勸。願則殷勤三勸也。

△二明願依四弘。

【觧】復次願生彼國即欣厭二門厭離娑婆。與依苦集
二諦所發二種弘誓相應。欣求極樂。與依道滅二
諦所發二種弘誓相應。故得不退轉於大菩提道(此皆淨宗指訣世人多夢夢不了所以雖修無功)。

【鈔】菩薩四弘誓願。依四諦而發。依苦諦發眾生無
邊誓願度。依集諦發煩惱無盡誓願斷。依道諦發
法門無量誓願學。依滅諦發佛道無上誓願成。今
求生淨土。總攝四弘。謂厭離門。與依苦集二諦二
種弘誓相攝。欣求門。與道滅二諦二種弘誓相攝。
既與菩提因相應。故不退轉菩提之果。初正釋竟。

△二破疑。

【觧】問今發願但可云當生何名今生。答。此亦二義。一
約一期名今(有此義方使一生要期非謬)。現生發願持名。臨終定生淨土。二約
剎那名今(有此義方能深入一行三昧)。一念相應一念生。念念相應念念生。妙
因妙果不離一心。如秤兩頭低昂時等何俟娑婆
報盡。方育珍池。只今信願持名。蓮萼光榮。金臺影
現。便非娑婆界內人矣(此即理之事非徒論理)。

【鈔】一念相應一念生者。正當信願念佛時。七寶池
中。巳生蓮萼。若精進勇猛。蓮萼光榮。若懈怠退悔。
日漸顦顇。一念既爾。念念皆然。此土念為妙因。彼
土生為妙果。雖分彼此。不出現前一念心之自性
外。喻如秤之兩頭。不離一秤。低昂雖分。在於同時。
何必俟候臨命終時。纔往生也。此乃即理之事。非
徒論理。
(古有可久大師。常誦法華。呼為久法華。元祐八年坐化。越三日還。謂人曰。吾遊淨土。
見諸勝境。與經符契。此間修淨業者。華萼皆巳標名。標金台者。一成都廣教院勳公。一明州孫十二郎。一
可久。標銀台者。明州徐道姑。言訖復化。徐道姑亡。異香滿室。孫十二郎亡。天樂鳴空)。
(○越國夫人王氏。宋
哲宗從父荊王之妻。導諸妾婢。專修淨土。後有一婢。無疾而逝。其夕夫人夢婢致謝。幸蒙訓責。得生淨土
矣。夫人曰。西方可至乎。婢曰可。遂導夫人。頃之。見一大池。中有蓮華。大小間錯。或榮或悴。夫人問其故。婢
曰。世間修西方者。纔發一念。此中便生一華。勤惰不同。榮悴亦異。中有一人。朝服而坐。寶冠瓔珞莊嚴其
身。夫人問曰。何人耶。婢曰。楊傑也。又一人朝服而坐。又問何人。曰馬玗也。兩人俱修淨業。事具本傳。夫人
問曰。我當生何處。婢導之行。可數里。見一華台。金碧輝煌。光明洞然。曰此夫人生處。乃金台上品上生也。
既覺。悲喜交至其年遇。生日。晨起。秉爐焚香。望觀音閣而立。諸眷方趣前為壽。眂之。則巳立化去矣)。

△三結讚。

【觧】極圓極頓。難議難思。唯有大智。方能諦信。

【鈔】此妙因妙果。不離一心。圓頓之旨。非如舍利弗
智慧。不能直下無疑也。經文二勸願流通竟。

△三勸行流通二。初諸佛轉讚。二教主結歎。
△今
初。】

「舍利弗。如我今者。稱讚諸佛不可思議功德。彼諸佛
等。亦稱讚我不可思議功德。而作是言。釋迦牟尼佛。
能為甚難希有之事。能於娑婆國土。五濁惡世。劫濁。
見濁。煩惱濁眾生濁命濁中得阿耨多羅三藐三菩
提。為諸眾生。說是一切世間難信之法(此句重在持名故是勸行)。」

【△疏中分三。初明諸佛轉讚。二明能為希有之事。
三明眾生世間。
△今初。

【觧】諸佛功德智慧。雖皆平等。而施化則有難易。淨土
成菩提易。濁世難。為淨土眾生說法易。為濁世眾
生難。為濁世眾生說漸法猶易。說頓法難。為濁世
眾生說餘頓法猶易。說淨土橫超頓法尤難。為濁
世眾生說淨土橫超頓修頓證妙觀。巳自不易。說
此無藉劬勞修證。但持名號。徑登不退。奇特勝妙。
超出思議。第一方便。更為難中之難。故十方諸佛。
無不推我釋迦偏為勇猛也。

【鈔】此以二土難易。顯出釋迦勇猛。故諸佛轉讚也。
諸佛功德。乃至難易者。約自證則佛佛道同。約化
他則佛佛道異也。淨土成菩提易。濁世難者。略說
十種。淨土常常見佛故易。濁世不常見佛故難。淨
土常常聞法故易。濁世不常聞法故難。淨土上善
俱會故易。濁世惡友牽纏故難。淨土無有魔事故
易。濁世羣魔惱亂故難。淨土不受輪迴故易。濁世
輪迴不息故難。淨土無三惡道故易。濁世惡趣難
逃故難。淨土勝緣助道故易。濁世塵緣障道故難。
淨土壽命無量故易。濁世壽命短促故難。淨土圓
證不退故易。濁世修行多退故難。淨土一生成佛
故易。濁世塵劫難成故難也。為淨土眾生說法易。
為濁世難者。淨土根利。濁世根鈍故也。漸法。即前
三教。乃隨他意語故易。頓法。為圓教。隨自意說故
難。餘頓法。謂於圓教中。除淨土橫超。餘一切念自
佛法門。猶易者。根利者可入也。淨土橫超頓法。即
一切念他佛法門。尤難者。甚難也。謂不俟斷惑帶
業往生。故曰甚難也。頓修頓證妙觀。巳自尤難。故
曰不易。說此無藉劬勞辛苦修證。但持名號。七日
功成。便登不退位盡。可謂難中之難。我今於濁世
中。難成者能成。難說者能說。故十方諸佛。無不推
讓我釋迦偏為勇猛也。

△二明能為希有之事又四。初明妙行能轉。二明
妙行能得。三明釋迦所得。四明釋迦所說。
△今
初。

【觧】劫濁者。濁法聚會之時。劫濁中非帶業橫出之行。
必不能度(突圍而出)。

【鈔】此五濁法。事在同居。理通上三。且約同居。濁法
聚會者。五濁法聚會。減劫末法之時也。非一句阿
彌陀佛。帶業橫出。必不能度此劫濁也。

【觧】見濁者。五利使邪見增盛。謂身見邊見見取戒取
及諸邪見。昏昧汩沒。故名為濁。見濁中非不假方
便之行。必不能度(意見不容)。

【鈔】見濁者。見惑也。五利使者。利。謂快利。使。即驅使。
謂眾生為此五種妄惑。驅使流轉也。增盛。謂增長
熾盛也。一身見。謂妄認四大為身。二邊見。謂於上
身見。或執為斷。或執為常。名斷常二邊。三邪見。謂
邪心取理。撥無因果。四見取。謂雖不撥因果。然非
果計果。五戒取。謂非因計因。及諸邪見。謂六十二
見等。種種見惑。昏昧汩沒。惑亂真性。故名為濁。處
此見濁中。非但念阿彌陀佛。不假方便之行。必不
能度此見濁也。

【觧】煩惱濁者。五鈍使煩惑增盛謂貪嗔癡慢疑煩動
惱亂。故名為濁。煩惱濁中非即凡心是佛心之行。
必不能度(無取無捨)。

【鈔】煩惱濁者。思惑也。五鈍使者。鈍。謂遲鈍。對上利
使而言。故名為鈍。一貪。謂引取無厭。二嗔。謂嗔怒
忿發。三癡。謂愚癡不了。四慢。謂自恃輕他。五疑。謂
猶豫不決。處此煩惱濁中。非但念阿彌陀佛。即心
即佛之行。必不能度此煩惱濁也。

【觧】眾生濁者。見煩惱所感麤弊五陰和合假名眾生
色心並皆陋劣。故名為濁。眾生濁中非欣厭之行。
必不能度(取捨熾然)。

【鈔】見煩惱所感等者。見。謂見濁。煩惱。謂煩惱濁。以
此二濁為因。造有漏業為緣。招感麤陋弊惡五陰
和合。假名為人也。(六道皆在內)色心陋劣者。色。乃色陰。
心。乃受想行識四陰。悉皆不淨。皆苦。皆無常。皆無
我。故曰陋劣。處此眾生濁中。非但念阿彌陀佛。厭
離濁惡。欣求清淨之行。必不能度此眾生濁也。

【觧】命濁者。因果並劣。壽命短促。乃至不滿百歲。故名
為濁。命濁中非不費時劫。不勞勤苦之行。必不能
度(應量而飽)。

【鈔】因果並劣者。因。則見濁。煩惱濁。為因劣。眾生濁。
為果劣。處此命濁中。非但念阿彌陀佛。七日工夫。
必不能度此命濁也。初明妙行能轉竟。

△二明妙行能得。

【觧】復次祇此信願莊嚴一聲阿彌陀佛。轉劫濁為清
淨海會。轉見濁為無量光。轉煩惱濁為常寂光。轉
眾生濁為蓮華化生。轉命濁為無量壽。

【鈔】此明一句阿彌陀佛。圓轉五濁。圓成五清也。祇
此信願莊嚴一聲阿彌陀佛者。即信願定慧力。莊
嚴光壽法身也。言一聲者。取耳根圓通。易明豎窮
橫徧之義。若隨智論。六根六塵。皆豎窮橫遍。今隨
情論。唯耳根易入。故楞嚴經云。十方俱擊鼓。十處
一時聞。此橫遍十方。無量光也。生滅二圓離。此則
常真實。此豎窮三際。無量壽也。今信願力。莊嚴此
法身阿彌陀佛也。轉劫濁為清淨海會者。劫濁為
濁法聚會。今往生淨土。成淨法聚會。若觀行轉。成
同居淨會。相似轉。方便淨會。分證轉。實報淨會。究
竟轉。寂光淨會。轉見濁為無量光者。見惑為智慧
性。故為光明。今往生淨土。則轉成智德無量光。或
同居無量光。方便無量光。乃至實報寂光無量光。
轉煩惱濁為常寂光者。煩惱是思惑。往生淨土。轉
成斷德。故曰常寂光。或同居斷德。乃至寂光斷德。
轉眾生濁為蓮華化生者。或同居化生。乃至寂光
化生。轉命濁為無量壽者。或同居無量壽。乃至寂
光無量壽也。二明妙行能得竟。

△三明釋迦所得。

【觧】故一聲阿彌陀佛。即釋迦本師。於五濁惡世。所得
之阿耨多羅三藐三菩提法(淨宗千古之蘊一旦發靈希有哉)。

【鈔】故者。承上文一句阿彌陀佛妙行。能圓轉圓證。
是故即釋迦所行之因。所證之果覺全體也。三明
釋迦所得竟。

△四明釋迦所說。

【觧】今以此果覺全體。授與濁惡眾生。乃諸佛所行境
界。唯佛與佛能究盡。非九界自力所能信解也。

【鈔】此四科。皆釋經文能為甚難希有之事。上文釋
釋迦於五濁中能得菩提。此科明又能為濁惡眾
生。說此難信之法。故曰授與也。此一念心性。唯佛
證窮。故唯佛能究盡。非九界自力所能信解也。二
明能為希有之事竟。

△三明眾生世間。

【觧】諸眾生。別指五濁惡人。一切世間。通指四土器世
間。九界有情世間也。

【鈔】世間有三種。一正覺世間。佛法界也。二有情世
間。九法界皆有情念。故曰有情也。三器世間。依報
國土。依報無情。故如器也。經文中為諸眾生。說是
一切世間難信之法。為諸眾生者。別指有情世間
中六凡眾生。故云五濁惡人。一切世間者。三世間
中。除正覺世間。器世間。有情世間。皆在其中。故云
通指也。經文初諸佛轉讚竟。

△二教主結歎。前勸信流通。是諸佛付囑。此本師
付囑。囑語略別從通。但云一切世間。猶前諸佛
所云。汝等眾生。當知文殊迦葉等。皆在所囑也。

【鈔】此明科意。此科名教主結歎。又名付囑流通。前
文勸信流通。是諸佛付囑本國一切世間。此是本
師付囑娑婆一切世間。囑語略別從通者。上文有
別指通指二義。今經文中不云為諸眾生。伹云為
一切世間者。乃略其別義。從其通義。以通收別故
也。猶如前勸信流通中。諸佛所云。汝等眾生。當信
是稱讚等義同。當知文殊等者。既云一切世間。當
知文殊迦葉等。皆在所囑也。】

「舍利弗。當知我於五濁惡世。行此難事。得阿耨多羅
三藐三菩提。為一切世間說此難信之法。是為甚難。」

【△疏中分四。初法門難遇。二明五決定。三無知之
錯。四知難之是。
△今初。

【觧】信願持名一行。不涉施為。圓轉五濁。唯信乃入。非
思議所行境界。設非本師來入惡世。示得菩提。以
大智大悲。見此行此說此。眾生何由稟此也哉。

【鈔】文可知。

△二明五決定。

【觧】(此五段應與五必不能度之訓合觀)然吾人處劫濁中。決定為時所囿。為苦所偪。處見
濁中。決定為邪智所纏。邪師所惑。處煩惱濁中。決
定為貪欲所陷。惡業所螫。處眾生濁中。決定安於
臭薉而不能洞覺。甘於劣弱而不能奮飛。處命濁
中。決定為無常所吞。石火電光。措手不及。

【鈔】此明處於娑婆。五濁決定難逃也。謂我等處於
濁法聚會之時。決定為時所囿。囿。謂苑囿。如囚在
獄難逃四種決定之苦所偪也。處見濁中。自已正
眼未開。定是邪智所纏。邪師說法如恒河沙。豈能
逃乎。在煩惱濁中。決定婬欲所陷。陷坑如䘍盆。惡
業如五毒。難逃其螫也。在眾生濁中。定安然於臭
囊。不能洞然覺悟其不淨苦空也。甘心於劣弱眾
生。不能承當自性本來是佛也。在命濁中。定為無
常大鬼所吞。即此身心念念生滅。即無常大鬼。非
身外鬼也。此鬼從來未曾離。故定為所吞也。纔發
心修行。便措手不及矣。

△三無知之錯。

【觧】若不深知其甚難(當知甚難之旨從未經道破)。將謂更有別法。可出五濁。熢㶿
宅裏。戲論紛然(確然確然)。

【鈔】若不深知其五濁甚難出。又不深知其念佛必
能度。心中自謂我更有別傳玄妙之法。可出五濁。
此類人定是見濁所致。邪智所纏。邪師所惑。在此
臭煙熢㶿大火宅中。貪著嬉戲。邪智邪見。戲論紛
然者也。

△四知難之是。

【觧】唯深知其甚難。方肯死盡偷心。寶此一行(功在萬世)。此本師
所以極口說其難甚。而深囑我等當知也。初普勸
竟。

【鈔】唯有深知其五濁甚難出。念佛必能度者。方肯
死盡。將謂更有別傳妙法之偷心。將一句阿彌陀
佛。作為至寶。故曰寶此一行。本師說難甚者。深囑
我等當知五濁甚難出。念佛必能度也。經文二教
主結歎竟。大科初普勸竟。

△二結勸。】

「佛說此經巳。舍利弗。及諸比丘。一切世間天人阿修
羅等。聞佛所說。歡喜信受。作禮而去。」

【【觧】法門不可思議。難信難知。無一人能發問者。佛智
鑒機。知眾生成佛緣熟。無問自說。令得四益。如時
雨化。故歡喜信受也。身心怡悅名歡喜。毫無疑惑
名信。領納不忘名受。感大恩德。投身歸命名作禮。
依教修持。一往不退名而去。

【鈔】文二。初總標四益。二別點四益。初文可知。二身
心下。別點四益。身心怡悅名歡喜。乃世界悉檀歡
喜益也。毫無疑惑名信。領納不忘名受。乃為人悉
檀生善益也。感大恩德。投身歸命名作禮。乃對治
悉檀破惡益也。謂歸命於佛。便破九界之惡故。依
教修持。一往不退名而去。乃第一義悉檀入理益
也。謂一得往生。便登不退之位故。此乃圓教四益。
非前三教也。流通分竟。解經竟。】

【△三䟦語二。初自䟦。二他䟦。
△今初。】

「【解跋】經云。末法億億人修行罕一得道。唯依念佛得度
嗚呼。今正是其時矣(吐心吐膽)。捨此不思議法門。其何能淑。
旭出家時(現身說法)。宗乘自負。藐視教典。妄謂持名。曲為中
下。後因大病。發意西歸。復研妙宗。圓中。二鈔。及雲
棲疏鈔等書。始知念佛三昧。實無上寶王。方肯死
心執持名號。萬牛莫挽也。吾友去病久事淨業。欲
令此經大旨。辭不繁而炳著請余為述要解。余欲
普與法界有情。同生極樂。理不可却(言有不獲巳者)。舉筆於丁亥
九月二十有七。說藳於十月初五凡九日告成。所
願一句一字。咸作資糧。一見一聞。同階不退(字字道實果然果然)。信疑
皆植道種。讚謗等歸解脫。仰唯諸佛菩薩。攝受證
明。同學友人。隨喜加被。西有道人蕅益智旭閣筆
故䟦。時年四十有九。」

【【鈔】文分為四。初序法門當令。二旭出家時下。至理
不可却。序此解因緣。三自舉筆下。至九日告成。乃
作述年月。四乃發願迴向。言䟦語者。䟦者。足也。序
在前者如首。序在後者如足。有首可以瞻視。有足
可以行動。乃流通之義。亦名後序。末法者釋迦三
法住世。自釋迦滅後一千年為正法。一千年後又
一千年為像法。後一萬年為末法。此時正在末法
巳到二千年矣。故曰正是其時也。淑者善也。後文
並可知。】

「佛說阿彌陀經要解」

【△二他䟦二。初原䟦。二歙浦講錄䟦。
△今初。】

「【解跋】經云。三界唯心。萬法唯識。古人云。念自性彌陀。生
唯心淨土。合觀之。是心作佛。是心是佛。心外無佛。
佛外無心之義明矣。後人不達。捨西方極樂。別言
唯心淨土。捨萬德慈尊。別言自性彌陀。不幾心外
有佛。佛外有心耶。
靈峯大師。深悟心性無外之
體。特為此經拈出要解。一展讀時。信願持名。人可
自操其劵。不唯言簡意周。且使希有甚難之宗。如
聲鼓鐸。盡開經藏無復匵藏。誠古今所未有也。名
曰要解。其斯為無上心要矣乎。
古吳淨業弟子正
知去病氏謹識。」

【【鈔】文二。初明後人之失。二讚此解之得。初中先引
證。次正明。經云。三界唯心。萬法唯識者。乃引佛說。
明娑婆三界萬法。皆唯心也。古人云。念自性彌陀。
生唯心淨土者。乃引祖語。明極樂三界萬法。亦皆
唯心也。合而觀之者。謂二土皆唯心所現。唯識所
變。既皆唯心所現。唯識所變。則是心作佛。是心是
佛。心外無佛。佛外無心。譬如全金作器。全器是金。
金外無器。器外無金。萬法唯心之義明矣。二正明。
後人不達是心作佛。是心是佛之旨。捨西方唯心
之佛土。別執緣影妄想。以為唯心佛土。豈不庶幾
乎心外有佛。佛外有心。譬如離器求金。則於佛祖
共相違也。二讚此解之得。靈峯者。北天目山靈峯
等。大師出家之所也。深悟心性無外者。深悟娑婆
極樂。不出現前一念心性之外。以心性本無外故。
特為此經拈出要解者。正為拈出無外心要之解
也。信願持名。人可自操其券者。既信萬法唯心。則
極樂乃自心本有之淨物。娑婆乃自心本有薉物。
自心之薉理當捨。自心淨理當取。則信願持名。不
必諄諄而苦勸。人人可自操其券。譬如文約在掌。
則娑婆薉地理當該棄。極樂淨地。理當該置矣。如
聲鼓鐸者。希有甚難。唯心宗旨。如敲鼓鐸。洪音全
現。盡開唯心經藏。無復隱藏矣。誠古今所未有之
書也。名曰要解者。乃無上心要之解也。正知。字也。
去病。號也。識。音至。記也。

△二歙浦講錄䟦。】

【跋】此本係性日癸巳歲。在歙浦棲雲院所聽錄者。於
時隨允持循。蒼暉晟。堅密時。諸公之後。獲聞法要。
覺老人此翻心膽盡吐。蓋祕密之藏。會當大啟於
今時。非偶然也。因退而紀之。甲午冬。老人病中口
授數處。令改正。此本遂稱允當。及老人西逝。性旦
以病拙藪逋。薄福多障。無緣流通闡播。聊識其後。
以誌不忘云。
庚子夏。華陽學人性旦拭涕䟦。

「　△釋迦如來讚彌陀
　折攝咸令歸極樂
　金口丁寧至再三
　其如迷人疑障何
　蕅益大師宏誓深
　特著此解闡佛心
　大意單提信願行
　心佛無外事理圓
　觀想參究俱不涉
　專主持名見獨超
　此解真得佛心髓
　淨業學人受益多
　日久板廢誠可惜
　廣通和尚(上繖下悟紅螺山第一代)勸重刻
　意在常明無盡燈
　隨心樂助任緇白
　眾僧公資成半分
　敬捐半分那明德(徹悟三寶弟子)
　善繕文字恐失真
　拈花和尚(上懷下仁)校差訛
　巳無之板復流通
　修淨土人孰不樂
　解盡歷劫不信心
　普願同生安樂國」


乾隆歲次庚戌二月八日重刻。

【△便蒙鈔原䟦。

便蒙一書。乃吾師老人講演此解。深有得於不思
議者。忍酸不禁。特向癢癢處而撓之也。又念生盲
逐於鶴動之見。妄談唯心。未生巳前苦言自性。殊
不知早落巳生之後緣影深壍中。事不獲巳。故有
是作也。要解者。乃蕅益古佛。將所悟心性無外之
旨。煥然於洪名之上。獨露於四土之中。誠長夜之
寶炬。孰能增其明者。奈佛法凋零。邪見熾盛。毒智
橫行。讀此解時。尚不能隨語依通。而況言外之旨。
是以吾　師痛法情深。遂於講演之暇隨筆鈔錄。
令釋迦蕅益徹底悲心分明目前。遂自謙曰便蒙
鈔。時(具)蒙　老人不棄飡法乳之情深。遂於驥尾
略䟦數語。用酬深恩於萬一耳。
門人悟具沐手敬
識】

佛說阿彌陀經要解便蒙鈔卷下(終)
* No. 430-C
 重刻䟦

原夫淨土法門。足超越於羣經也哉。求其至要指歸。
莫要於小本彌陀。則其文略義豐。深固幽遠。理極
圓頓。事誠簡易。故中天調御。自開金口以叮嚀。十
方如來。出廣長舌而讚歎。然心要玄關。愚迷未識。
故　靈峯老人。悲提後學。述成要解。此書精義入
神。致歸允當。使修淨業之輩信而有勇。所以　紅
螺慕蓮法師。寢饋於要解有年矣。將此書鈔發便
蒙。明辨以皙。純粹而精。誠　二公一番婆心。盡吐
肝膽。理契法海之全珠。文完義山之片石。俾見聞
者咸發信願之行。既事就付梓板寄古燕。此方行
者聞名罕見。胸懷戀慕。渴仰於斯。適　南海化聞
老人。邂逅京都。偶然相值。覩覧之際。如賈客得海。
時採而回。本意即付棃棗。因緒事紛紛。遂復久置
高閣。於丙申夏。(余)幸蒙　老人委演法華。於閒遊
相。時談淨宗。隨憶前鈔。尋即相授。(余)仔細窮覽。如
重病得藥一般。正知挽回末法。的是奇方。離斯捷
逕。出生死以奚從。捨此法門。脫輪迴而何日。悲慶
交集。叩募流通。故云法不孤起。假因緣時凑合。而
生值遇斯經。不可以少善根而會。伏願見聞隨喜。
盡斷狐疑。遂成一行三昧。頓悟無生法忍。親覲彌
陀等蒙記莂云爾。

時於
光緒二十三年季春書於三觀精舍蓮蕊氏謹識