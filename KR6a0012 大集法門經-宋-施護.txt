#+TITLE: 大集法門經-宋-施護
#+DATE: 2018-05-12 10:22:23
#+SOURCE: github.com/kanripo/KR6a0012 master 0a845a8a                

No. 12 [No. 1(6)]
《佛說大集法門經》卷上

西天譯經三藏朝奉大夫試光祿卿
傳法大師賜紫臣施護奉　詔譯

如是我聞：

一時，世尊遊行至彼末利城中，
與苾芻眾，而共集會。時，彼城中，有一淨信
優婆塞，亦名末利，於其城內，新造一舍，種
種嚴飾，清淨寬廣，是舍先未曾有，沙門婆
羅門等，安止其中。時，末利優婆塞，聞佛世
尊與苾芻眾遊行至此，心生歡喜，即詣佛
所。到已頭面禮世尊足，禮已合掌，退住一面，
白佛言：「世尊！我是優婆塞，名曰末利，我
於世尊，心生淨信。我此城中，新造一舍，清
淨寬廣，是舍先未曾有，沙門婆羅門等，安
止其中。我今請佛及苾芻眾於我舍住，願
佛世尊，悲愍我故，受我所請。」

爾時，世尊默然而受。時，末利優婆塞，知佛
默然受所請已，即時頭面禮世尊足，右繞三
匝，出離佛會。還彼舍中，重復嚴飾，徧諸舍
宇，悉以香水，散灑其地，內外一切，普令清
淨。時，末利優婆塞，如是嚴淨所造舍已，還
詣佛所，到已重復禮世尊足，前白佛言：「世
尊！先所造舍，悉以香水，散灑其地，內外清
淨。願佛世尊及苾芻眾，往彼舍住，今正是
時。」

爾時，世尊與大苾芻眾等，恭敬圍繞，往彼末
利優婆塞所造新舍。到彼舍已，佛先洗足，
乃入其舍，入已周匝，普遍觀察，佛即於舍
中間，安詳而坐。諸苾芻眾，亦各洗足，次
第而入，禮佛足已，於佛後面，次第而坐。末
利優婆塞，後入其舍，禮世尊足，合掌恭敬，
普遍頂禮諸苾芻眾乃於佛前，一面而坐。爾時，
世尊，種種慰諭彼末利優婆塞已，即為如
應宣說法要，示教利喜。時，末利優婆塞，聞
法歡喜，心生淨信。如是，世尊為彼優婆塞，
如應說法，示教利喜，而過多夜，佛即告言：
「末利！過是夜已，當自知時。」

是時，末利優婆塞，聞佛言已，即從座起，禮
世尊足，合掌恭敬，普遍頂禮諸苾芻眾，繞
佛三匝，出離佛會。

爾時，世尊見彼末利優婆塞離會未久，即
告尊者舍利子言：「我此聲聞苾芻，已離睡眠，
皆是離塵清淨大眾。若諸苾芻樂說法者，即
當隨應而自宣說，隨所利益，不應止息。」時
尊者舍利子，受教而住。

爾時，世尊即以僧伽梨衣等為四褺，處師子
床，右脇著地吉祥安隱，累足而臥。佛臥未久，
爾時異處，有外道尼乾陀惹提子等，於聲
聞苾芻，而生輕謗，欲作破壞，欲興鬪諍，出
非法語，種種毀呰，作如是言：「我所知法，彼
聲聞人，不能了知，彼所有法，我如實知，邪
行是汝，正行是我，有利益是我，無利益是
汝，汝所說法，前言縱是，後言即非，後言或
是，前言還非，而不能作大師子吼說法利益。」
時，尼乾陀惹提子等，欲興廣大鬪諍因緣，發
如是等毀呰語時，各各相視，面目慘惡。復
作是言：「諸聲聞苾芻色相威儀，而不寂靜，不
能離貪，未得解脫，不能見法，不能善知彼出
離道，不能證彼所向聖果，彼所習法，非正等
正覺所說。」發如是等毀呰語言興鬪諍事。

爾時，尊者舍利子，知是事已，即自思念：「如
來大師，宴臥未久，不應以是因緣而白世尊。」
作是念已，告諸苾芻言：「汝等當知，異處有
諸外道尼乾陀惹提子等，於聲聞苾芻，而
生輕謗，欲作破壞，欲興鬪諍，出非法語，種
種毀呰，彼作是言：『我所知法，諸聲聞人，不
能了知，彼所有法，我如實知，邪行是汝，正
行是我，有利益是我，無利益是汝，汝所說
法，前言縱是，後言即非，後言或是，前言還
非，而不能作大師子吼說法利益。』諸苾芻！彼
尼乾陀惹提子等，欲興廣大鬪諍因緣，發如
是等毀呰語時，各各相視，面目慘惡，復作是
言：『諸聲聞苾芻，色相威儀，而不寂靜，不能離
貪，未得解脫，不能見法，不能善知彼出離道，
不能證彼所向聖果，彼所習法，非正等正
覺所說。』發如是等毀呰語言，興鬪諍事。諸苾
芻！汝今當知，我等諸聲聞大眾，皆是離塵清
淨心者，現證諸法，善能了知諸出離道，各各
已得所證聖果。我等聲聞，所修習法，一一
皆是如來大師、應供、正等正覺，親所宣說，一
一真實而無虛妄。諸苾芻！當知佛所宣說，
謂契經、祇夜、記別、伽陀、本事、本生、緣起、方廣、希
法，如是等法，佛悲愍心，廣為眾生，如理宣
說而令眾生，如說修習，行諸梵行，利益安
樂天人世間。

「復次，諸苾芻！當知一法，是佛所說。謂一切眾
生，皆依食住，此為一法。如是等法，佛悲愍
心，廣為眾生，如理宣說，而令眾生，如說修
習，行諸梵行，利益安樂天人世間。

「復次，二法是佛所說。謂一名二色。如是等法，
佛悲愍心，廣為眾生如理宣說，而令眾生如
說修習，行諸梵行，利益安樂天人世間。

「復次，三業是佛所說。謂一者身業，二者語業，
三者意業。即此三業，復有二種，一善，二不
善。何等為善？謂身業善行、語業善行、意業
善行。何名不善？謂身業不善行、語業不善
行、意業不善行。

「復次，三不善思惟，是佛所說。謂欲思惟、瞋
思惟、害思惟。

「復次，三善思惟，是佛所說。謂離欲思惟、無瞋
思惟、不害思惟。

「復次，三不善根，是佛所說。謂貪不善根、瞋
不善根、癡不善根。

「復次，三善根，是佛所說。謂無貪善根、無瞋善
根、無癡善根。

「復次，三漏，是佛所說。謂欲漏、有漏、無明漏。

「復次，三求，是佛所說。謂欲求、有求、梵行求。

「復次，三愛，是佛所說。謂欲愛、色愛、無色
愛。

「復次，三界，是佛所說。謂欲界、色界、無色界。

「復次，三不善界，是佛所說。謂染欲界、瞋恚
界、損害界。

「復次，三善界，是佛所說。謂無欲界、無瞋界、
不害界。

「復次，三有，是佛所說。謂欲有、色有、無色有。

「復次，三聚，是佛所說。謂邪定聚、正定聚、不定
聚。

「復次，三受，是佛所說。謂樂受、苦受、非苦樂
受。

「復次，三苦，是佛所說。謂輪迴苦、苦苦、壞苦。

「復次，三種欲生，是佛所說。謂現處欲欲生、
化樂欲欲生、他化自在欲欲生。

「復次，三種樂生，是佛所說。謂有眾生生，生
已受樂，如人中一類，是名第一樂生；復有
眾生，長受喜樂，此樂廣大，適悅慶快，如光
音天，是名第二樂生；復有眾生，乃至盡壽
受快樂足，如遍淨天，是名第三樂生。

「復次，三種福事成就慧行，是佛所說。謂布施
莊嚴成就慧行，持戒莊嚴成就慧行，禪定莊
嚴成就慧行。

「復次，三三摩地，是佛所說。謂有尋有伺三摩
地、無尋唯伺三摩地、無尋無伺三摩地。
復有三三摩地，是佛所說。謂空解脫三摩地、
無願解脫三摩地，無相解脫三摩地。

「復次，三住，是佛所說。謂天住、梵住、聖住。

「復次，三根，是佛所說。謂未知當知根、已知
根、具知根。

「復次，三增上，是佛所說。謂世增上、法增上、
我增上。

「復次，三佛，是佛所說。謂過去諸佛、未來諸
佛、現在諸佛。

「復次，三言說事，是佛所說。謂過去言說事、未
來言說事、現在言說事。

「復次，三眼，是佛所說。謂肉眼、天眼、慧眼。

「復次，三明，是佛所說。謂宿命智明、眾生生
滅智明、漏盡智明。

「復次，三通，是佛所說。謂神境通、說法通、教
誡通。

「復次，三不淨，是佛所說。謂身不淨，語不淨，
心不淨。

「復次，三淨，是佛所說。謂身淨、語淨、心淨。

「復次，三學，是佛所說。謂戒學、定學、慧學。

「復次，三品，是佛所說。謂戒品、定品、慧品。

「復次，三火，是佛所說。謂貪火、瞋火、癡火。

「復次，三分位，是佛所說。謂生分位、成分位、
法分位。如是等法，佛悲愍心，廣為眾生，如
理宣說，而令眾生如說修習，行諸梵行，利
益安樂天人世間。

「復次，四念處觀，是佛所說。謂觀身不淨，無
生起想，調伏無明，離煩惱受；觀受是苦、觀
心生滅、善觀諸法，亦復如是。

「復次，四正斷，是佛所說。謂已生諸不善法，發
勤精進，攝心志念，皆悉斷除；未生諸不善
法，發勤精進，攝心志念，防令不起；未生諸
善法，發勤精進，攝心志念，而令生起；已生
諸善法，發勤精進，攝心志念，而令一切增
長圓滿。此名四正斷。

「復次，四神足，是佛所說。謂欲三摩地斷行
具足神足；精進三摩地斷行具足神足；心
三摩地斷行具足神足；慧三摩地斷行具足
神足。

「復次，四禪定，是佛所說。謂若苾芻，已能離
諸欲不善法，有尋有伺，此名第一離生喜樂
定；若復苾芻，止息尋伺，內心清淨，安住一
想，無尋無伺，此名第二定生喜樂定；若復
苾芻，不貪於喜，住於捨行，身得輕安妙樂，
此名第三離喜妙樂定；若復苾芻，斷除樂想，
亦無苦想，無悅意，無惱意，無苦無樂，此名
第四捨念清淨定。如是等名為四禪定。

「復次，四無量，是佛所說。謂若苾芻，發起慈
心，先於東方行慈，南、西北方，四維上下，亦
然行慈。而彼慈心，於一切處、一切世界、
一切種類廣大無量而無邊際，亦無分限。
此名慈無量。悲、喜、捨三，亦復如是。此等名
為四無量。

「復次，四無色定，是佛所說。謂若苾芻，離一
切色，無對無礙，而無作意，觀無邊空，此觀
行相，名空無邊處定；復離空處，而非所觀，
但觀無邊識，此觀行相，名識無邊處定；復
離識處，而非所觀，但觀一切，皆無所有，此
觀行相，名無所有處定；復離無所有處行相，
名為非想非非想處定。如是名為四無色定。

「復次，四智，是佛所說。謂法智、無生智、等智、
他心智。

「復次，四安住，是佛所說。謂一切行安住、捨
行安住、寂靜行安住、慧行安住。

「復次，四聖諦，是佛所說。謂苦聖諦、苦集聖
諦、苦滅聖諦、苦滅往向聖諦。

「復次，四種布施清淨，是佛所說。謂有布施，
施者清淨，非受者；或有布施，受者清淨，非
施者；或有布施，亦非施者、亦非受者，謂所
施清淨；或有布施，施者受者二俱清淨。

「復次，四生，是佛所說。謂胎生、卵生、濕生、化生。

「復次，四種母胎事，是佛所說。謂有能了知入
母胎事、住母胎事、出母胎事，此名第一母
胎事；有能了知入母胎事、住母胎事，不能了
知出母胎事，此名第二母胎事；有能了知入
母胎事，不能了知住母胎事、出母胎事，此
名第三母胎事；有不能了知入母胎事、住母
胎事、出母胎事，此名第四母胎事。如是等名
為四種母胎事。

「復次，四識住，是佛所說。謂色生、色緣、色住，喜
行廣大增長，是識所住；受生、受緣、受住，喜行
廣大增長，是識所住；想生、想緣、想住，喜行廣
大增長，是識所住；行生、行緣、行住，喜行廣大
增長，是識所住。如是等名為四識住。

「復次，四法句，是佛所說。謂神通法句、離恚
法句、平等法句、平等三摩地法句。

「復次，四娑摩那曩法，是佛所說。謂若現在樂，
此為苦報；若現在苦，此為苦報；若現在苦，
此為樂報；若現在樂，此為樂報。此名四娑
摩那曩法。

「復次，四向，是佛所說。謂無忍、忍、調伏、寂靜。

「復次，四神通道，是佛所說。謂苦遲緩神通、
苦速疾神通、樂遲緩神通、樂速疾神通。

「復次，四預流身，是佛所說。謂有一類預流，
於佛如來信心不壞，不毀沙門婆羅門天
人魔梵，了知世法；有一類預流，心得清淨，
證得佛法，正見正行，各各了知自所修法；
有一類預流，心生喜樂，見在家者及彼出家
持淨戒者，心生尊敬；有一類預流，自修淨
戒，具足不壞，智慧明利，善相寂靜。如是等
名為四預流身。

「復次，四沙門果，是佛所說。謂須陀洹果、斯
陀含果、阿那含果、阿羅漢果。

「復次，四取，是佛所說。謂欲取、見取、戒禁取、
我語取。

「復次，四三摩地想，是佛所說。謂有見法得樂
行轉，此為三摩地想；有知見轉，此為三摩
地想；有慧分別轉，此為三摩地想；有身得漏
盡轉，此為三摩地想。

「復次，四力，是佛所說。謂慧力、精進力、無礙
力、攝力。

「復次，四補特伽羅，是佛所說。有補特伽羅，
謂我能修行、我持戒、我如法相應，非他能修
行、非他持戒、非他如法相應；有補特伽羅，
謂他能修行、他持戒、他如法相應，非我能修
行、非我持戒、非我如法相應；有補特伽羅，
謂我能修行、他亦能修行，我持戒、他亦持戒，
我如法相應、他亦如法相應；有補特伽羅，
謂我不能修行、他亦不能修行，我不持戒、
他亦不持戒，我不如法相應、他亦不如法相
應。如是等名為四補特伽羅。

「復次，四隨眾事，是佛所說。謂與眾同一住處、
與眾同一飲食、與眾同一懺悔、與眾同一受用。

「復次，四大輪，是佛所說。謂善說妙法、依止
正士、願心平等、修先慧行。

「復次，四攝法，是佛所說。謂布施、愛語、利行、
同事。

「復次，四無礙解，是佛所說。謂義無礙解、法
無礙解、樂說無礙解、辯才無礙解。

「復次，四煩惱，是佛所說。謂欲煩惱、有煩惱、
見煩惱、無明煩惱。

「復次，四行，是佛所說。謂欲行、有行、見行、
無明行。

「復次，四身聚，是佛所說。謂無明身聚、瞋身
聚、戒禁取身聚、一切著身聚。

「復次，四愛生，是佛所說。謂有苾芻，因彼衣
服而生愛心，愛心起故，即生取著。有苾芻，
因彼飲食，而生愛心，愛心起故，即生取著。
有苾芻，因坐臥具，而生愛心，愛心起故，即
生取著。有苾芻，因諸受用，而生愛心，愛心
起故，即生取著。此名四愛生。

「復次，四食，是佛所說。謂段食、觸食、思食、識
食。

「復次，四不護，是佛所說。謂如來不護身業，
身離諸過。如來不護語業，語離諸過。如來不
護意業，意離諸過。如來不護壽命，命無損減。

「復次，四顛倒，是佛所說。謂無常謂常，是故
生起想顛倒、心顛倒、見顛倒。以苦謂樂，是故
生起想、心、見倒。無我謂我，是故生起想、心、見
倒。不淨謂淨，是故生起想、心、見倒。如是等
名為四顛倒。

「復次，四惡語言，是佛所說。謂妄言、綺語、兩
舌、惡口。

「復次，四善語言，是佛所說。謂如實語、質直
語、不兩舌語、依法語。

「復次，四非阿曳囉行，是佛所說。謂不見言見、
不聞言聞、失念言記念、不知言知。

「復次，四阿曳囉行，是佛所說。謂實見言見、實
聞言聞、不失念言記念、實知言知。

「復次，四記，是佛所說。謂一向記、分別記、返
問記、默然記。如是等法，佛悲愍心，廣為眾
生，如理宣說，而令眾生如說修習，行諸梵
行，利益安樂天人世間。
《佛說大集法門經》卷上


《佛說大集法門經》卷下

西天譯經三藏朝奉大夫試光祿
卿傳法大師賜紫臣施護奉　詔譯

「復次，諸苾芻！當知五取蘊，是佛所說。謂色
取蘊、受取蘊、想取蘊、行取蘊、識取蘊。

「復次，五欲，是佛所說。謂眼見於色，心喜樂
欲，以樂欲心取著色塵。耳聞於聲、鼻齅於
香、舌了於味、身覺於觸，亦復如是。

「復次，五障，是佛所說。謂樂欲障、瞋恚障、睡
眠障、惡作障、疑惑障。

「復次，五種煩惱分結，是佛所說。謂樂欲煩惱
分結、瞋恚煩惱分結、有身見煩惱分結、戒
禁取煩惱分結、疑惑煩惱分結。

「復次，五慳，是佛所說。謂飲食慳、善事慳、利
養慳、色相慳、法慳。

「復次，五受根，是佛所說。謂樂受根、苦受根、
喜受根、憂受根、捨受根。

「復次，五勝根，是佛所說。謂信根、精進根、念
根、定根、慧根。

「復次，五力，是佛所說。謂信力、精進力、念力、
定力、慧力。

「復次，五學力，是佛所說。謂信學力、精進學
力、念學力、定學力、慧學力。

「復次，五出離界，是佛所說。謂有苾芻具多聞
者，不能見苦，其心容受，未能離欲，隨諸欲
境，起所欲心，不退不沒，未能解脫；即以此
緣，後復能觀所有欲境，起離欲心，欲心退
沒，愛樂解脫，善作正行，得心解脫；解脫心
起，乃能遠離不相應法，住無欲心。以是義
故，由欲為緣，引生無漏。有苾芻具多聞者，
不能見苦，其心容受，未能離瞋，於違礙境，
起瞋恚心，不退不沒，未能解脫；即以此緣，
後復能觀諸違礙境，起離瞋心，瞋心退沒，
愛樂解脫，善作正行，得心解脫；解脫心起，
乃能遠離不相應法，住無瞋心。以是義故，
由瞋為緣，引生無漏。有苾芻具多聞者，不
能見苦，其心容受，未能離害，於不可意境，
而起害心，不退不沒，未能解脫；即以此緣，
後復能觀諸不可意境，起不害心，害心退沒，
愛樂解脫，善作正行，得心解脫；解脫心起，
乃能遠離不相應法，住不害心。以是義故，
由害為緣，引生無漏。有苾芻具多聞者，不
能見苦，其心容受，未離色相，於諸色境，
起著色心，不退不沒，未能解脫；即以此緣，
後復能觀彼色境界，起離色心，色心退沒，
愛樂解脫，善作正行，得心解脫；解脫心起，
乃能遠離不相應法，住離色心。以是義故，
由色為緣，引生無漏。有苾芻具多聞者，不
能見苦，執著有身，未離身相，而於有身，起
實有想不退不沒，未能解脫；即以此緣，後復
能觀有身當滅，起身滅想，執心退沒，愛樂
解脫，善作正行，得心解脫；解脫心起，乃能
遠離不相應法，住身滅想。以是義故，有身為
緣，引生無漏。如是等名為五出離界。

「復次，五解脫處，是佛所說。謂有苾芻於說
法師所親近承事，尊重恭敬，修習梵行，暫
無止息，隨其親近承事即得利益；若時聞師
宣說正法，心生喜樂，起重法想，隨生彼心，
未能廣大聽受記念，但於其中，能知一法，
隨知一法，即解一義，若不解其義，即不能
於法而生喜心；是故解了其義，心生歡喜，
以心喜故，身得輕安，由身輕安，即樂受相
應，由樂受故，心住三摩呬多；住彼心故，
能如實知，復如實觀，如實觀故，即離塵離
貪，得解脫智；解脫智起，即得我生已盡，梵
行已立，所作已辦，不受後有。有苾芻，於說
法師所，親近承事，尊重恭敬，修習梵行，暫
無止息，隨其親近承事，即得聞法；隨其所
聞，心生喜樂，起重法想；隨生彼心，能於
其中，廣大聽受、廣大記念，隨知諸法，即解
諸義，若不解諸義，即不能於法而生喜心；
是故解了諸義，心生歡喜，以喜心故，身得
輕安，由身輕安，即樂受相應，由樂受故，心
住三摩呬多；住彼心故，能如實知，復如實
觀，如實觀故，即離塵離貪，得解脫智；解脫
智起，即得我生已盡，梵行已立，所作已辦，
不受後有。有苾芻，於說法師所，親近承
事，尊重恭敬修習梵行，暫無止息，隨其親
近承事，即得聞法；隨其所聞，心生喜樂，起
重法想，隨生彼心，而能廣大聽受記念，復
能一一如實解了諸義，廣為他人分別演說，
若不解諸義，即不能於法而生喜心；是故
解了諸義，心生歡喜，以心喜故，身得輕安，
由身輕安，即樂受相應，以樂受故，心住三
摩呬多；住彼心故，能如實知，復如實觀，如實
觀故，即離塵離貪，得解脫智；解脫智起，即得
我生已盡，梵行已立，所作已辦，不受後有。有
苾芻於說法師所，親近承事，尊重恭敬，修
習梵行，暫無止息，隨其親近承事，即得聞法；
隨其所聞，心生喜樂，起重法想，隨生彼心，
而能廣大聽受記念，復能心住一境，不退不
沒，於所聞法，隨尋隨伺，發生正慧；隨起
尋伺，即於諸法，一一了知，隨知諸法，即
解諸義，廣為他人分別演說，若不解諸義，
即不能於法而生喜心；是故解了諸義，心生
歡喜，以心喜故，身得輕安，由身輕安，即樂
受相應，以樂受故，心住三摩呬多；住彼心
故，能如實知，復如實觀，如實觀故，即離塵
離貪，得解脫智；解脫智起，即得我生已盡，
梵行已立，所作已辦，不受後有。有苾芻，於
說法師所，親近承事，尊重恭敬，修習梵行，
暫無止息，隨其親近承事，即得聞法；隨其
所聞，心生喜樂，起重法想，隨生彼心，而能
廣大聽受記念，心住一境，不退不沒，於所
聞法，隨尋隨伺，發生正慧，已復能於彼別
三摩地門，善住攝心，隨所住心，轉復增勝，
即於諸法，一一了知，隨知諸法，即解諸義，
廣為他人分別演說，若不解諸義，即不能
於法而生喜心；是故解了諸義，心生歡喜，
以心喜故，身得輕安，由身輕安，即樂受相
應，以樂受故，心住三摩呬多；住彼心故，能
如實知，復如實觀，如實觀故，即離塵離貪，
得解脫智；解脫智起，即得我生已盡，梵行
已立，所作已辦，不受後有。如是等名為五
解脫處。

「復次，五趣，是佛所說。謂地獄、餓鬼、畜生、人、
天。

「復次，五淨居，是佛所說。謂無煩、無熱、善見、
善現、色究竟。

「復次，五士夫入法，是佛所說。謂中入、生入、
有行入、無行入、上流入，此名五士夫入法。
如是等法，佛悲愍心，廣為眾生，如理宣說，
而令眾生如說修習，行諸梵行，利益安樂天
人世間。

「復次，內六處，是佛所說。謂眼處、耳處、鼻處、
舌處、身處、意處。

「復次，外六處，是佛所說。謂色處、聲處、香處、
味處、觸處、法處。

「復次，六識，是佛所說。謂眼識、耳識、鼻識、
舌識、身識、意識。

「復次，六觸，是佛所說。謂眼觸、耳觸、鼻觸、
舌觸、身觸、意觸。

「復次，六受，是佛所說。謂眼觸為緣所生諸受、
耳觸為緣所生諸受、鼻觸為緣所生諸受、舌
觸為緣所生諸受、身觸為緣所生諸受、意觸
為緣所生諸受。

「復次，六想，是佛所說。謂色想、聲想、香想、
味想、觸想、法想。

「復次，六愛，是佛所說。謂色愛、聲愛、香愛、
味愛、觸愛、法愛。

「復次，六悅意處，是佛所說。謂見可愛色，是
悅意處；聞可愛聲，是悅意處；齅可愛香，是
悅意處；了可愛味，是悅意處；覺可愛觸，是
悅意處；分別善法，是悅意處。

「復次，六不悅意處，是佛所說。謂見不可愛色，
是不悅意處；聞不可愛聲，是不悅意處；齅
不可愛香，是不悅意處；了不可愛味，是不
悅意處；覺不可愛觸，是不悅意處；分別不
善法，是不悅意處。

「復次，六捨行，是佛所說。謂見色行是色捨處、
聞聲行是聲捨處、齅香行是香捨處、了味行
是味捨處、覺觸行是觸捨處、知法行是法捨
處。

「復次，六念，是佛所說。謂念佛，念法、念僧、
念戒、念施、念天。

「復次，六行，是佛所說。謂見行、聞行、利益行、
學行、分別行、念行。

「復次，六離塵法，是佛所說。謂若苾芻，現住
身業行慈，從初修習所有梵行，堅固不壞；
有苾芻，現住語業行慈，從初修習所有梵行，
堅固不壞；有苾芻，現住意業行慈，從初修
習所有梵行，堅固不壞；有苾芻，如法受利，
如法乞食，隨有所得如法而食，任持自行，
遠離非法，從初修習所有梵行，堅固不壞；
有苾芻，修淨戒行，不毀不缺，離諸過失，增
益善力，隨諸所行，戒行具足，從初修習所
有梵行，堅固不壞；有苾芻，不著身見，作出
離想，求斷苦盡，隨諸所行，不住諸見，從初
修習所有梵行，堅固不壞。如是等名為六離
塵法。

「復次，六種鬪諍根本，是佛所說。謂有一類補
特伽羅，自樂作罪，又樂親近彼作罪人，常
欲他人愛敬於己；有一類補特伽羅，自樂
作罪，又樂親近彼作罪人，常欲他人愛敬
於己，又復不尊敬佛、不尊敬法、不能觀法；
有一類補特伽羅，自樂作罪，又樂親近彼作
罪人，常欲他人愛敬於己，又復樂欲與僧鬪
諍；有一類補特伽羅，具有諂、誑、慳、嫉、覆等諸
隨煩惱，及身見、邪見、邊見，見取不能遠離；有
一類補特伽羅，具身見等起顛倒心，又復
不尊敬佛、不尊敬法、不能觀法；有一類補特
伽羅，具身見等，起顛倒心，又復常樂與僧
鬪諍。如是等名為六種鬪諍根本。

「復次，六種對治出離界，是佛所說。謂有苾芻，
作如是言：『我修慈心解脫觀，隨所作事，皆
如實知，發起精進慈心對治，我於瞋心，而
悉能盡。為由如是慈心解脫觀故，所有瞋心
無處容受。』而但觀彼慈心現前，是故瞋心不
於是處有所生起。何以故？由彼慈心出離
因故。有苾芻，作如是言：『我修悲心解脫觀，
隨所作事，皆如實知，發起精進悲心對治，
我於害心，而悉能盡。為由如是悲心解脫
觀故，所有害心，無處容受。』而但觀彼悲心
現前，是故害心不於是處有所生起。何以
故？由彼悲心出離因故。有苾芻，作如是言：
『我修喜心解脫觀，隨所作事，皆如實知，發起
精進喜心對治，我於不喜心，而悉能盡。為
由如是喜心解脫觀故，所有不喜心，無處容
受。』而但觀彼喜心現前，是故不喜心不於
是處有所生起。何以故？由彼喜心出離因故。
有苾芻，作如是言：『我修捨心解脫觀，隨所
作事，皆如實知，發起精進捨心對治，我於
欲貪之心，而悉能盡。為由如是捨心解脫觀
故，所有欲貪之心，無處容受。』而但觀彼捨
心現前，是故欲貪之心，不於是處有所生
起。何以故？由彼捨心出離因故。有苾芻，作
如是言：『我修無相心解脫觀，隨所作事，皆如
實知，發起精進無相心對治，我於取相之
心，而悉能盡。為由如是無相心解脫觀故，所
有取相之心，無處容受。』而但觀彼無相心現
前，是故取相之心，不於是處有所生起。何
以故？由彼無相心出離因故。有苾芻，作如
是言：『我修決定行，以決定法對治，我於疑
惑之心，而悉能盡。為由如是決定行故，所
有疑惑之心，無處容受。』而但觀彼決定心現
前，是故疑惑之心，不於是處有所生起。何
以故？由彼決定心出離因故。如是等名為六
種對治出離界。如是等法，佛悲愍心，廣為
眾生，如理宣說。而令眾生如說修習，行諸
梵行，利益安樂天人世間。

「復次，七覺支，是佛所說。謂念覺支、擇法覺
支、精進覺支、喜覺支、輕安覺支、定覺支、
捨覺支。

「復次，七三摩地緣，是佛所說。謂正觀察、正籌
量、正言說、正施作、正活命、正勇猛、正念住。

「復次，七解脫行想，是佛所說。謂不淨想、死
想、飲食不貪想、一切世間不可樂想、無常
想、無常苦想、苦無邊想。

「復次，七力，是佛所說。謂信力，念力，無畏力，
精進力，忍力，定力，慧力。

「復次，七種補特伽羅，是佛所說。謂心解脫、
俱解脫、慧解脫、身證、信解脫、法行、信
行。

「復次，七識住，是佛所說。謂種種身、種種想，即
欲界人天，是識所住；種種身一想，謂初禪
天，是識所住；一身種種想，謂二禪天，是識
所住；一身一想，謂三禪天，是識所住；空無
邊處天，是識所住；識無邊處天，是識所住；
無所有處天，是識所住。此名七識住。如是
等法，佛悲愍心，廣為眾生，如理宣說，而令
眾生如說修習，行諸梵行，利益安樂天人世
間。

「復次，八解脫，是佛所說。謂內有色想觀外色
解脫、內無色想觀外色解脫、淨解脫具足住、
空無邊處解脫、識無邊處解脫、無所有處解
脫、非想非非想處解脫，想受滅解脫。

「復次，八勝處，是佛所說。謂內有色想觀外色
少，作是觀時，起勝知見，是為勝處；內有色想
觀外色多，作是觀時，起勝知見，是為勝處；
內無色想觀外色少，作是觀時，起勝知見，
是為勝處；內無色想觀外色多，作是觀時，
起勝知見，是為勝處；內無色想觀外色青，
所謂觀如烏摩華，及青色衣，於二分青中，
皆是青顯青現青光，廣多清淨，作是觀時，
起勝知見，是為勝處；內無色想觀外色黃，
所謂觀如訖哩瑟拏阿迦羅華，及黃色衣，於
二分黃中，皆是黃顯黃現黃光，廣多清淨，作
是觀時，起勝知見，是為勝處；內無色想觀外
色赤，所謂觀如滿度𡁠嚩迦華，及赤色衣，
於二分赤中，皆是赤顯赤現赤光，廣多清
淨，作是觀時，起勝知見，是為勝處；內無色
想觀外色白，所謂觀如白色華，及白色衣，
於二分白中，皆是白顯白現白光，廣多清
淨，作是觀時，起勝知見，是為勝處。如是等
名為八勝處。

「復次，八種世法，是佛所說。謂利、衰、毀、譽、稱、譏、
苦、樂。

「復次，八正道，是佛所說。謂正見、正思惟、正
語、正業、正命、正精進、正念、正定。此名八
正道。如是等法，佛悲愍心，廣為眾生，如理
宣說，而令眾生如說修習，行諸梵行，利益安
樂天人世間。

「復次，九眾生居，是佛所說。謂種種身、種種想，
即欲界人天，是眾生居；種種身一想，謂初
禪天，是眾生居；一身種種想，謂二禪天，是
眾生居；一身一想，謂三禪天，是眾生居；
空無邊處天，是眾生居；識無邊處天，是眾
生居；無所有處天，是眾生居；非想非非想
處天，是眾生居；及無想天，是眾生居。此名
九眾生居。如是等法，佛悲愍心，廣為眾生，
如理宣說，而令眾生如說修習，行諸梵行，
利益安樂天人世間。

「復次，十具足行，是佛所說。謂不壞正見、不壞
正思惟、不壞正語、不壞正業、不壞正命、不
壞正精進、不壞正忍、不壞正定、不壞正解
脫、不壞正智。此名十具足行，如是等法，
佛悲愍心，廣為眾生，如理宣說，而令眾生如
說修習，行諸梵行，利益安樂天人世間。」

爾時，世尊知尊者舍利子為諸苾芻如應說法
已，佛即從其宴臥安詳而起，告尊者舍利子
言：「善哉！善哉！舍利子！如汝所說，是佛所說；
此法名為『大集法門』，後末世中，能與眾生，
作大利益。於後末世，我諸苾芻修梵行者，
應當於此大集法門，受持讀誦，宣通流布。
又舍利子！後末世中，若人得此大集法門
受持者，是人於未來諸佛法中，為淨信善
男子，於佛教法，深生愛樂，廣大開曉，心
大歡喜。」

爾時，諸苾芻聞佛稱讚此大集法門
已，歡喜信受，禮佛而退。
《佛說大集法門經》卷下