#+TITLE: 子雍如禪師語錄-清-成如尼
#+DATE: 2016-06-11 12:30:34
#+SOURCE: github.com/kanripo/KR6q0578 master 3ae5d085                

* 永壽尼子雍如禪師語錄序

大法西來而比丘尼能欽承正道。機辯穎
悟扣擊無虛弘揚法化者。自初祖嗣總持
高安嗣末山然後代乏人。本朝所推重
金粟乘祖嗣祇園剛龍池微祖嗣繼宗徹
雪竇雲祖嗣唯極致天童奇祖嗣印月霖
諸禪師建立門庭。鉗錘後學。著奇操偉業
精通至理。其所持說雖碩學名德莫能難
焉。俱各傳續其人。乃相率折節為勤儉程
猷經用風教盛行。江浙齊楚樹聲保社。規
模嚴肅彬彬然大有可觀也。余進都門將
二十餘載。其大家命婦入山問道嘗求開
示。而真參實悟。委蛻之際神識了然。報身
斯驗者。往往有。而比丘尼中如南方諸
禪師輩全提直指。向同髏而能破除生死
情妄可為軌式模範者。指不多屈。今年春
永壽尼子雍成如禪師造山參禮。見其貌
古心虔。頗有衲僧氣概。詢其師承古律範
兄嗣也。範兄昔年寓仁壽間。嘗從余游而
信余言有切於法門。是以不辭晦明風雨。
樂與晨夕抑揚厲志。究其詣而合於規宜。
其相傳或不造次也。繼而如姪出一冊呈
余。云是開法所錄。讀之語雖無文。然斤斤
篤至。時露本色機用。穩實而不迷昧。聞其
實德感動閭聖。而有慈航普渡之稱。屢請
余命欲以問世。余在唯唯否否間遲之秋
半。復修誠叩室勤懇乞余一諾。以便流行。
余因思都下比丘尼中。以本分接人可存
一證據者甚難。許其所請序述。顛末而付
梓人如姪勉旃萬弗負余屬望之殷也。

康熙己卯仲秋中澣十日深雪永潛叟撰
於聖感方丈




子雍如禪師住永慶禪院語錄
侍者祖圓記錄

師於康熙三十年歲次辛未佛成道日進院。

山門。山門獨鎮古來今。此事無分舊與新。要識現前
端的處。顧眾喝一喝曰。密移一步見天真。

佛殿。虛空不用尺度。海水難將斗量。一塵不立忘形
相。親見如來常放光。

當日監院指月同眾夫人設齋請上堂。拈香祝
聖畢。次拈香曰。此一瓣香遍歷諸方門戶。嘗盡多少辛
酸。末後三上臺山。遇著惡毒老漢。當眾勘驗逼得如
上座死而復生。怨恨難忘。爇向爐中供養現住仁壽
堂上傳臨濟正宗。第三十三世上古下律大和尚用
酬法乳之恩。維那白椎曰。法筵龍象眾。當觀第一義。
婆子問大悲千手眼。如何是和尚的正眼。師曰你眼
不能見。進曰既有眼因甚不能見。師曰倒卻門前剎
竿著。婆豎一拳師便打。慧山寶維那問。達摩西來遺
隻履。如何是西來意。師曰寒蟬脫殼空抱枝啼。進曰
何處安身立命。師連棒趁出。許元智居士問舉一不
得。舉二放過。一著落在第二。師曰爍石流金。進曰如
何是藏身處沒蹤跡。沒蹤跡處莫藏身。師曰鴨嘴舟
上載清風。進曰一人發真歸元。十方虛空悉皆消。殞
上古許多善知識悟道。因甚麼世界依然猶在。師曰
未進山門與你道過。進曰恁麼則互相熱瞞去也。師
便打。進曰這一棒過在什麼處。師曰痛癢也不知。乃
曰談俗則違真。談真則違俗。醫得眼前瘡。剜卻心頭
肉。歸元無二路。方便有多門。見月休觀指。歸家罷問
程。到者裏同殺同活同生同死。獨奮空拳橫行海上。
不居蘊界使得六時。秖如建家立國一句又作麼生
道。堯天永慶多恩澤。舜日常輝益兆民。喝一喝。維那
結椎曰。諦觀法王法。法王法如是。下座。

大士誕日上堂。婆子問觀音大士有三十二應。和尚
今日應那一相。師曰我者裏一相也無。進曰既然無
相上堂說法者又是個甚麼。師曰獅子咬人韓盧逐
塊。僧問昔有婆子問德山。過去心不可得。現在心不
可得。未來心不可得。上座點那一個心。德山無語。今
日請問和尚又作麼生答。師曰寧可截舌。不犯國諱。
乃曰今朝慈航道人。因大士上堂為眾說法。貴圖報德
酬恩。思量無法可說。良久喝一喝曰。欲得不招無間
業。莫謗如來正法輪。

吳夫人母難日請上堂。若論此事原無生滅。既無生
滅。又道吳夫人今日生辰。竹密不妨流水過。山高豈
礙白雲飛。庭前松柏常青翠。好指須彌作壽眉。

結制眾夫人請上堂。若論此事三世諸佛拈不出。歷
代祖師提不起。天下老和尚說不到。今日禪和子秖
恁麼依依稀稀彷彷彿彿。聞板過堂。困來瞌睡。卓拄
杖曰。伶俐漢便承當。是則魚化龍時能作浪。否則繡
花雖好不馨香。復卓拄杖下座。

解制趙夫人請上堂。問清淨本然云何忽生山河大
地。師曰妄想作麼。進曰將此身心奉塵剎。是則名為
報佛恩。師曰且緩緩著。問三藏十二部一切修多羅
盡是閑言語。如何是和尚親切句。師曰不被葛藤絆
倒方是好手。僧擬議。師便打。乃曰解開彌勒袋口。放
出文殊普賢。東西南北去。隨處有三椽。假如途中有
人問你如何是祖師西來意。又作麼生。劈面一掌攔
胸兩拳。薦取吾宗最上禪。

舒夫人為夫主捨替僧請上堂。佛制相傳捨僧替度。
祖祖欽承綿綿託付。即今少司空命沙彌佛宸斬斷
恩山。掃開魔路。參須實參悟須實悟。喝一喝曰。行來
盡是功德林。挽起眉毛毋自誤。

師誕日上堂。止止止。五十知命巳如此。總全本性妙光
明。辦道成功從今始。在釋在俗得自由。利巳利人任
所使。頂門慧眼爍週天。火裏曇花開蕊紫。鑊湯爐炭
俱催傾。劍樹刀山直下毀。頓開金鎖關。劈破銅山址。
全提本分絕支流。覿面承當只這是。

* 小參法語

元旦雲峰請小參。婆子問新年頭的佛法即不問。如
何是和尚底佛法。師曰堂堂意氣際風雲。婆禮拜。師
曰禮拜直須頭著地。新年還是舊年人。乃曰主賓相
會家風舊。此日同沾御苑香。禪門在城何寂寂。鄰家
爆竹慶三陽。無情說法能親切。遍界觀音不覆藏。為
報現前參學士。耳根圓妙絕商量。

慧山寶維那誕日請小參。世尊未離兜率已降王宮。
未出母胎度人巳畢。今日維那母難之辰。請山僧登
曲彔床。說無生法。且道與釋迦老子是同是別。會得
是同。不會則別。花開一樣春。磬響千家月。那吒太子
現全身。無量壽佛讚不及。若要㘞地一聲須用親自
打徹喝一喝。

吳夫人送替僧落髮請小參。手舉剛刀削除萬病。落
髮裙釵更名祖勝。剔起慧燈磨開智鏡。照徹十方毘
盧法性。喝一喝曰。昨朝還是塵中客。今日能為方外
人。

小參。揮拂子曰。參尋個事不尋常。爐火通紅煉銕銅。
覷破一星空大地。更須換骨與洗腸。好分菽麥還辦
奴郎。現前諸兄弟切忌亂承當。擲拂子下座。

七期趙夫人請小參。古人信手指一景。信口道一句。
喚作一個話頭。使人東卜西度。黑漆漆地忽然打破
疑團。始知今人就是古人。古人就是今人。山僧十三
年前。抱一個話頭廢寢忘餐如痴似兀死人一般。十
三年後如杲日麗天無所不照。諸仁者還會麼。以拂
擊香几曰。雲散家家月。春來樹樹花。復擊一擊下座。

趙夫人請小參。道得放參句山僧與你一個枕頭。道
不得亦與你一個枕頭。且道利害在甚麼處。眾無語。
師曰天晴不肯走。直待雨淋頭。以拄杖旋風打散歸
方丈。

為趙夫人對靈小參。生有原死有實。天上人間能建
立。照見山河無朕。跡從前知見一時息。且道息個甚
麼。良久曰咄克力。

那夫人領眾打三巳完。考眾小參。耳裏觀音打鼓。眼
裏文殊作舞。胸中有個普賢騎象。親臨作主著力便
上天堂。退念即入地府。願爾堅執慈悲王。菩薩沾著
些惡如猛虎。

大護法公主領眾善信(舒門趙氏　那門葛氏　趙門蒼氏　吳門王氏)請
開光小參。五臺雪覆萬年冰。峨眉遍照千江月。點放
開光眼耳明。普覆十方永無歇。莊嚴非相六根空。照耀
如燈久不滅。擊杵一下云。清霄遍徹聆妙音。永茂金
枝與玉葉。

甲戍元旦師正睡熟。侍者請起淨面。師拭目早參。法語
平生好瞌睡。素性懶參禪。體安心自澈。鼾呼意了然。開
張獅子口。喝斷野狐涎。問著不放過。開封一頓拳。

劉中丞慈母歸西。請師對靈小參。撒手歸西七十春。
青蓮花裏現金身。從今脫下娘生襖。任意逍遙不染
塵。

薦徒佛光小參。綠水源流歸碧海。白雲散盡見青山。
從今指引無生路。此去逍遙莫等閑。

衲夫人婆媳雙亡。恭請師對靈小參。雙靈立願不曾
離。消息分明誰許知參。禮彌陀無別路。同聲相應證
蓮池。

圖司空對靈小參。六十餘年古所稀。不被紅塵活計
移。果能參透西來意。撞倒須彌粉碎微。雖則高官登
極品。合家普利醒群迷。月在孤峰映徹底。大抵當陽
會者希。古今無物可擬比。鐵面冰清顯大機。維摩妙
用果無私。百千手眼重當時。今朝復現圖居士。來去
分明任所之。以拂子畫○曰。灼破虛空絕我相。儒禪
合一見真師。

葉居士對靈小參。掀倒須彌水倒流。無端拋業石人
愁。嚴霜著處枯楊落。識得分明任意遊。以如意打圓
相曰。直下了然超百億。一輪皎月豁雙眸。

* 佛事

掛鐘板。人天榜樣列祖風規。把住則霜清水肅。放行
則電捲星馳。正恁麼時且道把住好放行好。拈椎擊
板一下曰。一聲霹靂震天地。三尺浪高魚化龍。

觀音庵慧山請師為斗母開光裝成。法像接引人間。
能起法海波瀾。色相本來空寂。若論斗母眼光。日月
未足喻其明。虛空未足喻其大。說甚麼豎窮三際。橫
亙十虛。以筆點一點曰。權將者個為天聽。顯露當陽
著意看。

為胡夫人起棺。師曰脫下娘生褲。拋卻著肉衫。花隨
流水去。大地絕追攀。卓拄杖曰。喚醒南柯夢。蓮臺處
處閒。復卓一卓起。

舉火。來時無姓去時無名。生來一似霜天月。死去紅
明片雪。今朝與你一把火。須信乾坤別有春。

與佛賢落髮。拈起剛刀當場作戲。斬斷孽根豁開心
地。改換塵容圓成聖智。翻身直上逍遙林。踏斷須彌
無阻滯。喝一喝曰。昨現夜叉頭。今遵菩薩面。

佛光入龕。十八日後真火自煉。賦以志勝。自家流出
火焚身。金碧光中見本真。三昧神通無罣礙。西方東
土任逡巡。

* 機緣

在西山永安寺有一箇行腳僧直進方丈。在單上坐
下。師曰豺狼撞入獅子窩。進曰文殊在此。師曰正好
與山僧洗腳。進曰獅子大翻身。師便打。僧無語。師連
棒打出。

系三日後有一南方秀士進堂相見。士曰終日訪慈
航。誰知慈航是個老婆相。師震威一喝曰。這是甚麼
所在。說男說女。士無語。師曰進前來我與你道。士進
前。師扭住曰。自別靈山無覓處。從今母子又相逢。士
曰我深信伏隨。即皈依求剃染。

僧指像問這是假的。那是真容。師展兩手。進曰那裏
畫來。師曰王維寫不真。

師問如何是正法眼藏。僧便喝。師曰向者瞎驢邊滅
卻。僧連喝兩喝。師便打曰。切莫錯承當。

師問趙州訪二庵主。因甚許一不許二。進曰舌頭在
趙州口裏。師曰你又作麼生。僧豎拳。師曰水淺不是
泊舟處。

問。你從那裏來。進曰南方。師豎拳曰。南方還有這箇
麼。進曰若無爭到者裏。師便打。

問。你是那裏人。進曰真滿洲。師曰未出母胎那裏住。
進曰遍界不曾藏。師曰好箇真滿洲。

一僧入門禮佛。師拈椎打磬。僧曰家裏人不須打磬。
師曰家裏人更須驗過。進曰這一椎落在甚麼處。師
連打兩椎。

問。那裏來。僧曰江南。師曰到這裏作甚麼。進曰親近
和尚。師以手打圓相曰。識得這箇許你親近。

問。你在南方親近幾箇和尚。僧曰一箇。師曰那一箇。
僧豎拳。師曰死了燒了這一箇在甚麼處。僧無語。師
打曰。假雞聲韻難瞞我。未肯蒙籠放過關。

上臺山過妙德庵。禮覲本師老人同諸位大師
出臨濟三頓痛棒。三玄三要命頌。師總頌曰。

「　三頓烏藤被熱瞞。大愚肋下始還拳。箇中玄要分明露。也要時人仔細參。」


** 鍾子擊碎於此有感隨作一偈

「　忽聞鍾子落塵埃。擊碎乾坤似震雷。靜夜高歌欣自得。引來明月上樓臺。」


** 行腳偈

「　猶憶挑包昔日忙。遊山翫水出雲鄉。揚眉瞬目皆三昧。大地無非般若堂。」


** 經行偈

「　經行坐臥渾無別。個事分明巳漏泄。空劫那邊一著子。無舌人教向誰說。」


「　參禪學道須堅心。二六時中要認真。驀地相逢親撞著。原來卻是舊時人。」


** 聞斫木聲

「　氣量含虛萬象沉。水聲風樹應禪心。能從百尺竿頭進。枯木寒崖色更新。」


** 詠雪

「　春風吹起晝生寒。六出奇英舞玉欄。須信一番寒徹骨。老梅開遍好相看。」


** 山居二首

「　蒼松帶雪寒。曲折似龍蟠。庭際春生草。遊人仔細看。水抱孤村遠。山通一徑斜。不知深樹裏。還住幾人家。」


** 山行

「　策杖穿林撥落紅。忽聞清磬度秋風。再來只恐無尋處。好記懸崖一古松。」


** 丙子述懷

「　韶華經幾度。四十九年春。處世雖無偶。問心只自親。炷香消白晝。闔戶遠紅塵。痴夢從今醒。如如閒道人。」


** 永壽即事

「　北城梵剎古。像設妙莊嚴。轉法何先後。隨緣任苦甜。不思不議妙。似有似無拈。問眾知誰會。堅持須合尖。」


** 述懷

「　大道無形不二天。常光顯晦幾何年。鶯啼燕語禪機活。見性明心佛戒堅。障礙撥開存實義。塵埃暫息作真仙。果能悟到忘機處。信手拈來盡了然。」


** 參方日晚投山寺不納感賦

「　遠去參方甚是難。晚歸山寺莫安單。中宵露坐心同寂。萬里飄蓬味不酸。笑彼庸僧無具眼。錯看我輩當愚頑。清風明月荒郊。幽鳥啣花過竹關。」


** 朝五臺山路迷失感菩薩現身指示賦以紀異

「　峰巒疊翠號清涼。煙雨幽深覓上方。踏破青山紅日現。從空湧出法中王。」


** 雜詠

「　中秋雖雨月還明。按指飛光道可成。霧濕紙衣原不透。虛空踏破好遊行。」


** 今上公主
讚

「　山河大地布金磚。玉樹增輝月一團。憶昔妙莊成正覺。今朝公主現祇園。」


** 中秋示眾

這一半那一半。無物比光燦爛。仔細觀莫
思算。以拂子打圓相曰。今朝便是八月半。

** 午日示眾

今朝端午節。一物亦無得。只有這條棒。當
鋒頭腦裂。賞罰甚分明。誰敢輕饒舌。且道利害在甚
麼處。卓拄杖曰。斷貫穿過南山鱉。

** 廛中四威儀

「　廛中行。任縱橫。東西路百千程」


「　廛中住。不出戶。懶逢迎無面目」


「　廛中坐。空花墮。擬商量鷂子過」


「　廛中臥。渾一覺。忽翻身好夢破」


「　著意平生行業。顆粒滲漏全無。桂花香處最切。身懶心勤事疏。」


永壽子雍如禪師語錄卷二
侍者鏡懸記錄

康熙已卯冬日。涿州坡河屯信士袁善人率領眾姓
人等。請住雨花庵。師受請至。

山門。曰解脫門八字打開。何妨一任縱橫。卓拄杖三
下便入。

韋馱殿。曰昔前你是主我是賓。今朝我是主汝是賓。
大家勇猛著。扶起破沙盆。便燒香。

大殿。曰指天指地獨稱尊。忽遇雲門跛腳孫。一棒打
開心地印。從今不放佛稱尊。然雖如是。且道新長老
到來又且如何施設。喝一喝大展三拜。

方丈。曰這箇獅子窟。是凡是聖一齊從此入。英靈衲
子都到來。大棒當頭莫教惜。

塔夫人金夫人請師上堂。僧問昔日巳吹無孔笛。今
朝猶弄沒絃琴。自我調高人不識。這回猶自覓知音。
如何是君。師曰當堂獨坐。進曰如何是臣。師曰依門
靠戶。進曰如何是君視臣。師曰眼前童子面前人。進
曰如何是臣向君。師曰晨昏無間甚殷勤。進曰如何
是君臣道合。師曰有眼明如日真金火裏看。迺卓拄
杖曰。拈起也遍歷乾坤。放下也一毫無涉。不拈不放
堂堂獨露。且道露箇甚麼。喝一喝曰。當堂不正座。卻
付兩頭機。

趙門蒼氏夫人請上堂。又總大師問鐘鼓齊鳴即不
問。賓主相見是如何。師曰兵隨印轉。將逐符行。進曰
如何是主。師曰有眼難睹。進曰如何是賓。師曰滿面
紅塵。進曰如何是主中主。師曰莫邪全正令。進曰如
何是賓中賓。師曰清風拂白雲。進曰把住時密不通
風。放行時頭頭合轍。且道把住的是放行的是。師曰
不得分身兩處看。進曰恁麼則香風吹滿三千界。果
然無處不稱尊。仰大師問結解放收俱不問。請師指
示五家宗。如何是臨濟宗。師曰昨夜天晴今日雪。進
曰如何是雲門宗。師曰腳跟下薦取。進曰如何是溈
仰宗。師曰父子不傳。進曰如何是法眼宗。師曰孤峰
獨露。進曰如何是曹洞宗。師曰玉轉珠迴。進曰五宗
巳蒙師指示。向上全提是如何。師卓拄杖曰會麼。迺
曰今日七完且喜逢春。山河大地萬物皆新。諸禪德
勿沉吟。痛棒熱喝莫生嗔。參到水窮山盡處。人法雙
忘處處真。喝一喝曰金鎚不用紅爐煉。日用無私耀
古今。卓拄杖下座。

師誕日上堂。從上家風即不問。今日菩薩聖誕於和
尚是同是別。師曰一椎兩當。進曰只今母難之期應
當諷經。

祝國為甚麼呵佛罵祖。師曰知音知後更誰知。進曰
龍象遠垂光燦爛。盡教海屋更添籌。師曰讚嘆有分。
又總大師問燕山環玉水。海屋自添籌。師曰庭前嫩
草年年綠。嶺畔閒雲去復來。進曰古人道空手把鋤
頭步行騎水牛。豈不是無中道有句。師曰路遙知馬
力。進曰人從橋上過橋流水不流。豈不是有中道無
句。師曰事久見人心。進曰皓布褌曰傅大師只頌得
法身邊事。未頌得法身向上事。又作麼生。師曰皓公
雖道得十成也落在第二。進曰如何是第一。師曰昨
宵皓月明如鏡。今日秋光滿道途。進曰雖然蜀景花
前度。半祝皇圖半贈君。師曰瞞你不得。僧問如何是
佛。師曰眉間寶劍。進曰如何是法。師曰袖裏金鎚。進
曰如何是僧。師曰殺人不展眼。僧問如何是沙彌戒。
師曰有水皆含月。進曰如何是比丘戒。師曰無山不
帶雲。進曰如何是菩薩戒。師曰金風吹玉管。那個是
知音。問因齋慶讚即不問。如何是肉眼。師曰庭前花
似玉。進曰如何是天眼。師曰一道恩光射太虛。進曰
如何是慧眼。師曰黑漆漆地。進曰如何是法眼。師曰
摩醯羅眼莫能窺。進曰如何是佛眼。師曰鐵蛇鑽不
入。楊居士問如何是西來意。師曰兩袖清風拂明月。
一隻草履踏雲微。進曰丹桂飄香又如何悟得。師曰
正是好時節。進曰悟後如何。師曰此是帝王都。進曰
路逢死蛇莫打殺。師曰引不著。士禮拜而退。乃曰燕
山環玉水。海屋自添籌。一條娘生褲。脫體足風流。空
手把鋤頭。耕月泛浮漚。步行騎水牛。頭角未曾收。人
從橋上過。赤腳下揚州。橋流水不流。六耳不同謀。古
人恁麼舉。山僧恁麼判。且道是法身邊事。法身向上
事。永壽今日也有一偈。舉示娘生褲子足風流。日曬
風吹八百秋。明月堂前收不得。誰教此日更添籌。卓
拄杖下座。

* 小參法語

小參。元中元鼻孔撩天。玅中玅頂門著竅。也不元也
不玅。饑來喫飯困睡覺。

早參。前街鬧浩浩。後街鬧浩浩。其中著眼最分明。大
地山河同一窖。

燒斗母像晚參。一天星斗不分岐。大地眾生心自迷。
多感老人親點破。試看星火燒須彌。

起七小參。諸人請我開爐。動靜皆是工夫。坐到心空
及第。冷灰迸出明珠。喝一喝曰。師姑原來女人做。大
開兩眼莫糢糊。

解七小參。前日結今日解。中有一物長不改。大眾且
道是箇甚麼物。豎拂子曰。無邊剎境自他不隔於毫
端。十世古今始終不離於當念。所以道心生種種法
生。心滅種種法滅。還知山僧落處麼。良久曰。相逢盡
道休官好。林下何曾見一人。

楊王李太太並陳居士設齋請
結制小參。問古人道要假兒孫腳下行。金雞頷下一
粒粟供養十方羅漢僧。秪如羅漢僧作麼供養。師曰
鶯唱柳岸花飛絮。雪點晴窗蝶夢狂。進曰無根樹子
一株向何處發生。師曰半窗風月靜。一踏野雲平。進
曰無陰陽地一片甚麼人住處。師曰有面目漢無插
足處。進曰到處皆心意。誰是個中人。師卓拄杖曰。直
下薦取。問今朝打七第一日。西來祖意大須參。庭前
柏子休拈出。未審將何作指南。師曰鷓鴣啼處百花
香。如何是接初機句。師曰萬象之中獨露身。如何是
正令行句。師曰出頭天外看。誰是個中人。如何是烹
佛煉祖句。師曰三顧茅蘆後。煙花鎖翠微。進曰恁麼
則千峰勢到嶽邊止。萬派聲歸海上消。師曰也要當
下無私使得。乃曰起七應節人天普接。有佛處不得
住。樓臺月色雲收去。無佛處急走過。梅花昨夜風吹
破。洗滌身心正好參。自然到處分明去。五湖四海任
君看。燕州山玉􃈡水。頭頭盡是自家底。一段風流不
讓人。喝一喝曰。逢人且說三分話。擲拄杖下座。

病起小參。終朝忙忙。疾病臨身。紅塵滾滾。沙裏淘金。
不是一番寒徹骨。幾乎賺殺本來人。從此萬緣俱放
下。今朝幸喜又從新。拈拄杖下座。

* 機緣

僧參。師問那裏來。僧曰河南。師曰河南風景若何。僧
曰今年麻麥熟。師曰喂驢喂馬。僧禮退。

僧問如何是永壽境。師曰庭前花似玉。僧曰如何是
境中人。師曰覿面不露頂。僧曰意旨如何。師曰一棒
一條痕。

尼參。師問何處來。尼曰西山。師曰西山昨夜因甚無
月。尼曰照天照地。師曰因甚不照這裏。尼擬議。師便
打。

尼參。問世尊初生意旨如何。師曰拄杖今日不在手。
尼曰豈不是辜負世尊。師曰作家禪客。尼曰和尚也
不是好心。師便打一棒。尼禮退。

僧參。師問甚處來。僧曰江南來。師曰楊子江昨日水
到流是否。僧曰和尚莫眼花。師便打。僧曰和尚自領
一半。

僧參。問禮拜是不禮拜是。師便打一棒。曰痛不痛。僧
曰痛道痛秪是打不著。師曰打不著因甚麼卻痛。僧
無語。

問尼何處住。尼曰皇城內。師曰萬歲爺在宮中麼。尼
曰在秪在只是不見人。師曰太尊貴生。尼拂袖而去。

示眾一言。滿天下不是尋常話。超過麻三斤。誰敢輕
假借。撞著胡張三。脫下衲衣打打打打。江南兩浙誰
酬價。

示眾。拈拄杖曰。識得者箇。方知森羅萬象一法印定。
且道印文在甚麼處。良久卓一下曰。知恩者少。負恩
者多。

示眾。一見便見一了便了。之乎者也何日得曉。喝一
喝曰。滿地落花無人掃。

示眾。清虛體無塵垢。描不成畫不就。觸處全乖如何
禮究。以拂子畫○喝一喝。

示眾。滿耳聲滿眼色。太煞分明最親最切。報君知瞥
不瞥。大地掀翻何處說。

示眾。僧不僧儒不儒。十字街頭當欷歔。凡不識聖不
知。呵呵呵。豈是溈山牯。也非楊岐驢。

示眾。符不書斗不拜。時人說我會捏怪。從今放下接
上流。不與尋常那樣待。卓拄杖曰。知我罪我貴買賤
賣。

示眾。不是僧亦非尼。十字街頭指點迷。翻身棒下成
龍去。野鬼閒神盡著疑。喝一喝曰。負恩者多。知恩者
稀。

示眾。山僧無法說。只要你低頭。放下人我心。不用向
外求。敢問諸兄弟。放不下的心在甚麼處。良久曰人
我裏參。

示眾。東西南北十萬里。四聖六凡居其中。心境雙忘
許你見。

示眾。昨夜三更夜半寒。不隨坐臥是真參。忽然覷破
娘生面。一箇閑人天地間。

示眾。道得放參句。山僧與你箇枕頭。道不得放參句。
也與你箇枕頭。且道利害在甚麼處。僧便喝。師便打。
進曰婆心太切。師曰知恩者少。

師問二六時中。四威儀內。如何是得力句。進曰步步
踏著。師曰且道踏著箇甚麼。僧便掌。師曰且喜得力。
師又問如何是得力句。僧便喝。師曰且莫錯承當。進
曰將謂別有。師曰喫棒有分。進曰舌頭總在和尚口
裏。師便打。

師問。且道利害在甚麼處。僧禮拜拍手呵呵大笑。師
曰與你個枕頭。

師又問。且道利害在甚麼處。進曰正好打地師曰與
你個枕頭。

師又問且道利害在甚麼處進曰一日咬開白果。放
出沒量大人。師曰說甚麼法。僧禮拜而退。

師擲竹篦垂問。向這裏道一句看。又總大師禮拜拾
起竹篦捧上。師接得便打。進曰謝師證明。

重陽示眾。九月九佛法有。黃底菊青底柳。報君知莫
外走。以拂子畫○曰。滿眼滿耳塞卻口。

** 從稻地經過偶成一偈

「　渠流曲曲遶瓊墻。月落園林井墨粧。翠柳凝煙寒色淨。白蓮帶露吐青香。村名設舞臨高閣。鵲噪青山近草堂。風送春聲情未息。又添夏景引爐長。」


** 四偈

「　寶劍橫拈袖裏藏。當門妙舞與人看。空王殿上行全令。萬象森羅毛骨寒。」


「　獅子猶來不假聰。崢嶸歹躑是非功。一聲哮吼乾坤轉。驚起泥牛上九重。」


「　三尺烏藤被孰瞞。牛頭當面馬頭安。虛空有體親須證。分付時人仔細看。」


「　笙歌城裏覓知音。歌者歌兮聽者聽。一句曲含千古意。蘆花明月兩無心。」


** 雜偈八首

「　老大年來無可得。只因皈佛出紅塵。出家傳法傳心要。藥病與他身有神。」


「　一缽南園與北園。消磨歲月半枝禪。說我人間閒古董。半似神仙也是仙。」


「　從來學道喜山居。靜夜彌阤意自餘。會取本來真面目。何須更要理鯨魚。」


「　一點靈臺耀古宗。同門出入也難同。度人寶筏常無倦。一片婆心不借中。」


「　雪裏梅花別有春。久居深谷不凡塵。清身欲度香風遠。幾樣風流別樣神。」


「　一道神光獨占先。幾回雲榻覓枯禪。無心了道心窮也。有意尋仙不遇仙。」


「　鉏雲種月學山居。不盡山花道有餘。石做枕頭不是虎。一天明月半床書。」


「　竹裏風聲韻不同。臬和皓月亂東流。花同鳥語傳新句。多少清吟萬景中。」


** 三玄三要頌

「　第一玄。赤體無私萬象前。端居寶殿尊寰宇。一物猶來話別傳。」


「　第二玄。藏鋒雪密語偏圓。投機利便通玄旨。萬別千差一句詮。」


「　第三玄。向棒掀騰絕異聞。金風體淨分明極。萬境之中獨露先。」


「　第一要。一物無私照。赫赫大分明。突出入玄奧。」


「　第二要。乾坤盡返照。句裏笑囊藏。得意須防飽。」


「　第三要。舞掌呵呵笑。家貧愁殺人。赤體無絲好。」


總頌

「　三要三玄體用親。無言童子笑嚬呻。搬柴運水知玄妙。摘柳尋花別是春。」


** 南泉斬貓頌

「　舉起青鋒不直言。草鞋無耳也無根。昨因雪曲歌聲滑。聽得愁人亦斷魂。」


** 述懷

「　海月臨天宇宙光。令人心地得清涼。當年煙水尋方歇。此日金臺唱道忙。接物利生原有願。祝筵皇帝壽無疆。閑來多少青雲客。每向吟哦集講堂。」


** 舟行

「　春風二月泛行舟。兩岸鶯聲送客遊。柳色半含情漫切。孤帆高掛逐金鷗。」


** 旅泊

「　閒攜竹杖出松陰。不盡山花送客心。萬紫未舒藏雪密。一腔清韻點秋金。」


** 訪道作

「　帶水拖沉到上林。相呈話舊遇知音。一堂風月貫今昔。花木庭前古佛心。」


** 遊西山

「　西山隹景漫相尋。桃色紅兮柳色金。滿目春光無限意。翠微古蹟到如今。」


** 自惜

「　幾番拈來幾番新。幾用心機勿記春。不怕山猿數偷果。單防內賊入幽林。」


** 贈友人

「　知君忘識出常人。猶喜烏藤接上賓。惟愧素貧無可
贈。頻將書史漫同論。」


「　數載聞名未得逢。今朝一見話偏濃。拈來佛法無多子。別有家聲繼祖風。」


「　久慕高賢尊貴種。喜從佛法起家聲。道存劫外君先得。花發幽庭占早春。」


「　待師立志是高賢。法外須知有別傳。迥出身心無一物。自然成佛在人先。」


** 訓徒

「　棄家拋業幾忘年。未遇知音莫與言。創業是難守不易。諸徒莫作等閑看。一樑一柱好護惜。片磚片瓦無拋殘。山僧此語能尊守。珍護將來有福端。」


善法叔至。問德山被雪峰一拶。低頭歸方丈。山僧被
法姪一拶。拂袖便行。且道與古人是同是別。若辨得
出許你會末後句。師曰今日和尚來此便是末後句
也。

** 四賓主

「　賓中賓。芒鞋竹杖眼無睛。芒鞋三個耳。竹杖醉酩酊。」


「　賓中主。風前月下同君舉。月明天漢靜。風舞漏聲齊。」


「　主中賓。鳥啼花笑雨頻頻。鳥啼山月市。花笑正逢春。」


「　主中主。萬機齊唱出庭闈。寶鏡當軒妙。臨臺識者稀。」


子雍如禪師朝海語錄卷三
侍者佛震記錄

** 本庵起身朝海上堂法語

問春光景色鳥嚬嚬。幾曲嚬嚬欲送行。柳岸翠禽和
不徹。啣花相襯馬蹄輕。如何是臨行一句。師云昨朝
有意書紅葉。今日無心懶剪裁。進云昨宵玉水還京
國。今日燕山去欲留。別唱吾師深有意。不知誰是個
中酬。師云同唱燕山曲。襟懷有幾人。進云只如觀音
大士端居巖畔欲逢不逢。欲見不見師又作麼生語
會。師云不惟彈指觀深妙。又听慈音語細微。進云高
揖釋迦不拜彌勒。甚又要禮覲觀世音菩薩去。師云
秪知金色貴。那識錦江春。進云願垂鸚鵡林中唱一
道秋光滿載歸。師云萬國盡紛紜。僧問如何是清淨法
身。師云驗主勘賓。進云如何是圓滿報身。師云當下
無私。進云如何是三類化身。師云千頃波心釣月迴。
乃云燕山今日笑呵呵。永壽騎牛唱別歌。莫為富嫌
千口少。多因祝
國壯山河。高掛雲床朝海去。還為諸子願三多。但
將好句頻相囑。自然證得六波羅。理會麼。靠拄杖下座。

** 京都引眾送行讚詩十首

「　昨逢諸子話離情。無限愁腸向外傾。分付庭花休著疾。恐驚珠露占秋英。」


「　買得輕舟欲指南。滿懷明月素心憨。巖前幽鳥頻頻唱。話到南詢五十三。」


「　昨夜靈花夢裏分。醒來依舊渺無痕。一天明月清如洗。玉水燕山客意欣。」


「　莫嫌懶拙兩無心。雲自無心鳥自吟。風透花明香有韻。何須意外更相尋。」


「　惟愛燕山玉水情。清風明月兩相迎。株禽也解知端的。飛近征車作遠盟。」


「　扁舟遙泛月明中。薊北南天風景同。諸子漫言情念切。秋來依舊看歸鴻。」


「　兩袖春光出禁城。一腔心事向南傾。燕山在念愁雲密。直待秋高色自清。」


「　輕帆高掛五雲中。千里遵程一望窮。兩岸蘆花天際外。日光超出海門東。」


「　柳色囊衣話歲寒。桃紅猶憶別離難。滿寰玉水虛明月。留待金臺仔細看。」


「　禪心不獨野雲知。蘆月梅花欲寄誰。離情有意情難遣。道合無心道亦宜。」


** 語尚和呈偈

「　承師究竟得便宜。臨濟家風今始知。突出三玄并三要。只教當下語多奇。」


「　知師超卓法無邊。獨坐燕山奮赤拳。打破虛空分兩路。無憂高枕法皇前。」


** 上柯城讚馮居士

「　身歸西土有良時。玉露清風滿四維。慧眼常看塵外月。片言點化是須伊。」


** 楊州讚拈花庵

「　禪機道行豈能當。靜志平心謁上方。萬物盡消無物界。虛空別有一眉長。」


「　性善何曾知有身。笑看碌碌界中人。清和對月磨心鏡。踏破瓊瑤摠是春。」


「　謝師指示在當時。覿面提持不用思。莫邪鋒兮全吐露。和盤托出總由伊。」


「　青鋒高舉勢難當。斬盡痴頑顯大方。對面不存情與見。全憑格物道風長。」


「　帶水拖泥一幻身。尖頭矮屋出常人。山花野鳥頻相顧。到處逢渠總是春。」


** 天寧寺講道

「　骨肉分離解體時不須戲念著思惟輪刀陣上開惺眼好惡存亡總是伊」


「　師禪垂手住難當接聖招賢見大方拈到手窮物盡處誰知偏界道風長」


「　龜毛拈得不曩藏賣盡春風孰敢當今日拾來親示子他年展演自芬芳」


「　帶得燕山一片雲含藏滿袖贈於君香分南苑原無賈占斷春光迥出群」


「　幾年意欲去朝山求佛求心說易難知因夜雪梅開早好伺南詢五十三」


「　誠心日日鎖眉頭多為因緣出遠遊正欲尋訪覓伎倆對君莫說路貧愁」


「　元初隹節滿庭新喜有南來獨角麟留待燕山添瑞色風清月皎好良辰」


「　萬物咸新淑景催春前花木未曾開梅心縱有含銀魄分付時人莫亂猜」


** 新年上堂法語

僧問如何是籬門緊閉無人到一道神光萬象閒如
何是奪人不奪境師云花明山色秀鸚唱隔年春進
云玉樓人醉歌聲寂溪上漁吹空好吟如何是奪境
不奪人師云樹古藏恛鶴歸松有音進云鐵馬倒
騎關塞靜家邦盡在白雲中如何是人境兩俱奪師
云一覓竟忘天地老不知明月自西東進云萬景叢
中金鳳舞一林樹色鳥聲奇如何是人境俱不奪師
云半肩明月光寰宇滿袖春風錦繡圍乃云玄機獨
露豁徹無私奪人不奪境花明山色清奪境不奪人
玉樓人醉到如今人境兩俱奪鐵馬倒騎關塞靜人
境俱不奪滿袖春風亙古今拈拄杖作舞下座。

** 上船偈

「　柳系含煙二月天靈花異路白雲邊花船已出清波
上一道神光萬景前」


** 婆子頌

「　婆生七子勘知音不盡珍奇迥出群若得長風波靜一百千沙界任縱橫」


** 屠夫人對靈小參法語

「　七十餘春世所稀涅槃城裏任遊虛一念無私全體現到跨須彌證菩提」


** 為行真二禪客行說法語

「　為我行密行千載不曩藏難得二克子如今為舉揚」


** 德山托缽頌

「　吳山樵子歌聲滑楚水漁郎奏暮笳吳巧音呈短調江城五月落梅花」


** 女子出定頌

「　入得雲深路轉奢雲開山鳥亂啼花不知花落雲歸去鳥唱堤前掛晚霞」


** 香巖上樹頌

「　格外玄機探克家風花雪月亂如麻絲綸已在清波上牢釣金鰲釣落霞」


** 初秋感懷

「　香飄桂子憶南州雨滴芙蓉露正稠艷麗不知時節換輪將衲被且蒙頭」


** 因事小參

不覓從前底佛說無得開口便不是袛知
要自家底我宗無語句會得莫能了不會也不是五
馬嘶風一牛飲水開口不開口總落在第二拈竹篦
曰擊碎燈籠露柱有理難伸只得𨁝跳上天台直看
破了也拈竹篦一齊打散。

** 遇道人聞說呈偈

「　托缽無心善舉揚錫光削度出含藏須知更識英靈子觸著些兒孰敢當」


** 新蓋禪堂偈

「　新結茅廬古殿傍如何隹饌別人間等閒識得渾沱意不向南尋五十三」


** 京都十問

問燕山聳翠迥出雲霄非鸞鳳如何棲泊。

問玉水千潯明月長夜皓皓不是獰龍如何潛得。

問金臺從草竭既是黃金臺因甚麼被草覆。

問寒松千尺幽鳥不臨春如何得到。

問即是衲僧個個腰包行腳端為何事。

問虛空寥廊非雲鳥不度還有甚麼人度得。

問魚鉤江干風浪靜釣頭無餌載歸船既是無餌如
何釣得。

問一切法無相是名真見佛如何是見佛處。

問清風千古意皓月照庭闈如何是分明句。

問蘆溝橋終日度驢度馬因甚麼還有一人不度。

** 桃花口孫居士領眾護法等請上堂法語

高掛輕帆二月天和風綠柳送行船桃花兩岸聞啼
鳥無限漁歌夕照前會得底塗中受用不會得底世
諦流布山僧自京師至此縱有風霜大野何處不是
衲僧家放身命處一向只為朝山而來不期今日又
承孫居士請登斯寶華座說些佛法山僧曾記白雲
端和尚云山前一片閒田地叉手叮嚀問祖翁幾度
賣來還自買惟憐松竹引清風祗如老白雲恁麼道
大似扶犁摸壁今永壽格外而來被這作家把住封疆
教山僧說個到家句子到這裏合作麼生話會良久
云鐵馬倒騎雲外出風光不與別人同下座。

** 辛巳遇
皇上偶呈二絕

「　今年何幸遇南暄一日陰晴變幾翻簷下紙窗乾又濕船前石逕濕還乾」


「　峰下灣還盡是江片帆高出燕京鄉天風一陣來何
處吹起黎民話短長」


** 贈如如法兄

「　知兄法柄異常流暗去明來得自由打破淨瓶全體現他年拍掌笑無窮」


** 示人

「　著意求真真轉遠擬心斷望望猶多道人別有平懷處月在青天影在波」


** 贈法宿

「　纔聞擅度法無邊特地親躬詣法筵果見雲幢千古少門庭彼此喜高賢」


** 短姑道頭

「　蓮淨海天畫女身短姑得得非奇人別開一境揮今古自有風光處處春」


** 金山塔

「　不知何代卓江天漏盡青燈塔影懸遙望楚山雲夢澤此心多在夕陽邊」


** 呈天童老和尚

「　天童棒喝不同流特出超群格外酬但是逢人莫放過自然燈譜永無休」


** 神塔

「　拖泥帶水入天童不是求名欲覓宗一見真龍開八面棒頭惡氣露機風」


** 密祖掃塔法語

湘之南潭之北中間有黃金充一國無影樹下合􃈢璃琉
殿上無知識恁麼道太尊貴生袛今遠孫三千里外到來
帶得清風千縷明月一珠正欲供養未審我師祖今日必定
作麼生相見拈香云犀因玩月紋生角象被雷驚花入牙。

** 元孫成如為
先祖弘覺開山老祖拈香掃塔法語

瞻之彌高仰之彌堅德厚配地高明配天恁麼說話大事
佛頭撒糞醬裏添鹽雖然如是若不登高望焉知宇宙寬
喝一喝云今日到來無一事謾將幽韻作長吟。

** 為掃
瑞巖遠祖塔法語

神鼎闢開諲祖眼多年坐斷清關流白日青天轟霹
靂惡聲毒氣滿皇州喝一喝云還家盡是兒孫事祖
父何須更出頭。

** 普同塔上供法語

沒來由絕褒貶點即不到到即不點蒲團頭識得底
何方南北東西六根不具底到底難瞞明眼喝一喝
云棕櫚葉長夜叉頭芍藥花開菩薩面。

** 老和尚請和尚上堂陞座法語

到瑞巖請上堂拈香云此一瓣香至尊無對至貴難
名爇向爐中奉為
當今皇帝聖躬萬萬歲次拈香云此一瓣香栴檀林內不
假栽培專申供養即此
堂上中興第一代遠祖先老和尚又拈香云此一瓣
香春風蕩蕩慧日熙熙專申供養現住
瑞巖方丈法伯老和尚併我
本師上古下律老和尚共為法海津梁永作山門柱
石僧問十方同聚會箇箇學無為且法王座上作麼
生師云高著眼進云有為之法與無為之法是同是
別師云一任分疏進云三十棒是為人處誤人處師
云單不打死漢又問大道不分男女相還許某甲問
話麼師云師姑本是女人做進云且道大眾雲集畢
竟那箇是女中丈夫師云人人頭頂天箇箇腳踏地
僧便喝師云亂喝作麼僧便禮拜乃云法不孤起仗
境方生不肖不遠三千里外來到祖山辱承方丈法
伯老和尚命陞此座舉揚宗旨自愧智識學淺焉敢
冒膺斯任只得轉借山河大地明暗色空鵲噪鴉鳴
水流花發熾然說無間歇聊為塞責更有新鮮句今
朝是廿八便下座。









* 跋

夫大凡說法者從自巳胸中流出蓋天蓋地突然
無味便是醍醐上味也世尊拈花從無意中拈出
便是大意也迦葉從無義中含笑便大義也所以
傳芳千古莫不從無意味處親切今子雍法姪說
法具從胸󵊦中無意味處流出令人橫吞豎嚼實
為醍醐實為毒藥單提向上這一著不可以智知
不可以識識倘或尼總再來也即傍觀有分是為
後跋。
住廣東南雄興雲禪院傳臨濟正宗三十
三世古南下石琳瑀書

碧霞禪院子雍如禪師法語詩偈卷四

** 遇
皇上恩口占二偈

「　雲帆高掛拂晴煙猶幸天恩降玉篇千里江山方寸裏香焚柏子謝
　天顏」


「　一段真臘接曉煙金魚遙頌祝新篇年華此日同堯日萬里山河捧御顏」


** 偶遇寒山漫成

「　不計途程到寒山罕風串耳過巖邊虎頭到處雲隨步龍藏喧時鳥聽禪坐斷十方成大歇任他苦海枉熬煎罏中火冷煙消後月影移來巳半弦」


** 登虎丘

「　偶來登石正秋涼未到虎丘名預揚碁經敵手歸何處步履徘徊過上方」


** 到下三出

「　一片長江心轉蓬半邊山石古崆峒目前境物人皆見取用誰知迥不同」


** 省師四偈

「　訪師終日意寥寥塵念何曾留一毫喫飯著衣隨分度一如木死未經燒」


「　一自無心萬事休也無歡喜也無憂無心莫謂便無事尚有無心箇念頭」


「　逆順未嘗忘此道窮通一味信前緣自從了卻虛空性不動絲毫本自然」


「　萬里長江一葉舟風波歷遍志難酬誰知水盡山窮處覿面相逢話白頭」


** 題采石磯

「　石磯南北去來還水影山光日映舷名利關頭如許遠世間賺殺萬千員」


** 二郎東西兩梁山

「　臨機莫要避刀鎗拚死和他戰一場殺卻二郎機巧破天涯無處不金湯」


** 樵夫蘆柴一束偶成

「　砍得蘆柴誰把挑擔頭鉞斧插平腰今朝難保來朝事且供寒爐一夜燒」


** 驚夢夢中成語

「　迷蹤失路吼雷音耳聽何如眼見親未出母胎觀自在一靈獨照現全身」


** 讚陵青婆子

「　陵青婆子毒稱尊二僧觸著喪精魂個中消息人難會看破閒愁船若門」


** 趙州窠窟

「　趙州來去人難伴把住機關不放鬆有人問我西來意擊碎乾坤覿面逢」


** 趙州為人

「　趙州臺山遇隻牛影鞭未見石人愁撓著老人痛癢處全提正令足相酬」


** 趙州草鞋

「　趙州婆心頂草鞋凜凜威風出玉街然雖救取描兒命兩堂捉敗闕云侅」


** 公案圓來問趙州

「　老賊游行到客家干戈不動亂如麻門前不見紫胡狗口口聲聲喚吃茶」


** 偶到蕪湖縣節婦居

「　忙中日月閒中度八萬塵勞靜裡消綠水光中山影現紅塵陌上雪花飄」


** 朝九華夜行宿甘露庵

「　策蹇穿林路幾層禪家磬報暮煙平到來只恐無尋處認取甘露一盞燈」


** 朝頂淨觀偶成

「　崎嶇絕頂九華峰法相森嚴指顧中足下踏來四不相到騎來與老僧逢」


** 從心庵遇方丈和尚偈

「　萬丈山巖雲亂排九蓮廊沫遶蓮臺清風幾度花含石驟報深林鳥撲苔」


** 到望江臺

「　足跟纔動到靈崖山勢巉岩人跡乘看破拈花親到此從心寶剎另安排」


** 下山偶題

「　昨夜山頭透體寒一身樵悴未曾眠此番別去愁難遇帶雨迎風下九盤」


** 剃度小參法語

師之剃度巳來自古至今明月淨處卻無塵含元殿
裡尋知巳斬斷命根隨處相應打○相舉如意下座。

** 碧霞庵對靈小參

無心行密行千載不覆藏難得孤高品今朝為舉揚
老法兄昔日與你不見今朝覿面無聲如何覿面喝
一喝虛空不用金錘鍊日月何曾失照人。

** 碧霞監院暨杭城諸大護法及諸山耆宿公請
進院法語

*** 山門

未入山門先巳住過因緣相湊願難忘白雲處處相
逢青山步步踏著卓拄杖云七通八達從此入。

*** 彌勒

打開大肚皮放出珍寶藏指點個中人解脫永無上。

*** 伽藍

玉帶當胸烏紗冠頂永護佛法願力弘深布地金磚
出格人袛園滿地花狼藉。

*** 韋馱

韋馱天將萬德莊嚴赫赫威威全體現明明寶杵鎮
魔軍。

*** 大殿

麻三斤殿裡的乾屎橛總不是逢渠不是渠到來又
要禮三拜遂展具大拜。

*** 方丈

據此室說此話賣的黃芩與半夏食密生薑莫酬價
喫著通身熱汗下合瀟洒拈起竹篦一齊打畫○相
云無價無價。

** 上堂偈

「　野納南詢為度生越海朝山寓武林告報現前參學士莫教辜負老婆心」


** 上堂法語

拈香云此一瓣香栴檀林內栽培今向武林城中拈
出爇向爐中願祝
當今聖主萬歲萬萬歲伏願樂堯天萬德之年統日月
千古長明次拈香云華傳優缽果供木籃獻貢
當今太子并及諸宮諸王殿下壽若須彌福如東海
此一瓣香現前請主眾檀越善信人等並增福慧此
一瓣香風吹日晒東掙西拋收來囊藏不得將來即
此堂中專申供養現住
天童堂上上天下岳老和尚不昧龍池一派深加痛
棒付與兒孫書記問昔日世尊祗陀林中須達長者
布滿金磚今日官太夫人為公子祖官供捨法被設
齋請和尚高陞法座畢竟令他得何祥瑞師云永作
皇朝柱石恒為佛法金湯進云恁麼三秋生桂子春
暖長蘭孫師呵呵大笑迺云指鉤別釣是英靈尚有
錦鱗出浪迎疑擬收竿歸遠圃恐怕辜負我同人風
和好武林新分明指點曹溪路那箇男兒莫被行打
○相下座。

** 剃度

舉起剛刀非同兒戲落髮沙彌更名覺智與你斬斷
恩愛由照破人間世喝一喝云昨朝還是塵中客今
日纔為方外人。

** 卍庵大師領眾結制小參法語

碧霞今日安禪結制諸禪德說寒道暖山僧一味尋
常不會安排施設深深裡兩個炭團滿滿堆著一爐
黃葉莫教火氣無多只要暖氣相接高放重簾密糊
窗縫但得一團和氣那管房上濃霜冷言冷語休聽
只顧眉毛自歇喝一喝云出頭天外看誰是我般人。

** 起七上堂

僧問烹佛煉祖則不問開爐起七事如何師云蕩子
無家計飄零不再逢進云如何是最初句師云江南
嫩草年年綠進云如何是目前機師云知音之後更
誰知進云如何末句師便打進云大眾記取即便禮
拜囉謨僧問蠢動含靈皆有佛性為甚狗子無佛性
師云換卻你眼睛僧豎拳云這是甚麼師云你須看
破始得僧擬議師便打進云一腳踏碎破砂罐迺云
今日起七喫飯便知機飲水須止渴著衣免寒歸鄉
到家學到三世諸佛無開口處參禪參到天下老和
尚插足不入處若不恁麼依他門戶靠他墻壁聽他
指揮喫人涕唾總不是丈夫喝一喝云良藥苦口忠
言逆耳。

** 姚護法為恩主關太夫人壽誕設齋上堂

僧問世尊拈花迦葉因甚微笑師云求秘密心不可
得僧問把斷要津不通凡聖即今三百女大德從甚
麼處來師云山高豈礙白雲飛進云且道是凡是聖
師云坐斷兩頭看進云今日姚護法請法飯僧還是
為關太夫人壽誕還是廣眾福田師云一鎚兩當進
云麼則多子塔前蒙授記西池王母享遐齡師云許
你道得一半僧禮拜師云訪學路遙知馬力迺云與
金夫人酬恩報德願祝公子壽筭遐齡古今無二道
事久見人心為一國賢人無二心視黎民如一子心
同虛空界說等虛空法証得虛空身無是無非法遂
以拂子打○相云但見
皇風成一片不知何處有封疆。

** 解七上堂法語

問這個多口阿師且道具何手眼便乃橫行海內獨
步大方師云一花五葉進云三千里外遇知音暗擊
傍敲認得親師云怕你不承當進云龍得水時添意
氣虎歸山色長威獰師云三教同流進云君臣道合
天心順父子傳揚世葉昌師云打麵還他州土麥唱
歌須是帝鄉人迺云昨日七完今朝重顯賣弄脫空
直下承當痛棒熱喝聚祖傳燈命根不忘名聲碌碌
諸人因甚麼覷破箇箇㗕多羅無商量處水泄不通
沒柰何時通一線便是地中雷火律形灰飛煙發
曉來朝岸冰消皇宮日影喜添線忽地筍長梅蔓春
漏一痕如溜眼雲拖五彩舒天遙打○相云明明空
劫巳前事不是虛言小兒曹。

午齋到禪堂僧禮拜師打一鐘錘云是甚麼進云覿
面不曾錯過師云認著依然還不是僧喝師云假難
聲韻進云滿鼾不少師云歸眾喫齋齋畢僧呈偈一
首師嘿然允許。

晚間落堂師云大修行入本脫生死為甚麼命根不
斷僧云終朝相對何曾離別師拈竹篦便打僧禮拜
師復歸禪堂問鄧隱峰燒死火頭公案終朝索命還
是有命無命進云不是冤家不聚頭師云許你道得
一半。

問維那如何是本來面目進云不會師云不會到恰
好僧禮拜師偈云垂手還同萬仞崖正偏何必在安
琉璃古殿照明月忍俊韓盧空上階。

** 解七上堂法語

問如何是第一義師云問頭前薦取進云如何
是正法眼藏師云覿面不曾藏進云如何是末後句
師云直下薦取僧云結解放收都不問當先一著請
師云龍女獻珠進云不涉程途到家一句作麼
生師云世尊納受進云是則碧霞生瑞彩賓主笑
欣欣師云袈裟付與兒孫進云慶雲圍繞處海眾悟
無生師云許你証明揮拂子云諸禪德即今是什麼
群陰巳去未去一陽欲來不來陰不得為陰陽
不得為陽山不是山水不是水日月星辰六十甲子
一齊打亂峰裡拾得一粒向汝諸人鼻孔裡出
氣有人覷得破萬兩黃金莫酬價汝若覷不破總之
不直半文錢等待冰消水活筍長梅青依舊山即是
山水即是水六十甲子日月星辰各歸原位喝一喝
云虛空不用紅爐煉日月何曾失照人下座。

有一秀士問和尚未來何所住師云三教同門進云
既來何所住師云南北通宗進云來後於何住師云
覿面相逢又問南海朝山潮音梵音兩洞菩薩究竟
在那處師云住即不是是即不住又云梵音見相易
潮音見相難畢竟如何師云洞水南流海岳新士禮
拜而退。

** 付囑智西堂衣拂偈曰

「　燕山一派向南流到處分明月映洲打破機關全體現自然瀟洒更何求」


** 挽秀士偈

「　二十餘春訪斯道日月並行無虛耗野僧只顧坐禪床不意林邊有大孝」


「　三教從來無可露窮通一味任君行巳知富貴如霜泡道業堅持達九天」


** 杭州諸大檀護紳士請住碧霞公啟

蓋聞法教得偉人而盛福緣因勝地而彰不求濟物
利生何以超輪消劫公延易水之賓永作吳山之主
一介先客座下片言敬啟臺端恭惟
子雍大和尚臨濟正宗天童嫡派三條椽下十年坐
破蒲團七尺單前一旦豁開戶牖通人達士盡鬥機
鋒福地名山俱留轍跡埌函赤軸撰寶錄於篇篇碧
宇金扉建法幢於處處信心極宮闕幨帷富貴之皇
迥異護法遍宰官眷屬風光之上國頓殊固宜慈
百為如來上機推為大士者也頃以浮杯南海遂
爾飛錫西湖兩峰三竺洵運會之難邀百劫千生實
遭逢之罕覯(吉士)等用是締緝精藍結集法倡座設
碧雲院內徑開環翠樓前蘭宮廓茲隘巷桂殿依彼
崇巖今復購財募匠加以禪堂剪棘斬荊增之丈室
密公源流具在不教頭上安頭香師締造維艱且喜
佛堂有佛舊鉗錘於爐韝之中練三千末學灑香水
於優曇之上開提百萬群生將見小井彙大井以同
源舊庵較新庵而出色薰修齋袚苾芻行滿功圓恭
敬奉持檀越意符心合十方雷動四眾雲騰謹啟。

　法末趙吉士　淩紹雯　趙聖善　吳之錡

　　　趙承烈　趙景行　陳慈永　嚴　竹

　　　韓懋謙　朱　俊　趙承燾　趙嘉楫

　　　徐張珠　姚廷愷　趙　瑜　顧之珽

　　　張　鎮　韓　芳　周鼎鈞　凌紹英

　　　趙　蘇　王子楫　王智錫　孫之

　　　王子楣　姜　垓　蘇　芢　趙　蒔

** 碧霞關院公請啟

伏以絳雲承蓋長開祗樹之園綠玉為階久展曇花
之谷演四十九年之正法傳心豈止千秋提一百八
之綱又手更無隻字兩儀雖分躔度二曜並麗寰
區龍象咸歸人天景仰恭惟
子雍和尚法座下毓秀名閨揚芬望族勝情朗韻不
耽粉黛之華味道譚經靡事綺􂦵之習慕清涼之淨
域蓮社遄依領玄要之深機獅林萃止所以受持衣
缽常次第於王城飄灑香花亦周流於海寓摩珠慧
鏡巳映雙眉梵唄潮音時盈兩耳既明真以道器自
得意而忘筌茲啟碧霞禪院本鷲嶺之分支實吳山
之勝地自洛下傳衣以後儼忉利之天暨何克捨宅
而還並證菩提之果幢垂纓絡表瑞采於前輪枝結
簷蔔散遙光於後葉冀名藍之永盛藉法棟以維持
(圓)等渴想威儀欣承提命願施坐具聽敷鹿女之經
共白門槌高設鴿王之座用涓黃道祗候青軿伏願
鳳羽來儀鸞音載肅寶航初引沼同泛於醍醐金鑰
重開宮齊輝乎玳瑂敬抒葵牘奉迓芝輿曷勝引領
瞻依之至。

** 碧霞衣弟明圓監院正咸等仝和南拜啟

臘月二十二日子時因
鏡懸辭師涅槃師云本無生死將何涅槃鏡悲哀不
止師一喝鏡默然入定師喚醒問云至今還有涅槃
還無涅槃鏡云弟子本無生死將何涅槃師云既無
生死因何涅槃鏡無語師云未夢見在鏡云夢後如
何師云夢中還說夢中話鏡云今日不被和尚瞞卻
師云非公境界師復問云人人有個影子步步不離
因甚麼踏不著鏡云終朝對面何曾錯過師云果然
承當得麼鏡云直下薦取師云薦取箇甚麼鏡云總
教伊承當去師云四大本空五蘊非有承當箇甚麼
鏡豎一拳師云一把火燒了還有拳頭在麼鏡又豎
一拳師一喝鏡亦喝師云又向這裡躲根鏡禮拜而
退師以偈付云喚應尋常誰不曉及乎按劍摠茫然
分明好個神仙訣父子從來無可傳。

** 除夜晚參

師執如意云稽首能慶諸世間無量殊勝福德聚金
輪統御四天下曾施尋生安隱樂還有知恩報恩者
麼良久云一年三百六十日唯有今朝最吉祥。

** 解制監院領嚴趙二太夫人請上堂

元宵解制千佛出世大眾雲集兩堂敬禮天地與我
同根萬物與我一體爛生薑陳皂角舊爪籬破木杓
江北貴買江南賤賣有利無利摠之不離行市夜來
無位真人提金剛杵點出飛龍走馬遍四天下並懷
中和尚蟭螟眼裏共賞元宵天曉起來依然在赤肉
團上驀喝一喝云我與燈明佛本光瑞如此下座。









　　　　　　　　　　　護法陳萬里
　　　　　　　　　嗣法門人　佛證
　　　　　　　　　　　　　　佛亮
　　　　　　　　　　　法侄　用照
　　　　　　　　　　　侍者　佛照
　　　　　　　　　　　　　　際廣
　　　　　　　　　　　　　　際輝





* 行實

執事同大眾禮請和尚詳示行由以使某等有所式
從師曰余乃荊門人氏祖籍關東流寓都門甚久父
周諱志祥母牛氏開國之初父從
駕屢著功勳不欲受官隱於耕讀樸素醇謹見善必為
雅信釋氏年逾半百尚無子息拜祈三大士發弘誓
願虔祝求嗣感菩薩垂慈生余幼時言笑不苟稍長
便有脫塵之志年及笄父母迫之於歸素性貞潔不
貪嗜欲不戀富貴立願長齋繡佛奮志脫白禮補仁
和尚為師薙染從此參究禪旨參將二十餘載屢訪
名師深加追拶而得膺礙釋然後受本師古律和尚
印證出住永安洪恩二寺生平行業證入在五臺遼
西備歷艱辛勇猛精進險遇虎狼賊寇不驚不怖水
火刀兵天災人害視之一切俱淡如也勤苦自勵未
嘗肯偷半日閑拚著身心性命誓願入聖超凡幸荷
佛力感動金枝玉葉護法宰官助建梵剎稍立規模
接引後昆於心甚切然而修造尚未次第安禪結制
未盡本懷利濟世人亦嘗曲垂方便故有慈航普渡
之稱欲請五十三參并朝南海之願巳遂茲則競競
業業唯守暮鼓晨鐘苦修實行恐無當　佛法高深
聊以自遣萬勿哂我愚鈍云爾。

















* 碧霞子雍和尚語錄跋

蓋聞無法可說是法不在說說即非法也
顧源流著述代有偉人如日星河嶽炳麗
千秋於麈尾杖頭殺活縱奪天花繽馥要
皆一時之緒餘百世之津筏以說為無可
說仍以無可說為說學者不得其門而入
寧冀窺其堂奧乎燕山慈航禪師孤標巍
聳超軼絕倫踰數千里而來游於南瞻普
陀陟九華其於平陽瑞巖則謁祖朝宗瓣
香掃塔凡過名山巨剎登臨酬唱紙不勝
書初秋憩錫武林翱翔兩峰三竺間諸善
信慕其道者延請吳山之碧霞菴中增葺
椽宇陞座結制莫不翕然皈依是固臨濟
燈傳且屬天童支系易水律公和尚之衣
拂也冬至雖舟西水欽挹風貌近而益遠
讀其參詢偈頌則簡潔高朗老勁蒼涼可
謂意象俱忘虛空頓碎豈僅慧劍騰輝香
風吹萎喁喁然咸悟無說之說也哉。

康熙辛巳季冬上浣西水王治頓首跋