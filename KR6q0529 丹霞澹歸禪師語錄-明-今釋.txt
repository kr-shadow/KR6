#+TITLE: 丹霞澹歸禪師語錄-明-今釋
#+DATE: 2016-06-11 12:30:32
#+SOURCE: github.com/kanripo/KR6q0529 master 54f16c69                
丹霞澹歸釋禪師語錄卷一
同門弟樂說今辯重編

* 上堂

康熙甲寅春大眾請上堂拈香云此一瓣香恭為
今上皇帝惟願一人有慶萬壽無疆又拈云此一瓣
香奉為　護法檀越惟願文臣不愛錢武臣不惜死
萬民樂業天下太平又拈云此一瓣香焚於一株不
但大地眾生命根俱斷亦令天下老古錐鼻孔纔熏
掃蹤滅跡今日操入室之戈供養
現住廬山歸宗堂上本師天然是和尚用酬法乳第
一座白槌云法筵龍象眾當觀第一義師云纔說第
一義卻須更與一槌僧出問無邊剎土者一指端畢
竟是同是別師云者裏討什麼同別僧一喝師云未
有主在進云和尚前言不顧後語師云恰被闍黎道
著僧又一喝師云且去別時來進云還有一著在師
云一向留與闍黎進云移過螺峰挂北斗分付胡孫
莫畜狗師不荅僧問和尚多時住此山今日深居丈
室還有法與人麼師張口云闍黎且道病僧有舌頭
也未進云重翻貝葉開還合暗裏點頭事不疑師云
舌頭生也良久云還說箇什麼即得舉僧問法眼如
何是沙門所重法眼云若有所重不名沙門師云即
今人人有箇問頭未免各有所重病僧纔見你有所
重便與拈卻且道病僧還有所輕也無到者裏稍有
顧盼便成大病說箇不顧盼又是大病了得底人千
念萬念決定不流入第二念不是無念祇是不相續
於相續中而無相續不相續想者不是你一時湊泊
多年踐履得來須是悟始得悟須是一蹋到底始得
不見俱胝和尚得天龍一指頭禪隨問但豎一指別
無提唱玄沙云我當時若見拗折指頭人知玄沙老
婆心切救得一指頭不知玄沙也祇替俱胝下得箇
注腳大眾者祗是箇注腳俱胝一指頭又是阿誰注
腳大梅會得即心即佛不管他非心非佛非心非佛
祇是即心即佛注腳便不是心不是佛不是物也祇
是即心即佛注腳即心即佛又是阿誰注腳直饒你
過了轉句過了半提到得向上全提時節也祇是箇
注腳且是阿誰注腳大眾我者裏要注腳即有要本
文即無你待向者裏討本文便是禍事你討得本文
了須拋向腦背後別作生涯若更向本文上左顧右
盼一發是禍事也大眾直須與麼委悉好復舉雪竇
化主省宗問興教坦和尚諸佛未出世人人鼻孔撩
天出世後為什麼杳無消息師云者是全部底注腳
他卻有陷虎之機也須還他箇屠龍之手與教云雞
足峰前風悄然師云胡蜂猶記舊時窩省宗云未在
更道興教云大雪滿長安師云猛將卻返家中死
以省宗便云誰能知此意令我憶南泉拂袖歸眾興
教下座請省宗重理前話至未在更道處出語云我
有三十棒寄你打雪竇省宗纔拜大眾若不會興教
後語玄沙便拗折指頭也祇做得俱胝一半注腳你
不會得玄沙只一半你會得俱胝卻完全作麼生是
玄沙一半杜鵑枝上月三更作麼生是俱胝完全蝴
蝶夢中家萬里大丈夫兒寧可向俱胝句下生不可
向玄沙句下死若更徘徊自是你根性遲鈍不干病
僧事遂合掌云去年九月承　老人有命今日略赴
箇時節用申迴向大眾客聽主裁自多陳謝子傳父
業不用承當且作麼生是不用承當底句喝一喝云
話墮也結槌云諦觀法王法法王法如是下座。

浴佛上堂世尊生下一手指天一手指地被後代兒
孫喚作傳語人即今坐立儼然不用指天指地更無
一人免得傳語之過你便免得做傳語人免不得做
寫畫人總做了寫畫底人依舊是傳語底人大眾世
尊生下一手指天一手指地此是第一幅古畫後來
在摩竭陀國掩室令阿難門外傳語此是第二幅古
畫最後來在娑羅雙樹下示涅槃相此是第三幅古
畫者三幅畫描盡古今人人都道千金難買到我者
裏一文錢不值近來卻收得一幅文殊三處過夏大
迦葉欲白槌擯之纔舉起槌見百千萬億文殊盡
其神力槌不能舉大眾此乃點睛之龍破壁而去你
若眼目定動卻是未得點睛鱗角爪牙雖然具足猶
靠著一堵壁在便下座。

南雄還山上堂舉百丈有僧哭入法堂云父母俱喪
請師選日丈云明日來一時埋卻師云病僧往南
奉慰陸孝山大夫且作麼生說箇一時埋卻底道理
隙中塵影日紛紛叫殺蒼天總不聞舉手槌胸云若
我嚴尊在日不致得如此無依無怙良久顧大眾云
汝等從來不曾有一點眼淚都是些鐵打心肝卓拄
杖下座。

端午上堂當日屈靈均抱石自投於汨羅江江邊之
人並流往救遂留下箇競渡底故事今日若有人抱
石投江山僧不但不理他更與一推何以故者鈍漢
抱著一團滯貨不送向深水裏更待何時後因蛟龍
奪其祭食又留下箇楝葉五絲粽子今日若有蛟龍
奪食山僧不但不理他更點與三碗茶何以他
到有徹底為人手段爭奈靈均以德為怨人人有一
塊石頭不肯放下人人有一段口食生怕奪卻三千
年前三千年後爭免得山僧檢點驀豎拄杖云會麼
雪浪堆中齊喝采奪標須是弄湖兒卓一下。

上堂舉菩薩戒經我今盧舍那方坐蓮華臺師云大
尊貴生周匝千華上復現千釋迦師云猶有次第在
一華百億國一國一釋迦師云沒卻頂各坐菩提樹
一時成佛道師云且莫眼花如是千百億盧舍那本
身師一喝云當時若有人下得者一喝也免卻後代
兒孫許多之遶千百億釋迦各接微塵眾師云向什
麼處下手俱來至我所聽我誦佛戒師云草鞋錢且
寘漿水錢是阿誰出驀豎拂子云甘露門開也千百
億釋迦總在拂子頭上誦盧舍那常所誦一戒光明
金剛寶戒千百億文殊各各白槌道因地而倒依地
而起離地求起必無此理千百億普賢各各偏袒右
肩右膝著地而作誓言世界無盡眾生無盡而我行
願一切無盡四門天王飛熱鐵輪追集天下獰惡鬼
神遵受佛敕護持正法惟有一魔王道瞿曇我直待
眾生界空乃至無有眾生名字爾時我方發菩提心
盧舍那佛在赫赫天光師子座上聞此語巳合十指
爪唱言善哉千百億釋迦千百億文殊千百億普賢
一時不見魔王也不見盧舍那佛也不見大眾見麼
擲拂子云一片白雲橫谷口幾多歸鳥盡迷巢。

上堂大修行人還落因果也無前百丈云不落因果
便墮了野狐身大修行人還落因果也無後百丈云
不昧因果便脫了野狐身五百生前後兩箇老古錐
都只道得一半若有道得完全句底我讓院子與他
住眾無對師云若無山僧自道去也便下座。

上堂今朝月食食成一箇兼中到纔說兼中到不得
向黑圈圈上作道理全瞎全開半開半瞎全瞎也是
者箇道理全開也是者箇道理半開半瞎也是者箇
道理到得無可瞎處大地一時火發摩竭陀國正令
雖提格外相詶不堪鈍置明日佛舍利塔豎起剎鋒
山僧有病不能上山借重樂說大師出一隻手。

上堂舉大目犍連以神足通追佛音聲過東方無量
世界了不得其邊際師云佛音聲既無邊際色香味
觸法不可有邊際六塵既無邊際六根不可有邊際
六根既無邊際六識不可有邊際六識既無邊際世
出世間一切法不可有邊際一切法既無邊際觀世
音菩薩一雙眼睛向什麼處著卓拄杖云還見麼諸
人髑髏在者一聲裏者一聲在諸人髑髏裏各各
各各別各各異各各同各各成各各壞各各相知各
各不相知各各相到各各不相到各各來無從去
至各各無依各各無住各各無性各各如夢各各如
幻如化各各如燄如影各各如空各各普遍各各清
淨各各解脫觀世音菩薩有如是著眼分三十二匠
人上忉利天雕佛三十二相到梵音相為什麼無著
手分卓拄杖云還見麼拄杖子是梵音相遍行堂是
梵音相堂中說法聽法坐立儼然是梵音相山河大
地草木藂林是梵音相三十二匠人是梵音相一斧
一刀一鎚一鑿是梵音相雕不出底梵音相是梵音
相雕得出底三十一相是梵音相卓拄杖云還見麼
若向者裏有箇入處全身脫落卻來痛罵山僧拖泥
帶水正好抓著癢處如或未然各與一張白紙將驢
鳴犬吠鵲噪鴉啼與我一一畫來看。

謝劉中丞上堂僧問因果分明丹霞榜樣撫臺為和
尚填債和尚作何法施為眾商量師云你莫謗撫臺
進云草鞋未解腳跟帶線草鞋高挂時如何師云你
又謗山僧僧問泰山非高日月非明是箇什麼師云
就是你進云泰山高日月明是箇什麼師云就是你
進云和尚昨到西天今歸東土師云也就是你進云
吽吽師默然僧佇立師云釘定了也僧禮拜歸眾師
乃云眾生欠佛債佛還眾生債眾生為什麼欠佛債
渠與三世諸佛同一鼻孔多劫背馳不還本有佛為
什麼還眾生債渠與一切眾生同一鼻孔一朝先得
起大慈愍作大方便令其各還本有眾生既欠佛債
為什麼卻不還佛不欠眾生債為什麼卻還召大眾
云欠者不還還者不欠識得此義無自無他無得無
失無憂無喜無能欠者無所欠者無能還者無所還
者一道清淨平等解脫山僧向充此山監院欠了若
干債連年奔走填補不完近來老病支離不能下山
承劉大中丞於羽書旁午之時遠相軫念特為結絕
此案令得一心調理今日舉似大眾此乃當厄之德
施於不報之地中丞於不報之地而行此施理同太
虛山僧於不報之地而受此施事周法界便是中丞
一道清淨平等解脫本有自性更無造作不但與山
僧同一鼻孔亦與三世諸佛同一鼻孔亦與一切眾
生同一鼻孔一切眾生不知少處不減三世諸佛知
了多處不增且道多處增少處減又作麼生話會良
久云待一切眾生將三世諸佛鼻孔拽脫總與中丞
迴向卓拄杖下座。

上堂一夏來並無一箇祖師出現解夏以後還有麼
召大眾云有三種過祖師不得出現知有人不知有
己行得住不得知有己不知有人住得行不得知有
入知有己也行得也住得只要時時在眼前稍稍參
差便不自在過得者三種過祖師便出現還有麼自
云若有也是怪事復云諸方匡徒領眾祇要祖師出
現為什麼卻成怪事自云若無也是怪事召大眾云
有祖師出現便無祖師出現無祖師出現便有祖師
出現道得見怪不怪底句分付拄杖子眾無對師便
起立合掌云且喜無人證據下座。

上堂今日中秋佳節舉兩則看戲因緣少伸供養有
一官人赴宴看了一本紅梅記喚正生正旦來贊歎
道今日卻苦了你二人便將席面賞他又喚小丑來
罵道人家有了你者樣奴材致使骨肉生離便拿下
去打那主人著忙了便勸道者是做戲如何便好認
真官人道如今教我向那裏討出箇真底來大眾者
官人到有三分伶利只是拈了眼裏一重花又添了
腦後三斤鐵有一村漢進城看戲看了一本琵琶記
一齣關雲長斬貂蟬他便逢人歎惜道可憐趙五孃
一生行孝到頭來被箇紅臉蠻子殺了大眾者村漢
便是十分糊塗卻也拈了腦後三斤鐵只添了眼裏
一重花我如今要將者兩箇人選一箇做善知識且
道合選那一箇自云他兩箇只是看戲底不如徑選
了者紅臉蠻子且道紅臉蠻子有什麼長處只有一
枚鬼見怕彈丸八面刀無靶。

上堂以少方便疾證菩提無量三千大千世界抹為
微塵一一塵有無量三千大千世界一一世界有無
量眾生一一眾生身中有無量諸佛出興一一佛出
興有無量菩薩圍繞現無量不可思議神變說無量
差別法門作無量廣大佛事經無量不可說劫卓拄
杖一下云若出得者一下我為汝諸人入拔舌獄還
信麼自笑云著甚死急。

上堂舉趙州語金佛不度爐木佛不度火泥佛不度
水真佛內裏坐師豎拂子云拂子也不度爐也不度
火也不度水真佛在什麼處汝等二六時中如天普
蓋如地普擎如四河入海滔滔汩汩不舍晝夜求斷
相不可得求續相不可得因什麼特地艱難古人見
汝不會從旁著急熱忙裏說上幾句又怕你錯會了
冷地裏添上幾句都叫做事不獲巳祇如風颺剎旛
二僧辯論六祖道不是風動不是旛動仁者心動者
是熱忙裏說上幾句底雪峰讀到此處便道大小祖
師龍頭蛇尾好與二十棒太原孚上座侍立次咬齒
雪峰又道老僧與麼道也好與二十棒者是冷地裏
添上幾句底雖則忍俊不禁在得底人分上是什麼
殘羹餿飯若論老婆心切理合如然所以雲巖在南
泉不會異類中行話道吾與他同回藥山請益依舊
不會直得咬指頭出血船子見夾山頻頻回顧豎起
橈云汝將謂別有便覆舟入水而逝汝等特地艱難
病僧也合向萬仞懸崖騰身直下只是汝等不曾到
夾山底田地病僧不甘便做船子何不自家向萬仞
懸崖騰身直下看若能向萬仞懸崖騰身直下方信
道二六時中如天普蓋如地普擎如四河入海底消
息大似日中逃影便是船子一條性命直不得一碗
殘羹餿飯也博不得夾山一聲可惜何況趙州恁麼
告報郎當不少汝等還肯省力也未復舉玄沙語諸
方老宿盡道接物利生祇如三種病人來作麼生接
患盲底拈槌豎拂他又不見患聾底語言三昧他又
不聞患啞底教他說又說不得若接不得佛法無靈
驗地藏便出眾道現今桂有眼有耳有口和尚作
麼生接玄沙叫聲慚愧便歸方丈師召大眾云地藏
蓋卻玄沙玄沙蓋卻地藏者便是汝等二六時中如
天普蓋如地普擎如四河入海底消息因什麼特地
艱難有僧持此語請益雲門雲門云禮拜著僧禮拜
雲門以拄杖桎其僧退後云汝豈不是患盲復喚其
僧近前來僧近前雲門云汝豈不是患聾又問會麼
僧云不會雲門云汝豈不是患啞其僧於此悟去大
慧道者僧悟去祇悟得雲門禪若是玄沙禪更買草
鞋行腳師召大眾云雲門放出玄沙大慧放出雲門
者便是汝等二六時中如天普蓋如地普擎如四河
入海底消息因什麼特地艱難會麼以拂子左拂一
下云撞倒釋迦以拂子右拂一下云磕翻彌勒盲人
聾人啞人金佛木佛泥佛拋在緣玉潭中便見西方
日出擊禪床下座。

上堂樂令以麈尾柄确几云至否客云至樂舉起麈
尾云若至那得去伊也弄得精魂一出管公明語鄧
颺老生者見不生常譚者見不譚要向者裏喚主人
公且莫受人瞞張思光陸處無屋舟居非水互換機
鋒即且寘當明不顧暗當暗不遇明又作麼生晉元
帝生得箇好太子解道舉頭見日不見長安可惜不
肯出家若出得家到是箇宗門種草如今禪和子於
者一句下得些灑脫便要籠罩一世若到丹霞門下
打折你腰莫言不道。

南雄送別陸大夫還山上堂舉六祖大師云吾滅後
有二菩薩從東方來一在家一出家建立吾宗師云
大小祖師作座主見解山僧建立丹霞十三年有一
箇南雄陸大夫他如今奉尊人之諱還鄉去也忽有
人問地頭巳離途中有阻又作麼生但向道沈融谷
底外父就是陸孝山底家爺汝等衲僧到者箇時候
踢翻虎穴直入龍潭更有什麼事卓拄杖下座。

上堂悟石問我還要資治通鑑麼我說是書便要有
人說者箇是點鬼簿要他作甚我說過去現在未來
鬼時時在我者裏過堂我有時要點他不敢不到及
至到了我也不曾點他世界是箇鬼窟古今文字乃
至三藏十二分教俱是箇點鬼簿還識得鬼麼連卓
拄杖云出跳出跳。

臘八上堂一人成佛一切世界有情無情同時成佛
為什麼還有如許眾生即如釋迦牟尼佛自道我從
無如劫來久巳成佛為什麼到此日此時方纔悟道
大眾此時悟道久巳成佛正覺山前並無此事大洋
海裏一任翻騰直得摩竭掩室毘耶杜口正是拖泥
帶水汝等向什麼處摸索驀卓拄杖一下云鶴有九
皋難翥翼馬無千里漫追風擲拄杖下座。

迎歸宗老和尚出江口還山上堂天然老漢本入山
中相看不謂山僧先出江上奉迎山中相看者不露
一些消息要顯從天而下底機謀江上奉迎者點出
千里來龍要顯絕流而漁底手段絕流而漁者遮攔
不住從天而下者奇特不成彼此勘破一場懡㦬今
日舉似大眾還有知得落處者麼相逢盡道休官去
老漢勘破山僧林下何曾見一人山僧勘破老漢然
雖如此總被大眾勘破。

劉中丞資薦道場滿散上堂僧問今日為劉大中丞
指出報國之忠即為大眾剖出拼命之義百萬軍中
作麼生是砲聲捉敗師云明日來與汝道進云利刃
相對生死誰分師豎一指云總在者裏進云紅旗掩
日禮拜歸眾僧問十方世界尚無餘剩未知撫臺即
今還有餘剩也無師云汝還有餘剩麼僧一喝師云
大石洞前金菡萏進云和尚忘前失後師云亂雲堆
裏鐵浮圖進云一回相見一回老一度相看一度寒
師云他時後日大哭有分在舉永嘉云日可冷月可
熱眾魔不能壞真說假使鐵輪頂上旋定慧圓明終
不失驀豎拂子云者箇是眾魔是真說若有眾魔爭
得不壞真說若有真說爭得不為眾魔所壞大眾眾
魔即是真說一箇不壞一箇真說不是眾魔兩箇不
壞一雙眾魔不壞真說真說亦不壞眾魔落霞孤鶩
秋水長天眾魔即壞眾魔真說亦即壞真說兔麥燕
葵南箕北斗到者裏直饒千手千眼只好站著看爭
奈當人不能自信翻成特地大眾心是自已底心性
是自己底性如今人從生至老起居不疑起居食息
不疑食息為什麼說到心性翻成特地只為嗜慾日
深道理日錮邪說日熾通塗日塞若在富貴場中大
似順風揚帆猝難收港學士大夫讀得些經史積趲
得些世間知見倚才趁勢毀謗先聖埋沒已靈要得
迴心嚮道真不易事山僧自聞劉中丞之訃傷感不
巳特遣大眾禮懺今日道場滿散更為舉揚陞於此
座不獨為他於丹霞有護念之德蓋為山僧有知己
之感於法門有同道之悲祇如中丞在此山建毘盧
寶閣免常住糧差為大眾造巡廊使步步皆得安隱
為大眾造普同塔使人人皆得歸藏又為山僧代運
三寶互用底因果者些功德汝等無有不曉卻如何
是山僧知己之感記得中丞初見山僧便將出處大
義儒佛異同盡情擊難山僧亦盡情剖晰中丞便信
得山僧是箇真實出家為道底人大眾真實出家乃
是本等為什麼卻成知己之感只為世間人看得佛
法荒唐看得出家人微賤便把山僧當做人家簷下
躲雨底漢子中丞語山僧云經濟二字便讓儒流性
命之學須還佛法他信得佛法至微至妙便信得出
家至尊至重即信得山僧出家至真至實決不肯落
在功名富貴中決不坐在文章節義上所以一見山
僧之後常常相見只談佛法不及一些世事者便是
山僧第一知己之感中丞既信得佛法信得山僧又
信得教外別傳之道肯向者裏用心山僧見他出言
吐氣時有脫穎之處但未免耽著靜定境界愛得有
些把捉山僧向他說此事固須細心亦要膽大因舉
玅喜道士大夫參禪生怕落空譬如船不曾翻便要
跳水中丞沈吟未荅間山僧便說不如憑他跳水撲
通一聲響不見一滴方纔可笑中丞當下便覺痛快
後來在海幢方丈與阿字法兄劇談玄妙山僧舉古
人道即心即佛又道非心非佛又道不是心不是佛
不是物還有優劣也無中丞道他作幾層纔說得完
也非得巳山僧道於公如何中丞道若待說完堪作
什麼山僧又道如何是不待說完便見中丞一笑而
起大眾者不是曲彔木邊長連床上鬥得口熟來底
是他自己胸襟流出祇是他有些不曾倒斷處終不
自瞞山僧一發見他志誠便道此事切莫放慢但時
時逼拶逼拶到水窮山盡自有箇倒斷時節者是壬
子年九月山僧與中丞相別到次年夏間山僧大病
一場冬間奉老和尚呼喚前往歸宗今年春回至南
昌路上又是一場大病病中念及時事倥傯羽書旁
午恐怕中丞忙中忘卻者一著子力疾寓書云公是
朝廷大臣挑著地方擔子干係不小眾人皆憂豈能
無憂眾人皆疑豈能無疑正當一切紛紜時此箇無
動如來不曾動著卻不可云無動如來不曾紛紜也
中丞荅書深領此意山僧見他後語未全脫然隨後
有些閒言長語差侍僧持去中丞巳往潮州及冬再
差監寺往候中丞巳不相待傷哉傷哉大眾不信佛
法者如沙信佛法者如寶信佛法者如毛信教外別
傳之道者如角如今出一叢林入一保社說是祖師
門下客提箇話頭做些工夫操三歇五半青不黃者
何限且無論一聞千悟得大總持便向者箇門頭勤
學好問也不多見何況尊居八座數千里內文武吏
民錢糧兵馬許多機務又有許多人奔走趨承他卻
似深山道流不貪酒色不耽著名利時時有箇不徹
證不休底志氣便是山僧見他在海幢請了一部五
燈會元相見時便將五燈裏機緣來問請了一部華
嚴經相見時便將經裏疑義來問如此精勤宰官中
實是希有可惜他巳見大意未即到家纔得四十三
歲便乃長謝人間若是天假之年真做得法門大器
山僧者箇同道之悲豈是小小大眾者一著子事不
論麤細人不論僧俗時節不論閒忙沒有一刻不活
脫現前會底掉得便用不會底永劫背馳祇如中丞
鎮撫省城不往潮州也沒人說他不是只因忠孝激
發不顧利鈍鞠躬盡瘁死而後巳者便是鐵輪頂上
旋圓明終不失底境界若論一介之士黃金不渝白
刃可蹈與中丞一般境界還得一般受用也無山僧
道箇知即得一切人分上須得恁麼中丞分上又作
麼生山僧道箇知即不得大眾總是一般境界為什
麼一邊知即得一邊知即不得豎拂子云山僧向者
裏見中丞中丞向者裏見山僧若別有相見辜負了
中丞不待說完便見底消息會麼復豎拂子云山僧
向者裏不見中丞中丞向者裏不見山僧若再有相
見也辜負了中丞不待說完便見底消息還會麼擲
下拂子喝一喝乃合掌云上來舉揚耑為護法中丞
持平劉公莊嚴報地伏願天上人間隨所生處不昧
正因乘一佛乘直至道場自利利他無不圓滿且道
山僧還在裏許也無斂手哭云可悲可痛下座。

除夕上堂大年三十人家做箇小船子設些酒果叫
做送窮鬼山僧便是箇窮鬼汝等作麼生送眾無對
師乃云山僧便是窮鬼並無一物與人忽地七珍八
寶賺他不肖兒孫珍寶止啼黃葉兒孫過眼浮雲者
邊忽起忽滅那邊隨壞隨成到處撞頭磕腦從來不
出房門汝等作麼生送大眾總不開聲留也留伊不
住送也送伊不行曉得難施伎倆不如做箇人情高
聲喚云窮鬼你領情不領情自云不領不領復云為
什麼不領自云箇是各人家裏祖宗三代先靈喝一
喝下座。

元旦上堂以拄杖右卓一下云者是舊年三十左卓
一下云者是新年初一旦道在什麼處過界中卓一
下云亥子之交祇如南閻浮提夜半是北俱盧洲日
中東勝神洲日中是西瞿耶尼夜半作麼說箇剋的
底時節短即論時長即論歲祇如娑婆世界八十小
劫極樂世界一晝一夜乃至一念中過去未來現在
沒一剎那停留作麼說箇交代底主賓驀豎拄杖云
者是無量劫中第一年第一月第一日第一時底第
一剎那者是一剎那中無量時無量日無量月無量
年底無量劫沒有剋的底時節沒有交代底主賓亥
子之交向什麼處著山僧不可教汝等隨例顛倒去
也擲拄杖下座。

石吼監院為父母請上堂石吼震監院為在家二眾
造箇普同塔躬負父母骨石請樂說大師為授三皈
五戒方纔入塔既入塔了復請山僧舉揚般若以報
親恩大眾者是震監院行孝底事在家人與出家人
行孝各別在家人說父母全而生之子全而歸之也
不沾沾承歡膝下他又道事君不忠便是不孝蒞官
不敬交友不信戰陣無勇乃至斷一樹殺一獸不以
其時都是不孝他也說得儘寬闊我出家人寬闊又
別梵網經云孝名為戒亦名制止無一惡不斷無一
善不修無一眾生不度方名為孝在家人與出家人
雖則不同若論行孝三牲五鼎啜菽飲水孝則俱孝
不孝則俱不孝識得自己即孝識不得自己即不孝
識得自己便識得父母要識父麼擊禪床左角一下
云者裏是要識母麼擊禪床右角一下云者裏是是
則不無爭奈在震監院分上喚作父母在山僧分上
喚作兒女在一切人分上鄉下夫妻步步不離三即
一皆空名而非實有若於者裏著得一隻眼舉手下
足無非報恩若於者裏業識茫茫拖累他散入七趣
伶俜辛苦無非負恩佛說若人以父寘左肩母置右
肩行四天下經無量劫便利涕唾不離其身猶未足
以報恩他從不要你安頓從不教你休廢從不與你
捨離現成公案直是報他不得山僧則不然以父蹋
在左腳下以母蹋在右腳下行四天下逕無量劫便
利涕唾不離其身猶未足以負恩他也不要你安頓
也不教你休廢也不與你捨離現成公案直是負他
不得既報恩負恩二俱不得山僧說底佛說底相去
多少大眾識得佛意正好供養識得山僧意正好修
行總不識得鄉下夫妻步步不離正好自在遂合掌
云上來舉揚不但震監院父母盡大地所有父母之
恩一時報卻了也卻有一人呵呵大笑在且道是那
一箇人起立云要頭斫取去。

燈夕上堂正月初一起箇早病到如今猶未了正是
連旬風雨寒跛鱉盲龜都凍倒今日是十五卻纔伸
出頭來寒山子便道吾心似秋月碧潭皎潔無物
堪比倫教我如何說漳州權禪師又道吾心似燈籠
點火內外紅有物堪比倫來朝日出東二大老同到
者裏點綴元宵熱鬧不少仔細看來未免有些俗氣
大眾釅茶三碗幸可同傾解事人前不勞重舉卓拄
杖下座。

雷峰候老和尚還山上堂高亭初見德山隔江招手
忽然大悟橫趨而去更不回顧後來開法嗣德山大
慧道高亭橫趨而去許他是箇伶俐衲僧若要法嗣
德山即未可何以故猶隔江在山僧則不然高亭橫
趨而去許他是箇伶俐衲僧後來法嗣德山納了一
場敗闕何以故猶有回顧在便下座。

浴佛上堂人人有者一日釋迦老子偏會捏怪卻是
者些不會捏怪底從孃肚皮裏出來哇哇地哭了
聲雲門聽得頫首快心把條哭喪棒悄悄放下釋迦
老子那裏落節者裏拔本召大眾云好一場打鼓
琵琶總被浴頭一串穿卻雙龍吐水一溫一涼以手
作掩口勢云我兒我兒不要聲張便下座。

結夏上堂橫按拄杖云今日開爐聖凡俱鍛眾中莫
有聖人麼眾無對師云恁麼總是凡人也若待轉凡
成聖從新鍛起不是好手驀卓拄杖一下云一齊鍛
了也還有躍冶之金麼良久云沒有了也者箇爐子
今日開了今日便收教汝等一箇箇眼橫鼻直坐享
太平好麼良久云有什麼不好復云說什麼好便下
座。

南雄還山上堂兩次嶺頭送別大好還鄉曲調陸孝
山父親死在家裏恰得還鄉劉子安父親死在軍中
亦得還鄉便是山僧有箇父親死了多年直至如今
連還鄉二字也不提起卓拄杖下座。

閏五月初一上堂僧問長老峰作麼生師云放在玉
淵潭裏進云不在內不在外不在中間即今在什麼
處師豎拂子進云亦無立處師一喝僧禮拜師云若
得一回落處何消舉起方知乃云三年一閏五年再
閏者裏但有時節一切皆閏所以心心是閏更無本
心法法是閏更無本法直饒成道利生佛佛是閏更
無本佛恁麼前月巳閏今月再閏作麼生銷繳大眾
既一切皆閏不得本月本日本時即一切皆閏重箇
閏月閏日閏時更喫一頓粽子不妨錦上添花汝等
但得一飽不須更討便是落下飯碗也只在閏邊閏
表以拂子擊禪床下座。

上堂舉五祖演云佛祖生冤家悟道染泥土無為無
事人聲色如聾瞽且道如何即是恁麼也不得不恁
麼也不得恁麼不恁麼總不得忽有箇出來道恁麼
也得不恁麼也得恁麼不恁麼總得但向道我也知
你向鬼窟裏作活計師云出格道流纔一拈弄敲骨
打髓不可思議古人所有言句大似插草標兒賣頭
有一種人見了插草標底便道我認得伊面目若是
跳盪兒郎疋馬單刀向百萬軍中將者插草標兒底
一刀兩段我者裏擂鼓三通不枉平生志氣然雖如
此不是說到者裏便休且道如何即是忽有箇出來
道恁麼也不得不恁麼也不得恁麼不恁麼總不得
卻向道你也說到者裏便休下座。

上堂一喝分賓主照用一時行要識箇中意日午打
三更若只懸羊頭賣狗肉達磨一宗掃地而盡且作
麼生委悉蟻子慣從腥處走蒼蠅偏向奧邊飛不妨
昧卻水老鶴何苦明他諸佛機喝一喝下座。

上堂舉趙州訪一菴主主豎起拳頭州云水淺不是
泊船處便出又訪一菴主主亦豎起拳頭州云能縱
能奪能殺能活便禮拜師云有底道趙州古佛眼空
四海把者箇拳頭要抬便抬要搦便搦不知他八十
歲行腳總站在拳頭邊傳語如今還有不甘心者麼
直饒道箇放下著依舊落在拳頭窩裏山僧見趙州
恁麼告報覓休心了不可得說什麼甘心不甘心驀
豎拂子云還見麼向道莫行山下路果聞猿叫斷腸
聲下座。

上堂有兩兄弟極肯做詩一箇指鴉為題云門前有
一鴉終日鬧喳喳去了頭和尾好像一塊炭一箇指
狗為題云門前有一狗終日鬧吼吼去了頭和尾好
像一條凳兩人便要訪歐陽修求印證做名公正開
船時歐陽修也來搭船修便問二公何往荅云去訪
歐陽修獻詩修云我也頗好吟詠可便請教麼二人
欣然朗誦前作修云好詩好詩我三人難得此會大
家聯句一首何如一箇便起句云三人共一舟一人
便接云同去訪陽修修云修到識得你你到不識修
大眾者兩箇漢納了一場敗闕要作座主使下也不
能勾歐陽修雖則氣宇如王爭奈錯下名言何以故
他兩人害底是識得修底病卻擔了不識修底
者裏要識得修底名直須害了不識修底痾還委
麼躍馬過檀溪堂裏一群魚慌忙跳下驢摸得一
藕作一圓相云不得動著下座。

解夏上堂僧問綠玉潭裏落日吞天長老峰前磨牙
弄舌更於拂子頭上豎一翻筋斗和尚還放出一頭
地麼師云不許進云作麼生是空劫以前自己師云
你還喫拄杖也未進云如何是和尚眼師豎起拳進
云如何是學人心師豎二指僧禮拜師乃云結夏以
來趙州東壁挂胡盧解夏以往洞山萬里無寸草喝
一喝云猶有者箇在來亦不須尋去亦不須討丹霞
打碎醋胡盧全身入荒草喝一喝云猶有者箇在召
大眾云三段不同為什麼都有者箇在明明向你道
尚自不會何況蓋覆將來睦州老漢誑嚇閭閻驀豎
拂子云見麼明明向你道擲拂子云還見麼明明向
你道顧侍者云還我拂子來侍者度與師師便打云
明明向你道尚自不會頭長三尺頸長二寸有什麼
蓋覆盞子撲落地碟子成七片有什麼蓋覆扇子𨁝
跳上三十三天築著帝釋鼻孔東海鯉魚打一棒雨
似盤傾有什麼蓋覆初三十一中九下七麻三觔乾
屎橛有什麼蓋覆既總蓋覆不得明明向你道巳是
誑嚇閭閻你若不會猶較些子山僧不可更鼓兩片
皮無風起浪去也喝一喝云猶有者箇在下座。

上堂僧問趙州作了三十年孝子丹霞座下還有作
孝子者麼師云若有孝子不成丹霞僧一喝云來說
是非者便是是非人師云你是忤逆種僧禮拜云巳
知渡江即是主再向何處問酒家師云可不多了也
乃左右顧云祇恁麼去還有會處也無若也會去不
妨找絕若也不會盡是葛藤樁子復舉三平陞座有
道士出眾從東過西一僧從西過東三平云適來道
士卻有見處師僧未在師云是一賞一罰不是一賞
一罰試辨看道士出作禮云謝師接引三平便打師
云唬殺土地僧出作禮云乞師指示三平亦打師云
錦上鋪花三五重三平召大眾云者兩件公案作麼
生斷還有人斷得麼如是三問眾皆無對師云卻是
大眾會三平云若無人斷得老僧為斷去擲下拄杖
歸方丈師云囫圇吞箇棗復召大眾云道士從東過
西師僧從西過東三平便歸方丈豈不找絕因甚打
者些葛藤人知葛藤處找絕不知找絕處葛藤葛藤
底落得葛藤找絕底枉了找絕要見三平麼青山
為塵敢保沒閒人擲拄杖下座。

陸孝山護法五十初度上堂僧問諸佛眾生尚無增
減大眾今日為孝山太守祝壽和尚如何舉揚師云
板齒生毛進云只道得一半師云也須闍黎舌頭拖
地進云恁麼則大家祝壽去也師云不消一句進云
霜雪無有盡喬松依然青師便喝乃云今日是本山
檀越陸孝山大守生日山僧自康熙元年營建此山
便以護法囑累承孝山一諾之後在南雄做了十三
年官就做了丹霞十三年檀越家長裏短無不商量
此地他方無不勸導現在莊嚴當來供養無不周匝
山僧常說禪和子不做文章只出題目卻語孝山連
我者一篇文字不得你代筆早做了張曳白也其實
士大夫信道似者般久遠純一不道全無果然少有
山中每年逢他生日集僧禮懺蓋是不忘檀越德意
今年是他五旬大壽恰值守制在家人子之情不忍
稱賀山僧亦不忍以區區世諦傷其孝思特於道場
滿散登座舉揚少申迴向且將什麼物舉揚向什麼
處迴向祇如唐太宗道哀哀父母生我劬勞奈何以
劬勞之日更為燕樂即凡為人子直當終身不復受
賀豈況守制之時卻是我無生國裏倒有箇慶生之
說召大眾云既是無生國裏為什麼慶生舉拄杖云
看看沒量大人出興於世向前祖父向後子孫無量
無邊一肩擔荷且道向前祖父在什麼處向後子孫
在什麼處現前一肩擔荷底又在什麼處以拄杖畫
一畫云在者裏若識得者裏擔荷得起盡大地含靈
向者一箇人慶生者一箇人向盡大地含靈同慶其
生盡大地含靈各慶其生者一箇人獨慶其生總不
為分外山僧恁麼舉揚便做箇無大得大底生辰綱
迴向孝山雖則慶子孫之生卻是賀祖父之壽復召
大眾云子孫之生祖父之壽各各不同作麼生說箇
即慶即賀底道理舉僧問曹山云子歸就父為什麼
父全不顧曹山云理合如是僧云父子之恩何在曹
山云始成父子之恩僧云如何是父子之恩曹山云
刀斧斫不開如今孝山太守歸家就父未菴太翁全
然不顧免不得終天抱恨欲見無從山僧也道一句
刀斧斫不開畢竟孝山父子還得相見也無自云不
得既不得相見如何說箇刀斧斫不開自云若見即
開也莫非斫不開便是見麼自云作麼生下手復舉
拄杖云地水火風行住坐臥子孫底面目祖父底心
肝子孫底心肝祖父底面目從不出去說甚歸來說
不得歸爭說得就既無就者豈有顧者不但父不消
顧子子也不消尋父山僧者裏只是一箇生連無生
也沒卻只是箇肉團子連心也沒卻只是箇世諦連
第一義諦也沒卻只是箇子孫之生連祖父之壽也
沒卻無生國裏慶生大唐國裏不賀壽一串穿卻做
箇無大得大底生辰綱迴向孝山孝山即將此生辰
綱迴向盡大地含靈家長裏短商量不盡此地他方
勸導不盡現在莊嚴當來供養周匝不盡直得孝山
與盡大地含靈一氣相生同堂相慶交光相羅如寶
絲網方稱得丹霞不忘檀越之意且道者箇舉揚到
什麼劫中方了自云到得孝山成道了正好不了在
山僧口門窄祇說得到者裏以拄杖畫一畫下座。

中秋上堂今夕中秋苦無佳月當日有箇道士直上
華山絕頂賞了一夜萬里無雲及至下山依然風雨
又有箇山人取下月來從袖中出似一寸周圓明鏡
冷光透骨滿庭如晝仰看天際煙霧晦冥者兩人向
外馳求失卻自已汝等識得自己麼開眼見明白月
即現閉眼見暗黑月即隱還識得自己麼開眼見暗
白月即隱閉眼見明黑月即現識得自已了切忌向
開閉明暗黑白隱現上著到若向無開閉明暗無黑
白隱現上著到還成眼病不睹全輪直饒得得親拈
得出與自已全無交涉汝等又作麼生良久云喫茶
去下座。

上堂貓病喫烏藥狗病喫白藥衲僧病喫什麼藥喫
沒藥如何免得此病覓起處不可得既覓起處不得
喚作什麼病也祇是些貓病狗病也祇喫些烏藥白
藥還識病麼病不離身還識藥麼藥不離口死不得
臥活不得走通身是眼無處下手為什麼如此良久
云盧醫不自醫便下座。

上堂舉藥山與雲巖遊山腰間刀響雲巖問什麼物
作聲藥山抽刀驀口作斫勢洞山舉了道看他藥山
橫身為者箇事今時人欲明向上事須體此意始得
師云作麼生是此意此意又作麼生體不知背手抽
金鏃忽見翻身扣角弓一箭雙鵰雲裏落千群鐵騎
湧銀龍。

上堂舉僧問法眼云如何是佛法眼云汝是慧超雪
竇顯頌云江國春風吹不起鷓鴣啼在深花裏三級
浪高魚化龍癡人猶戽夜塘水白雲端頌云三文大
光錢買得箇油粢喫向肚裏了當下便不饑玅喜拈
云者兩尊宿一箇會聽鷓鴣啼一箇會買油粢喫若
是慧超佛話未會在師召大眾云且道玅喜意作麼
生山僧不惜口業為諸人說破若是會聽鷓鴣啼左
耳進右耳出若是會買油粢喫入口也須抉出便是
會得慧超佛話正好一頓熱棒趁出便下座。

上堂僧問大慧菩薩問如來應供等正覺為是常為
無常乞師為眾剖示為是常為無常義師云逢人但
恁麼舉進云恁麼得究竟真常也師云逢人莫恁麼
舉進云石女抱琴尋清唱啞子謳歌上酒樓師云撒
手好開交僧問亭亭日午篩皓月大千界內普光輝
時如何師云老僧耳聾進云我手何似佛手意作麼
生師指耳云聾聾進云我腳何似驢腳聻師云問取
你手進云人人盡有生緣某甲生緣在何處師云問
取你腳僧榰頤歸眾師云撒手好開交舉法昌遇和
尚云法昌今日開爐行腳僧無一箇惟有十八高人
緘口圍爐打坐不是規矩嚴難免見諸人話墮直饒
口似秤錘未免燈籠勘破不知道絕功勳妄自修因
證果喝一喝云但能一念回光定脫二乘羈鎖師召
大眾云法昌老古錐沒得蛇弄尋者些泥羅漢深錐
痛劄爭奈皮下無血老僧又別丹霞雖有堂頭佛法
並無些箇惟有一把無明遍地火星飛墮幾多伶俐
禪和總把面門燒破饒伊起滅不停由我閉門高臥
赶他十八高人都去街坊打坐驀拈拄杖卓一下云
猶少打在直須摟盡根株方免披枷帶鎖。

上堂僧問大通智勝佛十劫坐道場佛法不現前不
得成佛道伏乞慈悲指示師云木雞啼子夜鐵鳳叫
天明進云天邊之鳥無相無聲非色非空即空即色
師云者裏無許多閒家具進云人人得悟只有某甲
不悟師云卻不到此乃云不聰不明不能為王卓拄
杖云木雞啼子夜不啞不聾不能為公卓拄杖云鐵
鳳叫天明兩桶一擔穿心挑了向四天下出賣一回
並無一箇售主你若會得三世諸佛不煩忉怛若也
不會來朝更獻楚王看卓拄杖下座。

長至上堂僧問取葛追藤取水追源衲僧無根向什
麼處下手師云清涼山裏萬菩薩進云元是水上尋
腳跡火裏覓源頭師云不勞如此舉洞山與泰首座
冬節喫果子問有一物上拄天下拄地黑似漆常在
動用中動用中收不得且道過在什麼處泰云過在
動用中洞山令侍者退果桌師云泰首座一轉語
即且置祇如洞山面前盤滿碟滿首座面前連桌子
也不見是箇什麼良久云即今休去便休去若覓了
時無了時。

上堂有一偷兒挖了人家壁洞探頭進去聽得有些
聲息忙忙退了出來停一會又探頭進去元來床上
有箇婆子天寒腳冷在被窩裏唱道伸伸縮縮又伸
伸阿彌陀佛偷兒喫了一驚忙忙退出停一會又探
頭進去婆子又唱道伸伸縮縮又伸伸阿彌陀佛偷
兒自忖道不好不好被他勘破了不如走罷大眾婆
子者一句不但卻賊保家亦能抽釘拔楔老僧昨夜
天寒腳冷也唱了兩回今日舉似大眾盡大地人被
老僧勘破老僧又被大眾勘破大眾卻被露柱勘破
便下座。

上堂黑黑黑道道道明明明得得得畢竟得箇什麼
道道良久召大眾云不可向山門前罵禿驢去也便
下座。

臘八上堂僧問泥塑木雕金粧墨畫鼻孔無煙如何
是佛師云拈卻髑髏前妄想著僧進前一蹋云雲臺
聲似佛祖師面目無師云阿難生也召大眾云會麼
釋迦如來今日成道阿難尊者今日示生如來成道
成箇尊者示生底尊者示生示箇如來成道底人人
慶如來成道老僧只慶尊者示生何以故尊者留得
如來一著若不留得者一著老胡種族掃土而盡如
來卻讓尊者一籌直饒拔得者一籌早巳落第二頭
在下座。

上堂舉僧問夾山承聞和尚有言老僧三十年不曾
舉著宗門中事是否夾山云是僧便掀倒禪床夾山
便休師召大眾云者僧單遮夾山雙遮單遮處雙表
雙遮處卻單表次日夾山普請掘一坑召其僧至云
老僧三十年說無義語卻請上座打殺老僧埋向坑
裏便請便請若不打殺老僧上座須自打殺埋向坑
裏其僧歸堂束裝潛去復召大眾云夾山雙表者僧
單表雙表處卻單遮單表處又雙遮若識得者兩箇
漢十字縱橫真箇快活不徹驀豎左手云見麼見麼
若也見得西山白虎正猖狂豎右手云見麼見麼若
也不見東海青龍不可當作交紐勢云兩手捉來令
死鬥放下云化成一片紫金霜下座。

除夕上堂僧問三十日到來何處安身立命師云向
下文長進云安後如何師云伏惟尚饗進云還有末
後句麼師便喝僧禮拜云途窮方見無藏地識取元
來不露身師又喝僧問一年來和尚終日浩浩與大
眾商量成得箇什麼師云鬼爭漆桶無人見進云不
是某甲被和尚惑亂了多少師云鼠拽胡盧有底忙
僧一喝師卓拄杖一下僧禮拜起云還欠一著在師
云試道看僧便歸眾師拊掌乃云世人喚作守歲你
作麼生守得住又喚作度歲你作麼生度得去度不
去便恁麼去守不住便恁麼住衲僧家不動著一毛
頭許為什麼也隨人顛倒良久云來年更有新條在
惱亂春風卒未休。

元旦上堂僧問早也一百單八晚也一百單八還在
那一下著師云總不著進云為何末後又三下師云
也則不著進云桃紅柳綠夾一春懷中抱月照乾坤
師云者裏不放花筒爆竹僧問如何是新年第一義
師云斷雲漏影山千疊進云新舊未改事如何師云
殘月迷痕水一溪進云法堂中往往來來作麼生師
云一隊無孔鐵鎚速退速退僧問昨日與今朝畢竟
是同是別師云是同是別進云不得指東話西請和
尚直指師云適來曲多少進云滿面春風人不識是
誰並足與低頭師云從來沒有者箇話進云甚端的
師拈拄杖卓一下云且莫道端的老僧卻有者箇話
在乃云有年三十便將年三十作年初一開了門拜
年沒年三十便將年初一作年三十閉了門守歲自
有者等劣調漢子招人怪笑道是伊一人爭拗得眾
人老僧也許他具一隻眼何以故一人底眾人也有
眾人底一人也有隨東隨西一任擔板且道今日從
一人即是從眾人即是若從一人回而更相涉若從
眾人不爾依位住總不恁麼劈脊便棒老僧恁麼道
也是平地起風雷卓拄杖云不得禮拜便下座。

上堂僧舉右手云後點圓覺前點羅漢和尚還曉麼
師云不曉進云廣韶賣柴獠色身如龍虎和尚還見
麼師云不見進云窮鬼拋毬喝一喝云誰敢提起千
刀萬咼便禮拜師云囫圇埋卻僧問無頭無尾一真
如覿面逢渠不是渠師便喝進云和尚鼻孔裏有箇
須彌師云你因甚卻無鼻孔進云某甲者裏一點也
無師云你須彌裏又有箇鼻孔進云眼睛裏著不得
砂師云耳朵裏安得四大海水聻進云龜毛兔角非
奇異炎月冰霜疑殺人便禮拜師展兩手云與我放
下著進云無一粒米養卻許多大眾又說箇什麼師
云兩座倉房四箇米頭進云牛也死了人也亡了還
與庄頭商量甚底師云轉批去進云者老漢拋妻撇
子來此惑人師卓拄杖三下僧問大死底人還活得
也無師云明日與你道進云何不即今道取師云要
道亦何難進云古人問物不遷義便道落花隨水是
否師云你識得不遷底麼進云策馬車隨去行船水
也流師便打僧把拄杖云和尚亂打作麼師云蹉過
也不知僧禮拜云漫道時人須具眼滿堂鼻孔總撩
天師云瞎乃舉阿難問迦葉世尊傳金襴袈裟外別
傳箇什麼迦葉召阿難阿難應諾迦葉云倒卻門前
剎竿著師云此是祖師最後爪牙若不到恁麼田地
盡是墜身死漢如今仔細簡點將來迦葉大似日中
逃影驀豎拂子云看看拂子現無邊法界身也三世
諸佛各於其中坐菩提樹成等正覺十方菩薩各於
其中乘一佛乘直至道場聲聞緣覺各於其中具六
神通獲八解脫人天七趣各於其中不捨輪迴而證
圓覺山河大地草木叢林各於其中深談般若顯示
涅槃且還有放倒分也無既無放倒分還有豎起分
也無放倒豎起總沒汝分三世諸佛還他三世諸佛
十方菩薩還他十方菩薩聲聞緣覺還他聲聞緣覺
人天七趣還他人天七趣山河大地草木叢林還他
山河大地草木叢林無邊法界身是一枝拂子一枝
拂子是無邊法界身放倒則橫亙虛空豎起則了無
眹跡豎起則人天瞻仰放倒則山海晏清放倒豎起
相去多少忽被阿難呵呵大笑道長老費許多氣力
作麼又如何支遣擲下拂子便歸方丈。

上堂僧問如何是學人著力處師云旋風千匝進云
如何是學人轉身處師云被窩裏進云如何是學人
無心處師云絕進云火燒枯木向什麼處安身立命
師指面前地僧禮拜云石壁泉流歸大海一輪明月
照虛空師以袖便拂乃卓拄杖一下云杜鵑叫道歸
去好又卓拄杖兩下云鷓鴣叫道行不得也哥哥既
行不得作麼生歸去騎牛去坐船去拖箇死屍千山
萬水去行不得也便恁麼去者兩箇扁毛畜生縱饒
喚得回頭說得刻骨也是無繩自縛要會麼擲拄杖
云丈夫自有衝天志不向如來行處行。

上堂舉教中道一切眾生皆證圓覺師云報信者一
錢又道未出輪迴而辨圓覺彼圓覺性即同流轉欲
出輪迴無有是處師云親言出親口常不輕菩薩逢
人授記不打更待何時而今天下老和尚橫說豎說
盡道提持者一著子丹霞連者一著子也沒有要喫
便喫要痾便痾煩惱時一團烈火歡喜時滿面春風
是輪迴不是輪迴是圓覺不是圓覺試辨看若辨不
得且向十字街頭張三哥李四嫂東看西看忽然看
見拽脫鼻孔卓拄杖一下下座。

上堂二僧並出一僧便問如何是父母未生前本來
面目師云你還見燈籠麼進云官不容針師指旁僧
云他巳為你荅了也僧擬進師便打旁僧擬問師亦
打乃舉赤眼歸宗道會則途中授與不會則世諦流
布長慶先師翁道不會則世諦流布坐斷聖凡情若
向者裏透得也做箇脫灑衲僧便能驅耕夫之牛奪
饑人之食若也未然盡是弄泥團漢卓拄杖一下云
會則途中授與且救得一半師召大眾云要識先師
翁麼天蠻不下雪樹蠻不落葉人蠻口流血老僧是
箇杭鐵頭做了他家兒孫直得七花八裂便下座。

丹霞澹歸釋禪師語錄卷二
同門弟樂說今辯重編

* 示眾

戊申十月十五日為老和尚祝壽秉拂未陞座以前
舉揚了也若向者裏會得去那裏納敗闕不堪共語
若向那裏會得來者裏納敗闕不堪共語一座鐵崑
崙通身無縫罅正好拈向大火聚中鍛鍊所以三世
諸佛口挂壁上一切眾生壁挂口上有得一句多了
一句驀拈拄杖云還知天下老和尚出世都是放馬
後砲底麼若有攔頭殺手快請相見僧問昨日堂頭
聖誕大似東村王老夜燒錢未燒以前請大師道師
便打進云未燒以前作麼下手師又打僧歸眾師云
好一箇赶路舖兵僧問老和尚壽大師代佛宣揚什
麼為主師云氣急殺人進云巍巍不動師云沒你開
眼分進云虛空大地亦我所觀師云禮拜著僧禮拜
師云索戰無功一場氣悶迺云昨日天然老漢生辰
今日秉拂上座因齋慶讚也只放箇馬後砲卓拄杖
一下云撲𪔴髑髏粉碎又卓一下云撲𪔴腸肚掀翻
連卓兩下云撲𪔴撲𪔴砍作爛泥漿下一陣血風肉
雨還見麼夜叉上堂羅剎卷席旃陀羅設供三賢十
聖帝釋梵王走投沒路險些把天然老漢夾生喫了
諸兄弟會麼你若道天然老漢是箇大善知識要親
近他讚歎他供養他入地獄如箭你若向三門前佛
殿裏驀地相逢兩箇拳頭一條短棒打教無蹤無影
方有少分相應為什麼如此者老漢六十年前哇地
一聲興妖作怪好生不受人安頓說東便西說寒便
熱說是便非說無便有纔見時瓦解冰消纔不見撐
天拄地你若要把他攔腰抱住把臂拖回藏於閨闔
之中時時照管攤在市廛之上箇箇摩娑他便翻轉
面皮一些不認帳我向來被他鈍置如今總拋他在
東洋大海裏黑風捲地白浪掀天更沒有半箇毛頭
星出現我便是者般忤逆不孝且道諸山道俗到此
慶生又作麼生親近作麼生讚歎作麼生供養良久
云月流九曲環三點雲簇千團逗一尖卓拄杖下座。

己酉元旦舉西堂秉拂驀召大眾云面前香臺子礙
塞煞人便推倒下座復回云然雖如此不得草草還
有未會底麼僧出以手指拄杖云人道我參佛祖禪
還知麼師云不知進云不可參商師云你道是兩句
僧禮拜起喝一喝師豎拄杖云不可參商乃云諸兄
弟還信得及麼從上以來沒有一箇眾生從上以來
沒有一箇眾生成佛從上以來沒有一箇佛度眾生
黃面瞿曇出興於世四十九年指東話西只是虛空
釘橛天下老和尚建立宗旨鍛鍊衲僧十方英俊輔
弼叢林參尋向上總是虛空釘橛昨日堂頭老子白
眾立僧今日澹歸上座奉命秉拂推出楊岐交還大
眾百花叢裏一朵優曇也是虛空釘橛諸兄弟人人
腳跟下一段光明當陽顯示直下承當早巳鈍置了
也更向者裏討箇什麼復舉龍濟云具足凡夫法凡
夫不知具足聖人法聖人不會凡夫若知即是聖人
聖人若會即是凡夫師云有底道凡夫要知聖人怕
會我說若知即是聖人要知作麼若會即是凡夫怕
會作麼凡夫不要知恰好不知聖人不怕會恰好不
會諸兄弟若信得及會得三十棒不會得三十棒會
得不會得三十棒不會不會得三十棒恁麼則丹霞
門下道絕人荒新年頭佛法新西堂利市一雞二犬
三豬四羊五牛六馬七人八穀山河日月瓦礫荊榛
各各吹大法螺擊大法鼓轉大法輪雨大法雨方知
昨日今朝真是虛空釘橛諸兄弟虛空是橛切忌切
忌橛是虛空百無禁忌試下手看卓拄杖喝一喝下
座。

浴佛日秉拂顧左右云有麼有麼若有試舉看眾無
對師云若沒有澹歸上座畫箇依樣胡盧諸兄弟釋
迦老子生也平地喫交雲門老子打落水狗也不是
好手適來天然老子道不識赤鬚胡依然胡鬚赤雖
則漁翁得利未免旁觀者醜驀豎拄杖云常不輕菩
薩常啼菩薩常精進菩薩總在者裏說法且道說箇
什麼法擲拄杖云拈得起底肉重千觔拈不起底智
無銖兩便下座。

庚戌正月二日秉拂諸兄弟秉拂上座出賣新年頭
佛法早是正月初二日了也且道還有初一日底道
理麼僧出問如何是初二日事師云十字街頭石敢
當僧一喝師云落居士問大師高登寶座大轉法輪
惟願風調雨順國泰民安且望贊揚一句師云好進
云舊塵灰東風盡掃新喜氣天地送來其中意旨如
何師云昨日雨連今日雨新年寒勝舊年寒士禮拜
云龍歸大海波濤靜鳳落丹霞萬象生師云不勞讚
歎師迺云諸兄弟者裏第一箇初一是西天第二箇
初一昨日把第二箇初一當第一箇初一大段周遮
今日把第二箇初二當第一箇初一依然直截為什
麼如此從今日到不可說不可說日時時刻刻是正
月初一從今日到不可說不可說日時時刻刻是臘
月三十你道他舊卻又簇新你道他新卻又仍舊迎
也迎不了送也送不迭你那裏有眼不及眨我者裏
有腳不曾動是甚麼事得恁麼尊貴得恁麼綿密良
久云雪峰老漢慈悲之故有落草之談也須瞎卻始
得下座。

大庾嶺送老和尚赴歸宗還山示眾諸兄弟我今釋
十年奔走料理此山原為老人休息之計卻被歸宗
特地相延譬如鳳翔千仞不顧蓬窠龍歸滄海莫存
牛跡仔細簡點將來納了一場敗闕為什麼如此出
家兒索爾虛閒少求少欲我便鎮日上門向人惹得
滿臉灰塵一身荊棘如今迴出嶺之行策還山之杖
向綠玉潭中淨洗面皮與諸兄弟相見分些澹薄之
苦尋些寂寥之樂不敢道茅茨石室任運過時且圖
做箇香火道人大家團圞幾時然後一瓢一笠聽我
所往只是有一件諸兄弟切莫道天然和尚付囑了
他便擬聚頭向者裏覓什麼禪道佛法福報因緣諸
兄弟法門衰替人心險惡世路崎嶇付囑一途大為
可畏據我所見所聞也有付囑了還俗底也有付囑
了破戒毀律敗壞叢林底也有付囑了尋幾箇侍者
袖著香爐花缾桌圍椅褥向人家鋪設了還收拾
在袖裏出門底也有付囑了蓄起長頭髮留些或黃
或白或黑或長或短鬍子穿雙大紅鞋戴頂白氈帽
說纔是付囑底打扮就有照樣打扮充做付囑底也
有付囑了拖條拄杖子到人門自稱某堂頭法子某
人某人是我法伯叔法兄弟某人某人是我護法皈
依弟子央及善男信女請說戒請開堂者邊做了又
往那邊得些施利私肥囊橐底也有付囑了打聽某
處有座古寺便如大衙門好員缺千方百計央人情
借勢子挨身入戶打鼓上堂刻幾篇語錄挑一對某
處方丈大燈籠穿街過市便當一生底也有付囑了
塗改古人今人語言文字埋沒他人插入自己妄尊
自大欺世盜名底也有付囑了高座前挂首長旛寫
著南無上某下某本師和尚釋迦牟尼佛底也有付
囑了到施主家爭坐位爭稱呼揮拳相向頭破血出
惹得人人嗤笑底也有付囑了奪施主奪門徒同室
生猜旁觀起妒相傾相陷無了無休底也有付囑了
起風波立門戶刊謗書刻揭帖開款單告狀打官司
底也有付囑了逢人開示逢人印證便說不要悟只
要付又說只要你承當者些門庭施設我與你說兩
日便會又說如某人某人他各衙門情熟怎得不付
又說做官底須付有才學做名士底須付有家貲能
替叢林做些事底須付有黨與能出死力提起人放
倒人底須付有口才有刀筆能鼓弄是非起滅詞訟
底須付底也有付囑了因言語不諧禮節不到差遣
不應手追源流拂子做出許多話杷底諸兄弟付囑
之人如此其陋付囑之禍如此其烈我輩稍有血性
常慘悚戢翼痛自防檢豈可於狂瀾裏重搧業風黑
山中添修地獄諸兄弟我今釋並沒有一些子禪道
佛法可以教人並沒有一些子福報因緣可以養人
只諸兄弟各各自有具足底禪道佛法福報因緣打
柴底打柴春米底春米種菜底種菜摘茶底摘茶我
也只是白日過堂清宵就枕為什麼如此佛是無求
之理僧是無求之人如今有屋可居有租可食諸大
護法為我等免了差徭闢了路徑護持了門面坦然
出入任性住持祇如芙蓉楷禪師將常住所有分作
三百六十分綽有風規我與諸兄弟有飯喫飯沒飯
喫粥有鹽喫鹽沒鹽喫淡有油喫油沒油白煮有新
布著新衣沒新衣補舊衲有鞋穿鞋沒鞋赤腳有帽
戴帽沒帽光頭非世間忙人亦非出世間閒漢叢林
諸事各人分上理長理短不消爭執虛心和氣討箇
安樂法門消卻人我是非省些塵勞煩惱山家活計
處處現成本地風光時時顯露到不要去分外生心
分外做事便是做大善知識坐大道場轉大法輪喚
作分外此乃近來付囑之流借題造業墮落根本亦
由前人失足後學承風時或掩耳盜鈴不覺教猱升
木將廣大莊嚴之悲願作名聞利養之邪因我輩避
之如遇怨賊如逢猛獸毒蛇如舐刀頭蜜如飲酖酒
如蹈猛火聚如上劍樹刀山諸兄弟你又莫道者些
分外事我便不做只是我們各有本分事也須討箇
穩當諸兄弟莫作是說你纔說本分事早是分外了
也舉手云舉起也著放手云放下也著不舉不放不
是儱侗頻舉頻放不是淆訛直饒千聖出頭來缾瀉
雲興珠迴玉轉都是旁瞥之詞並沒有半箇人當頭
道著一句到不如你諸兄弟們上單時落單時提起
鉏頭時拋下扁拐時擬議未生商量不及之際佛眼
也覷不見等你回光返照又是千里萬里諸兄弟如
今都是要知要會將謂有多少奇特有多少尊貴有
多少秘密卻似人拿起快子喫飯忽然大驚小怪道
奇哉我卻會拿起快子喫飯我一向不知你諸人也
一向不隨喜贊歎旁邊人便一齊出來禮拜道奇哉
奇哉你真箇會拿起快子喫飯實為希有他喫飯飽
了放下快子又大驚小怪道奇哉奇哉我卻會喫飯
飽了放下快子我一向不知你諸人也一向不來隨
喜贊歎旁邊人便一齊出來禮拜道奇哉奇哉你真
箇會喫飯飽了放下快子實為希有諸兄弟我不說
他大驚小怪錯了也不說他禮拜贊歎錯了只是一
隊肉麻面皮三寸喚作無慚無愧之徒如今有一起
老肉麻道我要教人知得會得便有許多小肉麻挨
挨擠擠道我怎麼能勾知得會得你怎麼教道我知
得會得便大大挂箇招牌達磨西來直指人心見性
成佛諸兄弟心不可指指即停機性不可見見即礙
眼佛不可成成即破道纔恁麼說了又道他知得會
得要到不知不會底田地叫做悟了同未悟諸兄弟
古人知得會得直下親證到不知不會底田地全身
裏許不留一截尾巴把人捉搦不是如今知了久久
做到不知底田地如今會了久久做到不會底田地
者箇不知不會田地尚無你趨向分豈有踐履分既
無踐履分豈有擔荷分既無擔荷分豈有我教得你
如此你學得我如此分既無教得學得分豈有我恁
麼說得你恁麼聽得分所以老胡四十九年橫說豎
說到了來老實供通說箇未嘗說一字他不是不說
直饒說得天雨四花地搖六動並不曾有一句子道
著豈得不十分慚愧吾今背痛欲入涅槃倒卻葛藤
椿子免教帶累後代兒孫還有一場笑話諸兄弟一
切眾生欲出涅槃了不可得他到者箇時節纔說欲
入涅槃你道他什麼時節出了涅槃是兜率天出了
涅槃王宮出了涅槃雪山出了涅槃金剛座出了涅
槃祇陀林獼猴江耆闍崛出了涅槃若總不曾出涅
槃用入作麼若總出了涅槃須知他一生分外諸兄
弟你纔做一些子分外事喚做出了涅槃你纔說一
些子分內法也喚做出了涅槃是他們知得會得到
了不知不會纔入涅槃諸兄弟正好不知不會要求
知求會殊不知全身在涅槃裏當日有箇老宿道我
教你諸人從娘肚裏生下來呀吒地一聲便作獅子
吼一箇箇壁立千仞去有人聽了便歇得心一住五
載所以三世諸佛歷代祖師一向恭敬歡喜供養於
諸兄弟不敢一些子動著諸兄弟我豈敢一些子動
著諸兄弟諸兄弟切莫一些子動著自已諸兄弟有
如許奇特如許尊貴如許秘密卻向別人喉下取氣
了來賣弄自己唇舌且道皮下有血底漢子還肯麼
珍重。

臘八示眾世尊當日睹明星悟道後來有許多老古
錐一模兩樣向者裏瞥地去各得安樂豎起拂子云
還見麼今日五更風雨烏天黑地且喜一時證據一
時埋沒。

赴劉中丞招示眾滿擬與諸兄弟度歲忽有仙城之
行明春乃復相見千言萬語只要諸兄弟護念此山
十方三寶道場建立甚難零落甚易若一味狼藉負
檀那之德虧菩薩之道實非所望叢林職事上至堂
頭說法利生下至知隨煎茶掃地皆是普賢行門者
裏並無高下麤細身力強底做重些身力弱底做輕
些心力強底做大些心力弱底做小些者裏也並無
大小輕重只須一箇肯字如今有一種人做叢林職
事喚作沒奈何恰像不肯我也許他不肯諸兄弟做
職事固是沒奈何且道寒了穿衣饑了喫飯水火急
了屙屎撒尿還奈何得麼五臺山有箇寒號蟲他到
大熱天長出一身毛羽五色爛然他便叫道鳳凰不
如我及至大冷天一身毛羽盡行脫落他又叫道得
過且過有底道我即不然大熱天長出一身毛羽我
道得過且過大冷天一身毛羽脫落我道鳳凰不如
我者箇人見解與寒號蟲左眼半觔右眼八兩為什
麼他只知得過且過是沒奈何殊不知鳳凰不如我
也是沒奈何盡大地是箇沒奈何汝向什麼處迴避
識得底人便向沒奈何處一搠兩開通身放下纔有
安樂大自在分諸兄弟但恁麼委悉好。

浴佛示眾記得葬舍利又來浴太子不會目前機驀
頭一杓水葬者真非真浴者假非假會得目前機一
牛還一馬諸兄弟作麼生是目前機豎起拂子云會
麼會也是者箇不會也是者箇切忌向會不會處著
到復舉遵布衲浴佛次藥山云你祇浴得者箇不浴
得那箇遵云把將那箇來藥山便休師云有底道藥
山被遵布衲一坐直至如今起不得不知遵布衲被
藥山一推當下冰消瓦解所以道當斷不斷反招其
亂即今還有為遵布衲出氣者麼待藥山與麼道時
迴轉杓柄劈口便打。

結夏示眾者箇時節諸方結夏我者裏無夏可結從
此處至三千大千世界只是一步從此刻至盡未來
際只是一日從此念至十方諸佛六道眾生只是一
人卻於一步中元有形勢高低道里遠近於一日中
元有時分相應不相應於一人中元有聖凡苦樂種
種差別且道結夏者是不結夏者是若道結夏者是
蹉過諸方若道不結夏者是蹉過者裏若道總是總
不是一齊蹉過作麼生得不蹉過去良久云鼻孔面
門不可思議說得十分落在第四喝一喝。

端午示眾五月五日極早尋得一百箇蝦蟆蓋在缸
裏到午時開看顛倒數來只得九十九箇便將者九
十九箇放了蓋卻空缸少停開看端然有一箇蝦蟆
在裏面將來合隱形藥會麼九十九箇不隱形底享
了隱形底福生不知恩一箇隱形底受了不隱形底
禍死而無怨汝等二六時中時時有者箇消息及至
參究時猝尋者一箇不著被者九十九箇礙了眼睛
不如放了者九十九箇空蕩蕩地忽然撞著者一箇
便與一刀兩斷當下隱形術就然雖如此也是勞而
無功。

仙城還山示眾四月間與諸兄弟相別回山又是十
月往往來來成得箇什麼事道隱賣身賣得去七分
澹歸賣身賣不去七分者邊三分搭在那邊那邊三
分搭在者邊且作麼生拆得開合得攏以右手拍左
臂復以左手拍右臂云一迴打出連環結滿局全成
不死生。

示眾佛境界不可思議眾生境界不可思議佛境界
眾生境界是一是二是夾雜不是夾雜若道夾雜性
不可有二也若道不夾雜爭奈佛與眾生何諸人盡
是祖師門下客還定當得也未祇如隨情造業隨業
受報七趣升沈是眾生面目不是性底面目三阿僧
祇劫修得三十二種相八十種好是佛底面目不是
性底面目性又作麼面目諸人試向佛境界眾生境
界之外拈出一些子與我看若拈不出更向佛境界
眾生境界內拈出一些子與我看諸人譬如一股有
源頭大水好底也推醜底也推推好推醜底也推忽
然向者裏拈出一滴源頭水早是推出來久了底也
便擬向未曾推時拈取作麼生下手他不是沒源頭
祇是不是源頭你又顧盼箇什麼若能向者裏一腳
踏斷提起便行敢道此人有自由分若行不到者裏
也須信到者裏若信不到者裏也須疑到者裏疑來
疑去忽然疑著敢道此人也有自由分摑口一下云
幸自可憐生又教他疑作麼你若不疑也不見得信
好只好為什麼不得如今人總道有者箇和尚沒者
箇寺我道沒者箇和尚卻有者箇寺哩珍重。

冬至示眾拜冬是此土世間之禮西天無此說不是
氣候不同只是見處各別世間人道此是一陽始生
先王以是日閉關商旅不行后不省方他也覷得一
些消息借者一日顯者一刻後來人便道是扶陽抑
陰且喜沒交涉所以護明菩薩從本不曾下生釋迦
如來向摩竭陀國裏掩室阿難在門外傳語大似此
處無銀三十兩殊不知他連人連贓沒卻了也我也
道箇扶陽抑陰良久云且喜沒交涉。

示眾舉瑯琊云十五日以前諸佛生你不得離我者
裏你若離我者裏我有鉤子鉤你十五日以後諸佛
滅你不得住我者裏你若住我者裏我有錐子錐你
正當十五日用鉤即是用錐即是正當十五日鉤錐
一時息纔擬問如何回頭日又出師云古人恁麼道
迴天關轉地軸不曾有一刻閒我者裏又不然十五
日以前諸佛不曾生你也不曾離我者裏用鉤作麼
十五日以後諸佛不曾滅你也不曾住我者裏用錐
作麼正當十五日切忌眼花老來沒氣力鉤錐成廢
鐵把與小娃娃門前換糖喫澹歸恁麼道淵停嶽峙
卻也不曾有一刻閒為什麼總不得閒早來滴水冷
於冰一對鴛鴦畫不成。

臘八示眾釋迦老子初生時著實有些氣概後來睹
明星悟道了卻說奇哉一切眾生皆具如來智慧德
相但以妄想執著而不證得㘞他向者裏拽斷鼻繩
誰知還有一箇小小結頭在鼻孔裏如今有人更不
妄想執著證得如來智慧德相我將三分半夏末吹
入他鼻孔裏教他連打三箇噴嚏還有人要麼良久
云若無人要少間喫臘八粥撞著一箇龍眼核子痛
與三十棒。

示眾一人執炬自燼其身一人抱冰橫屍於路燼即
燼者抱冰底橫即橫者執炬底冰便是炬炬便是冰
作麼生當日有箇李大夫死了外邊來一弔客拜哭
極哀纔到死屍前死屍忽然跳起把住弔客便打弔
客把住死屍亦打兩箇惡狠狠拳腳相交嚇得一家
人走散天明聽得沒有聲息進去看祇見兩箇死屍
臥在地上一樣面目一樣身材一樣衣服一樣顏色
總辨不出只得一棺材盛了即今還有人辨得出麼
直饒辨得分明還有一箇良久云莫見鬼好。

癸丑元旦示眾豎拂子云又是從頭起道是從頭起
不得他肯道不是從頭起也不得他肯眾人底是他
不別一人底是他不同你要恁麼他掃蕩無餘你要
不恁麼他流布無盡你待親近他十萬八千你待疏
遠他同床合被你見得條令斬新他一切仍舊你見
得一切仍舊他條令斬新他有什麼長處得恁麼劣
調街坊上新年頭有箇對子春王正月天子萬年大
眾也好箇消息各人領取盡大地人都領取了爭奈
他還不肯以拂子左右拂云自有東風齊著力何勞
門上畫鍾馗。

燈夕示眾今朝正月十五是處敲鑼打鼓衲僧家不
做熱落元宵也有尋常煙火畫圓相喝一喝云看看
砲打襄陽且莫釘樁搖櫓。

示眾舉一老宿門上寫箇心字窗上寫箇心字壁上
寫箇心字一老宿云門上只寫門字窗上只寫窗字
壁上只寫壁字又一老宿云門上不消寫門字窗上
不消寫窗字壁上不消寫壁字師云者三箇漢一箇
奸巧如一箇爭奈越奸越巧越貧窮都盧笑破他人
口我者裏門也無窗也無壁也無寫與不寫向甚處
著召大眾云澹歸與古人是同是別三箇夜叉奈何
不得一箇窮鬼一箇窮鬼奈何了三箇夜叉更問如
何歸堂喫茶。

示眾舉華嚴偈若人欲識佛境界師云話墮也佛有
什麼境界境界有什麼佛當淨其意如虛空師云又
是一點遠離妄想及諸取師云不可空裏更折花令
心所向皆無礙師云擬向即礙莫非不擬向便無礙
麼且休錯乃云諸兄弟天下本無事庸人自擾之諸
佛世尊事不獲巳向汝恁麼道纔道箇佛境界早成
多事便是佛無境界境界無佛也覺無端然雖如此
汝要佛無境界則易要境界無佛則難譬如兩箇花
子各說大話一箇做天一箇便做雲乃至做風做墻
做鼠做蛇仍舊做回花子盡大地是箇弄蛇底何不
仍舊去驀豎拂子云還見蛇麼擲拂子云卻是一條
爛井索。

示眾正月一一顆山茶透寒雪二月一千紅萬紫呈
春色三月一杜鵑叫落千山月識得一萬事畢饑來
喫飯困來歇所以道天得一以清地得一以寧侯王
得一以為天下貞衲僧得一禍事臨門大眾既得一
了為什麼禍事臨門太平本自將軍致不許將軍見
太平。

病中示眾諸佛諸祖所有言教都是因病設藥病是
箇什麼彼自無瘡勿傷之也不病又是箇什麼吾有
大病非世所醫汝看古人將一株紫旃檀雕做兩尊
觀世音菩薩各顯靈通仔細看來費底藥本卻也不
少我者裏有底是病沒有底是藥地水火風生老病
死盲聾瘖啞癱癆鼓膈偪塞一堂恰似到善見城中
聞其藥香自然病愈若體得此意便將信物一角寄
上閻羅大王牛頭馬面打開一看刀山劍樹火聚冰
池裏叫苦連天也不曾希罕極樂世界良久云不是
逢人誇俏措金鎚擊碎萬重關。

示眾舉劉季醉行大澤中從者還報前有大蛇當道
季云壯士行何畏遽前拔劍斬蛇師云作家君王天
然有在次日有老嫗哭於其處人問嫗何故哭嫗云
人殺吾子又問嫗子何故見殺嫗云吾子白帝子也
化為蛇當道今被赤帝子斬之師云汗馬無人識重
論蓋代功人以嫗為不誠欲笞之師云強中更有強
中手嫗因忽不見師云漢家天下從此大定矣召大
眾云人人都道者老嫗被人殺了兒子卻去上門報
喜長他人志氣滅自己威風殊不知白帝子赤帝子
總是者老嫗生底一手抬一手搦也是他尋常家計
所以長他人志氣不是他人滅自己威風纔成自己
雖則忍俊不禁爭奈捏目不少若不是路上行人智
過張良勇踰周勃直下放出辣手打者老嫗無影無
形劉季便斬了蛇還有一箇蛇頭咬住褲襠不得放
在要會麼直須與麼始得。

浴佛示眾祇見大眾浴佛不見佛浴大眾大眾浴佛
三杓五杓佛浴大眾只是一杓把三千大千無央數
世界古往今來無央數眾生一時浴了元來眾生分
上各各有一箇佛兒子被眾生結佛結魔結一向結
住不得出頭自得者一杓了者些佛兒子各各會指
天指地隨處稱尊方知佛是眾生子眾生是佛母你
們適來浴過佛了各各該有一分洗兒金銀錢我今
給與公據向空王殿裏打開寶藏你一人有一箇寶
藏百千萬億人有百千萬億寶藏各各取用各各具
足只是有一句話忽然一杓熱水向頂門上澆下
不得失卻鎖匙作麼生是你鎖匙舉左手云珍重。

結夏示眾南方禁夏不禁冬北方禁冬不禁夏別傳
寺裏冬即禁夏夏即禁冬還有出得頭者麼若出不
得頭一任老漢普天普地復舉古人道不見一法即
如來方得名為觀自在又道不見一法成大過患師
云總是不見一法為什麼卻成過患不見一法即如
來恁麼會便不是不見一法即如來恁麼會便是所
以玄沙問鏡清云不見一法為大過患且道不見什
麼法清指露柱云莫是不見者箇法麼沙云浙中清
水白米由汝喫佛法未會在鏡清藏陷虎之機玄沙
逞屠龍之手今夏有人透得者一關一任闍黎普天
普地。

示眾有人在紙背上寫了訴牒投官乞判官人是裴
諝寫了四句道者畔似那畔那畔似者畔我也不辭
與你判笑殺門前著靴漢者裴官人雖是俗吏卻有
些衲僧氣息但祇解作賓不解作主到是那投牒底
解得作主又不解作賓若是澹歸當日見他在紙背
上寫了訴詞我便在紙面上下了判語端端正正用
一顆印教他要作賓爭奈紙背上無判語要作主爭
奈紙面上無訴詞大眾紙面上無訴詞紙背上無判
語直饒伊使盡神通跳不出一張故紙還會麼良久
云若識得法界性也沒多事珍重。

示眾舉一不得舉二放過一著落在第二乾峰恁麼
道三世諸佛捧了者道赦書初一十五不消到者裏
點卯雲門出眾云昨日有人從天台來卻往徑山去
雖則鍾期賞音早巳落在第二峰喚典座來日不得
普請幾於伯牙絕軫卻又落在第二我者裏舉千舉
萬祇是不得舉二會麼三聲板響各自過堂一齊俱
到不用商量。

示眾舉嚴陽尊者問趙州云一物不將來時如何師
云畫蛇添足州云放下著師云捉賊見贓陽云一物
不將來放下箇什麼師云不是你說我也不知州云
放不下擔取去師云不是你知我也不說嚴陽尊者
當下大悟師云悟即不無爭奈無端受了人家一柄
臘月扇子乃召大眾云還得放下也未趙州者一句
子不論巳到嚴陽關未到嚴陽關開眼也用得著合
眼也用得著不開不合也用得著若巳過嚴陽關卻
須擔取去始得為什麼眼睛裏面須彌山眉毛尖上
大海水手掌中心無量無邊六道四生擔向不可說
不可說轉世界遶到盡未來際一口氣也不歇還曾
有一物也無所以道塵塵爾剎剎爾念念爾古人如
是今人如是趙州不曾說嚴陽不曾悟現前大眾一
箇箇都許他是出格道流我總與炷香作禮三拜為
什麼如此上來不消問下去不消疑無論是不是是
也不為奇喝一喝。

示眾因緣所生法我說即是空亦云是假名亦是中
道義盡大地是箇因緣法總被空假中穿卻盡大地
是箇空假中法總被因緣穿卻豎拂子云盡大地是
箇空假中因緣法總被拂子穿卻三世諸佛在拂子
頭上放大光明說實相義驀擲下云忽然一擲一時
喪身失命是汝諸人還覺腦門痛也無良久云立地
搆去不是性燥漢。

解夏示眾坐夏一百二十日前後安居一時畢雖然
病得太郎當病裏有些好消息是什麼消息病有死
底消息還有什麼消息死有活底消息死活即且置
是什麼病紅孩兒向鼻梁上打了三拳兩隻眼睛迸
出千百道火光是汝諸人還有鼻孔也無若無鼻孔
也須摸著若有鼻孔也須打卻打卻了鼻孔始解與
病僧同病解與病僧同病始能與病僧同死同活與
病僧同死諸人獨活與病僧同活諸人獨死同死同
活不見鼻孔獨死獨活鼻孔不見既不見打箇什麼
便不打又見箇什麼是汝諸人還有者箇消息也無
良久云設有者箇消息更須打破面門始得。

示眾教中道父母所生眼悉見三千界且道三千界
是有是無若是有見箇什麼若是無喚什麼作見祖
師道父母所生口終不為子說且道口是有是無若
是有為什麼不說若是無不說底是什麼且道教中
底是祖師底是一樣是父母所生為什麼眼悉見口
不說會麼眼悉見口不說一箇玉連環化作兩箇金
蝴蜨大千沙界海中漚一切聖賢如電拂。

赴歸宗示眾以手自指云他是官身總不自由他既
是官身自也不由大眾要透過不自由則易要透過
自不由卻難要透麼直須放下又放下放到無可放
處連者無可放底也放下纔能勾向逆順境中頭上
著枷腳下著杻元是箇日日花朝夜夜元宵如或不
然心坎上一座須彌山時時刻刻在眼睛裏者箇累
墜三生六十劫也未得了還會麼山僧今日遠行山
中事問取樂說大師始得。

示眾趙州與文遠侍者論義云鬥劣不鬥勝勝者輸
果子遠云請和尚立義州云我是一頭驢遠云我是
驢胃州云我是驢糞遠云我是糞中蟲州云你在彼
中作什麼遠云我在彼中過夏州云把將果子來師
云文遠供養情長鬥爭氣短趙州雖贏了些果子卻
也食不下咽為什麼養子不及父家門一世衰若是
跨灶底兒孫纔見道我是一頭驢便道把將果子來
直抄扎了者老漢窮囊更與一腳蹋倒方快。

除夕師坐老和尚真旁大眾請元旦上堂師云上堂
是箇套子難道善知識上堂便有佛法不上堂便沒
有麼新年便有佛法除了新年日日時時便沒有麼
說佛法便有佛法每日商量家長裏短你們拈匙把
箸上來下去便沒有麼如今善知識教人學道學人
都要悟道總待上堂時置箇問頭向善知識荅處揣
摩測度及至下座了大家散去不但善知識荅處沒
做理會連自己問頭不知向那裏去了總恁麼便三
生六十劫有什麼益古人道風吹芊葉牛動尾巴你
為什麼不參取他豬肉案頭也悟去舉喪歌郎聲裏
也悟去兩人爭交打一拳也悟去桃花開桶篐散也
悟去一鎚打碎石頭一塊瓦片打著竹子也悟去者
些東西不可說我是善知識我上堂我替你說法教
你悟去也湛堂和尚說大慧你在我方丈裏便有禪
出方丈便沒了也惺惺時便有禪睡著時便沒了也
何況你們信道不篤用心又不專一眼裏既沒有筋
胸中又有許多肐𦞂所以動著便成隔礙你們要說
佛法麼驀拈拄杖云只者箇拄杖子第一件不得點
空第二件不得靠壁一僧便出奪拄杖擲地云和尚
將此作氣力麼師云你且不要忙者裏有許多關頭
過不得在進云長老峰還拈得面目出來與大眾看
麼師云你走錯了路也進云和尚又見箇什麼師云
一機一境總用不著拖泥帶水也用不著掃蹤滅跡
也用不著復拈拄杖云第三件不得架肩你又作麼
生第四件不得橫膝第五件不得倒提第六件不得
直立第七件不得豎第八件不得曳第九件不得卓
第十件不得擲擲下拄杖云者不是你底道理僧復
出云和尚說許多件畢竟那一件是師云轉見不堪
進云見非見師云你做不得座主使下僧無語侍僧
云大德座前無言空對面何不禮拜僧云禮拜箇什
麼侍僧云急水魚頭落林驚鳥不飛師云旁觀者醜
僧云明年春又至不怕雪點頭師云者拄杖子被老
僧鈍置死了也無人救得度拄杖與侍者云卻請樂
大師救取眾禮拜師指老和尚真云者是老漢敲骨
吸髓底道理你們作麼生會。

安居示眾早來侍者問今日大眾安居和尚何不與
大眾安心老僧道除卻行住坐臥別致一問來且作
麼生會眾無對召大眾云見了老僧有些芥蔕不見
老僧十分自在但恁麼會去管取青霄獨步會麼記
曾猛雨烏風夜捉得宵飛轂轆鷹莫問天晴誰放去
遠峰無限碧崚𡾓卓拄杖一下下座。

* 佛事

示新學菩薩佛說七種眾生有一種聞如來常住無
有變易終不畢竟入於涅槃一切眾生皆有佛性一
闡提等當來得成阿耨多羅三藐三菩提生不信心
墮三惡道有一種雖信涅槃常樂我淨卻說如來有
二種涅槃有為涅槃無常樂我淨無為涅槃常樂我
淨雖信佛性是眾生有不必一切皆悉有之雖信有
道不信有得道之人雖信三寶不信三寶同一性相
雖信因果不信受報信不具足戒亦不具足是人雖
得作戒不得無作戒雖得求戒不得捨戒雖得隨有
戒不得隨道戒戒不具足聞亦不具足是人於如來
十二部經信六部不信六部雖信六部不能讀誦為
他講說雖能講說為勝他故為利養故為諸有故聞
不具足施亦不具足是人雖行財施不行法施雖行
法施但行非聖施不行聖施施不具足智慧亦不具
足是人不能分別如來常無常乃至淨不淨如來即
是解脫解脫即是如來如來即是涅槃涅槃即是解
脫於是義中不能分別乃至一切義中不能分別親
近惡友增長惡法如恆河中大魚久沒暫出出巳復
沒汝等今日受菩薩戒盡道戒巳具足還得信心具
足麼汝等若能信心具足於一切境緣上不疑凡不
疑聖不疑有不疑無不疑自不疑他直用直行更不
回頭轉腦始得入此虛空平等地此箇虛空平等地
無汝等違背處亦無汝等承當處祇是汝等不能立
地承當便見千生萬劫與伊違背若信得千生萬劫
不曾違背便好放下者立地承當還信麼舉朱行軍
到南禪設齋行入禪堂不住口道直下是直下是有
僧便問直下是箇什麼行軍便喝僧云行軍幸是解
事底人又惡發作麼行軍云喚作惡發即不得僧便
喝行軍云鉤在不疑之地僧又喝行軍便休師云識
得行軍者一喝便有者僧兩喝不用得者僧兩喝便
埋沒了行軍者一喝豎起拄杖云向者裏信得及一
切具足。

示新學菩薩舉寶壽開堂三聖椎出一僧師云險寶
壽便打師云險老僧者兩險有一險高高山頂立有
一險深深海底行若辯得倜儻分明敢道參學事畢
三聖道與麼為人瞎卻鎮州一城人眼在師云剜出
他人心肝爭奈自巳心肝太熱寶壽拋下拄杖便歸
方丈師云遮盡自己面目爭奈他人面目長存如今
盡大地眾生是箇瞎眼底老僧便要他開盡大地菩
薩是箇開眼底老僧更要他瞎若不親到者瞎底地
位不能行菩薩道若不深信者瞎底道理不能受菩
薩戒今因傳掌略為大眾舉揚一盲引眾盲相將落
火坑文殊普賢大人境界擲下拄杖云直須與麼始
得。

度僧一切法不可得家還可得麼家不可得更出箇
什麼家一切家不可得身還可得麼身不可得更捨
箇什麼身一切身不可得心還可得麼心不可得更
識箇什麼心諸仁者只為汝無始劫來用諸妄想習
氣攀援執吝顛倒流轉無有休歇如來大慈開箇出
家之門使汝一刀兩斷既得斷巳方知無家可出無
身可捨無心可識然雖如是也須親到者箇田地始
得亂說即不可祇如二祖見初祖說箇覓心了不可
得祖云與汝安心竟三祖見二祖說箇覓罪了不可
得祖云與汝懺罪竟即今有人說箇覓家了不可得
澹歸亦云與汝出家竟且道還當得也無良久云學
語之流槌殺千箇萬箇有什麼罪過我者裏若有恁
麼人便有恁麼事不是汝長連床上書本子裏鬥湊
得來荅應得去便道我解也會也當得了也四果聖
人證得人空不證得法空猶有一分人空未證在他
有人空底法便有一分證得人空法底人在菩薩當
體即空眼睛卓朔地猶遲八刻在何況汝五欲麤重
境界人我是非名聞利養成虧得失暗地裏件件打
熬不過口但說空行在有中臘月三十日到來總被
黑面老子算將去還說得一切法不可得麼諸仁者
家不可得卻須出得家後看身不可得卻須捨得身
後看心不可得卻須識得心後看直饒汝說箇不可
得底亦不可得到澹歸者裏一刀兩斷我者裏纔有
恁麼人便沒有恁麼事諸仁者汝試自已微細揣摩
還有一絲毫斷不得底麼若有一絲毫斷不得底千
生萬劫相牽相引未有了日快須領取吹毛利刃舉
起刀度與侍者云不許留根。

度尼善女人如來說一切眾生妄受輪轉欲貪為本
得則成愛不得成瞋愛則相生瞋則相殺生殺相尋
窮劫不盡汝等於人道中受此九漏不淨之軀皆由
多生欲貪所感若不猛自咬斷欲不墮落而得解脫
無有是處當日如來初度女人出家大愛道尼蓮花
色尼耶輸陀羅尼無量百千諸尼俱成四道果今日
汝等向者裏削髮為尼又成得箇什麼末山尼妙
尼等入無為寂滅之海建無為寂滅之幢我不敢
於汝等汝等皆當作佛還有人甘心也無良久云城
東老母不喜見佛以如來威神力故令其眼觀上下
四方總皆是佛急以兩手遮眼乃至十指頭無不是
佛汝道城東老母還見眼睛麼幸喜伊不會若是會
得盡大地人冰消瓦解即今便使汝等一時會得也
只好向者裏削髮為尼且道利害在什麼處舉刀云
不得動著一根頭毛與我剃卻。

舍利入塔舉菩薩處胎經佛告諸大眾念我古昔所
行功德捨身受身非一非二今為汝等說一形法諸
佛全身舍利在下金剛剎中金剛剎厚八十四萬億
里中有碎身舍利彼剎名妙香佛名不住如來碎身
舍利下八十四萬億里國土名清淨佛名遍光復下
有國土名施無盡藏佛名勸助復下有國土名法鼓
佛名善見乃有全身舍利過去千萬億佛皆留舍利
彼土舍利我亦有分師召大眾云釋迦牟尼佛三百
六十骨節八萬四千毛孔一時抖下了也全身碎身
非一非二此土彼土非一非二先佛後佛非一非二
即今丹霞山奉佛舍利下鎮海螺峰頂與八十四萬
億里諸金剛剎非一非二上至帝釋梵天下至龍宮
海藏中至阿育輪王大至須彌盧小至一葉一針
鋒許所有浮圖非一非二世界安寧帝王長壽護法
宰官捨山檀越莊嚴信士勤苦道流與現前雲集四
眾若見若聞隨其根性所得如來智慧德相非一非
二諸佛一形法有如是威德自在不可思議汝輩各
各當人分上還識得者箇消息也無驀豎一指云釋
迦牟尼佛三百六十骨節八萬四千毛孔盡從者裏
與諸人節節相拄孔孔相通地水火風生老病死惟
一堅密身一切塵中現一切時一切處金蓮湧地寶
蓋垂天水火無傷砧鎚俱陷若能撒手無依把得便
用推倒浮圖颺卻舍利不為分外如其不然打一回
葛藤添一些眼目從緣有者始終而成壞非從緣有
者歷劫而長堅丹霞山佛舍利是從緣有非從緣有
若道從緣有為什麼歷劫長堅若道非從緣有爭奈
王宮示生雙林示滅若道釋迦牟尼佛多劫修行福
慧兩足宛爾不同則聖名凡號盡是虛聲殊相劣形
皆為幻色作麼生得通去就使通去又作麼生得化
去若能覷破千差打成一片重建浮圖高抬舍利塵
塵涉影剎剎交光也不為分外更若遲疑翻成擔誤
且教掘地深埋卓箇尖尖錐子千迴百匝寸步休離
各各當人三百六十骨節八萬四千毛孔依舊與釋
迦牟尼佛節節相拄孔孔相通火宅浮圖鬼家舍利
日中逃影衣底藏珠總被人喚作日用而不知底百
姓卻有三世諸佛十方諸大菩薩恭敬圍繞以諸香
花而散其上彈指贊歎道吾不如汝吾不如汝也不
為分外復召大眾云一形法有如是威德自在不可
思議康熙壬子春三月二十六日專為舉揚與古岡
善男子方古木古弘古飄結般若緣入金剛地大眾
證明便捧舍利入塔。

龍護園伽藍陞座當日關將軍三更時分騎赤兔馬
提青龍刀半雲半霧在玉泉寺前連聲大叫云還我
頭來被玉泉長老輕輕一拶道顏良安在曠劫無明
當下消釋且道是還他頭不還他頭還與不還且置
祇如關將軍沒了頭為什麼有口汝等箇箇有口為
什麼摸頭不著眾無對師云久立珍重。

龍護園法會佛說一切苦厄欲貪為本所以欲貪便
是禍水若能於欲貪起處一刀兩斷自然禍水乾枯
容易與如來法流水接且道法流水與禍水相去多
少今日龍護園裏借水官解厄之期做箇下元會只
是治標不是治本閻羅大王日日差四大無常向人
間告報爭奈人間不知落得自家衙門熱鬧水官大
帝名聲普聞一邊治本無功一邊治標有效如今要
得治本麼須念念參取四大無常不惟有卻病之方
且有登真之訣登真訣作麼生道剎那剎那不可得
遍地刀鎗三寸鐵。

為雷峰西堂仞千大師設供拈香畢云丹霞相聚了
也不是相見韶陽相別了也不是相見雷峰堂中不
復見也是真相見且作麼生與老弟款曲家常舉起
手云此是如來最後之供便拜。

先華首諱日上供退步不須尋前行何處討巳擅白
雲宗更落丹霞稿本來無事人愛說山中好處則為
遠志出即為小草師翁師翁向者裏受一分冷澹香
煙還當兒孫報德麼還燒香云且把華首臺全身總
靠倒。

送亡僧入普同塔丹霞建立十年未有普同塔承巡
撫劉大中丞慈念捐貲創造今日送諸同住亡僧骨
石到此得有歸藏讚歎不及雖則一期功德成就爭
奈是箇不了公案澹歸上座不惜眉毛為汝等說破
以杖指塔云汝等不得向者裏躲跟中丞公深造此
道因汝等愛向者裏躲跟特造此塔供養於汝汝等
莫被中丞公熱蹣復舉世尊同耆婆到尸陀林以杖
敲一髑髏問耆婆此生何道耆婆云生人道又敲一
髑髏問此生何道耆婆云生天道又敲一髑髏問此
生何道耆婆罔知生處師云第三箇髑髏耆婆罔知
生處且置且道第一第二箇髑髏耆婆還知生處麼
以杖敲骨石云澹歸將汝等髑髏一箇箇敲過隨汝
等生人生天生修羅生惡道教汝等一箇箇罔知生
處汝等也莫被澹歸熱瞞且作麼生得不被熱瞞去
倒提拄杖喝一喝。

為摛三儀知藏起龕儀上座你還記得麼新年頭佛
法當日曾問老僧如何是初二日事老僧云十字街
頭石敢當你便喝老僧云落你若用得者一喝撒手
臥長空若用不得者一喝卻被十字街頭石敢當礙
煞法界海中本無生滅老僧今日不能遠送耑請樂
大師助你一把火臨岐一句你還會麼豎起拄杖云
此去好埋三尺雪再來別舉一家春以拄杖擊龕三
下。

為大智達侍者起龕離者殼漏子向什麼處相見不
生不滅處相見非不生不滅處亦不求相見喝一喝
云說什麼離不離生滅不生滅只是者殼漏子向什
麼處相見立地撒手巳是不唧溜漢卓拄杖一下云
達侍者好去好去。

為客沙彌湛然舉火秉炬云我不識你你不識我驀
地相逢一團大火打圓相喝一喝攛炬。

為傳瀜沙彌舉火不向者裏會得流浪無窮向者裏
會得沈淪永劫今日路見不平拔刀相助豎起炬云
會麼三千里外切忌髑髏咬住腳跟便爇。

為異能禪人舉火秉炬打圓相云日裏合龕晚來舉
火大眾不須疑雲門一字普遂爇。

為玉流洲禪人舉火玉流玉流數千里外特地到者
裏討箇落處雖未得了當乘此正因也得箇好處生
好處見然雖如此大丈夫兒須是斬釘截鐵始得豎
起火炬云會麼烈燄光中有箇辟支安坐不是好手
且待薪盡火滅時為汝道破便爇。

為善因宗禪人舉火善因善因你說不做米頭即不
住如今做了米頭卻又去去則實不去常住是無住
好教領取臨岐句以火炬打圓相云會麼只在此山
中雲深不知處。

* 遺命

吾去世後即剃髮澡身外衣舊葛布長衫內衣舊葛
布褲披茶褐布通肩祖衣露頂跣足便入龕龕取舊
杉木板極薄者不用費工足以蔽形一時而巳入龕
訖不停龕不設供不請尊宿舉火侍者舉毘盧
如來號十聲即下火次早撿骨不用罈盛隨所在水
清深處散投其中不設靈位不守七侍者即日各隨
緣好去其入嶺南者持吾遺命謁淨成老和尚及丹
霞海幢諸剎此即報聞矣吾生平以畜積為恥今所
存資斧之餘并隨身衣單書籍別有板帳除吾別有
支分外俱現前侍者均分此僧法也汝等不得留吾
臭皮囊作扶龕回山擇地建塔之局累諸護法隨處
死隨處燒隨處散骨水中吾出嶺時便有此語非今
日始作此語也若違此語惡同凶逆遍行老僧澹歸
今釋手勒。

* 問荅

僧問大眾今日安居和尚何不與大眾安心譬如水
動定水不如定風心既無定終身何安師云除卻行
住坐臥別致一問來進云是法亦無法離假亦無真
師云卻成分外僧問除卻行住坐臥請和尚道一句
來師良久云還出得者一句麼進云為什麼總在者
一句師云祇為總不在者一句進云恁麼則不用安
排也師云你又安排。

僧辭師云去即任去逢人不得道從澹歸處來僧無
對。

劉中丞問善財到妙高峰頂七日為什麼不見德雲
比丘師云既到妙高峰頂自然不見德雲比丘豈但
七日直饒三生六十劫欲見了不可得別峰相見始
為正見中丞云五十二參又作麼生師云都是別峰
相見。

中丞舉起信論云無明熏習真如真如亦熏習無明
還的當也無師云無明決不熏習真如無明若能熏
習真如即真如變作無明更無真如真如決不熏習
無明渠從來不曾與無明和合豈有工夫去熏習他
中丞云恁麼則判然兩箇也師云一箇也無說甚兩
箇。

中丞問達磨畢竟沒於此土還是西歸師云達磨不
曾來。

中丞云做官事煩不能攝心靜坐師云事不礙心要
靜坐作麼中丞云古人道無心於事無事於心作麼
得到者箇境界師云無心於事全心在事無事於心
全事在心如今人擬向心裏更討無事事裏更討無
心轉見亂如麻在忽聞傳鼓聲師云心在什麼處中
丞云為聞所轉須臾傳進公文中丞便看師云心在
什麼處中丞云為見所轉師云有兩箇轉底便有一
箇不轉底沒一箇不轉底便沒兩箇轉底。

師語中丞云此事故須心細亦須膽大因舉妙喜每
說士大夫怕落空大似船不曾翻便要跳水師云不
如憑他跳水撲通一聲響並無一滴方纔可笑中丞
躍然意解。

師下座後僧問和尚適來道大眾底心肝都是鐵打
底和尚底心肝是箇什麼師云豆腐師便問僧祇如
百丈道明日一時埋卻汝作麼生會僧云說不盡哭
不了師云你問我僧便問明日一時埋卻意作麼生
師云大鬼上天小鬼落地。

師問僧昨日吹滅了燈你作麼生會僧云某甲不在
明暗裏師云你卻又在者裏你問我僧便問和尚吹
滅了燈意作麼生師云火炎崑岡玉石俱焚。

僧問如何是某甲自已師云誰教汝問僧云某甲自
問師云為什麼卻要我荅。

師問僧我卓拄杖一下為什麼無量諸佛總出不得
僧無語師猛與一椎僧禮拜云倒卻剎竿還有也沒
有師云倒卻剎竿阿誰說有與沒有僧禮拜師云作
麼生是剎竿僧退後三步師云倒卻後如何僧進前
三步師拈拂子便打云猶挂腳在。

師問僧汝看本來面目僧云是師云汝作麼生看僧
云來處去處是有一箇祇是不見師云汝要見麼近
前來僧近前師與一掌僧吹滅面前燈云元來燈就
是火便禮拜出師顧旁僧云佛法有什麼多少次日
僧見師問昨日吹滅底呢僧云吹滅底是和尚師豎
起拄杖僧禮拜師云少一頓也不得。

師語僧古人也甚奇怪船子見夾山頻頻回顧舉起
橈云汝將謂別有便覆舟入水而逝汝道是何意旨
僧云只恐教壞好人家男女師云作麼生是教壞好
人家男女僧無語一僧出云和尚還是佛麼師云不
是僧云和尚既不是佛夾山有什麼疑師云老僧入
地三尺一僧云活埋了也師便問作麼生是活埋底
事僧無語師云且道老僧入地三尺意作麼生僧云
拖泥帶水師云入地三尺作麼生拖泥帶水僧無語
師拊掌。

僧問十五以前穿州撞府十五以後結夏安居二六
時中行何行辦何道業乞師直示師云並無虛度僧
云堂內坐禪堂外禪坐廚庫刀砧米頭碓磨師云識
得者箇說甚那箇。

師見僧來卓拄杖一下云者箇是多底僧無對。

師有時云不了當底業識茫茫無本可據大了當底
業識茫茫無本可據僧無對。

僧搥腳次師問汝每日坐作什麼僧云看話頭師云
祇如搥腳還有話頭也無僧無對師代云某甲不合
觸忤和尚復自荅云你卻有拳頭在。

僧問燈籠露柱貓兒狗子作麼生師云現成公案乃
示頌云現成公案一切成辦放下了也祇得一半。

僧問如何是佛師云兩重公案乃示頌云兩重公案
多謀少斷便有黃金傾國不換。

僧問如何是父母未生前事師豎起拄杖乃示頌云
豎起拄杖莫落比量三腳蝦蟆討甚大象。

僧問無作戒體師云昔年海幢和尚曾與我論此義
云無作戒體你作麼生說我云一切法無作海幢便
休僧云一切法無作為甚喚作戒體師云在戒法即
為戒體師復云律中道白四羯磨了便發無作豈不
是僧云是師云恁麼則因作而發為甚喚作無作僧
無語師云古人道無作假色色即無作用假作麼師
又云聲聞戒體是無作菩薩戒體豈不是僧云是師
云一等是無作一等從師僧邊得為什麼聲聞戒體
有得有失菩薩戒體無得無失僧無語師云聲聞依
戒而發無作菩薩依無作而發戒菩薩先信得一切
眾生皆有佛性發無上菩提心全體是無作者箇無
作在佛不得在眾生不失作麼依戒而為得失聲聞
到見諦時纔證無作未證無作全體依戒所以戒得
便得戒失便失經中又說有定共戒道共戒得定時
自與戒合定有興廢戒有興廢得道時自與戒合道
無興廢戒無興廢須陀洹人捨陰之後生惡國界中
決定不犯四重五逆見諦既無興廢無作便無得失
僧云恁麼則無作全在聖邊也師云聖有聖無作凡
有凡無作善有善無作惡有惡無作聖凡善惡總出
不得無作無作不屬聖凡善惡僧云恁麼則聲聞無
作亦無得失師云只為渠不知所以自見得失若是
知了誰與渠論得失。

丹霞澹歸釋禪師語錄卷三
同門弟樂說今辯重編

* 拈古頌

「世尊睹明星大悟曰奇哉一切眾生具有如來
智慧德相但以妄想執著而不證得。」
【師云我
以妄想執著而證得復云直饒證得輸與眾生
一籌在。

「　石上栽花空中著箭易處惡求難時軟賺項戴鐵枷足牽紅線不用翻身渠無背面」
】

「廣額屠兒日殺千羊一日至世尊前颺下屠刀
曰我是千佛一數世尊曰如是如是。」
【師喝一
喝云眼花作甚麼。

「　我是千佛一數颺下屠刀話墮有人舉起刀來早巳嫌佛不做」
】

「調達生陷地獄佛敕阿難傳問安否曰我雖在
地獄如三禪天樂佛又敕阿難傳問還求出不
曰我待世尊來便出阿難曰佛是三界大師豈
有入地獄分曰佛既無入地獄分我豈有出地
獄分。」
【師云叵耐叵耐調逵當初出佛身血了
如今又把佛身分為兩段還有人救得麼驀豎
拂子云徼幸神蛇並無瘡口。

「　我不如汝出地獄無分汝不如我入地獄無分彼此無分案上一顆鐵印彼此有分千里赤繩牽定打鼓弄琵琶相逢一會家記得會為共命鳥同死同生不同老」
】

「文殊見一女子近佛而坐入於三昧文殊曰此
女得近佛坐我何不得佛曰汝覺此女試自問
之文殊遶女子三匝鳴指一下托至梵天而不
能出佛曰假使百千文殊亦出此定不得下方
過四十二恆沙國土有罔明菩薩能出此定須
臾罔明從地湧出卻至女子前鳴指一下女子
於是從定而出。」
【師云罪不重科。

「　文殊不解出定罔明不解入定兩人合箇老婆看煞瞿曇孤另」
】

「文殊三處度夏迦葉欲白槌擯出纔拈槌乃見
百千萬億文殊盡其神力槌不能舉世尊曰汝
擬擯那箇文殊。」
【師云迦葉前不射馬後不擒
王人言戡定無功我道太平有象。

「　萬浪千波作一團舉槌容易落槌難從今屋裏無生客解向門前倒剎竿」
】

「阿難問迦葉世尊傳金襴袈裟外別傳箇甚麼
葉召阿難難應諾葉曰倒卻門前剎竿著。」
【師
云世尊無密語師兄為什麼卻覆藏。

「　剎竿倒卻更何傳萬里乘風浪拍天只見群龍行大雨不知誰抱夜光眠」
】

「外道索馬鳴論義國王大臣四眾俱會鳴曰汝
義以何為宗道曰凡有言說我皆能破鳴便指
國王曰當今國土康寧大王長壽請汝破之外
道屈伏。」
【師云借勢伏人殊非好手然雖如此
不曾有一字欺了外道復云猶欠一著在。

「　馬鳴便指國王一座鐵關難過當時卻指馬鳴此義不攻自破」
】

「罽賓國王秉劍至師子尊者所曰師得蘊空否
者曰巳得蘊空曰離生死否者曰巳離生死曰
既離生死可施我頭者曰身非我有何吝於頭
王即揮劍斷尊者首白乳涌高數尺王之右臂
旋亦墮地。」
【師云十字街頭行樂圓。

「　一劍光寒腦門著地尊者失頭國王失臂世出世間了無剩義伶利衲僧討甚巴鼻」
】

「般若多羅尊者赴東印度國王齋王問諸人盡
轉經師為甚不轉者曰貧道出息不涉世緣入
息不居蘊界常轉如是經百千萬億卷。」
【師云
者老漢犯了波逸提也不知且道是何罪相迴
眾僧物入已。

「　常常如是轉說甚閒經卷好箇飛將軍殺人不眨眼」
】

「梁武帝問達磨大師如何是聖諦第一義磨曰
廓然無聖曰對朕者誰磨曰不識帝不契磨遂
折蘆渡江。」
【師云幸有者一著子。

「　暗裏抽橫骨明中坐舌頭雙鸞歌繡嶺獨鶴舞滄洲北去心猶結南來意莫酬扁舟渾不借一葦自隨流」
】

「達磨葬熊耳山後三歲魏宋雲奉使西域回遇
磨於蔥嶺手攜隻履翩翩獨逝雲問何往磨曰
西天去。」
【師云大似雞足山迦葉門放光千百
人觀都只見自家面目。

「　手中攜隻履赤腳返西天今人都不會此話古來傳」
】

「六祖至法性寺寓廊廡間暮夜風颺剎旛二僧
對論一曰風動一曰旛動祖曰不是風動不是
旛動仁者心動。」
【師云二僧恁麼道孤負己靈
埋沒先聖六祖恁麼道孤負己靈埋沒先聖復
云我恁麼道孤負己靈埋沒先聖還有不甘底
麼也只向道孤負已靈埋沒先聖。

「　執手丁寧莫上南上南盡是鬼門關水流清淚千行熱山割愁腸一劍寒」


「　不是風旛正是心九招歌罷淚霑襟自從抱石投江後地角天涯沒處尋」
】

「南陽國師三喚侍者者三應陽曰將謂吾孤負
汝卻是汝孤負吾。」
【師云國師不可孤負侍者
侍者卻須孤負國師始得。

「　父欲行東子向西生來逆命不為奇到頭一著相隨順宿草春流古墓低」
】

「東西兩堂各爭貓兒南泉提起曰道得即救取
貓兒道不得即斬卻眾無對泉便斬之趙州自
外歸泉舉前話州乃脫草履安頭上而出。」
【師
云先斬後奏。

「　纔見蛇頭落地便看龍尾翻雲昨日贏他孫行者輸與今朝者行孫咦你是何人」
】

「南泉曰三世諸佛不知有貍奴白牯卻知有。」

【師云彼此莫相怪。

「　有腳鷓鴣行不得無聲杜宇叫還閒千人自廢山中畫一句難酬畫裏山」
】

「侍者請南泉赴堂泉曰我今日莊上喫油粢飽
也曰和尚不曾出入泉曰汝問莊主去者方去
主巳來謝和尚到莊喫油粢。」
【師云南泉此日
到莊即置且道日日還曾赴堂麼。

「　不出方丈門去喫油粢飽日日過堂歸莫道不疑好」
】

「鹽官喚侍者將犀牛扇子來者曰破也曰扇子
破了還我犀牛兒來者無對。」
【師云何不便與
一推。

「　扇破乘機便索牛十成蹄角也難酬多年草本如呈似羞殺堂中那一頭」
】

「僧問大梅和尚見馬祖得箇什麼便住此山梅
曰馬祖道即心即佛我便向者裏住曰馬祖近
日又道非心非佛梅曰者老漢惑亂人未有了
日任汝非心非佛我只管即心即佛僧回舉似
祖祖曰大眾梅子熟也。」
【師云若非舉鼎拔山
力千里烏騅不易騎。

「　不爭兩箇耳朵早巳渾身落井一飽能忘百饑拋卻明珠換餅」
】

「東寺曰心不是佛智不是道劍去久矣爾方刻
舟。」
【師云一箭雙鵰當場逞手。

「　寄君一座蝦蟆石爭似黃皮牡蠣房兩箇一家纔罪兩家一箇又追贓直得一家無一箇如法舉來先話墮禪流若識東寺翁肯向西方分半座」
】

「百丈惟政問南泉諸方善知識還有不說似人
底法也無泉曰有政曰作麼生曰不是心不是
佛不是物政曰恁麼則說似人了也曰某甲即
恁麼和尚作麼生政曰我又不是善知識爭知
有說不說底法曰某甲不會請和尚說政曰我
大煞與汝說了也。」
【師云南泉水上生紋百丈
日中無影。

「　三箇夜叉不奈何一箇窮鬼一箇窮鬼折倒了三箇夜叉更問如何歸堂喫茶」
】

「石鞏張弓架箭以接學人三平乃披胸當之曰
此是殺人箭活人箭又作麼生鞏彈弓弦三下
平禮拜鞏曰三十年張弓架箭祇射得半箇聖
人遂拗折弓箭。」
【師云為什麼不成褫到底合
掌云真善知識。

「　活人箭向弓弦辨石鞏當初用得全寧可三平只半箇誰能更說老婆禪」
】

「仰山問中邑如何得見佛性邑曰譬如一室
有六窗內有一獼猴外有獼猴從東方喚狌狌
獼猴即應如是六窗俱喚俱應山禮謝起曰連
來蒙和尚譬喻無不曉了更有一事祇如內獼
猴瞌睡外獼猴欲與相見又且如何邑下禪床
執仰山手作舞曰狌狌與汝相見了也。」
【師云
好笑好笑兩箇人弄一箇獼猴至今弄不出。

「　龍生龍鳳生鳳老鼠生底挖壁洞燒香問取本爺娘焦磚打著連底凍」
】

「汾陽無業國師學者致問多荅之曰莫妄想。」

【師云問即口啞荅即耳聾且得大家省力。

「　國師一句莫妄想對對雙雙不成兩密時蟭螟蟲無地容身疏時摩竭魚全家漏網畢竟如何妄想妄想」
】

「藥山問石頭直指人心見性成佛望和尚指示
頭曰恁麼也不得不恁麼也不得恁麼不恁麼
總不得子作麼生。」
【師云一筆畫成把酒便喫。

「　渾身剝得赤條條十字街頭贈一刀有屈至今無叫處方知天網不能逃」
】

「溈山與仰山摘茶次謂仰山曰終日摘茶祇聞
子聲不見子形仰撼茶樹溈曰子祇得其用不
得其體曰未審和尚如何溈良久曰和尚祇得
其體不得其用溈曰放子三十棒曰和尚棒某
甲喫某甲棒教誰喫溈曰放子三十棒。」
【師云
者回全體分付。

「　全彰體用還全隱前箭猶輕後箭深一遞放他六十棒仰山撒手便橫行」
】

「陸大夫問南泉弟子從六合來彼中還有身麼
泉曰分明記取舉似作家曰和尚不可思議到
處世界成就泉曰適來總是大夫分上事。」
【師
云老漢學得箇隱身法到處白賴。

「　南北東西方一統君王到處不為賓千乘萬騎聞雷動只見紅雲不見人」
】

「夾山見船子辭行頻頻回顧子喚闍黎山回首
子豎起橈曰汝將謂別有乃覆舟入水而逝。」

【師云圖箇什麼。

「　撒手懸崖剛不信一棚線斷始知休兒孫自有兒孫福莫與兒孫作馬牛」
】

「趙州問南泉如何是道泉曰平常心是道曰還
可趨向也無泉曰擬向即乖曰不擬爭知是道
泉曰道不屬知不屬不知知是妄覺不知是無
記若真達不疑之道猶如太虛廓然蕩豁豈可
強是非耶。」
【師云說也說了會也會了不疑是
第二頭達是第三首向上又作麼生道道。

「　當機曾不道平常臭肉來蠅各自忙轉腦回頭纔蹉過回頭轉腦恰相當有布置絕商量知君問路定亡羊晴沙落雁驚飛起誰寫長空字一行」
】

「尼問趙州如何是密密意州以手搯之尼曰和
尚猶有者箇在州曰卻是你有者箇在。」
【師云
捉姦見雙捉賊見贓。

「　和尚密密師姑密密(搖手云)無人看見切忌漏泄」
】

「僧遊五臺問一婆子臺山路向什麼處去婆曰
驀直去僧便去婆曰好箇師僧又恁麼去有僧
舉似趙州州曰待我去勘過明日州去問臺山
路向什麼處去婆曰驀直去州便去婆曰好箇
師僧又恁麼去州歸院謂僧曰臺山婆子為汝
勘破了也。」
【師云趙州一場懡㦬婆子一場懡
㦬且喜者僧自在。

「　人人腳底天邊路喚兔留鳥渾不住路旁開店賣心肝來了牙人沒主顧沒主顧有底趣綠楊影裏啼杜宇聲聲道不如歸去」
】

「趙州到一菴主處問有麼有麼主豎起拳頭州
曰水淺不是泊船處便行又到一菴主處問有
麼有麼主亦豎起拳頭州曰能縱能奪能殺能
活便作禮。」
【師云一箇拳頭兩箇舌頭兩箇拳
頭一箇舌頭。

「　仙人曾不愛樓居入市隨他貴賤殊天子殿前容走馬華陰縣裏莫騎驢」
】

「臨濟見僧入門便喝。」
【師云四喝內有者一喝
識得者一喝一任你喝作麼生是者一喝隨後
喝一喝。

「　撞破面門揭開腦蓋百種千般山妖水怪滅跡掃塵
斬其梟帥大功不賞得恁自在」
】

「臨濟曰我有時奪人不奪境有時奪境不奪人
有時人境兩俱奪有時人境俱不奪。」
【師云一
箇字一箇○一一○一一抹卻畢竟臨濟是什
麼面目。

「　切忌將親作賊也莫證龜成鱉分一串玉連環合兩箇金蝴蝶忽然翻轉面皮來通身是口難分說」
】

「嚴陽尊者參趙州問一物不將來時如何州曰
放下著曰一物不將來放下箇什麼州曰放不
下擔取去者於言下大悟。」
【師云七珍八寶一
時拿。

「　鬼爭漆桶無人見鼠拽胡盧有底忙莫雨朝煙千頃浪雙雙飛出紫鴛鴦」
】

「僧問大隨劫火洞然大千俱壞未審者箇壞不
壞隨曰壞曰恁麼則隨他去也隨曰隨他去僧
不肯後到投子舉前話子裝香遙禮曰西川古
佛出世謂其僧曰汝速回去懺悔僧回大隨隨
巳遷化僧再至投子子亦遷化。」
【師云恰好恰
好。

「　一句隨他去渠儂得自由巳無重舉處切忌更回頭」
】

「俱胝和尚無別提唱惟豎一指玄沙曰我當時
若見拗折指頭。」
【師云雞子裏揀什麼骨。

「　纔將一字入公門自首誣人兩不應只許州官明放火不容百姓暗挑燈」
】

「廓侍者問德山從上諸聖向什麼處去山曰作
麼作麼曰敕點飛龍馬跛鱉出頭來山休去明
日山浴出廓過茶與山山撫廓背曰昨日公案
作麼生曰者老漢今日方始瞥地山又休去。」

【師云司空見慣。

「　證龜成鱉得牛還馬逞盡神通跳不出也省了我賞
饒了你打」
】

「趙州問投子大死底人卻活時如何子曰不許
夜行投明須到州曰我早侯白伊又侯黑。」
【師
將到字打箇圓相以墨塗之。

「　我若有時你也有你若無時我也無爛醉東風渾不醒空勞花下喚提壺」
】

「王常侍參睦州州問何故入院遲曰看打毬州
曰人打毬馬打毬曰人打毬州曰人困麼曰困
州曰馬困麼曰困州曰露柱困麼無對歸至私
第中夜忽有省明日見州曰某甲會昨日事也
州曰露柱困麼曰困州肯之。」
【師云且教伊到
侍寮裏睡一覺著。

「　露柱困麼纔問一尺忽加一寸夜來量到天明長短元無少剩」
】

「後唐莊宗幸河北回召興化問曰朕取中原獲
得一寶未曾有人酬價化曰請陛下寶看帝以
兩手舒襆頭腳化曰君王之寶誰敢酬價。」
【師
云何得交綏而退。

「　兩手舒襆頭自呼李天下何似敬新磨一掌全酬價」
】

「巖頭值沙汰於鄂渚湖作渡子一日有婆抱孩
兒來乃曰呈橈舞棹即不問且道婆手中兒甚
處得來頭便打婆曰婆生七子六箇不遇知音
祇者一箇也不消得便拋水中。」
【師云囫圇吞
箇棗。

「　六箇不遇知音一箇也不消得將來拋向水中連我都無話說」
】

「僧念經次雲居問念者是甚麼經曰維摩經居
曰不問維摩經念者是甚麼經僧從此得入。」

【師云念者是甚麼經維摩經雲居不解休去帶
累者僧之遶。

「　四十九年無一句三十二義皆旁註家家犬吠與雞鳴過關討甚閒公據」
】

「僧問雲居山河大地從何而有居曰從妄想有
曰與某甲想出一錠金得麼居便休去僧不肯。」

【師云你不肯時問取山河大地。

「　虎項金鈴誰解得解鈴須是繫鈴人者僧難處雲居荅祇是無人作證明」
】

「稠布衲問曹山披毛帶角是什麼墮山曰是類
墮不斷聲色是什麼墮山曰是隨墮不受食是
什麼墮山曰是尊貴墮。」
【師云四禁所以窮五
位之通三墮所以通四禁之窮要識曹山麼混
沌初分白蝙蝠精。

「　識得曹山三墮方知不立纖毫休論地厚與天高闌輕紅芍藥架重紫葡萄
　纔去披麻戴孝還來按板吹簫兩邊坐斷失中交滿頭澆栗子千里寄鵝毛」
】

「曹山四禁莫行心處路不挂本來衣何須正恁
麼切忌未生時。」
【師云因甚如此。

「　惟其如此所以如此若要如此何苦如此」
】

「僧問曹山學人通身是病請師醫山曰不醫曰
為什麼不醫山曰教你求生不得生求死不得
死。」
【師云得恁麼同病相憐。

「　春至自花開秋來還葉落用盡六州鐵鑄成一箇錯錯錯通身是病通身藥」
】

「僧問乾峰十方薄伽梵一路涅槃門未審路頭
在什麼處峰以拄杖畫云在者裏僧請益雲門
門拈起扇子云扇子𨁝跳上三十三天築著帝
釋鼻孔東海鯉魚打一棒雨似盆傾會麼。」
【師
云乾峰纔指出路頭雲門便全家奉送還肯立
地承當麼設承當得也是頭上安頭。

「　目前指出無多子拄杖頭邊用得新帝釋至今無鼻
孔全成三十六龍鱗」
】

「西院明訪南院曰某甲無可人事從許州來收
得江西剃刀一柄上和尚院曰汝從許州來為
什麼收得江西剃刀明於院手上搯一搯院曰
侍者收取明以袖拂一拂便行院曰阿刺刺阿
刺刺。」
【師云驚蛺蝶。

「　作家相見應無比收放縱橫真可喜元來祇得者些兒底事他人不如你」
】

「芭蕉拈拄杖曰你有拄杖子我與你拄杖子你
無拄杖子我奪卻你拄杖子靠拄杖下座。」
【師
喝一喝云少賣弄。

「　你有更須有你無還要無仰山筆下何止九十七箇圓相趙州壁上並不見半箇胡盧」
】

「玄沙示眾諸方老宿盡道接物利生只如盲聾
啞三種病人汝作麼生接患盲者拈槌豎拂他
又不見患聾者語言三昧他又不聞患啞者教
伊說又說不出若接不得佛法無靈驗。」
【師云
不得三種人佛法無靈驗。

「　不知苦眾生須知眾生苦玄沙三種人大地無寸土」
】

「玄沙遣僧送書上雪峰峰開緘惟白紙三張問
僧會麼曰不會峰曰不見道君子千里同風
回舉似於沙沙曰者老和尚蹉過也不知。」
【師
云不但雪峰蹉過玄沙也蹉過作麼生是蹉過
處莫使外人知。

「　說得自已蹉過他人以一勝義成兩負門說得他人蹉過自己以一負門成兩勝義玄沙雪峰總在者裏」
】

「長慶曰寧說阿羅漢有三毒不說如來有二種
語不道如來無語祇是無二種語保福曰作麼
生是如來語慶曰聾人爭得聞福曰情知和尚
向第二頭道慶卻問作麼生是如來語福曰喫
茶去。」
【師云也是第二頭道。

「　雪峰潦倒輥三毬普化風狂搖一鐸到曾不到趙州茶也是無端添兩杓鳳凰不消四箇翼麒麟偏愛一隻角泥豬疥狗儘郎當寶蓋金蓮還客作直饒舌覆梵天長一句當頭誰道著長慶休誇有眼盲保福空憐無病藥」
】

「雲門示眾人人自有光明在看時不見暗昏昏
作麼生是諸人自已光明自代曰廚庫山門又
曰好事不如無。」
【師云作麼生是自已光明但
向道看時不見暗昏昏。

「　水濯青峰非劍月落澄波如練古鏡足光明前鼻誰知後面不見不見領取春風一半」
】

「雲門示眾拆半裂三針筒鼻孔在什麼處為我
一一拈出來看自代曰上中下。」
【師云我不拈。

「　阿師拶折一隻腳鼻孔同時俱打落當初拋在糞掃堆直至如今總忘卻忽然拈出與誰論葉葉枝枝越樣新不說世間猶有我也憐天下更無人」
】

「雲門拈起拄杖曰凡夫實謂之有二乘柝謂之
無緣覺謂之幻有菩薩當體即空衲僧家見拄
杖但喚作拄杖行但行坐但坐不得動著。」
【師
云卻是凡夫會。

「　凡夫謂有滴水不走何處遇知音深深一杯酒」
】

「僧問雲門如何是透法身句門曰北斗裏藏身。」

【師云盡大地是北斗喚什麼作身盡大地是
身喚什麼作北斗道道。

「　纔道藏身北斗何勞合掌南辰花攢繡錯十分春錦江元過楚劍閣復通秦
　老去且憑兒子少年曾抱佳人一回歡笑一回嗔千門同醉飽萬里絕煙塵」
】

「金峰喫餅次自拈一枚餅從上板頭轉一匝大
眾見一時合掌峰曰縱饒十分起手也只得一
半至晚有僧請益今日行餅見僧合掌和尚道
縱饒十分起手也只得一半請和尚全道峰作
拈餅勢復曰會麼曰不會峰曰金峰也只得一
半。」
【師云自首免。

「　你也一半我也一半莫討完全放下了看」
】

「翠巖上堂一夏與兄弟東語西話看翠巖眉毛
在麼長慶曰生也雲門曰關保福曰作賊人心
虛翠巖芝曰為眾竭力禍出私門。」
【師云翠巖
與你們有甚冤讎復云過街老鼠齊叫打也是
自家招得。

「　無證處得贓無贓處得證送與老雲門謹按秋官令南山可移此案巳定有口不能言納他一條命」
】

「風穴上堂若立一塵家國興盛野老顰蹙不立
一塵家國喪亡野老安帖於此明得闍黎無分
全是老僧於此不明老僧卻是闍黎闍黎與老
僧亦能悟卻天下人亦能瞎卻天下人欲識闍
黎麼右邊一拍曰者裏是欲識老僧麼左邊一
拍曰者裏是。」
【師云立不立明不明且與我一
筆勾下。

「　總別同異成壞一塵顛倒世界月寒白浪千尋雲暖青山一帶憑他野老悲歡由我法王自在」
】

「僧問同安志二機不到處如何舉唱志曰遍處
不逢玄中不失。」
【師云恁麼即到也。

「　不逢不失老鼠咬鐵昨日過了便是明日」
】

「白雲上堂舉一則公案布施大眾良久云口只
堪喫飯。」
【師云老僧底挂在壁上久矣白雲故
是有情人。

「　造無梁殿煮沒米粥三月安居擊壤鼓腹是何境界拔舌地獄」
】

「法眼問修山主毫釐有差天地懸隔兄作麼生
會修曰毫釐有差天地懸隔眼曰與麼道又爭
得曰某甲只恁麼和尚作麼生眼曰毫釐有差
天地懸隔修便禮拜。」
【師云現成公案放汝三
十棒。

「　左眼半觔右眼八兩有罪不誅有功不賞沒縫浮圖漁船破網」
】

「雪竇示眾龍泉與刀斧同質利鈍懸殊駑駘與
驥馬同途遲速有異。」
【師云為什麼總被拂子
穿卻鼻孔。

「　大海波濤淺小人方寸深空山會放火定水又投針促膝非謀面同條是隔林塤箎成絕調獨立待知音」
】

「僧問楊岐天得一以清地得一以寧衲僧得一
堪作甚麼岐曰缽盂口向天。」
【師云衲僧得一
堪作甚麼灼然堪作甚麼。

「　有理不在多言請君飽食安眠喫得又能消得現成陸地神仙」
】

「永明潛參法眼眼曰子參請外看什麼經潛曰
華嚴曰總別同異成壞六相是何門攝潛曰世
出世間一切法皆具六相曰空還具六相否潛
無對曰何不問我潛便問空還具六相否曰空
潛於是開悟曰子作麼生會潛曰空眼然之。」

【師云大小法眼畫蛇添足。

「　總別同異成壞空空壞成異同別總世出世間一切法自有許多閒骨董(還聽得麼)黑狗身上白白狗身上腫子細打一看乾坤直儱侗」
】

「僧問五祖如何是佛祖曰口是禍門。」
【師云許
多佛話被五祖老打疊卻五祖老佛話被谷呱
呱打疊卻。

「　口是禍門白日黃昏屈原抱石宋玉招魂」
】

「谷泉見慈明明問片雲橫谷口道人何處來泉
左右顧曰夜來何處火燒出古人墳明曰未在
更道泉便作虎聲明以坐具便摵泉接住推明
置禪床上明便作虎聲泉大笑曰我見七十餘
員善知識今日始遇作家。」
【師云著著有出身
之路諸方總會因甚谷泉只肯慈明且道利害
在甚麼處。

「　好物不須多靈丹只一顆未曾經九轉依舊鬼來拖」
】

「傅大士頌空手把鋤頭步行騎水牛人從橋上
過橋流水不流。」
【師云貨是來路錢是足數。

「　直上不消覷直下不消覷忽然失卻眼直上直下覷」
】

「金剛經若見諸相非相即見如來法眼曰若見
諸相非相即不見如來天衣懷曰若見諸相非
相眼在什麼處此語有兩負門。」
【師云不瞎不
成瞎即不就。

「　提起布袋放下布袋打失布袋天下老古錐都有者箇在」
】

「老宿一夏不為師僧說話有僧自歎曰我只與
麼空過一夏不敢望和尚說佛法得聞正因兩
字也得宿曰闍黎莫誓速若論正因一字也無
道了扣齒曰適來無端不合與麼道鄰房一老
宿聞曰大好一釜羹被兩顆鼠糞污卻。」
【師云
又是一顆。

「　調羹縝密纔封鼎落草慈悲更走盤公案至今無一字遭他隔壁第三翻」
】

「有二菴主旬日後相見上菴主曰許多時在什
麼處下菴主曰在菴裏造箇無縫塔上菴主曰
某甲也要造一箇就兄借樣子得麼下菴主曰
何不早道恰被人借去了也。」
【師云上菴主不
見下菴主塔樣下菴主早見上菴主塔樣了也。

「　覿面相呈塔樣子大家各把自家瞞白雲覆盡青山
頂八角風鈴徹耳寒」
】

* 頌古拈

「世尊生下一手指天一手指地曰天上天下惟
吾獨尊雲門曰我當時一棒打殺與狗子喫卻
貴圖天下太平。」

【日暖看三織風高鬥兩廂蛙翻白出闊蚓死紫之長
飯潑聽琵鳳饅拋接建張歸來屋裏坐打殺又何妨。

僧云者不是和尚底詩師云者是老僧底頌不但
為世尊雲門亦與天下有鼻孔底衲僧一時銷繳。】

「若能轉物即同如來。」

【東西南北無中位春夏秋冬有八風盡道如來能轉
物腳跟線綻沒人縫。
師云若恁麼用轉作麼。】

「誌公曰終日拈香擇火不知身是道場玄沙曰
終日拈香擇火不知真箇道場圓悟曰終日拈
香擇火不知拈香擇火。」

【剝了皮析了肉刮了骨三箇光頭一箇禿早知有影
更無形豈惜臨風歌一曲。
師云元來是大哭一場
過底。】

「牛頭幽棲石室有百鳥銜花之異自見四祖後
百鳥不復銜花。」

【只見樹開花不見花開樹失卻獻花人想也看花去。

師云時人不識予心樂恰好偷閒學少年。】

「僧問青原如何是佛法大意原曰廬陵米作麼
價。」

【暗塵明月影重重腸斷魂消未覺同眼角乜斜纔一
點大家落在是非中。
師云若道是點蹉過青原道
是不點也蹉過老僧喝一喝云莫是非好。】

「東西兩堂各爭貓兒南泉提起曰道得即救取
貓兒道不得即斬卻眾無對泉便斬之趙州自
外歸泉舉前話州脫草履安頭上而出泉曰子
若在即救得貓兒也。」

【越國同憐種大夫當陽難犯奪魂符於今敵手無先
著卻載西施泛五湖。
師云還逃得者一刀麼便是
南泉道子若在即救得貓兒也只做不見。】

「南泉與歸宗麻谷同去禮南陽國師泉於路上
畫一圓相曰道得即去宗便於圓相中坐谷作
女人拜泉曰與麼則不去也宗曰是什麼心行
泉乃相喚回不去禮國師。」

【前不著村後不著店南陽忠國師從古不相見不相
見畫圖省識春風面。
師云二祖卻往西天達磨又
來東土。】

「經題􂫩字老宿曰看取下注腳。」

【分明一箇字爭奈無人識看取下注腳且喜沒交涉
一中一十中十百中百千萬億中千萬億。
師云大
地火發了也切忌被􂫩字燒卻眼睛。】

「南嶽參六祖祖問什麼物恁麼來嶽無語經八
載有省乃曰說似一物即不中。」

【說似一物即不中裏頭實落外頭空裏頭實落無一
點外頭空有百千重。
師云吽吽我不曾見此。】

「盤山見人舁喪歌郎振鈴曰紅輪決定沈西去
未委魂靈往那方幕下孝子哭曰哀哀山忽身
心踴躍歸舉似馬祖祖可之。」

【紅輪決定沈西去未委魂靈往那方聽得哀哀聲一
囀客兒立地唱還鄉鐮一把紙三張沒淆訛處絕承
當雲山水月都拋卻贏得莊周蝶夢長。
師云盤山
恁麼悟去有甚長處復云有甚長處。】

「僧問馬祖和尚為什麼說即心即佛祖曰為止
小兒啼曰啼止後如何祖曰非心非佛曰除此
一種人來如何指示祖曰向伊道不是物曰忽
遇其中人來如何祖曰且教伊體會大道。」

【還他三箇好富嫌千口少看看兩鬢皤貧恨一身多
纔言不是物滿地都狼籍堪憐馬大師說法總非時
迢迢大路如弦直問荅於人何損益臨濟雖然會白
拈畢竟一文偷不得。
師云連我巳費觜了也教伊
體會大道卻被其中人呵呵大笑又作麼生。】

「殃崛摩羅用千人拇指為華冠惟欠一指遂欲
殺母佛化沙門在前殃崛釋母殺佛佛徐行殃
崛急行不能及乃喚瞿曇住住佛曰我住久矣
是汝不住殃崛聞之忽悟投刃出家。」

【我住久矣汝不住殃崛聞之忽開悟剃除鬚髮著袈
裟汝住久矣我不住。
師云剃除鬚髮當為何事卻
須領取此意始得作麼生是此意喝一喝。】

「世尊拈青蓮華示眾迦葉尊者破顏微笑世尊
曰吾有正法眼藏涅槃妙心實相無相微妙解
脫法門付囑於汝。」

【舉起處堆山積嶽一笑時瓦解冰消當場沒有超師
智爭免朱描墨又描。
師云還有總不描者麼良久
云朱。】

「臨濟钁地次見黃檗來拄钁而立檗曰者漢困
那濟曰钁也未舉困箇什麼檗便打濟接住棒
一送送倒檗呼維那扶起我來那扶起曰和尚
爭容得者風顛漢無禮檗纔起便打維那濟钁
地曰諸方火葬我者裏活埋。」

【姓趙姓張姓白姓康打散狐剛子不見美猴王。
師
云黃檗打維那交過排場我者裏活埋走馬到任
還會麼老僧一條熱棒直是忍俊不禁爭奈無交
過處。】

「溈山示眾曰老僧百年後向山下作一頭水牯
牛左脅書五字曰溈山僧某甲喚作溈山僧又
是水牯牛喚作水牯牛又是溈山僧喚作什麼
即得仰山出禮拜而退。」

【又是溈山又是牛何勞平地起戈矛出來禮拜抽身
退你若知慚我便休。
師云溈山直得上天無路入
地無門一隊老古錐許多○相向什麼處著。】

「溈山坐次仰山香嚴侍立山舉手曰如今恁麼
者少不恁麼者多嚴從東過西立仰從西過東
立山曰者箇因緣三十年後如金擲地相似仰
曰亦須是和尚提唱始得嚴曰即今亦不少山
曰合取狗口。」

【夜月歌鸚鵡春風舞鷓鴣深宮人不見翹首瑞雲多。

師云畫箇畫不出底不畫箇畫得出底。】

「溈山問仰山什麼處來仰曰田中來曰田中多
少人仰插鍬子叉手而立曰南山大有人刈茅
仰拔鍬子便行。」

【萬機休罷頭還重千里馳驅骨又輕除卻華山陳處
士何人不帶是非行。
師云華山處士恨無黑旋風
相救然雖如是巳遍天下了也。】

「張拙秀才看千佛名經問長沙曰百千諸佛但
見其名未審居何國土還化物也無沙曰黃鶴
樓崔顥題後秀才還曾題也未曰未曾沙曰得
閒題取一篇好。」

【二十一史那裏說起流水寫來我不如你(且道寫底
是什麼)去年今日此門中人面桃花相映紅人面不
知何處去桃花依舊笑春風。
師云依樣畫胡盧阿
誰不會僧云李太白閣筆又作麼生師云正是依
樣畫胡盧。】

「子湖於門下立牌曰子湖有一隻狗上取人頭
中取人心下取人足擬議即喪身失命臨濟會
下二僧參方揭簾湖喝曰看狗僧回顧湖便歸
方丈。」

【放火不用炭殺人不用刀突出一隻狗咬殺兩堂貓。

師云卻又被貓兒咬殺了也。】

「陸亙大夫問南泉曰肇法師也甚奇怪解道天
地同根萬物一體泉指庭前牡丹曰大夫時人
見此一株花如夢相似。」

【雲封立石重重空卷游絲段段人歌金谷前筵舟隱
玉溪南岸炎涼總有千般離合都無一片眉開錦上
添花目斷雪中送炭。
師云不妨爛熳只可惜醒眼
相看。】

「僧問米胡自古上賢還達真正理否胡曰達曰
作麼生達胡曰霍光當日賣假銀城與單于契
書是什麼人做。」

【只知弄假成真誰信弄真成假識得馬面牛頭笑倒
天聾地啞。
師云向者裏開得一隻眼是霍光買主
向者裏瞎得一隻眼是單于賣主忽然齊瞎齊開
馬面牛頭一齊笑倒。】

「誌公令人傳語思大何不下山教化眾生一向
目視雲霄作麼大曰三世諸佛被我一口吞盡
何處更有眾生可度。」

【誰知報怨是酬恩斬草休教尚有根我便居高非視
下一雙青眼耀天門。
師云常不輕菩薩喫罵喫打
有什麼冤枉。】

「趙州逢一婆問什麼處去曰偷趙州筍去州曰
忽遇趙州又作麼生婆便與一掌州休去。」

【財不露白主不見賊攔腮一掌本利俱失。
師云若
遇師子兒吞卻老僧不妨慶快還知盡大地利錢
都是老僧本錢也無。】

「趙州到一菴主處問有麼有麼主豎起拳頭州
曰水淺不是泊船處便行又到一菴主處問有
麼有麼主亦豎起拳頭州曰能縱能奪能殺能
活便作禮。」

【慢打輕敲不厭頻一番鑼鼓一番新雖然人把胡孫
弄卻被胡孫弄了人。
師云不見道得便宜是失便
宜一向無人免得要且無人求免。】

「趙州問僧曾到此間麼僧曰曾到州曰喫茶去
又問僧僧曰不曾到州曰喫茶去院主問為什
麼曾到也云喫茶去不曾到也云喫茶去州召
院主主應諾州曰喫茶去。」

【眼中不著一些砂陣陣東風樹樹花拈起盞來長吸
罷不知春色落誰家。
師云老子於此興復不淺。】

「僧問趙州和尚姓什麼州曰常州有曰甲子多
少州曰蘇州有。」

【蘇州有常州有到了蘇常不知有勸君莫唱鷓鴣詞
坐中都是江南叟。
師云到了蘇常不知有也應唱
與鷓鴣詞復云老婆心堪作甚麼。】

「臨濟將示滅謂眾曰吾滅後不得滅卻吾正法
眼藏三聖出曰爭敢滅卻和尚正法眼藏濟曰
巳後有人問你向他道什麼聖便喝濟曰誰知
吾正法眼藏向者瞎驢邊滅卻。」

【瞎驢滅卻正法眼臨濟於今又活埋上面種株桃樹
子更無鬼敢出頭來。
師云是孝順是忤逆孝順須
生忤逆子忤逆還成孝順兒不信但看簷頭水點
點滴滴不差移。】

「德山托缽下堂雪峰曰者老漢鐘未鳴鼓未響
托缽向什麼處去山便歸方丈峰舉似巖頭頭
曰大小德山未會末後句在山聞令侍者喚來
問汝不肯老僧那頭密啟其意山乃休明日上
堂果與尋常不同頭至僧堂前撫掌大笑曰且
喜老漢會末後句雖然如是也祇得三年活。」

【德嶠全提摩竭令巖頭半似挽歌郎雖然葬得催官
地爭奈兒孫命不長。
師云不覺屐齒之折。】

「洞山過水偈。」

【切忌從他覓不見胡鬚赤迢迢與我疏蹉過赤鬚胡
我今獨自往金鱗忽透網處處得逢渠塞雁罷傳書
渠今正是我莫道我非我我今不是渠那教渠立渠
應須恁麼會髑髏俱粉碎方得契如如豈有二文殊。

師云似火入火以空合空更疑箇什麼然雖如此
我今不是渠且須子細渠今正是我尚有淆訛。】

「洞山五位。」

【正中偏枕頭睡熟耳根邊相逢纔有相當處巳抱琵
琶過別船。
師云豁放下著。

偏中正網出澄潭秦代鏡一時肝膽向人傾幾乎喪
卻漁翁命。
師云落放下著。

正中來瞥然起處孰安排縱然惹得周郎顧不覺宮
商調巳乖。
師云劄放下著。

兼中至平沙陣落風雲勢不妨絕叫兩三聲且看縱
橫千萬字。
師云撒放下著。

兼中到一拳揝卻三玄要為吾傳語衛王孫不媚奧
人寧媚灶。
師云瞎放下著。】

「總頌。」

【五位為君更指陳就中一位沒疏親華山入夜全成
火瀛海生春又起塵首尾應時看卦象機絲絕處見
針神若將次第論高下莫謗如來正法輪。
師云就
中一位是那一位即五位中一位離五位中一位
非即五位非離五位中一位恰放下著。】

「洞山示眾秋初夏末兄弟或東去西去直須向
萬里無寸草處去始得又曰只如萬里無寸草
處且作麼生去有僧舉似石霜霜曰出門便是
草。」

【萬里無出門是兩句分明遮一句長途擺手向前行
月落題詩滿雲樹。
師云只開口六箇字便成無
天衣不勞向下更看。】

「神山把針次洞山問把針事作麼生山曰針針
相似洞曰二十年同行作者箇語話豈有與麼
工夫山曰長老又作麼生洞曰如大地火發。」

【說人當畫逢人到說鬼中宵被鬼呼三島十洲無雜
客不消重驗藥胡盧。
師云更須摵碎。】

「溈山見野火問道吾還見火麼吾曰見山曰從
何處起曰除卻經行坐臥請師別致一問來山
便休。」

【起處何如見處親誰除行住別求新相逢盡道休官
去林下何曾見一人。
師便唱大江東去卻掩口云
只恁麼住。】

「盜入三角山問法遇菴主有什麼寶主曰僧家
之寶非君所宜盜曰是什麼寶主便喝盜便斬
之。」

【一喝不見一刀一刀不見一喝喝時擉瞎眼睛刀下
眼睛擉瞎雖然未結同參相與有些瓜葛。
師喝一
喝云更結同參作麼。】

「香嚴示眾若論此事如人上樹口銜樹枝腳不
蹋枝手不攀枝樹下忽有人問西來意不對則
違他所問若對又喪身失命當恁麼時作麼生
即得。」

【上樹銜枝垂一問從來有理不能伸只堪囫圇擎將
去十字街頭賣與人。
師云直饒虎頭上座出眾卻
是箇賽寶底商胡者主買賣一場懡㦬。】

「興化謂克賓維那汝不久為唱導之師賓曰不
入者保社化曰會了不入不會不入賓曰總不
與麼化便打曰克賓維那法戰不勝罰錢五貫
設饡飯一堂次日化自白槌曰克賓維那法戰
不勝不得喫飯即便出院。」

【一心自許傾葵赤萬馬難將細柳衝興化親行推轂
禮克賓八面起威風。
師云後來雪竇要替克賓索
者一頓棒便打太眾殊不知興化手裏一棒棒出
脫克賓克賓身上一棒棒消歸興化要索麼直須
更打雪竇始得。】

「僧問大覺如何是本來身覺曰頭枕衡山腳蹋
北嶽。」

【頭枕衡山腳北嶽且喜人人都睡著忽然看見暗嗟
吁那得人來縫布衲。
師云何不睡去。】

「僧問石霜萬戶俱開時如何霜曰堂中事作麼
生僧無對經半年始下一轉語曰無人接得渠
霜曰道即太煞道祇道得八成曰和尚又且如
何霜曰無人識得渠。」

【萬戶一時開春生玉殿苔野人忘帝力何處得渠來。

師云直饒道得十成還有者箇在堂中事作麼生
性燥漢便與驀面唾。】

「僧問洛浦供養百千諸佛不如供養一箇無心
道人未審百千諸佛有何過無心道人有何德
浦曰一片白雲迷谷口幾多歸鳥盡迷巢。」

【四大部洲齊應供眼中砂子黑崑崙從教兩手無閒
日莫遣眉毛絆腳跟。
師云眉毛不絆腳跟赴供也
得快便喚作無心道人得麼忽然兩手放下時如
何癡人面前大好說夢。】

「僧問洞山寒暑到來如何迴避山曰何不向無
寒暑處迴避曰如何是無寒暑處山曰寒時寒
殺闍黎熱時熱殺闍黎。」

【熱不到熱寒不到寒猛虎口裏鷂子鑽天熱不到寒
寒不到熱鷂子口裏猛虎奪食。
師云四不到字老
漢合有三十棒。】

「僧問巴陵祖意教意是同是別陵曰雞寒上樹
鴨寒下水。」

【金烏升玉兔墜疾走何由迴面背須彌山半是同途
海底天邊不同會佛無問祖無對一樣春秋千萬歲
野鶩家雞笑未休舌頭扁得增慚愧。
師云大好一
片舌頭若去祖意教意邊覓苦哉舌頭硬了也驀
豎筆云是雞是鴨。】

「僧問曹山清銳孤貧乞師賑濟山召銳闍黎銳
應諾山曰青原白家酒三盞喫了猶道未沾唇。」

【下床喫了空心酒自卯醺醺直到酉纔去門前打瓦
筒又來家裏翻筋斗。
師云曹山恁麼為清銳大似
醉後添盃。】

「龍牙問洞山如何是祖師西來意山曰待洞水
逆流即向汝道。」

【洞水從來不順流箇中非問亦非詶五千甲馬尋源
去一滴俱無萬事休。
師云者裏尋到那裏那裏又
尋到者裏不休更待何時。】

「溈山安曰有句無句如藤倚樹。」

【家住閩川東復東其間歲歲有花紅如今不在花紅
處花在舊時紅處紅。

家住閩川西復西其間歲歲有鶯啼如今不在鶯啼
處鶯在舊時啼處啼。
師云大似蜆子和尚底太煞
現成老僧到此更不能添減一些子。】

「保福問僧殿裏底是什麼曰和尚定當看福曰
釋迦佛曰和尚莫謾人好福曰卻是汝謾我問
飯頭鑊闊多少曰和尚試量看福以手作量勢
曰和尚莫謾人好福曰卻是汝謾我問僧汝作
什麼業來得恁麼長大曰和尚短多少福蹲身
作短勢曰和尚莫謾人好福曰卻是汝謾我問
僧汝名什麼曰咸澤福曰忽遇枯涸時如何曰
誰是枯涸者福曰我是曰和尚莫謾人好福曰
卻是汝謾我。」

【白魚攪亂波中月黃鳥啼殘樹上春好醜不關瞳子
事是非祇為面前人。
師云多少人不肯汝謾我又
爭得。】

「僧問鏡清聲前絕妙請師指歸清曰許由不洗
耳曰為什麼如此清曰猶繫腳在曰某甲祇如
此師意又如何清曰無端夜來雁驚起後池秋。」

【從前懶說聲前妙雁起驚秋一句多洗得耳朵無兩
片漫勞牛鼻揀清波。
師云許由洗耳罪不重科巢
父牽牛反坐加等。】

「雲門示眾十五日以前不問汝十五日以後道
將一句來眾無對自代曰日日是好日。」

【今王不借古王舌殿中卻捧宮中敕一言落下四民
安百辟傳為萬世則風化巳成歌謠莫及耕田鑿井
憑誰力不知何處覓唐堯野老年來忘作息。
師云
莫是造生祠立德政碑底麼者裏總不用且先與
雲門三十棒不合教壞人家男女。】

「僧問雲門如何是諸佛出身處門曰東山水上
行。」

【人情似鐵官法如罏眼睛要眨沒得工夫。
師云沒
工夫眨眼卻好偷工夫閉眼。】

「雲門拈起糊餅曰我只供養兩浙人不供養向
北人自代曰天寒日短兩人共一碗。」

【搭了船不問路縫了衫不做褲只管囫圇不管破便
能到處討便宜爭免來年當大戶。
師云何待來年。】

「雲門拈起拄杖曰凡夫實謂之有二乘析謂之
無緣覺謂之幻有菩薩當體即空衲僧家見拄
杖便喚作拄杖行但行坐但坐不得動著。」

【小乘錢串大乘井索有漏箍籬無漏木杓衲僧鼻孔
一齊拈卻。
師云又道不得動著良久云更要拈卻
在。】

「僧問同安如何是天人師安曰頭上角不全身
上毛不出。」

【色中青與水中鹽有也難將二指拈蓋覆將來人不
見雲峰微露一痕尖。
師云打卻看。

南北東西涌復沒簇錦攢花看不及誰云兩處解成
龍箇裏渾無一點墨。
師云四大海水變作墨池也
洗不下。】

「僧問曹山慧霞佛未出世時如何霞曰曹山不
如出世後如何霞曰不如曹山。」

【無一句有兩句出世不出世是甚閒家具(喝一喝云)
去。
師云老僧性燥。】

「僧問報慈嶼情生智隔想變體殊祇如情未生
時如何嶼曰隔曰情未生時隔箇甚麼嶼曰者
箇梢郎子未遇人在。」

【報慈一隔天寬地窄六月飛霜行人路絕。
師云六
月飛霜行人路絕若也翻天作地者箇梢郎子未
遇人在。】

「僧問風穴如何是清淨法身穴曰金沙灘頭馬
郎婦。」

【青龍和合纔燒紙黃鵠分飛又鼓盆賺得有頭無尾
漢不同死了卻同生。
師云既不同死因甚卻同生
莫道有頭無尾漢被賺你也莫被有頭無尾漢賺
始得。】

「明招天寒上堂眾纔集曰風頭稍硬不是你安
身立命處且歸暖室商量便歸方丈眾隨至立
定又曰纔到暖室便見瞌睡以拄杖一時趁出。」

【寒凜凜暖烘烘立不住坐還慵十分成現事卻去問
渠儂。
師云佛法無多子久長難得人如今有種瞎
漢要向久長處覓一箇半箇。】

「僧問香林遠如何是室內一碗燈林曰三人證
龜成鱉。」

【不買胭脂染葉便擣螃蜞消漆遮莫是麻衣揣你骨
頭不出奇絕奇絕室內一燈如月。
師云待伊證龜
成鱉劈脊便棒。】

「僧問洞山如何是佛山曰麻三觔。」

【麤言及細語皆歸第一義只有麻三觔腳跟不點地。

師亦云待伊證龜成鱉劈脊便棒復云五黃六月
七手八腳茶前酒後天涯海角騎聲蓋色填溝塞
壑李四張三不得舉著。】

「僧問法眼如何是佛眼曰汝是慧超。」

【一聲響處聞塗毒越人笑了秦人哭張飛喝斷灞陵
橋兩隻烏珠轂轆轆。
師云慧超佛話恁麼相見也
得只莫錯怪了張達范疆。】

「僧問法眼聲色兩字如何透得眼召大眾曰諸
上座且道者僧還透得也未若會者僧問處透
聲色也不難。」

【天無四壁地無盤誰向人間出鬼門五色五聲自聾
瞽不曾提起便銷魂。
師云元來是箇路路通且把
八花綢子嵌了與我小孩兒耍耍則箇。】

「僧問龍濟劫火洞然大千俱壞未審者箇壞不
壞濟曰不壞曰為什麼不壞濟曰為同大千。」

【識得大千說甚者箇壞與不壞義問取破灶墮。
師
云破也破也墮也墮也壞不壞同不同畫蛇添足。】

「成都帥請雲頂就衙陞座有樂營將出禮拜起
回顧下馬臺曰一口吸盡西江水即不問請師
吞卻階前下馬臺頂展兩手唱曰細抹將來營
將猛省。」

【吞卻階前下馬臺饆鑼鎚子盡情來一時似火銷冰
去腦蓋何當挂頰腮。
師云先移去了口中石闕著
者是人人底用移作麼復云者是人人底用不移
作麼。】

「僧問智門如何是佛門曰蹋破草鞋赤腳走曰
如何是佛向上事門曰拄杖頭上挑日月。」

【蹋破草鞋赤腳走盤山會裏翻筋斗南方龍女落修
眉廣額屠兒開大口。
師云好箇盒盤揭了看。

拄杖頭上挑日月亙天兩道光殊絕誰家一座大須
彌遶到驢年沒消息。
師云好箇盒盤看了揭。】

「僧問北禪如何是佛禪曰匙挑不上。」

【匙挑不上鎚打不爛硬似綿團軟如鐵彈無可奈何
一條好漢。
師云好漢好漢莫怕喫人家早飯。】

「慈明頌黑黑黑道道道明明明得得得。」

【私通車馬官不容針只將佛法做箇人情。
師云大
家做了人情只你一箇不做也不得。】

「慈明問楊岐馬祖見讓師便悟去且道迷卻在
甚處岐曰要悟即易要迷即難。」

【要悟即易要迷即難戴回紙面具剜出爛心肝鑼鼓
家家急杯盤處處寬醉來一覺睡紅日上三竿。
師
云楊岐是悟時語迷時語有底道醉中了了夢裏
惺惺老僧且放過一著。】

「長水問瑯琊清淨本然云何忽生山河大地琊
憑陵荅曰清淨本然云何忽生山河大地。」

【一句全彰殺活機春風影裏綠楊低落花遊子同相
笑添得流鶯自在啼。
師云識得荅處盡大地不消
置問識得問處盡大地不消置荅何止流鶯自在。】

「僧問芙蓉如何是無縫塔蓉曰白雲籠嶽頂終
不露崔巍。」

【零零星星鬥鬥湊湊不是鍊成亦非捏就雨打不爛
日曬不臭一日不新千年不舊喝一喝云話墮也。

師云若沒有者一喝幾向芙蓉納敗。】

「五祖問僧釋迦彌勒猶是他奴且道他是阿誰。」

【百家姓裏家家有千字文中字字無把手不容人見
面惡聲贏得滿江湖。
師云他即不無畢竟是阿誰
釋迦彌勒卻認得何以故伊曾伏侍過來僧問和
尚還認得麼師云老僧不曾伏侍過來。】

「五祖問僧倩女離魂那箇是真底。」

【木人方歌石人舞一條紅線相牽處晚風日日送斜
陽依舊不知來與去。
師云上單下單出戶入戶與
我拈一箇來看良久云衣裳也解交重過達者何
疑拆與單。】

「兜率三語一曰撥草瞻風祇圖見性即今上人
性在什麼處二曰識得自性方脫生死眼光落
地時作麼生脫三曰脫得生死便知去處四大
分離向什麼處去。」

【纔得春風百鳥鳴蹋青微雨看花晴是非不到提壺
口問取江邊醉眼睛。
師云就在者裏見。

被底安髯著甚忙黃金散盡便歸鄉夜來一覺翻身
處那得旁人作主張。
師云就在者裏脫。

項王義不返江東六將分身路未窮回首虞兮荒壟
上美人元自舞春風。
師云就在者裏去作麼生是
者裏不見道撥草瞻風乃云密密目前機明明箭
後路不消三句子脫卻孃生褲。】

「大慧舉竹篦云喚作竹篦則觸不喚作竹篦則
背不得下語不得無語。」

【鐵汁銅九信口吞一團烈燄喪全身無端卻有人分
喫引得閻羅笑臉新。
師云家常茶飯日日一般卻
也不勞重舉。】

「葛信齋問或菴夫妻二人相打通兒子作證且
道證父即是證母即是菴曰小出大遇。」

* 丹霞澹歸釋禪師行狀

師諱今釋字澹歸浙之仁和金氏子父號叔醇贈禮
科給事中母吳氏贈孺人師俗名堡字道隱生而聰
穎甫十齡學制舉義方子春先輩一見奇之曰此子
他日當以文名世語其父擇師教之稍長奇思湧發
筆若游龍同輩屈服舉崇禎丙子賢書會有傳其文
稿至粵千山剩師叔覽之歎曰此吾宗門種草也時
正恣情詩酒不信佛乘具眼者早識諸􂞄牡驪黃之
外庚辰成進士殿試二甲第九例當得州時人指為
清華夢斷而獨以得親民為喜出知臨清歲亢旱久
輟催科為上司參糾遂棄官歸後屢徵不起乙酉錢
塘破魯王監國周山乃走浙東授以官不拜人閩見
隆武帝因直言除禮科自以喪服未祇受職不赴
任旋齎詔往頒越鎮魯王左右欲兵之折以大義乃
克復命奏議中多觸權貴幾為鄭鎮所殺疏乞終喪
四上乃允尋僦居楚之辰州山麓鄉人義之多所維
護一日入僧寺閱楞嚴圓覺諸大乘經乃發深信恨
知佛法之遲巳萌出世志矣戊子江楚兩粵復明冠
帶以全髮見永曆帝於端州除兵科復攝禮科痛恨
權鎮跋扈高位卑汙與袁彭年丁時魁劉湘客蒙養
正嚴為糾劾群輩銜之號為五虎適駕擬幸滇至蒼
梧迺乘間而甘心之誣以贓款收付錦衣衛獄拷掠
備至自分必死瞪目反觀如何絕命以正氣凜然內
心無惴故受酷刑而不斃得遣戍清浪路阻桂林滄
桑遽變遂剃落於北郭外之茅坪菴時留守閣部瞿
公稼軒督師大司馬張公別山同時見執抗節不服
縲絏中悲歌倡和與茅坪磬聲相荅二公被戮師上
書定藩乞收骸骨語婉而義正值荒亂忍饑山中作
參方文以自勵壬辰下廣州參雷峰天然是和尚受
具戒執役碗頭彌勤參請天老人欲隱匡山師奉命
先度嶺行乞常熟毘陵及還棲賢充書記未幾還粵
供職雷峰復居東官臷菴前後十閱春秋於向上事
業有發明壬寅開丹霞充監寺撞府穿州經營建置
處境紛如而身心寂若後語人曰吾得力處多在於
此閱五載丙午叢席稍就恭迎老人主法日與師友
嘯傲山水評論古今一日於丈室言下盡忘從前所
得老人勘驗再三乃付以偈云到雷峰十六年掣風
掣顛今日丹霞捉敗推向人天不教總靠著那邊咦
直舉無遮互回途絕正偏休言祇者是難賺豆皮禪
要天下古今盡溟涬乎豆皮長處而不知所以然戊
申元旦舉西堂立僧迨辛亥冬老人赴歸宗請而丹
霞未了之緣尚費拮据甲寅春從匡山省覲還俯順
眾情端居丈室鑪鞴弘開衲子林繞未嘗輕屈一指
樸樕如予友愛獨深因請藏之行遽以院務見委師
出世後兩至吳越未嘗一返武林人共目為矯情師
不之顧惟遨遊姑蘇嘉禾間所至內外護請住名剎
俱不赴請藏事畢擬歸隱匡山而病遽作養痾陸孝
山使君別業臨終遍發嶺內外手書及諸遺念屬侍
僧茶毘投骨石於大江左右求偈示別舉筆書曰入
俗入僧幾番下火如今兩腳捎空仍舊一場懡㦬莫
把是非來辨我刀刀只砍無花果揮就投筆而逝時
庚申秋八月九日也火浴後侍僧奉靈骨還匡山擬
就棲賢立𡨧堵波而丹霞道俗追慕殊切迎歸建塔
於海螺峰下距入滅已九載矣師生於萬曆甲寅之
小除世壽六十有七僧臘二十有九其著有遍行堂
前後集行世識者謂覺範洪文字禪憨山清夢遊集
遜弗逮也師道德文章輝今映古而立心制行純一
精誠在世間則忠君愛國秉正斥邪身命不惜出世
間則全身為法忠於事佛孝於事師戮力叢林無分
麤細一施一受悉歸正命以真品行勉當世匪名節
之自矜以第一義訓後昆念法器之難得甘無紹續
懼授非人竟以槌拂付之烈燄其謹護法城可謂嚴
且切矣現住丹霞澤萌遇弟和尚以塔功告竣屬予
紀師行實仰求名碩勒銘碑上以垂不朽誼不容辭
亦略紀其萬一至若徵言細行詳諸集中展卷瞭然
又無事予言之贅矣師未脫白有嶺海焚餘一書尚
未授梓以俟後之好事者。

同門辱教弟番禺今辯稽
首謹述。























* 丹霞澹歸釋禪師塔銘

澹歸禪師者前進士金道隱堡也國亡出家為僧師
嶺南天然和尚受衣缽刱建丹霞別傳寺巳度來
吳請藏經寄鍚當湖陸氏園病卒弟子奉其靈骨歸
塔于丹霞越數年其同門辯禪師撰師行狀命侍者
古輪等遠來乞銘于予予以癸卯年遊嶺南遇師廣
州朝夕談論甚歡比過吳門又顧予于花谿艸堂方
欲與諸同志為覓一蒲團地止師以佚其老師不辭
而去巳而遷化于當湖適滯都門瓣香勺水莫酬宿
志茲辯公以狀乞銘其敢有辭按狀師諱今釋字澹
歸杭州仁和人姓金氏原名堡字道隱舉明崇禎庚
辰進士知山東臨清州未一年以災疫不催科罷歸
大兵入杭奔閩上疏陳恢復大計語侵鄭氏特授禮
科給事中以服未闋不拜奉　詔聯絡魯藩鄭氏陰
令江東帥方國安計殺之江東人亦群指為北來奸
細賴同年御史陳朱明力爭之得免還閩鄭氏盆不
能容以終喪請許之因避去楚南辰沅間戊子江楚
兩粵兵起復迎　桂王駐肇慶府公入見補授兵科
論事益切直無所忌諱舉朝側目同時袁彭年劉湘
客丁時魁蒙正發皆與公合而大金吾李元胤方用
事尊信公等言得行故遂有五虎之目庚寅春大兵
進粵駕移梧州一時銜五人者倉卒舟次合疏請誅
坐以贓罪遂收公等下詔獄欲致之死拷訊無所得
乃予廷杖意在獨斃公也故公傷尤重卒不死譴戍
清浪衛道阻不得赴留寓桂林茅坪菴桂林破遂薙
染為僧壬辰下廣州參雷峰天然是和尚受具戒執
役碗頭者一年天和尚欲隱匡山師奉命乞食江南
回充棲賢記室已返雷峰供職如故又居東官臷菴
前後十載壬寅開丹霞充監院於兵馬林中屢瀕危
殆經營五載別傳寺告成居然叢林乃迎天和尚主
席日與師友嘯傲山水間一日入室次言下有省覺
從前所得豁爾冰釋明年乃受記莂舉西堂立僧仍
充化主天和尚赴歸宗請甲寅春命師主丹霞席領
眾不輕肯一人未幾復以請藏出領付院務于同門
辨歷盡險阻得達吳越請藏事畢擬還栖賢而病遽
作平湖陸孝山使君留寓別業遂不起臨終遍發嶺
內外手書及諸遺念屬侍者茶毘投骨灰于江流侍
者求留偈舉筆書曰入俗入僧幾番下火如今兩腳
捎空仍舊一場懡㦬莫把是非來辨我刀刀只砍無
花果揮訖投筆而逝時庚申八月九日也侍僧奉靈
骨回匡山丹霞道俗迎歸建塔于海螺巖距入滅巳
九載矣師生于萬曆甲寅世壽六十有七僧臘二十
有九所著有遍行堂前後集行世其未脫白時有嶺
海焚餘集辯公狀如此予聞學佛者以能了生死為
大事畢即吾聖人謂志士仁人無求生以害仁莊子
述聖人之言曰行事之情而忘其身何暇至于悅生
而惡死夫不求生不知生死所悅惡非真了者而能
之乎世傳澹公居官抗顏敢言人爭欲殺之不為少
變吾未之深悉獨見其上定南平南兩王書而知其
夷然生死之間也定南破桂林殺瞿留守式耜張侍
郎同敝橫屍衢市師時雖出世仍前朝舊人慨然請
為收葬其書自敘歷履與兩公交情略無隱諱引唐
高祖之于堯君素周世宗之于劉仁贍殺其身而愛
且敬其人明太祖之于元御史大夫福壽既葬而復
祠之元世祖之祭文天祥伯顏恤汪立信之家持之
有據而言之成理又言衰國之忠臣與開國之功臣
皆受命于天同分砥柱乾坤之任天下無功臣則世
道不平天下無忠臣則人心不正兩公一死之重豈
輕于百戰之勳哉王既巳殺之則忠臣之忠見功臣
之功亦見矣此又王見德之時也請具衣冠為兩公
殮瞿公幼子尤宜存恤張公無嗣盆可哀矜並當擇
付親知歸葬故里否則亦許山僧收領隨緣稿葬豈
可視忠義之士如盜賊寇讎必滅其家狼藉其肢體
而後快于心耶敬俟斧鉞惟王圖之夫以亡國孤臣
得免搜求為倖乃干冒威嚴不避鼎鑊視彼貪生怖
死者何如耶其上平南書則云前所編次元功垂範
一書遵奉記室所授稿本于明稱偽于明兵稱賊初
謂奏報相沿未曾改正竊念明滅元而修元史不以
元為偽不以元兵為賊元滅宋而修宋史不以宋為
偽不以宋兵為賊明末君臣播遷亦自延其祖宗一
線之脈而　清朝承明正統驅李自成為明雪恨于
明本非寇讎今書稱李自成為偽為賊稱明亦為偽
為賊略無分別恐于理體有乖謹發回原書改正蓋
天下之分義當與天下共惜之天子之體統當為天
子共存之也詞嚴義正卒允其請師所言可否之間
利害存焉能無奪于利害即無奪于生死吾謂師夷
然于生死者非謬諛也則以師學佛為能了生死又
何疑焉師文字大抵自莊子來自言小時每作文不
為題所縛故能發昔人未發之理道昔人未道之言
其犀利處于禪家機鋒將近宜諸方謂覺範洪文字
禪憨山清夢遊集皆弗及也詩篇口占恒十數首好
用古事聲采絢偉乾學奉　命還山纂修終日屈首
卷帙中鑽研故紙于師分中事未能窺見萬一惟據
予所知證以辯公狀輒次序其說而為之銘其詞曰
有浙巨儒文鋒莫禦少掇科名旋列朝著亂日從亡
捐家不顧遇事盡言乃逢眾怒蒼梧播遷嚴譴遠戍
天命既改以緇易素師事雷峰摩頂受具故吾何有
隨眾作務坐臥靡寧得大解悟建立丹霞法幢雲赴
離曲彔床芒鞋東度栖栖吳苑以請藏故事畢言旋
堅挽莫駐陸氏園林坐脫何遽支離遺骸付之一炬
江流可投窣堵可住回首平生如夢得寤作斯銘章
增我嘅慕。

康熙二十九年秋八月
賜進士及第資政大夫刑部尚書崑山徐乾學撰文