#+TITLE: 閱經十二種-清-淨挺
#+DATE: 2018-05-12 10:23:43
#+SOURCE: github.com/kanripo/KR6i0587 master 3a64a31f                

* No. 674-A
 俍亭和尚閱經十二種序

俍亭大師所著閱經十二種。為有語耶。為無語耶。以
為無語懸河之口。亦既共聞。以為有語。法本無法。詎
庸詞費。然則達摩西來。不立文字。維摩詰說法。天女
散華。無語中有語。有語中無語也。俍師憫末學榛蕪。
高者獵虗空。卑者循記誦。孰與鏡原委晰疑義鰓然
慮之。故閱經諸篇。不惜剖露。為世津筏。其言曰。雲溪
抑不得巳不免塗汙古人。推此志也。豈好辨歟。三藏
教典。西域聖人不得巳而有言者也。閱經十二種。雲
溪大師不得巳而言言者也。昔我孔子憂微言之將
絕。退而與七十子之徒。修明先王之道。刪詩書定禮
樂以垂示來世。然後六經之義炳若日月沛于江河。
俍師固吾孔子之徒也。其閱經也為無隱為不倦。猶
然孔子之志也。若迺杜口毗耶掩室摩竭。機用所契
同源共貫。聽俍師談經。而愚者解頤。辯者卷舌。青龍
疏鈔便可焚却。說時默耶。默時說耶。十二種中雖旁
通曲喻。猶之乎不立文字云爾。息齋先生之語曰。俍
亭橫說豎說。深說淺說。無所不說。究竟實無一說。非
深知俍師惡能道此哉。

康熈九年庚戌中秋法弟楊雍建題于武林敬勝堂
* No. 674-B
 俍亭和尚閱經十二種序

藥山看經。貴圖遮眼。青華嚴念法華。皆後來傑出者。
豈獨太原上座善解三因。淨因小師兼通五教哉。俍
亭和尚本江左之名賢。傳洞山之正派。五家宗旨莫
不探微窮源論說同異。又復疏觀藏典拈弄成文。如
來禪祖師禪都成一貫。今人智識短淺未辨全經。動
云故紙堆頭漫勞採擇。不知世尊陞座迦葉破顏。鷄
足山前拍拍是令。剎竿倒却換取眼睛。貝葉傳來掀
翻鼻孔。自非宗說兩通。安能敲唱雙舉。此編一十二
種。變變化化出奇無窮。或藉教以明宗。或援儒以入
佛。遂令黃面瞿曇按下雲頭向曹溪路邊攙行奪市。
一班咬文嚼字的。曹劉顏謝潘陸徐庚。只得飲氣吞
聲匐伏靈山齊身拜倒。且謂之有文字耶。無文字耶。
宗耶教耶。儒耶佛耶。誠開闢以來未。有之書。固震且
國中不刊之典也。三千里外逢人不得錯舉。

傳曹洞正宗三十五世豫章黎元寬博庵道人拜題
* No. 674-C
 雲溪俍亭和尚閱經十二種序

白馬新翻。金輪乍轉。魚山梵響傳逸格于黃初。支遁
清譚扇微風于江左。過廬林而問道。惝怳難憑。入瓦
官以窮經。逡巡莫返。豈必宋雲嶺上乃見西來。梁武
殿前方明祖意哉。或者謂五千卷軸盡成雲霧之堆。
三百宮庭悉屬形骸之府。然則馬鳴龍樹不當祖述
于少室門隅。無著天親宜早棄離于史陀天半矣。塞
河源而疏洛汭。埋天柱而封嶓岷。未為論之得也。俍
亭和尚鷲嶺重來。竹林應迹。指揮任意。驅碧鷄黃馬
于雙樹之餘。舒卷忘情。題綠字赤文于畢鉢之外。火
珠騰耀則海藏煥其龍文。純錦流霞則鮫宮郁其鴻
烈。論義及于微芒。談經偶止十二。問胡僧于鐵鉢。降
等相招。走學士于籃輿。望風趨拜。池邊神女承几硯
而露濕珠囊。天上靈祗奉給侍而風驚虎觀。昔鼎州
道貴傳信字于金剛。投子望高拾言音于摩竭。相逢
杜順煙水言旋。覿面瑯琊山河作舞。固知剎竿臺畔
留雞足之袈裟。祇樹林中掛大庾之衣鉢。支離者既
溺筌罤。宕往者復遺繩簡。悅笙簧于耳目。問律呂則
不辯伶倫。塗丹臒于堦墀。按󴛷󴜁則未知黑白。豈將
以隻履為芻車。黃梅為蒿矢耶。若乃儒童分衛。升闕
里而拜衣冠。仙子凌空。出凾關而存點畫。一篇之內
數語該通。一軸之中群言奔赴。風雲奏閶闔之間。日
月出崑崙之下。列子乘而御天。州來笑其觀正。吾無
以測是書矣。吾無以測是書矣。

山陰同門法弟祁駿隹法名淨超頓首拜撰

* 閱經十二種目次

  
  * 華嚴頌
  * 梵網戒光
  * 楞伽心印
  * 維摩饒舌
  * 圓覺連珠
  * 楞嚴答問
  * 藥師燈𦦨
  * 彌陀舌相
  * 金剛三昧
  * 心經句義
  * 法華懸譚
  * 涅槃末後句No. 674-1
 華嚴經頌
曹洞嗣祖沙門　淨挺　著
禾郡　秋獄居士曹溶
　葵石道人朱茂時　閱

** 世主妙嚴品

十里灘頭盪小舟。蘆花白鳥漫悠悠。木童那處曾相
識。鐵篴一聲歸去休(摩竭國)。

小橋村店踏春來。拂拂寒梅噴雪開。坐久不知身是
客。溪山烟樹兩徘徊(摩尼雲)。

子規啼徹鷓鴣啼。玉蝶飜飛樹影迷。無那前溪花發
處。一庭簫管送黃鸝(天神讚詠)。

秋山蕭瑟暮烟平。墜葉飄空宿鳥驚。何事亂雲孤嶂
外。獨携瓢笠老僧行(普賢)。

仙人雲影望瑤臺。黃竹聲中動地哀。可是穆王留八
駿。小山煙水近蓬萊(華藏海)。

** 如來現相品

海天雲淨泛銀蟾。萬里光流江漢兼。況是空庭搏白
鶴。碧山斜影水晶簾。

** 普賢三昧品

流螢千點小牕前。半畝蒼苔影矚天。不信光華同日
月。多年腐草路旁邊。

** 世界成就品

冰花千嶂玉樓臺。海鶴飛翻香水來。幾處珠旗迷寶
樹。却疑瑤島向天開。

** 華嚴世界品

桃源花發影重重。黃鶴山頭烟景濃。左右繁華看不
盡。紺珠宮闕彩雲封。

** 毗盧遮那品

崆峒問道抑何求。帝子乘龍海上遊。覿面廣成還不
遠。碧雲天半影悠悠。

** 如來名號品

百億文殊度影來。山雲海樹轉崔嵬。莫教錯認騎牛
老。定說玻璃在五臺。

** 四聖諦品

彈罷琵琶擊唾壺。胡琴簫管共歌呼。繁音幾處留哀
怨。祗向風前唱鷓鴣。

** 光明覺品

珠簾一片影披披。銀漢飛光玉樹移。人在水晶宮闕
裏。氷壺斜映碧琉璃。

** 菩薩問明品

南皮才子縱高歌。徐阮應劉入網羅。偏是子桓誇慧
巧。彈棊擊劒舞婆娑。

** 淨行品

青旗千畝趂春晴。穜稑親懸黛耜行。豈為冷風留帝
籍。令他編戶習農耕。

** 賢首品

白水真人自古今。龍興大野遏平林。東陲建武開王
業。謹厚從前苦用心。

** 升須彌山頂品須彌頂上偈讚品

閒憑徒侶話從容。白鳥飛翻千杖松。兀坐渾忘時早
暮。却疑身在最高峯。

** 十住品

愽望宮前堯母門。昭陽少子坐金根。軒轅寶鼎親承
授。揖讓昆明奉至尊。

** 梵行品

薰風拂拂藕花香。一枕砂亭送夕陽。閒泛小舟三四
里。亂翻荷葉打鴛鴦。

** 初發心功德品

巍巍師子獸中尊。三百毛羣那足論。獨許曼殊留伴
侶。倒騎青尾踏崑崙。

** 明法品

闕里衣冠重魯庭。幾年運斗著麟經。皇皇訪道從京
雒。紫炁仙公半效靈。

** 升夜摩天宮品夜摩宮中偈讚品

飄飄仙子列成行。簫管聲中舞鳳凰。身在秦宮閶闔
近。鈞天一曲舊來長。

** 十行品

留得支祈敢憚勞。多年委宛胈無毛。漫言客死從黃
熊。石紐靈符封禪高。

** 十無盡藏品

虗空納盡小葫蘆。落落狂歌滿道途。非是野人行徑
惡。從來邋遢老江湖。

** 升兜率天宮品兜率宮中偈讚品

未央宮殿倚天開。太乙光明趂夜來。豈謂神仙習歌
曲。栢梁繚繞歲星才。

** 十回向品

相將五老共遊河。龍馬休誇瑞應多。憔悴土堦茅茨
裏。為憐赤子半沈疴。

** 十地品

麗農山接廣桑西。碧海沈沈天路迷。迢遞十洲看不
見。香浮宮闕彩雲低。

** 十定品

杏花飄落柳如煙。盡日狂歌爛醉眠。羗笛夢中聲萬
里。亂隨飛鳥度晴川。

** 十通品

深山矮屋道人家。鶴影松溪石磴斜。一自六朝零亂
後。半龕雲冷老袈裟。

** 十忍品

將軍躍馬度陰山。秋草黃花月半灣。血染兜鍪鬚鬢
白。受降城外幾時還。

** 阿僧祇品

潮迴千轉撥銀沙。晶玉迷迷海岸賖。無數野鷗飛不
盡。白華東畔吐朝霞。

** 如來壽量品

華開華落自年年。不學浮屠不學仙。留得武陵閒甲
子。逍遙鷄犬且隨緣。

** 諸菩薩住處品

相隨劉阬上天台。采藥當年去不回。寂寂川原何處
問。石梁還待老人來。

** 佛不思議法品

軒丘遙望帝城虗。七聖迷迷意有餘。剩取玄珠招罔
象。乘風一夜到華胥。

** 如來十身相海品

一鉢千山恣遠遊。白雲搖落影悠悠。自憐瘦骨堆荒
草。誰識西天老比丘。

** 如來隨好光明功德品

甘泉宮舘擁千官。武帝親頒承露盤。最是金莖函寶
月。仙人掌上影團團。

** 普賢行品

朝來雜戲點輕雲。吐火吞刀事不羣。原上魚龍還漫
衍。五陵豪客看紛紛。

** 如來出現品

池塘雨過露珠零。兩岸芙蕖覆綠萍。高樹鳥啼聲習
習。一羣蝴蝶舞蜻蜒。

** 離世間品

劍術傳來自白狷。黃衣舞袖獨軒軒。崑崙左轉憑南
極。太乙星陳天市坦。

珠簾風細影重重。粉黛三千露澤濃。齊上招仙拜王
母。珊瑚零亂玉芙蓉。

九嶷南服半豺狼。斷髮僬僥泣大荒。銜取雙丸還不
死。令他蠻府識君王。

青雀樓船簫鼓中。後庭花落滿江風。箜篌一囀人如
夢。斜日前山駕彩虹。

橫擔楖𣗖走天涯。斷塜烟迷客路斜。霜夜踏翻雲外
月。隔溪茅屋兩三家。

冠佩通天出建章。琉璃寶扇御爐香。登封昨夜留芝
蓋。侍從親承白玉光。

依稀四目認方相。夜半無頭走獝狂。偏是鬼王能肇
覇。紫衣車轂喜成行。

白狼白鹿滿山頭。穆滿迢迢向北遊。歸路唐公醉仙
酒。更餘神雀舞昆丘。

百萬天人帶寶刀。親隨鳳輦踏雲霄。憑將羽葆傳軍
令。平盪妖魔功業高。

雀離浮圖天際開。金鈴寶鐸設崇階。團團落影三千
丈。阿育同時受記來。

** 入法界品

昨夜神仙降小樓。氷桃碧藕滿空浮。隔山鸞鶴飛鳴
處。說是人間聚窟洲□(文殊現師子頻申三昧申手摩頂忽然不現)。

道士徐宣海上來。漢家城闕漫徘徊。濤聲夜夜扶桑
國。槐柳千門去不回(文殊樓閤彌勒樓閣)。

金華飛滿華林園。芝蓋雲承日正暄。他化天宮渾不
遠。從教羅窟敢忘言(逝多林娑羅林)。

十里旗亭村店長。行人問路酒家忙。可憐腸斷簫聲
裏。一簇漁歌送夕陽(善財南詢)。

望望前山畑景迷。滿頭殘雪竹梢低。凍雲穿入寒巖
路。別有胡僧渡水西(德雲相見)。

白鷺池邊秋草多。竹林精舍問如何。千家佛火醒殘
夢。是處鐘聲滿櫂歌(比丘比丘尼)。

聞說天孫巧弄梭。掖庭人靜乞金波。只今瓜菓年年
設。誰共牛郎影渡河(優婆夷)。

優遊走馬向長安。滿目新豐人未殘。況是六街燈火
夜。醉斜貂帽倚闌杆(長者　居士　童男　童女)。

燕齊怪士逞風流。奱大親封五利矦。聞道成都信鷄
卜。蜀人揚意最綢繆(毗目仙人)。

電擊雷轟光矚天。蛟螭動影看飛仙。須臾碧落長空
靜。小月星懸銀漢連(勝熱婆羅門最寂靜婆羅門)。

丫角兒童喜聚沙。無端墖影遍天涯。相看牧豎吹長
笛。江上歸鴻帶落霞(河渚童子善知眾藝童子)。

英雄手內血淋淋。劒刀橫施一片心。伹得雅歌能勝
敵。綸巾匡坐且彈琴(無厭足王妙光城王)。

虗空踏遍小天魔。把手相將鷲嶺過。獨自剌船江上
望。沙汀迢遞滿青莎(遍行外道婆施羅船師)。

昭君一曲最銷魂。馬上琵琶拂淚痕。更有鴉黃恨年
少。乍憑銀管賦長門(婆須密女瞿波女)。

蚩尤兵氣動星文。漢將旌旗天下聞。刀斗盡嚴程不
識。藍田餘勇李將軍(觀自在菩薩正趣菩薩)。

須彌身半踏天宮。舞杖還投芥子中。最苦修羅遮日
月。專車休更說防風(大天神)。

山前十里大王祠。擊鼓吹豳度歲時。但使人人愛耕
鑿。平陽咫尺是伊耆(主地神主林神)。

大角芒垂天漢東。支機浮逼斗牛宮。遙遙桂魄流餘
影。翹首榮光一夜中(主夜神)。

相從天姥足歡娛。碧草連空貯玉壺。回首小山瓊樹
外。凌風白鳳舞麻姑(摩耶夫人天女)。

長汀道者抱頭眠。樓閣橫斜布袋牽。彈指了知無別
事。原來祇索一文錢(彌勒)。

一縷金襴迦葉傳。山河大地舞翩蹮。頭陀行裏親收
得。不在區區微笑邊(普賢)。

** 普賢行願品

露地全身水牯牛。綠楊芳草正悠悠。多年苗稼憑渠
力。蹄角臨風儘自由。

華嚴經頌(終)


** 俍亭和尚梵網戒光序

每見擔板漢。纔跨門頭便擬撥無因果。信受奉行者。
又多釘樁鼓杝。苦哉。幸
和尚發大慈悲。現廣長舌相。親切指示。將佛祖心髓。
揑碎團攏。使盡大地眾生。直下薦取。始知老胡面壁
巳將一部梵網和盤托出。稍涉遲疑。戒光去而萬里。

約菴道人施博謹䟦No. 674-2
 梵網戒光
古資聖寺比丘　淨挺　著
愚庵同學　楊雍建淨嵩
　徐旭齡淨嶽　閱

** 菩薩心地品之上下

如何是大修行人披毛帶角。如何是大修行人殺人
放火。諸人還會得麼。若也會得。則舉足下足無非道
場。逆行順行全身受用。波羅提木叉一時說竟了也。
戒光從口出。非青黃赤白色。三世諸佛異口同音一
時說戒。諸人還得聞麼。末法比丘輕藐戒律。半月半
月布薩視為具文。有等狂慧之徒忽略威儀。不拘行
檢。動引泉大道憨布袋長安酒仙蜆子和尚一班逆
行人。做個護身符子說。只貴見解不貴行履。禮豈為
我輩設耶。苦哉苦哉。閻羅大王准備著刀山劒樹銅
柱鐵床待君久矣。眼光落地時。這嘴頭子是一些用
不著的。戒如明日月。亦如瓔珞珠。七佛以來奉為儀
軌。鳩留秦佛時說戒經名甘露鼓。拘那含牟尼佛時
說戒經名法鏡。迦葉佛時說戒經名分別空。今釋迦
佛說戒經名梵網。大梵天王設大網羅幢。光光相入。
世界如網孔。法門亦如網孔。諸人可曾見麼。梵網經
六十一品。此心地品當第十品也。奇怪也奇怪。黃面
老子是報身佛。本源盧舍那是法身佛。千百億釋迦
是化身佛。你也放光。我也放光。攪做一塊。混作一團。
不知誰主誰賓誰明誰暗。光光相入如帝網幢。大是
一場好看。且要問你。這可是戒光麼。這可不是戒光
麼。若道即此是。他釋迦老子分明道非青黃赤白色。
若道離此是。只這紫金剛光明宮中又是何物。是不
得非不得。取不得捨不得。試道將一句看。是了是了。
法身有兩般病二種光。古人明明道了也。瞌睡漢似
這般逐塊。有甚了期。釋迦老子慣會粧喬。甘心向奴
兒婢子裏藏身推。出他一尊本源盧舍那佛。指東話
西。拿三道五。這盧舍那佛姓張姓李且莫管。他畢竟
淨飯王太子。與他結伴同來。如形廝影。這千百億個
小可釋迦。也是他倚草附木的英靈一類孤魂搖身
所變。渠不是我。我正是渠。家鬼弄家人。說的說。聽的
聽。做得好看。當時摩醯首羅天王。若解弄些手脚。只
閉却大門。不許放他入來。看他黃面瞿曇有何臉嘴。
還說什麼千丈法身千百億化身麼。尋常道法身無
相。這赫赫蓮花臺座上。嘮嘮叨叨說佛法的。又道是
本源法身。纔到得法身邊。未有透法身句。還知咸通
年後說個法身向上麼。昨夜雨澎亨打倒葡萄棚。知
事普請大眾。拄的拄。撐的撐。撐撐拄拄。到天明依舊
可憐生。與他懷州牛益州馬差別在甚麼處。葛藤且
止。十發趣心十長養心十金剛心十地是名心地。如
何是發趣心長養心金剛心。臺山路上焚却疏鈔。過
去現在未來覔心了不可得。肉團心緣慮心真如心
涅槃心。一齊拋向他方世界。那邊又那邊。說甚麼三
十心中本源作佛。如何十地。五方五土是名十地。說
什麼初地二地三四五地乃至八九十地。如何捨心。
池塘黃鳥戲蜻蜓。如何戒心。土地公公不喫葷。如何
忍心。風翻殿角狗搖鈴。如何進心。與我想出一錠金。
如何定心。三寸眉毛壓眼睛。如何慧心。君向瀟湘我
向秦。如何護心。一卷靈符肘後經。如何喜心。家家明
月滿天星。如何頂心。崑崙腦後鐵三觔。如何慈心。猫
兒捕鼠假惺惺。如何悲心。南山白額老成精。如何喜
心。光頭稚子響風箏。如何捨心。百歲老翁分夜燈。如
何施心。半兩黃連加細辛。如何好語心。相迎笑臉強
生嗔。如何益心。博叉王子說分明。如何同心。鴛鴦綉
出巧叮嚀。如何定心。釘樁搖櫓大江濵。如何慧心。濠
濮千年風景新。如何信心。丹鷄白犬結良朋。如何念
心。失却當爐犢鼻褌。如何迴向心。金剛不肯折分文。
如何達心。犀因玩月角生紋。如何直心。盆打瓶時瓶
打盆。如何不退心。將軍鐵馬走兼程。如何大乘心。轆
轤盤索重千鈞。如何無相心。一鈎三點太紛紜。如何
慧心。旄頭見影病人民。如何不壞心。亡僧舉火費柴
薪。如何平等地。闍黎只見錐頭利。如何善慧地。船上
漁翁不姓謝。如何光明地。歌管樓臺聲細細。如何爾
焰地。錯認祖師西來意。如何善照地。三個胡孫猜啞
謎。如何華光地。日裏金烏輝午夜。如何滿足地。長安
大道長遊戲。如何佛吼地。拍手燈籠說實諦。如何華
嚴地。撞頭磕額難迴避。如何佛界地。饑來喫飯困來
睡。好笑好笑。一卷梵網經。佶曲嶅牙。不能句讀。諸方
學者要將些語言文字。去凑泊他。早是錯了。我如今
以經解經。不免再把本經言句申說一回布施大眾。
如何是捨。內一切捨。外一切捨。有為捨。無為捨。陰入
界處一合相無所不捨。是名為捨。如何是戒。非戒非
非戒。無受者無集者。一切性離。是名為戒。如何是忍。
空忍一切處忍無生忍苦忍無量行忍。乃至我人縛
解一切法如。忍相不可得。是名為忍。如何是進。登無
生山。如有如無。無入無不入。是名為進。如何是定。不
寂而滅。念念寂滅。是名為定。如何是慧。非果非因。非
凡非聖。非罪非福。非縛非解。非八倒。無生滅無緣而
知。是名為慧。如何是願。願心連願心連相續不絕。是
願體性終不可得。是名為願。如何是護。連人無生皆
明光明光護。乃至幻化所起如無如無。是名為護。如
何是喜。不入有為。不無寂然。是名為喜。如何是頂。如
頂觀連。觀連如頂。不見緣。不見非緣。是名為頂。如何
是慈。無生住滅。如幻如化。是名為慈。如何是悲。親怨
自他平等一樂。是名為悲。如何是喜。離一切有。是名
為喜。如何是捨。平等一照。是名為捨。如何是施。無合
無散。是名為施。如何好語。行順佛意。是名好語。如何
是益。入利益三昧震動世界。乃至現形六道。無量苦
惱不以為患。是名為益。如何是同。以無我智分身散
形。是名為同。如何是定。無起無作。是名為定。如何是
慧。光𦦨明達無有受者。是名為慧。如何是信。心空故
信我人名用了不可得。是名為信。如何是念。轉變轉
化同住同時。是名為念。如何深心。深深入空深深解
脫。是為深心。如何是達。於諸法空一切通達。是名為
達。如何是直。無結無縛。是名為直。如何不退。不住退
不行退不念退。一淨一照。是為不退。如何大乘。智乘
行乘任載任用。是為大乘。如何無相。不離妄想說解
脫照。不斷結業說三世法。是為無相。如何是慧。無集
無受入一切法。是名為慧。如何不壞。入魔不壞。入佛
自在。是名不壞。如何平等。一佛土入無量佛土。一劫
入無量劫。不可說法為可說法。反照逆順皆一切法。
常入二諦而在第一義中。知十二因緣十惡種性而
常住善道。入十禪支行三十七道而現非道。是為平
等。如何善慧。依苦集滅道諦。捨一切貪著。行一切平
等。觀諸法空際。地水火風皆吾故身。觀所化一切眾
生與平等樂。是為善慧。如何光明。因緣十二。如是行
相我久巳離。入光明神通總持辯才。遊行佛土。一音
中說無量法品。是為光明。如何爾𦦨。爾真𦦨俗。不斷
不常。無一無二。住十種覺深入定果。善權方便教化
眾生。是為爾𦦨。如何慧照。具足十力知自修因果。亦
知一切眾生因果。淨國土為惡國土。惡國土為妙樂
土。轉善作惡。轉惡作善。色為非色。非色為色。以男為
女。以女為男。六道為非六道。非六道為六道。是為慧
照。如何華光。開敷妙華發種種光。十智具足現無量
身。心口別用不可窮盡。是為華光。如何滿足一切法
中常住三昧。六品具足。住是十八聖人心心三昧下
地所不共法。一切眾生是我父母。一切佛所行法。乃
至八地九地一切法門。我皆巳入為滿足足。如何佛
吼。入法王位三昧。具十品大明空門。不可說不可說
神通道智。百千陀羅尼門。百千三昧門。百千金剛門。
百千神通門。百千解脫門。一念一時無不具足。乃至
返照順照逆照。前照後照。因照果照。空照有照。第一
中道義諦照。是為佛吼。如何華嚴。如來三昧出入無
時。三千界中示現佛事。轉魔界入佛界。佛界入魔界。
轉一切見入佛見。佛見入一切見。佛性入眾生性。眾
生性入佛性。明𦦨明𦦨一道清淨。一切眾生是我父
母。外道天魔視如父母。住是地中從生死際至金剛
際。一念心中轉無量界。是為華嚴。如何佛界。空復空
空復空。入虗空性見平等智。如來應供正遍知明行
足善逝世間解無上士調御丈夫天人師佛世尊。佛
地是十號中一切聖人之所入處。是為佛界。如是心。
如是地。如是章句。如是語言。說巳說了。註巳註了。盧
舍那佛千年老古錐。自巳說。自巳聽。哄弄頑愚。故為
奧義關門打鼓。鼓聲在外。須知有事大家知一總不
曾瞞你。見麼見麼。菩提樹下敷座宛然。侵假在妙光
堂說法。侵假在帝釋宮說法。侵假在𦦨天中說法。侵
假在四天中說法。侵假在化樂天說法。侵假在他化
天說法。侵假在一禪二禪三禪四禪摩醘首羅天王
宮中說法。一耶多耶。同耶異耶。分耶合耶。散耶聚耶。
莫眼花好。守宮蜥蜴雖有異名。尺蠖泥龍原無兩物。
藏身處沒踪跡。沒踪跡處莫藏身。如來世尊花手花
脚。弄個法兒。將他盧舍那佛千百億釋迦忽然不現。
單單留個丈六老比丘身。為他凡夫癡闇之人。說初
發心常所誦戒。知麼知麼。一切眾生皆有佛性。常住
法身無別無異。汝是當成佛。我是巳成佛。眾生受佛
戒即入諸佛位。切莫自生退屈。自甘墮廢。若受佛戒
者。國王王子百官宰相。比丘比丘尼。十八梵王。六欲
天子。庶民黃門。淫男淫女奴婢。八部鬼神金剛神。畜
生乃至變化人。但能解語。盡受得戒。知麼知麼。不順
非孝。不奉非輔。孝順至道之法。孝名為戒。戒光從口
出。非色非心。非有非無。非因果法。乃至不生不滅。不
斷不常。不去不來。不一不異。於學於無學。勿生分別
想。是名第一道。亦名摩訶衍。諸人曾夢見麼。佛說菩
薩戒品是三聚淨戒。一尸羅聚。二智慧聚。三福德聚。
法報化身一時具足。原不當小可的。十波羅夷罪。四
十八輕垢罪。心問口。口問心。一一從頭細加體驗。勿
徒謂紙上陳言。逐隊隨行布薩布薩巳也。念念無處
所。作耶無作耶。如人飲水冷暖自知。這裏莫瞞人好。
佛初成道為五居士說優婆塞戒。為丞相母夫人。說
八關齋戒。為羅睺羅說沙彌戒。因時因事因地因人。
為比丘說二百五十戒。為比丘尼說五百戒。而菩薩
戒以為其首。佛心廣大佛意周詳。謂七佛以來傳持
此戒。吾悉達太子非本源佛。不過是誦戒之人。為汝
等宣揚是事耳。法華會上古佛放光。極樂國中彌陀
現影。此赫赫蓮花臺畔盧舍那說法。主伴交參重重
無盡。君耶臣耶。理耶事耶。還鄉盡屬兒孫事。祖父從
來不出門。要識紫金剛戒體麼問。取本源佛去。
梵網戒光(終)
No. 674-3
 楞伽心印
河渚　俍亭挺　著
苕溪　錢江
　霅川　陳贄　閱

有楞伽王在大海摩羅山中。十萬六千鬼神以為眷
屬。乘華宮殿遊行諸剎。諸有所為皆悉殊勝。見麼見
麼。大慧菩薩摩帝菩薩及諸大眾。從他方佛土簇擁
而來。即是諸大鬼神轉腦回頭。伎倆施設。令彼病者
目睹空花。他楞伽王搖身一變。變作一座寶山。遍覆
虗空。口呱呱的。說無數法。佛語心為宗。無門為法門。
一口吸盡西江幾多漏洩。百八句即非百八句。大顛
長老提起數珠。不勞再說。擯出首座喝散昌黎。當時
多少快便。瞿曇大不唧𠺕。郎郎當當。重下註脚也太
無端。大眾要知百八句麼。以拄杖卓一下云。這拄杖
子威音以前出生。彌勒後來脫化。第一世為狗留孫
佛。第二世為拘那含牟尼佛。第三世為迦葉佛。乃至
最後為樓至佛。如來。應供。正徧知。薄伽梵。圓覺。獨覺。
定性聲聞。不定性聲聞。菩提薩埵。初歡喜地乃至第
十法雲地。帝釋天梵王世主。魔波旬魔子魔女。外道
六師。飛行地行仙。天人阿修羅。童男童女。淫男淫女。
乃至五種不男。金翅大鵬鳥。蟭螟蟲。白鶴孔雀。癩狗
疥猪。臭毛鬼琰魔鬼王。種種相。種種名。種種妄想。種
種正智。種種真如。靡不攝受。四空處天。四禪天。上際
阿那尼吒天。下至七金山際。中間山川雲物日月星
辰。金銀琉璃硨璖瑪瑙。一草一木。一塵一沙。靡不攝
受。歷盡大千世界。仰世界。覆世界。長世界。短世界。大
世界。小世界。廣世界。略世界。有無一異斷常俱不俱
世界。靡不攝受。眼耳鼻舌身意心心所。我無我法。乃
至依他起性。徧計執性。圓成實性。靡不攝受。有餘涅
槃。無餘涅槃。分段生死。變易生死。出胎入胎。前陰後
陰中陰。靡不攝受。唯心攝受。中道攝受。般若攝受。第
一義攝受。三乘一乘攝受。世間法出世間法出世間
上上法攝受。真諦攝受。俗諦攝受。空攝受。空不空攝
受。如來藏攝受。自性清淨心攝受。法身攝受。報身化
身攝受。不二法門攝受。不生不滅攝受。不思億神通
三昧攝受。三解脫門三無生忍靡不攝受。藏識攝受。
轉識攝受。現識攝受。業識攝受。根本無明攝受。性真
攝受。自性妄想。差別妄想。積聚妄想。我見妄想。我所
妄想。有念無念妄想。俱相遺妄想靡不攝受。名言習
氣。我執習氣。有支習氣。乃至善根習氣。教化眾生習
氣。見佛習氣。清淨習氣。受生習氣。行習氣。願習氣。波
羅蜜習氣。思惟平等法習氣。種種境界差別習氣。靡
不攝受。菩提身攝受。願身攝受。化身攝受。力持身攝
受。相好莊嚴身攝受。威勢身攝受。意生身攝受。福德
智慧身攝受。身識。身者識。受者識。應受識。正受識。世
識。數識。處識。言說識。自他差別識。善惡兩道生死識。
靡不攝受。由旬攝受。俱盧舍攝受。弓攝受。乃至肘攝
受。指攝受。麥量攝受。蝨量攝受。蟣量攝受。遊隙塵攝
受。鄰虗塵攝受。洛叉攝受。俱胝攝受。阿庚多攝受。乃
至阿僧祇攝受。夢攝受。幻攝受。陽𦦨火輪攝受。乾闥
婆城攝受。語言攝受。文句攝受。醫方技術靡不攝受。
說甚剎帝利種族。婆羅門種族。旃陀羅種族。甘蔗竹
葦禾稻滿中一一佛陀。一一達摩。一一僧伽。無二無
別。看看。拄杖子化為龍去也。龜毛兔角當面崔嵬。木
馬泥牛現前躑躅你諸人還領會麼。苟或未然。按下
雲頭。再與你葛藤一上。參禪要離心意識。參。藏識說
名心。思量性名意。能了諸境相。是說名為識。阿賴耶
識。紇利陀識。質多識。牟呼栗多識。阿陀那識。乾栗陀
識。阿末羅識。阿摩羅識。庵摩羅識。是甚麼碗。第七識
恒審思量是末那識。五識唯是現量。六兼比量非量。
如來藏藏識如金與環不一不異。三十三天有一雜
林。諸天在此林中都無勝劣能令平等。是賴耶識所
變現故。種子異熟到無垢時成圓鏡智。第七平等性
智。第六成所作智。前五妙觀察智。又五六為加行智。
七為無分別智。八為後得智。牟尼珠人不識。如來藏
裏親收得。在眼曰見。在耳曰聞。在鼻齅香。在舌嘗味。
在意了知。手足運奔。知者便是佛性。不知者喚作精
魂。闍黎顛倒喚奴作郎。無量劫來生死本。癡人喚作
本來人。泥團微塵金莊嚴。具異不異總在這裏。陀那
微細識。習氣如瀑流。真非真恐迷。我常不開演。如何
是聖諦第一義。目前無聖。對朕者誰。不識。若勝妙。若
士夫。若自在。若時。若微塵。皆虗妄也。外道說斷如斷
命求活。如焦穀芽。說三緣和合。如壓沙出油。皆非其
義。當知陰界入處本如來藏。得如幻三昧者。如隨色
摩尼隨心量度。大隨隨他去。曹山隨墮。是麼是麼。咄。
錯會了也。巨海猛風。洪波冥壑。珂乳石蜜。淡味花果。
日月光明如鏡現像。青赤諸色布彩成形無有定處。
且與我打破鏡來。言說別施行。真實離名字。伹有言
說都無實義。如何是辨初機句。如何是接衲僧句。如
何是定乾坤句。如何是正令行句。舌頭上討消息。早
是錯了也。以拂子打一圓相云。此是無所有相。此是
一切諸佛自願處相。此是自覺聖智究竟之相。盲驢
跛鱉堪作恁麼分別無分別。切莫妄生分別。法身無
相。祗到得法身邊。未是法身體。法身有兩般病二種
光。咸通年前明法身事。咸通年後明法身向上事。葡
萄棚葡萄棚也須好看。兔無角不應說兔無角。牛有
角不應說牛有角。懷州牛喫禾。益州馬腹脹。且不是
向上。何況其餘。因有頓漸。緣立宗趣。宗趣分矣。即是
規矩。理須頓悟。事以漸除。利鈍不同。南北是一。緣起
自性即妄想自性。妄想自性即成自性。譬如依佛即
是化佛。化佛即是法佛。趨人無我。趨法無我。到第一
義不思議地。涅槃生死不著二邊。說一切法。是說兔
馬等角。聲聞見性如夜見月。斷現行無明。不斷俱生
無明。度分段生死。不度變易生死。堪作恁麼。白衣拜
相豈足為奇。積代簪纓休言落魄。一拳打翻黃鶴樓。
一脚趯翻鸚鵡洲。大根利智人一超直入。廣額屠兒
此是千佛一數。闡提有佛性非虗語也。汝是甚麼人
家男女。我是大闡提人家男女。噓。一聲遂去延壽堂。
僧頗向臨行賣俏。碧巖集中幾成埋沒。還知闡提非
闡提麼。大地山河皆屬妄想。真實得的人。內外明徹
如琉璃瓶。不久當得無所有觀相。次第建立寶莊嚴
華像。佛手灌頂如轉輪聖王子。朝生王子。末生王子。
誕生王子。化生王子。內生王子。王子能成一國之事。
還知他來處麼。如來色像隨類影現。譬如眾色如意
寶珠。普現一切諸佛剎土。非有非無。說有是建立法。
說無是誹謗法。趙州老漢舌頭不在口裏。有業識在
知而故犯。太煞占便宜。韓盧韓盧。切莫逐塊。夜來好
風夜來好風。吹折門前一株松。吹折門前一株松。似
水投水。以空合空。相空性自性空。行空無行空。一切
法離言說空。第一義聖智大空。彼彼空。明知生是不
生之法。為甚麼却被有生之所流轉。監院房。典座房。
莫契證得麼。山前檀越。家變一頭水牯牛。上寫溈山
僧某甲。喚他作溈山即得。喚他作水牯牛即得。意生
身意生身。向不變易處去。去亦不變易也。披毛戴角
殺人放火是大脩行人。非因非緣。非相非合。是真實
空。惟假名稱妄想攀緣無有是處。以言遣言。以楔出
楔。言說妄想。不顯示第一義諦相言說。夢言說。過去
妄想計著言說。無始妄想言說。知麼知麼。離四句。絕
百非。老僧今日牙痛不能為汝說。藏頭白。海頭黑。且
作麼生參。畢竟如來禪祖師禪。差別在甚麼處。十方
薄伽梵一路涅槃門。拄杖子是有差別是無差別。也
大奇。也大奇。無情說法不思議。三種病人善說法要。
汝不患盲麼。汝不患啞麼。汝不患聾麼。有時教伊揚
眉瞬目。有時不教伊揚眉瞬目顧鑒。咦。慣作賊普賢
國土瞻視非常。蚊蚋蟲蟻無有言說而各辦事。如彼
恒河餓鬼不見。非恒河咎。汝倒我倒。西院錯從漪錯。
即心即佛。非心非佛。大唐國裏覓一個不受惑的人
了不可得。觸不得背不得。惑亂了多少人。即彼惑亂
成彼大覺。是惑亂不是惑亂。句到意不到。意到句不
到。意句俱到。意句俱不到。探竿耶。影草耶。照耶。用耶。
非彼癡人之所能知。有權問。有實問。有心行問。有故
問。有置問。有直答。有反答。有分別答。有置答。汾陽汾
陽。一總蛇蛇添足了也。寧說阿羅漢有三毒。不說如
來有二種語。阿羅漢即非阿羅漢。阿那含即非阿那
含。須陀洹即非須陀洹。斯陀含即非斯陀含。火熱風
動搖。水濕地堅固。四大自復如子得母。五濁五重一
時粉碎。以如來藏入眾生身。是名意生身也。不般涅
槃非不般涅槃。轉識滅藏識不滅。離一切妄想。無分
別性。妄想無性。惟一乘法分別說三。如何是大乘井
索。如何是小乘錢貫。如何是法身向上。北斗面南看。
說甚麼初地二地三四五地。乃至八地以上。得覺法
自性身。得種類俱生無作行意生身。非我乘大乘。非
說非字。非諦非解脫。非有無境界。大闡提人行五無
間業不入地獄。忽遇本生父母時如何。一劒揮盡。文
殊持刃來逼世尊。吾必被害。為善被害。是有作行耶。
無作行耶。佛過去世作曼陀轉輪聖王。作六牙大象
鸚鵡鳥。作釋提桓因善眼仙人。迦陵頻伽六十四種
梵音一時宣暢。有所說法耶。無所說法耶。有無二邊
皆是餘習。寧起我見如須彌山。於法不說斷滅相。說
有我者即非有我。說通宗不通。如日被雲籠。宗通說
亦通。如日處虗空。通宗通途。挾帶挾路。寶几珍御非
寶几御珍也。黧奴白牯非黧奴白牯也。相平等。性平
等。人平等。法平等。婆婆和和。有句無句。云何語耶。云
何義耶。一切智智清淨。無二無二分。無別無斷故。生
滅是識。不生滅是智。墮有無是識。超有無是智。長養
是識。非長養是智。礙是識。無礙是智。和合相應是識。
無礙相應是智。得相是識。不得相是智。採集是識。不
採集是智。有兩樣麼。諸人被十二時轉。老僧能轉十
二時。不是野狐精。變個恁麼。形處轉變。相轉變。因轉
變。成轉變。見轉變。性轉變。緣分明轉變。所作分明轉
變。事轉變。你是何等外道耶。五趣相續無有巳時。相
計著相續。緣計著相續。性非性計著相續。生不生妄
想計著相續。滅不滅妄想計著相續。乘非乘妄想計
著相續。有為無為妄想計著相續。地地自相妄想計
著相續。自妄想無間妄想計著相續。有無品外道依
妄想計著相續。三乘一乘無間妄想計著相續。且要
問你一念不生前後際斷還相續也無。伹能相續名
主中主。是相續義。是解脫義。聖智見性。凡愚不見性。
聖智無性。以對凡愚說聖智性耳。三世諸佛不知有。
黧奴白牯却知有。知有却不知有。不知有去成知有。
一切法不生。不應立宗。木人運步。石女懷胎。是生義。
是不生義。生而無生。不是無生而說無生。知而無知。
不是無知而說無知。了別前境不名為知。於一切處
應無所知是名為知。何以故無知無不知。何以故不
可以智知。先用後照。先照後用。照用同時。照用不同
時。奪人不奪境。奪境不奪人。人境俱奪。人境俱不奪。
皆為四句。皆為方便。凡愚無智。著方便說不善分別。
自宗四句奈何奈何。治世語言。外道阿毗曇雜論。街
譚巷議。方言歌曲。涕唾欠呻。無非佛事。雖然雖然。世
間言論種種不實。增長攀緣。徙為妄想。乃至少有心
識流動妄計外塵。著賊了也。非有非空。非說非不說。
九十六個圓相。是九十六種外道。非生死非涅槃。而
彼外道各執一相。或以火滅為涅槃。或以風止為涅
槃。或以覺所覺見壞而作涅槃。或見常無常而作涅
槃。或見無相而作涅槃。或見有性不壞而作涅槃。或
見一切法壞而作涅槃。或以求那轉變而作涅槃。或
謂福非福盡。或謂諸煩惱盡。或謂智慧而作涅槃。或
見自在無造作眾生虗妄分別而作涅槃。或謂眾生
展轉生死更無餘因。如是計著而作涅槃。或言得真
諦道自作涅槃。或見和合一異俱不俱而作涅槃。或
計諸物從自然生。即執自然而作涅槃。或謂能解二
十五諦而得涅槃。或守護國受六德論而作涅槃。或
見時節世間而作涅槃。或謂性。或謂非性。或謂知性
非性而作涅槃。或見有覺與涅槃差別而作涅槃。如
是等種種。外道各執一道。生死岸頭不能決了。知麼
知麼。彼涅槃者無生無滅。無事無因。離攀援出虗偽。
非常非無常。非作非所作。非有為非無為。非覺非所
覺。非相非所相。非陰非異陰。非說非所說。非一非異。
非俱非不俱。當知不生不滅是如來異名。如來於娑
婆世界。有三阿僧祇百千名號。如水中月。不出不入。
如來於中亦非不現。一切脩多羅語言快說不生不
滅。而此語言都無實義。何以故。文字性離故。諸佛及
諸菩薩不說一字。不答一字。四十九年不說一字。將
無近佛而謬聽耶。老僧拄杖子多少快活。若善了知
一切法。一切地。一切相。通達章句。具足性義。彼則能
以無相之樂。自為娛樂。平等大乘建立眾生。攝受正
法佛種不斷。則能了知殊勝入處常得化生。十自在
力現眾色像如實說法。知麼知麼。化生王子踏毗盧
頂上行。分身揚化遍十方剎。所以不是外紹。不是臣
種知麼知麼第一義諦離言說指。彼諸外道說不生
不滅者。一時。二方。三虗空。四微塵。五四大種。六大梵
天。七勝妙天。八大自在天。九眾生主。錯錯錯。是生耶。
是不生耶。是滅耶。是不滅耶。十二因緣內外無鈎。鎻
明貪愛。地水火風假合而成。二俱不實。我說不生不
滅與外道異。世間法是無常。真如是常。世間法是常。
真如是無常。有常無常皆為戲論。十地等法皆為戲
論。七地菩薩入滅盡定。聲聞辟支佛不入滅盡定。而
第八地亦不滅受。而取證者。得耶不得耶。夢中度水
未度而覺。覺巳思惟為正為倒。虗妄分別說十地法。
第一義中無次第相續說有十地法也。云何虗妄。云
何虗妄分別。無明住地與七識俱。如海浪身長往不
斷。然是藏識本源清淨庵摩羅識。是白淨識。亦即是
陀那識。非分別非不分別。是中無實無虗。喚做如如。
早是變了也。渠不是我。我正是渠。應恁麼會方契如
如。洞山過水逢渠。是什麼人境界。達摩老齒不關風。
眉毛不在眼上。世尊所說句。有開句。有遮句。有權句。
有實句。有了義句。有不了義句。有滿字句。有半字句。
有初句。有中句。有末句。當善思惟莫如說受。諸恒河
沙我說非沙。非沙說沙。非喻說喻。你諸人可曾會麼。
一切法不生。是說剎那義。一剎那有九百生滅。一念
中有九十剎那。一日一夜六百四十八萬剎那。剎那
剎那念念變滅。然雖如此。剎那者隱覆說耳。剎那非
剎那。而諸凡愚所不能覺。古者道。剎那便去時如何
逼塞虗空。作麼生去逼塞虗空。不如不去。還免得他
過失麼。六波羅蜜。十波羅蜜。第一波羅蜜。即非第一
波羅蜜。心佛眾生三無差別。何有眾生而不成佛道
耶。十方世界作魔王者。多是住不可思議解脫菩薩。
魔之與佛。有異耶無異耶。六識七識因中轉變。五識
八識果上圓成。萬法唯識。三界唯心。法眼一宗猶在。
食肉斷大慈。佛制不得食肉。象腋經。大雲經。央崛摩
經。並說不得食肉。央崛本一切世間樂見上大精進
佛。示現凡夫。托缽至長者家。值有產難。往問世尊。世
尊云。我從賢聖劫來不曾殺生。是何意旨。華陰山前
百尺井。中有寒泉徹骨冷。誰家女子來照影。不照其
餘照斜領。大慧謂是金矢法。在易噬嗑之頤。其繇曰
噬乾胏得金矢。又之尤妄。其繇曰噬乾肉得黃金。如
何如何。佛語心為宗。無門為法門。從門入者不是家
珍。這裏作麼生入。拋拄杖左右顧云。楞伽王過去了
也。百八句即非百八句。有句無句如藤倚樹。樹倒藤
枯。句歸何處。畢竟句歸何處。聻參。

楞伽心印(終)


** 雲溪維摩饒舌序

維摩一默。頓覺三十二義同旹光𦦨。默然處維摩先
巳逗漏不少。何處更容饒舌耶。雖然說即默。默即說。
三十二大士廣長舌。都盧在維摩口中。維摩居士廣
長舌。却在我俍亭和尚口裏。所以他經有密語。此經
無密語。默然處說陀羅尼巳竟。業為俍和尚明眼道
破矣。知麼知麼。兩口一無舌。我法妙難思。讀是編也。
謂為密語也可。謂為饒舌也可。謂為默然也可。

秀州法弟沈廷勱盥手敬題No. 674-4
 維摩饒舌
雲門鏡湖船客　瀞艇　著
秀州　柴灣老人吳　鑄
　赤肩頭陀沈廷勵　閱

掩室摩竭。杜口毗耶。兩個老漢一般鼻孔。大家扶起
破砂盆。菴羅樹園偏欲借。他著力弄上一班猾頭。曼
殊室利阿逸多。五十二個少叢林。擦掌摩拳。弩力向
前一上。尋常著衣喫飯。千二百五十人一時捱落了
也。看的眼快。做的手快。玄沙到莆田。魚龍觝角許多
雜戲。問他小塘長老。總不見得。這是西京餘習。吞刀
吐火多少希奇。須彌鐙王。香積菩薩。以至不動如來。
一總是個撒荳成兵木人相打。幻妄不實之法。不信
先做一齣。五百長者子獻一寶蓋。如何是寶蓋破砂
盆。荷葉團團團似鏡。菱角尖尖尖似錐。三千大千世
界百千諸佛。一齊走入這寶蓋中。豈不作怪。針鋒棗
葉陶家輪。大海內牛跡。須彌如芥子。若干伎倆做盡
了也。且道有多少長處聻。老僧只解看東林西林創
立蓮社。說個淨土法。煞有來歷。如帶角虎不妨兩彩
一賽。知麼知麼。心淨則佛土淨。長寂光土。實報莊嚴
土。凡聖同居土。方便有餘土。被他螺髻梵王略施手
脚一撥撥翻。這些黃金七寶。與他丘陵坑坎荊棘瓦
礫。攪作一塊。打做一團。再也不容廝認。罷罷罷。不如
隨分納些些。多少是好。此土眾生剛強難化。釋迦老
子隱其無量自在之力。口喃喃地。說淨。說垢。說有漏。
說無漏。說邪道。說正道。說有為。說無為。說世間。說涅
槃。東方西方切莫打做兩橛。不見道。眾生病菩薩病。
吾有大病。非世所醫。維摩居士病臥一床。說無常空
苦之法。錯錯。四大性自復。如子得其母。舍却無常空
苦之身。覔甚佛身。渠正是我。我不是渠。頭長三寸。頸
長二分。起坐鎮相隨。語嘿還不是。金粟如來變卦了
也。日面佛。月面佛。這師姑藥也不會煎得。只此一機
慣得其便。五百弟子眼睜睜的。奈何他不得。迦旃延
論義無比。阿㝹樓陀天眼無比。優波離持律無比。羅
睺羅密行功德無比。阿難多聞無比。被他問得口啞
和那。鶖子智慧。采菽神通。小巫見大巫。一時氣索金
色頭陀。百萬神天獨誇得意。却也不犯當頭。善現持
鉢。只合撩起便行。絮絮聒聒。說許多般。留下個隨墮
法門。後人因之說不斷聲色是隨墮。披毛戴角是類
墮。不受食是尊貴墮。呀呀呀。墮也墮也。清淨本然云
何忽生山河大地。滿慈滿慈。彼自無瘡勿傷之也。直
捷承當猶較些子。明州憨布袋。十字街頭等個人來。
不免入廛垂手。且道為甚如此。聻。無生即是正位。若
見無為入正位者。高原陸地不生蓮華。聲聞入正位。
菩薩雖知諸法不生而不入正位。正中偏。偏中正。疊
三變五。回互分明。彈指門開。也不過是現前樓閣。光
嚴持世各說異端。大好一場曲調。石頭絫石為戶。雲
居縛屋而居。舉足下步無非道場。酒肆婬妨皆為佛
事。波旬面目。帝釋衣冠。十方世界作魔王者。多是不
可思議菩薩。眾魔外道皆吾侍者。魔女應以與我。惟
我應受。臺山路上。鄂渚灘頭。斷送浮杯。掀翻德嶠。諸
魔眷屬。一燈然千百燈。南泉設粥。甘贊散䞋。財法二
施等無差別。當時善德鈍置煞人。須些瓔珞變成四
柱寶臺。揑目空華。誑惑他家男女。獨有個七佛之師。
是司空見慣的。三處度夏。弄出百醜千拙。白椎下座。
却解遮羞。約莫有幾分相應。維摩若是個漢。何不一
時閉却大門。且教題鳳而去一場懡㦬。三十二人不
妨疑著。奈何忍俊不禁。下榻相見。不來相而來。不見
相而見。敗闕了也。尋常道個諸法不相知。諸法不相
到。鐘中既無鼓響。鼓中亦無鐘鳴。為甚麼西牛貸洲
普請。南贍部洲喫飯。維摩維摩。空病亦空且問誰為
維摩。誰是病者。無慧方便縛。有慧方便解。無方便慧
縛。有方便慧解。又說個無縛無解。豈不自相矛盾。不
厭生死不取涅槃。雖行六道而不盡漏。喚居士作一
頭牛得麼。大士對譚取笑不少。阿修羅掌擎日月。長
八萬四千由旬。立大海底僅及其半。然則四萬二千
之身。三萬二千之座。內藕絲孔中。甚非奇事。向彼須
彌。借他獅座。入丈室中不迫不隘。你面皮多少厚來。
無邊剎海不隔毫端。十世古今不離當念。這是他菩
提樹下三七日中家常茶飯。七日為一劫。一劫為七
日。十方眾生。十方諸佛。十方國土。日月星宿。於一毛
孔普令見之。正如嚼飯喂嬰孩食者還唾。且要問你。
普賢毛孔遍滿十方。還出得他人窠臼麼。長者身。居
士身。帝釋身。梵王身。世主身。轉輪聖王身。佛身。辟支
佛身。聲聞身。是多身。是一身。汝是文殊更無文殊是
文殊者。維摩原是個老胡子。三十二應十四無畏。攙
行奪市。轉見不堪。幻師觀幻人。幻人施幻法。有權有
實。有照有用。四賓主四料揀。三玄三要。一喝如金剛
王寶劒。一喝如踞地師子。一喝如探竿影草。一喝不
作一喝用。龍象蹴踏非驢所堪。師子咬人。韓盧逐塊。
淨名淨名。通身狼藉矣。慈悲喜捨法爾如然。不善不
生。善法不滅。白居易問鳥窠。諸惡莫作。眾善奉行。是
否是否。不依有住而住不依。無住而住。從無住本立
一切法。剎竿頭上煎䭔子。三個胡孫夜簸錢。這裏穿
鑿不得。須菩提宴坐帝釋雨華。維摩詰說法天女散
華。畢竟宴坐的是。說法的是。風動旛動。仁者心動。有
分別動。無分別動。王太尉入昭慶。明昭潑翻茶銚。譬
如人畏時。非人得其便。賓家有過。主家有過。婆須密
女勝熱婆羅門無厭足王。是解脫。不是解脫。舍利弗
為天女。天女為舍利弗。倩女離魂。孰是真者。化身受
用。任運遊行。佛化所生。非沒生也。耆闍崛山舍利弗
等。飛光灌頂法化所生。毗耶城裏天女遊戲。佛化所
生。這都是化生的樣子。莫行心處路。不挂本來衣。舍
利弗還為凡夫。我乃當得阿耨多羅三藐三菩提。纔
見人來。便問是凡是聖。具足凡夫法凡夫不知。具足
聖人法聖人不會。此語具一理二義。若人辨得兩處
負門。陋巷不騎金色馬。迴途別著破襴衫。王老師向
異類中行。行於非道通達佛道。蜆子和尚。寒山拾得。
芭蕉泉。大道酒仙。鴉葬婆。不可端倪。如是如是。六十
二見皆為佛種。塵勞之儔為如來種。八萬四千諸煩
惱門皆佛事也。我有一機。瞬日視伊。若還不會別喚
沙彌。棒如雨點。喝似雷奔。且莫當面錯過。不見道。兩
刃交鋒莫迴避麼。火中生蓮華。是可謂希有。衝天志
氣不落尋常。村中用村中財物。縣中用縣中財物。不
著村中。不著縣中。用兩處財物。或為邑中主。或作商
人導。為諸貧窮者。現作無盡藏。藏舟於壑。藏山於澤。
有盡耶無盡耶。真師子兒善師子吼。汝今不應有所
畏也。眼色耳聲鼻香舌味。是一乘法。色即是空非色
滅空。明與無明同為一體。明暗各相對。明暗原不二。
功德天黑暗女。有智主人二俱不受。有漏笊籬。無漏
木杓。朱頂王菩薩說這赤頭公。作麼三十二菩薩。人
人鼻孔撩天。個個脚跟著地。文殊師利看得眼華也。
只好別行一路鐵錚錚。一個維摩詰這番口挂壁上。
布袋裏老鴉忍氣吞聲嘿然而坐。文殊路見不平。臂
膞不向外曲。從旁喝釆。賓則始終賓。主則始終主。說
時嘿。嘿時說。無語中有語。有語中無語。逢強即弱。遇
貴即賤。一絡索還體會得麼。法輪未轉。食輪先轉。菩
薩子喫飯來。廬陵米作麼生價。喫粥了洗鉢盂去。身
諸毛孔皆出異香。全虧他化主之力。香積國中常以
香飯而為佛事。還有不受食者麼。打破鍋子須是其
人。放下鑊頭阿誰無分。得力須忘飽。休粮更不饑。勿
以有限意食之使不消也。就中功立中功。無功之功。
功用之功。不盡有為。不住無為。無為入正位者。高原
陸地不生蓮華。闍黎此事不得孤滯如枯木上糝些
子花方與他合。枯木花開劫外春。須是轉功就位始
得。維摩維摩伎倆盡矣。不起於座接妙喜世界如陶
家輪。三道寶階從天而下。泥牛吼月。木馬嘶風。不覺
不知。此之出入毗耶丈室函蓋十方。阿彌陀佛阿閦
佛。從東過西。從西過東。左繞一匝。右繞一匝。如今平
分海宇克定山河。伹高處高平。低處低平。切莫指空
望空。隨人起倒。娑婆世界度生無量。為欲化諸樂小
法者。不盡現其清淨土耳。往昔劫中物為月蓋王子。
王有千子。即是賢劫千佛。分內紹外紹。別臣種王種。
譬如王子。能成一國之事。月蓋比丘得之矣。鷄足山
前待彼彌勒。一生受記為護法城。阿難老昏誤水潦
鶴。不思億經受持勿失也。還有一問。諸大乘經各說
陀羅尼為密部。維摩詰所說經何獨無之。癡人癡人。
維摩嘿然說陀羅尼巳竟。

維摩饒舌(終)


** 圓覺連珠序

自波翻船子。夢斷鴦湖。松戴鳥窠。依然寶石遙遙千
載。俍亭和尚獨振宗風。今日之澧陽藥嶠也。余舊本
通門。重來問道。讀圓覺連珠一帙。以雲間雒下之驚
才。寫白鷺竹林之遺意。昔陳思子建傳梵響於魚山。
鳳閣彥和走雕龍於竺國。樂旨潘詞瞠乎後矣。若乃
春風芻狗嘷徹桃源。夜月木鷄啼殘玉漏。長蘆進而
比肩。中峯望之卷舌。尤非風穴鏡清。所能及也。是為
序。
禹航弟子嚴曾榘智鼎敬題No. 674-5
 圓覺連珠
愚庵俍亭　淨挺　著
同門　朱昇淨儲
　吳百朋淨琬　閱

** 略序

相國裴休云。統眾德而大備。爍羣昏而獨照。故曰圓
覺。圭峯密公。親承荷澤。究一雨之所霑。窮五教之殊
致。因為之疏云爾。圭峯序曰。專一氣而致柔。修一心
而成道。冲虗妙粹炳煥靈明。德用無邊皆同一性。性
起為相。境智歷然。蓋種種幻化生於覺心。幻盡覺圓
心通法遍。所謂空不生華金無重鑛者矣。一言之下
心地開通。一軸之中義天朗耀。極思研精以傳來學。
真歇悟空中峯普應竝有偈頌。各殊妙。挺慚固陋。更
為短言。用連珠體。有宗有因有喻。末仍頌云。

神通大光明藏不二隨順現諸淨土。

蓋聞。圓極則智湛淵澄。覺滿則光瑩朗徹。何則以明
覯物者明麗於空。攝物入明者物合其照。是以重暉
耀夜無間阻深。千珠納光必窮郛廓。

頌云。黃鶴樓。鸚鵡洲。漢陽此去正優遊。磨磚作鏡。千
古使人愁。祖師家慣饒舌說道。吾心似秋月。白中黑。
黑中白。亡與未亡。光境何物。

** 文殊菩薩章

蓋聞。六虗本淨非塵累之可攖。一道澄清豈見網之
得及。何則返原契性性不能覆其纖微。鑑盡彌空空
無所遁其餘影。是以天池皎皎必無假於投珠。舜若
濛濛抑奚嫌於墮葉。

蓋聞。情生境納舉不出乎內心。體變事懸率相緣於
塵慮。何則死生形役者心非其心。來往道殊者慮匪
其慮。是以張弧之見鬼載一車。齊物之譚雞懸三足。

蓋聞。得全於覺者夢偽所不能誵。得全於天者人損
所不能入。何則神還其漠故恬以頤和。德儷於常故
湛以表素。是以鈞天之奏不聞舉國而謀。華胥之遊
豈復乘雲而拜。

頌云。三世諸佛不知有。金毛獅子變作狗。黧奴白牯
却知有。笑煞曹山好顛酒。文殊文殊。出乖露醜。第二
月第二月。古人且要問□。畢竟是第幾月。

** 普賢菩薩章

蓋聞。式周元始者觀在象先。廓落塵埃者灼居域外。
何則行披披而從幻。豈歷幻以求真。紛總總之非真。
固了真而是幻。是以乘風白絮無翼而飛。入壑黃雲
絕迹而走。

蓋聞。物之生也非物故雖生而不生。道之化也非道
故及化而逾化。何則析體則離膚寸之庸。觀空則無
絫黎之積。是以燧人秉御劫有沉灰。火正耀靈林無
堅木。

蓋聞。駕神龍以奠極不逐方隅。整羲馭以規天應離
躔次。何則無為者無所不為。一治者不復更治。是以
塗山之國石女生兒。汾河之濵老人搏影。

頌云。空悠悠空悠悠。誰說金星現到頭。灰飛煙滅。彼
此一齊休。幻人撫掌呵呵笑。幻法從來多巧妙。南山
虎咬大蟲。東海鯉魚𨁝跳。有照有用。有玄有要。

** 普眼菩薩章

蓋聞。住無可住者心擬涉而路窮。思無可思者口欲
緣而辭喪。何則望虗空以測影徒益觀摹。叩寂寞以
求音用勞瞻歎。是以千年蓮葉必有元龜之毛。萬里
桂輪豈聞燋兔之角。

蓋聞。積物物而成我故物在我中。析我我而歸物故
我周物外。何則知吾之非我者必對境而如遺。觀道
之即物者抑舉量而自足。是以秦臺之鏡照照靡虧。
隋侯之珠光光比耀。

蓋聞。總經途之智則區域不殊。超形有之觀則神字
睟溢。何則并慮故可任其分。兩行故並忘其一。是以
鐙王攝影能生虗室之明。瞳子舒光遂折若華之照。

頌云。牟尼珠今始識。如來藏裏收不得。象罔遇之而
若存若亡。二龍爭之而不出不入。絳雪帶玄烏鷄非
黑。秋清一片白如練。過影仙人掩團扇。薦不薦。打破
鏡來。與汝相見。

** 金剛藏菩薩章

蓋聞。澄源本寂而濁智亂其渟泓。古炬彌空而蓬心
發其頑焰。何則道殊動止者必非一致之揆。情存去
來者中有不全之數。是以眶生赤眚垂髮參差。目有
浮翳水論洄澓。

蓋聞。盪精玄表者因新故以為居。寓形眾流者任方
圓於一器。何則彼非我也故在廣不亂其羣。我猶物
也故入紛彌見其獨。是以軒轅鑄鼎不雜鉛丹。神禹
範金未容砂石。

蓋聞。心與道會去離耳目之鄉。神與融理超越意言
之表。何則見所見者不見所不見。聞所聞者不聞所
不聞。是以鷽鳩之足墮於枌榆。蚊虻之肩絀於華岱。

頌云。雲駛月運。舟行岸移。歷落桃華信馬蹄。死生路
上把手萬山。齊休擬議漫思維。誰將螢火爇須彌。從
來金矢法。一印印成泥。

** 彌勒菩薩章

蓋聞。物相生而有滋滋者以欲為性。物相遇而後聚
聚者以愛為命。何則影從影者望影而迷其影。幻逐
幻者非幻亦入於幻。是以四生總總比奔車之無定
輪。大造茫茫猶渴𦦨之匪實相。

蓋聞。任運而適者無動不與道咸。稱物為施者嚮方
必以矩合。何則天人博設始終有以一其趨。頓漸依
分洪纖無所越其致。是以培塿之細可增益於崑崙。
蹄涔之微亦全納於滄溟。

蓋聞。棄智就愚者用其智寧用其愚。捨聖入凡者任
其凡不任其聖。何則廣巳而造其大。故逆順有所不
拘。納物而入於樊。故存亡與之為一。是以文王醢子
哀江漢之臣鄰。伊尹烹牛報空桑之魚鱉。

頌云。樓閣門前可奈何。相逢拍手笑呵呵。一文錢討
甚的。揭諦揭諦破布袋。盛著些波羅波羅。疥狗瘋猪。
盡往南方成佛。寒山拾得。打從地獄經過。說甚麼宗
趣頓漸。婆婆和和。左青原右南嶽。一齊是外道天魔。
好大哥好大哥。且與君家唱哩囉。

** 清淨慧菩薩章

蓋聞。參差應迹者非無小大之規。玄同一齊者豈有
偏全之量。何則吹萬則萬莫能該。返極則極不言數。
是以爍迦羅眼渺塵劫而觀空。庵摩羅掌曠昭曠以
盡類。

蓋聞。情含眾彚非却卑以明尊。足蹈大方不守此以
遺彼。何則澄之不清故淆之不濁。推之不去故輓之
不來。是以迷頭認境徒觀鏡裏之頭。標指見月却疑
月中之指。

蓋聞。冲冲漠漠者侗乎未孩。冥冥蒙蒙者窅焉若喪。
何則心不隔於有無。情奚間於取捨。是以春風芻狗
嘷徹桃源。夜月木鷄啼殘玉漏。

頌云。洗臉摸著鼻頭。眉毛只在眼上。箜篌吹徹鳳凰
城。珍珠撒遍芙蓉帳。說甚的。函蓋乾坤。截斷眾流。隨
波逐浪。一隊野狐精。個個把亡僧禮葬。懷州牛喫禾。
益州馬腹脹。石女高歌。銕人弄棒。任死生忘得喪。六
根不具。七識不全。太煞是逍遙放曠。啐啐啐。柳絮毛
毱滾滾。梨華蛺蝶飛飛。露柱遭殃。燈籠造謗。

** 威德自在菩薩章

蓋聞。理無趨向非建理而設其標也。道絕形言非懸
道而為之的也。何則奚思奚慮者寧矜務於周容。寬
兮綽兮者亦游衍於明旦。是以大鵬展翼不歷堦墀。
應龍搏雲豈由戶闥。

蓋聞。天宇湛一者返景而符。光融廓徹者覽微而鑑。
何則觀心則官止於符。開務則物入其鑑。是以土爰
稼穡含物化光。鏡納重明因時逸豫。

蓋聞。求定者反亂不如無定而亂莫之從也。趨明者
必昏不如藏明而昏莫之入也。何則至人住運與天
為遊。大覺不言自然成契。是以歌管在廟者神降在
庭。鼓鐘於官者聲聞於外。

頌云。薄伽梵涅槃門。門門迴互境分明。東西南北。一
路坦然平。桃華沒䏶。斥鷃來庭。不了事弄精魂。千年
百歲。拖個死屍靈。驀直去。太惺惺。玄關鳥道。草鞋繩
索絆君行。荊棘林中運步。夜明簾外翻身。出頭天外
看。誰是恁般人。須信道。從門入者不是家珍。

** 辨音菩薩章

蓋聞。多者一之反而不知即一可以觀多。分者合之
殊而不知因分逾以得合。何則銖銖積之至鈞石。則
不任其數矣。寸寸掄之至微渺。則遂隣於虗矣。是以
容成辨律而慎審於環中。伶倫考音而致齊於谷應。

蓋聞。行周浹於八表彌前後而悉入於房。理溟滓於
四虗歷險夷而不蹈其跡。何則亦趨亦步者示我驅
馳。無軌無方者超諸援畔。是以衡輓之用䇿足而遇
王良。輪蹄之間舉首而失造父。

蓋聞。望道而赴者一往情移。與化俱徂者怡然理順。
何則無主於中則無以發其志。不達於岸則無以和
其倪。是以翻翻白氎正當任意而消。綰綰華巾亦復
迎虗而解。

頌云。六六三十六。五五二十五。趙州無雲。門普普。化
搖鈴。金牛作舞。禾山打破鼓。堪笑堪疑。玄沙汝虎。蒼
天蒼天。無事饒冤苦。難難難。十石芝麻樹上攤。單三
複三。前三後三。鴛鴦枕畔珠淚潸潸。

** 淨諸業障菩薩章

蓋聞。物大於巳將見物而疑物。巳大於物亦見巳而
迷巳。何則躡形有之迹者必無返身之知。沉內景之
觀者未免拘墟之智。是以孟賁雖勇不舉體膚。離朱
極明難睹目睫。

蓋聞。超然意表發夷曠於靈襟。寂爾中恬任清虗於
奧府。何則背塵入覺者不知覺即迷塵。捨有循空者
竊恐空仍滯有。是以風行水上何妄非真。天在山中
指正為倒。

蓋聞。化與化而靡極故體道必忘其玄。息與息以相
吹故歷物不留其準。何則朕雖絕矣而離朕者勿雖。
慮盡捐矣而遣慮者未遣。是以幽人入夜逝魄相尋。
臘月流澌春冰不泮。

頌云。暗不棲巢。明不越戶。身雖扄而在途。語帶玄而
無路。伹形文彩。即屬染污。聾者使之聞。盲者使之睹。
堪笑時人邯鄲學唐步。命根不斷增長我見。輪却他
克賓維那一場法戰。岐途兮亡羊。心不息兮走正狂。
認賊為子兮喚奴作郎。

** 普覺菩薩章

蓋聞。不囿於物者頹然任運而運與道俱。無係於心
者嗒焉忘情而情與古會。何則未嘗在也未嘗不在
也。無乎適也無乎不適也。是以東山破斧感動風雷。
西狩獲麟象傳箕斗。

蓋聞。狃於近見必執偏而廢其全。習於故聞將取小
而遺其大。何則作之固非任之亦執其咎。止之多失
滅之尤罹其殃。是以情志之癖倉公憫其可憐。膏盲
之原醫緩望而却走。

蓋聞。潛神冥極憂樂不以入其懷。息意淵微動靜不
以干其慮。何則泯怨亦因而忘其親。絕愛即無所用
其憎。是以蒼龍臥月漫勞折角之鞭。玉馬奔風不窘
弄蹄之駕。

頌云。一圭一刀。一匕一勺。作者好求無病藥。漏笊籬。
破木杓。久嚮趙州。到來一條略彴。綿州附子益州薑。
大煞大煞。曹山病病山病。偏不坐偏。正不居正。不病
者來看和尚麼。老僧看他有分。

** 圓覺菩薩章

蓋聞。神志耑則窮微集逸。情慮并則考道鈎玄。何則
宇泰定而光通。心塞淵而闓豫。是以耳目靜好三月
坐忘。商旅不行七日來復。

蓋聞。身居軌物故不戒而心孚。性守宮庭故無欲而
智正。何則非內也非外也。收神聽於和平。於彼乎於
此乎。儼帝降於左右。是以黃琮蒼璧屢薦郊坼。藻火
辰星時嚴路寢。

蓋聞。藏天下於天下故在宥者不勞。運一心於一心
故照臨者不匱。何則寓形自物物在而我分之也。考
道由我我先而物合之也。是以箕風畢雨庶徵者皇
建之符。石隕鷁飛辨類者體元之事。

頌云。九旬休夏為誰忙。烹石虎打羚羊。迦葉眉毛丈
二長。剎竿放倒。漸漸好商量。最上一竅絕玄絕妙。泥
金剛打拳。木羅漢𨁝跳。石敢當呵呵大笑。東壁葫蘆
低聲報道。獼猴闖入道場。大虫褁著紙帽。

** 賢善首菩薩章

蓋聞。立言居要非瀚漫不收之言。踞論入微豈畢近
苟且之論。何則言渺眾慮者七十子奉其指歸。論攝
羣機者五千文入其標準。是以泱泱東海河伯望洋。
嶽嶽岱宗梁父屏息。

蓋聞。羲軒堯禹不嫌接席而謀。崆峒廣成豈難望影
而赴。何則理無殊理故千聖廸於余心。文多舊文故
羣詞一乎巳口。是以玄龜入雒無取大撓。白馬遊河
不勞蒼頡。

蓋聞。非明非暗故在兩有所不居。亦白亦玄故履中
更失其任。何則貴不入聖者賤不趨凡。高不守真者
卑不背俗。是以現身護世嘗持一卷之經。息影逃虗
不挂半綸之網。

頌云。一函經一函經。大地山河努眼睛。鏤空出屑。𦘕
鬼成文。鉢盂枘子重三斤。綠楊芳草。子規夜半喚聲
聲。髑髏驚起。枯木龍吟。天津橋上日午打三更。脫殻
烏龜嶺外行。只憂他雲門拄杖。觸著帝天鼻孔。雨下
盆傾。

圓覺連珠(終)


** 楞嚴答問序

昔人閱楞嚴經。不解句讀。巳獲深契。則語言道斷。文
字性離。未當求勝諦于恒沙。叩妙音于筆授矣。俍亭
和尚慧本天成。思若符契。提摩竭之正令。盡毗耶之
秘藏。今日之藥山投子也。固將目霄漢以忘言。托東
臯以長嘯。諸方義學。持波斯宮掖之文。作慶喜袈裟
之問。于是縱其指揮都成撰述。山河大地進瑯琊而
盡其機。一路涅槃起雙峯而畢其義。深微集逸。旁引
曲暢。同人奉為剞厥。用廣流通。從聞聲見性之一門。
得不歷僧伽之道果。是真實了義也。是究竟堅固也。
合掌恭敬而為之序。

繡水後學曾王孫No. 674-6
 楞嚴答問
萬壽俍亭　淨挺　著
長水　何元英蕤音
　曾王孫道扶　閱

** 判教差殊

問。楞嚴一經。天台判教列為方等。賢首判圓又兼終
頓。序經者謂圓理圓行。圓耶否耶。答。脩證了義非不
了義。究竟堅固非不究竟。台宗判教與華嚴等盧舍
那身落第二耶。理行並圓開為終頓。圓通一門三十
二應。法華會上異口同宣。又問菩薩萬行。答。戒定慧
三及三增進種種。是也。摩竭全提亦稱六度。結界持
呪統屬修能。但說密因不耑持呪。

** 科經同異

問。科經正宗離為五分。始從啟請至勝義性為見道
分。從決定義至說呪巳為脩道分。五十五位為證道
分。安立經題為結經分。人天七趣微細魔事為助道
分。溫陵長水兩家略同。是不易否。答。原本經題。脩證
雙舉。經中明言是見所斷。是脩所斷。有見有脩有證。
是巳徵心辨見。三科七大。含吐十虗。獲本妙心得未
曾有。此時見道了了分明。不歷僧祇一生取證。願今
得果普度恒沙。自此以還發願眾生發願證果。滿慈
再問。答正脩行。性覺妙明。覺明為咎。審除微細。稱此
可知。如來藏性周徧圓融。一多互含。大小涉入。離即
離非。是即非即。華嚴法界全體無餘。如此修證何藉
劬勞。衣裏繫珠。大經同旨。正修行路豈有他哉。話端
不了。按下雲頭。華屋在前。要因門入。疏明決定。選擇
圓通。叩鐘綰結。旁引曲暢。文殊說偈深入一門。大地
山河忽然不現。一生取證不其然耶。前悟實相。此獲
法眼。有頓有漸。次第宛然。後為未來方便申請。三無
漏學以戒為基。持呪結壇種種功德。是正修耶。是助
道耶。四十四心五十五位。雖與華嚴詳略不同。彼此
互明皆為證果。七趣六道亦槩他經。微細陰魔無問
自說。五濁五陰根本輪迴。妄想攀緣自取生死。示現
聲聞。重來啟請指修行路。不離見聞一生證入。如是
如是。

** 說經時分

問。五時判教。謂說楞嚴在法華後。涅槃會前。耶輸受
記。持地證經。不唱入滅果可據否。答。疑者有二。法華
會上受記宛然自在通王。豈入淫室。又從記莂遂入
涅槃。一乘之餘那說方等。經不云乎。迴心向大志行
等慈。清淨執身不遭淪溺。入魔入佛。難行能行。彼小
乘人望而却走。畢鉢羅窟體會全經。末後提持。當機
啟請。剎竿放倒飲光再傳。不可無一不可有二。圓耶
否耶。論者又謂。是經所說將不一時。彼琉璃王誅滅
瞿曇在波斯後。是亦不然。菩提樹下三七思維。煙水
百城經歷年歲。將一時耶。將異時耶。牽義拘文。難尋
妙典。

** 如來密因

問。教分顯密。謂修多羅及陀羅尼。此說密因當指持
呪。答欽奉慈嚴將求密義。十方諮決恒沙來聚。皆謂
於此獲玅微密。豈指陀羅目為秘藏。問。宣示深奧。所
說何法。阿難結集何不廣明。答。當時說法十界普聞。
若涉言詮巳多剩義。摩竭國中正令如是。更希冥授
得無妄耶。

** 頂放寶光

問佛說神呪頂放寶光。觀音大士說圓通門。諸佛放
光皆從頂出。是一是二。答。飛光以後三度放光。一從
面門。一從胸出。一從佛頂。惟圓通門交光相羅佛佛
授手無二無別。化佛說呪光從頂生。表示其相。亦復
如是。名大佛頂。豈偶然耶。

** 啟請方便

問。最初方便方便多門。屈曲垂慈理合如是。及至後
來超出一門。一門深入一路涅槃。與方便義似相違
反。答。惟一乘實。餘二非真。方便化城都成戲論。深入
一門巳非超出。身出門易。門出身難。從門入者不是
家珍。莫錯會好。

** 見何勝相

問。心目流轉眼見空華。別指見精。見猶離見。見有二
耶。答。如病目人見即有眚。彼見精者初未嘗眚。浮塵
勝義有二見耶。明不循根。無目而見。周遍法界莫非
見精。咄哉阿難見相發心。心目為咎。佛審其故。展轉
推窮見非是見。見不能及。空華瞥地清淨眼開。一場
慶快。

** 妄想輪轉

問。一切妄想輪轉無窮。由顛倒生。從堅固滅。五濁葢
纏不離五蘊。中間復云內分外分。純想升天。純情墜
地。想聰情鈍。則言想者未盡非耶。答。積想積情眾生
顛倒。輪轉三界無有出期。黑白升沉無容揀擇。末那
執受幽隱難銷。聲聞辟支未空識蘊。四禪八定全屬
虗明。命根不斷。自取輪迴。望涅槃城。遠之遠矣。

** 摩頂說經

問。講堂開豁詞義未終。忽舒金臂說三摩提。是何意
旨。答。首楞嚴王玅莊嚴路。一經標指具足數言。錯過
此機葛藤難了。如大日輪能破全暗。如獅子吼能伏
百獸。如大火聚能燒須彌。如金剛劍能斷一切。舒臂
摩頂。當時一口吸盡西江。

** 七處徵心

問。阿難逐妄。如來指迷。七處追窮必無根本。是則是
巳龜毛兔角。既被所訶。畢竟此心為在無在。答。獼猴
窺月。月未嘗無。捉影則非。影非真月。晴空在眼覿面
無他。若問空華汝應揑目。

** 面門放光

問。圓融行布百界千如。十方微塵合成一界。既聞命
矣。佛頂放光大地不現。豈移此土至他方耶。抑復平
沉空所有也。答。因明立所。大地遷流。清淨本然從無
起滅。圓通證入塵累銷亡。諸有為相自然不現。譬如
寤時問夢中事。為有相耶。為無相耶。

** 識精元明

問。識精元明。講家謂為阿賴耶識。不生不滅與生滅
合。發起根身及器世界。識相既現。元性即隱。是否。答。
阿賴耶識伹名為識。不名識精。識精見精孤山同釋。
菴摩羅識是為元明。阿賴耶識謂為元明。則尚未可。
世界眾生相續緣起。本元明妙。豈涉去來。能生諸緣
不變隨緣。緣折遺者隨緣不變。本然清淨絕遠攀緣。
菩提涅槃此為根本。若如所云。識相現前元性即隱。
顛倒妄想違彼涅槃。豈得指為元清淨體。

** 佛咄阿難

問。佛咄阿難矍然避席。馬祖一喝三日耳聾。佛祖機
緣是同是別。答。一般機鋒箭刃上事。有殺人刀。有活
人劒。具眼者知。

** 舉拳屈指

問。檠拳竪指事本瞿曇。有實有權。為照為用。答。止啼
黃葉未免婆心。作家拈起料撿分明。依樣葫蘆。遭人
怪笑。

** 窮子逃逝

問。窮子捨父喻出法華。阿難悲淚引事輸情。故知說
經在法華後。答。衣裏繫珠亦同彼喻。說經前後不必
深窮。動地放光異文同指。

** 捨生趣生

問。捨生趣生未免輪轉。不生滅地恐不其然。波斯何
云得未曾有。答。伽黎誑惑指身後無。聞佛慈示悟身
後有。只此踊躍聞所未聞。却復悞謂捨生趣生是不
生滅。都認識神以為本來。喚奴作郎。究竟顛倒。

** 棄海認漚

問。山河大地咸妙明心。如來藏體開闡略盡。何所未
明來再叩耶。答。海即為漚。波不名水。躭緣失心。泥指
亡月。含元殿裏更問長安。

** 八還辯見

問。見猶離見見無所還。一言直指快便難逢。胡乃紆
回徒致辭費。答。水落石出。春到雪消。影草探竿重重
拶入。心緣路絕。貧無立錐。似空合空。以水涵水。

** 見性周遍

問。見性周遍遠矚塵沙。何廼眾生不越分寸。聲聞菩
薩種種差殊。或見初禪。或見千界。可得聞耶。答。元明
見性洞遠無餘。現前差殊脩業所發。周遍義類在後
廣明。脩業造端於茲略顯。

** 自然非彼不見之相

問。寂音謂為性見清淨。伹可目見非他能見。中峰謂
為離物不見。本無其相。二俱是否。答。說理轉勝。語意
不倫。經文伹云。不見若見見相現前。豈得復名不見
之相。葢不見者非見所及。此理本明。見非是見。見猶
離見。且待下文。方始開顯。

** 於一毫端含受十方國土

問。一毫含受其義云何。答。須彌藏芥。芥內須彌。大中
現小。小中現大。

** 如虗空華本無所有

問。空華本無虗妄不實。菩提淨妙圓亘周常。見緣想
相既屬空華。如何復云此見及緣元是菩提妙淨明
體。答。山河遷變豈礙虗空。見聞往來不攖湛寂。如來
藏裏影現空華。愚懵無知伹勞執捉。

** 我真文殊無是文殊

問。洞山開悟渠不是我。我正是渠。臨濟提持無位真
人面門出入。我真文殊無是文殊。宗教自懸理難通
會。答。惟有一月厚無第二。文殊之外豈更文殊。稱理
而譚一言斯足。離魂倩女誰幻誰堅。赤肉真人隨出
隨入。認影迷頭切須仔細。洞山過水渠我相逢。寶鏡
重重非公境界。

** 因緣自然

問。因緣說法排擯自然。夙昔闡陳。何名戲論。答。隨宜
方便不惜眉毛。曳尾靈龜自拂其迹。因緣和合燔盡
無餘。今日舉揚方為了義。

** 見見非見

問。本元見性獨妙真常。見見之時何勞離見。答。本說
見精是第二月。誠然見見見巳銷亡。不踁而走。無翼
而飛。返聞自聞知見亡見。豈心與目所能及耶。

** 諸三摩提

問。諸佛密義既聞命矣。彼說經者謂三摩提。亦有顯
別。阿難所問猶屬小乘。如來闡揚方屬圓旨。為止為
觀科釋不同。說偏說全疏指非一。是果然否。答。迴心
嚮大。本叩圓音。答在問邊漫勞分別。或三摩地。或三
摩提。及奢摩他。舉一即是。譯文徑省。以槩全題。摘句
尋章是皆逐塊。

** 別業同分

問妄見一緣何分同別。造業之地別具因由。受報之
時同其劑限。先德所釋。誠為是否。答。人迷我迷故謂
之同。人覺我迷故謂之別。妄例妄見本屬隨行。妄雜
正知遂成獨起。

** 見與見緣似現前境

問。永明長水各自分科。元我覺明見所緣眚。二句指
歸。應離應合。答。順理消文永明為是。覺明何眚。見緣
為眚。故下申言。覺見即眚。覺緣非眚。眚即眚明。明不
為眚。所覺雖眚覺未嘗眚。覺自離眚。覺并知眚。前不
云乎。見眚非病。若知其眚。眚不為病。明暗二性曾兩
立耶。

** 生滅去來本如來藏

問。因緣生滅盡屬假名。如來藏中本無所有。何不直
趨無上究竟。陰入處界徒此紛紛。答。不捨一法不受
一塵。治世資生未違實相。當由仁者分別多端。于種
種邊自生執著。彼師子吼何關鐵牛。木人無情豈驚
花鳥。

** 陰入處界

問。五陰次第識宇難銷。處入界三識為之本。唯識所
變虗妄不真。識與見精。是一是二。答。水外無波。金非
重鑛。要第九識方名識精。非彼賴耶伏藏生滅。問。全
體真如轉識成智何容決擇誰幻誰堅。答。轉不留情
繁興在定。雖圓鏡智。即此含藏。起滅未停不名白淨。
澄清海體豈外浮漚。非認浮漚遂為瀛渤。又問。本了
知性即湛元明。咎此覺明因之立所。識精微妙不越
了知。豈是涅槃常清淨體。答。第二月輪一月所現。終
不名彼不為月輪。因明立所所即妄生。豈得罪明并
棄明覺。決波求水濕性全無。不特亡波。抑且亡水。元
明見性具足涅槃。是見精微離見分別。

** 見精見性

問。明暗二種發見吸塵。見性見精本無自體。菩提涅
槃誰根本耶。答。後不云乎根塵同原脫縛無二。本一
精明為六和合。涅槃生死總由六根。故選圓通一門
深入。

** 因緣和合

問。因緣和合何分四義。答。因依往昔緣起現前。和不
中分。合尚兩立。問。因緣種種排擯無餘。如來指歸畢
將何等。答。佛說了義如晴明空。終不尚留一翳在眼。
剝芭蕉體中無有堅。世巧幻師誰為實法。

** 吸撮內塵

問。離色離相故名內塵。為分別影。為獨頭意。答。前塵
影謝吸攬中歸。雖則依他多由徧計。水中像現。鏡裏
月形。當體寂然。塵從誰起。

** 入處虗妄

問。入處虗妄。自性則無。何云如來妙真如性。答。了知
虗妄當體本如。且妙真如原無自性。

** 第一義諦

問。第一義諦言說都忘。佛祖從來何所標指。答。如來
口窄。阿難耳聾。楞嚴會中祇得一半。問。留取一半何
不說明。答。向下文長。且待來日。

** 七大周徧

問。七大周徧是義均否。答。本問四大例及虗空。援見
與識究極而言。兼內兼外。有別有總。問。識性見精何
分為二。答。聽聞覺知都名為見。前五照境具顯功能。
識兼了別傳送含藏。總六七八始獲全性。前後理殊
不妨分顯。問。畢竟同異。答。體相雖分指歸無別。周徧
圓融無有二也。問。巳復圓融何為循業。答。巨雷驚遠
聾夫不聞。日輪經天盲人不見。騰聲吐曜周徧義均。
所不見聞。斯為循業。

** 心徧十方

問。世間所有皆妙明心。石頭大小竹竿短長。任舉目
前當由此旨。答。鎮州蘿蔔。青州布衫。亦是世間諸所
有物。豈得盡指菩提妙心。逐塊韓盧。觸途成滯。

** 獲本妙心說偈讚佛

問。得本悟心一生取證。發大誓願還度恒沙。明是頓
超豈復漸詣。答涅槃易曉不歷僧祇。差別難明更審
微細。理雖頓悟。事以漸除。卷末釋成當無匿旨。

** 云何忽生山河大地

問。山河大地次第遷流。觀音說通忽然不現。或由神
力移擲他方。抑復遷流有時而滅。答。彼不現者清淨
本然。未嘗有生云何得滅遷流終始。影現空華。目睛
不勞。華於何有。

** 清淨本然

問。清淨本然山河大地。就路還家何等成現。世尊當
日胡反紆迴。答。黃面老子聊借探竿。祖師門庭當頭
一擊。相逢覿面了無異詞。審顧遲疑千里萬里。

** 為覺不明稱為明覺

問。為覺不明。吳興謂為覺了無明。長水謂為由覺他
明。溫陵復云性自不明用心合覺。未知孰是。答。求之
過深反失語脉。經旨若云為指明者名為覺耶。抑復
不明稱明覺也。輕施一拶用勘滿慈。故設兩端以為
套索。無明既乖有所尤錯。納成敗闕上我釣鈎。

** 因明立所

問。因明立所。疏謂無明織成能所。是果然否。答。眼施
金玉為青巳多。豈待塵沙乃足疵累。因明立所咎本
在明。若說無明更寬一著。

** 彼無同異真有為法

問。彼無同異真有為法。疏謂彼者依賴耶識指現相
言。吳興又謂無同無異指上所稱。葢無同異與同異
相總列為三。具有為法。兩家孰是。答。一真法界何異
何同。世界虗空盡由妄想。無同異中熾然同異。山河
大地從此遷流。蓋無同異無為法也。熾然同異巳屬
有為。因此復立無異無同。四相宛然有為轉熾。夢幻
泡影莫此為尤。顛倒塵勞覺明之咎。區區管見無當
前賢。

** 世界相續

問。風金火水次第輪成。風應在下。水應在上。相狀何
等。答。准他經說。地輪依水。水輪依風。風輪依空。大氣
舉之。風本在下。金質堅礙當在風際。另有一輪如崑
崙山及七金等不指地也。火光上騰蒸濕為水。氣呵
液結甑蓋汗流。故大海中常有火起。世界安立次第
本然。問。覺明堅明搖明。寶明四輪相依以明立體。明
為之咎不待言矣。若遺本明滅除世界。虗空莽蕩豁
達無歸。未必如來遂所稱允。答。丘陵坑坎不異黃金。
寶樹旛幢何非雲影。飛光按指豈待滅除。忉利菩提
別成世界。如來藏裏周徧圓融。地水火風皆歸實相。
遷流妄想豈盡然哉。

** 明理不踰

問。明理不踰。疏謂真明妙理是否。答。因明立所。見妄
相成。明理所知不越分寸。見不超色。聽不出聲。種種
是也。若復謂是妙理真明。何得更說覺明為咎。

** 流愛為種

問。種之與胎作何別白。答。種謂識神。胎指形質。愛根
遷流織成種子。妄想納受結為胎元。無始分段識神
先來。當體出生形質伊始。

** 有為習漏何當復生

問。習漏巳盡大地平沉。請為如來代一轉語。答。瞿曇
當日不消道個。我不見有大地山河。

** 水火凌滅

問。水火虗空不相凌滅。觀相元妄。觀性元真。復云何
說是圓徧義。答。相非性外。因妄顯真。性在相中。依真
立妄。竹密流水山高白雲。法界本寬何疑圓徧。

** 離即離非是即非即

問。毛端寶剎微塵法輪。自他不隔一多互含。當是華
嚴無礙境界。答。摩竭掩室不勞佇思。淨名杜口漫容
比儗。離即離非。是即非即。且與老僧過拄杖來。

** 三緣三因

問。三緣三因。長水謂是或殺盜淫三之助緣。溫陵又
謂。世界眾生業果相續。吳興則云。欲貪三種明是所
因。助殺盜淫種種緣起。未知孰是。答。世尊現說殺盜
淫業三緣斷故三因不生。取證經文。吳興理勝。問。緣
是所造。因是能造。所反屬先。能反屬後。於義何準。答。
因緣互生本無前後。執身不受。執意不行。緣斷因銷。
能所雙遣。

** 菩提心生生滅心滅

問。用真遣妄不名本然。有照有覺俱為障礙。曹溪亦
云菩提無樹。意謂此耶。答。無功用道本絕名言。北秀
南能。漫勞頻舉。

** 雖獲大宅要因門入

問。歸元無二方便多途。一路涅槃遵何戶牖。答。門門
善財處處彌勒。不消彈指樓閣斯開。彼過量人豈由
門入。

** 開無上乘妙修行路

問。修行圖藉次第宛然。教外單傳似疑徑省。答。為二
乘人及末法眾。開示化門非第一義。三乘權學一念
頓超。不歷僧伽豈由漸次。

** 五濁次第

問。五陰根本五濁因之。誰當其先誰當其後。答。緣染
之入色陰最先。銷滅之餘命濁最後。其驟接者其感
巳粗。其障深者其習尤勝。

** 湛旋虗妄得元明覺

問。五陰滅生從無實體。云何旋湛得契如來。答。初伏
煩惱。次斷無明。但去泥沙不除其水。水性自清塵土
故濁。若無塵土水自澄泓。

** 惱煩根本

問。煩惱緣起在五濁中。云何復開二決定義。答。初援
五濁為斷無明。次選六根為求深入。煩惱重濁最障
性修。故勑圓通鏤其根本。

** 六湛圓明

問。六湛圓明隨處可入。云何獨選耳根得通。答。六解
一亡互融勝妙。觀音入理此方應機。故涅槃門耳為
殊勝。

** 見斷修斷

問。塵沙無明麤細殊等。見斷修斷分劑井然。非可顢
頇一生取辦。答。無明積劫石鞏頓消。百千法門水潦
驟悟。一生證入豈遂無人。苟不其然修途難昧。

** 六根互用

問。無目而見。無耳而德。吼月泥牛。嘶風木馬。想亦如
是。答。以蠡測海徒益自勞。以籌算沙終恐未盡。依通
解會轉見難堪。佛法不是這個道理。

** 將誰立因求無上覺

問。撥無因果殃禍所招。慶喜一疑不為無見。答。抱橋
洗澡鈍置殺人。莫怕落空。落空不惡。

** 羅睺擊鐘

問。拈棰竪拂照用齊行。羅睺擊鍾後來依樣。答。宗門
大用軌則全無。莫謗如來便為戎首。我有一棒要打
羅睺。不合當時隨人使喚。

** 普佛放光

問。放光灌頂於時妙法曾不宣揚。云何大眾得未曾
有。答。纔涉言詮便成剩法。諸佛頂相本所不見。本所
不聞。今此會中光光相羅以頂灌頂。大佛頂義覿面
分明。塵說剎說當無有間。

** 根塵同源縛脫無二

問。生死解脫總由六根。云何證知顯不二法。答。聞聲
悟道見色明心。無明涅槃不爭分寸。知之一字眾禍
之門。白牯黧奴許伊話會。

** 陀那微細常不開演

問。阿賴耶識一分是真一分非真。於義果否。答。真與
非真是兩頭語。前不云乎。妄真同妄。離真非真。如何
更取此義纏擾。佛旨蓋云。若說是真若說非真。總恐
成迷。故不開演。截取兩頭。離言說相。大圓鏡智即阿
賴耶。無明涅槃非有二也。

** 非幻成幻

問。云何自心復取自心。非幻成幻幻于何立。答。心本
非幻亦復非真。若執自心塗汙不少。何況于中更生
取著。渴鹿求𦦨不大妄耶。

** 六解一亡

問。六解一亡非一非六。頓漸次第如何指明。答。一尚
不立。六云胡生。當體全超本無倫次。若須選擇六受
用門。綸結宛然因次第盡。

** 退藏密機

問。密言密機是一是兩。答。此經標首謂之密因。密在
汝邊言詮莫及。退藏領納是第一機。前此披陳巳為
剩說。

** 憍陳那等各說圓通

問。各證圓通從無優劣。何勞選擇獨事耳根。答。深入
一門音聞為最。自餘方便七大圓融。處入界三本如
來藏。故各各說盡圓通門。

** 識心圓明入圓成實

問。三界萬法唯識唯心。慈氏圓通何反不取。答。依他
徧計三性宛然。但可條分。未為最上。華嚴六相雖定
宗乘。慈氏門風尚需一劫。

** 都攝六根淨念相繼

問。觀音勢至分座蓮邦。淨土一門豈非上乘。答。隨其
心淨佛土自淨。六根攝入巳證圓通。但此想因未能
離念。豈如亡所聞盡覺空。

** 從聞思修入三摩地

問。達耳謂聞。著心謂思。治習謂修。名為三慧。准瑜伽
說。聞屬三賢。思判加行。脩成十地。二者孰是。答。雖稱
三慧統貫一門。聞性圓明曾何漸次。有初有漸。但於
聞中先後涉入。層梟而言。不必裂段。擬合思修彰三
慧名。失一門解。

** 入流亡所

問。入流成覺前有偈言。此云入流應無二義。答。准雲
棲解入法性流。如偈所稱返聞自性。

** 生滅既滅寂滅現前

問。入流亡所是聞聞理。聞所聞盡聞不聞理。覺所覺
空不聞聞理。空所空滅不聞不聞。於理是否。答。說理
即得寂滅現前。更是何理。問者一喝。答老僧耳聾。

** 聞熏聞修金剛三昧

問。熏是熏習。修是修證。現取音聞。何稱如幻。答。聽不
以耳。亦不以聲。幻法幻人離情絕謂。覷驢覷井同道
方知。不是目前音響所及。

** 三十二應

問。本菩薩身三十二應。為是報身。為是化身。答。如水
中月。應物現形。報化非真。是名如幻。

** 十四無畏

問。無作妙力施與無畏。事類相感得思維否。答。觀音
入理各以類求。無畏功德亦以類應。離目坎耳不熱
不濡。慈能止殺。空能銷堅。明能破暗。根身圓淨誰作
賊媒。塵境全除不亡何待。權實二智成女成男。福慧
並圓。一多互攝。表此義類理事相符。故與眾生合其
悲仰。

** 四不思億

問。頭目手臂影現眾多。如響應聲有感斯赴。為神通
耶。為法爾耶。答。持名誦呪總屬音聞。八萬四千尋聲
赴感。莊嚴勝淨微妙難量。擬議推求固所不逮。

** 大地山河俱時不現

問。萬象森羅云胡不現。答。一時清淨寶網交光。大地
山河何從安著。問。梵唄自然憑誰宣說。答。妙音圓徧
彌亘十方。耳入通玄理合如是。

** 文殊說偈

問。耳根證入契理契機。捨觀音門豈無方便答。二十
五行觸處現圓。官不容針。私通車馬。

** 聖性初心

問。聖性初心云何分別。答。彼聖位中逆順皆通。二十
五門何勞選擇。初心方便遲速不同。清淨音聞淺深
懸契。

** 安立道場

問。道場莊嚴表何勝相。答。悲念末法度彼沉淪。故此
攝心理事兼舉。

** 三無漏學

問。淫怒癡性即是佛性。何三無漏以戒為基。答。增上
慢人作過量語。非毀禁戒。祇益自欺。毗柰耶法根本
最先。定慧義兼。故不重釋。

** 淫妄愛見

問。愛見同坑。淫妄何別。答。淫由愛生。妄逐見起。以是
兼說愛見成河。

** 結界持呪

問。十方諸佛同一呪心。惟此密因將為無上。答。陀羅
尼義不可思維。觀音妙力說種種呪。現種種相。等無
有異。

** 四十四心

問。一生取證不歷僧祇。云何復問增進漸次。答。信住
行向并十地名。摩竭會中原所演說。始從兜率暨升
妙光。是一生耶。是累劫耶。

** 眾生世界

問。眾生世界前巳略言。此復繁稱。旨歸何屬。答。將明
等妙先釋眾生。生佛同原本無差別。此有所有非因
所因。方位遷流。以故合說。

** 非真求復

問。一處休復圓通妙門。何乃求真復成非相。答。纔有
一毫眼著金屑。動念即失。舉心即乖。

** 窮十二變

問。六境六情旋流不止。云何修證還得出離。答。因聲
有色。因動有聲。聲不自聲。誰為動者。

** 刳其正性

問。云何漸次刳其正性。答。眾生淫欲而正性命。斷除
三毒淫為最先。

** 即獲無上

問。違其現業即獲無生。乾慧以前便齊八地。是漸次
不。答。雲棲謂指圓頓行人。然約漸次在因地中。且待
增修後證果位。

** 從真妙圓重發真妙

問。一真法界直入全超。十信位中如何重發。答。自乾
慧地巳證一真。初增信心重重顯發。大悟小悟閱歷
不同。根本智齊乃彰差別。

** 迴佛慈光向佛安住

問。信住行向標位各殊。云何十信巳列住名并迴向
義。答。十波羅蜜勝槩全彰。如來乘中不妨兼舉。迴自
佛來。向從我往。交光涉入何所住耶。

** 四加行位

問。天台加行位列小乘。云何此經在十向後。答。彼彰
通教。此說圓門。理非一指。詞無定科。即小乘名顯大
乘法。

** 如來逆流菩薩順至

問。順行而至次歷僧祇。如來逆流是名何等。答。地前
諸位以次而遷。擬陟修途豈容蹵至。如來妙應赴感
隨機。衣垢脫珍曲垂方便。

** 是覺始獲金剛心中初乾慧地

問。初乾慧地連綴上文。撿原疏中指科不合。答。從初
乾慧具足大心。歷五十五功行始備。位同大覺故名
等覺。此正所謂金剛後心。

** 名大方廣妙蓮華王

問。稱大方廣原本華嚴。妙蓮華王具法華旨。經兼二
義得此稱耶。答。天台賢首各定一尊。楞嚴會中出門
合轍。

** 斷除六品微細煩惱

問。溫陵解謂。九品煩惱斷除其六。自餘三品佛果全
除。蓋此巳證大乘地位。不從欲界前六品也。此說是
否。答。審除微細先獲法身。豈至今時纔登二果。頓悟
禪那經有明誨。溫陵理勝。不足疑矣。

** 六道七趣

問。六道七趣本無所有。為勝為劣。得非妄耶。答。依世
間法安立假名。倘未出離升沉宛在。想聰情鈍稱此
可知。

** 生從順習死從變流

問。儒典所傳遊魂為變。此云變流。旨頗合否。答。少壯
遞遷皆由順習。形哀物變輪轉環流。儒佛所稱。是皆
同旨。生死交流輪迴不巳。阿誰取證出此蓋纏。

** 有十種仙

問。遊仙一類不載他經。此獨詳明檃括何旨。答。秦皇
漢武本好神仙。黃老失傳。多溺其說。有形終盡去天
尚遙。倘聞佛言廢然知返。問堅固交遘。答。一身坎離
自為牝牡。非云金液窮極淫機。

** 于無盡中發宣盡性

問。云何為盡云何無盡。答。不盡空理故云無盡。然巳
窮空故云為盡。于窮空處如存不存。于不盡處若盡
非盡。既巳窮空故名非想。然不盡空故非非想。

** 有無二無無二亦滅

問。依中道智無二亦無。非有非無作何揀別。答。巳離
四句不著二邊。空色兩亡形言都盡。豈諸戲論所能
及耶。

** 此十方空悉皆銷殞

問。虗空銷殞世界都忘。即此道場何處安立。答。迷妄
成空。依空立界。或起或靜。為異為同。既爾發真銷滅
自盡。別行一路只在目前。毫端寶剎微塵法輪。惟證
乃知。非公境界。

** 五陰主人

問。五陰既盡誰為主人。強作主人何由陰盡。答。住名
主人理無遷變。前云五蘊本如來藏。豈彼逃匿名蘊
空耶。

** 五陰區宇

問。色為堅固豈有說乎。答。色塵留礙是堅固義。劫有
分段晷刻成形。問受為虗明。答。受由見起仗此虗明。
察察為知方能領納。問想為融通。答。想濫十方融通
三界。自生煩惱。此為其端。問行為幽隱。答。諸行遷流
幽隱難辨。剎那起滅是眾生根。問識為顛倒。答。識情
顛倒去後來先。生死迴流命光飄忽。問五十陰魔。答。
種種魔事各以類從。五陰未空不離五濁。

** 得意生身隨往無礙

問。十身具足乃獲意生。受陰乍離何遽得此。疏分利
鈍是果然耶。答。譬如寱語中非所期。定力現前偶然
暫得。非謂圓頓巳足十身。遂與聖賢同證果位。說利
說鈍經旨未然。

** 一倫生死首尾圓照

問。首尾生死何云一倫。答。生死遷流都屬妄想。一期
倫次自為始終。想陰既離了知不實。此煩惱障應念
而空。

** 行陰十種

問。六十二見教相條分。今行陰中十種外道無因徧
常以及涅槃。成六十二。疑即此也。答。准教乘說別有
指科。總之不離斷常二見。今經所說名數相符。以此
倫彼亦無不可。

** 邪魔外道

問。邪魔外道深淺不同。五十種類作何次第。答。色屬
形有。易感羣邪。受為領納。魔入心腑。想轉幻忽。魔來
附人。行雖擾動外道幽清。識涉勝流直趨小乘。如是
次第種種不同。毫釐有差天地懸隔。

** 諸根互用

問。現前六根互用開合。從乾慧地直至如來。一生取
證經旨合否。答。六根互用證圓通門。五蘊銷亡入如
來地。前後互顯一路涅槃。不歷僧祇如是如是。

** 生因識有滅從色除

問。云何識生云何色滅。答。命根不斷捨生趣生。以致
形有由細及麤。堅礙銷亡歷受想行。次第寂滅從麤
入細。生自順出。滅從逆入。

** 理則頓悟事非頓除

問。理事一揆何分頓漸。答。因次第盡修證不無。乘悟
併銷汙染不得。分頓分漸。非實兩途。大修行人理事
兼到。

** 持經功德

問。佛說法巳較量經功。為持一經。為轉全藏。答。依文
解會食飯不消。故紙堆頭轉多理沒。密因了義一句
全提。首楞嚴王只在這裏。

楞嚴答問(終)
No. 674-7
 藥師燈燄
震旦桑門　淨挺　著
優婆塞　徐世淯
　陳祚昌　仝閱

問。藥師是大乘經否。答是也。問。何遽知為大乘耶。答。
佛告阿難。此義甚深。唯除一生所係菩薩。難可解了。
又曰。諸行聲聞獨覺乘者。皆以大乘而安立之。以是
知其大乘也。問。既大乘經。何故說有為法。答。舉足下
步無非道場。一色一香誠哉佛事。治世語言資生產
業皆與實相不相違背。方便善巧何不可耶。一向擎
拳竪掌。指東話西。他增上慢一流人全弄虗頭。未得
謂得。未證謂證。撥無因果不畏罪福。佛也沒奈何他。
臨末梢頭像法轉時。越發信不及了。正法住世一千
年。像法住世一千年。塔廟堅固。鬬爭堅固。今正此時。
業障所纏。塞礙道眼。奈何奈何。薄伽梵涅槃門有一
個方便法兒救度。汝等尋常大言不慚說。念佛一聲
漱口三月。西方淨土我不願聞。如今不要你生西方。
即生東方也。罷東方世界號淨琉璃。亦如西方等無
差別。只是一件。西方極樂即無退轉。東方世界。亦可
生天為轉輪聖王。或生人中作國王大臣長者居士。
多饒財寶。富有倉廩。威德具足。形相端好。汝意云何。
生願樂否。求官位耶。求富饒耶。求男女耶。求長壽耶。
饒你修行不修行說著。飲食衣服醫藥臥具所受用
物。都無盡期。十箇有五雙。割捨不得。更有奇特。不但
作諸事業隨意所趨。乃至三十二相八十隨形。直至
菩提。與他釋迦老子無二無別。你還肯好樂麼。不是
此便是彼。不上南便落北。尋常說個地獄餓鬼畜生。
汝都不信。他琰魔法王在汝面前。有俱生神具說罪
福。你增上慢人還免得麼。一般在人道中王法所加。
縛戮係閉。災難凌逼。水溺火焚。種種惡獸所噉。乃至
攣躄背僂。白癩顛狂。生居下賤。為人奴僕。汝還甘麼。
虎狼異類。蚰蜒小物。且不足言。即如牛馬駝驢。負重
而行。無罪無辜。受人鞭撻。是何道理。衛太子。許皇后。
吳楚淮南。並以呪詛死者千屬。有因果耶。無因果耶。
日月薄融。彗孛飛流。飢饉頻仍。戰爭不息。民生其間
率多中夭。地獄三塗此其較著者也。諸大乘經說六
度法。總為菩薩因緣。勸汝布施。汝又不肯。勸汝持戒。
汝又不能。甚至積集資財。破壞軌則。一味我慢貢高
耑與忍辱相反。厭棄多聞與精進反。毀敗正見與禪
定反。于佛所說契經深意不能解了與智慧反。一切
聲聞緣覺諸小乘法是束縛汝不定的。這六度萬行
明明大路在汝目前。汝又當面錯過。一味指空望空
胡喝亂道。不敬天地。不信鬼神。可憐生可憐生。此一
回來失却人身。真正救汝不得也。泥裏喫跌泥裏洗。
平常教汝參禪念佛。七日為期。七日不了再是七日。
如今業障所纏卒難消遣。一日一夜乃至七日七夜。
禮拜行道。念念不可放鬆。這八關齋戒。關閉一切諸
惡。增長一切諸善。西域有人得生天果。目連尊者曾
為頻婆娑羅王攝授此戒。此土任彥升沈休文諸大
英俊。以是為入道之基。白居易問鳥窠。窠曰。眾善奉
行諸惡莫作。你晝夜六時在藥師壇中。所為何事。然
燈續明。放生修福。畢竟圖度著可意事。厭離著不可
意事。這圖度可意的便是好善一心。厭離不可意的
便是惡不善一心。生慇重心。生恭敬心。無垢濁心。無
怒害心。七日一心。乃至四十九日一心。這四十九日
中光明不絕。便是一盞淨琉璃綿亘十方。內外瑩徹
了也。我如今還說一箇譬喻。這琉璃瓶本是光明。內
外十方無所不照。只因黑夜裏。失却一隻眼睛。無端
借些膏火。以火生光。以膏續火。一息不來便暗昏昏。
一齊不見了。諸人要知。你四十九日內還有一息不
來的時節麼。直須念念是處處是時時是。如膏續火。
如火生光。淨琉璃打成一片。個裏却揀擇不得一毫
頭。夾帶不得一些子的。譬如琉璃。若有揀擇便有照
有不照了。若有夾帶便有亮有不亮了。以有所得心
修無所得法。還以有所得法證無所得心。八大菩薩
乘空而來示其道路。日光遍照。月光遍照。廣嚴城畔
圓陀陀活潑潑。古鏡流輝東方西方一齊涉入。此所
謂𦦨網莊嚴也。實際理地不受一塵。佛事門中不捨
一法。你增上慢人慣開大口。撥無因果惑亂人。畢竟
飯是米做。塼是土做。師姑是女人做。因地而倒。因地
而起。頭頭法法了了明明。因果歷然。理事不二。到這
裏還信得及麼。也不要你參禪。也不要你念佛。只四
十九日禮拜稱誦這藥師經。身口意業自然清淨。多
生罪障。累劫冤牽。一時氷釋了也。悟與不悟。了與不
了。且漫商量。洒洒落落。做一個光明潔淨有道的人。
多少受用三塗地獄自然羈絆汝不著了。佛昔本願
與汝同證菩提斷不欺汝。況復四大天王十二藥叉
與一切天龍鬼神共相擁護。豈不快哉豈不快哉。一
切不修行人諸惡鬼神奪其精氣。一切修行人天龍
神等所共護持。福善禍淫斯理不爽。天神人鬼儒典
有之。益知此大乘經文不可謗毀矣。還有數問。鴛崛
托鉢。有一女人。臨當產時受於極苦。為甚不持此經。
一時轉女成男去。曇照禪師命終乃云。閻羅王來拿
我也。莫不是彼王推問麼。師子受戮。二祖往鄴都橫
被王法。當亦名為抂死麼。如何如何。玄沙道。盲聾喑
啞三種病人接伊不得。果是障緣深重耶。溈山水牯
牛。南泉水牯牛。帶角披毛。隨路而行。罪過不少。馬祖
不安。院主入問。日面佛。月面佛。莫不是日光遍照月
光遍照麼。諸仁者。除却善男子善女人。為他鄔波索
迦鄔波斯迦。更立一名。除却疑神樂神八部等神。為
他徤達縛阿素洛揭路荼緊捺洛等。別安一義何如。
速道速道。

藥師燈燄(終)
No. 674-8
 彌陀舌相
西溪俍亭挺　著
同學　吳山濤
　戴斑立　仝閱

問。如來說法四眾臨筵。為甚麼彌陀會中比丘尼優
婆夷以及人非人等一齊不到。答。成佛久矣。

頌。清淨從來無女人。畜生那敢並追尋。獨憐共命頻
伽鳥。古佛光中再現身。

問。迢迢十萬乃是西方。為甚又說箇惟心淨土。答。不
信長安在日邊。

頌。白鷺池邊半畝居。綠楊兩岸間芙蕖。怪他無限癡
男女。奔走迢迢十萬餘。

問。彌陀佛今現在是果然麼。答。錯過不少。

頌。古佛過去久矣。快把淨瓶扶起。分明渡水逢渠。原
來是姓。張的老李。

問。極樂國土清淨有餘。說什麼硨磲碼瑪。答。暴富貧
兒自古多。

頌。釋迦貧迦葉富。玉泉皓前世不修。打倒了葡萄棚。
留得一條布褲。阿逸多阿逸多。太無厭生。討個大光
錢認主顧。

問。東方不動地瑠璃光菩薩。亦與西方無勝世界安
養一般。為甚麼落日懸鼓耑以生西為念。答。切忌指
東話西。

頌。一為遷客去長沙。西望長安不見家。黃鶴樓中吹
玉笛。江城五月落梅花。

問。妙華供養遍往十方。仍以須臾還至本國。莫是神
足通麼。答。不許夜行投明須到。

頌。驢兒三脚弄蹄行。木馬臨風吼幾群。無足鐵牛連
夜走。看煞區區沒眼人。

問。孔雀鸚鵡演暢法音。喚他作畜生得麼。答。雖行畜
生行不得畜生報。

頌。燕子飛燕子飛。何處黃鶯帶雨啼。更杜䳌流血。雙
雙瓦雀踏破柔荑。

問。寶樹出音使人念佛。無情說法在在有之。是果然
否。答。燈籠拍手笑呵呵。

頌。燈籠拍手。露柱開口。八角磨盤空裏走。喫不盡沽
來酒。說甚麼趙州無常州有。切忌切忌播揚家醜。

問。人民國土無量僧祇成佛以來今止十劫。然則十
劫以前當不得名為極樂也。答。春風是處馬蹄香。

頌。無量阿僧祇劫。怪道不生不滅。東風搖曳柳絲長。
三箇烏龜證箇鱉。果然是秤錘嚼鐵。

問。補處稱尊。獨許一生授記。為甚麼有餘方便令他
凡聖同居。答。未容揀擇。

頌。一箇兩箇千萬箇。海壇馬子似驢大。烏梅結網打
蜻蜓。師姑原是女人做。

問。不到西方必愁退轉。釋迦彌勒何為睹吏陀天。答。
珊瑚枝枝撐著月。

頌。溪西鷄齊啼。屋北鹿獨宿。不是上天堂。便是落地
獄。雪山六載何曾出家。少室九年也未離俗。

問。一心不亂即得往生。古人道生則必定生。去則實
不去。是否。答。到頭雲定不離山。

頌。天地只爾戶庭巳。悠世與我以相遺。復駕言兮焉
求。老僧百年後。山前檀越家變一頭水牯牛。

問。東方舌相遍覆大千。且問南西北方上下再來作
何安置。答。如影投影。

頌。不是心。不是佛。不是物。古往今來窮不徹。韶陽老
得一橛。擬思量沒交涉。昨夜門前流水聲。癡人喚作
廣長舌。

問。一切諸佛同知護念。為甚麼觀音勢至獨號當機。
答。冤有頭債有主。

頌。搯數珠修行下坡不走。晝夜六時披枷帶肘。一笑
歸來何所有。三三成一九。兩個黃鸝鳴翠柳。

問。子憶母母憶子。啐啄同時。為甚麼又道作家不啐
啄。答。真誠不是小兒嬉。

頌。子啐母啄。母覺子鷇。觀音彌勒太煞婆心。牛頭夜
义寒威卓朔。咄咄老鼠哥哥入牛角。

問。娑婆教主能忍能行。與彼阿彌陀如來。畢竟誰君
誰臣誰賓誰主。答。向時奉奉時向。

頌。娑婆極樂教中王。此土他方任主張。但得主賓齊
一致。莫教行旅往來忙。

彌陀舌相(終)


*** 金剛隨說并般若別傳序

盧行者悟無住生心。得法黃梅。為青原南嶽之祖。固
知金剛般若一字一句有由也。余過河渚造雲溪。讀
語錄盈尺。嘆未曾有。及閱金剛隨說并般若別傳。使
我毛骨並爽心目俱開。竹林精舍去此非遙。拈華微
笑儼然未散。頂門具眼。舍雲溪其誰屬耶。昔德山遇
婆子。焚青龍疏鈔。道重海內。乃今得俍和尚者。有句
無句雙眼圓明。黃梅衣鉢他人不敢與爭。烈烈千古
矣。

時
康熈六年夏至日禹航同學弟嚴沆拜手題
No. 674-9
 雲溪俍亭和尚金剛隨說
禹航顥亭居士　嚴沆　閱

黃面老子婆婆和和。說金剛般若波羅蜜也不較多。
傅大士講金剛經揮尺一下也不較少。中間此彊彼
界。定一十八住。設二十七疑。判三十二分。雖則各逞
胸臆。要且同門出入。雲溪抑不得巳。塗污古人。不免
胡亂一上。好個世尊著衣持鉢面目宛然。不起於座
說法巳竟。當時空生出眾。大展坐具。作禮三拜急請。
諸人著眼。豈不快便難逢。可惜許忍俊不禁多口。道
個希有希有。且道如何是他希有處。經中明言如來
者即諸法如義。又云。如來者無所從來。亦無所去。又
云。聲求色見不見如來。一幅倪雲林白描山水。中間
人影也不見一個。却是多少巧妙多少奇特。諸仁者
且莫錯過。洞山辭雲巖。問百千後誰邈師真。巖云。祇
這是。後有僧問洞山。只如雲巖道祇這是。意旨何如。
山云。我當時幾錯會先師意。諸仁者莫錯會好。空生
是一尊青龍陀佛。特特而來。未兔入他保社也。指望
搭箇東瓜印子。所以說。善護念諸菩薩。善付囑諸菩
薩。五百弟子眼巴巴的。法華會上授記不遠了。且住
且住。經中明言實無有法名為菩薩。誰當護念。誰承
付囑。然雖如此功不浪施。為發大乘者說。為發最上
乘者說。開口便說。菩薩非復吳下阿蒙。跛鱉盲驢一
般行徑。所以說。通達無我法者真是菩薩。又說知一
切法無我。得成于忍。此菩薩勝前菩薩。只無我二字
四相根原。一齊都斷絕也。諸仁者過去心不可得。現
在心不可得。未來心不可得。遭他婆子一問。直是開
口不來。說甚發菩提心。早是錯也。住個什麼。降個什
麼。弄泥團漢。有甚了期。老瞿曇將錯就錯。笑臉相迎。
垂下一個鈎子。贊歎不迭道。善哉善哉阿蘭那行。被
他迷昧不少。却順口答他道。如汝所說。發菩提心。如
是住。如是降伏。借婆衫子拜婆年。不傷物義。問個八
兩還他半觔。何等現成。何等慶快。後來說如是知如
是見如是信解。發菩提心。一場話端。纔得了畢。中間
印證空生。一則曰如是如是。再則曰如是如是。三則
曰如是如是。一大藏教劈頭安個如是我聞。剛被空
生。搔著庠處。和贓捉敗。赤心片片。滿口淋漓。為他又
安兩個註脚。度眾生却無眾生。無我無人故無眾生。
無眾生故無壽者。如是降伏布施不受福德。以福德
無故不受福德。不住相布施故不受福德。如所教住。
應無所住。是半句應無所住而生其心。是全句。此云
無住布施。一點水墨兩處成龍。却又下個探頭云。可
以身相見如來不。於意云何。是探竿。是影草。祇園會
中慣得其便。只此藥頭儘用到。底直得水盡山窮。弓
斷矢折。母啐子啄。機境相投。這也不為辜負諸相非
相即見如來。猩猩與汝相見了也。問答巳畢。空生晏
坐多時。是點頭會腦的。便信得及。如是言說。如是章
句。驀起大心。為他眾生更伸一問。一念淨信具諸福
德。遠離四相。是不待言。且併法與非法兩頭坐斷。經
中法相雙舉。先拋相後拋法。為他空生是個知有的
人。全坐在非法一邊。法便拋了非法一邊。貼肉布衫
最拋不下。所以說個法尚應捨何况非法。諸仁者。如
來開口說得一兩行經。何處分章。何從摘句。空生大
驚小怪。便云得聞如是言說章句。是無說說。即是不
聞聞耶。有所說法耶。無所說法耶。瞿曇此處急下一
竿。將一個阿耨多羅。弄成熟鐵丸子。令他吞吐不得。
空生隱隱的尚有一物。掛在胸中。一時還放不下。按
著膽說個無有定法也。只依樣葫蘆。說非法非非法
而巳。心問口。口問心。卜度將來。一切賢聖皆以無為
法而有差別。三賢十聖差別宛然。據他見處。全靠在
法身邊。那得個透法身句子。如來輕施一拶。把從前
所說福德。放過那邊。却將阿耨多羅。併與此經。一齊
拈起。趂口快說個佛法者即非佛法。文殊普賢起佛
見法見。貶向二鐵圍山。且問他十聖三賢向何處安
身立命。須陀洹非須陀洹。斯陀含非斯陀含。阿那含
非阿那含。阿羅漢非阿羅漢。空生巳證人空。他實實
信得及的。只因他黃面老粧模作樣。說個天上天下
唯我獨尊。又說然燈佛與我授記作佛。却疑別有被
他如來一眼觀破急處。施嵩空生見路便行。直下道
個於法實無所得。百千三昧無量法門。向一毫頭上
一時穿却。雖然如此。法華會上各各授記。各各莊嚴。
五百箇沒緊要的禪和。打作一團。終日癡心妄想。空
生欄頭一問護念付囑。不免走入這伙伴裏。如來因
行棹臂。打破沙盆。說莊嚴即非莊嚴。癡人面前不得
說夢。前說無住布施是半句。此說無住生心是全句。
神通妙用。運水搬柴。鳥棲無影樹。花發不萌枝。六塵
門頭親切受用。黃梅家法。剛被盧行者一擔承當也。
只在般若部裏拾得一句陳言。當作家寶。諸仁者受
持讀誦一句半句。也儘彀了。何況四句偈耶。第一希
有那可追尋。非心說心。非身說身。非文字說文字。不
得巳安個經名。非般若波羅蜜名般若波羅蜜。且道
以何為金剛耶。帝釋宮中之寶。薄劣眾生所不能見。
世尊哆哆羅羅說了一上。畢竟說些什麼來。諸仁者
莫眼花。微塵合為世界。世界碎為微塵。大中現小。小
中現大。不可以身相見。乃可以三十二相見耶。涕淚
悲泣。深解義趣。如是之經既離色相。復絕名言。摩尼
寶藏稱引徒繁。白鷺池邊口門尚窄。生實相者即是
非相。第一希有。那可追尋。離一切相即名諸佛。如是
如是親蒙印可。有所說耶。無所說耶。非第一波羅蜜
名第一波羅蜜。非忍辱波羅蜜名忍辱波羅蜜。木雞
號月。芻狗驚霜。何等境界。空生空生。打頭說個發菩
提心。我且問你菩提心是有相的是無相的。既知離
相作佛。要須離相發心。無住生心。生無住心。兩個五
百合成一貫。將謂是別有耶。布施離布施相。眾生離
眾生相。說住說降。總只一般詞理。啼得血流。不如緘
口。真語。實語。如語。不誑語。不異語。將謂是別有耶。空
生巳知離相。未知離法。諸供養中法供養最。諸布施
中法布施最。有住法布施。有不住法布施。且問空生
何者為法耶。從前直捷了。當開口見喉嚨。道個如來
無所說。只此一語千穩萬穩。般若波羅蜜經渾身擔
荷了也。讀誦受持不離這個。在在處處華香散滿。巖
中華雨不足奇矣。功不可量。功德無邊。罪性本空。罪
業消滅。阿耨多羅有所得耶。無所得耶。不可思議不
可思議。語言道斷。心緣路絕。黃面瞿曇一時口掛壁
上。可笑空生。這漢一不做。二不休。推啞粧聾。進前更
問發菩提心應云何住。云何降伏。一路行來。不知張
老官高姓。秤錘上呷汁。沙裏尋油。豈不好笑。諸仁者
你道。空生為何又起這個問頭。教中說青龍應化。示
現聲聞。不厭重重再三申請。前問是根本智。此問是
後得智。仔細檢點將來。空生巳知離相。未知離法。緊
緊的揑定阿耨多羅不曾放捨。畢竟謂有心可住。有
心可降。空界碧漂。再三撈摝。故申前問。鵶臭當風。如
來這番略施活計。先將一個軟套索兒套定了。他說
發阿耨多羅者。當生如是心。如是之心謂實無耶。謂
實有耶。從前答降答住。一云布施。一云度生。如今撥
轉面皮。更不如何。若何直下覆他。無一眾生實滅度
者。然後揮起金剛寶刀。當面欲去。說實無有法發阿
耨多羅三藐三菩提心。鯨吞海水。露出珊瑚。血淋淋
地。一副肚腸。兩手掀翻。和盤托出。這裏始是空生放
身命處。古人說學道。如鑽火逢烟漫罷休。直待金星
現。歸家始到頭。所謂百尺竿頭須進步也。然燈佛所
實無有得。如是如是親蒙印可。如來者即諸法如義。
此法無實無虗。於是中無實無虗。一切法皆是佛法。
非一切法名一切法。謂實無耶。謂實有耶。空生空生。
於法實無所得。親言出親口。只為騎牛覓牛。不覺證
龜成鼈。如今一覺醒來端的。舌頭只在口裏。纔方站
得脚根。便會轉身吐氣。譬如人身長大。一箇問端舉
起。便薦前云。佛說非身是名大身。此云即非大身是
名大身。鷂鷹展翅多少快便。空生空生。也罷也罷。今
此會中而為菩薩說法。上成佛道。從無佛道可成。下
度眾生。從無眾生可度。護念菩薩。付屬菩薩。實無有
法名為菩薩。連一箇把柄。都弄沒了。非佛土名佛土。
非莊嚴名莊嚴。若佛法有者。即菩薩法亦有。若佛法
無者。即菩薩法亦無。一切法是佛法。一切法無我人
眾生壽者。通達無我。是菩薩法。從根倒斷。盡底掀飜。
去年貧尚有立錐之地。今年貧錐也無。空生空生。討
甚麼碗。憑將五眼。覓取三心皆為非心。是名為心。覓
心了不可得。誰為菩提心者。誰為發菩提心者。布施
福德拋向那邊更那邊。誰問有無。誰問多少。非色身
是名色身。非諸相是名諸相。前巳合提。此更分舉。身
心遠離。如幻如化。琉璃寶殿明月空堦。其有法可說
耶。其無法可說耶。空生空生。雖則鼻孔撩天。却也別
開生面。續佛慧命。須是其人。直為未來眾生通一線
地。喚作眾生。早是錯了也。不喚作眾生。早是錯了也。
非眾生名眾生。畢竟喚作甚麼。末後一著始到牢關。
樹倒藤枯。水落石出。如是如是親蒙印可。阿耨多羅
無有少法可得。無我人眾生壽者。是平等法。非善法
是名善法。法法何法。無法亦法。此經尚留元字脚耶。
平等二字將他個差別話頭一擊粉碎矣。受持讀誦
遍界難量。算數思維所不能及。賓中有主。主中有賓。
你不是我。我全是你。豈有眾生如來度耶。有我非有
我。凡夫非凡夫。是回互是不回互。以三十二相見如
來。不見如來。諸相非相即見如來。不可以身相得見
一句。頭正尾正。雖然離相。出生却又捨他不得。於法
不說斷滅相。雙放雙收。同生同死是。有法耶。是無法
耶。一切法無我。得成於忍。不受福德。福德可思量不。
如來者諸法如義。無所從來。亦無所去。其可以身相
見耶。非微塵名微塵。非世界名世界。非一合相名一
合相。須彌內芥子。芥子內須彌。類之不齊。混則知處。
凡夫貪著。如來不應貪著。曾見個什麼來。非我人眾
生壽者。名我人眾生壽者。色相巳離。情見不立。不住
此岸。不住彼岸。不在中間。如是知。如是見。如是信解。
鐘樓上種菜。牀脚下唱贊。兩個泥牛鬬入海。直至如
今沒消息。問取什麼人來。非法相名法相。鷂子過新
羅。也不取于相。如如不動。如是如是作如是觀。現前
大眾不得無分。大眾祇樹給孤獨園一時不見了也。
他化天宮靈鷲山竹林園攪做一塊。混作一團。你諸
人曾見麼。摩竭提國普光明堂。耆闍崛山一齊移向
舍衛國中去也。你諸人還信得及麼。如此告報。也是
畵蛇添足。死馬做活馬醫未免刻畫。無鹽唐突西子。
當時德山老漢爛熟金剛并青龍疏鈔。一時焚却。却
是何等眼目。趙州轉藏不下繩床。又是個甚麼道理。
大眾且過一邊。

金剛隨說(終)
No. 674-9
 雲溪俍亭挺和尚金剛別傳
禹航顥亭居士　嚴沆　閱

金剛般若波羅蜜經

陳操尚書問睦州。看甚麼經。州云。金剛般若經。操云。
六朝翻譯。師看的是第幾朝。州拈起云。一切有為法
如夢幻泡影。睦州善能看經。傅大士善能講經。且道
睦州拈起。大士揮尺。他兩人還有差別也。無見不分
明。聽我重添註脚。

敷座而坐

敷座而坐等個人來。少林九年又差多少。若遇個性
燥漢。一手推翻喝散大眾。豈不快便難逢。不唧𠺕。重
新問起。

如汝所說當為汝說

若還一向不說。未免法堂草深。直恁如何若何。誑惑
人家不少。罷罷罷。如汝所說當為汝說。應個來機。雖
則私通車馬。從來官不容針。空生空生。切須解聽。

如是住如是降伏

宴坐巖中。也儘殻了。當時著甚來由。安他兩個註脚。

若菩薩有我相人相眾生相壽者相即非菩薩

離四句絕百非。速道速道。空生發得這個問頭。如來
定然口啞。

菩薩于法應無所住行于布施

應無所住。只這一句。逗漏巳多。後來說個而生其心。
重復畵蛇添足。

若見諸相非相即見如來

法眼云。若見諸相非相。即不見如來。且道那一個是。

頗有眾生得聞如是言說章句生實信不

莫認驢鞍橋。當阿爺下頷。

佛告須菩提莫作是說

好世尊急與一捺。

何以故若取非法相即著我人眾生壽者

前箭猶輕後箭深。當時連下幾個何以故。為他空生
正坐在死水裏。從伊痛處針錐。

法非法非非法

百丈云。教語皆三句相連。初中後善。若只說一句。令
眾生入地獄。若三句一時說。渠自入地獄。不于教主
事。雲門三句。臨濟三句。會得也不難。

法尚應捨何況非法

這裏一擊粉碎。

如來得阿耨多羅三藐三菩提耶如來有所說法
耶

討甚麼椀。

如我解佛所說義無有定法名阿耨多羅三藐三
菩提亦無有定法如來可說

空生空生。當時在燈影裏相似。

一切賢聖皆以無為法而有差別

大有這個在。

於意云何若人滿三千大千世界七寶以用布施
(至)所謂佛法者即非佛法

於意云何。一個鈎頭用得慣便。大凡說法。有權有實。
有正有偏。七寶布施。衝天鷂子飛來驀地翻身。收到
四句偈上。佛法即非佛法。文殊普賢趕出山門外去
也。且何名此經。首山道。低聲低聲。向這裏會取。

四句偈

僧問晦堂。如何是四句偈。堂云。話墮也不知。晦堂晦
堂。墮也墮也。

實無有法名阿羅漢

親言出親口。

然燈佛所於法有所得否

事從根脚起。只為祖禰不了。殃及兒孫。洗得清來。巳
是大費脣舌。

於法實無所得

須菩提尊者說經次。帝釋雨華者云。此華從天得耶。
從地得耶。從人得耶。帝釋舉手者云。如是如是。

莊嚴佛土即非莊嚴是名莊嚴

毗盧遮那佛從寶師子莊嚴世界翻身一輥。直輥到
七金山際赤鐵輪邊。依舊起來。與他安樂佛土。栴檀
佛土。妙香佛土。妙金佛土。蓮華佛土。妙喜佛土。善住
佛土。鏡光明佛土。打做一塊。攪做一團。在藕絲孔上
出現。你還見否。

無住生心

無住布施一齊放倒。無住生心一齊提起。放得下提
得起。絕後再甦。剎剎塵塵莊嚴佛事了也。盧行者菩
提無樹。明鏡非臺。說清淨心。略較些子。

不應住色生心不應住聲香味觸法生心

只在六根門頭。却不被他污染。曹山隨墮有由也。荷
澤云。西天二十八祖相傳無住的心。淨名云。從無住
本立一切法。揑個死蛇頭。

佛說非身是名大身

說身相即非身相。是遮句。說非身是名大身。是表句。
空生空生。也解個有縱有奪。

受持讀誦

和身托付為受。一念萬年為持。破塵出經為讀。常轉
如是百千萬卷為誦。趙州轉藏。遭他婆子檢點。且道。
婆子別有長處也無。

又受持讀誦此經

僧問首山。如何受持。山云。莫污染。法眼云。證佛地者
名持此經。還是首山說的是。法眼說的是。

隨說是經

鹿門云。遍大地是學人一卷經。又古德云。人人有一
卷經。隨說是經。應無有盡。

經典所在之處則為有佛若尊重弟子

臨濟云。心清淨是。心光明是。無礙淨光是。經典所在
者法也。佛者佛也。尊重弟子者僧也。是一是三。即今
認取。

佛說般若波羅蜜即非般若波羅蜜是名般若波
羅蜜

僧問智門。如何是般若體。門云。蚌含明月。如何是般
若用。門云。兔子懷胎。請問諸人是說般若。不說般若。
是名般若。不名般若。

如來有所說法否如來無所說

須菩提宴坐。帝釋雨華云。尊者無說。我乃無聞。無說
無聞是真說般若。佛云。吾四十九年未曾說一字。一
耶二耶。

微塵非微塵世界非世界

有者道微塵合為世界故非微塵。世界碎為微塵故
非世界。恁地會又爭得。乃申左手索云。把將微塵來。
又申右手索云。把將世界來。良久云。兩彩一賽。

三十二相即是非相

諸相非相不勞重舉。驀指芭蕉云。東京大相國寺裏
破袈裟。大慧老人眼中著剌。

身命布施

須知正恁麼時。絕氣息時。始是學人放身命處。尸毗
王飼鴿。薩埵餧虎。不足云也。

離一切相則名諸佛

若見諸相非相即見如來。是兩個。離一切諸相即名
諸佛。是一個。葢見者從彼發見。名者由我得名。且要
問你。畢竟喚甚麼作佛。

實相非相

即是非相說名實相。龜毛拂子兔角拄杖。

不驚不怖不畏

語夏蟲以春氷則驚。驅窮子于華屋則怖。龍象蹴踏。
非驢所堪。維摩詰云。汝今不應有所畏也。兼初中後
言破空論。以畏屬外道者未是。

應生無所住心不應住色布施

無所住心結前無住生心。住色布施結前無住布施。
兩段不同收歸上科。

無所住心

問。無住生心無所住心。作何分別。答。無住而生其心。
無住為本。尚涉功勳。生無住心。覿體無生。不落功勳
邊事。驢覷井。井覷驢。身裏出門難。門裏出身易。

一切眾生即非眾生

非眾生非不眾生。即非眾生是名眾生。只今說得一
半。指木羅漢云。是眾生是不眾生。

此法無實無虗

無鬚鎻子兩頭搖。芭蕉道。你有拄杖子。我與你拄杖
子。你無拄杖子。我奪却你拄杖子。

不可量不可稱無有邊不可思議功德

不可稱者。天上天下誰與安名。不可量如恒河沙。無
有邊如四大海。不思議如請飯香積。借座燈王。達磨
謂梁武云。實無功德。且道達磨是世尊是。

我見人見眾生見壽者見

相本依他。見由徧計。教家分帶質境獨影境。最為清
切。咄。懷州牛益州馬。孟八浪漢。莫一味分貼去。

以今世人輕賤故先世罪業則為消滅

雲居云。動則應墮惡道。靜則為人輕賤。崇壽云。心外
有法應墮惡道。守住自巳為人輕賤。總不若。宏智頌
云。綴綴功過。膠膠因果。鏡外狂奔演若多。杖頭擊著
破竈墮。竈墮破。來相賀。却道從前辜負我。雪竇又云。
勘破了也。瞿曇勘破雪竇即且置。那裏是雪竇勘破
瞿曇處。問取過去七佛。

云何應住云何降伏其心

末後一著始到牢關。腦後一椎欺君不得。雪峰三登
九上。百丈再參。且道與空生。此問是同是異。

當生如是心

前說如是住如是降。未免鉢盂安柄。此云生如是心。
原來師姑只是女人　生如是心。為甚麼覓心了不
可得。不見道。應無所住而生其心。應生無所住心。當
時初祖安心巳為他盧行者。下個註脚。

實無有法發阿耨多羅實無有法得阿耨多羅實
無有法名為菩薩

黃蘗云。還知大唐國內無禪師麼。龍牙云。打即任打。
要且無祖師西來意。多少人錯會了也。

如是如是

這黃面老軟似綿團。當時何不更與一頓。

如來者即諸法如義

目前無法。意在目前。不是目前法。非耳目之所到。畢
竟那句是主。那句是賓。

此法無實無虗於是中無實無虗

龐居士說老婆禪。心如境亦如。無實亦無虗。有亦不
管。無亦不拘。作他座主奴始得。巖頭云。伹明取網宗。
本無實法。你諸人還識綱宗也無。明暗參同。何不向
巖頭句下辯取。

一切法非一切法名一切法

法本法無法。無法法亦法。今付無法時。法法何曾法。
恁般說詮惶。恐殺人還道。是不立文字。又云。劫火然
天天不熟。山風吹石不聞聲。百川注流海不溢。五嶽
名山不見形。老龐也覺辭費。

非大身是名大身

阿修羅許大形體。入海八萬四千由旬。僅得一半。有
時藏藕絲孔中。請問是大是小。

五眼

華嚴有十眼。智眼。光明眼。出生死眼。無礙眼。一切智
眼且置。即如一切眾生心。天眼所見。佛眼所見。還有
差別也無。不見道。諸心非心是名為心。華嚴云。了心
非心。故能徧應。註破了也。

法眼

依後得智見差別法。菩薩有分別中具不分別。所謂
入實相也。夾山未見船子。答法身無相。法眼無瑕。未
免為道吾所笑。及出世千了百了。答個法眼無瑕。又
是什麼道理。你道古人說死法麼。

過去心不可得現在心不可得未來心不可得

過去事巳過去了。未來不必預思量。不於現前有所
住。了達三世悉空寂。未免說老婆禪。不如賣餅婆子。
一言之下焚却他周金剛青龍疏鈔。多少直截。然雖
如此。當時德山太魯鈍生。若是個伶俐衲僧。好將婆
子劈面一掌。

福德無故如來說得福德多

達磨對武帝賣寶。遇著瞎波斯。古人道。一鋪功德。早
巳成就了也。意作麼生。

非色身名色身非諸相名諸相

前總說身相。此別說身相。傅大士謂。諸相具足。應物
萬般。即法身相也。山花開似錦。㵎永湛如藍。請問是
堅固色身。是清淨法身。

無法可說是名說法

杜口毗耶。掩室摩竭。從來不喜弄兩片皮。然雖如此。
水鳥樹林未免走漏個消息。累他洞山老子。開眼著
賊。奈何奈何。

慧命須菩提

從來只是須菩提。無端上他一個徽號塗污了也。當
時天女相逢。將他舍利弗揑住鼻孔。變作五漏之軀。
却是為何。空生空生。甕中不怕走却鱉了。

爾時慧命須菩提(至)非眾生是名眾生

此段非秦譯也。唐穆宗時。長安僧靈幽感夢。入冥至
鍾離寺。石壁上摹入貫華之義。續耶絕耶。且道眾生
非眾生是何意旨。可是了念即定無有起處。度盡無
量眾生麼。說道理儘得卒恐未在。良久云。三脚驢子
弄蹄行。畢竟喚做什麼。

佛得阿耨多羅三藐三菩提為無所得耶佛言如
是如是

夾山辭船子。頻頻回顧。子云。汝疑別有耶。於是覆舟
入水。永覺詣曹溪。一宿投契。祖云。如是如是。祖之與
佛寧有兩耶。萬古碧潭空界月。再三撈漉始應知。空
生空生。也少不得這一問。

是法平等無有高下

三世諸佛不知有。黧奴白牯却知有。莫不是平高就
下麼。古人道。伹高處高平。低處低平。莫動他分毫許。
大品經云。須菩提白佛言。是法平等。為是有為。為是
無為。佛言。非有為法。非無為法。何以故。離有為法。無
為法不可得。離無為法。有為法不可得。須菩提。是有
為性無為性。是二法不合不散。此之謂也。

脩一切善法善法非善法是名善法

脩證即不無。污染即不得。不思善不思惡。明上座本
來面目。你諸人還認取麼。

凡夫非凡夫是名凡夫

龐居士云。不是聖人了事凡夫。凡夫若會即是聖人。
聖人若知即是凡夫。且道那個說得是。又云。此語具
一理二義。理又如何。義又如何。試別白看。

轉輪聖王即是如來

現意天子得首楞嚴三昧。即現神力。變普在會。皆作
轉輪聖王。三十二相及諸眷屬七寶圍繞。如釋迦佛。
等無有異。這裏合有一問。轉輪聖王居金輪位。是二
地菩薩。以福德力具三十二相不足疑矣。且道在會
諸大眾以何福德。盡變轉輪聖王。具足如來三十二
相。真耶幻耶。當知如來亦復爾爾。

若以色見我以音聲求我是人行邪道不能見如
來

忠國師問僧。南方知識以何法示人。僧云。祗道一朝
風火散。如蛇蛻皮。如龍換骨。本爾真性宛然無壞。忠
云。南方知識說法。半生半滅。僧云。和尚此間說何法。
忠云。此間身心一如。身外無餘。僧云。和尚何得將幻
泡之身同于法體。忠云。你為什麼入于邪道。僧云。什
麼處是某甲入于邪道。忠云。不見道。若以色見我。以
音聲求我。是人行邪道。不能見如來麼。宗鏡錄引馬
祖示徒云。靈光獨照。物類不拘。巍巍堂堂。三界獨步。
何必身長丈六。紫磨金輝。頂佩圓光。舌相長廣。若以
色見我。是人行邪道。萬松秀示眾云。不斷聲色。是隨
處墮。聲求色見不見如來。還有就路還家的麼。乃舉
雲門觀音買胡餅話。雲門云。聞聲悟道。見色明心。觀
世音菩薩將錢來買胡餅。却是饅頭。這爛葛藤。被他
一班老古椎。盡情說了也。畢竟作麼生。聻。色不是色。
聲不自聲。蚊子上鐵牛。無你下口處。

於法不說斷滅相

僧問洞山。寒暑到來時如何迴避。山云。何不向無寒
暑處去。僧云。如何是無寒暑處。山云。寒時寒殺闍黎。
熱時熱殺闍黎。明中暗。暗中明。回互法門。于法不說
斷滅相。是果然耶。

無我得成于忍

前云通達無我法者。說名真是菩薩。好音不惜頻頻
舉。且道如何是無我得成于忍。聻。石鞏提一張弓見
馬祖。祖曰。一箭射多少。鞏曰。射一箇。鞏問祖。一箭射
多少。祖曰。射一群。祖又曰。何不自射。鞏曰。若教某甲
自射。直得無下手處。乃依祖得度。石鞏固其人哉。

菩薩所作福德不應貪著

凡夫貪著。菩薩不應貪著。黃金為地。琉璃為臺。七寶
行列。是貪著否。足指按地。寶樹莊嚴。纔攝神足。忽然
不見。可容你貪著得麼。乾闥婆城迷麻了多少人眼
孔。

如來者無所從來亦無所去

唐中宗遣內侍薛簡。往召六祖。簡問祖可坐禪否。祖
曰。若見如來若坐若臥。是行邪道。維摩詰云。若來巳
更不來。去者無所至。肇論引放光般若云。佛如虗空。
無去無來。應緣而現。無有方所。大般若云。如來真如
無來無去。善現真如亦無來無去。如來真如無真如
性。亦無不真如性。善現真如亦復如是。咦。飼費了也。

一合相即非一合相是名一合相

石屋云。一合相即非一合相。明月蘆花沒處尋。想伊
只在秋江上。註指不少。瓔珞經云。我今有十四億大
眾。以金剛口說決定義。我昔法會有一億八千無詬
大士。達一性原。頓覺無二。一切諸法皆一合相。從法
會出。各于十方說此瓔珞。大眾一合相者。即是不可
說。且道又說個甚麼來。有眼無耳朵。六月火邊坐。

如是知如是見如是信解不生法相法相非法相
是名法相

沿流不止事如何。真照無邊說似他。離相離名人不
稟。吹毛用了急須磨。喚甚麼是法。喚甚麼是相。火爐
裏拈取一莖眉毛得麼。昔人破句讀楞嚴。謂知見立。
知即無明本。知見亡。見斯即涅槃。且道知見亡却的
人。莫不無知同于木石麼。不見道。如是知。如是見。如
是住。如是降。作如是觀。如是如是。

不取于相如如不動

南泉云。喚作如如。早是變了也。洞山過水偈云。切忌
從他覓。迢迢與我疎。我今獨自往。處處得逢渠。渠今
不是我。我今正是渠。應須恁麼會。方得契如如。渠不
是我。我正是渠。且又作麼生會。你諸人趂口說如理
如事。動著了也。

如夢幻泡影如露亦如電

淨名云。不住有為。不盡無為。有為無為是一是二。圓
通善國師舉陸亘牡丹花話巳。乃豎起拂子云。一切
有為法。如夢幻泡影。圓通圓通。為他王老師披枷帶
鎻。著甚來由。又教中道。虗妄見顛倒起不得久立。從
業緣生念念不住即且置。有如彌勒在樓閣中彈指。
向善財言。是諸法性。如夢如幻。如影如像。悉不成就。
又作麼生。魏譯云。一切有為法。如星翳燈幻。露泡夢
電雲。應云一切無為法。如夢幻泡影。如露亦如電。直
待當來問取彌勒。

金剛別傳(終)


*** 金剛小引

禾中古資聖寺為鹽官安國師道場。俍亭和尚重來
繼席。國師嘗云。虗空為鼓。須彌為椎。甚麼人打得。俍
亭和尚則豈非其人哉。海內嚮慕翹勤非一日矣。夏
五之月大周直叩座前飽聆禪悅。真炎暑中一帙清
涼散也。別後挂帆而北。好一柄犀牛扇子直扇清風
過于虎阜。快甚快甚。至讀所為金剛妙義。則橫說竪
說。權說實說。七縱八橫。翻天倒地。無所不說。究未嘗
說。空生云。未曾得聞如是之經。大周亦云。未曾得聞
如是之說也。因合掌恭敬而為之引。

雲棲弟子大周拜題No. 674-9
 雲溪俍亭挺和尚拈金剛經五十
三則
枯宅居士　楊師益　編

敷座而坐

拈云。當時忽有人。大展坐具。作禮三拜。拂袖便行。也
許他具一隻眼。或喝散大眾。掀倒繩床。也許他具
一隻眼。或將老瞿曇一脚蹋翻。說老老大大。作這
般行徑。也許他具一隻眼。

云何應住云何降伏其心

拈云。空生空生。囈語作麼。好與一頓痛棒。趂出在三
門外。不許相見。或者有箇入頭。也不見得。善哉善
哉。教壞人家男女。

應如是住如是降伏其心

拈云。空生空生。錯過一機了也。當時若舉起便薦。呵
呵大笑一場說。原來佛法無多子。豈不通身慶快。
不唧𠺕漢。更疑他三十年。

我皆令入無餘涅槃而滅度之

拈云。老瞿曇口門尚窄。也只說得一半。狗子便成佛
也。香臺又作麼生。

菩薩但應如所教住

拈云。切忌動著。動著三十棒。

若見諸相非相即見如來

拈云。法眼云。諸相非相即不見如來。天童云。一箇說
如來禪。一箇說祖師禪。會得甚奇特。不會也相許。
且道會得的也便罷了。不會的却怎生相許。聻。不
見道。見怪不怪。其怪自敗。

法尚應捨何況非法

拈云。火爐裏拈取一莖眉毛得麼。呀呀墮了也。

如來得阿耨多羅三藐三菩提耶如來有所說
法耶

拈云。當時空生只合拍手歸眾。

所謂佛法者即非佛法

拈云。綿州附子益州薑。

實無有法名阿羅漢

拈云。切忌坐在無事甲裏。

於法實無所得

拈云。情知情知。

應無所住而生其心

拈云。有者道石女起舞。木人興歌。道得十分。諦當了
也。住住住。莫將箇現成句子。錯理會他。

恒河沙

拈云。好世尊撒泥撒沙。迷昧人家眼目。

隨說是經

拈云。古人云。咳嗽掉臂無非佛事。莫不是隨說是經
麼。知解宗徒未免依文解義了也。

非般若波羅蜜名般若波羅蜜

拈云。爪籬木杓與我安放一邊。

如來無所說

拈云。老瞿曇直得一時口啞。

微塵非微塵世界非世界

拈云。且莫向鬼窟裏作活計。

三十二相即是非相是名三十二相

拈云。一棒打殺與狗子喫了也。當時如來性命却在
別人手裏。

離一切諸相即名諸佛

拈云。如何是諸佛出身處。東山水上行。老韶陽指東
話西。扭壞他人鼻孔。

此法無實無虗

拈云。八角磨盤空裏走。錯錯錯。話墮了也。

在在處處若有此經

拈云。莫眼花好。

為人輕賤

拈云。太尊貴生。

算數譬喻所不能及

拈云。前三三。後三三。畢竟是多少。

果報不可思議

拈云。燈籠緣壁上。天台與他寒山竹筒拾得笤帚。一
時向摩耶夫人腹中。現身作佛去也。還有人信得
及麼。若信不及。三十棒自領出去。若信得及。三十
棒自領出去。

云何應住云何降伏其心

拈云。當時好與一喝。待他耳聾三日。別作商量也。不
致婆婆和和。說箇不了。

當生如是心

拈云。五臺山上雲蒸飯。十字街前狗矢天。剎竿頭上
煎䭔子。三箇猢猻夜簸錢。說即儘說。恐太煞了也。

滅度無量眾生實無眾生得滅度者

拈云。如何是行鳥道。不逢一人。又說不行鳥道。且道
行的是。不行的是。

實無有法發阿耨多羅三藐三菩提心者

拈云。樹倒藤枯句。歸何處了也。住住住。且與我覓取
盋盂柄來。

實無有法得阿耨多羅三藐三菩提

拈云。落空亡的外道請過一邊。且莫喚鐘作甕。

如來者即諸法如義

拈云。喚作如如。早是變了也。王老師通身負墮。口巴
巴道。向異類中行。

一切法皆是佛法

拈云。雲門乾矢橛。洞山麻三觔。莫便是這箇道理麼。
咄。錯會不少。

非大身是名大身

拈云。頭長三寸。頸長一尺。畢竟是甚麼人。喚取來。我
要與他相見。

實無有法名為菩薩

拈云。金果朝來猿摘去。玉花晚後鳳銜歸。道伴交肩。
這裏莫錯認好。

諸心非心是名為心

拈云。有者道剎竿頭上仰蓮心。分明是這箇也。且道
你面皮厚多少。

過去心不可得現在心不可得未來心不可得

拈云。周金剛好不丈夫。被他老婆一問。直得口啞。若
是箇皮裏有血的。何不與他餅子一擔打翻。

福德無故得福德多

拈云。真園頭作許多痴福。著甚來由。好與他念法華
一齊趂出。免得後人說勝說負。

色身非色身諸相非諸相

拈云。金香爐下鐵崑崙。這裏作何分別。

若人言如來有所說法即為謗佛

拈云。掩耳盜鈴漢。

說法者無法可說

拈云。聾人爭得聞。

佛得阿耨多羅為無所得耶

拈云。當時翻轉面皮。痛與一頓。儘教扶起沙盆。

如是如是乃至無有少法可得

拈云。東瓜直儱侗。

是法平等無有高下

拈云。切忌顢頇。

修一切善法

拈云。塗污了也。

即非善法是名善法

拈云。牛頭出馬頭回。

乃至算數譬喻所不能及

拈云。撮空謾語。

凡夫非凡夫

拈云。李順王小二烏有先生無是公。一齊向水牯牛
隊中。打殺了三世諸佛也。惟有謝三郎不在其內。

若以色見我以音聲求我是人行邪道不能見
如來

拈云。切忌當面錯過。

於法不說斷滅相

拈云。此事不得孤滯。然雖枯木糝花。要且眼中著屑
了也。闍黎闍黎放過著。

菩薩不受福德

拈云。雖則貧無立錐。只恐富嫌千口。善現善現。且與
我拈取華房百寶來。

無所從來亦無所去

拈云。釘釘著懸挂著。

一合相非一合相是名一合相

拈云。江南三月鷓鴣啼。算來只在秋江上。且道古人
語有差別沒差別。聻。

如是知如是見如是信解不生法相

拈云。大家吹滅火。一路暗中行。饒你投明到來。也須
三十拄杖。

一切有為法如夢幻泡影如露亦如電應作如
是觀

拈云。牡丹花且置。即如栢樹子又作麼生。無為法有
為法變作兩箇熱鐵丸兒。一時穿向金剛鼻孔裏
去也。具眼人惺惺著。

拈金剛經五十三則(終)


** 雲溪俍亭和尚說心經小序

達磨西來以楞伽心宗二語為印。維心之為宗旨旨
也。心經以心標名。僅無罣礙之文一見餘俱言空不
言心。維空之為心體也。教中人空法空空空等多言
空。宗門即心非心諸話。又言心不言空。多言空者。恐
人見心不見空。也言心不言空者。恐人或心外求空
也。是豈有宗教之殊乎哉。俍師茲說心經于標悉文
義外。逐節以宗門公案話。指證此說大行。使人讀是
經者。無一語不可作話頭參究也。非惟此經。諸經盡
然。言心言空可。言心不言空言空不言心可。心與空
俱不言可。舉三藏十二部統歸宗旨無。教相可別。因
文入悟者。世不知當幾人。俍師之功未易量也。

康熙八年冬仲擕李法弟王庭頓首題No. 674-10
 心經句義
雲棲後學　淨挺　著
王　庭言遠
　陳之遵靖菴　同閱

「般若波羅蜜多心經」

【般若翻智慧。波羅蜜多翻彼岸到。五時說教。般若在
第四時。所謂熟酥也。說般若四處。一靈鷲山。二給孤
獨園。三他化天宮。四竹林園白露池。般若經十部。大
般若部六百卷。此為某心。猶楞嚴蜜部以多羅吽泮
等語為陀羅尼心耳。六波羅蜜般若最勝。經者。修多
羅也。僧問智門。如何是般若體。門云。蚌含明月。如何
是般若用。門云。玉兔懷胎。是波羅蜜。不是波羅蜜聻。
參。】

「觀自在菩薩。」

【菩提薩埵。謂覺有情也。過去正法明如來。現前觀世
音菩薩。三十二應身。十四無畏法。初於聞中入流忘
所。聞所聞盡。覺所覺空。得無量三昧。若將耳聽終難
會。眼裏聞聲便得知。稱觀世音明六根互用耳。將錢
來買胡餅。却是饅頭。又作麼生。且道自在否。】

「行深般若波羅蜜多。」

【香象渡河。非兔馬跡。譬如入水。乃見長人。般若是甚
深智。行般若是甚深行。舉足動步。般若現前。儒者所
謂知行合一也。檀波羅蜜。尸波羅蜜。羼提波羅蜜。毗
離耶波羅蜜。禪那波羅蜜。乃至行波羅蜜。願波羅蜜。
方便波羅蜜。智波羅蜜。都收歸在般若波羅蜜。如何
行。聻。說得一丈。不如行得一尺。說得一尺。不如行得
一寸。】

「時。」

【時節若至。其理自彰。】

「照見五蘊皆空。」

【色受想行識。謂之五蘊。五蘊山頭一段空。道盡了也。
如鏡現像。謂之照圓。明了知見猶離見。前陰後陰空。
中陰亦空。三際斷者。五蘊悉空。比琉璃瓶內外明徹。
幻師作幻人。無有識神。現男女相。師子尊者遇罽賓
國王。巳得蘊空。一場好看。且問罽賓國王是作家。不
是作家。】

「度一切苦厄。」

【憂愁怨惱為苦。疾病災難為厄。本體無情。都忘逆順。
代一切眾生。受諸苦厄。度一切眾生。離諸苦厄。在地
獄中。有三禪天樂。汝還甘麼。苟或不甘。把髻投衙。莫
謂不道。】

「舍利子。」

【般若部中鶖子當機。以智慧第一故。仰山香嚴過於
鶖子是否。】

「色不異空。」

【若取是色。云何非空。何以故。色無自性故。】

「空不異色。」

【當體本空。何妨現色。彼太虗空不礙羣相所發揮故。】

「色即是空。」

【色即是空。非色滅空。白水云。色不自色。喚甚麼作色。】

「空即是色。」

【若執是空。空還成色。色空本際。無二無餘。】

「受想行識亦復如是。」

【色是外陰。受想行識是內陰。蘊結之初由內漸及。消
融之次自外旋除。堅凝妄想為劫濁。虗明妄想為見
濁。融通妄想為煩惱濁。幽隱妄想為眾生濁。顛倒妄
想為命濁。由顛倒故有遷流。由遷流故生煩惱。由煩
惱故成領納。由領納故為劫波。增劫滅劫。長劫短劫。
種種不實。盡同虗空。彼質礙相尚如是矣。況其餘耶。
受想行識從無體性。虗空變滅。虗空往來。若留滯者。
正如以手摩撮虗空。無有是處。】

「舍利子。」

【頻呼小玉。】

「是諸法空相。」

【非有相。非無相。非非有非無相。非亦有亦無相。是諸
法空相。聲聞辟支佛祇證人空。不證法空。法無有法。
法法非法。一法該一切法。故名諸法。諸法不相知。諸
法不相到。】

「不生不滅。」

【生滅以體言。從無有生。云何得滅。有為是生滅法。無
為是不生滅法。生滅滅巳。寂滅現前。白雲終日倚。青
山總不知。兩個泥牛鬬入海。直至如今沒消息。】

「不垢不淨。」

【垢淨以土言。娑婆是垢。極樂是淨。足指按他。現前西
方。誰垢誰淨。純清絕點。似鏡常明。未免真常流注也。
打破鏡來這裏說淨。併不得。】

「不增不減。」

【增減以時言。以數言。增至八萬四千歲。減至十歲。增
至阿僧祇劫阿僧祗剎。減至剎那一微塵許。老僧拄
杖子還容你增減麼。這竿竹恁般短。那竿竹恁般長。
隨分納些些。一總增減不得。】

「是故空中無色。」

【火爐裏擇取一莖眉毛得麼。直至虗空粉碎。大地平
沈。青赤諸色一時不現。】

「無受想行識。」

【七地菩薩入受想滅定。受想不行。八地以還行無遷
流。識情斷矣。大千壞時無有不壞。不聞爛壞虗空。】

「無眼耳鼻舌身意。」

【五陰六入十二處十八界悉如來藏。眼等六根遂為
六入。所見色與盲等。所聞聲與聾等。乃至受諸法不
分別。故云無也。還知無舌人解語。無手人行拳麼。喚
取穿雲。木童問他消息。】

「無色聲香味觸法。」

【此明十二處也。色本殊質像。聲原異苦樂。香味觸法
種種皆然。然此一一依根分布。到得和根倒斷。不立
纖塵。色不到眼。聲不到耳。春眠不覺曉。處處聞啼鳥。
夜來風雨聲。花落知多少。色聲外一段威儀。非其人
不易語也。】

「無眼界乃至無意識界。」

【此明十八界也。眼耳鼻舌身意是六根界。色聲香味
觸法是六塵界。根塵相對。於中識生。眼識界乃至意
識界。是六識界生酥。言八識熟酥。但言六識。此不言
八識者。法味異故。五識皆帶質境。六識兼獨影境。騎
虎入蟻穴。是意識界。非前種種識界。儒者謂意之所
在即為物。是意識界也。十八界空。十八界都離想相。
三脚驢子弄蹄行。脫彀烏龜緣壁走。還在界內聻。還
在界外聻。】

「無無明亦無無明盡乃至無老死亦無老死盡。」

【為緣覺人說十二因緣法。無明緣行。行緣識。識緣名
色。名色緣六入。六入緣觸。觸緣受。受緣愛。愛緣取。取
緣有。有緣生。生緣老死憂悲非惱。無明滅則行滅。乃
至生滅則老死滅。盡即滅也。約三世因果說。無明與
行是過去因。識及於受是現在果。愛取兼有是現在
因。生緣老死是未來果。約一世說。則無明乃至老死。
六根門頭一齊併現。究竟一境一念。展轉相成。一剎
那間靡不畢受。經云。隨事貪欲。與心共生。心是識。事
是行。於行迷惑是無明。與無明及心共生是名色。名
色增長是六處。六處三分合為觸。觸共生是受。受無
厭足是愛。愛攝不捨是取。彼諸有支生是有。有所起
名生。生熟為老。老壞為死。三世耶。一世耶。諸經說十
二因緣者最多。茲不繁引。知麼知麼。此事如擊竹相
似。一節破則節節破矣。正恁麼時。多生習氣歷劫無
明一時斷壞。有什麼生緣老死礙絆得他。香嚴一擊
忘知。水潦被馬祖一踏踏倒。起來呵呵大笑。死生路
上何等逍遙。說緣覺法。即不中也。】

「無苦集滅道。」

【為聲聞人說四諦法。知苦斷集。證滅修道。阿含等部
舌敝耳聾。今日乃知著敝垢衣。執持糞器。是方便力
非誠諦語。尚無有樂。云何有苦。無有係離。云何積集。
無有去來。云何壞滅。五根五力七覺支分八聖道分。
三十七品助道之法。都為剩義矣。如何是道。見通車
馬。如何是道。十字街頭休斫額。呀。錯過了也。】

「無智亦無得。」

【為諸菩薩。說六度萬行法。六度以智為本。智波羅蜜
般若波羅蜜如鏡發光。非一非異。以有所得心。說有
所得法。是名為得。若菩提者則無所得。經云。無有智
慧。於中畢竟無得。又云。若無所得則無取捨。又云。無
所得而得。老僧忘前失後去也。百不知。百不會。門前
石敢當少分相應。逢人不得錯舉。】

「以無所得故。」

【實無有法得阿耨多羅三藐三菩提者。說甚有所得
耶。達摩老子踏空而來。踏空而去。藥山在石頭處。如
蚊子上銕牛。以無所得故。】

「菩提薩埵。」

【實無有法名為菩薩。菩提薩埵伹假名稱。如來說為
真是菩薩。】

「依般若波羅蜜多故心無罣礙。」

【小智不及大智。小年不及大年。菩薩智如來智。是有
分別耶。無分別耶。有罣礙心。有無罣礙心。肉團心。緣
慮心。集起心。堅實心。是罣礙心。廣大心。甚深心。方便
心。堅固心。無間心。折伏心。善巧心。不二心。無礙心。圓
明心。是無罣礙心。不著有亦不著無。故無罣礙。虗空
安汝心內。猶如片雲點太清裏。我自覔心。了不可得。
於義云何。】

「無罣礙故無有恐怖。」

【憂懼為恐。驚懼為怖。境未至則懷恐。境巳至則生怖。
心無所著。如雲行月駛。虗舟飄瓦。花鳥逢木人。木人
見花鳥。得無畏法。常善勝敵。是真師子。】

「遠離顛倒夢想。」

【我今不知。何者為正。何者為倒。是名顛倒。夢升兜率。
夢遊華胥。此謂為夢。足先朘軟。口中液生。此謂為想。
顛倒夢想俱無有根。無始積習為所緣故。今既遠離。
離幻即覺矣。住住住。潘郎倒騎驢即不問。還我無夢
無想時主人公來。】

「究竟涅槃。」

【涅槃有異。彼諸外道或謂火滅風止是為涅槃。或謂
性。或謂非性。或謂知性非性而作涅槃或見有覺與
涅槃差別而作涅槃。總二十三種。非為究竟。小乘涅
槃斷煩惱障。未斷所知障。離分段生死。未離變易生
死。非為究竟。大乘涅槃四住地煩惱巳盡。五住地煩
惱未盡。非為究竟。自性清淨涅槃。半是凡夫。半是聖
人。非為究竟。此菩薩究竟涅槃。直至等妙二覺。入無
餘涅槃。不盡有為。不住無為。涅槃生死自在遊行。方
得名為彼岸到也。還有一說。十方薄伽梵。一路涅槃
門。乾峰雲門二俱不了。畢竟如何。以柱杖一時趕散。】

「三世諸佛。」

【三世諸佛在火𦦨裏轉大法輪。被他白牯黧奴一時
推倒。且問白牯黧奴為甚麼却知有。三世諸佛為甚
麼却不知有。聻試辨別看。】

「依般若波羅蜜多故得阿耨多羅三藐三菩提。」

【世尊成等正覺。龍女成等正覺。廣額屠兒成等正覺。
五百弟子成等正覺。一切眾生成等正覺。乃至山河
大地情與無情成等正覺。是有差別麼。若無差別。為
甚麼黃面瞿曇指天指地。誇口道天上天下唯我獨
尊。是個什麼道理。】

「故知般若波羅蜜多是大神呪是大明呪是無
上呪是無等等呪。」

【脩多羅是顯義。陀羅尼是密義。顯故華梵合詮。密故
伹用梵語。婆婆和和。有句無句。華耶梵耶。般若不翻。
非有智非無智。非解脫非法身。波羅蜜不翻。不此岸
不彼岸。不此岸住。不彼岸住。不中道住。顯耶密耶。知
之者鮮矣。風神雷神。水神火神。林神地神。未為大神。
日明月明燈明未為大明。空處最上。識處最上。無所
有處最上。非想非非想處最上。未為無上。一微塵等。
眾微塵等。須彌等。芥子等。無邊剎海等。十世古今等。
佛菩薩等。眾生等。未為無等等。是大神呪。是大明呪。
是無上呪。是無等等呪。華嚴會上說個阿字法門。這
裏不消重舉。】

「能除一切苦。」

【苦苦壞苦行苦。是為三苦。生老病死苦。求不得苦。怨
憎會苦。愛別離苦。五陰熾盛苦。是為八苦。大末蟲處
處能緣。惟不能緣於火𦦨之上。煩惱處處著。惟不能
著於般若之上。般若現前如火消冰。一切壞滅。有何
不除斷耶。雲門普玄。沙虎禾山。好打鼓。良久云。太乙
救苦。】

「真實不虗。」

【惟此一事實。餘二即非真。真語者實語者。此法無實
無虗。於是中無實無虗。諦聽諦聽。良久云。眉毛墮也。】

「故說般若波羅蜜多呪即說呪曰揭諦揭諦波
羅揭諦波羅僧揭諦菩提薩摩訶。」

【揭以顯示為義。諦以誠實為義。華梵合也。波羅即彼
岸到也。僧者和合。菩提薩者覺也。摩訶大也。意義可
了。乃彈指一下云。專伸回回。】

心經句義(終)
No. 674-11
 法華懸譚
古法華山僧伽　淨挺　著
臯亭鶴山道人王益朋
　始寧且庵禪者顧豹文　閱

問。蓮華未出水時如何。答云蓮華。問。出水後如何。答
云荷葉。於此會得。則襲襲香風涼生殿角。吹去萎花
更雨新者。一剎那間說法巳畢。可笑他黃面老子費
盡許多神力。說法華經。文殊牽犁。普賢拽耙。駕著一
匹大白牛。引動他許多天子天女。情與無情。人非人
等。聽得耳熱。看得眼花。一家有事百家忙。大樂說菩
薩。智積菩薩。藥王菩薩。藥上菩薩。彌勒菩薩。勇施菩
薩。得大勢菩薩。宿王華菩薩。上行意菩薩。莊嚴王菩
薩。無盡意菩薩。觀世音菩薩。華德菩薩。或有說或無
說。拖拖扯扯。扶起破沙盆。於其中間。喜得不曾說著
一字。且道如何是法華經。若說四諦法。尋常為聲聞
人說過的。非法華經。若說十二因緣法。尋常為辟支
人說過的。非法華經。若說六波羅蜜法。尋常為菩薩
說。說了又說。亦非法華經。若謂眉間白毫放光。頂髻
放光。現廣長舌相上至梵天。是說法華經。尋常舍衛
國裏。白鷺池邊。時時出現也。是除夜舊門神。一總沒
交涉。若謂入於三昧嘿然不動。止止不說。是說法華
經。這個越發。是摩竭國中現成圈繢。有甚希奇。恁般
賣弄。是了是了。佛不云乎。如優曇華時一現耳。世尊
不起於座。天雨曼陀羅華曼殊沙華。說法華經巳竟
也未必然。須菩提宴坐。帝釋雨華。此土華林園中天
雨金屑寶花。不聞是說法華三昧。這不是。那不是。畢
竟如何是法華經。呀呀呀。錯過了也。去年今日此門
中。人面花華相映紅。人面不知何處去。桃花依舊笑
春風。耆闍崛山好個消息。說無量義經。入無量義處
三昧。此世界他世界。今世界古世界。攪做一塊。混做
一團。不消雨華。不消放光。人人鼻孔朝天。個個脚跟
著地。盡大地一切眾生一時授記作佛了也。乃往古
世妙音菩薩得妙幢相三昧。法華三昧。淨德三昧。宿
王華三昧。無緣三昧。智印三昧。解一切眾生語言三
昧。集一切功德三昧。清淨三昧。神通遊戲三昧。慧炬
三昧。莊嚴王三昧。淨光明三昧。淨藏三昧。不共三昧。
日旋三昧。總不出此無量義三昧。當爾之時。文殊師
利法王子斬關而入。掀倒禪床。喝散大眾。馬祖陞堂。
百丈卷席。不為分外。待他老瞿曇粧模做樣。放出一
道白光。射東方小小國土。撒泥撒砂。堪作甚麼。十方
齊擊鼓。十處一時聞。何不放他百千萬億寶光。射遍
百千萬億塵沙諸國。可可的射到東方。堪作甚麼。諸
仁者莫眼花麼。曼殊童子隨邪逐惡。說許多般屋裏。
販揚州赤土塗牛妳。妙光菩薩七佛之師。果然果然。
爭奈瞿曇面前出一個女子定不得。日面佛月面佛
日月燈明佛。都在他老瞿曇面門出入。乃至百千萬
億文殊。在在處處。遍滿恒河。喚那一個作曼殊童子。
然燈老古錐。也在他家屋簷頭下過來。如法王子受
灌頂位。八王子十六王子歷歷分明。洞山五位王子
煞有來由。從這裏去。知麼知麼。如來為一大事因緣
出現於世。開示悟入佛之知見。種種方便譬喻言辭
而為說法。第一希有甚深難信之法。惟佛與佛乃能
證知。增上慢人不堪任受。五千退席。退亦宜矣。長老
舍利弗抖擻精神。承當個事。取鉢袋來。取火來。瞎驢
滅却。若是個皮裏有血的。決定不入這個保社。爭奈
他智如鶖子。忍俊不禁。大踏步向前道。今日乃知真
是佛子從佛口生。從法化生。頭上寶華冠是脫不去
的了。十大弟子。舍利弗智慧第一。迦葉頭陀第一。須
菩提解空第一。目連神通第一。迦旃延論義第一。滿
慈說法第一。阿難多聞第一。羅睺羅密行第一。一總
成就了也。惟有優波離阿那律。不在其內。總而論之
舍利弗等是化生王子。文殊師利法王子等是誕生
王子。然燈佛等八王子阿閦佛等十六王子是內生
王子。五百羅漢學無學人是朝生末生王子。分內紹
外紹。別臣種王種。不足疑矣。惟一乘法。分別說三。有
頓有漸。緣立宗趣。是一是二。雪山產大白牛。食其糞
穢。能巳諸疾。車若不行。打車即是。打牛即是。三界無
安猶如火宅。出火宅坐安車。大丙為御。七聖同途。朝
發崑崙。夕遊天門。莊周屈平莫謂不道。如來等慈視
諸眾生。正猶一父之子。有大家業。須付其人。挂敝由
來顯妙傳。糞掃堆頭。𥗋𥗋實事。當日飲光尊者在百
萬人天中破顏微笑。正法眼藏涅槃妙心。巳將徹過
一邊。家醜外揚。又是重新提起。龍王一味普雨所潤。
不同文殊令善財採藥。信手拈來。總只一相一味之
法。傳金欄袈裟外。倒却門前剎竿。從此祖禰不了。冤
有頭。債有主。十六王子。一名阿閦。二名須彌頂。一名
師子音。二名師子相。一名虗空住。二名常滅。一名帝
相。二名梵相。一名阿彌陀。二名度一切世間苦惱。一
名多摩羅䟦旃檀香神通。二名須彌相。一名雲自在。
二名雲自在王。一名壞一切世間怖畏。二名釋迦牟
尼。八元八愷彼彼同時。這黃面瞿曇那裏是什麼。淨
飯王家悉達太子。大通智勝佛多年老古錐。原來是
個不唧𠺕漢。一佛出世。二佛升天。坐久成勞。瞌睡還
不曾醒。一葉落天下秋。雷光石火轉个身來。受他無
央數釋梵天王請說法要。嘿然者久之。情知這老漢
也道不得。及乎一五一十。向人天眾前。應個時節。依
舊是趙錢孫李周吳鄭王。四諦十二因緣。聲聞辟支
佛法。我道你有多少奇特。原來原來。有口只堪挂壁。
被人拶著。鼓粥飯氣。轉見不堪。他於法一切不受的
人。略有些子衲僧氣槩。休休休。請過一邊。推爺向裏
頭去。見麼見麼。他這十六個不孝闡提之子。一哮吼
時。祖父俱盡。轉輪聖王妙德尊。寰宇高明朗太虗。不
是小可的也。只得忍氣吞聲。同他一班。沒意智的人。
眼睜睜好看。古人道。同時不識祖。這裏還理會得麼。
他寶鏡三昧分明道。個子順于父。又道是寶鏡堂前
轉身就父。為甚麼日月燈明佛口如匾擔。大通智勝
佛手似擂椎。都讓他八王子十六王子出向人前之
乎者也。不見道。還鄉盡屬兒孫事。祖父從來不出門。
譬如王子能成一國之事。法爾如然。不可強也。纔到
化城。未為寶所。波羅蜜波羅蜜。過一程又一程。那邊
更那邊。未是到家田地。如何是到家田地。聻。客舍并
州巳十霜。歸心日夜憶咸陽。無端更渡桑乾水。却望
并州是故鄉。辛辛苦苦。五百阿羅漢。二千學無學人。
齒落髮白。斷送了一生也。指望個出頭日子。罷罷將
錯就錯。一總發付了。他牟尼珠人不識。如來藏裏親
收得。趙州道。佛之一字吾不喜聞。又道。有佛處不得
住。無佛處急走過。三千里外逢人不得錯舉。摘楊花
摘楊華。且作麼生。聻。迦葉傳阿難。阿難傳商那和修。
如是乃至優波毱多提多迦彌遮迦馬鳴龍樹。西天
四七。東土二三。和他天台賢首一班義學禪和。一個
大帽子一齊都罩下了。善男子善女人。一針一草。一
色一香。禮拜供養。念佛行持。一入其中。自然開悟。譬
之鑿井漸入漸深。佛言誠實不欺汝也。虗空講經。無
情說法。有多寶塔從地湧出。贊言善哉善哉。急著眼
看。有者道。石言於晉。神降於莘。禍事禍事。還諦當麼。
雀離浮圖今現在。佛滅度後。八萬四千舍利。造八萬
四千塔。一一舍利。一一全身。佛身充滿於恒沙。在在
處處築著磕著。且往古世劫灰飛盡。這多寶佛又不
知在。威音王巳前。威音王巳後。龍龍鐘鐘。半死半活。
六根不具。七識不全。走向人前討甚麼盌。如今人只
解道三身一身。釋迦佛是報身佛。多寶佛是法身佛。
他方百千萬億是化身佛。說此大乘經典。三身普會
異口同宣。現前大眾湧入虗空得未曾有。莫錯莫錯。
眉橫鼻直。鵠曰烏玄。文殊是文殊。文喜是文喜。毗目
仙人執善財手。即自見身遍滿虗空。及乎放手。原在
本處。孫行者者行孫。老瞿曇使個障眼法兒。哄弄人
家男女。具不要釆他。只這藍藍縷縷。多寶老凍儂。也
是個魂不散的死漢。然雖如此。渠不是我。我正是渠。
倩女離魂。畢竟那個是真那個是假。若人識得。只消
道個勘破了也。此土丘陵坑坎荊棘瓦礫。原來是黃
金七寶所成。我道珊瑚琉璃真珠瑪瑙。正是坑坎丘
陵荊棘瓦礫。有兩樣麼。有利無利不離行市。老瞿曇
却也知非。且退身在寶塔中。道個老僧罪過。貧兒思
舊債。猛可的想。著他惡友。太子多生。歷劫把髻投衙。
却也全得他力。龍象蹴踏非驢所堪。全得他力。咬牙
封雍齒。泣涕斬丁公。他提婆達多。灑灑落落。好個丈
夫。爭肯受伊。囊藏被蓋。待世尊入地獄。我乃出地獄。
幾乎錯喚你做魔王。男兒自有衝天志。不向他人行
處行。切忌切忌。他龍女八歲。竟往南方世界成等正
覺。且道承誰恩力。老瞿曇好不耐煩。終日口巴巴的。
授記作佛。待未來世。待未來世有甚了期。這小妮子。
獨步大方。如壯士展臂。不藉他力。曼殊童子因風吹
火。借婆衫子拜婆年也。只解看舍利弗。舍利弗當日
毗耶會裏遇月上女。失却一機。如今又來納些敗缺。
靈照一個籃子。從他屍陀林中七賢女處傳授將來。
與伊凌行婆俞道婆燒庵婆子偷笋婆子臺山婆子
鄂渚婆子。一類倚草附木之魂。成羣逐隊走也。若到
老僧手中。和他八歲小女兒。在無垢世界喚將轉來。
貶向銕圍山去。他波闍波提比丘尼耶輸比丘尼看
得眼熱。思量奪市搶行。釋迦老子硬如生銕。軟似綿
團。便不違所請。莫不是虗妄授記麼。見道容易。守道
難。道人行處如火消氷。卒難近傍。不是與人難共住。
大都緇素要分明。除二時粥飯外。是雜用心。于法不
得放逸。不戲論說法。平等說法。不多說法。方便隨宜
說法。誓不為小乘人說法。四十九年不說一法。如髻
中珠不妄授人。如來為一大事因緣出現于世。時節
若至。其理自彰。現前異類諸眾生等。鬍張三。黑李四。
東村王大姐。間壁小二哥。十字街頭廖鬍子。和他燈
籠露柱凳子香臺。壯丹花。木犀花。石敢當。痒和子。猫
兒狗子。蚯蚓烏龜。𧏙蜋蟭螟。乃至一絲一粟。一色一
聲。頭頭上顯。物物上彰。三十二相八十種好。所在圓
成。不移而具。如來應供正徧知明行足善逝世間解
無上士調御丈夫天人師佛世尊。吾今為汝保任此
事。終不虗也。快哉快哉。百千萬億諸菩薩等。在於娑
婆世界之下虗空中住。今悉夾集。撞頭磕額。是處產
芳草。滿街皆聖人。有甚疑惑。住住住。耆闍崛山在王
舍城中。佛最後說法。將次涅槃。這年歲是有限的。屈
指算來也。不多幾日。動云五十小劫六十小劫。欺誑
誰來。當初在木菩提樹下。三七思維。開口便經塵劫。
恐人不信。却道無邊剎海。自他不隔於毫端。十世古
今。始終不離於當念。如今從直供招。謂祗如半日。祗
共彈指。這也罷了。却又道從生至生。我實不死。趙人
欒大。燕人李少君。方士徐福。大言不慚。丫角女子白
頭兒。此則難信。乘白象降王宮。豈不是生。露雙足出
金棺。豈不是死。那知他雲駛月運。舟行岸移。旋嵐偃
嶽而不動。江河競注而不流。日月麗天而不周。野馬
飄鼓而常靜。東湧西沒。捨身現身。如世良醫。憐子失
心。實未嘗死而謂巳死。移山門入佛殿。舉芥子內須
彌。三脚驢子弄蹄行。兩個泥牛鬬入海。鉢裏飯桶裏
水未為奇特。盡大地是一卷經。盡大地是一隻眼。以
如是眼。持如是經。出息不入眾緣。入息不居陰界。常
轉如是經百千萬億卷。有麼有麼。財法二施等無差
別。莫更向這裏下得一轉麼。啞人解語。聾人解聽。枯
木裏龍吟。觸髏裏眼睛。論什麼八百功德千二百功
德。楞嚴會上也不較多。這裏重來著楔。睦州問陳操
尚書。見說尚書看法華經。經中道。治世語言資生產
業皆與實相不相違背。且道非非想天幾人墮位。只
此一問。他陳操尚書目瞪口呆。還說什麼六根清淨。
雖然雖然。我不敢輕于汝等。汝等諸人終當作佛。往
昔劫中。然燈佛為王子時。我為常不輕菩薩。每向人
作如是說。呀呀。話墜也。話墮也。舌頭不在口裏。出廣
長舌相。身諸毛孔放百寶光。如帝網珠。光光相入。翣
時之間。十方世界通達無礙如一佛土。此土他方不
容揀擇。十方無壁落。四面亦無門。上至有頂。下至阿
鼻。有多少隔礙。琉璃古殿照明月。三更不借夜明簾。
諸人曾見麼。眾生界盡。眾生名字悉空。都來總是菩
薩了摩菩薩頂。授記說法。祗說這個法。於其中間。不
一不異。爾時十方諸佛各還本土。天是天。地是地。山
是山。水是水。你是你。我是我。大抵還他肌骨。好不搽
紅粉也。風流一期。佛事約莫成辦了也。却有一段菩
薩因緣。不曾說破。藥王菩薩於往古世。得現一切色
身三昧。燒身燒臂。供養如來。大死却活。無手人行拳。
是和身拶入的一個樣子。阿逸多阿逸多。號為求名。
相去多少。如今還有恁般人麼。無志之徒自甘退屈。
南天台北五臺。踏翻許多州縣。向外尋求。驀地歸來。
眉毛只在眼上。我此道場巍巍堂堂。文殊巳擎香水
去。普賢又負淨瓶來。過去七佛與未來千佛在拂子
拄杖頭。過東過西。奔走聽命。頂門上一道寶光。直射
梵天。飛過威音那畔。重重無盡。主伴交參。他妙音菩
薩分明向娑婆世界。按下雲頭。稽首作禮。三萬二千
師子之座。維摩丈室不迫不隘。何況於今。諸仁者莫
自退屈。彼既丈夫。我亦爾爾。娑婆世界七寶莊嚴。攝
入三千大千。十方諸佛一切國土。十六王子一時作
佛。奔走輻輳。齊至娑婆。低頭合掌。他黃面瞿曇口喃
喃道。渭城朝雨浥輕塵。客舍青青柳色新。勸君更盡
一杯酒。西出陽關無故人。我為法王。于法自在。這普
現色身三昧。比比皆然。非菩薩非不菩薩。大眾莫退
屈好。華德菩薩。在過去雲雷音王佛前。夙植德本。於
今分身無數。徧十方剎。不可思議。觀世音菩薩。過去
正法明如來。其隱自在神足之力。亦分身無數。徧十
方剎不可思議。或現辟支佛身。或現聲聞身。乃至或
現天龍夜叉乾闥婆阿修羅迦樓羅緊那羅摩睺羅
伽人非人等身。頭長三尺。頸濶二分。夜叉心菩薩面。
木鷄啼午夜。芻狗吠天明。切莫正眼覷著。大事因緣
一時了畢。如來尋常說法。即說陀羅尼謂為密部。使
人受持。今日倒行。此令菩薩乃至諸天鬼神鬼子母。
撥動琵琶。共歌一曲。見麼見麼。鴉之鳴鳴。鵲之唶唶。
吽吽吽。咩咩咩。一齊演出。且道滯羸尫藤林荒禪子
訝中眉垂。是密部不是密部。藥王藥上身上出水。身
下出火。身下出水。身上出火。大中現小。小中現大。入
地如水。履水如地。你諸人莫作奇特商量麼。日月燈
明佛。雲自在王佛。娑羅樹王佛。一佛二佛。三四五佛。
直說到樓至如來。有甚麼限。說得一丈。不如行得一
尺。說得一尺。不如行得一寸。文殊智。普賢行。如車二
輪。如鳥二翼。這普賢菩薩是少他不得的。東震旦國
有人親見普賢綰雙髻持梵夾。法華會上普賢後來。
乘六牙白象。說陀羅尼。畢竟普賢毛孔是多少大。爾
時世尊與多寶佛。在寶塔中。同聲唱言。久嘿斯要。不
務速說。時多寶塔忽然不現。天山雪後海風寒。橫笛
偏吹行路難。磧裏征人三十萬。一時回首月中看。

法華懸談(終)


** 涅槃末後句序

澐篤信佛。伹不事參學。不持齋戒。不誦經典。更性懶
識字。半生讀論語一節大學兩節中庸一章。至今猶
未了。若十三經廿一史諸子文集。堆積几案。便􂟗􂟗
睡去。夢為胡蝶。不知其所之。自信與書卷無緣。每聞
禪家不立語言文字。心竊慕之。間讀心經壇經則色
喜。以其簡而易盡。若楞嚴法華。則便不敢開卷。偶閱
教典。成唯識論不及三行。頭疼三日不休。後因先人。
以雪庵心嗣臨濟法。寓天台之豐干亭。澐往省侍。令
參栢樹子句。七日夜睡不得寧。究竟了無所益。始知
此道不與子而與賢。遂不復留意。迄今流浪二十年。
且老矣。見海內法席如林。一時慧業文人逃名上士。
咸借以自寄。擎拳竪指。示眾普說。拈古頌古。續五燈
而傳者。其書且汗牛充棟。嗚呼人生幾何。又復堪此
耶。聞之先儒。有訪友見佛像者。瞿然便出。或以禪悅
辟之淫聲美色。澐是以年來學辟佛。將以謝禪侶之
相難也。雖然見性明心。自是學人本等。語小語大。成
巳成物。明明大道。豈能昧却。乃頃謁俍和尚於水西。
談笑歡洽間。忽出涅槃末後句相示。嗟乎嗟乎。婆心
辣手遂至此耶。開示耶。勘騐耶。逼拶耶。對痴人說夢。
捧讀一過。墨汁裡洗炭。何從著語。勉作頌言。切莫使
明眼人從旁覷破。頌曰。

「　生死大事這因緣
　涅槃末後何須句
　如來迦葉度眾生
　位育中和是壽量
　至誠無息純不巳
　便是金剛不壞身
　大人不失赤子心
　臨入滅時還囑付
　鳶飛魚躍風雅情
　塵埃野馬蒙莊語
　孔顏樂處今仍在
　拈華微笑接綱宗
　若是句中還著句
　輪迴永墮百千劫」


吳江後學趙澐謹識No. 674-12
 涅槃末後句
水西俍亭　淨挺　著
擕李張　天柱
　天植　同閱

** 壽量品

雙樹林中如來入滅。他方世界無邊身菩薩。及此國
土天龍魔屬。大地山河。鳥獸草木。悉皆震動。可可的。
迦葉阿難一對闡提不孝之子。不到面前。是何道理。
瞿曇瞿曇。憐兒不覺醜。人天眾中大開口說。我今正
法眼藏盡付摩訶迦葉。為汝眾生作所依止。意在于
何。諸仁者莫眼花好。如來紫磨金色之身不般涅槃。
諸人見涅槃。摩訶迦葉不見涅槃。眾生無常。如來是
常。六祖大師早是道了也。是醍醐。是毒藥。如蟲禦木
偶爾成文。勿以革囊盛彼上味。知麼知麼。伊字三點。
縱亦不成。橫亦不成。竝亦不成。雲門三句。臨濟三玄。
盡被他鄂渚船夫一篙打盡。還出得老僧圈繢麼。純
陀獻供。滴水難消。入海求珠。徒勞罔象。且要問你。迦
葉菩薩。迦葉摩訶。是一箇。是兩箇。聻。大地山河作舞。
金色作舞。眾中辯取。還我箇迦葉來。

** 金剛身品

垂手還同萬仞崖。正偏何必待安排。琉璃古殿照明
月。忍俊韓盧空上階。渠不是我。我正是渠。于此會得。
黃金瓦礫攪做一塊。打作一團。直是分疎不下。說甚
麼金毛師子花藥欄。山花開似綿。㵎水湛如藍。這一
絡索也不消得了。瞿曇背痛。分明入滅。口巴巴。說箇
金剛不壞之身。還信得及麼。老僧不持五戒。常以弓
箭刀劒之屬。侵擾眾生。儘著人罵我。道禿居士。却也
甘得。畢竟塚間樹下。婬女寡婦之家。是有分別。是沒
分別。雖則曹山顛酒不掛靈衣。要且雲光變牛。此事
不當小可。見麼見麼。師子吼時芳草綠。象王回處落
花紅。急著眼看。

** 名字功德品

諸方五味禪。我這裏一味也無。說甚八味具足。二十
年住山。不少鹽醬錯。斷送了多少人也。滯羸尫藤林
荒禪子訝中眉垂。是何章句。是何名字。達摩老臊胡
趂口道。實無功德。還諦當麼。

** 如來性品

如來有密語。迦葉不覆藏。一夜落花雨。滿城流水香。
依法不依人。依義不依語。依智不依識。依了義經不
依不了義經。玉線金針。鴛鴦綉出。有恁般人麼。饒你
一肚皮。佛法稗販。老僧總只食酥不消。轉益增病。乃
至波旬出世。詐現威儀。飲酒食肉。樗蒲圍碁。大踏步
向前自稱解脫。苦哉苦哉。我佛法中名為罪人未得
謂得。未證謂證。動口是德山捧臨濟喝。搖唇吐舌。慣
占便宜。古者道。醍醐上味為世所珍。遇斯等人翻成
毒藥。他大覺世尊臨當滅度。一一說破了也。譬說寶
刀如羖羊角。我王庫內無如是刀。是佛是魔。切須辯
取。空如來藏秪在目前。彼力士珠不離額內。你是恁
麼人家男女。我是大闡提人家男女。涅槃堂裏。儘賣
風流。闡提有佛性。闡提無佛性。這也不勞再辯了。蠢
動含靈皆有佛性。為甚麼狗子無佛性。老趙州老趙
州。業識茫茫欺人太煞。犀因翫月紋生角。象被雷驚
華入牙。可是知而故犯麼。伊優啞遏囉多。是何音響。
鐃歌十八曲上之回君馬黃。總不如妃呼希一句囫
圇道了也。雲門一字。是滿字。是半字。仰山識字。是梵
字。是唐字。獼猴捉月。秪益自勞。佛真法身。如月在水。
一撾塗毒。聞皆喪身。在其中那得知。八十公公入場
屋。真誠不是小兒嬉。大慧此頌捉敗巖頭。座上仙陀
只今未遠。洞山問曹山。不變易處豈有去耶。曹云。去
亦不變異。借借不借借。若辯來由。本有今無。本無今
有。三世有法。無有是處。皆為戲論。妙妙妙。廣額屠兒
千佛一數。立地成佛。還說什麼有佛性無佛性麼。

** 一切大眾所問品

洞山和尚臨當入滅。辦愚癡齋供養大眾。如來化身
無量受純陀供及天人供。有兩般麼。一音演法。隨類
得解。舌頭不在口裏。與汝赴箇來機。有時恁麼。有時
不恁麼。守株待兔。求劒刻舟。似這般死漢。有甚用處。
喪欲速貧。死欲速朽。夫子有為言之也。你道如來有
二種語麼。汝真文殊。更無文殊是文殊者。為什麼迦
葉白椎。乃見百千萬億無數文殊。倩女離魂。誰當是
真。誰當是幻。曼殊童子好逞風流。正好取來和他純
陀一坑埋却。惟有迦葉阿難。不在裏許。剎竿倒却。別
露鋒𨦵。豈肯拾他殘唾。罷罷。今日牙痛。今日頭痛。不
能為汝說了也。吾有大病。非世所醫。不病者來看和
尚麼。老僧看他有分。

** 現病品

日面佛。月面佛。膿滴滴地。此中有秘密否。瞿曇熟處
難忘。一生粧模做樣。鼓兩片皮哄弄人家男女。臨命
終時。一齊迸現。少不得見神見鬼。撒沙撒泥。魂魄飛
揚。眼花撩亂。提婆達多豈有出地獄分。如來豈有入
地獄分。大抵還他肌骨好。不搽紅粉也風流。饒伊掩
耳偷鈴。到底出乖露醜。恁般行徑早被旁人勘破也。
盲者見色。聾者聽聲。啞者能言。拘躄能行。諦當甚諦
當。奇特甚奇特。秪如玄沙三種病人。且作麼生相見。
自古道密在汝邊。麒麟一角豈足為奇。折足泥牛飛
過東洋大海。

** 聖行品

聖人不知即同凡夫。凡夫若知即是聖人。纔有一毫
聖凡情見。早是隔津了也。瞿曇瞿曇。是凡是聖。聻。師
子尊者巳得蘊空。白乳湧高數丈。難忍能忍。難行能
行。如帶浮囊度彼大海。意在于何。古者道。明知生是
不生之性。為甚麼却被有生之所流轉。功德天。黑暗
女。有智主人二俱不受。阿誰繫縛汝來。上大人丘乙
巳。知什麼苦。斷什麼集。證什麼滅。修什麼道。一總寐
語。說他怎的。如何是道。十字街頭休斫額。如何是道。
大好山。如何是道。墻外的。如何是道。明眼人落井。畢
竟這幾則語中。那一語最親切。處處綠楊堪繫馬。家
家有路透安長。從門入者不是家珍。我為法王。於法
自在。世諦與第一義諦。切忌打做兩橛。若向世法外。
更討甚出世法。秤錘上呷汁。早只自生障礙。曹山取
正命食。全彰尊貴家風。不斷聲色。帶角披毛。本地光
明自由自在。色不到眼。聲豈到耳。且喚什麼作聲。喚
什麼作色。聻。老僧百年後。山頭檀越家。作一頭水牯
牛。輕打我輕打我。他解向異類中行。機關木人。如是
如是。鐘中無皷響。皷中無鐘鳴。皮也無。打甚麼皷。皷
也無。打甚麼皮。若謂老僧曾轉法輪。即是謗我。小乘
錢貫。大椉井索。二十五絃彈夜月。腰纏十萬下揚州
說甚照鏡三昧寶鏡三昧。一總是錯。呀呀呀。閻羅王
來拿我也。生身入地獄。合是老僧招得。好手猶如火
裏蓮。宛然自有冲天志。心持半偈。月到上方。癡人莫
更說夢。

** 梵行品

喚和尚作一頭牛得麼。得得。如來世尊作鹿作羆。作
麞作兔。作龍作金翅鳥。作粟散王。作轉輪聖王。是有
差別否。青牛白狗。玉鳳金鸞。這裏分疎不下。獼猴獻
蜜。百鳥銜花。家有白澤之圖。必無如是妖恠。達摩西
來不立文字。時節若至。其理自彰。大慈大悲。開我迷
雲令我得入。如甘露味。如如意珠。寧說阿羅漢有三
毒。不說如來有二種語。然雖如此。老僧顛倒。後語不
應前言。當門齒缺。莫怪莫怪。瞿曇無賴。純將諸惡羅
剎以為侍從。所可教詔。純說虗空。只學得箇障眼法
兒。五百力士揭石。足指飛騰。掌中師子一齣。攝彼狂
象。以至雜華飛砌。寶樹凌階。墻壁動搖。井泉流溢。弄
些觜臉。哄動頑愚。莫錯莫錯。切切不要信他。我佛法
中無如是事。譬如以手搏弄虗空。虗空打。虗空罵。虗
空往來。虗空應接。提婆達多真汝之師。開示悟入佛
之知見。理無礙。事無礙。理事無疑。事事無礙。法無礙。
義無礙。辭無礙。樂說無礙。知麼知麼。葉且不是根。角
且不是牛。鶴且不是水。見卵思炙。莫太莫計。直得清
淨本然。戒光口出。藕絲牽大象。芥子內須彌。到恁麼
時。火不能燒。水不能爛。風不能動。地不能持。生不能
生。死不能死。住不能住。壞不能壞。貪不能貪。嗔不能
嗔。癡不能癡。畢竟以何為騐。聻。阿闍世主以少金剛
能壞須彌。亦如少火能燒一切。如來為彼住世一劫。
把手同行。大王來也。大王萬福。無作無受。罪性本空。
文殊持刃來逼世尊。吾必被害。為善被害。知麼知麼。

阿難迦葉是一闡提。毗婆尸佛早留心。直至如今不
得妙。呀呀呀。眉毛墮也。

** 嬰兒行品

如世嬰兒。五相完具。不去不來。不起不住。婆婆和和。
有句無句。終不得物。語未正故。暗中明。明中暗。偏中
正。正中偏。丈二長和尚摸頭不著。諸仁者。一大藏教
是止啼黃葉。千七百則是止啼黃葉。乃至典墳丘索
醫卜種樹之書是止啼黃葉。三百篇是止啼黃葉。五
千言是止啼黃葉。蘭臺石室金簡玉書是止啼黃葉。
街談巷議是止啼黃葉。咳𠻳涕唾是止啼黃葉。為汝
方隅曲設權巧。泥牛吼月。木馬嘶風。行于非道通達
佛道。譬如人家有三子。一著村中。一著州中。一著縣
中。且道那一箇是內紹。那一箇是外紹。聻。昭王少子
壓紐。武帝立少子。趙母恤少子登常山。丈夫多愛少
子。彼少子者嬰兒也是麼。煦日發生鋪地錦。嬰兒垂
髮白如絲。奪人奪境即且置。有者道。丫角女子白頭
兒。是何章句。

** 光明遍照高貴德王菩薩品

知麼知麼。于兜率天實無如來。迦毗羅城實無如來。
迦毗羅園實無如來。鬱陀迦阿羅邏中實無如來。阿
利䟦提河中實無如來。菩提樹下實無如來。波羅柰
城實無如來。拘尸那城實無如來。如來不出閻浮提
界。非見而見。不聞而聞。清涼文益禪師嘗說四法。有
聞聞。有聞不聞。有不聞聞。有不聞不聞。曹山亦有四
法。有借。有借借。有不借借。有全超不借借。也奇恠也
奇恠。剎竿頭上一道寶光。直貫到他方世界。依舊轉
來飛向石師子口裏。且道是何祥瑞。聻。爾時世尊嘿
然。文殊嘿然。迦葉嘿然。一齊口掛壁上。意在于何。生
不可說。不生不可說。生生不可說。生不生不可說。不
生生不可說。不生不生不可說。不可說不可說。僧問
愚庵。如何是實相。庵云。石匠夏小川。僧云。某甲問實
相。庵云。阿啑。大眾看看琉璃光菩薩來也。如來或現
一身。或現多身。或現大身。或現小身。或現男身。或現
女身。身上出水。身下出火。入地如水。履水如地。乃至
樹木山川城邑聚落隨意所現。是有相耶。是無相耶。
是非有非無相耶。是亦有亦無相耶。如來在拘尸那
城說入涅槃。如來在波羅柰城說不入涅槃。畢竟入
即是。不入即是。王老師自小牧一頭水牯牛。向東邊
去。不免犯他國王水草。向西邊去。不免犯他國王水
草。不如隨分納些些。譬如一室惟有六窻。內獼猴外
獼猴。廝喚廝應。即如內獼猴睡著時如何。惺惺我與
你相見了也。盲龜值木。香象渡河。是恁般人方解說
恁般話。直得特牛產犢。石女生兒。且要問你。非非想
天幾人墮位。聻。師子咬人。韓盧逐塊。闍黎顛倒喚奴
作郎。金鍮不辯。玉石不分。遠善知識。近惡知識。箜篌
妙音。非有妙指終不能發。住住住。菩薩不修淨土。如
來不證涅槃。于一切法實無所說。且道得何三昧耶。
隨流認得性。無喜亦無憂。老僧于一切法悉無所見。

** 師子吼菩薩品

一句道得。師子頻申。二句道得。師子返擲。三句道得。
師子踞地。太陽太陽。盡情吐露了也。云何說法。何故
說法。為誰說法。欲知佛性義。當觀時節因緣。菩薩見
性。如來見性。要見佛性麼。無明即是。要見無明麼。佛
性即是。舉一不得舉二。天台來。徑山去。來日普請。當
時還有過麼。薄伽梵涅槃門。雲門扇子。乾峯拄杖。有
優劣沒優劣。勿于中路事空王。杖䇿優遊到本鄉。汝
欲入京朝帝主麼。纔到潼關。切忌退轉。是師心者不
師于心。與天為徒。乃名天行。木鷄啼。芻狗吠。前中後
陰一時打併。角生酪耶。乳生庵羅耶。白犬黑耶。鷄三
足耶。丁子有尾耶。佛性有。佛性無。作麼生會。看看瞿
曇幻術滅沒了也。看看婆枳多城拘尸那城師子吼
也。外道六師同共隨逐。誑惑人家男女。唯除阿難迦
葉諸大弟子所不能曉。明中有暗。暗中有明。暗時無
明。明時無暗。火熱風動。水濕地堅。四大性復。如子得
母。先以定動。後以智拔。譬如明鏡照了面像。是空三
昧。是無願三昧。是無相三昧。見麼見麼。諸人伹知定
業難逃。不知定業可壞。為壞定業。耑修道果。如何修
道果。聻。有佛處不得住。無佛處急走過。三千里外摘
楊花。摘楊華。鐘中皷。皷中鐘。諸法不相知。諸法不相
到。見麼見麼。羣盲摸象。或說似蘆菔。或說似箕。或說
似石。或說似杵。或說似臼。或說似牀。或說似甕。或說
似繩。畢竟不觀全象。他過量人一超直入。得不退轉。
雖行畜生行。不受畜生報。回途入妙。與化徂伹。不見
道。真師子兒善師子吼麼。淨飯王宮分明誕生王子。
千華臺上分明化生王子。如來化生耶。非化生耶。具
眼者辯取。

** 迦葉菩薩品

是則龍女成佛。非則善星墮陷。善星比丘是真善知
識。善說法要。譬彼力士能止兒啼。滅跡除踪不留影。
子矮師叔食巳還吐。芭蕉飲酒。羅什吞針。一類孤魂
燈燈不絕。當時生陷地獄。在地獄中如三禪天樂。如
來世尊親為記莂。當得阿耨多羅三藐三菩提。快哉
善星。出佛身血。無佛無法。無有涅槃。好瞿曇好瞿曇。
被他一棒打殺了也。四十九年哆哆和和。臨末稍頭
露些敗缺。尋常說善語真語時語義語法語。寧說十
住退轉。不說如來有二種語。一總不要信他。昨日說
定法。今日說不定法。有時教伊揚眉瞬目。有時不教
伊揚眉瞬目。有時揚眉瞬目却是。有時揚眉瞬目却
不是。癡人食唾正如執方療病。總不是也。有定答。有
分別答。有隨問答。有置答。汾陽十八問十八答。歷歷
分明。因語耶。果語耶。喻語耶。不應說語耶。世流布語
耶。如意語耶。隨自意語耶。知麼知麼。有無。善不善。有
漏無漏。世間非世間。聖非聖。有為無為。實不實。寂靜
非寂靜。諍非諍。界非界。煩惱非煩惱。取非取。授記非
授記。有非有。三世非三世。時非時。常無常。我無我。樂
無樂。淨無淨。色受想行識非色受想行識。內入非內
入。外入非外入。十二因緣非十二因緣。說甚有佛性
無佛性。世智說有。我亦說有。世智說無。我亦說無。要
知佛性麼。佛性是穢惡。是不淨。是歌羅邏。是泡是胞。
是膿是血。是涕唾。乃至四攝法。四念處。四正勤。五根。
五力。三十七品助道之法。是毒蛇。是猛獸。是怨賊。是
利刃。乃至六波羅蜜。是夢是幻。是露是電。是陽𦦨。是
火輪。是乾闥婆城。是空中花。是影是沫。說甚八忍八
智四果四向四加行。下上中上上上。天家家人家家
釘樁搖櫓。刻劒守株。一總不唧𠺕漢。說甚有離係無
離係。有等流無等流。有士用無士用。有增上無增上。
有異熟無異熟。秪益多聞。徒為戲論。老瞿曇額角空
心。舌頭不是口裏。呼馬應馬。呼牛應牛。知麼知麼。是
第五諦。是第六陰。是十三入。是十九界。魔說佛說。請
更參尋。學道如鑽火。逢烟漫罷休。過得荊棘林。方是
好手。末後一著。腦後一椎。這裏切須仔細。大疑大悟。
小疑小悟。不疑不悟不疑者即是疑也。莫執著好。

** 憍陳如品

不問有言。不問無言。世尊良久。外道即悟。良馬見鞭
影而馳。說時嘿。嘿時說。無語中有語。有語中無語。或
歌或舞。或哭或笑。或罵或讚。于怨親所不能分別。將
謂狂耶。謂非狂耶。見麼見麼。金翅鳥王當宇宙也。搏
象全力。搏兔全力。一身作無量身。無量身還作一身。
于自身中作男女身。牛羊象馬。一耶異耶。有問有答。
葢是尋常用處。不換機。師兒返擲。借婆衫子拜婆年。
高處高平。低處低平。如是如是。一切諸法皆幻化相。
切莫鉢盂安柄。沙裏尋油。風動耶。旛動耶。本所不知。
本所不曉。如來世尊一則嘿然。再則嘿然。三則嘿然。
推聾粧啞。不是好心。直得鼓粥飯氣。說許多般。檢點
將來。過犯山嶽。當時若干外道各逞異端。惟有犢子
梵志。言下知歸。與他紙衣道者把手同行。猶較些子
皮膚脫落盡。獨存一真實。是果然麼。也奇恠也奇恠。

阿難于娑羅林外十二由旬。為億萬諸魔所共嬈亂。
魔說種種。佛說種種。有差別耶。無差別耶。和尚門庭
高峻。侍者邊得個入處。鹽官扇子。鳥窠布毛。國師三
喚。躭源三應。互相鈍置了也。老瞿曇念念有詞。令他
須䟦陀羅得甚麼第一義空。出甚麼非想非非想處。
箇事且置。慶喜慶喜。汝是如來最小之弟。尋常涕淚
悲泣哭个不休。今正當二月十五。大限到來。分離頃
刻。不立一問。不措一詞。是何道理。見麼見麼。會中無
數菩薩無數眾生入大涅槃。一時死却了也。畢竟如
來般涅槃聻。不般涅槃聻。切忌道著。

** 涅槃後分

東瓜直儱侗。瓠子曲灣灣。如來世尊皷兩片皮。嘮嘮
叨叨。臨行之際。說不休歇。啼得血流。不如緘口。罷罷
罷。歸去了罷。初生揑恠。臨死周遮。指天指地。目顧四
方。三十二相。八十種好。且道有多少長處。說什麼紫
磨金色之身。瞻仰取足。你面皮厚多少。去便去。住便
住。二十四反。二十七反。留留連連。命根不斷。為著什
麼來。阿難老昏。被他覆葢。亦不覺知如來畢竟涅槃
不般涅槃。菩薩大眾一切眾生弄得眼花昏暗。亦不
覺知如來畢竟涅槃不般涅槃。隱峯倒化。谷泉立化。
快便難逢。雲居臨歿。剛道箇祗這是。蓮花峯庵主。直
入千峯萬峯。瑞巖主人公。如今喚亦不應也。大眾看
看。拘尸那城阿耨達池。潤一尺。濶一丈。東門西門。南
門北門。靈棺自舉。陰摩羅鬼惑亂于人。不用大驚小
恠。當時人天眾前拈花微笑。正法眼藏涅槃妙心。分
付摩訶迦葉。且待他來。且待他來。生冤家死對頭。不
及黃泉難得相見。金棺雙足。何難拖箇死屍來。髑髏
眼睛猶帶識在。湘之南潭之北。中有黃金充一國。無
影樹下合同船。琉璃殿上無知識。還諦當麼。身中吐
𦦨。足下放光。火不能燒。水不能滅。總不過是遮眼法
兒。可憐生可憐生。一具紫磨金色之身。弄得五花星
散。剛剛留得四箇牙齒。又被他捷疾剎羅偷了兩箇。
連他迦毗羅國本生眷屬。不能收取一毫。鐵錚錚。調
御丈夫。如今三昧。神通都用不著了。好笑好笑。癡頑
俗子治兵相攻。爭取舍利。這幾點臭骨頭。有甚好處。
若不是大顛明教竭力相扶。幾被他韓退之歐陽永
叔幾箇酸秀才一時罵倒。且要問你。丹霞燒木佛。院
主墮鬚眉。疎山塔上龜毛三尺。臘月蓮花。可曾拾取
舍利未。大眾還有疑處。一般白氎。為甚城內人的大
都灰燼。惟迦葉者火全不燒。畢竟紫襴袈裟之外。誰
是其餘。快請道取。

涅槃末後句(終)

三經解
明　智旭　解

卍云。四十二章經略解。遺教經解。及七大人覺經
解之三般。合稱三經解。既分出別處。故省于此。