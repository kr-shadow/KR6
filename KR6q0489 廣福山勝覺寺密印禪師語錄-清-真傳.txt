#+TITLE: 廣福山勝覺寺密印禪師語錄-清-真傳
#+DATE: 2016-06-11 12:30:30
#+SOURCE: github.com/kanripo/KR6q0489 master f7705d7f                

* 密印禪師語錄序

明心見性三教同原其傳之語言文字者末也然而
不得不以語言文字傳之者現前說法示後之津梁
也故孔氏有兩論子輿作兩孟曾子誠意正心子思
原天明道皆以語言文字流傳古今而後之大儒得
其淵源垂為著述者歷世不少乃考禪門亦然自達
祖渡江以來傳至六祖一花五葉厥派攸分然五宗
中臨濟為最歷代相傳不可殫述近所最著者有破
山和尚語錄盈案其開示棒喝實為後人而密印和
尚是其宗派焉籍出西蜀飛錫楚南茲寓廣福山者
三十餘年矣有語錄贊偈彙成一集皆明通了徹洞
見本來不墜破山衣缽今者請序於予予曰吾固儒
家子也何足以言禪然閱其文辭領其意旨大約以
明心見性為宗超脫塵凡為要所謂現前說法指示
後學者端不外是寧得謂禪家之言非吾道也而可
不為之稱揚贊嘆哉至其會心自得曠然天地之外
有非語言文字之可傳者則吾不得而知矣。

賜進士第河南按察司副使分巡汝南道前督理張
秋河道工部營膳司郎中莊鏻謹撰


* 目錄

  
  * 卷第一之三
  
  * 上堂
  * 卷第四
  
  * 小參
  * 卷第五之六
  
  * 開示
  * 卷第七
  
  * 法語
  * 牧牛頌
  * 十無語頌
  * 卷第八
  
  * 機緣
  * 勘辨
  * 拈問代頌
  * 卷第九
  
  * 頌古
  * 卷第十
  
  * 山居
  * 集詩
  * 水居
  * 卷十一
  
  * 雜偈
  * 諸贊
  * 真贊
  * 卷十二
  
  * 雜偈
  * 疏引
  * 塔銘





















廣福山勝覺寺密印禪師語錄卷第一
門人如暐等編

** 上堂

順治十八年辛丑冬師住湖廣會同縣洪江迴龍禪
院次受合山耆舊善長人等懇請結制上堂至法座
云座壓山前第一峰千妖百怪盡潛蹤法輪獨讓誰
人轉列聖叢中顯大雄顧眾云還見麼山高雲共聚
海闊水相從遂陞座拈香此一瓣香根盤四大海葉
蓋五須彌更古垂芳遠恩從第一枝爇向爐中上祝
當今皇帝萬歲萬歲萬萬歲伏願舜日高光矚地久
人間仰荷德無私次一瓣香丹心弘聖道貫日耀寰
中聲震千邦界名標萬代功爇向爐中奉為合國文
武滿郡檀那伏願淳風一鼓煙塵盡四海林泉正化
通這一瓣香鐘鳴月五夜應處絕高低雲斷清風起
乾坤宇宙齊披毛不了債相續共拖犁欲罷不能解
依然下水泥不辭拈出爇向爐中供養傳臨濟正宗
第三十二世上靈下隱和尚用酬法乳之恩伏願到
海魚龍增意氣現身狐兔絕疑疵斂衣就座上首白
椎云法筵龍象眾當觀第一義師云諸天旋繞無路
外道覷入無門除是聲前薦得格外轉身窄路相逢
明通一線僧問諸佛出世為一大事因緣祖師西來
獨了目前一著且道了時如何師云日月無兩貌山
水一般春進云恁麼會得還徹也未師云正在途間
進云從前汗馬無人識只要重論蓋代功師云大海
若知足百川始到流進云驪珠奪在手須教一時乾
師云閒管多羅問譬如暗中寶無燈不可見佛法無
人說雖慧不能了過量人來如何理會師云饑餐渴
飲全身用咳吐掉臂殺活機進云煙橫渡口雖然辨
雪覆蘆花尚未分師云擬分則不中進云應作麼生
了當師舉拂子云便作獅王吼休同埜豻鳴乃云煙
橫渡口自有來因雪覆蘆花不出眹兆轟動地之晴
雷擊翻滯岸轉迅風之機要卷盡氛埃錦雲共散一
輪麗出於性天繡氣同消萬法全彰於慧海缽裏飯
桶裏水頭頭放光有漏籬無漏杓物物現瑞若逢焠
漢不落商量如船將沒一篙便轉似門欲閉一推便
開方知不動道場遍十方界夤緣不挂體合太虛到
此眼見如瞽耳聽如聾萬聖垂手則差千佛開口便
錯山僧然爾如是大似虎口橫身有人掀下座來為
眾竭力不少如或未能這個縵天網子如何得透情
盡見除逃至化珠回玉轉樂昇平上首白椎云諦觀
法王法法王法如是下座。

明然大德請上堂僧問請益呈解即不問目前生死
事如何師云風刀纔過去業鏡又當臺進云今向何
處回避師云打落空中果傾翻水內天進云頭頭物
物皆三昧因何顛倒返為讎師云這邊須了了卻向
那邊行僧禮拜師乃云正院寥寥勿甚禪門開便見
好因緣雲舒霧展天連水浪靜風恬水接天秋到清
光徹透底春來瀑雨涌齊邊遊魚不覺水中月飛鳥
能迷岸上煙雲月水煙俱坐斷出頭分外獨超然且
道在甚麼處斷驀拈拄杖云曠大劫來沉溺者於斯
放過落深淵喝一喝下座。

越凡賀居士請上堂舉昔印土國王請齋次眾乃轉
經唯般若多羅尊者默默宴坐王問曰諸人盡轉經
尊者獨何不轉祖曰貧道出息不隨眾緣入息不居
蘊界常轉如是經百千萬億卷非但一卷兩卷師云
無奈紅輪西隱黑霧東𩆓障蔽真經無人信受不敢
坐視詳細剖開擊拂一下云鶴不停機迥脫蘊界蛇
不鑽艸超出眾緣且道誰是眾緣豎起拂子云堤楊
多被狂風轉水藻長隨瀑布淪這是眾緣誰是蘊界
擲下拂子云枝上不容宿鳥住潭中誰許臥龍蟠山
僧雖如是道也是一場漏逗未審諸人又作麼生若
從眾緣來開口便喝非是良善不分若向蘊界去低
頭便棒非是好惡不辨且道為甚如此將情湊境終
難會脫體無依好受持下座。

泯凡李居士請上堂僧問舉目雄峰勢氣高源從何
處起波濤師云濺溼諸人袈裟角進云只如擺尾錦
鱗又作麼生辨驗師云拖泥並帶水盡教點額回乃
云大海波濤闊千峰勢氣雄當頭一坐斷直下展家
風故所無地卓錐處船子橈截眾流相見不識時普
化鈴鳴萬戶鋒鋩不犯有處轉身倒卓雲頭別看方
便且道方便又在甚麼處看白蘋風細秋江暮古岸
船歸一帶煙卓杖下座。

湛輝大德請上堂見清似海蹋翻千聖頂𩕳機迅若
雷震斷十方岐路明暗色空不勞兩手撥開頓漸權
實須直一椎粉碎到這裏四面風清各安其分一色
世泰共享堯天既尒如此未審其間還有同生共死
者麼眾無語師拈拄杖喝一喝云舉頭天外看誰是
我般人又喝一喝下座。

德然周居士請上堂僧問水面葫盧風來就轉掌上
摩尼日出便見今日四眾同瞻不知是何光彩師驀
頭一棒云唯此一事實餘二則非真僧便喝師復打
乃云僧來僧共見俗來俗共聞眉毛橫眼上因甚不
同群卓杖一下云大方獨步無拘處異路行時又有
分復舉僧問投子如何是十身調御子下禪床立又
僧問凡聖相去多少子亦下禪床立高峰道一轉語
言端語的一轉語天地縣殊具眼人試辨看師云這
老漢大似擇艸料按牛頭直至而今無人抬起時或
有人云具眼人試辨看只向佗道石火已揮天外去
不勞更看月邊星下座。

淨凡張居士請上堂士問變地為金即不問脫迷獲
悟事若何師云不握有漏影攃手便無生士云清濁
不分高與下一腔風月映山河師云不勞過譽乃云
那吒太子析骨還父析肉還母然後示現本身運大
神力而為父母說法既爾如此且道身從何處現法
向何處說於此緇素得出不假父母所生口法法無
間斷不假父母所生體身身遍十方脫或未然山僧
只得註破去也擊拂一下云法身非在口相傳明鏡
無私大用全萬象從來逃不得且道為甚麼逃不得
時時應現碧臺前。

元旦明鑑周居士明輝羅居士請上堂僧問如何是
新年境師云綠柳拖開兩岸眼白梅笑出萬園春進
云如何是境中人師云碧巖山下千秋樹明月堂前
一眾僧進云天竅撥開無二路長安穩坐一般平師
云到此無功不許受祿乃云撥開天竅迥非常晝夜
煒煌溢滿堂運轉家家騰瑞氣陽回處處發祥光長
江風順舟歸岸短笛音和客到鄉九埜豐登懷雨露
八荒寧靜仰忠良且林下知恩又作麼生相報一統
山河屬有道三焚柏子祝君王下座。

秉然賀居士請上堂生死如瀑流不停晝夜漫轉身
跳出來大地無邊岸遂舉和安禪師因仰山作沙彌
時常喚寂子與我將床子來仰持至安云送舊處著
復問寂子床那邊是甚麼仰云枕子安云這邊聻仰
云無物安又召云寂子仰應諾安云去師云靈山應
病不到如此縱有千方怎如去之一字若要了當正
好就窠打劫一喚出頭揚刀直進且道節角在甚麼
處若辨得出大小仰山命在諸人手裏不然更聽一
頌時人若會此因緣歷劫沉埋在這邊近看癡狂何
處走出門失馬另行船下座。

盛我楊檀越請上堂僧問如何是西來大意師云煙
從爐內起水向石邊流進云無物不明心地印拈花
微笑有何殊師云開顏雖在枝頭上別有風光一段
奇進云未審學人還有分也無師云不假栽培本現
成進云因甚到此覿面蹉過師云只為分明極翻令
所得遲僧便拜師云又在這裏失卻乃云獨掌從來
不響賴遇知音可嘉檀信挑燈撥火山僧辨龍驗蛇
南泉能作活計趙州便解破家把手同上高山就中
一點無差奈何徐六擔板只見一邊生涯不向靜中
潛躲純在鬧裏諠譁所以愛視雲霄只曉鐵脊撐天
貪觀泥水不覺腦門著地腦門著地風動塵飄收拾
不得鐵脊撐天海竭山崩轉身無路若據迴龍門下
如何併作一家驀拈拄杖卓一下云斷霄分雲無異
境磨光刮垢有同珍下座。

超凡陳居士誕日請上堂僧問如何是父母未生前
底消息師和聲便打乃云徹底窮其不可得分明遍
界莫能藏沾春無限山花放一度風來一度香所以
道百千法門同歸方寸河沙玅德總在心源人天宮
殿從此建去谿澗流泉向此出來只因蘊情蓋覆不
見本有天真熟境遮瞞順著生死流轉豎起拂子云
這是熟境如何不被蘊情蓋覆南閻無限落誰手往
往英雄不會逃若是猛力丈夫便向未舉巳前一覷
覷破攃手歸來霜葉落而體露金風忙雲散而天開
曉面方知未生之前不曾減一毫巳生之後不曾增
一絲堪與三世諸佛把手同行歷代祖師相攙有分
既然如此且縣弧瑞兆之辰如何與佗慶祝悟取無
生出有漏量同空界越南山。

上堂舉魯祖凡見僧來參即面壁而坐南泉聞云我
尋常向僧道空劫巳前承當佛未出世時會取尚不
得一個半個佗漝麼驢年去師云也是諒蚊子上鐵
牛殊不知佗老漢慣在半路抽身乾地落臼我若當
時相見讓過一著後向面前置一盆水遂與一指到
此回避不及掀倒蒲團就出何故曹谿波浪如相似
無限平人被陸沉下座。

解制了凡大德請上堂僧問結起制瓦礫生光摘下
板真常獨露二俱置此那則便是師云建昌紙貴一
狀領出進云只如古人道須向高高山頂立深深海
裏行未審今人行得也無師云易開終始口難保歲
寒心進云一旦水窮山也盡有何長處在其中師云
還我一冬飯錢即向汝道僧云拶師云未在乃云有
結有解世諦流布無結無解生客迷路打破牢關莫
待日暮若有去者與我留住若有住者與我遣去不
去不住兩不相誤但得同碗不須弄箸復顧眾云箸
不須弄別有何故儼儼然然在在處處。

師受闊然大德請住湖廣靖州綏寧縣波羅山雲棲
寺上堂指法座云當堂獨露顯真宗正覺門開盡不
封薦得華王獅子座鑊湯立地長芙蓉到此頭頭合
機拍拍共令不然直須法盡不立人情去也乃喝一
喝遂陞座拈香此一瓣香瑞氣彌金闕祥光布紫宸
天然玉貴襲品類不同倫爇向爐中專為祝延今上
皇帝陛下太子儲君伏願金枝玉葉綿蔭遠覆龍樓
鳳閣地久天長次一瓣香處世如空界居塵似水蓮
忘言同至道達本共單傳爇向爐中奉為滿朝文武
各任尊官伏願衍秀仁弘為國玉柱福彌慧廣助佛
金湯這一瓣香著眼難見遇處成祥拈來逼塞虛空
放下無人趣向且道不拈不放如何分析得出喝一
喝拈起云此是第二回爇向爐中供養傳臨濟正宗
第三十二世上靈下隱和尚用酬法乳之恩伏惟那
畔結實根深蒂固今日拈出枝茂果成斂衣就座上
首白椎竟師云天北斗中住海南水上遊逢鯨出洞
口必定會吞舟就中莫有鼓浪為雷者麼出來與雲
棲相見僧問古人道千峰勢到嶽邊止萬派聲歸海
上消且道海又向甚麼處消師和聲便打僧擬議師
又打乃云雷轟宇宙北濟家風火迸青天德山境界
真獅子兒便能當下嗥吼奮迅一聲猛然突出見礙
表裏一如玄解雙泯不昧本有共報深恩致使漂舟
到岸遠客還鄉覓佗種艸綿綿不絕果如此志不枉
林下走一回也喝一喝扶杖起身云還共委悉麼翻
身跳出狐蹤路便向毗盧頂上行上首白椎云諦觀
法王法法王法如是下座。

上堂僧問寶壽開堂三聖推出一僧壽便打且道意
旨如何師云具分石火眼進云三聖道恁麼為人瞎
卻鎮州一城人眼去在便是不肯佗麼師云不得錯
會進云未審此意若何師云不待黠兒落節進云寶
壽擲拄杖歸方丈是甚麼消息師云明眼衲僧不知
落處進云就向棒頭邊會去時如何師云不出三聖
道底乃云水潦一蹋便了高安灘上知歸酒樓聞曲
便悟裴公一呼就回若作契證理會趯倒繫驢橛喪
盡目前機儻或躊躇未免自傷己命若善操持方然
倒斷佗非既爾如此他非又向甚麼處斷撥火求漚
都是錯執鉾覓縫盡相違下座。

上堂撥開玅高峰頂徹見祖佛家風飲盡大海波濤
流通人天正眼洪鐘在虡有扣皆鳴寶石當陽無粒
不現同包萬有歷歷真機不斷共印古今朗朗道範
增輝既然功不浪施出在誰人分上卓杖一下云秋
來從地方成實春到逢新樂化年。

值晴上堂僧問陰雨連日不止霧卷須在一時如何
師云紅日一東照灼開萬戶門進云只如照不到處
過在阿誰師云冥泉投古澗頑石隱深林乃云昨日
今朝事不同曉來慧日已升東五湖四海冰潭化千
嶺萬山雪窟融不萌枝上寒風斂無影林間睿色充
朗坐晴明絕頂上任佗翻浪攪魚龍雖然妥當如山
穩休厭雲來返故峰放去收來隨自便情窮理極莫
停蹤善能檢點其中旨本不出門路自通下海尋天
撈不見千生陷在水泥中遇這般人如何相救不問
山雲共水月一椎點破太虛空下座。

上堂山自青水自綠松自直棘自曲於此明得控佛
祖大機揭人天正眼如來教祖師禪不參得過菩薩
面夜叉頭不較何妨負米擔柴不隱通身玅用出杖
洗缽明彰縱奪家風既尒如此且道德山棒臨濟喝
曹山酒趙州茶當作那一件事劍為不平離寶匣藥
因救病出金缾下座。

上堂僧問綠水岸邊開田種地雄峰嶺上動手傷鋒
去此二途請師直道師云既要覓活不勞斬首進云
直在這裏因甚麼道不會師云你在其間攪亂僧無
語師乃云今來楚地有餘年鞭犢常開數畝田不憶
今朝無寸土杖頭觸著盡皆圜亦非道亦非禪何勞
多事苦交煎有人試問吾宗旨饑則餐兮困則眠雖
如是不堪傳末上有人算飯錢處處不隨風雨轉錐
錐按定髑髏穿復顧眾曰錐巳按何不穿可憐無限
頑皮靼直到驢年尚未然下座。

上堂舉法眼問覺鐵觜近離甚處覺云趙州眼云承
聞趙州有柏樹子話是否覺云無眼云往來皆謂僧
問如何是祖師西來意州云庭前柏樹子上座何得
道無覺云先師實無此語和尚莫謗先師好師云有
柏子謗趙州無柏子滅法眼若到雲棲門下總用不
著既用不著所將甚麼與佗諸方相會清早起來不
許妄通消息下座。

元旦上堂僧問今朝無限新年客如何不見舊時人
師豎拂子云是新是舊進云頭頭常不昧處處達本
來師云目前放過也不知僧便喝師云過後張弓落
賊笑問爆竹說法有耳皆聞明燭放光有眼皆見師
云你又見箇甚麼進云某甲不識師云負了當頭乃
云一聲爆竹響高臺東際城門兩扇開有耳不通圜
頓教無中放出善財來且道善財來此作甚麼蹋翻
煙水回頭看五十三人一處埋下座。

薙髮上堂長短直憑三寸鐵高低盡露一輪圜其中
更有描真手著著呈來越樣鮮復舉幽州寶積和尚
告眾云有人描得吾真否眾皆寫真而呈不契其旨
普化出云某甲描得寶云何不呈似老僧化便打筋
斗而出寶云這漢向後來掣風狂去在師云出格道
眼脫體風流萬世如今天然有幾若是雲棲第一不
得放過更添腦後一椎試問諸人還知落處麼若也
知得春蘭秋菊各自馨香其或未然更聽一偈出門
三步在人開各展威光莫自灰達本求其皆有分一
層金貼一如來下座。

上堂僧問古來三祖向二祖懺罪今日大德對闍黎
悔愆未否是同是別師云渠無今古進云二祖道將
罪來與汝懺為甚麼三祖將不出來師云你又將來
看進云莫道學人三世諸佛覓起處不得師云方知
病眼見空花進云三祖於此大悟不知悟箇甚麼師
云海乾方見底僧禮拜師乃云覓罪中間不可得了
然豁悟上傳燈無非一點情雲蔽甚隔谿山幾萬層
勘來尚與古人不隔怎奈事無一向驀拈拄杖喝一
喝云大眾見麼三祖大師倒向拄杖頭上發露懺悔
因緣復被山僧一喝當下冰消而去信得及麼若信
得及如湯潑雪似火燎毛百世冤業一時蕩盡若也
未能事阻難歸故山崩始太平。

上堂迷失正眼將親作讎看掉轉匙頭知飯是米成
所以道一切戲論惡悉從是處滅諸佛薩婆若悉從
是處出舉起拂子云這個非從不是處來於此薦得
世界依此建立造化依此運行諸佛依此成道萬聖
依此利生何勞貪德癡盡定慧方明畫地為牢長年
自禁不唯失利虛度一生仔細觀來錯在何處沉水
鐵牛眠死地脫綢金鳳有生涯下座。

佛誕日上堂僧問一佛出興撈摝眾生未盡五葉周
遍這場禍事不休學人上來請師開示師云失候違
時進云還追得上也無師云截斷腳跟進云既是無
所從來亦無所去故名如來何必先向皇宮降誕鹿
苑度人師云闍黎莫謗瞿曇進云雲門聞得因甚麼
便要一棒打殺師云一人清舜世四海樂堯天進云
有人打殺和尚又作麼生開交師云三十年前不曾
多事進云惱亂大眾又是阿誰師云風來江浪起水
漲渡船高進云雲門把斷要津依然跳不出去師云
風高豈奈天何進云瑯琊道將此深心奉塵剎是則
名為報佛恩為復是讚耶是誹耶師云也不是讚也
不是誹進云畢竟如何聻師云佗知跛賊切處進云
相識滿天下知心能幾人師云恰有半邊僧禮拜師
噓一聲云一讚一揚平地掘窌一問一答抱璞投沙
當為本分艸料瞿曇陷在毒海喚作直指家風諸人
滯在途程且不涉萬有一句作麼生道萬仞崖前休
著眼黃金國內絕思量喝一喝下座。

師住新州白雲山眾士追思請上堂僧問目前未了
風隔雨阻當陽坐斷雲近天低且道恩容在甚麼處
師云問得甚分明進云到此未免相委指示師云莫
掩蓋別人乃云父母非我親誰是最親者諸佛非我
道誰是最道者驀拈拄杖云會麼若向這裏進得一
步親疏相共迷悟皆同家家垢盡處處塵消是聖是
凡頂天立地或僧或俗眼橫鼻直手提燈籠休尋火
炬身居正位莫問長安故不昧於已靈豈得孤於先
聖君恩親恩一時酬盡我相人相當下消除既到這
裏更有轉身那一步在遂卓拄杖云還委悉麼添柴
湊水知來處耕田鑿井看深平下座。

眾戒子請上堂白雲峰頂莫問清淨法身響水谿邊
突出舍那心地所以道欲長菩提苗光明照世間應
當靜觀察諸法實相義豎起拂子云這箇不從虛處
而來含十方為真境金聲玉韻包三世於目前月耀
星輝渾無差別與千聖同遊絲無蓋覆則全身獨露
且道蓋覆不得是甚麼人劫火燒時原不動青山依
舊白雲中下座。

辭院上堂涉盡佗方窮子珍指衣裏戰敗魔軍輪王
珠示髻中且道不涉不戰還有指示處也無遂擊拂
子云三要印開朱點窄未容擬議主賓分下座便行。

師住東城觀音菴請上堂僧問歷遍關山即不問頓
斷命根事如何師云啄木觜墮地靈犀眼通天進云
今日小出大遇去也師云死中得活乃云活人須要
死死了活無妨如析栴檀樹枝枝盡是香出此沒彼
致使沉淪上岸捨身受身能令瓦礫叨光豈不聞淨
法界身本無出沒大悲願力示現受生你且知佗是
凡是聖喝一喝下座。

上堂僧問百丈被喝聾卻兩耳臨濟喫棒意旨如何
師云徹骨透髓進云後至大愚肋下還拳未審得何
消息師云沾風惡發進云為甚麼道汝師黃檗非干
我事師云自古冤家有對頭進云原來一條杖兩處
共相扶師云家醜不可外揚乃云結舌緘口搕𢶍堆
頭多死漢朝歌暮飲酒臺盤上足蒼蠅移星換斗何
日是了一椎粉碎山裂石崩到此朝打三千暮打八
百若於棒下領會依然天地懸隔隔不隔從來亭徑
無羇客遂擲拄杖下座。

上堂僧問傳衣傳缽即不問解黏去縛事若何師云
決不向你道進云為甚麼不道師云久雨不晴僧便
喝師便打僧連喝師連打乃云痛惜無生一段光迷
淪滾滾當尋常三衣雖挂同僧像仍向浮生逐事忙
若是猛利高人當下毀破生死窟宅截斷佛祖通津
百劫塵勞於此蕩盡一輪玉兔耀出海門向忙閒中
無忙閒束管於憎愛處無憎愛欺謾內絕纖塵外無
依倚百千三昧現前常光一道無別復入爐中煆過
幾回梯航三有津濟四生不枉離塵脫俗辭親割愛
既尒如此且安家落業一句作麼生道雕弓巳挂狼
煙息萬里歌謠賀太平下座。

上堂舉昔日裴相國入寺見壁間畫像問院主云是
甚麼主云高僧裴云真儀可觀高僧在甚麼處主無
語裴云這裏莫有禪師麼是時黃檗在眾院主云有
一希運上座頗似禪師裴遂召黃檗檗云但請問來
裴云真儀可觀高僧在甚麼處檗便呼云相公相公
裴應諾檗云高僧在甚麼處裴於言下領旨師云裴
公就事藏鋒俄爾鬥鍼合斧黃檗隨瀾下釣千載易
俗移風美則甚美落向威音巳前未透空劫那畔今
或有人如是問答若然應諾但向佗道轉盡無功伊
就位孤標不與汝同盤下座。

上堂迦葉傳燈挑出不息之燄達磨接嗣拈了未寧
之心傳雖有據頓超象外荷則無疑穩坐寰中只如
十方世界俱是諸佛慧命遍周剎海悉皆列聖心源
既到這裏又作麼生接采石渡頭風浪靜三三兩兩
釣魚船喝一喝卓杖下座。

上堂指出庭前柏子非是西來大意拈起一莖艸來
非是丈六金身佐國分茅如何辨主霹靂飛來平海
嶽鋒鋩拔出定乾坤下座。

元旦上堂淨意一爐三瓣香現成公案莫思量別無
餘計酬恩澤對眾拈來報我皇負義杳冥放過知恩
仰荷威光艸木昆蟲俱蒙震動寒巖古澗悉仗和陽
坰外相逢暖風浩蕩寰中得遇喜氣昭彰巖上花色
從新似錦林間鳥語依舊如簧十方梵剎千春有賴
當今聖主萬壽無疆逮有樂國福民一句作麼生道
太平高挂將軍箭年豐不犯嶺頭芒下座。

上堂舉龐居士問靈照女古人道明明百艸頭明明
祖師意作麼生照云老老大大作這箇語話士云你
作麼生照云明明百艸頭明明祖師意師云放過一
著落在第二移轉機樞經天緯地識得活計麼明明
百艸頭明明祖師意下座。

元宵上堂僧問六街燈火即不問映水月機事如何
師云清光無向背進云令人轉憶南泉老獨超物外
甚驚群師云低聲低聲乃云一月孤圜光吞萬派千
燈相照火燦六街玄徑坦然風規不墜左右一貫上
下皆通頭頂青天何猶虧欠足不點地盡在朦朧所
以道法不孤起仗境方生道不虛行遇緣則應平開
正眼功涉萬行親嘗世味雨澍三春若遇箇裏知音
始獲一場好笑既有知音且道笑個甚麼本來無一
絲頭事都是勞生眼裏花下座。


廣福山勝覺寺密印禪師語錄卷第一(終)

廣福山勝覺寺密印禪師語錄卷第二
門人如暐等編

** 上堂

康熙二年癸卯秋師受從前眾檀越請復住迴龍禪
院臨冬結制上堂至法座云寶王現座越規模萬道
神光迥不殊非但迴龍今有分千華到處擁毘盧豈
待冰河發燄空谷傳聲不然只得倒行此令去也喝
一喝遂陞座拈香此一瓣香五雲捧日最尊最貴群
星拱月至德至仁爇向爐中祝延
皇帝萬歲聖后齊年伏願壽域同霄漢福鼎並乾坤
次一瓣香雨露通津仁安海宇風霜蓋地勇鎮邊疆
爇向爐中奉為滿朝文武在任尊官伏願安邦施惠
澤助國秉忠良這一瓣香谷口抽條能蔭三際金爐
發燄周貫十方此是第三回拈出爇向爐中供養傳
臨濟正宗第三十二世上靈下隱和尚用酬法乳之
恩伏願源流千里派光顯萬重山斂衣就座上首白
椎云法筵龍象眾當觀第一義師云鐵額獰龍抬首
不起黃面老子結舌有分內有不顧危亡者出來觀
看時有僧出師便喝退次問法幢高豎龍象雲集祝
國一句如何措舉師云無計堪酬德唯憑一瓣香進
云皇風一卷無香臭赫日威光照大千師云星宿總
失色進云乾坤興盛世埜老唱豐年林下人作麼生
會師云龍聞不在耳角聽始相應問如何是迴龍境
師云兩道清江交渡口進云如何是境中人師云滿
船風月正波心進云人境已蒙今指示全身擔荷謝
師恩師云原無希望士問一塵不立萬法露今朝陞
座為誰人師云千里呈方寸對點樂昇平進云從來
遠近無分別一合花開萬里香師云莫教飄入眼特
地出還難問一靈空蕩蕩萬境自如如有理難申辯
請師為分疏師云別日又商量進云今日不得讓過
師云劍放甚麼處僧擬議師云笑殺旁觀乃云一靈
蕩蕩離相絕名萬境如如削知斷解金綢未展鶴翀
霄漢雕弓巳架鷂過新羅假使機如疾燄分疏不下
辯若奔流吐露不出正恁麼時還有眼中不讓著屑
者麼若有便向這裏啐地一折當下壁立萬仞管取
四生九有同躡上岸三賢十地齊立下風何勞七日
觀察堪見德雲一珠獻上方證無垢雖然先佛出世
俱是事不獲已吾祖西來獨了甚麼邊事定亂歸功
清世界隨緣赴感絕羅籠復舉三聖道我逢人即出
出則不為人師以拂子拂一拂云錯拏莫錯放次舉
興化道我逢人即不出出則便為人師以拂子拂一
拂云錯放不錯拏且道出底是不出底是遂擲下云
分明一對郎當漢換盡時人眼裏睛上首白椎云諦
觀法王法法王法如是下座。

上堂赤旗耀日休擬議輥芥投鍼最眼親倒影林中
急走過吹毛劍下莫橫身於此有進有退有展有縮
檢點得出眾釧入金金一體群波歸水水同交如或
未能浪翻平地魚迷眼雲亂長空鳥失巢。

開凡饒居士請上堂僧問石鞏逢人云看箭僧到趙
州喚喫茶迴龍受請又作麼生師驀頭一棒云直下
出生死別路繞多岐進云今古趙州漏逗不少師云
裂破始得乃云一輪出海棒破發明帝網交輝喝分
顯露聖解凡情俱皆寶藏砒霜甘露盡是醍醐虛空
無向背一任法性周流大地沒遮闌堪可隨機應用
不黏脣吻吐鳳英華越出參差射雕手段只如放下
歸來安貼家邦一句作麼生道皇風浩蕩乾坤廓埜
老謳歌春晝長下座。

上堂舉子湖和尚門立一牌上書云子湖一隻狗上
取人頭中取人心下取人足擬議則喪身失命有僧
問子湖狗湖云嗥嗥僧無語湖歸方丈臨濟下有二
僧來參方揭簾湖喝云看狗僧回顧湖便歸方丈師
云據實勘來這僧雖與臨濟同盤不與臨濟共盞若
是同共底來莫道一枚臭狗子任是獅子出窟也要
斬為兩段且道在甚麼處下手驀拈拄杖云等閒一
放過突出便傷人下座。

越凡賀居士請上堂僧問四楞著地人相委悉且道
眹兆未分時如何師云釋迦老子無面目進云人天
交接來往又在何處相見師云昨日北宸今朝南嶽
進云空生不解巖中坐惹得天花動地來師云一家
有好事引得百家忙問著衣喫飯林間事一飽休歇
意如何師云洗淨缽來與你道僧無語師云滴水難
消乃云隔山問人不如親到缽頭底穿別通一竅且
道是那一竅試檢點看檢點得出三頭六臂開塞外
四方八面入長安其或未能荊棘林中下足易夜明
簾外轉身難下座。

上堂僧問萬法歸一即不問一塵不立事如何師云
你要啞卻山僧口進云還許學人上前三步也無師
云退後始得進云只如古人道末後句又作麼生師
云截斷當頭僧禮拜師云今日失利乃云末後一句
子三界難收拾千牛曳不動萬馬追不及未審諸人
還有分也無既尒有分提不起處許你擔荷見不及
處許你參學不然曹谿路頭天高萬丈少室堂前地
厚千尺若是眼底清白迅如金翅擘海耳中潔淨猛
如巨象出群萬法綿綿從來籠佗不住惟心滾滾從
來浪佗不著肯向這裏承當須是現成公案抑爾未
能莫將閒學解埋沒祖師心下座。

達心大德請上堂僧問戶外江山是諸佛眼如何不
會師云更親切進云滿堂鐘鼓是萬聖耳如何不明
師云更親切進云只如見聞分明是何意旨師云墮
地獄如箭射乃云秋江岸畔境如然風卷濤聲落殿
前兩耳圜通驀悟得分身百憶化無邊清光溢目洞
明本有天真白浪揚聲顯發無遮玅用法隨法行片
雲隻鶴心絕心由列嶽安山若是越格超宗不向靈
山問佛少林覓祖口邊討道句裏尋真且了達不昧
一句作麼生道一堂風冷淡千古意分明。

上堂舉大愚辭歸宗宗云向甚麼處去愚云諸方學
五味禪去宗云我這裏只有一味禪愚云如何是一
味禪宗便打愚忽然大悟云嗄我會也宗云道道愚
擬開口宗又打趁出愚後到黃檗舉前話檗上堂曰
馬大師下雖出八十四員善知識問著個個屙漉漉
地只有歸宗較些子圜悟云若非黃檗深辨端倪洎
乎勞而無功師云曾聞近日道非二尊宿怎顯歸宗
的旨勘來正是土上加泥若是恁麼見解做佗兒孫
太遠著在殊不知這老漢被佗二尊宿連牽縛作一
束浪在前江水裏至今還在受屈莫有為佗雪屈者
麼遂擲拄杖下座。

上堂懸巖攃手三緣未就艸地側足玉石難分豎起
拂子云喚作拂子玉石難分若不喚作拂子三緣未
就善透得出止如谷神出三際動若行雲覆九州若
也未能鳥常驚恐山常靜花愛飄飛水愛流。

上堂僧問佛未出世拄杖子在甚麼處師云橫遍乾
坤外森羅密不收進云祖已西來又作麼生師云隨
方不失體應物直歸根進云可見撐天無向背拄地
絕高低師云不計工程得便休僧禮拜師乃云眨上
眉毛一蹉過隨知就解落深村先須擊碎門邊岸雲
月谿山一並吞時節到來不顧埋沒自已只圖劍去
刻舟豈足施恩且道有恩施向何處鈍鐵常堆爐韛
所病人專在醫房門下座。

超凡陳居士請上堂僧問如何是臨濟喝師云截斷
呈解舌頭進云如何是德山棒師云敲破當機腦蓋
進云諸人到此退身有分師云皇恩開詔後有劍不
斬渠問上無佛道可成下無眾生可度時如何師云
汝為甚麼納敗闕僧擬議師便喝乃云隔河旅館對
高樓兩岸煙霞喝下收放出紅輪開牖看往來俱是
度人舟煙筏浪艇全皆古佛家風柳陌花街盡是維
摩境界法法顯露直在一微塵中祖祖出興不離五
濁世內千般指示獨貴知歸一念推窮白雲萬里若
遇知歸到此又作麼生指示卓杖一下云隨類三尺
一丈六分明觸處露堂堂下座。

上堂僧問如何是賓中主師云見得分明還是瞽進
云如何是主中賓師云峰頭拔劍斬浮雲進云如何
是主中主師云情盡不留佛與祖進云如何是賓中
賓師云這箇問頭何處得來僧無語師云徒勞摘在
手不辨枝頭春乃云目前薦取鏡中認影句邊作解
海底撈月說理說事拖泥帶水立主立賓幹上生枝
不見道閉門打睡接上上機顧鑑嚬呻曲為中下到
這裏利如吹毛魍魎近前不得壯似鐵牛栗棘羅籠
不住非特纖毫不讓能令影響知非正恁麼時據令
全提一句作麼生道喝一喝云風卷長空千里淨日
輪當午萬家明下座。

除夕上堂僧問如何是有為法師云揚聲止響進云
如何是無為法師云赤手空拳進云正與麼時如何
定度師云當頭一截斷八面起清風乃云學底非是
道參底非是禪人人頭拄地個個腳朝天曹洞分五
位臨濟列三玄拈來一劈破不直半文錢既則如此
將甚麼度歲過了三十夜家家是新年。

元旦無玷楊居士請上堂僧問如何是新年境師云
燭火光中開半眼進云如何是境中人師云香煙堆
裏現全身乃云一陽復始萬物重新光歸苑圃氣入
池塘碧水谿前柳眼眒開於兩岸玉版隴畔梅梢香
放於千頭和風動處翠竹時時撼影暖日輝時埜花
處處抽枝唯有一物春潮翻不動劫火不能燒聊然
別世外求之轉見誵且道是個甚麼撦破若層紙商
量隔九霄下座。

明然大德淨然徐居士值雪請上堂僧問天花亂墜
即不問直截為人事若何師云白棒敲開潭底月利
鉾插透霧中天進云早知和尚慣如此師云你又作
麼生進云太平境界無征戰一色堯天四海清師云
風行艸未偃休負出頭人問靈山頂上光輝三界少
室門前雪覆一人未審是同是別師云千年田地八
百主進云只如二祖覓心了不可得又是那一年底
事師云莫謗古人乃云為徹寒梅幾樹新天花片片
苦勞神江山大地平鋪盡不見當初立雪人復以拄
杖卓一卓下座。

上堂舉僧問利山眾色歸空空歸何所山云舌頭不
出口僧云為甚麼不出口山云內外一如故師云也
甚奇這僧點地不現其足利山敲空不露其手檢點
將來只在光明裏轉那邊消息未足盡善今日或有
人問眾色歸空空歸何所便向佗道日照寒江魚戲
水春來幽谷鳥啼林只如盡善又作麼生白雲有意
常周遍法界重重始信深下座。

元宵雲嶽禪人至請上堂僧問同聲相應同愛相求
時如何師云本以現成更欠何事進云且道百尺竿
頭入虎穴又作麼生師云切忌橫身問海眾雲臻即
不問元宵境界事若何師云一輪出嶺上千盞照人
間進云上下交輝如何慶賞師云禾山未打鼓盡在
此光中僧禮拜師乃云十五日巳前龍吟霧起海眾
雲臻十五日巳後絕點純清諸佛退位正當十五日
高低嶽瀆共轉根本法輪大小鱗毛普現色身三昧
如日正照攝萬象於光中似鏡當臺容十虛於鑑內
徹明本地風光頻拈殺活機柄是甚麼人獲此境界
坐斷千差點不留從空放下孰能休阿鋒善使無傷
犯方與迴龍作對頭下座。

上堂舉龐居士後參馬祖問不與萬法為侶者是甚
麼人祖云待汝一口吸盡西江水即向汝道師云馬
駒蹋殺天下人暫且留瓜藤接瓜氣只如一口吸盡
時又向佗道甚麼便下座。

解制上堂僧問如何是常行而不住師云足下泥深
全不顧進云如何是常住而不行師云門前賺殺一
船人進云無陰陽地非交涉枉向桃源深處行師云
向無陰陽地道來看僧云磕破面門了也師云不是
這箇消息乃云古人道秋初夏末兄弟或東去西去
直須向萬里無寸艸處去殊不知淨地迷人迴龍這
裏又且不然何故本無去有何來江風拂動水簾開
遠觀深處無人卷近看灘頭古釣臺不移寸步涉遍
河沙便向一毫含十方界指石為玉不成分外點鐵
成金亦非浪為只如適來道底無陰陽地上還著得
也無情見到頭窺不得離心意識始方知下座。

康熙五年丙午春師受黔陽縣安江廣福山勝覺寺
請正月二十二日進院。

山門八萬四千門此門為最三賢十地此地為尊有
如是地建如是門有如是門立如是地顧眾云還見
麼能載三千界堪容四部洲。

佛殿纔出母胎便立綱紀雲門賊一棒打殺傳上座
兩手扶起既爾河清海宴又要扶起作麼聳出雲頭
天外看千峰未到嶽邊止。

祖堂家風磊落眼界空蕩人天眼目法門牓樣從無
住生現希有相且道生來有甚用處衝開佛祖上牢
關劈破衲僧情見障。

方丈據座云清和天際舒光華嘯傲乾坤物外家獨
步大方明了了何勞至海泛仙槎正令當行如何施
設三尺吹毛橫在手端居正位驗龍蛇遂起。

次日本山耆舊並洪江檀越普請上堂師至座云曙
色分毫相鐘聲露廣長顯然獅子座禮甚須彌王便
陞座拈香此一瓣香萬國遵至化千邦仰泰平烈風
淫霽斂甘露慶雲生爇向爐中祝延
皇帝萬歲太子千秋伏願擊壤而歌逢盛世垂衣以
化利生民次一瓣香根深沾惠澤枝茂操冰霜戰出
棘圍外名吹四海香爇向爐中奉為滿朝文武合國
官僚伏願齊家治國關山靜節雨時風社稷長這一
瓣香栴檀林中收不住獅王窟裏去翻身爪牙一露
無能敵奮迅全威辨假真此是第四回拈出爇向爐
中供養傳臨濟正宗第三十二世上靈下隱和尚座
前用酬法乳之恩伏願雨華垂處煙塵息棒喝交時
佛日新斂衣就座上首白椎竟師云雲餌月鉤格外
持相逢稱意不須疑一彎映入寒潭裏正是金鱗上
釣時間有現躍飛騰者麼出來相見僧問人境分明
即不問福山峰頂事如何師云立地不相遠登高意
自殊進云獅子窟中因甚栴檀圍繞師云藝壓當行
進云杖挑日月輝今古撥轉如來正法輪師云舊有
知音僧禮拜師乃云清風拂退九重煙彼我如如共
一天積劫迷時隨相轉今朝悟後總生緣出穴丹鳳
雲中擺尾透海金鼇浪裏翻身埜外青山重重潑黛
江中綠水滾滾拖藍高峰打失眼目塵塵現在賓頭
策起眉毛處處展開山僧如是洞達未審諸人何見
驀拈拄杖卓一下云通天作用同歸方寸跨海神機
不越掌中提得起風不墜地放得下鳥不栖巢自然
弦筈相扣箭箭不虛珠網相連粒粒貫串方與勝覺
遊三昧海建總持門日初夜後兩輪共照人間天上
一脈流通萬古叢林層層添秀千載泉石屢屢增輝
同其德合其明豈向水中撈影耕而食鑿而飲不從
節外生枝設向一毛端頭截斷還有為人處也無千
家共月忘諍論萬里同風絕是非上首白椎云諦觀
法王法法王法如是下座。

淇谿期主明達大德同本山執事人等懇請開爐上
堂僧問十方同聚四眾咸集揀聖場中具何作略師
云鞭調千里駿杖撥九淵龍進云即今學人在數還
逃得也未師云無你回避處進云今日須承爰搦手
如何得力便騰雲師云接海谿無礙通霄氣有風問
如何是山中境師云傲雪松千樹進云如何是境中
人師云寢堂月一彎進云處處浪平龍睡穩此間雲
靜鶴飛高師云水闊魚有勢林窄鳥不神問海底採
來非具眼爐中煉出是作家如何是作家師云龍兒
擒出唯金翅華石劈開讓巨靈進云用不虛發仗賴
阿誰師云沒量大人乃云洪開大冶運神通烈燄灼
天耀地紅釵釧缾盤齊赴火輕輕觸著盡銷鎔遂喝
一喝作打勢云還識銷處麼若委悉得便見赤燄沖
霄千礦化盡靈光射斗百怪逃亡說玄說玅正是貼
身汗衫論道論禪何異埜狐涕吐若逢出格英俊便
乃全身直入到此獨脫無依方許旁敲正拊始知猛
火無情頑銅出鏽嚴鎚有力鈍鐵成鋼以一爐續一
爐風火不息以一鎚應一鎚金聲動地驚起嘉州大
象昂藏鼻孔陜府鐵牛奮地翻身不待百廿功成管
取克期成就到此田地能酬千家之信供日消數兩
之黃金且紅爐煉出又作麼生應用出匣獨能開混
沌當場不讓始豪雄下座。

淇谿惟闊惟獻二大德明輝明燦二居士請上堂僧
問聲前句後一邊見頂目高觀事如何師云谷應鐘
聲遠雲收日色寬進云腳跟未穩隨風變這箇障門
那得知師云識得過後不為冤進云假使釋迦再來
也只如此師云唯空常不革了達又何難進云誰是
了底誰是不了底師打云是了不了僧一喝師又打
乃云聲前薦得落向今時句後承當迷頭認影舉起
拂子云前也不得後也不得若前若後總不可得於
此會去六和堂中豈擇心苗性地五德山前倒卻異
見稠林以致圓未圓處不受關闌世出世間永無障
礙三界火宅當作旅亭生死海中以為遊戲攪溷渤
水不帶塵泥擊碎崑山不招過犯如此三昧如何證
得直切分明說與君鴻濛裂破盡超群冰輪出沒清
如鏡來往何曾帶著雲喝一喝下座。

灑谿重修楊居士思修易居士請上堂僧問海上客
來頻頻待懷中珠價作麼酬師云寶落天平知輕重
物來盤內見高低問未明前隨情逐見時如何師云
只圖水上影不看月當山進云已明後不被物謾時
如何師云花木常凋艷青山未改更進云處處投機
畢竟承誰恩力師云爐中有燄是器皆成進云時清
休設寰中禁世泰何須閫外權師云萬邦歸有道帥
帳豈談兵問大地山河然不昧全彰獨露事如何師
云你道露箇甚麼僧進語師便打乃云撲落非佗物
縱橫不是聲山河及大地全露法王身萬嶺青松長
圍古寺一江綠水舊繞平原蘆花岸畔漁唱沙汀古
木陰中樵歌石徑所以道隨緣不變觸鬧常寧一道
圜光阿誰無分正恁麼時合是誰人地步翀霄太鵬
天地闊跨方獅子路頭寬卓杖下座。

慧達大德至請上堂僧問昔年相會如何意今日重
逢意若何師云花開原樹上筍出舊林中進云且道
林下操持又為何事師云奈乎長江水不肯向西流
問雲深路曠水遠山長儻有客來將何待佗師云木
柤羹鐵釘飯進云學人見處又且不同師云如何是
你不同處進云園內佳茗清水煮山前埜饌白雲烝
師云這箇鐫章漢進云假使羅籠不住呼喚不回底
來和尚又作麼生師云也須照顧面門僧禮拜師乃
云量含法界通霄志氣吐虹霓蓋日文一旦雷霆施
號令擺開雲陣顯奇勳開疆立界然必在此展天縮
地更是誰人辨龍蛇於百艸頭邊擒虎兇則一毛端
上隨緣立理而敲唱雙行應物持權而殺活自在全
體施為全體放下自己作用自己挽回門外風行艸
偃家裏何曾動著且道不動消息如何指示水乾真
見底人死不知心喝一喝下座。

淇谿合族人等悼薦始祖宗泰楊公請上堂僧問方
便多門即今不問返本還原意旨如何師云葉落歸
根來時無口進云恁麼則奪轉先天真玅用點化凡
情作聖心師云依然跳不出進云現存眾士今請陞
堂未審先祖還來諦聽也無師云天共白雲曉水和
明月流進云且道近在何處相見師云人從黔邑來
卻得沅江信乃云廓開天地一胸襟瓦舍茅菴皓月
侵不用蘭膏光滿院眼前便見古來心既然見得且
道宗泰楊公在甚麼處遂以拄杖畫⊙云會麼就中
一點了了越出四生拊案一下云聞麼格外箴規密
密融通萬有到這裏方知不圓之處而處處皆圓不
會之時而時時相會既會如是古人如何光前照後
月耀巢中驚鶴夢夜明簾外轉靈機。

旗山監院圓容大德請上堂僧問至道本無言法從
何處起師云春到花開岸進云玅用本無虧句歸何
處止師云秋來葉落堤進云剎境無邊俱是幻尋真
何向幻中求師云珠藏蚌腹裏玉隱石頭中問學人
上來請師一接師云目前無人抬手進云凡聖若浮
雲從今俱看破師云只知看破不解捉賊僧便喝師
云過後安鎗乃云凡情水上泡聖解影中花萬法一
法了同歸佛祖家以拄杖卓一卓云這一法作麼生
了若也了得華藏界中人人穩坐圓明徑上箇箇優
游何須引鳳簫聲吹出漢外止啼黃葉置向此間正
恁麼時紛紛未了看利根人如何定度喝一喝云雲
收星放彈雨散月如弓又喝一喝下座。

眾戒子請上堂僧問未行道時拄杖子在甚麼處師
云橫遍十方無障礙進云已行道後師云豎窮三際
落始終問禪戒不立何法為人師打云十方薄伽梵
一路涅槃門進云三賢總乞命四果盡帶悲師云非
闍黎承當不下進云恁麼則竟不與人添縛去也師
云薦得丹霞旨掩耳便出門僧禮拜師乃云聞風捕
影特非過量應病與藥未是作家到這裏方知貪謓
癡本便是戒定慧因不須兩鉗鉗來按定一鎚便透
致使烽煙息盡迷情頓開山前山後一齊斂氣天上
天下各自稱尊以心印心功不浪施以楔出楔用不
徒然方知眾生盡處何有佛成諸佛盡處何有生度
二道齊平千差一致雖然不得春風花不開花開須
藉春風力下座。

秀寰明開李居士明湛覃居士融照大德請上堂僧
問未悟時如何師云頂毛舊來頭低下進云已悟後
師云鼻孔依然搭上脣進云且道若無眾生佛度箇
甚麼師云佗便無心我也休進云即今巒峰添秀德
仗誰人師云露垂千葉翠雨灑萬峰青問山容海納
時如何師云林深多俊鳥進云風馳電卷時師云水
急少遊魚進云恁麼則無漸次中立漸次得饒人處
且饒人師云山有梯能上航無水不行乃云釋迦不
出世達磨不西來佛法遍天下談玄口不開雖尒不
開要且朝朝雲接嶺岫暮暮月抵池塘葉落鳥啼聲
聲梵語水流風動句句真詮四方八面迥絕遮闌四
智三明一齊漏洩何勞言中取則窒自悟門句下停
思孤佗先聖驀拈拄杖云還委悉麼格外知歸休擬
議魔宮虎穴定權衡卓一卓下座。

元旦海宇唐居士請上堂僧問息浪停風舟到岸長
途無隘客還鄉且道五穀豐收時如何師云常逢甘
澤進云邊界安靜時師云幸有忠良進云八荒寧靜
承君德四海安然仰聖恩師云千里聞風阿誰歸附
進云四夷俱皆拱八表盡來降師云至化總難逃問
舊去新來節易過頭尾相稱事難逢如何是新年佛
法頭師云獨耀無私進云如何是舊年佛法尾師云
對揚有準進云有頭無尾時師云明珠斂燄進云有
尾無頭時師云暗宅常昏進云頭尾相稱時師云聚
向丹山能起鳳會歸滄海必騰蛟進云今將頭尾承
師教格外家風那個知師云自有通方問元正啟祚
萬物維新時如何師云人人隨景轉進云戶戶村歌
樂世泰家家社飲慶華年師云個個被物謾進云且
衲僧分上道人個中又作麼生師云歲歲今朝不改
舊年年此日豈迎新僧禮拜師乃云慧鑑洞明更無
佗物情生智隔相變體殊不能自悟自徹未免談新
論舊若遇知歸上士奚圖道尾說頭喻如海底珊瑚
雲開月出便露山頭白玉鎚到一擊便開何也多言
多慮轉不相應非心非佛情關已透方知三乘教外
佛祖別傳萬象之中迥然獨露於此明得今日不異
靈山上無攀仰靈山不異今日下絕巳躬幸尒。

皇風浩蕩萬國欽崇狼煙頓息千邦鎮靜如何慶祝
栴檀樹下千聲佛獅子林中一瓣香。

國楚陳居士君選賀居士啟明周居士請上堂僧問
古人道百尺竿頭更進步十方世界現全身未審此
意若何師云覷破隨身影前塘俱是天進云只如竿
頭上坐底還肯佗也無師云木龍雖有角未必會騰
雲問文殊玅體誠難會普賢境界未曾知如何是文
殊玅體師云寸絲不著全身現進云如何是普賢境
界師云物我一如萬法彰進云白象青獅前後步一
齊輸讓與當人師云具何眼目便恁麼道進云歷歷
吼時芳艸綠明明行處絕狐蹤師云雖分雪裏粉難
辨墨中煤進云如何是墨中煤師云滯貨滯貨乃云
燈燭交輝光通道路人天聚會瑞擁禪林一靈不隱
萬聖共知覿面無言千賢不隔所以道法身無相觸
目皆形般若無知對緣而照豎起拂子云見麼源從
這裏一根既返分明始得六通相應雲山縹緲文殊
玅體淨日和融普賢境界順風打鼓觀音彰用逆水
撐舟勢至開權大人出身自有大見大智入門自有
大機且道釋迦老子在甚麼處擲下拂子云物我圜
融超五分根塵透脫越三祇喝一喝下座。

解制明達大德請上堂僧問期滿九旬即不問春光
普照意如何師云時和蝶舞扇日暖鳥吹笙進云古
德見人到此教作務去未審作甚麼務師云採薪入
虎徑汲水下龍泉進云佗日功成行滿有甚麼暢快
處師云江闊濤聲況水清波線微問古人道見與師
齊減師半德智過於師方堪傳授如何是見與師齊
師云圓同太虛無餘欠進云如何是減師半德師云
萬象發輝運未齊進云只如千重百匝如何得透師
云雲行山定秀水到必渠通乃云路徑雖差理則同
頭頭相應孰能窮瞻風撥草一條杖涉盡千山自已
功若然隨處作主步步蹋佛階梯遇緣即宗時時顯
己玅用若向熱鬧場中走埋沒多劫絕人煙處坐孤
負平生既然如此為甚玄沙不出嶺寶壽不度河萬
嶺雲從心上看千江月向掌中觀下座。

留眾上堂僧問未明枉涉千岐路不二場中事如何
師云頂天同月窟立地共雲衢進云好手手中欲呈
手誰知當機事更難師云收得返魂香來撾塗毒鼓
問心地開通原不隔智識不明為甚麼師云煙八棘
門易雲行竹徑難進云一即是多多即一趣無一向
不同倫師云花柳空思雨松篁實耐霜僧禮拜師乃
云一軒風月照開諸佛心地萬疊千山顯出正眼全
軌然尒玅用現前未免重經爐韛若也良工惜器泥
水難分大冶無人金沙相混今逢作者無寶不輝舊
有成家無業不辦假使緣即到來又作麼生相契翻
身跳出是非場尺璧難酬一寸光竹伴青松操晚節
化龍枝上有奇方下座。

立執事上堂僧問大事未明時如何師云雲梯未步
先居洞進云工夫未就時師云靈樹未栽花已香進
云佛祖門庭甚處建立師云一毛端上進云自已受
用何所得來師云萬頃波中乃云家有一場好事總
要諸人共知遂以拄杖畫⊙云風雲聚會來不出於
此界龍象蹴蹋足不外於其中遠迎近送禮不越點
東回西互義不離圈諸佛道德從此而播祖師公案
從此而精維那綱紀從此而立監院法社從此而興
儻若船隨風轉內緣豈就禾任雨傷家務難成若論
個個周圓須先了達見地且道地在甚麼處見又畫
􁿾云石臥雄關獅子徑竹生翠嶺鳳凰山。

為靈隱老人入塔上堂僧問未應跡時何處安身師
云黃金國裏進云已應跡後何處立命師云白牛車
上進云不挂絲毫無一物弘開道眼仗何緣師云巴
山與楚水黔石並滇池進云事畢臨行又向甚麼處
去師云東家驢腹裏西舍馬胎中進云假使層層無
縫罅面面亦無門入得舍利是甚麼人師云殺人不
眨眼漢進云且道此人有甚利便處師云覿面破情
關當門抽識鎖進云既有何不先與學人道破師云
轉見不堪乃云寶塔巍巍人人相對常規蕩蕩縫縫
不瞞所以道是法住法位世間相常住故我本師和
尚如龍得水道逗群機尋常揭示一寶價重秦城末
後平拈四句光流楚地不憶金烏出隊啄破琉璃泥
牛入海觸翻嶼際而今安向其中六合光生如在時
煩四顧而來未審全情何盡喝一喝云三眼摩醯窺
不透半函舍利遠流芳下座。





廣福山勝覺寺密印禪師語錄卷第二(終)

廣福山勝覺寺密印禪師語錄卷第三
門人如暐等編

** 上堂

康熙六年丁未春師受會同縣若水鄉魯沖眾檀越
同各菴眾大德請住旗山永興禪寺進院。

山門百千諸佛莫不從此而入河沙三昧莫不從此
而出出則行不出戶入則坐不當堂到得這般行坐
處門門盡是法中王。

佛殿闍崛山中十號全彰標不就娑婆界內五濁浪
涌沒不沉沒之不沉六凡一體標之不就四聖俱平
兒孫受屈何須禮半是思君半恨君。

方丈據座云大展全提用何勞細語徵髑髏汁巳盡
觸目見山僧只擇星中月不挑日下燈且星中月作
麼生擇輕輕伸出拏雲手驗不分明不放行遂起。

戊午冬復受智目大德並眾居士闔山耆舊等請結
制上堂師至座云百億須彌百億身毛端一一露天
真許多不受然燈記現坐道場轉法輪於此會得不
待麟兒出現鳳子呈祥不然只得依模照樣去也遂
陞座拈香此一瓣香堯風廣佈萬民歌有道之聲舜
日高輝四海樂無虞之化爇向爐中祝延
皇帝萬歲太子千秋伏願位同北極壽等穹蒼次一
瓣香步月階梯在文韜而參通造化持乾柱礎憑武
略以定肅煙塵爇向爐中奉為三台宰輔八座公卿
現任尊官鄉紳士庶伏願恒隆國運永繼家璋這一
瓣香綿綿相續一枝秀出於靈山密密單傳五葉芬
從於少室此是第五回拈出爇向爐中供養傳臨濟
正宗第三十二世上靈下隱和尚座前用酬法乳之
恩伏願迷悟同躋賢愚共證斂衣就座維那白椎云
法筵龍象眾當觀第一義師云抬眸增一線用意隔
千岐會得轉身去腳底已著泥山僧忍俊不禁拈第
二義來通個消息僧問流水會合朝東去雲歸嶺上
事如何師云相扶日月通天意運遍山河覆地心進
云且道言不展事句不投機過在何處師云夜露凝
江岸秋風擺樹臺進云要提無相毘盧印須向千峰
頂上行師云誰是恁麼人進云日來並月往何處不
作家師云切忌詐明頭問鐘鳴鼓響法令當行現成
本來請師示眾師云不須為蛇添足進云恁麼則寶
鏡當臺無私不照去也師云交光無彼此面面不相
瞞問大開爐韛普煆十方只如無面目漢來作麼相
見師云觸處無分別清光一道齊進云臨濟宗旨還
借問得也無師云一任若雲興進云十方坐斷如何
是第一玄師云悉達不曾指地天進云密移一步如
何是第二玄師云露地白牛角不全進云大用全彰
如何是第三玄師云拖犁曳耙在人間進云不列三
玄歸大段劈破其中作兩邊這裏如何得破師云鋒
鋩覿面舉擬議實難通問西竺國王請益佛記俱成
道果東土檀越設供師將甚麼為佗師打云碎破空
花境安閒劫外人進云非個中人承當不下師云殃
及闍黎問如何是旗山境師云門前秀麗千枝柏進
云如何是境中人師云嶺上青高百尺崖進云人境
巳蒙師指示向上一句作麼生師云碧漢一輪滿清
光六合輝問日出東山冰霜盡化時如何師云非汝
境界進云赫奕騰騰何得錯認師云如何是你不錯
處僧便喝師則打乃云烈日如爐冰霜釋化剛風似
箭雲霧卷開機前會得管取三世能仁口挂壁上歷
代宗師眼盹額邊趙州柏子連根拔起金牛飯桶就
底打穿何故唯有佛祖分上本具天然法王位中原
無造作假使火煉真金其色難比沙磨白玉縱美不
中自已寶藏開時現成受用摩尼燦處自有光輝明
明普露一花宗旨歷歷全彰五葉規模河帶山襟繞
秀量包沙界無雙靈源玉派朝宗理合虛空第一道
德永固萬聖推尊智眼精明千賢輔佐論甚指天指
地纔道稱尊利已利人方云證果舉目前觀鈍置不
少掉身看後惠愛有餘既然如此且道瞿曇老子費
了甚麼心力良久云天回斗柄聯燈勝水繞山川續
練長復舉法燈上堂曰本欲深山藏拙養病過時奈
緣先師有未了公案出來與佗了卻有僧出問如何
是未了公案法燈打云祖禰不了殃及兒孫僧云過
在甚麼處燈云過在你殃及我天童覺云這僧若是
個漢便與掀倒禪座不唯自有出身之路亦免祖禰
不了殃及兒孫師云巳如是者掉臂不顧設若未能
仍將世間艸木叢林身中毛孔骨節化成一座物我
無殊悉從是聖是凡於中橫眠豎坐安之則喜居之
不厭又作麼生掀若也掀得山僧退身有分脫或未
能塵塵盡作寶王剎處處皆為選佛場維那白椎云
諦觀法王法法王法如是下座。

湛輝大德請上堂僧問識得一萬事畢萬事即且置
如何是一師云破二成三從此出進云混沌未分時
師云未見兩眉橫眼上進云兩儀既判後師云頂𩕳
一目鑑山河問如何是西來大意師云樹老猶如畫
山蒼偶似圖進云未審誰人會得師云碧眼胡僧不
知落處問飄蕩隨風去何處達本來師云猿啼嶺上
鶴唳林間進云覺不自覺何所不覺且道覺個甚麼
師便打乃云見色聞聲耳中著水口傳心授眼裏添
沙揮案一下云聞麼要且不是聲拈起衣角云見麼
要且不是色既然聲不是聲色不是色未免打殺大
眾若道聲即是聲色即是色畢竟埋沒老僧到這裏
十個五雙往往放過若不放過合作麼生若也道得
汪洋竭盡共證無生猛火聚中不藏蚊蚋設若未能
更聽一偈非色非聲非是禪窮源究本在山前新年
若遇春雷震驚起潛龍上九天。

魯沖高明黃居士同儀廷亮宇翠寰合團眾居士等
請上堂僧問龍女獻珠當成佛果檀信設供有何功
德師云廓落虛無倚聖凡一體同問不落漸次彈指
頓超時如何師云放下屠刀合道果雕弓巳挂即無
生進云如是則不須龍吟霧徒勞虎嘯風師云闍黎
怎得到這裏進云了了見時無一物師云如何是你
了底消息進云雲水滿堂皆喫棒望垂一語利佗方
師云雲收天本淨風恬海自清問如何是密密意師
云葉落垂丘壑花飛點石渠進云昔日趙州訪二菴
主一樣問答為甚麼肯一不肯一師云休作這個見
解進云且道意旨如何師云崖分兩岸窄流水一江
寬問三賢利生憑六度諸佛出世演三乘和尚開堂
將何為眾師打云直下超凡聖別味巧施設進云疑
情從此破正路那邊回師云日燭當軒僧禮拜師乃
云當軒一條正路覿面無不最直返身一摺歸來管
取頓超階級迷雲散而一輪出現陰界破而五蘊盡
空所以道靈光獨耀迥脫根塵體露真常不拘文字
到此境界身邊渾無絲毫滯礙目前豈有影子相瞞
前後際空中無所住齊吼一聲壁立萬仞五果四向
同立下風理雖如是且道文彩字義落在作家手裏
未審還有相應處也無良久云語出篇中彰有道句
超言外合無心下座。

月菴大德請上堂僧出禮拜起震聲一喝便出師云
掉頭不顧後長安絕往來問如何是先照後用師云
白銀界起獅子嚬呻進云如何是先用後照師云鐵
圍山穿象王回顧進云如何是照用同時師云粉碎
鐵圍山推倒白銀界進云如何是照用不同時師云
立起白銀界耀破鐵圍山進云所謂拈頭作尾遭塗
炭露影藏形受熱謾師云適來問照問用僧擬議師
便打又僧出云答也答得玅問也問得奇孰不知大
有人不肯在師云佗為甚麼不肯進云驢鞍橋亦非
阿爺下頷破木杓豈是先祖骷髏師云這個賊進云
和尚也是普州人師打云甚麼所在錯下名言僧便
喝師又打乃舉高峰原玅禪師云海底泥牛銜月走
巖前石虎抱兒眠鐵蛇鑽入金剛眼崑崙騎象鷺鷥
牽此四句內有一句能縱能奪能殺能活檢點得出
一生參學事畢故將此語辨驗天下衲僧罕有契其
旨者如今觀來又瞞家裏人不得故拈一句續成一
偈舉似大眾海底泥牛銜月走深深未透欲嗥吼怒
發海神打一鞭月輪吐出形無有巖前石虎抱兒眠
身缺威獰口欠涎淺艸深藏筋力健迎風一嘯爪牙
全鐵蛇鑽入金剛眼透出頂𩕳由自轉擦得身光面
也開七通八達無收管崑崙騎象鷺鷥牽驗罷方兮
又勘圜飛出蘆花蹤不見單山獨象別重天這老漢
向無風浪處作浪可謂沒殺魚龍山僧與有矢處加
尖不妨開通峻路且道為甚如此平徑旋歸多去就
嶮山㟪𡾋少人登下座。

秀坤胡居士誕辰請上堂僧問洞天境界即不問蟠
桃久熟事若何師云滿盤拓出明明露不許時人過
樹攀進云恁麼則千秋結就黃金果萬里人聞一段
香師云闍黎鼻孔還在麼僧一喝師便打問椿萱恩
難報不倦到山間福田裏面有何功德師云種禾不
是豆生苗進云已報劬勞歸本有將何慶祝壽遐齡
師云旗山峰頂萬年松進云且道未生前還落延促
也無師云劫石有消日此翁無老時問慕道登山心
已有居塵不染事如何師云麗水一金星流沙混不
得僧禮拜師乃云人天福報水中漚究竟何曾有盡
頭起滅不停無日了山僧正看一場愁咄愁箇甚麼
今時受用佗日培成人間富貴皆由分定何足致愁
山僧所以愁者不為別事單單只為春秋迭變時不
待人日月往來光陰催我故所愁耳正憶之間幸逢
覺凡居士懸弧瑞兆之辰登山營齋供眾請舉佛祖
宗乘然居士之本意欲求壽山高聳福海彌深何不
將有求之心而便參無生之旨參到寸絲不挂處物
我雙忘時㘞地一聲幻緣勘破覺得父母未生前原
無纖毫垢穢父母巳生後本無半點塵埃日日自逍
遙時時無罣礙五行羅不得四相豈能拘可以真得
彌天之高壽可以實報罔極之洪恩紅塵堆裏永夜
放光鬧市場中終日見道全憑此個威力不假佗人
相助到這裏不求福而福盈萬世不修慧而慧足千
生不祈嗣而嗣滿區宇不延齡而齡同太虛未審有
何奇特便到如是境界喝一喝云雲開昨夜庚星現
日出今朝獅子鳴卓杖一下云拱峙千峰呈遠瑞歸
宗萬派慶長生下座。

盛我楊居士玉卿張居士煥宇李居士志達李居士
勝甫曾居士君錫賀居士請上堂僧問自從識得林
中事活計天然不浪呈如何是天然活計師云星驚
林木鳥月戲石潭龍進云衲僧以道為樂未審道樂
何處師云雅趣風和月幽懷竹並松進云葛藤遍地
人皆理受用齊天那個知師云具眼難瞞進云如何
是齊天受用師云山月侵窗近林雲接戶低進云歸
到和尚分上又作麼生師云福薄難消問人人本具
何不回光返照師云一點沙泥塞洞口幾多蝦蟹不
知歸進云初祖西來直指人心見性成佛為甚麼有
佛不成師云只為有佛所以不成問這邊須了了卻
向那邊行如何是那邊底消息師云秋月春花全在
世風流獨許個中知進云天上有星皆拱北人間無
水不朝東師云得何道理便恁麼道僧一喝師便打
乃云千谿萬壑歸東海不隱目前真玅義群象分輝
朝北斗全彰向上淨玄微一念不興月彌霄漢六根
纔動霧隔關山影響混入推脫不下超宗運動進退
自由到這裏方知見之不見逢之不逢有道乃得無
心者通且道無心界內通個甚麼徹底掀翻無覓處
笙歌一曲畫樓中下座。

君選賀居士請上堂僧問自見自心情見便破時如
何師云神光橫世界朗耀絕塵埃進云到這裏揚身
不顧還有過也無師云大地無光彩槁木不逢春進
云恁麼則毛端欲建千條路句裏還彰一段光師云
古今無異見只貴眼雙明士問峰頂雲開即不問隨
身大用事若何師云艸鞋獰似虎拄杖活如龍進云
縱橫不知經幾度歷歷明明應世間師云鄙事難瞞
問多說不如少說少說不如自覺且道覺個甚麼師
云德山焚鈔丹霞掩耳進云恁麼則萬機休罷千聖
不攜去也師云坐視平千聖澄觀昧已靈乃云四句
不立百非傾盡千差坐斷一道齊平到這裏佛生兩
忘凡聖雙泯雖然直得一色邊事猶且未足觀光若
約舉唱宗乘別有轉身一路所以道威音那畔休話
如何曲為今時猶人施設可以無陰陽地上啟死回
生有捷徑途中添隻手眼相扶祖道毘贊宗猷鱗甲
俱備蕩漾三千羽翼齊周翱翔九萬如是共相建立
且道其間有甚長處遂卓拄杖云以道為親同四海
合心作友遍乾坤下座。

國楚陳居士誕辰請上堂僧問海屋添籌人間事延
生一句作麼生師云莫隨花甲子披雲訪洞天進云
父母未生前何處安身師云北斗裏頭出頭沒進云
已生後何處立命師云南海邊豁來豁去進云前後
坐斷又作麼生師云旁列雖近誰敢抬眸士問一陽
來復萬物咸新上上人來如何接待師云石火光中
垂手進云中上人來如何照管師云電光影裏出身
進云中下人來如何指引師云尾上續尾頭上安頭
進云且道頭又作麼生安師云不敢輕於汝等汝等
皆當作佛問如何是空劫巳前底消息師云瞬目三
星現雲盡一輪孤乃云兩儀既判後光含大地無差
別空劫未兆時體同太虛越古今本來人原無生滅
舊面目何嘗改變寒暑交馳尚未相催歲月遷更不
能移動直向一毛端頭了當何勞答話呈機矧此天
地不足喻其高厚日月不足喻其光明山川不足喻
其青秀河海不足喻其廣深辯如缾瀉讚之莫及心
如灰冷少分相應既到此聖位中無不隨心滿愿生
生延壽壽無不永世世集福福無不臻當來求貴貴
登上品現前資親親脫苦輪雖尒般般如意未免落
向今時且未生前如何慶祝乃喝一喝遂敲香案云
明明未聽聽非聲六月冰花燄裏生若薦無生端的
旨瓊樓日午打三更下座。

雲祥惟菴二大德請上堂僧問峰頭把斷雲橫路出
身行徑作麼生師云徐行蹋斷流水聲縱觀寫出飛
禽跡進云衲僧本具超群志誓不隨人艸地眠且道
如何是超群志師云胸懷意氣吞幽谷項佩圜光耀
遠林進云只如八林不動艸八水不動波底人來又
作麼生師云旗山門下驗過始得進云若遇冰棱上
走馬劍刃上翻身如何管待師云明窗下安排進云
可謂龍得水時添意氣虎逢山勢長威獰師云事難
方見丈夫心問現前親受用活計自天然如何是自
然受用師云月來塘布影風到水書文乃云霜天鶴
唳雪夜雞啼點破乾坤清氣何假言而復露晴空鳥
過活水魚遊漏洩活鱍靈機豈在句以重宣所以道
一心靡異萬法非殊臨機不礙應物無拘且道這段
家風是誰人分上底事豎起拄杖云出頭天外無同
並獨步寰中少共雙喝一喝下座。

鷂暢團純修梁居士覺本向居士省修林居士同悅
修悟本省世等請上堂僧問鸞鳳翀霄纔歇下鷂子
暢快出身來師云金翅鵬邊難展翼進云今日雖逢
石鞏老箭鋒未舉過新羅師云在數難逃問曹源一
脈因甚列為五派師云島嶼分諸國星河共一天進
云五家宗旨是同是別師云縱有千般巧終無兩樣
風進云如何是臨濟下事師云混沌誅開三寸劍寰
中大定一聲雷進云如何是雲門下事師云眾流截
斷無餘徑函蓋乾坤別是天進云如何是曹洞下事
師云道合君臣歸一體門開漸次接三根進云如何
是溈仰下事師云體用昭彰同顯露靈機呼喚共交
參進云如何是法眼下事師云千山發秀無殊理萬
派分輝有助揚進云同中出異人人曉異裏還同那
個知師云只見錐頭利未會鑿頭方問大悲千隻手
那個是正手師云氣盡渾身方得遇進云大悲千隻
眼那個是正眼師云兩眸雙瞽足能開進云塵塵混
俗無私意處處隨流有玅音師云看已腳下著乃云
和光混俗理無彼此隨流得玅用有卷舒起大神變
祥光耀宇興大佛事瑞氣騰空悉是化門邊事假使
坐斷報化佛頭向上一竅又作麼生到這裏還許伸
拳豎指遠問近對得麼奪卻拂子撫掌頓足得麼直
饒機前薦得早成鈍置格外明規便落關闌俱到這
裏如何退步震聲一喝云寢堂歷歷無來往寶殿寥
寥絕見聞又喝一喝復舉世尊因文殊忽起法見佛
見被世尊威神攝下二鐵圍山五雲逢云如今人有
起法見佛見五雲與烹茶兩甌師云世尊誠有定亂
之謀五雲梢有長志之見雖然如是不得大小文殊
向鐵圍山裏走這一回至今盡大地人誰知世尊下
落舉起拂子云會麼知恩者少負恩者多頌曰肅除
雜錦在秋嚴一陣風霜萬物殲有日春歸芳艸砌依
然分綠上疏簾下座。

佛成道日高錫團相極楊居士同緣譚氏請上堂僧
問集眾陞堂擬作何事師云翻轉目前境挽回劫外
春進云武帝不識達磨漂漂一葦而去相極請師說
法未審有甚功因師云頓超塵相外福際等虛空進
云且道衲僧分上又作麼生師云一棒一條痕進云
如是不覺望風而退師云也只看貨安錢問皇宮不
戀瓊花錦子夜逾城事若何師云沉齁夢未醒罔測
聖人心進云不統金輪王寶位雪山六載道方成且
道是為人為己師云天運無私照孤光遍界通進云
如此佛日長明還有照不到處也無師云清光無向
背何處不分明進云只如世尊一睹明星得悟便嘆
奇哉一切眾生具有如來智慧德相便是這個消息
麼師云若遇仙陀客何須更下椎進云既有如來德
相為甚麼還成妄想執著不能證得師云明將蜜果
子換汝苦葫蘆進云如此性天燦燦為甚麼學人被
他迷卻師云你道釋迦老子還悟也未僧便喝師打
云火爐跳出鐵烏龜問如何是夜半明星現師云何
處不昭然進云如何是梅花帶雪開師云清香不自
昧進云帶雪梅花纔放過出雲星宿露胸懷師云重
說偈言乃云夜半明星達本真輝天鑑地絕疏親靈
光洞徹無窮盡復嘆奇哉覺後人大眾那裏是佗洞
徹處試辨別看若辨得出凝然湛寂發明四智廓爾
圜明包裹十方滾滾鑊湯點成玉露森森劍樹化為
寶林豈特浪行不為分外儻然未愜更聽一偈眾生
諸佛既無別妄想緣同智慧因直下了然雲未蔽一
重恩報一重恩下座。

彬寰李居士美寰覃居士忠宇黃居士新泰李居士
茂軒忠軒胡居士各團眾善女等請上堂僧問眾士
登山設供全憑信地中生今日到來有何利益師云
彈指超物外立地與佛齊進云分上皆然只恐承當
不下師云撲破疑團子個個露心花問學人得用即
不問旗山得體意如何師云金風消暑盡滿月露秋
光進云假若無鼻孔鐵牛到來將甚麼相為師云杵
翻熱性命冷骨要回春問三界無心何處求法師云
月到窗銜影風來竹動聲進云三界無法何處求心
師云牆邊葵向日籬畔菊經霜進云心法有無俱不
滯如何了當在人間師云逢緣不滯境處處樂天真
乃云未達境惟心起種種分別達境惟心已分別即
不生心境兩忘頓歸實際理地照用雙行平展越世
樞機所以道真實之理證成法身照用之功作為報
土頭頭不昧處處皆由在天同天在地同地在佛同
佛在生同生謂之大道體寬不隔法性大機普振應
徹十方正恁麼時功歸誰人分上驀拈拄杖云會麼
門前殿後逢一眾人間天上更無雙下座。

若水岳雲山覺圜大用二大德同恒忍黃居士乾德
明居士請上堂僧問雲開岳頂露日照水光生光生
即不問岳頂意如何師云無足平如掌有梯愈更高
進云既有高處因何親覲旗山師云一點若圜明兩
輪相互照問世尊陞座文殊白椎意旨如何師云月
下弄琵琶進云文殊曰諦觀法王法法王法如是這
裏如何著眼師云對面忽擬千萬里進云世尊便下
座此理如何師云東得一邊西失一半問將甚參究
了死脫生無常到來如何回避師云喝前出有漏棒
下契無生進云到這裏方知兀兀浮生猶如夢勞勞
幻化似空花師云絲毫窺不破依舊若迷人乃云見
聞如幻翳三界若空花聞復翳根除塵銷覺圜淨淨
極光通達寂照含虛空卻來觀世間猶如夢中事大
眾昨夜山僧同在夢裏觀見文殊大士身乘獅子便
離五臺竟赴靈山親見世尊先須作禮然後起云恭
喜賀喜世尊曰賀些甚麼大士曰世尊六通鑑照五
眼圜明豈不知佗南閻浮提內岳雲山頂頭有一比
丘字曰覺圜嚴修戒定旌崇道德佗日靈山會上又
添一座門弟子眾依佗方便勤修十善供養三尊後
來善法堂中又添數人因為此事特來賀喜世尊曰
善哉善哉惟願四天之下萬國之中個個嚴修戒定
入聖超凡旌崇道德積功累行勤修十善果感人天
供養三尊咸超苦趣說是語時天雨寶花繽紛亂墜
地搖六種悉皆震動驚得須菩提在巖壑中宴坐不
下倉忙速赴靈山一手搊住文殊曰大士大士我且
問汝當時已在楞嚴會上道個見聞如幻翳三界若
空花聞復翳根除塵銷覺圜淨如許法塵向甚麼處
銷這段玅覺向甚麼處圜你若道得這兩轉語不謬
稱為七佛之師若道不得搥折獅子腰去大士被佗
一問逼得無言可申無理可對觸發金毛獅子奮迅
出來大吼一聲各各逡巡而退山僧從斯而覺默默
靜聽下方罔明大士彈指一下百億世尊光徹梵天
二乘聲聞無見頂相未審眾中還有單為文殊大士
出氣者麼便與旗山相見不然還請木上座代渠出
氣去也驀拈拄杖云意未涉簾纖孤光徹梵天儼然
成一片何處不圜圜喝一喝卓杖下座。

元正大念大德請上堂僧問玉曆早頒即不問春王
行令事若何師云萬木叨光彩千山總色新進云園
裏百花猶未放山間何物出頭來師云靈梅戰出雪
特露顯東君問如何是新年境師云黃葉未曾掃時
來樹又青進云如何是舊年人師云淺水觀魚躍輕
煙看鳥飛進云只逢擺尾拖泥過未見搖頭解攫雲
師云既有解攫何不下手僧擬議師便喝僧亦喝師
打云這掠虛漢乃云艸木青秀花雨芳菲萬象發輝
千峰擁翠雷驚深蟄頻頻變動風和幽鳥數數轉聲
水涌波瀾獰龍跳躍林生瑞氣埜鶴飛騰物物造化
俱皆承斯恩力個個圜光無不觸處發現所以道天
然上士豈受提撕中下之機鉤頭取則且不立言詞
一句作麼生道迷時實有三乘教悟後了無一字關
復舉真淨和尚問一座主曰火災起時山河大地俱
皆焚盡世間虛空是否主對曰教有明文安有不是
之理淨曰如許多灰燼將置向何處主無對淨曰汝
所講者紙上語耳師云涵清之月未免明中墮影延
木之蔓不覺暗裏抽條當時有個衲僧在數待佗道
如許多灰燼將置向何處不妨上前對面一吹管取
老大真淨當下結舌而退還識落處麼於此識得玅
中更有玅奇中更有奇若也未能行腳不開如是眼
艸鞋終被石頭欺下座。

上堂舉南泉魯祖杉山歸宗同喫茶次魯祖拈起茶
盞云世界未成時便有這個南泉云今人只識這個
未識世界宗云是泉云師兄莫同此見麼宗拈起盞
云向世界未成時道得麼泉作掌勢宗以面來接掌
師云一個把函就蓋一個把蓋就函一人不得受用
一人被他埋卻縱辨得出不知這夥破落戶是何心
行頌曰元宵美景月升天爽氣清和夜不眠見得時
光人快樂頻添燈火慶豐年下座。

解制上堂僧問古人道有佛處即不住意旨如何師
云住則三十棒進云無佛處急走過又作麼生師云
金鱗衝散浮萍綠玉驥蹋翻掩路青進云衲僧行徑
蒙師指涉遍歸來事若何師云鳥歇山自靜花罷樹
梢閒僧禮拜師拈拄杖云結從此處結疑團未破豈
休歇卓一下云解從此處解靈光晃耀知端楷如是
則塵塵皆聖制剎剎圜覺海不然逐境迷一生順世
流千載若是超群人自然覺方採鳳凰必不入雞栖
獅子終無戀兔嬭鐵鑄饅頭仔細吞充饑畫餅休勞
買既然如此如何保任蔕固不愁結果時花開切忌
風來擺下座。

　(菩薩戒弟子真慈號恒融真意號恒通發心搶刻
　密印禪師語錄第一卷第二卷第三卷伏願福足
　慧足常為佛法棟梁因圓果圓永作人天耳目
康熙二十一年壬戍歲季秋月板入浙江嘉興府楞
　嚴寺般若坊附藏流通本郡信士吳知先書梓士
　倪天章刊)

廣福山勝覺寺密印禪師語錄卷第三(終)

廣福山勝覺寺密印禪師語錄卷第四
門人如暐等編

* 小參

師住迴龍禪院小參有僧出問師打退乃云迅機捷
辯盡是空華濃澹越格超宗分明兔角短長所以道
司南之車本示迷者照膽之鏡為鑑邪人倒拈鋤柄
平開凡聖滯路縱使鋒鋩斷盡生死根株若論向上
向下潑油救火說性說心對臉揚塵一毫不了千重
宛轉二執未融萬般障礙門庭施設搆起干戈入理
深談返成滯見豈不聞機輪轉處智眼猶迷寶鑑開
時纖塵不度到者裏不勞展演舉步蹋著高挂缽囊
拗折拄杖如或未能且向一峰頭下披雲自究兩岸
江邊得坐自看若不一生了當難免萬劫沉淪須從
頂上翻身莫向言中取則既然如此務令親得一句
作麼生道月行空界憑虛指花發心田貴實參復舉
僧問法眼如何是曹源一滴水眼云是曹源一滴水
僧不契時韶國師在眾聞之得悟師云事存函蓋合
理應箭鋒拄怎奈者僧放頑若非國師深辨來源渾
家沒得無有消時且道會合在甚麼處舉起拂子云
同見麼源頭直接絳州河涌起龍門三丈波燒尾拏
雲攫霧去曝腮猶待曲鉤拖下座。

小參一年一度好春風栽竹成林便種松攃手今朝
絕頂上了然無事又相逢相逢即且置箇中意如何
若也道得各請歸單去不然將身就葛藤時有僧出
師云絞殺不少乃云世尊未離兜率箇箇鼻孔遼天
達磨已來東土人人舌頭舑地若向佛後承當已落
空谷應便佛前薦取必然裂破古今青艸渡頭不可
久住五蘊山前貴在轉身一滯情消玲瓏八面若論
毛吞巨海吸在甚麼處芥納須彌合向那一方如此
恁麼頭頭相契若不恁麼法法難明理若周至事乃
方圜假使辯若懸河切忌開口不得處快如良馬謹
防下足不得時威音已前把手同行威音巳後虛空
消殞法界為身豈蟭螟之見解太虛為量非蛙步之
形儀二里一箇村過去諸佛行不盡三里一箇亭未
來諸佛了不完道箇見月休觀指歸家罷問程豎起
拂子云且道是程是指若道是指有月如何見若道
是程有家如何歸一共兩頭三處又作麼生推脫喝
一喝云只許門前知不許堂中會跳出金剛圈便吞
栗棘蓬遇著及時受用悉從甚處拈來遂敲香几云
海為龍世界天是鶴家鄉復舉僧問曹山靈衣不挂
時如何山云曹山今日孝滿僧云孝滿後如何山云
曹山愛顛酒師云忤逆街前有聖諭低頭落眼孝子
堂中無靈柩大步寬行山僧到此不覺通身踊躍隨
拈一偈舉向諸人豁然忘卻來時路百尺竿頭輥繡
毬幸得太平無忌諱不風流處也風流。

小參貧人得寶兆開無盡藏明頭不隱印破太虛空
據此莫能非同其類不是倚松之藤便是入艸之葛
前來求解會如燈蛾而赴火退後不欲聞似餓鬼以
無依即今莫有過量者麼出來相見僧問隨方就圜
即不問截斷眾流事若何師便喝進云後來衲僧將
甚麼面目相見師云列在下風乃云一念普觀無量
劫無去無來亦無住如是了知三世事超出方便成
十力者箇方便如何超出到此以擊石火猶成滯礙
而閃電光尚且延遲儻或未能莫道山僧鈍置於人
連佗古聖先賢行好返成過患以累多少癡人飲洋
銅落碓臼直至而今不能跳出若能於此出得須彌
頂鐵圍城人我相貪德癡天堂徑地獄門不消一捏
盡皆粉碎迥然不挂一毫便如是去未具衲僧氣象
貴將己本買鞋行腳不唯足底磨穿盡教通身是眼
複子放下雙目齊瞽便到者裏略較些子不說甚麼
七事隨身逢龍便有角鋸遇虎便有鬚拔不驚守塚
之鬼拍甚投枝埜鵲理得一身毛衣到底不堪群隊
山僧恁麼說話大似擇乳鵝王內有通方衲子明來
自假深信千鈞發出非為等閒箭中鸑鷟定出丹山
分明無避在者難逃一路穌回時節休放擊案一下
復舉僧問夾山撥塵見佛時如何山云直須揮劍若
不揮劍漁父栖巢僧復舉問石霜撥塵見佛時如何
霜云渠無國土甚處逢渠僧回舉似夾山山上堂云
門庭施設不如老僧入理深談猶較石霜百步師云
圖誇汗馬功高有劍不平世亂放出傳言送語當作
一等風流今日或有人問撥塵見佛時如何不妨隨
聲便打何故見則亦不撥撥則亦不見正眼驀然開
紅爐雪一片下座。

小參僧問當陽坐斷始是半提如何是全提境界師
云按龍泉收虎尾進云且道是何心行師云車不橫
推進云和尚只有殺人刀且無活人劍師云那箇是
殺人刀僧便喝師云誰是活人劍僧云已在言前師
云教得孩兒會破家驀拈拄杖云諸佛含生兩無向
背卓一下云活人死漢一貫相通觸處逢渠全彰法
體有時殺人不眨眼離功絕用有時眨眼不殺人順
物和光當頭截斷二際全消攃手了然更無餘事三
世諸佛辨不得歷代祖師傳不到唯有無孔鐵鎚出
得嶮峻不撥萬象死在平陽直下出情塵不許一言
著意信步通錦里何妨八面生輝言而不展百艸頭
邊收放句而不滯一毛端上殺活如龍得水堪打石
人頭似虎逢山嚗嚗論實事有時恁麼入廛垂手有
時不恁麼退處孤峰所以道有物先天地無形本寂
寥能為萬象主不逐四時凋且道為主是誰豎起拂
子云於此不顧轉位不饒追風見鞭影蹋翻岐路寒
爐居古廟常被火燒如是觀來何嘗躲得應時出身
方為作者原來千百億身不出舍那心地舍那心地
能容千百億身體大量大智寬用寬若然於此會得
把斷出身始信無心須知向上且道無心如何知得
向上樹凋葉落殘暑退星燦雲收半月開復舉僧問
忠國師古人道青青翠竹盡是法身鬱鬱黃花無非
般若有人不信云是邪說亦有信者云不思議不知
若為國師云此蓋普賢文殊境界非諸凡小而能信
受皆以大乘了義經意合故華嚴經云佛身充滿於
法界普現一切群生前隨緣赴感靡不周而常處此
菩提座翠竹既不出於法界豈非法身乎又般若經
云色無邊故般若亦無邊黃花既不越於色豈非般
若乎深遠之言不省者難為措意是僧作禮而去復
有華嚴座主問大珠和尚何故不許青青翠竹盡是
法身鬱鬱黃花無非般若珠云法身無相應翠竹以
成形般若無知對黃花而顯相非彼黃花翠竹而有
般若法身故經云佛真法身猶如虛空應物現形如
水中月黃花若是般若般若即同無情翠竹若是法
身翠竹還能應用座主會麼主云不會珠曰若見性
人道是亦得道不是亦得隨用而說不滯是非若不
見性人說翠竹著翠竹說黃花著黃花說法身滯法
身說般若不識般若故以皆成諍論主謝而去師云
此二尊宿一箇是荷葉團團團似鏡一箇是菱角尖
尖尖似錐但不知翠竹與法身黃花與般若到此猶
較多少復以拄杖卓一卓云出來斷看若從者裏分
斷得出是非傾盡直接梵天始信無心須知向上其
或未能大有人不肯在且道因甚不肯此際未能平
地土後來何處定乾坤。

小參明鏡當臺分好醜莫邪在手斷縛纏若還放過
白拈手向後施張總是偏正恁麼時還有不放者麼
正好出來透頂一㔃是命全交與你莫道靈龜負圖
自取喪身管取露柱燈籠兩無得失不唯把斷要津
能令識法者懼如此平沉千聖那得花開五葉放開
三步與汝諸人相見去也者箇消息時時現前葉綴
花聯混失主店且道在甚麼處混失莫非色有青黃
赤白之狀姓有宮商角徵之音便是混失之時也如
此說話夢眼未開殊不知盡大地是一領褊衫時擔
時放時穿時脫我未生時絲毫不挂佛出世後兩袖
相通正恁麼時又向何處著來遂拈拄杖云天高地
厚直在目前海闊山遙不離方寸用不遠人必定指
鹿為馬法無定相便得越樣新鮮換盡諸人眼睛不
出化龍拄杖不是本不是末鑊湯當為甘露不是心
不是佛劍樹可作禪床力充法界威震十虛不愁道
超佛祖自然位越人天教內教外一時收世出世間
咸周備明明真燈列燄歷歷少室分輝無陰陽地廣
種博收有漏河中長津遠濟大功不宰果是作家末
後全提十方坐斷復舉馬祖見藥山便問子近日見
處如何山云皮膚脫落盡惟有一真實祖云子之所
得可謂協於心體布於四肢既然如是將三條篾束
取肚皮隨處住山去山云某甲又是何人敢言住山
祖云不然未有常行而不住未有常住而不行欲益
無所益欲為無所為宜作舟航勿久住此師云看佗
馬祖為人處意欲後流識進退直得恁麼道藥山老
漢不負上頭人直得恁麼行山僧者裏又且不然放
開三條篾門開通後殿無有一真實受用當面來管
取坐地看不須隨處去既則如此且道其間有甚奇
特蘆花兩岸雪煙水一江秋下座。

小參僧問佛身充滿於法界普現一切群生前且道
為甚麼不見師舉拂子云剌瞎汝眼進云瞎瞎師云
是誰瞎僧擬議師便喝僧亦喝師打一拂子云隨風
逐變漢乃云佛身充滿界非在口頭舉直下承當去
何曾有半語所以七佛偈云見身無實是佛身了心
如幻是佛幻了得身心本性空斯人與佛何殊別但
能於此證據將來無高亦無下無尊亦無卑無人亦
無我無利亦無鈍乃至天龍夜叉八部鬼神六道四
生蜎飛蝡動到此無二無別法既是無別為甚麼塵
劫已來互相牽連宛轉不息換像改形杳冥不辨且
道者點增差又在何處舉起拂子云見麼有眼共見
擊一下云聞麼有耳皆聞只因見聞分明難免墮坑
落塹正恁麼時遇箇有眼不見有耳不聞底來向此
挽回一折根塵齊齊倒斷人人回光返照箇箇了知
苦空一路撥轉船頭處處總皆是岸便與先佛世尊
同一見聞同一受用同一境界同一出沒到此方知
九霄絕翳不在穿通一段光明未曾昏昧理中也透
事上也徹不勞轉身直下便見到此不開如是慧眼
自然盡被影子所瞞十無一二轉頭更生臨機怖畏
出生入死無了期也現有一類頑無所知不識情隨
境轉境逐情生情境相凌不能取證只得乘時發機
就此相為目前不了執向事邊謂曰何不與我直說
返道借事而謾悲夫愚之勝也所以教中道菩薩見
水如甘露天人見水如琉璃凡夫見水便是水餓鬼
見水如膿血正謂而不差矣此之一輩未出常流怎
免隨情混合而去只曉觀前不知覺後陷在分別落
於取捨攀著有漏汩沒本真熏就結習空得牓樣全
不看佗從上佛祖未見無悟而可休歇今日大概觀
來直在揚眉之際倏然頓破何較多矣所以破有法
王出現世間四十九年葛藤牽佗不盡無中生有遺
累後人彼此不了成了禍根不覺一番春過一番一
林掩蓋一林高蹤借徑而過燕子就水而銜夾在觜
角頭邊返與師家相驗自不知其性命還在作者手
裏故合有時略通一線有時不順風頭有時展開陣
勢有時把斷關津若不恁麼施設盡成一類懡㦬十
箇之中五雙杜撰見處不清有誤後人但看昔日黃
檗老人上堂眾纔集拈拄杖一齊打散復召大眾眾
回首便云月似彎弓少雨多風殊不知者箇明白處
返成不明更聽不明重申一偈老婆心切為兒孫揭
露曦輪出海門復把肝腸雖傾盡青霄依舊轉成昏
喝一喝下座。

小參僧問還丹一粒點鐵成金至理一言轉凡成聖
八字打開為甚麼有眼不會師云只為佗有眼進云
還是見則不逢底是不逢則見底是師云分身兩處
看進云劈開拄杖去也師云惟恐不是玉是玉也大
奇乃云綠水秋來綠青山春到青落花隨浪轉怎教
不迷人所以道凡夫見諸法但隨於相轉不了法無
相以是不見佛豎起拂子云者箇是相卻在甚麼處
了乃喝一喝云既在此了教無眼人向甚麼處見復
豎起云者箇不是相那箇是佛喝一喝云巳了見者
名為正見未了見者即受渠謾尋常若向穿鞋戴帽
出杖應缽收書卷策開單展被處見正是覓毒療病
認冤為親不向穿鞋戴帽出杖應缽收書卷策開單
展被處見恰如背燈乞火別庫尋珍洞庭秋月一點
障佗不得江村夕照定然金鋀未辨毛拂子上換卻
眼睛血性男兒便能了達塵中作主化外自來方知
一句一偈一塵一剎無一不是如來清淨玅莊嚴路
謂之從無住本立一切法拈將出來不瞎人眼忽然
放下盡教鬼神莫測既到者裏堪作甚麼理論諸山
喻遍難分解較盡河沙數不明復舉雲門大師道從
上諸聖為甚麼不到者裏蓮華峰菴主云古人到者
裏為甚麼不肯住師云雲門接人歸家何嘗打開中
道菴主引人出戶未曾點破田莊使人兩不著地未
免一場退屈山僧只得拈來下箇註腳從上諸聖為
甚麼不到者裏舉起拂子云直較者些子古人到者
裏為甚麼不肯住擊拂一下云盡教皮穿骨露若是
具量衲僧權將一狀領赴且道領佗作甚麼回而更
相涉不爾依位住下座。

繼秀饒居士請小參僧問法身無相對相而顯法眼
無瑕因瑕而現未知此理如何師云又要惱亂春風
進云不入驚人浪難逢稱意魚師云少賣俏進云今
朝因甚不肯放行師云一字入公門九牛曳不出進
云只得別處領話去也師云且向者裏了著僧禮拜
師乃云清風匝地皓月當空光照九天太阿橫按到
此外離境相內絕情思碧眼胡僧尚無啟口猛力素
士有何話參非是山僧法吝本沒繫驢橛頭豈不見
香嚴道去年貧未是貧今年貧始是貧去年猶有卓
錐地今年錐也無看佗古人實悟處吐出一片赤心
便是淨裸裸赤灑灑絲毫不挂絕承當無回互幻影
全消可惜時人不能於此契合若是大丈夫漢放下
百斤檐子攃手逍遙了然無礙擬欲更進那步現有
活路出身多因熱大不覺茫然放過故不能向冷冰
冰地撥燄寂寥寥處動機若到者裏不同撈天摸地
向外馳求凡皆長行久坐負重擔輕也是一箇話頭
森羅萬象明暗色空也是一箇話頭操家治業教子
訓孫也是一箇話頭撥來撥去動來動去始到蓋屋
收脊處自然周成一片一即一切一切即一大中現
小小中現大麤中有細細中有麤展轉磨光幾經淘
汰塵消垢盡量滿力充謂之無去無來冥通三際非
中非外洞徹十方如雲卷舒無有罣礙似谷相應無
論高低了達自己心光作箇護持牓樣正恁麼時且
道自己心光便向甚麼處達豎起拂子云見義不為
非勇士臨機不變始驚群下座。

小參西天四七唐土二三莫不皆以頂𩕳向上一著
直切指示於人過去莊嚴現在賢劫大喻三千小喻
八百頓漸偏圜權實半滿無非要人出生死海脫見
礙縛開方便門示真實相奈乎去聖時遙邪師過謬
不依本分妄分節目引人波波一生不能歸到故家
田地若是夙有靈骨智者定不將身而換蝸角蠅頭
須向二六時中自已猛著精彩猶如緊把隘口守護
邊牆忽見外應裏合按定吹毛一揮便了攃手非功
轉凡非聖從前一切惡知惡見邪是邪非本無一毫
著處朗然心花發現洞達十方宛如秋月無點障礙
不疑一念皆成正覺人我眾生等無差別一切智智
清淨無二無二分無別無斷故於無斷處隨機赴感
或時興慈雲於方外或時把要路於寰中提得清全
彰今古收得淨不玷聖凡一肩擔荷大報洪恩不枉
離塵脫俗一番志也但看昔日保寧勇禪師初入天
台教更衣參雪竇顯顯以堪任大法復視而訶之曰
央庠座主勇然發憤下山遙望雪竇山禮拜云我此
一生事業若不過於雪竇誓不還鄉便往泐潭疑情
未泮復參楊岐心地發明研窮玄奧不比尋常可見
當日古人未到徹法源底不以此志而便休也又如
長慶稜禪師未曾悟時初參靈雲問如何是佛法大
意雲曰驢事未去馬事到來慶不契參雪峰在雪峰
玄沙處往來二十年坐破七箇蒲團一日卷簾豁然
大悟便有頌云也大差也大差卷起簾來見天下有
人問我是何宗拈起拂子劈口打試看到此底人等
閒露出一兩句子不妨便有了巳為佗處怎似而今
人恣意亂道熱碗鳴聲口裏指東說西心中全疑半
信因因循循一日延一日散散蕩蕩一月待一月未
及閒暇幾日你不告往陸去我便辭向船行者裏捱
一捱那裏混一混混到󵊮終歲盡依然還是一條鼻
孔兩箇眼睛挂名頭與知識同坐猶如大蟲看水磨
聽得兩句言語恰似波斯喫胡椒終日說為生死不
知業鏡當臺終日求出苦海不知源頭何處只圖一
世貪生埋沒萬劫大事風刀解身豈容得過山僧須
如是道我者裏無此輩人盡是真參實悟辦心竭力
不甘作此見解正恁麼時儻有箇漢出來為眾出氣
云和尚不可教人離波別尋水劈脊三十棒又一箇
出來道學人得水便行船劈脊三十棒且道因甚如
此未到人亡家破先須處斷分明下座。

師住旗山永興禪院結制小參僧問遶水躔山即不
問當先直截句如何師云千生苦本鎚邊碎萬劫塵
勞劍下休問如何是有為法師云千頭百緒進云如
何是無為法師云隻杖單條進云可謂執言未盡無
明眼著句還同有漏心師云不因樵子徑爭到葛洪
家乃云旗峰嶺上選佛場開一句當先萬機頓息不
勞肯綮修證管取及第心空耕雲種月無非西來大
意引水開泉盡是古佛家風所以道當機不昧千眼
頓開智鏡洞明十虛普應言言見諦悉從滄海以龍
吟句句超宗始得幽嵒而虎嘯可以高超三界拔濟
四生空王殿上眾力相支生死岸頭慈航普駕尚不
枉披法服亦乃酬荅四恩設或未能三界無安猶如
火宅眾苦充滿甚可怖畏一息不還便是來生盡塵
沙劫誰能逃避正好七尺單前高著隻眼三條椽下
莫負時光但慕靈山之旨頓悟今朝休循怠惰之心
虛延度歲故以特為此段因緣欲開正路雲集正信
參竟正宗恢張正道此是人人不無之事箇箇本具
靈明感得宗風一振吹落妄想空花掃開生死陽燄
不容是非露布掀翻今古途轍難存足處更進一步
須知方外普現全身正恁之時且在甚麼處現豎起
拂子云等閒得路明如日舉步回頭直似弦復舉文
殊一日令善財採藥曰是藥者採將來善財遍觀大
地無不是藥乃白曰無有不是藥者殊曰是藥者採
將來善財遂於地上拾一莖艸度與文殊殊接得示
眾曰此藥亦能殺人亦能活人師云於此別轉藥性
大有起死回生之功說甚麼黃連甘艸人參白朮別
轉不得未免返成毒味落在後學手裏且作麼生應
用須是脈明堪下手未曾得效莫傳方。

小參僧問山嶮無人往泉清有月來幽深不到處還
有佛法也無師云山花開道眼谿水印禪心進云恁
麼則相見不須問目前本自彰師云有語不昧無語
漢埋頭放過出頭人僧禮拜師乃云心月孤圜一段
光何論東土與西方通身顯露誠難見使得時人分
外忙咄忙箇甚麼豎起拂子云適來通身顯露如今
俱在拂子頭邊還見麼正見之時非是眼被物瞞擊
案一下云聞麼正聞之時非是耳隨聲轉於此會得
一路轉身方知著相之本便是合道之原雖然如是
猶且未了必須從斯退身始得只如山僧口未開時
無聲可聞諸人眼未動時無物可見透脫根塵無相
可著截斷原頭無道可合彼此六根清淨一體圜明
取之不得捨之常在不變不動無減無增有道者得
之曾於生死岸頭時出時沒全體應現永無欠缺一
時成就無邊佛事到此境界非是將心何處得來俱
在各人淨地發現住此地中如船在水隨風快便不
假多力如是已得寧同釋迦老子向一法界出此玅
用量同大千或把大千融成一道充滿法界以大入
小以小入大無剎不貫無海不通如是受用如是作
為如是自在如是解脫可以權衡佛祖號令人天不
與異見同轍了然共佛一處顧眾云還識一處麼擲
下拂子云放過一著復舉昔有秀才參長沙岑禪師
因看千佛名經遂問百千諸佛只聞其名未審居何
國土還化物也無沙云黃鶴樓崔顥題詩後秀才還
題也未才云不曾沙云得閒題取一篇好師云長沙
措緊猶忙遠搆不能近抵秀才問佛居處決定下落
難明今有人問山僧百千諸佛未審居何國土但向
佗道渾身已在含元殿何事勞勞問帝都。

小參僧問如何是不落間斷底佛法師云楊花纔落
地又到杜鵑啼進云且道各人見處是同是別師云
綠水隨谿轉白雲伴月還進云蕩蕩長流混合而去
時如何師云源頭未出時好與三十棒乃云同歸圜
頓沒多途道契虛空體自如舉目出頭天外看一回
鴈過兩行書於此明得不獨見處亦同佛法有何間
斷方知世尊道十方世界中尚無二乘何況有三可
以動絃別曲葉落知秋既知且道東山打鼓西寺撞
鐘前門喧鬧後殿寂寥即是一乘法不是一乘法若
道不是分明抱贓叫屈若道即是何妨喚瓮作鐘正
議之間莫顧危亡一刀兩段放下昭然別無佗術現
有一輪秦宮寶鏡當日雲門善用得恰鑑透衲僧心
髓天魔望見心寒是聖是凡並無可逃豈不彼既丈
夫我亦爾哉良久顧眾云未審此間還有避得者麼
若有試出道看若也道得不唯耀無明窟亦乃通徹
慧眼連傳上座要向諸人手裏乞命不然仍復釣魚
船上謝三郎復舉天聖泰到瑯琊琊云埋兵掉鬥未
是作家匹馬單鎗便請相見泰指云將頭不猛帶累
三軍瑯琊打泰一坐具泰復打瑯琊一坐具瑯琊接
住云適來一坐具是山僧令行上座一坐具落在甚
麼處泰云伏惟尚饗瑯琊拓開云五更侵早起更有
夜行人師云覿面相逢宛若二龍鬥驪臨機察辨猶
若距爪雙獅幸得古人別有出身一路不然洎合打
破蔡州大眾還識古人出處麼行藏機變神難測動
靜施為聖莫知下座。

小參僧問心不散蕩時如何師云水澄泉月燦進云
道不乾枯時如何師云雨潤竹臺青進云恁麼人來
還有喫棒分也無師云恰然相稱乃云緇流若具眼
中睛善不容人下火坑盡底乾枯無法救臨時又在
杖頭生插手難入緣即則應吐語不及節至而彰所
以道我本無心有所希求今此寶藏自然而至塵塵
垂手不違佗本處處提撕不執己見石虎天明自吞
露柱木人夜半解撥燈籠更古更今無間無斷瞻前
瞻後無黨無偏故所天地以此發生萬物聖賢以此
啟迪含生真善知識以此流傳正眼大明悟人以此
敵敗邪群須過量人得此殊勝非劣見者顯此真機
到者裏如雷附電似雨依雲雖然動地驚人家中其
實湛定單傳直授門外不立階梯且道以何法修以
何法行得入如是境界猛力蹋著無住本隨機自應
有方圜復舉南泉巡堂次牽頭水牯入堂首座以手
拊牛臂一下泉便休少頃趙州將艸二束放於首座
面前座無對師云南泉異類中人要渠頭角完備趙
州重添艸料圖佗氣概驚群父子首尾相扶可惜散
不著處若是通方首座何不對眾表明且道表箇甚
麼滿堂雲水俱有分將來此處作私情。

除夕小參僧問上古尊宿至今在甚麼處應現師云
堂堂日月無今古蕩蕩乾坤絕去來進云擬欲請益
還應機也無師云天共白雲曉水和明月流乃云佛
說一切法為度一切心我無一切心何用一切法有
法傳授是外道法有語相通是凡夫語何也道由心
悟不假言傳然有方便據有來端令參學人得正見
知昔有大珠初參馬祖祖曰從何處來珠曰越州大
雲寺來祖曰來此擬須何事珠曰來求佛法看佗大
珠和尚便不說來此處看門庭延歲月專以究竟此
事為本馬祖見得是條正路上走底人令佗識取本
有之事唯以直言而相為曰自己寶藏不顧拋家散
走作麼我者裏一物也無求甚麼佛法可見馬祖愍
物盡於神情然大珠並不朝思暮想分外躊躇擬欲
直下便見遂作禮又問曰那箇是慧海自家底寶藏
當時馬祖也不牽經引論說玅談玄對佗寶藏庫門
首近指云即今問我者是汝寶藏一切具足更無欠
少使用自在何假外求若是而今決不可言何也斯
人尟福德不堪受是法大珠於己分上方知埋沒多
載不自覺知忽然指出現成受用感恩不已踊躍禮
謝便不走東去西事祖六載後因受業師老遂歸奉
養晦跡藏用人莫能識所著頓悟入道要門論一卷
法姪玄晏竊呈馬祖祖覽訖告眾曰今越州有大珠
圜明光透自在無遮障處也眾因詢訪依附一日謂
曰我不會禪並無一法可示於人故爾端直樹上不
長曲條僧隨問擬申一問師還對否珠曰深潭月影
任意撮摩凡聽法者適來頭上放過如今又向者裏
撮摩縱然摩得只是箇弄影漢喜沒交涉僧又問如
何是佛珠曰清談對面非佛而誰所以非父不生其
子當時恁麼得而今恁麼用可見正法眼藏上下相
承垂手之際不失宗旨便是本色宗師為人體裁可
嘆近來馳虛者多何曾隨得古人腳步聚得纔有三
五眾並不提起此事就去奪了鄉學應赴兩家飯碗
詳此輩人無非以借祖師門路衒耀出身今古相並
先後觀來則天淵矣全不察其古往名宿然無者番
行徑固有則不須出家而在家者亦可為也既爾出
家古人不曾教汝與世間人逞學解論文章販經書
圖世利無非直教脫有漏出生死悟正道明法眼紹
佛種利人天以心印心心心相契更無少剩亦復不
教學者忘本逐末背正投邪內有覺者但看馬祖大
珠二老因緣始終不負平生何也欲行千里一步為
初者裏了得淨盡別有達路出身打開寶藏取出家
珍用得恰當到處相應非是強為法應如是故曰我
為法王於法自在既爾了達又在何處相應良久云
善財將七日到此不知蹤已後誰相會德雲在別峰
遂喝一喝卓杖下座。

小參八字打開全無向背當陽點破迥絕異同既無
向背又絕異同不疑古釋迦不先今彌勒不後曹溪
水不深石頭路不滑說甚隔山見煙方知是火隔牆
見角可知是牛所以道情存聖量猶落法塵已見未
忘還成滲漏不落諸數喻若摩尼盡意能超仍歸空
界若也歸得億劫沉迷此時透脫萬載風規如今整
頓不妨展一事則萬理全彰收一理則萬事俱息塵
塵無拘全皆道眼剎剎無礙盡是心源方可顯發祖
意吼震地之雷音爍破幽關布彌天之瑞色如此遞
相連輝因甚杳冥不辨華鱗弄藻在長波不別雙清
怎奈何映水往來千古照金光分布滿江河下座。

　(菩薩戒弟子如昢號雲嶔捐貲助刻
　密印禪師語錄第四卷伏願六根清淨發明正
　見之因一體圓明顯達真如之理
　康熙二十一年五月　日楞嚴寺般若坊藏板)
密印禪師語錄卷四

廣福山勝覺寺密印禪師語錄卷第五
門人如暐等編

* 開示

壬寅春國楚陳居士請開示棒喝師云棒頭有眼須
離回互喝下無私應絕承當假使鳳舞鸞飛不能出
頭展翼龍驤虎驟難以露爪張牙何以如斯蓋為此
機出度過量越見超情激變化之魚龍不揚春浪揭
當空之朗耀不帶秋雲超出一切有為始至無功用
地若乃滯溺之流非堪究竟豈不聞馬祖一喝百丈
兩耳雙聾黃檗復聞不覺舌頭便吐猶恐靈芽根斷
只得絕後再穌又如周金剛善評三乘十二分教走
到龍潭夜裏吹燈得悟天明把鈔焚卻單提白棒一
條便至孤峰頂上佛來亦打魔來亦打詳乎此老善
能講說安得如是而行又如臨濟在其黃檗會下知
是法器遂將此機三度而接然後指參大愚譬如真
風度籥一竅虛通臨機發樞一撥便轉後向河北建
立宗旨全機大用驚穌木塔老婆智越先賢羞殺河
陽新婦碎開佛祖滯臼裂破狐貍肝膽故此光明大
器代代崢嶸百家冤讎枝枝不墜名吹海外道滿寰
中或掃煙城傾刻寂靜或擊寒巖當下回春分明兔
子無角須直如斯相為不然乖諸佛之正見滯四眾
之英賢理合如是提撕如是究竟尚不滿乎願也怎
奈一種撈虀手裝糟袋不識者段奇風謬云破山兒
孫多是一棒頭而已若是明了高人何得惜疵作患
因爾習氣不除此之謂也驀拈拄杖卓一下云還識
此意麼送鬼只須連水飯驅蛇休用打龍鞭。

開示僧問說破疑情落漸次單刀匹馬透重關且道
在甚麼處透師拈拄杖云急急如律令進云仁義道
中事和尚甚分明師云將直作曲問幻化不長久韶
光不待人隨情逐見何處薦取師云求珠不離泥進
云一椎碎了時如何師云是真難滅僧禮拜師乃云
夢裏浮生影中幻化閃爍變易劈箭韶光若圖延緩
度日到底終不能也具慚愧者當知佛恩難報豈不
聞大覺世尊為眾生云於三七日中思惟如是事我
所得智慧微玅最第一眾生諸根鈍著樂痴所盲如
斯之等類云何而可度如是觀察不得而已故以種
種方便無非隨順一切眾生末後云始從鹿埜苑終
至跋提河於是二中間未曾說著一字既是未曾說
著且道者一大藏教又從何來若向者裏有箇推脫
處釋迦老子定不受屈方知自己終日著衣未嘗挂
著一縷絲終日喫飯未嘗咬著一粒米終日說禪未
嘗舉著宗門事終日看教未嘗道著元字腳頭出頭
沒不受客塵所擾得大無畏得大安樂不唯信知一
佛出世當知佛佛出世離兜率降皇宮成正覺轉法
輪度眾生入涅槃分明亦為此事傳正法眼授受不
絕亦為此事達磨面壁神光斷臂百丈被喝臨濟喫
棒亦為此事長慶坐破七箇蒲團脅尊者永不著席
亦為此事雲門折足玄沙築指亦為此事睦州見僧
便道現成公案放你三十棒亦為此事雪峰輥毬石
鞏駕箭俱胝豎指祕魔擎杈亦為此事天下老宿逆
行順行倒弄顛拈亦為此事歷代衲僧經霜傲雪忍
冷耐饑磨肩踵足毀形割愛亦為此事四十九󵊮巧
設殊方一旦拈花開顏笑破亦為此事所以道唯此
一事實餘二則非真終不以小乘濟度於眾生既爾
如此為甚麼又有三乘頓漸之殊所以菩薩於一切
境無依無住無有分別明見法界廣大安立了諸世
間及一切法平等無二所以智力出過一切二乘之
上雖在世間而常行出世間法二乘見解猶如困魚
止瀝病鳥栖蘆舉步出門便有兩條岐路不憎凡便
愛聖不厭生死便趣涅槃不樂天堂便惡地獄此輩
人雖入聖流依然凡夫境界若能揩磨執著心病自
然生死籠罩佗不得於生死中著著自有出身之分
凡無一物不從清淨智中顯發殊勝玅力至於經行
坐臥俯仰折旋無一處而非佛事無一則而非莊嚴
所以南泉老人道王老師自小養一頭水牯牛擬向
谿東牧不免犯佗國王水艸擬向谿西牧不免犯佗
國王水艸不如隨分納些些總不見得於此會去荒
田不揀用得親切進則逢緣作主任意而行退則透
出法身片雲不挂燦燦一天歷歷未動不彰而彰不
現而現曰賢曰聖平等一如是寒是暑隨佗遷變去
住自由如鳥無異更有甚麼管帶更有甚麼根塵雖
然如是內有箇漢忿性出來收了止靜牌推出大眾
去掉臂而行更不如何若何我說是人未曾悟在莫
是山僧屈人麼良久云天地尚空秦日月山河不見
漢君臣喝一喝下座。

佛成道日為辦供眾檀越等請開示僧問如何是祖
師禪師云抱兒石虎當山吼進云如何是如來教師
云灌稻水車就岸鳴進云未否是同是別師云直薦
取來處進云可見水向石邊流出冷風從花裏過來
香師云閒言語乃云心地隨時說菩提亦只寧事理
俱無礙當生即不生如何是不生底道理若向者裏
放過百無一返茫茫苦海何處消竭饒佗伎倆搬盡
還如夢裏積金身處南閻不知生從何來百󵊮之後
不知死從何去故曰生死事大無常迅速若乃心地
未明盡是隨風而轉凡俱一切作善作惡念佛持經
禮拜布施無一不是隨風而轉現今世間念佛如河
沙之數類持經似稻麻之有餘有為生死者有求解
脫者莫可為喻如何不見悟去不見徹去單單只為
者點子不能覷破假使執持百千萬劫不能得證無
生法忍出牛胎入馬腹不知是苦生天堂住人間不
知是樂譬如苦瓜暗暗而長不知苦根何處到者裏
百中難遇一箇下得手人與佗連根拔起不復再去
七七思惟如將梵位直授凡庸若論今日扶藤明日
接架只向頭上沃水不知腳下開渠現成性地一旦
浸沒無明苦子成熟巳就緣將墜地隨處發生一枯
一榮何日是了所以諸佛悟者總不出於見色聞聲
香味觸法等事眾生迷者總不出於見色聞聲香味
觸法等事既然同一見聞同一境界為甚麼則有迷
悟差別眾生執情謂之迷諸佛離相謂之悟豈不聞
釋迦老子夜半睹明星而出現乃嘆曰奇哉一切眾
生具有如來智慧德相但以妄想執著而不能證得
看佗於此得悟便有慈雲蔭覆世間之心然後於生
死海中置造法船不住此岸不住彼岸不住中流而
能運載一切眾生者不是頓空三際彼我一如普觀
世間等無有異乃見色明心也又如觀世音菩薩云
彼佛教我從聞思修入三摩地初於聞中入流亡所
所入既寂動靜二相了然不生如是漸增聞所聞盡
盡聞不住覺所覺空空覺極圜空所空滅生滅既寂
寂滅現前忽然超越世出世間十方圜明獲二殊勝
一者上合十方諸佛本玅覺心與佛如來同一慈力
二者下合十方一切六道眾生與諸眾生同一悲仰
試看當時古聖一得悟後上合故不別有佛下合故
不別有眾生眾生悲仰諸佛慈力平等一如了無二
徑而今多少瞌睡漢莫測雲月是同獨見谿山各異
故以十方圜明不捨法界隨類應身拔惡道苦同證
諸佛本玅覺心只為眾生不覺妄有輪轉生死先聖
一覺便垂手眼之濟者不是頓空三際彼我一如普
觀世間等無有異乃從聞得悟也又如大勢至菩薩
云其最後佛名超日月光彼佛教我念佛三昧又云
若眾生心憶佛念佛現前當來必定見佛去佛不遠
不假方便自得心開看佗分明道若憶念時現前定
見雖去不遠不假方便曷得而自開也毫無執著之
心怎教佗不悟去者不是頓空三際彼我一如普觀
世間等無有異乃念佛明心也又如天台智者大師
因看法華經至藥王然身處諸佛讚云是真精進是
名真法供養如來忽然大悟得證法華三昧便見靈
山一會圍繞世尊乃是徹底窮源心花發現後來不
昧本有將此三觀教法漸接群生以報佛恩者不是
頓空三際彼我一如普觀世間等無有異乃看經得
悟也而今亦有廣聞一生誦持一世不能得悟此事
者為何也窮其不可數論略說則有幾種障門後進
不識猶如煙寺晚鐘一者不審其正理如盧逐塊只
圖赶得溜趁得贏專計數目不求了知二者將來資
其口體當作營生流轉世情不求玅悟遇著好人不
受誡勗鼓愚癡氣滅智慧燈有寶在手其實未辨不
唯後來苦事現前冥昧一生三者假使不行世利方
能善用其心或明此事如隔一紙遇著盲師便向佗
道即今得遇以種往因未了當人定然隨佗而轉如
夢中人將至天明纔要醒來被佗穩定枕子豈不是
障門也如何得離化城近到寶所決定埋沒空劫大
事若乃真實達道人須先會其本而後不愁其末本
末契合圜成道用不妨依然看經依然念佛一香一
花盡無虛設舉足動步純是自己家珍其或未能只
如經中道如人數佗寶自無半錢分於法不修行多
聞亦如是何足較哉下座。

除夕監院雲嶔請開示僧問佛法本來無多子誰是
一行三眾人師拈拄杖云者是第幾眾進云囫圇尚
未曉儱侗覺難明師云要明作麼進云如何是第一
眾師云世界壞時原不動進云如何是第二眾師云
陽春白雪無人頌進云如何是第三眾師云今朝有
事來相共乃云明明大意原無覆藏不通有礙了達
無疑若非頂𩕳具眼焉能緇素得出緇素得出無邊
剎境自佗不隔於毫端十世古今始終不離於當念
既知不離於當念千源萬源總是一源千體萬體總
是一體方知古人道去去實不去途中好善為來來
實不來路上莫虧危雖實不去便將第三眾移向長
松樹下經過一匝沾點潤氣前後交合合來合去頑
石自然點頭何愁枯枝不茂舉目無邊世界盡是一
人行履不出半分白毫十二時中並無虛過見處周
圜則機能活神悟盡徹則鋒能利不可於未足中生
滿足想異日蹋翻平地骨堆有箇妥當處假使一冬
燒不盡彼時改換門庭不怖黑頭老子打算飯錢惡
類現前作得主宰何故仗此般若之力與世不同譬
如天子生於欲界然未補闕此界天人無不欽奉蓋
為苗裔之不同也目前雖有成敗聚散未曾損著未
曾傷著然此主者東西不挂絲毫南北不沾一物無
來無去無起無倒只因未明此道認奴作郎歷劫招
事帶累主家一刻發明不受牽連八識田中種成般
若種子一出頭來自然香從枝放果結林中定不虛
也豈不聞昔日趙州曾作沙彌時同本師到南泉值
泉臥次本師禮拜了趙州方禮拜泉問曰近離甚處
州云端相泉曰還見端相麼州云端相即不見只見
臥如來南泉遂起又問你是有主沙彌無主沙彌州
云是有主沙彌泉云那箇是你主趙州近前云仲冬
嚴寒伏惟和尚尊候萬福泉知是器許其入室看他
者箇樣子若非夙植德本種就般若種子千喚不轉
萬呼不回現今多少髮白齒黃死到頭來不明此事
且道過在何處只因向道心輕趁流意重教佗參究
上單便有瞌睡腳纔著地不顧溝坑鬧浩浩地打鬨
度日不往亂艸地裏橫眠側臥便向荊棘林中走進
穿出教佗操履置待來生殊不知置待來生愈甚荒
矣儒且尚云朝聞道夕死可矣況此出家人甘作如
是見解惟恐未來千佛出世已盡依還保汝尚無出
期似一鍼投入大海萬頃沙泥不知失在何處焉得
豈有今朝過後趙州又問南泉如何是道泉曰平常
心是道所以趙州會得者箇平常心當下別轉面門
而復又問曰還可趣向也無泉曰擬向即乖此老人
便下揮斤之手州云不擬怎知是道看佗纔入林下
會弄探竿果然撥著是處南泉故此不吝為佗透底
打開曰道不屬知不屬不知知是妄覺不知是無記
而今人若具透關眼好向者裏決斷與佗一阬活埋
又曰若真達不疑之道猶如太虛廓然蕩豁豈可強
是非耶當時趙州於此言下了了明明如日正晝豈
不是八識田中種就般若種子一出頭來香從枝放
果結林中輕風動著馨香播地本出塵勞不厭生死
既然如此且不捨法界一句作麼生道隨順世緣無
罣礙涅槃生死等空花下座。

師住東城觀音菴月朗大德敷座請開示僧問佛佛
出世祖祖相傳且道傳箇甚麼師云莫作野狐精見
解進云未審有傳即是無傳即是師云一刀兩段進
云豈不滅佛種艸去也師云天上人間僧禮拜師乃
云佛佛到頭圜歸不二祖祖出興直露一乘心病多
般屢設藥方而對治苦火交煎大降甘露以消除執
頓執漸迷頭認影分教分禪搖櫓釘椿把持聖解令
長途人而不歸斷滅凡情使近廚人而受餓故以世
尊道若有比丘實得阿羅漢若不信此法無有是處
除佛滅度後現前無佛試問諸人假饒此法信得及
現前有佛必在甚麼處莫非口耳相習耶紙墨露布
耶若作恁麼見解從上宗風幾掃地矣何得繼於今
日又曰唯有諸佛乃能知之且道知箇甚麼乃喝一
喝云當時有人下得者一喝免得塞卻鷲嶺一會人
天耳目將楔出楔遂有三乘之話墮末後拈花終成
一場之敗闕幸有迦葉一人略契些子又作世諦流
傳便云吾有正法眼藏涅槃玅心付囑於汝汝當流
布勿令斷絕偈云法本法無法無法法亦法今付無
法時法法何曾法從此傳燈續燄迦葉流芳至西天
般若多羅尊者二十七代達磨尊者二十八正在梁
時尊者觀此東震旦國法法相似器器皆同所有大
乘根性特特航海而來名稱東土初祖接至曹谿第
六故以衣缽為據祖下所出四十餘人內有南嶽讓
青原思兩派流行密有源流為據南嶽讓下出馬祖
祖出八十四人內有百丈海大溈祐天王悟三人百
丈下出黃檗運運出臨濟玄稱為臨濟宗大溈祐下
出仰山寂稱為溈仰宗天王悟下出龍潭信信出德
山鑑鑑出雪峰存存出雲門偃稱為雲門宗又雪峰
存下出玄沙備備出羅漢琛琛出法眼益稱為法眼
宗以上四枝俱在馬祖下分派流傳上從青原思一
派出石頭遷遷出藥山儼儼出雲巖晟晟出洞山价
价出曹山章稱為曹洞宗自從五家接續之下枝葉
廣闊莫可全記唯臨濟一宗上從南嶽讓下以一枝
而接一枝以一器而傳一器傳至破山師翁三十五
至於本師三十六承承有據嗣嗣無虛有悟而無據
則野狐紊亂於法門有據而無悟則影響借勢而詐
位雖然妄立高幢只掩世類一動一靜具眼難瞞隨
喜者多詳細者少一概不分龍蛇相混長穢氣之風
光迷者不能覺其非背淨日之朗耀悟者不能行其
道達者不顧祖道稍微黠鼠得便野豻翻身障世人
之眼目捏異論之妖術或言災難恐怖於人或將塵
勞眼花誑惑於人或將肉身遷名指示於人或將長
夜夢境解證於人又言某佛何處出現吾乃何人再
來某災何起某日方見鼓動盲人入佗邪網若跳不
出果在三途三途報盡方復人身雖得人身生居邊
地仁義罔測因果何諳荏苒一生報盡還來入諸惡
趣名為厲鬼年老成魔惱亂世間此類是也豈不別
干戈起倒古來有之世間殺業甚重積在一時夙報
售畢依然消散乃人心之所造非天地殃及於人若
是正道佛法擊鼓鳴鐘雲集四眾高提舉唱六和同
參旁門小法背後捏怪影響訛言閭巷揚聲只因心
地未明大齊合眼共跳山僧並不閒管無奈數次請
出若不表箇來源依然真偽不辨如是觀來分明刺
腦入膠但能當下了然方知不在事上既不在事上
又在何處驀拈拄杖云會麼喝一喝下座。

開示豎起精進幢憤發勇猛志不被境風吹何愁不
到地從上古人廢寢忘餐立死限者播世可知也若
有堅固之心何愁不與古人相似要且古亦無所增
今亦無所減會得古今一致不出日用頭邊惜乎瞬
目蹉過別處追窮轉漸而不明也故此初進步者不
可執定巳往常情見解如靠泰山不可坐在無事甲
裏閒閒度日不可趣向黑山鬼窟中沉沉昏昧不可
前思未散後想復生不可執向一邊抱著死話頭如
釘釘木果乃同作者般去就不唯虛度歲月愈甚遲
凝十數之中然無一二所以病在此也但能一肩放
下自然洞達何必獨向口頭索言取句過後對境熱
瞞所以雪峰道望州亭與汝相見了也烏石嶺與汝
相見了也僧堂前與汝相見了也者箇消息便是古
人向急水灘頭著力為人處豎起拂子云還見麼一
波纔動萬波相隨果中有箇逆流漢向未舉已前一
截到岸本無如是絡索後來保福問鵝湖僧堂前即
且置望州亭烏石嶺甚麼處相見鵝湖驟步歸方丈
保福便入僧堂到者裏鶴不停機龍難湊泊獨有汾
陽知佗落處頌曰望州烏石與堂前相見相知幾萬
年惟有鵝湖並保福此時相見解推遷既則解推遷
還你現事在不勞你去用意思量既到用意不得處
正好思量何故譬如虛空具含萬象塵塵剎剎全是
大解脫門當知先佛出世吾祖西來無一不向此門
接物利生須憑利器為先非是專一無事而失後人
之眼或關山未透谿澗未通點著源頭便是本參一
忙一閒一動一靜觸處生疑疑處必訣如鉤連鎖如
鎖連鉤此間正是好箇消息頓在面前精著眼覷到
者裏山水亦非山水聲色尚非聲色且道是箇甚麼
檢點得出應在此間是條正路所以高安白水仁禪
師上堂云老僧尋常不欲向聲前色後鼓弄人家男
女何故且聲不是聲色不是色有僧問如何是聲不
是聲仁云喚作色得麼僧云如何是色不是色仁云
喚作聲得麼僧禮拜仁云且道為你說荅你話若然
會得許你有箇入處看者老漢無面見人便將南山
以就北斗者僧雖未徹底勘來也合定盤星舜老夫
拈云本仁既入荒艸者僧又落深村然則陽春雪曲
時人難唱村歌社舞到處與人合得著可見舜老夫
不擇鞍轡得馬便騎爛泥地裏雖有扶人之力怎奈
時人翻身不轉傳上座即不然借者僧底定盤星別
出鉤頭意以一重透十重千重萬重一重透以一機
明十機千機萬機一機明明到眼界開廓處理事相
稱時自然首尾利便並無阻闌路徑不澀何猶障礙
所以從上先賢未見一法而從懈怠中生皆出本乎
精進之力如此言者未免各人自去始得且道去有
何故必到驚嶮處行來見高低下座。

開示虛空未透妄立知見湖海不通滯礙殺人膏肓
之病故不發藥肯受調理痛垂一劑一切眾生因無
明本流入顛倒因顛倒想流入諸趣誰知而今明底
便是當時昧底當時昧底便是而今明底覷破明昧
兩岐自然生死根斷只為此根不斷便有種種差別
獨以壁立萬仞者純一坐在硬糾糾地不善圜融遂
成倔強後學訪問無言指趣再假徵之忿起謓心使
人怖畏失其善利又以泯然無聞者專一坐在死墩
墩地遇著撥火挑燈有眼而不欲見縮在人家後頭
長年等箇悟處謂之無轉智孤魂空消信施現有一
等梢子磕破情見暫得輕安遇人問著便云空非有
此本無言說一味執無執空到底不欲繁所躲向靜
處人來人往總不相顧似讎一般所以古聖訶為落
空亡之外道魂不散之死人或以語言變通者睡在
浪滔滔地一概偏見寡聞再不受人拏捏謂之倚艸
附木精靈勾邪引崇鬼子或以譽世衒聲者並不忖
量紹如來種達出世法破世間暗只想奉上謙下謾
神蓋鬼無精徹眼涇渭不分行事之間傷鋒犯劍近
來一等飯袋子莫測如是錯處一一號為禪病一箇
禪道何曾得有病來既爾禪道有病先佛亦非聖人
豈不知歷代古德無一莫不教人參到絲無過患處
方乃據位為此人天師範非是根塵未斷智識未明
之者而可承之須爾勉者甚多全然不知慚恥口說
空話行在有中身承佛業心行魔事縱心恣意顛倒
作為令人侮慢紿而不從踐菩提苗不復發生可見
上古先賢猶慮寂寥而敗種而今法道落在擾攘以
焦芽不唯光揚聖化返為開除不得罪人一期報盡
為魔眷屬到者般人十箇有九而易行本色道者百
中無一而合世為佗兩下習漏未盡如火見火偏想
做來似冰合冰逗著風力圜成一塊遞相捧讚引人
墮佗網中正眼高觀一場頑廢不但阬其自己亦乃
恥辱先宗殊不知少室門風無秋毫許便有直截荷
負堪可為佗苗裔所以僧問六祖黃梅意旨甚麼人
得祖云會佛法人得僧云和尚還得否祖云我不得
僧云為甚麼不得祖云我不會佛法看佗六祖揭示
黃梅意旨如揮金剛寶劍一般不獨斷者僧底命根
乃至天下人未了之事到此冰消瓦解若無恁麼倒
斷則同西天九十六種之數無殊矣所以大法明底
始得如是說話然會黃梅意旨麼長鯨一吸海水盡
森森露出珊瑚枝下座。

魯沖高明黃居士秉孝儀廷遂寰翠寰合族眾居士
等請開示僧問次第不勞重指示一言普利事若何
師云雲散千門月陽回萬戶春進云旁開徑路人來
往者段風光那箇知師云闍黎還知麼進云不知怎
得到者裏師云賊兒休認為嫡子破散家緣不可當
問從上因緣還許學人問得否師云渡頭秋月影一
任浪風翻進云空生不說說釋梵不聞聞此理若何
師云清早起來山寂寂進云空生已說說釋梵已聞
聞又作麼生師云晚間歸去雨濛濛進云未審其中
不聞底是甚麼人師云赤條條漢進云古今長篇短
句是為阿誰師云汝等業識未了僧隨喝師便打乃
云祖師門下如來教中長篇短句只為眾生塵勞業
感晝夜不息從旦至暮如鎖連環相續不斷如在夢
中故有種種言詞喚醒轉來盡教知非既知非已然
發一念向此門中從心理會會到意識安排不得處
不肯放手欲求明白及至對境逢緣撞在面前被者
明白蓋了本人便隨佗去日久不返孤負初心故以
親處太親疏處太疏雖然暫時進步終是道力而不
能勝業緣誰是業緣親處便是誰是道力疏處便是
既爾如此不忙定度待汝諸人終日去看自然有勝
而不勝者強過道力強過道力則觸途成滯觸途成
滯則境緣蓋覆境緣蓋覆則處處相著處處相著則
抱苦為樂風動塵飄空色未辨隨順情由著世間有
便是業緣而不能勝道力如何是道力而勝業緣看
佗上古先賢箇箇靡不心地圜明光成一片無理不
周無法不貫所有差別一道宣述便是道力而勝業
緣然爾一有多種二無兩般第一義中了不可得若
是棄業緣而趣道力者我說是人皆與諸佛違背定
不相知遇著有智之流權以道力為器仗必要攘除
業緣業緣既除道力無住所以六祖聞客誦經悟得
無住之心便乃直造黃梅參見五祖祖問曰汝自何
來曰嶺南祖曰欲須何事曰唯求作佛祖曰嶺南人
無佛性若為得耶曰人有南北佛性豈然祖曰隨眾
作務去曰弟子自心常生智慧不離自性即是福田
未審和尚教作何務祖曰者獦獠性根太利隨眾作
槽廠去六祖作禮而退負舂數月後來露出明鏡非
臺之語亦是無住之心到者裏望影猶難追蹤莫及
如水之淨徹底無痕是妍是醜逃之不得始信無私
圜明周遍纖影不了盡是病根良久云然覺病根起
處麼若也覺得一鎚脫去是賢是愚同歸一致真與
非真了無二途既了二途作麼生是同歸一致千里
谿山隨指顧一川風月任逢迎下座。
密印禪師語錄卷五

廣福山勝覺寺密印禪師語錄卷第六
門人如暐等編

* 開示

純修梁居士等請開示僧問古來道五蘊非有四大
皆空且道五蘊未空時如何師云旋山煙蓋頂繞澗
樹遮陰進云佗日看破四大又作麼生師云潦停秋
水淨雲破曉山開進云昨日釣舟隨浪轉今朝漁網
順風牽師云你還出得也未僧無語師云更與一層
乃云捨身受身為甚形軀遺累不了從劫至劫因何
困苦連住不休故有貪愛因緣展轉成質所以道有
愛則生愛盡則滅故知生死貪愛為本且道貪箇甚
麼貪著四大浮囊不淨之身為自身者猶落顛倒愛
箇甚麼愛著六識緣影為自心者都成夢幻故始劫
來流浪生死經百千劫無時休息積骨如毘富羅山
飲乳如四海水只為冥無智慧不能覷破四大本空
六識非有埋真逐妄被境所拘身影相隨不得自在
四流漂蕩八苦交煎故世尊云諸苦所因貪欲為本
若滅貪欲無所依止汝等若能了知幻身是假幻影
非真異見不生本自空寂無我人無眾生無壽者便
是遠離顛倒夢想究竟涅槃始知虛玄大道道亦非
道無著真宗宗亦非宗微細流注點點不關圜滿覺
心俱已周遍雖然洞明此理恐情難以足除前塵妄
起切莫相續臨終欲得自在塵境先得自由塵境若
得自由臨終而得自在所以道狂亂隨情念臨終被
業牽惺悟不由情臨終能轉業不見歐陽文忠公遊
嵩山遇一老僧問曰古之高僧類皆談笑脫去何道
致之耶對曰定慧力耳公又問今乃寂寥無有何哉
老僧笑曰古之人念念在定慧臨終安得亂今之人
念念在散亂臨終安得定忠公大喜而不知膝自屈
也者箇說話大似攜杖步嶮把纜放船令人難以攃
手山僧者裏又且不然要你諸人必假自覺覺了無
明必假自照照空有漏有漏盡而非照將何以空無
明盡而非覺將何以了到者裏照亦不可得覺亦不
可得無明不可得有漏不可得生死不可得涅槃不
可得且道得箇甚麼揚眉直須便棒瞬目直須便喝
歷劫根塵當下消除至今無明一時傾盡中陰脫落
不滯故名清淨法身到得者箇田地出此沒彼縱橫
自在顯身隱相任意往還人間天上隨處寄拓此界
佗方隨機赴感不愛天堂不惡地獄愛惡之情已泯
永無分段之形事猶己作廣利群生既然如此未審
法界還盡得也無明明不了一場事舞到驢年尚未
休復舉雪峰因僧參峰問曰何處來僧曰覆船來峰
曰生死海未度如何覆卻船僧無語歸舉似覆船船
曰你問我僧理前話船曰渠無生死師召大眾云既
則無生死渠在甚麼處喝一喝云常光一道無遷改
八萬塵勞本不該又喝一喝下座。

開示僧問無問無荅已明本分時如何師云每有目
前事全彰大覺仙進云雖然有問有荅未明本分時
如何師云谿籟和風響桃花伴雨飛進云恁麼則隨
波逐浪去也師云岸上底又作麼生僧便喝師云未
信汝在乃云凡欲人道之先莫隨憎愛起倒而欲隨
之得非礙乎及其惡之又成大錯必在當人一念不
著不避心似湖海量若山谷不揀細事便得平等心
也然爾亦得所入道疾使其廓蕩不滯於微末之間
故此初祖云亦不睹惡而生嫌亦不觀善而勤措亦
不捨智而近愚亦不拋迷而就悟達大道兮過量通
佛心兮出度不與凡聖同躔超然名之曰祖者箇境
界如天普蓋似地普擎不擇優劣豈別凡聖故無揀
擇心也然爾亦無如負百斤重物連繩解下惟箇空
人來到此間點破則易靡不如斯難以措手假使釋
迦出頭權且作箇無用事不獲己但以冷眼觀之任
佗隨波而去逐浪而行或依盲人取便或向墨籍討
尋純一妄自囚執認指不能見月只說此事要做方
可得成要作方可得就隨例倒地是故如來說為可
憐愍者永嘉所謂亦愚癡亦小騃空拳指上生實解
執指為月枉施功根境法中虛捏怪此之謂也據實
而論但以無心於事上驀直覷破則疾所將語言裏
在意識中間每日思量則遲抖起憂悶甚不能入枉
施其功返成不驗年深月久而生退屈試看法華會
上娑竭龍女八歲疾得成佛者何也現有偈云深達
罪福相遍照於十方微玅淨法身具相三十二且道
罪福二相在那一相上深達即便轉女成男速證無
垢世界箇中人一點謾佗不得門外打之繞者何嘗
夢見且將棒喝放在一邊不惜眉毛指條古路而作
方便內有識者須知古人道二由一有一亦莫守一
心不生萬法無咎到者裏外不見有做作之事內不
見有取證之心內不取證則外境幽閒外不造作則
內心寧靜微玅法身淨盡不隱三十二相隨形具足
還信得及麼乃合掌云伏願家家轉女成男揩除胭
粉氣相處處無垢世界不成有漏家風我今為汝保
任此事終不虛也且道為汝保任底是甚麼事二宗
得旨非南北五派歸根絕異同復舉趙州問新到僧
曾到此間麼僧云曾到州云喫茶去又問一僧僧云
不曾到州云喫茶去向後院主出來問曰為甚麼曾
到底也云喫茶去不曾到底也云喫茶去州召院主
主應諾州云喫茶去師云還識趙州落處麼若也識
得逢金莫點見玉休琢無限盲龜並跛鱉一同出網
不張羅喝一喝下座。

開示僧問有問有荅時如何師云拈起石頭即是玉
進云無問無荅時如何師云卷起門簾月在堂進云
如何是定中之慧師云適來放過進云如何是慧中
之定師云再亂不容乃云擾擾塵埃起倒不干於正
定昭昭影象往來豈礙於空王非同觀照守默之流
亦非銜言嚼語之類所以道不可以有心求不可以
無心得不可以語言造不可以寂默通一切不可畢
竟如何遂喝一喝云若也入得不欠一人其或未能
只得分名列相去也六波羅蜜萬行之本禪者六中
之一也天竺之語具云禪那東土華言翻為靜慮又
云思惟修俱已定慧之稱明之曰慧了之曰定定慧
了明故名曰禪第恐眾生心識紛紛墮在散亂須以
禪定而對之圜頓法門不作對治境界但看定者何
人亂者何物一了然不成二見見不能及以得正
定而達慧命也若以將心所止為定靈利辯聰為慧
棄有著空為禪盡屬小乘外道凡夫但看六祖云定
是慧體慧是定用即慧之時定在慧即定之時慧在
定若識此意即是定慧等學又曰莫言先定發慧先
慧發定各別作此見者法有二相猶如燈光有燈即
光無燈即暗燈是光之體光是燈之用名雖有二體
本同一此定慧法亦復如是諸人於此明得如前後
步進退之間不勞彈指同登聖道三世諸佛不逾此
門歷代祖師皆得功用故名一行三昧若能念念熏
修念念觀察自然漸得百千三昧一切神通一切玅
用莫不從此三昧而得又名總持包含萬象該括三
乘具出辯才四無礙智凡是玅義悉皆具足既具足
已方知非慧而不能成就佛事非定而不能頓同佛
體頓同佛體迥異諸門非禪非定非出非八非散非
亂非智非慧內無所得之心外無所失之法譬如虛
空不著空見能所俱泯凡聖兩忘體自空寂無時不
定所以道那伽常在定無有不定時復舉世尊因外
道問昨日說何法世尊曰說定法曰今日說何法世
尊曰不定法曰昨日說定法今日何說不定法世尊
曰昨日定今日不定師云昨日今朝定與不定倒握
龍泉必行正令咦古今外道與天魔盡向此間來乞
命驀拈拄杖云會麼一喝便下座。

開示僧問敵手逢敵手作家遇作家時如何師云一
竅全通兩輪並照進云正打旁敲有何利益師云風
前識得月中桂滿面飄香一路歸進云直下承當底
來又作麼生師云小歇曷能通大見進云何處安置
於佗師云馬廄牛欄乃云欲入此道不假思惟提起
放倒一齊捨卻直下承當承當亦捨是小歇場復來
返觀佛祖玅用不越此道淨光明中須知古德云映
眼時若千日萬象不能逃影質又云應耳時若幽谷
大小音聲無不足如是分明何嘗隱蔽只為目前放
過茫乎不覺純向典章裏而求知解謂我聰利明白
不受人謾直饒記了一大藏教如缾注水限盡到來
未免忘失本因隨識漂墮蓋因已往性地未曾得明
盡向意根蘊習而所得也那時節正如賓主相散不
割捨離業浪一來賓不放主如船未翻被佗帶下水
去所以道損法財滅功德莫不由斯心意識山僧見
沒欲救是以口業難息不入深村何以相為昔日有
箇太史黃山谷初謁東京法雲秀不工豔詞痛戒酒
色日唯朝粥午飯志銳參求次依晦堂得箇省要處
後來復謁死心隨眾入室心見問曰心長老死學士
死燒作兩堆灰向甚麼處相見公無語死心約出曰
晦堂處參得底後左官黔南道力愈勝於無思念中
頓明死心所問報以書曰往年嘗蒙苦苦提撕長如
醉夢依俙在光影中蓋疑情不了命根不斷故望崖
而退耳謫官在黔南道中晝臥覺來忽尒尋思被天
下老和尚瞞了多少唯有死心道人不肯乃是第一
相為也可羨當時塵勞中人已事不得了明更加如
是精進進到不疑之地始得大休也山僧嘗言今時
為學者不重己靈為師者不體先聖據論然不差矣
者箇樣子便是重己靈者且道為師者體何先聖有
箇兜率悅和尚乃張無盡之師室中設三問以勵來
學一曰撥艸參玄只圖見性即今上人性在甚麼處
見二曰識得自性方脫生死眼光落地時作麼生脫
三曰脫得生死便知去處四大分離向甚麼處去兜
率悅和尚如此為師謂之救眾生如救頭然體得先
聖之模範黃山谷居士如是參究謂之大事未明如
喪考妣作得後人之眼目且世俗中然不忘此段事
況我出家兒父母不供甘旨六親固以棄離一衣一
缽不同在家更有許多障道因緣豈肯一生空過荒
艸揚身那時節前路茫茫莫測何往正好誠心竭力
不捨寸陰當究此事間有智慧者豈讓古人乎且道
有智出來如何當究迷悟二途端在我是非兩字不
隨人復舉湛堂初謁真淨和尚淨問近離甚處曰大
仰淨曰夏在甚處過曰大溈淨云甚處人曰興元府
淨展手曰我手何似佛手堂罔措淨曰適來祇對一
一靈明一一天真及乎道箇我手何似佛手便成窒
礙且道病在甚麼處堂曰不會淨曰一切現成更教
誰會師云不出舊時行履等閒舉著便有淆訛可憐
生何不待他云病在甚麼處直向他道無端新戒入
荒艸因何老大落深村下座。

開示僧問囊錐未露時如何師云人天莫測進云囊
錐已露時如何師云知疼方可刺無血不須劖問道
泰時清即不問埜老謳歌事如何師云幾句還鄉曲
無猶接拍人進云如此拍拍相接為甚麼前日不許
問話師云言須見道方開口句不投機枉用心進云
且道知心達本底來又作麼生相見師云併作一阬
乃云知心合體達本情忘無礙真身湛然發現如斯
境界方得大事了然豎起拂子云者箇當途作麼生
避既避不得情且未忘如何達本若也達得不妨擺
手出章江若達不得正好七尺單前豎起脊梁所將
未釋疑團貼在額頭上無急著急無忙著忙異日方
有趣向分方有了達分若道開口處我能知提起處
我能會自不覺知之一字正是障閉魔王隱在六根
門頭任佗行事蹭蹬之間豁隨佗去蹉跎之際又入
風塵此人決定不知被魔所攝不久則倚倒作顛隨
狂發亂有過不肯自省無事愛疑佗人身居眾中如
油入水兩不相生避喧求靜自作妄想履不上路一
氣梢然為佗眷屬豈不令人悲哉然肯洗心育德止
絕慢心求人決擇尚不遲在所以道親附善者如霧
露中行雖不溼衣時時有潤久久從佗撥正方知已
往前非今時欠緣不能利生種得根苗穩當異世出
來更省心力常逢正見不落邪途遇有道人滿盤拓
出譬如虎生三日便有食牛之氣揭開毘盧頂門便
向化佛門前經過一一於報身中涌出大用全機拯
濟一切無不充之件件始得相應方與佛祖為師坐
得曲彔木床受得人天禮拜若也未到恁麼田地一
向虛頭進退不知佗日閻羅老子未肯放在且知進
退又是何人當日佛眼會中有箇世奇首座瞌睡中
聞蛙鳴誤聽為板響亟趨往有曉之者曰蛙鳴非板
也奇恍然詣方丈披露佛眼曰不見羅睺羅奇遂止
曰和尚不必舉待去看未幾有省乃占偈曰夢中
聞板響覺來蝦蟆啼蝦蟆與板響山嶽一時齊由是
益加參究洞遵玄奧眼命分座奇固辭曰此非細事
也如金鍼剌眼毫髮若差晴則破矣願生生居學地
有暮年學者力請以偈辭曰諸法空故我心空我心
空故諸法同諸法我心無別體直在而今一念中且
道是那一念眾罔措奇喝一喝而終試看當時古人
到此地步尚且不敢麤心善縱而今多少燈影之下
坐底不等天明眼前未諳三尺之光並不知非出來
欺謾後進今日較來看與世奇首座猶隔多少以拂
子拂一拂云超宗無異見影響隔千岐遂擲下云放
過一著復舉五祖演垂語曰譬如水牯牛過窗櫺頭
角四蹄都過了因甚尾巴過不得師云古往今來鈍
置多少好人乃召大眾曰如何是佗鈍置處不愁劍
戟從空下獨懼藕絲絞殺人下座。

開示僧問經題八字云以字不成八字不是未審是
甚麼字師云篇頭亦不載進云何所檢討師云無處
不切著進云昔日有僧問地藏藏云看取下頭註腳
且道腳註何處師便打問佛未出世時如何師云徹
底無物徹底盡進云已出世後師云幾處隨方幾處
圜進云凡聖到此是同是別師云谷口蘭兮岸上菊
風來都是一般香進云既然如斯因甚心中不了而
求解脫師云水中獸戀水中樂樹上禽思樹上歡進
云未審何日纔得覷破師拈杖云此間不得了敢保
到驢年乃云一切眾生往還三界旅泊四生因不信
了自心而求解脫隨識漂轉無有出期故以諸佛愍
念眾生難出之苦故於十法界內一音演說令諸眾
生隨類各解猶如春雷一震百蟄皆驚承斯恩力或
得四果或登十地或證三賢或生天上或在人間或
發清淨願力不圖福報紹隆正宗乘般若船於劫海
中往來周濟奈乎末法將至減劫時來眾生垢重貪
著眼前沫泡以為真實固執現行無明難調難治順
其情習則生歡喜逆其情習則懷惱恨雖然依附良
朋未能決擇深奧縱遇明眼何得啟悟真源無非上
下相瞞一概打哄度日試看當時雪峰三上投子九
到洞山本分未明機緣未契與巖頭到鼇山不肯休
志危坐終日幸得巖頭與佗屏去從前知解方得心
地開通窒塞不滯巖頭云佗日播揚大教須是一一
從自己胸襟流出始得蓋天蓋地便是丈夫可為既
然如此要且山河萬象日月星辰情與無情尚非分
外之物一一別轉面門但看落於何處如斯明得正
不外於此也及至未涉典章先達理路今古一貫兩
不參差旁於稽古無不諦當隨人取用可謂快活若
論終日喫餅而不知是麵做以為流出之法如此見
解佗日被人問著定然目盹口啞饒有祇對大似抵
水撮沙雖拈古人語句如將方榫以投圜竅故斯之
與胸襟流出不相類也實乃胸襟流出者則力量勝
佗門而入者則力量微力量微者只可平地推車難
過嶮徑力量勝者八得惡道進得魔宮欲到古人地
步必看來處為先未得自己心開權且放下已往領
覽知解素性做箇百不知百不會向那不知不會處
一會會得管取雀飛窠墮樹倒藤折那時節三世諸
佛不敢將片言與汝理論何也腳跟點地還隨步腦
頂門開不讓情復舉谷泉聞慈明住道吾往省覲明
問曰白雲橫谷口道人何處來泉曰夜來何處火燒
出古人墳明喝曰未在更道泉便作虎聲明以坐具
摵之泉接住推明至禪床上明又作虎聲泉笑曰我
見七十餘員善知識今日始遇作家師云玲瓏巖峻
古策風高一抑一揚真顯臨濟無礙之道若是裁長
補短較重論輕實管中窺豹矣還與商量處麼飛星
爆竹難留意裂石崩崖豈縱情下座。

開示僧問如何是前三三師云燈籠跨馬山中出進
云如何是後三三師云露柱騎牛水上來進云未審
從上宗旨還借問得也無師云徹底碧潭月從君任
意摝進云如何是臨濟宗師云轟雷掣電驚天地進
云如何是曹洞宗師云鷺入蘆花一樣同進云如何
是正位中事師云歷歷黃金殿堂堂不敢窺進云如
何是偏位中事師云門門青瑣對躋躋玉階朝進云
如何是君視臣師云一輪秋月鑑四海映波心進云
如何是臣向君師云盡知黃屋貴齊聽靜鞭聲進云
君臣道合時如何師云偏圜常呼喚上下每交參進
云幸得皇風成一片不知何處有封疆師云大家出
隻手齊賀太平春僧禮拜師乃云靈山拈出無法可
傳少室得來無禪可授接正續者奮雄音絕唱於國
中除偏見者振大機普應於天下正眼觀來諸佛諸
祖無顯無示是賢是聖無說無聞不見須菩提尊者
在巖中宴坐諸天雨華讚嘆者曰空中雨華讚嘆復
是何人云何讚嘆天曰我是梵天敬重尊者善說般
若者曰我於般若未嘗說一字云何讚嘆天曰如是
尊者無說我乃無聞無說無聞是真說般若者箇消
息非是豆從冷灰爆出之者難得少分相應若得相
應果乃其中實不見有授法者亦不見有領法者亦
不見有說法者亦不見有聽法者既已俱不曾有且
道臨濟三玄要曹洞五君臣雲門顧鑑咦溈山三種
生法眼六相義又從何來良久云風過魚磯冷霜來
月棹寒但恁麼喻須知無意之間別有好事到來自
然全彰顯現無舌人偏不費力無手人善能舉措須
落見聞覺知佗有出身道路等閒出一語神鬼莫能
測尋常退一步人天莫能至到者裏雖知人天有為
幻化而莫輕其小善雖達自己罪性空寂而莫縱其
小過縱其小過則同污染不淨中人輕其小善則墮
撥無因果數類諸佛尚無護念神鬼豈有欽崇所以
六祖問讓和尚曰甚處來曰嵩山來祖曰什麼物恁
麼來曰說似一物即不中祖曰還假修證否曰修證
即不無污染即不得祖曰即此不污染是諸佛之所
護念汝既如是吾亦如是便是者箇道理恁麼酬酢
謂之迥超位次不落階級理絕修證本自現成縱然
無病須當忌口不使污染入心免受雜毒之害的的
保養聖胎直待霜露果熟堪為弘佛道化且佗時播
地馨香一句作麼生道萬象森羅皆喜慶龍天八部
盡葵傾復舉天衣懷室中問僧無手人能行拳無舌
人能言語忽遇無手人打無舌人且道無舌人道箇
甚麼師云只恐不是無舌人果然是佗非只一口八
萬四千毛端都會現身說法且道說箇甚麼法爐中
飛雪揚三界碓觜生花遍大千。

開示僧問孤峰垂手即不問移嶮就平事若何師云
雷霆收號令星斗現文章進云恁麼則周天俱顯露
點點盡皆圜師云若明失卻眼不語落沉平進云怎
奈背向不同何師云你在甚處見得進云松高經歲
久花疲怯春寒師云又被風吹別調中問惺悟覺來
知義墮沉淪轉去理如何師云休隨瀾影動面水看
空輪進云且道本合清虛還分方向也無師云巴山
無殊理楚水一江天乃云沉淪界內惑苦紛紛惺悟
場中靈明寂寂惺悟覺來慧日不沉於有地沉淪轉
去昏雲掩蔽於空門昏雲掩蔽則觸事惛懵觸事惛
懵則我見重增我見重增直曉佗人過失自己不能
退顧逐日上單下單自不返省離塵脫俗所為何事
割愛辭親圖些甚麼若不報國資親難酬水土若不
導利檀那枉披法服況且心頭未悟道眼未明我且
尚不能了將何利益於佗尋常如是自策為之有智
慧者無奈近來愚頑不肖懶求深進兀兀度時取性
隨緣輕師慢法身如僧相心似俗流徒消信施並負
四恩知慚愧者須當退顧向自己腳跟下默默推窮
能知佗人好惡底能辯佗人是非底從何而起是箇
甚麼因何我自不知推窮來推窮去不可怠惰如救
頭然推到無可推窮處內外中間了不可得全然不
費毫力管取人我山崩愛欲水枯謓恚火滅無明殼
破前無遮障後無壅塞六窗悠蕩一室清明量同法
界體合真空方知今日說出者般語話於了事分上
半似掬水澆瘡內有決斷之流和盆打潑不為性燥
今既無人復向泥裏再洗土塊何以如此蓋為泥不
知土本土不知泥原隨逐愚見妄取分別阿誰有世
法又不通佛法阿誰通佛法又無有世法且道世法
佛法是一是二是有是無到者裏不得說一不得說
二不得說有不得說無然且佛法世法一二有無之
義亦如毒藥亦如甘露落在有智人前毒藥化為甘
露落在無智人前甘露化為毒藥亦能益人亦能損
人昔日樓子和尚遊街市間於酒樓下整襪帶次聞
樓上有人唱曲云你既無心我也休忽然大悟豈不
是落在有智人前毒藥化為甘露可以定作世法得
麼昔日盤山和尚因於市井行見一客人買肉語屠
家云精底割一斤來屠家放下刀叉手云那箇不是
精底盤山於此有省又一日出門見舁喪而出歌郎
振鈴云紅輪決定沉西去未審魂靈往那方幕下孝
子一齊作哀盤山當時身心踊躍舉似馬祖祖印可
之豈不是落在有智人前毒藥化為甘露可以定作
世法得麼有一座主到南泉泉便問近日座主講甚
麼經曰彌勒下生經泉曰彌勒幾時下生曰還在天
宮未來看此見解莫是佛法中人因何下落不省南
泉老婆心切與佗上下按定活捉中間云天上無彌
勒地下無彌勒座主無對儻有衲僧見識者兩句下
正好回身掉戰安得氣息不通豈不是落在無智人
前甘露化為毒藥又可以定作佛法得麼若定作得
六祖不合云乎佛法在世間不離世間覺離世覓菩
提恰如求兔角你若直下緣起無生之旨者箇甘露
毒藥俱是當人受用你若強勉執定妄去分別三十
夜來定然撞向閻羅老子面前領鐵棒吞鐵丸便是
者等說佛法世法底更不是別人近時已來數十人
中覓箇無此病者果亦難得為佗往昔不能圜歸理
地干被此等見解趣向兩排中乖聖道障自悟門若
肯一路回觀但向日用應緣處恒常不昧間則日侵
月久聖諦俗諦佛法世法圜成一道更無別矣既至
此已有話只對家裏人說艸地無人切忌不可放箭
何也或是或非人不識逆行順行天莫測復舉五祖
演示眾曰吾本來茲土傳法救迷情一花開五葉結
果自然成達磨大師信腳來信口道後代兒孫多成
計較要會花開結果麼鄭州梨青州棗萬物無過出
處好師云地頭貨省了多少心力不歷程途便得無
限受用試問大眾如何是佗所出處眾無語師指案
上云香爐銅鑄就硯本石磨成下座。

開示僧問空劫薦得猶是半提如何是全提境界師
云出匣太阿截礙見入門辣棒破疑情進云學人只
得斂衽而退師云萬劫千生問不涉彎環路切徑事
若何師云水裏失物水裏摝進云也是上大人喚作
丘乙己師云若不得後語前話也難圜僧禮拜師乃
云頓悟同如來議思總是礙連思所議心颺在佗方
界所以道若有欲知佛境界當淨其意如虛空遠離
妄想及諸取令心所向皆無礙除得淨盡不許絲毫
蘊向中間然將議思不到底妄想不及底更進一步
者一步而雖險然且易進只是無人拌命捨身儻若
一捨捨了便是懸崖攃手自肯承當絕後再穌欺君
不得方知如是功德不思議解脫境界非隱非顯朗
朗如日之明無句無言歷歷如雷之震故曰寂然不
動感而遂通所以四祖一到如是功德不思議解脫
境界謂嬾融曰境緣無好醜好醜起於心心若不強
名妄情何所起妄情既不起真心任遍知者箇境界
莫道群狐腦裂獅子須要腰折便是頓超無學而出
有漏也昔日龐老一到如是功德不思議解脫境界
便云但自無心於萬物何妨萬物常圍繞鐵牛不怕
獅子吼恰似木人見花鳥木人本體自無情花鳥逢
人亦不驚心境如如直者是何慮菩提道不成者箇
境界莫道閻羅一老千聖奈佗不何便是頓超無學
而出有漏也昔日大溈禪師一到如是功德不思議
解脫境界便云內外諸法盡知不實從心變起悉是
假名不用將心湊泊但情不附物物豈礙人任佗法
性周流莫斷莫續者箇境界莫道波旬覷見千眼大
悲觀佗不著便是頓超無學而出有漏也奈乎去聖
時遙人增上慢認虛為實狐疑未了愈追愈遠不能
取證遂將三老徹證因緣與汝煉成一柄斷命刀子
置向面前教伊觸之不得背之不是觸則喪身失命
背則萬劫千生既到者裏如何展脫得去驀拈拄杖
喝一喝云還見麼適來華嚴會上所有無數七地菩
薩聚向拄杖頭上中有一上首為你諸人道我今住
此地中單只求佛智心未了尚有法塵煩惱然後發
大勇猛起大精進以至第八不動地既至此地已即
捨功用行得無功用法被佗一喝齊證如是功德不
思議解脫境界未審大眾信得及麼若信得及更不
長問短問如何若何脫或未能先須觸瞎孃生眼然
後挑燈看古人復舉臨濟見僧來舉起拂子僧禮拜
濟便打復有僧來濟亦舉起拂子僧不顧濟亦打又
有僧來濟又舉起拂子僧云謝和尚指示濟又打師
云到者裏然無偏黨莫論親疏野鬼閒神俱殄滅不
煩咒水與書符喝一喝下座。

　(菩薩戒弟子如明號雲徹照慈號穎微助刻
　密印禪師語錄第六卷伏願道德永固世世流
　通法寶般若常明生生繼續宗乘
康熙二十一年壬戍歲季秋月板入浙江嘉興府楞
　嚴寺般若坊附藏流通本郡信士謝穎仙書梓士
　倪天章刊)
密印禪師語錄卷六

廣福山勝覺寺密印禪師語錄卷第七
門人如暐等編

* 法語

** 示了凡大德

九旬一休凍天地廓然春光明無向背全是法王身
具眼者見此法身光明一色清淨無有壞雜無有錯
亂無有分別在家菩薩雖則不能契合全憑依此一
段光明操家治業林下衲子依此一段光明究古窮
今歷代祖師依此一段光明傳佛心印十聖三賢依
此一段光明接物利生既然一色清淨無有壞雜因
甚麼十個有九不知落處為佗隨相而轉故生分別
棄塵勞覓佛事翻本子便有法無言說亦非道皆然
一義認為兩則也所以先賢明知後人錯處謂云至
道無難惟嫌揀擇但莫憎愛洞然明白若是達道高
人不住岐路之上直下覷破憎愛雙忘連此光明起
處了不可得遇人逼到無吐氣處方知老拳一起喝
下翻騰其或未能莽鹵不得。

** 示谷穎禪人

上古尊宿以有矜式凡欲出來整頓頹綱扶持末運
者每常見人墮在知解網中舉步不能出得臨時故
有勦絕方成利器現今尚有隨言逐句者就將心意
識來領會蘊在其中如傷食人未能消化日久成疾
不若常存一口寶劍休問佛來魔來抽出便斬向這
裏攃手不疑者任佗宇宙橫行不被風隔雨阻遇著
皮下無血之流眼內無珠之輩貴乎者直下承當不
貴乎者一任推脫豈在敲磚打瓦祭鬼燒錢所以圜
悟老人道如引上萬丈懸巖上打一推令佗命斷你
若在平地上推到彌勒下生也只不解命斷如人在
夢欲覺不覺是也而今人下得這番惡手腳不獨令
佗漆桶子破要且不失住持大柄方可提得古人心
印揭露今時向上一著豈能令人住在智識裏面只
恐多多和和將將就就縱歷金鎖玄關終是返成滯
殢莫道與他開通正路累得個個東倚西立日久則
長途路上難覓一個不落佛後之人也凡據此位者
先須己眼自正不被妖異以塗糊何也譬如碧海而
相似萬象到此影質莫能所逃也豈不見臨濟侍立
德山次山云困濟云老漢寱語作麼山便打濟掀倒
禪床山便休看佗二老用處迅如閃速如風若非頂
𩕳破裂眼光脫落障礙消融見佗古人猶如紗羅帳
裏觀月到得這般田地如獅子王得大無畏然不避
忌碩大光明真丈夫也豈徒然哉。

** 示出凡王居士

個中事不假造作成不假安排就先從自已了得妥
當始識不受人謾所以上古先賢未獲妥當處終日
怕怖生死如救倒懸不惟現世無常回觀無量劫來
受盡多少苦楚多少煎心為甚麼跳不出這個網子
故佗先有如是知非如是厭患然後純一向道不逐
多言就將這個知非底心當下頓除便至如來不動
之地那其間方知此道坦然會得不曾增蹉過不曾
減從前妄想顛倒流轉生死底事如空中花及第二
月試問賢公王居士這個知非底心即今向甚麼處
頓除舉起筆云試道看須向這裏進得一步驀直到
地穩坐長安更不疑也何足論哉。

** 示斷崖禪人

迦葉印心巳前達磨直指已後西域的的相承東震
密密符契事不獲已道個直指人心見性成佛殊不
知這一句子令人提起也求生不得放下也求死不
得是佗屋裏人方知落處若是汾陽道底定如掉棒
打月所以道向上一路千聖不傳學者勞形如猿捉
影貴在當人捨卻荷負跳出支離到那赤條條地不
挂一絲一毫千人羅籠不住萬人呼喚不回方向那
邊履踐過來覿面驅耕夫之牛奪虎口之食正眼觀
來都是奴兒婢子邊事亦非大善知識可為到此境
界做佗兒孫決不謬矣奈何一種強癡兒不受師教
不依古行不肯上前不自了卻隨佗性去策子裏逐
日尋討謂之學事背地下三三兩兩亂將古人直切
公案委曲議論如個論主相似殊不知這分人最難
盡未來劫不成大器所以神鼎諲和尚憐愍此輩道
箇參須實參悟須實悟閻羅大王不怕多語而今說
箇悟之一字亦是為拔沉淪之語蓋為眾生無始以
來不能覷破五蘊隨順三毒捉水中影以為實事流
入諸趣不能了休教佗捨迷向悟若是夙植德本一
出頭來落在真善知識座前境風搖佗不動煩惱礙
佗不著如個死了一般相似輕輕撥動心地開通軸
軸展開性天朗耀謂之向悟捨迷既然迷悟了不可
得頓徹達磨心髓亦無心髓形段到這裏從前一切
五蘊三毒煩惱境風猶如空中片雲相似來無所黏
去無所綴佛法世法打成一片菩提煩惱放下兩頭
謂之不疑之地近來也有一類半醒半醉底方解道
個本來不迷有何所悟逼著問佗無迷悟處依然退
身不得現出醜來似這等人便是塗達磨之眼目壞
釋迦之慧命安可同日而語哉參學人須要大徹法
眼何故明鏡當臺妍醜自分耳。

** 示湛輝大德

圜頓法門量如虛空非論佛之與祖凡之與聖並及
六道四生本來具此一段大事因緣故以諸佛諸祖
出現世間為佗了卻頭頭法法盡是一雲所出一味
之水為諸艸木而有差別隨佗根器受潤故有三乘
漸次之說果有悟入佛之知見者其實皆一道也蓋
為眾生多劫不能悟入落在迷真逐妄此時或聞是
語不能透徹落在捨妄尋真所以道言妄顯諸真妄
真同二妄又云真非真恐迷我常不開演正好在此
一刀兩段真妄情消一種平懷泯然自盡小出大遇
受用現前應物邊事恰如掌中拈出亦非外法或時
放下凝然湛湛寂爾無痕如座須彌山相似而欲報
佗深恩唯有南泉臨教銜艸一則始得。

** 示淨然徐居士

習世間藝精世間業梢子用心不到處則不能成求
出世間道達出世間法無你用心處無你計較處人
多於此蹉過專向情見日長縈纏把捉空花認為實
事故爾先聖愍之權將金彈子而博泥彈子誰知後
來人吞在肚裏不能消化若是決定人不拘是泥是
金連膽一齊嘔出個裏一點然著不得廓蕩蕩寂靈
靈道眼無礙佛境現前凡皆風吹樹動雨灑花飛塵
塵剎剎無一不從本地而彰若到此間分明治世語
言資生業等皆順正法也。

** 示古風禪人

學道心直如弦透關眼明似鏡非是張乖賣俏而可
得成必須珍重一番透到無有纖毫所礙處堪以出
頭利人非是偶然得個豁蕩蕩地管取艸艸匆匆就
教行得具眼宗師難以相保藻鑑之家求其不上若
不急早覺察必成過患矣所以永嘉道豁達空撥因
果莽莽蕩蕩招殃禍此即是也試看當時香林和尚
在雲門作侍者十八年凡得一機半語錄於紙衣而
下方知古人不獨重法久久熏成大器透出表裏之
外始得八面通霄乃獅子窟中真獅子也莫不上從
德山雪峰老人一脈源深之所流長歟故所是大根
器必經晚成昔日雲門一宗當代行道只有香林一
派最勝香林後來接得智門智門下復出雪竇轉見
不同愈和愈峻愈唱愈高卓然孤絕天下無雙自古
傳於至今至今淺見之流擬欲履佗行徑而不能下
足巳退矣又如此庵和尚首參圜悟老人深藏眾中
未嘗露出絲言片語求人所知縱有許多龍象不能
深辨得出為佗眼闊似海量如虛空劃破銀山鐵壁
會盡物我一如故爾不肯將將就就便去羅張裏李
終日窮究腳跟下事只待時緣一至天龍捧出著著
拈來貫通今古能令遙聞近瞻傾心歸伏嘆近來佯
佯之類善不存誠立志折伏身心逐日炮焦火燎未
見一星涼氣雖然作詩做偈盡是一味熱烝攃向明
眼人前大似七顛八倒或時說話有始過後立志無
終專檢別人長短不覺自己香臭返道人不合我假
使這些毛病不除莫道一人二人盡世間人總合不
得合與不合還量得過又將昔日古德林下作務行
由喚作瞞人喚作虛事喚作無益惜哉到這裏甚可
悲矣不忖良心傾喪更擬破敗別人可見獅子身中
蟲自食獅子肉又為破和合僧使聖道不行似這般
人千佛出世難以懺悔還想甚麼出世因緣今我古
風禪者勘破如是薄德之徒來到此間堪為大量從
此已後明說一丈不如密行一尺不待汝去表揚自
然吹出林外一動一靜人皆信受一勞一苦莫挂口
頭一言一語出乎實地一願一力終歸到底一是一
非拋出門外看惜叢林如自眼目慕念勤勞如作依
怙道行若高龍虎自伏德澤若重鬼神自欽不在安
心用意施計行權如龍行處自有雲隨穩重如山風
吹不動欲求出世並無紆曲者哉。

** 示淨凡張居士

凡上進人一起一止定不隨情牽引頭出頭沒定不
被境遮瞞若乃隨佗而去轉見相違遂不能入須當
發大勇猛必欲截斷生死路頭了達未生一著到此
田地五欲八風撼搖不動人我是非收攝不得彌天
雲盡至道全彰猶如星中皓月照耀世間不擇淨不
擇穢不分高不分下無所不周無所不普無邊世界
總在光中發現所以盤山道心月孤懸光吞萬象光
非照境境亦非存光境俱忘復是何物直在這兩句
下須是臨機不滯者始得截斷生死根塵了達未生
一著若復擬議思量則天地懸隔矣。

** 示明然大德

入門棒與喝承當者亦非開口談玅義領會者便錯
何況就地翻藤隔山呼喚以為究竟者殊不知送入
深宅遠窟裏所以玄沙道直饒得似秋潭月影靜夜
鐘聲隨扣擊以無虧觸波瀾而不散猶是生死岸頭
事設使恁麼道底免得生死也無既免不得合喫迴
龍手裏棒若乃頓超方便者始獲傾盡無餘當知佛
未出世已前一段大事原非修證耳何干伎倆哉。

** 示泯凡李居士

凡所有相皆是虛妄若見諸相非相即見如來要且
山不是山水不是水若向這裏會得當時祇園一會
儼然未散便是達磨直指心宗衲僧放身命處並無
兩般矣從來傳授不得惟獨自契自悟悟到無虛妄
所一咬便斷攃手歸來依然山又是山水又是水且
道這個傳授不得底在甚麼處到此逢人不得錯舉
纔涉路徑總不可得。

** 示雪嵋禪人

夙有般若近善知識實非細事縱然深達此道開言
進語不得妄談微露手眼要有來歷非是倚艸附木
之輩無主孤魂專在第六識裏得水便弄泥團塞人
耳目引得盲人猶如夜裏持物相似雖然在手不辨
赤黃上下渾然遞相鈍置故有習氣深入難改舊時
行履且道錯在何處蓋為從前自己了不徹底昔時
遇人來處不清復到明眼人前如鏡照妖近旁不得
或經一年半載忿起煩惱依然走向背地捏怪效設
師位欺誑盲俗有始無終遭人貶剝試看當時高峰
和尚忽被雪巖老人一句逼得口啞自發誓云我拌
一生作個癡獃定要見這一著子明白經及五年一
日寓菴宿睡覺正疑之間忽同宿道友推枕子墮地
作聲驀然打破疑團如在羅網中跳出自古迄今不
獨高峰和尚前輩仰山香巖相見溈山並無兩般矣
可見他是真法王子善不小小便了焉敢造次承當
怎似這般瞎見人妄披獅子皮就作野豻鳴只圖說
得快便是禪打得贏便是道也學棒下翻身不脫口
裏水漉漉地為佗當時初得見處著向見邊見邊不
脫專愛說玄說玅賣弄蹤跡謂之為人事業殊不知
正是障蔽黃面底魔子也所以雲門道光不透脫有
兩般病一切處不明面前有物是一又透得一切法
空隱隱地似有個物相似亦是光不透脫而然是也
假使黃粱夢斷閨閤情忘尚與古人徹證無別依還
不得強作主宰不見白雲老人道悟了須遇人始得
若不遇人只是個無尾巴猢猻纔弄出來有人便笑
近時看來覓個別有長處底人正如天上擇月諦觀
此道愈漸可憐近日雪嵋禪者昔在融徹處來經及
數載不憚勞倦誠肯用意殊不知我儂門下並無甚
麼奇特直將這個千聖近旁不得底萬靈景仰無門
底速捨身命便與從前古人併作一阬後來有人向
汝手中乞命那時節方知此話實不誣矣脫或未能
從前有箇撞死老鼠瞎貓切莫效樣。

** 示全一禪人

當明此事不假多程一念纔興關山萬里故不能合
佛知見達祖心源所以道正說知見時知見即是心
當心即知見知見即如今從上歷代先賢總不出這
一見下頓忘所知方與諸佛同孔出氣始獲無二也
奈何靈利者多有蹉過樸實者多有難入難入者必
生退屈蹉過者必生矯亂未嘗不有也雖有言句概
是胡卜亂度得來將去瞞神蓋鬼吐向無眼人前不
辨來風方道祖師門下不過如斯也遇著明眼作家
輕輕挑動猶如醬缸蟲子相似所以教中道如聾奏
音樂悅彼不自聞於法不修行多聞亦如是上根之
人見月忘指中下之人依語作務凡看佛教覽群書
者先明其本然後則有少分相應也。

** 示省凡羅居士

直心向道不假佗力須要當人有大信根但於二六
時中裏行住坐臥處時時返照切切提撕看是甚麼
道理豁向一毛端頭覷得徹去在聖位中亦如是凡
夫地中也亦然所以道三世諸佛共法界眾生盡是
摩訶般若光光未發時汝等諸人向甚麼處委到這
裏有心莫能測有語莫能宣正宣雖不得觸著又現
前管取一動一靜便與先佛世尊圜一受用也。

** 示越為禪人

徹明此事非在捨鬧而趣靜背境以觀心若作如是
見解則成大病也舉世莫能醫但看觸境逢緣覿面
放過當知落在第二義邊驀直拈來舉向山僧無藥
對治定然一棒打折你腰教你伸也不可得縮也不
可得痛也不可得癢也不可得病然出體絲點無存
通身暢快本不相干設若未能又成毛病矣毛病既
不除一味業識茫茫無本可據專在意識裏卜度情
解中思想朝吟暮詠不生厭繁無有收拾無有斷絕
一生至老總不得力返被一切善惡境界包含順逆
因緣籠罩欲逃無所逃欲避無所避過在這一點子
了不乾淨未達罪福本空一著正在此也復拈法語
云空得這個麼越無語師云若向這裏倒斷出來方
為獅子吼其或未能依舊野豻鳴。

** 示眾法語維那融通請

然未入湖海必先通澗谿出言須穩當得語見端倪
起首先明目頌中要合題事存堪借境理極莫黏泥
通達理相應圜融事並齊理偏事未正縱悟返成迷
雖是無文印莫將容易提預申玄學士高步必從低
欲作人天眼嶮中更架梯松門須應過竹徑要常棲
信步行將去無闌阻玉騠追風千里勢出眾越群黎
嬾出茅簷矣何霑雨露兮披雲斑起豹翫月文生犀
憤起凌雲志猶如貫日霓橫空色相壯不被矮人擠。

* 牧牛頌古(原頌只一因後屢而誘之故以成三予得之並錄補入於此也)

** 撥艸尋牛

「　彷彿林中逐日攀奔波那討片時閒困來臥向青莎裏醒後依然隔萬山」


「　天將日暮鳥歸啼尋出山林竟過谿只聽聲聲頻噪晚茫然不覺又沉西」


「　埜牛豈受直繩牽專在沙阬艸裏眠兩兩三三翻不見一齊孤負艸鞋錢」


** 驀然見跡

「　寒雲日布鎖山階蔭蔽難尋去又來幸遇微風輕掃蕩端然遺跡印蒼苔」


「　瞻風撥艸過山巔行到谿邊甚皎然便把狂情一歇下不隨流水過前川」


「　雲外山高水又深披星戴月少追尋無風若見垂楊舞莫向前村問信音」


** 捕步見牛

「　舉目相逢覿面觀朗然越格出幽巒明明蹄角全彰露水繞山旋受曲盤」


「　紅日方中一見清眼非色相耳非聲頻呼幽谷連相應愧殺當初涉遠程」


「　捕影描蹤甚日休峛山曠路使人愁而今退到無攀
處㘞地一聲迸出頭」


** 得牛貫鼻

「　信手曳來把鼻穿尋常緊著過山田疏狂謬道吾拘束體性柔和豈用鞭」


「　翠擁嵐光映水流一谿兩岸好田疇初回恐犯人苗稼驀直收來不外遊」


「　全身現在錦江邊得意童兒自儼然兩孔分明一白練何勞分外把繩牽」


** 牧護調馴

「　百花香噴染深雲青艸池塘漸漸溫不負家山時節至每餐直到日斜曛」


「　牧久純時不待牽白雲影裏任從眠年年山下出頭放一度春來一度鮮」


「　谷暖陽和解歲寒靈芽芳遍水漫漫何方不是東君道一味無餘任飽餐」


** 騎牛歸家

「　形儀脆美笑呵呵並不違時豈用拖意欲騎來先有趣一聲麥笛過煙蘿」


「　回頭穩步出雲霞詣路歌歡興轉奢重疊關山留不住昂然迅步直歸家」


「　水艸均充俊不饑日斜倒影慕歸時揚鞭詠動還鄉曲到跨牛兒恨步遲」


** 忘牛存人

「　遂把鞭繩放下時俄然攃手便如癡有人問道牛何在對面忘形總不知」


「　無影山前獨自閒和雲一片白其間於今頓脫皮毛外俗眼何曾識故顏」


「　笠蓑高挂兩相違無事童兒絕是非啼鳥新催花滿地恬然不展俏巍巍」


** 人牛雙忘

「　金井梧桐一葉飄停雲卷盡便青霄冰輪移過西峰去不見秋光水面搖」


「　一不存兮二不容虛無一點甚難窮凄凄一陣金風起帶水拖泥盡絕蹤」


「　葉落秋來萬樹空普天匝地起清風寥寥碧漢廓無際非是馴調作用功」


** 返本還原

「　萬象森羅一鑑周全彰過後影何留隨情逐見如毛者聚首紛紛喚作牛」


「　嗥吼一聲出外緣愧乎巴掌浪為拳來朝更有山前事正眼何曾認得牷」


「　不分異類復原由非是童兒非是牛到此分中無向背白雲明月兩悠悠」


** 入廛垂手

「　了此無疑罷問程問時隨指落深阬其中有個知歸者不待揚眉掉臂行」


「　鹿隊羊群莫亂猜非甘力壯會能開各人一片閒田地據在威音分付來」


「　凡聖同圜一路休丙丁尋火不須求春來處處花開苑夜靜家家月滿樓」


* 十無語頌

** 無為國

「　涉罷長安路歸來出正躔谿山情坦蕩雲月炳皆然道泰不傳令時清豈用權涼回一葉落三島共壺天」


** 無星秤

「　衡上無錙銖權邊有重輕任持千兩至移就一般平不較泥團子惟稱耀日晶定盤原分外相混實難明」


** 無根樹

「　蕭疏標地錦秀麗壯嘉猷若過三冬雪能成萬古幽輕煙垂玉帶新月挂銀鉤滴露含圜相通明一概秋」


** 無底缽

「　宛然一缽用分外轉求何但只隨豐儉曷須苦恁麼德山拓不到臨濟太行過拈卻匙頭看還嫌一味多」


** 無底船

「　休逐東流去優游撥轉行煙綸結網篆風鼓助潮聲野渡同秋碧蘆花共雪明和光常得玅無底沒深阬」


** 無絃琴

「　執玅猶天遠捐功就位操無絃超異見有用辨秋毫展拓家風俊平彈格調高山寒雲斷處此義在甄陶」


** 無鬚鎖

「　鎖斷人天戶禁封佛祖喉聖凡無出路報化有來由得遇方能透難逢必定愁昭然通此竅寶藏一時周」


** 無孔笛

「　非在聲中巧當風一曲親洞明三際旨調轉萬家春吹入水窮處坐觀雲起辰未聞聞聽得抖出耳中塵」


** 無孔鎚

「　信手拈來用蛟龍不敢吞敲穿潭底月粉碎鏡中痕若乃除心病自然徹頂門水雲思湊泊到此實難論」


** 無縫塔

「　物我無殊境自佗總一般窗開常寂照戶閉永沉謾周匝一光耀玲瓏八面寬當階攃手進豈礙一毫端」


** 無底籃

「　工夫圜得到提出定光輝能納四天下不差半粒微摝浮浮趣向救溺溺來歸魚鱉翻身過成龍帶霧飛」


　(菩薩戒弟子如聆號月菴廓耀號法藏元見捐刻
　密印禪師語錄第七卷伏願苦海浪裏共遇直截
　舟航暗昧林中同睹皎潔慧燄
康熙二十一年壬戍歲季秋月板入浙江嘉興府楞
　嚴寺般若坊附藏流通本郡信士吳知先書梓士
　倪天章刊)
密印禪師語錄卷第七(終)

廣福山勝覺寺密印禪師語錄卷第八
門人如暐等編

* 機緣

僧問據虎頭收虎尾第一句下明宗旨如何是據虎
頭師云八面全威進云如何是收虎尾師云一毛不
讓進云只如空劫那畔將甚麼施設師云你到得空
劫那畔也未進云分明提不起擬議即乖真師云也
是鄭州出曹門。

僧問仰山以夢為覺南泉以覺為夢且道古人具甚
麼眼目師云二俱是個瞎漢進云和尚分上又作麼
生師打云是夢是覺僧擬議師連棒打出。

僧問蹋翻須彌頂坐斷碧落雲時如何師云入地獄
有分進云為甚如此師云拂開金世界劈破鬼門關。

僧問如何是威音王已前自己師云橫身當宇宙進
云威音王巳後師云一句定乾坤進云且道是那一
句師便打僧禮拜師又打。

僧問相見不恁麼恁麼不相見師云當中不肯斷誰
赴兩頭機進云在甚麼處斷師豎拂子云試道看僧
擬議師便喝。

僧問靈鷲拈花果結何處師云不萌枝上進云未審
滋味如何師云還我核來僧無語。

僧問雲接水送有辱宗風口乾舌結方負自已正在
二途時如何師云一椎便透進云當下了然能有幾
師云薄處先穿。

士問今日有話相問得否師云我不會答士云未審
誰人答得師云三生六十劫。

僧問大通智勝佛十劫坐道場佛法不現前不得成
佛道是何意旨師云祖師門下卻較些子進云大有
人喚作布袋老鴉師云笑破乞兒口。

僧問如何是佛師云內無心外無目進云如何是法
師云痛處鍼眼底沙進云如何是僧師云五湖四海
月千嶺萬山雲。

僧問透網金鱗以何為食師云身在海中莫尋水僧
禮拜師豎拂子云透得這箇麼僧無語師云將謂赤
梢鯉又是癩頭黿。

僧問如何是金剛王寶劍師云斬斷靈龜尾進云如
何是踞地獅子師云驚退野狐群進云如何是探竿
影艸師云開口則勘破進云如何是一喝不作喝用
師云你又作個甚麼僧便喝師則打。

僧問昔日僧參仰山便問和尚識字否山云隨分且
道是何分曉師云此處不言權在手進云僧右旋一
匝云是甚麼字山於地上書個十字酬佗此意若何
師云天回地轉進云僧左旋一匝云是甚麼字仰山
就改十字為卍字師云武就文成進云僧畫一圜相
以兩手拓如修羅掌日月勢云是甚麼字未審有甚
奇特師云魚龍得變化蝦蟹枉遭殃進云仰山又畫
圜相圍卻卍字是何道理師云闍黎咬定牙關跳不
出去進云為甚麼僧便作樓至擎拳師云聲聞辟支
所不能及進云仰山道如是如是汝善護持便就肯
佗師云始終事盡共在其中僧禮拜師云無限仰山
都被這漢鈍置不少僧展手師歸方丈。

僧問如何是第一玄師云不許浪捏拳進云如何是
第二玄師云雲散月當天進云如何是第三玄師云
到處總方圜僧禮拜起師云這是那一玄僧罔措師
云假雞聲韻難瞞我未肯糢糊放過關。

僧問如何是涅槃心師云青山一片雲進云如何是
差別智師云上苑幾團雪進云雲散雪消時如何師
云今日不曾天晴僧無語師呵呵大笑。

僧問近日佛法如何師云兩山合掌一谿行道進云
且道為甚麼如此師云覓個不會佛法底人進云適
來一眾從山後下來和尚還見麼師云觀音玅智力
能救世間苦。

僧問離四句絕百非時如何師云虧你開臭口進云
口有甚麼過師與一掌云離四句絕百非。

僧問如何是第一要師云杜絕口頭玅進云如何是
第二要師云萬象分明道進云如何是第三要師云
天空任鳥飛水闊從魚躍。

師一日宴坐有僧來參師拈拄杖僧便喝師下來令
僧就座僧不肯師即打出時有僧云適來這上座過
在甚麼處師云鼠偷雞蛋莫認獅子輥毬。

僧問德山見僧入門便棒臨濟見僧入門便喝不知
是何消息師云烏龜臂上無毛。

僧問離言說絕議論時如何師云放下著僧佇思師
云酬衣去。

僧求開示師云且去明日來忽聞板響旁僧云喫飯
去師與一掌云是何所在指東說西僧便喝師又打
復示偈云一聲相應炳無私歷歷分明說向誰桼桶
豁然篐爆斷方知過用苦鉗鎚。

僧問古人道有時奪人不奪境那個是人師云截斷
來時意進云如何是奪境不奪人師云摧倒案前山
進云如何是人境兩俱奪師云摧倒案前山有甚來
時意進云如何是人境俱不奪師云追風天馬戴麒
麟復拈拄杖云這是境那個是人僧擬議師便喝。

僧出師問何處去僧云隨眾作務去師云一堂人汝
隨那一眾僧罔措師便打。

僧問住世脫塵埃何處最潔師云爛泥腳底進云行
道涉嶇崎何處最平師云尖峰頂上僧禮拜師攙住
云這是甚麼處僧無語師云只說是個人。

僧歸夜坐次云某甲有一偈不敢舉出師云放汝命
通汝氣僧云對境無心蕩蕩清師云巳濁了也僧云
透出關闌沒化城師拈茶杯云透得這個麼僧擬議
師便喝僧禮拜師云且證一半著。

士問如何是超宗異目師云三頭六臂士云如何是
齊眉共躅師云不高不低士云如何是影響音聞師
云閉眼說夢士禮拜師云汝是閉眼來問開眼來問
士便喝師對眾云記取這漢。

僧至師云這幾久在何處來僧云溈山師云水牯牛
在甚麼處放僧無語師云汝不在溈山來。

僧問寸絲不挂時如何師云裸形外道進云千補萬
衲時如何師云惹火燒身進云恁麼也不得不恁麼
也不得師云恁麼也得不恁麼也得進云門外人來
如何相見師云或時權在手便把令來行。

僧問如何是先照後用師云雲行雨到進云如何是
先用後照師云雷轟電掣進云如何是照用同時師
云三山齊粉碎六鼇盡絕蹤進云如何是照用不同
時師云月明初夜後雞叫五更前。

僧到師問上座今日在何處來僧便喝師云善來佛
子何得惡發僧無語師打云已後不得亂做。

僧辭行師云何處去僧云穿山透海去師云這隻眼
尚未明僧云是那一隻師便打僧云未曾拈棒已會
了也師云汝作麼生會僧擬議師又打。

僧侍立師豎起拄杖云癡狂外邊走不識拄杖子招
劍自傷身喚作拄杖子到汝分上又作麼生僧無語
師與一棒歸方丈。

僧歸師問你從那幾處來僧敘師云還是在那一處
得力僧復敘師劈口便拳次日討單師云汝擬進堂
切忌瞌睡僧應諾師云浩浩之中如何辨主僧禮拜
師云到底皮下無血。

僧問四山相逼時如何師云一椎粉碎進云坦然無
礙去也師云又添旛上風。

僧問如何是第一句師云空無一點聚進云如何是
第二句師云分明難吐露進云如何是第三句師云
垂慈相濟度。

二僧到師云何處來僧云船上師云船在何處僧無
語師便打次問一僧這一眾聻僧作把橈勢師亦打
遂後不伏有僧出云昨日公案會也打不會也打成
何宗旨聲未絕師又打云任從舉向諸方去。

僧問寒泉蛟龍還有變化時節也無師云無時節也
有時節進云若到大禹門下有何方便師云搖頭是
雲擺尾是雨。

僧問一塵不立時如何師云足下泥深三尺進云如
何是意中句師云頭抵威音前進云如何是句中意
師云尾掃空劫後進云句意不立時如何師云洗足
來與你道僧擬議師便喝。

僧問默時雖無語明頭豈覆藏彷彿多蹉過請師為
舉揚師云朝朝雞向五更啼歲歲春來山色秀。

僧問如何是十方同聚會師云兩眼對兩眼進云如
何是個個學無為師云現成底事學佗作麼進云如
何是此是選佛場師云罕逢穿耳客多遇刻舟人進
云如何是心空及第歸師拈拄杖云空得這個麼僧
便喝師則打。

僧問家家有路透長安何處是長安大路師云出門
便蹋著進云不顧腳下時如何師云痛與三十棒進
云已今到了又作麼生師云食艸飲水曳耙拖犁。

僧問泥牛石虎對面相見時如何師云一喝無蹤跡
潛身北斗藏。

僧問了無一法和尚說箇甚麼師云今日送供底甚
多進云本無一物學人參個甚麼師云自領出去。

僧問如何是正法眼師云不在眉毛下進云必在何
處師云張三一對李四一雙。

僧問如何是體明無盡句師云通身是病通身藥進
云如何是玅玄無私句師云遍界全真遍界塵。

僧問學人近前擬欲禮拜則是不禮拜則是師和聲
便打進云一氣不來又向甚麼處去師云鑊湯爐炭
裏驢胎馬腹中。

僧問法門大闡廣集四來如何是衲僧入門句師云
穩坐從天命進云如何是衲僧出門句師云常沾雨
露恩進云出入不虛常運步一行蹋破嶺頭雲師云
何處不光輝。

僧問如何是大鞴爐內底消息師云烈火不留礦分
金豈讓情。

僧問劍未出匣時如何師云冷靜光生進云巳出匣
後師云煙塵氣斂進云今得呈劍手一任定乾坤師
云將來驗看僧便喝師對眾云來日東廊相會。

僧問此處得水金鱗後來如何變化師云揚身拋玉
尺戲碧欲騰雲。

僧問如何是山中境師云曲曲彎彎逼直路進云如
何是境中人師云輕輕巧巧過山雲僧次日相會師
云昨日問底甚麼話頭僧擬議師便打。

僧問目前無法意在目前時如何師云浪展千條縷
潭收一洞春。

僧問得何神通有此大用師云不是借來底進云十
二處忘閒影響三千界放淨光明師云你底光明在
甚麼處僧便喝師云可惜許。

僧問如何是衲僧出身處師云特地秋風至不涼人
自涼進云頭頭舉起承佗力步步相隨是故人師云
出身放過說甚故人。

僧問父母未生即是已生即是師打云你道是巳生
未生僧擬議師又打。

僧問久雨不晴淹殺狐兔久晴不雨渴死魚龍如何
是久晴境界師云霜月到頭藏不住進云如何是久
雨時節師云谷雲覆頂出頭來進云且道不雨不晴
時如何師云來日天晴又向汝道僧無語師云通身
泥水也不知。

僧問拄杖子年多少師云又被闍黎添一歲進云壽
同天地久結果有餘春師云家無小兒有甚用處。

僧問古人道虛空為鼓須彌為椎且道這鼓用甚皮
鞔師云現成兩片進云誰人打得師云獨讓闍黎。

僧問木人每唱無生曲石女常撫沒絃琴如何是木
人曲師云單為作家談進云如何是石女琴師云專
等知音聽。

僧問獅子吼時狐兔絕蹤假若棒如雨點喝似雷鳴
作麼回避師云棒下無生忍臨機不見師進云這是
古人底師云尋常借路過不向臼中藏。

僧問即今佛法遍地人為甚麼不省師云直觀眼前
境忘卻嶺後人進云何不與佗點破師云既已遍地
用點作麼。

僧問泥牛吼處天關轉木馬嘶時地軸回如何是泥
牛師云耕破波心月吼通劫外風進云如何是木馬
師云蹋翻栗棘地跳出金剛圈。

僧問世尊拈花示眾和尚將何為人師云清早起來
不曾有利市進云謝師餘惠師云既不曾有謝個甚
麼進云雲向山中騰出巧月從林外過來新師云你
又向何處過來進云請師下棒師云道破不靈。

僧問學人從偏位中來請師向正位中接師打云是
偏是正僧擬議師連棒打出。

僧問古來有個十無語諄諄有語是何緣師云門外
山階是誰砌進云不識師云慚惶有負行人心進云
師意若何師云有處問將來進云如何是無為國師
云聖凡不在裏頭歇進云如何是無星秤師云撥兩
分星成滯鈍進云如何是無根樹師云百鳥從來栖
不住進云如何是無底缽師云一來一往是誰拓進
云如何是無絃琴師云天真嘹喨少知音進云如何
是無底船師云這邊蹋著那邊掀進云如何是無孔
笛師云一曲當風明歷歷進云如何是無鬚鎖師云
香廚封禁無煙火進云如何是無孔鎚師云八部天
龍盡帶悲進云如何是無底籃師云不放魚龍到長
江進云如何是無縫塔師云聚堊飛塵點不納進云
有語得明無語義不知無處義如何師云今日客繁
且去著僧果行師云何曾得明。

僧問賓主到來如何相見師云眼觀東南意在西北。

僧問金風吹玉管那個是知音師云有個靈利道者
不覺放過僧進語師便喝。

僧問學人一寶請師酬價師云將來驗看僧作拓盤
勢云請師鑑納師云無處收藏。

僧出打圜相云是佛是祖俱在這裏未審和尚出得
這裏麼師打云鬼眼睛來這裏賣弄進云毘嵐風動
何處安身師又打。

僧問諸佛未出身時如何師云凍雲彌四埜寒雨滴
千峰進云已出身後為個甚麼師云鄠杜月頻滿瀟
湘人未歸。

僧問釋迦老子鼻孔在甚麼處師云巳被迦葉穿卻
進云坐斷千差將何化為百億身師云禍不單行。

僧問曾思明珠欲來獻上正覓不可得時如何師云
好箇消息。

僧問如何是金剛寶劍師云一揮無滯礙當下絕煙
塵進云如何是踞地獅子師云同類增威勢群狐喪
膽魂進云如何是探竿影艸師云有語不須辯抬頭
見假真進云如何是不作喝用師云休設安邦計端
然享太平進云假使戰將臨機又作麼生師云不知
是何武藝進云適來奪得寶劍在此師云把出來看
僧擬議師云生鐵難瞞。

僧問鐘鼓交加是何玅音師云聾著兩耳纔堪聽進
云龍象相會是何面目師云瞎似眉毛方可窺進云
只如不住內不住外不住中間又作麼生師云須得
一半未足可觀。

僧問未出方丈時如何師云四眾莫測進云已出方
丈後師云知音方可問無解不須言進云學人擬欲
奪卻拄杖得麼師云具何作略僧云梢具衲僧手當
機不讓情師云如何是不讓處僧便喝師打云人人
有分莫道私行。

* 勘辨

師問僧按吹毛劍截斷根塵提迅雷機打徹正眼只
如兆未分時動著也無僧云不曾動師云這箇來為
先鋒去為殿後底僧擬議師喝出云莫道奴郎不辨。

問僧跳出生死關頭如何又要披毛戴角僧云祖禰
不了殃及兒孫師云莫謗他好僧云此意若何師云
莫道不了自愧始得。

僧進將禮拜師以杖頭抵住云道道僧便喝師便打
僧連喝師連打。

問僧看佗適來喝個甚麼僧云老大宗師話頭也不
識師云一阬埋卻。

問僧古人見花悟道擊竹明心且道明底是那一個
心僧豎一拳師云這個為復本有借事而生僧無語
師云來朝更獻楚王看。

問僧如人數佗寶自無半錢分將你分中道來看僧
進語師打云再露不堪。

問僧生死交謝寒暑相遷唯有甚麼人不被佗轉僧
近前師云火上更添油僧不動師云瞎漢歸堂去。

庫頭進師云汝不是堂裏人到此作甚麼頭云和尚
莫錯認師卓拄杖云你作麼生抵敵頭便喝師打云
同寮無別殿。

問僧我這裏一無禪參二無道學你在此間圖些甚
麼僧云飽餐饡飯師云只是你不會洗缽僧無語。

問僧一個無意味底消息他便喚作饡飯你又喚作
甚麼僧擬議師一並打出。

問僧一語不疑是為大病疑情頓破別有何物僧亂
道師便打僧不覺坐具落地師云好個消息。

問僧門外描蹤捕影不如直下承當此意如何僧云
即心即佛師便打。

問僧佗道即心即佛合皆喫棒你今又作麼生僧云
非心非佛師云馬大師將甚麼面目見人僧彈指一
下師打云也要賞罰分明。

問僧適來二人答處山僧一機定度且道賞底是罰
底是僧擬議師云放過不打要你領出。

問僧現成公案不用別參正與麼時如何折合僧滯
立師云去僧纔行師云且來著僧回首師便喝。

問僧佛未出世你在何處安身僧云口小道不出遂
問一僧祖已西來何處薦取僧舉起坐具師云佗行
不到你又太過。

問士南泉老師斬貓佛日和尚喂貓這兩個老漢那
一個是士云二邊不立師云三世諸佛再來出佗圈
外不得士無語師云今日失利。

問僧未曾出堂腳下蹉過而今覿面何處相通僧云
覓火和煙得擔泉帶月歸師微笑。

問僧這個上座來得路遠便道覓火和煙得擔泉帶
月歸我這裏也不擔泉也不覓火且道月在何處僧
茫然師一共打出。

僧進云某甲初入乞師指示師云翌日又來僧出師
召云且來著僧近前師云是甚麼僧擬測師便打。

問僧碧天孤月朗滄海驪珠明在甚處相映僧云不
出這段真風師云是那一段僧擬議師與一棒便行。

* 拈問代頌

師居山暇之時然不絕往來者尟值中正諦當
之緇嘗曰像季佛法果爾如斯也故拈數問以
激來學間有著語並頌尚未扣其機耳故師慼
之不己感嘆自代而頌之。

謂眾曰古人聞聲悟道時時有聲今人因甚不悟
師代云迷流別影響達者不聞聞頌。

「　靜夜鐘聲徹四鄰擬心相聽已乖真時人欲證三摩地休向耳邊認識神」


古人見色明心處處是色今人因甚不明代云觸
目無分別清光一道齊。

「　萬古明星燦碧天原從雪嶺至今傳如何不合瞿曇意瞬目揚眉落見邊」


直饒不是聲不是色不是心不是道又作麼生代
云雲收天本淨風恬海自清頌。

「　綏靖華夷意若何太平時境息干戈不勞定國平天下現位王登埜老歌」


佛出世祖西來有禪參有教誦未出世時且道誦
甚麼參甚麼代云直下翻筋斗活機遍大千頌。

「　眉間現有白毫光出格男兒豈傍牆一色山川俱道眼分輝艸木盡文章」


三乘教典俱是後人徑路如何又是教外別傳代
云日照孤峰翠月臨溪水寒頌。

「　蜂蠅交舞共窗遊紙上尋光豈出頭忽遇其人輕撦破百千玅用一時酬」


古人道終日喫飯不曾咬著一粒米誰是不咬著
底代云天堂收不得地獄孰能該頌。

「　無影山前竟未深何須著意遠推尋三禪風卷原非
動越出春秋更古今」


三世諸佛俱成正覺為甚又云上無佛道可成代
云折卻月中桂清光應更多頌。

「　等閒覷破鏡中花彈指圓成共一家此際若隨名相轉真金依舊混泥沙」


歷劫眾生俱淪苦海為甚又云下無眾生可度代
云既化山頭雪難停砌下冰頌。

「　癡心戀著艸頭霜夢裏登臺作戲場大夜翻身一覺醒天明便是普光堂」


緣覺聲聞皆得道果為甚麼不到這裏代云毫氂
有差天地懸隔頌。

「　欲避難逃景在先日光朝與水光連只須看破其中影始信前潭非是天」


大乘菩薩巳到這裏為甚麼不肯住代云蹋破須
彌頂縱橫非是虛頌。

「　不立峰頭別有程雲巒海島任佗行一朝拄杖成龍去遇旱為霖濟有情」


三世諸佛之玄微為甚麼口說如啞代云暗裏抽
橫骨明中墮舌頭頌。

「　禾苗卉木枯森森一動天心便轉陰甘雨悠悠然未降雲鋪五嶽半天沉」


歷代祖師之玅道為甚麼無心乃證代云放彩霞
收盡懸鉤月在巔頌。

「　晴空朗朗正青天風卷殘雲點不連萬戶千門澄似水杜鵑啼在月明前」


　(菩薩戒弟子如惺號明慧如暟號雪澗廓學號了
　見捐刻
　密印禪師語錄第八卷伏願解如來義同明出世
　之因悟祖師機共入無生之旨
康熙二十一年壬戍歲季秋月板入浙江嘉興府楞
　嚴寺般若坊附藏流通本郡信士吳知先書梓士
　倪天章刊)
密印禪師語錄卷第八(終)

廣福山勝覺寺密印禪師語錄卷第九
門人如暐等編

* 頌古

「法華眉間現瑞。」

【遍界為身不覆藏本無留礙露堂堂三千行布憑斯
鑑百億法門在此彰濁水波中浮桂影清風座上擁
爐香白毫半分含沙界莫教扶牆走路旁。】

「安詳而起。」

【唯此無餘直頓超思量滯見隔天遙開舟猶為風江
淺拂霧只因月漢高少向劫前達本旨多隨句後擇
靈苗聚沙童子皆成道響水關山落斷橋。】

「譬喻品。」

【苦火循環曉夜然揚聲高叫為誰顛排珍置寶俱皆
計駕鹿乘羊總是權稚子心開欲海盡白牛蹄破慢
山穿更於何處出三界把斷前峰一帶煙。】

「窮子喻。」

【餘年漂蕩枉奔波今契家懷意不蹉富到猶嫌千口
少貧來獨恨一身多博財置業將垂地枯骨還魂便
肯佗老朽年高無力伎得兒軒下理機梭。】

「藥艸喻。」

【蠲除熱惱洗霾塵萬類同沾愈色新在地根莖分小
大從雲雨露勿疏親高山艸木頻頻秀淺水池塘漸
漸均埜外林中枯槁者雷音轉震又回春。】

「化城喻。」

【至寶難通設化城誰知中道入常阬月巢鶴執千秋
夢雪徑人忘一色程拆錦還須織錦剖抽橋依舊架
橋平自扶自倒何堪任可見當時沒俊英。】

「繫珠喻。」

【曠劫圜成衣下珠云何辛苦涉程途离婁浪隔因存
意象罔光通貴絕謨欲向金臺越寶器但將銀縷貫
璣圖層層縫露休勞指曷到遠方把自孤。】

「鑿井喻。」

【滿軸霖漓正不偏秋風卷處落誰邊滄溟普納無殊
理細澗分流有別緣船壓海中休問水日銜嶺上免
窺天等閒識得源頭處何必深穿費力堅。】

「髻珠喻。」

【塵塵盡是聖輪宮豈在當人用力充戰敗魔軍憑那
用掀翻窩臼顯誰功王珍加賞防柔病梵語重安畏
境風本自不從佗處得天然貴賤一般同。】

「父少喻。」

【大夢覺來管自明不分老少論枯榮撥開天竅識真
境裂破香囊見假名皓月無心圜淨器清風有意掃
疑情纖毫不立殘年盡柳岸鶯啼共日生。】

「良藥喻。」

【解脫珍衣披垢來三祇返復為塵埃良方用盡堆山
艸生界依然滿地災此土久留生厭退佗鄉遠囑送
音回誰知著藥翻成病累及兒孫墮惡胎。】

「三句頌。」

【第一句鐵眼銅睛不敢覷忙忙欲近前直取喪身去。

第二句夜半星辰皆拱聚寥寥徹正時有眼莫能遇。

第三句兩􂒀分明一、具堂堂動用中到處咸周備。】

「總頌。」

【同天共地一輪孤運照山川落二途喝退浮雲空劫
外原無半句立規模。】

「三玄。」

【第一玄千聖從來不肯傳樹撼皆風動煙飛是火然。

第二玄出海銀蟾耀碧天清光成一片未見白雲連。

第三玄千峰相對一谿前多年桃李樹春到一回鮮。】

「總頌。」

【觸目三玄理事彰前明後暗莫思量普觀落塹陰彌
處麗日騰消大夜霜。】

「三要。」

【第一要兩鏡交輝明白道擬言更若何不覺熏身尿。

第二要魚到龍門絕計較掣電兩分身雲開星月耀。

第三要荒田瘦地一光照未曾下手敲溼豆當陽爆。】

「總頌。」

【三要同開選佛場了無一要絕承當不能就體裁衣
式萬象森羅日播揚。】

「奪人不奪境。」

【毛端把斷絕知音萬里無煙碧洞深月白風清當五
夜山河純是一團金。】

「奪境不奪人。」

【捉霧飛龍出海淵翻身磕破釣魚船生涯了當人無
路直得歸來坐岸邊。】

「人境兩俱奪。」

【疾雷急電兩相逢倒嶽傾湫世界空莫道張良多巧
計河沙諸佛也難窮。】

「人境俱不奪。」

【雲起南山雨北村牧童鼓舞過柴門一聲嘹喨東風
裏不遇時人枉自奔。】

「總頌。」

【先賢愍物太叮嚀水內影須岸上形聖解凡情皆幻
事癡人著眼似流星。】

「金剛寶劍。」

【龍蛇陣上直相衝落艸沉潭總不容及盡氛埃清四
海了然獨坐大雄峰。】

「踞地獅子。」

【金毛氣象迥非同踞地全威八面風百獸遠聞皆伏
竄那堪狐兔隱其中。】

「探竿影艸。」

【辨偽不妨探一竿調胭弄粉實難瞞旁邊有個掠虛
者快教盲涎徹底乾。】

「不作喝用。」

【一喝雙分殺活齊無邊境界絕高低可憐翠竹黃花
類飄向當鋒染血泥。】

「總頌。」

【大用全施聖凡難並異類逃亡乾坤肅靜。】

「四賓主頌。」

【賓中賓歷劫沉埋在苦淪相逢便問衣中寶帶水連
泥辯不真。

賓中主月下端然等十五桂轂飄香撲面來便如狂
蝶亂飛舞。

主中賓春萌秋落未同倫騰今耀古多龍聚少有盲
龜到此親。

主中主高提祖印光輝普大器分金不吝鎚一花五
葉綿千古。】

「總頌。」

【分賓分主驗龍驗蛇當陽一喝萬無兩家。】

「先照後用。」

【閃爍光中欲辨魔那容展演更如何直明未語出身
意匹馬單刀不用多。】

「先用後照。」

【活捉生擒把用施將軍令到豈容遲不逢生死同條
輩此處徒勞定業基。】

「照用同時。」

【塞海填河少聚堆棒如雨點喝如雷人亡家破無依
倚曠埜精靈當下灰。】

「照用不同。」

【有時照用不同時分付燈籠少自癡要會箇中端的
旨日間曲唱五更詞。】

「總頌。」

【照用雙行摘虎金鈴敲枷打鎖痛處插鍼。】

「五位君臣頌。」

「君位。」

【天然正位坐皇都別有功高用力扶慧眼精明何莫
測從來玉院勿瑕模。】

「臣位。」

【萬古同天共國齊明彰聖代覺群黎百花叢裏纔開
盡又到子規月下啼。】

「君視臣。」

【織就玄文錦對天龍顏獨露在其前青雲路廓堯風
轉朕兆分輝化日綿。】

「臣向君。」

【天開文運出來香金牓題名百世芳荷國忠心恒不
倦威揚海外佐朝綱。】

「君臣道合。」

【金鐘扣罷月明樓槩院瓊宮夜色悠偏去正忘功用
盡無情卉木總低頭。】

「總頌。」

【空劫寥寥有甚傳璣珠簾外轉身玄龍樓到影方圜
備玉鏡交輝理事全夜靜霜飄黃葉老天明日照碧
潭穿不能勘破清波影一塢雲遮十里前。】

* 續集頌古

「世尊初生。」

【步步泥蹤點赤金當時未契老婆心從新泛起無邊
浪就水淘沙漸漸深忿性截流兮氣沖霄漢隨機設
化兮平露胸襟初出眼睛空四海依然末後有知音。】

「東印請祖。」

【國筵座上愍癡頑緯武經文列滿班更向威音前一
棒昂然擊碎兩重關。】

「達磨廓然。」

【廓然無聖盡虛玄教外一花果別傳下載清風徹不
透到頭霜月過江前獨坐超諸有銀山一貫穿伎倆
搬空得半個原來不在止啼錢。】

「鏡清出身。」

【風搖嫩柳窗中畫雨滴蒼苔石上琴圜頓法門難得
會皮膚脫盡見人心見也未削追尋雨湊長江水(更深)。】

「慈明銀蟾。」

【薄花隨水莫能看這個家風下手難最好晚秋霜五
夜一聲新鴈灼天寒。】

「趙州問二菴主。」

【自稚破家與佛齊為誰經繞翠林西佗方有月烏雲
蔽此界無春白鳥凄雙放雙收分照用半開半掩共
拈提臨機一箭穿心過兩個猢猻血染泥。】

「溈山水牯牛。」

【不懷就市有生緣涵秋河目近通天航旛掉轉清風
起兩兩船歸一岸邊。】

「少室分骨分髓。」

【水月鏡花如意珍隨來映現一般均得魚掉臂忘筌
去兩岸蘆花莫認真。】

「馬大師黑白。」

【離波別浪覓源頭不覺漂漂水上浮咫尺關山隔萬
里被佗輥出混天毬白頭會得大畿已定黑頭了當
干戈便休復持首尾來相告爛鐵無鋼真個愁。】

「世尊指地。」

【清秋一色照寒松莫把糟糠晝夜春鑑處生緣皆有
分何愁變化不成龍。】

「馬大師不安。」

【日面月面朝輝暮鑑八節更而歷歷當空四時遷而
灼灼未變得山水之同秋合君臣之運遍含紫光也
斂霧收霞發玄樞也拏雲捉電。】

「六祖不會佛法。」

【徹底追來沒半灰隨機赴感動春雷道人不會單傳
旨世計難分墨裏煤。】

「趙州狗子有無。」

【才高智大會鋪張似鶻提鳩孰敢當有翅不能飛出
去任佗舌上擺旗槍英雄客在那廂莫待西峰影漸
長或有或無聲未絕還佗一掌又何妨。】

「盤山心月。」

【昭昭顯露照無窮鱗甲羽毛徹正通莫道端居明白
裏端居明白被雲籠。】

「金牛飯桶。」

【笑裏悲風二十秋落花流水莫能酬當時有個知歸
者連席掀翻一旦休。】

「藥山陞座。」

【昨夜三更過急灘流沙滾滾最為難莫云老漢生慳
吝揚起眉毛各自看眾集下座兮不辭道破一語不
施兮望梅止乾饒將枝葉齊搬盡塞斷煙腸不到寒。】

「文公訪大巔。」

【動容非外靜涵則彌撥亂之節太平之時發機不把
千鈞用這個春秋無了期咄莫待遲真誠不是小(兒嬉)。】

「臨濟大悟。」

【晴空霹靂正無私為破鴻濛恨命施極則難容無說
處危亡不顧望前吹星風輕一颯摧破頂𩕳皮無依
徹底行寬步平捋虎鬚便不疑。】

「鹽官犀牛。」

【藏鋒就事辨端由驚出頭來少欠收落得閒蹤卓在
地賊人看見好成頭。】

「乾峰舉一。」

【寢堂門外艸茸茸剖得分明付與儂非是韶陽來辨
出髑髏倒地不知蹤。】

「香嚴擊竹。」

【捷辯難詶無下落白巖灰志便如癡冰盤秋露無心
戀玉樹春霜豈意思劫石消完否極盡芥城空罷泰
生時臨機自有合投語幾辨方知是出奇。】

「嚴陽一物。」

【一鶚飛來過九天昂然巳落正中偏斯時不遇開弓
手貼肉皮毛怎得穿。】

「阿難遣二比丘。」

【那個出頭這個招兩成一過不相饒莫能覷破鞦韆
影單愛東風把樹搖。】

「雲門拄杖。」

【化龍拄杖吞乾坤格外全提覓正貞鼓動風雷看變
化錦鱗得當不虛名頭也正尾也精非同擾擾競頭
爭殺人放火還皆恕理極情窮讓不成。】

「世尊陞座。」

【霖雨將垂遇大風和雲送去杳無蹤良天至意紅輪
轉乾斷長江渴壞龍。】

「寶壽開堂。」

【縱處超奇奪者強頂門有眼辨秋光俄然非是真獅
子遺累人間作棒瘡。】

「玄沙三病。」

【翳空片盡出情塵天上人間絕四鄰宴坐空生無說
說散花梵眾不聞聞灰光巖畔覺猶錯活眼寰中見
未真三種人歸一處了千門綠柳萬家春。】

「慈明提不起。」

【提不起不動尊雲居羅漢怎披襟崑崙頂上無棲處
竹徑松門有梵音。】

「鐵磨到溈山。」

【披毛同類有家傳體段風流格外玄雪盡雲蹄疾似
箭臨機全不費心堅。】

「無位真人。」

【明明空界鳥難栖是地荒來作鷓啼天曉不知何處
去時人望樹走前谿一放過萬劫迷直下連根一(手提)。】

「臨濟拓缽。」

【以憑一口劍天下任橫遊乞兒圖小利猶落下風頭
獨惟末後較些子欲得不能正好休。】

「女子出定。」

【雲挂青山玉片浮蟬鳴深樹不知秋今朝已散天空
廓萬籟全彰盡喪謀寂然不動兮明明相映感而遂
通兮歷歷方周若於此處輕留意孤鶩落霞一箭收。】

「臺山婆子。」

【已定寰中又出邊何緣不契老婆禪觸傷多少賢良
客勘破分明不偶然。】

「趙州打毬。」

【鏡本無痕不用謨當臺遇境見根由毛毬碌碌是誰
打念念滔滔那個流咄。】

「麻谷持錫。」

【殘歲盡便逢春端然不是兩家人黑白分明何向背
偏圜合就好時辰那八兩這半斤打成一片也驚群
灰飛燄滅然非動雪上加霜太殺懃　次頌谷暖春
回一是一非咄平地骨堆。】

「靈雲得悟。」

【一覺翻身見曉明便張旗鼓振家聲遠風送出林間
去惑亂時人耳不清。】

「玄沙不肯。」

【雪心為人一片忠何妨特地鼓春風寒山不借陽和
力怎得桃花滿地紅。】

「德山大悟。」

【跨鶴單言靈鶴俊乘船獨道木船強一風送到東洋
海把著篙竿沒處量佛來○難較魔來○難張巍巍
坐向孤峰頂罵雨訶風壓諸方。】

「趙州四門。」

【大方不擇荒田地馬到功成用得親若向空花研色
相當門蹉過趙州人。】

「雲門餬餅。」

【蒼蠅覓縫枉紛紛如印印空豈有痕滯句乘言猶昧
己投機展事見雲門。】

「黃檗噇糟。」

【眼清似海量同空威凜堂堂出大雄變化魚龍燒電
火掃除狐兔露金風拂開毘盧頂不存報化功此處
分明難湊泊連雲際斷月如弓。】

「高峰枕墮。」

【日間浩浩春暖鶯叫無夢無想椎到鐘響枕子墮地
啞巴便掌休將鈍置五年看千里之駒無鹵莽。

次頌

頓破沉齁不可孤夢中顛倒夢中扶夢來枕上和衣
覺帶雨芭蕉入畫圖。】

「鏡清啐啄。」

【萬世權衡定不公迷雲蕩盡有奇風石頭火濺分緇
素閃電光飛列異同母棄能懷日正晝子離滯㲉月
當空諸天捧獻無窺處出沒同輪映海中。】

「南泉住菴。」

【水不成茶要人煎隨佗起倒就佗眠傾間不止還來
犯拔出吹毛列半肩。】

「外道問佛。」

【劍匣光生難近旁爍迦羅眼不能張堂堂坐斷舌頭
路外道天魔息戰場同寶所合一方將謂追風自(有良)。】

「僊天埜狐。」

【埜狐兒逆風鷂子老禿奴順水葫蘆見個甚麼意二
俱莫含胡忘前失後兮南敲北動謂失不補兮滴乳
成酥強不甘心我便犯僊天笑過一輪孤四隅不昧
空王殿珠走盤兮盤走珠。】

「九峰不肯首座。」

【一輪煦日映榑桑非比人迷雪屋場變化飛龍猶夾
帶錐錐點著見行囊守家當失威光時緣未遇返魂
香當時不是九峰老師丈爐中徹底涼。】

「七斤布衫。」

【水冷天秋一色圜分珠帝網自綿綿知音莫去酬斤
兩正用將來遮半邊。】

「世尊拈花。」

【分付原來在劫前那堪拈笑便流傳換花無限盲聾
眼不信壺中別有天。】

「百丈埜狐。」

【一重煙水一重關五百生來非等閒不落脫皮燒化
去當來不昧帶毛還撞入裏不是頑休言非跡在其
間試看東風隨律轉依然舞翠不離山。】

「傅大士講經。」

【不會灼然穩當當拈沙攪污一鍋湯若非海納真天
子兩個一齊擯出方。】

「長沙進步。」

【撲破琉璃碗艸堂夜不關始從綠水去又逐白雲還
怪鳥吟喬木狂猿嘯岌山春回無限意靡不到其間。】

「臨濟擒定上座。」

【大展全機接待人孰容胸次作情塵九牛一挽隨收
放列土分茅見主賓。】

「法眼行腳。」

【東土西天沒兩途玅門撼脫有何孤再將知解投明
鏡事到臨臺列象殊。】

「南泉斬貓。」

【煙塵擾擾動高尊一舉齊來斷命根滿院驚惶失大
利通身暢快報深恩艸鞋頭上堪求路狼藉堆邊休
染痕真是死中得活者銜刀直顧進吾門。】

「佛日喂貓。」

【頻頻喂養莫拘功精壯威獰轉漸雄老鼠出頭纔定
動全身喪在爪牙中。】

「迦葉擯文殊。」

【當陽舉起聚來忙無劍分身豈散場鈍置當時猶百
億至今誰肯一棺裝。】

「陸亙養鵝。」

【損不壞長何存翀開異路別乾坤出缾不出擎來問
一掌和聲休謂疼須勦絕莫囫圇共入維摩不二門。】

「世尊涅槃。」

【報化非真總是權執持四大落攀緣兩頭不著中開
眼百億金容一相圜。】

「異學問佛。」

【拈除戲論亦非誠常與無常二間阬鸚鵡雖學人語
句不知人事作麼行。】

「船子接夾山。」

【清廉之節將相之英不圖牽伴獨釣鼇鯨垂絲千尺
還易展離鉤三寸實難爭老華亭老華亭電光出手
使人驚輸卻前身也船篙傾盡贏得後山也花果(結成)。】

「石鞏架箭。」

【原是深山畋獵漢偶除鬚髮見超情飛潛到此難逃
避只有當鋒少斷魂人孤峻道愈尊不是垛生不(上門)。】

「萬法歸一一歸何處。」

【賴有摩尼無價珠生涯轉盻盡何殊家山綠水光天
德埜艸黃花壯帝都。】

「僧掀夾山禪床。」

【賊兒攻打富家珍命未逢時依舊貧佛祖位中留不
住翻回地軸轉天輪。】

「雲門一寶。」

【片雲風卷盡萬里絕遮闌把定乾坤肅放開體用寬
南星對北斗洞達是誰觀不待金烏催玉兔門開直
下嘯澄團。】

「甘贄接待。」

【連鐺拓出又何妨縱奪臨時任主張兩個古錐齊捉
敗勝如百味巧盛莊。】

「臨濟囑三聖。」

【皎然一喝播宗風血脈無涯盡界充破膽瞎驢成隊
去天關撞碎地皮通。】

「雲門扇子𨁝跳上三十三天築著帝釋鼻孔東海
鯉魚打一棒雨似盆傾。」

【鯉魚帝釋常相會休執多年骨董禪靜夜銀蟾初出
海人間天上兩昭然。】

「觀世音菩薩將錢來買餬餅放下手卻是饅頭。」

【綠水青山更古悠有錢莫用冷饅頭霸王未到烏江
畔一到甘心便肯休。】

「僧問雲門如何是一代時教門云對一說頌。」

【識得韶陽對一說答從問處合時節脫籠靈翮便翀
霄望樹獼猴盡失穴。】

「僧問雲門不是目前機亦非目前事時如何門云
倒一說頌。」

【識得韶陽倒一說日輪耀化萬山雪不須爐燄起光
輝盡界冰河一路徹。】

「宋時兜率悅和尚住龍安室中垂此三問一曰撥
艸參玄只圖見性即今上人性在甚麼處見頌。」

【雲水茫茫四海賓將心用意總非真一朝參到無參
處幾點梅花天下春。】

「二曰識得自性方脫生死眼光落地時作麼生脫。」

【迷去雲開六不收涅槃生死兩無憂寒光徹地金風
起一葉落時天下秋。】

「三曰脫得生死便知去處四大分離時向甚處去。」

【梯山航海路高低退步長安一理齊大寂定中原不
住黎明天曉鳳凰啼。】

「總頌。」

【了了了時無可了休休休處未能休當時欠下嵩山
債不作驢兮便作牛。】

密印禪師語錄卷第九(終)

廣福山勝覺寺密印禪師語錄卷第十
門人如暐等編

** 山居

「　古木交環隱處深嵾天嶂外月來侵影旋丹桂經宵久露滴庭蘭坐夜沉白石雲壟居靜境綠崖煙樹樂閒林垂陰㧌動微風起撲面清香染素襟」


「　十里嶸山傍水涼不同世燄倚風狂屈原被譖投江死介子因焚抱樹亡蹋碎行雲撥埜徑掃開積雪住山房柴扉晝夜無關閉坐看升山月轉廊」


「　塌地爐邊架一鐺每餐飯後緩經行遙觀玉練飛泉舞近聽金鏘溜石鳴雲幕揭開山露頂雨簾卷罷筧停聲玅明盡在重巖裏勝出乘槎萬里情」


「　芟出巖深古靜基何嘗樂意得便宜迎賓石徑和雲掃煮芋松枝帶雪炊池窄猶嫌谿水湊山高獨怨筍園遲到來幾處難周備異念同消莫自欺」


「　由來得意住山巔古澗寒松話此禪細雨纔休風鼓崒殘雲將破月臨泉天明鳥出雛隨後日暮猿歸母向前萬點岩花從下墜般般佳趣果奇然」


「　幽林鳥語噪高枝人謂深山春到遲吐玉白梅開五瓣拖金綠柳散千絲莓苔鬱鬱蓊新砌藤蔓蕭蕭長舊籬莫測東君行令早渾然放過許多時」


「　萬壑林中居上嶸紙窗吹破一時明山花織地呈新錦社燕喧巢語故情芹蔕有泥憑雨洗茶爐無扇待風生其間但得相宜事縱不方圜也現成」


「　山一重兮水一重瀾狂嶺峻勢如龍鳥啼春晝百般語雲伴曉峰幾樣容斜竹生斑橫古徑曲藤起蔓挂幽松苔封嶮巇橋難度未免頻頻倚竹笻」


「　暮見朝聞仔細詳一聲鶯囀達心光蘿懸峭壁拖雲亂花落澄池戀水香彎澗泥深鰍鱔喜平原日暖蝶蜂狂等閒識得維摩意香積從來出上方」


「　時來和煦物皆通滿目遙看見未蒙麥浪風翻千頃綠桃霞日映一坪紅龍吟志涌山頭霧虎嘯威生月下風是處暖來多境致超群拔萃有奇功」


「　世事渾忘意不專山居有趣最蕭然淺谿低步逢新月危磴高觀見遠天風拂綠煙幾樹柳水浸白雪一池蓮縈縈火宅一生者讓我深山樂晚年」


「　缽囊久挂在崧寮德合乾坤義自昭雷迸山頭聲震地雲橫谷口氣吞霄彎藤倚樹如龍繞攲石居巔似虎朝現境生成觀不盡誰知春去落花飄」


「　艸堂壁破脫泥沙暮見山間別是家風動階前竹掃地水流澗下浪推花吞鉤弄影思幽灩舞拍偷香望早霞近抵非唯通埜趣遠觀目極翫無涯」


「　林下柴門竟未開寥觀晚寂嬾徘徊金烏低降銜山去玉兔高懸映水來新採香芸安睡褥久收曲榾煖爐灰枕頭方木拓圜相一覺橫眠樂俊哉」


「　一帶煙嵐簇錦文曉峰深處鶴為群花開藥圃泥沙潤雨過芝田艸木芬翠柏蒼蒼逢趙老紅桃爍爍遇靈雲圜明一鑑通今古好向谿山共採芹」


「　清居無伎罣心田樹有松花石有泉榻臥深雲多快樂廚烹淡飯少交煎閒行林下身輕健獨坐水邊意皎然近道榮場煙境好怎如一屋隱山前」


「　未入崚嶒世念休林間不了第相酬慚將兔角敲空月愧把龜毛繫水鷗柳巷花街人慣住鶴林鹿徑我能修娛山樂水誰堪對獨有華亭坐釣舟」


「　萬緣消向此高巔斷岸分崖別是天對境雲開山見面當門雨過柳抬肩幽林果實春風靜湛水光生夜月圜鶴作寒巢清夜夢覺來一唳出巖前」


「　瞻風翫月出幽層風滿山川月滿陵月下煮茗風作扇風前指韻月為燈窗銜月影通三際鐘應風聲演一乘皓月清風常助興吟風嘯月有誰能」


「　抹月批風娛埜層風儔月侶共丘陵月升霧斂風和籟風卷簾開月伴燈挂月松纓拭玉鏡梳風竹韻點真乘因風指月全佗意風月雙忘我未能」


「　傍水依山度歲華山為根業水為家水邊趺坐山陳供山外經行水獻花水似玻璃彰用處山如圖畫起生涯青山綠水常相伴詠水題山豈外誇」


「　水闊山高對日華山嶸水灩助詩家水舒白練山拋玉山疊青蠃水噴花近水謐觀心地印遠山懸望海天涯將山就水全彰道離水忘山尚未誇」


「　曠埜林中萬木森黃鸝隔葉弄玄音迎風梔子齊梢玉吐火榴花滿樹金山峭懸枝愈挺秀天晴染露更顏深清光六合開幽面意氣盈懷下翠岑」


「　巍巍接漢靜居堂四顧雲依別有常一夏清涼門近柳三冬㬈暖戶當陽不貪塵世風光美只喜山林菜飯香每日如愚隨分過並無外計落思量」


「　繁華愁見隱山中送往迎來久不逢心淨常懷明月共身輕每憶白雲同才能蓋世登臺劇氣節驚人過樹風正嘆之間時不待夕陽西去水流東」


「　雨過山間錦自鋪何須策杖繞程途谿含白水一彎玉樹帶黃梅萬顆珠霧卷雲飛即意旨鳥鳴花笑是工夫清晨未覽長篇上起篆香煙預出爐」


「　一枕波濤幾樹風不翻貝葉也相同朝煙錦布層林外暮水歌流洞壑中平地承雷龍骨換深山披霧豹文通往來背道區區者莫測雲巒有靜功」


「　松嶺門高竹徑深一菴長掩亂雲岑穿櫺玉色輝寢案拂翠金聲動寶林碧嶂丹崖懸古𥨰清泉白瀑演幽琴更沉意欲登階聽月過山頭樹轉陰」


「　山階月落影離池閉眼鼾沉夢未知身後輪迴蠶作繭目前光景燕銜泥黃金累石有期盡白髮堆霜無藥醫一陣西風空似洗然而不醒待何時」


「　雲布嶺頭意不偏其間是事偶將圜乘涼果木秋來實淘米谿泉雨到穿汲水煮茶歌樹下敲松撥子種山前靈苗但看生時穩日久成林蓋屋邊」


「　萬類光生一月連悠悠朗發過山前青雲影裏鳴秋鴈綠樹陰中噪晚蟬岦岌峰巒同斂霧潺湲谿澗共收煙有人得義忘知見始信山家不夜天」


「　白雲堆裏一居安不識人間住世繁藤綑竹寮一榻坐煙熏瓦缽二時餐濤聲出遠朝風聽日色升高對壁觀無限生涯隨分足山中豈得受貧寒」


「　從來應用有乘時但得時乘不遠思灌芋隨分山峽水烹羹任採埜蹊藜廠煎茶灶當風置露坐蒲團對月移遙望當山先有兆清光影到歲寒枝」


「　寄住巖阿已數年衲衣磨破一條肩燈油暮拾松生乳缾水朝提石涌泉有物現前堪應用無心過後取方圜隨拈黃葉朝陽補誤落谿頭過百川」


「　風鳴葉落雨絲絲淚想塵勞一局棋千載蟠桃不種子一宵月桂要攀枝瞻天俯地真堪愧望影謀香果太癡天上五衰猶未免人間何事遠相宜」


「　徹底覺無應世能眼空蕩蕩隱深嶒水清行潦千岐盡山紫滯煙萬疊凝飄葉隨流流那住浮雲橫谷谷何升一番雨過將纔了風到其間又放騰」


「　涼回溢目見秋光廓爾圜明映八荒耀破昏沉中夜月洗清天地五更霜杳無煙篆籠峰頂未見苔文繡石床數日不逢風餞雨山泉潔似白銀漿」


「　無人厭患苦娑婆三分光陰已二過昨夜金風拂埜磴今朝木葉掩山坡菩提結果無心種劍戟埋光有意磨特地悲秋思近日貪榮甘忍受奔波」


「　高峻閒居得近霄煙崖碌岸莫能超集霞現起齊天繡堆雪鋪成滿地瑤樹穩不妨鸚鵡跳山寬豈礙霽雲飄曉風相送出東嶺池沼流泉一色昭」


「　高枕雲巒一夢中覺來大地迥皆同三家村對千丘水兩舍寮開萬里風占隴梅翹春色老積墀雪瀉日輪充目前不省尋常過廛市山林盡失功」


「　殘冰釋盡有餘曛正好回光識見聞插漢峰巒彰美畫抱林谿水展佳文推沙浪暖魚分隊拂柳風和鳥喚群新景時來關不住聲聲噪向嶺頭雲」


「　錫挂青山綠水涯敲風笑日兩無差春雷驚竹園添筍夜雨打梨澗出花落蕊翻波迷去蝶幽林舞翠召歸鴉天然不擇重巖下均布空山物外家」


「　端坐幽居悅興來紅輪赫赫照高臺逢春柳絮千枝秀出雪松花萬樹開山境依時增艷麗靈光失度混塵埃臨風撼動濤聲吼不覺清音過九垓」


「　林深若不正當春怎得寒巖萬物新入水山光消白晝迎人埜色賞清晨峰頭戴日懸天鏡艸尾垂珠獻地珍了念安然同運轉一般風率漢來雲」


「　一目山河境界寬不能見道受欺謾茫茫水驟朝東澗靄靄雲行向北巒風振松濤呼鳥韻池留竹影釣魚竿俄然勁節從茲顯須要時人肯自觀」


「　嘯月吟風幾度春隨方樂道不愁貧熬羹灶內燒黃栗待客盤中剪綠蘋一圃茶椿春復舊半瓢豆種晚成新方原雨足十分美廩貯林間待上賓」


** 雪谷

「　誰把瓊瑤擲向空削成片片落無窮情非埜谷傳時冷意為家山報歲豐玉壁岩前松髮亂銀岧嶺畔竹腰躬蒙頭艸木今休怨自有來朝日出東」


** 月梅

「　幹柢堅榮勢不灰時逢六九占春來寒山受淡標魁首冷地經霜立上臺蕊放時驚千鳥囀香飄處動百花開天間甚物同知已玉影輝兮月步哉」


** 除夕旗山題

「　煙水茫茫莫問舟年窮且住碧雲頭爍天電勢情俱斂震地雷音量已收放彩星疏光萬丈含元殿古壯千秋殘更一盡東山曉不異前賢剖白牛」


其二(勝覺作)

「　林中瑞氣靜邊生勝似歌歡樂錦城世暖羅幃塵意縱山寒紙帳道心清風翻岸上雲千丈鐘醒船頭夢五更靜夜聲聲出漢外阿誰向此悟圜明」


其三(迴龍題)

「　遠眺山光近抵幽嬾從浩浪泛輕舟催年爆竹節前放占隴梅花雨後收揮麈拂開兩岸錦拈藤點破一江漚煥然天意春回首雲水滔滔孰共流」


** 元旦

「　紛紛賞樂歲中華不省浮生甚可嗟晚出纔圜仍復缺朝升將正又偏斜行觀醉舞當風蝶坐聽酣歌伴水蛙本有未明隨景轉迎新改換舊時家」


** 秋菊

「　百卉紛芬志不忙任佗凋謝我纔芳花簪秀杪黃金煉葉佩蒼條綠翠妝數浹階前承雨露一秋月後戰風霜千紅萬紫空爭鬥待此時來放晚香」


** 喜晴

「　一榻昭然枕上明曉山窗白日初晴四維錦繡胸中起六合風光足下生皎皎禪心如玉潔醇醇道念若冰清抬眸局外無雲蔽秋水長天一色迎」


** 晚景

「　度嶺夕斜漸漸昏卷簾待月不關門爐中火煖香浮座簷外風生葉落盆幾片白雲橫谷口一彎綠水抱山跟前行舉步壟岡望長笑一聲獨自焞」


** 山行

「　暫息山亭望埜方風從葉裏過來涼苔生曲徑沿途秀薰出斜坡滿路香柳陌鋪綿春日盡竹林解袒夏
天長晴川蕩蕩翻銀浪喜映高輝一段光」


** 船行

「　長江拖練嶂堆瓊繞嶂成紋徹底清岸上崖懸花到長籬邊石壓筍斜生香飄戲蝶風中舞餌動遊魚浪裏爭入水天光紅日麗影端相對伴舟行」


** 次儀廷林公韻

「　曾聞才茂與名芳起鳳丹丘得正陽秉就文雄開泮水生成志銳紹書香墨池宜點山河翠翰海能淘日月光不待臚傳聲已唱猶觀預兆五雲祥」


** 春日

「　陽回禹甸十分嘉映日春山放彩霞乍暖鳥噓煙裏韻初晴魚泛水中花發宣美景毫非錯運轉良辰點不差幽谷舊來多雅趣重添埜色壯山家」


** 住耕廣福山堂六首

*** 翫月

「　誰向海門拋玉毬浮波萬頃盡瑩周清宮有影獰龍躍暗闕無光狡兔愁天際星辰同晚現人間煙景共時收重門若閉昏沉裏即負長空一色秋」


*** 竹笻

「　未曾作就巳先嘉能戰清霜拂晚霞秀杪插天搖鳳尾靈根竄地長龍牙無心出土超塵輩有節成林蔭物家倚過中庭門外看皎然紅日上山茶」


*** 芒鞋

「　玉粒晚齊秋月天空梢擇去與人編入泥出水無嫌怨值雨逢陰有價錢久凍偏坡稱作首新苔滑石讓為先著來若向深山走先是跟頭透底穿」


*** 蓑衣

「　不合公卿並宰僚長年山水伴漁樵春時綴雨瓊珠滾冬候凝冰玉片飄度嶺拂開苔上露穿雲絆斷萼中條遊蜂惱悶皆能解恐挂垂楊墜折腰」


*** 紙帳

「　碎許熱烹不動情直圖潔徹透天明一池死水相扶出數縷輕絲貫合成冷叟逢冬誇暖氣餓蚊遇夏諗饑聲恬然一覺將回醒恰在白雲洞口橫」


*** 耕犢

「　骨骼生來健力多曾憐火宅把車拖鼻中貫就香繩練足下蹋穿碧鏡波帶水連開三疊畝隨童常聽四時歌助持埜老家豐稔滿案盈樽對月和」


** 山居五言(十首)

「　春歸青嶂裏無曆甚知時庭竹抽新筍陵花發舊枝原高風到早山峻月來遲舉步登階望悠悠向上移」


「　重林幽谷下無客可相親點秀山為伴涵清水作鄰月明天不夜壑潤石長春靜處彌佳景拈來意轉新」


「　天色連山秀幽懷一旦開日臨松影到風轉浪聲回春艸生圜砌山花發滿臺鶯吟還未盡又聽杜鵑來」


「　安居丘壑下節至不虛傳蘭放碧巖畔柳榮綠岸邊風來聞鶴唳雨過見山鮮每借目前境常消粥飯錢」


「　平明開半戶清興巳同時報曙鴉聲況侵窗日影彌紅霞襯屋角白露綴松枝一色渾無異不吟甚有奇」


「　風動雲將盡涼回夜漸長一天星現斗滿地菊經霜淑氣籠仙剎祥煙起御香東林竹與樹倒影在池塘」


「　霜飛林葉老片片落高臺掃石留雲住洗池待月來清風搖古樹薄霧染蒼苔埜徑無人種黃花自晚開」


「　世塵谿隔斷終日自安然風到竹鳴籟晴來松帶煙山空雲作伴夜靜月孤圜宴坐虛窗下寧同化樂天」


「　片雲消點盡一月映山光甚處秋花放滿庭夜氣香廣寒宮未遠蓬島路何長握轉當風桂天然異世芳」


「　埜老棲閒處天成豈自誇樹風喧樹唄山水繞山家歲盡春回艸夜沉燈吐花竹籬隔外月移影上窗紗」


** 楪榆美爾李先生別號省省道人至安江臨勝覺
訪師之三韻附此

「　古寺棲名宿宗風已煥然偶從方丈室閒覷雨花天識面余無解忘言別有禪暫時餐法乳何日得還錢」


師次韻

「　曾坐三生石今逢不偶然訪僧輝埜院扶日麗中天林鳥鳴俱道庭花笑有禪西來無別意正用不須錢」


** 顧余公署

「　山門常不出今日為余來影拂霜前葉痕穿露後苔谿山隨顧盻風日趁徘徊應有三生約重逢絕點埃」


次韻

「　移舟泊埜渡獲晤轉歸來兩岸飛黃葉一江長綠苔曙光遙映照雲影近徘徊喜證無生忍居塵不染埃」


** 夜讀師之語錄

「　通身渾是法滿口滴醍醐只就現前喻何曾象外拘野干應震慴古佛任訶呼指出西來意聞人識得無」


次韻

「　清光無向背吹照作醍醐谿淺足何論山容盡不拘水澄秋月鑑浪震曉風呼若到聲窮處歸源字字無山居絕句」


「　鐺煮三餐瓔珞飯身披百結斷雲衣恰如蓬島鶴形像得到鶴形真可希」


「　激源落曰吟寒韻藜杖出山撥埜聯巖畔春光傳信早今朝不倦到谿前」


「　天意回兮一概平高原低阜總增榮新櫻長滿山風亂舊雪消完谿水清」


「　屋伴青山竹一臺人間名利不相催常時趺坐磐陀上閒看春花謝又開」


「　雲到嶺頭屋接天更緣何意聽谿前夜來水漲魚翻浪節至花開鳥噪玄」


「　瞬息韶光不待饒逢時作務要同條倚山休種空花
樹傍水還栽結子苗」


「　古木林中秀色蒼出山經過一冬霜峰高莫謂無人往遠看風吹百世芳」


「　息下雲鋤嬾種田聲聲布穀報林泉懸梁雨笠言無用春到深巖也直錢」


「　塵非到地以何窮絕頂無攀有處通一揭柴扉山下望綠茸芳艸對春風」


「　筍未出頭節已先竿竿不與艸同連雖然傲出東籬外根本依然在石邊」


「　鬱鬱喬松耐得貧能生鳳羽長龍鱗山花簇錦須然俊何得一年四季新」


「　杜語聲聲叫杏花諍濃鬥淡枉徒誇既然不出春山外淺白深紅共一家」


「　山非色相浪非音轉首披沙便得金欲聽流鶯聲詠巧春光一道落幽林」


「　山河瀑浪響滔滔歸到池塘未見嘈四面雲收光照近一堤柳動影涵高」


「　寒來煨火暑披襟有杖何勞探淺深寂爾夜來攲枕臥瀰漫山水對君吟」


「　炊火煙煙滿灶堂柴抽火滅自清涼而今揭去昏窗紙明月清風露兩廊」


「　夕斜影艸弄黃昏彷彿之人畏虎蹲頃刻嬋娟一色照千山對望總消魂」


「　擢秀芳松品不同揚聲里外吼清風根莖自歷誰能比勝出林泉萬木中」


「　速把塵緣在此休晚山帶露莫惟愁風煙擾擾何時盡寒鴈一聲滿地秋」


「　平徑旋歸多去就嶮山㟪𡾋少人登寒廚舊日無佳饌紫芋將來帶葉烝」


「　嶺頭客到好商量松自高兮葛自長豈待凌雲一樹
桂風前陣陣吐秋香」


「　晚景關山障落暉寥寥孤鴈影偏飛牧童直就原牛臂撫掌呵呵一路歸」


「　夜翻貝葉揚銀缸便見飛蛾共一雙不忍猶傷吹息後滿廊秋月進書窗」


「　含秋月窟淨無塵岫嶺雲歸暫作賓不掩廬門深夜看菊梢帶露長精神」


「　月移松影到禪龕那聽寒蛩永夜談一宿天明遼四顧好山青勢在晴嵐」


「　一室幽哉夜正清天然分外有奇聲石橫谿口鳴山籟露滴蘿梢挂月晶」


「　宴息恬然屋一間裏無堆障外無關玲瓏壁破光前境巉崒雲開顯後山」


「　玉露垂松義可周一輪月色萬枝頭入林晚客輝開眼失穴獼猴止斷愁」


「　高低雲散山原在凸凹情忘境自分鹿鳥銜花無覓處神光一道不同群」


「　每憑一钁到曛斜翻轉雲堆見月華對月薅藤留石竹就巖燒土種山茶」


「　日久長晴物不堪松枝色燥菜生蠶澆提拗在雲肩上明月清泉一杖擔」


「　卜築當峰多向陽三間茅屋正中央巖前樹結千枚果雲外風傳一段香」


「　寒霜摧茂已秋深撩亂飄飄落滿林有菊不隨楓葉墜獨留盞子送黃金」


「　徐行步步下高岑藥採靈根涉險深一帶青煙藏獸貌半崖黃葉露禽音」


「　破屋不瞞錦自彰席簾掩壁露斜陽祥雲擁日一天紫埜菊扶籬遍地黃」


「　艸頭珠露遇冬凝感得清風一陣興蕩盡遊雲紅日
現不能倚地結成冰」


「　樹繞茅廬谿繞山閒來無事境難關雪眠澗底瓊花片苔卸石頭碧落斑」


「　松門須靜景無窮曉發菴前眼界通繞樹雲開千屹翠升山日出一簾紅」


「　水滿谿頭月滿天純清靜夜體如然寥寥獨向山前坐倒挂懸蘿舞翠煙」


「　帶瑞靈芝標埜畫沾風淨水起池漣來人若到山中頂一到山中息萬緣」


「　得意遊山山境好投言問路路方周坦然信步行將去蘚石文章看不休」


「　山高異氣染蒼苔陣陣盤旋撥不開頂笠擔柴隨霧去披蓑負米帶雲來」


「　長年守出歲寒心至道全彰勿遠尋雲宕江山穿珞線松飛堤磴貫衣鍼」


「　一疊三旋路不多登山日暮影猶過來人莫畏嶇中嶮直透方知接漢峨」


** 宿沚水題新月

「　金風獨露楚天秋暑氣騰騰萬里收無事倚樓窗外望一鉤挂向碧雲頭」


** 響山月照雪樓

「　紛紛攲竹縱橫該殿閣重重盡粉開照夜蟾蜍出嶺上光含一色玉樓臺」


** 久雨忽晴

「　高山漸次得陽和夜雨催詩漏洩多黯黯濃雲天外去空如洗淨月如磨」


** 長嶺之柳池

「　湛滿幽然一鑑清涵天光景甚分明春殘樹動因風鼓舞落楊花不見聲」


** 福山詠紅梅

「　休勞遠步出山階近看春從何處來雪未化時先有信庭前獨放一枝開」


** 茶谿隔渡桃花

「　雲收雨住喜相逢倒影桃花映水中未度江頭隔岸看一山分作兩山紅」


** 旗山詠秋菊

「　秋深露滴冷山房萬木林中葉巳黃幸有階前菊兩序金杯捧起接清霜」


** 雄谿之碧巖峰

「　超出群峰卓在前丹青縱巧也徒然雷驚秀出春萌動連接青霄一洞天」


** 松林題網形山

「　逐浪生來在碧滄因何不展曬高岡無心下水撈蝦蟹挂向山前網鳳凰」


** 迴龍和舒居士

「　日融雪化水通淮非是谿山透淺湝春到巫峰逢雅峻月臨三峽見詩懷」


其二

「　昨夜寒山放月毫窗櫺射透不須逃明明千里同風事豈在撥雲現手招」


** 水居

「　綠水同天景未矇煙霾卷盡影涵空一輪淨面千秋照四季幽清萬古通獨耀無私觀嶺上對揚有準看波中流金簸動帆飄轉滿載船歸一岸風」


「　苔封石砌枕高龐現境分明在曉窗雨點沙磯遺落籍雲行蓼岸展飛幢風颺鐘響千山社水笑波騰萬里邦日暮漁舟歸古岸微煙一抱起長江」


「　一派彎流一曲崍彎旋曲繞共奇哉石銜倒樹朝風長崖覆懸花對水開吹笛迎涼牧埜苑垂絲避暑釣陰槐幽深境界無船過多少行人立渡臺」


「　回風曳雨在雲頭洗罷巒峰一陣休鼓落殘花生陋巷推來翠葉出山溝黃沙浪裏驚魚躍白石灘前趁鶩游映水星輝龍獻寶明珠搬出夜無收」


「　千谿萬壑會平川透石靈源志力堅堤闊柳蒼煙繞岸流清光湛水浮天烏輪有意瞠開眼沙渡無人撥轉船為與紅鱗通漢徑一升巖谷照江邊」


「　汀邊散步看行藏暗去明來各有方朗朗長天風月窟攸攸近岸水雲鄉翻金落鴨投寒浪放火流螢恨夕陽今古不齊多少事融消一念得平常」


「　日出浮金布滿河人從此際認真多當陽見影招狂病對岸忘形墮寂魔水色原來空裏印漁音本是浪中歌一聲送去風纔了未盡長流又泛波」


「　出粼蟹子過芳洲低處橫行罔測由曳伴離鄉沙上鴈漂生浪死水中鷗江邊雲網隨風挂空界虹橋順雨收記取渙公千里目必須更上一層樓」


「　節逢秋後漸生涼光景逼人似水忙江上蘆分兩岸白隴邊菊綻一籬黃遊蜂戀蕊終須弱良驥追風始到強休謂此間無活計曹山有酒賀重陽」


** 五言

「　馳舟江上客逍灑有奇緣空運雲騰雨山移水送船來鶿千點墨去浪一堆綿取性推篷看隨流得自然」


其二

「　往來同一派天水共雙清舟擺龍形壯濤翻虎勢聲平觀高浪涌近照倒山橫化出金鱗去拏雲四海驚」


** 絕句

「　朔風颯颯轉花梢凍徹寒潭未見蛟逐浪遊魚空戲水夜來桹板不須敲」


「　天邊雲晦雨淋淋對對鴛鴦戲淺深昨日飛來方艸渡今朝又在綠楊陰」


「　北風吹動斂春熅依舊𩆓天日色昏得錦老漁不就
市一籃提進落花村」


「　得魚償卻酒家錢綠樹陰邊繫釣船不管鉤頭香餌盡滿江風月正安眠」


「　綿綿柳線任風拖驚起魚兒亂織梭影子當時窺得破成龍不住浪沙波」


「　昨宵甘露勝醍醐紅蓼白蘋不受枯復感來雲一宿雨千谿盡合滿江湖」


「　天邊未契水中投何必登橋又步樓白鷺飛來煙鳥去交然直在一江秋」


「　移舟諳水在江濱萬頃風濤鼓動人先有斑鬚騰碧漢而今纔有化龍津」


「　時光不覺近清明灑落桃花滿𥗒盈半逐東風隨水去隔江啼鳥喚流情」


「　潦倒漁翁望店廛安心沽酒在魚船迥然遇著卒風雨斜挂蓑衣側岸邊」


「　每憶長江直至今終歸必到海中心泓流因甚無窮盡一過澄潭滯住深」


「　一灣淥水向東行兩岸蒼山列樹榮休謂此間無法說深藏鳥語佛千聲」


「　風塵浪艇醉如泥順水東歸不復西臥到五更天未曉金雞兩岸為誰啼」


「　瀑歸滄海一江靜煙出高叢四顧寬不待曉風重拂拭純清相契有何𩆓」


「　晚霞散盡月升東滿目澄淵現碧空順水客舟歸似箭宿林鷺序轉如風」


「　秋江澄徹似琉璃佩網漁人趁夜時幾度水寒摝不得扁舟只在月中移」


「　陰連柳渡雲穿網風拂沙汀水泛舟夜宿蘆花不著岸日行滄浪豈隨流」


「　瑞雲含雪灑江湖靉靉乘風萬里鋪鄰近江邊開牖
看轉成玉岸白銀途」




　(弟子曾如度號勝甫捐刻
　密印禪師語錄第十卷伏願世世熏修不迷正路
　生生覺悟得遇真機
康熙二十一年壬戌歲季秋月板入浙江嘉興府楞
　嚴寺般若坊附藏流通本郡信士吳知先書梓士
　倪天章刊)

廣福山勝覺寺密印禪師語錄卷第十一
門人如暐等編

* 雜偈

** 住勝覺旗山隨處示眾共二十首

「　當機貴在力逢緣一任雲興問上前千澗水流必到海萬山月落不離天兩頭擔出攔中斷格外呈來對面穿中得雪峰鱉鼻口悉從方外打鞦韆」


「　行一香完坐一香本來無礙也相防千生有漏情難盡萬劫無明影未忘非止閒行消白晝豈甘空坐守清堂忽然迸破孃生面不負林間走一場」


「　天長地久總相然一色光含億萬年烈日如爐烝豹髓飛泉似劍觸龍淵電光豁閃穿鍼玅雲貌纔興轉臂玄無數能仁今古共一回拈出一回鮮」


「　白晝雷鳴聲震空知音聞聽耳雙聾勾神快向聲前薦引祟休於電後通仙侶浮槎逢漢月商人採寶遇時風入流亡所同歸處渴飲曹谿水一鍾」


「　從來大道絕疏親臂腕相攙掖後人水底金虯呼獬廌空中玉兔照星辰一來一往千年燦或缺或圜萬載新上下高低同隻眼風飄香桂遠傳因」


「　百川湛合理何窮光接澄淵上界通急浪灘頭休探影寧波岸畔且收篷龍藏東海登天勢鯤化北溟掩日雄香水重重來集會恢張法性任圜融」


「　無端向外憶生緣滿目家山轉棄捐延客馬師仍合醬祈賢讓祖故磨磚薪山雪禁無人採花圃風搖有蝶穿枯木龍吟無所礙遊人盡被葛藤纏」


「　相逢不滯有無機一蹶翻身到翠微獨我宮中光曣曣從佗山外雨霏霏龍天捧足祥雲粹玉獸銜花瑞相希初吼一聲狐氣盡人傳獅子奮全威」


「　皚皚雪月未嘗昏休把安心斷臂論一色無餘欽慧命纖塵有動觸慈尊掀翻法座仍扶几寒透肝腸復
轉熅一印不疑須了當太鵬出現取龍吞」


「　玲瓏無礙若虛庭雲散窗前月滿櫺帶露喬松常拂翠當風蘭卉遠飄馨三明普照六塵淨九竅全通萬慮停到此聖凡情共盡何分劣相與殊形」


「　標出奇峰撐碧寥埜雲蕩盡色連霄曾經慧鑑雙輪照那懼寒風五夜飄德忝光輝舒秀氣恩沾雨露長靈苗分明不假神通力法爾如然本自高」


「　深深綠艸起東皋長養烏駒得俊毛蹋透玄關知地穩瞠開慧眼見天高扭回埜鴨權為伴呼轉魔軍且代勞玅用今騰何處息一江風靜斂波濤」


「　單著一邊只謂無無錐卓地有通衢鳳凰山下收金粟翡翠谿邊摘玉蘆海寶千般還易負摩尼一顆最難孤隨心滿愿皆如意應物場中不墮枯」


「　有漏身藏無價珠遂忘故此涉長途逢人指出其中寶信手擎來獻老夫爍爍走盤光不減堂堂映物燄何孤功歸續向如來藏耀遍叢林義不殊」


「　祥雲作蓋本非根豁尒因風又現存伴鶴飛來旋鶴樹從龍行去繞龍門有收有放非閒走無束無拘豈亂奔運向林中枯槁處平常帶雨灑乾坤」


「　騰今耀古露真常祖剎何曾夜寂涼開眼明知燈是火歸家始覺殿為堂金鍼玉線條條彩鐵壁銀山座座光截鶴續鳧俱勘破高低相應廣流芳」


「　祖庭秋晚賴誰能一道圜光觸處興茶熟地爐無客待芹生水際有雲烝隨緣放下何曾減信手拈來尚未增百尺鳥窠能作主布毛吹起續傳燈」


「　波瀾深處泛輕舟一曲漁歌泊渡頭芳艸堤邊堪曬網疏蘆岸畔好垂鉤始知影到人非到方信橋流水不流復問其中端的旨滿船風伴一輪秋」


「　真誠烏弋產獅兒百獸群中孰敢欺嗥吼斡回天際月蹲踞坐斷嶺頭岐獨行獨步人難並為瑞為祥自
不疑出窟若無聲震地萬峰深處有誰知」


「　尺璧寸陰殖價難披衣得坐靜時看然無法鼓當風奏現有瑤琴對月彈雲帳揭開天眼淨墨花飛遍硯池乾更沉漏永將休下燦燦銀河斗柄寒」


** 居山示眾四首

「　戀著空花受往還徒勞披霧隱深山執情漂墮長江浪背境沉埋永夜關穿徑竹邊和鳥噪過霜橙裏效猿攀真然巨量吞舟者不作潛萍合水灣」


「　為人憤志莫辭艱直下迸開五蘊山露地玉毫輝萬象遼天金鏃破三關居榮豈被榮場礙處辱何妨辱境攀一片閒雲留不住行通鳥道接流灣」


「　知歸休用管窺斑當下無心盡此山芳艸馬嘶回地軸綠楊牛吼轉天關通津春浪隨消長拂樹秋風絕仰攀黃葉從來猶分外何妨飄蕩落泥灣」


「　頃盡微寒無兩般鷓鴣啼在月當山塵塵朗耀通天際剎剎圜明透海關灰志難逃落見障存緣未免受魔攀獨行窄路無寬見那覺滄溟納眾灣」


** 示病者

「　觸著鋒鋩便捨頭無明大症一時休依方揀藥來療治烈燄阬中又潑油」


「　即時氣斷樂無疆莫教來年返禍殃埜祟相牽容易解家親作耗卒難禳」


** 春耕示眾

「　急箭韶光實可哀田園休待艸深來古今養子不如父無限家門一世灰」


** 贈雲嶔禪人

「　二暑一休遍界秋孤光越出萬山頭神仙不貴封官職穩坐蓬萊樂自由」


** 贈雲嶽禪人

「　此寺荒涼久硜心欲播揚誰知今日意還是舊時光
果滿迴龍院花開勝覺場風雲相聚會終有一番香」


** 贈雲徹禪人

「　倒卻竿頭誓不栽苦心常要一肩抬廝兒境界非能小樓至擎拳再後來」


** 懷雲岩禪人

「　倚天照雪利無私殺活全彰在一時離相絕名人不會臨將短笛隔山吹」


** 贈雲岸禪人

「　長年瀝膽為林泉引水開池應有緣一任魚龍生誹謗何曾枉使昧心錢」


** 贈雲岫禪人

「　心無礙處若晴空朗朗端然在個中上下圜明左右看並無南北與西東」


** 贈古風掩關

「　獨向峰頭頂上行須知卓處要超情一朝跳出牢關外始見曹源正脈清」


** 贈全一禪人

「　知恩相報苦難休絕後鑊湯走一頭無影林中懸日月不萌枝上辨春秋」


** 贈雲崢禪人

「　歸來不昧已當時作棟為梁在此基古寺頹零三六載今朝又仗汝撐持」


** 贈雲嶸禪人

「　大富門風家最貧時來節至換衣巾一年一度山前看谷暖陽回自有春」


** 贈斷崖禪人

「　迸破疑團當下休莫將山水再惟惆頂門自有通霄氣包褁乾坤在裏頭」


** 贈雲崇禪人

「　靈苗穩當出頭來豈被風霜陣陣摧植在林中不妄
動有時也作棟梁材」


** 示雲峰禪者

「　殿後藏身虛歲月門前側足誤平生艸頭珠露休貪戀坐斷峰雲頂上行」


** 贈養忠禪人

「　一列青山一派谿迢迢曲徑使人迷今來收足單前坐無耳聞鐘箇箇齊」


** 贈雲瑞禪人

「　冰情化盡雪心融眼面浮塵漸漸空好出松門旋一匝時常觸動有真風」


** 贈雲埜禪人

「　千山疊疊渺難窮直在當然一鑑通應化隨方雖有異無錐卓地又相同」


** 贈雲亭禪人

「　不攀月桂不尋枝光景何曾欠一時落在掌中隨取用休將意馬走多岐」


** 送純修王大德

「　新成舊歲歲成新目下難忘一段春谷口停猿驚坐客松枝待鳥喚行人」


** 贈雲崑禪人

「　春到鉤簾歸乳燕秋來穴紙出蒼蠅林間休了這場事餘外清閒不過僧」


** 贈雲祥大德

「　雲耕月種不差時盡在把鋤見處宜博飯開田林下務家常能有幾人知」


** 示惟菴大德

「　水從大海月從天湛則清兮淨則圜水湛月圜情坐斷出頭分外獨超然」


** 贈廓然大德

「　珍囊不惜念常存擬向何方助法門𠁼點一○全信
受雷音未震巳叨恩」


** 贈歸元禪人

「　揚起孤燈少睡眠撥前看後是何緣影光脫落眼空廓一覺天明正不偏」


** 贈簡心王居士

「　一折了然便到家交光雪月定無差寒情化盡東風轉結實還培五葉花」


** 贈雲覺禪人

「　求智不若了無明了得無明快一生智慧無明俱了了魔宮虎穴任橫行」


** 贈雲貫禪人

「　門外炎天似火燒誰人不愛雪花飄一朝頓入空王殿寒暑不干本寂寥」


** 贈法海禪人

「　僧祇不歷便稱尊掘棘分明要斷根根斷力微鋤柄折十方一路涅槃門」


** 贈法藏禪人

「　誓入當來駕此舟怎離兩岸與中流夜深不向蘆灣宿一色圜明正九秋」


** 贈超凡陳居士

「　寂寞門庭冷似冰長年自憶百無能東君德布叢林下吹徹寒梅樹樹興」


** 贈陳門蕭居士

「　喻若池中朵朵蓮淤泥不染自新鮮覺除淨穢無分別東土西方一坦然」


** 示端石禪人

「　寂寂靈靈莫放憨有何禪道與君參吹毛劍下分身去仰望商量落二三」


** 示融通禪人

「　天魔相近不知蹤坐斷當央第一峰到此了時無可
了高人豈肯便疏慵」


** 贈寶峰大德

「　凡聖同居個個圜目前轉變隔重煙毘嵐風卷無高下市井林泉月一天」


** 贈月朗大德

「　人誇了當只除心無燄明珠易得沉更進龍門行一匝方知滄海幾何深」


** 贈越凡賀居士

「　寒山枯木黃昏際古殿殘燈夜靜時撐出瞎驢正法眼流傳千載鑑愚癡」


** 贈賀門陳居士

「　生死輪迴是妄招心光未燦障難消秋江白霧齊收盡一刻圜明當下超」


** 示開照大德

「　佛祖本無一物傳拂牛劍氣為愚賢堯天境界無征戰不令而行樂化年」


** 示如心禪者

「　清光滿眼照無邊只為瞳兒被物遷非是物兮非是眼當陽一棒脫縈纏」


** 贈開凡饒居士

「　靈根夙種果非差把斷長江直到家煙盡晚來窗外看一輪明月映天涯」


** 贈漢卿馬居士

「　無限迷頭入苦哉谿山磨盡幾英才知歸達士常如是步步蓮花火裏開」


** 贈盛我鑄鐘

「　純鋼煉就甚堪誇須是當爐遇作家一火鑄成真法器洪音千古震中華」


** 示雪嵋禪人

「　夜水金波少去翻必須先要頂𩕳端返身踢倒楊花
岸方效漁人把釣竿」


** 寄雲山謝居士

「　藥囊空盡就抽頭幾個男兒得便休不涉波瀾歸故里任佗門外逞風流」


** 贈明鑑周居士

「　非是物兮非是心從空放下絕追尋彌雲喝退沒來往露出青天蓋古今」


** 贈明輝羅居士

「　長河浪靜涵新月枯木花開露早春拈卻聖凡無二路通天徹地一時均」


** 贈君召賀居士

「　進步如登萬里山須當著力莫回還緉鞋踏破峰頭止越出人間非等閒」


** 贈賀門金居士

「　努力參禪休畏崎當軒直露不移時人間到此推無分處處風清月滿池」


** 贈瑞雪禪人

「　直切分明指示君○中無點不須分此間莫待脣皮動啐啄同時便出群」


** 示月來大德

「　要絕根塵第一株休隨浪蕊涉程途先須勘破浮生事始信閒名播五湖」


** 示繼武梁居士

「　故園結果滿其枝惱亂猿情未了時酷暑今從秋晚斷一鉤新月上峨嵋」


** 贈達心大德

「　大事難明路徑多不能折合便成魔果然達得無心處百億修羅盡罷戈」


** 贈覺凡胡居士

「　水上浮漚夢裏花終朝使我日偏斜萬緣一目輕窺
破攃手歸來是故家」


** 示應天大德

「　未曾跳出剌中欄不歷栴檀到底難假使一爐燒化盡年終依舊孟春寒」


** 贈元見大德

「　雨過雲開曉半明天邊一發盡圜成清光耀出乾坤外非是依山傍水行」


** 示忠和禪者

「　巖頭佛法從胸涌摩詰香饈在上方會得古人出辦處一時周備萬年糧」


** 示悟一大德

「　見道從教眼似眉迥然越出路中岐客常來往無留礙本住長安不用思」


** 示明一大德

「　一光東照應皆全萬法同彰在此圜次第觀來窮不盡何勞別外轉求玄」


** 贈秉然賀居士

「　為人在世莫同癡火宅交煎仔細思思到無思安穩處雲開山舊不曾移」


** 贈恒融大德

「　欲離有漏出凡籠念念猶如救火同異日煙消灰冷盡分明別是一家風」


** 贈恒通大德

「　處處桃花三月放家家雞向五更啼能藏不住非聲色覺了所知盡不迷」


** 壽彭居士

「　九品蓮臺萬朵香七重行樹千枝秀速將情見盡揩磨同證金剛無量壽」


** 贈應祿彭居士

「　水中顧影枉勞神雖現其中未是真淡淡秋雲無點
蔽舊時風月卻從新」


** 示寂定大德

「　合水和泥須換步平田淺艸要翻身頂𩕳若具通方眼一陌花開萬里春」


** 贈雪谷大德

「　諸行無常總是空浮生夢穩被他籠幻緣不著出情量蕩蕩無雲天地通」


** 示息塵大德

「　昔年一別至今來心地方知尚未開莫謂無人重指示夜猿啼在月當臺」


** 贈無玷楊居士

「　樹逢秋老難留艷水向東流無復波莫把光陰容易過靈臺一點要揩磨」


** 贈本淨楊居士

「　青山屹屹水茫茫會得猶如在故鄉舉目相親親切處休生惆悵望斜陽」


** 示無著大德

「　毛端放過有千差得本何愁聚海沙若要不經閻老案滅除陽燄與空花」


** 示含藏大德

「　行盡千山在那方牛欄馬廄普光堂不翻貝葉文相現一度門開義兩行」


** 示不二大德

「　這段因緣會也麼滔天浪是湛澄波有時把斷源頭路苦海全超一剎那」


** 示得元大德

「　燦燦明珠晝夜光親逢實得卻相當若然見理不圜處縱尾金鱗易落湯」


** 示悟見大德

「　誰是如來正法輪江山色秀洞中春炳然離此尋方
便海外求珠非是珍」


** 示悟旨大德

「　杜絕言詞不在音作家有甚芥投鍼就中一點齊拈卻正晝晴陽一色金」


** 贈無塵大德

「　父母未生一著前智如鶖子亦難宣世人不識入頭處喚作將心直指傳」


** 贈明覺向居士

「　這點靈光不可輕沉埋未悟沒深阬回頭勘破孃生面鋒鏑林中任縱橫」


** 示從修楊菴主

「　眼前有事要人知垢盡明來處處宜識得蒼蒼眉兩道不同情境外邊馳」


** 示重修楊居士

「　風飄雲練出危壑雨灑山谿漫古臺莫道不逢天意轉春光動地一時來」


** 示思修易居士

「　頓破胸中一點疑猶如空界越須彌白雲若向黑山走不被彎藤怪石欺」


** 贈靈冶禪人

「　艸裏不馳器易成久經大冶見靈明清音鑄出何方扣埜店黃昏喚有情」


** 示華峰禪者

「　晚上無燈月現瑞風前有路桂生香回光頓入圜通裏不枉旗峰住一場」


** 贈了為大德

「　遠觀近聽有奇緣寶劍一揮定正偏到此水窮山也盡中天直露一輪圜」


** 贈脫凡王居士

「　凡情迥脫事非常應念沉淪在苦鄉了已若還不濟
物誰來海內作慈航」


** 示本然大德

「　念佛參禪須到家不然還是守空花眼前把捉消時歲失主臨危甚可嗟」


** 示惺知向居士

「　眼觀莫及耳何聞山月一彎正不分人謂此間消息斷秋風動處水成紋」


** 示了見禪者

「　出家正路別無求只要堅心看白牛春艸萌芽若不顧枉來林下剃光頭」


** 示惺然鄧菴主

「　為僧非是樂便宜生死循環要出離杳杳冥冥消日過眼光落地苦難辭」


** 示惺見張居士

「　朝朝谿澗順江流泛起漂舟要轉頭滿載月明若薦得不虛此岸度春秋」


** 示明達楊大德

「　滅卻心猿絕細詳不明明處好承當山前鳥語聲聲噪道破元初一段光」


** 示明覺大德

「　暑往寒來苦不休退身一步孰能酬斯時不辨賓中主滯到當來佛也愁」


** 示明輝楊居士

「　昨夜東風吹滿林松濤落澗是何音不疑一念光通達五百年前在此今」


** 示明燦居士

「　河沙玅用一微塵理有來源事有因莫道無波龍變化朝陽乾地盡沉人」


** 示明俊楊居士

「　隔谿樹動有西風一物明時萬物同何必香煙從獸
口端端只望出爐中」


** 示楊門聶居士

「　曹谿一派理無多攪則差兮泛則訛活水山前若未契綠楊橋下望長波」


** 示明本大德

「　寒蟬勸織鳥催耕豈待鐘敲月下聲聞所覺空空覺滿回頭返顧一般平」


** 示明德范居士

「　少室玄微不較多岐分絲染太淆訛當陽劃斷分賓主莫教將身湊網羅」


** 示惟闊大德

「　一處了然六不存全無障礙普稱尊隨將寶劍一時按盡教天魔喪膽魂」


** 示惟現大德

「　證道人人事可能只緣撥火要挑燈昏昏一盡天明曉照化千山萬水冰」


** 示佩玄楊居士

「　參禪似種朝陽地照著耕牛在面前頓斷繩頭無管帶綠楊兩岸任從眠」


** 示秀川楊居士

「　受戒殺生勿兩岐是誰犯了是誰持返觀本自無來處當下雲開月正時」


** 示國甫楊居士

「　不惜途勞勝覺來當陽一喝破塵埃了知幻化非干已一道清風送月回」


** 答德公劉居士次韻

「　棟梁近日少人為君向南方擇異木用在一毛端上頭轉新架個獅兒窟端居吼退野干群續燄傳燈上正錄不獨旗山觀皓月紫雲佗日呼幽谷芬芬水艸納金牛郁郁藤蘿調玉鹿弄巧以成拙未拙削尖而
作禿非禿一鎚擊碎琉璃缾共與維摩把口杜幻境有凋亦有成性天無罪亦無福清波弄影不堪傳石火翻身方可續接物並無水和泥利生豈用皮黏骨閻街市上有忙忙常寂光中何碌碌越出世間天莫測別傳教外人難卜往來三界任為賓果是瞿(曇真種族)」


** 初祖贊

「　一葦浪裏度娑婆若遇知歸不較多影落寒潭人不會將來紙上起風波」


再贊

「　來不喜去不憂一輪月萬載秋無心映入長江裏魚龍認影幾時休咄」


** 呂巖真人贊劉居士請題

「　始會鍾離醉漢受渠仙術之功後將一粟問黃龍開眼依然似夢叱云守屍鬼子未免到頭落空怒將飛劍觸高宗怎奈一毫不動再拜復求指示覺知漏盡非終靈明一點近相通不把琴囊撥弄君來欲我書贊山事猶忙不恭春時放過等秋風吹出西江月頌」


** 自贊月菴請題

「　處世一生全勿含養截佛正偏斷人伎倆理極情窮攔腮便掌這般惡僧誰肯瞻仰」


** 勝覺監院請

「　破山續派靈隱傳芳握臨濟之寶劍剖衲僧之錦囊貧者即與肩擔臂荷富者便教家破人亡非是平地波浪從來萬古綱常」


** 嘯峰禪人請

「　看這一慵僧半喜半不喜巳生有此憑未生無可比用意即不中誰人畫得你畫得你具眼兒孫明的旨」


** 雲覺大德請

「　旁觀略可憑正覷沒交涉幻像隨人看真心難辨別難辨別雲過山頭覺有月」


** 旗山監院請

「　不覺來楚地迄今數十年心直遭人怨口快被人嫌問道不許喚作道參禪不許喚作禪灼然撥去眼中屑更要如何便動拳想起這般惡辣漢兒孫不把當為然」


** 頂目禪人請

「　百戰功成一時卸下佛來亦打魔來亦罵尚非粗心何曾膽大有據可憑無人著價然尒較些不妨張挂」


** 融通維那請

「　衲僧林下禍害佛祖位中冤家有時訶風罵雨有時攃土拋沙打穿無限桼桶不知那箇堪誇返身都歸正位勝過五葉一華」


** 法派

「　真如廓際悟心宗繼祖聯芳道裔隆正照靈明開慧鑑一光普映達圓通」


** 聯芳偈

*** 樵山如奐

「　脈發川黔到楚天單提祖印授高賢時來休挂寒巖上據令當行續正傳」


*** 雲嶸如晥

「　紹隆佛祖意若何橫按莫邪不較多覿面一揮傳正眼人間天上本無佗」


*** 月菴如朎

「　地轉天回一陣風長空皓月出雲籠前賢不昧今相照光透圓明映楚中」


*** 德嶠如奕

「　越出描蹤捕影門英雄堪是濟兒孫眉間帶印出頭去萬古提持共報恩」


*** 雪澗如暟

「　先聖已靈概莫孤曹谿嫡派滿江湖只須蹋破沉潭
月遞接高人上祖圖」


*** 嘯峰如暐

「　翼展摩天氣象殊新羅岸畔那能拘有時金翅入滄海奪盡獰龍頂上珠」


廣福山勝覺寺密印禪師語錄卷第十二
門人如暐等編

* 雜偈

** 隨處安居示眾二十首

「　滔滔巨浪覓魚蹤杜絕根塵許進功識得去來無去者不妨泥水污英雄」


「　人言宴坐巳心休雨到泉通水又流淺壑深谿無滯礙同歸大海漾天秋」


「　龍門透出是豪英平地一聲萬里驚六合風雲相聚會自然頭角便崢嶸」


「　機輪轉處不差移明暗交參要合時只在工夫圜得到黃花晚放未為遲」


「　疑團既破已超情豈在如棋局局爭一著之先如會得不勞起手定輸贏」


「　無棹呈橈在水中現前舟穩又無風尋常不用人拖撦伴月和流處處通」


「　兩無著岸一舟輕懼甚中流有浪驚不捨光陰還進步為人豈負一平生」


「　對境情忘一旦休生來死去海中漚度人悲願無餘事萬頃滄溟一葉舟」


「　無根樹子與天齊只見鶴眠鳥不栖靜夢穌回一覺醒規成萬古作標題」


「　一光景過一光鮮寶鏡家家似月圜白髮老人羞見面不慚落醜在人前」


「　漏滴銅壺永夜長到頭霜月莫倉忙從前任運行將去古木林中盡是光」


「　我王庫內勿干戈正用將來著力磨佐國安邦猶在後先看演武事如何」


「　初晴乍暖遇奇場切莫學顰去點妝試看古來操進者甘嘗上味必經霜」


「　人間有雨上方晴直達虛玄格外明霧卷星飛如彈射林中宿鳥一齊驚」


「　曲水成灣雨不調難通海嶼未能消禹王見得無何計獨把獰龍尾後燒」


「　轟雷掣電兩開張逆者聞之尚未詳落葉從容鋪滿地歸鴉點點噪斜陽」


「　為人休效井中蛙見未寬時莫浪誇一跳出頭開眼看青天無際海無涯」


「　靈貓捕鼠待深更不被寒風永夜生此物況能當仔細啗龍金翅莫非輕」


「　一任佗喧我不囂休隨世類當逍遙排身直到青松嶺鶴唳方知片月高」


「　迷流不省甚堪憐兩袱一擔到處旋失業拋家全不愧傳言送語當新鮮」


** 贈明旨胡居士

「　虛靈不昧轉身酬凡聖同圜一貫周蹋雪尋梅山外取披雲擇玉石中求明窗入定寒庭冷暖閣傳聲夜漏幽欲見如來真實相一谿兩岸展雙眸」


** 昭然朱居士

「　春回幽谷一聲雷震動青山發秀開起霧興雲沖碧漢插天卓地賽崔嵬曾經劫火終非壞縱遇嵐風定未摧便是玅高難覓處善財相見別峰來」


** 廣智胡居士

「　昭然大道絕攀求纔涉思惟過九州喪盡目前黃檗棒爰通肋下大愚鉤梁王西慕情愈遠童子南詢路轉幽彈指門開彌勒院河沙玅用一時周」


** 贈越凡徐居士

「　居廛寶殿住山堂萬象當軒豈覆藏夜雪藍關長客路秋風蓬島遠仙鄉三乘有辯千差起四果無修萬法忘直切若能明祖意門開一見悟心王」


** 六明劉居士

「　浪中別寶識源由識得源由入聖流紙黑燈籠防露柱水清月影占鼇頭逢緣照著通身顯對境掀翻徹底休體性光明原不減平常一味絕馳求」


** 廣福徐居士

「　懸岩絕磴少人知不屬陰陽運變時那有毛端吞巨海然無芥子納須彌春回埜甸花纔放風到長江舶自移頓破凡情非聖解空投空處沒多岐」


** 贈明皓尹居士

「　碧嶂生輝翠不昏舒光照處有誰論道超物外離言徑用向軌邊啟玅門鸞鳳聲聲鳴造化麒麟步步動乾坤清音詠出東風轉歷歷千年此道存」


** 贈曹居士

「　四大滄溟一月連同交共映總相然翳除可見光生普障盡方知影現全事合目前圜覺海理歸腦後夜摩天桂輪更有青霄外單許盲人達此禪」


** 贈梁居士

「　胸中文彩沒毫絲雲在天邊水在池萬里同風離覺鑑一塵有滯落情疑求珍必假從斯岸採寶何須論渺瀰吸盡西江還教吐現成底事絕言詞」


** 廣榮曹居士

「　孤光無際有誰談錦未出懷早巳含塞斷識流忘幻夢熏開心地長優曇千年桂轂然輝世萬里天青現指南共顯一如高著眼梳通門外請相參」


** 贈明湛陳居士

「　幾點明星對月邊風搖不動映山川一聲嘯矣藥山震三嘆奇哉雪嶺傳亂石和泥堆埜徑紛沙合水混清源若然浩浩隨流去恩負當時大覺仙」


** 贈明和孫居士

「　海底明珠燦白毫龜浮木孔未曾遭懸思鳥道千旬
霧深想魚蹤萬頃濤皎皎靈光侵海岸團團慧燄爍塵勞位登無垢成男子果感文殊萬古標」


** 贈明晶楊居士

「　試問何時會合頭夢中做夢夢無憂人間花暖三春樂嶺上風寒萬古愁初祖真機依髓盡大梅密語至心休怎如臨濟吹毛利四海煙雲一劍收」


** 贈化清瞿居士

「　徑逢嶮處愈能通通得精明孰與同焚鈔德山情巳盡推門偃老路先窮方懸照膽光明器正運司南造化功擎罷蚩尤無轍跡當知意氣是豪雄」


** 贈明瑩馬居士

「　玅湛靈源洞本然一波纔動萬波漩金沙混合休隨浪雲水依俙莫認禪江岸二途如是度明珠九曲作麼穿搬窮伎倆復來問笑指澄潭月在天」


** 如壽王居士

「　寶明空海闊無邊只為風來有浪漩韓信囊沙終是計秦皇鞭石盡為權瀝乾浩若超生死纔動毫茫落正偏湛寂凝然何處住洛伽依舊向西天」


** 如福何居士

「　頻頻拈出自家珍立意推窮便不親死水藏龍珠作伴陰山覆玉石為鄰輪王頂上慈光現良友懷中慧燄伸歷劫應機無向背塵泥揩盡依然新」


** 贈碩雲禪人

「　物得先天雨露恩風雲聚會在龍門星明海底珠千顆春到園中錦一村寶藏俱交娑竭老家常盡付飲光尊當時處處垂方便末後如空點不存」


** 贈默定禪人

「　作雨為雲事不愁威音那畔有來由周遊梵位三千界旋繞仙臺十二樓慧日當階微有影心風拂社盡無酬一聲霹靂除高下潤葉滋花當下收」


** 贈暹月大德

「　虛堂寂靜本悠悠體露常光豈用謀日出黃鸝吹玉管夜來白月挂銀鉤侵庭色相門前現匝地清陰樹下留舉目能知時節至家山穩坐不須遊」


** 贈法脈大德

「　春暖陽和淡蕩風晴霞殘日映山紅幽瀾滾滾歸滄海翠嶺巍巍襯碧空白雪消瓊心便了清冰化玉意方窮雲屏近日無遮礙四智三明一竅通」


** 贈指月堂監院

「　南城北郭一般春得意參玄道日新禁夜樓臺鐘扣緩催年閭巷鼓吹頻千門燈火分光彩萬戶笙歌露法身莫逐時情作境會拈來都是自家珍」


** 贈爍吼法侄

「　細煉精磨覺有神將來載道遠相陳黃金果熟風雲暖白玉花開雨露新滄海岸頭常有潤藍田地裏自生春時來用在目前取應物無虧現彩彬」


** 懷美爾李先生

「　重重雨露接江城浴日功深兩岸迎碧洞興雲山岳秀滄溟涌月鏡臺清洗心屢看前賢義觀世常懷濟物情莫是靈山親有愿護持此道秉權衡」


** 贈國楚陳居士

「　瞬目相逢一切逢塵塵無礙露全容返身就位明斯旨轉步投機達此宗走霧天邊呼玉鴈飛雲海上釣金龍竿頭放下端然靜撐月珊瑚一色同」


** 贈君選賀居士

「　升空耀宇照疏簾一片光瑩萬法全寶鼎香飄參玉篆洪鐘聲應悟金仙智源永作曹谿浪慧燄長煇舍衛天冉冉祥雲猶未蔽群星拱在月明前」


** 贈勝甫曾居士

「　閒向波瀾深處遊慈心不倦泛輕舟懸篷把舵觀風
動探浪諳波看影浮兩岸無依同碧眼中流不住合黃頭一旛倒卓安然坐雲自高飛水自流」


** 贈覺圜上座

「　長江月映斂秋嵐朗耀無私信水涵香象度河截巨浪蒼龍鬥影臥沉潭兩輪普照原非二六合齊明只有三識得其中光遍布了無禪道可交參」


** 贈大用大德

「　猛力乘船出愛河滿江風順片帆多久垂細雨空如漏忽散輕煙月似磨祇樹休推賢長者毘耶莫問老維摩逆流撥轉回光照共岸同登一剎那」


** 贈雲量禪人

「　雲彌敷布量無涯繞遍閻浮覆萬家自去自來隨變化相牽相伴任周遮迎蟾出海彰瓊幔送日歸山放彩霞江國春風吹不散迴文高挂映中華」


** 贈頂目大德

「　闔國安寧四海清霜迎甲冑為誰爭全提石鞏單弓箭射退魔王八洞兵華藏雲開星現彩黑山風動雨傳聲邪機搜盡分賓主一片寒光萬里晴」


** 贈破浪大德

「　秀麗陰濃正不蒙因心是境在其中枝聯翠葉含春色花噴清香露曉風龍象相參觀上下天人往返問西東若然到此親分析便與庭前柏子同」


** 贈伯聯蔣居士

「　饒有修行未脫空目前有礙被情蒙浮雲岫出山頭白落日穿霞海面紅就岸寒蟬能飲露出群駿馬慣追風然俱一到天明曉直在前潭一鑑中」


** 贈慧達大德

「　漪紋海漫徹清淵藏滿龍宮莫外旋浩浪俄澄舟穩當浮煙乍散水新鮮相持鷸蚌都皆醜飛躍鳶魚總是偏觸目無疑明此事塵埃半點不相連」


** 贈玉成大德

「　玅明空際展濃雲彌布山川卉木欣伏虎岩前風颯颯降龍座下雨紛紛見圜必假從初地理極何勞守大勳黃葉枝頭猶未謝青苔石上偶成文」


** 贈純和大德

「　頓忘所知未生前無玷白圭有玅傳象骨輥毬聲播世祇林舞劍氣沖天承當一路歸家舍擬去千方涉外廛佗日話頭今日意相逢莫道我重宣」


** 贈圜明蔣居士

「　莫將學海較江河達本逢源豈自佗慧日初升彰淨影心風纔動發狂波收來一缽乾坤窄放出千谿路徑多頓徹百川清見底交參上下照娑婆」


** 示月菴禪人

「　虎驟龍驤一喝擎磨光直射斗牛京飛星爆竹難留意裂石崩岩豈縱情霞老骨寒燒木像盧陂話墮展降旌蛟龍不怖吹毛劍嶮處翻身任縱行」


** 示穎微禪人

「　四維古樹立山岡風撼濤聲震大荒開卷焚香雲掩砌迎賓卷箔月臨堂迢迢埜色鶴歸隴浩浩晚風燕歇梁共看當階然各惺那堪詩偈落禪房」


** 示惠林禪人

「　勘破浮生一幻休孤村無客夜堂幽硃沙寶石千家兆玉露金風萬里秋舉首當天休動步抬眸對月免登樓晨鐘擊破佗鄉夢開眼依然在此州」


** 示德嶠禪人

「　吹毛鈍了急須磨見不平時也用佗無影山前截爛蔓不萌枝上斬煙蘿勦除魔黨功猶勝斷滅邪群智轉過輔弼法王行正令一人有道萬人歌」


** 贈純賦大德

「　天鼓洪音驀地撾驚開蟄戶睹光華穿山透海遵神
禹煉石補天讓女媧白浪滔滔翻日影洪波滾滾蕩河沙歸東不礙承渠力闢就通淮共一家」


** 示月輝大德

「　圜明心寶即摩尼妍醜分明未有私對物應形無隱也隨方現相任周之沒之又沒經多劫迷所以迷到此時障蔽苟非親見者萬般施設總非宜」


** 示正照禪人

「　雲覆青山見者希平中有嶮更巍巍不同百鳥調音唱豈作孤鴻帶影飛兩盞清燈燭夜暗一聲靜磬發天機人來欲覓菴中主難免將身步翠微」


** 示應法禪人

「　不用安心心自安安然林下靜中看世情名利輸佗分山色煙嵐讓汝觀嶺上松青經歲久途中蘭翠待時難少林別有真消息只要時人不自謾」


** 示光輝禪人

「　活計從來隨分定清貧常樂道人風堪憐西徑無賢往卻笑南岩有物同側耳方聞鶯與燕抬眸難辨色和空心心湛寂澄如水任爾操戈何處攻」


** 示智目大德

「　萬別千差一道圜出雲杲日麗長天觀山翫水分濃淡逐妄迷真論後先休縱情緣依世境常回智水濯心煙併除一念同真際正好開池去種蓮」


** 示本淨禪人

「　古人為道入林中一片虛無達者同碧落空中消影相珠璣簾外闡家風波騰闊海千層白日運高山萬頂紅燦爛烝霞皆佛事隨機應遍轉靈通」


** 示慧峰禪人

「　滯霧凌霄少見晴涉山多謂路非平千巖豈獨分高下萬木何猶論豎橫有體虛空須應證無門道路莫剛行風馳宇淨蟾光現巧手尖新畫不成」


** 示靈益禪人

「　搏風九萬化鵬鯤會合川流一口吞每視金輪旋海藏常觀玉鑑繞崑崙禾山打鼓驚沉夢破嶺栽松作徑門非古非今然薦得明明有眼未曾昏」


** 示空石禪人

「　同光一寶定中原興化投機逗此緣有漏河中安鐵舵無為國內涌金蓮陳年故物渾非用今日新條一頓圜大道門開俱在眼禪床窄處莫隨眠」


** 示嘯峰禪人

「　靈翼脫籠出現高仙鄉蓬島任遊敖別傳少室機猶錯更指石頭路轉勞塵盡盤中珠燦燦風生海面浪滔滔不聞月下猿啼事觸目無心見碧霄」


** 示煥然禪人

「　南華一派古今傳不合靈源墮悄然寶壽杖拋禪座下夾山語挂碧巖前兩儀未判歸空際萬象猶彰落見邊紅影箭穿言路盡屈將良駟苦加鞭」


** 示盡得禪人

「　不分高下普門堂大意全彰不可量海底春熅生玳瑁崑岡霧煖產琳琅穿簾皓月垂光遠繞寺青山列畫長舉步閒能行一匝方知嫩桂久昌昌」


** 示智懿禪人

「　日到榑桑動曉雞聲聲山岳等皆齊水寒夜靜魚猶隱林茂春暄鳥正栖風送飛雲歸嶺北花隨流水過橋西紅輪本不分高下曙色清光映滿墀」


** 示雪澗禪人

「　識得金剛體最堅摧邪輔正有威權量含法界離拘執本證虛空越變遷光照三禪開慧鑑風生八極掃塵煙分身處處為良友勝出寒山去作顛」


** 示澤先大德

「　不繞閻浮覓梵宮各藏一寶在山中刖和楚帝德無
用剖璞文王勘有功凡聖當階同共見天人覿面總相逢如今遇石休重抱赤肉團邊顯璨容」


** 贈實音大德

「　將心理會莫安排背則差兮向則乖有月谿頭知未蔽無雲嶺上見何埋風帆遠浦悲秋望觱篥邊城苦夜懷內有法身無出沒逢緣同缽赴香齋」


** 示明慧大德

「　人間夜靜月中央心境同圜一鏡堂經入藏邊法住久禪歸海處派流長千江有水團團影萬里無雲片片光佇望循環今不遠回頭返照不瞞藏」


** 示法常大德

「　休擇山涼與寺荒經行坐臥獨尋常不隨孫敬懸頭髻一任匡衡透壁光無礙無留風過樹有清有潔月臨塘飽餐放下忘人我散步逍遙樂此方」


** 示破暗大德

「　靜夜燈輝徹殿堂除昏破暗未瞞藏明如寶鏡然非鏡燦若金光豈是光兔子休思天外月蠶兒少戀地頭桑不存玄解分妍醜外象由來影自彰」


** 示澄湛禪人

「　水國湛然合太清汪洋不動正澄盈有心採寶寶難搆無意求珠珠現成偶尒風生翻浩浪須臾霧斂顯長庚休提吸盡西江事萬派同歸直下迎」


** 示圜容大德

「　風滿瑤臺月滿樓六窗顯露孰同儔林中搗藥祥雲潤廊下煎茶瑞氣柔得意禪人孤迥迥尋牛童子鬧啾啾古人更有天真佛聖去凡來不肯收」


** 示岩璞禪人

「　寶置岩前歲月深逢渠孰忍應埋沉麤鎚擊石分暉玉烈火烹沙煉赤金落向聲前屬有象裂開句外得無心和盤拓出難分辨對面思量又過林」


** 示印心大德

「　弱水三千漾碧波一恬便靜本無佗渭濱枉用拋金釣劍峽徒勞放木鵝煮淡熬清心事少煨爐採柏案香多離鉤速道山擬議怎怪華亭肯讓過」


** 示本意大德

「　雪嶺瞿曇睹夜星輝天照地鑑滄溟一時徹悟無凡聖三嘆慈音動岳靈得旨回頭歸寶所忘懷舉步落山陘休勞普化風顛起又向長街振木鈴」


** 示佛明大德

「　深沉寶藏不須撈浪靜光生見白毫窮子奔馳經嶮峻驪龍驤驟起波濤明明對照非佗物歷歷平觀在爾曹從古至今輝不減思惟蹉過價錢高」


** 贈雲嶔上座傳戒

「　閻浮慾海浪漂漂去聖時遙愈漸潮好把福田親整頓弘開戒度惜嘉苗」


** 贈仰忠上座傳戒

「　像季時來雖眼清不存律法被人輕闍黎有德堪加贈單傚波離樣子行」




** 附靈隱老人塔銘碑記
嗣法門人真傳拜撰

師號靈隱諱印文四川夔州府梁山縣王氏子齔從
本邑蘭木寺披剃參越二十載正續臨濟三十二世
乃破山明翁之法子天童悟祖之嫡孫扇真風於滇
黔印心法於蜀楚至丁未春世緣已畢坐脫於貴筑
之大興寺予十載前緣化楚地遠未知終偶聞訃音
不憚時炎遂𨀖而至突見不遑次年復令弟子照俸
迎歸師之舍利幸以檀信樂從而窀穸得所矣便捐
衣缽之用建塔於湖廣靖州會同縣若水鄉魯沖旗
山永興禪院之西麓憶師存日心光透脫迥出根塵
末後到來轉身物外平步青霄始終全提今之是也
遺作指顧迺述其銘曰旗嶺之下秀峰之前刱其窣
堵卓爾巍焉玅象超格奇標入玄層層峭拔縫縫聯
綿不落偏際所因正傳三重遞接六合相連巨壑流
水長松舞煙青獅踞地翠筍插天一嶂雲盡千山月
圜常光貫世道範如然。
時
康熙七年歲次戊申黃鍾月蓂凋十莢勒石建立

** 重修廣福山勝覺寺疏引

能仁出現懸慧日以當空應化無方駕慈航於欲海
古以人誠感格聖蹟昭然而況水繞山旋林鬱境秀
按碑建自周朝遞代重修屢次迄今十載餘前兵戈
攘壞僧將半百逃竄四方香煙絕侍瓦片零落牆壁
頹毀佛身曝露予以觀之實乃感傷何得仙境煥然
一新故集有志緇流募修古寺堪為選佛之場然非
獨手而可為之既謂選佛之場所為何事欲會達磨
不向東來釋迦未曾出世向上一著超出有漏之因
頓入無生之旨心包法界體合真空離四相越三乘
雖度眾生無生可度斷翳眼滅空花俱成佛道無佛
可成闢未闢之昏衢了未了之公案以此先覺而後
覺佗名曰勝覺選佛之場也功莫大矣乎安有涯量
哉凡仗宰輔高賢貴客達士深察古往今來莫負靈
山之囑須知三寶住世福田一種一收定無虛也作
如是因獲如是果果因滿足人中尊勝咸荷匡扶法
社無以朽之云尒。

癸卯孟冬上旬述於廣福山中

** 重修旗山永興禪院疏引

苦海沉淪永不休故勞諸佛重興世遂離兜率捨皇
宮六載雪山曾悟契睹明星觀大地情與無情同一
器因病多端使藥方執方成病復難治末後來拈花
示迦葉露顏得此意正眼流通永不絕始傳四七西
天記初祖來光兩地一花五葉相承嗣炳然杲日正
當空幽壑林中說未備見不平何以利須建叢林立
佛寺見聞瞻禮及稱名一念了然非漸次慕檀越最
勝志體佛心而行佛事身居塵世亦非塵超出世間
非越世能令法界未聞聞共願同圜一切智。

已酉年
仲秋月眾請題於旗山永興禪院

** 密印和尚塔銘碑記
楚南金城七十叟劉禹甸焚香拜撰法弟子劉湯
懋沐手敬書

原夫乾肅象正瑞藹坤靈沖虛結萃賢者出焉自西
天東土歷代祖師乘悲願以出者莫不示其由也蓋
白業境界詎常情能所測之逮以圜機應世雲水馳
名王公欽羨神鬼遵崇猶恪然者而生衛法之心也
予以履師捷徑箴芥相投體契紫雲用明師典無以
自效輒贊其源故永貽於後耳師諱真傳號密印姓
李氏原籍四川敘州府寓以貴筑之安順天啟乙丑
歲誕日晴霄正晝白氣舒騰時母忽倦就榻而寢正
寐之間見得滿屋無障四壁俱空熟桃滿株從東撲
向覺而誕之其年六月二十八日也師垂髫之時弗
從佗教自不茹飲省知世間俱屬幻化嘗誦法華經
至火來逼身苦痛切己心不厭患無求出意之句掩
卷不覺潸然因此遂有出塵之念家緣世業渾不著
已事其二親謝世自詣觀音洞薙髮除務之暇嘗閱
教典並覽宗猷雖未深諳道義然心中爌有契焉遇
一老僧謂曰陳年茶飯不必苦啜須知有教外別傳
師曰何為教外別傳老僧曰放下自有端的師從此
後少以執卷默而靜坐身心渾忘如此半載偶尒一
宵月地經行聞鐘豁悟覺得已往所看教中從聞思
修之旨炳然不疑胸中礙膺當下冰釋聞得語嵩和
尚住貴筑之牟尼次受三潮水禪院之請整理參見
四來雲集臨冬結制具圜戒法不憶次年有病辭歸
調理後寄書以問之師覽修復兼呈偈曰鼓浪長鯨
出海遊風雲相聚要吞舟誰知泳入三潮水是病浸
成永不休(又)固病不離生死因離時誰共我相親純
清絕點難留住應用權將作故人(又)袖未藏鋒一著
先然無月色過前川今時不肯將心負任運分輝顯
洞天自復書之後病未脫體舉步難行未幾復遇靈
隱和尚從蜀而至駐錫師菴共居一載未周偶值世
亂因眾檀信欲同接上滇中遂將曹谿來源而謂師
曰佛祖位中有個了不了事要汝承當師曰如此病
質不能擔代復辭不允勉而受之師從己亥春率眾
臨楚錫挂白雲東城次受波羅請以闢建然後結制
於迴龍砌修前樓七棟復遷勝覺預成棘林艸地朽
礎敗甓今之殿堂旋廡百廢俱興不幸靈老和尚以
向貴省圜寂師不憚勞以往次迎舍利而歸眾眷之
虔塔就緣以故刱旗山連修祖院廣其砌而拆堊更
新殿立恢宏高楹三丈廊接四周每坐道場共有語
錄鋟行於世蓋近以來甚有稗販徒衒聲名承虛接
響誤賺後昆以致法門漸漸寥薄殆將古人宗風每
每移易多矣師屢因勞苦尟以御下燕處息心不甚
酬酢間有久依弟子長親居士誠捐確意建塔於湖
廣辰州府黔陽縣安江廣福山勝覺寺之前隴故請
銘於予也夫唯師之道而心意識尚以莫測詎銘之
所能歟但以行實家風微以述之詳師髫而厭世越
出常流冠以嚴持梵行清白滿千武士瞻德容而息
惡從善成百異道觀行徑而歸正卻邪鄉友稱其應
化之賢宰輔讚其再來之聖居法位後猶前悟徹淵
深工夫急切原以性根猛利發機甚疾當鋒者少利
物如鵬擘海接人似劍出匣具煉佛祖之用足煆凡
聖之能門徒晚輩及度後人承爐韛以未授復別出
而各擅家聲唯師道眼精明吹之數省德海澄清溢
之四外故摭其由爰系之爾銘曰。

「　臨濟真宗
　天童獨盛
　法傳破山
　枝茂根正
　靈隱相繼
　紹於密公
　全提祖印
　正脈弘通
　手垂格外
　劍按當門
　雲水相望
　迎鋒已奔
　觀今甚濫
　傚古行持
　掃盡狐族
　覓獅子兒
　育德耆舊
　久依不孤
　孝當竭力
　建此浮圖
　江山作供
　日月為燈
　地久禪谷
　天長壽陵
　迷有生滅
　悟無涅槃
　常光更古
　慧眼能觀
　予言石載
　師行冰清
　誠以稽往
　故為是銘」


時
康熙十四年歲次乙卯孟春月中旬上元日闔山耆
舊同四眾人等是日勒石建立

　(湖廣辰州府黔陽縣安江勝覺寺眾弟子等靖州
　會同縣魯沖旗山眾弟子等同共捐刻
　密印禪師語錄十二卷伏願生生迥出幻緣敷因
　花而嚴萬行世世不忘正見圓道果以歸一乘
康熙二十一年壬戌歲季秋月板存浙江嘉興府楞
　嚴寺般若坊附藏流通本郡信士吳知先書梓士
　倪天章刊)
密印禪師語錄卷第十二(終)