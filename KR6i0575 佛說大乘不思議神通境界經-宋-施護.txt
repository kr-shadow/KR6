#+TITLE: 佛說大乘不思議神通境界經-宋-施護
#+DATE: 2016-06-11 12:28:53
#+SOURCE: github.com/kanripo/KR6i0575 master 3f7465bb                

No. 843
《佛說大乘不思議神通境界經》卷
上

西天譯經三藏朝奉大夫試光祿卿
傳法大師賜紫臣施護奉　詔譯

如是我聞：

一時世尊住法界光明菩薩宮，與
大苾芻眾五十萬人俱，皆阿羅漢，諸漏已盡
無餘煩惱，安住寂靜，心善解脫、慧善解脫，如
大龍王所作已辦，捨諸重擔得大善利，諸有
結縛皆悉已盡，正智無礙，諸心善寂神通具
足。復有菩薩摩訶薩眾，皆得不退轉地、一生
補處，當得成就阿耨多羅三藐三菩提者，而
悉安住無邊如來神通變化，菩提加持無著
妙行。一切眾生廣大愛樂，住正念慧入普遍
智，具平等行，成就無量眾功德聚，現證如來
平等法門，轉妙法輪，能善教授無邊學眾，已
獲一切白法功德。善知一切眾生心意，了別
眾生諸根利鈍，已到彼岸最上自在，成就圓
滿一切善法，諸佛事業皆悉成辦，從他方界
來集此會。其名曰：普賢菩薩摩訶薩、普幢菩
薩摩訶薩、普步菩薩摩訶薩、普信菩薩摩訶
薩、普眼菩薩摩訶薩、普寤菩薩摩訶薩、普光
菩薩摩訶薩、普香菩薩摩訶薩、普意音菩薩
摩訶薩、普照菩薩摩訶薩、普念菩薩摩訶薩、
普智幢菩薩摩訶薩、普緣觀菩薩摩訶薩、法
界普光菩薩摩訶薩，如是等萬二千人俱。復
有諸天子眾，所謂：智幢天子、普華幢天子、普
光天子、珠髻天子、寶積摩尼峯天子，如是等
一萬天子眾俱。是諸天子，皆悉已於過去
佛所種諸善根者，來集此會。

爾時世尊即入普遍光明三摩地，從是三摩
地出已，即放廣大光明，普照三千大千世界，
乃至十方一切佛剎普皆照曜。是時此諸世
界所有一切眾生，蒙光照者皆發阿耨多羅
三藐三菩提心，已發心者皆悉安住不退轉
地。

爾時十方世界一切佛剎，彼彼剎中諸佛世
尊，所有近侍諸菩薩眾見此光已，各各白其
佛言：「世尊！今此光明普照世界，有何因緣，是
何神力？」即時彼彼佛言：「諸善男子！汝等當知，
有世界名娑婆，佛號釋迦牟尼如來、應供、正
等正覺，與諸大菩薩眾而共集會，欲說不思
議境界正法，以是因緣光明普照。」爾時彼諸
近侍佛者各各白其佛言：「世尊！我等今者樂
欲往彼娑婆世界，瞻禮恭敬釋迦牟尼如來，
隨喜聽受不思議境界正法，及欲見彼諸菩
薩眾。」時彼如來即各告諸近侍者言：「汝等可
往，今正是時，隨其所欲。」

爾時十方諸佛剎中所有一切近侍佛者，即
各以其菩薩神通，現諸變化，各與無數天、龍、
夜叉、乾闥婆等恭敬圍繞，來詣釋迦牟尼佛
所。是諸菩薩到佛會已，頭面慇懃禮世尊足，
咸作是言：「世尊釋迦牟尼如來！我等聞其不
思議境界正法名字，樂欲隨喜聽受宣說，及
欲見佛世尊瞻禮恭敬，并見此諸菩薩大眾，
以是因緣，我等到此娑婆世界。」

爾時東方大寶世界，寶幢佛剎中，所住妙吉
祥菩薩摩訶薩即起是念：「今彼西方娑婆世
界，釋迦牟尼佛剎中，有十方世界如殑伽沙
數諸大菩薩摩訶薩眾，皆悉集會，聽彼佛說
不思議境界正法。我今亦宜往彼會中，禮近
世尊釋迦牟尼如來！隨喜聽受彼正法門，及
見彼諸菩薩大士。何以故？十方一切諸佛剎
中，隨其所有集會利益，我皆往彼無不往者；
又復我常所見諸佛菩薩集會說法無如今
日，彼佛剎中有如是等無量無邊菩薩大士
廣大集會，我觀是相甚為難有，若見若聞轉
復甚難，是故我今亦宜往彼。」

爾時妙吉祥菩
薩作是念已，即謂慈氏菩薩摩訶薩言：「慈氏
當知，今世尊釋迦牟尼佛剎中，有無數百千
俱胝那庾多菩薩摩訶薩眾廣大集會，聽受
宣說不思議境界正法，我等今者宜共往彼
瞻禮世尊，并見彼諸菩薩大士！何以故？十方
世界諸大菩薩普集一處甚為難事。」

爾時慈氏菩薩摩訶薩告妙吉祥菩薩言：「汝
今自詣彼佛會中，非我所往。何以故？此甚難
故。彼佛會中諸大菩薩，皆悉已得陀羅尼門，
住無著智具諸善法，雖彼集會若見若聞，諸
有相者我皆不能。妙吉祥！汝今當知，若以如
來色身有所見者，實無可見，是故我今所不
能見；若以如來法身有所見者，法身即是法
性，於法性中無見無聞、無所供養、無所瞻禮、
無所了知。」

妙吉祥菩薩言：「汝今隨順往彼供
養如來。」慈氏菩薩言：「不也。妙吉祥！非我所供
養如來。何以故？無有如來能供養者。如來
即是真如法，真如法中無有二相，真如法者
即是如來。」

妙吉祥菩薩問言：「即此無二相，汝
當云何說？」

慈氏答言：「妙吉祥！煩惱一性及種
種性，此說為二；若了一性即種種，是無二法；
若起分別此是煩惱、此出世間，作是見者即
為二相。又若分別此是持戒、此非持戒；此聲
聞法、此緣覺法；此是布施、此非布施；此是正
道、此是邪道；此是須陀洹、斯陀含、阿那含、阿
羅漢，此是緣覺、此是菩薩、此是如來、應供、正
等正覺；此法斷滅、此法有想；此法決定、此不
決定；此法是智所知、此法為識所識；此證覺
道、此涅盤道。作如是等有分別者，皆為二
相，於二相中隨識所轉；若能不起如是等相，
是無二法。妙吉祥！若我以劫或以劫盡說是
無二法，假使辯才智慧說不能盡，亦復不能
知其邊際。何以故？彼一切法離種種性，若中
若邊皆不可見亦不可得。」

妙吉祥菩薩言：「大
哉慈氏！汝已證得無生法忍，故作是說。如是
如是！假使若我以劫或以劫盡，說是無二法，
亦非辯才智慧說所能盡。」

慈氏菩薩言：「妙吉
祥！莫於文字而生有想，彼一切法離諸文字，
是無生相亦無所動。」

爾時妙吉祥菩薩普告彼佛剎中諸菩薩言：
「善男子！汝等今者宜共往彼世尊釋迦牟尼
佛剎中瞻禮彼佛，及見百千俱胝那庾多諸
菩薩眾，隨喜聽受不思議境界正法。」

爾時有菩薩名辯積幢王，白妙吉祥菩薩言：
「如來無有可能見者，何故今言令我等往見
佛如來？何等如來是可見者？復以何義說名
如來？何以故？如來非過去、未來、現在可得。彼
一切法亦非三世，皆悉空故，於空法中無能
見者。如妙吉祥菩薩所言：『如來有所見』者，今
云何見彼佛如來？為以何眼可觀察耶？若以
肉眼而能觀者，肉眼即空，於空性中而無所
見；若以天眼觀如來者，天眼亦復是有得想；
若非眼所觀，何名為見？是故我等今不能往。」

妙吉祥菩薩言：「善男子！汝今若住不平等法
作是說者，於佛如來即不能見亦非供養；汝
今若住無所著相如實說者，於佛如來即有
所見，亦有所往亦可供養，不著一切文字相
故，亦復不離諸文字相。彼自性空，是故我於
平等法中作如是說：『諸佛如來本清淨故！如
來亦復無所動轉！』汝等今者若住忍意，應當
往彼；若住非忍意，亦當往彼。」是時妙吉祥菩
薩如是重復為諸菩薩方便宣說，彼菩薩眾
以佛威神力故，即於諸法得無所住。

爾時妙吉祥菩薩復作是念：「我今不應而獨
往彼娑婆世界。何以故？彼世界中，所有眾生
造不善業，少見少聞不生淨信；我今當現種
種色相及希有事而可往彼，令諸眾生見已
生信得未曾有，使其獲得廣大善利。」

即時妙
吉祥菩薩作是念已，入於無垢普光三摩地，
於是三摩地中見無數百千菩薩摩訶薩而
共圍繞，所有大梵天王、帝釋天主，各執寶拂
侍立左右。是時妙吉祥菩薩於一一毛孔中
出天蓮華大如車輪，一一華中有佛世尊結
加趺坐，一一世尊執寶蓮華。是時三千大千
世界所有眾生得大快樂。妙吉祥菩薩即時
普見一切眾生，彼諸眾生亦同得見妙吉祥
菩薩，皆悉不退轉於阿耨多羅三藐三菩提
心。

爾時妙吉祥菩薩見是相已，出三摩地，從彼
東方大寶佛剎來此娑婆世界，隨所經歷諸
佛剎土，悉現如是神通變化，普令一切獲大
利益。於其種種佛剎，皆見如來執寶蓮華，各
各為彼眾生說法或見佛剎；地獄眾生現受
苦者，佛為救度皆得離苦；及彼畜生、餓鬼等
趣互相食噉、極苦惱者亦皆離苦；乃至閻魔
界中現受一切苦惱眾生，見佛各為如應說
法。是諸眾生，一一皆得遠離苦惱，各各發趣
阿耨多羅三藐三菩提心。

有佛剎中，或見如
來廣為一切阿修羅眾如應說法，各各得轉
阿修羅身。

有佛剎中，或見如來住妙吉祥神
通境界，為諸剎帝利大族、婆羅門大族、長者
大族，如應說法各獲利益，或為四大王天諸
天子眾如應說法，謂諸天子言：「汝等當知，彼
一切行皆悉無常，勿起意念謂究竟法。」聞是
法者皆獲利益。

有佛剎中，或見如來住妙吉
祥神通境界，為三十三天帝釋天主等諸天
子眾如應說法。亦復謂言：「諸行無常非究竟
法，諸有智者當如實知，不應於中作究竟想。」
聞是法者皆獲利益。

有佛剎中，或見如來住
妙吉祥神通境界，為夜摩天諸天子眾、知足
天中諸天子眾、化樂天中諸天子眾、他化自
在天中諸天子眾、梵眾天中諸天子眾、梵輔
天中諸天子眾、大梵王天諸天子眾，如是乃
至色究竟天諸天子眾，各各如應為其說法，
聞所說法皆獲利益。

或見如來住妙吉祥神
通境界，為諸初地菩薩摩訶薩眾如應說法。
或為二地、或為三地、或為四地、或為五地、或
為六地、或為七地、或為八地、或為九地、或為
十地諸大菩薩摩訶薩眾、或為一生補處當
得成就阿耨多羅三藐三菩提者，各各如應
說法要，使令增進住不退轉，乃至普令圓滿
安住大涅盤界。

爾時妙吉祥菩薩現如是等種種神變，隨所
經歷諸佛剎土，一切眾生見是相者，皆悉發
於阿耨多羅三藐三菩提心，五百苾芻得諸
漏盡心善解脫，八千菩薩得無生法忍，十千
天子遠離塵垢得法眼淨。即時所得利益諸
菩薩等，異口同音說伽陀曰：

「見是神通變化事，
　一切具足未曾有；
　妙吉祥尊境界中，
　一切眾生得利益。」


爾時十方諸佛剎中已來集會諸菩薩眾，各
各以神通力見如是等大希有事，俱白世尊
釋迦牟尼佛言：「今此三千大千世界光明普
照及希有事，是何神力所變化故？願佛世
尊為我等說。」

佛告諸菩薩摩訶薩言：「善男子！汝等當知，有
菩薩大士名妙吉祥，住不退轉、已得灌頂，從
東方來欲入此會，是彼神通現斯瑞應。又善
男子！若人得聞彼妙吉祥名字者，皆悉住於
不退轉心，況復得見甚為難事。」

是時世尊釋
迦牟尼佛為諸菩薩摩訶薩作是說時，彼妙
吉祥菩薩即以神通來入佛會，到佛會已頭
面著地禮世尊足，前前白佛：「世尊釋迦牟
尼佛！少病少惱、輕利調適得快樂不？我從東
方大寶世界寶幢佛剎來此會中，禮近世尊
聽說正法。」

爾時普華幢天子在大會中，從座而起前白
佛言：「世尊！諸菩薩摩訶薩當修何法，即得成
就如妙吉祥神通事業最勝甚深辯才智慧？」

佛告普華幢天子言：「若菩薩摩訶薩樂欲成
就如是神通勝事業者，應當具足四種法門。
何等為四？一者、於甚深法隨喜聽受。二者、廣
為他人說甚深法。三者、隨所聞法請問其義。
四者、聞已信解如理修行。是為四種。復有四
法，應當具足。何等為四？一者、於佛如來所說
經法總持決定。二者、於諸經法愛樂修習。三
者、於諸經法記念不忘。四者、於諸經法廣說
流通。是為四種。復有四法，應當具足。何等為
四？一者、於正法門諦實聽受。二者、於說法師
生尊重想。三者、於持法人恭敬承事不生懈
退。四者、於說法師常所稱讚長時無倦。是為
四種。復有四法，應當具足。何等為四？所謂：四
心常當發起。一者、平等心。二者、柔軟心。三者、
無懈心。四者、無毒心。是為四種。若菩薩摩訶
薩於如是等四種法門，隨所修習，即得如是
神通變化最勝事業，復能成就智慧辯才。」

爾時世尊說是四種法門時，五千菩薩得無
生法忍，四千天子遠離塵垢得法眼淨。是諸
菩薩及天子眾得所利已，咸作是言：「普願眾
生皆得安住諸佛境界，於正法門深生信解，
所聞正法記念受持，於未來世得大神通如
妙吉祥，於諸佛剎變化自在。」

爾時普華幢天子白妙吉祥菩薩言：「菩薩從
何所來至此佛會？所住佛剎其名何等？化主
如來復何名字？」

時妙吉祥菩薩告普華幢天
子言：「莫作是說：『有所從來』。何以故？天子當
知，法界無來亦無所去，復無所行而無所住，
一切無著。彼法界性，無所疑惑離諸戲論。天
子！若言有來、有去、有所住者，是戲論法。」

爾時普華幢天子及諸大眾，聞妙吉祥菩薩
說是法已，即時各各歎未曾有，異口同音說
伽陀曰：

「最上希有妙吉祥！
　從佛世尊所出生；
　具足神通諸法門，
　聞者見者得利益。
　大士今現此諸相，
　宣說甚深微妙法；
　我皆隨喜得見聞，
　咸於今日獲大利。
　我等昔聞大名士，
　今見神通妙色相；
　菩薩是大法光明，
　出現一切諸佛法。
　已能圓滿一切行，
　慚愧上服所莊嚴；
　自利利他妙吉祥，
　最勝功德難思議。
　菩薩猶如世間父，
　普攝一切為所歸；
　開示涅盤方便門，
　咸令眾生到彼岸。
　菩薩猶如大師子，
　一音能破諸外論；
　正法功德悉已圓，
　一切染法皆清淨。
　菩薩猶如世間地，
　普能出生諸善法；
　復為最上大醫王，
　能救眾生諸病苦。
　菩薩如月大清涼，
　令諸熱惱皆清淨；
　復如日光大熾盛，
　廣照一切三摩地。
　菩薩大利大導師，
　引示眾生菩提道；
　常生廣大慈愍心，
　救度惡趣眾生苦。
　菩薩常為所依怙，
　了別一切眾生心；
　一切智智妙法門，
　普施眾生令解脫。」


爾時世尊告普華幢天子及諸大眾言：「如是
如是。如汝所言，妙吉祥菩薩有是功德。」
《佛說大乘不思議神通境界經》卷上



《佛說大乘不思議神通境界經》卷
中

西天譯經三藏朝奉大夫
試光祿卿傳法大師賜紫
臣施護奉　詔譯

爾時普華幢天子復白佛言：「世尊！今此妙
吉祥菩薩摩訶薩發菩提心為久近耶？」

佛言：
「天子！此妙吉祥菩薩過於無量無邊殑伽沙
數劫已發菩提心。天子！我今為汝及諸大眾，
略說其一。」

是時普華幢天子白佛言：「世尊！願
為我等一切眾會，如理宣說。」

佛言：「天子！過去
度如微塵數劫，爾時此娑婆世界有佛，名
普觀清淨音王如來、應供、正等正覺，出現於
世。彼佛法中有一苾芻名清淨音，於彼法中
出家修道得五神通。時彼苾芻於四萬二千
歲中，以種種香、華、燈、塗及眾妙具，供養彼
佛，種是善根，發於阿耨多羅三藐三菩提心。
天子！於汝意云何，彼時清淨音苾芻豈異人
乎？即今妙吉祥菩薩摩訶薩是。汝等當知，此
妙吉祥菩薩已於無量無邊殑伽沙數佛世尊
所發菩提心，已度殑伽沙數眾生，令住須陀
洹、斯陀含、阿那含、阿羅漢果；已度殑伽沙數
眾生，令住緣覺果；已度殑伽沙數眾生，令住
初地，乃至已度殑伽沙數眾生，令住十地。妙
吉祥菩薩如是廣大種諸善根成就善法。

「復次天子！假使有人滿三千大千世界七寶
布施如來，是人所獲功德其數甚多；若復有
人聞此妙吉祥菩薩名字，恭敬受持乃至隨
喜稱念者，當知是人福多於彼。又復天子！若
三千大千世界所有眾生，一一皆得須陀洹
乃至阿羅漢果，是人得福甚多；若復有人聞
此妙吉祥菩薩名字能受持者，福多於彼；又
若三千大千世界所有眾生，一一皆悉得緣
覺果，是人得福甚多；若復有人聞此妙吉祥
菩薩名字能受持者，福多於彼。何以故？若有
人稱讚受持諸佛名字，若復有人稱讚受持
妙吉祥菩薩名字，如是二人所獲功德等無
有異。」

爾時普華幢天子聞佛世尊作是說已，即與
四萬天子，合掌恭敬作如是言：「善哉妙吉祥
菩薩！甚善甚善！我等志誠歸命頂禮。」彼諸
天子發是言時，其聲普遍三千大千世界皆
悉遙聞。

爾時尊者大目乾連聞是聲已，來詣佛所前
白佛言：「世尊！今此三千大千世界，皆得普聞
讚歎音聲。是何神力現此希有不思議事？」

佛告大目乾連言：「汝今當知，是妙吉祥菩薩
摩訶薩——已住不退轉，被大鎧甲最勝大士——在
此會中，諸天子等稱讚彼名，是故音聲普聞
三千大千世界。大目乾連！若有人隨其方處，
稱讚受持此妙吉祥菩薩名字者，即時三千
大千世界普皆震動。」

是時尊者大目乾連復白佛言：「希有世尊！此
菩薩摩訶薩成就如是不思議事，被大鎧甲
勇猛精進，成熟有情具諸佛法。世尊！若人以
少善根，不能如是圓滿具足大菩薩法。」

爾時世尊為大目乾連說是法時，忽然出現
大寶蓮華，遍滿娑婆世界，一一蓮華大如車
輪，其華各有種種色香，諸妙寶網以為莊嚴，
於其華中有一蓮華而最出現，高顯妙好，一
切眾會皆悉覩見。

爾時尊者阿難見其蓮華殊妙莊嚴忽然出
現，即白佛言：「世尊！云何此會先有是相？」

佛言：
「阿難！汝今當觀，不久即有六萬菩薩摩訶薩
眾，從普遍光明世界吉祥德王佛剎中而來
此會，各各處其寶蓮華上結加趺坐。彼一蓮
華最高顯者，當有菩薩名遍照藏，處其華上
加趺而坐。是諸菩薩欲現空中故，先示此寶
蓮華相。」

爾時會中諸菩薩等一切大眾，咸共稱讚得
未曾有，各各合掌向空頂禮。是時於虛空中
有梵王、帝釋，執寶蓮華，圍遶遍照藏菩薩摩
訶薩。而此菩薩與諸大士，即時各各踊身虛
空高七多羅樹，一切眾會皆悉覩見。時諸菩
薩於其空中雨眾寶華，種種色香殊妙第一，
以供養佛。華供養已，於虛空中出如是聲：「世
尊！吉祥德王如來、應供、正等正覺，問訊世尊
釋迦牟尼如來！少病少惱、輕利調適得大快
樂、氣力安不？吉祥德王如來如是置問：『今遍
照藏菩薩摩訶薩等六萬菩薩同來至此，禮
近世尊！隨喜聽受不思議境界正法。』」爾時空
中出是聲已，遍照藏菩薩摩訶薩及諸菩薩，
即時各各從空而下，頭面著地禮佛足已，住
立佛前。

爾時世尊知是事已，故復問言：「遍照藏菩薩
摩訶薩等諸善男子！汝等今者何故至此？」

遍
照藏菩薩白佛言：「世尊！我等於普遍光明世
界吉祥德王佛剎中，聞此娑婆世界世尊釋
迦牟尼如來與諸菩薩大士而共集會，宣說
不思議境界正法。我等欲見世尊及聞正法，
以是因緣故來至此。」

爾時尊者大迦葉在大會中前白佛言：「世尊！
普遍光明世界吉祥德王佛剎，去此佛剎而
不遠耶？何故此諸大士於少時間速能至此？」

遍照藏菩薩謂大迦葉言：「尊者！汝若以自神
通定力往彼世界，至壽量盡亦未能到。是故
當知，彼佛世界如是遠近。」

爾時佛告大迦葉言：「去此世界，度如六十殑
伽沙數佛剎，即到普遍光明世界，此諸菩薩
以其最勝大神通力，速能至此。」

是時尊者大
迦葉白佛言：「世尊！我今樂欲往彼世界。」

遍照
藏菩薩即問尊者大迦葉言：「尊者云何於來
去想有所動轉？迦葉！汝於何法見有來去？汝
謂色法有來去耶？受、想、行、識有來去耶？」

大迦
葉答言：「善男子！色無來去，受、想、行、識亦無來
去。於定心中示來去相，若住定心即諸色不
見，色無見故即不能得彼來去相。善男子！若
住定心即得勝義法門。

「復次善男子！汝諸菩薩來此久耶？」

遍照藏答
言：「我來久近，如汝尊者所得漏盡證心解脫。」

大迦葉言：「希有大士！得大神通。」

遍照藏言：
「即汝尊者得心解脫亦云何久？」

大迦葉言：「解
脫已久。」

遍照藏言：「如汝尊者得心解脫，當以
何義說名為心？」

大迦葉言：「汝善男子！亦云何
說？」

遍照藏言：「心有所縛，何名解脫？」

大迦葉言：
「若如是者，汝善男子！有縛於心不名解脫，亦
復不名解脫知見。」

遍照藏言：「尊者大迦葉！心
本無縛，其何解脫？」

大迦葉言：「若於無縛如實
了知，是即解脫。」

遍照藏言：「尊者大迦葉！為
用何心而了知耶？過去耶、未來耶、現在耶？若
過去心，彼已滅盡；若未來心，當亦未至；若現
在心，今即無住。離此三世，復以何心而了知
耶？」

大迦葉言：「善男子！心法滅處非彼心分。」

遍
照藏言：「尊者大迦葉！即此心滅處而可了知
耶？」

大迦葉言：「若心滅處即不能知。」

遍照藏言：
「彼一切法皆如心滅，是故不能有所了知。」

大
迦葉言：「汝善男子！得大辯才隨問能答。我今
不能有是辯才。」

遍照藏言：「尊者大迦葉！於汝
意云何？所有辯才，若見若聞，為有得耶？」

大迦
葉言：「無得無聞。何以故？緣生性故。」

遍照藏
言：「豈非一切法皆同如是耶？」

大迦葉言：「善男
子！諸法亦如是！」

遍照藏言：「尊者大迦葉！於汝
意云何？若見若聞，於其辯才能無斷耶？」

大迦
葉言：「不壞亦不斷。」

遍照藏言：「尊者大迦葉！如
是如是！菩薩辯才隨有所問而不斷壞。迦葉
當知，諸菩薩摩訶薩縱經劫數隨問能答，所
有辯才亦不斷壞。」

爾時遍照藏菩薩及尊者大迦葉說是法時，
五十萬眾生皆發阿耨多羅三藐三菩提心，
二百菩薩得無生法忍。

爾時尊者大迦葉白佛言：「世尊！勸請世尊為
妙吉祥菩薩及大會眾如應說法，使其長夜
得大利樂，而能決定證諸法性！」

爾時有菩薩名曰辯積，在大會中，從座而起
白妙吉祥菩薩言：「妙吉祥！云何尊者大迦葉
於法精進能善宣說？」

妙吉祥言：「此大迦葉！於
聲聞法中已得無畏。」

辯積菩薩言：「此大迦葉！
云何不住大乘法中？」

妙吉祥言：「善男子！此大
迦葉！亦非不能住大乘法，為於聲聞法中得
解脫故。」

辯積菩薩言：「妙吉祥！云何名為聲聞
法？」

妙吉祥言：「世尊釋迦牟尼如來！於此娑婆
世界為諸眾生說三乘法。何等為三？所謂聲
聞乘、緣覺乘、大乘，是名三乘。何以故？有諸
眾生，起劣精進而求解脫故，佛方便開示三
乘。」

辯積菩薩言：「妙吉祥！云何如來廣說無量
空解脫門、無相解脫門、無願解脫門？」

妙吉祥
言：「善男子！如來以善方便，宣說無量空、無相、
無願解脫法門，令諸眾生如理修行。」

爾時妙吉祥菩薩為辯積菩薩說是法時，會
中所有天、龍、夜叉、乾闥婆等，即時各各合掌
恭敬，異口同音說伽陀曰：

「所有一切供養具，
　寶衣寶器眾莊嚴；
　妙吉祥尊所嚴身，
　我今稱讚功德聚。」


爾時普華幢天子復白佛言：「世尊！此妙吉
祥菩薩摩訶薩，最初於何佛世尊所發菩提
心？」

佛告普華幢天子言：「汝今當知，過去度如
殑伽沙數劫前，彼時有世界名金焰光明，有
佛出世，號無垢日焰光明如來、應供、正等正
覺、明行足、善逝、世間解、無上士、調御丈夫、天人
師、佛、世尊，十號具足。天子！彼佛壽量九百九
十萬俱胝那庾多數，為諸眾生說三乘法，所
謂：聲聞乘、緣覺乘、菩薩乘。時彼如來初
會說法，有八百四十萬俱胝那庾多眾生，住
聲聞乘得阿羅漢，諸漏已盡捨諸重擔得大
善利，諸有結縛皆悉已盡，正智無礙心善解
脫；第二會說法時，有七十萬俱胝那庾多苾
芻得阿羅漢；第三會說法時，有六百五十萬
俱胝那庾多苾芻得阿羅漢。彼佛法中，二分
苾芻、苾芻尼、優婆塞、優婆夷眾；二分菩薩摩
訶薩眾。彼諸菩薩一切皆是不退轉者，皆悉
證得無生法忍，普入無邊三摩地門，圓滿善
法，復得無邊陀羅尼門，如來為說不退轉法
輪，況復彼諸初發大乘心者，其數無量，是中
亦有無量眾生住緣覺者。

「天子！彼無垢日焰
光明如來，以其無量無數相應行法，普攝眾
生。時彼金焰光明世界，多以黃金而用莊嚴，
諸有樓閣殿堂眾寶為柱，一切樹林皆寶嚴
飾，於其樹間出妙音聲，稱讚甚深不思議法。
所謂：空聲、無相聲、無願聲；無性聲、無著聲；無
生聲、無起聲，出如是等讚諸法聲。其所出聲，
一切眾生聞者愛樂。彼佛滅後，正法住世滿
一千歲。

「天子！時彼金焰光明世界中，有轉輪
王名最勝辯才，為四洲主。是時彼王於無垢
日焰光明佛剎中，以其飲食、衣服、臥具、幢幡、
寶蓋諸妙供具，供養彼佛及其佛剎所有一
切聲聞、緣覺、大菩薩眾。如是供養滿一俱胝
歲，於彼佛所深種善根。彼轉輪王種是善根
時，即有八萬四千眾生，及王宮中有三百二
十萬后妃眷屬，同發阿耨多羅三藐三菩提
心。

「天子！彼最勝辯才轉輪聖王有其千子，先
於聲聞法中發生信解，後復發於阿耨多羅
三藐三菩提心，證得無生法忍。爾時彼王有
女名曰大慧，具大辯才甚深信解。是時大慧
與七千二百宮女眷屬恭敬圍繞，詣彼無垢
日焰光明佛所。到佛所已，與諸眷屬頭面著
地，禮彼佛足。時大慧女以善根故，即發阿耨
多羅三藐三菩提心。既發心已前白佛言：『世
尊！我欲趣求阿耨多羅三藐三菩提果，然我
今者不能以此女人色相而取證彼阿耨多羅
三藐三菩提。唯願世尊為我開示，有何法
門如理修行，令我當得轉女人身成男子相，
速能取證阿耨多羅三藐三菩提果？』

「爾時無垢日焰光明如來即告大慧女言：『汝
善女人！當有一法，能具足者，即得轉女人身
成男子相。何等為一？所謂發起大菩提心、無
等等心、一切三界最勝上心，乃至一切聲聞
緣覺起隨順心。復有一法，若具足者，即得轉
女人身成男子相。何等為一？所謂於諸如來，
常所作意而不遠離，聽受正法無所厭倦。大
慧！復有十法，若具足者，即得轉女人身成男
子相。何等為十？所謂十善業道應當圓滿，即
得慈行成就；又復長時受學無懈、聽法無懈、
親近法師亦復無懈，若能圓滿如是等法，即
得轉女人身成男子相。』

「爾時彼佛說是法時，其大慧女即於同來諸
眷屬前轉彼女身得成男子。即時大慧童子
合掌恭敬前白佛言：『世尊！我今已轉女身，於
佛法中樂欲出家，持苾芻戒，願佛攝受。』爾時
彼佛即告大慧童子言：『善來苾芻！』是時大慧
於剎那間鬚髮自落、袈裟被身，成苾芻相，威
儀庠序如百臘者，即於會中證得無生法忍。
是時彼王所有諸子知是事已，生希有心，來
入佛會皆求出家。佛即攝受，各各如應為說
法要。

「爾時大慧苾芻告諸王子言：『我於今者
得最上利，永不復起聲聞之見，決定趣求阿
耨多羅三藐三菩提果，修大悲行利益眾生。
汝等有發聲聞心者，亦應如我發趣最上大
菩提心，當於正中正道起修行想。』時大慧苾
芻為諸王子如應說法，皆得不退轉於阿耨
多羅三藐三菩提。」

爾時世尊釋迦牟尼佛告普華幢天子言：「彼
無垢日焰光明佛剎中，最勝辯才轉輪聖王
大慧童女者，豈異人乎？即今妙吉祥菩薩摩
訶薩是！彼王所有千童子眾，今已成就阿耨
多羅三藐三菩提果，現住說法教化眾生，即
千佛是。所謂：

「東方：超過行如來、無邊光明如來、普光如來、
吉祥主如來、實相如來、寶上如來、寶明如
來、寶幢如來、寶照明如來。

「南方：最極高如來、大光明如來、無量壽如來、
無量聲如來、大名稱如來、無邊名稱如來、寶
光如來、清淨無邊壽如來、月相如來、月光如
來。

「西方：無垢明如來、清淨光如來、日明如來、無
邊寶最上如來、梵高如來、金色光明如來、梵
自在王如來、龍自在王如來、一切寶華自在
王如來、娑羅樹王如來。

「北方：堅固勇猛如來、離塵如來、吉祥藏光如
來、無量香光如來、師子音王如來、大勢力精
進出生如來、妙高步如來、大寶聚如來、不退
轉輪如來、寶句義吉祥如來、普遍大日如來、
勝得如來。

「如是等諸佛如來，種種名字，現在
十方世界說法教化眾生。」

佛告普華幢天子言：「如汝所問，此妙吉祥菩
薩摩訶薩於彼金焰光明世界無垢日焰光
明佛所，最初發於阿耨多羅三藐三菩提
心。」
《佛說大乘不思議神通境界經》卷中



《佛說大乘不思議神通境界經》卷
下

西天譯經三藏朝奉大夫
試光祿卿傳法大師賜紫
臣施護奉　詔譯

佛告天子：「此妙吉祥菩薩從是已後，復於
七十二殑伽沙數佛世尊所發菩提心。最初
有佛，名尸隣捺囉王如來、應供、正等正覺，出
現世間，於彼佛所發菩提心；其後有佛，名寶
光行吉祥，出現世間；其後有佛，名蓮華上變
化吉祥，出現世間；其後有佛，名清淨寶吉祥，
出現世間；其後有佛，名無邊寶吉祥，出現世
間；其後有佛，名大寶吉祥，出現世間；其後有
佛，名虛空燈，出現世間；其後有佛，名大法
王，出現世間；其後有佛，名眾寶聚持妙色相，
出現世間；其後有佛，名能仁主，出現世間；其
後有佛，名功德光明莊嚴吉祥，出現世間；其
後有佛，名大光吉祥，出現世間；其後有佛，名
無量光廣大莊嚴，出現世間；其後有佛，名作
變化雲千音聲王，出現世間；其後有佛，名最
上日光吉祥，出現世間；其後有佛，名最上意，
出現世間；其後有佛，名多種光明吉祥王，出
現世間。如是等七十二殑伽沙數佛世尊所
發菩提心已，復於九十一劫中值遇諸佛發
菩提心；又復於火頂如來、眾尊如來、作莊嚴
如來、飲光如來，是諸如來所，皆發菩提心種
諸善根。

「天子！此妙吉祥菩薩，能於如是無量
無數佛世尊所發菩提心，廣大方便種諸善
根已，乃至最後於我現在如來、應供、正等正
覺所，以神通變化作諸佛事。」

爾時普華幢天子前白佛言：「世尊！一切眾生
欲種善根，若能於此廣大正法發信解心，聽
受讀誦、記念思惟、為人演說，當知是人，善得
人身、善見諸佛、善聞正法。於其世間有所利
益不空受食。世尊！而諸眾生云何當能於此
正法發生信解？」

佛告普華幢天子言：「汝今宜應以如是事問
妙吉祥菩薩，彼當為汝如理宣說。」

是時普華
幢天子即白妙吉祥菩薩言：「云何當得一切
眾生於此正法能生信解？」

妙吉祥菩薩言：「天
子！無有法可生信解，彼一切法自性空故、無
所生故；若法自性空無所生，當復於何而生
信解？」

普華幢天子復白妙吉祥菩薩言：「願為我等
略說菩薩行法？」

妙吉祥言：「天子當知，無行是
菩薩行。又復一切法是菩薩行。」

普華幢天子
言：「云何一切法是菩薩行？」

妙吉祥菩薩言：「天
子當知，所言一切法者，謂：四念處、八正道、五
根、五力、七覺支。略說此等為菩薩行，若廣說
者其數無量。諸菩薩摩訶薩若得此法，是即
名為真菩薩行。」

普華幢天子白妙吉祥菩薩
言：「云何名為四念處？」

妙吉祥言：「天子！若菩薩
觀身如虛空，不得身相，住平等法，如是名為
身中身念處；若菩薩觀諸受法，內外中間俱
不可得，皆悉空故，如是名為觀受念處；若菩
薩如實觀心，於其名中無色可見，即不可得
所觀心相，如是名為心中心念處；若菩薩如
實了知彼一切法，若善不善自性皆空，如是
名為法中法念處。天子！此等名為四念處法。」

復次普華幢天子白妙吉祥菩薩言：「云何名
為八正道法？」

妙吉祥菩薩言：「若菩薩觀一切
法，非境界相，無二無分別，無少法可取，是
名正見；若菩薩觀一切法，離諸分別及諸疑
惑，與無所觀正行相應，是名正思惟；若菩薩
觀一切法自性真實，非有邊非無邊、皆悉平
等，如實宣說，是名正語；若菩薩觀一切法，離
所作性而不可得，若如所作若非所作，皆悉
平等，住如實義，是名正業；若菩薩知一切法
本不相續，即於諸法無瞋無喜亦無所著，安
住真實平等法中，是名正命；若菩薩了一切
法，無諸起作離種種相，於精進行如實相應，
是名正精進；若菩薩於一切法不起諸念，了
知諸業自性清淨，住無所念，是名正念；若菩
薩入一切法自性平等，於所緣相皆悉遠離，
畢竟觀察了不可得，是名正定。天子！此等名
為八正道法。」

復次普華幢天子白妙吉祥菩薩言：「云何名
為五根？」

妙吉祥言：「若菩薩了一切法本無所
生，自性真實無進無退，平等法中如實信解，
是名信根；若菩薩於一切法心無愛樂，離遠
近想住真實性，是名精進根；若菩薩於一切
法非所作意，以所緣相離種種性，由性離故
諸念不生，是名念根；若菩薩於一切法，無所
念無所得，正定相應，是名定根；若菩薩於一
切法，離所生相及不生相，諦觀諸法自性皆
空，是名慧根。天子！此等名為五根。」

復次普華幢天子白妙吉祥菩薩言：「云何名
為五力？」

妙吉祥言：「若菩薩於一切法不起種
種虛妄分別，是名信力；若菩薩於一切法而
能請問如實勝義，名精進力；若菩薩於一切
法離諸失念，正念相應，是名念力；若菩薩於
出世法心無懈倦，是名定力；若菩薩於諸業
報淨信不壞，是名慧力。天子！此等名為五
力。」

復次普華幢天子白妙吉祥菩薩言：「云何名
為七覺支？」

妙吉祥言：「若菩薩了一切行本無
所生，於喜樂法觀真實性，是名喜覺支；若菩
薩於一切法無愛著心，於所緣相觀不可得，
是名輕安覺支；若菩薩見一切法自性無念
無所作意，是名念覺支；若菩薩若一切法求
種種相了不可得，記諸善法如實出生，是名
擇法覺支；若菩薩觀三界性不取三界相，是
名精進覺支；若菩薩觀心無所得，即於一切
法亦無所覺了，是名定覺支；若菩薩知一切
法本無所依即無所住，復無所生亦無所覺，
是故一切法無所觀不可得，住平等捨，是名
捨覺支。天子！此等名為七覺支法。

「如是略說，四念處、八正道、五根、五力、七覺支
法。此諸法門，若菩薩所修為菩薩行；聲聞所
修為聲聞行，假使若有淨行諸婆羅門能修
習者，即得解諸怨結除滅棘刺息諸煩惱，遠
離病苦不生怖畏，順向佛道住佛種姓；若諸
沙門多聞佛子修此法者，即得超越輪迴到
於彼岸，離諸塵垢得無相身，去除重擔到無
畏處獲大快樂；若諸菩薩於此法門，如實觀
想如理修行得具足已，是諸菩薩於天上人
間，應受廣大信施供養。

「天子！是故諸菩薩於
其世間、隨諸方處不空受食有大利益。又復
若欲出度輪迴，破諸魔眾摧伏外道，吹大法
螺擊大法鼓，轉大法輪立大法幢，解脫眾苦
得大涅槃，當於如是勝妙法門如理修行。天
子！如前所問菩薩行者，此一切法是菩薩
行」。

爾時妙吉祥菩薩摩訶薩為普華幢天子說
是法時，會中有三萬二千天子，聞已信解住
法平等，即時雨天曼陀羅華、摩訶曼陀羅花
及眾妙花，住虛空中，供養世尊及妙吉祥菩
薩。花供養已，作如是言：「我等今者於佛法中，
暫得聞此菩薩行法，尚獲如是最勝利益，況
復有人於此正法能一心聽，生淨信解如理
修行，當知是人順向佛道，如妙吉祥神通具
足。」

爾時普華幢天子復白佛言：「世尊！今此正法
於後末世欲使廣大宣通流布，唯願世尊！
以威神力加持護念。」

佛告普華幢天子言：「如
是如是。諸佛如來而自知時。」

爾時世尊普遍觀察諸眾會已，作如是言：「諸
善男子！汝等眾中，誰當能於無數百千俱胝
那庾多劫，持佛菩提護助正法？」

爾時會中有三十二俱胝大菩薩眾，異口同
音俱白佛言：「世尊！我等於佛住世及涅槃後，
以佛神力而能持佛菩提護助正法。」

復次會中有梵天子名勝思惟，從座而起，前
白佛言：「世尊！諸菩薩摩訶薩於何福蘊修習
具足，當能於此甚深正法，受持讀誦為人演
說廣大流布？」

佛告勝思惟梵天子言：「若菩薩
摩訶薩，於佛如來所有十力，修習具足勇猛
堅固，證得無生法忍者，當知是人即能持佛
菩提護助正法。」

爾時勝思惟梵天子復白佛言：「世尊！如我解
佛所說義，今此不思議境界正法，若有人聞
不能發生清淨信解者，我知是人非為大士，
於正法門而不相應，是故世尊不為授記。」

佛言：「梵天子！如汝所說，如是如是。」

爾時慈氏菩薩摩訶薩從他方界還來佛會，
與妙吉祥菩薩摩訶薩俱白佛言：「世尊！今此
正法，於後五百歲中，唯願世尊以威神力
加持護念，使令正法廣大流布，於其世間利
益安樂一切眾生，而諸魔眾欲生破壞不得
其便。」

爾時世尊當欲加持護念此正法故，於其左
右重復觀察一切眾會，即時十方如殑伽沙
數所有佛剎六種震動，而彼十方如殑伽沙
數現住說法諸佛世尊知是事已，亦各以其
神力加持護念此正法門。

爾時帝釋天主前白佛言：「希有世尊！今此甚
深不可思議境界正法，諸佛如來神通威力
所加持故。世尊！於後末世城邑聚落所在方
處，若有善男子廣為他人說此正法者，我當
與諸眷屬往詣彼法師所，密加護之，使其精
進，處師子座勇猛無畏，不令諸魔伺得其便。
我今復以祕密大明當為作護。」即說大明曰：

「怛􂉂(切身)他(引)(一句)　嗢契(二)　目契(三)　蘇目契(四)　鉢囉(二合)
摩哩那(二合)你(五)　畔惹(仁左切，下同)你(六)　三畔惹你(七)　嚩
哩沙(二合)砌(引)那你(八)　昧怛囉(二合)嚩帝末沒提(二合、引)(九)

「世尊！若諸方處有說法師，我當於其左右，密
誦此明、結金剛持印而為加護，使得正法廣
大流通。」

爾時三十三天中有一天子名虞鉢迦，生天
未久，來此佛會處虛空中，得聞正法見希有
事，即時雨天曼陀羅華、摩訶曼陀羅花等種
種妙花，及諸廣大殊妙珍寶，供養世尊并妙
吉祥菩薩及所說法。作如是等諸供養已，從
空而下繞佛三匝，頭面著地禮世尊足，持真
珠鬘五百肘量，其鬘復以一切妙寶而為莊
嚴，奉上世尊，作如是言：「希有世尊！今此廣
大甚深正法，於後末世能與眾生多所饒益，
若有善男子等於城邑聚落及諸方處受持
此法者，當知是人從佛所生，持佛菩提轉大
法輪。」

爾時佛告虞鉢迦天子言：「如汝所說，如是如
是。若後末世有善男子，能於城邑聚落及諸
方處持此法者，我說是人從佛所生，持佛菩
提轉大法輪。」

爾時世尊告妙吉祥菩薩摩訶
薩言：「汝當受持此不思議境界正法。」又復告
言：「汝當受持此不思議境界正法，於後末世
廣大流布不令斷絕，使諸眾生得大利樂。」

妙吉祥菩薩白佛言：「世尊！如佛教旨我當奉
持，如佛教旨我當奉持。若佛住世及涅槃後，
正法所住五百歲中，乃至最後法欲滅時，以
佛如來所加持力，我當護助宣通流布。若有
善男子等為人演說此正法時，我當往彼人
所，隱我身相而不出現，聽受彼人所說正法，
如是隨喜展轉稱讚。」

爾時世尊告尊者阿難言：「汝當受持此正法
門，廣大為人宣布演說。阿難！若諸眾生受持
讀誦此正法門一四句偈者，當知是人決定
成就阿耨多羅三藐三菩提果，常為諸佛共
所觀察。阿難！正使有人以十方一切諸佛剎
土滿中珍寶，供養諸佛所獲福蘊，不如有人
於此正法發生淨信聽受讀誦，而此福蘊無
量無邊。」

爾時尊者阿難白佛言：「世尊！此經何
名？我當云何奉持？」

佛告阿難：「是經名為『不思
議境界正法』，亦名『普華幢天子所問』；亦名『妙
吉祥菩薩遊戲神通』；亦名『如來祕密法印』；亦
名『不退轉法門』，如是受持。」

佛說此經已，妙吉
祥等諸大菩薩及普華幢天子，乃至世間天、
人、阿修羅、乾闥婆等一切大眾，聞佛所說，皆
大歡喜，信受奉行。
《佛說大乘不思議神通境界經》卷下