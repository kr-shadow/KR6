#+TITLE: 幻住明禪師語錄-清-明
#+DATE: 2016-06-11 12:30:33
#+SOURCE: github.com/kanripo/KR6q0549 master 750009c1                

* 幻住明禪師語錄序

吾宗拈花之旨，自葦渡以來，六代相襲如印劵之無
差焉，其後愈出愈奇，高人間發，蜀中出一馬駒，踏殺
天下人，所以水潦和尚被馬師一踏，踏倒起來，呵呵
大笑云：百千法門無量妙義，盡向一毫頭上，識得根
源去也，故爾千百年來源遠流長，枝蕃派衍，孰意吾
祖破山老人崛起蜀中，仍用馬師機要，足下如水潦
者不知凡幾，而慈雲敏伯翁，其傑出者聊近如我。

法兄幻住大和尚者，慈雲之孫天圓之子也，早年入
道，不事筆墨，篤志毘尼一安陀會，冬夜不易力行。五
十餘年，終其身焉。門人契大師等輯，其平日上堂法
語若干卷，問序於予，予曰：此殆馬師一踏之餘習聊
拈花之旨，不外是矣，其必有具擇法眼者，辨其水乳
奚。予之饒舌也，聊是為序。
時
康熙甲戌歲冬杪除日呵凍書於樊陵半椽客舍
青城法弟寱堂法秀槃譚撰





* 幻住明禪師語錄目次

  
  * 序
  * 卷一
  
  * 上堂
  * 卷二
  
  * 小參
  * 茶話
  * 示眾
  * 機緣
  * 頌古
  * 聯芳偈
  * 詩偈








幻住明禪師語錄目次終




















幻住明禪師語錄卷一
嗣法門人清尚等編

* 住鄰水縣仙人山觀音禪院語錄

順治庚子冬，師受應川游檀越及文學、僧俗等請結
制。上堂至法座，以杖敲云：大眾還見還聞麼？須彌燈
王如來現居此座，放光動地，說法了也。苟未見聞，不
免重登師子座，撥轉上頭關。遂陛，拈香云：此瓣香，威
音那畔盤根，今世門頭秀實，味同百合，機似鐵牛，爇
向金罏，端為祝延
當今皇帝聖躬萬歲。此瓣香，非石非金，如圭如錫，奉
為滿朝文武，闔國公卿，本邑在任尊官，今日臨筵勳
貴遠近檀越，用酬金湯厚德。此瓣香，逢強即弱，遇柔
則剛，擅予奪之，威權定是非之赤幟，熱向罏中，供養
現住夔州府萬縣天圓禪院，傳臨濟正宗三十三世，
耳毒大和尚，用酬法乳之恩。斂衣就坐。維那白槌竟
問：罅沱惡發兒孫不少，和尚今日重新又作麼生？師
便打。進云：又是顢頇。師云：不識痛癢漢。問：拄杖生風
事如何？師云：駭殺闍黎。進云：前後際斷即不問，如何
是者個？師云：你喚甚麼作這個？僧擬議，師驀頭便棒。
乃云：三月安期九旬結制，殷勤共作儂家活計，且作
麼生是儂家活計聻？栗棘蓬快吞金剛圈猛跳透出
威音，那一竅如何是那一竅，迸出撩天鐵鷂子，金烏
飛上海雲東；結椎下座。

鄧檀越設齋請上堂，師拈拂子作彎弓勢云：張石鞏
弓架雕翎箭，眾中有當鋒者麼？僧問：和尚何必造次。
師和聲打云：打著造次漢。進云：向上機關何不吐出，
因甚向拄杖頭邊作活計？師云：若喚作拄杖，顢頇不
少。進云：謝師答話。師云：正好喫棒。問：法王座下獅子
吼時如何？師掩耳。僧喝。師云：未在。乃云：至真無內大
千無外，表裏一如，含容法界，月影寒潭，珠沉滄海，樹
凋葉落，無在不在，萬類有根源，當陽誰覆載？委付得
其子，超然舒暢快。卓拄杖云：未審還有暢快也無？若
有暢快，莫是我珍峨。鄧居士來茲牧一群水牯牛，於
中痛添草料，請山僧登曲彔木，舉楊宗教，續佛慧命。
復卓杖召眾云：還委悉麼？識得金剛無價寶，拈來受
用無窮極。

佛成道日，新宇楊居士設齋請上堂，問：世尊臘八睹
明心悟道，和尚今日睹箇什麼？師云：紅日刺眼。問：一
乘微妙旨，盡在不言中，今日何必瑣瑣。師喝。云：速道
不瑣底句。進云：男兒自有衝天志，不向他人行處行。
師云：古人道了也。進云：拈來無不是，用處不生疑。師
云：汝到不疑處。那進云：明明百艸頭，明明祖師意。師
云：龐照女來也。問：拄杖打殺天下人時如何？師和聲
打云：又打殺一箇。進云：莫錯打某甲。師云：正好疑著。
問：鴻濛未判，混沌未分時主人公在甚處安身立命？
師云：覿面薦取。進云：竹影掃階塵不動，月穿潭底水
無痕。師云：閒言語。問：如何是萬法歸一？師云：今日是
初八。進云：一歸何處？師便打。進云：如何是今日事？師
云：兩莖銀燭一爐香。乃云：觀此有為相，逾城越梵宮，
雪山苦行畢，冷坐六年終，三嘆奇哉起，偉矣稱大雄，
本來毫不昧，生佛體皆同，一點明星現，昭然刺眼盲，
今宵重著楔，光明遍界通，照徹人間眼，個個在其中，
金剛堅固種，萬載用無窮。卓杖下座。

傳戒上堂問：內不放出，外不放入，正恁麼時，以何為
戒？師云：迥然無罣礙，獨露一輪明。進云：學人則不然。
師云：汝作麼生？進云：一輪皎潔淨，萬象自分明。師云：
重言不當吃。僧頓足。師打云：手忙腳亂漢。問：昔日世
尊陞座，文殊白槌，世尊便下座，今日和尚陞座，維那
白槌，何不下座？師卓杖云：會麼？僧豎指。師云：是甚麼？
進云：和尚莫顢人。師云：卻是你顢我。問：如何是禪？師
云：今日說戒。進云：如何是戒？師云：此即是禪。進云：戒
禪不立時如何？師云：一輪皎潔淨，炯炯照山河。進云：
錯。師云：錯錯。僧罔措。乃云：毘婆尸巳前，千華現瑞樓，
至佛巳後，優曇陳祥，只得遍界不能藏，通身無影相，
現大蓮華王，周匝千花上，一葉一釋迦，一鬚一彌勒，
塵塵爾，剎剎爾，處處爾，念念爾，一塵舉大地收，一花
開世界起，正所謂殊勝中殊勝，奇特裏奇特，千聖塔
前凝瑞彩，極樂世界現真容，法會儼然存，人天普集
會，而今當作何事，說玄說玅得麼？說機說境得麼？說
理說事得麼？說權說實，舉古舉今得麼？者些絡索一
並拈過了也，山僧矜茲立可總不動著也，須聊舉現
成公案，且如何是現成底公案？聻三壇等施重拈出，
六度齊修轉更新。

會融大德為師薙髮，請上堂問：剷卻峰頭草，露出月
明孤即不問，且道今日陞座事如何？師云：照天照地
一輪月。乃云：秋景容容展畫圖，秋來不事不文殊，離
離鶴髮今朝去，卻與人天作範模，作範模，金鋤削盡
千峰雪，露出一輪明月孤，紫焰恢恢衝碧漢，沉沉光
彩攝玄途，大開精徹英靈眼，奪取驪龍額下珠。敢問
諸人，還有解奪取者麼？有則不妨好手手中誇好手，
紅心心裏中紅心，無則不免山僧自奪去也。卓拄杖
云：光明燦燦影團團，照徹天人滿世間。

解制上堂：終期滂沛灑淋漓，遍界含靈獲潤滋，春色
燒痕芳草綠，和風鼓蕩柳絲垂，今朝解放丁香結，龍
飛虎躍任從施，檀信同歡培佛種，法輪初轉徹熙怡。
順治辛丑冬，師受緇素等請結制，上堂拈疏云：這個
符子，言言演無量妙義，句句如優缽羅花，佛祖鉗錘，
人天標榜，若要錦上鋪花，重請維那宣，過法座云：柔
和忍辱衣諸法空為座，既披此衣必具此座，況佛佛
授手，祖祖相傳，藉此為梯航，諸人見麼？劍閣路雖險，
履踐人更多。遂陞，拈香：此瓣香，天地同根，萬物一體，
爇向爐中，端為祝延
當今皇帝聖躬萬歲，滿朝文武，闔國公卿，本郡尊官，
高增祿位。此瓣香，不從鷲嶺帶來，亦非塵寰拈出，本
是五峰頂頭精勤煉出，即今供養現住天圓禪院耳
毒本師和尚，用酬法乳之恩。白槌竟，問：昔日南泉斬
貓，兩堂無對，和尚今日作麼生斷？師和聲打，云：死活
也不知。進云：何必傷鋒犯手。師連打，云：任爾卜度。進
云：前人錯答一語，尚墮野狐，和尚錯舉一棒，墮個什
麼？師便喝。僧亦喝。師云：莫亂叫喚。進云：虛空粉碎，天
地平沉。師打，云：如何是你平沉處？進云：放下拄杖又
作麼生？師仍打，云：豈肯放過。問：生死事大，無常迅速，
如何是銀山鐵壁？師打云：擊碎了也。進云：透出點靈
光，爍破四天下。師復打云：不知痛癢漢。乃云：一塵含
法界，子細檢點，將來猶有空缺處，百億毛頭師子百
億毛頭一時現，著實評論，未是極則之談，若論本分
事，大人具大見，大智得大用，設使盡無邊香水海，越
不可說，不可說，都盧是自巳，結制處舉一念，超越無
邊剎海，未是衲僧行履處，不犯鋒鋩不拘得失，不落
第二見，不在內外中間，正恁麼時，如何山中一百日，
雲外幾千年。下座。

上堂云：結制日纔四五，西歪東倒怠侮，宜當努力精
勤，何乃輕心莽鹵，莫莽鹵，貴須猛勵益堅，揮霍臨行
方許。

佛成道日，上堂白槌竟，師云：不離花下路，怎見洞中
天，就中還有不費草鞋錢者麼？問：如何是內不放出。
師打，云：即今出也，試道看。進云：如何是外不放入。師
仍打，云：此是甚麼所在，說出說入。進云：即此不出不
入，如何是常住真心？師連打。問：離卻拂子拄杖，在甚
麼處說法？師云：千聖難覓處。進云：世尊上座現丈六
金身，和尚現個甚麼？師云：汝抬頭看。進云：遍界無覆
藏。師云：卻只道得一半。進云：眼光落地牆壁崩倒時
向甚麼處去？師打云：向者裏去。進云：忽遇鑊湯爐炭，
劍樹刀山，如何抵敵？師云：我這裏眾苦不能到。進云：
又是吟風弄月。師云：觸殺闍黎。乃云：超凡入聖別無
他，貴徹當陽決正邪，一念頓超無量劫，三祗果滿驗
龍蛇，明星突出瞿曇眼，不是今朝更撒沙，指與諸人
千古看，飄飄雪落玉梅花。師高聲叫，云：可中還有知
冷煖者麼？自代云：唯佛與佛乃能知之。

解制上堂，雨過莓苔淨，陞堂說法時，斯緣誰解會，啼
鳥上花枝，慎始護終畢，箇事如何委，全憑此楖栗，慣
打龍鳳子，禪期今日滿，清淨無能匹，法雨應時滋，當
軒舒化日，布袋口解開，水牯牛放出，繞徑尋芳草，芒
繩穿卻鼻；放出也，東觸西觸收來也，山青水綠，正當
恁麼時，不放不收一句作麼生道？青山綠水無回互，
大地為攔夜不收。

康熙癸卯冬，請開爐上堂，指座云：者箇曲彔床猶勝
師子座，山僧今日到來，且作麼生判斷？咄！當爐不避
火。遂登座，告香云：此瓣香，等乾坤而並秀，與日月共
常明，信手拈來，爇向爐中，端為祝延
今上皇帝聖躬萬歲萬萬歲，欽願金輪與法輪並轉，
化日與慧日齊明。此瓣香，本是三寶田中得來，今向
世法門前拈出，奉為四川北道府州縣郡在位尊官，
諸衙勳貴，今日臨筵黌儒並及護持金湯檀越等，用
酬輔弼之恩。此瓣香，不從威音得來，本自性海拈出，
今日不妨對眾說破，供養現住天圓禪院耳毒大和
尚，用酬法乳之恩。斂衣趺坐，上首白槌竟，問：結制三
冬，未審和尚以何法利益人天？師云：一條白棒打盡
天下衲僧。進云：請師下手。師云：猶不知死活。進云：者
事且置，學人有首山居詩，和尚聽否？師云：老僧從來
不聽詩。進云：和尚不聽，學人不道。師云：知你道不出。
問：透網金鱗驀地來，通身踴躍俊英才，而今集眾雲
堂巳，特請吾師正眼開。師云：不是龍鳳子。進云：是鳳。
師云：是鳳因甚不鳴？僧便喝。師云：寒鴉昨日叫，今朝
學鳳鳴。乃云：法輪三轉結冬，惟有今年最兇，捉敗五
湖衲子，兼收四海獰龍，不教傍觀者哂，權且作個始
終，且道如何是始終句，不是南安句，誰知塞北清。

佛成道日，上堂：只者臘月正初八，黑豆解說無生話，
水母因無眼，求食乃仗蝦，芒頭刺腦蓋，捏目解生華，
此道何所委，瞿曇老釋迦，還委悉麼？若如是者，掉背
不顧，不如是者莫悻撒土撒沙。

上堂三十年，四方八面登山泛海，只尋得個末後句
子，今將兩手分付護持，保任普度有情，不可住於城
隍社廟，向湥山窮谷钁頭邊覓取一個半個，以報吾
師之德。

解制上堂，喝一喝云：三祗果滿任從容，拄杖飛騰活
似龍。卓拄杖云：個中還有龍兒虎子，張牙反擲𨁝跳
飛騰的出來道看，眾若藏鋒，山僧自道去也。乃云：長
期短限徹蹄筌，殺活叢中任性翻，快鷂俊鷹沖碧漢，
獰龍彩鳳蕩山川，銅頭鐵額機鋒利，鵠眼龍睛超象
先，此際打開布袋口，如龍如虎遍三千，且道踏破時
如何，任從踏遍天涯際，歸來不似老僧閒。

* 住大竹縣萬峰山太平禪寺語錄

康熙甲辰年七月二十八日，師受珍峨鄧檀越同眾
文學耆舊等請入院，三門湛寂凝然沖霄虛廓，佛眼
覷不見八面玲瓏神足踏不著四稜著地，山僧到來，
如何委悉？以杖畫○云：八字打開從者裏入。

佛殿樓閣威嚴，法身無相，長老新入院，都盧無伎倆，
緇流飛雲集，各自著槽廠。

據室山僧者裏，全憑木上座，與天下衲僧真俗人等，
打鎖敲枷，抽釘拔楔，令渠淨裸裸如虎靠山，赤灑灑
若龍得水，敢問大眾正恁麼時，如何水歸大海波濤，
靜雲到蒼梧氣象閒？

結制上堂，詣法座云：去年幾上幾登，推免不下，今日
到來，如何委悉？閉門造車，出門合轍。遂陞告香云：此
瓣香，光吞宇宙，氣絕諸塵，仰一人之洪化，滋萬國以
霑恩，爇向爐中，端為祝延
今上皇帝聖躬萬歲，並及滿朝文武闔國公候，本省
當道官員高增祿位，當期請主，今日臨筵黌儒、檀越、
諸山耆舊，用酬信供之德。此瓣香不從他處，自臥泥
床登峻嶺，一旦白雲堆裏打破黑山鬼窟親收得來，
此是第二番拈出供養天圓禪院耳毒大和尚用酬
法乳之恩。上首白槌竟，問：如何是太平境？師云：嶺畔
幾叢高低樹。進云：如何是境中人？師云：群巒威勇鶴
髮僧。進云：如何是人中意？師云：光天滿目碧潭清。進
云：人境不立時如何？師云：靜悄悄底露玄玄。問：今日
太平院裏青山疊疊，綠水潺潺，無限風光，請師佳讚。
師卓拄杖云：會麼？進云：會則如水投水。師云：水乳相
合否？進云：相合。師云：一任吞吐去。乃云：者一著活潑
靈妙，諸人還會麼？若也會得，不勞重舉，其或未然怎
免山僧露布葛藤，自從父母未生已前，孤迥迥峭巍
巍，不少欠一系毫，及至入胎，亦不少欠一系毫，生下
地來亦不少欠一系毫，怎奈情塵翳障，便被色身為
礙，殊不知四大五蘊中有一段耀古騰今，明歷歷一
片真如，所以文殊生時，現十吉祥異相，須菩提生時
惟現空相，善財生時，湧諸寶相；者一段事，在聖不增，
處凡不減，務在向自已腳跟下踏破，見得分明，乃能
自利利他，今日是我珍峨鄧檀越來山，設齋專為母
難，然燈強請山僧向曲彔床上鼓兩片唇皮，饒三寸
綿舌，向人天眾前從頭披判，然雖如是，亦有註不破
及處，且道如何一堂風冷淡，千古意分明？

諷華嚴經上堂，僧問：請師答話！師云：不荅。進云：如何
不答？師云：從來無面目。進云：覿面堂堂者是誰？師云：
無面目漢。乃云：渾圇沒縫罅，湛寂徹虛靈，智燈照一
切，愚逐苦勞形，威音王未曉，彌勒豈惺惺，龍樹老頭
陀，文字時悉聆門入非家寶，胸湧蓋天馨，惟有超群
士，自修永刻銘，還委悉麼？一眾精明眼，光輝照古今。
珍峨鄧檀越請上堂問：如何是一喝如探竿影草？師
云：長長短短休來問。進云：如何是一喝如金剛寶劍？
師云：舉出令人喪膽寒。進云：如何是一喝不作一喝
用？師云：昨日晴今日雨。乃云：千聖共傳無底缽，群陰
撥盡露先天，本源物我虛明地，轉化變成八福田。卓
杖云：大眾還見麼？者片福田不在別處，只在人天三
有法界佛生同得共證；今日是我鄧檀越來寺供佛
飯僧，命山埜上曲彔床，露布葛藤，自愧無法可說，卻
又辜負來命，不免只得因齋慶讚，聊酬所請；一念洞
明曠劫前，拈華今古絕廉纖，昔曾得種金剛種，報送
麒麟萬事全，粒米須彌難比量，貧婆一飯感三天，不
是山僧輕口業，遞代冤流如是傳。

上堂問：赤灑灑時如何？師良久云：會麼？進云：不會。師
云：猶掛一絲在。乃云：無端強捏怪，卻把家珍賣，不是
明月珠，自有如意在，一場真漏逗，惹起陳年債，不打
爛葛藤，克蒲真法界，且道是何心，逢人莫向外，直下
了然去，是名諸佛戒。

上堂揮拂云：大眾見麼，覿面分明一段奇，機先何故
少人知，懷中一點英靈物，入聖超凡越悟迷，下座。

元宵上堂，上元暖日布長空，驚起泥牛吼萬峰，柱杖
成龍吞大象，挐雲攫霧上九重，眾中有挐雲攫霧者
麼？問：華嚴經云：如機關木人，向何處著楔？師和聲打
云：向者裏著。僧禮拜。乃云：十五且以前為人上無攀
仰，十五日以後為人下絕巳躬，正當十五日為人棒
如雨點，喝似雷奔，然雖如是，也是虛空裏掘洞，好肉
上剜瘡，尚且我王庫內無如是刀，何故聻有物先，天
地無形本寂寥，若將耳聽終難會，眼裏聞聲始見高
典座請上堂既到出家，切莫莽鹵，佛道長遠，久受勤
苦尋師學道，貴識賓主，職充典座大眾乳母無倦圓
融自心相許，從心湧出，超越佛祖，敢問大眾：如何是
超出句？聻一念普觀無量劫，凝然湛寂無今古。

上堂：靈山話月，吐語昂藏，曹溪指月，欲隱彌彰，金烏
東上，玉兔西行，桂殿開來，香風更長，剎竿倒著，錐出
層囊，金剛蹲踞，靈龜火揚，不知那個無思算，對著湥
山笑一場；試問大眾：且道笑個甚麼？喝開雲頂三峰
石，捧出金襴對法王。

* 住萬縣興隆禪寺語錄

康熙丁未春，師受駱鎮臺同諸大德等請，於十月十
五日結制，上堂詣法座云：此個寶座堅如磐石，永劫
不朽，有許多用盡機關，要上上不得，有許多設盡計
謀要坐坐不得，今日山僧到來，正恁麼時，如何剖判？
步步登高上，看看作指南。遂陞拈香云：此瓣香，根穿
四海，葉覆九州，爇向爐中，端為祝延
當今皇帝聖躬萬歲，儲后千秋。此瓣香，靈根種就，佛
印栽培，不以旃檀為靈，不以牛首共質，奉為滿朝文
武，本縣在任尊官，當山請主駱鎮臺，願出生死海，永
作大金湯，常為護佐之臣，允矣擎天之柱。此瓣香，千
戈林裏垂手，烽煙際內接人，此是第三回拈出，今日
對眾說破，專為天圓堂上傳臨濟正宗第三十三世
耳毒大和尚用酬法乳之恩。斂衣就坐，維那白槌竟，
師云：潦倒漁翁坐釣臺，煙波浪裏絕塵埃，輕浮諳定
有無意，負命鯨鱗上釣來。以拄杖作垂釣勢：有麼？有
麼？問繁不錄，乃云：一毛頭上見真實，莫向外尋，萬類
叢中獨露出，不須遠覓，卓爾歷歷明明，無欠無餘，超
然巍巍迥迥，不盈不泄，直下如中秋夜月，澄湛孤圓，
一室千燈交光並照，終始一貫，前後無差，雖是，同得
者方知，同證者方識，若或停機佇思，正好喫頓痛棒；
何故？縱使黃頭碧眼，豈容覿面張牙直饒，吳起張良，
那敢當頭著眼；所謂若非奇特人，安知奇特事。大眾
且道即今駱鎮臺請山野於興隆禪院開堂，祝國句
子作麼生道，雕弓巳掛狼煙息，萬里歌謠賀太平。

上堂：棒敲千樹梅梢月，拂掃五湖四海雲，就中箇事
如何委，直釣驪龍海底鯨；以杖作垂竿勢云：向前𨁝
跳看，本有靈機亙古今，非空非色亦非心，四時不逐
暑寒變，能發威音劫外春，所以三世諸佛乘之出世，
六代祖師接物利生，天下尊宿正眼頻開，六道四生
錯過不少，三賢十聖，土塊瓦礫，明眼衲僧頓起無礙，
然雖如是，此段靈機，聖賢若知，即同凡夫，凡夫若會，
即是聖賢，何也？有名呼不得，無位可安排，團圞無縫
罅，恁麼也不得，不恁麼也不得，恁麼不恁麼總不得，
大眾且道正恁麼時如何？若道得，不枉常檀越夫婦
攜男元白來山營齋供佛飯僧，請山埜陞座露布葛
藤，直得透頂徹底，搜括將來，本無一個元字腳，若或
未然不得辜負信心，還委悉麼？意氣不從天地得，靈
苗豈被四時催。

歲旦上堂：元旦初陞選佛場，須當未舉薦家鄉，海中
採寶雖如意，揮霍憑誰作主張，心外青山成祖意，目
前無法可商量，世人逐妄數他寶，虛費光陰可痛傷，
父母念兒慈止世，佛憐眾苦九回腸，多生歷劫劬勞
拔，超證蓮臺極樂邦，此段機緣是我瑞寰檀越來院
營齋飯眾，請山僧陞座顯示本有福田，還委悉麼，糞
掃堆頭清淨土，干戈叢裏太平基。

元宵解制上堂：三月禪期竟九旬，結制周解開布袋
口，放出水雲流，切莫踐芳艸，踏翻滑石頭，蕩漾三千
界，英豪遍九州，頓出威音外，全超佛祖儔，策跨嘉州
像，趁騎陜府牛，橫吹無孔笛，任唱碧峰頭，敢問大眾，
解制一句子作麼生道？有水皆含月，無山不帶雲。

周門眾檀越設齋請上堂，問：大道離言說，和尚以何
法示人？師云：明歷歷地無覆藏。進云：作麼生會？師以
拄杖作垂勢云：向這裏薦取。乃云：無位真人智闊殊，
奚從九地三界居，面門出入隨君看，只在回光返照
呼，尊者提婆神運擊，六師九七詞源無，赤旛立樹還
歸正，猶如片雪點紅爐，慚愧鳳林潛埜叟，門塵懶掃
不彰符，錫杖罷搖生蟢網，缽盂高掛垢塵敷，歷然賓
主昭眉睫，化日同天照域都，幸有傍觀欽弼護，方拈
柏子祝皇圖，試問諸人如何是祝皇圖底句？雕弓巳
掛狼煙息，萬里歌賀太平。下座。

眾姓設齋請上堂問：世尊說法四十九載，如何是正
法眼藏？師云：即今在甚處？進云：眾姓修會，請師說法。
師云：老僧說法巳竟。進云：還有奇特事也無？師和聲
打，云：且莫錯認。進云：恁麼去也？師復打。僧喝。師又打，
云：這瞎漢。僧禮拜。乃云：幻質豈能堅，剎那易世遷，五
蘊浮雲覷，甄識本來源，掌握靈蛇珠，高提寶印傳，菩
薩悲願重，度生造法船，憐憫眾生苦，超度悟靈淵，瘟
疫蠲除盡，忱悃達帝筵，復舉石鞏禪師尋常架一張
弓，兩枝箭，三平到來，鞏云：看箭。三平劈胸云：此是殺
人箭，如何是活人箭？鞏扣弓弦三下，拗折弓箭云：三
十年架一張弓，兩枝箭，只射得半個聖人，今問諸上
善人，且作麼生射得一個全聖人，去請出來道看，倘
或未然，山僧自道去也，若還見半終非是，剖破微塵
現法身。下座。

文學(陳我鼎王心簡)為追薦岳母請上堂，問：說法薦亡即不
問，如何是生？師云：即今超出。進云：如何是死？師云：本
不動著。進云：如何是不生不死？師云：明歷歷地著眼
看。進云：既然如是，向甚麼處安身立命？師云：麻姑邀
伴過瑤池。文學王秀士問：即今家岳母，若道是死，和
尚不該荼毒諸人耳目，若謂是生，卻又形影相弔。請
師一言超度。師云：生也不道，死也不道。士遂禮拜。師
和聲打，云：莫妄想。乃云：不禁金吾夜，孤雁遶啼寒，門
楣思淑德，恭叩覺皇壇，六和五德聚，三身四智攢，香
積蘇陀糜，禪悅缽和盤，福祿青篇註，愆尤黑簿完，回
光垂返照，眾苦息停酸，肘符𨁝跳躍，愛河徹底乾，熱
處莫入頭，生處著眼看，不可毀，不可讚，體若虛空無
邊明，相呼相喚歸去來，麻姑邀過蓮池畔。以杖打⊕
云：今日正是正月半，又見一年時節換，眼前不見舊
年人，聽取山僧來剖斷，即今作麼生斷？喝一喝云：白
雲吹散太虛空，皎潔一輪輝碧漢。舉世尊因七賢女
遊屍陀林，一女指屍云：屍在這裏，人向甚處去？一女
云：作麼作麼。諸女俱契悟。感帝釋散花曰：聖姊任有
所需，我當貢給。女曰：我家事事具足，惟要三件物，一
要無根樹子一根，二要無陰陽地一片，三要叫不響
山谷一片。帝釋曰：諸般多有，若要此三件物，我實無。
女曰：你既無三件物，如何濟人？帝釋罔措。帝釋與女
同往白佛。佛曰：我諸弟子大阿羅漢，不解此義，會中
惟有諸大菩薩卻解此義。告報大眾，可中若有曉此
義者，不妨與山僧通個消息。卓拄杖下座。

腊月八日上堂。問：如何是文殊？師云：覿面親承無別
法，格外相逢始知音。進云：如何是觀音？師云：若將耳
聽終難會，眼裏聞聲始見真。進云：如何是普賢？師云：
萬行從此出。進云：如何是佛？師云：莫向別處尋。進云：
離了四件，將甚麼處度人？師云：全憑這莖拄杖。周應
謨居士問：佛以此日成道，和尚以此日說法，眾僧以
此日受戒，未審佛法僧果能默契其旨否？師云：切忌
從他覓，何須向外尋。士禮拜，師乃云：芒頭突出正當
陽，三嘆奇哉不覆藏，一切眾生皆具足，齊彰六度證
真常，然雖如是，這些也不消得何故，迥然獨露廓爾
虛融，纖毫不染，繫正法眼，流通到這裏，喚作無事人，
頂門具眼便是全身擔荷，觸處現成溢目，光輝貫通
今古，敢問大眾，衣線下有一段大事，汝等諸人還明
得麼？若明得，去，不勞重舉，其或未然，各須究取。下座。
元宵陳護法請上堂，問：陳護法設圓通，三會即不問，
酬恩祝國一句作麼生道？師云：上祝皇圖永固，並祈
慈母遐齡。進云：好鳥枝頭各各異鳴來，共是一家春。
師卓杖云：且道是一，是二。僧一喝。師便打。問：某甲有
一牛，如何喚得住？師作喚牛聲。進云：如何喚不住？師
和聲打。云：這野畜生。進云：喚不住時如何？師連打云：
打碎頭來。僧禮拜，問：喚作拄杖則觸，不喚作拄杖則
背，不觸不背喚作甚麼？師橫拋拄杖云：放汝三十棒。
進云：學人到這裏卻不會。師云：不會最親切。陳我鼎
問：大地皆空，如何是幻住境界？師云：舉頭天外看，誰
是我般人。進云：這個是和尚分內，弟子分外又如何？
師卓拄杖云：汝道一句看。士禮拜。王心簡問：如何是
佛？師云：朝元殿裏的。進云：如何是心？師云：汝將甚麼
問話？進云：心與佛是一是二？師卓拄杖云：會麼？士禮
拜問：如何是有句無句？師云：滿口道不出。乃云：物生
天地來，花性應時開，目視雲霄漢，春風撲面吹，三大
阿僧祗，靈根性力培，靈山願未冷，弼位列三台，龍泉
安帝業，金斗印雄威，祝國傾報本，答謝叩蓮台，香積
天廚奉，供上白雲堆，緇流歌梵唄，韶音遍九垓，祝茲
天賜壽，悼椿憐七哀，賑恤三途苦，煢顙出塵埃，龍珠
飛出海，襟腹化麟胎，慶賀天官誕，玉女送嬰孩，傾誠
罪福空，能過七勝財，濫應檀信供，愧無應世才。敢問
大眾，即今祝國報恩一句作麼生道？大國永鎮山河
遠，願祈慈母耄耋年。下座。

法門耆舊追親請上堂問：建設圓通會，大開選佛場，
請和尚登法王座，普利煢魂，未審闍黎宗親向甚處
安身立命？師云：向山僧拄杖頭上，拔苦超昇去也。進
云：以何為驗？師云：從今足下無絲絆，超證威音那畔
前。乃卓杖云：今日是我法門耆舊報達四恩，普度有
情，請山僧登曲彔床，鼓兩片皮，饒三寸舌，強勉需索
露布葛藤，吐些臭惡，未免塗污鼻孔，有佛處不可住，
無佛處急走過，只饒？前不搆村後不抵店，上無攀仰
下絕巳躬，正恁麼時，答報四恩，超度群情向甚麼處
安身立命？百尺竿頭坐的人；雖然得入未為真，百尺
竿頭重進步，十方世界現全身。復卓杖下座。

涂攀雲為亡妻鍾氏請上堂問：世尊說法四十九載，
婆心太切，今日和尚陞座說法利濟群魂，如何是利
益事？師云：拔度煢魂超苦海，鑊湯爐炭悉消除。進云：
以何為法？師云：一棒一條痕。士問：春王正發，萬物皆
生，即今涂門鍾氏生耶？死耶？師執杖云：頓超苦海去
也。乃云：玉骨冰肌燦，拖金柳眼朦，薤露悲傷痛，業窮
罪性空，巢空飛獨鶴，荒塚遶孤鴻，血海愛河乾，刀山
劍樹空，浮塵五蘊散，紅爐片雪中，即今臨筵黌儒并
及諸上善人為產難亡靈涂門鍾氏孺人向人天眾
前披剖冤尤，罪山業海徹底掀翻一句作麼生道？微
塵光剖露，徹照海西東。舉文殊問菴提遮女：如何是
生義？女曰：生以不生生為生義。殊云：如何是不生生
為生義？女曰：若能明知地水火風四緣未嘗自得，有
所和合而能隨其所宜是為生義。殊曰：如何是死義？
女曰：死以不死死為死義。殊曰：如何是不死死為死
義？女曰：若能明知地水火風四緣未嘗自得，有所離
散而能隨其所離散是為死義。女曰：既生為不生生
之理，為甚麼卻被生死之所流轉？殊云：其力未克。敢
問諸公，其中若有克勝者，透脫生死，可與三世諸佛
把手共行。珍重珍重，卓拄杖下座。

楊世(榮英)為薦慈親請上堂，僧問：世榮為薦慈母請法，
如何薦拔？師云：拄杖頭邊懸日月，腳頭腳底甚分明。
進云：蒙師指示，向甚麼處住？師云：安樂國中留不住，
長隨王母作神仙。世榮問：昔日地藏救母即得超昇，
即今弟子請和尚陞座說法，將何利益？師云：坐寶蓮
華臺，超登忉利天。士禮拜。乃云：丹鳳來儀宇宙春，東
風雨露應時新，人間好事惟忠孝，臣奉君恩子順親，
信本道源功德母，長成殊妙善靈根，劬勞乳哺雖當
報，現前存歿盡沾恩，敢問大眾即今設齋悼薦胡氏
向甚麼處安身立命？喝一喝云：麻姑把背攜為伴，月
上女同證涅盤。下座。

開惺薦父請上堂問：設供資冥請師薦拔。師云：出離
久矣。進云：今在何處？師云：早生安養國。乃云：無門為
法門，人人共瞻仰。卓拄杖云：盡大地是個解脫門，恁
麼則我開惺宗祖游戲般若場，逍遙佛國土，而開惺
髫齔入乘門，發向上心，將佛恩祖恩一時報畢。且道
作麼生報。卓拄杖下座。
幻住明禪師語錄卷一終

幻住明禪師語錄卷二
嗣法門人清尚等編

* 小參

住仙人山小參。天圓拽杖到鄰陽，及第開張選佛場，
幸遇眾檀誠弼護，方能如是廣宣揚，情與無情一軀，
佛並眾生不二，當體全現，逢緣立宗，有時拈一莖艸
作丈六金身用，有時將丈六金身作一莖艸用，諸人
欲識佛性麼？流泉是命湛寂為身，千波競起是文殊
境界，一片晴空是普賢境界，所謂欲識佛性義，當觀
時節因緣，時節若至，可以舉一明三，目擊知歸，須知
個中有格外機，行格外用，明格外道，證格外心，淨裸
裸絕承當，赤灑灑無回互，壁立萬仞坐斷千差，正所
謂垂鉤四海秪釣獰龍，格外玄機為尋知已，於中有
個漢便恁麼承當，得格外趣向，待向伊道個什麼即
得，說理說事得麼？說玄說妙得麼？說佛說祖得麼？說
心說性得麼？論棒論喝得麼？論權論實得麼？論照論
用得麼？這事且置且不犯鋒鋩，纖塵不立作麼生是？
獨脫之句還委悉麼？大道體寬無向背，金毛返擲大
家看。下座。

小參，有作思惟亦能生滅，行無間道修無漏業，一拈
一放，半開半合，則未免在窩窟裏，殊不知往復無間
動靜一如，融大千沙界於一塵，會十世古今於一念，
去來起滅向什處安排，春夏秋冬於何時理論，到者
裏淨裸裸赤灑灑沒可把，東西不辨，南北不分底則
故是未知落處，久參先德，腳踏實地，且道正當恁麼
時，如何委悉：群陰消剝盡，獨露一精明。

小參，明眼漢沒窩臼，逐物為下，卻物為上，不若但自
無心於萬物，何妨萬物常圍繞，金風凜凜射玄英，體
露迥然光潔皎，截斷群機於未兆，坐卻天下人舌頭，
到這裏且道是一是二，若道是一，因甚世諦義中有
聖諦義？若道是二，何故聖諦義中無世俗諦？於斯若
無透關眼，未免迷瞞矓侗，還知個中如明鏡當臺，明
珠在掌，舉無遺照，萬象歷然，雖四序推遷，其中有不
移易一絲毫之體，雖萬機齊赴，其中有湛然不動之
源，於斯撥轉關頭，圓機應感，諸人於此還見麼？設使
千聖出頭來，也說他不著，有眼也覷他不著，縱若有
個讎冤，衲子眼似流星，口如懸河，一鑑辨他不得，山
僧今夜與諸人打葛藤，策進身心，用盡伎倆，亦難舉
措，且道因什如此，意氣不從天地得，文彩不是刻雕
成。下座。

小參，德山小參不答話，解黏去縛；趙州小參要答話，
以楔出楔；山僧今夜不管答話不答話，偶於衣單下
拾得個千年桃核，也有靈妙舉似大眾，以杖橫肩云：
若恁麼見得，坐斷天下人舌頭去也。復卓杖云：若恁
麼見得，入地獄如箭射。以杖擲地云：不得明星出，幾
乎枉費工。下座。

小參：大道體寬無向背，當陽直截任施為，張牙露爪
能哮吼，便是金毛獅子兒，撥轉天關海底，紅塵起拽
回地軸法界雪漫漫電捲星馳，超今邁古，去來無間，
動靜如然，融大千國土於一塵，會古今十世於當念，
其或東西不辨，南北不分，後學初機自是未知落處，
久參先德著實評論，若是具眼衲僧，必不如是，且道
如何群陰消剝盡，自然春到來。

小參：初撾塗毒鼓三撲，景陽鐘敲勝超群子飛騰始
化龍，個中有變化者麼？僧問：如何是恁麼也不得？師
云：蚊子上鐵牛。進云：如何是恁麼不恁麼總不得？師
云：蝸牛角上三千界。進云：如何是恁麼也得？師云：拄
杖𨁝跳吞卻虛空。進云：如何是恁麼不恁麼總得？師
云：缽底現曇華。進云：謝師答話。師云：任汝卜度。乃云：
鄰陽卓杖結三冬，惟有今年事事同，雲水欽風歸座
下，眾檀恪護盡丹裒，一塵不立干戈息，野老謳歌展
化容，眾中若能親薦得，大千沙界播吾宗。

小參：上元白月十五，處處搞鑼擂鼓，驚起太虛空神，
倒騎崑崙作舞；豎拂子云：且道正恁麼時，如何心生
大懽喜，自知當作佛。下座。

小參：師卓杖云：會麼？山僧歷年以來全憑這條白棒
打爛葛藤，掃除荊棘，與一切人解粘去縛，拔楔抽釘，
不作窠臼語，不作計較語，不作相似語，不作合頭語，
與三世諸佛歷代祖師，天下老和尚及諸開堂說法
諸大宗師同行同證，全體獨露，尋常於寶華王座上
不說真諦語，不說俗諦語，不論宗乘，不說禪機，不論
生滅，豈作地獄業，惟只憑此者一片真實處，淨裸裸，
赤灑灑如龍得水，似虎靠山，隨處作主，逢場作戲，當
面直切，不作回互。以杖擲地云：不欲更塗汙。

小參：瑞氣中和萬彙均，百花芳艷應時新，就中者點
超靈物，不受陰陽孰減增。下座。

小參：板齒生毛也甚奇，人王一見尚難知，不因趙老
酬相問，話遍天涯好決疑，所謂大疑大悟，小疑小悟，
不疑則不悟，敢問大眾，決疑一句作麼生道？靜坐決
斯疑，勝造七寶塔。下座。

小參：當陽一著箭鋒機，鶖子英靈罔測知，一竅頂門
常獨露，龍晴天眼莫能窺，空王玉殿無人到，佛智聖
心罕見微，吐霧鐵牛噓紫氣，陽春白象震雄威。恁麼
不恁麼拈向一邊，把斷要津，杳絕凡聖，有眼者如盲，
有口者如啞，方知無說說，始信不聞聞，縱若通身是
眼，盡乾坤、法界、艸木、昆蟲、人畜、鬼仙一一交羅運，許
多神通妙用到這裏不消一捏，且道具甚麼眼有如
是奇特，如是顯煥，如是直截，便能坐斷佛祖，全體獨
露，然雖如是，即今是我金湯駱檀越命山埜於興隆
禪院祝國開堂，未免放開一線。道：還委悉麼？四海浪
平龍睡穩，九天雲靜鶴飛高。下座。

小參：參禪一著子，切莫顧危亡，妄念若起時，只用當
頭截，如斬一綟絲，莫分前後際，一斬一切斷，一斷一
切斬，直於自巳腳跟底下逼拶一條活路出去，此條
活路有三件事：一、每日經行時不得踏著地上一點
塵，若踏著一點塵，即犯波羅夷罪；二、時粥飯不得咬
著一粒米，若咬著一粒米，即犯波羅夷罪；、早晚穿衣
不得掛著一縷絲，若掛著一縷絲，即犯波羅夷罪。大
眾於日用中有不觸犯者，到方丈裏通個消息。

小參：古人云：學道須先有悟由，猶如爭鬥快龍舟，雖
然舊閣閒田地，一度贏來方始休，箇中有贏得者麼，
眾若藏鋒，不免山埜重掀露布，者點靈機萬象先，無
位真人面目全，灰飛律管一陽復，幾能鼻孔解遼天。
且道如何是鼻孔遼天句？紅爐水種火，梅花夜讀書。
元宵小參：羽衣清夜奏霓裳，金吾不禁夜偏長，怎似
無油燈不滅，耀天鑑地照無疆。若或能知三千里外
野死榸頭爛發心花恢弘瑞彩，冷灰堆裏剔出火種，
燦灼十方煥若兩輪明，如蛇珠耀古騰今，威光赫奕。
試問大眾此燈與市燈是同是別？後堂云：同則總同，
別則總別。師云：還委悉麼？篅子量米升恢別，鴨鼎烹
茗銚不同。下座。

對靈小參：頻歌薤露垂，動勞副石碑，簪纓傳世德，功
業使人思。敢問大眾，即今新吾何鎮臺在什麼處安
身立命？塵寰留不住，端拱碧蓮池。

對靈小參：脫卻臭皮袋，不為世所羈，逍遙歸極樂，面
禮彌陀師，試問大眾，即今亡故吉宇劉檀越在什麼
處安身立命？只知事逐眼前過，不覺老從頭上來。

對靈小參：婺女夜初落，孝眷痛悲傷，靈前虛列器，愛
盡苦源亡，試問諸人，即今史門陳孺人在甚麼處安
身立命？以拄杖敲棺云：回光爍破愛緣機，面禮彌陀
聞授記。下座。

對靈小參：卓拄杖云：有愛則生，愛盡則滅，和合因緣，
生死各別，大限到來，誰能替得，金玉滿堂，兒孫玩悅，
儀容眷想，臥苫枕碣，靈前列餼，滴淚成血，痛徹肝腸，
誰不痛切？豎杖云：諸公還見麼？今我周居士亡室孺
人同拄杖頭上道：只知事逐眼前過，不覺老從頭上
來，雖然如是，會得本地西方，孰用彌陀伸手。

對靈小參：生來死去苦奔馳，幻形拋擲任東西，四大
分張誰似我，一靈頓悟最初機，敢問諸仁者，即今新
故樂門本福黃善人在甚麼處安身立命？復喝云：九
地之中留不住，面禮彌陀親授記。

待誥堯門馮夫人對靈小參：自性天真佛，無黨亦無
偏，遭得誰穿鑿，九竅各分權，喉中氣忽絕，棺內永長
眠，今朝初覺悟，徹底見根源；卓杖召眾云：既見根源，
即今待贈夫人在什麼處安身立命？復喝一喝云：菩
薩悲願力，苦海造法船，彌陀垂接引，頭面禮金仙。

為楊門胡氏對靈小參，師卓杖云：來時本不生，去則
不曾死，南􂎡部洲憂，北俱盧洲喜，福業愛為基，幻妄
假緣駛，從今悟無生，欽承彌陀旨，敢問大眾，既不生
死，即今亡靈楊門胡氏向甚麼處安身立命？復卓杖
云：三界九地留不住，彌陀接引寶蓮池。

為塗門鍾氏對靈小參，脫卻鶻臭衫，卸下炙脂帽，喝
一喝云：栗棘蓬快吞，金剛圈猛跳。敢問大眾，即今塗
門鍾氏向甚麼處安身立命？彌陀伸願手，接引赴蓮
池。下座。

* 茶話

結制茶話，應川居士結茅廬，聚集兩堂雲水徒，真我
大檀添艸料，人人喫了谷跏趺；執拂子顧大眾云：且
道跏趺作什麼？飯僧功德大，粒米過須彌。

茶話。須菩提宴坐，天帝釋雨花，海眾共修禪，施主設
齋茶，就中有個無思算，喫著通身露爪牙。敢問大眾，
還有解吞吐者麼？拈拂子云：山僧自吞吐去也，趙州
道底句，卻是老龍芽。

茶話。雲門餅趙州茶，二物曾拈驗作家，若是超群敵
勝子，方能解喫不粘牙，顧視左右云：還有道得麼？若
無，山僧自道去也，粗餐易飽，細嚼難饑。

茶話。今朝值逢臘月八，黑豆解說無生話，居士設茶
因慶讚，釋迦原是小悉達，驀豎拂子顧眾云：滿盤羅
列俱餐盡，歸單仍作舊生涯。

戒子設茶，海眾沙彌稟戒持，丈夫出世立根基，但從
實際明真理，莫弄虛頭反自欺，利鎖名韁齊掣斷，超
然頓入不思議，不思議，各作英雄師子兒。

茶話。昆玉精勤設普茶，重重錦上更添花，滿盤羅列
從餐盡，三條椽下綻心花，且道綻後如何？依舊眼橫
鼻直，參。

茶話。三才品彙孰稱尊，貴在無心達道人，即此眾中
何所委，年從此際賀無生，且道如何是無生句？良久
云：聊將偈讚無生意，一炷清香滿石樓。

茶話。三祗果滿供三尊，飯眾禪那並應真，到口不須
重擬議，飽餐覿面認真人。

諷經茶話。祖印高提任所緣，隨宜設化諷華嚴，沙彌
只用一隻眼，看破微塵遍大千。

茶話。一二三四五六七，七六五四三二一，明星當午
照子夜，日頭出光射老瞿，曇三嘆無倫匹。舉拂子召
眾云：如何是無倫匹底句？持戒參禪超生死，摩訶般
若波羅蜜。

* 示眾

示眾。話頭追究莫遲留，日月光中確志求，待客迎賓
承甚力，著衣喫飯仗何修，雞如抱卵氣相接，貓捕鼠
時無別謀，珍重高流須猛利，花發現始方休。眾中
若有自肯者，不妨到方丈裏通個消息。

示眾。臘月今宵廿四，巳功何所甄備，切須努力精勤，
不可因循懈廢，若作超群衲子，必然堅確其志，從茲
頓悟歸根，莫待他生異世。

示眾。靈山有願同懽聚，應須曉徹本來路，從茲若悟
了無生，不枉同甘澹泊住。

佛誕示眾。纔出娘胎似著忙，指天指地露真常，四圍
顧盻空諸有，七步周行語若狂，歷劫難忘舊習氣，虛
名今古信流芳，無端惹得雲門怒，一棒逢人換眼光。
敢問大眾，若有具眼者，不妨到方丈中通個消息。

示眾。霧繞田衣翠滴嵐，由旬百億善財參，優曇敷燦
氣殊絕，徹播人天作指南。

* 機緣

一日師舉：你有拄杖子，我與你拄杖子，你無拄杖子
我奪卻你拄杖子，諸人作麼生會？一僧云：學人者裏
有無俱不用。師云：如是則著空去也。進云：任運施為。
師喝云：若任運施為，亦有拄杖子也。僧猛勢作禮。師
劈頭一踏，云：如是如是善自護持。

一僧暫到，師云：作甚麼？僧云：朝峨山。師云：曾到不到
寺麼？僧云：弟子即今便到。師喝云：切莫錯認。僧無語。
師云；上座不曾遊山。

* 頌古

** 晦堂與黃山谷論吾無隱乎爾話

「　花氣飄然覿面生，開敷林野醒其人，掀翻逐臭尋香客，鼻孔撩天此日聞。」


** 四威儀

「　山中行。任運優游翫白雲，白雲有時去為雨，歸來依舊伴孤僧。」


「　山中住。豈肯浮生虛日度，看罷南華一卷經，荒田耕轉種蘿蔔。」


「　山中坐。豎起脊梁作日課，打開般若大寶藏，萬象森羅俱照破。」


「　山中臥。懶漢從來不打坐，衲被幪頭萬事休，惺時日上三竿過。」


* 聯方偈

** 付天然禪人

「　天馬駒兒決志堅，超然一踏越三千，金剛寶劍親分付，踞向峰頭作俊賢。」


** 付水映禪人

「　彷彿追尋末後句，幾回鼻孔落依稀，忽然觸碎歸山去，喚雨呼風任所施。」


** 示大福禪人

「　復聚興隆十月餘，何因一旦忽分岐，俊英抱道韜居遯，必有龍天推出時。」


** 示常恆大德

「　學道先須確志堅，出家亦不枉徒然，從茲頓覺無為理，始可全明法律禪。」


** 示離心大德

「　離心意識參，貴在絕閒談，超倫英俊子，轉眼剎那間。」


** 示正覺耆宿

「　不除妄想不參禪，恰好銜杯樂世賢，悲志利生行苦行，大千攝化結人緣。」


** 示李居士

「　居家修道火中蓮，貴識尋常溉灌堅，若或花殘蓮子露，馨香馥郁播先天。」


** 示含容大德

「　平常心是道，不用強憂煎，識得平常旨，超然悟妙玄。」


** 送別天然禪人

「　偶然別去播三玄，慷慨當陽顯正傳，列派流芳法海震，波翻浪湧任施權。」


** 送別水映禪人

「　夏末秋初返故丘，此回不作舊時遊，青蛇匣裏雷音吼，震駭群狐膽戰愁。」


** 贈覺海上人新創

「　初創築廬闢古基，興隆顯煥正斯時，輝華梵苑動名播，子貴聯芳荷祖機。」


** 山居

「　㲯毿鶴髮臥雲層，樂道清貧愧我能，紅日窗前移竹影，清風嶺畔倚山藤，草色逢春添野趣，樹猿摘果供孤僧，鄰友到來無管待，烹茗延坐採鮮菱。」


「　隔澗遙觀見客來，霜封野徑馬蹄開，層巒嶮巘車難度，峭壁嵯峨詩自裁，蔓衍藤蘿枝結縷，抽條柳幹秀垂階，指君且看猿懸樹，漫煮山茗待上才。」


「　灰心泯志住興隆，榮辱雙忘愛憎空，一任鴉啼號嶺虎，隨他犬吠起泉龍，客來尟問君何地，僧往罕知適所逢，非是妄為成強勉，生平篤效古人風。」


** 元宵

「　千門萬戶綺筵開，火樹銀花獻寶臺，鐵鎖星橋開不禁，金吾夜月任徘徊，造蛾令節添新錦，探蘭佳辰聽落梅，菡萏紛紛空裏吐，無人不道曙光回。」


** 元旦

「　履端雲水慶興隆，法鼓聲聲徹曉空，鐵印無文驚石虎，金鐘有扣吼獰龍，祥呈遍界欣歌集，瑞靄殊方喜氣同，猿嶺懽呼歌舜日，皇圖永固樂堯封。」


** 詠雪

「　落落長空撒玉沙，江千平地涌琪花，剛才展步茅簷看，瑞氣年華覺太奢。」


** 憶師

「　辭別師顏念歲周，遙空禮拜憶層樓，若還緣就重相聚，得侍巾瓶了念頭。」


** 楚中遇益茂法師歸蜀送別

「　話別金蘭契，躊躕難釋袂，聚首雖月餘，猶若幾經歲，楚楫帆初掛，歸心舒客意，無能為折柳，復書臨行句。」


** 弔無翳禪人

「　幾聚同儔廿二秋，何期別去化仙遊，單存墨蹟悲風遠，冷露傷心墜柳頭。」


** 酉陽司大有洞

「　細雨燒苔滑，行人踐步斜，巖松清韻速，澗水湛流霞，飛鳥和煙度，啼猿叫落花，與朋相翫罷，攜手過鄰家。」


** 舉筆有感

「　誰言管子吐英華，大有才能顯作家，箇裏本無元字腳，因人方得走龍蛇。」


** 客至

「　山夫卓錫少人來，兩徑莓苔久未裁，今日忽逢君一往，掬泉煮茗活幽巖。」


** 賀駱鎮臺壽

「　華誕期臨紫氣旋，長庚星正映中天，三多永固重增算，王帶錦衣樂世賢。」


** 賀黃居士壽

「　趨寂棄榮出世纏，先生馮楫亦如然，當年輸那雲門老，喧闠叢中總不言。」


** 張居士號本圓

「　良沃一片田，分付幾多年，萬物隨耕種，結實固本圓。」


** 譚居士號心悟

「　列派分枝萬物回，大千沙界悉塵埃，而今指出當陽令，頓悟心宗化佛臺。」


** 譚居士名來翱

「　獨步高高峰頂立，須從海底湥湥行，百花叢裏任君走，只要一葉不沾身。」


** 載居士號徹矣

「　澄寂無涯際，超然見得真，觀花不逐妄，徹矣現全身。」


** 葉居士號空明

「　浩蕩非霞色，飄然皎潔清，無文拋鐵印，沙界悉空明。」


** 趙居士號祖意

「　寬洪殊闊湛幽玄，包納含融攝萬川，月現當空何所似，相傳祖意印心堅。」


** 傅居士更名來聞

「　無門為法門，日用光中尋，識得真如性，自性返聞親。」


** 甘居士更名來高

「　生死塵勞一念超，光中日用莫他饒，等閒識得寰中旨，始識超然見識高。」


** 汪居士法名來崇

「　欲超生死莫他求，只在浮生日用周，運動縱橫非外得，從胸湧出自風流。」


** 題溫湯寺

「　九峰巍勢插虛玄，秀發森然別洞天，華石風生雄虎嘯，晉雲露起驪龍漩，軒轅遺蹟古今古，迦葉名山傳亙傳，漣岸層巒浮水國，溫泉潺韻達綿蠻。」


** 中秋月華有感

「　金飆肅露掃嵐煙，寶鏡高懸滿嶽川，兔望光明胎納腹，蚌吞霞影產珠鮮，三秋端正水輪皎，五色精華轉潔綿，告報登樓玩賞者，須當取薦見根源。」


** 九日雨中

「　重陽風雨裏，此際憶陶淵，籬菊采盈把，白衣酒自添，孟嘉曾落帽，桓景佩萸鮮，時節無空過，烹茗勝綺筵。」


** 題梅

「　幹老枝蒼暖獨回，森嚴艷麗果奇哉，根深蒂固真藏蓄，雪壓霜凝豈折才，粉質芳鮮無蝶舞，金英蔌蕊惹蜂裁，陽和煥卉魁先放，嶺畔江邊碧燦開。」


** 弔周屺瞻居士

「　話會濂溪後，懷君興未忘，才能稱經國，筆力壯諸方，不應金天促，宜其祚運長，誰知月色裏，令我動凄涼。」



　　　　　(信官柴　進　信士周　珍　周憲文　鍾振聲
　　　　　　　文化成　趙　　　　掛資助刻
　　　　　幻住和尚語錄二卷更祈祿位榮增吉祥如意
　　　　　　　　　　　　　　　　　嘉興書刻
　　　　　　　　　　　　　　　　　板存楞嚴經坊流通)

幻住明禪師語錄卷第二終