#+TITLE: 月幢了禪師語錄-清-了
#+DATE: 2018-05-12 10:25:18
#+SOURCE: github.com/kanripo/KR6q0447 master 7f5e6c18                

* 月幢了禪師語錄序

菩提達磨航海過東早已帶水拖泥無端面壁惹得
神光斷臂求安信然剜肉作瘡好事者謂之傳佛心
印孰知禍我震旦非淺鮮也由是冤冤相酬六傳至
曹溪符一花五葉之懸記首以南嶽懷讓流通正眼
禍胎彌固從可知矣三十四傳至天童悟逞轟雷掣
電之機棒喝交馳時以為古今希遘以為人天大患
又一見也悟出破山明明出丈雪醉醉出幢師一時
濟美非聞知於隔世者可同日語唯師渾身毒氣黑
地昏天倒歷祖窠臼斷諸方命根驀與棒熱與喝驅
馳龍象直指風規盡喪於無面孔老漢手裏宜乎窟
中獅子之讖振起雞足迦葉之風一日獲師語錄未
展卷時余擬為塗抹太虛恐見異於木人及讀之不
禁白汗如霰倏焉中毒伸腳無畏床上作驢年夢也
但涉見聞失命喪身凡具鼻孔者珍重聲前句子免
累吾師舌頭拖地。

姑蘇寒山弟子徐士煒薰沐書




* 月幢了禪師語錄目次

  
  * 卷一
  
  * 上堂
  * 卷二
  
  * 小參
  * 廣錄
  * 入室機緣
  * 勘驗機緣
  * 問答機緣
  * 法語
  * 行實
  * 卷三
  
  * 頌古
  * 分燈
  * 書問
  * 諸讚
  * 卷四
  
  * 偈
  * 歌

目錄(終)




















月幢了禪師語錄卷第一
嗣法門人達最等編

師於庚子年三月十四日護法禹洪王公明宇楊公
等請住雲南府石寶禪院。

三門云盡無量無邊世界無量無邊虛空界以至通
身遍身總是箇剎且道門在甚處卓拄杖云八字打
開便進。

據室摩竭掩室毘耶杜口石鞏張弓禾山打鼓且新
長老作麼生施設一任銅頭鐵額也須棒棒見血。

接法衣上堂師指法座云寶華王座祖佛共登即之
則掀翻大地離之則坐斷古今然雖如是了上座今
日撥轉去也喝一喝便陞拈香云此瓣香光聯八表
氣貫三才爇向爐中端為祝延今上
皇帝萬歲萬歲萬萬歲恭願皇風超日月睿算等乾坤
次拈云此瓣香能舒能卷能塞能通爇向爐中奉為
滿朝文武闔國官僚伏願福基永固德用深洪又拈
云此瓣香放去充破三界收來不立纖塵爇向爐中
奉為請主王公楊公併本郡紳士護法等伏願齊成
佛道共證菩提又拈云此瓣香黑漆桶裏收藏明眼
人前拈出此是第一回爇向爐中供養陜西漢中府
靜明禪院傳曹溪正脈第三十六世本師丈雪大和
尚用酬法乳之恩上首白椎云法筵龍象眾當觀第
一義師舉起法衣云大眾見麼此是佛佛授手祖祖
相傳不從別處得來今對人天眾前拈出論其結處
舉世莫測究其展處文彩全彰既然如是且為國開
堂知恩報恩一句作麼生道頓超諸佛祖師意仰祝
吾皇萬億春復舉法燈和尚云山僧卑志本欲深棲
巖穴隱遯過時奈緣先師有未了底公案出來為他
了卻時有僧問如何是未了底公案燈打云祖禰不
了殃及兒孫僧云過在甚麼處燈云過在我殃及你
山僧志亦如斯奈靜明老人亦有未了底公案今荷
聖明福庇理應直下承當同建法幢共立宗旨殊勝
中顯殊勝奇特中顯奇特所謂一為無量無量為一
一即一切一切即一是以憑仗聖恩為他了卻眾中
若有箇漢出來問如何是未了公案劈脊便棒更問
過在甚麼處向他道再犯不容卓拄杖下座白椎云
諦觀法王法法王法如是。

立兩序上堂今朝冬月九虛空忽開口欲得宗風常
不墜須勞大眾伸隻手雖然如是要且拄杖子在山
僧手裏卓一卓下座。

秉拂上堂昨日舊年尾今日新年頭在處激揚各揮
本有禹門院裏養得一隻水牯牛眼如滄海口似龍
舟今疆推出打污身首驚起無位真人走向三千里
外高聲云好不識羞了上座秖得唯唯而退召眾云
且道是何意旨良久云委悉麼卓拄杖下座。

* 住貴州安順府靜隱禪院

達鑑黃居士請上堂心同虛空界示等虛空法證得
虛空時無是無非法拈拄杖○云虛空時證得了也
作麼生是無是無非底法莫不是世尊拈華迦葉微
笑是無是無非法麼且喜沒交涉莫不是迦葉召阿
難難應諾是無是無非法麼且喜沒交涉莫不是德
山棒臨濟喝是無是無非法麼且喜沒交涉莫不是
禾山打鼓石鞏張弓是無是無非法麼且喜沒交涉
既總沒交涉可以將一莖艸作丈六金身用可將丈
六金身作一莖艸用是謂一即一切法一切法即一
今承達鑑黃公來山營齋設供請山僧鼓兩片皮掉
三寸舌作箇通事人說此無是無非法以作千百劫
不易之津梁證億萬世無生之法忍還委悉麼鴛鴦
繡出從君看不把金鍼度與人。

浴佛上堂金翅鳥王來也有不惜性命者出來相見
時有僧出師劈頭一棒僧擬進語師連打兩棒又一
僧出拂袖歸眾師云喪卻了也乃云道無不無道有
不有今日惡水驀頭澆也是面南看北斗今承黃公
張公來山辦供請山僧說幾句澹話以光法門用布
遠因山僧自揣無處啟口無處較量止有一偈以塞
來命生本不生滅更不滅當下了明是第二月。

上堂東勝神洲打鼓靜隱院裏上堂若有當機解領
管取世上無雙有麼有麼有世界以香飯為佛事有
世界以音聲為佛事有世界以寂默為佛事有世界
以出入息為佛事且道山僧者裏以何為佛事以拄
杖○云見麼卓一卓云聞麼直饒聞見分明畢竟是
箇甚麼復卓一卓喝一喝下座。

落髮僧請上堂箇事無形段何俗復何僧譬如海底
月亦如鏡中影觸之即在背之難取珍重諸仁者切
莫龍頭蛇尾下座。

說戒上堂以一為萬以萬為一置之毛頭莫以識識
識既不識畢竟如何度袈裟云逢人切莫錯舉。

臘八上堂堪笑老瞿曇忒煞沒傝􂺗殃及不肖兒孫
平地無風匝匝秖知夜睹明星卻將兩眼刺瞎瞎瞎
萬劫千生屑難拔。

因事上堂鏡中像海底月眼見最分明秖是難收攝
縱收攝舉似明眼人不得。

辭眾上堂威音王已前了上座如三家村裏石土地
相似威音王已後如古廟裏石香爐相似即今漸以
拄杖橫肩云楖栗橫擔不顧人直入千峰萬峰去。

上堂靜隱有一關無人能得破縱具通身眼沒他下
手處復云大無邊表細無毫末者裏佛也難親祖也
退卻時西堂云官不容鍼私通車馬師云弄潮須是
弄潮人下座。

上堂天不能蓋地不能載包括五須彌吐納大千界
釋迦彌勒無地容身文殊普賢有意難解生死涅槃
劃斷真如佛性捉敗雖然如是諸人切忌笑怪喝一
喝下座。

說戒上堂心無異立法無異源戒無異授禪無異參
直饒向淨裸裸處承當已是滯殼迷封更從活鱍鱍
地領略早已拖泥帶水還委悉麼設或未然引受戒
者出眾說破。

昭覺老人書到上堂拈香畢捧起書云若論此事直
得鍼答不入斧劈不開既然如是且作麼生與老人
相見震威一喝便開讀畢乃云見即見了合作麼生
斷者公案復喝云山僧自斷去也遂歸方丈。

辭眾上堂此日高登野岸頭犁耙債滿竟無憂雲絲
月餌收歸去任性東西南北遊。

順治辛丑友彝黃檀越請住黃平南明禪院師至方
丈據坐云一任西天佛祖到來也須目瞪口呿假饒
七穿八穴底至此難免手慌腳亂不是神通妙用要
且法爾如然拈拄杖一齊打散。

挂板云懸之空中統乎上下把斷佛祖要津豈容當
機著價。

結制上堂拈香祝聖罷次拈香云者瓣香糞掃堆頭
得來光明殿裏拈出此是第二回爇向爐中供養現
住四川成都府昭覺禪院丈雪大和尚用酬毒手深
恩斂衣敷坐上首白椎竟師云有解有結墮坑落漸
無解無結墮漸落坑直饒有人聞恁麼說憤性出來
掀倒禪床喝散大眾臭罵南明一上山僧向他道墮
墮墮驀召大眾云解結且置即今三箇墮字作麼生
商量良久云欲會其中真受用除非身帶反魂香。

開爐上堂僧問如何是者箇事師云進前來進云如
何是那箇事師云退後三步進云如何是和尚底事
師便喝乃云天地為爐為鎚日月作煤作炭鍛取鐵
額銅頭當下直要了辦喝一喝下座。

上堂師以拂子作吹笛勢云有知音識調者麼僧問
如何是混沌未分消息師以拄杖○進云分後如何
師便打進云生成鼻孔師復打乃云十五日已前如
日照山川十五日已後鐵蛇鑽不透正當十五日推
不向前約不退後汝等諸人作麼生委悉良久云莫
道不疑好。

上堂南明有口也難言坐斷千差不值錢今對人天
陳絡索直教切切悟心田心田悟無邊苦海該甘露
髑髏特地契根源有甚魔王與佛祖拈拄杖示眾云
佛在者裏魔王又在甚處時乳源云者裏佛也容不
得師擲拄杖云駭殺人。

立春上堂問如何是南明境師云拄杖長七尺如何
是境中人師云山僧眼不花人境俱不立時如何師
云速退速退僧便喝師便打驀呈拄杖云春風解凍
橫按拄杖云百艸萌芽靠拄杖云直得燈籠露柱無
端特地眼花擲拄杖下座。

上堂寸步不移而遊遍剎塵國土半字不宣而演出
海藏靈文如是則去來不以相動靜不以心動靜既
不以心喚作行不得喚作住不得喚作坐不得喚作
臥不得可謂常光獨露迥脫無依且不落依倚一句
作麼生道舉頭天外看誰是我般人。

因雪上堂虎豹豺狼絕跡狐兔麂鹿無蹤直得西天
張二麻與東海李鬍子有信不能通致使漁翁把釣
封南明終不與伊通召眾云且道明甚麼邊事還會
麼擲拄杖云塞。

除夕上堂驀呈拄杖云看看有善戰者出來相見問
天地未分如何是某甲底面目師云勘破了乃云三
百六十日已滿堪笑世人隨世轉木上座不順情佛
及眾生穿一串急急教悟本來面坦然不墮此坑漸
參。

人日上堂屈指數來正月七天下通稱是人日惟有
南明不恁麼普請大眾當著力若著力三十年後知
端的。

元宵追嚴上堂問如何是直指師云早道了也進云
恁麼則內外宗親箇箇證佛證祖師便打乃云火樹
光天地龍燈耀大千蠢動都是佛濁土盡成蓮石頭
土塊鼓舞盲龜跛鱉忻歡遂以拄杖指靈几云見麼
有眼者見喝一喝云聞麼有耳者聞諸人既見既聞
且如何是超凡入聖底消息柳垂金梅吐白逗到今
日元宵節。

清明上堂春風拂拂春山漸青春日融融春鳥催耕
路上行人且歌且笑山頂墓前誤認本根南明無事
倚欄聽驀召大眾云且道聽箇甚麼門外春水白如
銀。

解制上堂以拂子○云結卻布袋頭牛兒馬子盡該
收復以拂子<img:>云打開布袋口天上人間任去走然
雖如是汝等諸人去到諸方逢人切莫錯舉。

師住玉山四月八日眾檀越請上堂指法座云諸法
空為座是甚麼人境界喝一喝便陞拈香祝聖罷次
拈云者瓣香今古不能喻其源人天何以悉其用此
是第三回拈出爇向爐中供養西蜀成都昭覺禪院
丈雪大和尚用酬法乳之恩斂衣敷坐白椎竟師云
適纔鐘未鳴鼓未響眾未集座未陞早已露布了也
若向椎下見得未免落七落八更有見而未了疑而
未釋者請出來相會僧問時當浴佛法雨普潤如何
是誕生悉達師良久云會麼進云玉泉池裏浴金軀
元來秖是者箇漢師云莫錯認進云爭奈一手指天
一手指地師便打乃云今朝四月八天下叢林浴悉
達指天指地獨稱尊雲門一棒要打殺山僧不共與
麼行單單贏得一頭滑喝一喝下座。

薦嚴上堂我有一訣如日如月若然不會問取彌勒
有善會底麼眾無對乃云時逢四月初九遍地髑髏
開口咸云不生不死更謂非無非有遂以拄杖指靈
儿云今日述崎鄒檀越來山僧拄杖頭上現大人相
放光動地永絕去留卓拄杖云不離當處證真常一
一面南看北斗。

上堂乾屎橛麻三斤透之無路閡塞殺人者裏一刀
兩段不枉來入我門如其前念弗息後念又生作麼
生勦絕以拄杖劃一劃下座。

浴佛上堂驀呈拄杖云惡水一年澆一度放拄杖云
山僧今日不解顧爇檀片云百雜碎了也擲拂子云
一馬生三寅。

師住龍泉山上堂拈香祝聖罷次拈云此一瓣香名
不得而立相不得而生此是第四回拈出爇向爐中
供養四川成都昭覺禪院丈雪大和尚用酬法乳之
恩斂衣敷坐白椎竟師舉拄杖云若以眼觀則瞎以
耳觀則聾以鼻觀則塞以舌觀則縮以心意識觀無
你湊泊處還有善觀者麼若無山僧今日痛施法藥
三世諸佛盡作參徒正令全提萬象森羅咸為役使
非是神通妙用法爾如然所謂無邊剎海自他不隔
於毫端十世古今始終不離於當念且福國庇民一
句作麼生道萬邦有道歸王化一句無私賀太平。

上堂即心即佛已示了也又云非心非佛亦示了也
更云不是心不是佛不是物又示了也此是從上祖
師說到極頭處若更說心則心外有心說佛則佛外
有佛秖須從腳跟下推到無所推處正好著力參。

上堂舉拂子召大眾云天地之根擊拂子云諸佛之
母汝等三頭六臂老僧在你腳底擲拂子下座。

上堂豎起拂子云佛未出世時還有者箇也無佛出
世後者箇又在甚麼處倘若未見已是不快漆桶者
裏見得亦是不快漆桶今日是我劍端上座母難之
辰不免絡索助伊發機眾中若有箇出來道我會也
秖向他道也是不快漆桶。

上堂維那白椎竟師云切忌自顢頇良久云有不顢
頇底出來相見問大通智勝佛十劫坐道場佛法不
現前不得成佛道如何是現前底事師云無孔鐵鎚
當面擲僧舉起坐具進三步師便打僧喝師又打乃
云十五日已前猛雨浸不溼十五日已後鐵鎚打不
破正當十五日人天普集萬象同懽今承騰宇劉檀
越得得來山辦供請山僧登法王座展鐵牛機眾中
有識牛者麼眾無語師云活驚殺活笑殺。

臘八上堂六載勤勞打失布袋賺卻許多人漆桶仍
舊不快靈山夜半日頭曬喝一喝下座。

立僧上堂杖倚閒雲歲月深了無聲色與人尋龍泉
黑業風飄蕩惹得烏藤出萬岑且喚甚麼作黑風度
拂子與劍端首座云逢人切莫錯舉。

上堂舉雪巖遠祖云海水不可斗量虛空不可尺度
淨地不可撒沙爛泥不可著腳不肖兒孫又且不然
海水可以斗量虛空可以尺度淨地可以撒沙爛泥
可以著腳且道與古人是同是別遂拍手云摘楊花
摘楊花。

康熙丙午九月廿一日師受安龍鎮王檀越請住玉
泉禪院拈帖云香爐匙筋總是家裏底事擲之三千
里外又且何妨然雖如是也須知事宣過始得。

入院云無意道人之意無門解脫之門無意又無門
且從甚麼處入渾身在裏許便進。

佛殿云似真像假似假像真合眼禮你三拜不免換
卻元辰便拜。

伽藍云護法不如護己護己則無一法珍重珍重。

據室云諸佛列祖到者裏也須卷舌且道利害在甚
麼處拈拄杖一齊打散。

上堂拈香祝聖罷次拈云此一瓣香自從蹋破草鞋
一旦親蒙印可此是第五回拈出供養成都府昭覺
丈雪大和尚用酬法乳之恩斂衣敷坐白椎竟問昨
日蘭溪今朝玉泉如何是地頭底事師云退後著進
云不解隨人腳跟轉師便打乃云道無異徑理絕殊
途言是則無一不是言非則無一不非者裏是非俱
剷理事圓融直得如天普蓋似地普擎正恁麼時且
報恩一句作麼生道九萬里鵬纔展翼百千年鶴便
翱翔。

防禦王公送衣帽至上堂頂新帽穿新衣著新鞋子
細思量秖是令人不該遂顧視左右云且道為甚如
此起身合掌云難消。

結制上堂祖令當行人天喪膽有不惜性命者麼顯
首座問最初威音王末後樓至佛樓至即不問未審
威音王參見甚麼人師便打座一喝師云你道是那
一箇座又喝師連打兩棒座拂袖歸眾問未見和尚
前和尚在學人肚裏已見和尚後和尚在學人當面
肚裏底是當面底是師云還我性命來士無語師連
打兩棒問如何是玉泉境師云萬壽山宜天地準如
何是境中人師云眼見耳聞僧禮拜師便打乃云大
道沒影蹤非結亦非解答定腳頭直教徹此中大有
好光彩又云今朝十月十五會集人天共語不容分
外提持秖許腳跟薦取推倒真如法界掃蕩諸佛列
祖直須心心相照則無一事不合天地念念相依則
無一理不貫古今茲承王檀越開此無遮勝會請山
僧陞座向人天眾前唱無說之說演不言之言山僧
秖得厚著臉皮說幾句澹話以酬所請汝等諸人參
須真參悟須實悟庶不虛今日相聚珍重。

薦嚴上堂日日日東出日日日西沒細細躊躕太反
覆不如洗腳上繩床管甚麼天管甚麼地拳作枕兒
只獨宿驀召大眾云當此之際且道姜文達陳氏舒
廷紀石氏還有安身立命處也無片片白雲去復留
看來隊隊黃金骨。

薦嚴上堂拈拄杖云見麼滿眼本非色喝一喝云聞
麼滿耳本非聲既非聲又非色合作麼生是邢斯道
宗親底面目喝一喝云西風一陣來落葉兩三片復
舉天童老和尚云擬欲參禪圖脫生死已錯了也不
擬參禪圖脫生死又錯了也玉泉又且不然擬欲參
禪圖脫生死恰是不擬參禪圖脫生死更是召眾云
天童恁麼道玉泉恁麼舉且道還有優劣也無拍禪
床云參。

上堂今朝十一月廿七副府疆請討巴鼻若有銅頭
鐵額者不妨出眾通消息有麼有麼問如何是體中
玄師云眉毛眼上橫如何是句中玄師云一腳蹋兩
邊如何是玄中玄師便打乃云玄玄玄破五作三妙
妙妙呼雞作鷂撞著寒山拾得淨盡掃玉泉不惜兩
莖眉告報諸人莫妄造若妄造晴天霹靂當頭糾且
現前受用作麼生道動容揚古路不墮悄然機。

登庸趙居士薦嚴上堂昨日三十今初一露盡人間
閒消息生死茫茫未徹頭戴角披毛無休日回頭一
蹋直到家威音王佛亦無比。

薦嚴上堂生不知來處謂之生大死不知去處謂之
死大既都不知生死本無定體生亦無生相死亦無
死相過去也如是現在也如是未來也如是且憑甚
麼力到恁麼地目前證得金剛體馮氏祖禰親授記。

臘八上堂舉拄杖云爭奈無人領荷設有領荷得底
未免頭破腦裂有麼有麼問棒喝交馳且道利害在
甚麼處師云叫汝莫當頭僧進前一步師劈頭便打
乃云子夜星斗懸瞎驢得授記雲門打殺伊玉泉不
鈍置震威一喝云還見釋迦老子立地處麼復喝兩
喝今承一如居士辦供請山僧登座向人天眾前作
箇通事行不行之令舉不舉之談且超越一句又作
麼生師子窟中無異獸象王行處絕狐蹤。




月幢了禪師語錄第一

月幢了禪師語錄卷第二
嗣法門人達最等編

* 小參

舉今舉古沉埋佛祖談心談性錯過自家到者裏道
有不得道無不得道非有不得道非無不得道非非
有不得道非非無不得畢竟如何良久云不得不得
閱藏小參者箇事如千日並照秖是無你下手處無
你證入處於無證入處別立一機猶隔大千在明晨
開演海藏欽祝聖域今日事不獲已與諸禪德預通
消息要知此經不在文句上不在視聽上不在寂默
上不在博采上即雷動風行豈不是經鴉鳴鵲噪豈
不是經日往月來豈不是經雖然如是諸人若作此
會一棒打折你驢腰莫言不道。

小參了上座昨夜入艸求人並無些子影響而今一
網俱收有解𨁝跳底試出來看問多年功行今已圓
度驢度馬滿前川且道驢馬作麼生度師云寶劍逼
人寒僧拂袖退師便打乃云月月有十四月月有三
十大家共聚首且道承誰力良久云舉頭天外看誰
是我般人。

小參心不是佛智不是道山青水綠星明月皎有時
把住釋迦無潛身之路彌勒無退後之門有時放行
德山棒如雨點臨濟喝似雷奔道無爭奈萬物樅然
道有一毫動著不得且不落有無一句作麼生道時
西堂纔出師便歸方丈。

小參說禪說道望空啟告說佛說心喚假作真南明
不入者保社豈肯誤認生平設有箇英靈底聞恁麼
道把山僧拽出三門外爛搥一頓我道汝也不枉到
南明。

小參趙州茶雲門餅楊岐驢子威猛曹山木蛇惺惺
召眾云且道與南明案山子相去多少眾無對師喝
一喝云切忌瞌睡。

除歲小參古人烹露地白牛分歲蘭溪者裏無歲可
分亦無白牛可烹秪是燒松蓬剔慧燈門前爆竹兩
三聲驀召大眾云且道與古人是同是別良久云知
音不必頻頻舉達者從教暗裏驚。

小參者箇事直饒通身是口也無他說處通身是眼
也無他視處通身是耳也無他聽處通身是鼻也無
他嗅處通身是手也無他指處通身是腳也無他行
處不見僧問趙州萬法歸一一歸何處州云我在青
州做一領布衫重七斤山僧又不然設有箇出來問
萬法歸一一歸何處秖向他道且忌口著諸人若在
者裏討得下落來方丈通箇消息。

* 廣錄

節度使范耑書問云不佞切於宗乘無由一睹請和
尚方便師以偈答云息心甘自陷著有還差互兩道
眉高著一條脊直豎正如井覷驢莫將心戀悟欲見
本來人緊恰好照顧范感悟因讀破山師翁語錄至
一點明星剌眼開輝天鑑地歎奇哉當時想是無禪
客若有和聲打落腮於此致疑錄出請決於師復答
偈云點鐵成金在霎時聖凡不二此何疑此疑一涉
程千里秖許親親獨自知遂深契之耑李公謝云撫
臺覽偈大悅言欲修行不能斷辛師云修行不在斷
辛公曰撫臺萬民所賴修行不得師云撫臺得卻是
居士不得公遂禮拜求開示師云欲了生死參悟為
最不知生之來處死之去處豈可不疑不疑則不悟
不悟則如地無種何處有收更或隨波逐浪馬腹驢
胎阿誰免得所以古人教人參萬法歸一一歸何處
疑來疑去忽然疑團打破生也是者箇死也是者箇
如珠走盤如盤走珠豈不快哉公作禮而去。

* 茶話

大盡三十日小盡二十九大眾普喫茶切忌打溼口
若也打溼口拄杖劈脊摟。

雲衲叢叢聚頭箇箇毛生板齒吞跳栗棘金剛全然
不挂些子雖然如是也要向􂺈薦取。

楊岐栗棘蓬豎拂云靜隱龜毛拂縱有解吞吐也須
白汗出良久云還有恁麼人麼時維那吹滅燭師云
緊妨噎殺。

光明赫奕無少無欠覷著則兩眼俱瞎咬著則咽喉
齊斷設有箇不挂唇齒底也秖救取一半。

今日值端午大眾休別睹若別睹靜隱山中出艾虎。

* 入室機緣

首座入師云者裏還有賓主麼座喝云是賓是主師
打座拂袖歸眾師云了。

西堂入師云兩堂下喝畢竟誰是堂云二俱不是師
連打兩棒堂云如是如是師直打出。

僧入師以拄杖左邊指云且向者邊著僧便行師云
你又恁麼去那僧喝師直打出。

* 勘驗機緣

楚雲參師云甚處來云澂江師云止和尚有甚言句
云有甚言句師云恁麼汝不從那邊來云和尚猶是
者邊漢師微笑。

僧參師云把斷咽喉作麼生道云某甲不道師直打
出。

問僧甚處來云雞足師云迦葉與你道甚麼僧茫然
師云空走一回。

問僧南泉斬貓汝作麼會云血流三千里師連棒打
出。

醉舌參師云未跨門時三十棒汝作麼領略舌便喝
師云維摩一默又作麼生舌拂臥具便出師云未在
一日召云吾有一事汝作麼承當舌喝師云汝再道
看云道破則不堪拂袖便出師可之。

問僧那裏來曰六詔師云甚處住曰無住處師云亂
走作麼僧無語師顧侍者云將茶與伊溼口。

善權辭師豎拄杖云不可喚作拄杖汝作麼生權便
喝師云鐵蛇橫古路作麼生過權拂袖出師把住云
道得即去權云教某甲道甚麼師噓一聲。

雪基齎靜明老人書至師捧起問云者是老人字麼
曰是師云在甚處著畫曰在者裏師云放子三十棒
曰過在甚處師云向下文長。

僧參師云有言非究竟無言究竟非速道僧茫然師
云終非究竟。

師召僧僧至師連棒打云逐色隨聲漢不打更待何
時。

極乘參師云如何是佛法大意乘喝師云心佛俱非
你作麼生日一任縱橫師云玄沙道底曰者裏的是
徹頭處師直打出。

顯今參師云汝從南華來有甚言句曰正要和尚疑
著師云疑箇甚麼顯便喝師云莫是者一喝麼曰被
和尚勘破師微笑。

師詣造衣處拈起一塊問顯今者箇從前千頭萬緒
因甚得成片去曰不識師云為甚不識曰一任卜度
師隨聲掌云卜度箇甚麼顯遽答曰不勞註腳師直
打出。

* 問答機緣

僧問和尚教參活句如何即是師便打僧擬議師云
為甚又逐死句。

三目禪師乞牧牛頌師云須用自家底始得曰也要
看過師云用看作麼目擬舉拂子師云早已勘破了
目作色師笑而出。

禹門老人耑使送法衣至師拈香禮拜云老大箇漢
時節也不識僧云此是好事師云好事不如無。

士問萬法歸一一歸何處師云合取狗口士罔措時
聞板聲師云喫粥去。

士問古聖運神通未審神通作麼生運師云幸得居
士到者裏。

士問天龍豎指和尚豎拳是同是別師云春蘭秋菊。

僧問承和尚示南泉斬貓意旨某鈍滯連日師掌云
者野狐精僧與師一推云瞞不得瞞不得便出。

尚書扶檀越入山云求為弟子得麼師云不得曰如
何即得師云無你承當處。

僧問如何是和尚心要師云無孔鐵鎚當面擲曰如
何得入師云看腳下曰如何是向上事師云眨上眉
毛早已蹉過曰如何是作止任滅師云截曰如何是
閉門打睡接上上機師云奈汝在門外何。

官人問語言文字猶落言詮望和尚指示師云指示
更落言詮官禮拜師云好與三十棒。

惺庵問蒙開示後至今兩頭不著師云你向甚處安
身立命庵罔測師喝出。

士問千載奇逢求和尚一言半句師云坐卻舌頭。

督捕戴公入山問弟子於世間經史靡不精通師驀
豎拂子云通得者箇麼公罔測師云將謂將謂。

金騰道張公入山問云弟子進堂同住得麼師云看
居士作麼進曰假如進了和尚又作麼生師云也不
放過。

僧問十二時中如何降伏其心師云汝將心來僧無
對師云恁麼即降伏也。

師偶閉戶一眾驚疑太府李公請出師云我者裏上
至三十三天下至無量無邊世界和我八萬四千毛
孔總是箇關你道在甚處出入西堂云看腳下師便
開。

達鑑居士冒雨入山作禮師云殃及居士拖泥帶水
曰不曾溼師云又拖了一身也。

問僧人人本有為甚茫然不曉曰咬著蹋著師以拂
子○云者箇還蹋著也未僧繞一匝師云失。

俗士問云弟子久慕高明奈紅塵擺不脫師云為甚
到者裏士無語師云果然擺不脫。

僧問如何是袈裟下事師以杖指云且向者裏著時
九有錢文學不出眾云不隨和尚腳跟轉師云瞎曰
盡大地是一隻眼師云瞎瞎。

朗玄問某特來求和尚分付師云分付則頭上安頭
曰不得春風花不開花開須借春風力師云此時冬
景何得言春朗無對。

師赴齋回居士送云弟子送和尚到者裏和尚送弟
子歸何處師云禮拜著士便拜師云在何處士罔測
師便打。

僧問生死向何處了師云燈光明似日。

士問不是心不是佛不是物是箇甚麼師隨便喝士
作禮云謝和尚慈悲師云你道是箇甚麼士云穿衣
喫飯師云不是不是。

* 法語

** 示雪基禪人

雪基上人懷古德之志味善財之風不惜形骸雲瓢
雪笠涉水登山遍參天童雪門黃檗及我昭覺老人
經今不自歇心與余共居一味乾爆爆地直教全身
放下勿助勿忘水到自然渠成設使東秦西楚朝南
暮北與道遠也思之。

** 示皎月禪人

衲僧家須發勇為心立決定志如百戰場中拒敵倘
稍有失計縱聖力匡扶亦不勝任今山野不惜眉毛
絡索語汝須捨逸趨勞立下死心做去毋論徹與不
徹著著向釋迦眉睫上斫斧彌勒開顏處揮斤若無
者番手眼依舊黑漫漫地。

** 示月浪禪人

欲脫生死必將父母未生前事提挈到佛不能親祖
不能近了沒巴鼻處則知參學事業猶是錦上堆花
傳佛心印亦是好肉剜瘡汝若到此田地始信恁麼
說話其或未然當以勇銳志單刀直入。

** 示孤燈禪人

孤燈禪人從江右至蜀欲了本分萬里參尋知識殊
不知本地風光秖在穿衣喫飯時運水搬柴處何嘗
昧卻但古人弄巧成拙把箇鐵饅首教末代兒孫晝
參夜參參到計窮力極始有相應地山野大不然眾
生本不迷諸佛何嘗悟若道悟是謗如來倘言迷又
欺自己須知古德三登九上是自起自倒。

** 示祖鼻首座

教外別傳之旨未嘗有一法與人亦未嘗令人承領
如壁立萬仞似白日青天所以臨濟佛來也喝祖來
也喝德山佛來也打祖來也打汝向後若把茆蓋頂
直須總不恁麼去且道如何即是咄。

** 示一則禪人

此事如登極頂亦似太陽初昇愈行愈不盡愈出愈
光明少涉思惟自取喪身之兆了上座恁麼說如向
虛空裏挖孔深淵中摸月若有佛法商量不惟埋沒
先聖何故三十年後。

** 示楚雲首座

禪和蹋遍天涯參遍諸方向孤峰絕頂上三二十年
飽風飽雨要與佛祖作隊硬赳赳地孤迥迥地一任
龍天推出猶然不顧始有出群超格分。

** 示具眼禪人

做禪和子務要手腳貼實將前所見所聞一併拋向
無陰陽地上於行住坐臥時諄諄切切不要放過一
任逆順境界都盧不管如斯體理卓卓有出身路始
有參學分。

** 示遍容長老

遍容長老與吾師翁契久今日覓吾幾字也是無醜
圖醜我欲讚公公無何有我若罵公公非少口呵呵
幸得覿面不相逢相逢定要劈脊摟。

** 示湛水禪人

禹門茆坡兩戰不勝便心憤憤束包萬里向劍刃上
烽煙中橫鑽直闖不顧性命而來安龍欲與佛祖為
冤氣壓諸方而去不知放下蒲團勝負之心一時冰
消瓦解如靠銀山鐵壁到此信知安龍無法與人商
量無禪與人計較既無法又無禪乃執筆云者箇漸
他時異日切忌作佛法見作禪道見若作此見一棒
打折驢腰莫言不道。

** 示乳源西堂

從上古德擔當此任莫不從因地上打起精神所以
六年苦行而明此一段大事斷臂立雪而了此一段
正因負石蹋碓而完此一段勝量汝既隨吾左右歷
盡險岸幾經鞴爐卒風暴雨靡不相加待異日向孤
峰絕頂處忽爾推出始知酬前萬倍幸甚。

** 示嵋霽禪人

佛法兩字山僧固難啟齒亦難下筆何故山僧不知
有佛不知有法更不知有眾生唯不知有佛法眾生
所以據條白棒是佛也打是祖也打問也打不問也
打管教一刀兩斷勿起第二念。

** 示聲遇禪人

古德高流腰包荷笠千山萬水幾費勤勞向大爐鞴
不顧性命千鍛萬鍊直要鎔成箇器所以年深月遠
辛苦亦安終不畏難忽一日觸著磕著自是驚天徹
地。

** 示達鑑黃居士

達磨西來不立文字直指而已居士諄諄求老僧法
語早已曲了也若得不曲直須回光反覆自看賞刑
賞罰處也自看驅奴使婢時也自看村歌社飲時也
自看喜怒哀樂時也自看解帶脫衣時也自看然後
看得知覺全無生死雙泯菩提涅槃真如解脫了無
所得於無所得處全體即心即佛如是見得徹把得
定即火宅塵勞翻為清涼寶所刀山劍樹悉是玉蕊
瓊枝其或不爾馬面牛頭依然猶在。

** 示達尊善人

信為道源功德母信能遠離生死苦信能必到如來
地爾既信佛開方便門以四事供養法華云我適曾
供養今復還親覲然雖親覲但於生死路頭未曾曉
了因而再四再三請老僧形於紙筆向第二門頭施
箇把柄去且如何即是不是心不是佛不是物從者
裏按定不被塵勞所撓不被諸緣所繫不被聲色所
搖不被物欲所礙不被人我無明見聞覺知所轉一
朝扭翻鼻孔佛也難近其傍祖也難親其右既有者
箇威光即老僧說底亦如夢幻設或未然莫閒閒地。

** 示松石禪人

世之稱禪和子當如松與石萬物凋謝他亦挺然四
時互換他亦渾然山枯海竭他亦凝然天翻地覆他
亦宛然據汝拜懇法語以為終身策勵又且不然何
也汝於未生之際脫體現成纔一念萌動便不如松
如石也。

** 示朗輝禪人

朗輝禪者請法語老僧無處啟口齒直將生死挂眉
尖立箇金剛不壞體行問生從何所來坐究死向甚
處去閒忙動靜只如然待賓迎客不外此任他八面
境風吹勿將此志移毫許榮華富貴心沒貪成佛作
祖意休起秖以生死自究明世間法法無干己一明
一切無不明切莫顛倒障諸己痛將者箇徹頭尾直
教虛空爛到底。

* 行實

師於甲午年春辭禹門一則禪德接住安龍湖山一
日大眾入室作禮乞述行繇孤燈云人疑和尚為公
為卿請示行實以決眾疑師云余生寒微家更無異
跡乃蜀重慶江津毛氏子母姓陶因夢僧送桃令噉
感而有娠於甲寅七月廿日未時生乳名應僧寄名
於寶山師從幼喜親雲水未幾聞金剛經遂著意理
會自思身如夢幻生死臨頭誰作主宰故持金剛經
年至十六壬申春侍母朝寶頂余乞僧指示僧云你
年少且去念佛於是將經曉夕默持後感異夢不覺
疑情頓發自謂遠離顛倒夢想此夢從何而有遂求
決於僧僧云成佛成仙秖在心卻如沙裏去淘金塵
垢淨時金自現免向他方外面尋余聞之疑情益甚
胸中似有物礙不能自釋一日獲楞嚴解謂忘境不
忘心終成虛妄余問之老衲衲云境可忘心不可忘
忘心則成死物予曰終非究竟又請益一老宿宿云
你如何予曰心忘境自寂宿然之示偈云莫執忘形
與死心此箇難醫病最深直須兀坐探淵源始得見
性識天真予禮謝復閱楞嚴幾忘凍餒因患寒疾三
返舉止唯艱誓願出家是夜果寧奈瘡瘧愈重白母
薙髮於寄名師會下未久令過經弗合予志遂往重
慶謁破雪和尚雪云何處來予曰本地雪云何處人
予亦曰本地乃咨念佛話雪云念佛也入地獄不念
佛也入地獄予曰不會雪云參去遂辭參歸源大師
改參萬法歸一一歸何處三年心如木石行不知行
坐不知坐至一切迎賓待客渾無異念總在一歸何
處上著到忽一夜至四鼓時心境俱空豁然有省往
昔礙膺之物一時粉碎若佛若祖自我流出始知婆
婆原是小新婦遂呈偈倒跨崑崙走得來忽然又被
火星催通身逼拶腥臊也惹得虛空沒下挨源曰猶
是蝦跳不出斗予震威一喝云請師速道源云蒲團
圓似鏡予拂袖便出一日辭源上別峰依破雪和尚
雪云者裏刀耕火種住你不得予曰更少某甲不得
住後稍有未到處深加鉗鎚不意雪師示寂後依靈
筏和尚甲申六月避秦侍筏過銅梁白水寺值夜半
予曰請安筏云著忙甚麼汝欲圖快活去予曰不妨
疑著一日命作中秋偈曰目擊天樞耀山川瑞色新
一輪橫海上遍界盡光明筏然之丙戌菊月辭筏抵
婺川參象崖和尚問猛虎不棲平川獰龍不宿兔穴
未審以何為據象云氣沖霄漢予曰恁麼則靈然獨
露去也便出丁亥春侍象過彭水象云你昔在別峰
做甚麼予曰一事也無象云恁麼空度日了予曰穿
衣喫飯進酉司職後堂予具威儀辭象云誰賓誰主
予一喝便出因上堂問威音者畔即不問威音那畔
事如何象云庭前數株竹予曰猶是者畔事象云門
外幾莖松予曰某甲則不然象云你又作麼生予便
喝象便打予拂袖而退一日予舉起坐具問恁麼則
錦上添花不恁麼則戴角擎頭總不恁麼時如何象
便打予一喝象又打予復喝象連打予連喝而退又
問平定干戈即不問衣甲卸下時如何象云天下太
平予曰太平後如何象云萬民樂業予曰恁麼則野
老謳歌去也戊子春命理叢林兩載甘苦備嘗一日
值禮懺次象問為甚代魔王禮佛予曰不敢負恩云
魔王有何恩予曰切莫瞞人遂命頌曰朝打三千暮
打八百知恩報恩阿誰識得云未在更頌予曰蒼天
蒼天象休去己丑臘參本師迎於旅亭師云甚處來
予曰黃檗師云何人同來予曰秖是某甲更與阿誰
師云黃檗安麼予曰和尚請茶遂侍師過禹門職維
那兼理方丈上堂予問爐鞴初開鉗鎚大展衲僧性
命盡在和尚手裏師云汝喚甚麼作性予便喝本師
驀頭一棒予曰恁麼則和尚性命亦在某甲手裏本
師亦打予拂袖而退一日觀水次本師把住云不許
思索呈水車偈來予即口答曰團圞一箇子平地波
濤起濟人兼濟物不濟心不死庚寅年職西堂入室
本師云臨濟兩堂首座相見齊下一喝那一喝是賓
那一喝是主予踊身而出八月命看牛山監收本師
以源流拂子並信金至予曰某敢妄荷此任耶即抽
身出綏陽以啟呈上曰叢林有興廢佛法至凋零蓋
為不得其人倘得人又何患佛法之不盛叢林之不
整也且某原一懦夫未具大乘根器豈敢妄擔重任
耶(云云)辛卯夏歸覲大冶兄云請源流一看予曰不
必冶云毒鼓已振三巴堅執作麼予因而受之者便
是從前參請之繇今日眾兄弟相索不得不出此醜。


月幢了禪師語錄卷第二

月幢了禪師語錄卷第三
嗣法門人達最等編

* 頌古

「世尊初生一手指天一手指地云天上天下唯
吾獨尊。」

【脫體分明露出指天指地舉揚無佛各自稱尊惹得
癡人打慞。】

「夜睹明星。」

【坐久成勞誤認明星源頭一濁到底不清。】

「世尊陞座。」

【沒量漢兒上法臺大驚小怪惹人猜文殊椎下重拈
出百萬人天盡活埋。】

「女子出定。」

【出得出不得太煞多饒舌文殊與罔明眼中重著楔。】

「臨濟三頓棒。」

【冤報冤兮讎報讎三番痛棒恨無休平空殃及兒孫
也引得人人犯腳頭。】

「奪人不奪境。」

【一拶鋒鋩盡淨除地雷競發楚雲舒形山野色凌霄
漢幽鳥銜花入帝都。】

「奪境不奪人。」

【空拳赤手立殊勳五嶽移來沒半分驅聖馳賢彈指
許龜毛拈起覆乾坤。】

「人境兩俱奪。」

【肘後符行觸處通色前無物敢當鋒祖基佛業成煨
燼大地山河絕影蹤。】

「人境俱不奪。」

【魔宮虎穴任優游狗膽羊肝燕酒樓驀逐婬坊花市
裏太平句子詠無休。】

「臨濟四喝。」

【一喝金剛劍正施劈開風雨絕玄微銅頭鐵額俱截
斷任是虛空也皺眉。

一喝金毛踞地時腥臊惡辣勢威威四方百獸潛蹤
跡孰敢當頭正眼窺。

一喝探竿影草裏直教枯木徹頭尾千端萬緒始應
知南極起雲北斗雨。

一喝不作一喝用群陰徹地連天凍艸鞋𨁝跳上海
門塞卻風雲雷雨洞。】

「廓然無聖。」

【廓然無聖驀然呈卷盡餘波意旨深熊耳山前成滯
貨梁王殿上絕知音。】

「達磨面壁。」

【九年坐得骨頭疼將謂相瞞後代人若遇英靈親辨
驗棒頭一頓不容情。】

「三關。」

【我手佛手不別撈三搭四弗歇時而捉出金彈打碎
虛空骨節。

我腳驢腳齊走歷遍天涯海口縱橫不立聖凡兔角
尖上現醜。

生緣人人日計六韜三略俱備破千裂萬成行上下
四維捏聚。】

「麻三斤。」

【如何是佛麻三斤洞山老漢口皮薄若還撞著白拈
賊連夜偷去搓成索。】

「無縫塔。」

【不同格子勢天然倒影長江射九泉任是巧工難畫
繪風吹日炙到驢年。】

「庭前柏樹子。」

【庭前柏樹子擬議隔千里明眼衲僧無處尋鷓鴣啼
在深花裏。】

「乾屎橛。」

【乾屎橛疑殺江南狐兔客夜半烏雞笑點頭鐵圍撞
倒蘆花月。】

「本身盧舍那。」

【坐地看人忙應知我太懶眉毛剔起時渾身赤袒袒
箇段風流刺人眼。】

「破沙盆。」

【叢林破沙盆盛粥並盛菜秪為掇不起豬嫌狗不愛。】

「須彌山。」

【動未動時空悄悄黑漫漫地向誰討秖緣不起箇念
頭卻被須彌山遮了。】

「僧問雲門如何是一代時教門云對一說。」

【山高路險勿因循駟馬難追石火精對一說時墮塹
矣瘖人說夢與誰聽。】

「僧問雲門不是目前機亦非目前事時如何門
云倒一說。」

【一劍橫空伏尸萬里勦絕廉纖刮盡心髓倒一說生
情委黑漆燈籠跳躍起。】

「口是禍門。」

【量大福亦大機深禍亦深弓梢懸壁上八面任風生。】

「萬法歸一。」

【萬法歸一一歸何漁翁灘上弄竿蓑忽有人來相借
問移舟載月下煙波。】

「竹篦子。」

【絕點澄清略較些無端平地走龍蛇首山老子無情
見撞著箇人打落牙。】

「布袋和尚。」

【六合相將一袋收絲毫不放過關頭朝朝出入無回
互幾箇男兒覿面休。】

「子胡看狗。」

【突露聲兮復露牙驗人險處較些些縱是三頭六面
客亦未輕輕放過他。】

「主人公。」

【灰頭土面箇狂夫潦倒不知白與烏地覆天翻唯自
許那將蹤跡落江湖。】

「船子度夾山。」

【釣竿直下入深潭將謂金鱗食餌先撥轉疑團連點
首洪波浩蕩鼓三千。】

「夾山示眾目前無法。」

【大用現前不存軌則目前無法兮萬象羅列山水悠
悠兮遐邇應徹咦眉毛橫眼上莫認天邊月。】

「德山托缽。」

【一箇郎當漢自倒還自起艸鞋獰似虎不會末後句。】

「洞山寒暑。」

【枯木龍吟非偶然杜鵑啼血染枝煙落花每隨流水
去寒暑何曾近得前。】

「二祖立雪。」

【六花片片逼人寒擬覓心安心不安冷地斷他一隻
臂卻成當面把人瞞。】

「洞山云直道本來無一物亦未合得他衣缽。」

【眼親手親蓋乾覆坤自顛自倒笑怪何人若約山僧
拄杖見伊恁麼說打得如泥化作塵。】

「有僧下九十六轉語末後云設使將來他亦不
受。」

【牙行經紀買賣有理百事合成寧分彼此若論將來
他不受正是細姑嫌嫂嫂。】

「僧問趙州如何是趙州州云東門西門南門北
門。」

【趙州東西南北門信口之談決有源隔壁有翁閒處
斷醉扶竹杖聽高喧。】

「僧問雲門如何是透法身句門云北斗裏藏身。」

【雨灑空階樹結珠寒來天下共聲呼秋行春令雲門
老笑殺雄雄大丈夫。】

「僧問五祖演一大藏教是箇切腳未審切甚麼
字演云缽羅孃。」

【奇哉義切缽羅孃打開藏海墨花香任是英靈難啟
口眉毛剔起萬丈長。】

* 分燈

** 雪基達師

「　再三再四歷年深眉帶霜雲眼帶筋心佛是非俱了卻單根兔角活人心」


** 劍端達祖

「　多年種下瓠和茄子實花靈意則嘉親拾一枚授與汝普天率土也周遮」


** 孤燈達智

「　曹溪一脈涓滴不施今日分付彌隆八極」


** 祖鼻達最

「　法法本無心無心亦無法付汝心法時無法無非法」


** 楚雲達普

「　二三派列有來源遞代相承不偶然為汝流通正法眼拈香惟待虎龍年」


** 乳源達禪

「　十年餘也共吾儕苦辣辛酸不寄懷我此付渠衣缽去蛇穿馬腹始陞階」


** 醉舌皈湛

「　少室一宗今古傳代代相承續有緣吾今付與蛇頭去一任天涯倒弄拈」


** 善權達位

「　久墮衣盂在大庚古今英傑豈能提吾儂拈出親分付龍馬牛羊莫共棲」


** 義廓達玄

「　種因因亦實種果果能成因果不虛應三界汝唯尊」


** 極乘道真

「　遍參幾不問春秋氣宇如吞萬斛舟付汝龜毛拂一柄碧雲深處按龍頭」


** 顯今達古

「　大地拈來捏作泥丸成一粒不虛施只今付與闍黎也時至方堪救悟迷」


** 惟尊達自

「　瞎驢邊滅已多時千載風聞不再疑我固拈來親授受燈燈續燄永無移」


* 書問

** 復冢宰鄧檀越

感荷德愛至矣林間人不意有肉身菩薩話會也但
一向未悉吐露根源致令燈籠抱劫石之思露柱懷
明月之念弗知何日再商。

** 復府內眾檀越

巢棲穴息木食艸衣乃道人分也更向利刃上翻騰
猛燄中跳躑誠然瞎禿活計但非可語貧道承命架
廬布以金帛為貧道計奈寡行尟德未敢如命璧謝。

** 復李道臺

過情言貧道有股毒氣從百艸頭上殃驢禍馬貧道
且驚且喜何也不意今日殃及居士又謂盡大地是
一顆米大修行人從何處下口貧道劈脊便棒又謂
從口入耶不從口入耶合取缽盂耶貧道謂疑殺居
士又謂肚皮七穿八穴未免叫償命貧道和聲便打
云償甚麼命管見如斯試分析看。

** 復王月時文學

來書云空庭冷澹不知居士家業已被貧道盡底劫
在龜毛拂上若實趣道須將從前經過路頭并奇特
知解一一剷卻剷到無可剷處剷得大地平沉虛空
粉碎便是收因結果時也此復。

** 復果詹時文學

扎謂閒忙動靜也秖恁麼大限到來無常逼迫也秖
恁麼者此墮在無疑必死處好與三十棒須知恁麼
中卻不恁麼不恁麼中卻又恁麼始有趣向分又云
閱大慧禪師語錄云要將生死二字貼在額頭上咄
癡漢秖如四大分散後生死貼在甚麼處又云如負
人重債被債主守定門戶逼取急無措辨相似咄汝
於何劫負甚麼債來又喚那箇是汝債主速道速道
又云但時憤然要明此事憤然且止此事畢竟從甚
麼處明冒陳管見不知居士何以教我。

** 復羅平張教諭

承教俗緣難割薄宦牽絆我道公錯又謂世出世法
聽之於我一日遊山有悟我亦道公錯又謂仰冀法
雨指迷途於幽谷我更道公錯錯錯且道者五箇錯
字是殺人句耶活人句耶試檢點看直饒檢點得出
依前漆桶不快。

** 上昭覺老人

違座八載咫尺天涯遍界荊棘參天滿目狼煙攘地
恭惟和尚起居萬福涕唾咸珠末運整頹綱陳年之
枯骨謳吟遐方翻義海曠劫之頑石變化適辛丑夏
飛無見頂像及慈旨到了唯哭類笑即笑同哭已而
將錯就錯捏目膜禮欲刊艸集恐玷先乘伺法賁錦
官匍匐恭稟誠惶誠恐百拜上啟。

又

一十四載瞻禮歎未曾有三五千曆侍右究竟全無
了誠惶誠恐罪深河海恨智狹識淺百無一能適逢
昭覺重新愧無陳獻更值花甲風殘景物蕭疏俾窮
子報恩無地客秋不意鎮臺王檀越連次差官彊將
剎竿扶起玄沙虎直得放行由是學步再結禍胎轍
將微緣並艸錄呈上伏冀慈鑒百拜謹啟。

** 復醉舌上座

目來書並佳稿信之曹溪一滴賴以不涸但恐世人
飲之者死沾之者亡善須調治邇來宗匠門戶各開
風化獨扇倘涉見聞慎勿鬥勝及至誘引處毋露圭
角為佳。

** 復祖鼻上座

音問氣宇軒昂迥超今昔可謂師子爪牙法門綱要
既爾行可師法必重勿令毫髮許乖其勢便是萬古
弘規人天眼目致癩狗泥豬得叨藥石公之裁制自
是不群吾儕誤加丸散矣。

** 復江右葉居士

如居士謂茫茫黑海未知何處是岸即此未知兩字
正是捷徑恰好處須大著精采屏除見聞以致前後
際斷打成一片亦無一片影子自然信步到家不用
些子氣力此復。

** 復楚雲上座

住持大柄得人為幸所謂獨木不成林孤掌不浪鳴
也得來書與佳稿則知賢徒挺身弘道為釋迦老漢
出氣幸甚大約任非小小非急遽可為而美成在久
不待老僧口吧吧地特囑。

** 與達鑑居士

老僧所棲院子結在無陰陽地上一任神通妙用持
利刃帶鋒器底漢來無他插足處虛空消殞此院悠
久天地崩頹此院堅固務要居士蹋著受用無有了
日如涉身於易成易毀之場辜負老僧開門以待。

** 復顯今上座

子云巴掌拳頭血濺梵天且道泰時清汝何多事雖
曰臨陣交鋒佛祖不讓當知時節到來其理自彰又
謂未知老僧作何酬償待來不用一槍一旗管取勦
絕命根只如勦絕命根作麼生道。

** 復義廓上座

臨行時不暇門送言及末後句致令汝弗前進是老
僧咎然而此事非圖僥倖苟安須善保重謹操履不
與盲龜瞎驢同流共隊汝若肯甘澹泊不妨與老僧
棲止一上勿使甜果美食換卻元初本體囑囑。

** 復晉公梅文學

出手云已於火裏栽蓮似則似奈居士秖在有無內
外中間尋討未能向空劫已前領荷所以除去意識
分別知解則無有出身路寧不令貧道墮淚耶察察。

** 復廣南陸居士

來書偏於頑鈍者昔世尊棄皇宮入雪嶺為學頑鈍
龐老團圞頭學無為亦體此頑鈍更冀公向未有虛
空世界之先看頑自何來鈍從何起佛法世法者都
盧打成一片連者一片化之無跡運之無方則頑鈍
之用自是靈妙莫測矣。

** 復子公居士

手諭令人煩惱頓消不知此身之在火宅者善固善
矣弗知公以煩惱認為何物火宅復作何狀若端的
到前後際斷處忽然噴地一發方到懸巖撒手不必
移想時矣。

** 復司馬吳檀越

雲巢兀坐有眼如盲手札飛來致令露柱展眉懸慕
之心始釋謂謝絕虛榮皆賴山野金鍼一撥是則是
虛空墮地時公向甚處著腳又云得以優游山水嘯
傲時俗者俾古廟香爐並皆震動擬涉沉思縱潛形
於空無邊天亦屬偏見請反覆自看看者看底落在
甚處若會得落處天之上地之下淨盡無餘不著問
人自知之也。

** 復宿石張居士

古人夏不排窗冬不圍火又云毫釐繫念三塗業因
瞥爾情生萬劫羈鎖不識公腳跟點地也未若得腳
跟點地敢許酒肆淫坊魔宮虎穴豎去橫來可與大
年無盡把手共行我問你盡大地是箇火坑作麼生
跳出盡大地是箇無常作麼生避得盡大地是箇鐵
丸作麼生吞吐盡大地無一微塵許向甚處安身立
命速道。

** 復黎平司李馮檀越

手捧大作何幸如之恨貧道不善接人是聖是凡到
來一味痛棒熱喝教伊進無門退無路管取第二念
不生但士大夫學道從外打入則富貴故能包天地
挾十虛我輩自內打出卻貧寒因而毫髮難容纖塵
不立秖知有向上一竅。

** 復鎮臺王檀越

老僧住院以來食指作生涯空身為道業此身既空
生涯悉是假名道業盡成夢語閒坐之餘陡瞻示諭
珠光撲地俾拂子感嘆莫及也第云禪風教遠木鐸
聲弘欲沾毒氣者病僧駭然無地何故佛真法身猶
若虛空應物現形如水中月不知喚甚麼作毒氣者
箇境界總不出老檀越掌握中以是而知盡十方世
界靡不收攝盡十方世界尚無第二箇姓王底敢請
檀越直下信取況令威黔粵德被邊疆士庶莫不啣
恩艸木咸沾至化俟緣會時方敢拈杖觸碎鼻孔莫
言不道。

* 讚

** 釋迦佛像

稽首天人師四十九年說變化百千厚著面皮雀巢
頂上非智蛛網眉間若愚何為三界獨尊煞是娑婆
賊子饒你坐致劫空時依舊蘇嚕蘇嚕悉唎悉唎。

** 出山像

螺髮髼鬆坐若樁蒲團許汝妄承當看來覿體無生
活更累山僧為舉揚。

** 苦行佛像

鐵石心行鐵石事形如枯樁瘦而莫既山僧讚之不
及罵之非義直饒坐致平沉時未免拄杖道不是。

** 觀音大士

紫竹林中常兀兀弘慈應物遂人心千江月印清如
許觸處逢渠觀好音。

** 普賢大士

是相非相非相是相既住峨嵋頂為甚入此嶂若不
念先願力深請下火爐來算帳。

** 達磨大師(三)

四七之末二三之首不會韜光晦跡一味揚家敗醜
蹋折一花五葉蘆後代兒孫多犯手。

又

者箇精怪桑門大害點污多少英豪鼓惑無窮蒙昧
不契梁天子故墮嵩山債償不足兮劈不開到此兒
孫猶弗快。

又

不契梁王折蘆江上直饒露盡骨髓總是無風起浪。

** 本師老人讚

者老木𣔻似俗非俗胸藏萬有手拈棒拂顯佛祖威
入異類數半肩伽黎一頭驢骨憶昔冤沉如海深鋒
穎盡淨咸搦出。

** 自讚

據條白棒不容祖佛硬如鐵橛軟似羅縠全無為人
心第二月匪續請去供養他恐人不心服(楚雲普請)。

佛頭坐斷玉海飛煙有人問著腳踢麤拳挺然巍巍
悄地懸懸不留蹤跡向人間臉厚不值錢縱然描得
十分全難與鼻公一見(祖鼻最請)。

者箇古怪眼空四海不肯諸方龍象捉敗孤迥迥惡
辣辣任是丹青畫不成料得乳公無以柰(乳源禪請)。

世法不通佛法不會有大我慢無大慚愧慣以毒藥
殺人不用平和之劑結盡死冤家全不識進退者樣
無明頭不立佛祖位(劍端祖請)。

描也不著畫也不上換人眼睛豎拂拈棒膽大心麤
恁意放曠(雪基師請)。

者漢敗闕懸巖撒手惡辣鉗鎚無情掃帚英氣逼人
佛祖不有讚之即謗筆之甚醜公若請去供養智者
見之必嘔咦秖可拋向火聚中看他悠久不悠久(善權位請)。

括地包天而無聖凡春則花笑雷鳴夏則萬卉含煙
秋則金風體露冬則遍界凝寒者裏識得他面孔毛
頭吞卻大千而又何必曰真何以云讚令天下後世
人返失自家觀(惟尊自請)。

鬚短髮長非和尚像不通梵語華言單拈一條鐵棒
攝盡野狐形蹤不留佛祖榜樣者箇惡辣東西為甚
請他供養(天水維那請)。

至道無形至理無言直饒僧繇寫到十全打伊血濺
梵天借令大悲手眼教他無地鑽研求之不獲其益
讚之亦乃徒然無如彼此自適四大壞時不致墮落
坑塹咄(和持法孫請)。

老漢無點痕跡作麼描得著他有時天上人間為人
直切若以眼見則瞎復以心擬成魔秖是者箇古錐
佛祖亦無奈何伊今切忌多親近惟恐帶入野雲窩
(出蘊上人請)。

者箇老賊全不相樣問到祖意西來一味盲枷瞎棒
公若供養他恐外人生謗若生謗不枉靈山會裏同
酬唱(達鑑居士請)。

曠劫無姓名色相夫何有毫不動鋒鋩虛空顛倒走
如許大底無明佛祖爭敢開口稱為人天師誠然是
禍藪若或禮拜燒香葛藤絆汝心首(巖壁禪人請)。







月幢了禪師語錄卷第三

月幢了禪師語錄卷第四
嗣法門人達最等編

* 偈

** 辭本師老人

「　違師已涉程抱恨驢年深惟有巴歌曲幾回詠更新」


** 冬日別禹門眾友

「　幾年聚首共爐頭艸履情生逐野丘謾道熱腸分袂去朔風更待語無休」


** 即事呈禹門

「　將三就四匪良圖把柄鋤兒秖自居直待三三逢九五又從頭起立規模」


** 寄友

「　思君無計把詩題一句分明道破伊相識不知何處去春將柳絮送風吹」


** 送大冶法兄

「　憶昔渝城把臂時寒挑松火兩無疑快君先得乘雲興笑倒拈花那老兒」


** 復太僕寺蕭公

「　一物原無有甚門烏容聖位與凡存不緣真境安生妄豈陟神機便費論梅嶺風生清意氣義湖月曉破衢昏當軒有路通車馬何必馳心喫棒痕」


** 壽華亭侯王公

「　颯颯西風雨共齊山鳴谷韻慶無疑游人也效呈三祝為報君家㘞地時」


** 答太僕寺蕭公惠手爐

「　紅爐邊事喜君裁直下分明不用猜一涉馳思千萬里不知何日把心灰」


** 示君正周居士

「　挈杖當風卓白雲銀河斗柄兩相分頭頭已露鋒鋩事莫謂吾儕不示君」


** 示塗毒羅居士

「　缽盂口開情難盡一曲離歌事已休此去讀書亭上望應知湘水吼雲樓」


** 留別慧覺之石林庵

「　灘頭吼發奮天機任是那吒倒卻威縱有石林潛影相也須竿上再投磯」


** 與江城山最乘靜主

「　江城山畔結廬居月到窗前水到廚活火松煙烹白石芟茅唯問劫雲初」


** 別友

「　把臂松窗下何緣話別離菊花含笑遠錦浪載歌遲竹杖肩風月芒鞋傍野溪明明逼直路莫謂有多岐」


** 號石蓮禪人

「　石中何事迸青蓮日炙風吹氣更妍不假陽春分外別馨香特地逼人天」


** 送一則禪人

「　年去年來竭力深腳頭多被艸鞋侵汝今好向碧雲裏三尺鋤兒掘老岑」


** 號祖鼻上座

「　直指心地法如鐵橛牆壁若問阿誰維應當在祖鼻」


** 號醉舌上座

「　半字及滿字橫說與豎說到不思議處獨汝箇醉舌」


** 號楚雲上座

「　楚雲彌布蓋虛空日月山川沒路通截得西湖水逆上叢林自此喪宗風」


** 示別癡書記

「　年老心疲憶靜居披風啄雪傍山依文章錦繡如銷盡來喫吾儕白棒歸」


** 即事示眾

「　無位真人不會眠牛皮經卷久翻穿倒顛一字緣無
見撒向虛空絕正偏」


** 示楚雲西堂

「　耳若瞽兮眼若聾舌頭切忌鬥機鋒時臨自有殊光照水滿天湖月滿空」


** 即事別宜陽

「　光明殿裏不肯住卻將荊棘認珠林待我三生六十劫漫來此地打葛藤」


** 送雪基上座代省

「　劍峽全無一線罅一聲彈指破牢關風塵不滯眉尖上信步雲山去復還」


** 送祖鼻首座之鳳翥

「　傑出叢林奪祖機兩眉橫挂劍鋒依而今布露天涯外萬古英英意有餘」


** 施主請陞座師作困勢口占

「　連請茆居豈等閒儂家落落困高山可憐無限癡男女更要重加鐵柱關」


** 寄懶生法弟

「　揖別鎖江橋乘雲步九霄無心追舊友有志豎新標石虎風鞭逐泥牛雨索撩尟分緇與素因爾寄同僚」


** 送楚雲首座之雙溪

「　苦口叮嚀莫怠荒祖家事業不尋常教渠壁立巖頭上一任諸方道短長」


** 送祖鼻首座歸玉泉

「　玉泉歸去莫辭勞歷祖勛猷全節操老漢幾經曾退位千鈞重任在公挑」


** 寄一乘老宿

「　文上莫加點與世渾一箇擬心落二三隨境成漂墮咄門外白雲峰一座」


** 送楚雲首座歸圓通

「　弘道及扶宗預須與物融驀然伸出手自西又自東」


** 示廣南陸居士

「　罷釣枕孤峰此心並雪同形枯翻鐵面意澹破泥蹤日月真知己山川與性融何當施大惠一眾祝無窮」


** 復金騰張道臺

「　袖裏金鎚信手呈全生全殺沒人情若然居士能親薦管取煙波瞬息平」


** 復如潢居士

「　茆舍蕭疏裹白雲七零八落且容身直饒英俊難分曉未透關頭漫問津」


** 贈壯猷黃居士

「　中心底樹子挺然恒秀麗不被惡風吹息息清人意」


** 示三畏黃居士

「　野雲七八片微雨兩三聲驚醒地頭者勿勞更問津」


** 贈瑞雲劉居士

「　偶來無異說攜手暮山遊蹋斷谿礄石虛空笑點頭」


** 示天水禪人

「　理會箇不知如吞鐵蒺藜忽然咬得破便識未生時」


** 示成僊彭梓匠

「　花攢錦簇鋒利箇未兆之先刊得麼字字若從刀下識老僧笑汝太穿鑿」


** 復大一居士

「　隔岸遙看老𠎦牛追風捕雨不回頭而今鐵網籠霄漢四海獰龍一並收」


** 魚龍道中喫撲口占

「　偶喫一交似劈柴了無餘物挂襟懷秖緣未結陳公案依舊同兄弟飲齋」


** 因天水牧牛頌不恰遂示之

「　鐵牛無腳去來同日夕優游絕後蹤倏爾翻身奔藕孔大千無物不包容」


** 寄再三禪人

「　挂月樓頭接笑談並無消息與君探君今欲話從前事愧我羈留意再三」


** 寄溪聲法兄

「　不問山兮不問廛全收全放孰能攔情來記我霜花事興去酬他粥飯錢麈尾揮時煙浪靜杖頭卓處海天寬堂堂歷歷皆家計一擊銅頭鐵額穿」


** 病中偶占

「　老病年深恨未休阿伽陀藥最難投翻身不覺金山碎唯有藤條不夜秋」


** 月印山

「　孤輪懸漢外斜影落山中異照生晴夜千江興不同」


** 浴池

「　頓開一大口吞佛併吞祖若箇衲僧來一時俱活煮」


** 點燈山

「　造物生成不假工明燈灼灼映長空光聯劫外誰分析一段清奇自不同」


** 丈菊

「　箇段英奇別量天度地長秋行春令也歷歷操風霜」


** 遠鐘

「　破曉何方寺鐘聲到上林雲山遮不住數數出高岑」


** 避暑

「　茅居深處古林東冷眼何分異與同泉石豁開情澹澹荷花拈起意濃濃寒崖密樹重陰靜碧澗洄瀾萬派通擬欲直趨雲漢上葛衣高挂嶺頭松」


** 宿高明寺有感

「　散步臨斯剎僧殘寺亦零晨昏鐘鼓寂上下燭燈沉亂艸為趺座麤拳當枕橫深嗟成假寐一覺到天明」


** 雪中次韻

「　江山一色塗野澗絕聲呼分外玲瓏遠於中皎潔孤銀山飛白練玉樹挂真珠不為寒催逼焉能徹底舒」


** 除夕

「　兀坐松窗事事疏更深無偈與人書爆聲震裂驚天地不覺今宵夕已除」


** 鉏艸

「　根頭勦絕始心灰野興從茲盡放開翻轉地皮和月摟了然伸手不他猜」


** 次從軍行韻

「　土面灰頭共打眠日隨秣馬疾如煙杖藜卓處旌旗動鼓樂鳴時缽袋懸枕畔亂雲堆白骨匙邊熟氣雜餘羶堯天舜日何時晤但拂龜毛續正傳」


** 七星峰

「　何來幾點勢如星獨耀長空今古明澗底影含山色麗聳然滴翠布雲深」


** 同司馬梁公石頭山晚眺

「　突出群峰箇怪山殘霞疊疊挂腰間幾回悵望歸鴉盡掉杖還敲最上關」


** 化戒衣

「　鷲嶺傳來直至今東拋西擲有誰欽斯時舉似檀那也出手相添一線因」


** 早梅

「　稜稜氣宇奪芳妍老幹從茲賣弄先秖為一番寒徹骨故今嘯傲自天然」


** 即事示眾

「　底事分明絕正邪秖緣認影有殊差人人向此須珍重莫把驪珠去溷沙」


** 秋晚宿玉泉

「　夜靜晴天爽圓音醉玉樓不聞魚弄藻那問月移舟百八鐘聲切三千鼓拍悠慵慵枕石上獨據在源頭」


** 汀聲

「　萬里潮音到耳邊魚龍深解句中玄聲聲傳遍三千
界秖教游人向此穿」


** 師子峰

「　踞地盤空勢太奇雄雄猛獸莫能依騎聲蓋色高岡上不異當機震吼時」


** 水車

「　機關卓定去還來聲震乾坤疾似雷摶捖長河頻蕩漾凌空孑孑任君裁」


** 挂月樓

「　危樓高插青霄外玉鏡移來挂壁前四顧雲山堆晚翠適然乘興把詩傳」


** 石筍

「　生成自不牽枝葉達者烏能較短長節操已經霜月老許誰伸手得拈嘗」


** 寄趙鎮臺

「　夜話其中有別傳也曾直截為君拈而今未審如何委委得忙忙好著鞭」


** 示悟心行者

「　三喚侍僧忠國老婆心一片就中煎蘭溪不欲重分析鐵鑄心肝教悟穿」


** 別靜隱

「　多年滯寂在蘭溪究竟無功適自迷不意雲騰飄赤足芒鞋今夜挂松西」


** 住丹霞有感

「　眾山之聚結丹霞穎脫虛空上靡差雷掃電揮時熠熠風呼雨應日吧吧杖開金闕乾坤靜麈拂玄關日月奢劫外春光恒熾盛何須據坐寶蓮花」


** 雪中示眾

「　分雲闢霧上丹霞暢我詩脾意況嘉天雨寶花分半偈地聯玉樹轉三車狂猿有興迷津渡俊鷂無因過野家裕後光前龍象客應知展處足生涯」


** 送顯今上座

「　踏翻波底月來親眼眼相看不隔塵更出老僧一隻手石頭拈起總家珍」


** 復達權陶居士(次來韻)

「　法無異相靡西東倒著剎竿四海融萬象森羅齊撫掌阿誰不解展家風」


** 示中玄禪人

「　蘭溪杳不涉蹊徑終日眠雲枕萬峰弗意闍黎輕著腳烏藤痛責又奚容」


** 示任庸趙居士

「　無念始名真究竟情存取捨卻乖真公能當下將心息何必乘舟去問津」


** 示九有錢文學

「　若云有見非真見覷破無心底事親方寸悄然機不墮揚眉瞬目悉家珍」


** 示達綱居士

「　老漢未曾有半字孜孜何用索文章教伊拽轉繩頭去永劫靈苗始不荒」


** 示達佛居士

「　不犯人苗自穩密機鋒稍涉太無端狂心放下青山老六月炎天徹骨寒」


** 復司李馮檀越(步來韻)

「　萬億須彌眼孔中寒溫不涉傲東風荊山有玉誠非璧上國無人信始通兔角杖能穿海嶽龜毛繩慣束虛空謝君枉顧殷勤甚愧我長眠不影松」


** 復馮夫人

「　箇事從來沒段形悟來何處有乾坤縱橫蹋破壺中月遍界無非淨妙身」


** 壽海岸居士

「　一二三四五六七七六五四三二一數到驢年卒未
休箇中消息許誰識」


** 山居

「　癡心山裏學愚蒙百法無能作主翁饑啜松花嫌地窄寒烹霜葉恨天空衲殘有興修雲補屋陋無心運石封一等閒情分不到生緣竟日笑兒童」


「　徘徊無意逐山巔半掩松門待客還壁漏斜陽穿竹榻窗虛薄霧浸詩篇簷前鳥語傳空谷嶂外猿聲入靜簾名利不干清且樂長年嘯傲白雲邊」


「　石泉香漬到寒廬鐺裏頻添花雨餘滿灶雪柴烹紫芋一肩霜葉煉清虛野雲榻上堆仙畫明月窗前讀梵書自慶不通今古事煙霞深處秖耘鋤」


「　茆屋萬山中澹雲恒作伴勘賢秖一錐陶聖經千鍛徑僻莓苔滑溪深水月煥嶺南挂綠蘿一任虛空爛居山深邃隔煙蘿乘興疏狂樂更多眼底晴嵐風月靜乾坤分付與頭陀」


「　不徇名利不趨廛澹飯麤衣樂更閒若問山中親切句沙鐺幾度發蒼煙」


** 法派

「　徹達大聖心堅弘至妙理發明圓頓教萬古成規矩」


* 起信歌

原夫實性隱於形名位乎天地貫乎古今育萬物生
生之妙行四時互換之令與麼起信勿謬正因非人
人非自自無相國中恒密示體此心焉曰佛了此心
焉非物坐殺活場而坦蕩自若登般若岸而苦哉佛
陀歷生死禍福之源啟迷悟淺深之波齊空有等高
下爍破大千明暗甲拈卻時人眼底花無背向沒正
偏玲瓏恰似玻璃盞獨脫難教渠一見亡彼我定治
亂隱顯煥然無縫罅淨穢明明不擇伴類魔黨而百
醜鈞陶蹈祖庭而十方齊震究理事以全該統千差
於一器堪嗟初祖航海來兩桂芬芳成禍胎或曰即
佛即心何異鼠咬鐵釘更云直指見性奚啻背面捉
影屋裏老爺好快樂休對癡人呈家活指南掉北有
來由極談概不落沉浮鳥啼花發玄中玄雨雪交加
復誰瞻夜半怒雷聲海外木人石女化機解未萌已
前逞神通逗到空空空不空莫挂一縷及一絲識取
根源豈外事無陰陽地盡掀翻師子窟中沒野干休
休休處更休休打起精神直到頭於中略有些微念
無量影子一時現現此影子有何功但恐落在坑塹
中轉得頭來有甚面辛苦萬端方矢願願有願無始
終誤可憐回互不回互出入須知不自瞞自瞞尤失
信之端從來箇事勿移易要顯如來第一義削乖心
除障弊聖凡一體夫何忌中外打徹最全備地獄天
堂任游戲人讚仰鬼神懼佛祖龍天密符契不可思
議功德而護衛。





月幢了禪師語錄卷四(終)　板藏嘉興楞嚴寺經坊