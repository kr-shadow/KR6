#+TITLE: 金剛般若波羅蜜經論-隋-無著菩薩
#+DATE: 2018-05-12 10:22:38
#+SOURCE: github.com/kanripo/KR6c0031 master 986d6069                

《金剛般若波羅蜜經論》卷上(亦名金剛
能斷般若)

無著菩薩造
隋南天竺三藏法師達摩岌多譯

「　出生佛法無與等，
　顯了法界最第一；
　金剛難壞句義聚，
　一切聖人不能入。
　此小金剛波羅蜜，
　以如是名顯勢力；
　智者所說教及義，
　聞已轉為我等說。
　歸命彼類及此輩，
　皆以正心而頂禮；
　我應精勤立彼義，
　解釋相續為自他。」


論曰：

成立九種義句已，此般若波羅蜜即
得成立。七義句者，一種性不斷，二發起行
相，三行所住處，四對治，五不失，六地，七
立名。此等七義，於般若波羅蜜經中成立，
故名義句。於中，前六義句顯示菩薩所作
究竟，第七義句顯示成立此法門故，應如
是知。

此般若波羅蜜，為佛種不斷故，流行
於世。為顯此當得佛種不斷義故，上座須
菩提最初經云：「白佛言：『希有，世尊！如來、應
供、正遍知，善護念諸菩薩，善付囑諸菩薩。』」
如是等。

二發起行相者，如經「云何菩薩大乘中，發
阿耨多羅三藐三菩提心」如是等。

三行所住處者，謂彼發起行相所住處也。
此復有十八種應知：

一、發心。經言「諸菩薩生如是心，所有一切
眾生」如是等。二、波羅蜜相應行。經言「不住
於事，行於布施」如是等。三、欲得色身。經言
「須菩提！於意云何？可以相成就見如來不」
如是等。四、欲得法身。經言「須菩提白佛言：
『世尊！頗有眾生於未來世』」如是等。五、於修
道得勝中無慢。經言「須陀洹能作是念」如
是等。六、不離佛出時。經言「於意云何？如來
昔在然燈佛所」如是等。七、願淨佛土。經言
「須菩提！若菩薩作是言：『我莊嚴佛國土。』」如
是等。八、成熟眾生。經言「須菩提！譬如有人，
身如須彌山王」如是等。九、遠離隨順外論
散亂。經言「須菩提！於意云何？如恒河中所
有沙數」如是等。十、色及眾生身摶取中觀
破相應行。經言「須菩提！於意云何？三千大
千世界所有微塵」如是等。十一、供養給侍
如來。經言「須菩提！於意云何？可以三十二
大人相見如來不」如是等。十二、遠離利養
及疲乏、熱惱故不起精進及退失等。經言
「須菩提！若善男子、善女人，以恒河沙等身」如
是等。十三、忍苦。經言「如來說忍波羅蜜」如
是等。十四、離寂靜味。經言「須菩提！若善男
子、善女人，能於此法門受持、讀誦、修行」如
是等。十五、於證道時遠離喜動。經言「世尊！
云何菩薩發阿耨多羅三藐三菩提心」如是
等。十六、求教授。經言「於意云何？如來於然
燈佛所，有法得阿耨多羅三藐三菩提」如是
等。十七、證道。經言「譬如有人，其身妙大」如是
等。十八、上求佛地。經言「須菩提！若菩薩作
是言：『我莊嚴佛國土。』是不名菩薩」如是等。

彼住處等，略為八種亦得滿足：一、攝住處，
二、波羅蜜淨住處，三、欲住處，四、離障礙住
處，五、淨心住處，六、究竟住處，七、廣大住處，
八、甚深住處。於中，攝住處者，謂發心。波羅
蜜淨住處者，謂波羅蜜相應行。欲住處者，
謂欲得色身、法身。離障礙住處者，謂餘十
二種。淨心住處者，謂燈道。究竟住處者，謂
上求佛地。廣大及甚深住處者，通一切住
處。於初住處中，若說「菩薩應生如是心：『所
有眾生』」如是等，此為廣大。又復說言「若菩
薩有眾生相」如是等，此為甚深。於第二住
處中，若說「菩薩不住於事，行於布施」如是
等，此為甚深。若復說言「彼所有福聚，不可
思量」如是等，此為廣大。如是於餘住處中，
廣大、甚深等隨所相應應知。已說住處。

四、對治者，彼如是相應行相行諸住處時，
有二種對治應知：一、邪行，二、共見正行。此
中，見者，謂分別也。於初住處中，若說「菩薩
應生如是心：『所有眾生』」等，此是邪行對治——
生如是心，是菩薩邪行。若復說言「若菩薩
有眾生想」等，此為共見正行對治。此分別
執，菩薩亦應斷，謂「我應滅度眾生」故。於第
二住處中，若說「應行布施」，此為邪行對治，
非於布施是菩薩邪行。若復說言「住於事」
等，此是共見正行對治。此分別執，菩薩亦
應斷，謂「應行布施」故。

五、不失者，謂離二邊。云何二邊？謂增益邊、
損減邊。若於如言辭法中，分別執有自性，
是增益邊；若於法無我事中而執為無，是
損減邊。於中，若說言「世尊！若福聚，非聚」，此
遮增益邊，以無彼福聚分別自性故。若復
說言「是故如來說福聚」，此遮損減邊，彼不
如言辭有自性，而有可說事，以如來說福
聚故，此得顯示如是。「須菩提！佛法、佛法者，
如來說非佛法」者，此遮增益邊。「是名佛法」
者，此遮損減邊。於中，「如來說非佛法」者，顯
示不失義。「是名佛法」者，顯示相應義。何者
是相應？若佛法如說有自性者，則如來不
說佛法，以雖不說亦自知故，是故無有自
性；為世諦故，如來說名佛法。如是，於一切
處顯示不共及相應義應知。復次，佛法者，
攝波羅蜜事及念處等菩提分應知。菩薩
離此二邊故，於彼對治不復更失，故名不
失。

六、地者，此地有三種，謂信行地、淨心地、如
來地。於中，前十六處顯示信行地，證道住
處是淨心地，後上求佛地。

七、立名，名「金剛能斷」者，此名有二義相應
知，如說入正見行、入邪見行故。金剛者，細、
牢故。細者，智因故。牢者，不可壞故。能斷者，
般若波羅蜜中，聞思修所斷，如金剛斷處
而斷故，是名金剛能斷。又如畫金剛形，初、
後闊，中則狹。如是，般若波羅蜜中，狹者謂
淨心地，初、後闊者謂信行地、如來地。此顯
示不共義也。

彼五種義句，上上依止應知，
彼等皆依止地故說。

經曰：

如是我聞：

一時，婆伽婆在舍婆提城
祇樹給孤獨園，與大比丘眾千二百五十
人俱。爾時，世尊食時，著衣持鉢，入舍婆提
大城乞食。於其城中，次第乞食已，還至本
處。飯食訖，收衣鉢，洗足已，如常敷坐，結跏
趺坐，端身而住，正念不動。

爾時，諸比丘來
詣佛所，到已，頂禮佛足，右繞三匝，退坐一
面。爾時，慧命須菩提在大眾中即從坐起，
偏袒右肩，右膝著地，向佛合掌，恭敬而立，
白佛言：「希有，世尊！如來、應供、正遍知，善護
念諸菩薩，善付囑諸菩薩。」

論曰：

修多羅身相續，此義句今當說。世尊
何故以寂靜者威儀而坐也？顯示唯寂靜
者於法能覺、能說故。

經言「善攝第一菩薩
摩訶薩」者，謂已熟菩薩於佛證正覺轉法
輪時，以五種義中菩薩法而建立故。諸菩
薩有七種大故，此大眾生名摩訶薩埵。何
者七種大？一、法大，二、心大，三、信解大，四、淨
心大，五、資糧大，六、時大，七、果報大，如《菩薩
地持》中說。

於諸菩薩所，何者善攝？何者第
一也？利樂相應為善攝第一，有六種應知：
一、時，二、差別，三、高大，四、牢固，五、普遍，六、異
相。何者時？現見法及未來故，彼菩薩善攝
中，樂者是現見法，利者是未來世。何者差
別？於世間三摩鉢帝及出世聖者聲聞、獨
覺等善攝中差別故。何者高大？此善攝無
有上故。何者牢固？謂畢竟故。何者普遍？自
然於自他身善攝。何者異相？於未淨菩薩
善攝中勝上故。

經言「第一付囑」者，彼已得
善攝菩薩等，於佛般涅槃時，亦以彼五義
如是建立故。何者第一付囑？有六種因緣：
一、入處，二、法爾得，三、轉教，四、不失，五、悲，六、尊
重。何者入處？於善友所，善付囑故。何者法
爾？彼已得善攝菩薩，於他所法爾善攝。何
者轉教？「汝等於餘菩薩應當善攝」，是名轉教。
此等三種，如其次第，即是不失及悲、尊重
等應知。此善攝、付囑二種，顯示種性不斷。

經曰：

「世尊！云何菩薩大乘中，發阿耨多羅
三藐三菩提心？應云何住？云何修行？云何
降伏其心？」

爾時佛告須菩提：「善哉，善哉！須菩提！如汝
所說：『如來善護念諸菩薩，善付囑諸菩薩。』
汝今諦聽，當為汝說。如菩薩大乘中，發阿
耨多羅三藐三菩提心，應如是住，如是修
行，如是降伏其心。」

須菩提白佛言：「世尊！如
是。願樂欲聞。」

論曰：

此下第二發起行相。

何故上座須菩
提問也？有六因緣：一、為斷疑故，二、為起信
解故，三、為入甚深義故，四、為不退轉故，五、
為生喜故，六、為正法久住故。亦即是般若
波羅蜜令佛種不斷。云何以此令佛種不
斷也？若有疑者，得斷故；有樂福德而心未
成熟諸菩薩等，聞多福德，於般若波羅蜜
起信解故；已成熟心者，入甚深義故；已得
不輕賤者，由貪受持修行，有多功德不復
退轉故；已得順攝及淨心者，於法自入及
見生歡喜故；能令未來世大乘教久住故
者。若略說：疑者令見故，樂福德及已成熟
諸菩薩等攝受故，已得不輕賤者令精勤
心故，已得淨心者令歡喜故。

經言「應云何
住」者，謂欲願故；「應修行」者，謂相應三摩鉢
帝故；「應降伏心」者，謂折伏散亂故。於中，欲
者，正求也；願者，為所求故作心思念也。相
應三摩鉢帝者，無分別三摩提也。折伏散
亂者，若彼三摩鉢帝心散，制令還住也。第
一者顯示攝道，第二者顯示成就道，第三
者顯示不失道。

何故唯問發行菩薩乘？為
三種菩提差別故。以善問故，於上座須菩
提所應稱：「善哉！」

經曰：

佛告須菩提：「諸菩薩生如是心：『所有
一切眾生，眾生所攝，若卵生、若胎生、若濕
生、若化生，若有色、若無色，若有想、若無想、若
非有想非無想，所有眾生界眾生所攝，我
皆令入無餘涅槃而滅度之。』如是滅度無
量無邊眾生，實無眾生得滅度者。何以故？
須菩提！若菩薩有眾生相，即非菩薩。何以
故非？須菩提！若菩薩起眾生相、人相、壽者
相，則不名菩薩。」

論曰：

自下第三行所住處，訖盡經末，有十
八門，具如前說。此中第一初明發心。

經言
「所有眾生、眾生所攝」者，總相說也，卵生等
者，差別說也。又，受生、依止、境界所攝差別
應知：卵生乃至化生者，受生別也；若有色、
若無色者，依止別也；若有想、若無想、若非
有想非無想者，境界所攝別故。所有眾生
界眾生所攝者，謂上種種想住眾生界，佛
施設說也。

「我皆令入無餘涅槃」者，何故願
此不可得義？生所攝故無過，以皆是生故。
如所說，卵生等生並入願數故，彼卵生、濕
生、無想及非有想非無想等則不能。

云何
能令一切眾生入涅槃也？有三因緣故：一、
難處生者得時故，二、非難處生未成熟者
成熟之故，三、已成熟者解脫之故。

何故說
無餘涅槃界，不直說涅槃？若如是，便與世
尊所說初禪等方便涅槃不別故。彼自以
丈夫力故，無佛亦得，但非究竟。何故不說
有餘涅槃界？彼共果故，自以宿業，又值佛
說，而得果故。又非一向身苦有餘故。如是
涅槃及有餘涅槃等，丈夫力果故、共果
故、非究竟果故、非一向果故，是故說無
餘。「如是無量眾生入涅槃已」者，顯示卵
生等生一一無量故。

「無有眾生得涅槃」者，
此何義？如菩薩自得涅槃，無別眾生。何以
故？若菩薩有眾生相，即非菩薩者。此何義？
若菩薩於眾生所他想轉，非自體想，不名
菩薩故。何以故？若菩薩起眾生想、人想、壽
者想，則不名菩薩者。此何義？若以煩惱，取
眾生、命、人想轉，彼則有我想，及於眾生中
有眾生想轉。菩薩於彼不轉已，斷我見故，
得自行(行者謂五陰行)平等相故，信解自他平等。彼
菩薩非眾生、命、人、取見者，此是其義。

復次，
經言「諸菩薩生如是心」等者，顯示菩薩應
如是住中欲願也。若菩薩有眾生想，即非
菩薩者，顯示應如是修行中相應三摩鉢
帝時也。若菩薩起眾生相、人相、壽者相，則
不名菩薩者，顯示應如是降伏心中攝散
時也。如菩薩相應三摩鉢帝散時，眾生想
亦不轉，如彼爾焰相住故。是故，無有眾生
得涅槃者，此得成就彼欲願者攝諸住處
為最勝，彼相應行相行餘住處時，依止欲
願決定得故。此欲願義，不復重釋。

經曰：

「復次，須菩提！不住於事行於布施，無
所住行於布施，不住色布施，不住聲、香、味、
觸、法布施。須菩提！菩薩應如是布施，不住
於相想。何以故？若菩薩不住相布施，其福
德聚不可思量。須菩提！於汝意云何？東方
虛空可思量不？」須菩提言：「不也。世尊！」

佛言：
「如是。須菩提！南、西、北方，四維上下虛空可
思量不？」須菩提言：「不也。世尊！」

佛言：「如是，如
是。須菩提！菩薩無住相布施，福德聚亦復
如是不可思量。」佛復告須菩提：「菩薩但應
如是行於布施。」

論曰：

此下第二波羅蜜相應行。自此後，餘
住處中，有五種隨所相應而解釋應知：

一、依義，二、說相，三、攝持，四、安立，五、顯現。住
處對治為依義；即彼住處為說相；欲願為
攝持；住處第一義為安立；相應三摩提及
攝散心為顯現。

於波羅蜜淨住處中，經言
「菩薩不住於事，行於布施」，此為依義，顯示
對治住著故。經言「應行施」者，此為說相，六
波羅蜜，六攝一切檀那體性故。檀那有三
種：一資生施者，謂檀那波羅蜜；二無畏施
者，謂尸羅波羅蜜、羼提波羅蜜；三法施者，
謂毘梨耶波羅蜜、禪耶波羅蜜、般若波羅蜜
等。若無精進，於受法人所為說法時，疲倦
故不能說法。若無禪定，則貪於信敬供養，
及不能忍寒熱逼惱故，染心說法。若無智
慧，便顛倒說法，多有過故。不離此三得成
法施。彼諸波羅蜜有二種果，謂未來、現在。
未來果者，檀那波羅蜜得大福報；尸羅波
羅蜜得自身具足，謂釋、梵等；羼提波羅蜜
得大伴助、大眷屬；毘離耶波羅蜜得果報
等不斷絕；禪那波羅蜜得生身不可損壞；
般若波羅蜜得諸根猛利及多諸悅樂，於
大人眾中得自在等。現在果者，得一切信
敬供養及現法涅槃等。於中，若菩薩求未
來果故行施，為住事行施，如所施物還得
彼物果，是故經言「不住於事，行於布施」。若
求未來尸羅等果故行施，為有所住行施，
是故經言「無所住，應行布施」。尸羅等果有
眾多，不可分別故，總名有所住。若求現在
果信敬、供養故行施，為住色、聲、香、味、觸行
施，故經言「不住色」等。若求現法涅槃故行
施，為住法行施，故經言「不住於法，應行布
施」。

又，經言「應行布施」者，即說攝持施之欲
願故。經言「不住行施」者，即此不住，為安立
第一義故。於中，以不住故，顯示如所有事
第一義、不住物等是所有事。經言「菩薩應
如是行施，不住於相想」者，此為顯示，謂相
應三昧及攝散心，於此二時不住相想。如
是建立不住已，或有菩薩貪福德故，於此
不堪；為令堪故，世尊顯示不住行施福聚
甚多猶如虛空，有三因緣：一遍一切處，謂
於住、不住相中福生故；二寬廣高大殊勝
故；三無盡究竟不窮故。

經曰：

「須菩提！於意云何？可以相成就見如
來不？」須菩提言：「不也。世尊！不可以相成就
得見如來。何以故？如來所說相，即非相。」

佛
告須菩提：「凡所有相，皆是妄語。若見諸相
非相，則非妄語，如是諸相非相，則見如來。」

論曰：

此下第三欲得色身住處。

經言「須菩
提！於意云何？可以相成就見如來不」者，此
為依義應如，顯示對治如來色身慢故。經
言「相成就」者，此為說相，顯示如來色身故。
上座須菩提言「不也」，為成滿此義故。世尊
說「須菩提！凡所有相，皆是妄語」，即顯欲願。
於如是義中，應攝持故，及即是安立第一
義。於第一義中，相成就為虛妄，非相成就
不虛妄。經言「如是諸相非相，則見如來」者，
此為顯現，謂相應三昧及攝亂心時，於彼
相中非相見故。

經曰：

須菩提白佛言：「世尊！頗有眾生，於未
來世末世得聞如是修多羅章句，生實相
不？」

佛告須菩提：「莫作是說：『頗有眾生，於未
來世末世得聞如是修多羅章句，生實相
不？』」

佛復告須菩提：「有未來世末世，有菩薩
摩訶薩，法欲滅時，有持戒、修福德、智慧者，
於此修多羅章句能生信心，以此為實。」

佛
復告須菩提：「當知彼菩薩摩訶薩，非於一
佛二佛三四五佛所修行供養，非於一佛二
佛三四五佛所而種善根。」

佛復告須菩提：
「已於無量千萬諸佛所修行，供養無量百千
萬諸佛所種諸善根，聞是修多羅，乃至一
念能生淨信。須菩提！如來悉知是諸眾生，
如來悉見是諸眾生。須菩提！是諸菩薩生
如是無量福德聚，取如是無量福德。何以
故？須菩提！是諸菩薩無復我相、眾生相、人
相、壽者相。須菩提！是諸菩薩無法相，亦非
無法相，無相，亦非無相。何以故？須菩提！是
諸菩薩若取法相，則為著我、人、眾生、壽者。
須菩提！若是菩薩有法相，即著我相、人相、
眾生相、壽者相。何以故？須菩提！不應取法，
非不取法。以是義故，如來常說栰喻法門，
是法應捨，何況非法。」

論曰：

此下第四為欲得法身住處。於中二
種：一言說法身，二證得法身。

為欲得此言
說法身故，經言「世尊！頗有眾生，於未來世
末世得聞如是修多羅章句」等。於中，修多
羅章句者，謂所有義應知。何者為句？如上
所說七種義句。於不顛倒義想，是謂實相
應知；如言執義，彼非實相。上座須菩提作
是念「於未來世，無有生實相」者，為遮此故，
世尊言「有正法欲滅時」者，謂修行漸滅時
應知。

次後，世尊為如是義，顯示五種：一、顯
示修行，二、顯示集因，三、顯示善友攝受，四、
顯示攝福德相應，五、顯示實相中當得實
想。故經言「有持戒、修福德、智慧者」，此增上
戒等三學，顯示修行功德。少欲等功德為
初，乃至三摩提等。經言「已得供養無量百
千諸佛，乃至一心淨信」等，此顯示集因。一
心淨信尚得如是，何況生實想也。經言「如
來悉知、悉見是諸眾生」者，此顯示善友所
攝。知者，知名身。見者，見色身。謂一切行、住
所作中，知其心，見其依止故。經言「生取無
量福聚」者，此顯示攝福德。生者，福正起時
故。取者，即彼滅時攝持種子故。經言「是諸
菩薩無復我相、眾生相」，乃至「若是菩薩有
法想，即著我相、人相、眾生相、壽者相」者，此
顯示實想，對治五種邪取故。何者五邪取？
一、外道，二、內法凡夫及聲聞，三、增上慢菩
薩，四、世間共想定，五、無想定。第一者，我等
想轉。第二，法相轉。第三者，無淨想轉，此猶
有法取。有法取者，謂取無法故。第四者，有
想轉。第五者，無想轉。是諸菩薩於彼皆不
轉也，此中顯了有戒乃至當生無量福聚
等。

經言「何以故」者，此言是中邪取，但法及
非法想轉，非我等想，以我想及依止不轉
故。然於我想中隨眠不斷故，則為有我取，
是故經言「是諸菩薩，若取法想，則為著我
等取」、「若無法想轉，則為有我取」等。此我等
想轉中，餘義猶未說。經言「若是菩薩有法
相，即著我」等者，於中，取自體相續為我想，
我所取為眾生想，謂我乃至壽住取為命
想，展轉取餘趣取為人想應知。

於中，言當
生實想者，此為依義應知，顯示對治不實
想故。言於此修多羅章句說中者，此為說
相，顯示言說法身故，即彼當生實想。中言
當生者，是故願攝持故。是諸菩薩無復我
想轉等者，是安立第一義。「須菩提！不應取
法，非不取法」者，是顯了，謂相應三摩鉢帝
及散心時，不應取法者，於法體及法無我
竝不分別。

又，言說法身要義者，經言：「以是
義故，如來常說栰喻法門，若解此者，法尚
應捨，何況非法。」故法尚應捨，實想生故。何
況非法者，理不應故。略說顯示，菩薩欲得
言說法身，不應作不實想故。

經曰：

復次，佛告慧命須菩提：「須菩提！於
意云何？如來得阿耨多羅三藐三菩提耶？
如來有所說法耶？」須菩提言：「如我解佛所
說義，無有定法如來得阿耨多羅三藐三
菩提，亦無有定法如來可說。何以故？如來
所說法，皆不可取，不可說，非法非非法。何
以故？一切聖人皆以無為法得名。」

論曰：

此下證得法身。復有二種：一智相法
身，二福相法身。

為欲得智相至得法身住
處故，經言「須菩提！於意云何？如來得阿耨
多羅三藐三菩提耶」，此為依義，顯示翻於
正覺菩提取故，說法者正覺所攝故。經言
「有法可說阿耨多羅三藐三菩提」者，是為
說相，顯示至得法身故。

「無有定法」者，上座
須菩提道佛意故——世諦故，有菩提及得，是
為欲願攝持，以方便故，二俱為有；若如世
尊意說者，二俱無有。為顯此故，經言「如我
解世尊所說義」等。

又，經言「何以故？如來所
說法，不可取，不可說，非法非非法」者，是安
立第一義。由說法故、知得菩提故，於說法
中安立第一義。於中，不可取者，謂正聞時。
不可說者，謂演說時。非法者，分別性。非非
法者，法無我故。

經言「何以故？以無為故得
名聖人」者，無為者，無分別義也，是故菩薩
有學得名。無起無作中，如來轉依，名為清
淨，是故如來無學得名。於中，初無為義者，
三摩鉢帝相應，及折伏散亂時顯了故。第
二無為，唯第一義者，無上覺故。自此已後
一切住處中，皆顯以無為故，得名聖人應
知。前諸住處中未說無為得名，於此說阿
耨多羅三藐三菩提中無為已竟。

經曰：

「須菩提！於意云何？若滿三千大千世
界七寶，以用布施。須菩提！於意云何？是善
男子、善女人，所得福德寧為多不？」須菩
提言：「甚多，婆伽婆！甚多，修伽陀！彼善男子、
善女人，得福甚多。何以故？世尊！是福德聚，
即非福德聚，是故如來說福德聚。」

佛言：「須
菩提！共善男子、善女人，以滿三千大千世
界七寶，持用布施。若復於此經中，受持乃
至四句偈等，為他人說，其福勝彼，無量不
可數。何以故？須菩提！一切諸佛阿耨多羅
三藐三菩提法，皆從此經出。一切諸佛如
來，皆從此經生。須菩提！所謂佛法者，即非
佛法，是名佛法。」

論曰：

此下福相法身。

為欲得福相至得法
身住處故，經言「於意云何？若人滿三千大
千世界七寶，以用布施」等。云何顯示即彼
所有言說法身，出生如來福相至得法身？
於彼乃至說一四句偈，生福甚多，況復如
來所有福相至得法身。以何因緣，於言說
法身中如是說一四句偈能生多福？為成
就此義故，經言「何以故？如來阿耨多羅三
藐三菩提從此出」者。於中，普集十法、行阿含
故，諸佛世尊從此生者，世諦故言佛出生。
以有菩提故，即此二竝故，名為佛法。以菩
提及佛故，經言：「須菩提！佛法者，即非佛法。」

復次，經言「其所生福，勝彼無量阿僧祇」者，
此為依義，顯示對治福不生故。於中，其福
者，此為說相，顯示福相法身故。勝彼者，顯
示欲願攝持故。經言「世尊！是福聚，即非福
聚，是故如來說福聚」，及言「須菩提！佛法、佛
法者，即非佛法，是名佛法」者，以此福聚及
佛法，為攝取如來福相法身中安立第一
義。為隨順無為得名故，相應三摩鉢帝及
折伏散亂不復顯了。

言「甚多，婆伽婆」、「甚多，修
伽陀」二語者，顯示攝心、持心。以攝自心，故
言受持。為他說者，解釋句味故。無量者，過
譬喻故。阿僧祇者，顯多故。已說欲住處竟。
《金剛般若波羅蜜經論》卷上



《金剛般若波羅蜜經論》卷中

無著菩薩造
隋南天竺三藏法師達摩岌多譯

經曰：

「須菩提！於意云何？須陀洹能作是念
『我得須陀洹果』不？」須菩提言：「不也。世尊！何
以故？實無有法名須陀洹，不入色、聲、香、味、
觸、法，是名須陀洹。」

佛言：「須菩提！於意云何？
斯陀含能作是念『我得斯陀含果』不？」須菩
提言：「不也。世尊！何以故？實無有法名斯陀
含，是名斯陀含。」

「須菩提！於意云何？阿那含
能作是念『我得阿那含果』不？」須菩提言：「不
也。世尊！何以故？實無有法名阿那含，是名
阿那含。」

「須菩提！於意云何？阿羅漢能作是
念『我得阿羅漢果』不？」須菩提言：「不也。世尊！
何以故？實無有法名阿羅漢。世尊！若阿羅
漢作是念『我得阿羅漢』，即為著我、人、眾生、壽
者。世尊！佛說我得無諍三昧最為第一，世
尊說我是離欲阿羅漢。世尊！我不作是念：
『我是離欲阿羅漢。』世尊！我若作是念『我得
阿羅漢』，世尊則不記我無諍行第一；以須
菩提實無所行，而名須菩提無諍、無諍行。」

論曰：

此下第五為修道得勝中無慢。如前
略為八種住處，已下十二總名離障礙住
處對治應知。何者十二障礙？一、慢，二、無慢
而少聞，三、多聞而小攀緣作念修道，四、不
小攀緣作念修道而捨眾生，五、不捨眾生
而樂隨外論散動，六、雖不散動而破影像
相中無巧便，七、雖有巧便而福資糧不具，
八、雖具福資糧而樂味懈怠及利養等，九、
雖離懈怠利養而不能忍苦，十、雖能忍苦
而智資糧不具，十一、雖具智資糧而不自
攝，十二、雖能自攝而無教授。

此中，為離慢
故，經言「須陀洹能作是念『我得須陀洹果』
不」等，此為依義，顯示對治我得慢故。又復，
須陀洹能作是念者，即為說相，顯示無慢
故，亦即是欲願攝持。

經言「世尊！實無有法，
不入色、聲、香、味、觸」者，此為安立第一義。若
須陀洹如是念：「我得須陀洹果。」即為有我
想。若有我想，則為有慢應知，如是乃至阿
羅漢亦爾。上座須菩提自顯無諍行第一
及離欲阿羅漢共有功德者，以己所證為
令信故，以無有法得阿羅漢及無所行故，
說無諍、無諍行。此中即為安立第一義。

經曰：

佛告須菩提：「於意云何？如來昔在然
燈佛所，得阿耨多羅三藐三菩提法不？」須
菩提言：「不也。世尊！如來在然燈佛所，於法
實無所得阿耨多羅三藐三菩提。」

論曰：

此下第六為不離佛出時。

依離障礙
十二種中，為離少聞故，經言「如來昔在然
燈佛所得阿耨多羅三藐三菩提法不」等。
謂彼佛出世，承事供養時有法可取，離此
分別故，依義等及對治等隨義相應應知。

經曰：

佛告須菩提：「若菩薩作是言：『我莊嚴
佛國土。』彼菩薩不實語。何以故？須菩提！如
來所說莊嚴佛土者，則非莊嚴，是名莊嚴
佛土。是故，須菩提！諸菩薩摩訶薩，應如是
生清淨心而無所住，不住色生心，不住聲、
香、味、觸、法生心，應無所住而生其心。」

論曰：

此下第七為願淨佛土。

依離障礙十
二種中，為離小攀緣作念修道故，經言「須
菩提！若菩薩作是言：『我莊嚴佛國土』」等。若
念嚴淨土者，則於色等事分別、生味著，為
離此故，經言「是故，須菩提！諸菩薩摩訶薩，
應如是生清淨心而無所住，不住色、聲、香、
味、觸、法」等。

經曰：

「須菩提！譬如有人，身如須彌山王。須
菩提！於意云何？是身為大不？」

須菩提言：「甚
大。世尊！何以故？佛說非身，是名大身。彼身
非身，是名大身。」

論曰：

此下第八為成熟眾生。

依離障礙十
二種中，為離捨眾生故，經言「須菩提！譬如
有人，身如須彌山王」如是等。此何所顯示？
為成熟欲界眾生故。彼羅睺阿脩羅王等
一切大身，量如須彌，尚不應見其自體，何
況餘者。

經言「如來說為非體」者，顯示法無
我故；「彼體非體」者，顯示法體無生、無作故。
此即顯示自性與相及差別故。

經曰：

佛言：「須菩提！如恒河中所有沙數，如
是沙等恒河。於意云何？是諸恒河沙寧為
多不？」須菩提言：「甚多。世尊！但諸恒河尚多
無數，何況其沙。」

佛言：「須菩提！我今實言告
汝。若有善男子、善女人，以七寶滿爾數恒
沙數世界，以施諸佛如來。須菩提！於意云
何？彼善男子、善女人，得福多不？」須菩提言：
「甚多。世尊！彼善男子、善女人，得福甚多。」

佛
言：「須菩提！以七寶滿爾數恒河沙世界，持用
布施。若善男子、善女人，於此法門乃至受
持四句偈等，為他人說，而此福德勝前福
德無量阿僧祇。復次，須菩提！隨所有處，說
是法門乃至四句偈等，當知此處，一切世間
天、人、阿脩羅，皆應供養，如佛塔廟。何況有
人盡能受持、讀誦此經。須菩提！當知是人
成就最上第一希有之法。若是經典所在
之處，則為有佛，若尊重似佛。」

爾時，須菩提
白佛言：「世尊！當何名此法門？我等云何奉
持？」佛告須菩提：「是法門名為『金剛般若波
羅蜜』。以是名字，汝當奉持。何以故？須菩提！
佛說般若波羅蜜，則非般若波羅蜜。須菩
提！於意云何？如來有所說法不？」須菩提言：
「世尊！如來無所說法。」

論曰：

此下第九為遠離隨順外論散亂。

依
離障礙十二種中，為離樂外離散亂故，經
說四種因緣，顯示此法勝異也：一、攝取福
德，二、天等供養，三、難作，四、起如來等念。經
言「須菩提！如恒河中所有沙數」等者，是攝
取福德。經言「須菩提！隨所有處，說是法門」
等者，是天等供養。經言「須菩提！當知是人
成就最上第一希有」等者，是難作。經言「若
是經典所在之處」等者，是起如來等念。於
中，說者，為他直說故；授者，教授他故，顯示
此樂外論散亂對治法勝異已。

於如是法
中，或起如言執義，為對治彼未來罪故，經
言「佛說般若波羅蜜，則非般若波羅蜜」故。
如般若波羅蜜非波羅蜜，如是亦無有餘
法如來說者。為顯此義故，經言「須菩提！於
意云何？如來有所說法不」，此顯示自相及
平等相法門第一義也。

經曰：

「須菩提！於意云何？三千大千世界所
有微塵，是為多不？」須菩提言：「彼微塵甚多。
世尊！」

「須菩提！是諸微塵如來說，非微塵，是
名微塵。如來說世界，非世界，是名世界。」

論曰：

此下第十明色及眾生身摶取中觀
破相應行。

依離障礙十二種中，為離於影
像相自在中無巧便故，經言「須菩提！於意
云何？三千大千世界所有微塵」如是等。彼
不限量，攀緣作意菩薩恒於世界攀緣作
意修習，故說三千大千世界。

於中，為破色
身影像相故，顯示二種方便：一、細作方便，
如「三千大千世界所有微塵寧為多不」等。
二、不念方便，如經「是諸微塵，如來說非微
塵，是名微塵」故。為破眾生身影像相故，經
言「如來說世界，非世界，是名世界」故。於中，
世界，顯眾生世也，但以名身，名為眾生世。
不念名身方便，即是顯示故彼影像相，不
復說細作方便也。

經曰：

佛言：「須菩提！於意云何？可以三十二
大人相見如來不？」須菩提言：「不也。世尊！何
以故？如來說三十二大人相，即是非相，是
名三十二大人相。」

論曰：

此下第十一明供養給侍如來。

依離
障礙十二種中，為離不具福資糧故，經言
「於意云何？可以三十二大人相見如來不」
者，顯示為福資糧故，親近、供養如來時，不
應以相成就見如來。云何見？應見第一義
法身故。

經曰：

佛言：「須菩提！若善男子、善女人，以恒
河沙等身命布施。若復有人，於此法門中
乃至受持四句偈等，為他人說，其福甚多
無量阿僧祇。」

爾時，須菩提聞說是經，深解
義趣，涕淚悲泣，捫淚而白佛言：「希有，婆伽
婆！希有，修伽陀！佛說如是甚深法門，我從
昔來所得慧眼，未曾得聞如是法門。」

「何以
故？須菩提！佛說般若波羅蜜，即非般若波
羅蜜。」

「世尊！若復有人得聞是經，信心清淨，
則生實相，當知是人成就第一希有功德。
世尊！是實相者，則是非相，是故如來說名
實相、實相。世尊！我今得聞如是法門，信解
受持，不足為難。若當來世，其有眾生得聞
是法門，信解受持，是人則為第一希有。何
以故？此人無我相、人相、眾生相、壽者相。何
以故？我相即是非相，人相、眾生相、壽者相
即是非相。何以故？離一切諸相，則名諸佛。」

佛告須菩提：「如是，如是。若復有人得聞是
經，不驚不怖不畏，當知是人甚為希有。何
以故？須菩提！如來說第一波羅蜜，非第一
波羅蜜，如來說第一波羅蜜者，彼無量諸
佛亦說波羅蜜，是名第一波羅蜜。」

論曰：

此下第十二遠離利養及疲乏、熱惱
故不起精進及退失等。

依離障礙十二種
中，為離懈怠利養等樂味故，經言「須菩提！
若有善男子、善女人，以恒河沙等身命布
施」如是等。於中，身有疲乏，心有熱惱，以此
二種，於彼精進若退若不發。

此何所顯示
如此捨爾許身，自所有福不及此福？云何
以一身著懈怠等故而為障礙？何故此中
上座須菩提流淚而言「我未曾聞如是等法
門」也？以聞此勝福甚多，過於捨無量身，更
不說餘勝福故。若聞如是勝福故，發起精
進已，若於此法中生如義想，為離此過故，
經言「若復有人得聞是經，信心清淨，則生
實相，當知是人成就第一希有功德」等。即
於如是實相中，為離實相分別故，經言「是
實相者，即是非相」如是等。

經言「世尊！我今
得聞如是法門，信解受持，不足為難。若當
來世，其有眾生得聞是法門，信解受持，是
人則為第一希有」如是等，此何義？為令味
著利養、過懈怠諸菩薩生慚愧故：「於未來
正法滅時，尚有菩薩於此法門受持故，無
人等取及法取；云何汝等於正法興時，遠
離修行，不生慚愧也？」經言「此人無我相、人
相、眾生相、壽者相」者，顯示無人取也；「我相
即非相」等者，顯示無法取也。

經言「何以故？
離一切諸相，即名諸佛」者，顯示諸菩薩順
學相：「諸佛世尊離一切相，是故我等亦應
如是學。」此等經文，為離退精進故說。於中，
言若分別、若信解者，後句釋前句也。受者，
受文字也。持者，持義也。

為離不發起精進
故，經言「若復有人得聞是經，不驚不怖不
畏」等者，以驚等故不發起精進也。於聲聞
乘中，世尊說有法及有空，於聽聞此經時，
聞法無有故驚；聞空無有故怖；於思量時，
於二不有理中不能相應故畏。

更有別釋，
為三種無自性故應知。謂相生第一義等
無自性故，經言「何以故？須菩提！如來說第
一波羅蜜，非第一波羅蜜」者。此有何義？復
說第二生慚愧處故，言：「此法如是勝上，汝
等不應放逸。」於中，以於餘波羅蜜中勝故，
名第一波羅蜜。又，經言「如來說第一波羅
蜜者，彼無量諸佛亦說波羅蜜」者，此言顯
示一切諸佛同說第一，是故名第一。

經曰：

「須菩提！如來說忍辱波羅蜜，即非忍
辱波羅蜜。何以故？須菩提！如我昔為歌利
王割截身體，我於爾時，無我相、無眾生相、
無人相、無壽者相，無相亦非無相。何以故？
須菩提！我於往昔節節支解時，若有我相、
眾生相、人相、壽者相，應生瞋恨。須菩提！又
念過去於五百世作忍辱仙人，於爾所世，
無我相、無眾生相、無人相、無壽者相。是故，
須菩提！菩薩應離一切相，發阿耨多羅三藐
三菩提心。何以故？若心有住，則為非住。不
應住色生心，不應住聲、香、味、觸、法生心，應
生無所住心。是故，佛說菩薩心不住色布
施。須菩提！菩薩為利益一切眾生，應如是
布施。」

須菩提言：「世尊！一切眾生相，即非相。
何以故？如來說一切眾生，即非眾生。」

「須菩
提！如來是真語者、實語者、如語者、不異語
者。須菩提！如來所得法，所說法，無實無妄
語。須菩提！譬如有人入闇，則無所見。若菩
薩心住於事而行布施，亦復如是。須菩提！
譬如人有目，夜分已盡，日光明照，見種種
色。若菩薩不住於事行於布施，亦復如
是。」

論曰：

此下第十三明忍苦。

依離障礙十二
種中，為離不能忍苦故，經言「須菩提！如來
說忍辱波羅蜜」等。於中有二：一、能忍，二、離
不能忍。

能忍有三：一、如所能忍，二、忍相，三、
種類忍。於中，如所能忍，以何相生忍處？如
忍差別顯示，對治彼因緣故。何者能忍？謂
達法無我故。云何得顯示？如經言「如來說
忍辱波羅蜜，即非忍辱波羅蜜」故。云何應
知忍相？若他於己起惡等時，由無有我等
相故，不生瞋想，亦不於羼提波羅蜜中生
有想、於非波羅蜜中生無想。此云何顯示？
經言「如我昔為歌利王割截身體，我於爾
時，無有我等相」及「無相亦非無相」等故。何
者種類忍？亦有二種：一、極苦忍，二、相續苦
忍。此云何顯示？經言「須菩提！我於往昔節
節支解時，若有我相，應生瞋恨」等。云何相
續苦忍？經言「須菩提！又念過去於五百世
作忍辱仙人」等。

不忍因緣者，有三種苦：一、
流轉苦，二、眾生相違苦，三、乏受用苦。於中，
經言「是故，須菩提！菩薩應離一切相，發阿耨
多羅三藐三菩提心」等，此為顯示流轉苦
忍因緣對治。發菩提心者，以三種苦相故，
則不欲發心，故說應離一切相等。此中，一
切相者，為顯如是等三苦相也。若著色等，
則於流轉苦中疲乏故，菩提心不生故，經
言「不住色生心」等如前說。不住非法者，謂
非法無我也，於非法及法無我中皆不住
故。為成就彼諸不住故，說遮餘事，經言：「應
生無所住心。」何以故？若有心住，即為非住
等。

經言「須菩提！菩薩為利益一切眾生，應
如是布施」，乃至「一切眾生，即非眾生」等，此
顯示對治眾生相違苦忍，即為一切眾生
而行於捨。云何於彼「應生瞋」也？由不能無
眾生及眾生想，以此因緣故，眾生相違時，
即生疲乏，故顯示人無我、法無我等。

經言
「須菩提！如來是真語者」等，此何所顯示？欲
令信如來故能忍。於中，真語者，為顯世諦
相故。實語者，為顯世諦修行有煩惱及清
淨相故。於中，實者，此行煩惱、此行清淨故。
如語者，為第一義諦相故。不異語者，為第
一義諦修行有煩惱及清淨相故。說此真
語等，已於此中如言說性起執著，為遣此
故，經言「須菩提！如來所得法，所說法，無實
無妄語」故。無實者，如言說性非有故。無妄
者，不如言說自性有故。

經言「須菩提！譬如
有人入闇」如是等，顯示乏受用苦忍因緣
對治。若為果報布施，便著於事而行捨施。
於彼喜，於欲樂、若受中不解出離，猶如入
闇，不知「我何所趣。」彼喜、欲樂亦爾。若不著
於事而行布施，如有眼丈夫，夜過日出，見
種種色，隨意所趣，應如是見。彼無明夜過，
慧日出已，種種爾焰，如實見之。彼不知解
出離欲樂、苦受故喜樂、欲樂。

經曰：

「復次，須菩提！若有善男子、善女人，能
於此法門受持、讀誦、修行，則為如來以佛
智慧悉知是人、悉見是人、悉覺是人，皆得
成就無量無邊功德聚。

「須菩提！若有善男
子、善女人，初日分以恒河沙等身布施，中
日分復以恒河沙等身布施，後日分復以
恒河沙等身布施，如是捨恒河沙等無量
身，如是百千萬億那由他劫以身布施。若
復有人，聞此法門信心不謗，其福勝彼無
量阿僧祇，何況書寫、受持、讀誦、修行、為人
廣說。

「須菩提！以要言之，是經有不可思議、
不可稱量、無邊功德。此法門，如來為發大乘
者說，為發最上乘者說。若有人能受持、讀
誦、修行此經，廣為人說，如來悉知是人、悉
見是人皆成就不可思議、不可稱、無有邊、
無量功德聚。如是人等，則為荷擔如來阿
耨多羅三藐三菩提。何以故？須菩提！若樂
小法者，則於此經不能受持、讀誦、修行、為
人解說。若有我見、眾生見、人見、壽者見，於
此法門能受持、讀誦、修行、為人解說者，無
有是處。

「須菩提！在在處處，若有此經，一切
世間天、人、阿脩羅所應供養。當知此處則
為是塔，皆應恭敬作禮圍繞，以諸華香而
散其處。

「復次，須菩提！若善男子、善女人，受
持、讀誦此經，為人輕賤。何以故？是人先世
罪業應墮惡道，以今世人輕賤故，先世罪
業則為消滅，當得阿耨多羅三藐三菩提。

「須菩提！我念過去無量阿僧祇、阿僧祇劫，
於然燈佛前，得值八千四億那由他百千
萬諸佛，我皆親承供養，無空過者。須菩提！
如是無量諸佛，我皆親承供養，無空過者。
若復有人，於後世末世能受持、讀誦、修行
此經，所得功德，我所供養諸佛功德，於彼
百分不及一，千萬億分乃至算數譬喻所
不能及。

「須菩提！若有善男子、善女人，於後
世末世有受持、讀誦、修行此經，所得功德，
若我具說者，或有人聞，心則狂亂，疑惑不
信。須菩提！當知是法門不可思議，果報
亦不可思議。」

論曰：

此下第十四離寂靜味。

依離障礙十
二種中，為離闕少智資糧故，經言「復次，須
菩提！若有善男子、善女人，能於此法門受
持、讀誦、修行」等。此中，為離三摩提攀緣，顯
示與法相應有五種勝功德：一、如來憶念
親近，二、攝福德，三、讚歎法及修行，四、天等
供養，五、滅罪。何者如來憶念親近？經言「受
持讀誦」等，「如來以佛智知彼、如來以佛眼
見彼」等。於中，受者，習誦故。持者，不妄故。若
讀若誦者，此說受持因故，為欲受故讀，為
欲持故誦。又復，讀者，習誦故。持者，總覽義
故。何者攝福德？經言「皆得成就無量無邊
功德聚」等。何者讚歎法及修行？經言「須菩
提！以要言之，是經有不可思議、不可稱量」
等，此為讚歎法。於中，不可思者，唯自覺故。
不可稱者，無有等及勝故。經言「此法門，如
來為發大乘者說，為發最上乘者說」者，此
成就不可稱義。於中，餘乘不及故最上，煩
惱障、智障淨故最勝應知。經言「若有人能
受持、讀誦、修行此經，廣為人說」等者，此為
讚歎修行。於中，如來知、見成就無量功德
聚者，是總說也。不可思、不可稱、不可量者，
解釋故。如是人等，則為荷擔如來阿耨多
羅三藐三菩提者，謂肩負菩薩重擔故。經
言「須菩提！若樂小法者，則於此經不能受
持、讀誦、修行、為人解說」者，謂聲聞、獨覺乘
者故。經言「若有我等見」乃至「受持，無有是
處」者，謂有人我見眾生，而自謂菩薩者故。
何者天等供養？經言「須菩提！在在處處，若
有此經，一切世間天、人、阿脩羅所應供養」等
者。於中，以華、鬘、燒香、薰香、塗香、末香、衣、蓋、
幢旛等供養，恭敬禮拜、右繞故，名支提。何
者滅罪？經言「若善男子、善女人，受持、讀誦
此經，為人輕賤」等故者。此毀辱事，有無量
門，為顯示此，故說輕賤。經言「當得阿耨多
羅三藐三菩提」者，顯示滅罪故。

前所說以
此因緣出生無量阿僧祇多福者，今當解
釋彼無量阿僧祇義應知。威力者，成熟熾
然故。多者，具足故。於中，經言「須菩提！我念
過去無量阿僧祇、阿僧祇劫」等者，此顯示
威力故，即是福聚威力，以彼所有福聚遠
絕高勝故。此中，阿僧祇劫者，乃至然燈佛
故應知。過阿僧祇者，更過前故。親承者，供
養故。不空過者，常不離供養故。經言「須菩
提！若有善男子、善女人，於後末世有受持、
讀誦、修行此經，所得功德，若我具說者，或
有人聞，心則狂亂」如是等，此顯示多故，或
為狂因，或得亂心果應知。此之彼威力及
彼多等，何人能說？是故經言：「須菩提！當知
是法門不可思議，果報亦不可思議。」此顯
示彼福體及果不可測量故。

經曰：

爾時，須菩提白佛言：「世尊！云何菩薩
發阿耨多羅三藐三菩提心？云何住？云何
修行？云何降伏其心？」

佛告須菩提：「菩薩發
阿耨多羅三藐三菩提心者，當生如是心：
『我應滅度一切眾生，令入無餘涅槃界。如是
滅度一切眾生已，而無一眾生實滅度者。』
何以故？須菩提！若菩薩有眾生相、人相、壽
者相，則非菩薩。何以故？須菩提！實無有法
名為菩薩發阿耨多羅三藐三菩提心者。」

論曰：

此下第十五於證道時遠離喜動。

依
離障礙十二種中，為遠離自取故，經言「須
菩提白佛言：『世尊！云何菩薩發菩提心、住、
修行』」等。何故復發起此初時問也？將入證
道菩薩，自見得勝處，作是念：「我如是住，如
是修行，如是降伏心，我滅度眾生。」為對治
此故，須菩提問當於彼時如所應住、如所
修行、如所應降伏心，及世尊答「當生如是
心」等。

又，經言「須菩提！若菩薩有眾生」等者，
為顯我執取或隨眠故。若言「我正行菩薩
乘」，此為我取。對治彼故，經言「須菩提！實無
有法名為菩薩發阿耨多羅三藐三菩提心」
者。

經曰：

「須菩提！於意云何？如來於然燈佛所，
有法得阿耨多羅三藐三菩提不？」

須菩提白
佛言：「不也。世尊！如我解佛所說義，佛於然
燈佛所，無有法得阿耨多羅三藐三菩提。」

佛言：「如是，如是。須菩提！實無有法如來於
然燈佛所得阿耨多羅三藐三菩提。須菩
提！若有法如來得阿耨多羅三藐三菩提
者，然燈佛則不與我授記：『汝於來世當得
作佛，號釋迦牟尼。』以實無有法得阿耨多
羅三藐三菩提，是故然燈佛與我授記，作
如是言：『摩那婆！汝於來世當得作佛，號釋
迦牟尼。』何以故？須菩提！言如來者，即實真
如。

「須菩提！若有人言『如來得阿耨多羅三
藐三菩提』者，是人不實語。須菩提！實無有
法佛得阿耨多羅三藐三菩提。須菩提！如
來所得阿耨多羅三藐三菩提，於是中不
實不妄語，是故如來說一切法皆是佛法。
須菩提！所言一切法、一切法者，即非一切
法，是故名一切法。」

論曰：

此下第十六求教授。

依離障礙十
二種中，為離無教授故，經言「須菩提！於
意云何？如來於然燈佛所，有法得阿耨多
羅三藐三菩提不」如是等。

又，經言「須菩提！
若有法如來得阿耨多羅三藐三菩提者，
然燈佛則不與我授記：『汝於來世當得作
佛』」等，此有何意？「若菩提法可說，如彼然燈
如來所說者，我於彼時便得菩提，然燈如
來則不授記言我得等；以彼法不可說故，
我於彼時不得菩提，是故與我授記。」此是
其義應知。

又，何故彼法不可說？經言「須菩
提！言如來者，即實真如」故。如清淨故，名為
如來，以如不可說故，作此說。清淨如名為
真如，猶如真金。

或言：「然燈如來所，於法不
得菩提，世尊後時，自得菩提。」為離此取故，
經言「須菩提！若有人言『如來得阿耨多羅
三藐三菩提』者，是人不實語」等故。

又，經言
「須菩提！如來所得阿耨多羅三藐三菩提，
於是中不實不妄語」者，顯示真如無二故。
云何不實？謂言說故。不妄者，謂彼菩提不
無世間言說故。

經言「是故如來說一切法
皆是佛法」者，此何義？顯一切法、法如清淨
故。如者，遍一切法故，此是其義。又，彼一切
法，法體不成就，為安立第一義故，經言「須
菩提！所言一切法、一切法者，即非一切法，
是名一切法」故。
《金剛般若波羅蜜經論》卷中



《金剛般若波羅蜜經論》卷下

無著菩薩造
隋南天竺三藏法師達摩岌多譯

經曰：

「須菩提！譬如有人，其身妙大。」須菩提
言：「世尊！如來說人身妙大，則非大身，是故
如來說名大身。」

佛言：「須菩提！菩薩亦如是。
若作是言：『我當滅度無量眾生。』則非菩薩。」
佛言：「須菩提！於意云何？頗有實法名為菩
薩不？」須菩提言：「不也。世尊！實無有法名為
菩薩。是故佛說一切法無眾生、無人、無壽
者。」

論曰：

此下第十七為入證道故，經言「須菩
提！譬如有人，其身妙大」如是等，顯示入證
道時得智慧故離慢。

云何得智？有二種智
故：一、攝種性智，二、平等智。若得智已，得生
如來家，得決定紹佛種，此為攝種性智。得
此已，能得妙身。於中，妙身者，謂至得身成
就，身得畢竟轉依故。大身者，一切眾生身
攝身故。若於此家長夜願生，既得生已便
得彼身，是名妙身平等智。復有五種平等
因緣：一、麁惡平等，二、法無我平等，三、斷相
應平等，四、無希望心相應平等，五、一切菩
薩證道平等。得此等故，得為大身，攝一切
眾生大身故。

於彼身中，安立非自、非他故，
經言「世尊！如來說人身妙大，則非大身，是
故如來說名大身」等者，於此妙身等中安
立第一義。如是等，是為得智慧。

云何離慢？
經言「須菩提！菩薩亦如是。若作是言：『我當
滅度無量眾生』」等。此云何可知？若作是念：
「我滅度眾生，我是菩薩。」應知此是慢者，非
實義菩薩。為顯示此故，經言「是故佛說一
切法無眾生」等，若菩薩有眾生念，則不得
妙身、大身故。

經曰：

「須菩提！若菩薩作是言：『我莊嚴佛國
土。』是不名菩薩。何以故？如來說莊嚴佛土、
莊嚴佛土者，即非莊嚴，是名莊嚴佛國土。
須菩提！若菩薩通達無我、無我法者，如來
說名真是菩薩、菩薩。」

論曰：

此下第十八上求佛地。

應知彼地，復
有六種具足攝轉依具足：一、國土淨具足，
二、無上見智淨具足，三、福自在具足，四、身
具足，五、語具足，六、心具足。

為國土淨具足
三摩鉢帝故，經言「須菩提！若菩薩作是言：
『我莊嚴佛國土。』是不名菩薩」如是等。此義
為於共見正行中轉故，為斷彼故，安立第
一義，經言「即非莊嚴，是名莊嚴國土」等。

又，
經言「須菩提！若菩薩通達無我、無我法」者，
此言為二種無我故，謂人無我、法無我。

又，
經言「如來說名菩薩、菩薩」者，為於彼二種
無我中二種正覺故。此等云何顯示？若言
「我成就」，即為人我取；「莊嚴國土」者，是法我
取。此非菩薩。

經曰：

「須菩提！於意云何？如來有肉眼不？」須
菩提言：「如是。世尊！如來有肉眼。」

佛言：「須菩
提！於意云何？如來有天眼不？」須菩提言：「如
是。世尊！如來有天眼。」

佛言：「須菩提！於意云
何？如來有慧眼不？」須菩提言：「如是。世尊！如
來有慧眼。」

佛言：「須菩提！於意云何？如來有
法眼不？」須菩提言：「如是。世尊！如來有法眼。」

佛言：「須菩提！於意云何？如來有佛眼不？」須
菩提言：「如是。世尊！如來有佛眼。」

佛言：「須菩
提！於意云何？如恒河中所有沙，佛說是沙
不？」須菩提言：「如是。世尊！如來說是沙。」

佛
言：「須菩提！於意云何？如一恒河中所有沙，
有如是等恒河。是諸恒河所有沙數佛世
界，如是世界寧為多不？」須菩提言：「彼世界
甚多。世尊！」

佛告須菩提：「爾所世界中，所有
眾生，若干種心住，如來悉知。何以故？如來
說諸心住，皆為非心住，是名為心住。何以
故？須菩提！過去心不可得，現在心不可得，
未來心不可得。」

論曰：

此下第二為無上見智淨具足故，經
言「須菩提！於意云何？如來有肉眼不」如是
等。於中二種：一為見淨，二為智淨。如來不
唯有慧眼，為令知見淨勝故，顯示有五種
眼，若異此則唯求慧眼見淨故。於中，略說
有四種眼，謂：色攝，第一義諦攝，世諦攝，一
切種一切應知攝。色攝復有二種，謂法界、
修果，此為五眼麁境界故。是初色攝第一
義智力故，世智不顛倒轉，是故第一義諦
攝在先。於中，為人說法，若彼法為彼人施
設，此智說名法眼。一切應知中一切種無
功用智，說名佛眼。此等名為見淨。如經「須
菩提！於意云何？如恒河中所有沙」如是等，
此為智淨。於中，心住者，謂三世心。若干種
者，應知有二種，謂染及淨，即是共欲心、離
欲心等。世者，說過去等分。於此二中安立
第一義故，經言「如來說諸心住，皆為非心
住」，乃至「過去心不可得」等。於中，過去心不
可得者，已滅故；未來者，未有故；現在者，第
一義故。為應知中證故，安立見。為教彼彼
眾生寂靜心故，安立智。於此智淨中，說心
住即非心住；如是見淨中，何故不說眼即
非也？以一住處故，見、智淨後安立第一義
故，初亦得成就。

經曰：

「須菩提！於意云何？若有人以滿三千
大千世界七寶持用布施，是善男子、善女
人，以是因緣得福多不？」須菩提言：「如是。世
尊！此人以是因緣，得福甚多。」

佛言：「如是，如
是。須菩提！彼善男子、善女人，以是因緣，
得福德聚多。須菩提！若福德聚有實，如來
則不說福德聚、福德聚。」

論曰：

此下第三為福自在具足故，經言「須
菩提！於意云何？若有人以滿三千大千世
界」等。於中，亦安立第一義故，經言「須菩提！
若福德聚有實」等。

經曰：

「須菩提！於意云何？佛可以具足色身
見不？」須菩提言：「不也。世尊！如來不應以色
身見。何以故？如來說具足色身，即非具足
色身，是故如來說名具足色身。」

佛言：「須菩
提！於意云何？如來可以具足諸相見不？」須
菩提言：「不也。世尊！如來不應以具足諸相
見。何以故？如來說諸相具足，即非具足，是
故如來說名諸相具足。」

論曰：

此下第四為身具足故。於中，復有二
種：一為好具足，二為相具足。為好具足故，
經言「須菩提！於意云何？佛可以具足色身
見不」如是等。於中，亦以安立第一義故，經
言「如來說非具足」等。為相身具足故，經言
「須菩提！於意云何？如來可以具足諸相見
不」如是等。

經曰：

佛言：「須菩提！於意云何？汝謂如來作
是念『我當有所說法』耶？須菩提！莫作是念。
何以故？若人言『如來有所說法』，則為謗佛，
不能解我所說故。何以故？須菩提！如來說
法、說法者，無法可說，是名說法。」

論曰：

此下第五為語具足故，經言「須菩提！
於意云何？汝謂如來作是念『我當有所說
法』耶」如是等。於中，安立第一義故，經言「如
來說法、說法者」等。

經曰：

爾時，慧命須菩提白佛言：「世尊！頗有
眾生於未來世聞說是法，生信心不？」

佛言：
「須菩提！彼非眾生，非不眾生。何以故？須菩
提！眾生、眾生者，如來說非眾生，是名眾生。」

論曰：

此下第六心具足。

於心具足中，復有
六種：一為念處，二為正覺，三為施設大利
法，四為攝取法身，五為不住生死、涅槃，六
為行住淨應知。於心具足中，為念處故，經
言「世尊！頗有眾生於未來世聞說是法，生
信心不」如是等，此處於諸眾生中顯示如
世尊念處故。彼非眾生者，第一義故。非不
眾生者，世諦故。是人即為希有第一者，顯
示說第一義是不共及相應故。此文如前
說。

經曰：

佛言：「須菩提！於意云何？如來得阿耨
多羅三藐三菩提耶？」須菩提言：「不也。世尊！
世尊！無有少法如來得阿耨多羅三藐三菩
提。」

佛言：「如是，如是。須菩提！我於阿耨多羅
三藐三菩提，乃至無有少法可得，是名阿
耨多羅三藐三菩提。復次，須菩提！是法平
等，無有高下，是名阿耨多羅三藐三菩提。
以無眾生、無人、無壽者，得平等阿耨多羅
三藐三菩提。修一切善法，得阿耨多羅三
藐三菩提。須菩提！所言善法、善法者，如來
說非善法，是名善法。」

論曰：

此下第二於彼心具足中，為正覺故，
經言「須菩提！於意云何？如來得阿耨多羅
三藐三菩提耶」如是等。於中，無有法者，為
離有見過已，顯示菩提及菩提道故。彼復
顯示菩提有二種因緣，謂：阿耨多羅語故，
三藐三佛陀語故。於中，經言「無有少法如
來得阿耨多羅」者，此為阿耨多羅語故，此
顯示菩提自相故、菩提解脫相故。彼中，無
微塵許法有體，是故亦不可得、亦無所有
應知。經言「復次，須菩提！是法平等」者，為三
藐三佛陀語故，顯示菩提者人平等相。於
中，平等者，以菩提法故，得知是佛。此中，經
言「無有高下」者，顯示一切諸佛第一義中
壽命等無高下故。經言「以無眾生、無人、無
壽者，得平等阿耨多羅三藐三菩提」者，顯
示菩提於生死法平等相故。經言「一切善
法，得阿耨多羅三藐三菩提」者，顯示菩提
道故。經言「所言善法、善法者，如來說非善
法，是名善法」等者，此安立第一義相故。

經曰：

「須菩提！三千大千世界中，所有諸須
彌山王，如是等七寶聚，有人持用布施。若
人以此般若波羅蜜經，乃至四句偈等，受
持、讀誦、為他人說，於前福德，百分不及一，
千分不及一，百千萬分不及一，歐羅分不
及一，數分不及一，優波尼沙陀分不及一，
乃至算數譬喻所不能及。須菩提！於意云
何？汝謂如來作是念『我度眾生』耶？須菩
提！莫作是見。何以故？實無有眾生如來度
者。」

佛言：「須菩提！若有實眾生如來度者，如
來則有我、人、眾生、壽者相。須菩提！如來說
有我者，則非有我，而毛道凡夫生者以為
有我。須菩提！毛道凡夫生者，如來說名非
生，是故言毛道凡夫生。」

論曰：

此下第三於彼生具足中，為施設大
利法故，經言「三千大千世界中，所有諸須
彌山王」如是等。於中，為安立第一義教授
故，經言「汝謂如來作是念『我度眾生』耶」如
是等。又，經言「如來則有我、人、眾生、壽者相」
等者，此有何義？如來如爾焰而知，是故，若
有眾生，如來則為有我取。若實無我，而言
有我取，為離此著故，經言「須菩提！如來說
有我者，則非有我」如是等。是故，但小兒凡
夫有如是取故，經言「須菩提！毛道凡夫生
者，如來說名非生，是故言毛道凡夫生」故。

經曰：

「須菩提！於意云何？可以相成就得見
如來不？」須菩提言：「如我解如來所說義，不
以相成就得見如來。」

佛言：「如是，如是。須菩
提！不以相成就得見如來。」佛言：「須菩提！若
以相成就觀如來者，轉輪聖王應是如來，
是故，非以相成就得見如來。」

爾時，世尊而
說偈言：

「若以色見我，
　以音聲求我，
　是人行邪道，
　不能見如來。
　彼如來妙體，
　即法身諸佛，
　法體不可見，
　彼識不能知。」


「須菩提！於意云何？如來可以相成就得阿
耨多羅三藐三菩提耶？須菩提！莫作是念：
『如來以相成就得阿耨多羅三藐三菩提。』」

論曰：

此下第四於彼心具足中，為攝取法
身故，經言「須菩提！於意云何？可以相成就
得見如來不」如是等。於中，初偈顯示如所
不應見、不可見故。云何不可見？諸見世諦
故。是人行邪靜者，定名為靜，以得禪者說
名寂靜者故。又復禪名思惟修
故，於中，思者，意所攝；修者，識所攝。言寂靜
者，即說覺及識，此世諦所攝應知。彼不能
見者，謂彼世諦行者。

第二偈顯示如彼不
應見及不應因緣，謂初分、次分。於中，偈言
以法應見佛者，法者謂真如義也。此何因
緣？偈言導師法為身故。以如為緣故，出生
諸佛淨身，此不可見，但應見法，故彼不應
見。復何因緣故不可見？以彼法真如相故，
非如言說而知，唯自證知故。不如言說者，
非見，實不能知故。為顯示此義故，偈言「法
體不可見」，彼識不能知故。

於此住處中，得
顯示以法身應見如來，非以相具足故。「若
爾，如來雖不應以相具足見，應相具足為
因，得阿耨多羅三藐三菩提。」為離此著故，
經言「須菩提！於意云何？如來可以相成就
得阿耨多羅三藐三菩提？須菩提！莫作是
念」等者。此義明相具足體非，菩提亦不以
相具足為因也，以相是色自性故。

經曰：

「須菩提！汝若作是念：『菩薩發阿耨多
羅三藐三菩提心者，說諸法斷滅相。』須菩
提！莫作是念：『菩薩發阿耨多羅三藐三菩
提心，說諸法斷滅相。』何以故？菩薩發阿耨
多羅三藐三菩提心者，於法不說斷滅相。

「須菩提！若善男子、善女人，以滿恒河沙等
世界七寶，持用布施。若有菩薩知一切法
無我，得無生法忍，此功德勝前所得福德。
須菩提！以諸菩薩不取福德故。」

須菩提白
佛言：「世尊！菩薩不取福德？」

佛言：「須菩提！
菩薩受福德，不取福德，是故菩薩取福德。」

論曰：

此下第五於彼心具足中，為不住生
死、涅槃故。於中有二：一為不住涅槃，二為
不住生死。

為不住涅槃故，「須菩提！汝若作
是念：『菩薩發阿耨多羅三藐三菩提心者，
說諸法斷滅相』」如是等。於中，經言「於法不
說斷滅」者，謂如所住法而通達，不斷一切
生死影像法，於涅槃自在行利益眾生事。
此中，為遮一向寂靜故，顯示不住涅槃。「若
不住涅槃，應受生死苦惱。」為離此著，顯示
不住流轉故，經言「須菩提！若善男子、善女
人，以滿恒河沙等世界七寶，持用布施」如
是等。於中，經言「無我」、「無生法忍」者何義？如
來於有為法得自在故，無彼生、死，法、我；又
非業、煩惱力生故無生，故名無我、無生者。
此中云何得顯示？如說攝取餘福，尚於生
死中不受苦惱，何況菩薩於無我、無生法
中得忍已，所生福德，勝多於彼。

經言「須菩
提！以諸菩薩不取福德」者，此顯示不住生
死故。若住生死，即受福聚。又，經言「須菩提
白佛言：『世尊！菩薩不取福德』」者，此有何義？
以世尊於餘處說應受福聚故。經言「佛言：
『須菩提！菩薩受福德，不取福德，是故菩薩
取福德』」者，此顯示以方便應受，而不應取
故。受者，說有故。取者，修彼道故。如福聚及
果中，皆不應著。

經曰：

「須菩提！若有人言：『如來若去若來，若
住若坐若臥。』是人不解我所說義。何以故？
如來者，無所至去，無所從來，故名如來。」

論曰：

此下第六於心具足中，為行住淨。

於
中，復有三種：一、威儀行住，二、名色觀破自
在行住，三、不染行住應知。為威儀行住故，
經言「須菩提！若有人言：『如來若去若來』」等。
於中，行者，謂去來；住者，謂餘威儀。

經曰：

「須菩提！若善男子、善女人，以三千大
千世界微塵，復以爾許微塵世界，碎為微
塵阿僧祇。須菩提！於意云何？是微塵眾寧
為多不？」

須菩提言：「彼微塵眾甚多。世尊！何
以故？若是微塵眾實有者，佛則不說是微
塵眾。何以故？佛說微塵眾，則非微塵眾，是
故佛說微塵眾。世界！如來所說三千大千
世界，則非世界，是故佛說三千大千世界。
何以故？若世界實有者，則是一合相。如來
說一合相，則非一合相，是故佛說一合相。」

佛言：「須菩提！一合相者，則是不可說，但凡
夫之人貪著其事。何以故？須菩提！若人如
是言：『佛說我見、人見、眾生見、壽者見。』須菩
提！於意云何？是人所說為正語不？」須菩提
言：「不也。世尊！何以故？世尊！如來說我見、人
見、眾生見、壽者見，即非我見、人見、眾生見、
壽者見，是名我見、人見、眾生見、壽者見。」

「須
菩提！菩薩發阿耨多羅三藐三菩提心者，
於一切法，應如是知，如是見，如是信，如是
不住法相。何以故？須菩提！所言法相、法相
者，如來說即非法相，是名法相。」

論曰：

此下第二為破名色身自在行住故，
經言「須菩提！若善男子、善女人，以三千大
千世界微塵」如是等。於中，細末方便乃無
所見方便等，此破如前說應知。經言「彼微
塵眾甚多。世尊」者，是細末方便。經言「若是
微塵眾實有者，佛則不說是微塵眾」等者，
是為無所見方便。此說有何義？若微塵眾
第一義是有者，世尊則不說非聚。經言「佛
說微塵眾，則非微塵眾，是故佛說微塵眾」，
以此聚體不成故。若異此者，雖不說，亦自
知是聚，何義須說？

經言「如來所說三千大
千世界」等者，此是無所見方便，此破名身，
亦如前說應知。於中，世界者，謂明眾生世
故。彼唯名身得名故，經言「若世界實有者，
則是一合相」者。於中，為竝說若世界、若微
塵界故，有二種摶取，謂一摶取及差別
摶取。眾生類、眾生世界有者，此為一摶
取。微塵有者，此為差別摶取，以取微塵
眾集故。經言「如來說一合相，則非一合相」
等者，此上座須菩提安立第一義故，世尊
為成就如是義故。經說「一合相者，即是不
可說」等，此何所顯示？世言說故，有彼摶
取；第一義故，彼法不可說。彼小兒凡夫如
言說取，非第一義。

已說無所見方便，破義
未說。無所見中，入相應三昧時不分別，謂：
如所不分別，及何人？何法？何方便？云何不
分別？此後具說。

經言「須菩提！若人如是
言：『佛說我見』」等，以等顯示如所不分別。云
何得顯示？如外道說我，如來說為我見故，
安置人無我；又為說有此我見故，安置法
無我。若有彼我見，是見所攝。如是觀察，菩
薩入相應三昧時，不復分別，即此觀察為
入方便。經言「須菩提！菩薩發阿耨多羅三
藐三菩提心」者，此顯示無分別人。經言「於
一切法」者，此顯示於何法不分別。經言「應
如是知，如是見，如是信」者，此顯示增上心、
增上智故，於無分別中知、見、勝解。於中，若
智依止奢摩他故知，依止毘鉢舍那故見，
此二依止三摩提故勝解，以三摩提自在
故，解內攀緣影像，彼名勝解。經言「如是不
住法相」者，此正顯示無分別。經言「所言法
相、法相者，如來說即非法相，是名法相」者，
此顯示法相中不共義及相應義，如前已
說。

如是一切住處中，相應三摩提方便亦
爾應知。欲願及攝散二種，如前所說，更無
別義，是故不復說其方便。

經曰：

「須菩提！若有菩薩摩訶薩，以滿無量
阿僧祇世界七寶持用布施。若有善男子、
善女人發菩薩心者，於此般若波羅蜜經，
乃至四句偈等，受持、讀誦、為他人說，其福
德勝彼無量阿僧祇。云何為人演說，而不
名說，是名為說？

「一切有為法，
　如星、翳、燈、幻、
　露、泡、夢、電、雲，
　應作如是觀。」


論曰：

此下第三為不染行住。於中二種：一
為說法不染，二為流轉不染。

為說法不染
故，經言「須菩提！若有菩薩摩訶薩，以滿無
量阿僧祇世界七寶」如是等。此何所顯示？
以有如是大利益故，決定應演說；如是演
說，而無所染。經言「云何為人演說，而不名
說，是名為說」者，此有何義？顯示不可言說
故。不演說彼法有可說體，應如是演說；若
異此者，則為染說，以顛倒義故。又，如是說
時，不求信敬等，亦為無染說法。

為流轉無
染故，經說偈言「一切有為法，如星、翳、燈、幻」
等。此偈顯示四種有為相：一、自性相，二者、
所住味相，三、隨順過失相，四、隨順出離相。
於中，自性相者，共相見識，此相如星，應如
是見。何以故？無智闇中有彼光故，有智明
中無彼光故。人、法我見如翳，應如是見。何
以故？以取無義故。識如燈，應如是見。何以
故？渴愛潤取緣故，熾然於中著。所住味相
者，味著顛倒境界故，彼如幻，應如是見。何
以故？以顛倒見故。於中，隨順過失相者，無
常等隨順故。彼露譬喻者，顯示相體無有，
以隨順無常故。彼泡譬喻者，顯示隨順苦
體，以受如泡故。若有受，皆是苦，以三苦故，
隨有應知：彼苦生故，是苦苦；破滅故，是壞
苦；不相離故，是行苦。復於第四禪及無色
中，立不苦不樂受，以勝故。於中，隨順出離
相者，隨順人、法無我。以攀緣故得出離故，
說無我以為出離也。隨順者，謂過去等行，
以夢等譬喻顯示。彼過去行，以所念處，故
如夢；現在者，不久時住，故如電；未來者，彼
麁惡種子似虛空引心出，故如雲。如是知
三世行轉生已，則通達無我，此顯示隨順
出離相故。

經曰：

佛說是經已，長老須菩提，及諸比丘、
比丘尼、優婆塞、優婆夷，菩薩摩訶薩，一切
世間天、人、阿脩羅、乾闥婆等，聞佛所說，皆
大歡喜，信受奉行。

論曰偈言：

「　若聞如是義，
　於大乘無覺，
　我念過於石，
　究竟無因故。
　下人於深法，
　不能覺及信，
　世人多如此，
　是故法荒廢。」

《金剛般若波羅蜜經論》卷下