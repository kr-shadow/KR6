#+TITLE: 長爪梵志請問經-唐-義淨
#+DATE: 2018-05-12 10:23:30
#+SOURCE: github.com/kanripo/KR6i0216 master 8bfdfade                


No. 584
長爪梵志請問經

大唐三藏法師義淨奉　制譯

如是我聞：

一時，薄伽梵在王舍城鷲峯山中，
與大苾芻眾千二百五十人俱，并餘苾芻、苾
芻尼、近事男、近事女、國王、大臣、沙門、婆羅門、
外道之類，天、龍、藥叉、人非人等，瞻仰而住。

爾時，世尊為說自證微妙之法，所謂初中後
善，文義巧妙，純一圓滿，清淨鮮白，梵行之
相。

爾時，有一長爪梵志，來詣佛所，策杖而立，
問言：「喬答摩！汝曾實作如是宣說，世由自
業，業為能授，業為生處，業為親族，業為所
依耶！」

佛告婆羅門：「我作是說，世由自業，業為能
授，業為生處，業為親族，業為所依。」

婆羅門
曰：「若如是者，沙門喬答摩！先作何業，令
汝獲得金剛不壞堅固之身？」

佛告婆羅門：「我
於前生，遠離殺害有情命根，由彼業力，今
獲斯果。」

「沙門喬答摩！先作何業，令汝獲得手指纖長
網縵為相？」

佛告婆羅門：「我於前生，遠離偷
盜他人財物，由彼業力，今獲斯果。」

「沙門喬答摩！先作何業，令汝獲得具足色力
諸根圓滿？」

佛告婆羅門：「我於前生，遠離女
人欲染之事，由彼業力，今獲斯果。」

「沙門喬答摩！先作何業，令汝獲得出廣長舌，
自覆其面？」

佛告婆羅門：「我於前生，遠離妄
語詭誑於人，由彼業力，今獲斯果。」

「沙門喬答摩！先作何業，令汝獲得威儀庠序，
如師子行？」

佛告婆羅門：「我於前生，遠離諸
酒放逸之處，由彼業力，今獲斯果。」

「沙門喬答摩！先作何業，令汝獲得微妙相好，
莊嚴其身？」

佛告婆羅門：「我於前生，遠離歌
舞倡艶之事，由彼業力，今獲斯果。」

「沙門喬答摩！先作何業，令汝獲得上妙香氣，
芬馥其身？」

佛告婆羅門：「我於前生，遠離香
花瓔珞莊飾，由彼業力，今獲斯果。」

「沙門喬答摩！先作何業，令汝獲得受用金剛
勝妙之座？」

佛告婆羅門：「我於前生，遠離高
床大床驕恣之物，由彼業力，今獲斯果。」

「沙門喬答摩！先作何業，令汝獲得四十牙齒
鮮白齊平？」

佛告婆羅門：「我於前生，遠離非
時飲噉諸食，由彼業力，今獲斯果。」

「沙門喬答摩！先作何業，令汝獲得頂上肉髻
圓滿姝好？」

佛告婆羅門：「我於前生，於三寶、
二師沙門、婆羅門、父母、尊長，應恭敬處，五輪
著地，以無慢心虔誠致禮，由彼業力，今獲斯
果。」

時婆羅門，見佛為說因果不虛，白言：「喬答摩！
此名何福？云何受持？」

佛言：「此名八支淨戒，
若能一日一夜，或復長時，從師受持，獲果
如是。」

爾時長爪梵志，既於佛所聞說八支日夜淨
戒，由先遠離鄙惡業故，便能獲得勝妙莊嚴，
深心信受，歡喜踊躍，即於佛前捨高慢心，投
杖于地，合掌恭敬，禮佛雙足，白言：「世尊！我
今始知善惡之業感報不虛，我從今日乃至
盡形，歸依佛陀兩足中尊；乃至盡形，歸依
達磨離欲中尊；乃至盡形，歸依僧伽諸眾
中尊。我受八支近住淨戒，始從今時，乃至
明旦日出已來，於其中間：

「不害一切命，
　不盜他財物，
　不婬不妄語，
　飲酒放逸處，
　花莊及歌舞，
　高大非時食，
　我今悉遠離，
　受持淨八支。」


第二、第三亦如是說。

佛告婆羅門：「善哉！善哉！如是應作，如是應
持。」

爾時世尊，說是法已，時婆羅門，及苾芻
眾，諸人天等，皆大歡喜，信受奉行。
長爪梵志請問經