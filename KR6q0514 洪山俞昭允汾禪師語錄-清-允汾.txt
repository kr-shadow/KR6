#+TITLE: 洪山俞昭允汾禪師語錄-清-允汾
#+DATE: 2018-05-12 10:25:21
#+SOURCE: github.com/kanripo/KR6q0514 master b2680ecd                

* 俞昭禪師語錄目錄

  
  * 卷首
  
  * 序文
  * 目錄
  * 卷
  
  * 住江西廬山西林乾明寺語錄
  * 二卷
  
  * 住郢州潼泉山法興禪寺語錄
  * 三卷
  
  * 住武昌東巖廣慧禪寺語錄
  * 住竟陵紫芝菴語錄
  * 四卷
  
  * 住鄂渚洪山寶通報國禪寺語錄
  * 五卷
  
  * 住齊安天臺赤城禪寺語錄
  * 示眾
  * 機緣
  * 頌古
  * 塔銘
  * 重修洪山寺疏
  * 佛事
  * 六卷
  
  * 雜偈

目錄終

* 嘯堂和尚語錄敘

嘯堂汾和尚挾複子上靈巖時予在侍寮典記見其
敝衣楚音翛然自得絕無近世禪殼子陋習　退翁
先師心賞之俾居不租寮朝夕勤懇不自廢椎拂之
下有所證入然性謙抑秘其芒耀不喜以所長病人
故人亦莫知其所得也未幾典藏鑰陞掌書記會同
門古嶷和尚唱滅於匡廬之乾明山中緇白咸謂丈
室不可久虛專使齎牘至吳門請先師遴主法者以
慰群望先師集群弟子於廣堂瞬顧一匝語和尚曰
汾汝堪此任和尚亦欣然請行自攜瓶缽長揖故山
惟知師命尊嚴不計眾緣缺乏一眾錯愕始悟其久
蒙記莂特時至而理彰耳予嘗有詩送之曰下板沉
埋苦自持囊錐穎露眾方知但令猛虎馱行橐當有
神龍獻住基隨事不妨加損益乘時何必問艱危此
回只作看山想竹杖芒鞋任所之領院三閱月知事
有梗化者和尚拂衣徑行或者進曰盍少貶以順機
宜無致山林岑寂和尚笑曰莊生嘗謂觀德人之容
令人意消今劈腹剜心朝夕與之提訓不能少變其
習染自愧德涼未敢學蚖蛇之戀窟宅也識者聞而
韙之自是聲望愈高列剎爭致如黃安之赤城竟陵
之芝紫京山之桐泉武昌之東巖最後應楚撫大中
丞張公之請中興洪山寶通禪寺和尚不出戶庭莊
嚴畢備顧瞻歎嗟以為神運前後皆有上堂示眾等
語門人住京都翊教楚林睿公編次共若干卷將壽
諸梓以廣流布不遠數千里走山中乞一言弁其首
予嘉其志而敘夙昔之同在師門一段以表終始翛
然自得事皆緣會而興非若屈巳從人喪其固有卒
被聲利所束縛而為智人之所深愍者可同日語也
昔人有言曰沙門華言離欲離欲則方寸自虛而萬
景畢入入必有所展泄垂慈應物發為心聲此教之
所由興道之所由立也譬如洪鐘在虡有扣則鳴細
梴巨杵判然自別而鐘則初無限約於其間惟赴來
機而成其應耳詎非古人虛靈寂妙之旨併所謂識
取無依佛亦無得者乎輓近說法必主摹仿否則以
為杜撰而共非之墨數行循一摸脫出雖充棟汗生
真如像龍不能行雨雖多亦巳奚為讀斯錄者蓋可
少悟其翛然自得之旨矣。
時
康熙丙寅秋日前住靈巖同門法弟曉青題於華山
之臥雲深處

俞昭允汾禪師住廬山西林乾明禪寺語錄卷之一
住北京翊教寺嗣法門人上睿等編

師順治丁酉十一月十七日在蘇州靈巖受請十二
月二十二日到寺。

山門無門之門阿誰篆額看得分明君子可入。

佛殿太尊貴生自號滿覺三拜不施令人疑著。

伽藍用汝全心推我半面禮尚往來隨家豐儉。

祖堂東土西天一堂風冷接響承虛有人不肯。

據室拈拄杖云打開青嶂踞虎頭按下白雲收虎尾
一掌一握一棒一條皮下有血底自不怪新長老手
腳毒辣且道畢竟圖個甚麼卓一卓云不入虎穴爭
得虎子。

拈當道請疏昔日靈山親付囑直須當道與人看。

紳衿疏一毫頭上文彩全彰有眼者見三千里外音
響各別有耳共聞顧左右云此回不是夢真箇到廬
山。

山門疏相隨來也言端語端山僧要放此話大行諸
人切須記取這轉。

指法座云大寶華王座究竟如虛空作禮而陞忒煞
難為作者因地而起還他本分宗師喝一喝云出頭
天外看誰是我般人遂陞拈香祝
聖罷又拈香云此一瓣香著甚來由特地驚群駭眾
既然心不負人難免痛定思痛今朝落在手裏單為
穿過。

靈巖山頭面無慚色這老和尚一雙鼻孔特與諸人
出氣插入爐中便攬衣就座上首白槌云法筵龍象
眾當觀第一義師云第一義諦放下槌來早巳千里
萬里捫空追響勞汝心神有不離當處直下取證底
衲僧出來乘風起舞相席打令看僧問機先一著到
者方知有一句子請師答話師云香谷林中風颯颯
進云作家宗師再乞端的師云虎溪橋下水淙淙僧
呈起坐具云這邊的又作麼生師打一棒云領過得
也未問遠離鷲嶺來振濟宗雙峰峰頂上相見意如
何師云臘月火燒山進云新乾明舊法令向上向下
作麼提持師云龍蛇易辨進云信知佛種從緣起拈
花始驗箇中人師云真箇那僧以坐具打一圓相師
打云百雜碎問天寒日短滴水冰生如何是和尚家
風師云徹骨徹髓進云客來將何款待師云兩人共
一碗僧便禮拜師云來日更與一頓問如何是乾明
境師云橫看成嶺側成峰進云如何是境中人師云
不住孤峰頂常件白雲閒進云未審人在境中境在
人中師云你向甚處去來進云人境巳蒙師指示祖
意西來更若何師云五九盡日又逢春又一僧出師
云且住三世諸佛橫說豎說徒逞詞鋒歷代祖師全
提半提虛張意氣山僧今日打頭貴遇作家實情好
與伊二十拄杖何以廣大門風威德自在權衡在手
生殺臨機十地到此魂驚二乘聞之膽裂若也未有
奔流度刃底眼目總不勞拈出跳脫一步地闊天寬
便可十方剎土應緣而至百千三昧無作而成一切
時煥古騰今一切處騎聲蓋色獨超象外迥絕羅籠
譬如寶劍揮空空空絕跡驪珠鑑物物物流煇七穴
八穿四通五達十成好箇沒量漢子更說甚千聖不
攜萬機寢削隨喝一喝云無煩久立冀自知時上首
復白槌云諦觀法王法法王法如是便下座。

當晚小參佛祖之道一切現成眾生日用不知遂致
自生違背家中捨父衣裏忘珠馳逐天涯伶俜辛苦
諸聖問出頭來千般言萬種喻只要時人知有果然
知有總是碧眼胡僧黃面老子一齊教伊且向背後
立地其餘七十三八十四當甚茄子瓠子在汝諸人
面前又作得箇甚麼伎倆山僧道業荒疏才識短闍
胸中實無絲毫見處齒縫亦不挂箇字腳願居學地
豈欲稱師無端被人推出鼻地濫膺斯席大家相聚
喫莖虀隨分有鹽兼有醋饑餐渴飲且恁過時江東
西湖南北行腳高士挾複到來入門貴須辨主方見
參學眼正若是佛法的的大意山僧未出靈巖早與
諸人道過了也午間上堂是第二頭適才小參是第
三首乾明方當入院之初肯教諸人落七落八只得
倒行此令返流旋一去也隨顧侍者云收取拄杖子
便起身歸方丈。

次日請兩序頭首上堂恁麼恁麼鶴鳴子和不恁麼
不恁麼虎嘯風生恁麼中不恁麼昨日住持事繁不
恁麼中卻恁麼今朝量才補職喝一喝云俊快底自
肯承當本分底放他閒去堪作人天眼目便與祖佛
為師琢玉烹金有權有實變生為熟無黨無偏符到
奉行客來須看我若坐時你應立彼彼顯出身之機
我開口時你即聞剎剎驚險崖之句髑髏常于世界
鼻孔摩觸家風唱拍相隨一多無礙紀綱畢正賓主
克諧直得白牯黧奴助揚佛化叢林草木現瑞放光
且大功不賞一句作麼生道回而更相涉不爾依位
住。

開爐上堂問爐韝洪開烹凡煆聖出格人來如何施
設師云上座每日拈匙把箸甚有氣力進云掀倒禪
床又作麼生師云打了拖聲勢進云看取令行時師
便打僧一喝師云知汝不易問火種和煙得柴頭品
字堆不與萬法為侶底還覺脊背汗出麼師云破皮
厚三寸進云和尚慈悲何在師云靜處踝了打僧無
語師云且去別時來乃云西江叢林剎竿相望或有
栴檀叢林栴檀圍繞或有荊棘叢林荊棘圍繞或有
荊棘叢林栴檀圍繞或有栴檀叢林荊棘圍繞火爐
頭一千五百坐得骨臀生胝不見冷灰豆爆祗聽熱
碗鳴聲乾明這裏斬新握方外鉗鎚乘時開作家爐
韝無論栴檀荊棘一齊投入喝一喝云直得陜府鐵
牛通身汗下嘉州大象滿面光生諸禪德當爐不避
火迸眨上眉毛看是甚麼火色便下座。

上堂冰枯雪槁天寒人寒一有多種二無兩般少室
鐵牛常甘水草黃梅石女子母團圓惟有物外閒人
衲被蒙頭圍爐打坐得失是非一時放卻堪笑韶陽
跛足師把得雲簫繚亂吹千古萬古和難齊拍手一
下云即今還和得齊麼剛被風來吹別調知音知外
更誰知。

除夜小參大盡三十日小盡二十九露柱掛燈籠僧
堂佛殿後恁麼會得隨例餐鎚子未有衲僧氣息在
乾明今夜不似北禪烹露地白牛大驚小怪但向紅
爐上拾一點雪枯木上糝些子花與諸人赴箇時節
遂於身上拈起布毛吹云短燭看隨殘臘盡春風轉
入我門來。

歲旦上堂問深山裏佛法罕逢新年頭家風平展如
何是和尚最初一句師云今朝正月旦進云斬新條
令更請施行師云伏惟知事頭首起居萬福進云天
雨四花盈寶座拈香祝聖慶昇平師云重說偈言問
元正啟祚萬物咸新一句無私請師便道師云拄杖
抽條丈二長進云果然恩大難酬師隨聲便喝僧罔
措師云惱亂春風乃云化育之本物我同途生佛之
元古今不易卓拄杖一下云山僧今日巳是打開門
戶了也乾坤大地日月星辰草木昆虫森羅萬象總
在這裏𨁝跳山門頭合掌佛殿裏燒香揖釋迦拜彌
勒禱祝咒願遞相慶賀直是有意氣時添意氣不風
流處也風流復卓一下喝一喝云吾助汝喜。

上堂昨夜雪上更加霜今朝佛面增百醜文殊普賢
行路難黧奴白牯卻知有寒山燒火滿頭灰拾得風
前拈起帚良久顧眾云你這一隊漢冷冰冰地在這
裏討甚麼碗。

古嶷和尚生忌上堂大善知識以無邊虛空為正體
以香水海不可說塵剎為化境卷舒九有出沒四生
是以去年七月一葉落天下秋今年正月一花開大
地春其落也隨處釋迦其開也千身彌勒雖然猶是
我古嶷師兄應緣化物時節若論本分提持坐斷死
生不通凡聖諸人又向甚處相見攛下拄杖云直下
來也。

上堂問但得雪消去自然春到來是否師云花須連
夜發莫待曉風吹進云狼藉不少師云腳跟下掃來
看僧一喝師云過猶不及乃云天地與我同根萬物
與我一體爪生髮長筋轉胍搖露結為霜雲騰致雨
那有些子違時失候諸人到這裏何不猛著精彩進
前三步踏一踏則須彌起舞唾一唾則香海興波若
更呆椿椿地坐定布袋裏老鴉雖活如死。

元宵上堂奇怪諸禪德然燈佛與月光童子在中庭
裏相爭佛法甚鬧撞倒功德天把黑暗女髑髏一擊
百雜碎過去正法明如來以平報不平椎鐘告四方
直得清涼山裏萬菩薩有馬騎馬無馬步行一時走
入鬧籃中獨有普賢願王端坐高樓呵呵大笑云你
這一隊弄影漢面皮厚多少現前諸仁盡是傍觀者
且道有恁麼事無恁麼事驀顧眾云明眼人難瞞。

上堂問久雨不晴山門頭金剛渾身濕透父母未生
面目為甚針劄不入師云一年春過一年春進云覓
火和煙得擔泉帶月歸是神通妙用是法爾如然師
云牆壁有耳問雲橫大野水滿清溪略彴不是趙州
橋未審行人如何得過師云拽脫鼻孔進云畢竟借
誰之力師云你眼在甚麼處僧作禮云和尚三寸甚
密師便打僧云須到如此師云天地懸殊乃云釋迦
掩室於摩竭推門落臼淨名杜口於毘耶咬定牙關
須菩提唱無說而顯道莫謗如來正法輪天帝釋絕
視聽而雨花未必心頭事悄然乾明慈悲之故有落
草之談前廊下與你說後架上與你說這裏聲鐘伐
鼓豎拂拈椎也與你說那裏開單展缽運水搬柴也
與你說你更不會卻近前就我覓我劈脊與你一棒
有一棒到你彩鳳舞丹霄無一棒到你鐵蛇橫古路
擬看腳下多少人喪身失命若是箇不受人處分底
點著便轉撩起便行南北東西如雲似鶴山河大地
有甚麼過。

上堂問山青水綠打開金剛眼睛日上月下捩轉衲
僧巴鼻學人今日要與和尚作境話會師云桃花杏
花鬥開進云還有指點處也無師云柳條桑條憋破
進云果然車不橫推理無曲斷師豎起拄杖云幾人
信得他及進云虎溪橋下月光接漢王峰師便打僧
一喝師云詐明頭乃云見色明心心不是佛聞聲悟
道道不屬知不屬不知景物欣榮山川晴媚桃花一
樹兩樹紅自紅脩竹三叢四叢綠自綠喚作色得麼
鴉鳴鴉鴉鵲噪鵲鵲郭公鳴郭公姑惡鳴姑惡喚作
聲得麼山僧明明向你道尚自不會何況蓋覆將來
兄弟日月易流應是從前肯重處盡情颺卻大用現
前不存軌則盡十方世界有甚麼物與你為緣為礙
如只倚他門戶傍他牆東覷西覷明聽暗聽得些小
知小解其實半瞽半聾他時後日也要開這兩片皮
向聲前色後鼓弄人家男女莫言無事好。

上堂問千林聳翠萬嶽攢奇向上一機請師別轉師
云蔥嶺那邊有進云為甚麼這邊無師云日頭出來
看進云九萬里鵬斯展翼百千年鶴便翱翔師云不
必問有一人常在歡喜中不受讚歎有一人常在冤
苦中偏愛謗毀只此二人那箇為親師云賞不避仇
讎進云快人一言師云尋思去僧便歸眾師云眼不
見鼻孔問日日是好日時時是好時大通智勝佛十
劫坐道場為甚麼佛法不現前師云略無些子衲僧
氣息進云鈍置殺人師云有甚饆饠䭔子快下將來
僧擬議師便打僧云莫教屈著師又打云總是山僧
罪過乃云眼睫橫亙十方眉毛上透乾坤下透黃泉
諸人未得箇入頭須得箇入頭既得箇入頭須得箇
出頭祗如到江吳地盡作麼生去隔岸越山多向那
裏住有人道得轉身句不著還草鞋錢。

上堂世尊三昧迦葉不知迦葉三昧阿難不知阿難
三昧商那和脩不知商那和脩三昧優波麴多不知
恁般說話顢頇佛性儱侗真如且作箇模子搭卻諸
人晨朝熱水洗面夜間脫襪打眠食辦擊鼓眾集撞
鐘燒香掃地合掌搖頭菜園牆倒晴方築房舍籬穿
雨過脩東廊上上西廊下下並不曾差了一步錯了
一事因甚不知有分緇素識好惡底衲僧及早解開
胸懷笑一聲子惺惺直言惺惺歷歷直言歷歷乾明
自知你不是箇謾人自謾漢。

上堂好雨知時節春無三日晴溈山五百頭真箇可
憐生溪東溪西一任橫拖倒拽且道這片田地始終
屬阿誰一僧出云和尚豈得問別人師下禪床把住
云道道僧擬議師便掌云感你不徹。

上堂滴水滴凍道一句善言言者言所不能言崖崩
石裂示一機善跡跡者跡所不能跡諸人終日區區
有口只是喫飯乾明冷地相為不妨好手彰名遂拈
拄杖卓一下云巳是徹困向汝也。

上堂拈拄杖云丁一卓二有手腳放兩拋三無背面
明眼人看不見看得見山僧實落分付與你卓一卓
云切忌謾承當。

佛涅槃日上堂僧問宴寂熙連河側金棺特示雙趺
正恁麼時莫便是佛否師云夜半須彌安鼻孔僧云
賴遇和尚證明師云疑殺天下人乃云二月十五日
以前有佛處不得住二月十五日以後無佛處急走
過正當二月十五日黃面瞿曇做盡腸肚猶自死不
甘心以手摩胸告眾曰汝等善觀吾紫磨金色之身
瞻仰取足勿令後悔大似靈龜曳尾拂跡跡生諸仁
二千餘年後誦伊之言服伊之服行伊之行一箇箇
眼光爍破四天下且道釋迦老子即今甚處去也拍
禪床一下云時人只看絲綸上不見蘆花對蓼紅。

上堂夫學般若菩薩直須諦當去始得千里萬里至
此行立總在人前賓則始終賓主則始終主賓無二
賓主無二主擬議思量即沒交涉顧左右云要會乾
明賓主句麼鶴冷移巢還避月龍寒出洞早生雲。

大士誕日覺心道人請上堂僧問淺綠深紅莫非文
殊妙境啼鶯語燕盡是觀音普門未審寶華座上是
第幾應身師云山僧常念觀音僧云百千手眼利濟
無邊因甚麼高麗不去師云觀音觀音僧云翠柳拂
開金世界紅蓮湧出玉樓臺師云不勞讚歎乃云惟
一堅密身一切塵中現豎起拂子云觀世音菩薩來
也即今在山僧拂子頭上揭示圓通妙門以不思議
無作妙德成就一切眾願上合十方諸佛本妙覺心
與佛如來同一慈力下合十方六道眾生與諸眾生
同一悲仰令諸眾生不涉情解意想頓獲十四無畏
汝等諸人有智若聞則能信受遂擊拂子一下便喝
一喝云非唯觀世音我亦從中證。

上堂久雨熟梅天柴生滿灶煙林間泥滑滑時叫屋
頭邊銅䤬鑼裏滿盛油底途中善為不遺一滴何處
見他滲漏來是你問凡答凡問聖答聖為甚隨他舌
頭轉良久云腳下泥深。

上堂諸仁在此饑餐渴飲閒坐困眠一箇渾身若無
事事與汝驪龍明月珠卻道分文不直與汝蜣螂糞
彈子卻道價重千金是顛倒情深是轉移力重於此
分疏得下足表智眼洞明若只儱侗顢頇切忌口銜
羊角走區區不是好生涯。

上堂三周寒暑遠泛重溟十萬里西來直上梁王殿
雖是小過令人大怒何故不合欺我唐土人山僧與
麼說話是肯老胡不肯老胡若道肯易掩當門齒難
藏蓋膽毛若道不肯達磨一宗掃土而盡諸人到這
裏作麼生為祖師出氣良久云還我骨髓來。

上堂僧問道也者不可須臾離也可離非道也如何
是不離底道師云碓搗東南僧云無聲無臭又作麼
生領師云磨磨西北乃云一徑直二周遮衲僧會得
萬別千差是你諸人認著門前屋後便乃叉手當胸
這邊稱楊那裏稱鄭進一步即迷其理退一步又失
其事殊不知平田莊裏草色青隨杖險峻岩頭藍光
碧照衣何處客來閒共語免教望斷夕陽西。

精進七內上堂僧問百年三萬六千日返覆元來是
者漢請和尚驗過師云胡地冬抽筍僧云現前大眾
沾恩有分師云得到口也未僧一喝師便打又僧問
有物先天地無形本寂寥能為萬象主不逐四時凋
如何是萬象主師云山高路遠到這裏甚不容易僧
云等閒模著虛空鼻生死猶如戲一場師打一棒云
免怪空疏乃云去卻一拈得七上下四維無等匹逼
得鯰魚上竹竿俊鶻迅鷹趁弗及諸人未得箇入處
但向巳求有箇入處莫就他覓絕羅籠脫羈勒不風
流處也風流大抵還他好丰骨這邊與那邊許汝放
膽說喝一喝。

解制上堂今朝正月十五雪霽雲收天宇叢林制解
放行究竟無法可取山僧起倒因人歡喜無過直與
各攜杖笠出松門萬里溪山誰共語驀拈拄杖卓一
下云咦春風漸見花狼籍珍重還須帶眼看。

上堂行腳衲僧也須識取去底識取住底如何是去
底離家舍不在途中者是如何是住底在途中不離
家舍者是說甚你有則與你無則奪直饒說得去住
分明三千里外猶被拄杖子穿卻鼻孔靠拄杖下座。

上堂劫外靈機悟心者始顯聲前活路達道者能行
雲在嶺頭乍舒乍卷水流澗底可淺可深花開葉落
豈是榮枯春去秋來原非遷變復生居士二十五年
前與山僧欣逢白鶴古寺早巳聞斯道矣今秋七月
廿六正值從心之辰特到山中齋我一眾山僧更說
箇甚麼以資綿遠良久朗吟曰佛法人情不用分抬
頭撞著自家底火棗冰梨信手拈子子孫孫皆可喜
便下座。






俞昭禪師語錄卷之一(終)

俞昭允汾禪師住郢州潼泉山法興禪寺語錄卷之
二
住北京翊教寺嗣法門人上睿等編

師於順治辛丑冬住寺今。

康熙乙巳二月初一日郡邑紳衿護法遠近檀信諸
剎耆宿入山敷座同請開堂。

指法座云妙寶莊嚴眾香圍繞坐斷報化直踏毘盧
從上也有人行轉法輪提祖印山僧一步更高更闊
便陞座拈香云此一瓣香根蟠劫外價重須彌端伸
供養
始祖釋迦文佛大和尚奉祝
今上皇帝聖躬萬歲伏願
一人有慶萬國咸寧明見佛心永延
帝祚此一瓣香凡聖齊榮隱顯同味懷藏則無聲無
臭拈出則為蓋為雲普同供養飲光以下西天東土
六十九世諸祖大和尚奉為巖廊宰輔方面勳臣督
撫司道府縣尊官闔郡紳衿在筵檀護伏願和羹聖
時股肱仁主曰文曰武乃孝乃忠雨露優曇播馨香
於無盡金湯佛法仰山斗於大年此一瓣香多子塔
前承蔭曹溪路上分枝今為供養當寺開山孤標祖
師遞代重興大洪山主妙空禪師憲洪修藏了傳禪
師諸山耆碩本派宗師舊住寮德首領知事伏願後
先扶道古今一揆列剎相望千峰並秀東澗水流西
澗南山雲起北山既是同源了無異見末上拈香云
此一瓣香別無伎倆必有地頭道是郢州土宜迥超
江南尊貴冷眼曾覷見熱心實難忘廣眾中第五回
親拈剎塵海做一爐滿卻正為供養見住蘇州靈巖
山崇報禪寺本師退翁老和尚用酬法乳歛衣就座
上首白槌云法筵龍象眾當觀第一義師云第一義
諦上下四維春風包裹不得山僧拄杖子久默斯要
不務速說今朝事不獲巳全身出現為諸人打開蟄
戶雲行雨施不論橫點豎點有擊頭知尾者便請出
眾相見僧問深山古剎澗冷雲封今日生面重開未
審作何宗調師云一曲少林無孔笛逆風吹了順風
吹僧云實謂罕聞師云也要闍黎接拍乃云我此法
印為欲利益世間故說如鐘在𥵂扣之則鳴似鏡臨
臺物來斯鑑揭露靈山奧旨洞明少室真機離相離
名破塵破的非寂默無言可造豈譬喻分別能知妙
德空生只可從傍讚歎龍天釋梵惟有動地雨華諸
仁若也聽能出聲見能超色方知盡乾坤是沙門雙
眼遍十方皆自巳光明不妨隨處立宗應緣接物於
有為境示無為道而不壞有為之相居一佛國作多
佛事而不礙一佛之身自然水到渠成風行草偃雖
然如是建化場中觀光足矣衲僧門下據令奚堪且
衲僧家憑箇甚麼過人得恁威權自在驀拈拄杖卓
一下云不知誰是我但覺世無他上首復白槌云諦
觀法王法法王法如是下座。

當晚小參寒灰枯木衲子家風碧嶂丹岩道人居處
山僧數載茲山其幾本色徒眾刀耕火種澗飲木食
只圖深藏拙訥不欲衒耀見知老屋敗簷東撐西拄
殘磚斷瓦平砌高堆有時孤標塔頭栽松帶雨有時
仲舒橋上嘯月披雲珍珠泉萬斛川流鐵石峰千仞
壁立落紅滿地左右回顧象王芳綠垂庭出入使令
虎子麻三斤乾矢橛沒星秤尾懶較重輕金剛圈栗
棘蓬生辣手中渾忘拋擲無端霜前雪後裂破娘生
面皮諸仁者今朝是開法之始此夜乃聚首之初禦
冷弗贈冰救渴不進火就實而論絕無奇特從古天
地日月草木山川現今老幼尊卑僧俗男女喫飯穿
衣夜眠蚤起看山玩水瞬目揚眉送客迎賓低頭舉
手匪借他力惟憑巳為春夏秋冬應其時士農工商
居其業事事成辦物物變通諸聖同途群靈一轍何
迷何悟誰欠誰餘倘能依而行之自解轉身吐氣遂
喝一喝云仲春猶寒參退喫茶。

結制示生闍黎上蓮書記請上堂問水到渠成風行
草偃孤標古塔今日是橫點頭豎點頭師云你見我
見進云根塵迥脫能有幾人師云不是苦心人不知
進云德山後句掀翻臨濟先聲截斷乞師別展一籌
師云莫要驚眾麼僧便喝師便打又僧問盡大地撮
來如粟米粒拋向法興堂前還當得境話會麼師云
一條古路穿岩走兩派清泉抱寺流僧云一擲渾身
俱是眼家無四壁不知貧師打云分明記取乃云把
定乾坤日月坐斷意想情塵峭巍巍深密密沒絲縫
罅只箇渾崙三世諸佛到此進步無門歷代祖師於
中出身少路汝諸人腳跟下一向喚不回頭只管貪
程太速有朝撞入他家膝桶隊裏潼泉雖則棒頭有
眼那時正恐猝急救你不得隨卓拄杖一下云寧為
頑石毋效假玉。

上堂雪峰輥毬兩箇三箇還有麼禾山打鼓千槌百
槌巳破也秘魔擎又好勇少謀道吾舞笏足恭堪恥
潼泉鐵壁排衙清流遶座不用如許閑家具北往南
來底入門領覽驗在目前良久喝一喝云有甚麼諱
處。

豐谷街信女蔡門賀氏法名常月李氏法名宗依孟
門劉氏法名常明姚門鄒氏法名性明請上堂盡大
地是箇餬餅一口百雜碎舌頭若在口裏鹹酸苦辣
定然知些滋味無論江南兩浙關西河北烜赫禪和
掌缽盂向香積世界為甚麼出身無路捨近趨遠良
久云魚鼓聲動也漆桶快下去。

沱潛弟子吳成之羅秀林熊元之領眾請上堂問答
畢乃曰萬法歸一一歸何處海水不可斗量虛空不
可尺度淨地不可撒沙爛泥不可著腳青州衫子重
七斤其所薄者厚十字街頭一片磚其所厚者薄不
快漆桶更莫提來穿破草鞋直須掉卻以拄杖一時
打散云千錯萬錯是伊不錯。

虎爪山湛一典客率徒頓超睿生請上堂乾坤既位
世界巳形擁之令聚而不聚虛空粉碎大地平沉撥
之令散而不散一出一入全滅全生側耳欲聞而不
聞半合半開同明同暗瞪目欲見而不見拈拄杖卓
一下云豈更替他說道理。

為本寺勤舊性悟馥蓮設薦上堂二月清明寒食節
子規啼斷枝頭血家家塚上土添新鐵打心肝痛不
徹潼泉寺裏有兩箇僧一名宗倫一名道裕同一姓
氏三二十載於此祖師基業盡力支持昨年仲夏日
長綠樹濃陰裏添得黃鸝四五聲忽爾腳跟不穩愛
他蓮華國土安養快樂不再躊躇相繼而往岩頭念
佛石半思半恨忍淚到今特請山僧就伊熟處下一
轉遂喝一喝云好再來也。

定波菴慈摩慈止二大德領眾請上堂食辦擊鼓阿
誰無分飯後普請到即不點觀音勢至文殊普賢毘
盧師法身主總在這裏運水搬柴一擔兩桶靜地躲
跟底師僧若能撩起便行許汝粗餐易飽細嚼難饑
若只管閒坐困眠七棒對十三領得也未拈拄杖喝
一喝云巡炤何得當面諱卻。

度僧上堂僧問花香鳥語日煖風和學人上來請師
一接師云光剃頭僧云百尺竿頭如何進步師云淨
洗腳僧云直得百藝百窮師打一棒云壹是皆以修
身為本乃云脫俗離塵知慚識愧始名出家爾諸大
德既巳頓捨世間深重恩愛光剃頭淨洗腳父母非
我親誰是最親者諸佛非我道誰是最道者袈裟下
一坐具地從曠劫來四至界畔一一分明中心樹子
更要汝覆蔭天下人去在何故不見道本大者其葉
茂。

瞬目法印西印脫凡慈若五禪德領眾居士請上堂
好諸禪德春山疊疊春日遲遲春鳥關關春泉濯濯
春花似錦春草如茵春雨忽晴春雲乍卷春服既成
春游正始荷諸禪侶垂訪綠轉春灶邊生柴旋斫旋
燒春盤裏野菜時挑時煮正法眼藏從教七穴八穿
圓通妙門一任東開西扇都沒思量實為慶快這裏
忽有箇惱亂春風底衲僧出來道和尚來年更有新
條在潼泉可謂令不虛行。

天池慧門二禪德請上堂僧問學人有一問向坐具
邊忘卻請和尚驗看師云穿過髑髏磕破腦蓋僧云
元來是揞黑豆老漢師連棒打趁乃云蚤朝不審晚
後和南一似無孔鐵鎚水邊經行林下宴坐喜共你
平交七尺單前釘釘喚甚麼作自性了事衲僧長安
路上輥輥地有甚麼碑記喝一喝。

竟陵吳延皋法護同鄒殿生戴小宋二居士至山請
上堂潼泉古剎路遠山幽澗水潺湲洞雲匼匝石頭
大底大小底小竹子細底細麤底麤向無佛法身心
寧有人情世諦今者竟陵諸碩名儒藍輿垂訪入寺
看額自喜到來山僧主道雖麤幸從一地所生鄉談
未改面面相對不事囊藏始信夫子鼻孔達磨眼睛
原同一致那有兩般忘其陋劣不妨直與遂喝一喝
云惟憑青嶂留知巳恰際春深筍蕨肥。

嘉魚弟子李志玳法名久端皮氏法名久章請上堂
忽然忽然海口難宣奇特奇特真成越格金剛腳下
鐵崑崙捉得明州憨布袋千般巧說莫益其心萬種
思量是何道理昨日轉一位法堂上參請今朝轉一
位方丈裏商量要覓箇解交句子山僧道渠儂肚皮
大放待冷來看果見呵呵大笑走向龍華樹下去也
是你還信得及麼良久云夢見。

圓菩薩戒慧空道人率二孫馬門范氏佛子佛音二
菴主請上堂問久雨初晴長空一色疊疊春雲捲歸
何所師云戒香定香慧香解脫香解脫知見香進云
阿誰作證師云明人忍慧疆能持如是法乃云靈機
廓徹智鑑洞明萬法何私十虛無間塵塵普應剎剎
全彰聞聲不隨聲惑是你觀音三昧見色不逐色走
是你文殊法門居一切事不為事礙涉一切理不被
理拘是你普賢境界諸大德諸法真實相性戒福慧
滿有緣非無因勿生分別想這裏成禠得去受用得
行山河大地與你證明。

成臼蓮華寺文陵慎以二師請上堂列豎臨濟三門
滿地華狼籍分張曹洞五位一堂風冷澹諸方粗心
轉勝潼泉大笑不巳驀喚維那維那應諾師云今日
幾人新到維那云幾人新到師云若問老僧佛法但
道開口不在舌頭上遇茶祗喫茶遇飯祗喫飯但不
得從東過西從西過東何故切忌亂走。

師受業師終七師弟天然請上堂平生快性罕人儔
驀地藏鋒理事休不重巳靈不慕聖又乘好月過滄
洲得自由且自由萬里神光頂後相何須更上一層
樓朝香夕燈繼志述事天然師弟可謂孝矣潼泉山
高水遠眼折心枯無法當情但知懷義五味拈來蘸
秤錘千秋萬世無人用以拂子敲香爐云伏惟伏惟
便下座。

善信王祖禹請上堂僧問禪喜殿裏古文殊白竹林
中觀自在日炙風吹兼程到此未審如何接待師云
黑漆牧童不展手銀籠鶴伴野雲飛僧顧眾云滿堂
是客無人顧盡解穿衫作主來師云須彌頂上更翻
身僧佇思師便喝又僧問一拳拳倒黃鶴樓一踢踢
翻鸚鵡洲有意氣時添意氣不風流處也風流未審
是甚麼人境界師云忙中那得閒僧云菩提樹茂優
缽花開復何祥瑞師云無木挂千金乃云西天四七
東土二三差之毫釐謬以千里古今天下老和尚撩
鉤搭索路布葛藤成人者少敗人者多拈拄杖云山
僧近日改絃易轍去也卓一卓云一條界破青山色
誰敢當頭正眼看。

解制寒河禪喜菴非異闍黎請上堂僧問四月初三
日巳前乾坤把定四月初三日巳後日月放行正恁
麼時學人是東去是西去師云山高豈礙白雲飛僧
云瀑布崖前親薦得隨行得路總逍遙師云直是千
里萬里乃云三月以來諸兄弟在我這裏不為看山
水過時單單要明生死大事坐則共你坐行則其你
行曾無箇佛字到你分上亦無箇禪字安汝胸中如
今春末夏初聖制解也腳跟下那有一法繫綴得你
人人八面玲瓏箇箇十方通暢遂喝一喝云直下知
歸須要箇護身符子作麼。

毘盧殿落成檀越馮符石率公郎文悅請上堂百千
法門祗從一門而入無量妙義要在一義而宣乃橫
按拄杖云此豈不是一門卓一卓云此豈不是一義
一門既入百千法門頓開一義能宣無量妙義斯演
正恁麼時祖佛齊到人天共知毘盧師法身主根塵
中妙體獨露色聲外正坐當陽應物應機隨事隨理
直得萬峰仰止眾派流通樓閣莊嚴林泉安隱扇真
風於世表聚禪侶於雲中廣作無等等殊勝因緣顯
示無上上圓融宗旨諸仁有眼則見有耳則聞且壁
立萬仞處憑何建立文殊普賢一拽石觀音勢至二
搬土魯斑繩墨不施功最好一梁對一柱。

安陸府太音印文耆宿報恩石詮自如長老吉祥若
池隱凡了凡長老三賢闍黎潤慈禪碩暨諸菴師德
請上堂千峰頂上出身一路十字街頭不知十字街
頭覿面一機千峰頂上不會千峰頂上若會靜悄悄
中鬧浩浩即是十字街頭十字街頭若知鬧浩浩中
靜悄悄即是千峰頂上同得同用共見共聞有卷有
舒全賓全主髑髏常千世界鼻孔摩觸家風古之今
之甚生標格彼也此也扶豎叢林如是則衲僧正眼
流通佛祖真規不墜且就中還有竭力相為處也無
拈拄杖卓一下喝一喝云我只要這話行。

德山和尚訃至上堂高高峰頂把住南嶽深深海底
放行曹溪明然臨濟燈恢擴天山道善說無上法要
單提大統綱宗群魔異見悉潛蹤萬象森羅齊起舞
其唯我德山法兄和尚乎潼泉法弟打從靈山一會
裏分化此界郢水湘雲同心共照茲聽遺音痛傷何
及乃撫几者三復云誰人知此意令我憶南泉。

佛成道日弟子馬文舉法名行智周氏法名行慧請
上堂僧問無量劫來巳成佛道深山午夜悟箇甚麼
師云三更失卻牛僧云今日事如何師云天明拾得
馬僧云屈屈師打一棒云要騎便騎要下便下乃云
釋迦老子冷坐垢面蓬頭經歷六載昨夜睹明星豁
然稱大悟只知拈得鼻孔不省打失眼睛全身跌入
荒草叢中兩手扯住葛藤不放五千餘卷絆倒無數
英賢四十九年縛殺幾多好漢汝諸人日日日東上
日日日西沒循環三百六十幾箇解知窠窟拈起拄
杖云若向山僧拄杖頭上洞開雙眼便可與萬象森
羅同暗同明齊起齊倒星移斗轉日照天臨大千沙
界海中漚一切聖賢如電拂咄釋迦老子寢語住也
未擲拄杖下座。

開爐竟陵死心吳道人一念胡道人請上堂拈香祝
聖畢次拈香云此一瓣香奉為華頂之高以作始朱
陵之厚以成終十五省內七十年間自東自西自南
自北法無足相道出常情。

先師退翁大和尚一往不著思惟敢言面目現在爇
向爐中用酬法乳遂就座二僧攙出師打云一箭落
雙雕前僧進云紅爐大啟寶劍重揮上將到來以何
應敵師又打云立破僧云謝與一龍騎出洞若逢天
旱便為霖師云總是預搔待癢乃云年年十月十五
諸方盡道開爐一隊來來往往不論兩浙三吳多於
冷地坐煞寒灰槁木何殊潼泉今日不是衒曜已見
只圖光顯先宗以重重華藏世界海為一爐韝百億
須彌山作枚炭墼拈發無煙之火運起沒量之錘直
饒煆了精金到此更須鎔過遂拈拄杖卓一下云大
器還他真本色誰云躍冶是祥金靠拄杖便起維那
復白槌云諦觀法王法法王法如是下座。

天目寧知藏請上堂僧問伐鼓聲鐘龍象齊集大座
當軒如何驗取師云路不拾遺僧一喝師云吾這裏
沒甚掉下來底又僧問撥草瞻風耑為此事四眾臨
筵請師明示師便打僧云根不立塵不染功用何施
師又打又僧問臨濟道有一人常在途中不離家舍
有一人常在家舍不離途中那箇合受人天供養和
尚今日如何指令師云不掩蓬門任往來僧云水流
東澗還西澗雲起南山復北山師云肘後不曾傳師
乃舉僧問南泉摩尼珠人不識如來藏裏親收得如
何是藏泉云王老師與汝往來者是藏僧云直得不
往來時如何泉云亦是藏僧云如何是珠泉召僧僧
應諾泉云去汝不會我語師云這僧發問大似懷寶
迷邦南泉善酬到底猶存護惜檢點將來無人過價
潼泉兩手空索諸人十字縱橫往來與不往來如來
藏何曾出得應諾與不應諾摩尼珠原白有之伶俐
漢一撥便轉路不拾遺更用會我語作麼。

弟子李方來方先請上堂僧問如何是第一義師云
尖斗量不盡僧云樹高千尺葉落歸根未審根在甚
麼處師打云一榼在手僧云似多卻這一棒師云有
人喫在又僧問獅子吼無畏說百獸聞之皆腦裂聲
未絕師便喝僧云和尚莫壓良為賤師云慣得其便
又僧問千眼觀音窺覷難見八背那吒摸索不得四
眾臨筵願聞提唱師云滿面無慚色僧轉身擬進師
咄云看腳下乃云真諦以言非有俗諦以言非無真
俗不二是名聖諦第一義咄咄咄力口希禪子訝中
眉垂腳瘦艸鞋寬腰粗皮帶闊相逢把手上高山天
外出頭誰受屈第一義不落言詮如何只靠山僧說
驀拈拄杖卓一下云若要說最直截雖親父子不相
傳自是神仙真妙訣。

復一信禪者薦嚴受業師請上堂僧問身心俱無未
審近日是何世界師云奇怪石頭形似虎火燒松樹
勢如龍僧云彼此無面目作麼生相待師云絕倒旁
觀又僧出將問師云莫說莫說僧云掀倒禪床喝散
大眾駭眾驚眾豈無一示師云打了不曾嗔萬中無
一箇僧云與麼則掬水月在手弄花香滿衣師云前
倨後恭惹人怪笑僧無語師云了乃舉天衣懷和尚
云百骸俱潰散一物鎮長靈百骸潰散皆歸上一物
長靈甚處安南堂靜和尚云一物長靈甚處安長空
雲散碧天寬蓮宮佛剎華無數眨起眉毛子細觀師
云一華一佛國一葉一如來貶起眉毛早巳蹉過喚
甚麼作一物喝一喝云若暉大德惺惺著三千大千
世界乃至無有如芥子許非是菩薩捨身命處九年
前潼泉廣座十位高僧人人相著保解脫別解脫汝
為第一果能不昧當初領取山僧一偈真誠度得好
兒孫果解知恩即報恩只管因行閒掉臂這邊那畔
各稱尊。

三尖山禪悅老比丘率徒是一請上堂僧問拄杖子
是衲僧尋常用底因甚卻道途路不得力師云幾人
於此茫然僧云龍袖拂開全體現象王行處絕狐蹤
師云用這許多氣力作麼僧一喝師云夜飯從來不
飽人乃云千峰色寒百林聲悄水自冷冷月自皎皎
前三與後三一老一不老無絃琴上彈出五音六律
無底缽中飣成七珍八寶未聞者聞未飽者飽諸仁
一向在諸方煖室商量說迦葉無端談達磨未了文
殊普賢休咎罔諳癩狗泥豬緇素甚曉喝一喝云是
真金是荒草這裏風頭稍硬且向別處尋討。

青山方秀之居士雁門金茂明居士領眾請上堂潼
泉古道場法幢重啟建山門八字開一殿高一殿廚
庫對僧堂疊疊峰巒現毘盧頂上釋迦尊多年塵土
黃金面監院副寺功不浪施維那悅眾理無曲斷典
座變生為熟知賓客來須看監修直歲先之勞之知
藏侍者請益無倦眼目人天自有首座西堂號令佛
祖惟許方丈老漢遠近緇素懷信心隨喜今朝設饡
飯開單展缽衲子難謾伐鼓聲鐘龍蛇易辨驀拈拄
杖卓一下云一冬更有好商量南山紅燒北山炭。

弟子盧門高氏法名久省率男盧廷鎮法名力亨請
上堂心如工伎兒意如和伎者五識為伴侶妄想觀
眾伎諸仁者玉本無瑕雕文喪德盡十方世界無一
微塵許法與汝作見聞覺知心意識妄想甚處得來
隨喝一喝云喚取機關木人問求佛施功蚤晚成。







俞昭禪師語錄卷之二(終)

俞昭允汾禪師住鄂州東巖廣慧禪寺語錄卷之三
住北京翊教寺嗣法門人上睿等編

上堂拈拄杖云我說法要譬彼天澤卓一卓云點點
不落別處諸仁若也根本端正何須更論得失拈香
底只管拈香揖客底只管揖客維那院主豎透金圈
直歲典客橫吞栗棘監修司庫行者人力齒鏃破關
斬釘截鐵立處常教眼似眉鼻孔還伊高突兀喝一
喝云共振祖佛家聲何待他時異日。

死心一念二道人至山請上堂僧問虛空落地也安
放某甲向甚處則得師云潼泉許多山水也不惡僧
云更不恁麼幾成埋沒師打云切忌從前被眼謾尼
問高廣座上緇素同瞻請和尚劈開面門放出先師
形相師云分明垂手處不礙眾人看足佇思師便打
乃拈起拄杖云甚生標格獨存真文理條然日見新
直截根源少枝葉打開胸臆任施陳卓一下云一句
當機普天齊應把住也則檻前山深水寒風規凜凜
放行也則天際日上月下意氣融融大地山河搖撼
不動森羅萬象指點分明這邊那邊用來成現全提
半提舉起便知箇箇出頭天外抑他誰是旁觀良久
云汝等真正要與齊肩并躅者麼復卓拄杖一下云
一念不生休合伴死心無法可傳持登山到頂憑誰
力腳下何曾別有師。

荷湖悟心闍黎七十請上堂天機圓活黃河三千年
一清正眼洞明蟠桃五百年一熟平田淺草峭巍巍
帶水拖泥淨裸裸千差靡間一味尋常在巳在人頭
頭今時樞要涉事涉理法法上古風規日用自來現
成年深何有變易分明真實箇漢端的無量壽王山
僧與麼稱道也只是因齋慶讚拄杖子相席打令雖
然不以戒臘推無妨多處添些子遂拈拄杖卓一下
云替他說不盡。

師到沱潛荷湖度生菴佛誕日野潛知藏率本處紳
衿檀越居士等請陞座僧問釋迦出世獨自稱尊和
尚陞堂人天景仰是好日多同是今古一致師云彼
彼住山人不曾較長短僧云海眾臨筵得何利益師
云地靈步步雪山草僧寶人人滄海珠僧一喝師便
打又僧問莫高匪天天不能蓋莫厚匪地地不能載
獨尊之旨果何如耶師云甜漿苦汁重新澡惡水香
湯一例澆僧一喝師打云替人喚棒豈是男兒僧無
語歸眾師云更不叫皇天誰人能似你乃就座連喝
兩喝云道遠乎哉觸事而真聖遠乎哉體之即神麻
三斤乾矢橛杖林山下竹筋鞭踏著秤槌硬似鐵僧
堂中佛殿裏大者如兄小者如弟長底長法身短底
短法身浩浩商量那處不是爾諸仁從朝至暮築著
磕著知道錯過多少山僧今日應時及節要與盡大
地人同入普光明殿不費纖毫氣力與黃面老子同
坐同行同起同倒諸人切不可自生退屈好麼良久
驀拈拄杖卓一下云樓閣門開春畫永大家齊唱太
平歡。

徑山老和尚訃至上堂在今天下具大眼目真善知
識無如我徑山法叔老師者允汾昔年行腳首於靈
隱覺場得親爐韝深受鉗鎚茲忽訃聞化緣巳畢於
廣陵道示般涅槃四眾失所依歸百萬松杉雙徑杳
諸山罕聞繼美三千樓閣五峰寒遂失聲作哀云和
尚和尚詎不念此正宗澹泊異道崢嶸識海濤翻見
河雲湧群迷未度孰能濟之小姪飲泣搥膺苦辭難
吐心香一瓣聊以酬恩惟冀乘大願輪分身遍應庶
不失少室祖花凋瘁三峰靈葉摧殘慰我􃎌􃎌鑒茲
款款。

元日上堂喝一喝云春風蕩蕩物欣榮佳氣人人滿
面迎看取千花生碓嘴太平端不在麒麟。

付楚林睿首座上堂拈起拄杖云拈一機則機機透
脫卓一下云垂一句則句句流通麗萬象於當陽耀
天光彩融千差於一智擲地金聲越祖超師順物齊
巳正恁麼時事存函蓋理應箭鋒祗合與汝平展不
合與世商量且阿那箇解身裏出門遂擲下云分付
今朝首座睿。

竟陵尹何方郭茂行二文學請上堂山僧自小不曾
入學堂至年十七頓捨世間深重恩愛出家到今三
十年矣缽盂當枕頭袈裟裹草鞋天下名山不忘先
跡腳何似驢腳隨雲舒卷接引後機手何似佛手撞
著道伴交肩過容易那肯說生緣現前諸兄弟誰不
是爺娘養底且道山僧生緣畢竟是甚處驀卓拄杖
云有讀書人來報。

值監寺量侍者為眾黃安丐米歸請上堂問答畢乃
曰拄杖頭擊節扣關逢人則出草鞋跟千山萬水到
即不點誰家灶裏火無煙下載清風香滿路喝一喝
云東巖今日大普請廚庫奔忙出門鬧彩檀越信施
船來陸來豐儉隨家大非容易是汝諸人福利門中
不得不作一字兩頭垂尖斗量不盡大堤江口平湖
門外輕重多寡任力而行祗如前三三與後三三且
道那箇合受人天供養。

祚西堂楫副寺會典客為眾化柴歸請上堂白蘋之
洲芳草之岸明月蘆花不作境看副寺太無厭生西
堂慣得其便東家六六成堆西家九九足算知客兩
片脣皮動說多多益善一搕總收來主賓誰落賺爾
禪流莫須亂人搬柴一束兩束柴搬人三轉五轉齊
放下真堪羨且道羡箇甚麼且喜一冬燒不盡寒山
那管滿頭灰。

臘八上堂東巖長笑老釋迦成道當初指臘八雪山
深處枉用心一睹明星眼皮熱智慧德相碗脫丘妄
想執著沒交涉無端開口歎奇哉敢對眾生漫饒舌
今古同此乾坤古今同此日月箇箇不曾眼花誰來
踏你覆轍喝一喝下座。

師五十誕辰觀察婁公則山居士孔月恒太翁胡內
寧暨雲杜竟陵沱潛南嘉齊安遠邇護法紳衿緇素
弟子等普設大齋請上堂拈香畢歛衣就座云㘞只
者條通天活路千聖共行萬靈同轍乃古乃今無彼
無此山僧自出母胎密之三寸不曾容易與人道破
今朝承諸護法宰官居士遠邇緇素以茲辰是山僧
五十初度逼上曲彔木床要盡娘生氣力重說一轉
㘞不是心不是佛不是物上大人可知禮四十九年
過五十今朝始因一事長一智明明百草頭明明祖
師意遂拈拄杖卓一下喝一喝云一華開綻劫前春
千葉芬芳熏大地。

興化長老睿楚林歸覲請上堂驀拈拄杖卓一卓云
西天四七東土二三古今天下老和尚無不以此頂
𩕳上一著流通正法眼藏顯示涅槃妙心捏聚放開
總由者裏掉臂因行乘風起舞勘盡差別門戶不落
玄妙機關獨步大方善能轉智處處超情越見頭頭
接物利生八面玲瓏通身綿密若是恁麼事須歸恁
麼人恁麼人既歸恁麼事必委復卓拄杖一下云快
意相將振祖風道無偏隱日當中操持臨濟金剛劍
倜儻楊岐栗棘蓬。

天臺澹然和尚八十誕日觀察婁公就修靜寺設齋
稱壽請陞座天臺古佛八旬誕辰鏡湖文星設齋榮
祝群賢畢至海眾齊臨瑞藹祥雲堆堆疊疊奇特殊
勝甚非小緣多因法苑成知巳曾記靈山一會來故
有此以佛祖為標準而佛祖尊師之老宿即有此以
聖賢歸自巳與聖賢作主之宰官驀拶相逢天然意
氣一以堅心智力一以無礙辯才夫子鼻孔達磨眼
睛展拓縱橫游刃磅礡提持前佛慧命揭示後聖紀
綱若杲日麗乎中天無不被其光照東巖今日極無
邊虛空為口攝無際江海為舌稱揚莫及讚歎何窮
直將須彌山作管筆信手拈來向太虛空中捷書箇
壽字直得萬象森羅一時起舞遂震聲喝云快看文
彩全彰處寶掌千齡運獨新。

師至漢陽水洪口弟子曹烍法名久問預為女弟子
李氏法名久信五十初度請就雙岳菴陞座僧問法
不孤起遇緣即宗江東西湖南北有一句子請和尚
舉師云滾滾長江流不盡僧云鐵眼銅睛難覷破師
云陰陰夏木囀黃鸝僧進語稍遲師打云欠少你甚
麼僧禮拜歸眾師拈拄杖卓一卓云無量壽王如來
有大陀羅尼門流出一切清淨妙法是法平等非思
量分別之所能解現前諸人果能見色不為色牽聞
聲不隨聲走自然古岸風生澄波月現凡聖賢愚道
非物外陶漁耕稼人在境中存諸內而寬若太虛發
乎用而明如杲日亙古如今長年不變暑退涼初秋
香滿院壽筵同慶贈與伽陀復卓一卓云霞觴奚借
彩輿斟經案茶鐺歲月深不出戶庭參佛祖中中流
入是茲心。

孝子孔興禧薦嚴請上堂真性圓常正體凝寂曾無
變易匪可相求喝一喝云果能向者裏透脫得去截
生死之根株離聖凡之窠臼千差坐斷了了常知八
面通途明明不昧萬象以不見而見諸法以不聞而
聞不見見而見見無向背不聞聞而聞聞無起滅塵
塵剎剎是箇大解脫門出沒縱橫往復無間且道即
今孝子孔興禧所薦先嚴亨衢先生圓機妙應更於
何處顯露九品蓮中成勝果十方世界現全身。

師到江州普澗菴佛誕日弟子文行遠徵遠為母祝
壽請陞座僧問香煙匼匝花雨繽紛是慶讚因齋是
獨尊現瑞師云開五百桃熟三千進云一條拄杖
扶雙曜萬里清風匝地生師云巳在言前又僧問須
彌喝彩寶掌呈祥正坐當堂冀垂指示師示古錦寫
迴文進云而今拈卻風幡句請師別展透時機師云
一字不著畫乃云千華現瑞亙古同春不涉諸緣全
彰正體識情莫到處祖佛於此出生受用無窮時聖
賢以之成立包含萬有衣被群靈略露風規則珠迴
玉轉放一線道而錦上花鋪法法自融通頭頭非取
捨然後兒孫得力室內閒閒主伴和諧眉前秩秩聲
閬婢使是慈悲等心菩薩奴呼為施忍中事四思不
報眾德皆圓驀拈拄杖召眾云看看山僧拄杖子固
是與威音那畔更那畔善來齊庚今朝四月初八好
日多同到這裏也合著指地指天底為伊因齋慶讚
去也卓一卓云證取金剛無量壽彩霞嘗蔭抱苓松
弟子馬相宇胡新之請上堂德山入門便棒一人傳
虛臨濟入門便喝萬人傳實大丈夫漢一等是踏破
草鞋舉步超東勝神州退身入西瞿耶尼回首望北
鬱單越捻拳觸南閻浮提肯在他人手裏著口裏轉
便恁麼去直是上曠人稀數片白雲籠古寺一條綠
水繞青山不嫌家風冷淡還來此處向火。











* 俞昭允汾禪師住景陵紫芝菴語錄
住北京翊教寺嗣法門人上睿等編

華嚴道場開啟本菴功德主周範肅同監院伊潭請
上堂拈香白椎竟師乃云大統綱宗迢然正句巍巍
獨運蕩蕩無私日月未足喻其明虛空詎能量其廣
一大藏教廣詮密注盡扯爛葛藤古今佛祖半舉全
提總弄閒家具諸仁並肩挨足簇簇向前氣宇昂霄
腳跟點地便好一一從自巳胸襟流出與我蓋天蓋
地去豈肯有口只堪喫飯就中要妙轉處孤危不立
一塵不捨一法到者裏即委靈山奧旨非可泥言沉
默少室真印何關杜見絕聞鬧市裏耳竅洞開百草
頭眉毛榮起理隨事變事得理融物物新機塵塵活
路同遊華藏性海共入毘盧道場潼泉自是故說即
無說知而無知拄杖子亦不是無知而說無知故無
說即說適逢華嚴之勝會快睹紫芝之重興放一線
道與眾露箇音響遂拈拄杖卓一下喝一喝云但知
開口易不覺舌頭長。

穆峰徐居士法名道章三十初度請就家庭陞座問
及盡知也三世諸佛口挂壁上祗如有意氣時增意
氣不風流處也風流底還許伊開口麼師云到他家
裏與他說家裏話進云漠漠水田飛白鷺陰陰夏木
囀黃鸝作境會得否師云謾人眼不得進云因齋慶
讚請師更道師云蓂開五百桃熟三千問東湖水滿
良苗蔚然畢竟承誰之力師云你每日喫飯穿衣不
在空裏進云實為恩大難酬師打云將謂吾辜負汝
乃云群賢畢集長老陞堂鼓罷香焚因齋慶讚既承
道誼慇慇豈應袖手默默只得借釋迦老子手中一
枝與伊重鋪錦上遂舉起拂子召眾云大眾見麼擊
一擊云聞麼聞見分明是箇甚麼果能於此一立一
切立一成一切成虎嘯龍吟珠迴玉轉遍界無纖毫
過患，觸處悉自巳光明。日照天臨，雲騰雨致。甚生標
格，越樣風流。如是則可與山僧拄杖子齊肩並躅。頭
頭響順聲和，處處形端影直。業大名崇，福圓壽永。且
拄杖子更有過人處也無。拈拄杖縱橫作舞云，長長
提不盡，學佛乃知儒。

鄉紳胡勉齋護法請上堂。問，伐鼓聲鐘，人天普集。臨
濟面門出入底，為食來耶。為法來耶。師云，這僧見怪。
進云，爭奈旁觀者親。師云，是甚麼乾矢橛。僧一喝。師
不顧。僧罔措。師便喝。問，處處綠楊堪繫馬，去即印住。
家家門首透長安，住即印。一切總由和尚舊時車
子，要請橫推。師垂左足示之。進云，大人境界，果爾不
同。師垂右足示之。進云，要津把斷，不漏絲毫。露柱藏
竄無地，燈籠窺覷無門。選佛場中，還許伊縱橫得路
否。師打。云，放過則不可。進云，煩惱海中為雨露，無明
山上起雲雷。師云，三千里外絕淆訛。問，好雨知時，點
點不落別處，乾曝曝底。和尚還有麼。師云，那裏掠這
虛頭來。進云，一人有慶，兆民賴之。師打。云，知恩者能
有幾箇。乃云，道不囿方，隨方化行。理無礙事，因事顯
用。以拄杖向前一劃云，大眾隨山僧拄杖看。有世界
以莊嚴為佛事。有世界以光明為佛事。有世界以香
飯為佛事。有世界以音聲為佛事。紫芝者裏譬如閟
終日喫飯，弗曾嚼著一粒米。終日穿衣，未嘗挂上一
縷絲。十二時中不依倚一物，且以何為佛事。堪忍界
中，當以無諍為佛事。諸佛以無諍成一切種智，具正
遍知。菩薩以無諍獲無生忍，行諸波羅蜜。辟支獨覺
以無諍出無佛世，現神通光明。聲聞羅漢以無諍得
八解脫，不受後有。天人以無諍增長十善。修羅以無
諍除其憍慢。一切世人以無諍清淨三業，永延慧命，
四大調適，諸根猛利。乃至八難三途，四生九類，草木
昆蟲，情與無情，各各以無諍啟解脫門，獲菩提道。隨
順覺性，受用無極。所以道，不與一法作對，便是無諍
三昧。多三昧中，此三昧最勝。現前諸仁，一一眉橫鼻
直，眼裏有睛，耳中有竅。拜言紅日影，緩緩到窗紗。那
須翻轉面皮，但請一時證取。喝一喝，下座。

鄉紳吳晞齋法護請上堂。問，古者道，遇人即鼻孔撩
天，未審遇箇甚麼人。師云，釋迦不在先，彌勒不居後。
進云，和尚誠言。師云，躡足進前須急急，執鞭當鞅莫
遲遲。乃云，田地穩密底，抬腳不起。神通殊勝底，放腳
不下。天無門，地無戶。缽盂鐼子，多是囫圇吞卻。拈一
放一，這邊那邊，膠盆子相似。驀卓拄杖一下云，山僧
久慣管他閒事，與諸兄弟淨潔打疊了。是句亦鏟，非
句亦鏟。直下峭絕，通上險峻。不須於一毫端現寶王
剎。坐微塵裏，轉大法輪。信手揭開釋迦老子青蓮華
眼，徐步踏斷達磨大師生鐵脊梁。有如是自在，具如
是威德，且道畢竟是何三昧。靠拄杖休去。復舉龐居
士問馬大師，不昧本來人，請師高著眼。大師直下覷。
士曰，一種沒弦琴，惟師彈得妙。大師直上覷。士禮拜。
大師歸方丈。士隨後曰，適來弄巧成拙。師云，龐家老
子好箇本來人無端走向明白。路上遭他馬大師上
覷下覷，迴避稍難。若非別轉宮商，幾至膠拄鼓瑟。馬
大師亦自知探頭太過，故爾收身欲速。檢點將來，彼
此弄一解險爭。卻我晞齋老居士，一道平懷，胸無宿
物。巧則巧於都盧不會，拙則拙至徹底難謾。今朝入
紫芝院裏飯僧食，辦擊鼓，眾集撞鐘。山僧幸是尋常
見慣，不講聲應氣求。賓主歷然，試彈一曲。橫按拄杖
云，翕如也，純如也，繳如也，繹如也。不消禮拜歸方丈，
相逢自有知音知。若問本來人。十餘年前，有箇跨虎
松門。要騎便騎，要下便下。自云，擔雪老漢始從天台
來，卻往南嶽去。西澨江頭驀拶相逢，蚤巳勘驗過。潼
泉更不必與露柱添眉取笑。識者仍靠拄杖休去。

歐陽則明居士請上堂。問，十方俱擊鼓，十處一齊聞。
未審是聲來耳邊，耳往聲處。師云，幾與闍黎道理。進
云，三十年來曾不識，直至于今始得親。師打。云，喫棒
到驢年。問，盡大地是沙門一隻眼，因甚麼同眠各夢。
師云，神前木虎子。進云，寸草不生，纖塵不立，是什麼
田地。師云，小兒不著鞋。進云，外不放入，內不放出。其
中還有轉身句麼。師云，雨下街頭溼，晴乾又少泥。僧
一喝。師便打。乃卓一下云，道遠乎哉，觸事而真。聖遠
乎哉，體之即神。木魚口裏明珠，吞卻山河大地。泥像
手中如意，指揮日月星辰。所以從觀音門入者，蝦蟆
蚯蚓與汝發機。從文殊門入者，墻壁瓦礫與汝發機。
從普賢門入者，一亙晴虛萬象森羅與汝發機。驀拈
拄杖云，從這裏入者，將甚麼發機。卓一下云，悟了同
未悟，歸家尋舊路。

信女聶門丁氏，法名廣德，請上堂。問，鹿門作齋，請疏
回向。拈梳插髻，便乃出去。是有所求，是無所求。師云，
別人口裏討不得。進云，今朝作齋底，當於甚處回向。
師云，好日多同。進云，沒弦琴上無生曲，有語分明說
向誰。師打一棒云，和煙搭在玉欄干。問，王令巳行天
下遍，將軍塞外絕煙塵。眨上眉毛是何境界。師云，沒
鐙驢子夜三更。進云，不是與人難共住，大都緇素要
分明。師云，萬里崖州君自去，不妨長作嶺南人。問，法
幢高建，禪苑重新。學人上來乞師指示。師云，大洋海
底鑽龜卜。僧拈香云，曩謨三漫哆沒馱喃。師隨聲打。
云，習氣也不除。乃舉六祖慧能大師受道之後，至廣
州法相寺，寓止廊廡間。暮夜，風颺剎幡。二僧對論，一
曰風動，一曰幡動。往復酬答，曾未契理。祖乃前曰，可
容俗流輒預高論否。二僧曰，願聞其義。祖曰，不是風
動，不是幡動，仁者心動。師喝一喝云，大小祖師，元來
小膽。非風動，非幡動，怕不是心動。可惜二僧是法相
涅槃堂裏漢。聞與麼說，莽莽鹵鹵，還同天鼓諸兄弟，
並非流俗阿師。風動幡動心動為你拈卻了，更向甚
處見祖師。

弟子吳福普，蕭福恒，崔福海，同寶參大德，請上堂。鬧
浩浩中靜悄悄。十字街頭石敢當，無人起動。靜悄悄
中鬧浩浩。月暈而風，礎潤而雨。芭蕉聞雷長，葵花隨
目轉。不靜不鬧，天平地成。驀拈拄杖云，是汝諸人鼻
孔眼睛，總穿在者裏。臨危不悚底近前速道。眾無出
者。師遂卓拄杖一下云，萬里白雲未是遠。

古復鄉紳謝子麟護法，偕緣吳氏法名岳靜，請上堂。
問答畢，乃云，薰風南來，涼生殿角。四面樓臺映月，萬
家煙火炊雲。漁父謳歌，農人荷钁。芳草入謝公之句，
黃鶯調叔夜之琴。語密難藏，心真莫測。雖然意不在
言，寧免來機亦赴。喝一喝。顧眾云，有麼有麼。兩兩三
三看玉立，千重百匝轉光輝。




俞昭禪師語錄卷之三(終)

俞昭允汾禪師住鄂州大洪山寶通報國禪寺語錄
卷之四
住北京翊教寺嗣法門人上睿等編

康熙十六年丁巳秋，
巡撫部院張公，方伯徐公，遣使持書至雲杜潼泉山，
請師中興洪山。三辭不免。於十七年戊午二月八日
入院。

至山門。云，施設閒門庭，難道諸方莫越於此。踏開向
上竅，盡較新洪山一級地。

佛殿。釋迦老子不說說，說得甚顯。迦葉師兄不聞聞，
聞得最親。山僧信手拈一炷香，佛法到者裏也要人
伽藍殿。正當今日，全藉渠力。有照有用，有權有實。

公王殿。至大至剛，惟德是輔。事存函蓋合，理應箭鋒
拄。

祖堂。是你者一隊漢，將錯就錯。非你者一隊漢，以訛
傳訛。

據室。勘過了打，有理難伸。別時再來，堪作甚麼。諸人
到此立不得，坐不得。以手自指云，若是者漢，別處安
置伊不得。喝一喝。

當日巡撫張公，方伯徐公，雲南巡撫王公，守憲吳公，
糧憲李公，學憲蔣公，暨府縣文武眾護法，請陞座。拈
香祝
聖畢。上首白槌云，法筵龍象眾，當觀第一義。輪菴和
尚出眾，顧左右問云，聖凡同聚，賓主歷然。當日三峰
恁麼道。靈巖恁麼道。未審和尚今日作麼生道。師云，
不惜眉毛許近前。進云，祗如黃鵠山。還肯點頭也無。
師云，知老弟在靈巖也曾脊背汗出。進云，若不同床
睡，焉知被底穿。師云，作者難瞞。菴復顧左右云，大眾
要識先師賓主句，西河師子吼分明。便禮拜歸眾。乃
云，大道離言，如天普蓋。真機密運，似地普擎。眾生日
用，不知諸聖。所以問出德山臨濟，探頭太過。睦州雲
門，收身欲速。山僧今日遇緣即住，得令隨行。建法幢，
立宗旨。以佛祖為標準，與佛祖為師。以人天為梯航，
與人天作眼。不解空中著彩，何妨錦上鋪華。歷歷孤
明，當陽顯示諸人。幸是人人慷慨，箇箇英靈。寧迷顧
鑒之端，肯滯識情之內。妙圓超悟，正在此時。遂喝一
喝云，誰敢錯誤絲毫。上首復白槌云，諦觀法王法，法
王法如是。

次日，巡撫部院暨司道府縣文武諸大護法請開堂。
拈護法宰官紳衿請疏。以我為隱乎。是處是慈氏。吾
無隱乎爾。無門無善財。碧天明月下，青嶂白雲來。拈
山門請疏。賓主歷然，當場展演。沒量大人，語默裏轉。
指法座云，不自鐙王借來，寶通殿裏本有。平地休去，
未免鈍置。諸人更上一層，看有幾多光彩。遂陞。拈香
祝聖云，此一瓣香，爇向爐中，端為祝延
今上皇帝聖躬萬歲。伏願金輪永御，寶祚長隆。德冠
羲軒，道齊堯舜。又拈香云，此一瓣香，奉為
闔省撫部司道文武，現位護法宰官。伏願膺簡在而
陟巖廊，則位鎮磐石。副具瞻以居方面，乃功濟維城。
處處暢發凡聖宗旨，頭頭擴揚古佛家風。末上拈香
云，此一瓣香，必有說焉，惟自肯耳。記丙午佛誕，先師
退翁老和尚日午從東巖籃輿登洪山大雄寶殿。禮
佛周視，感慨係之。值年長老明若，懷香率眾請陞座。
會城內外隨喜者萬人，晚然光明幢。命允汾曰，此處
在汝中興。今歲戊午，允汾果來住此。遂插香云，爇此
栴檀，用酬遠記。上首白槌云，法筵龍象，眾當觀第一
義。師云，第一義諦，觀即不無。山僧有願，不撒沙頂門。
具正眼底試出眾相見。僧問，今古洪山巨剎，三楚名
藍。和尚中興，將說何法。師云，滿眼滿耳。僧云，若不問
過，爭知端的。師便打。僧一喝。師云，譬如閒歛衣就座。
乃云，形問答，立機境，意句交馳，主賓互換，總是宗乘
末邊事。山僧今日也是知而故犯。由為初機，與諸人
開方便門，示真實相。舉起拂子召眾云，見麼。祖師提
不起處提來。擊案云，聞麼。諸佛說不到處說出。啟無
為之化，行不言之教。高低普應，前後無差。譬如帝力，
不棄一民。不謂不知而不容，不謂知之而含育。諸人
若也迥絕見知，頓超情量，自然常光現前，壁立千仞。
處生死流，驪珠獨耀於滄海。踞涅槃岸，桂輪孤朗於
碧天。三界拘繫不得，而常居三界利生。萬類攝授無
門，而能為萬類作主。有如是自在，具如是威德。且知
恩報恩一句作麼生道。萬里山河歸有道，一人端拱
賀無私。復舉僧問投子如何是一大事因緣。投子云，
刀司空與老僧開堂。師云，問不違時，答亦中節。若於
理上會者，僧謾投子不得。於事上看，投子巳是話行。
仔細檢點將來，猶涉理事，未為圓通。山僧則不然。設
有人問如何是一大事因緣，但向道，我不敢輕於汝
等，汝等皆當作佛。者裏承當得下，擔荷得行，世出世
恩一時報足。上首復白槌云，諦觀法王法，法王法如
是。下座。

立兩序上堂。舉一手云，獨掌不浪鳴。拍手云，兩掌鳴
摑摑。隨時任卷任舒，覿體何偏何正。高路世表，下視
塵寰。撮大地如陶家輪，移剎海向眉縫裏。如是則法
社幸乎得人，叢林自然增氣。應緣化物，起舞乘風。於
以興慈運悲。於以解粘去縛。於以入淨入染。於以越
聖超凡。於以廣度眾生。於以承事諸佛。總在諸知識，
各就自巳本分，依而行之。喝一喝云，還信得及麼。倒
跨楊岐三腳驢，黧奴白牯無驚異。

結制開爐。漢口江善人，汝達居士，請上堂。問答不錄。
喝一喝云，陳爛火種，巳見光輝。大冶精金，應無變色。
三世諸佛，於此拈卻炙脂帽子。六代祖師，於此脫卻
鶻臭布衫。古今天下老和尚，百匝千重，聯芳續燄。你
禪和子十箇五雙，江之南淮以北，齊魯燕趙吳越閩
廣，總恁麼去，不知踏破多少草鞋。今朝因甚麼風吹
到洪山門裏。不肯自棄自謾，稍有些子氣息。洪山斷
不把汝放薦蓆厚煖處安排，使汝耽延歲月。驀拈拄
杖卓一卓云，一錘便就未為性懆，機先得地豈不慶
快。卓拄杖下座。

重新佛殿，眾護法檀越請上堂。選佛覺場為選佛，所
以重興。大人境界遇大人，始能顯赫。契物契機，如理
如事。洪山古剎，三楚名藍。奇引瀟湘，秀連廬嶽。巍峨
廣殿，多年巳被塵封。委宛長廊，盡日惟憑風掃。今者
時節既至，檀護斯臨。土石為之發光，草木亦當稽首。
頓使煙霞烜彩，梵宮高峙。層霄金碧流輝，鴻業永垂
勝壤。山僧安能伸頌萬一。遂喝一喝云，古寺緣逢此
日新，聯翩錦繡露天真。願將補袞調羹手，撥轉如來
正法輪。復喝一喝，下座。

佛殿上梁，陞座。天清氣朗，水闊山高，好日多同巨梁
陞起。祝
一人無疆之壽，開十方選佛之場。法苑增輝，禪宗不
墜。此皆我大中丞大方伯與闔省文武宰官護法，不
忘靈山付囑，種智圓明，勝心堅固之所致也。是以一
佛出世，多佛讚揚。一華敷時，千華圍繞。見聞歷歷，主
伴重重。山僧忝居斯席，不覺乘風起舞。有一句子蓋
地蓋天，曷惜張口吐向人前。遂震聲一喝云，巍巍寶
殿雄三楚，赫赫成功永萬年。

竟陵死心吳道人，一念胡道人設齋，請上堂。百千法
門同歸方寸，河沙妙德總在心源。洪山九間佛殿七
間僧堂，行也任你行，坐也任你坐。東廊上上，西廊下
下。人境虛閒，家風疏淡。二六時中一切事，上無你左
遮右掩處，亦無私衷與你說底禪道佛法。諸仁在此，
高挂缽囊，直須是雪上不怕加霜，放捨從前護惜，取
箇徹頭，忽然風吹石裂，冷灰豆爆，便見缺齒老胡一
場話墮。

度僧竟陵女弟子，法名廣德，請上堂。師喚，第一位沙
彌近前來。沙彌近前。師云，汝名甚麼。云，某甲。師云，過
左邊立。喚，第二位沙彌近前來。沙彌近前。師云，汝名
甚麼。云，某甲。師云，過右邊立。乃召眾沙彌。沙彌齊舉
首。師云，頭圓像天，足方似地。古貌崚層，丈夫意氣。隹
作仁，士尚志。禮之用，和為貴。識取自巳本名，箇箇爭
先及第。洞庭無蓋，缽盂無底。勿以小緣，妨於大事。遂
喝一喝云，山僧苦口更叮嚀，不妨又是從頭起。佛者，
心清淨是。法者，心光明是。道者，處處無礙淨光是。良
久云，可知禮也。

佛誕日，雲南巡撫王公請上堂。師陞座。拈香畢，就座。
高聲喚，維那􂙠。那云，在。復喚，監寺􂙠。寺云，在。師云，今
日是如來降誕之日，灌沐金軀之時。汝等各各眼親
手辦。東家杓柄長，西家杓柄短，一總謾你們不得。更
要山僧潑郎潑賴作麼。雖然有大檀越慣於好日生
懽定。然慶時納祐，炊香梵宇，齋惠緇流，釋迦老子巳
是滿面增光。洪山野僧亦且隨列得益。你諸人還識
隨隨三昧麼。欲知千古意，豈惜一盆湯。

巡撫部院張大護法壽誕，司道眾宰官修建延生道
場。請陞座。卓拄杖云，古剎雲興，至人岳降。方外乾坤
獨露，域中正體全彰。大野風清，當空日麗。伐鼓聲鐘，
誦經禮懺。一一眼所共見，耳所共聞。天之普覆，地之
普載，日之普照，月之普臨，風之普吹，雨之普潤，森羅
萬象，明暗色空，一切諸法，無不是自巳般若智光發
現處。治國齊家，修身誠意，經天下之大經，立天下之
大本，無不是自巳金剛妙心圓轉時。行住坐臥，語默
動靜，接物利生，隨根授道。何理不契。何事不成。何德
不周。何恩不報。故經云，如來者，即諸法如義。又云，應
無所住而生其心。爾諸禪德異口同音誦到者裏，山
僧陞座舉到者裏，木上座從旁忍俊莫禁也要道一
句子，普應來機。遂拈拄杖卓一下云，了然一句該全
藏，壽量無邊福聚高。

端午上堂。今朝五月五，佛法同遍普。江漢關龍舟震
天槌畫鼓。高樓縱笙歌，遶岸盈士女。水上卓紅旗，艾
人騎艾虎。蝦蟆不出頭，將謂眾生苦。主中賓，賓中主。
眼裏塵沙，耳裏土。喝一喝云，爭先奪取錦標回，孟八
郎漢真莽鹵。

開爐。張成之居士請上堂。冬令當行，落葉打窗。粗裏
細天寒水肅，冷風吹帽正中偏。齒牙敲磕處，一字元
無。父母未生前，三心莫得。大家在者裏有甚別商量。
洪山爐冶新開，抑不獲巳。要使諸人脊背汗出，箇箇
光揚宗眼。若是躍冶之流，不祥莫甚。眾中有本色赤
純底，快就山僧好手。卓拄杖下座。

竟陵吳晞齋老居士七十壽誕，請上堂。日月星辰繫
於天，而天不高。江河淮濟注於海，而海不溢。草木叢
林發於地，而地不厚。耳目手足見於身，而身不大。眾
生雖迷無二心，諸佛雖悟無二道。明如杲日，霓若太
虛。以之修身即以之齊家，以之利巳即以之導物。以
之報君親，以之教子弟。以之廣慧命，以之敦福基。言
無展事，玉轉珠回。語不投機，川流岳峙。頭頭非取捨，
處處弗張乖。大眾洪山與麼播揚。出我口，入你耳。躍
然者，多多益善。畢竟躬行君子，誰是其人。良久云，晞
齋壽量方無極，豎點庭前柏子頭。

度僧。本寺新戒可解，八佛菴新戒純心，小塔寺新戒
蒼湄請上堂。身中有生老病死，念上有生住異滅，國
上有成住壞空。此十二種事，亦能迷卻天下人，亦能
悟卻天下人。亦能鈍置古今人，亦能轉移古今人。若
是倚他門戶靠他牆，空拳指上生實解底，決不能獨
脫無依，翛然自得。汝諸佛子既巳割愛，辭親出家學
道，光剃頭淨洗足，終日拈香擇火，不知真箇道場。地
靈步步雪山草，病者仍舊病在膏盲。僧寶人人滄海
珠，貧者依前貧徹骨髓。直須奮決烈之志，啟特達之
懷，向父母未生前眨上眉毛一眼，覷透此十二種事
只是一法，一法亦無可得。於無可得處瞥起繁興大
用，則缽盂倒覆乾坤，拄杖橫擔日月。腳腳踏著實地，
口口吞盡虛空。說外那有絲毫行不盡底。行外那有
少許說不盡底。用心若此，則何恩不報。何德不圓。遂
震聲喝云，依而行之，所作巳辦。

上堂。一滴滴水，一滴滴凍。天寒人寒，風動幡動。內不
住受想行識，外不著聲香味觸。入息不居陰界，出息
不涉眾緣。不是心，不是佛，不是物，是甚麼。喝一喝云，
喚起窗全曙，催歸日未西。

上堂。蘇州人言在，紹興人說動。武昌人相唾這箇臉，
漢陽人廝罵我怕你。大眾且道山僧是何處人。開口
便打。鄉談畢竟是甚語話。喝一喝云，平生肝膽向人
傾，相見還如不相識。

授比丘戒。竟陵死心吳道人，一念胡道人設齋，請上
堂。拈起拄杖云，不離真際建一切剎，南山起雲。卓一
下云，不壞假名而談實相，北山下雨。點翻聖凡窠窟，
拔脫生死根株。日星河嶽，節義文章。不語怪力亂神，
久絕意必固我。孤峰頂上豎卓橫眠，中心樹子無搖。
十字街頭帶水拖泥，掣顛風骨全露。纔與麼便不與
麼，缽盂當圓枕。保解脫更別解脫，袈裟裏草鞋。有事
則上令下從，閒行亦小出大遇。過溪度嶺撥草，只要
蛇驚。拄戶搘門打地，自然賊走。長長在手，往往如斯。
得益人時且益人，非關巳事何關巳。遂喝一喝云，諸
比丘能持否。爾衲僧休莽鹵。傳法度迷情，吾故來茲
土。復卓拄杖下座。

上堂。日日日東上，日日日西沒。頭上是天，腳下是地。
眼臨綠水，背靠青山。人人道我會也，仔細看來十里
大王相似。忽若拽取占波共新羅關額，南辰與北斗
交參。掀翻澥嶽求知巳，撥亂乾坤見太平。又作麼生
商量。拈拄杖卓一下云，明眼人難瞞。

上堂。飯籮邊，漆桶裏，金不博金，水不洗水。諸仁在處，
參方佛祖，如生冤家。月裏走金烏，可惜許迅速光陰。
還打得箇翻車筋斗，到梵天去麼。苟或放膽不來，缽
盂鞋袋免勞攤出，箬笠炊巾擲向一邊。也無外遺世
界，也無內脫身心。為無為，益無益。梯航九有，津濟四
生。萬般此道，一信前緣。任運騰騰，惺惺到老。眾中若
有難謾衲子衝前云，某甲何人。洪山拄杖子未免惡
發，不信自巳好怪得他。

弟子曹思贊法名久依，請上堂。今朝臘月中，巳到大
寒節。江河有凍痕，地皮多折裂。陜府鐵牛，不行心處
路。嘉州大象，靡蹈聖凡轍。物外無為僧，蒙頭一布衲。
忘卻祖師禪，有口真閒煞。旭口照高林，爛爛黃金色。
開門看遠山，忽至一檀越。謂是久皈依，禮拜勤請法。
行者即聲鐘，拄杖忙拖拽。欲將如意珠，換卻止啼葉。
圍遶數百人，知伊徹未徹。頓時沒思量，教我如何說。
拈拄杖卓一卓云，消息春風近欲來，糝花枯木重新
活。復卓一卓，下座。

天臺澹大師至。上堂。問，善來文殊，赤心片片。家貧難
辦素食，和尚將何款待。師云，煮茶山下水，燒鼎洞中
樵。進云，青芥除黃葉，紅薑帶紫芽。還充得頭供養麼。
師云，不妨多處添些。進云，分明一樣窗前月，才有梅
花便不同。師云，彷彿山家風味在，不煩裝點恰清華。
乃舉金陵寶誌公令人傳語南嶽慧思禪師曰，何不
下山教化眾生，目視雲漢作麼禪。師曰，三世諸佛被
我一口吞盡，更有甚眾生可教化。師云，是何言歟。寶
公眼裏有筋，思大舌頭無骨。一雙腳能上不能下，一
張口能吞不能吐。爭似我植聖大師，獅筋象骨，鶴貌
雲心。嗒焉似忘其偶，窅然莫測其涯。上山也是伊，下
山也是伊。吞盡也得伊，吐出也得伊。圓如明月珠，寧
留滯跡。利似金剛劍，難犯全鋒。千峰頂上著足，卻在
十字街頭垂手。十字街頭相見，卻在千峰頂上說話。
今朝光賁洪山實情，慶幸嫩草承趺坐，長松響梵音。
昔年遊履處，歷歷總記得。山僧素承愛教，敢忘提攜。
鄭州梨，青州棗，別地果實。雲門餅，趙州茶，從上餿殘。
總總不成供養，只得將缽袋裏所藏一品，聊呈漆器。
非大師知我，鮮有不唾而擲之者。遂抬手云，囉邏招
囉，邏哩囉邏。搖顧左右云，且道是甚物事。成家當日
原無物，知味今朝只有師。便下座。

為徐太夫人本淨道人對靈小參。拈拄杖云，金剛寶
劍，截結使纏縛之憂。卓一卓云，般若智光，破生死昏
迷之暗。修短夭壽，出沒縱橫，何去何來。離名離相，迥
絕依倚，放之自然。苟能一念不落諸緣，便可多方隨
流認性。鳥啼無關花落，水綠詎礙山青。密密綿綿，惺
惺歷歷。既歸根以得旨，宜就位而轉身。且道即今孝
子徐尊顯，迎請山僧陞座說法，以資先慈本淨道人。
高超三界，獨步大方。覿面相親，可曾見否。遂喝一喝
云，撒手到家人不識，九蓮開合自莊嚴。

竟陵吳太夫人死心覺道人七十壽誕。請就湖亭陞
座。靈機密運，妙智無私。一句當陽，萬仞壁立。迥超物
表，透出形聲。高於天而生天，厚於地而育地。即眾生
境界中，作不思議事。向塵勞窠窟裏，放無畏寶光。曖
顧大眾云，總是箇娘生面目。三百六十骨節，巍巍卓
立。八萬四千毛竅，孔孔洞彰。一日十二時，一歲十二
月，陰陽寒暑語默動靜種種三昧，皆吾心之常分，非
有假於他術也。今朝東湖園庭有齋，乃吳太夫人本
覺道人七十誕辰飯僧營供。特請山僧陞座說法，利
益一切。洪山口門闊大，巳如實說了。現前諸仁，復云
何讚歎。苟或讚歎不盡，無量壽王如來從山僧舌本
上湧出，全身重伸其義。汝等諦聽，善思念之。遂震聲
一喝云，百年三萬六千日，日日日頭東畔出。六根門
頭常放光，各各具有大威德。復喝一喝，下座。

中秋上堂。舉馬祖西堂百丈南泉翫月次。祖云，正恁
麼時如何。堂云，正好供養。丈云，正好修行。泉拂袖便
行。祖云，經入藏，禪歸海，惟有普願獨超物外。師云，此
夜一輪滿，清光何處無。正恁麼時，馬家父子看即有
分。其奈老簸箕不耐閒情，教人捏目，引出者一隊弄
光影漢。說好供養，掉棒打月。說好修行，水中撈月。兩
個既然漏逗，一箇又更懡㦬，拂袖便行，猶存護惜。道
經入藏，禪歸澥，惟有普願獨超物外。大似憐兒不覺
醜。洪山今日中秋，門戶未致寥寂。亦不要好供養，亦
不用好修行。但搭得幾箇雲門餬餅，烹得數碗趙州
濃茶。大底大圓，小底小圓。有功者罰，無功者賞。諸人
拂袖便行，總與本分草料。

打七上堂。大事未明，如喪考妣。相罵饒你接嘴。大事
巳明，如喪考妣。相唾饒你潑水。拈卻缽盂匙箸，喫飯
不得。併卻咽喉脣吻，出氣不得。諸人也沒量罪過，山
僧也沒量罪過，拄杖子也沒量罪過。遂拈起拄杖云，
罪過深，復何憑。提來勝得豐城劍，報盡人間兩不平。
下座。

上堂。好諸和尚子。千山雲靜，遍野風清。掃門葉下舊
林堆，對客泉飛深澗響。箇箇抱荊山之壁，人人懷滄
海之珠。斡旋佛祖樞機，提掇衲僧巴鼻。透頂透底，亙
古亙今。即有為而顯無為，借俗諦而見真諦。不遺一
物，不立一塵。咸承此箇威光，特示大人境界。乃鼓掌
三下云，自從舞得三臺後，拍拍原來總是歌。

上堂。供養百千諸佛，不如供養一箇無心道人。者樣
說話，直是好笑。舉世間人眼睛鼻孔最親最近。喜則
滿面生光，怒即雙眉陡豎。開口未全拋，舉意便知有。
好所好，碓嘴生華。惡所惡，佛面百醜。阿那箇是無心
者。驀指露拄云，你是腳跟點地底。近前來，解開胸懷
道一句看。良久，自摑口云，幾令教壞人家男女。

比丘湛源薦親，請上堂。有情之本，依智海以為源。含
識之流，總法身而成體。要識此源麼。以拂子作流水
勢云，不離當處嘗湛然，覓即知君不可見。要識此體
麼。擊禪床云，一擊忘所知，更不假修持。澄澄絕照，凜
凜孤危。本生父母，處處逢渠。現前諸人，莫不是爺娘
養底，未必鐵打心肝，因甚全忘奉重。山僧慈悲之故，
與你直截提撕。遂拈拄杖卓一卓云，為人子，止於孝。
諸山師友見訪，請上堂。與麼來者，風生百谷。不與麼
來者，水肅千江。與麼不與麼來者，日照寒光澹。不與
麼與麼來者，山搖翠色新。拈拄杖卓一卓云，者裏捱
開線路，便見自他一致，賓主互融。以白雲為蓋，以流
泉作琴。松間石上，不妨舉古論今。水際山顛，豈礙拋
沙撒土。會心處，萬象開顏。點頭時，森羅起舞。敢問諸
仁，畢竟其中事作麼生。良久云，謾說人情如太華，人
情難比道情高。

上堂。拈拄杖卓一卓云，心不是佛，佛與心俱非。又卓
一卓云，智不是道，道與智俱遣。山門外石幢子，雨洗
風吹青又黃。猝然討他頭鼻不著，祗如缽盂口向天，
露拄腳踏地，從來不曾轉變。你道又成得甚麼邊事。
喝一喝。


俞昭禪師語錄卷之四(終)

俞昭允汾禪師住齊安天臺山赤城禪寺語錄卷之
五
住北京翊教寺嗣法門人上睿等編

示眾。赤城這裏，峰巒峻異，鳥道虛玄。虎嘯幽巖，猿吟
古木。白雲為蓋，流泉作琴。風回清曉之松，露滴中宵
之月。見無見色，聞無聞聲。一味蕭然，何可趣向。是汝
諸人，江東西湖南北，大屋寬堂稱㫰皮草慣了，更恁
千里萬里跛跛挈挈，來此圖箇甚麼。喝一喝，下座。

示眾。舉無著往臺山禮文殊。殊問，大德從何方而來。
著云，南方。殊云，南方佛法如何住持。著云，末法比丘，
少奉戒律。殊云，多少眾。著云，或三白或五百。無著卻
問，和尚此間佛法如何住持。殊云，凡聖同居，龍蛇混
雜。著云，多少眾。殊云，前三三，後三三。師云，大小文殊
自家山裏人也分疏不落，直恁訛言亂眾。驀顧眾云，
此間莫有從南來者麼。試與文殊作主。

示眾。舉白雲端和尚上堂云，古人留下一言半句，未
透時撞著鐵壁相似。忽然一日覷透，方知自巳便是
鐵壁。且道如今作麼生透。乃云，鐵壁鐵壁。師云，鐵壁
鐵壁，自巳不識。轉得身來，未有棒喫。驀拈拄杖卓一
下云，一言半句，我也弗惜。

示眾。舉僧問風穴如何是清淨法身。穴云，金沙灘頭
馬郎婦。師云，揚帆出帝都，草木盡扶蘇。春色無高下，
誰人入畫圖。

示眾。舉仰山一日指雪獅子云，還有過此色者麼。雲
門云，當時但與推倒。雪竇云，雲門只解推倒，不能扶
起。師云，大家弄箇雪獅子，彼此機關無可比。登山到
頂不知休，入海更須窮到底。

示眾。舉雲門上堂云，釋迦老子與天帝釋在中庭裏
相爭佛法，甚鬧。師云，三千條罪，國有憲章。釋迦老子
何故與天帝釋在中庭裏相爭。雲門大師雖然詣實
指陳，爭奈人天眾前未肯斷他勝負。赤城今日法堂
上，將這一段公案對眾為伊結絕。驀提拄杖云，七十
二棒且輕恕，一百五十難放伊。擲下拄杖。

示眾。今朝五月十五，平地三尺洪雨。拄杖忽化為龍，
一口吞盡佛祖。有不惜性命底，與我活捉將來，敲骨
取髓，管你無咎。乃攛下拄杖，一眾定動。師云，柴也愚，
參也魯。見義不為，何勇之有。

示眾。舉僧問仰山法身還解說法也無。山云，我說不
得，別有一人說得。僧云，說得底人在甚麼處。仰山推
出枕子。溈山聞云，寂子用劍刃上事。師云，昨夜三腳
驢，踏破虛空背。萬象盡喫驚，露柱猶瞌睡。喝一喝。。

示眾。諸方三百五百說禪，浩浩地言多，去道轉遠。爭
如我這裏，栽田博飯喫。昨日雨，今朝晴。東谿牽犁，釋
迦不先。西溪拽耙，彌勒不後。水牯牛瞌睡，也未曾打
箇擔版漢。豈有閒工夫門前交腳坐現成公案，放你
三十棒。驀拈拄杖擲下云，分付與直歲。

示眾。世問諸法如幻，生死猶若雷電。法身白在圓通，
出入山河無間。師云，勘破了也。或云，勘破後如何。但
向道，誌公不是閒和尚。

示眾。舉蓮華峰祥菴主拈拄杖示眾云，古人到這裏，
為甚麼不肯住。眾無語。自代云，為他途路不得力。復
云，畢竟如何。又自代云，楖櫪橫肩不顧人，直入千峰
萬峰去。師云，我本山中人，愛說山中話。五月賣松風，
人間恐無價。

示眾。舉雲門道，若說菩提涅槃真如解脫，是燒楓香
供養你。若說佛說祖，是燒黃熟香供養你。若說超佛
越祖之談，是燒餅香供養你。皈依佛法僧下去。師云，
雲門老漢口似鼻孔。

示眾。舉道吾和尚云，高不在絕頂，富不在福嚴。樂不
在天堂，苦不在地獄。相識滿天下，知心能幾人。大慧
和尚云，高在絕頂，富在福嚴。樂在天堂，苦在地獄。誰
知席帽下，元是昔愁人。師云，二大老一人放憨，一人
亂走。赤城若也撞見，朝打三千，暮打八百。

示眾。深山藏獨虎，淺草露群蛇。不許夜行，投明須到。
你諸人三十年破草鞋穿一雙，提一隻，亂踏向前，暫
時岐路便千里萬里。近日世界不好，賊是小人，智過
君子。打破大散關，幾箇迷逢達磨。

示眾。舉臨濟一日同普化赴施主齋次。濟問，毛吞巨
海，芥納須彌。為復是神通妙用，為復是法爾如然。化
趯倒飯床。濟云，太麤生。化云，這裏是甚麼所在，說粗
說細。來日又同赴齋。濟復問，今日供養何似昨日。化
又趯倒飯床。濟云，得即得，太粗生。化喝云，瞎漢佛法，
說什麼粗細。濟乃吐舌。師云，兩箇無慚愧漢。食到口
邊，祗宜隨分。卻乃鼓粥飯氣以較精麤，巳是不著。便
是汝諸人，更作佛法商量，彼彼有何利益。

示眾。雲山聚會，意為平生。十箇五箇，兩道行纏。走上
走下，被他諸方甜唇美齒說作配當。旦旦而鳴，宵宵
而語。這邊那邊，玄會妙會。徹與不徹，到兼未到。幾曾
踏著正脈。赤城不惜好手，為諸兄弟一舉。豎起拳云，
這箇因甚喚作拳頭。眾擬對。師云，槌折你腰。

示眾。舉趙州和尚至桐城縣，投子出山途中相遇，乃
逆而問云，莫是投子山主麼。子云，茶鹽錢布施將來。
州先歸菴中坐。子後攜一瓶油歸。州云，久嚮投子到
來，只見箇賣油翁。子云，汝祗識賣油翁，且不識投子。
州云，如何是投子。子提起油瓶云，油油。師云，莫怪相
逢不相識，隱隱猶懷舊日嫌。

示眾。三世諸佛骨髓敲磕將來，有漏笊籬，無漏木杓。
六代祖師眼睛突出難辨，今日也恁麼，明日也恁麼。
列在三條椽下，有什了期。狗脊坡頭，老鴉線斷。行到
水窮處，坐看雲起時。尚有人不放伊過，鬧市裏一箇
兩箇。君往西秦，我之東魯。

示眾。古路少人行，孤峰無宿客。後會罕逢，南嶽讓和
尚。嵩山安國師，往來不易。在天，天中尊。在人，人中尊。
但莫憎愛，洞然明白。衲僧到此便道，不妨我東行西
行。忽然暗地裏撞著露柱傍人，直喚你作瞎漢，你心
還甘也未。

示眾。至孝是重華。老僧有過，闍黎須知。坐則共你坐，
立則共你立。為甚麼平地喫交，都扶不起。一僧進前
云，和尚年尊，某甲無氣力。師打一棒云，不可教老僧
自倒自起也。

示眾。舉南泉上堂云，王老師賣身去也。還有人買麼。
一僧出云，某甲買。泉云，不作貴，不作賤，汝作麼生買。
僧無語。臥龍代云，和尚屬某甲去也。禾山云，是何道
理。趙州云，明年與和尚作領布衫。雪竇云，別處容和
尚不得。師云，日中則市，爭之不足。退一步看，南泉未
免叫悔。何故不見道。從來滯貨沒人爭。

示眾。舉龍濟云，是柱不見柱，非柱不見柱。是非巳去
了，是非裏薦取。師云，纔得南收又北征，長安道上未
停兵。從前汗馬功無惜，只要重題蓋代名。

示眾。舉大愚上堂云，大家相聚喫莖虀。若喚作一莖
虀，入地獄如箭射。師拈拄杖顧眾云，我不敢輕於汝
等。眾擬思。師一時趁下。

示眾。舉雪峰一日普請，自負一束藤。路逢一僧，峰便
拋下。僧方擬取，峰便踏倒。歸，舉似長生。乃云，我今日
踏者僧快。生云，和尚替者僧入涅槃堂始得。峰便休
去。師云，者僧若不是鐵作脊骨，幾乎兩段不同。長生
擬扶這僧，怎奈陷人以死。赤城飯後，普請東山西嶺
青。一一束縛歸來，置之閒處。敢有一人動著，藤條未
到折在。

示眾。舉楊岐老祖上堂云，楊岐乍住屋壁疏。師云，七
穿八穴，滿床盡布雪真珠。師云，少賣弄縮卻項。師云，
笑多哂少暗嗟吁。師云，只道得一半，翻憶古人樹下
居。師云，又恁麼去也。

示眾。佛法無多般，今朝甚好雪。林下何曾見一人，千
溪萬派舌頭結。納子自難謾，老胡猶隔絕。赤城爐燄
中，不用茱萸橛。掉向牆南，寧免眼熱。

示眾。舉興化謂克賓維那云，汝不久為唱導之師。賓
云，不入這保社。化云，會了不入，不會了不入。賓云，總
不與麼。化便打。云，克賓維那法戰不勝，罰錢五貫，設
饡飯一堂。次日化自，白椎云克賓維那法戰不勝，不
得喫飯，即便出院。師云，出院罰錢作者知失，便宜處
得便宜。如今四海波濤靜，塞北江南不著伊。

示眾。潼泉一路，瀑水千尋。放卻擔簦，截流相見。乾坤
把定不把定，日月放行不放行。一種平懷，客是主人
相。師若祗愛佛念法，有少希求，三回兩度，轉見不堪。
雖叨香積之餐，難下陳蕃之榻。

示眾。少室峰高，洛陽城古。天台僅有，南嶽絕無。明月
炤見夜行人，草鞋祗栽三箇耳。大丈夫漢即今休去
便休去，欲覓了時無了時。喝一喝云，相隨來也。潼泉
與你一碗茶喫。

示眾。不知日月之大小，不知時分之延促。這漢本是
山中人，不省人間事。灰頭土面聽，與麼過諸德到處。
經冬度夏，一口針三尺線，長年在手裏。衲衣下事，究
竟如何。脫體道將來，許你裁長補短。

















* 機緣

師豎起竹篦問僧曰，喚作竹篦，則觸。不喚作竹篦，則
背。不得有語，不得無語，速道速道。僧云，開口見膽。師
張口云，山僧開口也，你見底膽聻。僧無語。師便打。

師問僧，大死底人，卻活時如何。僧云，總瞞他不得。師
云，眼在甚麼處。僧擬議。師驀面一掌云，何不道，與鼻
孔為鄰。

眾參。師云，道得，也三十棒。道不得，也三十棒。一僧云，
心不負人，面無慚色。一僧云，龍得水時添意氣，虎逢
山勢長威獰。一僧云，正是時。一僧云，火裏蝍蟟吞大
蟲。師云，德山令行，並須瓦解。

師垂問，攪長河為酥酪，變大地作黃金，未是好手。飯
是米做一句，作麼生道。一僧云，金牛不是好心。師云，
過在甚麼處。僧無語。師云，少問聞版聲，不得赴堂。飯
頭從傍云，蒼天蒼天。師云，你自手作底，何得叫冤叫
屈。頭亦無語。師云，勞而無功。

師垂問，恁麼也不得，不恁麼也不得。恁麼不恁麼，總
不得。自巳胸中流出一句來。一僧云，展。一僧云，切。師
云，前者落節，後者拔本。復一僧出，擬進語。師即以手
掩其口，云，路不拾遺。

師出山，適雨下。問眾云，天晴不肯出，直待雨淋頭。即
今雨下也，不涉泥水道。將一句來。一僧云，和尚前行，
某甲後隨。師便起身，拈拄杖。僧罔措。師打。云，將謂我
蓋覆得你。

師喚僧。僧應諾。師云，此去漢陽不遠。

師問僧，不思善，不思惡，正恁麼時那箇是你本來面
目。僧云，風從華裏過來香。師云，隔。僧擺手云，灑灑落
落去也。師云，他時方信路行難。

僧參。師便喝。僧亦喝。師又喝。僧無語。師云，巳後不得
學老僧。

師問一居士，不是心，不是佛，不是物，是甚麼。士云，和
盤托出大家看。師便打。士擬議。師又打。士作禮。云，學
人到者裏，卻沒奈何。師云，盞子撲落地，碟子成七片。

師問僧，如何是你父母未生前本來面目。僧一喝。師
云，能老能大，當門無齒。僧又喝。師打。云，果不關風。

師問僧，萬法如何歸一。僧云，學人自來不曾離和尚。
師云，畢竟一歸何處。僧無語。師云，全靠山僧不得。

師問僧，如何是諸佛出身處。僧云，僧堂前，佛殿後。師
云，如何是你出身處。僧云，露柱燈籠。師云，好箇師僧，
被露柱燈籠吞卻。僧云，和尚莫錯會。師打一棒。云，你
更錯會。

師下堂。一居士出。師搊拄云，道道。士云，不道。師云，不
用不道。士云，牆壁有耳。師拓開，云，將謂你是箇俗漢。
士云，平地起波瀾。師云，到山僧袈裟角下也未。士擬
議。師便打。

僧問，有佛處不得住，無佛處急走過。學人到這裏，為
什麼去不得。師云，春無三日晴。僧云，大似水長船高。
師劈面一掌，云，消得龍王多少風。

師下堂。問一居士，不思善，不思惡，正恁麼時那箇是
你本來面目。士云，半夜日頭紅。師云，見怪不怪，其怪
自壞。

師下堂。僧出。師搊住問，大死底人，卻活時如何。僧云，
賊是小人，智過君子。師云，因甚不許夜行，投明須到。
僧云，金色頭陀解破顏。師云，未在更道。僧云，正是某
甲放身命處。師云，鉤在不擬之地。






* 頌古

「汾陽昭禪師上堂謂眾云，夫說法者，須具十智同
真。若不具十智同真，邪正不辨，緇素不分，不能與
人天為眼目，決斷是非。如鳥飛空而折翼，如箭射
的而斷弦。弦斷故，射的不中。翼折故，空不可飛。弦
壯翼牢，空的俱徹。作麼生是十智同真。與諸上座
點出。一同一質。二同大事。三總同參。四同真智。五
同遍普。六同具足。七同得失。八同生殺。九同音吼。
十同得入。又云，與甚麼人同得入。與阿誰同音吼。
作麼生是同生殺。甚麼物同得失。阿那箇同具足。
是甚麼同遍普。何人同真智。孰能總同參。那箇同
大事。何物同一質。有點得出底麼。點得出者，不吝
慈悲。點不出來，未有參學眼在。切須辨取。要識是
非面目，現在不可久立。珍重。」

【廚庫三門同一質，露柱開口笑燈籠。春光不耐床頭
撿，曉起臨窗抹日紅。

大事難將瑣細陳，謝家郎不在漁津。白雲日抱青山
走，眼裏無筋一世貧。

放過前三與後三，雲山海月總同參。雖然不展吹毛
利，六月嚴霜滿口含。

真智無生擬即差，紅爐燄上雪飛花。鬼家活計焦頭
額，大用臨機辨作家。

東山西嶺同遍普，須彌槌打虛空鼓。火燒松樹勢如
龍，奇怪石頭形似虎。

珍異無驚同具足，拈來瓦礫盡黃金。當門莫插垂絲
柳，恐惹千條萬緒心。

即當生緣同得失，帆迴九面看衡湘。怪來一夜西風
惡，擲去蘆花淺水旁。

生殺權衡得自繇，霜花飛滿一天秋。月明江上人無
影，濯濯寒光射斗牛。

犬吠驢鳴六不收，同音吼處沒來由。年來雙耳龍鍾
甚，聽事無心聽水流。

黑漆屏風石磊磊，松蘿亮槅玉珊珊。東西南北門相
對，同得入時兩被瞞。

汾陽老，汾陽老，西河說法天寒蚤。果然面目得人憎，
濟上綱宗盡底倒。(總)。】





* 嘯堂和尚塔銘(併序)

師名允汾，字俞昭。嘯堂，其別號也。出竟陵吳氏。父嵒
邑諸生。母許，早寡。長齋奉佛，日課蓮經。師每侍側，拱
而聽。有所感，發誓為僧，以酬高厚。母首肯之。族人皆
以為不可，強之娶。至年二十喪偶，獲遂初志。投郢州
蓮臺寺玄萃法師薙染。尋詣沱潛法雲社，從三昧律
師受具。遭世喪亂，隱荊南之玉泉山。學經論三年。一
日，閱法華至火宅喻，有大白牛，肥壯多力，行步平正，
其疾如風。疑甚。就一老宿質之，是何物而行步平正，
其疾如風耶。老宿叱之曰，下坡不走，快便難逢。師茫
然莫識其旨。老宿復顧謂曰，博通三藏，尚落筌蹄。聖
心未通，難脫生死。汝器識沉邃，天資粹美。南方禪宗
大盛，何惜一緉草鞋了茲大事乎。師念老宿語非徒
然，遂發意南詢。過里門，值母疾，革留侍湯藥。畢後事，
乃腰包而行。至漢口，值圓鑒居士耿玉齊，適有兵備
台海之命。片言投契，邀與同舟。抵武林，首參靈隱禮
和尚，問以佛法大意。禮握竹篦便打。師不薦。因渡錢
塘，將別參。時庚寅春也。適退翁先師赴台州天寧之
請，遇於旅次。師具威儀入見。翁問曰，大德擬何往。師
曰，天童雪竇。翁曰，將何所求。師曰，求了生死。翁曰，即
今山河大地，明暗色空，法法現前，各不相借。作麼生
說箇了底道理。又喚甚麼作生死。試語我。師乃再拜，
求指示。翁曰，途路中無暇為汝說得。且隨我去天台，
許多山水也不惡。師自是得與籌室。每有咨問，翁即
憑陵曰，我這裏無一字挂他齒頰。苦要向人口裏討
甚麼。漆桶速退。曾不少假辭色。師以巳事未明，復遭
詬罵，殊憤憤不樂。辛卯元日，會同參八九輩起精進
七，師亦與焉。午後，值翁下堂。師近前作禮，翁便打。師
擬伸問，翁又打。曰，汝儗作佛法會耶。師於言下灑然
領旨。遂拈古詩作投機頌曰，朝辭白帝彩雲間，千里
江陵一日還。兩岸猿聲啼不住，扁舟巳過萬重。山翁
笑曰，我助汝喜。子今得達故鄉也。一日，翁上堂。師出
問曰，昨日有人從淮揚來報，道，懷州牛喫禾，益州馬
腹脹，直得世醫拱手，敢請別選官方。翁曰，事久多變。
師於地上拈一莖草曰，祗這箇黃檗可為鄰。翁曰，草
本不勞拈出。師曰，黃連未是苦。翁打曰，辛辣底且隨
分用些。師顧眾曰，若不是這老漢，怎下得這副手腳。
從此機鋒穎脫，號稱嚙鏃。歲丁酉，廬山乾明虛席。翁
命師往。師欣然而行，瓶盂杖履猶夫在眾日也。山中
耆舊翕然稱之。未幾，轉黃安之赤城天臺，嘉魚之夏
田廣賢，又轉京山之潼泉，景陵之紫芝。卞孝旨居士
同今江南廉憲，令之創東巖精舍，延師為第一世。時
退翁先師有浮湘之行，過鄂渚，眾請說法。於此遂額
其堂曰，同真。以表師資道協。楚撫大中丞張公朝珍，
籓伯徐公，惺欽師道範，專使齎書至潼泉。往復者三。
必欲得師中興洪山寶通禪寺。將併甲乙為十方院。
中丞殫心區畫，堂搆維新。寺所宜有，無不畢備。武昌
乃楚之都會，地當衝要。時朝庭方問罪湖南，兵馬絡
繹。惟師宴然無營，虛懷等視。上至節越方鎮，下至輿
臺隸卒，見師慈氣薰人，愛語導物，無不投戈膜拜而
去。至庚申正月五日，示微疾。乃謂左右曰，老僧知得，
汝輩不知。乘小肩輿遍辭檀護。二月八日為先師生
忌。燒香設饌，併上歷代祖。供訖，遂移居東巖別室。據
座，索筆，書一偈曰，世間憎愛關芳菲，底事何曾善赴
機。要識洪山真旨趣，臨行但聽雪花飛。至十三日泊
然長逝，門外果雪深三尺。遠近駭異，謂師真不測人
乘願再來，橋船末世者也。師世壽五十有九，僧臘三
十有八。門人上睿理祚等，奉師全身塔於京山潼泉
之東南隅。以予與師同門中交契最深，睿公不遠三
千餘里來乞塔上之銘。予謹按其歲月編次其行事，
序而銘之。銘曰。

「　師誕於楚，
　祥鍾延陵。
　母氏聖善，
　俾從大僧。
　慧刀裂綱，
　玉泉扃戶。
　習學貫花，
　荊門獨步。
　露地白牛，
　如風旋轉。
　心忽生疑，
　是稱勇敢。
　老宿者誰，
　弗彰名字。
　特為指南，
　其志以肆。
　靈隱發機，
　靈巖脫韝。
　臨濟來源，
　特明授受。
　出領乾明，
　匡盧雲曉。
　法鼓一撾，
　佛日杲杲。
　江漢風高，
　湖湘化溥。
　歸根無口，
　萬物皆我。
　洪山再開，
　勛居元席。
　師示大公，
　人難企及。
　雪花飛彩，
　冰燄騰輝。
　藏身無跡，
　用告真歸。
　落落團團，
　黃金充國。
　潭北湘南，
　千秋永式。」


時
康熙歲次丙寅秋月　　前住三峰靈巖同門法弟
華山曉青謹撰。







* 重修洪山寺疏

鄂渚形勝，湘澤通都。峰壑瀠洄，古剎環錯。東接方域，
十里洪山。飛翠靄西臨漢水，千層寶塔放光明。在昔
紫殿浮煙，青臒與丹霞競采。於今斷垣叢莽，野鴿共
饑烏亂啼。遂使歷世壯觀，永歎緇塵浩劫，綠禾遍隴
頭。

大中丞爰命勸農之駕，青楓盈道。左群屬吏，趣承問
俗之蹤。撫景動心，感通冥契。憶漢宮宵夢，曾對丈六
金身。追梁代芳規，適符四八弘誓。始知真佛子定屬
大宰官。念茲講堂風微，梵王徘徊而不下。何當剎竿
日暖，釋帝躑躅以言歸。余負質鈍，蒙勞形塵鞅。頹煙
寒雨，空賦曩哲招提之詩。畫棟朱甍，敬遵
大人布金之願。欲開大乘福地，端藉禪宿耆賢。夙聞
武昌洪山左側，
東巖俞昭和尚，承源鷲嶺，振錫精藍。白石清泉，久巳
鑿山開道。法幢方丈，時欽杖策登峰。緬懷夏口，崇巒
慧居。迴新法界，瞻言渚宮。荒阜樂土，詎少同心。邀龍
象以經行，披榛闢艸。盻珠幡而至止，準古開今。翹首
策紺馬於閻浮，廣締三生勝果。延佇轉金輪於忍土，
蚤成六度良因。從此
玉節輝煌，偕眾生同登仁域。將見金城雄峙，普慈航
俱仰宗風矣。

時
康熙丁巳菊月既望楚北承宣使者徐　盥沭敬書。


















* 佛事

** 為湛首座封龕

鐵骨撐撐，生平自許力在祖庭。千古萬古，末後一著
全提，更見胸懷超舉。掩龕云，可道身心不動，入於無
量義處。

** 起龕

二月二十九日以前，你欲離此位裏。其奈車不橫推，
爭敢起動。二月二十九日以後，你欲住此位裏。須知
理無曲斷，甚處安排。正當二月二十九日，東西南北
上下四維，淨裸裸赤灑灑沒可把，自有通方一路。遂
以拄杖擊龕云，徐行踏斷流水聲，縱觀寫出飛禽跡。

** 舉火

昨日猶風雨，今朝最吉祥。高雲開遠岫，鳥語送晴香。
把火炬云，首座人天眼目，合宜如是威光。攛火炬云，
清機歷歷，烈燄煌煌。玄微銷爍盡，文彩見全彰。

** 入塔

穩密田地，隹秀林巒。一錐獨露白雲堆，千嶂奇攢青
宰堵。基成劫外，樣越今時。到底到尖，渾沒絲縫。摩空
摩日，愈見孤高。棒起骨石云，湛首座猶有者箇在，山
僧常懷論。實不惜腕頭之力，定然放得你著。送入搭
中。喝一喝云，水繞山長層落落，龍迴虎顧影團團。

** 為悟心闍黎舉火

般若大火聚，本光瑞如此。悟公我戒兄，雪腸直數你。
臘高祗樹，法護鵝珠。吳水層層，慣汲銅瓶秋漱月。越
山疊疊，恒持寶杖夜鳴霜。崇報堂中，曾經當機領話。
赤城句下，便肯豎點其頭。棲舊隱於荷湖，潔孤行於
塵表。後半生履未出戶，二六時心無異緣。滿口白蓮
飛香，通身雜華自禮。允矣。須菩提之標格。卓哉。優波
離之儀型。兒孫看有克家，教化正宜勿倦。驀地剋日
以歸根，四眾驚聞而淚雨。真人十八界元空，百骸一
靈何所倚。以火炬畫此相，旋拂之。喝一喝。云，潼泉
直與麼來，不為旁觀助哀，要使輝騰烈燄。攛下火炬
云，齊看燄發寒灰。

** 為性聞菴主起棺

喝一喝。云，性聞老大德，爾生年八十，經案霜清，茶鐺
月皎。居菴不出。與世無縈，谷易陵遷等是惟心淨土。
寒來暑往，尋常只念觀音終養。既有兒孫，轉身好箇
時節。萬機寢削，六用全收。者裏何欲何依，那邊自由
自在。靈床高廣，實相杳矣。難窺華柩莊嚴，幻骸恰可
安置。一塵入正受，諸塵三昧起。無妨舉動，愈見光輝。
以拄杖擊棺三下。云，舁葬無陰陽地上，從教水綠與
青山。

** 為檀質上座火

性空真火，性火真空。三百六十骨節，節節通上嶮峻。
八萬四千毛竅，竅竅徹下孤危。檀質上座，是你有如
是威光，點著便照天照地。若肯自信，我助汝喜。便攛
下火炬。

** 為非二關主封龕

天上無彌勒，地下無彌勒。且道彌勒在甚麼處。掩龕
云，莫使外人知。

** 起龕

藏身處沒蹤跡，漁父棲巢。沒蹤跡處莫藏身，巡人犯
夜。直饒黃金為世界，白銀為壁落，也未是透關人居
處。拊龕三下。云，十方薄伽梵，一路涅槃門。且從春色
滿園，便請丹霄獨步。

** 舉火

昨日雨，今日晴。灼然灼然，弄假像真。攛火炬，云，萬里
神光頂後相，一槭百雜碎看伊。四大五蘊何處有也。

俞昭禪師語錄卷之五(終)

俞昭允汾禪師語錄卷之六
住北京翊教寺嗣法門人上睿等編

* 詩偈

** 周注西剌史北旋贈別

「　般若緣深一見真，暖風和日對相親。此歸憑豁金剛眼，去看嵩華翠色新。」


「　技盡懸河義未該，入門一喝笑盈腮。潼泉也合遭人怪，錯與周公說破來。」


** 東吳延皋孝廉三絕

「　小雨溼松花，披衣巖下坐。起身謝白雲，不覺莓苔破。荳葉開新畝，藤花爛舊棚。庭分朝樹色，溪轉夜泉聲。終朝看瀑流，夜復坐空閣。明月上高峰，幽人不寂寞。」


** 贈卞令之廉憲

「　一會靈山法道親，利生權現宰官身。三千里外擎香飯，正使金牛笑轉新。」


「　補袞調羹信自優，文情天宇至風流。楚江寬闊行相訂，為與空王啟壯猷。」


** 贈孔月恒居士

「　頻來問祖意，雪夕與花陰。寡過無他伎，修名但了心。意消忘覿面，疑失笑披襟。松下時烹茗，濡毫作孝箴。」


** 贈孔魏公居士

「　籃輿重至意翩翩，滿口平傾不涉詮。況是鴻儒能慕道，方期振起兩宗傳。」


「　夫子達磨元一貫，多門謬解豈其然。人窮返本方堪語，試看昌黎問大顛。」


** 贈陳曇侯鄭公常二居士

「　調高人和寡，二子信知音。不有大儒口，安明古佛心。素行常格物，卓立見垂箴。剩有林泉美，相期一放吟。」


** 辛丑除夜示諸禪徒

「　萬峰深處結幽關，道出常情用不慳。松火一爐當歲
盡，總輸我輩得真閒。」


** 壬寅元日示眾

「　曆木常年原未辦，縱多好日少他求。出門閒向石橋步，兩派清泉抱寺流。」


** 客普潤菴鐙巖文吏部同公郎允信右獻過聚

「　垂楊近冰綠千條，最喜幽人冷挂瓢。乞食江千容懶拙，放參湖上問漁樵。深山有社堪招炳，今日相逢宛似陶。風雨匡廬登未得，好將真意論逍遙。」


** 示諸行務

「　山居家風，別無絡索。廚庫僧堂，尋常矩矱。放下笊篱，提起木杓。飯是米炊，麵是麥作。茄看花開，瓠連蒂落。逐日生涯，大好不惡。」


** 悼解菴張新愚居士

「　沙路環菴瑣舊苔，高山何夢不君來。軍持帶有寒泉水，忍向風前奠一杯。」


** 悼張爾歲文學

「　借語庭空影尚陪，愁生細柳綠成堆。也將一陌錢焚去，日暮河風卷淨灰。」


** 鄂州夏伏不雨寄湛智水

「　極暑難為畫打眠，江流稍引到池蓮。何人不愛山中寺，日午時聞樹裏泉。」


** 贈一菴居士游夏公則菴居士游賡臣兩兄弟

「　游家兄弟表人龍，格外金提肯過從。莫謂不情還打與，出林正好話千峰。」


** 客嘉魚有懷檗菴法兄

「　石床支倦水雲間，楖櫪摩挲影自閒。一宿鳳凰峰頂夜，也曾清夢到魚山。」


「　萋萋古道荷長鑱，風落橫江織暮帆。獨上幽巖仍打坐，浪花平湧濕衣衫。」


** 宿普度菴逢任仙孟詞林

「　水落江天淨，山城一水連。正思過別浦，相識有奇緣。宿望名垂遠，斯文道借傳。好懷言不盡，且共佛燈眠。」


** 與蘇菴豁菴大心分韻書懷得笻字

「　作客多時賓似主，竹爐炊茗解疏慵。是非不上閒名牒，去住難羈了事笻。落日鳴蟬增旅況，平湖秋水照衰容。疊來清坐知何意，午飯前頭到夜鍾。」


** 宿李氏書館

「　東嶺連嘉渚，書聲載草堂。遠山藍潑几，近水綠迴觴。里靜門無鑰，沙寬月似霜。我來勤下榻，恰好值新涼。」


** 客夜別友

「　風雨留人又一宵，別君燒燭度溪橋。百錢買得舟人醉，明日雖晴莫放橈。」


** 陶溪過訪戴小宋文學同廣生兄

「　山深春淺共驅車，攻苦人真似仲舒。側理舊藏宣德製，花時再到倩君書。」


** 再過小宋郊居

「　澹圃疏籬菊正扶，秋香掠徑好朋俱。新詩半在黃梅裏，收盡奇峰入畫圖。」


** 許衡叔尹蘭友甸方秋試訪寓東巖賦贈

「　乘漲輕來一夜船，快移行李就林邊。選官選佛名雜異，觀海觀河見不遷。幾處弟兄團此日，閒窗風雨憶當年。攤書問我如何說，為指秋空月正圓。」


** 過訪王報菴解元

「　廿年師友夢相關，鶴澤今看喜破顏。曾憶截江風雨句，手緘曾寄玉泉山。」


** 壽王報菴

「　南國人文合遜尊，都來鶴澤訊寒暄。疏經日暖花成巷，愛客荷香水到門。藜擁多男森樹玉，霜清兩鬢健加餐。長齡不借安期棗，一粒真丹內久存。」


** 題龍門寺壁

「　澗道盤蜒上，霜根結斷霞。鼓鍾開佛地，雞犬靜人家。竹榻橙香雨，松鐺石火茶。別山秋到葉，輕重落平沙。」


** 柬黃安植聖澹老師

「　竹簾茅屋一身閒，只為閒多復閉關。怪底白雲風不問，仍來覆我蘚苔斑。」


** 寄懷秦茂林居士

「　光黃奇勝昔曾探，植聖松門至再三。最愛清溪秦處士，好山遍捨作精藍。」


** 壽郭些菴

「　春日花香透水流，補山晴色上眉稠。七旬四海稱元老，一衲深林法比丘。潔淨躬行誰與等，虛閒心境復何求。古今多少存疑史，檢定精神日見優。」


** 示死心道人

「　夜行不許投明到，正是出身轉位時。更把吹毛揮向上，空輪無跡刃無虧。」


** 付睿首座楚林法偈

「　天山法道巍寰宇，奕葉芬芳祖氣鍾。十載求人今得子，直承大統啟綱宗。」


** 坐潤慈開士郭北靜室

「　放住閒心自不群，石城精舍鎖重雲。一聲午磬高寒裏，雪路何人駐馬聞。」


** 付祚西堂慈裔法偈

「　信知汝力能擔荷，是我尋常慣用伊。會向深峰深處卓，抽條成蔭見施為。」


** 留別禪喜非異

「　依依楊柳采茶天，又欲之吳問曉船。七十二峰青正好，歸期多半在來年。」


** 憶匡山伊菴禪師

「　玉門擎出滿壺冰，向日開窗榻遠朋。笑指鄱湖千頃月，當余蓮社一枝燈。」


** 與卞令之廉憲

「　燕子磯頭正遇時，箭鋒相拄句無私。春江春色洵空闊，大笑聲先忘所知。」


「　妙轉大機超佛祖，倒施密用度賢愚。迦文尼父道無二，全賴高高兩手扶。」


** 尹蘭友嵩山甸方屏山覃谷育有郭茂行至山

「　微雨灑高林，同人枉屐尋。有懷勞夢寐，得聚感秋陰。居僻容逃禮，來稀苦索吟。果然怡此道，一宿可明心。」


** 送友往天台

「　先於鏡水汲新瓶，木葉飛黃打眼青。桐柏仙蹤華頂日，歸來說與弟兄聽。」


** 與孔則山居士

「　拈來妙用憑好手，授與則山意不輕。向上古今無二路，為人指點甚分明。」


** 送友歸里

「　侵曉來言別，孤笻出翠微。反愁春色好，偏引故人歸。共折河邊柳，誰分身上衣。也當尋舊隱，耕破白雲肥。」


** 寄五峰怡然師

「　木落空山萬慮忘，病兼風雨度重陽。寶林秋色隹無恙，記許霜柑欲就嘗。」


** 胡內寧朱元公和前賢遊洪山詩因步其韻

「　選勝懽吟唱和隨，調高今古若同時。春晴柔柳牽條緒，雲淨歸鴻見羽儀。歲月俱從花裏度，宮商漸向遂中移。會當境曠心忘處，問取誰為造物師。」


** 夏田寺作示宛然

「　夏田江上寺，紺殿聳雲峰。靜夜濤聲落，長途客夢重。高林巢老鶴，古岸護神龍。安得年豐稔，常鳴說法鍾。」


** 宿洪初洲頭柳菴

「　層林青似嶂，沙路識通津。淨綠搖龕影，床頭月色新。」


** 再過耿氏書館

「　林下有高士，重來話遠情。移籬寬菊圃，聽雨度書聲。江外峰千朵，階前月二更。相期惟此道，詎欲浪閒名。」


** 持缽嘉渚憩張于海館中

「　胡為不自嬾，六月暑行廛。野巷逢人指，深林借榻眠。農經言可試，聖學講稀傳。幸遇簞瓢隱，重論秋水篇。」


** 寓去瑕闍黎曠菴

「　作客江村裏，茅菴且共投。淡煙浮遠水，秀色起平疇。總似情無著，非關苦見留。門門齋欲赴，何日定歸舟。」


** 岳菴蘇菴豁菴以德為鄰兼贈一偈

「　綠樹垂垂覆短溪，一家東住兩家西。有時罷展蓮華帙，彼此忘言聽鳥啼。」


** 簰洲眾居士求偈

「　蓬門問絡似山菴，返照參差一水涵。芳草渡頭船子泊，何分兩兩與三三。」


** 壬子六月再到廣賢與端公夜話賦此留別

「　倒指十年說法曾，幽懷未隔水層層。青溪照影重來訪，白屋炊香取次應。宿鳥林深歸似舍，炎宵話久冷如冰。雜華書就秋隨至，斫額峰尖望一登。」


** 客中連雨與端公言懷張常伯皮瑤庭適至

「　不待晴來屐輾泥，知因久客句無題。沙村雨鬧官過驛，草樹宵涼水到堤。薊北遠書孤雁帶，江南隹話野僧提。一瓢獨往無深意，舊結蘿菴在郢西。」


** 示死心道人

「　越格堂堂悟處深，自能死卻聖凡心。一肩濟北家風峻，竭力斯宗正在今。」


** 示一念道人

「　履道無過一念純，眾中躍出見天真。珠迴玉轉祖師意，歷歷明明用到親。」


** 甲寅歲朝試作

「　啟戶晨鍾接響圓，春來松色倍悠然。高峰雲擁千層
磴，古寺橋迴兩道泉。佛祖并拈紅燄雪，王侯遠遜綠蘿煙。因人不識唐朝塔，指點梅花當拜年。」


** 六日猶雪

「　應是寒威重，連朝六不收。齊腰人鮮立，擁澗客稀投。炙火聽春沸，頑吟喜病瘳。深山閒衲子，曷羡有重裘。」


** 雪夜圍爐柬孔則山

「　取性然松每夜闌，深山不見有重寒。砂鍋煮爛石頭汁，品字龍膏火未殘。」


** 付野潛柱知藏

「　風吹石裂與麼來，按過重關了不猜。真實方堪行祖道，頭頭止眼為人開。」


** 馬賁玉居士以笻杖見貽

「　大宛笻何得，遺來目未曛。一尋剛少尺，九節自生文。指月晴無翳，敲空響特聞。好山隨徙倚，還可劃秋雲。」


** 付聞思綮維那

「　」


** 病眠

「　佛法身心何處著，也能自巳笑愚狂。沙彌喚起無他炙，一盞薑湯穩肚腸。」


** 余病稍愈紹徙忽冒風熱幸得汗晨起示徹徒

「　樹引泉聲病覺安，四山春好試行看。必須汝弟芒鞋健，去理東巖舊藥欄。」


** 寄懷抱法師

「　半塘白水貯新月，又種前灣柳一隄。想對高雲晴說法，自將如意指鶯啼。」


** 寄懷別雲和尚

「　唱提祖道曾無倦，同自南歸住復開。但與青松衡友誼，關心還是水西梅。」


** 漫作

「　池上松花落，人間事日非。斫林遷虎臥，步嶺喝雲飛。世亂先還拙，名浮可息機。病餘閒鏡影，猶喜對晨暉。」


** 贈恰菴居士劉是玉

「　七十懽登選佛場，心空及第好能強。隨隨恰恰別無妙，丈室何容置一床。」


** 付則文磷書記

「　」


** 示凝虛益先師徒

「　人情日下思前哲，法運垂秋倚大僧。接待不嫌雲水廣，勝他九上與三登。」


** 劉濟孝廉以詩見訪依韻答之

「　豁盡南來山水眼，更逢蕭寺豈徒然。一窗風雨聲搖夢，半壁圖書影伴禪。宇內今知名未老，天涯獨信句重妍。高冠大別長相對，與子刪霞挽月鐫。」


** 夢歸竟陵

「　家驚移住惟添井，竹喜成藂可蔭門。老母扶將霜雪影，為兒拂去水雲痕。」


** 寄懷雲水居士毛子霞舊儀部

「　地老天荒只著書，延陵肝膽孰能如。種松別院思招隱，六月新涼動草廬。」


「　自提蠟屐遍名山，幕府才高舊夢刪。黃鶴不飛紅樹底，野情常寄翠微間。」


** 寄懷素巖傅兄

「　柴門雖設畫常開，別岫飛雲入望來。近日光黃峰色好，武林春到亟須回。」


** 贈耿二戶部公府

「　蕉葉離披醒蝶夢，榴華爛熳點苔痕。東林社裏雖寥落，三笑餘音聽尚存。」


** 柬耿遠情文學

「　點易先應瘳癖病，解莊別自有精神。感君下榻成知巳，延我來山作主人。」


** 智泓尼日誦華嚴偈以示之

「　華藏海底穿針孔，繡出鴛鴦看有誰。五十三人沒意智，大家賺箇善財兒。」


** 買石得雲饒

「　不是華山山頂骨，亦非鬼斧削鴻濛。一錢博得千峰色，喜見龍吟出袖中。」


** 夜讀魯論至顏回章

「　桐華月影疏，愧讀古人書。孰以回為死，誰從子所居。簞瓢流歲月，風雨壞門廬。師弟存知巳，斯文未喪子。」


** 柬嵩杲

「　古寺宵寒發素琴，高梧露滴答空音。懷人海國鴻無影，作客天涯歲漸深。杖策擬尋芳草徑，披雲更選綠蘿陰。出門幾度猶回首，為爾長年共此心。」


** 賦沖雲鷂

「　眼底秋聲驚到樹，好風不借翼偏牢。凌虛始見孤標格，在野何殊眾羽毛。豈為牽群常落影，肯隨輕舉尚回翱。兒童那解騫飛意，拍手惟論燕雀高。」


** 基隆山禮無念有禪師遺像

「　塔豎別峰影在茲，楸杉秋滿碧參差。苔荒古砌蟲啼冷，煙鎖閒龕月上遲。機裏無言全殺活，罵中有藥喪情癡。比來此道多文藻，拜起愴然長憶師。」


** 題五峰寺壁

「　我悅山中住，栽成五嶺松。種田秋博飯，說法午鳴鐘。遶屋流清澗，長吟醒睡龍。舉頭雲影外，明月上高峰。」


** 趙公遠夏言讀書紫雲山

「　秋光寸寸寫幽奇，別業深雲護作籬。白日山中天地老，清宵月下弟兄宜。圖書代主先留客，花木因人亦笑時。近得好峰堪置我，免從風雨起遐思。」


** 懷國清曇兄能仁無兄二和尚

「　昨書云其丹丘隱，又轉剡溪走一回。好鏡新機酬唱盡，明春定到楚山來。」


** 贈桐巖靜主

「　三十餘年住此山，渠儂意氣果能閒。支笻且趁月明夜，種得青松耐老看。」


** 喜秦公蘧文學至山

「　天臺卓出萬山中，君到山頭秋正紅。為問十年得力句，夜深清露滴枯桐。」


** 示湛維那

「　草菴忽卸琉璃瓦，萬丈深寒徹底窮。獨有梅華知此意，一枝斜放短牆東。」


** 示學副寺

「　大統綱宗須識句，多年古灶冷重搘。家風切莫嫌疏澹，想像楊岐乍住時。」


** 歲朝示眾

「　年頭佛法無多子，拄杖抬頭又見春。莫謂青山能放嬾，青山慣肯笑閒人。」


** 懷寶安去兄和尚

「　錫山華里寺，別忽逾三年。默坐枯腸響，還思第一泉。」


** 示喻君華

「　赤城深固誰能到，到者應須息萬端。歸去逢人直舉似，從教平地起波瀾。」


** 贈解菴居士

「　林間常聽說張三，無事於心只放憨。今日相逢重接過，深山應許結蘿菴。」


** 寄懷玉泉東旭師

「　聞將葛葉來炊釜，賴得泉聲可息機。歲晚寧無風雨倦，山寒徒有夢魂飛。」


** 雪天示諸禪者

「　寒寒寒，胡僧兩耳帶金環。草鞋踏破赤腳走，那許閒名落世間。」


「　寒寒寒，古廟香爐灰冷殘。大意西來覓不得，推出神前酒臺盤。」


「　寒寒寒，萬壑千巖行路難。五九盡日春自至，碧眼黃頭帶笑看。」


** 示楞侍者

「　春無三日晴，獨坐兩眉橫。拄杖抽枝後，法堂前草生。」


** 悼圓鑒居士耿三兵憲

「　秦越官尊致隱遲，柩回始獲拜靈祠。傷心最是雙溪水，耳畔聲寒下哭時。」


** 付運機璿記錄

「　」


** 山居雜詠

「　百卉青青二月春，梨華綻處只如銀。雨晴隨意經行入，萬樹寒香擁一身。」


「　不嫌眼冷眉撐月，且放籬荒水過林。新竹纔成低戶影，曉雲慣作覆巖陰。」


「　一日天晴兩日雨，藤華未摘巳春闌。枝頭小鳥聲如渴，報我西谿欲放完。」


「　芳草離離覆石根，無端終日雨煙屯。時人那解飛龍處，輕作尋常埜水論。」


「　翠壁如屏啟戶前，落華曉砌石幢邊。缽盂有口平吞盡，折腳鐺中栗棘圓。」


「　天涯身寄綠蘿菴，雨過群峰似潑藍。幾點客雲歸遠岫，杜鵑聲裏憶江南。」


「　閣筆聊成他日史，灰心猶憶去年梅。鶴鳴階下吟初穩，華壓枝梢夢正回。」


「　深林無暑倍精神，石上披雲憶古人。長嘯一聲天地
裂，不知何處著渾身。」


「　荷華開盡紫荊開，無事閒行上古臺。日暮路長騎馬走，利名誰放入出來。」


「　南山雲起北山頭，王老東村笑不休。白荳華開天又雨，今年秋勝去年秋。」


「　扇子芭蕉自剪為，幽居是事獲便宜。秋心不在梧桐上，葉落空庭曉未知。」


「　石田數畝刈方休，不上高峰即負秋。紅葉幾家村影亂，穿來一串杖頭收。」


「　幸有殘霞箋寄遠，堪從鴈語識行藏。一時道大名還老，高枕山隈水更香。」


「　雙桂香飄幾葉孫，撩天鼻孔漫尋真。皮膚脫盡無多子，始信渠儂意氣新。」


「　霜作鬚眉紙作衣，德涼巳較古人非。幾回坐落山尖月，不覺疏煙濕翠微。」


「　苔徑斜暉侵錫影，石床華雨放閒身。敲空作響翻成拙，道在何方此日貧。」


「　都知傀儡倒棚休，宇宙勞勞事更悠。洞口縱無黃葉出，靈源端在古溪頭。」


「　三更還自煮雲芽，挂壁青燈照影斜。手接南星忘把盞，為伊一伴惜年華。」


「　地爐煙穩火猶紅，壞衲情深肯伴窮。幾處寒聲驚落木，故人千里自同風。」


「　老屋三椽僅蓋頭，春泉脈脈遶床流。白雲不放青山嬾，出入松門意未休。」


「　橫鉤新月較眉粗，曾照華亭江上夫。夜靜綸斜霜墜餌，竿頭躍出化龍魚。」


「　鬧市城中熱萬端，數來相對眼同寒。問余祖意秋江上，一曲漁歌過遠灘。」


「　自棹輕舟自掃除，清晨迓我過松廬。一湖秋水當門
碧，大富還他長者居。」


「　莫待身閒事始休，乾坤終不置閒郵。直須剔起眉毛看，大地山河一指頭。」


「　莫謂吾宗法社寒，東西各住好峰巒。閒行指點松千樹，特過平分月一團。」





俞昭禪師語錄卷之六(終)

　　(大清康熙二十五年歲次丙寅。
　　中秋月小。師上睿率眾弟子發
　　心敬刻
　　先老和尚語錄一部。版存杭州
　　嘉興府楞嚴寺。隨藏永遠流通，
　　惟冀眾等早明般若正因，速證
　　菩提玅果。復願見聞隨喜，咸悟
　　真乘。法界有情，同登彼岸。)