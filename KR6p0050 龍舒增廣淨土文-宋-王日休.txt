#+TITLE: 龍舒增廣淨土文-宋-王日休
#+DATE: 2018-05-12 10:24:42
#+SOURCE: github.com/kanripo/KR6p0050 master ea510c92                

No. 1970

* 龍舒淨土文序


華嚴經云。信為道元功德母。長養一切諸善
根。然世之所謂修淨土者。不可以不信也。淨
土乃西方極樂世界。其中種種殊勝莊嚴。阿
彌陀經載之詳矣。阿彌陀乃彼中之佛。未成
佛以前。有四十八願。願願度人。眾生願生
彼國者。一稱其名。隨念往生。末世之人皆於
命終氣絕之後。令他人稱念十聲。謂之十念。
何益於事。却不知。於平日諸惡莫作。眾善奉
行。念念不離西方淨土。念念願見彼佛彌陀。
直至命終。不差不亂。蓮臺上品決定化生。五
濁惡世更不再入。但闡提之流不信有之被
惡業昏翳。既不能自修。又障他人修。此入地
獄。如箭射。誠可憫也。譬如遐邦絕域之人居
處服食無異禽獸。安知有中國富貴快樂。一
旦或有語之者。咸以為妄。其中乃至一人聽
而信之。念慕中國。大厭彼土。願身歿而生焉。
今生中國之人。豈無若乎此輩。世界中。豈
無遐邦絕域乎。既有南瞻部洲。便有西方淨
土。又安知不同在此天地之間哉。捨此生彼。
亦理之常。烏得而不信。諸佛無妄語。佛語不
誤人。先賢達士及禪門宗師亦多修淨土。惟
龍舒王居士信之篤。修之勤。正念現前臨終
明白。淨土之歸無疑矣。自利利他。又作淨土
文十三卷。引三教經書為證。方便利益開導
後人。可謂一念萬年歲久板翳不任披閱。吾
姪元益遜齋自號康廬客。乃先兄道山左丞
之子夙植善本來生我家。行已立。身靡不在
道。飢寒病苦周恤有恒。道釋諸經印施饒益
修行淨業。惟己自知。紛紛盆盎中。見此古
罍洗。余甚嘉之。宜其咸稱為善人君子也。發
心重為刊梓。欲壽其傳。願一切眾生悉歸淨
土。刊至第四卷第九卷十板。鐵筆有礙。出舍
利三顆。嵌罅深隱。光彩熣燦。眾驚異焉。此皆
阿彌陀佛悲智示現龍舒居士願力不泯。吾
姪信心堅固所致。謂佛法無靈驗西方無淨
土可乎。舊板重刊善緣圓滿。諸仁者切忌。莫
於紙上板上作背向兩般錯會。雖然本性彌
陀惟心淨土。豈欺我耶。吁仁智之見有不
同。中人以上可語也。於是乎書。

延祐三年歲次丙辰中秋日。同修淨土信
士奉訓大夫前江淮守處財賦都總府副總
官古壽呂師說。書于潯陽寓舍之信堂。



* 龍舒淨土文序


阿彌陀如來以大願力攝受群品。繫念甚簡。
證果甚速。或者疑之。余嘗為之言。阿彌陀
佛即汝性是。極樂國土即汝心是。眾生背覺
合塵。淪於七趣。立我與佛天地懸隔。佛為是
故。慈悲方便開示悟入。現諸無量如幻三昧。
莊嚴其國。備極華好。復以辯智而為演說。令
諸眾生歡喜愛樂。於日用中。能發一念。念彼
如來。欲生其國。即此一念清淨堅固。還性
所有與佛無異。當是念時。不起于坐。阿彌
陀佛極樂國土悉皆現前。如是修習乃至純
熟。幻身壞時。此性不壞。金蓮華臺由性種生
往生其中。如歸吾廬。諸佛菩薩即我眷屬。性
無異故。自相親愛。友人龍舒王虛中端靜。簡
潔博通群書。訓傳六經諸子。數十萬言。一
旦指之曰。是皆業習。非究竟法。吾其西方之
歸。自是精進。惟佛惟念。年且六十。布衣蔬
茹。重趼千里。以是教人。風雨寒暑弗皇恤。閒
居日課千拜。夜分乃寢。面目奕奕有光。望之
者信其為有道之士也。紹興辛巳秋。過家君
於宣城。留兩月。始見其淨土文。凡修習法門
與感驗章著具有顛末。將求信道鋟木傳焉。
諉余序其書。故為之題其端。云虛中名日休。
十月旦狀元歷陽張孝祥序。



* 龍舒淨土文序


淨土之說乃超脫輪迴捷徑。龍舒居士著為
成書廣行流布。蓋欲勉人以必為要人以必
至。其用心誠非淺淺。凡欲披閱。須詳味其言
諦思其義。若大概涉獵過目。殆亦徒然苟為
他事所汨。或覺心意稍懈。姑置少時。然後再
觀。則庶無遺意。否則非但意義不相屬。而
信心亦無自而起。茲文如其無用。望轉施信
士勿徒束之高閣。庶不負龍舒居士之用心。
而予區區鋟木之勤殆亦不虛設矣。　呂元益
書



* 重刊龍舒淨土文序


如來設教之不同也。兼但對帶。顯密偏圓。三
乘五行。隨自隨他。種種差別。功高易進。念佛
為先。在凡具惑用三觀智顯本性佛。法智祖
曰。心境叵得。故染可觀淨。不礙緣生故。想成
相起。唯色唯心故。當處顯見此觀佛三昧之
正訣具眼者能之。若夫稱唱瞻禮讀誦持戒。
皆淨業之正因。正觀之助行。雖登臺之有金
銀入品之有上下。趣無生而階不退則一也。
有宋王龍舒作淨土文并附錄。總十三卷。嘉
禾僧巹點校釐為十二卷。漏澤僧誦特刊行
之。終日念心。終日念佛。介爾有心。三千具
足。心想彼境。復了此心。念心是佛。全佛是
心。然後般若德顯。解脫德彰。法身德圓。法界
圓融。不思議體即此論功不在禹下。　旹

成化十七年歲次辛丑佛成道日。鄞江南
溪秋月序。


* 丞相周益公贊


皇皇然而無求。惕惕然而無憂。閔頹風之將
墜。攬眾善以同流。導之以仁義之以寂滅。之
以樂其有作。而莫識其無為。故中道奄然。而
示人以真覺。



* 晉軒李居士贊


心焉遺塵跡則混俗。龐居士之修持而無家。
何子季之精進而不肉。禪宗立言瑩澈群疑。
崇蓮池之梵行。同祖佛之神機。磽然頰顴約
略撫繢。湛然一性唯安養之歸。


* 重刊龍舒淨土文目錄


第一卷

淨土起信九篇

第二卷

淨土總要七篇

第三卷

普勸修持九篇

第四卷

修持法門十五篇

第五卷

感應事跡三十篇

一東晉遠法師

二東晉劉遺民

三東晉闕公則

四晉學士張杭

五宋僧曇鑒

六南齊僧慧進

七後魏僧曇鸞

八隋僧道喻

九唐僧善導

十唐僧懷玉

十一唐啟芳圓果

十二唐僧自覺

十三唐僧少康

十四唐僧惟岸

十五唐尼靜真

十六唐房翥

十七唐李知遙

十八唐姚婆

十九唐溫靜文妻

二十唐張鍾馗

二十一唐張善和

二十二后晉僧志通

二十三永明壽禪師

二十四宋僧可久

二十五宋金大公

二十六宋黃打銕

二十七宋吳瓊

二十八宋荊王夫人

二十九宋觀音縣君

三十宋馮氏夫人

第六卷

特為勸喻三十七篇

一勸士人

二勸有官君子

三勸在公門者

四勸醫者

五勸僧

六勸參禪者

七勸富者

八勸貪吝者

九勸孝子

十勸骨肉恩愛者

十一勸婦人

十二勸僕妾

十三勸農者

十四勸養蠶者

十五勸商賈

十六勸工匠

十七勸多屯蹇者

十八勸骨肉怨憎者

十九勸漁者

二十勸網飛禽者

二十一勸為厨子者

二十二勸作福者

二十三勸誦經者

二十四勸貴人

二十五勸大聰明者

二十六勸賣酒者

二十七勸食開店者

二十八勸屠者

二十九勸在風塵者

三十勸罪惡人

三十一勸病苦者

三十二勸疾惡為神者

三十三勸軍中人

三十四勸惡口者

三十五勸童男

三十六勸室女

三十七八八兒口生蓮華

第七卷

指迷歸要七篇

一青草堂後身為曾魯公

二戒禪師後身作東坡

三喆老後身多憂苦

四古老後身耽富貴

五西方如見受官

六三菩薩修兜率

七法華尼後身作官妓

十二緣圖

三界六道輪迴圖

第八卷

現世感應十八篇

一見殺生念佛得福

二陳企念佛却鬼

三鄒賓王念佛夢覺

四張繼祖念佛薦亡

五劉慧仲念佛安寢

六阮嫂念佛眼明

七閻羅王勸蔣婆念佛

八邵安撫念佛脫難

九念佛風疾不作

十夢中念佛脫恐懼

十一念佛屋不壓死

十二念佛痁疾遂愈

十三念佛痼疾皆愈

十四綉佛舍利迸出

十五佛像常有舍利

十六夢佛遂得聰辨

十七念佛治病得愈

十八念佛孫兒免難

第九卷

助修上品十六篇

一習說

二葛守利人說

三施報說

四至人延年說

五食肉說

六戒殺盜婬說

七飲食男女說

八貪拆前程說

九福慧說

十習慈說

十一為君子說

十二為聖為佛說

十三阿羅漢說

十四楞伽經說

十五二天人說

十六小因果說

第十卷

淨濁如一十篇

一情說

二即是空說

三六根說

四真性說

五心乃妄想說

六五蘊皆空說

七廢心用形說

八用形骸說

九齊生死說

十我說

周參政跋

劉壯元跋

妙喜杲禪師跋

第十一卷

天台智者大師勸修行人專修淨土

真州長蘆𦣱禪師勸參禪人兼修淨土

杭州永明壽禪師戒無證悟人勿輕淨土

丞相鄭清之勸修淨土

廬陵李氏夢記

旴江聶允迪跋

四明斷佛種人跋

第十二卷　附錄

獅子峯如如顏丙勸修淨業文(身為苦本覺悟早修)

慈照宗主臨終三疑

善導和尚臨終往生正念文

慈雲懺主晨朝十念法

讚佛偈(并)回向發願文(共四篇)

超脫輪迴捷徑

念佛報應因緣

普勸修持

口業勸戒

龍舒增廣淨土文目錄(終)

龍舒增廣淨土文卷第一

國學進士王日休譔

予遍覽藏經及諸傳記。取其意而為淨土
文。無一字無所本。幸勿以人微而忽其說。
欲人人共曉。故其言直而不文。予龍舒人
也。世傳淨土文者不一。故以郡號別之。

* 淨土起信一

淨土之說多見於日用之間。而其餘功乃見
於身後。不知者止以為身後之事而已。殊不
知其大有益於生前也。何則佛之所以訓人
者。無非善。與儒教之所以訓人。何以異哉。唯
其名有不同耳。故其以淨土為心。則見於日
用之間者。意之所念。口之所言。身之所為無
適而非善。善則為君子為大賢。現世則人敬
之。神祐之。福祿可增。壽命可永。由是言之。
則從佛之言而以淨土為心者。孰謂無益於
生前乎。其次為業緣所奪而不能專志於此。
苟有志焉者。亦惡緣可以自此而省。善緣可
以自此而增。惡緣省而不已。終必至於絕其
惡。善緣增而不已。終必至於純乎善。惡既
絕矣。善既純矣。非為君子而何。非為大賢而
何。由是言之。則從佛之言而以淨土為心者。
孰謂無益於生前乎。又其次不知禮義之所
在。不知刑罰之可畏。惟氣勢之為尚。惟勢力
之為趨。苟知以淨土為心。則亦必知省己而
自咎。所為雖不能皆合於禮義。亦必近於禮
義矣。雖不能盡超乎刑罰。亦必遠於刑罰矣。
漸可以脫小人之域。而終為君子之歸。庸人
稍知佛理者。世必目為善人。此其效也。由是
言之。則從佛之言而以淨土為心者。孰謂無
益於生前乎。或曰。從孔子之言。而以儒教為
心。豈不益於生前乎。何必淨土哉。曰。此世間
法耳。非出世間法。世間法則不出於輪迴。出
世間法則直脫輪迴外。淨土既益於生前。又
益於身後者。以其兼出世間法故也。

* 淨土起信二

淨土之說有理有跡。論其理。則見於日用之
間。而未甞離。前篇所言是也。論其跡。則見於
早晨一茶之頃。而不必終日泥十念法門是
也。蓋修持法門有九品。人人皆可以修。雖罪
惡之人。佛亦不棄。迴心向善則為善矣。故此
十念法門人皆可以通行。譬如久為暗室。一
燈照之則為明矣。故殺牛屠馬之人。放下屠
刀亦可以修。所以修者不難。亦不妨一切俗
事。故在官不妨職業。在士不妨修讀。在商賈
不妨販賣。在農人不妨耕種。在公門不妨事
上。在僧徒不妨參禪。凡一切所為皆不相妨。
故曰。其修持工夫見於早晨一茶之頃耳。遂
可以為萬萬劫不壞之資。人何為而不修乎。
今有販物者。一錢而得兩錢之息。則必自喜。
以為得息之多矣。行路者一日而及兩日之
程。亦必自喜。以為及程之多矣。是於外物
小有所得。而知其喜也。或兩錢而得一錢之
價。必憂之以為喪本。兩日而及一日之程。亦
必憂之以為費日。是於外物小有所失。而知
其憂也。何於吾身之光陰有限。則日沒以過。
其失大矣。而不以為憂。於淨土之因緣難遇。
幸而知之。其得大矣。而不以為喜。是徒見小
得小失而知憂喜。及得失之大者則不能知。
何不思之甚也。況不費時刻。用力甚少。而收
功有不可盡言者。人何為而不修乎。此時不
修。可痛惜哉可痛惜哉。

* 淨土起信三

人驟聞淨土之景象。多不信之。無足怪也。蓋
拘於目前所見。遂謂目前所不見者亦如此
而已。且如陋巷糞壤之居者。安知有廣廈之
清淨。小器藜藿之食者。安知有食前之方丈。
弊篋錙銖之蓄者。安知有天府之充溢。說處
此娑婆濁世。不信其清淨佛土。所以生長於
胞胎。不知彼有蓮苞之化生。壽不過百年。不
知彼有河沙之壽數。衣食必由於營作。不知
彼有自然之衣食快樂。常雜於憂惱。不知彼
有純一之快樂。然則佛之所言。不可以目前
所不見而不信也。況佛切戒人以妄語。必不
自妄語以誑人。世人妄語者非以規利。則以
避害。佛無求於世。何規利之有。佛視死生。
如刀斫虛空。何避害之有。是佛無所用其妄
語也。世間中人以上者。猶不肯妄語以喪其
行止。況佛乎。其言可信。無足疑者。故先賢
云。佛言不信。何言可信。昔有以忠臣為姦黨
者。刻之於石。天雷擊之。今以金寶綵色鐫刻
裝繪。以為輪藏貯。佛之言供以香花。嚴以神
龍。使其言之妄。則又甚於姦黨之碑。何為
歷千百歲。而天雷不擊之哉。以其言之誠也。
言之誠而不信。將何俟哉。是故淨土之說更
無可疑者。況自古及今。修此者感應甚多。尤
不可以不信者也。感應在第五卷。

* 淨土起信四

儒者或以釋氏之徒無戒行故。輕其教。而因
以不信淨土。是不然。豈可以道士不肖而輕
老子。士人不肖而輕孔子。智者尚不以人廢
言。況可以其徒而輕其教乎。釋氏之教有世
間法。有出世間法。其世間法與吾儒同者。不
可以縷數。姑舉其大者言之。釋氏之所以孳
孳訓世人者。無非戒惡勸善。而吾儒何甞不
戒惡勸善哉。且以目前言之。佛以殺生偷盜
邪婬為身三業。而孔子言勝殘去殺。詩人言。
文王德及鳥獸昆蟲。是豈不戒殺哉。盜固不
在所言矣。孔子言。吾未見好德如好色者。詩
人刺不德而悅美色。是豈不戒邪婬哉。佛以
妄言綺語兩舌惡口為口四業。孔子謂。人而
無信。不知其可。豈不戒妄言也。謂。巧言令
色。鮮矣仁。豈不戒綺語也。書稱。爾無面從退
有後言。豈不戒兩舌也。惡口謂之惡怒之聲。
尚未至於穢語。荀子謂。傷人之言深於矛戟。
是未甞不戒惡怒之口也。佛又以貪嗔癡為
意三業。孔子謂。見得思義。是則戒貪矣。謂。
伯夷叔齊不念舊惡。是則戒嗔矣。謂。困而不
學。民斯為下。是則戒癡也。由此言之。儒釋未
甞不同也。其不同者。唯儒家止於世間法。釋
氏又有出世間法。儒家止於世間法。故獨言
一世而歸之於天。釋氏又有出世間法。故知
累世而見眾生業緣之本末。此其所不同耳。
欲知釋氏之所長。須看楞嚴楞伽圓覺與無
蓋障菩薩所問經。及曉金剛經之理。未能如
是而遂非之。則孔子所謂不知而作之者。可
不戒哉。誠如是。則釋氏為可信矣。其言淨土
烏可以不信哉。所謂出世間法淨土尤有要
者。不可以不勉也。

* 淨土起信五

世有專於參禪者云。惟心淨土。豈復更有淨
土。自性阿彌。不必更見阿彌。此言似是而非
也。何則西方淨土有理有跡。論其理。則能淨
其心。故一切皆淨誠。為唯心淨土矣。論其跡。
則實有極樂世界。佛丁寧詳復言之。豈妄語
哉。人人可以成佛。所謂自性阿彌者固不妄
矣。然猝未能至此。譬如良材可以雕刻物像
而極其華麗。必加以雕刻之功。然後能成。
不可據指良材而遂謂極物像之華麗也。是
所謂唯心淨土而無復更有淨土。自性阿彌
不必更見阿彌者。非也。又信有淨土而泥唯
心之說。乃謂西方不足生者。謂參禪悟性超
佛越祖。阿彌不足見者。皆失之矣。何則此言
甚高。竊恐不易到。彼西方淨土無貪無變無
嗔無癡。吾心能無貪無變無嗔無癡乎。彼西
方淨土思衣得衣。思食得食。欲靜則靜。欲去
則去。吾思衣而無衣。則寒惱其心。思食而無
食。則飢惱其心。欲靜而不得靜。則群動惱其
心。欲去而不得去。則繫累惱其心。是所謂
唯心淨土者誠不易到也。彼阿彌陀佛福重
山海。力挈天地。變地獄為蓮華。易於反掌。觀
無盡之世界。如在目前。吾之福力尚不能自
為常。恐宿業深重墜於地獄。況乃變作蓮華
乎。隔壁之事猶不能知。況乃見無盡世界乎。
是所謂自性阿彌者誠不易到也。然則吾心
可以為淨土。而猝未能為淨土。吾性可以為
阿彌。而猝未能為阿彌。烏得忽淨土而不修。
捨阿彌而不欲見乎。故修西方而得道則甚
易。若止在此世界。欲參禪悟性超佛越祖。為
甚難。況修淨土者不礙於參禪。何參禪者必
薄淨土而不修也。大阿彌陀經云。十方有無
量菩薩。往生阿彌陀佛國。彼菩薩欲往生。我
何人哉不欲往彼。是果勝於諸菩薩乎。由此
言之。唯心淨土自性彌陀者。大而不要。高而
不切。修未到者。誤人多矣。不若脚踏實地。持
誦修行。則人人必生淨土。徑脫輪迴。與虛言
無實者。天地相遠矣。

* 淨土起信六

佛眼見無量劫事故。自古及今無所不見。又
戒人妄語。以不自妄語以誑人。又戒人有我。
必不自有我以夸人。故其言誠。可師法。按楞
嚴經云。有十種仙。皆壽千萬載數盡復入輪
迴。為不曾了得真性。故與六道眾生同名七
趣。是皆輪迴中人也。世人學仙者。萬不得
一。縱使得之。亦不免輪迴。為著於形神而不
能捨去也。且形神者乃真性中所現之妄想。
非為真實。故寒山詩云。饒汝得仙人。恰似守
屍鬼。非若佛家之生死自如而無所拘也。近
自數百年來。得仙唯鍾離呂公。而學鍾雖呂
公者豈止千萬。自予親知間。數亦不少。終皆
死亡埋于下土。是平生空費心力。終無所益
也。欲求長生。莫如淨土。生淨土者壽數無量。
其為長生也大矣。不知修此法門而學神仙。
是捨目前之美玉。而求不可必得之碔砆。豈
不惑哉。或云。淨土乃閉眼後事。有何證驗。答
云。淨土傳備載感應。豈無證驗哉。況神仙者
有所得。則甚祕而不傳。以謂泄天機而有罪。
佛法門唯恐傳之不廣。直欲度盡眾生而後
已。是其慈悲廣大不易測量。非神仙之可比
也。

* 淨土起信七

人有不信因果從而不信淨土者。夫因果烏
可以不信乎。經云。要知前世因。今生受者是。
要知後世果。今生作者是。若不信此語。何
不以目前之事觀之。人生所以有貧富有貴
賤有苦樂勞逸有榮辱壽夭。其禍福種種不
同。雖曰天命。天豈私於人哉。蓋以人前生所
為不同故。今生受報亦不同。而天特主之耳。
是以此身謂之報身。報身報我前世所為故
生此身也。天何容心哉。譬如人有功罪於外。
當受賞罰於官府。官府豈私於人哉。特以有
功當賞有罪當罰而主之耳。豈以賞罰無故
而加於人。世間官府猶不以賞罰無故而加
於人。況天地造化豈以禍福無故而加於人
乎。是知以前世所為有善惡故。以禍福而報
之也。以其不能純乎善故。不得純受其福報。
乃有富貴而苦夭者。有貧賤而壽樂者。有榮
寵而悴辱者。其為果報各隨其所為。如影從
影。如響應聲。纖毫不差。故云。種桃得桃。種
李得李。未有種蔴而得荳。種黍而得稷者。唯
種時少。收獲時多。故作善惡時甚小。受禍福
之報甚大。故云。春種一粒粟。秋收萬顆子。人
生為善惡。果報還如此。蓋造化自然之理也。
此理可信。則淨土之說必可信。何則二者皆
佛言。佛誠言於因果。必不妄言於淨土故。因
不信因果。從而不信淨土者。此可以解其惑
矣。

* 淨土起信八

人有見目前善惡未有報者。遂不信因果。而
因以不信淨土。殊不知善惡未有報者非無
報也。但遲速耳。佛甞謂阿難云。人有今世為
善死墮地獄者。有今世為惡死生天堂者。阿
難問。何故。佛言。今世為善死墮地獄者。今世
之善未熟。前世之惡已熟也。今世為惡死生
天堂者。今世之惡未熟。前世之善已熟也。熟
處先受報。譬如欠債急處先還。左氏謂。欒武
子有德。可以庇其子。故其子黶雖為惡。而可
以免禍。黶之子盈為善。而黶之惡乃累之。故
盈雖善而及於難。止於世間目前可見者言
之。善惡之報尚有如此者。況隔世乎。書曰。
天道福善禍淫。老子曰。天網恢恢疎而不漏。
是三教皆言此理。但有遲速耳。豈可以目前
不見果報。而遂不信因果。因以不信淨土乎。

* 淨土起信九

或者疑之云。人此間念佛。西方七寶池中。如
何便生蓮華一朵。予告云。此不難知也。譬如
大明鏡凡有物來便現其影。鏡何甞容心哉。
以其明而自然耳。阿彌陀佛國中清淨明潔。
自然照見十方世界。猶如明鏡覩其面像。是
故此間念佛。西方七寶池自然生蓮華一朵。
無足疑也。或者又疑之云。念往生真言者。阿
彌陀佛常住其頂衛護其人。若無量世界有
無量眾生念此真言。阿彌陀佛豈能一一遍
住其頂乎。曰。亦自然耳。譬如天上一月普現
一切水中。豈不自然哉。或者修行精進疑之
云。又有臨終之時佛與菩薩來迎。且如十方
世界有無量眾生精進。烏能皆知其期而往
迎乎。曰。亦自然耳。譬如天上一日普照無量
境界。豈不自然哉。況佛之威神不止如日
月乎。則遍住其頂。遍知其期。何足疑哉。

* 阿彌陀經脫文

襄陽石刻阿彌陀經乃隋陳仁稜所書。字畫
清婉。人多慕玩。自一心不亂而下云。專持名
號以稱名。故諸罪消滅。即是多善根福德因
緣。今世傳本脫此二十一字。又藏本此經亦
名諸佛攝受經。乃十方佛在養字號。今本脫
四方佛。

* 備說

「　晝必為夜
　必為夜備
　暑必有寒
　必為寒備
　存必有去
　必為去備
　何為夜備
　燈燭床蓐
　何謂寒備
　衾裘炭薪
　何謂去備
　福慧淨土」


梵語阿此云無。梵語彌陀此云量。省文稱之。
寧稱阿彌。不可稱彌陀。若稱彌陀。則是量。與
無量之意相反。若稱阿彌。猶有無量之意存
焉。
龍舒增廣淨土文卷之一(終)


龍舒增廣淨土文卷第二

國學進士王日休譔

大藏之中有無量清淨平等覺經。阿彌陀
過度人道經。無量壽經。無量壽莊嚴經。四
者本為一經。譯者不同故有四名。其舛訛
甚多。予久已校正。亦刊板以行。今按此經
及餘經傳。為淨土總要。

* 淨土總要一

統言。大藏不止有十餘經言西方淨土事。其
大略謂。彼處以七寶莊嚴。無地獄餓鬼禽畜
以至蜎飛蠕動之類。常清淨自然。無一切穢
雜。故名淨土。其人皆蓮華中生。長生不老。衣
食宅宇隨意化成。其景序長春。無復寒暑。大
受快樂。無一切苦惱。故名極樂世界。其佛名
阿彌陀者梵語也。此云無量。以此佛光明照
見十方三界無有限量。凡念佛眾生無不知
之。故人名無量光佛。此佛壽命與其國中人
民壽命皆無有限量。雖恒河沙劫亦無有盡。
故又名無量壽佛。此佛有大誓願度人。其威
神不可思議。故至心信向念其名號者。現世
必消除災難。禳却冤鬼。安靜形神。增迎福壽。
西方七寶池中則生蓮花一朵。他日於其中
託生直脫輪迴之外。若此者皆有事跡。非虛
言也。其說甚易行。盡大藏中。八萬四千法門
無如此之要捷者。而人或不知。可痛惜或。知
而不行。尤可痛惜也。

* 淨土總要二

大阿彌陀經云。釋迦佛一日容顏異常。侍者
阿難怪而問之。佛言。善哉。汝所問者勝於供
養一天下聲聞緣覺。及布施諸天人民以至
蜎飛蠕動之類。雖至累劫。猶百千萬倍。不可
以及。所以者何。以諸天帝王人民乃至蜎飛
蠕動之類。皆因所問而得度脫之道。以此觀
之。是釋迦佛初欲說阿彌陀佛之時。其存於
心而形於色者。已異於平日。則阿彌陀佛所
以感諸佛者。固已非常。況於感一切眾生者
乎。及阿難問而告之。則謂諸天帝王人民以
至蜎飛蠕動之類。皆因汝所問而得度脫之
道。是上自諸天下至蠕動之類。皆同在三界
之內。故不出輪迴。是以未為得度脫者。阿
彌陀佛大願大力無所不度。故皆度脫之也。
觀其初發偈云。我至成佛時。名聲超十方。人
天欣得聞。俱來生我剎。地獄鬼畜生亦生我
剎中。是則凡在三界六道輪迴之內者無所
不度。可知矣。是以此經云。阿彌陀佛現在西
方極樂世界。又在十方世界。教化無央數天
人民。以至蜎飛蠕動之類。莫不得過度解脫
者。蜎飛謂微細飛蟲也。蠕動謂微細蛆蟲也。
若此者佛尚化度。況於人乎。是其所以廣度
眾生無有窮極。而人一念歸依。遂生其國。無
足疑也。

* 淨土總要三

經又云。無量無數劫以前。有世自在王佛。出
化度眾生。是時有大國王。往聽說法。遂有覺
悟。乃捨國王之位。而往修行。號曰法藏比丘。
即阿彌陀佛也。對世自在王佛。發四十八大
願。願願皆為濟度眾生。發此願已乃精進。以
了生死。次入菩薩地。了生死者。乃生死自如
也。入菩薩地者。內則修慧。外則修福也。修慧
者。便慧性日廣。於一日至成佛時。則慧性
含虛空世界。無所不知。無所不見也。修福者。
乃託生於一切眾生中。同其形體。通其語言。
以設教化。故上自天帝下至微細虫蟻。皆託
生於其中。如此無量無數劫來設化眾生。夫
設化眾生者。無非得福。得福而不受用。故其
福愈積而愈大。久則遍於虛空世界矣。福大
則威神大。譬如世人官大則勢力大。是以威
神無所不可。方得成就所願而入佛位。是初
發願以至成佛。無非為眾生者。故人至信向
念其名號。現世必蒙福祐。身後必徑生極樂
世界。若能精心想其形相。現世必見佛之真
身。以佛之威靈無所不在。而人心念與佛純
熟。則自然交通。故佛現其身也。詳見第五
卷。

* 淨土總要四

經云。阿彌陀佛歷大阿僧祇劫行菩薩行。忍
力成就不計眾苦。常以和顏愛語饒益眾生。
善護口業不譏他過。善護身業不失律儀。善
護意業清淨無染。手中常出一切衣服一切
飲食一切幢幡寶蓋一切音樂及一切最上所
須之物。以此施惠眾生。令生歡悅。以行教化。
故致無量無數眾生發無上菩提心。如是善
行無量無邊。說不能盡。歷無量無數百千萬
億劫。功德圓滿威神熾盛。方得成就所願而
入佛位。是以十方無央數世界諸天人民。以
至蜎飛蠕動之類。無所不度。所以一念歸依。
遂生其國。皆於七寶池蓮華中化生。自然長
大。亦無乳養之者。皆食自然之食。其容貌形
色端明淨好。固非世人可比。亦非天人可比。
皆受自然清靈之身無極之壽。遍彼剎中皆
諸上善人無有婦女。皆壽命無央數劫。皆洞
視徹聽。遙相瞻見。遙相聞語聲。皆求善道者。
無復異人也。雖歷萬劫。已所從來靡不知之
復知十方世界去來現在之事。復知無央數
天上天下人民以至蜎飛蠕動之類。心所欲
念。口所欲言。復知此等眾生當於何劫何歲
盡度脫為人。得生極樂世界。以其慧性通徹
故爾。

* 淨土總要五

淨土傳云。阿彌陀佛與觀音勢至二菩薩。乘
大願船泛生死海。就此娑婆世界。呼引眾生
上大願船。送至西方。如肯往者無不得生也。
觀此則是與菩薩憫念眾生沈淪苦海無由得
出故。自以誓威力招誘人生淨土。如舟人招
誘行人登舟送至彼岸也。人唯恐不信耳。若
信心肯往。雖有罪惡。亦無不得生。蓋佛不可
以凡人比。凡人不為勢利不與人交。非有益
於己不與人交。此所以為凡人也。賢人君子
已不如此。況於佛乎。蓋不慈悲不足為佛。不
濟度眾生不足為佛。不有大威力不足為佛。
為其慈悲故見眾生沈於苦海而欲濟度。為
其有大威力故能遂濟度之心成濟度之功。
此所以為佛也。經云。大醫王能治一切病。不
能治命盡之人。佛能度一切眾生。不能度一
切不信之人。以不信比命盡者可謂極矣。蓋
信者一念也。若人在生時。心念要去。身則隨
去。心念欲住。身則隨住。是身常隨念。然猶有
念欲去而身被牽繫者。身壞時唯一念而已。
一念到處則無不到。是以一念在淨土則必
生淨土。況佛與菩薩又招引人往生乎。

* 淨土總要六

阿彌陀佛有誓願云。已生我國欲往生他方
者。如其所願永不復墜三惡道。何則生淨土
者必證無生法忍。且無生法忍者。乃了生死
者。雖入生死界中。此一性已不昧矣。一性既
不昧。何由而為惡乎。論其理固無墜墮。況
又仗佛刀故墜墮必無。是以生淨土者非徒
長生不老。又生死自如故。欲設化一切眾生
而入一切眾生生死界中。而吾之真性常湛
然明朗。不復惑於外物。不復牽於業緣。雖在
輪迴世界。而無復輪迴。所謂出世間者是也。
謂雖在世間而出世間矣。是故生淨土而生
死自如者。欲生天上亦可。欲生人間亦可。欲
生大富貴中亦可。欲生清淨中亦可。欲長生
不滅亦可。欲滅而復生亦可。隨意所欲無不
自在。此所以貴於修淨土也。世人不知此理。
徒為生死所苦。欲生富貴中反生於貧賤。欲
生快樂中反生於愁慼。欲生而長壽反生而
夭促。欲生於善道反生於惡趣。種種皆外物
所惑。業緣所牽。不得自在。是以無始劫來輪
迴六道不得出離。當念此等憂苦迴心淨土。
所以名極樂世界者。其意可見矣。

* 淨土總要七

無為楊傑次公少登高科。明禪門宗旨。謂眾
生根有利鈍。即其近而易知簡而易行。唯西
方淨土。但一心觀念仗佛願力直生安養。其
為王敏仲作直指淨土決疑序云。阿彌陀佛
光明如大圓月。遍照十方。水清而淨則月現
全體。月非䞯水而遽來。水濁而動則月無定
光。月非捨水而遽去。在水則有清濁動靜。在
月則無取捨去來。故華嚴經載解脫長者。予
云。知一切佛猶如影像。自心如水。彼諸如
來不來至此。我若欲見安樂世界。阿彌陀如
來隨意即見。是知眾生注念定見阿彌陀。若
生彼土則無諸苦。般舟三昧經云。跋陀和菩
薩問釋迦佛云。未來眾生云何得見十方諸
佛。佛教令念阿彌陀佛即見十方一切諸佛。
又大寶積經云。若他方眾生聞無量壽如來
名號。乃至能發一念淨信。歡喜愛樂。所有
善根迴向願生其國者。隨願往生得不退轉。
此皆佛言也。不信佛言。何言可信。不生淨土。
何土可生。東坡云。次公晚年作鹽司大守。常
畫丈六阿彌陀佛像。隨行供養觀念。至壽終
時。感佛來迎。端坐而化。
龍舒增廣淨土文卷之二(終)



龍舒增廣淨土文卷第三

國學進士王日休譔

孟子云。人皆可以為堯舜。荀子云。塗之人
可以為禹。常不輕菩薩云。我不敢輕於汝
等。汝等皆可作佛。是人人可以為聖賢。人
人可以作佛。西方淨土乃要捷門庭。無人
不可以修。故為普勸修持。

* 普勸修持一

或人問孔子曰。人有遷家而忘其妻者。有諸。
孔子曰。又有甚焉。桀紂則忘其身。若以道眼
觀之。今人皆忘其身矣。何則自早晨開目離
寢。至夜間就寢閉目。無非塵勞。未甞暫省吾
身。是皆忘其身也。且人之於身。以日言之。莫
大於飢渴。必為飲食之備。以歲言之。莫大於
寒暑。必為裘葛之備。以終身言之。莫大於死
生。而不為淨土之備。何哉。且若人有百斤
之金。猝有大難。不能負挈以行。必捨而去之。
若抱金而與之俱死。世必謂之大愚。是皆知
此身重於百斤之金也。然平日則區區趨名
競利。雖百錢之物亦不肯棄捨。而不自愛其
身何哉。或責以盜竊。或呵以禽畜。則怫然而
怒。有至於終身怨憾而不可解者。有至於毆
擊而成獄訟者。彼盜竊禽畜之名無損於吾
身。乃惡之如是。是徒惜吾身之名。以不知惜
吾身之實。何哉。且吾身之實非他。強名曰死。
而實未甞死者是也。人徒見其捨此敗軀而
去。乃謂之死。不知捨此則往彼矣。然其所
往之處豈可不預備哉。故西方之說誠不可
廢。

* 普勸修持二

人生時。父母妻子屋宅田園牛羊車馬。以至
臺凳器皿衣服帶索等物。不問大小。或祖父
以傳於己。或自己營造而得。或子孫或他人
為己緝累而得。色色無非己物。且如窓紙雖
微。被人扯破猶有怒心。一針雖微。被人將
去猶有吝心。倉庫既盈心猶未足。金帛已多
營猶未止。舉眼動步無非愛著。一宿在外已
念其家。一僕未歸已憂其失。種種事務無非
掛懷。一旦大限到來。盡皆拋去。雖我此身。猶
是棄物。況身外者乎。靜心思之。恍如一夢。故
莊子曰。且有大覺。然後知此其大夢也。古人
有言。一日無常到。方知夢裡人。萬般將不去。
唯有業隨身。妙哉此言也。予故用此後兩句
添以兩句而成一偈云。萬般將不去。唯有業
隨身。但念阿彌陀。定生極樂國。蓋業者謂善
業惡業。此皆將得去者。豈可不以淨土為業
乎。有了明長老。為眾普說指此身而言曰。此
為死物。其內鱍鱍地者為活物。莫於死物上
作活計。宜於活物上作活計。余深愛此語。故
常為人言之。凡貪種種外物以奉其身者。皆
是死物上作活計也。世人雖未能免。此當於
營生奉身之中。挪頃刻之暇迴光自照。以留
心於淨土。乃活物上作活計也。且如汲汲營
生。雖致富如石崇貴極一品。終有數盡之期。
豈若淨土之無盡也。

* 普勸修持三

人初未甞死。而死之名乃自此身體上得之。
何則以神之來而託於此。其形由是而長。故
謂之生。以神之去而離於此。其形由是而壞。
故謂之死。是神者我也。形者我所舍也。我有
去來故舍有成壞。然則生者非生也。以神之
來而形成耳。死者非死也。以神之去而形壞
耳。世之人不識其神。徒見其形。乃悅生而惡
死。可不為悲乎。且神之來也何自而來哉。蓋
隨業緣而來神之去也。何自而去也。蓋隨業
緣而去業者何哉。其所作者人間之業。神則
隨之而生於人間。所作者天上之業。神則隨
之而生於天上。若作阿脩羅之業。神則隨之
生於阿脩羅。若作三惡道之業。神則隨之生
於三惡道。是輪迴六趣無有出期。然則神者
自無始以來投胎易殼。不得久留於一所。所
以然者何哉。以吾所造之業。非久而不盡者。
故神之舍於業也。業盡則形壞。形壞則神無
所舍。又隨吾今世所造之業而往矣。譬如人
造屋宇必居其中。人飲食必享其味。故造如
是業。必受如是之報。蓋自然之理也。然則吾
今世所為。豈可以不慎哉。欲直脫輪迴求離
苦惱者。無如西方淨土。故不可以不修也。

* 普勸修持四

此世界中人生皆如水泡。生滅不常。或一歲
二歲。或一十二十。幸而至四十五十亦難矣。
雖有至七十者。古來猶稀。人只見眼前老者。
不思不待老而去者多矣。況世間無非是苦。
但不思省故不覺知。不稱意時固為苦矣。如
或稱意亦無多時。父母妻兒姻親眷屬。或疾
病死。或殺傷離散。或自己大限忽然而至。平
生罪惡豈得全無。且以目前言之。起一不正
念。說一不正語。視一不正色。聽一不正聲。為
一不正事。無非過惡。況所食者眾生之肉。
所衣者亦殺眾生而得。又況所有過惡不止
於食肉。人繇不思。則已思之。誠可畏也。自少
至老自生至死。積累既多。纏綿堅固無由解
脫。閉眼之後不免隨業緣去。杳杳冥冥不知
在何處。或墜地獄受諸苦極。或為畜生受人
宰殺。或生餓鬼飢火燒身。或入修羅嗔恨所
迫。雖有善業得生天上人間。受盡福報依舊
輪迴。漂流汨沒無有出期。唯有西方淨土。最
為超脫輪迴之捷徑。色身難得。趁康健時辦
此大事。當常作念。云。吾曾自無始以來輪迴
六道。不曾知此法門。故不得出離。今日知之。
豈可不即時下手。年高者固當勉力。年少者
亦不可因循。命終徑生極樂世界。迴視死入
陰府見閻王受恐怖者。不可同年而語矣。

* 普勸修持五

譬如人入大城中。必先覓安下處。却出幹事。
抵暮昏黑。則有投宿之地。先覓安下處者。修
淨土之謂也。抵暮昏黑者。大限到來之謂也。
有投宿之地者。生蓮花中不落惡趣之謂也。
又如春月遠行。先須備雨具。驟雨忽至。則
無淋灕狼狽之患。先備雨具者。修淨土之謂。
驟雨忽至者。大命將盡之謂也。無淋灕狼狽
之患者。不至沈淪惡趣受諸苦惱之謂也。且
先覓安下處者。不害其幹事。先備雨具者。不
害其行遠塗。是修淨土者皆不妨一切世務。
人何為而不修乎。予一相識平生多殺魚之
罪。晚年得疾有似中風。予憐其罪惡疾苦。乃
往見之。勸念阿彌陀佛。堅不肯念。但與予說
雜。豈非無惡業所障疾病所昏。已不能迴心
念善。閉眼之後將奈之何。故修此者宜急早
回首也。世間晝必有夜。寒必有暑。人所共知。
不可隱者。若曰生必有死。人乃諱之。不肯說
出。何大蔽也。蓋不知所謂我者初不曾死。唯
業緣盡而去耳。故不可不修淨土。以求蓮華
中生。而受清靈之身無極之壽。以脫一切生
死苦惱也。

* 普勸修持六

下品下生者。乃臨終時。地獄形相已現。能至
心十念南謨阿彌陀佛。則變地獄形相為蓮
華。亦生淨土。此佛慈悲至深。威力至大。故能
如此。是所謂十念者。乃生前自念十聲念阿
彌陀佛。非謂身後請人念也。生前自念者。臨
命終時。佛與菩薩自來迎接。故必生淨土。身
後請人念者未可知也。經云。身後人為作功
果七分得一。生前自作者得千百倍報。人何
苦不於生前每日十聲念佛必待死。而請人
念乎。又云。譬如銕石雖重。賴舟船力可以渡
江。一針雖輕。不賴舟船江不可渡。蓋謂人有
重罪。仗佛力者可生淨土。罪惡雖輕。不仗
佛力亦不得生。又如平生為惡。一日招安遂
為良民。仗佛力而消罪惡者亦復如是。又如
蟣蟲萬死萬生不能一里。若附人身千里可
至。仗佛力而生淨土者亦復如是。切勿疑也。
有罪惡念佛而不可以往生。但起見佛得道
還度一切冤親之心。則無不生也。或云。人平
生為惡。殺害眾生。苦虐人民。臨死念佛。亦得
往生。其所殺所苦之眾生懷冤枉之心。何時
而可解乎。答云。生淨土得道之後。皆度脫
一切冤親。豈不勝冤。冤相報彼此無出期者
乎。

* 普勸修持七

予為此淨土說。欲勸一切見者聞者。廣大其
心。以佛之心為心。使人人知之而盡生淨土。
當起念。云。此法門人若知之。如己知之。豈不
快哉。人若不知。如己不知。豈不痛哉。若止於
自修。則是聲聞之徒。名為小乘。蓋如車乘之
小者。僅得自濟已。而此佛所謂斷佛種也。能
廣勸人者。名為大乘菩薩。蓋如車乘之大者。
人我兼濟之。謂此獲無量福報。所以能至佛
地也。十方恒河沙數諸佛皆共讚歎阿彌陀
佛功德不可思議。謂不可以心思。不可以言
議也。其功德如此。可謂至矣。何所施而不可。
故能勸一人修淨土。以此善緣消釋罪惡可
也。增崇福壽可也。莊嚴往生功德可也。追薦
亡者亦可也。然必至誠呪願。無不獲其功果。
觀房翥傳可見。其略矣。況勸一人以上至五
人十人乎。又況使其受勸者轉以相勸。遞相
繼續而不已乎。如是則西方之說可遍天下。
苦海眾生可盡生淨土矣。勸人善道。名為法
施。此淨土法門為法施之大者。遂超出輪迴。
非其他法施之比。故其福報不可窮盡。故大
慈菩薩勸修西方偈云。能勸二人修。比自己
精進勸至十餘人。福德已無量。如勸百與千。
名為真菩薩。又能過萬數。即是阿彌陀。觀此
則知。西方之說者豈可不廣大其心。而使人
人共知此道。以積無量福報乎。

* 普勸修持八

且若人苦飢者與之一食。苦寒者與之一衣。
已為大慧。況彼沈淪六道無有出期。我指示
以此法門。使直脫輪迴受無窮無極之壽樂。
其慧豈可窮盡哉。金剛經云。若人以恒河沙
等身布施。如是無量百千萬億劫。不如有人
聞此經典信心不退。其福勝彼。蓋以布施
者不免受世間福報有時而盡。若信此經典。
則有悟真性之漸。其為福則無時而盡。所以
勝於彼也。以予勸之。豈唯信金剛經者如此。
若勸人以淨土。其福報亦然。何則淨土更無
輪迴。已不退轉。直至成佛而後已。生於彼者
雖未成佛。乃成佛之楷梯。是勸一人修淨
土。乃成就一眾生作佛也。凡作佛者必度無
量之眾生。彼所度之眾生皆由我而始。則其
福報豈不勝於以恒河沙等身布施無量百千
萬億劫乎。

* 普勸修持九

凡受師友之訓誨恩地之提挈交遊之禮遇。
悉皆告以淨土而為之報。以至與一切人或
有一飯一茶之恩或一言一坐之接。下至僕
隷有事我之勞。凡吾受用處一切致力者。皆
以此告之。使脫離苦海。非唯此耳。凡一切
知與不知識與不識。皆欲以是化之使共生
淨土。又非唯此耳。釋迦佛在世時。有一國難
化。佛言。與目連有緣。使往化之。其國人皆從
化。人問佛云。與目連有何因緣。佛言。往昔世
目連嘗為樵人。於山間驚起一群蜂子。目連
乃發善言云。我得道後盡度此蜂子。今此一
城人者乃當時蜂子也。目連發此善言故為
有緣。由此觀之。非徒於一切人當勸修淨土。
一切飛禽走獸下至蜎飛蠕動之類。凡有形
相可見者。吾因見之。皆當為阿彌陀佛數聲。
發善願云。願汝等盡生極樂世界。我得道後
盡度汝等。非徒於有形相可見者如是。其形
相不可見者。吾亦當作是念作是言。如此則
吾善念甚熟。於一切眾生皆為有緣。吾上品
上生必矣。他時化度無不樂從者也。
龍舒增廣淨土文卷第三(終)



龍舒增廣淨土文卷第四

國學進士王日休譔

淨土法門多見於大阿彌陀經與十六觀
經。有淺有深。淺者其功小。而於九品中卑。
深者其功大。而於九品中高。然皆脫離輪
迴。長生不老。今先列其淺者。次及深者。蓋
隨人所修也。

* 修持法門一

阿彌陀佛四十八願中有一願云。我作佛時。
十方眾生至心信樂欲生我國。十聲念我名
號。而不生者。我不作佛。是此佛自有誓願度
人。唯假人之十念以表歸依之心。每日早晨
合掌向西。頂禮念南謨阿彌陀十聲。復頂禮
念大慈菩薩。發願偈一遍云。願同念佛人。共
生極樂國。見佛了生死。如佛度一切。復頂禮
而退。至誠如此。無不往生。但恐九品中不高
耳。如不識字人教念此偈。得大福報。

* 修持法門二

每日早晨合掌向西。頂禮念南謨阿彌陀佛
南謨觀世音菩薩南謨大勢至菩薩南謨一切
菩薩聲聞諸上善人各十聲。復頂禮念大慈
菩薩讚佛懺罪迴向發願。全偈一遍云。十方
三世佛阿彌陀第一。九品受眾生。威德無窮
極。我今大歸依。懺悔三業罪。凡有諸福善。至
心用迴向。願同念佛人。感應隨時現。臨終西
方境。分明在目前。見聞皆精進。共生極樂國。
見佛了生死。如佛度一切。復頂禮而退。此偈
有大威力。能滅一切罪。長一切福。凡頂禮時。
燒香作拜尤佳。每日如是。必中品生。如教人
念此偈。得大福報。

* 修持法門三

一一念誦如前。唯念佛時心想身淨土。佛前
合掌恭敬念佛。念菩薩時亦如此。念一切菩
薩聲聞諸上善人時。則心想身在淨土。其念
誦聲遍於一切菩薩。聲聞諸上善人前作拜
時。亦以想在淨土。作拜念偈時。亦想在淨土。
佛前合掌恭敬念偈。唯有佛菩薩像時。則不
須如此。然須想其像。如佛與菩薩。現身在此。
受我禮拜。聽我念誦。專志如此。其往生品第
必高。

* 大菩薩修行兼修淨土法門四

早晨先面西然香禮拜祝云。弟子某謹為盡
虛空界一切眾生。然香敬禮盡虛空界一切
諸佛。一切正法。一切諸大菩薩緣覺聲聞聖
眾。過去然燈佛。本師釋迦牟尼佛。文殊師利
菩薩。普賢菩薩。釋迦佛會下一切菩薩緣覺
聲聞聖眾。過去世自在王如來。現在西方極
樂世界三十六萬億一十一萬九千五百同名
同號阿彌陀佛。觀世音菩薩。大勢至菩薩。阿
彌陀佛剎中一切菩薩緣覺聲聞聖眾(佛號隨意所增
不增亦可)上自諸天天帝天人日月星辰南斗北斗
司中司命風師雨師一切主造化靈神。下自
地祇大嶽溟海群山眾水一切主造化靈神。
中及人間一切。掌禍福靈神。普同敬禮乞。成
就一切善願。以濟度無量無邊眾生。先願某
見今處世。無一切疾病災難等事(隨意所祝)臨命終
時。一月預知其期。化佛菩薩來迎。西方境
界盡現空中。遲遲而久。眾人皆見。某即如入
禪定。安然化去。遂見阿彌陀佛。證無生法忍。
了六神通。不出此間一歲。即來此間。教化眾
生。漸漸變此南閻浮提盡世界。以至十方無
量世界。皆為清淨極樂世界。禮拜。

又祝云。

弟子某謹為盡虛空界一切眾生。敬禮盡虛
空界三世諸佛。仰惟如來大慈大悲。憫念眾
生沈淪苦海無有出期。在涅槃者。盡出涅槃。
救度眾生。無窮無已。見在世者。勤轉法輪。開
覺群迷。無窮無已。其未來者。入萬類中。廣種
善根。無窮無已。度盡眾生而後已。緣覺聲聞
之眾亦復如是。禮拜。

又祝云。

弟子某謹為盡虛空界一切善人。念佛說長
壽偈七遍。願增延此等善人壽數。廣化眾生。
咸超苦海。我慈諸龍王天上及世間。以我此
慈心。得滅諸毒恚。我以智慧聚用心。殺此毒
味毒無味。毒破滅入地去。禮拜。佛言。早晨清
淨念此七遍。令人長壽。今為盡虛空界一切
善人念誦。則功德甚大矣。

又祝云。

弟子某至心敬禮日月光明世尊火光如來觀
世音菩薩乞念。某每日持誦如來菩薩聖號
各一百八遍。仰惟大慈大悲各以願力。令某
早悟真性。增崇福力。無一切疾病災難等事。
以上三者為救度眾生。故禮拜。

又祝云。

弟子某謹為此南閻浮提無巨無細一切眾
生。敬禮諸天天帝天人日月星辰南斗北斗
司中司命風師雨師一切主造化靈神諸地靈
祇大嶽溟海群山眾水一切主造化靈神人間
一切掌禍福靈神。普同敬禮。以為此等眾生
謝覆載照臨生成養育衛護之恩。某謹為此
等眾生。念南謨釋迦牟尼佛一百八遍以種
無上善根。念南謨阿彌陀佛一百八遍。以結
無上善緣。願此等眾生常沐洪恩歡喜相向。
不相爭相殺。不相食相陵。修進佛法。脫離苦
海。即變此南閻浮提為極樂世界。禮拜。

又祝云。

弟子某感謝。天地覆載。日月星辰照臨。造化
生成。神靈衛祐。父母產育。君臣庇護。師尊教
誨。恩地提挈。及衣食來處。及受用處。及使令
處。及行住坐處。一切有恩力於己者。悉皆感
謝。謹為念南謨釋迦牟尼佛一百八遍。以種
無上善根。念南謨阿彌陀佛一百八遍。以結
無上善緣。一切有情在者早證菩提正果。在
下者盡生極樂世界。禮拜。修此六段畢。然後
面西修淨土。

* 大菩薩修淨土法門五

早晨面西然香禮拜祝云。弟子某謹為虛空
界一切眾生。敬禮西方聖眾。十稱念四聖號。
仰惟聖眾大慈大悲特展威神。一如此等眾
生各各自十稱念。盡拔濟生於極樂世界。乃
念四聖號各十聲。禮拜。

又祝云。

弟子某謹為盡虛空界一切眾生。讚阿彌陀
佛。懺罪迴向發願敬禮。仰惟如來大慈大悲
特展威神。一如此等眾生各各自讚佛懺罪。
迴向發願敬禮。盡拔濟生於極樂世界。乃念
大慈菩薩全偈一遍(在卷首第一段。)禮拜。

又祝云。

弟子某謹為盡虛空界一切眾生。敬禮西方
極樂世界觀世音菩薩大勢至菩薩一切菩薩
聲聞諸上善人。仰惟大慈大悲憫念眾生沈
淪苦海無有出期。特展威神。遞相勸勉。分
身於此震旦國。為卿相群臣。共佐吾君治教。
眾生使不相爭相殺。不相食相陵。變世醇和。
共躋仁壽。及於此南閻浮提。盡此娑婆世界
及十方濁惡世界身。為國王大臣百僚庶尹。
以此有位之臣。教化眾生。同修佛道。脫離苦
海。即變吾國。以至十方濁惡世界。皆為清淨
極樂世界。禮拜。

(古本云。延祐乙卯四月十四日。命工刊板。至十月初一夜。刊至此板出舍利一顆。初七日刊至法字上。
又出舍利一顆。下元日刊至聖字上。又現舍利一顆。見存板中留以供養云。伏望。觀此文者。覩此靈驗
者。同生深信堅固之心。請遵熏修必生淨土。是即龍舒居士所謂自古及今修持者眾。豈無感應。斯言
倍不輕也)。

如不食肉此為大善如有疾病不免食三
淨肉即　祝云。

弟子某為身在世網。宿業深重之故。腑臟身
體怯弱。不免有時食三淨肉。謹為昨日所食
之肉之眾生。念誦南謨西方極樂世界三十
六萬億一十一萬九千五百同名同號阿彌陀
佛七七遍。仰惟如來大慈大悲特展威神。一
如此眾生自捨身命。以與念誦者乞。為念誦
資薦。其身定拔濟。生於極樂世界。某誓願。所
食之肉。所資氣力。所為善業。願與此等眾生
共之。願此等眾生先生極樂世界。俟某生極
樂世界。見佛聞法。證六神通。來此南閻浮提。
化度眾生之時。此等眾生皆隨逐而來。共化
眾生。同升佛道。禮拜。

如不食肉。則為平生所衣之衣。為絲為綿。蠶
及與己交加之綿帛所為之蠶。念誦如前。

又祝云。

弟子某謹為此南閻浮提今日所殺所食之眾
生。念誦南無西方極樂世界三十六萬億一
十一萬九千五百同名同號阿彌陀佛聖號一
百二十遍。仰惟如來大慈大悲。以某念誦如
來名號。一聲一如來度一眾生。盡其念誦之
數亦復如是。盡度生極樂世界。禮拜。

* 修持法門六(釋迦佛親以此教二老人。無可疑者。若人至心持念。及誦往
生真言。解冤延壽。得大福報。證無生忍。居不退地。豈不偉歟。呂元益謹勸)

釋迦佛在世時。有翁婆二人。用穀一斗。記數
念阿彌陀佛。願生西方。佛云。我別有方法。令
汝念佛一聲得多穀之數。乃教以念南謨西
方極樂世界三十六萬億一十一萬九千五百
同名同號阿彌陀佛。出寶王論。甞以秈穀校
之。一合千八百粒此數乃二千石之數。佛自
以此教二老人。則其功德甚大可知矣。若愚
人不能念者。且單念亦可。教人全念。得大福
報。或兼持誦小阿彌陀經或大阿彌陀經或
其他佛經。隨數多少迴向願生西方。皆可拔
一切業根本。往生淨土真言。

南謨阿彌多婆夜掇　拕茄多　夜掇逮　夜
多阿彌里　都婆毘　阿彌里掇　悉耽婆毘
　阿彌里掇　毘加蘭帝　阿彌里掇　毘加
蘭掇　加彌膩　茄茄那　止多加戾　娑婆
訶

真言字本非佛國字。乃譯經者所用。人多以
其字難識而不讀。佛初說時止有聲音。今存
其聲音。用易識之字代之。不失佛之本意。更
不須疑。又世間點句多差。今用藏經兩處點
句一同。亦不須疑。誦此呪者。阿彌陀佛常住
其頂。不令冤家為害。現世安穩。命終任意往
生。若蒲二十萬遍。即菩提芽生。三十萬遍。非
久面見阿彌陀佛。晉時遠法師誦此呪。有神
人。從西持白銀臺來云。法師壽終。當乘此往
生阿彌陀佛國。眾人聞空中如奏音樂。異香
數日不歇。

* 修持法門七

佛問阿難云。汝欲見地獄人否。阿難云。欲見。
佛云。身行惡。口言惡。意念惡。此地獄人也。
蓋謂人生善惡不過身口意三業。今三業俱
惡。是為純黑業。所以入地獄。若三業俱善。則
為純白業。乃生天堂。若三業中有一業善。則
為雜業。亦不入地獄。故身意雖惡。而口念佛
名。亦一業善。遠勝於三業俱惡。況口念佛時。
又能心想佛像。則意業善。端正其身而手提
數珠。則身業善。常能善此三業以修淨土。必
上品生。予甞於鎮江。聞賣蝦者叫蝦一聲。而
知其三業俱惡。何則身荷蝦。擔則身業惡。意
欲賣蝦。則意業惡。口叫賣蝦。則口業惡。是知
叫蝦一聲而三業俱惡。此佛所謂地獄人也。
以此觀之。則目前所謂地獄人者多矣。可不
畏哉。眾生以愚癡不知因果。陷於罪惡。深可
憐憫。知其說者為開導化諭。此名法施。法施
為布施之大者。其為福報豈易量耶。或曰。人
誦佛名一向稱誦。正如呼一人。一向呼之。其
人必怒。故一向誦佛名者。未足為善也。是不
然。眾生自無始以來口業。口業過惡積如山
海。多誦佛名以滌蕩之。猶懼不足。豈可以稱
呼常人之名為比也。況諸佛自開此念誦法
門。所以誘掖眾生善其口業。以漸其身意。故
謂一向誦佛名未足為善者。世俗之言。非諸
佛誘掖眾生之言。無足取焉。

* 修持法門八

全持齊戒。又禮佛念佛。讀誦大乘經典。解第
一義。以此迴向願生西方。必上品上生。所謂
齊者何哉。不食肉不飲酒。不婬欲不食五辛。
所謂戒者何哉。殺生偷盜邪婬是為身三業。
妄言綺語兩舌惡口是為口四惡。貪欲嗔恨
邪見是為意三業。總為十戒。能持而不犯。是
為十善。若犯而不持。是為十惡。全持十戒。乃
生天上。持前四戒加以不飲酒。是為五戒。能
持此五戒。常不失人身。若修淨土者不在此
限也。若全持十戒加以如上文所言。功德固
上品上生矣。若止持五戒而修淨土。亦不失
中品上生或上品下生也。若又不能持五戒。
豈可以不戒殺生乎。殺生為五戒之首。亦為
十戒之首。亦為比丘五百五十戒之首。是不
殺則為大善。殺則為大惡。故曰。凡欲殺生者。
但將自己看自身不可殺。物命無兩般。所以
不殺得長壽報。殺則短命報。蓋謂己欲其命
長。物亦欲其命長。乃殺物命而欲己之命長。
烏有是理。故殺生不可不戒也。凡殺生以資
口腹。則口腹之欲何厭。放箸之後滋味已空。
而殺業俱在。若殺生以待賓。賓則以平日不
殺人。亦無可言者。況其罪已自當之。經云。來
而獨自來。去而獨自去。輪迴獨自行。果報
獨自受。觀此則豈可為人而殺生也。若殺生
以祭先祖。豈無素食清羞。孔子曰。雖蔬食菜
羹瓜祭必齊如也。如是何有不可哉。若然香
誦經。仗佛力以為薦拔。必遂超生。故皆不在
殺生也。若止能持此不殺之一戒以修淨土。
已不在下品生矣。

* 修持法門九

齊戒潔己。清心靜慮。面西安坐。閉目默然。觀
想阿彌陀佛真金色身。在西方七寶池中。大
蓮花上坐。其身長丈六。兩眉中間向上有白
毫一條。八稜中空右旋轉五匝。光明照曜。金
色面與金色身。次停心注想於白毫。更不得
妄有分毫他念。當令閉眼開眼悉皆見之。蓋
欲念念不忘也。如此久久念心成熟。自然感
應見佛全身。此法最為上。謂心想佛時。此心
即是佛。又過於口念也。身後必上品上生。唐
啟芳圓果二人作觀想法。只五月自覺身到
淨土見佛聞法載在第五卷。所謂十六觀經
者詳說諸觀想法。又不止此而已。

* 修持法門十

想阿彌陀佛身極高徹天所坐蓮華亦相稱。
及注想眉間白毫。一一如前篇所言之法。此
法最為上。以心想佛時。此心即是佛。其想極
大。則其念極大故也。若未能如此。且想小像。
亦可唯要專精。不得散亂。據觀經云。觀想阿
彌陀佛身相光明如百千萬億閻浮檀金色。
佛身高六十萬億那由他恒河沙由旬。眉間
白毫如五須彌山。佛眼如四大海水。青白分
明。以無緣慈攝取眾生。閻浮檀金者。極大極
美之金也。那由他者萬億也。由旬者六十里
也。據此所說。豈可窮盡。只一恒河沙由旬其
大已不可言矣。況六十萬億之萬億恒河沙
由旬乎。

* 修持法門十一

兼觀想觀世音菩薩身長八十萬億那由他由
旬。身紫金色。手掌作五百億雜蓮華色。有八
萬四千光。其光柔軟。以此寶手接引眾生。次
觀想大勢至菩薩身長八十萬億那由他由
旬。舉身光明作紫金色。有緣眾生皆悉得見。
次想自身生於西方極樂世界。於蓮華中結
加趺坐。作蓮華合想開想。見佛菩薩滿虛空
中。

* 修持法門十二

發救度眾生心。發至誠心。發堅固心發深心。
加以禮拜念佛。如此則現世蒙佛加祐。身後
必上品上生。救度眾生心者。願生淨土見佛
得道後救度苦海眾生。非獨度其身也。至誠
心者。至誠歸向無苟且也。堅固心者。堅固修
進更不退轉也。深心。用心深至直透淨土。如
探海底珠。三世諸佛與法界眾生皆由心造。
吾心如是。焉得不上品上生。

* 修持法門十三

齋僧供佛。燒香獻華。懸幡建塔。念佛禮懺。種
種三寶上崇奉。以此功德。迴向願生西方亦
可。或為世間種種利益方便善事。若為子而
孝養父母。為兄而友愛昆弟。為弟而欽順其
兄。閨門之內無不盡善。宗族之間無不和睦。
鄉黨隣里姻親相接以禮。相與以恩。以至事
君則赤心為國。為官則仁慈利民。為長善以
安眾。為下則勤以事上。或教導愚迷。或扶
助孤弱。或濟急難。或惠貧窮。或修橋砌井。或
施藥散食。或減己奉養以利他人。或臨財饒
人以自省約。或人以善。或讚善止惡。隨力隨
所作世間一切善。以此回向願生西方亦可。
或為世間一切利益。不拘大小。不拘多少。若
止以一錢與人。或以一盃水與人。下至如毫
芒之善。亦必起念云。以此善緣回向願生西
方。常使一念不斷。念念在彼。必上品生。

* 修持法門十四

佛言。欲生淨土當修三福。一者孝養父母。奉
事師長。慈心不殺。修十善業。二者受持三歸。
具足眾戒。不犯威儀。三者發菩提心。深信因
果。讀誦大乘。勸進行者。此三世諸佛淨業正
因。三歸謂歸依佛法僧也。

* 修持法門十五

予遍覽藏經。即無陰府寄庫之說。奉勸世人。
以寄庫所費請僧。為西方之供。一心西方。則
必得往生。若不為此而為陰府寄庫。則是志
在陰府。死必入陰府矣。譬如有人。不為君子
之行以交結賢人君子。乃寄錢於司理院獄
子處。待其下獄。則用錢免罪。豈不謬哉。

* 食肉說

楞伽經云。有無量因緣。不當食肉。眾生肉本
非所食之物。以耳聞目見慣熟。不知其非。如
能斷去。固為上也。如不能斷。且食三淨肉而
減省。所謂不見殺。不聞殺。不疑為己殺是也。
如食兼味。且去其一。如兩飡皆肉。且一飡以
素。人生祿料無數。若此自可延壽。次日可為
此眾生念誦資薦。庶可釋冤滅罪。據閻羅王
告鄭隣之言。則至誠為念彼佛。必得往生。

* 觀音坐相說

按藏經。諸佛菩薩手足六根皆常端正。故云
八端。觀世音菩薩本結跏趺坐。其神通變化
自在。故云觀自在。今人作翹足搭手坐謂自
在觀音者。訛也。
龍舒增廣淨土文卷之四(終)


龍舒增廣淨土文卷第五

國學進士王日休譔

東晉遠法師倡首修淨土。本朝王敏仲侍郎。
及近年錢塘陸居士。編集感應事跡。凡二百
餘傳。皆鏤板流傳。今不及盡載。略取其齋戒
修者及中人修者及罪惡人修者及疾苦中修
者。共三十傳。所以發人之信心也。

* 東晉遠法師

僧慧遠雁門人也。居廬山。與劉遺民等僧俗
百二十三人結為蓮社。以修淨土。謂他日託
生蓮華中也。遠澄心觀想。初十一年三覩聖
相。而遠沈厚不言。後十九年七月晦夕遠面
見。阿彌陀佛身滿虛空。圓光之中有諸化佛。
觀音勢至侍立左右。又見。水流光明分十四
支。一一支水流注上下。自能演說苦空無常
無我妙法。如十六觀經所說。佛告遠曰。我
以本願力故來安慰汝。後七日當生我國。見
僧佛馱耶舍及慧持及曇順在佛之側。向前
揖遠曰。法師之志在吾先。何來之遲也。遠目
見分明。乃與其徒言之。且曰。始吾居此十一
年。幸於淨土三覩聖相。今復見之。吾生淨土
決矣。次日寢疾。至七日卒。遠少年博覽經史。
尤通莊老。因往太行山。聽道安法師講般若
經。豁然開悟。乃曰。九流異議。皆糠粕耳。因
削髮事之。後至廬山。凡三十年不出卒。年八
十二。

* 東晉劉遺民

程之字仲恩。號遺民。依遠公共修淨土。專坐
禪作觀想法方。半歲即於定中見佛光照曜。
又地皆金色。居山十五年。末年又於想念佛
中。見阿彌陀佛。身紫金色。毫光散照。垂手下
接。以臨其室。程之慰幸悲泣自陳曰。安得如
來為我摩頂以衣覆我。佛乃為摩其頂。引袈
裟以覆之。他日想念佛。又見身入七寶大池
蓮華青白相間。其水湛湛如無邊岸。中有一
人。項有圓光。胸有萬字。指池水曰。八功德
水。汝可飲之。程之飲水。甘美盈口。乃還。猶
覺有異香發於毛孔。乃曰。此吾淨土之緣至
矣。廬阜諸僧皆來會。程之對佛像。焚香再拜
祝曰。我以釋迦遺教故。知有阿彌陀佛。此香
當先供養釋迦如來。又供養阿彌陀佛。後供
養法華會中佛菩薩眾。以至十方佛菩薩眾。
願令一切有情俱生淨土。祝畢與眾話別。面
西端坐。斂手氣絕。年五十九。

* 東晉闕公則

公則遠公白蓮社中人。已亡友人於東京白
馬寺為作忌日。林木殿宇皆金色。空中有聲
云。我是闕公則。所祈往生極樂寶國今已遠
矣。故來相報。言訖不現。

* 晉翰林學士張抗

抗平生積善。信重佛門。誓課大悲心陀羅尼
十萬遍。願生西方。課畢。年過六十。忽寢疾。
唯念阿彌陀佛。謂家人云。西方淨土元只在
堂屋西間之內。阿彌陀坐蓮華上。翁兒在蓮
華池金沙地上。禮佛嬉戲。言訖良久念佛而
亡。翁兒乃孫子名。三二歲而亡矣。

* 宋江陵僧曇鑒

曇鑒履行尤謹。常願身升安養。面見阿彌陀
佛。安養即淨土也。故雖毫芒之善悉回向之。
一日定中見阿彌陀佛。以水洒其面曰。滌汝
塵垢。清汝心念。汝之身口俱致嚴淨。又於瓶
中出一蓮華與之。出定乃與寺僧敘別。夜漸
深獨步廊下。念阿彌陀佛。將至五更。其聲彌
厲。及旦弟子依常問訊。趺坐不動。就而視之
亡矣。

* 南齊楊都僧慧進

慧進年四十餘願誦法華。執卷病生。乃發願
造百部。以懺業障。錢化造畢病亦隨愈。願以
造經功德迴向淨土。忽空中有聲云。汝事已
辦。願亦已遂。其生淨土。非汝而誰。進聞之
曰。進不敢以冀上品。但下品之下亦無退轉
矣。齊明三年年八十。無病而卒。

* 後魏壁谷僧曇鸞

曇鸞初自陶隱居得仙經十卷。鸞欣然自得。
以為神仙必可致也。後遇僧菩提留支問云。
佛道長生乎。能却老不死乎。支云。長生不死。
吾佛道也。遂以十六觀經與之云。汝可誦此。
則三界無復生。六道無復往。盈虛消息禍福
成敗無得而至。其為壽也有劫石焉。有河沙
焉。沙石之數有限。壽量之數無窮。此吾金仙
氏之長生也。鸞深信之。遂焚仙經而專修觀
經。雖寒暑之變疾病之來亦不懈怠。魏主憐
其志尚。又嘉其自行化他流傳甚廣。號為神
鸞。一日告弟子云。地獄諸苦不可以不懼。九
品淨業不可以不修。因令弟子高聲念阿彌
陀佛。向西閉目叩頭而亡。是時僧俗同聞管
絃絲竹之聲從西而來。良久乃止。

* 隋開覺寺僧道喻

道喻念阿彌陀佛。造旃檀像長三寸。後忽死。
七日却甦云。見阿彌陀佛。云。汝造我像。何太
小。對曰。心大即大。心小即小。言訖其像遍於
虛空。又云。汝且回本國香湯沐浴。明星出我
來迎汝。至時果見化佛來迎光明照室。眾皆
聞見。乃亡時開皇八年。

* 唐京師僧善導

善導貞觀中見西河綽禪師淨土九品道場。
於是篤勤精苦。若救頭然。每入佛堂合掌胡
跪一心念佛。非力竭不休。雖寒氷亦須流汗
以表至誠。出即為眾說淨土法門。無暫時不
為利益。三十餘年不暫睡眠。般舟行道禮佛
方等專為己任。護持戒品纖毫不犯。未甞舉
目視女人。絕意名利遠諸戲笑。所行之處淨
身供養飲食。衣服有餘並以迴施。好食送大
厨供眾。麁惡自食。乳酪醍醐皆不飲噉。諸有
䞋施用寫阿彌陀經十萬餘卷。畫淨土變相
三百餘。譬見及壞塔。皆悉修營。然燈續明。每
歲不絕。三衣瓶鉢不使人持洗。始終無改。不
與眾同行。恐談世事妨修行業。展轉授淨土
法門者不可勝數。或問導云。念佛之善生淨
土否。答云。如汝所念。遂汝所願。於是導自念
阿彌陀佛。一聲則有一道光明。從其口出。十
聲以至百聲。光明亦如此。其勸化偈云。漸漸
雞皮鶴髮。看看行步躘踵假饒金玉滿堂。難
免衰殘老病。任是千般快樂。無常終是到來。
唯有徑路修行。但念阿彌陀佛。後謂人曰。此
身可厭。吾將西歸。乃登寺前柳樹。投身自
絕。高宗見其念佛口出光明。又捨身時精至
如此。賜寺額為光明。本朝慈雲式懺主略傳
云。阿彌陀佛化身至長安。聞滻水聲乃曰。可
教念佛。三年後滿長安城中念佛。後有法照
大師。即善導後身也。

* 唐台州僧懷玉

懷玉注想淨業近四十年。天寶元年。玉念佛
間。忽見西方聖眾。數若恒沙。中有一人。手擎
銀臺。前以示玉。玉白。如玉者本望金臺。何
有銀臺耶。臺乃隱人亦隱。於是彌加精苦。至
三七日。向之擎臺者復來告云。法師以精苦
故得升上品。又云。上品往生必先見佛。可趺
坐以俟佛來。未旋踵間。異光照室。又三日異
光再發。玉曰。若聞異香。我報身即盡。次日書
偈云。清淨皎潔無塵垢。蓮華化生為父母。我
經十劫修道來。出示閻浮厭苦眾。一生苦行
超十劫。永離娑婆歸淨土。偈畢香氣四來。弟
子有見佛與二菩薩共乘金臺。臺傍千百化
佛自西而下迎玉。玉恭敬合掌含笑長歸。

* 唐汾州僧啟芳圓果

啟芳圓果二法師精心觀想淨土。後五月於
觀想中同覺。身臨七寶大池。池間有大寶帳。
身入其中。見觀音勢至坐二大寶蓮華。下有
蓮華彌滿千萬。阿彌陀佛從西來。坐一最大
蓮華。迭出光明相照。芳等禮佛問云。閻浮
眾生依經教念佛得生此否。佛云。如念我名。
皆生我國。無有一人念而不生者。又見其國。
地平如掌。寶幢珠網上下間錯。又有一僧。乘
寶車逐遠而來謂芳等。吾法藏也。以宿願因
故來迎汝。芳等乘車前往。又覺其身坐寶蓮
華。又聞釋迦佛與文殊菩薩稱讚淨土。其前
又有大殿。殿有三道寶階。第一道純是白衣。
第二道僧俗相半。第三道唯僧無俗。佛指之
謂芳等云。此皆南閻浮提念佛眾生遂生於
此。汝宜自勉。芳果既寤。歷與其徒言之。後五
月二人無病遽聞鐘聲。他人不聞。芳果云。鍾
聲乃我事。頃刻二人同終。

* 唐真州僧自覺

自覺發願。願因大悲觀音引接。見阿彌陀佛。
於是化錢鑄大悲像四十九尺。造寺居之。既
成祝願。其夜三更忽有金色祥光二道。阿彌
陀佛自光中乘雲而下。觀音勢至左右隨之。
佛垂金臂按覺首曰。守願勿悛。利物為先。寶
池生處孰不如願。後十一年七月望夕見一
人雲間現半身。若毘沙門天王。俯謂覺曰。安
養之期於斯至矣。乃於大悲前跏趺化去。

* 唐睦州僧少康

少康貞元初至洛下白馬寺。見殿中文字累
放光明。探取之。乃善導西方化導文也。康
曰。若於淨土有緣。當使此文再發光明。言未
已光乃閃爍。遂至長安善導影堂。大陳薦獻。
善導於空中曰。汝依吾事利樂有情。則汝之
功同生安養。又逢一僧。謂曰。汝欲化人。當往
新定。言訖而隱。新定今嚴州也。至彼人尚
無識者。康乃乞錢誘小兒與之約曰。阿彌陀
佛是汝本師。能念一聲。與汝一錢。小兒務得
其錢。隨聲念之。後月餘小兒念佛求錢者眾。
康乃云。念佛十聲乃與爾錢。小兒從之。如此
一年。無長少貴賤。凡見則稱阿彌陀佛。以故
念佛之人盈於道路。後康於烏龍山建淨土
道場。築壇三級。聚人午夜行道。康升坐。令人
面西。康先唱阿彌陀佛。次眾人和之。康唱時。
眾見一佛從其口出。連唱十聲則有十佛。若
聯珠狀康云。汝見佛否。如見佛者決生淨土。
其禮佛人數千。亦有竟不見者。後囑眾人。當
於安養起增進心。於閻浮提生厭離心。又云。
汝等此時能見光明。真我弟子。遂放異光數
道而亡。

* 唐并州僧惟岸

惟岸專修十六觀。因出見觀音勢至二菩薩
現於空中。遲久不滅。岸頂禮雨淚而歎曰。幸
由肉眼得見聖容。所恨後世無傳。忽有二人。
自稱畫工。未展臂間聖相克就。已而人亦不
見。弟子怪而問之。岸曰。此豈畫工哉。又曰。
吾之西行乃其時也。弟子有從我者。當明言
之。小童子云。從師而往。岸曰。必能從我。
可歸告父母。父母聞而笑罵之子乃歸寺。香
湯沐浴。於阿彌陀佛前趺坐而往。人或告岸。
岸撫其背曰。汝事吾者。何乃先去。遂索筆焚
香。向所畫菩薩前偈云。觀音助遠接。勢至輔
遙迎。寶瓶冠上顯化佛頂前明。俱遊十方剎。
持華候九生。願以慈悲手。提獎共西行。遂令
弟子助聲念佛。仰目西顧而亡。

* 唐長安尼淨真

淨真住長安積善寺。納衣乞食一生無嗔。誦
金剛經十萬遍專精念佛。顯慶五年染疾。告
弟子云。五月內十度見阿彌陀佛。兩度見極
樂世界寶蓮華上童子遊戲。吾得上品往生。
言訖跏趺而去。光照其寺。

* 唐房翥

翥暴死至陰府。見閻羅王。王曰。據案簿。君曾
勸一老人。念佛已生淨土君承此福。亦合生
淨土。故召來相見。翥曰。先許金剛萬卷巡禮
五臺。未欲往生。王曰。誦經巡禮固為好事。不
如早生淨土。王知志不可奪。乃放還。以此知。
勸人修者非徒往生。又感動幽冥也。

* 唐長安李知遙

知遙善淨土教五會念佛。為眾師範。後因疾
忽云。念佛和尚來也。洗漱著衣。索香爐出堂
頂禮。乃聞空中說偈云。報汝李知遙。成功果
自招。引君生淨土。將爾上金橋。却就床下而
化去。眾聞異香。

* 唐上黨姚婆

姚婆因范行婆勸念阿彌陀佛。臨終見佛菩
薩來迎。告佛言。未與范行婆相別。請佛暫
住。少時佛住空中候范婆至。姚婆立化。

* 唐并州溫靜文妻

靜文妻久患在床。靜文勸以念阿彌陀佛。乃
念佛二年不絕。遂見淨土。乃告靜文言。我見
佛了。後月定去。又以食獻父母云。今得隨聖
往生。願父母及夫專念佛。來西方相見。言訖
而終。前三日見蓮華大如日輪。

* 唐張鍾馗

鍾馗殺鷄為業。忽見一人。緋衣驅群鷄。來叫
云。啄啄四畔。上啄兩目流血。受大痛苦。有
僧為鋪佛像。燒香念阿彌陀佛。兼令鍾馗一
心專念。忽香滿室。安然而終。

* 唐張善和

善和殺牛為業。臨終見牛數頭。作人言云。汝
殺我善和大恐。告妻云。急請僧來救我。僧至
云。十六觀經說。若人臨終地獄相現。至心十
稱南謨阿彌陀佛。即得往生淨土。善和云。便
入地獄也。不暇取香爐。即以左手擎火。右手
拈香。面西專切念佛。未滿十聲乃云。我見阿
彌陀佛從西來與我寶坐。言訖而終。

* 後晉鳳翔僧志通

志通見智者大師淨土儀式。不勝欣抃。不向
西唾。不背西坐。專心修進。後見白鶴孔雀成
行列西下。又見蓮華光相開合于前。通云。白
鶴孔雀淨土境也。蓮華光相託處生也。淨土
現矣。乃起禮佛對佛而終。火化時五色祥雲
環覆火上。

* 國初永明壽禪師

禪師名延壽。本丹陽人。後遷餘杭。少誦法華
經。初為縣衙校。多折官錢。勘之止是買放生
命。罪當死。引赴市。曹錢王使人探之。若顏色
變即斬之。不變來奏。臨斬顏色不變。乃貸命。
遂為僧。於禪觀中見觀音。以甘露灌其口。乃
獲觀音辨才。下筆盈卷。著萬善同歸集宗鏡
錄等。共數百卷。住持雪竇永明。日課一百八
事。精進以修西方。既坐化。焚畢為一塔。有僧
每日遶塔禮拜。人問其故。僧云。我撫州僧也。
因病至陰府。命未盡放還。見殿角有僧畫像
一軸。閻羅王自來頂拜。我問。此僧何人。主吏
云。此杭州永明寺壽禪師也。凡人死者皆經
此處。唯此一人不經此處。已於西方極樂世
界上品上生。王敬其人。故畫像供養。我聞之
故。特發心來此遶塔作拜。以此見。精修西方
者為陰府所重。

* 宋明州僧可久

可久常誦法華經。故號久法華。平生修淨土
業。元祐八年年八十一坐化。三日却還說淨
土事。與十六觀經所說一同。見蓮華臺。皆標
合生者姓名。一紫金臺標云。大宋城都府廣
教院熏法華已生其中。又一金臺標云。明州
孫十二郎合生其中。又一金臺標云。久法華
臺。又一銀臺標云。明州徐道姑臺。語訖復化
去。五年徐道姑亡。異香滿室。又十二年孫十
二即亡。天樂盈空。

* 宋會稽金大公

大公名奭。網魚為業。一日改業。持阿彌陀佛
日萬聲。蔬素修行不曾暫輟。後無疾告家人
云。我見阿彌陀佛與觀音勢至在門前。我今
歸淨土也。次日又云。我已見金蓮華來迎我
矣。索香爐安坐。揑印而化。鄉村遠近聞音樂
異香。終日不散。時政和六年。

* 宋潭州黃打銕

黃打銕本軍中人。打鐵為生每打鐵時。念阿
彌陀佛不絕聲。一日無疾託隣人寫頌印行
廣。勸人念佛。頌云。日夜玎玎璫璫。久鍊成
剛。大平將近。我往西方。即化去。此頌廣行湖
南。人多念佛。

* 宋臨安府仁和吳瓊

吳瓊先為僧後還俗。前後兩娶生二子。屠沽
無所不為。常與人作厨子。每殺鷄鴨等物命。
以手持起叫云。阿彌陀佛子好脫此身去。遂
殺之。連稱佛數聲。每切肉時。一面切一面念
阿彌陀佛。常念佛不輟。教村中人念經修懺。
及勸人念阿彌陀佛。後眼上生瘤。如鷄子大。
乃憂怖造一草菴。分散其妻子。晝夜念佛修
懺。紹興二十三年秋。告村中人云。瓊來日戌
時去也。人皆笑之。將用椀鉢鍋子盡與人。次
日晚報諸道友行婆云。瓊去時將至。盡來與
瓊高聲念佛相助。將布衫當酒飲了。即寫頌
云。似酒皆空。問甚禪宗。今日珍重。明月清
風。端坐合掌念佛。叫一聲佛來即化去。

* 宋荊王夫人

元祐間荊王夫人與婢妾精修西方。唯一妾
懈怠。夫人斥去其妾。悔悟精進。久之謂他妾
云。吾今夜當生西方。是夜異香滿室。無疾而
終。明日同事之妾告夫人云。昨夜夢化去之
妾託致起居云。夫人訓責我修西方。今已獲
往生。感德無量。夫人使我亦夢。乃可信耳。其
夜夫人夢見亡妾。敘謝如前。夫人云。西方可
到否。妾云。可到。但從妾行。夫人隨之。見池
塘廣大。紅白蓮華大小相間。或榮或悴種種
不同。夫人問云。何以如此。妾云。此皆世間發
念修西方人也。纔發一念池內便生蓮華一
朵。若願心精進則華日日敷榮。以至大如車
輪。若願心退轉則華日日萎悴。以至殞滅。次
見一人坐蓮華上。其衣飄揚散去。寶冠瓔珞
莊嚴其身。夫人問云。何人也。妾云。楊傑也。
又見一人坐於華上。妾云。此馬玕也。夫人我
當生何處。妾引行數里許。遙望見一金壇。金
碧照曜。妾云。此夫人化生處。乃上品上品也。
夫人既覺。訪問楊馬所在。則傑已亡。而玕無
恙。是知精進不退者。雖身在娑婆之內。其神
識已在淨土矣。後夫人於生日秉爐焚香。望
觀音閣而立。子孫方具獻壽之儀。已立化矣。

* 宋觀音縣君

縣君姓吳氏。其夫都官員呂宏亦悟佛理。夫
婦各齊戒清修。吳氏有二侍女。亦絕葷血勤
力助為勝業。其一頗好禪理。既病猶怡然笑
話而逝。如委脫然。其一奉戒剋苦。或終月不
食。但日飲吳氏所呪觀音淨水一盞而已。忽
見金蓮捧足者三。又數日見其膝。又數日見
其身。又數日見其面目。其中乃阿彌陀佛。左
右則觀音勢至也。又悉見其堂殿國界。皎如
指掌曉然。知其為淨土。問其詳則云。彼皆
清淨男子經行遊樂無女人也。又問。彼佛如
何說法。云。我得天眼未得天耳。故但見問答
指顧。而不能聞所說也。如是者三年。未甞一
瞬不在目前。忽感疾自言往生乃終。吳氏事
觀音有靈感。每於淨室列置瓶缶數十。以水
注滿。手持楊枝誦呪。必見觀音放光入瓶缶
中。病苦者飲水輒愈。所呪水積歲不壞。大寒
不凍。世號觀音縣君。

* 宋馮氏夫人

夫人名法信。贈少師許珣之女。適承宣使陳
思恭。少多疾。及嫁疾尤甚。醫者以為不可療。
往見慈受深禪師。問愈疾之方。深教以持齋
誦佛。夫人盡去葷血及裝飾之奉衣掃塔服。
專以西方為念。行亦西方也。坐亦西方也。起
居食息亦西方也。語默動靜亦西方也。酌水
獻華亦西方也。誦經行道亦西方也。剎那之
念秋毫之善一以為西方之津梁。十年間無
惰容。心安體健神氣昌盛。人皆尊尚之。一日
忽書偈云。隨緣任業許多年。枉作老牛為耕
田。打疊身心早歸去。免教鼻孔受人穿。族黨
怪之。夫人云。行即歸。何怪之有。乃臥疾。微
有喘息。忽矍然而起云。吾神遊淨土。面禮
阿彌陀佛。觀音左顧。勢至右盻。百千萬億清
淨佛子稽首。慶我來生其國。若宮殿林沼光
明神麗。與華嚴經及十六觀經所說一同。明
日安然化去。家人聞妙香芬馥。不類人間。及
三日荼毘。舉尸如生。
龍舒增廣淨土文卷之五(終)



龍舒增廣淨土文卷第六

國學進士王日休譔

修淨土者。宜隨其所以為善。以資修進之
功。故此卷名特為勸諭。若不識字。全賴慈
仁君子發菩薩心。為彼解說。此布施之大
者。先後之序乃自近及遠。或自急及緩。不
拘其人高卑。

* 勸士人

士人或有未深讀書遂登高科者。有深讀書
終身尚不預薦者。豈非前世所種不同故其
報不同乎。雖然使少年登科涉華。要功業濟
一時福報。亦有時而盡。奉勸後生者。勤於學
問篤於孝友。遠念吾曾高以來。誰其存者。亦
留心此道。日月長而積累之功多。久則自有
可樂。及年高者。當念已往之事皆如夢幻。日
復一日。其誰免者。豈可不急留心此道也。不
問老少。若能轉以化人使更相勸化。現世獲
福。身後必上品生。

* 勸有官君子

有官君子無非前世修種作福故受此報。譬
如春時下種秋乃收獲。若不修福。何緣得此。
然此報有盡。若更修福。行種種方便愛人利
物之事。以此迴向西方。則直出輪迴之外。壽
樂無窮。豈世間福報所能比哉。若切意斯民。
而不忍捨去。且生西方。了生死之後。却來此
世界。現宰官身。以大興功利。何有不可哉。若
能轉以此化人。使更相觀化人。則以己言
重。必樂從之。據大慈菩薩偈。生世可以消災
獲福。身後必上品生。

* 勸在公門者

在公門者當自念。云。彼為有官。我乃事彼。彼
尊我卑。彼逸我勞。奉事常喜得以無虞。或有
觸忤。加之譴責。是我前世所修不及於彼故
至於此。我但小心謹行。以保此身。事無大小。
隨宜方便。目前人見歡悅。必無後患。積善不
已。福及子孫。當思。在公門者。其子孫榮顯必
祖上積德。天道昭明。不可不信。更常念阿彌
陀佛。願生極樂世界。又轉以此化人。使更相
勸化。非徒現世獲福。身後可中上品生。

* 勸醫者

醫者當自念。云。人身疾苦與我無異。凡來請
召。急去無遲。或止求藥。宜即發付。勿問貴
賤。勿擇貧富。專以救人為心。以結人緣。以積
己福。冥冥中自有祐之者。若乘人之急。切意
求財。用心不仁。冥冥中自有禍之者。吾鄉
有張彥明善醫。僧道貧士軍兵官員及凡貧
者求醫。皆不受錢。或反以錢米與之。人若來
召。雖至貧下亦去。富者以錢求藥。不問錢多
寡。必多與藥。期於必愈。未甞萠再携錢來求
藥之心。病若危篤。知不可救。亦多與好藥。以
慰其心。終不肯受錢。予與處甚久。詳知其人
為醫而口終不言錢。可謂醫人中第一等人
矣。一日城中火災周迴爇盡。煙焰中獨存其
居。一歲牛災尤甚。而其莊上獨全。此神明祐
助之明効也。其子讀書。後乃預魁薦。孫有二
三。厖厚俊爽。亦天道福善之信然也。使其孜
孜以錢物為心。失此數者。所得不足以償所
失矣。同門之人可不鑒哉。若常如是存心迴
向淨土。必上品生。若因人疾苦而告以淨土。
則易生信心。使復發大願以廣其傳。以贖宿
譴以期痊愈。必遂所願。若天年或盡。亦可乘
此願力徑生淨土。常如是以化人。非徒身後
上品化生。現世則人必尊敬。而福報亦無窮。
流及子孫矣。

* 勸僧

僧家當自念。云。我為出家人。了達生死。乃本
分事不能如此。遂汨沒俗塵。一日大限到來。
有何倚賴。平日雖有善業。不免逐輪迴去。善
業報盡。又復墜墮不如早修淨土。直脫輪迴。
面見阿彌陀佛。方是出家事畢。如永明壽禪
師長蘆賾禪師萬年一禪師。皆修此道。又轉
以化人。使更相勸化。豈可効彼哉。凡受人
一錢之施一食之供。皆當為說淨土以報其
德。縱彼不信。亦使知之。耳根漸熟。久而自
信。若或便信。其利益大矣。常如此化人。現世
則為人所敬。己之善緣愈見純熟。又能精心
觀想。不久必見佛之真身。此報身盡後必上
品上生。為不退轉地菩薩矣。古語云。此身不
向今生度。更向何生度此身。當常念此意。不
可懈怠。

* 勸參禪者

參禪大悟。遂脫生死輪迴。固為上矣。然至此
者百無二三。若修西方。則直出輪迴。而生死
自如萬不漏一。故予欲勸僧家。上根器者參
禪之外。每日以頃刻之暇修西方。若參禪大
悟。遂超脫輪迴。尚去佛地極遠。更往見阿彌
陀佛。展禮致敬。有何不可。若未得大悟。而壽
數忽盡。且徑往西方。見佛聞法。何患其不大
悟也。若不修西方。不免隨業緣去。雖如青草
堂戒禪師真如喆。皆汨沒輪迴。誠可畏者。詳
見第七卷。若不忽此道。精心修進。仍轉以化
人。使更相勸化人。則以己為名僧。必樂從其
言。其為利益無窮。己必上品上生。

* 勸富者

富者當自念。云。我今生富足。皆由前世修種。
譬如今年所食之穀乃去年所種也。然人生
衣食財祿陰司皆有定數。徐徐營生合有之
數亦自然來。其來之遲乃可延壽。如水淺流
則久也。若急急貪求亦只此數。數外得之則
禍生而去。如水過滿則溢也。宜隨分為生。不
使滿溢。少損濟物以防滿溢。非徒可以享現
世之安。又可種後來之福。仍當念。世間福亦
有盡。若以迴向西方則無盡。況世間富足亦
不能色色如意。唯留意西方。則自有可樂。更
相印施西方文字。以廣勸人。使更相勸化此
為種無窮之福。現世可以消災禳難。鬼神亦
敬而祐之。身後必上品上生。

* 勸貪吝者

得人三千而不以為多者貪也。自費兩千而
遂以為多者吝也。貪吝之失眾人所同而不
自覺。若能去此。方為賢者。如是則善業無不
可為。惡業無不可戒。何則不吝財以為善。不
貪財以為惡故也。若如是以修淨土。必不在
下品生矣。又能轉以化人。使更相勸化人。則
以己無貪吝之心。必加尊敬而樂從其化。所
化必廣。上品往生復何疑哉。生前之福報亦
可立而見矣。此不可以言盡。行者當自知之。

* 勸孝子

長蘆𦣱禪師作孝友文百二十篇。前百篇言
奉養甘旨為世間之孝。後二十篇言勸父母
修淨土為出世間之孝。蓋世間之孝一世而
止。猶為孝之小者。出世間之孝無時而盡。以
父母生淨土。福壽不止如恒河沙劫。此莫大
孝也。父母存而不能以此勸勉。他日徒傷其
心徒為厚禮。亦何益乎。若又能轉以化人。使
更相勸化。以此功德。資父母之福壽。厚父母
之善報。佛不阻眾生之願。此意必可遂矣。上
品上生者先言孝養父母。吾能推是心以為
孝養。其往生品第可見矣。

* 勸骨肉恩愛者

骨肉恩愛者當自念。云。大慈菩薩有偈云。骨
肉恩情相愛。難期白首團圓。幾多強壯亡身。
更有嬰孩命盡。勸念阿彌陀佛。七寶池中化
生。聚會永無別離。萬劫長生快樂。不能如是。
徒為好衣以華其身。美食以悅其口。一旦分
離無著力處。故生前宜相勸以念佛。若又能
轉以化人。使更相勸化。是不徒使己之骨肉
有無窮之恩愛。亦使他人骨肉有無窮之恩
愛。其福報豈有窮盡。必中上品生。

* 勸婦人

婦人當自念。云。據佛所言。慾心重者受婦女
身。是已非善業。若不自省。更加疾妬貪慾。業
緣轉深。果報可畏。若能迴心懺悔絕其非念。
仁慈以待婢妾。溫和以禮上下。常念阿彌陀
佛。發願云。願我黑業日消。白業日長現身清
淨。內外輕安。此世之後永不復受女身。使念
念不斷。念自純熟。定生極樂世界。若轉以化
一家及婢妾及宗族親戚。其福報無窮。必上
品生。觀荊王夫人傳可見矣。在第五卷。

* 勸僕妾

為僕妾者當自念。云。我前世不曾修福故至
貧賤。人受安逸。我當勤勞。人享美味。我食麁
糲。人服輕細。我著麁惡。此皆前世業緣。已往
者不可悔。自此之後。當念善改過。忠直勤
謹。小心奉事。以保此身以種後福。常念阿彌
陀佛。念念不絕。念自純熟。定生極樂世界。又
以化其同類。使更相勸化。則福報無窮。必中
上品生。

* 勸農者

為農者當自念。云。農業雖為務本。然耕田種
地。殺害微細物命。亦不為少。此雖無可奈何。
若能委由全護懺悔前失。常念阿彌陀佛。發
大願云。願我見佛得道之後。先度耕種以來
一切所殺微細眾生。次度一切冤親眾生。常
作此念。使念念不絕。念自純熟。定生極樂世
界。若轉以化人。使更相勸化。現世獲福。身後
必中上品生。

* 勸養蠶者

養蠶者當自念。云。蠶為絲以為人衣。此固世
間常理。然亦是殺害物命。世人以為。馬鳴菩
薩考於藏經。本無此說。唯說佛訓弟子。不得
衣綿絹及用皮為鞋履。為殺物命而得。人既
以養蠶為業。豈可不知慚愧。當常懺悔念阿
彌陀佛發大願云。願我見佛得道之後。盡度
養蠶以來所殺一切蠶命。使念念不絕。念自
純熟。亦生極樂世界。若轉以化人。使相勸化。
現世必獲福報。身後亦中品生。

* 勸商賈

為商賈者當自念。云。平生販賣寧無欺偽。若
是疋帛。皆由蠶命而得。不可謂全無過惡。一
旦命盡。隨業緣去。不如懺悔為善。隨分營生。
命若多財自然漸有。命若少財多得亦失。況
人生財數有限。急求而數滿則致早終。緩求
而來遲則可延壽。宜以此存心。當念阿彌陀
佛。願見佛得道之後。先度一切與己交涉眾
生。次度一切冤親。次度一切有緣無緣眾生。
如此念念不絕。念自純熟。定生極樂世界。若
轉以化人。使更相勸化。現世獲福。身後必中
上品生。

* 勸工匠

為工匠者當自念。云。我為工匠。或為人造屋
宇。或為人作器用。此雖為善業。然以前世不
曾修種故。今生自不富足。所造之屋乃他人
居。所作之器乃他人用。若不如是。衣食虧闕。
當隨分為善。為人造作之時。物不過望事。則
盡心。此亦種福。常念阿彌陀佛。用斧斤時。亦
一心常念。使念念不絕。念自純熟。定生極樂
世界。若轉以化人。使更相勸化。現世獲福。身
後必中上品生。

* 勸多屯蹇者

多屯蹇者勿怨天勿責人。皆己之業緣所致。
若見人歡喜者得歡喜報。惱害人者得惱害
報。行方便者得如意報。阻難人者得齟齬報。
種種皆本於前世之所為。如影隨形。如響應
聲。是今生所以多屯蹇者。乃前世不為善事。
不作福業。已往者既不可悔。自此以後。當勤
懺悔常念阿彌陀佛。非徒可以消除宿障。又
可增長善緣。後世生極樂世界。無復有此屯
蹇矣。莫言後世遠。閉眼即是。若轉以化人。使
更相勸化。現世獲福。身後必中上品生。

* 勸骨肉怨憎者

骨肉怨憎者當自念。云。我以前世惡業故招
此報。或殺彼命。或負彼債。或惱害彼。若作善
緣。必不至此。若能懺悔宿業。痛自責己。不復
與人為惡。常念阿彌陀佛。以解怒心。以消惡
緣。願生極樂世界。與己相聚者皆諸上善人。
無復有此患也。若轉以化人使相勸化。現世
可獲福報。身後必中上品生。

* 勸漁者

漁者當自念。云。魚生水中無害於人。我乃巧
計取之圖以販賣。以養我命以活家眷。魚在
水中亦有眷屬。腹中多子。皆是性命我乃殺
害。其罪無量。若能改業此為上也。若未能猝
改。且勿殺魚細命多螺蛤鱔鼈等難死之物。
常念阿彌陀佛。懺悔發大願云。願我見佛得
道之後。盡度從生以來一切所殺物命。皆生
淨土。念念不絕。念自純熟。亦生極樂世界。若
轉以化人。使更相勸化。現世可除災獲福。身
後亦不在下品下生。

* 勸網飛禽者

網飛禽者當自念。云。飛禽在林野與空中。無
害於人。我貪其肉。多方巧取。我愛性命。他亦
有命。我愛骨肉。他亦有子。若能改業。此為上
也。若未能改。且勿殺物小命多生抱子者。常
念阿彌陀佛。懺悔發大願云。願我見佛得道
之後。盡度從生以來一切所殺物命。皆生淨
土。念念不絕。念自純熟。亦生極樂世界。若轉
以化人。使更相勸化。現世可除災滅罪。身後
亦不在下品下生。

* 勸為厨子者

為厨子者當自念。云。我前世不修福業。今世
貧困。又烹炮切割眾生。雖非自己親殺。然亦
罪重。若能改業。固為上也。如不能。慎勿親
殺。常念阿彌陀佛。懺悔為善事。發大願云。願
我得道之後。盡度從生以來一切所殺物命
一切所切割之眾生。皆生淨土。念念不絕。念
自純熟。亦生極樂世界。若轉以化人。使更相
勸化。現世可除災滅罪。身後亦不在下品下
生。

* 勸作福者

種種作福固為善矣。然世間之福其報有盡。
為其不出輪迴之外也。若以迴向西方。則直
出輪迴之外。其報豈有盡耶。予為此特勸者。
半是不識字人。全賴作福者。以菩薩之心為
心。為彼解說。如暗者得燈迷者得路。以此法
門廣作布施。使人人知之。人人皆脫離輪迴。
其福報萬萬劫無盡。已於極樂世界必上品
生。豈世間福報所能比哉。

* 勸誦經人

凡誦經人。或持齋戒人。固為善業。後世必受
福報。無可疑者。然此報有盡。不能脫離輪迴。
若更修西方。即超出輪迴之外。罪惡人修者
尚得往生。況持齋誦經其生上品必矣。雖然
獨修者其功小。勸人修者其功大。若能廣以
勸人。使更相勸化人。則以己持齋誦經之故。
必信重其言。其功尤大。現世則受恭敬歸依
之報。身後福德豈有盡耶。

* 勸貴人

貴者當自念。云。雖種種如意種種快樂。光陰
迅速幻身難保。古來極貴誰其在者。不如忙
中偷閑。每朝以頃刻之暇修西方法門。現世
可以消災而省業。身後託生於蓮華中。永無
苦趣。常受快樂。豈不美哉。若宋朝文潞公在
京師。與淨嚴禪師。結十萬人淨土緣。王敏仲
楊次公葛仲忱馬東王憑濟川。皆以貴人而
修淨土者。可不念哉。若發大菩薩心。轉以化
人。使更相勸化人。則以己為貴人。皆信重其
言。此遂可以廣行。其為福報豈易量耶。身後
必上品生。若汨沒度時不知修此。一日悔之。
不可及也已。

* 勸大聰明人

大聰明人博學強識。發言成文。下筆成章。固
為世所尊仰。然於吾性分之內。若不相干。莊
子云。所謂明者非謂其見彼。自見而已。所謂
聰者非謂其聞彼。自聞而已。不自見而見彼。
不自得而得彼者。是得人之得。不自得其得。
適人之適。不自適其適。一旦棄去。方知平生
所以留意者。無益於我。雖聰明事業不可以
廢。宜每日挪頃刻之暇留心淨土。若洞曉此
理。惡緣自省。善緣自積。生前已有可樂。若轉
以勸人。使更相勸化人。則以己聰明過人。猶
信此理。必謂此理無可疑者。其說遂可以盛
傳而愈久。是亦菩薩之扶持此教也。他日必
上品生。其為福報豈易量耶。

* 勸賣酒者

賣酒者當自念。云。五穀本以養人。今糜爛為
酒。使人飲之。多為不善。是誰之過。宜常自懺
悔念阿彌陀佛發大願云。願我賣酒以來。一
切壞五穀之罪。悉以消滅。見佛得道之後。盡
度脫。所用為酒五穀種蒔之時。一切所殺微
細眾生。及一切致力眾生。及一切飲酒之人。
使皆生淨土。如是念念不絕。念自純熟。定生
極樂世界。若轉以化人。使更相勸化。現世則
可以滅罪而長福。身後必中品生。

* 勸開食店者

開食店者當自念。云。我以眾生之肉。割切烹
炮。謀利養生。我有骨肉。欲安欲樂。我養生之
業。乃由殺眾生。而得極為惡業。若能改業。此
為上也。若未能改。且省去鱔魚螃蠏螺蛤等
難死之物及微細命多之物。隨分用肉。此為
次也。若又未能。且常念阿彌陀佛。遠勝不念。
次懺悔發大願云。願我見佛得道之後。盡度
從生以來一切所殺眾生及一切所用之肉眾
生。使皆生淨土。念念不絕。念自純熟。亦生極
樂世界。若轉以化人。使更相勸化。現生則可
消滅罪業。身後福報無窮。

* 勸屠者

屠者當自念。云。人貪其肉故養物命。我貪其
利故殺物命。殺彼物命。以養我身。以活我家。
我有骨肉。欲安樂無疾。彼物性命。我乃殺之。
其罪無量。若能斷除屠業。此為上也。若未能
斷除。且從減省。此為次也。若又未能。且常念
阿彌陀佛。遠勝不念。次懺悔發大願云。我見
佛得道之後。盡度從生以來一切所殺眾生。
使皆生淨土。如此念念不絕。念自純熟。亦生
極樂世界。若轉以化人。使更相勸化。現世則
可消除惡業。身後亦福報無窮。

* 勸在風塵者

在風塵者當自念。云。生為婦人。已非善業。況
我處風塵。其業不善甚矣。若能省悟斷除婬
業。此為上也。如未能斷。常念阿彌陀佛發大
願云。願我惡業日消。善業日長。衣食粗足。早
離此門。見佛得道之後。盡度一切因我為婬
之人。使皆生淨土。念念不絕。念自純熟。定生
極樂世界。若轉以化人。使更相勸化。現世必
除災滅罪。身後亦福報無窮。

* 勸罪惡人

有罪惡人當自念。云。我平生罪惡既多。一旦
閉眼之後。當奈之何。須急懺悔迴心。念阿彌
陀佛。發大願云。願我見佛得道之後。盡度從
生以來一切所害之人。使皆生淨土。念念不
絕。念自純熟。則可漸除惡業增長善緣。定生
極樂世界。若能轉以化人。使更相勸化。非徒
現世可以滅罪。身後亦福報無窮。

* 勸病苦者

殺眾生者得命短報。隨喜殺者得煩惱報。若
病苦者。乃殺生之餘報。食肉之正報。亦惱害
眾生之正報。善惡於人。如影隨形。不可免離。
故疾苦者當自責云。我以惡緣故至于此。常
念阿彌陀佛。發誓願。不復為惡。不復殺生。不
復惱害一切眾生。願此身早離病苦。見佛得
道之後。盡度脫前生今世一切所殺之眾生
及一切冤親。使皆生淨土。念念不絕。念自純
熟。定生極樂世界。若轉以化人。使更相勸化。
功力勝時。善報自應。其病苦必愈。身後福報
無窮。

* 勸疾惡欲為神者

世有疾惡者。謂世間為惡人。予力不能治。死
必有神。以痛治之。而不欲生西方。按佛言。神
在六道中。為墮落之數。而西方則超出六道
輪迴。故修西方者。以正直慈悲為本。見於所
為。無非慈悲。若人有罪惡。則憫其愚癡。人有
困苦。則欲其濟拔。是無累於己。而於一切眾
生有大良緣也。為神者以正直嗔恨為本。見
於所為。無非嗔恨。若懲人之過。則加以疾病。
治人之罪。則加以火鑊是有害於物。而於
己則受為神福。盡以嗔恨作業。故墮地獄。自
地獄出。則為蟒蛇蠆蝎之類。無時而超脫也。
昔有二僧同修行。一僧作福而多嗔。一僧常
戒之不從。後多嗔者死。戒之者附客舟至江
上䢼亭。其廟神甚靈。能與人言。客登岸祭神。
神告之曰。與汝同舟僧可來見我。其僧往見
之神乃言曰。我是汝同修行僧。以多嗔故。墮
於此為神。其僧欲見神形。堅不肯。再三欲
見乃露一截蟒形。神又言曰。有人施絹十疋。
可為我作追薦。次於洪州西山上見我。僧如
其言。果於西山上。見死蟒一條長二三里。嗔
恨之報如此。且人有一心虛明湛然如清冷
之水。一起嗔恨。則若投以污穢之物。敗其清
冷甚矣。一起慈悲。則若投以沈檀之香。助其
清冷亦甚矣。人何苦不為慈悲以修西方。必
欲嗔恨而墮於為神。豈不惑哉。

* 勸軍中人

當念。我輩受國家所養。其錢糧綿帛皆自民
力辛苦得之。我輩所以日食飽足衣裝溫涼。
上得以奉親老。下得以養妻兒者。皆國家之
賜。皆生民之力。無事常修整兵器。馳習騎射。
震軍威於可畏。消寇亂於未萌。期於國家安
榮生民休息。每日默念阿彌陀佛千聲。願冥
冥中。資其氣力。壯其軍容。有難則力以禦之。
雖損軀而不顧。無難則靜以鎮之。非貪功而
妄殺。期於國家常安生民常保。而後已。是為
菩薩心。發為將軍行。又能轉以勸人。使更相
觀化。如此則善念純熟。福祿日增。身後必於
淨土中上品生矣。

* 勸惡口者

身口意謂之三業。藏經所云果報多因口業
者。以口易發也。云。昔有人。恨其母送飯來
遲。乃云。生於母腹。不如生於鹿腹。後果託生
於鹿腹中。又有人。以食與之。若不如意則云。
不如與狗。後乃生為狗頭。是皆口業果報也。
所謂惡口者直為穢語矣。惡口果報固已不
佳。若穢語則地獄畜生之報也。世人多不知
此。乃以惡口穢語為常。奉勸。世人力以戒此。
常念阿彌陀佛。以洗滌口業之穢惡。聞人惡
口穢語。亦常念此佛名。以洗滌耳根之穢惡。
願以此生念佛之善業。洗滌累世以來之穢
惡。如此則善念日熟。惡業日消。又能轉以化
人。使更相勸化。則災難可消。福祿可永。身後
必於淨土中上品生矣。

* 勸童男

人家生男。七歲即令入學。蓋欲曉解文義長
大成立。父母之心莫不如是。不知人生難保
少得高年。或遇冤家以致橫死。或與父母宿
為冤業。託生其家。惱害父母。敗壞家產。奉勸
為父母者。兒童方能言時。即語以日念西方
四聖號十聲。大慈菩薩偈一遍。及誦淨土真
言。此止五十九字甚易誦持。若日滿五百遍
或千遍。不一年二年。可足三十萬遍。自六歲
誦起。七歲乃畢。不妨入學習讀。縱此生無冤
惡。亦為此大善。必消災增福。若或有之。因此
持誦。遂得以免。不亦善乎。若不信此言。臨時
悔之無益。孔子曰。不曰如之何如之何者。吾
未如之何也已。

* 勸室女

予見婦女。多因生產而致大病。或致身亡。此
乃與其所生之子前世為冤。故有此報。據藏
經云。拔一切業障根本往生淨土真言云。誦
持此者。阿彌陀佛常住其頂。不令冤家為
害。現世安穩命終任意往生。若滿二十萬遍。
則菩提芽生。三十萬遍。畢竟面見阿彌陀佛。
奉勸。為女子時。在父母身傍。清淨少事。可日
誦西方四聖號各十聲大慈菩薩偈一遍外。
日誦此真言五百遍或千遍。不足一年二年。
可足三十萬遍。能令平生不遭彥子之厄。父
母若驕縱。其女或不信此言。一旦冤債相逢
以為大厄。悔之無及。縱使其女此生無冤。在
父母身傍。先誦此真言三十萬遍種此大善
根。作此大善緣。有何不可。此恩愛之甚善而
大者也。可不勉哉。

* 八八兒口生蓮華

有人養一鸜鵒。俗名八八兒。見僧念佛亦學
念佛。遂捨與僧。此僧常教念阿彌陀佛。後八
八兒死僧為小棺埋之。墓上生蓮花一朵。開
棺看。其根自口中生。人為偈云。有一飛禽八
八兒。解隨僧口念阿彌。死埋平地蓮花發。我
輩為人豈不知。蓋念阿彌陀佛。有誓願云。眾
生念我名號者。必生我國。凡言眾生者。上
自天人下至微細蟲蟻之類皆是。以此觀之。
則此八八兒必生極樂世界為上善人矣。人
而不知人而不修。可痛惜哉。事在潭州城外。
因此名其城門。
龍舒增廣淨土文卷第六(終)


龍舒增廣淨土文卷第七

國學進士王日休譔

參禪者多不信淨土。以謂著相。欲直指人
心見性成佛。此說甚善。極不易到。反成弊
者多矣。今故詳言參禪之弊。且引事跡為
證。與諸修行不知其要者。併舉而言。故此
卷名指迷歸要。

* 青草堂後身曾魯公

宋朝有二青草堂。在前者年九十餘。有曾家
婦人。甞為齋供及布施衣物。和尚感其恩乃
言。老僧與夫人作兒子。一日此婦人生子。使
人看。草堂已坐化矣。所生子即曾魯公也。以
前世為僧。嘗修福修慧故少年登高科。其後
作宰相。以世俗觀之無以加矣。雖然此亦誤
也。何則此世界富貴不長久。受盡則空。又且
隨業緣去。輪迴無有了時。不如且生西方見
佛了生死大事。却來作宰相。故雖入胞胎中
受生。此一性已不昧。所以雖在輪迴世界中。
已不受輪迴。而生死去住自如矣。今未能了
生死。乃念區區恩惠。為人作子。則不脫貪愛。
永在輪迴。其失計甚矣。

* 戒禪師後身東坡

五祖禪師乃東坡前身。應驗不一。以前世修
行故。今生聰明過人。以五毒氣習未除故。今
生多緣詩語。意外受竄謫。此亦大誤也。若前
世為僧。參禪兼修西方。則必徑生淨土。成就
大福大慧。何至此世界多受苦惱哉。聞東坡
南行。唯帶阿彌陀佛一軸。人問其故。答云。此
軾生西方公據也。若果如是。則東坡至此方
為得計。亦以宿植善根。明達過人方悟此理
故也。聞魯直前世為婦人。誦法華經。以誦經
功德故。今世聰明有官職。此隨業緣來者也。
若生西方。豈如是而已哉。

* 哲老後身多憂苦

有哲老者。住京師大剎。四十年不睡。坐禪精
苦。如此坐化。後紙襖亦燒出舍利。中官有以
三十千買一紙襖者。以其有舍利故也。其効
驗已如此。若修西方。必為不退轉地菩薩。即
生死自如矣。却來此世界濟渡眾生。有何不
可。不知修此。乃生大富貴處。一生多受憂苦。
可哀也哉。縱使受大富貴。亦終有盡。依舊輪
迴。或云。以哲老之精修。今生多受憂苦何也。
答云。佛言。假令百千劫。所作業不亡。因緣會
遇時。果報還自受。永嘉大師亦云。了則業障
本來空。未了應須還宿債。以哲老不曾了。得
生死大事。今世生於大富貴處。乃前生願心
也。多受憂苦者。乃因緣會遇而還千百世之
宿債也。若生西方。則宿債不須還矣。何則死
生自如故。雖入一切眾生生死界中。不作濟
渡。一性已不昧。而超脫三界。豈須還宿債哉。
且以哲老之精修。猶不能超脫三界。豈非三
界之岸極高。其苦海極深。其波濤極急。故不
易超脫乎。修西方而超脫者伏佛力也。有佛
而不倚仗。猶窮賤餓人見富貴者而不倚仗。
哀哉。

* 古老後身耽富貴

有惠古長老。先住舒州太平。次住浙東大剎。
亦名行尊宿也。死而生於宰相家。後生登高
科。世固以為榮矣。然此甚失計也。何則前世
齋戒。今世食肉。必以食肉為美矣。前世清修。
今世近色欲。必以色欲為美矣。前世恬靜。今
生享富貴。必以富貴為美矣。譬如入泥一步。
深如一步。奈之何哉。楞嚴經云。聞所聞盡。盡
聞不住。覺所覺空。空覺極圓。蓋謂所聞之事
盡矣。盡聞其不住也。故世間雖享快樂。其如
不住何不住則過去。過去則不能久也。又覺
其所覺者皆歸於空。空則無實矣。誠能於此
空而覺之則真覺之誠極圓。而無復墜墮也。
使古老而悟此理。必不住宰相家。縱未能悟
明真性。且修西方以脫去輪迴可也。楞伽經
謂。世間修行人如澄濁水。澄之雖清。未去濁
脚。攪之復濁。古老之謂也。如生西方見佛得
道。復來生此世界。則若刷去濁脚純為清水。
雖攪之不復濁矣。故雖名行尊宿。亦不可不
修西方。古老足以鑒矣。

* 西方如現受官

譬如人有一官而不受。必欲修學為大魁。其
志固美矣。然大魁不可必得固。不若且受其
官。一向修學。如得大魁。則若錦上添花。若不
得之。不失其為官人。修西方者且受官之謂
也。一向修學者。兼以參禪方謂也。不得大魁
者。參禪未悟之謂也。不失其為官人者。直脫
輪迴。大受快樂之謂也。既生西方見佛聞法。
烏有不大悟哉。故西方之說誠不可廢。

* 三菩薩修兜率

智者十疑論云。三菩薩修兜率。一名無著。二
名世親。三名師子覺。若云先生兜率見彌勒
者即來相報。師子覺先亡數年無報。次世親
亡三年乃來報云。天日長。我生兜率。禮彌勒
佛。聽其說法。即來相報。已三年矣。問師子覺
如何。云。生兜率外院。戀著天樂。即不曾見
佛。且以菩薩而修。兜率猶有戀著不見佛者。
此輪迴之根本。是知兜率難修有墜。非比西
方易修無墜也。智者又云。有見釋迦佛而不
得道者。若修西方見阿彌陀佛。無不得道。則
釋迦佛與阿彌陀佛。其願力功德威神小大
固不同矣。故大慈菩薩云。十方三世佛阿彌
陀第一。念其名號。消一切罪。遂生淨土。宜哉。

* 法華尼後身作官妓

歐陽永叔知頴州。一官妓口氣作蓮華香。有
僧知宿命言。此妓前世為尼。誦法華經三十
年。一念之差遂至於此。問妓云。曾讀法華否。
答曰。失身於此。何暇誦經。與以法華。則讀誦
如流。與之他經。則不能讀。以此知僧言可信
矣。使此尼知西方法門。則上品上生可也。不
知而墜墮於妓。可不哀哉。以此知。能用西方
法門教人者。其濟拔之功大矣。福報豈易量
哉。

* 十二緣圖






<img:>







* 三界六道輪迴圖






<img:>







無明謂暗昧真性。行謂動作。識謂魂識。

　　自阿鼻大地獄至他(長行寫者是十二因緣圖短行寫者是三界六道圖)。

名謂受想行識。色謂色身。六入謂六根。

　　化自在天。皆名欲界。

觸謂觸六根者。因暗昧真性故。不能寂。

　　以有情欲也。上有色。

然不動。乃生魂識。因有名色。遂有六入。

　　界。止有色身無男女。

因六入故有觸。因觸故受。因受故愛。因。

　　之形。又上有無色界。

愛故取。因取故常有。之因此復受生。因。

　　亦無色身。止有魂識。

生故有老死相牽。緣不斷故名十二緣。

　　如鬼神。此總名三界。

　觀此豈可迷於他塗而不修西方。
龍舒增廣淨土文卷第七(終)



龍舒增廣淨土文卷第八

國學進士王日休譔

極樂世界雖去此百萬世界。論其迹則不
勝其遠。然佛之慧性含虛空世界。故無所
不在。是以一切眾生舉意動步。皆在佛之
性中。至心懇切。無不應驗。故此卷敘現世
感應。

觀音感應記云。饒州軍典鄭鄰死至陰府。以
誤追來放還。閻羅王告云。汝還人間。勉力為
善。汝見人殺生。但念阿彌陀佛與觀世音菩
薩。彼得受生。汝亦得福。由此推之。足以見念
阿彌陀佛。誠可薦拔亡者。可增延福壽。不特
身後生西方而已。

* 陳企念佛却鬼

予同郡望江陳企嘗妄殺人。後見鬼現。企畏
懼。急念阿彌陀佛。鬼不敢近。企念佛不已。鬼
遂不現。後常念佛。臨終坐化。後半年附本家
孫女名妙光云。我因念阿彌陀佛。已生極樂
世界。舉動言語一如平生。親戚相知皆來看。
至兩三日家人云。惜乎爾在生時。不曾傳得
喜神供養。企遂現。儼然如平生。唯面帶少顏。
蓋西方長生不老。其頭如佛之螺髻。蓋成佛
漸也。望江土人周憲叔為予言之。

* 鄒賓王念佛夢覺

予嘗勸鎮江士人鄒賓王。以西方說。且言。若
無間暇。但早晨合掌。向西念南謨阿彌陀佛
十遍亦得。賓王信之。其夜遂夢。與一士人同
赴法正。恐懼間遂念阿彌陀佛至十聲乃覺。
豈非佛以此堅其信心乎。

* 張繼祖念佛薦亡

予嘗與鎮江士人張繼祖。言西方事。繼祖信
之。其乳母死多。為念阿彌陀佛追薦。一夜夢
其乳母。借背子衣之來謝繼祖而別去。此念
佛追薦之效也。

* 劉慧仲念佛安寢

予舊相識劉仲慧湖州長興人。以夜夢多恐
懼。予勸以念阿彌陀佛。慧仲至誠聲念一百
八遍。當夜遂安寢。次日如前念誦。自此皆得
安寢。以此見佛力廣大無所不可。此予序所
謂安靜形神者也。

* 阮嫂念佛眼明

予同郡懷寧縣營田莊有阮念三。嫂患兩目
將盲。常念阿彌陀佛。遂得開眼。此予親見
之。

* 閻羅王勸婆念佛

鎮江金壇縣株林村蔣婆年七十許。死至陰
府。命未盡。當還。閻羅王問云。汝能念經否。
對云。不能。王云。汝不能念經。但念阿彌陀
佛。既放還。蔣婆謂。閻羅王教我念佛。更無可
疑。故常念此佛名。近百二十歲方終。其生淨
土必可必矣。豈非以其念佛而又延壽乎。何
其壽之多也。金壇士人弱延芝為予言之。

* 邵安撫念佛脫難

晉江邵彪字希文。為士人時。夢至一官府。人
皆稱安撫。彪自喜曰。豈非予及第後作安撫
乎。行至前見一官員。問云。汝知汝未及第因
否。對云。不知。令引彪去看。見一大鑊煮蛤
蜊。見彪乃作人聲叫彪姓名。彪遂念阿彌陀
佛。方念一聲。蛤蜊皆變作黃雀飛去。彪後果
及第至安撫使。以此見。殺生阻人前程。不可
不戒。又見佛力廣大。不可不敬。官職自有定
分。不可苟求。

* 念佛風疾不作

予近附舟至鎮江。閘中𨷂水不能行。乃於金
山借四經。即阿彌陀經也。欲校勘刊板廣傳。
舉筆之時。右手有風。其指自掉。寫字不便。予
乃舉指。念阿彌陀佛與觀世音菩薩數聲。禱
告乞除風疾以成就寫此經。禱畢指遂不掉。
以至終帙無恙。以此見佛。與菩薩只在目前。
但人信心不至耳。

* 夢中念佛脫恐懼

予於夢寐中有恐懼。時念阿彌陀佛與觀世
音菩薩。未嘗不即安穩。或即覺惺。足以見佛
與菩薩。威神之速如此。但辨信心。效無不應。

* 念佛屋不壓死

有一老婦雙瞽。令小兒牽行。常念阿彌陀佛。
一日息於舊屋之下。屋忽傾倒。小兒走去。老
婦在下。乃有二木相拄護於老婦之上。得不
壓死。此念佛之效也。妙定居士為予言之。

* 念佛痁疾遂愈

有官員李子清。寄居秀州。頗好道家。嘗從學
於予。前年久苦痁疾。予告之云。但恐子清不
信。若信之必效。予乃授以一方。令臨發時專
念阿彌陀佛而服此藥。子清從之。其日遂愈
八分。次日復如是遂全愈。子清由是篤信佛
理。常以淨土文置於袖中。

* 念佛痼疾皆愈

梁氏女兩目俱盲。念阿彌陀佛三年。繫念不
絕。雙目開明。又馮氏夫人亦念佛。久病遂愈。
見第五卷。

* 繡佛舍利迸出

贛州廉中大夫恭人繡丈六身阿彌陀佛。繡
方及半。舍利迸出。其親戚鄭逢原為予言之。

* 佛像常有舍利

真州鍾離少師宅。自任氏夫人修西方。雕阿
彌陀佛像長四寸八分。龕飾甚嚴。常頂載行
道。其像眉間常迸出舍利。大如黍米光彩照
人出寶珠集。

* 夢佛遂得聰辯

隋慧思禪師因夢阿彌陀佛與之說法。其後
聰辯過人。祥瑞不一。出往生傳。

* 念佛治病得愈

近年秀州一僧常念阿彌陀佛。為人治病。有
病者請往常得痊愈。秀州人皆能言之。

* 念佛孫兒免難

予鄉村落間有一老人。每有事。必合掌至額。
念阿彌陀佛。其孫兒方二三歲。因隨母至田
野。忽失之。老人尋訪不見。後數日人告之云。
在溪外。果尋得之。見足跡。遍於灘上。其溪甚
深。不知此兒何緣過。彼又久而無恙。人以為
其祖至誠阿彌陀佛所感也。
龍舒增廣淨土文卷第八(終)



龍舒增廣淨土文卷第九

國學進士王日休譔

十六觀經云。上品上生者。讀誦大乘經典。
解第一義。然則修上品者佛之深旨不可
不知。今淺者尚不能知。況其深乎。故此卷
自淺及深切於日用者皆載焉。名曰助修
上品。

* 習說

孔子化三千之徒。其要旨不出一部論語。而
首以學而時習之一句。則此一句之義豈不
為急先務哉。蓋學者學其為君子為聖人。習
者如習射習儀之習。學君子聖人者不可驟
爾而至。故必以時而漸習之。若學寬大。則於
褊隘時習之。若學溫和。則於忿怒時習之。若
學恭敬。則於傲慢時習之。若學良善。則於狼
戾時習之。若學辭讓。則於忿爭時習之。若
學勤敏。則於懈怠時習之。然則所謂時習者。
當其事之時而習則不虛習矣。其習必成。成
則自有可喜。故曰不亦悅乎。能悟此理。則盡
論語中所言之善皆可以盡。是知。以此一句
冠于一書之首者深有意也。修西方而進乎
道者尤貴乎習。故此不可不知。

* 葛守利人說

大觀間一官員買靴於京師市中。見一靴甚
大。乃其父送葬者。問其所得之由。答云。一官
員携來修整。問何時來取。遂往候之。果見其
父下馬留錢取靴。其子拜。不顧復乘馬去。其
子追隨二三里許將不及。乃呼曰。我與父生
為父子。何無一言以教我。其父曰。學葛繁。
問。葛何人。曰。世間人。遂訪問所在。其時為
鎮江大守。乃往見之言其故。且問。葛何以見
重於幽冥如此。答曰。予始者日行一利人事。
其次行二事。又其次行三事。或至十事。于今
四十年。未嘗一日廢。問。何以利人。葛指坐間
脚踏子云。若此物置之不正。則蹙人足。予為
正之。亦利人事也。又若人渴。予能飲以一盃
水。亦利人事。惟隨事而利之。上自鄉相下至
乞丐。皆可以行。唯在乎人而不廢耳。其子拜
而退。葛後以高壽坐化而去。觀此則利人之
事不可不勉。害人之事豈可為哉。所謂愛人
利物之謂仁者。葛得之矣。葛兼修淨業。以是
迴向。後有僧神遊淨土。見葛在焉。

* 施報說

儒家言施報。佛家布施果報其實一也。佛言。
欲得穀食。當勤耕種。欲得智慧。當勤學問。欲
得長壽。當勤戒殺。欲得富貴。當勤布施。有四。
一曰財施。二曰法施。三曰無畏施。四曰心施。
財施者。以財惠人。法施者。以善道教人。無畏
施者。謂人及眾生當恐懼時。吾安慰之使無
畏。或教以脫離恐懼。使之無畏。心施者。力雖
不能濟物。常存濟物之心。佛以孝養父母亦
為布施。是凡施於外者皆為布施。故為下而
忠勤事上。為長而仁慈安眾。為師而謹於教
導。為友而誠於琢磨。一言一話之間必期有
益。一動一止之際必欲無傷。種種方便利物。
勿使有所損害。皆布施也。所為如此。存心又
如此。後世豈得不獲富貴之報。古語云。人
人知道有來年。家家盡種來年穀。人人知道
有來生。何不修取來生福。是今生所受之福
乃前世所修者。猶今歲所食之穀乃前歲所
種者。人不能朝種穀而暮食。猶不能旋修福
而即受。所以穀必半歲。福必隔世也。孔子
謂。貨惡其棄於地。不必藏於己。力惡其不出
於身。不必為己。老子謂。既以為人。己愈有。
既以與人。己愈多。皆布施之謂。曾子謂。出乎
爾者反乎爾。老子云。天道好還。皆果報之謂。
是儒道二教皆言施報。但不言隔世爾。所謂
愛人者人常愛之。敬人者人常敬之。災人者
人必反災之。皆現世之施報也。知是以修淨
土滋培善根多矣。

* 至人延年說

予嘗聞。至人云。人生衣食財祿陰司皆有定
數。若儉約不貪則可延壽。奢侈過求受盡則
終。譬如人有錢一千。日用一百則可十日。日
用五十可二十日。若恣縱貪侈立見敗亡。則
若一千之數一日用盡。可不畏哉。易稱。天地
之數五十有五。所以成變化而行鬼神。是天
地之大變化之妙鬼神之粵。猶不乖於數。況
於人乎。或謂。人有廉儉而命促貪侈而壽長
者何也。廉儉而命促者當生之數少也。若更
貪侈則愈促矣。貪侈而壽長者當生之數多
也。若更廉儉則愈長矣。且天地於人無私。何
謂當生之數有多少乎。此皆前世所為耳。故
曰。要知前世因。今生受者是。唯現世多為吉
善則增福壽。故曰。神之聽之介爾景福。現世
多為罪惡則減福壽。故曰。多行不義必自斃。
且修淨土者。固不在福壽之多。然損福壽之
事則是薄德耳。豈可不戒哉。增福壽之事則
是厚德耳。豈可不勉哉。

* 食肉說

佛告大慧菩薩云。有無量因緣。不應食肉。我
今為汝略說。謂一切眾生從本以來。展轉因
緣常為六親以親想。故不應食肉。不淨氣分
所生長。故不應食肉。眾生聞氣悉皆恐怖。故
不應食肉。令修行者不慈殺。故不應食肉。凡
愚所嗜臭穢不淨無善名稱。故不應食肉。令
諸呪術不成就。故不應食肉。以殺生者見形
起識深味著。故不應食肉。彼食肉者諸天所
棄。故不應食肉。令口氣臭。故不應食肉。多惡
夢。故不應食肉。空閑林中虎狼聞香。故不應
食肉。令人飲食無節量。故不應食肉。令修行
者不生厭離。不應食肉。我常說言。凡所飲食。
作食子肉想。作服藥想。不應食肉。聽食肉者。
無有是處。大慧。凡諸殺者。為財利故殺生
屠販。彼諸愚癡食肉眾生。以錢為網而捕諸
肉。彼殺生者。若以財物。若以釣網。取彼空行
水陸眾生。種種殺害。屠販求利。大慧。亦無不
教不求不想而有魚肉。以是義故不應食肉。
佛復說偈略云。為利殺眾生。以財網諸肉。二
俱是惡業。死墮叫呼獄。若無教想求。則無三
淨肉。彼非無因有。是故不應食。酒肉葱韮蒜。
悉為聖道障。食肉無慈悲。永背正解脫。及
違聖表相。是故不應食。眾生肉本非所食之
物。以耳聞目見慣熟。不知其非。如能斷肉。固
為上也。如不能斷。且食三淨肉而減省食。若
兼味且去其一。如兩飡皆肉。且一飡以素。人
生祿料有數。若此自可延壽。如早晨食素。其
利甚多。一省業緣。二可清淨。三不妨善業。四
至晚食葷時。不至厭此而欲彼。如此自可延
壽。若以食素為難。宜以食葷之費為素食。則
易行而可持久。若縱口腹之欲。亦無了期。語
曰。世上欲無刀兵劫。須是眾生不食肉。斯言
可不畏哉。不免食三淨肉者。次日可為所食
之肉眾生。念西方四聖號并真言。以資薦往
生。庶幾可釋冤滅罪。據閻羅王告鄭隣之言。
則至誠念四聖號以追薦者。必得往生。詳載
在第八卷。三淨肉。不見殺。不聞殺。不疑為己
殺。及自死。鳥殘。為五淨肉。

* 戒殺盜婬說

楞嚴經佛謂。想愛女色。心結不離。故有婬慾。
則諸世間父母子孫相生不絕。是等則以欲
貪為本。貪愛血味。心滋不止故。有食肉則諸
世間卵化濕胎隨力強弱遞相吞食。是等則
以殺貪為本。以人養羊。羊死為人。人死為
羊。食餘眾生亦復如是。死死生生互來相噉。
惡業俱生窮未來際。若此則以盜貪為本。汝
負我命。我還汝債。以是因緣。經百千劫常在
生死。汝愛我心。我憐汝色。以是因緣。經百千
劫常在纏縛。此殺盜婬三者為之根本。以是
因緣。惡業果報相續不已。如西方淨土。受清
淨身。不因婬欲而生。食清淨食。不因殺害而
得友清淨人。不因染著而交。是皆脫去此等。
然修上品者此等亦不可不知。

* 飲食男女說

飲食男女人之大欲存焉。制之若無。斯為聖
人。節而不縱。可為賢人。縱而不節。可為下
愚。蓋此二者皆造業之所。殺生以資口腹。非
造罪而何。婬慾以喪天真。非造罪而何。況二
者更相助發。因美飲食則血氣盛。血氣盛則
婬慾多。婬慾多則反損血氣。血氣損則又賴
飲食以滋補。是二者更相造罪也。若欲省口
腹。必先節婬慾。若能節婬慾。即可省口腹。此
乃安身延年之道。若能節而絕之。則麁糲亦
自美矣。若縱之則人生受用之數有限。限盡
則早終也。慈覺禪師云。飲食於人日月長。精
麁隨分塞飢瘡。纔過三寸成何物。不用將心
細校量。若能如是思省。自可省口腹矣。務實
野夫云。皮包骨肉并尿糞。強作嬌嬈誑惑人。
千古英雄皆坐此。百年同作一坑塵。若能如
是思省。自可省婬慾矣。果了得此二者在生
何由有疾病夭折。身後何由有地獄畜生。雖
不免此。而修淨土亦脫去輪迴。然修上品者
不可不戒此。

* 貪折前程說

有官員二人。求夢於京師二相廟中。以問前
程。其夜一人夢見有人持簿一扇。揭開版云。
此汝同來之官人前程也。視之。乃自小官排
至宰相。仍有句之者。其官員問云。句之者何
也。持簿者答云。此官人愛財。世間不義取一
頃。此間句一頃。若急改過。尚可作監司。其人
聞之。更不敢妄取財。其後果至監司。又何仙
姑在世間。有一主簿。家忽有天書降。為不識
字畫。乃往見仙姑問之。仙姑設香案。拜而後
看。看畢微笑。主簿云。持來拜問。何故乃笑。
仙姑云。天書言。主簿受金十兩。折祿五年。以
此觀之。不義之財誠可畏也。移是心於淨土。
其熟善緣多矣。

* 福慧說

人不可不兼修福慧。種種利物。常行方便。作
一切善。戒一切惡。所謂修福也。知因果識罪
福。觀釋氏書內明性理。觀儒家書外明世道。
所謂修慧也。修福得富貴。修慧得明了。修慧
不修福。明了而窮困。修福不修慧。富貴而愚
癡。福慧若兼修。富貴而明了。二者皆不修。愚
癡而窮困。佛以福慧兼修故謂之兩足尊。謂
福慧兩足也。昔有二人同修行。一人專修福。
一人專修慧。經數世後。專修福者因受福而
作惡墮於象中。以有餘福。人乘之以戰。有勝
敵之功。國王賜以瓔珞。其專修慧者得阿羅
漢果。以不曾修福故。為僧而乞食。多不得
之。故偈云。修福不修慧。象身掛瓔珞。修慧不
修福。羅漢應供薄。此福慧所以不可不兼修
也。必不得已。寧使慧勝於福。莫令福勝於慧。
若慧勝於福。則知罪福而戒慎。故無墜墮。若
福勝於慧。則因受福而作惡。故有墜墮。楞伽
經云。受現在樂種未來苦是也。偈云。兼修福
與慧。又復念阿彌。九品蓮花裏。第一更何疑。
齋戒明了人修者必上品上生故也。又偈云。
雖修福與慧。不知念阿彌。未得阿羅漢。輪迴
無了時。在此世界修行得阿羅漢果。方脫輪
迴故也。

* 習慈說

觀世音菩薩謂。萬善皆生於慈。老子言三寶。
以慈為首。儒家言五常。先之以仁。其意皆同。
人有多嗔怒者。蓋不思此意。未言害物造業。
先自損氣傷和人若能到慈仁之境。方知嗔
怒不佳。當其在嗔怒中。則不自知其苦。正如
行荊棘中趍一大廈安居之所也。方其矯宿
性之嗔怒。如行荊棘中。及習成慈仁。則如入
大廈安居矣。此不可以言盡。但當嗔怒時。習
之久久自有可喜。釋道二教固已戒嗔。儒家
亦然。桓魋欲害孔子。孔子曷嘗嗔乎。臧倉毀
隔孟子。孟子曷嘗嗔乎。韓信不報胯下之辱。
安國不怨溺灰之言。此皆為可師法。況凡待
貧下御僕妾詆忤己者。易致嗔怒。尤當戒謹。
蓋彼亦人也。但以薄福而事我。豈可恣其情
性而造惡業哉。究而言之。慈和者於自己大
得便宜。藏經云。今生見歡喜者。前世見人歡
喜故。此慈和之所致也。修淨土者烏可不以
是為心哉。如一切眾生為大罪惡。亦勿生嗔
以污吾清冷之心。念彼以愚癡故爾。使有智
慧。必不為此。當生憐憫其愚癡之心。故曾子
曰。如得其情。則哀矜而勿喜。如是以修淨土。
其圓熟善根甚矣。

* 為君子說

人皆可以為君子。而不肯為君子。不須為小
人。而必欲為小人。若誠信恭敬。若溫和方正。
若推賢揚善。若隨宜利物。凡此之類皆君子
之事也。為之亦不難者。人不肯為何哉。若欺
詐傲慢。若麁暴諂曲。若說短揚惡。若縱意害
物。凡此之類皆小人之事也。為之又何利益。
人必為之何哉。為君子則人喜之。神祐之。禍
患不生。福祿可永。所得多矣。雖有時而失命
也。非因君子而失。使不為君子亦失矣。命有
定分故也。為小人則人怨之。神怒之。禍患將
至。福壽以促。所失多矣。雖有時而得命也。非
因為小人而得。使不為小人亦得矣。命有定
分故也。孔子謂。不知命無以為君子。小人不
知天命。又謂。得之不得曰有命。能審此理。所
謂君子羸得為君子。小人枉了為小人。如是
以修淨土。必不在下品下矣。

* 為聖為佛說

子嘗謂。孔子所以為聖人。固非一端。然其要
在於三人行必有我師焉。惡者亦為師。何適
而非師乎。見識如是。烏得不為聖人。又嘗謂。
釋迦佛所以為佛者。固非一端。然其要在於
山中修行時。國王出獵問獸所在。若實告之
則害獸。不實告之則妄語。沈吟未對。國王怒
斫去一臂。又問。亦沈吟未對。又斫去一臂。乃
發願云。我作佛時。先度此人。不使天下人傚
彼為惡。存心如是。烏得不為佛。後出世為佛。
先度憍陳如者。乃當時國王也。若如是以修
淨土。立與諸大菩薩等矣。

* 阿羅漢說

佛言。阿羅漢雖能受天人供。而福及人也劣。
假使有人。百年供養四天下阿羅漢。不如發
菩薩心一日供養佛。蓋佛自無量劫來救度
眾生。無非得福。而福利人也勝。阿羅漢了生
死。遂入涅槃獨善其身。故福及人劣矣。佛又
言。若人有福。曾供養佛。亦勿謂。供佛乃身後
事。近年秀州一僧專念阿彌陀佛。為人禱病
即得痊愈。豈可謂佛不利於生前。既可禱病
則亦可祈福。但恐信心不至耳。若修淨土期
於復來化度者。尤不可無福。故此不可不知。

* 楞伽經說

楞伽經說。淵源理致除一切妄想。此一經有
三譯。其十卷者太繁。四卷雖達磨發揚東彼
所書。譯得大晦。難讀難曉。唯七卷者分明。修
淨土欲上品上生者。須讀誦大乘經典解第
一義。故此不可不知在四字號。

* 二天人說

華嚴經云。人生有二天人隨人。一名同生。二
名同名。天人常見人。人不見天人。此二天人
豈非善惡二部童子之徒歟。人之舉意發言
動步常念此二天人。見人而能無愧。如此修
淨土。則必上品上生。或曰。一人尚有二天人。
何二天之多也。曰。一月普現一切水。豈必月
之多哉。

* 小因果說

有修橋人。有毀橋人。此天堂地獄之小因也。
有坐轎人。有荷轎人。此天堂地獄之小果也。
觸類長之皆可見矣。常如是存心以修淨土。
上品往生復何疑哉。
龍舒增廣淨土文卷第九(終)



龍舒增廣淨土文卷第十

國學進士王日休譔

造至深之理者雖居濁世。與淨土何以異
哉。故此卷載至深之理名淨濁如一。然亦
不可恃此而不修淨土之業。恐易涉於空
談。又若參禪者之弊故也。

* 情說

喜怒好惡嗜慾皆情也。養情為惡。縱情為賊。
折情為善。滅情為聖。甘其飲食。美其衣服。大
其居處。若此之類是謂養情。飲食若流。衣服
盡飾。居處無厭。若此之類是謂縱情。犯之不
校。觸之不怒。傷之不怨。是謂折情。犯之觸之
傷之。如空反生憐憫愚癡之心是謂滅情。悟
此理則心地常淨。如在淨土矣。

* 即是空說

佛言。受即是空。受謂受苦受樂及一切受用
也。如食列數味。放箸即空。出多騶從既到即
空。終日遊觀。既歸即空。又如為善。事既畢。
其勤勞即空。而善業俱在。為惡。事既畢。其快
意即空。而惡業俱在。若深悟此理。則食可菲
薄。無過用殺害之冤債。出可隨分。無勞心苦
人之煩惱。遊觀可息。無放蕩廢事之愆尤。善
根可勉為。無懈怠因循之失。惡可力戒。無
恣縱怨讐之罪。予喜得此理。故欲與人共之
(及一切受用。即所謂不苦不樂受者是也)。

* 六根說

千般裝點只為半寸之眼。百種音樂只為一
豆之耳。沈檀腦麝只為兩竅之鼻。食前方丈
只為三寸之舌。妙麗嬌嬈只為臭腐之身。隨
順迎逢只為狂蕩之意。若能識破此理。便是
無煩惱快樂之人。佛言。眾生無始以來認賊
為子。自劫家寶。謂惑六根之賊。而喪真性也。
孟子曰。惟聖人然後可以踐形。蓋不惑於此
矣。有婬女得道。文殊問云。如何不嗔。答云。
見一切眾生不生。又問。如何見十八界。答云。
如見劫火燒諸世界。妙哉言乎。蓋謂一切眾
生本來無有。唯因妄想中生。又何嗔之有。十
八界謂六根六塵六識。因有此種種故。生無
量事。造無量惡。是故如劫火燒諸世界。若悟
此理。雖未生淨土。已如生淨土矣。

* 真性說

金剛經二十七段。其大意不過言真性皆無
所有如虛空。然此虛空謂之頑空。頑空者真
無所有。而真性雖如虛空。而其中則有。故曰
真空不空。頑空則可以作。可以壞。若此地。實
掘去一尺土則有一尺空。掘去一丈土則有
一丈空。是頑空可以作也。若此器本空。以物
置之則實矣。此室本空。以物置之亦實矣。是
頑空可以壞也。若真性之空。則不可作不可
壞。本來含虛空世界。烏可作乎。無始以來至
于今日。未嘗變動。烏可壞乎。真性中俱無所
有。無得而比。故不得已而以頑空比之。是般
若心經云。是諸法空相。謂諸法皆空之相
乃真性也。繼之以空中無色以至無智亦無
得。謂真性中皆無所有。如頑空中皆無所有
也。既皆無所有。然有一切眾生者。乃真性中
所現之妄緣耳。大概言之。真性如鏡。一切有
生者如影。是真性中所現之影也。影有去來。
而鏡常自。若眾生有生滅。而真性常自若。生
滅既除。真性乃現。蓋生滅者妄也。真性者真
也。故楞嚴經云。諸妄消亡不真。何待此性。上
自諸佛下至蠢動含靈。初無有異。其異皆妄
也。

* 心乃妄想說

楞嚴經第一卷。佛與阿難七次論心。終之以
尋常。所謂心者乃妄想耳。非真心也。真心即
性也。圓覺經謂。眾生妄認六塵緣影為自心
相。是尋常所謂心者乃六種塵緣之影耳。謂
此心本無。唯因外有六種塵緣故。內現此心。
若外因有色。內則起愛色之心。外因有聲。內
則起愛聲之心。外因有香味觸法。內則起愛
香味觸法之心。蓋真性如鏡。六種塵緣如形。
此心如影。若外無此六塵。則內亦無此心矣
此心豈不為六種塵緣之影乎。形來則影現。
形去則影滅。而性鏡則常自若。故金剛經云。
過去心不可得。現在心不可得。未來心不可
得。此三心皆謂妄想心也。故有過去現在未
來。若真心則無始以來未嘗變動。烏有過去
未來現在乎。不可得者謂無也。若飢而思食。
得食則此心過去矣。正食而知味乃現在心。
未思食則此心未有。故為未來心。此三心皆
隨時壞滅。故云不可得。

* 五蘊皆空說

般若心經云。觀自在菩薩照見五蘊皆空。度
一切苦厄。五蘊謂色受想行識也。色謂色身。
受謂受用。想謂思想。行謂所行。識謂辨識。此
五者蘊積不散。以壅蔽真性。故謂之蘊。又謂
之五陰。謂陰暗真性也。色身終歸於壞。受用
隨時即過。色受豈不空乎。且如思想一物。既
得之則無想矣。想豈不空乎。所行之事回首
尚如夢幻。行豈不空乎。識盡千種事物。再生
不復能識。識豈不空乎。一切苦厄皆從五者
生。若能照見色身為空。則不泥於色身而畏
死亡。是度過此一種苦厄也。照見受用為空。
則不泥於受用而貪奉養。又度過此一種苦
厄也。照見思想為空。則不泥於思想。而意乃
無所著。又度過此一種苦厄。照見所行為空。
則不泥於所行。而可以息跡。是又度過此一
種苦厄也。照見辨識為空。則不泥於辨識。而
可以坐忘。是又度過此一種苦厄也。故照見
五蘊皆空。則度過一切苦厄。此五者皆不是
真實。乃真性中所現之妄緣也。若六根六塵
六識十二緣四諦。皆此類也。

* 廢心用形說

列子謂。孔子廢心而用形。謂心已不養於物
而廢之矣。唯用形以應物。予深愛此語。故雖
勞苦憔悴而不以為失意。榮華奉養而不以
為得意。蓋心不著於物也。因念菩薩了生死。
乃託生於一切眾生中以設教化者。以心不
著於物。唯用形以應之耳。然則孔子於此菩
薩之徒也。

* 用形骸說

天人禮枯骨偈云。汝是前生我。我今天眼開。
寶衣隨念至。玉食自然來。謝汝昔勤苦。令吾
今快哉。散華時再拜。人世莫驚猜。又餓鬼鞭
死屍偈云。因這臭皮囊。波波劫劫忙。只知貪
快樂。不肯暫迴光。自業錙銖少。黃泉歲月長。
真須痛棒打。此恨猝難忘。此言化俗則可以
為誠然則不可。何則人神託於形骸之中。
所以用形骸者皆神也。譬如匠人用斧斤。用
之而善則為善器械。用之而不善則為惡器
械。故為天人者前世善用形骸者也。為餓鬼
者前世不善用形骸者也。其得其失皆在當
時。及其受報而禮之鞭之亦何益。

* 齊生死說

想右脚大指腫爛流惡水。漸漸至脛至膝至
腰。左脚亦如此漸漸爛。過腰上至腹至胸以
至頸頂。盡皆爛了唯有白骨。次分明歷歷觀
看。白骨一一盡見。靜心觀看。良久乃思看。白
骨者是誰白骨是誰。是知。身體與我常為二
物矣。又漸漸離白骨觀看。先離一丈。以至五
丈十丈乃至百丈千丈。是知。白骨與我了不
相干也。常作此想。則我與形骸本為二物。我
暫住於形骸中。豈可謂此形骸終久不壞而
我常住其中。如此便可濟生死矣。況我去此
則往淨土乎。日日作此想。更別有所得。如人
飲水冷熱自知。不假於言傳也。

* 我說

我之所在不可以無我。無我則逐物矣。理之
所在不可以有我。有我則蔽理矣。孔子無我
菩薩無我相能至於此。則與虛空等矣。豈復
有淨濁之辨乎。但恐不易到耳。


* 龍舒增廣淨土文卷第十(此卷後附周大資劉侍制大慧杲禪師題跋三段)

龍舒王虛中學力深至。所解六經語孟老莊
要為不蹈襲前人。一言一字其用志勤矣。一
旦棄去專修西方之教。作淨土文。精粗淺深
且有條理。以是印施有緣奔走於江浙諸郡。
又將親往建安刊版於鬻書肆中。汲汲然若
不可一日緩者。我聞。無量壽經。眾生聞是佛
名。信心歡喜。乃至一念。願生彼國。即得往
生。住不退轉。不退轉者。梵語謂之阿惟越致。
法華經謂彌勒菩薩所得報地也。一念往生
便同彌勒。佛語不虛。應皆信受。

紹興壬午閏四月七日　唯心居士荊溪周
葵跋

狀元劉侍制跋

昔六祖與韋史君說西方相狀。其言甚簡。其
旨甚明。既無間於東西。何相狀之可述。及觀
王虛中淨土文。何其諄諄也。蓋聞。法無頓漸。
根有利鈍。六祖為上智說第一義。故移西於
東。在剎那間。言下便領。不容擬議。虛中將以
開悟下根。泛為是論。惟西方之歸。故汲汲於
刊行。而恐行之不廣。其愛人之心可謂勤且
切矣。有能因虛中之文而悟入者。豈不為魚
兔筌蹄乎。

紹興壬午六月六日　木訥翁劉章書

妙喜老人跋

龍舒王虛中日休博覽群書之餘。留心佛乘。
以利人為己任。真火中蓮也。佛言。自未得度
先度人者。菩薩發心。自覺已圓能覺他者。如
來應世。予嘉其志。為題其後。若見自性之阿
彌。即了唯心之淨土。未能如是。則虛中為此
文功不唐捐矣。

庚辰八月二十日。書于劉景文嬾窠云。雙
徑妙喜宗杲　跋。
龍舒增廣淨土文卷第十(終)



龍舒增廣淨土文卷第十一


* 天台智者大師勸修行人專修淨土

設文曰。諸佛菩薩以大悲為業。若欲救度眾
生秖應願生三界。於五濁三塗中。救苦眾生。
因何求生淨土。自安其身捨離眾生。則是無
大慈悲。專為自利障菩提道。智者答。菩薩有
二種。一者久修行菩薩道得無生忍者。實當
斯責。二者未得已還及初發心凡夫菩薩者。
要須常不離佛。忍力成就方堪處三界內。於
惡世中救苦眾生。故智度論云。具縛凡夫有
大悲心。願生惡世救苦眾生者。無有是處。何
以故。惡世界煩惱強。自無忍力。心隨境轉。聲
色所縛。自墮三塗。焉能救眾生。假令得生人
中。聖道難得。或因持戒修福得生人中。得
作國王大臣。富貴自在縱遇善知識不肯信
用。貪迷放逸廣造眾罪。乘此惡業一入三塗
經無量劫。從地獄出受貧賤身。若不逢善知
識。還墮地獄。如此輪迴至於今日。人人皆如
是。此名難行道也。故維摩經云。自疾不能救
而能救諸疾人。又智度論云。譬如二人各有
親眷為水所溺。一人情急直入水救。為無方
便力故彼此俱沒。一人有方便。往取船筏乘
之救接。悉皆得脫水溺之難。新發意菩薩亦
復如是。未得忍力不能救眾生。為此常須近
佛得無生忍已方能救眾生。如得船者。又論
云。譬如嬰兒不得離父母。或墮坑井。渴乳而
死。又如鳥子翅羽未成。祇得依樹附枝。不能
遠去。翅翮成就方能飛空自在無礙。凡夫無
力。唯得專念阿彌陀佛。使成三昧。以業成故
臨終斂念得生。決定不疑。見彌陀佛。證無生
忍。已還來三界。乘無生忍船。救苦眾生。廣施
佛事任意自在。故論云。遊戲地獄。行者生彼
國。得無生忍已還入生死國。教化地獄救苦
眾生。以是因緣求生淨土。願識其教。故十住
婆沙論名易行道也。

* 真州長蘆賾禪師勸參禪人兼修淨土

夫以念為念以生為生者。常見之所失也。以
無念為無念以無生為無生者。邪見之所惑
也。念而無念生而無生者。第一義諦也。是以
實際理地不受一塵。則上無諸佛之可念。下
無淨土之可生。佛事門中不捨一法。則總攝
諸根。蓋有念佛三昧。還源要術示開往生一
門。所以終日念佛而不乖於無念。熾然往生
而不乖於無生。故能凡聖各住於自位而感
應道交。東西不相往來而神遷淨域。此不可
得而致詰也。故經云。若人聞說阿彌陀佛。執
持名號。乃至是人終時心不顛倒。即得往生
阿彌陀佛極樂國土。夫如來世尊雖分折攝
二門現居淨穢兩土。然大聖之意非以娑婆
國土丘陵坑坎五趣雜居土石諸山穢惡充滿
直為可厭。又非以極樂世界黃金為地行樹
參空樓聳七珍華敷四色直為可忻。蓋以初
心入道忍力未淳。須託淨緣以為增上。何則
娑婆國土釋迦已滅彌勒未生。極樂世界阿
彌陀佛現在說法。娑婆國土觀音勢至徒仰
嘉名。極樂世界彼二上人親為勝友。娑婆國
土諸魔競作惱亂行人。極樂世界大光明中
決無魔事。娑婆國土邪聲雜亂女色妖媱。極
樂世界水鳥樹林咸宣妙法。正報清淨實無
女人。然則修行緣具無若西方。淺信之人橫
生疑謗。切嘗論之。此方之人無不厭俗舍之
煩喧慕蘭若之寂靜。故有捨家出家。則慇勤
讚歎。而娑婆眾苦何止俗舍之煩喧。極樂優
游豈止蘭若之寂靜。知出家為美而不願往
生。其惑一也。萬里辛勤遠求知識者。蓋以發
明大事決擇生死。而彌陀世尊色心業勝。願
力弘深。一演圓音無不明契。願參知識而不
欲見佛。其惑二也。叢林廣眾皆樂捿遲。少眾
道場不欲依附。而極樂世界一生補處。其數
甚多。諸上善人俱會一處。既欲親近叢林。而
不慕清淨海眾。其惑三也。此方之人上壽不
過百歲。而童癡老耄疾病相仍。昏沈睡眠常
居太半。菩薩猶昏隔陰。聲聞尚昧出胎。則尺
璧寸陰十喪其九。而未登不退。可謂寒心。西
方之人壽命無量。一托蓮苞更無死苦。相續
無間直至菩提。所以便獲阿惟越致。佛階決
定可期。流轉娑婆促景。而不知淨土長年。其
惑四也。若乃位居不退。果證無生。在欲無
欲。居塵不塵。方能興無緣慈。運同體悲。迴入
塵勞。和光五濁。其有淺聞單慧。或與少善相
應。便謂永出四流。高超十地。詆訶淨土耽戀
娑婆。掩目空歸。宛然流浪。並肩牛馬。接武泥
犁。不知自是何人。擬此大權菩薩。其惑五也。
故經應當發願生彼國。則不信諸佛誠言。不
願往生淨土。豈不甚迷哉。若夫信佛言而生
淨土則累繫之所不能拘。劫波之所不能害。
謝人間之八苦。無天上之五衰。尚無惡道之
名。何況有實。唯顯一乘之法決定無三。歸依
一體三寶。奉事十方如來。佛光照體萬惑潛
消。法味資神六通具足。三十七品助道法應
念圓成。三十二應隨類身遍周塵剎。周旋五
趣普被諸根。不動一心遍行三昧。灑定水於
三千。出眾生於火宅。自利利他皆悉圓滿。然
則唯心淨土自性阿彌。蓋解脫之要門。修行
之捷徑。是以了義大乘無不指歸淨土。前賢
後聖自他皆願往生。凡以欲得度人。先須自
度故也。嗚呼人無遠慮。心有近憂。一失其身。
萬劫深悔。故率大海眾。各念彌陀佛。百聲千
聲乃至萬聲。回向同緣願生彼國。切冀蓮池
勝會。金地法明綺互相資。必諧斯願。操舟
順水。更加櫓棹之功。則十萬遙程不勞而至
矣。

元祐四年冬。宗賾夜夢。一男子烏巾白衣。
可三十許。風貌清美舉措閑雅。揖謂宗賾
曰。欲入公彌陀會。告書一名。宗賾乃取蓮
華勝會錄。秉筆問曰。公何名。曰普慧。(宗賾)
書已。白衣者又云。家兄亦告上名。(宗賾)問
曰。令兄何名。云普賢。言訖遂隱。(宗賾)覺而
詢諸耆宿。皆云。華嚴離世間品有二大菩
薩名。(宗賾)以為佛子行佛事助佛揚化。必有
賢聖幽贊。然則預此會者豈小緣哉。今乃
以二大菩薩為此會首云。

* 杭州永明壽禪師戒無證悟人勿輕淨土

設問曰。但見性悟道便超生死。何用繫念彼
佛求生他方。答曰。真修行人應自審察。如人
飲水冷暖自知。今存龜鑑以破多惑。諸仁者
當觀自己行解見性悟道。受如來記紹祖師
位。能如馬鳴龍樹否。得無礙辨才證法華三
昧。能知天台智者否。宗說皆通行解兼修。能
如忠國師否。此諸大士皆明垂言教深勸往
生。蓋是自利利他。豈肯誤人自誤。況大雄讚
歎。金口丁寧。希從昔賢恭稟佛勅。定不謬誤
也。仍往生傳所載古今高士事跡顯著非一。
宜勤觀覽以自照知。又當自度臨命終時。生
死去住定得自在否。自無始來惡業重障定
不現前。此一報身定脫輪迴否。三塗惡道異
類中行出沒自由定無苦惱否。天上人間十
方世界隨意寄託定無滯礙否。若也了了自
信得及。何善如之。若其未也。莫以一時貢高
却致永劫沈淪。自失善利。將復尤誰。嗚呼哀
哉。何嗟及矣。

右賾禪師語見禪師勸化集中。智者大師
及壽禪師語見宋朝王敏仲侍郎直指淨土
決疑集中。侍郎名古在搢紳間。為神仙所
知。鍾離真人嘗與諸云。風燈泡沫兩相
悲。未肯遺榮自保持。頷下藏珠當猛取。身
中有道更求誰。才高雅稱神仙骨。智照靈
如大寶龜。一半青山無賣處。約君携手話
希夷。由此觀之。可見侍郎為非凡。且益知
西方淨土所宜歸心也。

* 承相鄭清之勸修淨土文

人皆謂。修淨土不如禪教律。余獨謂。禪教律
法門莫如修淨土。夫真淨明妙虛徹靈通。凡
在智愚皆具此性。根塵幻境相與淪胥。生死
輪迴窮劫不斷。故釋氏以禪教律假設方便。
使之從門而入俱得超悟。惟無量壽佛獨出
一門曰。修行淨土如單方治病。簡要直截。一
念之專即到彼岸。不問緇白皆可奉行。但知
為化愚俗淺近之說。其實則成佛道捷徑之
途。今之學者不過禪教律。究竟圓頓莫如禪。
非利根上器神領意解者。則未免墮頑空之
失。研究三乘莫如教。非得魚忘筌因指見月
者。未免鑽故紙之病。護善遮惡莫如律。非身
心清淨表裡一如。則未免自纏縛之苦。總以
觀之。論其所入則禪教律。要其所歸則戒定
慧。不由禪教律而得戒定慧者。其唯淨土之
一門乎。方念佛時。口誦心惟。諸惡莫作。豈非
戒。繫念淨境。幻塵俱滅。豈非定。念實無念。
心華湛然。豈非慧。人能屏除萬慮一意西方。
則不施棒喝而悟圓頓機。不閱大藏經而得
正法眼。不持四威儀中而得大自在。不垢不
淨無纏無脫。當是時也。孰為戒定慧。孰為禪
教律。我心佛心一無差別。此修淨土之極致
也。八功德水金蓮華臺又何必疑哉。淨土樞
要之作勤矣。

* 廬陵李氏夢記

彥弼乾道癸巳家染疫疾。四月五日彥弼亦
病。粥藥不進。至十九日早夢。一人褐衣神貌
清癯。以手撫摩彥弼肢體。而呼彥弼令速起。
彥弼惕然問曰。公何人耶。答曰。予即龍舒也。
彥弼因告以疾病。雖欲支持莫能。將何以愈
其疾乎。公曰。記省𨷂中雅教汝捷徑否。彥弼
曰。然。每日持誦阿彌陀佛不輟。公曰。汝起食
白粥。即可既悟。索粥食之。病果隨愈。後見龍
舒畫像。儼然如夢見者。彥弼稔聞。居士潛通
六藝。尤精於易。誨人不倦。所至學者輻湊。謝
君以靜逸堂待之。戶外之屨常滿。正月十一
日令子姪往承其教。不久回云。居士夜來講
書罷如常。持誦禮佛至三鼓。忽厲聲念阿彌
陀佛數聲云。佛來接我。言訖立化。是夕邦人
有夢。二青衣引公向西而行。傳為勝異。識與
不識咸來瞻敬。恨不欵奉談塵而重惜焉。居
士未示寂滅前三日。遍囑諸人勉進道業。有
此後不復再見之語。初十日訪趙公省幹。借
淨室云。道業辨去。時好。乃書曰。課積計九百
二十萬五百貼于壁。噫自非根性融明達乎
生死之理。未易臻此。彥弼一病垂死。棺槨衣
衾已陳于前。荷居士陰賜。極接遂獲平愈。可
謂生死骨肉者矣。或曰。夢因想成。然食白粥
之效安可誣也。抑知居士悲願甚深切欲及
人。雖在常寂光中。不妄念力。其勸修淨土成
佛之緣。可不勉勵而進哉。謹刻公像。并著感
應事跡。用廣其傳。非敢飾辭以惑耳目。故此
直述而具載之。伏冀見聞敬信同霑利益。王
神昭著寔證斯言。公姓王。名日休。字虛中。號
龍舒居士云。是歲下元廬陵李彥弼謹記。

* 旰江聶允迪跋

居士平昔以淨土之說懇切勸人。嘗盤桓於
鄉里。允迪於是時年方二十餘。適預計偕。東
上且未知有佛法。弗獲識公。面迨犬馬之齒。
至三十連嬰災患。殊覺人生沈淪於煩惱大
苦海中渺無邊岸。遂一意祖襲居士之說。為
超脫計。如是者纔三數年。居士遂立化於廬
陵郡。郡之人皆繪像以事之。蓋乾道癸巳之
正月也。後五年丁酉歲。先兄知府兵部被檄
較試廬陵。得所刻本以歸(允迪)恐此一段奇
事久之湮沒。無以傳遠。遂刻諸石。寘城北報
恩寺之阿彌殿。今此願施居士所著淨土文
一萬帙。輒復以居士慈相及丞相周益公而
下贊述。附于卷首。皆襲廬陵刻本也。庶幾見
者聞者增益信心勉強精進。則西方淨土誠
不難到。嘉泰癸亥文林即新監湖廣總領所
襄陽府戶部大軍倉旰江聶允迪合十指爪稽
首謹跋。

允迪舊常見初機參禪人。但知歸敬禪宗。至
言西方淨土。則指為著相。力肆排斥。殊不知。
釋迦如來為一大事因緣出現於世。是欲令
眾生了悟生死脫離輪迴苦趣耳。參禪一法
固為了悟生死而設。修淨土一法亦是令眾
生了悟生死也。參禪有省。則現世了悟生死。
得生淨土。則見阿彌陀佛。而後了悟生死。況
便證無生忍。居不退轉地。直至成佛而後已。
初機參學人何苦獨取禪宗一法。而力排淨
土之說耶。大善知識未嘗不以此勸人。今
略採二三說。附于龍舒淨土文之末。以辨明
之。

* 四明斷佛種人跋

龍舒居士作淨土文一十卷。其間始從淨土
起信。終至我說。可謂條布有序。或事或理。坦
然歷歷明白者矣。而又更何言哉。此十卷文
乃是居士存日親自刻梓。欲其流布天下使
人人皆同念佛生于樂國。其用心亦豈易及。
惟於第十一續添一卷。有人疑非居士本志。
此必是第四卷文初。剏屬􂌸所棄者耳。想後
人尊居士故。不忍棄之。乃為十一卷名而續
添之。況其修持法門意趣。悉與第四卷同。但
其文意嚴紋有異耳。予乃執卷而熟翫之。亦
謂此言頗當正。議擬間忽有人得居士親筆
墨本者。若合符契。如失還得。今雖刻板已
畢。亦乃銳意去之。復將法門中諸師原先附
本。勸發之語如次整正足之。以完部帙。諒無
差失。如後人見此。慎母以此編為不足云。

　旹洪武癸酉仲夏吉日　四明斷佛種人跋
龍舒增廣淨土文第十一卷(終)



龍舒增廣淨土文卷第十二(附錄)


* 獅子峯如如顏丙勸修淨業文(身為苦本覺悟早修)

只這色身誰信身為苦本。盡貪世樂不知樂
是苦因。浮生易度。豈是久居。幻質非堅。總歸
磨滅。自未入胞胎之日。寧有這男女之形。只
緣地水火風假合而成。不免生老病死彫殘
苦。上無絲線可掛。下沒根株所生。虛浮如
水上泡。須臾不久。危脆似草頭露。倏忽便
無。長年者不過六七十以皆亡。短命者大都
三二十而早夭。又有今日不知來日事。又有
上床別了下床時幾一息不來便覺千秋永別
(雪峰頌。一盞孤燈照夜臺。上床脫了襪和鞋。三魂七魄夢中去。未委明朝來不來)嘆此身無
有是處。奈誰人不被他瞞。筋纏七尺骨頭。皮
裹一包肉塊。九孔常流不淨。六根恣逞無明。
髮毛爪齒聚若堆塵。涕淚津液污如行廁。裡
面盡蛆虫聚會。外頭招蛟虱交攢。沾一災一
疾皆死得人。更大熱大寒催人易老。眼被色
牽歸餓鬼。耳隨聲去入阿鼻。口頭喫盡味千
般。死後只添油幾滴(長魁詩云。紅紅白白莫相瞞。無位真人赤肉團。敗壞不如猪
狗相。只今便作死屍看)此身無可愛惜。諸人當願出。如何
迷昧底。尚逞風流。曚董漢猶生顛倒。或有
骷髏頭上簪花簪草。或有臭皮袋畔帶麝帶
香。羅衣罩了膿血。囊錦被遮却屎尿桶。用盡
奸心百計。將謂住世萬年。不知頭痛眼花。閻
羅王接人來到耶。更鬢班齒損。無常鬼寄信
相尋。箇箇戀色貪財。盡是失人身捷徑。日日
飲酒食肉。無非種地獄深根。眼前圖快活一
時。身後受苦辛萬劫(淨土文。皮包血肉。骨纏筯。顛倒凡夫認作身。到
死始知非是我。從前金玉附他人)一旦命根絕處。四大風刀割
時。外則脚手牽抽。內則肝腸痛裂。縱使妻兒
相惜。無計留君。假饒骨肉滿前。有誰替汝
(古頌云　父母恩深終有別。夫妻義重也分離。人情似鳥同林宿。大恨來時各自飛。)生底只
得悲啼痛切。死者不免神識奔馳。前途不見
光明。舉眼全無伴侶。過奈河岸見之。無不悲
傷。入鬼門關到者。盡皆悽慘。世上纔經七日。
陰間押見十王。曹官抱案沒人情。獄率持叉
無笑面。平生作善者。送歸天道僊道人道。在
日迹惡者。狎入湯塗火塗刀塗。鑊湯沸若崖
崩。劍樹勢如山聳。灌銅汁而遍身肉爛。吞鐵
丸而滿口烟生。遭剉磕則血肉淋灕。入寒氷
則皮膚凍裂。身碎業風吹再活。命終羅剎喝
重生。人間歷盡百春秋。獄內方為一晝夜。
(延光集。鑊湯爐炭喧幽壞。劍樹刀山聳太清。受罪要終入萬劫。獄率牛頭始放行)魂魄雖歸
鬼界。身屍猶臥棺中。或隔三朝五朝。或當
六月七月。腐爛則出虫出血。臭穢則熏地熏
天。胖脹不堪觀。醜惡真可怕。催促付一堆野
火。斷送埋萬里荒山。昔時要悄紅顏翻成灰
爐。今日荒涼白骨變作泥堆(寒山頌云。胭脂畫面嬌千樣。龍
麝薰衣悄百般。今日風流都不見。緣楊芳草髏髑寒)從前恩愛到此成空。
自昔英雄如今何在。淚雨洒時空寂寂。悲風
動處冷颼颼。夜闌而鬼哭神號。歲久而鵶餮
雀啄。荒畔漫留碑石綠。楊中空掛紙錢。下梢
頭難免如斯。到這裏怎生不醒(寒山云。雀啄鴉餐皮肉盡。
風吹日炙髑髏乾。目前試問傍觀者。自把形駭子細看。)大家具眼休更埋頭。
翻身逃出迷津。彈指裂開愛網。向休鬼窟裡
作活計。要知肉團上有真人。是男是女總堪
修。若智若愚皆有分。但請迴光返照。便知
本體元無。若未能學道參禪也。且勤持齋念
佛。捨惡歸善改往修來。移六賊為六通神。離
八苦得八自在。便好贊天。行化不妨代佛接
人。對眾為大眾宣揚。歸家為一家解說。使處
處齊知覺悟。教人人盡免沈淪。上助諸佛轉
法輪。下拔眾生離苦海。佛言不信。何言可信。
人道不修。他道難修。莫教一日換了彼。縱有
千佛。難救汝。火急進步。時不待。各請直下承
當。莫使此生空過(寒山云。百骸潰散離塵泥。一物長靈復是誰。不得此時
通線路。骷髏著地幾人知)。

* 慈照宗主臨終三疑

慈照宗主淨土十門告誡云。念佛人臨終三
疑不生淨土。一者疑。我生來作業極重。修行
日淺。恐不得生。二者疑。我雖念阿彌陀。或有
心願未了。及貪嗔癡未息。恐不生。三者疑。我
雖念彌陀。臨命終時。恐佛不來迎接。有此三
疑。因疑成障。失其正念。不得往生。故念佛之
人切要諦信佛經明旨。勿生疑心。經云。念阿
彌陀佛一聲。滅八十億劫生死重罪。上至一
心不亂。下至十念成功。接向九蓮令辭五濁。
苟能心心不昧。念念無差。則疑情永斷。決定
往生矣。

* 善導和尚臨終往生正念文

知歸子問曰。世事之大莫越生死。一息不來
便屬後世。一念差錯便墮輪迴。小子累蒙開
誨。念佛往生之法其理甚明。又恐病來死至
之時心識散亂。仍慮他人惑動正念忘失淨
因。伏望重示歸徑之方。俾脫沈淪之苦。師曰。
善哉問也。凡一切人命終欲生淨土。須是不
得怕死。常念。此身多苦。不淨惡業種種交
纏。若得捨此穢身。超生淨土。受無量快樂。解
脫生死苦趣。乃是稱意之事。如脫弊衣得換
珍服。但當放下身心。莫生戀著。凡遇有病之
時。便念無常。一心待死。叮囑家人及看病人。
往來問候人凡來我前。為我念佛。不得說眼
前閑雜之話家中長短之事。亦不須軟語安
慰祝願安樂。此皆虛花無益之語。若病重將
終之際。親屬不得垂淚哭泣。及發嗟嘆懊惱
之聲。惑亂心神失其正念。但一時同聲念佛。
待氣盡了方可哀泣。纔有絲毫戀世間心。便
成罣礙。不得解脫。若得明曉淨土之人頻來
策勵。極為大幸。若依此者。決定超生即無疑
也。又問曰。求醫服藥。還可用否。答曰。求醫
服藥。初不相妨。然藥者只能醫病。不能醫命。
命若盡時。藥豈奈何。若殺物命為藥以求身
安。此則不可。余多見世人。因病持齋方獲少
愈。復有醫者。以酒食血肉佐藥。其病復作。信
知。佛力可救。酒肉無益也。又問曰。求神祈福
如何。答曰。人命長短生時已定。何假鬼神延
之耶。若迷惑信邪。殺害眾生祭祀鬼神。但
增罪業反損壽矣。大命若盡。小鬼奈何。空自
慞惶俱無所濟。切宜謹之。當以此文帖向目
前時時見之。免致臨危忘失。又問曰。平生未
曾念佛人還用得否。答曰。此法僧人俗人未
念佛人。用之皆得往生。決無疑也。余多見世
人。於平常念佛禮讚發願。求生西方甚是勤
拳。及至臨病。却又怕死。都不說著往生解脫
之事。直待氣消命盡識投冥界。方始十念鳴
鍾。恰如賊去關門。濟何事也。死門事大。須是
自家著力始得。若一念差錯。歷劫受苦。誰人
相代。思之思之。若無事時。當以此法精進受
持。是為臨終大事。

* 慈雲懺主晨朝十念法

十念門者。每日清晨服飾已後。面西正立。合
掌連聲稱阿彌陀佛。盡一氣為一念。如是十
氣名為十念。但隨氣長短不限佛數。惟長惟
久氣極為度。其佛聲不高不低。不緩不急。調
停得中。如此十氣連屬不斷。意在令心不散。
專精為功。故名為此十念者。顯是籍氣束心
也。作此念已發願回向云。

我弟子某甲一心歸命極樂世界阿彌陀佛。
願以淨光照我。慈誓攝我。我今正念稱如來
名。經十念頃。為菩提道。求生淨土。佛昔本
誓。若有眾生欲生我國。至心信樂乃至十念。
若不生者不取正覺。唯除五逆誹謗正法。我
今自憶。此生已來不造逆罪。不謗大乘。願
此十念得入如來大誓海中。承佛慈力。眾罪
消滅。淨因增長。若臨欲命終。自知時至。身不
病苦。心無貪戀。心不倒散。如入禪定。佛及聖
眾手持金臺來迎接我。如一念頃生極樂國。
華開見佛。即聞佛乘頓開佛慧。廣度眾生滿
菩提願(作此願已便止。不必禮拜。要盡此一生不得一日暫廢。唯將不廢。自要其心。得生彼國)。

* 讚佛偈(并回向發願文。共四篇事盡理到。皆先覺所撰。凡修淨業者隨意互用)

「　阿彌陀佛真金色
　相好端嚴無等倫
　白毫寂轉五須彌
　紺目澄清四大海
　光中化佛無數億
　化菩薩眾亦無邊
　四十八願度眾生
　九品咸令登彼岸」


於是念佛或百聲千聲。以至萬聲。菩薩號各
十聲或百聲畢。回向發願云。

「　我今稱念阿彌陀
　真實功德佛名號
　惟願慈悲哀納受
　證知懺悔及所願
　我昔所造諸惡業
　皆由無始貪嗔癡
　從身語意之所生
　一切我今皆懺悔
　願我臨欲命終時
　盡除一切諸障礙
　面見彼佛阿彌陀
　即得往生安樂剎」


願以此功德。莊嚴佛淨土。上報四重恩。下
濟三塗苦。若有見聞者。悉發菩提心。盡此
一報身。同生極樂國。十方三世一切佛云
云。

又二

八萬四千之妙相。得非本性彌陀。十萬億剎
之遐方。的是唯心淨土。淨穢雖隔。豈越自心。
生佛乃殊。寧乖己性。心體虛曠不礙往來。性
本包容何妨取捨。是以舉念即登寶界。還歸
地產之家鄉。彈指仰對於慈容。實會天真之
父子。幾生負德枉受沈淪。今日投誠必蒙拯
濟。三心圓發一志西馳。盡來際以依承。歷塵
劫而稱讚。

* 念佛號并菩薩號同前

比丘(某甲)為渡眾生。歸命一心稽首禮讚阿彌
陀佛三乘聖眾。願淨光慈誓攝我。我今為脫
娑婆苦報求生淨土滿菩提。願發志誠心修
行淨業。願以禮念如來聖號諷經誦呪眾善
功德。投入如來誓願海中。承佛慈力。諸罪消
滅。淨因增長。正念現前。臨欲命終。預知時
至。身無病苦。口業清淨。心不倒散。如入禪
定。佛及眾聖手持金臺。異香天樂來迎接我。
如一念頃得生佛國。華開見佛。即聞佛乘頓
開佛慧。即證無生。廣度有情同歸淨土。惟願
如來特垂救濟。十方三世云云。

又三

「　歸命樂邦大慈父
　勇猛調御阿彌陀
　一音所演甚深經
　菩薩聽聞賢聖眾
　普放慈光攝取我
　成就十念菩提心
　長辭五濁淨諸緣
　即趣九蓮如佛住
　佛月映臨我心水
　我心亦映佛月中
　願力有在誓歸依
　赴我懇求來接引」


* 念佛菩薩號如前

上來誦經持呪禮懺念佛功德。普為眾生一
心歸命。正趣迴向西方極樂世界阿彌願海。
仰冀世尊以大願輪慈誓攝受。令我三業善
根增進。於此惡趣速盡報緣。一切生因畢竟
永斷。臨命終時正念往生。見佛了心環度一
切。我業障罪悉皆懺悔。願垂接引。隨佛同歸
護佛法神普及恩有俱蒙利樂悉展威靈。於
三昧中共垂衛護。願佛慈悲哀憐攝受。十方
三世云云。

又四

「　稽首阿彌陀
　救世大慈父
　甚深真法藏
　三乘賢聖僧
　我以誠實心
　求生佛淨土
　願住本弘誓
　普運無緣慈
　應念赴機緣
　猶如水中月」


* 念佛菩薩如前

上來誦經念佛功德。祝獻護法諸天。報答四
恩三有。利樂法界眾生。我等一眾懺悔罪根。
莊嚴淨土。願此身報盡。臨捨壽時。承此善
根。決定得生極樂世界。見佛聞法。速證菩提。
廣度群生。大作佛事。十方三世云云。
龍舒增廣淨土文卷第十二(終)


* 普勸修持

南謨阿彌陀佛

「　願同念佛人
　盡生極樂國
　見佛了生死
　如佛度一切」


藏經云。念此佛者現世消災保壽。此佛有大
誓云。我作佛時。十方眾生至心信樂欲生我
國。十聲念我名號。而不生者我不作佛。如每
朝合掌向西。至誠念佛十聲。念上四句偈一
遍。西方七寶池生蓮花一朵。他日於其中託
生。衣食隨意化成。長生不老。龍舒淨土文
說感應甚多。王日休勸予為西方二圖。願發
大菩薩心者。稍大寫刻板。小者印十。大者印
一。小者循門而施。大者擇而與之。小者以勸
僕妾之徒。大者以勸識字人。若能以全部刻
板廣傳。其為福德不易量也。因附口業圖于
後。若併以印施。使知所勸戒尤善。

* 口業勸戒

口誦佛名如吐珠玉(天堂佛國之報)

口宣教化如放光明(破人迷暗)

口談無益如嚼木屑(不如默以養氣)

口好戲謔如掉刀劍(有傷人)

口道穢語如流蛆蟲(地獄畜生之報)

口說善事如噴清香(稱人長同)

口語誠實如舒布帛(實濟人用)

口言欺詐如蒙陷阱(行則誤人)

口稱惡事如出臭氣(說人短同)

人生不過身意口業。殺盜婬為身三業。妄言
綺語兩舌惡口為口四業。貪嗔癡為意三業。
總謂之十惡。若持而不犯。乃謂之十善。據佛
所言。口業果報多於身意二業。以發意則未
必形於外。出口則遂見矣。舉身為惡猶有時
艱阻。不若口之易發故也。未問隔世之事。且
以現世言之。今人有一言稱人。其人終身受
賜。福及子孫者。有一言陷人。其人終身受害。
累及子孫者。口業豈不重哉。出乎爾者反乎
爾。在彼固可畏矣。然有已怨天者窮怨人者。
無智惟自戒慎可也。故述賢聖之意。為勸戒
圖。

* 超脫輪迴捷徑

大藏十餘經云。西方淨土事。人皆蓮華中
生。衣食化成。長生不老。其修行法門有九
品。今即出眾人可通行也。

阿彌陀佛有大誓願云。我作佛時。十方眾生
至心信樂欲生我國。十聲念我名號。而不生
者我不作佛。現世可以消災解冤增福保壽。
每朝合掌向西。頂禮念南無阿彌陀佛。南無
觀世音菩薩。南無大勢至菩薩。南無一切菩
薩聲聞諸上善人。各十聲。復頂禮念。大慈菩
薩讚佛懺罪回向發願偈一遍。十方三世佛。
阿彌陀第一。九品度眾生。威德無窮極。我今
大歸依。懺悔三業罪。凡有諸福善。至心用回
向。願同念佛人。感應隨時現。臨終西方境。分
明在目前。見聞皆精進。共生極樂國。見佛了
生死。如佛度一切。復頂禮而退。此偈有大威
力。能滅一切罪。長一切福。教人念得大福報。
至誠如是。必中品生。更加精進。轉以化人。使
更相勸化。則上品上生。罪惡人修亦下品生。

此間念佛。西方七寶池生蓮華一朵。標其
姓名。他日於其中託生。比陰府記姓名待
其命盡來追者。大不同矣。

* 念佛報應因緣

梁氏女雙瞽而眼明。憑氏夫人久病而痊愈。
陳仲舉冤鬼遂去。劉慧仲夜臥不驚。此生前
念佛之效也。姚婆見佛像於空中。曇鑑得蓮
華於瓶內。懷玉承金臺迎接。智舜覩孔雀之
飛鳴。此臨終往生之効也。志通有五色祥雲。
李氏得三根不壞。寶藏有童子出於頂上。公
則有金色現於洛中。此身後示視之效也。生
淨土者有進無退。直至於成佛。是勸一人修
淨土。乃成就一眾生作佛也。凡作佛者必度
無量眾生。彼所度之眾生皆由我而始。故勸
人修者福德不可窮盡。大慈菩薩偈云。能勸
一人修。比自己精進。勸至十餘人。福德已無
量。如勸百與千。名為真菩薩。又能過萬數。即
是阿彌陀。又云。骨肉恩情相愛難期。白首團
圓幾多。強壯亡身。更有嬰孩命盡。勸念阿彌
陀佛。七寶池中化生。聚會永無別離。萬劫長
生快樂。古詩云。萬般將不去。唯有業隨身。已
上詳見龍舒淨土文王日休勸緣。

嘉禾在城興聖禪寺德海書　四明友雲王
鴻刊

文祿三年(甲午)菊月十二日畢書　筆者朝鮮
國僧託蓮