#+TITLE: 即非禪師全錄-清-如一
#+DATE: 2016-06-11 12:30:15
#+SOURCE: github.com/kanripo/KR6q0231 master 55075447                


<img:>









* 雪峰即非禪師道影讚

有臨濟之機用而不濫行棒喝有玅喜之波瀾而不
虛施語言力救時弊疏通禪源凜凜乎道韻照冰雪
煌煌乎法化懸朝暾灼破佛祖肝膽揭露衲僧頂門
信為黃檗琦之嫡子徑山容之真孫者也。

三山弟子鄭溥元熏沐拜題
千虎溪山房




** 即非禪師語錄序

向上一路千聖不傳又云向上一路千聖
不言設有言傳猶如好肉剜瘡昔日老瞿
曇未離兜率已降皇宮未出母胎度人已
畢有何言哉因中下之機不了只得假雪
山而悟道借波旬以張陳四十九年口吧
吧地欲俾一切眾生個個成佛轉見不堪
末後于多子塔前收竿罷釣屏絕言詮驀
然拈花示眾以表無言殊知欲隱彌張千
載之下有個多事婆羅門將無言之旨袖
入諸夏名曰教外別傳不知有多少血氣
男兒落他圈繢裏邇來插竿遍地道貫寰
區茲即非禪師閩中林氏鬳齋先生之後
裔也早年失怙至孝尊慈薙染之初遍參
尊宿然後歸來久依費老人之錘拂丰姿
挺特志操高尚于大火聚中逼得根深器
界總成一箇非上座并不見更有山河大
地也遂受隱元和尚之缽袋子有年元和
尚仍以無言之旨佩入搏桑卻將赤幟樹
千海壖扶起近代黃檗家風毒鼓震于豐
城挽迴三百年前法運雖云一花初放五
葉芬芳驅耕奪食虎頷捋鬚棒上成龍喝
下翻身原讓臨濟兒孫師其人也元和尚
鼻祖搏桑手札命師聖壽開堂號令人天
師不逾時買舟東上豐主大悅刱廣壽山
建寺顏曰福聚大開爐鞴鍛聖煉凡啟百
世之徽猷豎千古之規鑒其黃檗一支不
致寂寥矣時門人將師數十年衛法之苦
心日積成帙稿寄南來嘉禾災棗附藏流
通命予數語弁于簡端予秖知治世語言
文字其格外提持威音那畔恨未夢見在
兼未識師面不副來機只得應命茲惟序
師之本色行履而師之法身向上事千聖
出頭無有下筆處。

時
康熙三十三年夏蒲月節屆天中
賜進士及第
欽授翰林院修撰充纂修明史一統志兩
館纂修官甲戌科會試同考沈廷文元洲
氏拜題




** 敘

神龍韜藏於巨海以時起而澤物則變化無方有情
且爾矧達道之世出者乎予叔即和尚少具超方之
志挺卓不群性稟至孝因以孝聞自弱齡削䰂後遍
參知識苦工十餘祀出入內典吞吐百家其識弘其
用博發為文字皆寓至理自謂識量依通未為究竟
輒揮去卒力蒲團上復九載一日當臘月三十於撲
焚處撞破勝熱面門打失自家鼻孔直下如火裏青
蓮始得大事了畢既印可于黃檗隱大師甘活埋於
雪峰古法窟道香􂾰揜塞滿閻浮時節巳彰皤然應
聘出世于崇福繼開山于廣壽現身法海示大津梁
上而王公碩德次而緇褐異宗聞名向化覿面歸依
隨機攝受頓入直指堂奧愧賓風塵俗漢兼以山川
問之未能躬承法誨祗從頒示尊錄中神領棒喝而
撫膺自腆已爾重披二會新錄及勘辨機緣猶如那
伽出海雲雨相隨於霎然雷奔電掣中令人脫黏解
縛得大自在外於讚頌詩偈等篇不異化溥春工卷
舒無蹟舉地皆成簇錦蒸霞非深得少林不傳之宗
曷能闡古今未發之蘊哉然此猶言其觕未盡其徵
以和尚之道之德足以陶三乘津九族起東山之正
續昇濟北之未墮翼贊皇圖光揚聖教俾垂蔭於來
際其視玄言機用特緒餘耳賓塵列子行曷敢為出
世大人作先聲地第當見道之真不敢不為述其意
而盡其言先德曰見善不揚非君子之操具金剛眼
者自能鑒諸言外。

三山從子賓稽首拜撰















* 即非禪師全錄總目

  
  * 卷第一
  
  * 道影贊(鄭溥元)
  * 序(沈廷文　林賓)
  * 聖壽山崇福禪寺語錄
  * 卷第二
  
  * 廣壽山福聚禪寺語錄
  * 卷第三
  
  * 陞座
  * 小參
  * 秉拂
  * 卷第四
  
  * 法語
  * 卷第五
  
  * 舉古
  * 拈古
  * 卷第六
  
  * 頌古
  * 代古
  * 答古
  * 卷第七
  
  * 機緣
  * 答問
  * 卷第八
  
  * 贊
  * 卷第九
  
  * 贊
  * 卷第十
  
  * 贊
  * 卷第十一
  
  * 贊
  * 卷第十二
  
  * 自贊
  * 卷第十三
  
  * 書問
  * 卷第十四
  
  * 書問
  * 卷第十五
  
  * 書問
  * 啟
  * 疏
  * 卷第十六
  
  * 詩偈
  * 卷第十七
  
  * 詩偈
  * 卷第十八
  
  * 詩偈
  * 卷第十九
  
  * 詩偈
  * 卷第二十
  
  * 詩偈(洛行艸)
  * 卷第二十一
  
  * 詩偈(豐州艸)
  * 卷第二十二
  
  * 詩偈
  * 卷第二十三
  
  * 詩偈
  * 卷第二十四
  
  * 銘
  * 序
  * 跋
  * 文
  * 雜著
  * 卷第二十五
  
  * 佛事
  * 遺囑語
  * 末後事實
  * 行業記
  * 廣壽開山塔銘
  * 聖壽舍利塔銘










即非禪師全錄卷之一
門人明洞性安性節明覺明幢仝編

戊戌年十二月初七日本寺檀越王引何高材林守
壂魏之琰林繼燰潘啟祚顧肇基薜柟何興楚何元
吉何高楨盧國棟林春茂王儀等請
師就當山開堂師至座前拈請疏云靈山記囑一會
儼然仰煩維那重新表白宣畢師指法座云須彌燈
王來也遂作女人揖云謝如來降尊讓我出頭便陞
拈香祝
聖竟復拈香云此瓣香十載從頂𩕳上頓出一旦向
胸襟中流出專申供養前住福建福州府福清縣
敕賜黃檗山萬福禪寺現住攝州慈雲山福元寺傳
臨濟正脈第三十二世
本師上隱下元琦老和尚仰酬法乳之恩斂衣就座
上首白椎何一粟居士問法幢初建為國祝釐如何
是撐天拄地人師卓杖云金烏初出海何處不光輝
進云與麼則接物利生活潑潑去也師云今日接得
一箇進云唯此燈燈無盡自然萬古風光師云一任
照天照地士禮拜師云且寄三十棒維那問六年雪
嶺藏身處五葉重開聖壽阿直指單傳即不問開堂
祝聖事如何師云杲日一輪紅進云恁麼則大地沐
恩光師云闍黎郤具眼進云臨濟兒孫天然有在師
打云更須識取臨濟始得道榮問昔日閩王輔弼雪
峰法席今朝鎮主作聖壽金湯瞻依和尚開堂未審
有何祥瑞師云輝天鑒地進云掀翻萬佛骨髓斬斷
千聖頂𩕳如何是一喝作金剛王寶劍師便打進云
百獸魂飛膽喪野孤飲氣吞聲如何是一喝作踞地
獅子師云照顧汝腦門進云展處彌綸法界收時毫
髮無存如何是一喝作探竿影艸師云深辨來風進
云佛祖窺覷無門人天瞻仰不及如何是一喝不作
一喝用師云一任疑著進云四喝已蒙師展演中興
祖業是如何師卓拄杖云會麼榮禮拜云聖壽祥雲
映寶座金襴紫氣貫山門師云善哉善財童子乃云
時節到來梅香雪裏因緣出現遍界優曇乃豎拂子
云諸大德委悉麼此一枝原是靈山所拈的少林所
開的西天東土奕葉相承自曹谿六傳至于臨濟萬
紫千紅濟傳第三十葉至于天童馨香愈盛重傳徑
山容師翁正榦獨攀翁傳黃檗琦老人一枝橫出老
人傳與雪峰一頭陀當下產箇三祗果圓陀陀活潑
潑含裏十虛該羅一切適纔諸上人所問的都在裏
許山僧所答的也在裏許乃至三藏十二部一千七
百則總在裏許更有諸佛諸祖說不到問答不到的
亦在裏許山僧不會收拾拋擲多年今朝輥過者幾
不消一捏依舊五葉重芳千枝競秀設有向根本上
著得隻眼堪報不報之恩其或回睛轉腦鷂子過新
羅了也茲承鎮主臨筵四眾雲集請陞此座為國開
堂壽聖治樂有道之天福兆民崇至善之德只如同
覺同證直下無私一句又作麼生擎展萬派百川歸
巨海一輪紅日上榑桑上首結椎下座。

開爐結制魏爾潛居士捐金充知浴請上堂雪機問
和尚以大地為爐烹庖佛祖鍜鍊人天只如沒面目
漢子到來如何鉗鎚師打云棒頭有眼明如日進云
恁麼則掀天揭地承師恩力去也師云舉頭天外誰
是其人進云開爐結制已蒙指示如何是臨濟宗師
云青天轟霹靂進云如何是曹洞宗師云虎之缺馬
之馽進云如何是雲門宗師云腦後一輪紅進云如
何是溈仰宗師打圓相云天下人跳不出進云如何
是法眼宗師云大地沙門一隻眼進云五宗畢竟是
同是別師云五五二十五僧禮拜云謝和尚答話師
云汝是那一宗僧一喝師打云臨濟堂前半點頭乃
云馬嘴象腮收歸欄廄銅頭鐵額超入紅爐這裏還
有不費鉗鎚不窺鞭影的麼出來𨁝跳看山僧為汝
證據其或大器晚成普請九旬齊努力人天佛祖結
同參遂舉天童密雲老和尚上堂云今日禹門寺裏
結制須與諸人一議不用諸人參禪不用諸人會理
單單不用瞌睡若也瞌睡一棒打出骨髓莫言不道
喝一喝下座師云這老漢年老心孤老婆太切徹骨
相為恩大難酬子細觀來猶未盡善殊不知禪不參
則道不悟理不會則事遍枯單單不瞌睡不墮無記
則生亂想據令將來翻成鈍置何似新聖壽今日崇
福寺裏結制亦不用與諸人一議禪任他參理任他
會待他瞌睡送箇枕頭郤不敢動著何以如此不見
道但得雪消去自然春到來且道與禹門相去多少
老祖若聞必也點頭是事姑置只如今日魏檀越揮
金請開選佛之場畢竟如何指示聽取一偈早晨法
雨洗塵寰日出諸天展笑顏有相門中無相施福如
滄海壽如山下座。

冬至日東京舶主林爾受魏爾潛潘雲仍顧長卿薛
梅初何崑嵋何子謙何君騰諸檀越請上堂僧問葭
管飛灰繡紋添線即且置不涉化機請為指示師云
無奈東君漏洩何僧擬議師便打師乃云繡紋添一
線葭管正飛灰不涉化機句觸著吼如雷好箇時節
還有共轉法輪者麼出來助山僧應以此身得度者
即現此身而為說法其或未然山僧又自應去也遂
舉唯菴老叟船居曰船非水則不可行水非船則不
可居必二者相資而後成宋濂無相居士則不然我
非船何處不可行豈特水哉我非水何處不可居豈
特船哉師云一人就事施設煇煌魏國之珠一人入
理深譚賣弄趙城之璧山僧不識理事順水行舟拈
出如意寶要與二翁鬥富大眾證明聽我舉似甲將
船水費論評十分巧說不如行乙將船水都拈除長
安雖樂非久居爭似我諸檀氣壓孫李蘇遨遊東海
當西湖時乘隻葉閒來往飽看江山展畫圖法說竟
恰也無更助一帆風到岸腰金仍掛古珊瑚有問如
何西祖意崑崙山下石香爐卓拄杖下座。

佛成道日魏爾潛檀越薦兄請上堂爾潛問年來幾
點思兄淚灑向崎江白日寒今日請和尚薦拔一句
師云明星當午現潛禮拜云謝和尚慈悲師云夜半
日頭紅僧問六年巳脫千生夢忽悟明星作麼生師
云山僧眼不花進云魏檀請師登寶座追薦一句是
如何師云髑髏眼底春風動無影枝頭爛熳紅進云
蒙師拔出無生路九品蓮花腦後開師云腦後一句
作麼生僧作禮師便打若乙問眉間掛劍魔驚怕袖
裏驪珠定有勛臨濟三玄即不問曹洞五位請師分
師云從頭問將來進云如何是正中偏師云皂馬爛
銀蹄進云如何是偏中正師云瓊花開鐵樹進云如
何是正中來師云午夜雪山一點明進云如何是兼
中至師云日月交輝進云如何是兼中到師云渾沌
無竅進云五位已蒙師指示只如瞿曇失郤眼睛淨
名開郤眼睛是同是別師云一合相不可得進云當
陽一著無私照觸處莫非是本光師打云是偏是正
乙禮拜師以拂子打圓相云大眾會麼釋迦老子于
雪山午夜悟得這箇六祖于碓坊中踏著這箇百丈
于钁頭下鋤著這箇溈山于木杓裏舀著這箇雪峰
于飯籮邊淘著這箇雲峰于鬧市頭撞著這箇古今
聖賢于日用中明得這箇本寺檀越于正因中信得
這箇如上所說置之勿論信得這箇以何為驗試為
舉看毓禎魏公在日發廣大心興隆三寶創建叢林
告世數載有弟爾潛體兄之心檀度如舊茲適世尊
睹星悟道之晨特設齋供養兼請上堂為薦乃兄施
米百石以資冥福更願檀護與叢林同悠久者此亦
幽明兩致其極誠希有也所謂大人具大見大智得
大用顯揚奇特事須還過量人且道這箇有甚奇特
能令人悟能令人信能令種種妙用皆從這箇流出
未審這箇向甚麼處流出若是口吞佛祖的向未有
這箇時一坐坐斷管取悟也不可得信也不可得踏
也踏不著鋤也鋤不見舀也不上淘也不出撞也不
著明也不得正恁麼時喚甚麼作佛祖喚甚麼作眾
生喚甚麼作生死喚甚麼作涅槃誰為供養誰受薦
拔乃喝一喝云若不得者一喝幾乎轉身不得身已
轉也如何得令他同覺同證去以拂子向空中點云
露出一星子水天上下明下座。

同門法兄木菴和尚請上堂僧問一佛出世萬佛讚
揚如何是萬佛讚揚底句師云笑破虛空口進云只
如赤肉團邊無位真人還讚得麼師云無位真人在
甚麼處僧擬議師便打問聖壽峰頭掛紫雲賓主相
對復何云少林一曲欣同調仲氏吹箎伯氏壎正與
麼時如何是主中賓師云下座陪師兄進云如何是
賓中主師云一朝權在手進云如何是賓中賓師云
面上三斗塵進云如何是主中主師云佛祖立下風
進云賓主已蒙師指示向上宗乘是如何師云還我
賓主句來進云恁麼則一花五葉開愈秀同條各露
一枝春師打云者一枝天下人有分乃云一佛出世
萬佛讚揚一花開敷萬花周匝花黃花紫一般春前
佛後佛無二道以無二之道廓人天未證之門揭佛
祖不傳之妙直得古多寶新釋迦當下如鏡照鏡似
空合空於中著得一隻眼方見三世佛祖脩多羅藏
盡向此中流出天地日月萬象森羅盡向此中建立
四生九有八難三途盡向此中隨流出沒從緣契證
百工技藝一切有情盡向此中各隨根性悉得受用
無物不周乾坤未可比其廣大一般奇特日月莫能
喻其光華任他通身是口也讚歎不及正當主賓互
換不落時機一句如何展演多寶塔中分半座萬花
叢裏兩優曇下座。

雪天上堂以友居士問達磨面壁二祖斷臂和尚今
日陞座雪裏如何安心師云還我一臂來進云我師
親的意能有幾人知師云用知作麼進云空生若不
巖中坐爭得天花動地來師云莫謗空生好乃云雪
裏九年流出通身熱汗爐邊打坐竟日卓豎寒毛還
有灰裏豆爆者麼試通消息看一僧云紅蓮雪裏開
一僧云虛空雪裏點頭一僧云銀山鐵壁八面玲瓏
師云欲得梅花香撲鼻還須徹骨一番寒卓拄杖下
座。

立春日曇璲監寺請上堂僧問曹谿五葉桑林裏如
何是長芳萬古春師云桃紅李白薔薇紫問著東君
總不知進云須彌頂上無根樹為甚麼不犯春風花
自開師云又被風吹別調中乃云雲門乾菌橛雨淋
目炙久矣昨夜被山僧蹉手一捏捏碎瞿曇鼻孔迸
出浩蕩春風吹得桃紅梅白遍界清香汝等諸人還
曾嗅著也未卓杖云松花若也霑春力根在深巖也
著開下座。

興福福濟三監寺仝請上堂澂一監寺問生從何來
死從何去師云澂不清攪不濁進云承師開示腳底
蓮花步步階師云一法通時萬法通乃云澂一蘊謙
二禪德歲暮逼山僧上堂舉揚箇事若論箇事佛祖
口閣壁上山僧如何舉揚因是讓之至再其請益堅
不得已向第二門頭傍通線路曲順來宜諸大德好
須採聽尺璧蘊于巨石勇者力攻而得之驪珠現于
澂潭智者逆浪而探之間有懦怯之士若不另具一
副手眼幾番苦心欲希冀此二寶譬如輟耕穫而望
秋收無以異也或迷者而不知知而不能取取而不
能用非惟孤負此寶抑亦自他俱失利濟耳世寶如
是僧寶亦然如何是僧寶昔日唐皇親賞鑒欽延鎮
國利人天下座。

除日若乙維那弘永書記同眾請上堂僧問今朝臘
月三十日作麼生是今日事師展兩手云會麼進云
某甲不會請和尚為說師云不是知音者徒勞話歲
闌僧禮拜師云果然弘永問古人烹露地白牛與大
眾分歲未審和尚今夜分箇甚麼師云與汝一箇鐵
饅頭進云大眾謝和尚師云咬得破堪受人天供養
乃舉雪峰敦和尚因僧問如何是佛曰把火照魚行
進云如何是法曰唐人譯不出又云佛法已蒙師指
示未審畢竟事如何曰臘月三十日師云古德答話
不帶枝葉山僧隨例攀條倒行一令今朝臘月三十
日諸人畢竟事作麼生只如唐人譯不出把火照魚
行且道佛法落在甚麼處如此會得參學已竟報恩
已畢其或不然三百六旬仍蹉過眉毛剔起又來年
下座。

元旦祝聖上堂僧問格外乾坤大榑桑日月新春風
吹破臘處處賀新正如何是最新一句師云一團和
氣萬劫同春乃云萬年春一夢夢醒萬年新新羅
打鼓日國賀新正艸木叢林俱作獅吼山河大地鼓
舞歡呼發揮固有風光喚起一新氣象萬邦歌有道
四海樂無為臥雲深處向不朝天聖恩廣被如何補
答驀豎拂子云一枝劫外春無盡仰祝堯天舜日長
下座。

解制監寺領魏之琰居士請上堂僧問如何是一印
印泥師云瑕生了也進云如何是一印印水師云鵝
王擇乳進云如何是一印印空師云無汝下手處問
如何是奪境不奪人師云拔郤眼中釘進云如何是
奪人不奪境師云日高猶未醒進云如何是人境兩
俱奪師云拈郤無生國進云如何是人境俱不奪師
云護取法王城進云人境已蒙師指示心空及第事
如何師云空裏掛燈籠進云恁麼則人人有分去也
師打云海上漫栽花乃云九十光陰一撮子五湖僧
在一毫端遂彈指一聲云為汝諸人解制了也還有
心空及第者麼三級浪高能變化風雷相送過龍門
復舉趙州和尚因趙王來參州端坐不起次日帥來
州下禪床受之侍者問曰昨日大王來為甚不下禪
床州曰非汝所知上等人來我禪床上接中等人來
下禪床接末等人來出三門外接不可目我王為中
下人也師曰趙老恁麼接王可謂不失宗師體裁簡
點將來未免因人上下山僧當時若在敢問趙州設
有無等級人來又作麼生接管取趙州至今要起起
不得要坐坐不成是事且止只如今日三島客九洲
僧俱殿下重臨法會觀選佛場揭曉龍蛇溷雜凡聖
交參畢竟如何分疏作何相接良久云萬派聲融滄
海上萬年流水不知春下座。

癸卯秋仲五日省覲回唐辭眾上堂道榮問孝義全
彰遽離雪峰法席因緣出現高踞聖壽猊床只如今
日符到奉行師資慶會一句作麼生展演師云報恩
須是忤逆兒進云栴檀圍繞栴檀樹獅子遊行獅子
窩師云不勞讚歎進云殿下臨筵聽法曾承靈山付
囑吾師機辯天縱不妨更借一問師云水流須到海
雲起必為霖進云恁麼則解使人天迎杖錫直教龍
象接金襴師云汝者一語翻成分外榮禮拜而退自
信問吾師為法到崎丘接物應機已六秋幸遇因緣
今出現杖挑明月上皇州人天交接則不問途中得
力一句乞師開示師云一帆秋水上皇州進云恁麼
則臨濟家風重振榑桑去也師云如何是臨濟一句
僧喝師云者一喝落在甚麼處進云不從天得不從
地生師云莫是從人得麼僧禮拜師一喝乃云見可
則進知難則退逆川禪師云古德恁麼說話大似趨
利避害取捨未忘所以山僧住此數載不敢妄動茲
緣故國六十餘位宰官居士于前年郵啟聘山僧回
唐為國開法不特感激道愛抑且熟處難忘尋修書
報復許可來春今秋覲別黃檗老人理當敘謝白眾
承崎主同四眾光臨證明舉似乃別古德云進則以
道退亦以道以道進退誰曰不可雖然此猶是山僧
分上諸人分上又作麼生道心相照千里如面忠孝
持身供養無盡至于向上一著各自努力附贅一偈
離此山門入國門千山萬水一乾坤我心如雨無遺
點深謝檀那六載恩下座。

即非禪師全錄卷之二
門人明洞性安性節明覺明幢仝編

乙巳季春望旦
豐主源忠真大檀越暨明洞上座請
師進寺至三門云大道興方便立從信入者永無退
失有超方便的一任丹霄獨步。

世尊拈香云一塵一佛國一花一釋迦說甚麼殿裏
的爛冬瓜洞山麻雲門橛遂插香云香雲彌法界瑞
氣靄乾坤。

韋馱拈香云扶持正法現金剛身此一瓣香耀古騰
今。

伽藍拈香云欽承佛囑擁護叢林叢林作獅吼大地
變黃金有如是無作妙用所以立為福聚伽藍神。

祖師拈香云腦後一輪紅豁開正法眼庭前柏樹子
畢露祖師心。

監齋拈香云三德六飾百味具足大眾加餐檀那獲
福。

據室云此方丈不涉新舊廓同大虛任是百億微塵
數雲門興化百億微塵數福海壽山一時頓入無欠
無餘咄臨濟來也汝們更須倒翻筋斗向虛空背上
行一遭又正翻筋斗撲落下來廣壽為汝們證據。

孟夏八日受請祝國開堂師於源太守手中接得請
疏示眾云佛祖付囑王臣流通公驗分明仰煩披露
維那宣疏畢師指法座云超佛越祖總落階梯看廣
壽從空放下平地昇高為諸仁者撥轉向上一著遂
陞座拈香云此瓣香根盤空劫葉覆閻浮爇向金爐
耑伸供養。

靈山會上禪祖。

釋迦牟尼佛以及西天東土歷代祖師證明開堂龍
天八部擁護道場伏願日新鷲嶺之風時邁唐虞之
治又拈香云此瓣香統天地以為根會萬物為一體
端為祝延
當今皇帝聖躬萬福聖壽無疆欽願生生不忘佛囑
世世常現人王興隆三教坐享太平。

此瓣香明如日月秀麗山河奉為
本朝大將軍位同地久壽與天長恭願等閒伸出定
邦手大轉靈山正法輪。

此瓣香四海毓秀五岳鍾靈奉為
文武官僚列國勳貴增培祿筭儒佛並肩。

此瓣香鷲嶺傳來龍宮涌出奉為
豐主源大檀越以出世之心治世從有為而證無為
建法幢立宗旨爇向爐中用酬檀德恭願福祿深巨
海壽算等須彌。

此瓣香遇賤則分文不值遇貴則價重娑婆第二回
拈出奉為現住京畿黃檗山萬福禪寺開山第一代
傳
臨濟正宗第三十二世七十五臘
上隱下元本師老和尚用酬法乳恭願常住世間為
道樹千枝並秀蔭人天此瓣香深踰滄海重越丘山
奉為父母養育之恩師長剃度之德十方檀那一切
師友或一言半句資我慧命粒米寸絲成我道業今
日普同報謝伏願現在植金剛正因將來為菩提眷
屬遂歛衣就座維那白槌竟監寺法雲問福地新開
選佛場靄然瑞氣繞猊床願通少室真消息格外玄
機為舉揚師云頂門隻眼耀乾坤進云只將隻眼乾
坤句仰祝皇王億萬年師云也讚得一分進云更願
國風與祖風永扇帝道齊法道綿昌師云此語最親
切維那柏巖問法海出世閩王證明和尚開堂豐主
預會先後一揆則不問如何是壽國福民一句師云
百億須彌盧進云恁麼則如龍得水去也師云且緩
承當友松信士問雪峰山頂卿雲呈瑞廣壽堂中佛
日增光如何是重重現瑞彩一句師云樓至來也進
云只如今日豐主新創法席恭請和尚祝國開堂親
臨座下行香聽法敢問和尚舉揚何法師云合國證
明進云現前萬指圍繞和尚作麼生接師云各與一
頓棒進云棒頭有眼明如日照徹人人在此時師云
幾人薦取松禮拜退師乃云機前薦得猶涉纖廉槌
下承當翻成鈍置何況機鋒相扣棒喝交馳喚作激
揚直指轉見迂曲今則按下雲頭拗曲作直為諸仁
者婆舌一上若論此事如積樹成林積日成歲積善
成功積功成德德積以成道道積以成無為無為而
無不為耳既不住無為不盡有為以大心為功德海
以智慧為般若舟自他利濟並登覺岸正眼觀來猶
在半途正當恁麼時如何是不離堂奧隨緣應現一
句風生萬壑月印千江復舉閩王請法海閒禪師開
堂纔登座以手斂僧伽黎顧視大眾便下座王近前
執閒手云靈山一會何異今日閒云將謂汝是箇俗
漢師云大音希聲不同常調若非角聽幾失知音八
百年來令天下人疑著郤成未了公案茲承豐主源
忠真大檀越乘夙願再來特創寶坊延山僧開山卓
錫祝國開堂是日台旆臨筵預會聽法山僧自揣道
行微劣無可圖答只將一點水墨兩處成龍完此公
案作法施去也將謂大王是俗漢元來佛法箇中人
山僧堂巳開了聖巳祝了法巳說了只如今日釋迦
世尊出世一手指天一手指地且道明甚麼邊事眾
罔答師云各各歸堂明取好維那結槌師下座。

安執事豐主請上堂舉雲門因僧問齋主設齋如何
報答門云量才補職僧云不會門云不會喫齋去僧
有省師云雲門推門落臼者僧虛往實歸悟則不無
要嗣雲門未可在何故者僧被雲門一塞口開不得
只是解吞不解吐廣壽則不然跳過金剛圈獨步大
方咬破鐵酸餡百味具足果有其人不惟堪扶法化
以助王化抑亦永作人天之福田其或未然喫水也
須防噎平地豈無慎跌諸大德還委悉麼為法求賢
擇手眼等閒說與飽參人下座。

豐主建新禪堂成遠州太守源長真檀越捐金為知
浴請結夏上堂梅嶺問圓覺伽藍華藏剎海豁開戶
牖大座當軒四海趨風檀越加敬則不問九旬安居
事如何師云垂絲千尺意在鉤頭嶺喝師打云未是
金鱗進云和尚只見金鱗未見金毛獅子師云欠牙
爪在僧問以百千億劫為一念以一念為百千億劫
為其神通妙用為復法爾如然師云百艸頭邊獅子
吼進云直得盡十方世界總是一會安居師云三千
剎海一伽藍進云只如朝過天台暮遊南嶽底漢來
又作麼生接師云朝打三千暮打八百乃云萬松青
入漢密構凌雲煙括大千於箇裏包法界於其中殊
勝莊嚴同佛受用此會功德實非小緣各生難遭之
想同期出世之心豎起鐵脊梁放開大眼孔覷透佛
祖心肝坐斷銀山鐵壁然後向佛祖行不到處行取
一步步步踏實說不到處說取一句句句朝宗檢點
將來未為究竟如何是究竟一句翻身磕破虛空額
祖德檀恩一併酬下座。

豐前州源太守恭薦　東照大權現先將軍五十年
諱日請師上堂法雲問森森大樹插青天為蔭蒼生
五十年太守親臨求薦拔證明一句若何宣師云海
印光中全體露進云恁麼則眾星拱北萬派朝東去
也師云權現嘉名天下聞進云謝師答話師云拱北
朝東道一句看雲禮拜云道過了也師云親切萬水
問太守請師說法則不問如何是坐享太平一句師
云路不拾遺真古道進云更喜風調雨順國泰民安
師云萬民樂業享豐年進云恁麼則天長地久無餘
事玉葉金枝萬古春師云被上座道著友松問太守
今日恭請和尚上堂追薦東照大權現五十年諱辰
如何薦超師云佛國任遨遊進云五十年前凜凜威
風震八極五十年後昭昭瑞氣福榑桑請師證明師
云誰不仰恩光進云與麼則源遠流長清萬古喬松
翠竹秀無窮師云放汝二十棒松作禮退師乃云法
性湛然元無生滅隨類應現示有去來東照大權現
夙乘悲願現將軍身撫治家邦朝野頌德應緣巳盡
擦手賓仙往五十年凜然生氣茲逢諱日承外孫豐
前州仁孝太守小笠原公請山僧特陞此座舉揚般
若資嚴冥福然般若之體明如日月般若之用迅若
風雷亙古亙今無變無易以此拔幽直超果位以此
利顯家國興隆正恁麼時如何是光前耀後一句突
出乾坤眼萬古福源長下座。

豐夫人那須氏同次公郎源光真請上堂僧問龍女
獻寶珠直往無垢世界成佛如何是寶珠師云大眾
證明進云女身垢穢如何成佛師云蓮花出淤泥乃
舉秦國夫人計氏參大慧杲和尚力究有省呈偈云
逐日看經文如逢舊識人莫言頻有礙一舉一回新
師云秦國夫人雖處女流宛有丈夫之作但偈語猶
堪檢點杲和尚許他也是半幅全封試舉似看逐日
看經文黑豆生芽如逢舊識人夙世冤家莫言頻有
礙寸絲猶掛一舉一回新如何放下山僧恁麼註腳
不是減沈之香要使五百年後接一箇同參的豐國
夫人那須氏內相攸宜克勷政績日用之中不離佛
法山僧駐錫金粟園六箇月時同豐主暨二公郎頻
來問道兼承種種供養今住廣壽合府請法儼然靈
山一會雖不呈偈金在礦中且道與五百年前秦國
夫人同別如何處處逢龍女門門遇善財下座。

五月初五日九山北源納川雪濤獨立鐵檣萬水靈
泉梅嶺龍舟獨健夢堂德海既白徹玄僧眼慧雲鑑
印東曉月江宜山于朴東白道長靈秀暨合山諸大
眾預祝師半百大誕請上堂僧問弟子輩恭祝和尚
尊誕仰冀與趙州古佛同一春秋如何是大法流通
永鎮榑桑一句師云滿天花雨落知有龍王來進云
今日龍王行雨沐聖體時如何師云頭角露也進云
恁麼則雨中突出眼中眼天外高挑燈外燈師云速
禮三拜乃舉趙州和尚因僧問和尚姓甚麼州曰常
州有又問和尚春秋多少州曰蘇州有師云趙老逆
行域中日月發明劫外春秋手眼通身超今越古不
虛為古佛之稱若問廣壽姓甚麼答道大地載不起
更問春秋多少乃道虛空包不盡且道與趙州相去
幾何有辨得出不妨與古佛相見正恁麼時如何是
同誠祝讚一句繞圍龍象三千指意氣一團萬古春
下座。

初七日遠州太守源長真檀越為師祝壽請上堂月
江問五十而知天命乃尋常事和尚是大善知識知
命既在未生巳前如何是今日太守祝壽一句師云
日照天臨進云別有天地異人間又作麼生師云林
巒添瑞氣進云恁麼則盡大地普祝去也師云如何
是普祝一句進云晝夜一百八師乃舉大顛和尚因
韓文公問云和尚年多少顛提起數珠云會麼韓云
不會顛云晝夜一百八廣壽云韓公問年多少大似
虛空背上覓起止顛提起數珠示之無孔鐵鎚當面
擲韓云不會六律分明顛云晝夜一百八亙古亙今
山僧恁麼舉似還當得慶讚也無突豎拂子云大顛
和尚來也即今在山僧拂子頭上合掌讚歎云老僧
今日親到廣壽見遠州太守俊秀青年有如是信心
重法聞其本月二十日初度何不自他共祝去也山
僧不勝歡喜問訊答云願將晝夜一百八轉為太守
祝遐齡大顛和尚含笑而起山僧致謝云勞先輩證
明下座。

初八日法雲監寺為師祝壽請上堂雲問法王出世
坐斷古今正恁麼時威音王是和尚兒孫請問威音
前一句師云威音王即今在甚處進云在和尚拂子
頭上師云突出難辨進云然則燈籠露柱齊慶祝去
也師云一言之下報深恩進云法雨周沙界壽山亙
古今師云燈籠露柱笑呵呵乃云佛祖出世並無別
事第為護念付囑而已護念者要人衛法道也付囑
者要人續慧命也廣壽出世不外是也法雲洞上座
精白一心以衛續為念監領寺務井井有條人咸稱
其有楊岐之風山僧亦知其夙記再來耳茲值山僧
半百初度預伸慶祝請陞座普示威音前一著若論
威音前佛祖未曾指註山僧如何措辭惟各各自悟
自證始得或問自悟自證後如何南山布法雨東海
起雲雷下座。

初十日源太守次公郎光真檀越為師祝壽請上堂
僧問南極壽星臨福地中天紫氣貫豐山今日源光
真檀越恭祝和尚華誕如何是壽星臨福地之句師
云露柱生兒進云如何是不涉春秋一句師云未解
語言先作賦一操直取狀元來乃云光真髫年英發
骨氣超凡蘊夙世般若之種生尊貴菩薩之家所習
詩禮所行十善不染之性猶青蓮出水挺挺池中得
此殊勝福緣非一佛二佛邊所種善根可能耶每參
山僧益加敬信今來祝壽請法彌懃其蹟頗似善財
詣佛會中參普賢大士見乘白象王處紅蓮座一心
親近訟聞法要悲智圓滿行願圓成其發心功德與
善財無二無別雖然光真恁麼慶祝山僧恁麼舉揚
於唱教門中足可觀光若約衲僧分上彼此俱要喫
棒何故棒頭取證無生忍鐵樹花開萬劫春下座。

十二日豐夫人為師祝壽請上堂東曉問法身元不
動只為方便示生即不問如何是第一玄師云覷破
未生前進云如何是第二玄師云耳朵列兩邊進云
如何是第三玄師云兩腳踏地頭頂天進云如何是
第一要師云古篆無文進云如何是第二要新條有
識進云如何是第三要師云千差都一照進云三玄
三要蒙指示格外金鱗來時作麼生師打云會取玄
要好乃云生佛之元古今不易化育之本物我同途
只如山僧五十年前未出母胎時以何為初度之辰
於此覷透不惟見得山僧本來面目抑摸著自已元
辰如覷不透山僧自出頭來也應以此身而說法不
妨重現女人身復舉余夫人祝廣慧禪師壽且云願
和尚與虛空同年慧云道甚麼廣壽云古人相見無
非佛法一問一答如空合空今日豐夫人祝山僧壽
也不曾發問山僧亦不用答且道還有佛法也無咄
彼此淵默問答如雷下座。

十四日正當師五十歲初度之辰豐主源忠真大檀
越為師祝壽請上堂僧問聖人作而萬物睹今晨法
雨初霽杲日當空請問是何祥瑞師云天高地厚進
云豐主臨筵慶師降誕如何是感應道交一句師云
海闊山長進云恁麼則十方歸仰無為化恭祝吾師
億萬春師云雷鳴誰不聞僧禮拜師乃云突出一枝
肉菡萏大地皆聞解脫香花果齊彰昭正覺是名佛
子報爹孃山僧親恩巳答了檀恩又作麼生如豐主
源檀越智勇謙德不讓趙王邇來覷破向上一著乃
能捨世間之浮塵布出世之實地悟夢幻之色身祝
堅固之慧命以此慧命壽國家則時清道泰以此慧
命蔭宗裔則世衍祿昌可謂大福德人修大福德人
受無非皆從正信見道中成就耳更有一偈大眾證
明都盧原不涉春秋一彩何妨賽兩籌七十高齡添
半百綿延慧命續源流下座。

十五日開善寺月交禪德為師祝壽請上堂月交問
曇華現瑞彩大地變黃金龍象繞圍人天傾向正當
恁麼時如何是格外慶祝一句師云海底泥牛銜月
走進云七佛巳前四時春現成公案如今日師云善
世法門八字開進云恁麼則法霖潤國土紫氣貫山
門師云幸值闍黎知時節交禮拜退師乃云神龍來
聽法曉雨猶未止拄杖有神通攝入缽盂裏正恁麼
時明月當午現與你們說個目前道理月印長空影
含眾水清涼大地光被九洲有此善利所以靈山標
之曹谿話之馬祖翫之藥山嘯之若夫水底撈紙上
畫指邊覓瞽處問如斯等人敢保驢年未夢見真月
在開善月交禪德為人實行虛心待物實不媿其名
也茲值山僧母難後一日正當月望進山補祝請上
堂因念其誠推出真月以答之以拂子打圓相云委
悉麼籃兒沒底盛明月月交持來祝壽筵突出頂門
一隻眼清光照徹未生前下座。

十六日黃檗木菴和尚為師祝壽請上堂僧問於一
切法離諸言說未審和尚說何法師云汝要我說何
法進云瞻之仰之師云蹉過了也進云今日黃檗和
尚為師祝壽請上堂作麼生是祝壽一句師云壎箎
同調進云恁麼則滿山松竹萬年春師云賴有知音
問向上一路千聖不傳學人如何進步師云嶺上石
人開口笑進云恁麼則某甲一趠趠得去也師云堂
前鐵鋸舞三臺僧作禮退師乃云虛度五旬承祝增
愧復命陞座勉赴來宜雖無當于獅吼鳳鳴而同門
法愛之誼庶幾無負也遂舉雲門和尚因僧問二尊
宿相見時如何門云不是偶然廣壽云正令當行十
方坐斷機輪轉處作者猶迷惟有格外人相見自然
聲和響順形直影端彼此情忘主賓道合正當恁麼
時如何是因齋慶讚一句黃檗枝頭雙蜜果合成一
顆大蟠桃下座。

十七日佛日慧林和尚為師祝壽請上堂宗崑問法
身等虛空福聚海無量如何是不生不滅一句師云
趙州東壁掛葫蘆進云恁麼則廣壽峰頂月與摩耶
同光師云如何是摩耶峰頂月僧作禮而退萬水問
昔日裴相國見石霜借笏垂慈今日源豐主隨喜聽
法和尚如何指示師云萬水千山進云恁麼則如龍
得水虎靠山去也師云千山萬水進云昔日裴相今
豐主須信慧林即壽林師云不涉古今再道看水禮
退乃云靈觀上堂祝睦州壽揩背須借他人手佛日
請廣壽陞座自祝喫飯須用自己口遠承法愛愧感
無涯分此炊香作平等供養去也正恁麼時震法雷
鳴法鼓布慈雲灑甘露萬象森羅踊躍起舞俱要聽
山僧舉古遂舉太平恩禪師因僧問日未出時如何
平曰眾人皆仰望進云日出後如何平曰萬里照無
私廣壽云太平恁麼答話可謂頭正尾正若要耀後
光前更資一路或問廣壽日未出時如何曰瞌睡漢
更問日出後時如何曰堪作人天眼目大眾且道還
當得彼此慶讚也無天親塢裏蟠桃熟無著山中柏
子青下座。

十八日崇福寺化林上座同徒孫海天祝壽請上堂
化林問格外蟠桃此地栽十分春色日邊來誕生已
度五朝後和尚如何作主裁師云和盤托出進云恁
麼則某甲領取一顆飽天下人去也師云若是別人
大難承當進云謝和尚證明師云知恩方解報恩乃
云智積大士於無生中受生只可自知廣壽道人向
未兆前一畫人或難卜如卜得出一任發揮佛祖紹
續宗風總報四恩弘範三界且道是甚麼人崇福化
林上座三山英俊也早歲博通典墳尤精於易得聖
人之心渾造化之妙後捨儒入禪達佛閫奧昨日嚴
持花雲莊嚴供具為山僧卜云露柱生蟠桃一舉四
十九馨聞海外天空生歎希有山僧肯他一半今日
請山僧陞座舉唱且道那一半作麼生得全諾去豎
拂云委悉麼山僧慧命龜毛拂紹續流通賴白眉構
著祖師真血脈是名出格報恩兒下座。

十九日宮本居士為師祝壽請上堂龍舟問如何是
如來禪師云滿天瑞氣進云如何是和尚禪師云匝
地祥光進云恁麼則將此祥瑞祝和尚壽福檀那去
也師云如何是闍黎禪僧禮拜東曉問佛言佛法付
囑國王大臣有力檀那今日宮本居士欽護法筵祝
我師華誕正與麼時酬檀恩一句作麼生師云拈出
雲門棒進云世尊初生金蓮捧足和尚華誕有何祥
瑞師云坐斷千差放開線路進云與麼則人天龍象
嘆希有艸木林巒獻瑞徵去也師云還我獨尊一句
進云真獅子吼師云莫謗山僧好問和尚壽展越六
日諸方慶讚猶未休如何是重重慶祝一句師云錦
上鋪花色轉鮮進云恁麼則一點元辰亙古今也師
云如何是亙古今一句進云誕出恒沙功德聚寶華
座上現全身師云禮拜著乃云廣壽門下日日生辰
福聚堂中時時慶祝說甚麼初度越六日偏頗之人
必以刻舟共哂正信之士競來錦上鋪紅所謂欲知
宮本事須是宮裏人若非宮裏人焉知宮本事復舉
雲門和尚曰十五日巳前則不問你十五日已後道
將一句來又自代云日日是好日廣壽云若會得日
日是好日不求福而福自至不求壽而壽自增乃至
齊家治政成佛作祖莫不皆從此日日是好日流出
且道日日是好日向甚麼處流出華藏界中纔一念
閻浮早已八千年下座。

二十二日吉岡居士為師祝壽請上堂友松問菩薩
十願禮敬為先人間五福祝壽為先今日吉岡居士
恭祝華誕請轉法輪如何是當陽一句師云衝開碧
落松千尺進云居士禮敬還有功德也無師云轉贈
檀那一壽圖乃云一夢五十霜夢語醒猶長恐費娘
生舌萬松代舉揚大眾諦聽一松云法身與虛空同
體合暗合明法性與虛空同量亙古亙今一松云只
如一人發真歸元十方虛空悉皆消殞且道向甚麼
處安身立命一松云好個問頭只是你不知落處若
知得落處堪續佛祖不傳之慧命豈直為祝有相之
壽量哉一松云莫謗我好莫道我不知落處試問大
眾個個都知落處也無山僧見他說得有理乃問你
名甚麼曰萬年又問贊助無私之政不落前後之機
是甚麼人曰今日齋主是也山僧曰你不惟知言且
能知人輒成一偈萬年松在祝融岡覆蔭兒孫永吉
昌覷透歸元一著子世間世出壽難量有僧出問此
是和尚饒舌萬松何曾舉揚山僧曰待你醒來向你
道卓拄杖下座。

廿八日大羽居士為師祝壽請上堂問山頭挺出一
靈椿劫外風光別是春大羽請師陞寶座如何一句
祝元辰師云彩鳳空中方展翼進云恁麼則物物呈
祥去也師云無毛鷂子過新羅進云誰知和尚活手
眼照用並行越格量師云賴有維摩證明乃云以不
生之生而現於有生之生生即無生以無相之相而
現於有相之相相亦非相相亦非相月印寒潭生即
無生雷鳴空谷一聲㘞地萬籟無聲隻眼舒開千光
匿耀直得賜兒母放下掌上明月珠註生官打失肘
後黃金印惟有通方作者轉變臨時格外慶生人天
獲福雖是一時緣會須知積劫薰成薰成因種果熟
今時則且置只如龐公一曲沒絃琴不落宮商角徵
羽特慶山僧半百誕辰如何是知音之外更知音一
句良久云福海壽山齊起舞缽中童子笑忻忻下座。

二十九日曇瑞柏嚴二上座為師祝壽請上堂曇瑞
問將百億須彌盧無邊香水海恭祝和尚壽時如何
師答云未足酬恩進云廣壽一枝佛法未審分付阿
誰師云樓高先得月進云恁麼則某甲承當去也師
打云當仁不讓是男兒瑞作禮云謝師賜棒師云棒
下開眼始得乃云移滄海為福海指須彌作壽山用
祝山僧法臘大似持燈助日之明不見道諸供養中
法供養最如何是法供養如拈不出山僧為子拈出
也南岳和尚參六祖大師於說似一物即不中處打
破漆桶遂執侍一十六載然後五葉紹芳踏滿天下
此是法供養青原和尚於聖諦亦不為處放倒無位
真人亦於曹谿首眾數年一株嫩桂馨塞娑婆此是
法供養曇柏二子行履端正見地真實三事隨身十
願不易彼既丈夫我何不爾倘如二老祖大撲落一
番傳持慧命是名真法供養復展拂云委悉麼將此
壽塵剎是名真報恩下座。

謝豐主及遠州太守暨法雲監寺合山大眾上堂僧
問如何是廣壽境師云千峰如畫進云如何是境中
人師云人在畫圖中進云人境已蒙師指示只如上
無佛可成下無眾生可度和尚今日上堂為何事師
云好人境外一句僧喝師云學來的悟來的僧又喝
師云莫道無眾生可度好僧禮退師乃云法性不寬
波瀾不闊佛法知見不忘生死命根不斷自救不了
如何為人山僧雖波瀾不闊郤解斬釘截鐵轉變臨
時應此堂期酬法檀去也前月豐主合府寶眷暨合
山大眾運出自巳寶藏共贊古佛家風忙了一月總
不知山僧動靜山僧郤知諸人動靜以何為驗山僧
逐日向諸人眼睛裏經行舌頭上趺坐山僧出定諸
人舌動山僧休歇諸人瞌睡于今諸人郤知山僧動
靜山僧又不在者兩處且道在甚麼處知得山僧立
命處祖師鼻孔一齊穿復舉袁中郎致書于封君曰
天下奇人聚京師兒得遍觀大約趨利者如沙趨名
者如礫趨性命者如夜光明月千百人中僅得一二
人而已一二人中僅得一二分而巳師云中郎少年
高第具如是藻鑑所謂明眼難瞞三種人聞之寧無
愧乎雖然更有一種奇人視名利如糞土等性命若
虛空有時在鬧市街頭有時在水邊林下有時在公
堂前後可惜蹉過爭如豐主父子及諸仁者時時磕
著卓拄杖下座。

青木端峰居士請上堂梅嶺問如何是第一句時值
典座噴嚏師云典座噴嚏答汝了進云如何是第二
句師云五月梅花吹一曲進云學人今日小出大遇
師云三千里外有知音嶺禮拜師云何不問取第三
句乃云山僧初住廣壽事繁近日遠近來請上堂概
不許可為居士是一會中人勉應來機諸仁者委悉
麼居士不昧夙因宦身僧行流通大法獨創叢林舊
冬延慧法弟開堂利益人天今夏遣使走千里請法
證明本分可謂世出世間兩盡其道耳第山野莫能
贊揚拈出現成公案用酬道契遂舉臨濟和尚因王
常侍來謁引入僧堂隨喜侍云此一堂僧還看經否
濟曰不看經侍云還參禪否濟曰不參禪侍云經又
不看禪又不參畢竟作個甚麼濟曰總教伊成佛作
祖去侍云金屑雖貴落眼成翳濟曰將謂你是個俗
漢廣壽曰常侍故是明眼不合逆風揚塵臨濟手眼
不親金錍用在何處或問山僧此一堂僧還看經麼
向道喚甚麼作經待他開口驀頭一棒管取王常侍
當下脫郤金甲更令一堂僧個個坐斷毘盧頂𩕳不
致佛粘祖縛帶累天下兒孫至今解釋不了雖然至
理一言轉凡成聖則不無只如末後一句如何話會
莫言世上無仙客須信壺中別有天下座。

監寺法雲上座領合郡善信宗德養德教意等請上
堂柏巖問合郡善信請上堂和尚如何開示師云灶
婦街童知祖意進云恁麼則善信知恩去也師云松
風鳥語演堯歌進云謝和尚證明師云還我證明一
句巖云明月當空皆普照師云闍黎也得一分光明
乃云人生於五天覆之地載之君親成育之師長教
誨之能酬此五人道乃盡人道乃盡可以入佛道耳
山僧開法廣壽無非欲人人盡人道而入佛道令生
生世世不失金剛種子茲法雲上座所領合郡善信
皆忠孝五常之士不言而喻道同氣合各生歡喜設
齋請上堂仗我三寶用答四恩觀此一節不惟可入
佛道可以卜人道于萬世昌隆耳正恁麼時如何是
共樂豐平一句風雨以時邦國泰大家稽首答深恩
雖然更須知有天不能盍地不能載君王不得而臣
父母不得而子如此奇特還要到廣壽門下勘過始
得卓拄杖下座。

中元解制日知浴梅嶺上座領遠州太守源檀越請
上堂僧問結解則不問金鱗透網時如何師云試𨁝
跳看僧喝師云蝦蟆叫僧云謝和尚證明師云證明
個甚麼僧禮拜退乃云九十日內合虛空口結郤布
袋直得森羅萬象斂影斂蹤十聖三賢吞聲吞氣今
朝目連尊者歡喜之晨文殊大士解制之日依例打
開布袋塵塵解脫處處縱橫一任不老峰獨步大方
放生池倒傾大海四大部洲各歸本處兩輪日月西
涌東昇檀越功該果滿衲僧事備理圓且作麼生是
諸仁者心空及第歸一句信腳踏翻解脫海掌中至
寶耀乾坤下座。

即非禪師全錄卷之三
門人明洞性安性節明覺明幢仝編

* 陞座

結冬陞座示眾問繁不錄師云今日諸方結制也有
押韻禪也有四六禪也有花柳摩捋禪也有奇怪極
則禪廣壽雖無此等禪然已與諸人同此道聚又且
不可恁麼杜口休去隨分說些平實禪以警其不逮
各宜委悉豐主檀越以四事供養大開福田正要諸
仁者修行辨道猶播佳種更要山僧隨機說法如降
時雨令其抽信芽開心花遂克成就無上道果而後
已此便是佛祖慧命有賴人天福田有望耳諸仁者
當自生難遭思不可作容易想果能存了生死之志
把從前許多學的解的所祕所蘊的雜毒盡底一翻
翻卻直須豎起鐵脊梁突出兩眼睛盡三百六十骨
節八萬四千毛孔併作趙州一箇無字一提提起如
撐上水舟單篙直進心心無間念念無斷忽然拶透
和箇身心器界山河大地一時瓦解冰消有日在其
或立志不堅用心不切朝勤夕怠一曝十寒蒲團未
暖妄想昏沈開靜放參交頭接耳威儀不檢細行不
修又怕人簡點如此參禪參到驢年更驢年只成個
光頭俗漢豈不孤負巳靈虛消檀施唐喪光陰有何
益哉古佛云制之一處無事不辦努力珍重下座。

示眾云參禪了生死了則度一切且道喚甚麼作生
死又作麼生了莫是卜度公案是了生死麼癡守一
橛是了生死麼學智機解是了生死麼好沒交涉真
了生死的人如紅爐上一點雪相似始有少分相應
其或未然切勿因循蹉過試思量世間農民不憚寒
暑竭三時之力欲其廬舍之完食飲之充而不可得
吾輩坐享信施華居美食寧知王家之餘祿皆農民
之汗血也又不思父母不供甘旨師長固自遠離跋
涉千里萬里親覲知識所圖何事若不真參力究以
報四恩寸土滴水也難消各自鞭策努力珍重。

十一月十七日彌陀佛降誕日值冬至示眾印光問
陰剝陽生請師宣明此理師云梅華心似鐵獨露一
枝春進云妄消真現時如何師云一陽未復時薦取
迺云慈明和尚冬日榜示僧堂作此<img:>註曰
若人識得不離四威儀中首座見謂眾曰和尚今日
放參廣壽云慈明祖揭榜僧堂黃河九曲直在其中
首座白眾譯梵為華只得一半那一半作麼生你們
不會請問阿彌陀佛且道阿彌陀佛即今在甚麼處
其若不知山僧向第二門頭饒舌去也一念不生念
念彌陀出現一塵不動塵塵極樂淨邦故經云心清
淨即佛出世又云心淨則佛土淨當知十萬億土初
不外乎一心也聽取一偈會得箇中無量壽祖師公
案巳全呈慶生不涉陰陽句水鳥風柯念佛名。

除夕示眾云古者謂山中無曆日寒盡不知年今者
居山預備做歲與廛居何異山僧雖不預備亦愧古
人多矣茲者諸執事強山僧應箇時節臨時無一物
可為分歲記得現成一則公案總與諸人結般若緣
去也今朝臘月三十日到來閻老子要徵汝們飯錢
未審將何抵對一僧云小盡二十九大盡三十一僧
云恭惟大王萬福一僧云從來不曾咬著一粒米一
僧云今年錐也無一僧云昨日還了也一僧云心不
負人面無慚色一僧展兩手示之觀此數轉語頗有
衲僧氣格足以酬償然檢點將來猶欠息在其中有
一轉語有權有實有照有用無得無失無欠無餘如
有檢點得出許伊坐受人天供養其或未然五過五
進一十。

元且祝聖云天得一以清地得一以寧君王得一天
下貞衲僧得一公案現成現成公案如何舉一塵春
風祝聖人。

示眾云說禪說道孤負佛祖論心論性埋沒己靈無
言無說小乘枯禪流出胸襟急須吐卻縱展百千三
昧到廣壽門下總用不著且道廣壽有甚麼長處一
任諸人疑著。

中津太守源長勝檀護求薦故考中散大夫慈源惠
公請陞座僧問秋雨晴秋風清秋山空秋水明正與
麼時如何是薦拔一句答云體露金風進云此莫是
中散大夫轉身處麼答云露也露也進云只如孝子
請和尚舉揚大法以報罔極之恩還有端的分也無
答云子試道看進云恁麼則子流孫派日綿遠為有
豐源活水來師云放你三十棒乃云慈源居士在世
之日持己也德為政也仁緇素均感其恩澤大限忽
臨宴然委順此以見其生平也茲當七七之辰孝子
請山僧舉揚法要以薦賢靈然山僧口挂壁上一法
也無猶恐孤負不免於無法中演法以慰孝誠乃豎
拂云還委悉麼當下薦得超拔巳竟其或不委再垂
方便有生有滅水面漚花無去無來空中鳥跡正當
恁麼時且道向甚麼處安身立命良久云五品位中
留不住無生國裏樂陶陶。

薦養德院益翁居士師云養德院有一片無陰陽地
益翁居士未出母胎時巳承紹了也直至于今始為
安樂窩有孝女那須氏營齋修佛事請法為津梁冀
其乃翁靈性圓明高超淨域不歷祇劫頓證無生正
與麼時如何是益翁轉身一句夢回噴嚏如雷吼觸
破彌陀鼻半邊。

薦男師云兵部太輔源長安居士天性良實精練家
法退公之暇遵父祖庭訓崇信三寶以筆墨為佛事
日書普門品一卷兼以禪宴為程課如此五十年若
一日耳今春染微恙便有轉凡之念遽爾西生藉此
平日信力般若力往生無疑然願力弘重還期應現
耳老太守請法以資冥福聊說伽陀為薦長安之德
蒼蒼洋洋長安面目山高水長大悲願重應現他方
普現色身隨處津梁痘花暗結菩提果一度風來一
度香。

島村自雄信士薦考理白日脫居士師云古今無二
道天下共一理理白則日日解脫道明則處處皆通
其通也去來無礙其脫也生死自在天上人間瀟灑
慶快理白亡靈曾恁麼一回也未如曾恁麼許汝明
白會得教家極則道理更須知有祖師西來直指超
凡超聖的消息且作麼生是直指消息卓拄杖下座。

薦夫師云夫生必有死聚當合離縱位極聖賢亦不
能免但凡聖與賢愚有等差耳若生無愧死無憾有
不死者存道中其人歟今夏四月望後乃其大祥諱
辰乃內道傳求法語追薦愧山野無言可說只教伊
且自看生從何來死從何去者裏看得透便知道中
安身立命處抑曉得自己本地風光與安身立命之
處則生來死去全成一大解脫矣再聽一偈紅輪西
去又還東蓮始開時果在中信女齋僧求薦拔缽盂
張嘴笑薰風。

大堂林居士求薦故戚請對靈師迺云性秀性茂夫
妻偕老正信樂善優游一世壽考而終必也往生無
疑何用山僧超薦緣彼遺囑請山僧舉揚般若以助
冥福故不違本願作法施去也遂舉趙州和尚因僧
問未有世界早有此性世界壞時此性不壞如何是
不壞之性州云四大五蘊進云此是壞的如何是不
壞之性州云四大五蘊師云趙州寒潭徹底此僧徒
費撈摸若向徹底處明取不變不遷一著子便知天
地未分之先世界巳壞之後於中無絲毫起滅無絲
毫榮悴但隨所作心應所知量故有生住異滅且隨
緣不變一句作麼生道時節不相饒乾坤常自在。

源長真檀越薦德叟老居士請陞座僧問七七由來
四十九大海起舞崑崙走昔不曾生今不亡一道神
光亙宇宙只如遠州太守恭請和尚舉揚佛法如何
是薦拔德叟老居士底句師云不二門大啟為接老
維摩進云盡大地總是和尚舌頭阿那箇是說法聽
法者師云崑崙走入海進云與麼則上無攀仰下絕
己躬去也師云劈破銕饅頭進云飽郤毗耶翁則得
作麼生是蔭庇後昆一句師云臘雪播春風僧禮拜
師云還我薦拔前一句僧問訊云空王為證明師云
放過一著僧問德叟老居士現今在什麼處安身立
命師云在山僧眉毛罅裏還見麼進云見了也師云
換卻汝眼睛僧禮退師迺云今日孝子源長真太守
請陞此座用薦尊嚴約祖師門下無啟口處然世諦
報恩凡聖共遵山僧可不曲垂方便俯順孝誠作法
檀二施等也遂豎拳云大眾委悉麼有去有來猶伸
拳握掌了生達死如著褲脫衫此德叟老居士早已
看破了也所以攃手之際屹挺霜崖結果收因如卸
落葉而況不違本誓從初地中示現元勳而佐治邦
國興隆三寶而護惜四生恩惠感在眾心功德播於
後世定生勝處無疑何用山僧為薦雖然菩薩尚有
隔陰之迷賢者寧無微細之惑微惑未盡莫證其極
今也微惑既破令證其極直下與佛祖同源人天合
轍隨處自在當處解脫正恁麼時如何是最後究竟
的句以拂敲空云撥轉上頭關捩子閻浮兜率任翻
身珊瑚撐月枝枝秀不愧靈山受記人下座。

戊申上元謝院事上堂法雲問福海一場圓覺壽山
萬古伽藍因甚有結有解師豎拂云是解是結進云
恁麼則靈山一會儼然未散師云眼裏一枝花進云
當時世尊三昧為甚迦葉不知師云莫謗迦葉好進
云今日和尚三昧為甚諸人總知師云莫謗自己好
進云只如頂門別具摩醯眼和尚如何相接師云如
何是頂門眼進云爍破佛祖面目師云腦後一槌自
領出去雲禮拜云謝和尚證明師云更領一頓問欲
識佛性義當觀時節因緣時節若至其理自彰正當
恁麼時是何時節師云雪晴大地春進云恁麼則覿
面相呈更無回互師云鷂子過新羅進云相識滿天
下知心能幾人師云如何是知心一句進云今日親
蒙和尚指示師云蹉過了也問廣壽第一關如何透
師云腳下具眼始得進云如此則大道透長安師云
你即今在關內在關外僧一喝師打云放過則不可
迺云王臣檀護佛法山僧祖令全提領眾三載無愧
始終飲水知源酬恩有地今也眉毛拆散光彩重重
鼻孔遼天全彰意氣但隨時節因緣恁麼去則卷舒
自在隱顯自由覿面一關如何通透如透得踏長安
路晤天下知心人有甚麼難其或未然觸途成滯更
有最後向上一關還委悉麼世尊三昧迦葉不知迦
葉三昧阿難不知互不相知遞代流傳至于今日只
如山僧三昧諸人皆知為甚彼此了無消息且道有
流傳耶無流傳耶忽有箇漢出來道請和尚分付山
僧呵呵大笑展兩手示之大眾證明更聽一偈頂眼
揭開新日月許伊是廣壽同流檀恩答罷無餘事容
我閒從瑞鹿遊下座。

* 小參

信士陳朝中祈嗣請小參問水澂月現有感必通請
師瑞應麒麟兒師云張公喫酒李公醉進云恁麼則
春色滿園關不住一枝紅杏出墻來師打云且惺惺
乃云信是萬行功德母長養一切諸善根以之回屋
頭春色以之植蔭涼大樹以之續照世明燈以之成
諸佛子住以之撥轉如來法輪以之揭示衲僧巴鼻
如川赴海如月臨淵隨機應現莫不皆然只如本有
一句如何著力雲裏掣開金鳳鎖棒頭點出玉麒麟
劉曜哲居士薦嚴請對靈小參問生是不生生死是
不死死只如了生死無面目漢子和尚作麼生超薦
師云無影枝頭一點春進云燈籠側耳露柱點頭師
云知恩方解報恩乃豎拂云燈籠側耳露柱點頭且
道聞底聞箇甚麼說底是甚麼法法本無法說本無
說無法無說說法如雨者裏薦得乃能慶快平生報
恩資有了了分明其或未然再垂方便去也一靈覺
性本然清淨亙今古而不見其際窮十虛而不見其
邊天地依此覆載日月依此照臨世界依此成立萬
物依此出生此即人人本來面目此即空王本地風
光只貴自家信取自家領略徹下通上渾無凝滯以
之行孝孝無不至以之酬德德莫不酬正恁麼時如
何是獨脫超昇一句擲拂云赤腳踏翻生死海全機
靠倒涅槃山。

薦夫請小參甚吉問今日性茂為性秀請和尚演法
未審何以超度師云業鏡臺前鬼放卵進云且喜塵
塵入正受去也師云黃泉路上好翻身吉作禮而退
僧問雪花片片不落別處畢竟落在何處師云汝道
甚麼處進云無底籃子盛將來師云拈出無底籃看
進云一段風光描不盡師云與汝三十棒問如何是
無寒暑處師豎拂云向這裏薦取進云恁麼則禮拜
退師云知落處始得一僧出禮拜即退師云三世諸
佛到來也無開口處乃云觀色即空成大智故不墮
生死觀空即色成大悲故不墮涅槃只如色空俱泯
且道成箇甚麼苟能明此不但智悲無著處涅槃生
死等空花涅槃生死既等空花父子夫妻皆同夢幻
所以性秀善人年踰古稀不以子嗣介懷獨樂宿命
可謂達矣客冬長揖人間怡然獨脫人羨其無累予
知其煢也必如維摩詰以柔順為妻以智慧為男誠
實為女日日團圞說無生話此之真眷屬非人間夢
幻可比也惺惺不退固無疑如何是不墮凡聖一句
劫外靈枝開獨秀石人夢破日三更。

獨立禪德出關小參云梅咢破雪風竹敲窗觀聽分
明未透聲色直須於見聞俱泯處踏翻路頭撥轉關
捩迥出威音前高超毗盧頂顯大機發大用建大法
幢始與瞎驢氣分相投亦不虛幻寄活埋一番茲者
千日期圓滿即且置作麼生是透關一句明星當午
現梅燦一枝春。

小參師云融光道通緇素等追薦痘亡鳩造法華塔
落成請山僧證明小參山僧久不說法亦無法可說
不免舉些現成公案以副群誠六祖云心迷法華轉
心悟轉法華且道喚甚麼作法華又作麼生轉若向
者兩句下透得寶塔隨處出現玅法時時宣傳不惟
令一切見聞隨喜者開示悟入共證一乘抑令華嚴
會上所度善財童子及法華會上所度八歲龍女當
下領諸痘亡數千童男女一齊成佛去也正當恁麼
時如何是超方一句大地生頭角觸破太虛空下座。

太原左兵衛為薦故友盧君用翁允燕請小參師云
盧翁二君生平有逆風把柁截斷眾流之能今日且
置一邊只如圓覺經云我今妄身四大合成當觀身
中堅硬歸地潤溼歸水煖氣歸火動轉歸風四大各
離今者妄身當在何處到者裏不知落處喚作迷頭
認影不妨就此影子裏借路還家直下回光返照窮
究妄源究到山窮水盡密移一步便是安身立命之
處一任團圞頭共說無生話二位覺靈還委悉麼自
是不歸歸便得五湖煙景有誰爭。

肥前國佐賀郡弟子道零求薦父鍋島氏信濃守勝
茂泰盛院澤圓良厚居士母岡部氏乾秀正貞孺人
夫神代氏岡介常利全榮子長門守常宣姐亨巖玅
貞設齋請小參師云龍泉聰禪師因僧問云今朝四
月八天下叢林皆慶如來降誕未審如來向甚處降
生泉於几上畫圓相示之師召大眾云若有會得者
一圈落處未出母胎度人巳畢透脫死生是甚閒事
其或未然悉達太子又向者圈裏出生度諸有情勝
茂信濃守暨五位覺靈亦向者圈裏入滅承佛記莂
雖然此猶是建化門頭事若是出格丈夫超情離見
別有生涯正當恁麼時把斷要津不通凡聖且道悉
達太子及信濃守勝茂數位覺靈向甚麼處安身立
命一把柳絲收不得和煙搭在玉欄干。

* 秉拂

福唐黃檗西堂寮秉拂小參僧問如何是格外句師
云雪裏埋金進云莫是雪窟家珍麼師云馬頭漫栽
角進云爭奈落眼成翳師云未肯和沙賣與人進云
只如大海為墨須彌為筆一畫下不得時如何師云
文彩巳露問箭鋒相拄即不問單刀直入時如何師
云我被汝看破僧作聽勢師云汝被我熱瞞進云了
師云彼此不相饒試道一句看僧便轉身師云汝義
墮了問忘心不息時如何師云拈出妄心看進云如
何了得生死師云問取翁仲去僧禮退師乃云堂頭
老人命第二座秉拂也是憐兒不覺醜兩堂諸大德
降尊就卑大似逼石女生兒不肖一介麤行自了未
能敢向作家前說黃道白無乃負布鼓而過面門今
既推辭弗獲勉強從命不免將錯就錯翻轉古今窠
臼奇言妙語拈過一邊熱喝痛棒送向他處焚三玄
戈甲於二六峰頭碎五位鎗旗于三三潭畔行未行
之令報莫報之恩及到人天眾前全無一點氣息然
雖如是令不虛行卻舉些切要說話以副堂頭嚴命
與諸兄弟遞相警策去也昔鹽官會下有主事僧忽
見一鬼使來追僧告云某身充主事未暇修行乞容
七日得否使云待為白王若許七日後來不然須臾
便至言訖不見至七日後復來覓其僧了不可得諸
兄弟還委悉麼主事僧七日精進鬼使便摸索不著
且道向甚麼處安身立命如有緇素得出不孤生平
撥艸瞻風苟或一向顢頇正好痛自鞭策莫待鐵棒
當頭噬臍無及忠言逆耳伏望垂慈。

福唐黃檗首座寮秉拂陞座云拈出黃檗烏藤千聖
魂飛膽落高懸雪峰古鏡野狐削蹟吞聲飽參尊宿
有勞證明格外弟昆如何通信莫是默然良久麼豎
拳下喝麼縱展百千三昧到這裏總納敗闕設有沒
面目漢別轉一機向無湊泊處伸出三頭六臂奪折
烏藤打破古鏡亦未是衲僧本分如何是衲僧本分
棒頭有眼明如日灼破菱花未照前。

太和黃檗首座寮秉拂上堂僧問臨濟入門便喝德
山入門便棒如何是臨濟意旨師云汝不是臨濟兒
孫進云如何是德山受用師一喝進云臨濟喝德山
棒是同是別師云一串串過進云先聖後聖其揆一
也師云汝在甚麼處見臨濟德山僧無語師云虛頭
漢迺云十五日已前行到說不到十五日巳後說到
行不到正當十五日行說俱到猶是半提作麼生是
全提列位既勘不出適來問話寧屬影響就舉汝問
我臨濟入門便喝我答了便下一喝古云一喝全賓
主照用一時分且道賓主照用在喝裏耶喝外耶或
不裏不外耶者裏具得一隻眼臨濟德山結舌有分
其或遲疑秉拂頭陀再垂方便去也又舉臨濟上堂
次兩堂首座相見同時下喝僧問臨濟還有賓主句
也無濟云賓主歷然復召眾曰要會臨濟賓主句問
取兩堂二首座師云首座兩張嘴其一舌頭放光濟
祖一箇鼻借兩竅出氣賓主句還他一對無孔鐵鎚
主中主須是老古錐始得頭陀恁麼舉似還愜兩堂
諸昆仲證明也無選佛迸開千手眼崑崙騎象點頭
回下座。

播州道婆元正薦夫道立請秉拂上堂悅眾問龍象
雲集和尚說什麼法師云日午三更進云若有人耳
聽如聾口說如啞又如何祇對師云石人反側僧便
喝師云口不曾啞耳不曾聾問如何是向上一路師
云向下問將來僧繞一匝云步步踏著師云縱繞百
億須彌山到山僧門下總要喫棒在進云不是不是
師云如是如是問猛虎當路坐如何過得師云渾身
在裏許進云畢竟向何處安身立命師云汝喪身失
命了也進云如某甲意竹密不妨流水過山高豈礙
白雲飛師云且莫念詩篇僧禮拜云謝和尚答話師
喝云虎頭虎尾一齊收問未開口巳前請和尚開示
師云未登座時答汝了問願和尚開甘露門師云
著源頭一滴水為霖為雨遍三千惟澈問昔大慧省
覲圓悟悟命秉拂有元禪客出問眉間掛劍時如何
慧曰血濺梵天圓悟忻然曰問得極好答得更奇今
請和尚別一轉語師云放下劍子進云固知和尚大
有超方之作師云切忌犯鋒鋩澈禮拜云昔日大慧
今日和尚師云被汝看破迺云聖壽上堂禾山打鼓
驚動玅高峰點頭雙鶴亭起舞直得有情無情同來
聽法十方龍象共作證明自愧慧淺德涼敢向河頭
賣水然師命不敢違勉赴來機遂舉末山尼因灌谿
問如何是末山境山云不露頂谿云如何是末山主
山云非男女相谿乃喝云何不變去山云不是神不
是鬼變箇甚麼師云灌谿雖有本分鉗鎚爭奈末山
是鍛過的真金了無異色茲者道婆元正落髮修行
頭腦與末山相似惜乎參究不到他田地所以見有
男女有眷屬有菩提有涅槃若向非男女處一覷覷
破菩提涅槃不消一捏到黃檗門下主山猶未肯點
頭正當恁麼時如何是獨脫一句龐公過去久矣有
煩眾師久立伏惟珍重。

孝子祐竹等薦故考常有信士請秉拂上堂僧問如
何是佛師云頭頂五須彌進云如何是法師云口包
四大海進云如何是僧師云雙眸懸日月進云三寶
巳蒙師指示向上一著如何趨向師打一棒云會取
佛法僧僧一喝師云伶俐衲僧最難得齊雲問一法
若有毗盧墮在凡夫萬法若無普賢失其境界去此
二途請師超薦答云雲藏無縫襖進云恁麼則坐斷
真空玅有直登上品蓮華去也答云花燦不萌枝僧
禮拜而退師迺云生前無業累死去快如仙當下信
得及不用哭蒼天其或未然再垂方便常有信士白
手起家惜土如金周人之急惟義是從鄉人稱為善
士也一旦無常乘時委順其孝子賢孫以父祖形容
不可見而其靈明不昧未嘗亡也三七之辰特進山
請法以薦其親是可謂能知孝道者耳予雖不敏承
堂頭老人委命勉副來誠伏惟諦聽常有五十八年
前之生也猶月映寒潭雖有有之有不有於有也五
十八年後之滅也如雲散長空則無無之無不無於
無也不無之無聖凡非減不有之有來去非增正當
恁麼時如何是超空有證真常的消息頓明無相天
真佛休戀黃金鑄舊顏下座。

立春秉拂小參問答竟迺云今日立春承方丈老人
命第一座秉拂與大眾結般若緣有煩兩堂法昆仲
降尊證明應箇時節去也青帝笏頭點出無邊春色
達摩腳下重敷五葉一花復豎拂云且道祖師未西
來時還有者箇也無若道有有在甚麼處若道無爭
得者箇來若向箇裏覷得破一任開鑿人天眼目隨
處簇錦鋪紅其或未然不免隨渠流轉且作麼生是
不遷之句春風影裏乾坤大萬福堂中日月長。

即非禪師全錄卷之四
門人明洞性安性節明覺明幢仝編

* 法語

** 示靈智禪人

向上一著直截承當操持久遠從古為難歷觀前輩
拌捨身命不顧危亡千里萬里求明師勝友與之決
擇大事動是三二十年遍試諸難乃至盡形壽辨不
退轉之心以願力所持窮劫不化亙古如一日者良
由根器猛利規度恢宏所以涵養練磨造詣深遠一
發其用則光明盛大為人天之師表揭日月千昏衢
誠非苟然也子於般若有緣種親宗學道一以古人
步履為標榜猛著精彩進進向前到撲不破處廓然
脫體透徹果能發揮靈智轉益未來庶幾不負最初
超方本志也。

** 示曇瑞監寺

曇瑞禪人福州長樂陳氏子幼失怙恃與胞兄相依
一日伊兄秋試值鄉中有警逃入浙中密印寺出家
行苦行二年精進無怠過中不食夜禮願文天寒衣
單往處州乞緣谿行失舟墮急流中隨波出沒二里
許意不散亂極力冥稱觀世音菩薩名號忽從覆出
遇官船得濟彼岸同舟文學兩人商客四人俱淹沒
而死獨子再生歸辭寺主欲別求出世師主曰不須
別去直指參予薙染為弟子隨予東渡執巾缾兩載
兼理院事一日自知精進不及於前大發猛省懷香
投五懇求開示因示之曰子出家便遇善知識可謂
受化有緣但志求大法之心未專且切耳果能以生
死事大參究向上十年二十年不異其心不改其志
如覆舟求出不悟不止庶不孤父母四重之恩亦不
負出家遇善知識之緣也勉之勉之。

** 示唯仁禪人

履名山登福地穿叢林觀勝境今年南海明年五臺
後年徑山黃檗縱經塵沙劫歷微塵數梵剎參禮諸
大知識總不出幻化門頭而非究竟真實處也古人
喚作迷頭認影汝今不妨就路還家苟能一步踏翻
幻海直登覺岸始得本來主人翁矣努力囑囑。

** 示徹玄禪人

吾觀從上佛祖無有不從行門中建立世出世間福
田功德今去古遠矣名字比丘率無慚愧一味養嬾
三業不修肯念佛祖慧命利及將來乎徹玄禪人生
長東方屢慕西竺典籍生難遭想發心募刻書本藏
流通思與十方四眾同種般若勝緣共續佛祖慧命
藉此慧命永壽邦家如此為僧大越於人多矣予聞
之不勝讚歎欲令徹玄竿頭更進一步向佛祖未出
母胎時一則公案一翻翻轉是名轉大法輪是名報
佛深恩努力勉旃。

** 示勇學禪人

如何是臨濟禪曰青天轟霹靂若向者一句下會去
可以入凡入聖入一切國土度脫有情無諸惡礙但
切忌卜度卜度則又成智解也勇闍黎勉之。

** 示玄通禪人

子有志向上切勿向他人言語文字中求須向自己
心地上求子自己妄想是虛謬又將他人言語把作
實法會則是重增一重障礙耳佛言狂心不歇歇即
菩提勝淨明心本非外得果能如此放得下看得破
便是了事凡夫努力勉旃。

** 示道模禪人

出家人以持戒為根本禮誦作福為助因參禪辦道
為正果如是操持參究十年廿年如不悟佛祖墮妄
語矣努力努力。

** 示性具禪人

本具性善如艸種在地但有土處莫不有之若遇時
雨靡不發生今有緣遇善知識譬如智種含心地遇
澤悉皆萌將來必成玅果所謂佛種從緣起也。

** 示夢覺禪人

若謂是夢覺者是誰若謂是覺因何有夢夢即覺覺
即夢猶未離夢覺夢所夢盡覺所覺空且道主人公
在甚麼處參。

** 示鐵牛禪人

鐵牛不怕獅子吼遇著勝熱婆羅門又作麼生這裏
透得過五十三人呼來搖櫓未為分外其或未然過。

** 示鐵崖禪人

好一座鐵崖純鋼鑄就不費鉗鎚雖然爭似黃金百
煉愈見光輝。

** 示法雲上座

若論此事如金翅拍海直取龍吞始有衲僧氣息子
之機用頗以相當只是藏而不露待時而彰此便是
出人一頭地山僧忍俊不禁展起須彌粗拳覿面分
付子甘受之更復何云咄咄。

** 示萬拙禪人

一也不立萬從奚生覓巧不得拙自何來聖名凡號
總是虛聲描之狀之空中捉響。

** 示愚岳上座

岳為眾山長海為萬派宗蟭螟眉底坐吞卻太虛空
正恁麼時還容愚智也無咄咄。

** 示崎主

夫參禪學道本為透脫生死只貴當人具決定信發
勇猛心照徹身名世界泡幻無實把平日自已妄想
忘念惡知惡見盡底掀翻壁立千仞然後將佛祖一
節公案晝夜提撕眠食行坐無容走作今日也如是
明日也如是逗到嬴紋結角處㘞地一聲豁然如雲
開日出即此便是發明大事時也發明之後更須依
本分宗師為解粘去縛方能了生脫死超凡越聖變
通自在如公到家家權在手堂上一呼堂下百諾大
開寶藏利濟無窮到此時節方知佛祖善知識不汝
欺也公其勉之。

** 示鄭居士

鄉人鄭虎谿文學曾遍參曹谿長慶廬山徑山黃檗
諸大知識近來聖壽請益山野謂之曰若論此事非
語言之所能傳心思之所能及必須識得古人道的
如古德問秀才云百姓日用而不知不知個甚麼才
云不知道德云灼然不知山野曰古德暗指路頭秀
才舉步踏著無端被古德向腳跟下一錐直得至今
未點地在點與未點則且置畢竟喚甚麼作道士答
云和尚手中如意子山野曰如意是道麼士擬議山
野曰白雲萬里了也又曰末後一句始透重關若也
會得捉敗古德看破同袍一任孤峰頂上嘯月吟風
十字街頭和光納垢轉塵勞為佛事現居士而說法
其或未然正好如昔日臨試官完卷時不可須臾忽
也居士勉之。

** 示林居士

齋戒信士惠林者瀚江林孝廉之堂弟也骨剛氣雄
質直慷慨每見事之不平無論可否或有可為者即
輕財捨命以當之人皆義之予不然曰此是血氣所
使非由道力發也將此血氣置在般若之上何患道
之不成義之不廣也血氣之盛譬如萬斛之舟正好
趁其時節乘風張帆便有瞬息千里之勢若也釘樁
搖櫓驢年得到彼岸也子能知時節趁因緣工上加
工切上加切忽然噴地一聲萬夫攔不住耳轉身向
上一路自有木和尚為子道破毋容饒舌因子請益
聊書數語以發之。

** 示島田崎生

若論向上一著了無別說貴在當人辨久遠鐵石心
身然此一著人人本具直下未能發明者如果仁之
在核未有浸入之功熏發之力所以枝葉花果皆隱
仁中未得發現也若遇善知識教其增培心地長養
善根靈苗頓發千枝萬葉即是收功結果之時也然
後發之為道用著而為經書列而為綱常轉而為事
業上可以事君親下可以撫百姓扶正除邪獎善罰
惡致功名於不朽證清淨於無為皆承此一著恩力
受用也茲島田檀護治崎發政施仁明如止冰不為
事物所轉公事之餘直欲究明向上一著此非夙具
大根大器安能汲汲如是哉初夏間出卷一帙請益
開示予從直截根源處顯明開發倘于公私之暇著
實參究一旦豁然瞥地方信予言為有據矣勉旃勉
旃。

** 示林英士

林子熟也姿稟俊秀幼讀書一覽輒通大義及長尤
工真艸篆隸詩詞敦篤有乃父風長者莫不愛之丁
酉春值予東渡卓錫聖壽山中常來參謁請益予見
其心善下於般若有夙緣每以向上語之其心領若
飲水焉今歲辛丑秋杪崎主邀之偕遊東武特來拜
別併乞數語佩奉因謂之曰若論此事如種樹一般
初培以厚土徐沃以清流及其成立長大受雨露之
恩飫日月之華然後聽其時節開花結實實既熟矣
或為獻佛或為進御或以待賓或資家用取之不竭
用之無窮世出世間不外于此子其勉之。

** 示野山丹後守

五蘊山也人我山也涅槃山也一切聖凡出生入死
未嘗不居於此山也若能坐斷此山全身是道則無
內無外無彼無此到恁麼田地便是超生脫死的時
節也終日事上御下了不相妨其或未然世間事逐
眼前過不覺老從頭上來。

** 示范信士

信士范石甫者泉人也齋戒篤行善以彫刻為佛事
癸卯冬黃檗老人命造大士及十八羅漢祖師伽藍
像巧心玅手難可云喻瞻禮者莫不贊難希有一日
仲紙求開示因示之曰像之未成全佛是木及其成
也全木是佛佛不自佛從緣而成以類推之物物皆
佛所謂是心作佛是心是佛只如祖師云不是心不
是佛不是物且道是甚麼物向者裏下得一轉語是
真造佛石甫作禮三拜塞白還之。

** 示超方信士

平等本際無聖無凡為起一念不平等之見則聖凡
分耳所以有佛有眾生有煩惱有菩提有六趣有六
度若在當人分上在聖不增在凡不減無明即佛性
煩惱即菩提無明煩惱喻冰菩提佛性喻水迷則結
為冰悟則消為水今子所問或云厭煩惱而求菩提
斷無明而證佛性此是二乘見解何異離冰求水又
云見性明道總屬妄想佛是何物而欲成之此是撥
無外道猶如執冰排水並是邪見邪解非惟孤負佛
祖抑且孤負巳靈如其利根上智向自家跟腳下確
實見徹本源更無絲毫透漏方始辨得邪正不墮惡
知惡見亦不起佛見法見截生死流到休歇地乃為
真箇超方解脫之士也。

** 示林大堂居士

易曰天道好善書曰緊德緊馨可見古之聖賢其不
同于人者無非繼之者善而成之者性也山野于居
士竊有取焉居士德性淳和踐履耿介與人無妄語
凡一取一與莫不與義自持此誠閩邑之流馨鉅族
之軌範也初年即知歸命黃檗老人向上之志巳云
篤矣殆與山野周旋十餘年肫肫以佛法從事朝夕
在家炷香持誦千尊人墳墓四時八節致其孝思每
時來寺中設供構山亭以供遊覽施花園以廣山門
倘非真實正信烏能一一不作銖兩計耶世人務為
身家利便之私而居士惟知積善植福為寶則異日
雲仍繼美高出門戶豈非合天道鬼神之心哉山野
嘉居士之行書此以勛向上一著當自勉旃。

** 示法真優婆塞

法真雖處塵勞心常清淨鄉里咸為起敬謂其在家
杜多也弱冠不娶發願斷婬禱于大士求加被一夜
夢授陀羅尼咒一遍曰誦此不驗吾不名正法明覺
而婬機頓寂忘念不生遂炷香觀想描寫大士相好
極其莊嚴盍神授也丙午孟春望奉持入山上山僧
清供因鑒其誠為之納供丈室乃問曰有箇無面目
漢如何描邈法真下語不契復謂之曰子之品行固
隹但未發明心要心要不明露柱亦持戒也持戒獲
福報生死終是不了欲了生死須明心要心要巳明
慧光戒光同日月並輝可不勉旃。

** 示那須氏豐夫人

佛言遇道人難道人遇矣興正信難正信具矣發菩
提心難菩提心發矣全在時時栽培而保護之否則
無增長之日矣保護之功須仁澤灌溉慧日照臨要
以照潤及時方能有濟若雨多則爛日多則焦雨暘
均則根日固樹日長心花發現福果圓明然後可以
利濟一切覆蔭大方如此可謂功成矣努力努力。

** 示元榮

修行在乎觀心植福在乎萬行觀心以參禪為最萬
行以供眾為先參禪須是上根器植福還他大福人
汝於二者兼而有之可謂大心菩提耳然雖如是人
天福報則不無超凡入聖尚遠在參禪植福若不悟
明佛慧則禪定萬行亦化為福福是有漏之因福報
亦有盡時第欲免三途超三界藉福為進道之資直
須悟明佛慧乃可經云供養百千辟支佛不如供養
一無心道人且道辟支佛有何過道人有何長者裏
開得一隻眼是真參禪是真供養其或未然莫道不
疑。

** 示在原優婆姨

末世修行信得此事及者如披沙揀金非曰全無盍
亦鮮矣邇築州有貴種正信女丈夫在原氏歸向三
寶旦夕禪誦雖居華室樂遠離行惟欲究明一著子
為未來際金剛種子此皆從夙生般若中來志可嘉
也戊申夏特託梵禪遠來參謁代請上堂法語為進
道之資恰值山僧退閒不能如命恐孤遠誠乃書數
語以示之曰智度菩薩母容受一切法然此一切法
在聖不增在凡不減在難不遠在易不近在失不無
在得不有亙古亙今無欠無剩只為歷劫久遠被習
染所移纖毫不透狼籍三千致令真淨法身變作業
質清淨玅土化為六塵若能回光返照勿捨寸陰參
取趙州萬法歸一一歸何處忽朝覷破則從前六塵
業質猶百川歸海融成一味耳到此時節方知步步
極樂念念觀音縱橫自在無得不得然後隨緣助宣
王化福利斯民豈特嗣續慧命而巳哉更贅一偈此
事猶如沙裏金工夫不到總難尋頂門突出金剛眼
照徹婆婆三世心。

** 示宗樸信士

阿那律陀尊者此云如意乃白飯王子也過去世以
一飯施辟支佛感九十一劫受如意樂增一阿含經
云佛在給孤園為眾說法律陀於中眠睡佛說偈訶
曰咄咄何為睡嬴螄蚌蛤類一睡一千年不聞佛名
字律陀於是涕泣自責至七日夜禪定不眠因失雙
目及得天眼通觀大千界如掌中果可謂旋見循元
斯證第一矣茲築前宗朴居士乃正信之士也壯年
亦失兩目雖感果不同則佛性無異今能作種種好
事入山齋僧此一飯之施功超等等耳倘更能回光
返照將父母未生前本來面目一句六時參究以悟
為期忽朝瞥地如久處晦暝忽睹天日豈不慶快平
生然後可與阿那律陀把手共行於末運中作大佛
事利益有情庶不虛來閻浮一上矣宗朴不憚數日
途程特來請上堂值山僧退閒不能如命憐宗朴之
誠略引教家方便以示若論達磨極則待宗朴頂門
眼開再通消息。

** 示夢堂上座

夢堂覺上座相從有年今秋值山僧謝院事退閒回
聖壽山上座夜行六十里接予至圓通信宿緇素盡
禮可謂誠敬矣及到崇福又來省候併呈偈頌二冊
請益予閱之大都不錯只是竿頭邊事更須退步始
得復示之曰唐宋禪道大盛之時天下明眼知識甚
多學道衲子不憚千里萬里到處參扣如機緣契合
遂得印可故悟道者不落邪見以後知識無眼學者
爪印自肯所以不墮生滅則落空見甚至撥無因果
墮落外道其或悟心未徹纔見影響便得少為足說
時似悟對境還迷如此之人皆未得明眼宗師勘驗
故致如是故古德云不是無禪只是無師耳上座有
志大事為法情深倘退步踏倒剎竿則大覺之法道
常存濟祖之慧命有賴矣努力珍重。

** 示光巨上座

中秋前山僧有未了因緣到崎道經肥前光巨上座
領弟子輩于數十里外相迎到上剎安歇禮數甚慇
入門見其叢林清潔大眾整肅效唐規矩朝夕禪誦
所來瞻禮者皆生難遭之想此皆上座願力所持也
及予到崇福又不憚跋涉遠來省候可謂誠愈篤義
至高也臨別懷香來求法名請益因謂之曰欲得梅
花香撲鼻還須徹骨幾番寒囑囑。

** 示慶存長老

余返錫崇福三嶽存上座領諸弟子迎于三十里外
具威儀向前作禮甚恭予見其精誠端愨謂左右曰
此本色住山僧也遂應其齋上座乃嘆曰我輩不見
唐國知識將四百年矣今日幸法駕光臨得與瞻禮
豈非夙緣耶敢求開示一言半句為金剛種子山僧
因語之曰子能持此難遭希有之心以明佛祖之道
不惟數百年前之開山面目猶在抑今日承檀越之
供養則福有攸歸矣子其勉之。

** 示大眾

當此像季身服田衣宿生善因極不容易須要念德
修德知恩報恩但以深究死生為第一件大事不圖
名不苟利除人我見蕩生滅心大小和睦內外恭敬
有善相贊有過相規惟道是務勿管是非此謂之聖
賢之聚會不然滴水粒米無非鐵丸銅汁可不畏與
當共勉之。

** 示實歸禪人

世有虛頭禪見他人病極善開導或云一切放下莫
著於病或云四大本空病將安寄及自家熱病到來
一毫主宰都做不得依舊空不去放不下汝今始知
放下須明取本空始得本空若明始會得安樂法努
力勉旃。

** 示曉覺禪人

戒以防閒定以攝亂慧以破惑三學全提障盡心空
如夢忽覺此修行綱領也索我開示書以勉努力努
力。

** 示用方禪人

用方在廣壽為殿主三載過午不食夜不脅席參究
之餘發心剌血寫三千諸佛名號一字一拜仗此殊
勛祈答四恩不一月拜寫巳畢予嘉其誠乃謂之曰
行既整飭理要頓明理若不明終歸虛妄事理雙備
成佛之階子其勉之。

** 示病僧

病有多種或夙障或現障皆因少持律故也所以平
日參究讀誦要除夙現障今障不能除非經書公案
不靈驗盍由學之不精參之不力信之不至也汝能
一念迴機不惟病魔自退而道從此入矣所謂病是
眾生良藥不其然乎猛省勉旃。

** 示覺珠禪尼

一切家緣兒女緣內外緣既盡情放下直教胸中空
蕩蕩單單提箇念佛的是誰重下疑情如空中橛子
疑來疑去疑到銀山鐵壁處從新勇猛奮發精彩如
此用心久久不退忽然迸出本來面目便是超凡越
聖的消息也勉之。

** 示性空院道婆

肥前州性空院道婆松陰求薦長男覺智宗本十七
年忌辰特命耑使入山設齋請上堂用嚴冥福正值
山僧養病退閒不能應因再求法語乃示之曰行一
善斷一惡行十善超五濁覺智宗本居士曾修眾善
早超極樂何用山僧為薦雖然不因樵子引爭到葛
洪家再聽一偈顛倒想生生死續顛倒想滅誰生佛
六凡泯處涅槃空元霄月現寶池中。

** 示因旛守

大村因旛守居士請益因謂之曰鳥窠禪師示白侍
郎云諸惡莫作眾善奉行然依此修持不失為君子
亦得人天福報但未能入得佛祖堂󵐨須知當人分
上有不屬善不屬惡不屬名言不屬指擬一著子輝
天鑑地耀古騰今倘於此處著得隻眼踏斷善惡兩
途踢翻凡聖窠日便是入堂󵐨時節然後大坐當軒
治政施仁無不合道果能直下承當白翁讚歎有分。

** 示曇瑞侒上座最後語

山僧于丁酉春應崇福諸檀越請吾徒侍杖跋涉萬
里同來時雖年紀未高為人淳篤頗有老成氣象監
院六年寬心處眾內外圓融明因識果甚愜眾意癸
卯秋山僧省覲黃檗老人吾徒隨侍上京暫將院事
交化林子掌管甲辰秋山僧擬再回崇福道經豐前
州緣遇小笠原老太守乘大願力勤留卓錫為國開
法蒙上意允許隨開山廣壽吾徒時領都寺兼衣缽
之職井井有條人所嘉歎越三載歲在丁未冬不幸
豐君仙逝山僧隨散眾閉門靜守次年戊申秋直退
閒本山崇福獨捐衣缽資特造黃檗本師老人壽髮
塔一座吾徒亦發心捐衣缽資造菴一所看守壽塔
以時洒掃可謂道義兩盡時闕監寺舊唐諸檀越屢
白山僧公舉吾徒吾徒再三告辭舉之益堅方乃從
命隨稟崎主再任寺事值年來常住淡薄緣事不廣
吾徒為法為山門栽補樹木修破整敝任勞任怨力
守如常藂林頗有可觀山僧自東渡以來兩坐道場
甚得吾徒一臂之力此緇素咸知匪山僧私意屬子
也今也欲往他方行腳無以答吾徒服勞惟望各自
努力以道靜守為法自重切勿自輕徒眾有道誼肯
作行為常住者留數人共守若躲嬾偷閒不守戒律
不義不法登時遣出免得虛消信施退人信心玷辱
山門敗壞僧風前所云云當力行之不依吾訓匪吾
徒也至囑至囑前表信一柄與吾徒密藏操履俟數
年後拈出居山勿得輕露佛祖慧命非同小可又囑。

** 示翠峰上座

棒頭領旨喝下明宗早巳遲了八刻說箇乾坤大地
常露現前何異白日誇明若是本色衲僧當知別有
生涯方可少分相應肥前翠峰上座從吾淹矣只為
從前雜毒入心所以觸處不無蹇滯之患及山僧退
閒聖壽再來掛錫見汝稍覺痛痒室中緊下鍼錐近
來瞥地方知山僧用處未嘗欺人寧匪佛法靈驗歟
茲吾欲唱還鄉曲子因付一枝以表遠別之信到者
裏更須知慚識愧始得古德尚恐離師太早未盡要
玅何況於叔世乎汝只向水邊林下韜晦形影三二
十年使腳跟練熟自然脫落今時乃是報不報之恩
也至囑至囑。

** 示光巨上座

若論此事如千日並照無一點翳障縱向未舉以前
擬欲會取早巳被片雲遮了何況說明說暗自纏無
繩之縛耶肥前光巨上座天性牢實修行有年嘗來
廣壽參見尋兩掛搭崇福山僧見他於葛藤露布上
作活計每痛下鉗鎚當時不能領荷晝三夜三孜孜
參究近到岩頭所謂從自已胸襟流出一一盍天盍
地處忽然撞著路頭乃呈偈語山僧劈頭便棒未嘗
輕易放過茲山僧將圖行腳因付一枝以為表信汝
切須自祕自重不可敢輕開口只可靜地持提勉息
長養或十年二十年待時行化其必到路頭盡處徹
頭徹尾寧匪成就本分事業者哉囑囑。

即非禪師全錄卷之五
門人明洞性安性節明覺明幢仝編

* 舉古

「舉世尊初生乃一手指天一手指地周行七步目顧
四方云天上天下惟吾獨尊雲門云我當時若見一
棒打殺與狗子喫貴圖天下太平。」

【師云世尊出世攪動乾坤雲門行棒無活人劍我
當時若見亦不用如之若何但進云未出孃胎略
較些子突出頭來堪作何用縱鐵鑄面皮也須裂
下還知山僧為人處麼撥轉無為化追回太古風。】

「舉世尊陞座眾纔集定迦葉白椎云世尊說法竟世
尊便下座。」

【師云世尊要豎葛藤椿不合隨人起倒迦葉欲直
截根苗那知早生枝葉惹得後代兒孫牽枝引蔓
山僧恁麼道亦是郎當不少喝一喝。】

「舉世尊云吾有正法眼藏涅槃玅心付囑摩訶迦葉
廣令傳授天如云今日不肖兒孫要問黃面老子者
兩件物從那裏得來。」

【師云若論者兩件物威音以前漏逗了也更問從
那裏得來將謂忘郤。】

「舉世尊在靈山會上說法有五百比丘得四禪定具
五神通未得法忍以宿命通各各自見過去世時弒
父害母及諸重罪於自心內各各懷疑於甚深法不
能證入是時文殊知眾疑怖承佛神力遂手握利劍
持逼如來世尊乃謂文殊曰住住不應作逆勿得害
吾吾必被害為善被害文殊師利爾從本已來無有
我人但以內心見有我人內心起時我必被害即名
為害於是五百比丘自悟本心如夢如幻於夢幻中
無有我人乃至能生所生父母於是五百比丘同聲
說偈讚文殊曰文殊大智士深達法源底自手握利
劍持逼如來身如劍佛亦爾一相無有二無相無所
生是中云何弒。」

【師云文殊握金剛王寶劍欲剖如來心胸何異空
中釘橛五百比丘悟得無有我人也是夢裏渡河。】

「舉世尊因廣額旃陀羅日殺千羊一日至佛所颺下
屠刀云我是千佛一數世尊云如是如是。」

【師云世尊大開爐𩍁鎔屠刀為彈子換卻旃陀羅
眼睛若逢乞眼人未審全肯放下否。】

「舉世尊往忉利天為聖母說法優填王思佛命匠人
雕栴檀像及至世尊下來像亦出迎。」

【師云水底金烏天上日眼中瞳子面前人。】

「舉世尊般涅槃已迦葉後至槨示雙趺後來無準範
示眾云大眾靈山百萬惟迦葉獨紹祖位誠不忝矣
何故為他親見黃面老子腳跟來。」

【師云無準老漢也是扶強抑弱覿面欺人若論瞿
曇腳跟阿誰不見殊不知飲光曾摸著瞿曇腳跟
來大眾還曾摸著也未如未且向自已腳跟摸摸
看縱摸不著也摸著自已腳跟。】

「舉城東老姥與佛同生不欲見佛每見佛來即便回
避雖然如是回顧東西總皆是佛遂以手掩面於十
指中亦總是佛。」

【師云將謂老婆眼光灼破四天下元來病眼見空
花以手掩面重加一重翳膜若能回光返照豈不
丈夫。】

「舉維摩詰居士令諸大菩薩各說不二法門時三十
二菩薩皆以二見有為無為真諦俗諦合為一見為
不二法門然後問文殊殊云如我意者於一切法無
言無說無示無識離諸問答是為入不二法門殊復
謂維摩曰我等各自說已仁者當說何等是菩薩入
不二法門維摩默然。」

【師云維摩病多諳藥性徹底老婆心末後被文殊
翻轉藥頭直得佛病祖病眾生病一時掃蹤滅跡。】

「舉達磨大師因梁武帝問如何是聖諦第一義磨云
廓然無聖帝云對朕者誰摩不識。」

【師云梁帝逢而不逢初祖識而不識子細觀來兩
兩無面目漢會得廓然聖惟我獨尊。】

「舉布袋和尚以破布一塊裹乾菌橛逢人則拈起云
兜率陀天底兜率陀天底瑯琊云慈氏菩薩徑山云
牢收取。」

【師云瑯琊鏤糞作栴檀徑山囊業作香袋擬欲並
芳兜率誰知遺臭娑婆是山僧見他拈起攫來驀
口擲管取嗽口三生免致彼此向菌橛裏作活計。】

「舉馬祖大師因洪州廉使問云弟子喫酒肉的是不
喫的是祖云喫的是中丞祿不喫是中丞福廉使歡
喜禮謝而退。」

【師云馬大師玉解連環則不無要且未會斬釘截
鐵致彼廉使半吞半吐或問山僧喫的是不喫的
是向他道拗轉舌頭看他向何處啗啄。】

「舉大珠和尚因法明問阿彌陀佛有父母及姓否珠
曰阿彌陀佛姓憍尸迦父名月上母名殊勝玅顏明
曰出何教大珠曰出鼓音王經法明禮謝讚歎而退。」

【師云法明所問的是序分大珠所答的是流通分
且道正宗分在甚麼處依經解義三世佛冤離經
一字如同魔說。】

「舉徑山國一禪師因官人問云傳舍有二使郵吏為
刲一羊二使聞之一人救一人不救罪福異之乎國
一曰救者慈悲不救者解脫。」

【師云徑山將無縫鎖兩頭掣開不妨好手疇知無
柄匙子在馬相公庫裏。】

「舉長沙和尚因僧問作麼生轉得山河大地歸自已
去沙云作麼生轉得自已歸山河大地去。」

【師云收來放去萬古如今不惜眉毛平分八字作
麼生轉得山河大地歸自已去千峰勢倒岳邊止
作麼生轉得自已歸山河大地去一葉落兮天下
秋。】

「舉南泉因陸亙大夫問云弟子家中有片石亦曾坐
亦曾臥如今擬鐫作佛還得否泉云得亙云莫不得
否泉云不得。」

【師云王老師可乎可不可乎不可何如無可無不
可。】

「舉趙州因一秀才問云佛不違眾生願然否州曰然
才云弟子要乞和尚手中拄杖子州云君子不奪人
所好才云某甲非君子州曰老僧亦不是佛。」

【師云臨機應變各各有計謀之策各各有隱身之
術至于收放自如須讓趙州獨步。】

「舉溈山示眾云老僧百年後向山下作頭水牯牛左
脅書五字曰溈山僧某甲此時喚作溈山僧又是水
牯牛喚作水牯牛又是溈山僧喚作甚麼即得。」

【師云溈山計窮力極擬向異類中躲跟猶未是好
漢當時若遇山僧直于面前作此􂳷相云吽吽管
教一不成兩不是。】

「舉臨濟上堂云有一人論劫在途中不離家舍有一
人離家舍不在途中那個合受人天供養便下座。」

【師云知賢養賢鳥可不重只為天寒日短兩人共
一碗喫了各與艸鞋一雙。】

「舉曹山因僧問學人抱璞投師請師雕琢山曰不雕
琢僧曰為甚不雕琢山曰須知曹山好手。」

【師云者僧朴外虛中終成美器若不遇曹山幾喪
淳矣。】

「舉仰山夢往彌勒內院居第二座有一尊者白椎云
今當第二座說法仰起白椎云摩訶衍法離四句絕
百非諦聽諦聽一眾散去次日舉似溈山山云子不
久入聖位。」

【師云仰山登夢位說夢法槌醒夢中微塵數聖眾
可謂不虛小釋迦之名雖然落二落三了也若向
一尊者舉槌時便醒即佛祖不能識誰敢強安名。】

「舉仰山一日見梵僧來參山於地上畫半月相示之
僧近前添作圓相以腳抹郤山展兩手僧拂袖騰空
而去。」

【師云人間月半天上月圓仰山早已勘破梵僧矣
而梵僧欲與仰山月落後相見不貪香餌味真是
碧潭龍。】

「舉大隨因僧問劫火洞然大千俱壞未審者個壞不
壞隨曰壞僧曰恁麼則隨他去隨曰隨他去僧又問
龍濟濟曰不壞僧曰為甚不壞濟曰為同大千。」

【師喚大眾壞與不壞即且置者箇畢竟是箇甚麼
若也會得火燒不著水打不溼風吹不入其或未
然急須照顧性命好。】

「舉雪峰因三聖問透網金鱗以何為食峰曰待汝出
網來卻向汝遺聖云一千五百人善知識話頭也不
識峰云老僧住持事繁。」

【師云破網金鱗不解取氣悶殺人待問以何為食
便與本分草料豈不彼此慶快可惜淹他齏甕裏
徒留話柄落人間。】

「舉玄沙因光上座曰師叔若學得禪某甲打鐵船下
海去沙出世後令人問光打鐵船也未。」

【師云玄沙滴水也無能鼓滔天之浪光公大海出
沒卻向陸地行舟檢點將來各與痛棒何也一人
先行不到一人末後太過。】

「舉玄沙到莆田眾以百戲迎之次日問小塘長老許
多喧鬧向甚處去小塘提起袈裟角示之沙云料掉
沒交涉。」

【師云玄沙搬弄神頭鬼臉以為奇特若不是小塘
半幅袈裟角遮羞無地。】

「舉雲門因僧問如何是直截一路門云主山後僧云
謝師指示門云合取皮袋無準云雲門大師是則是
直截未免翻成迂曲徑山則不然或問如何是直截
一路案山前若言謝師指示向他道一任東行西行。」

【師云好直截一路被主山案山礙郤路頭令者僧
至今轉動不得山僧路見不平為伊掇開去也遂
拈拄杖下座一齊打散。】

「舉太原孚問鼓山云父母未生時鼻孔在甚麼處山
云即今生也鼻孔在甚麼處孚不肯乃云你問我與
你答山云父母未生時鼻孔在甚麼處孚乃搖扇而
巳。」

【師云我若作鼓山見孚搖扇但云是則也是只許
你見得父母未生時半邊鼻孔要見完全更參三
十年。】

「舉法眼因僧慧超問如何是佛眼云汝是慧超僧於
是悟入。」

【師云快人一言快馬一鞭者僧悟去固是知恩所
謂犒將不如激將也。】

「舉昔有道士在殿前背佛而坐殿主云道流莫背佛
好士云大德佛身充滿於法界教我向甚麼處坐。」

【師云看者黃冠郤有衲僧氣息只是貪前失後理
上偏枯使我得見直拽向尿阬非惟知我法苑中
有人要渠識取充滿佛身。】

「舉慈明和尚冬日牓示僧堂前作此<img:>相注
曰若人識得不離四威儀中首座見謂眾曰和尚今
日放參。」

【師云璞玉無瑕雕文喪德慈明老人未免傷鋒犯
手首座雖善琢磨豈知刁刀相似魚魯參差喝一
喝。】

「舉白雲端和尚謂五祖曰有一事老兄還知麼祖曰
不知有什麼事端云近有數禪客自廬山來問他也
有箇悟處教他說也說得頌也頌得批判也批判得
只是未在五祖聞得七十七夜不成肚腸無準云白
雲和尚用盡自已心笑破他人口乳峰這裏亦有一
件事不得不說與諸人近日亦有數禪客自諸方來
問他也無悟處教他說也說不得頌也頌不得批判
也批判不得雖然如是乳峰許他是箇千了百當底
人諸人聞得亦不用疑著何故南天台北五臺。」

【師云一人把住一人放行檢點將來一得一失山
僧別資一路舉似大眾近日亦有數百禪客從六
十六州來山僧也不問他悟也不教他說也不教
他頌也不教他批判未跨門來一齊看破了也有
人聞得讚歎不少且道與二大老相去幾何青山
不鎖長飛勢滄海合知來處高。】

「舉五祖演問僧倩女離魂那個是真的僧罔答。」

【師云僧既顢頇祖亦莽鹵如何是不莽鹵趁出大
虫吞郤虎。】

「舉玉泉皓禪師因內翰東坡居士易微服往謁泉見
便問尊官高姓坡云姓秤泉云是甚麼秤坡云是秤
天下長老的秤泉震聲一喝云且道重多少坡無對。」

【師云東坡握權衡於掌內固其所長爭知鉤頭有
準秤尾無星玉泉通身是一面古鏡明於鑑往知
來不合上他直鉤幸東坡提持不起救得一半如
何是那一半鉤在不疑之地。】

「舉宋太宗皇帝托起寶缽問丞相王隨曰既是大庾
嶺頭提不起為甚在朕手裏隨無對。」

【師云宋帝不忘佛祖付囑掀翻鷲嶺家風丞相舌
頭雖不拄天腳跟穩踏實地但轉身一路似欠所
長當時聽上道了便對曰萬里山河歸有道豈不
君臣際會道合古今。】

「舉張橫渠曰以天地觀萬物則萬物為物以道觀天
地則天地亦萬物。」

【師云既成九仞之山不進一簣之土何不道返觀
其道道是何物。】

「舉昔有一菴主受婆子供養嘗令二八女子送飯給
侍一日今女子抱定云正當恁麼時如何主曰枯木
倚寒巖三冬無暖氣女子舉似婆婆曰我二十年只
供養個俗漢遂遣出燒卻菴。」

【師云菴主種艸孤高惜乎氣味不辣致使者婆子
露手露腳叢林中往往商量於女子抱定處劈面
一掌或豎一指或下一喝或云少賣弄或云疑則
別參或云脫下褲子如斯等見蒼天蒼天若是山
僧待他抱住云正當恁麼時如何向他道扁舟巳
過洞庭湖不惟勘破婆子抑且具衲僧眼然雖如
是諸人還識得燒菴出菴的落處麼驅耕手段重
拈出枯木花開別是春。】

* 拈古

「舉世尊陞座眾纔集文殊白椎云諦觀法王法法王
法如是世尊便下座。」

【拈云世尊陞座當堂據令文殊白椎因邪打正是
則是矣未免傍觀者哂。】

「舉世尊九十日在忉利天為母說法及辭天界下時
四眾八部俱往空界迎有蓮花色比丘尼作念云我
是尼身必居大僧後見佛不如用神力變作轉輪聖
王千子圍繞最初見佛果滿其願世尊纔見乃呵云
蓮花色比丘尼何得越大僧見吾汝雖見吾色身且
不見吾法身須菩提巖中宴坐卻見吾法身。」

【拈云蓮花色比丘尼雖有先鋒且無殿後若有殿
後敢保世尊眉毛涓合打失。】

「舉阿育王共一七歲沙彌至於屏處為沙彌作禮竟
云慎莫與人說我禮拜汝沙彌見面前有一澡缾遂
躍入復踊出語王曰慎勿與人說我躍入缾中復踊
出王曰早箇說了。」

【拈云阿育王把無線底傀儡僻處拈弄好一場曲
調大似蹉過知音小沙彌將缾子作浴盆潛身洗
濯雖神用不易爭奈被王看破山僧當時若見腦
後各與一椎何故明人不作暗事。】

「舉佛陀波利尊者遊臺山到忻州逢一老人問云向
甚處去尊者答云臺山禮文殊去老人云大德見文
殊還識不尊者無對。」

【拈云尊者大似捨邇求遠貴耳賤目當時見老人
問了便與作禮管取慚惶無地。】

「舉誌公傳語思大云何不下山教化眾生目視雲漢
作麼思大云三世諸佛被我一口吞郤更有甚麼眾
生可化。」

【拈云一人在鬧市口舌頭拖地一人在孤峰頂眼
光射天放過一著彼此作家簡點將來二俱不了
據山僧所見者兩尊宿合當縛作一束送在大洋
海底不為分外何故免致割截虛空惑亂人家男
女。】

「舉南泉願禪師因普請次乃問維那作甚麼那云拽
磨師云不得動著中心樹子那無對。」

【拈云堂頭相借問時樹子便動了爭怪得維那惜
乎當時不解拈郤似為蹉過山僧今日與汝們撥
轉通天一竅汝們還知麼。】

「舉曇藏和尚一夜在菴中經行值群盜至藏乃從容
語盜曰茅舍有可意物一任將去終無所吝盜感其
言稽首而散。」

【拈云赤眉元不打貧家。】

「舉曇藏和尚一日見有大蟒至菴身長數丈大張口
牙毒氣熾然侍者請避藏云死可逃乎彼以毒來我
以慈受毒無實性激發則強慈苟無緣冤親一揆言
訖其蟒按首徐行倏然不見。」

【拈云曇藏觀身如幻觀惡如化侍者請避早被一
口諸兄弟識此蟒麼龍得水時增意氣還識曇藏
麼象當行處絕狐蹤。】

「舉黃檗運禪師在鹽官佛殿上禮拜次時大中帝為
沙彌乃問不著佛求不著法求不著僧求長老禮拜
當何所求師云不著佛求不著法求不著僧求常禮
如是事彌云用禮何為師便與一掌彌云太麤生師
云這裏是甚麼所在說麤說細隨後又掌。」

【拈云直下兩掌黃檗連根苦逆來順受甜瓜徹蒂
甜若也會得兩掌自然坐享太平。】

「舉黃檗運禪師因斐相國捧一尊像於前胡跪云請
師安名師喚云裴休休應諾師云與汝安名竟休作
禮而退。」

【拈云黃檗錯安名字裴休認奴作郎明眼衲僧畢
竟喚作甚麼。】

「舉趙州問老婆甚處去曰偷趙州筍去師云忽遇趙
州時作麼生婆便掌師休去。」

【拈云趙州放行易招口款難獲真贓老婆勘破賊
是小人智過君子。】

「舉趙州因僧問學人乍入叢林乞師指示師云喫粥
也未僧云喫了師云洗缽盂去其僧因此契悟。」

【拈云趙州指示因風吹火者僧契悟灰裏豆爆諸
人平旦展缽洗缽因甚不悟且道得失在什麼處
未到盡驚山險峻曾來方識路高低。】

「舉德山和尚一日因飯遲自托缽至齋堂前遇雪峰
云鐘未鳴鼓未響托缽向甚麼處去山便回方丈雪
峰舉似巖頭頭云者老漢未會末後句在山聞得遂
呼巖頭云汝不肯老僧麼巖頭密啟其意次日德山
上堂果與尋常不同巖頭云且喜老漢會末後句。」

【拈云雪峰撥轉天關巖頭掀翻地軸二人雖竭忠
盡孝只扶得德山末後句如何是末後句任從滄
海變終不為君通。】

「舉德山垂示云我先祖見處即不然這裏無佛無祖
達磨是老臊胡釋迦是乾菌橛文殊普賢是擔菌漢
等覺玅覺是破執凡夫菩提涅槃是繫驢橛十二分
教是鬼神簿拭瘡疣紙四果三賢初心十地是守古
塚鬼自救不了。」

【拈云千鈞之弩不為鼷鼠發機所謂顯揚格外事
須還過量人德山披肝瀝膽為上根人抽釘拔楔
還有知恩解報者麼請出與山僧相見。】

「舉古者道護生須是殺殺盡始安居會得其中意鐵
船水上浮圓悟云且道殺個甚麼殺眾生物命凡夫
見解殺六賊煩惱座主見解殺佛殺祖大闡提人見
解衲僧分上畢竟殺個甚麼試定當看。」

【拈云圓悟剖露全機未免自傷已命若論衲僧分
上直得無下手處諸兄弟會麼道泰不傳天子令
將軍塞外絕煙塵。】

「舉夾山因僧問承和尚有言二十年住此山未曾舉
著宗門中事是不師曰是僧便掀倒禪床師便休去
至明日普請掘一阬召僧至曰老僧二十年只說無
義語便請上座打殺老僧埋向此中不然主座自著
打殺埋向此中始得其僧歸堂束裝潛去。」

【拈云者僧展摧山手段天然迴別惜乎只得其大
用未得其大機夾山設陷虎阬阱太殺尋常雖有
入地之謀且無衝天之略若是山僧又且不然當
時見這僧掀倒禪床即連棒趁出不惟有意氣時
重添意氣抑且不風流處轉見風流。】

「舉洞山禪師因僧問寒暑到來如何迴避師云何不
向無寒暑處迴避僧云如何是無寒暑處師云寒時
寒殺闍黎熱時熱殺闍黎。」

【拈云冰不自寒火不自熱於此薦去勘破洞山其
或未然便有寒暑促君壽鬼神妒君福。】

「舉仰山住東平時溈山附書并鏡一面至師陞座乃
提鏡示眾云大眾且道是溈山鏡東平鏡若道是東
平鏡又是溈山寄來若道是溈山鏡又在東平手裏
道得則存取道不得則打破如是三舉眾皆無對師
乃撲破。」

【拈云山僧當時若在會中便拈轉與東平照照看
看他面皮厚多少。】

「舉長慶禪師云路逢道伴交肩過一生參學事畢。」

【拈云長慶將謂道伴多少奇特殊不知被渠隙過
一生山僧則不然路逢道伴交肩過更買艸鞋行
腳。】

「舉修山主示眾云具足凡夫法凡夫不知具足聖人
法聖人不會聖人若會即是凡夫凡夫若知即同聖
人此語具一理二義若人辨得不妨於佛法中有個
入處若辨不得莫道不疑。」

【拈云修山主只管私通車馬誰知官不容鍼那時
忽遇沒面目漢出來把斷要津不通凡聖修山主
又作麼生。】

「神宴國師示眾云鼓山門下不得咳嗽時有僧便咳
嗽一聲師云作麼僧云傷風師云傷風即得古德云
雷聲浩大雨點全無。」

【拈云祖庭秋晚佛法下衰抱病者流填門塞戶者
僧若不是鼓山以毒攻毒幾乎喪身失命諸兄弟
還識鼓山麼解用不須霜利劍延齡何必九還丹。】

「舉石門聰禪師示眾云十五日巳前諸佛生汝不得
離我這裏汝若離我這裏我有鉤子鉤汝十五日已
後諸佛滅汝不得住我這裏汝若住我這裏我有錐
子錐汝正當十五日且道用鉤即是用錐即是。」

【拈云鉤來錐去本分鉗鎚把住放行作家手眼石
門雖把柄在手要且勞而無功若有點檢得出許
伊是一員無事道人。】

「舉慧弼禪師因僧問如何是毘盧印弼曰艸鞋踏雪
僧曰學人不會弼曰步步成蹤。」

【拈云全提祖印弼老固是作家子細觀來鈍置者
僧不少或問山僧如何是毘盧印劈面一掌若曰
學人不會向道印破闍黎鐵面門且道與古人相
去多少。】

「舉昔有施主入院行眾僧隨年錢知事云聖僧前著
一分施主云聖僧年多少知事不能答。」

【拈云知事筭聖僧八字不真所以施主不還命錢
當時若道得與露柱同年管取百千萬億分供養
非但一分巳也。】

即非禪師全錄卷之六
門人明洞性安性節明覺明幢仝編

* 頌古

「世尊初生。」

【何事又離兜率天水深難盍碧枝蓮當時莫處摩耶
腹又較威音一著先。】

「世尊未離兜率已降王宮未出母胎度人巳畢。」

【謾向空中尋鳥蹟休來水底覓魚蹤翻身踏斷毘盧
頂沙界收歸一粟中。】

「世尊見星悟道。」

【明星夜夜照無私六載悟來早是遲若解面南看北
斗何勞夜半豁雙眉。】

「世尊拈花。」

【大小瞿曇不奈何花枝拈起當風播一場敗闕少人
知獨被飲光親笑破。】

「世尊敕阿難托缽。」

【看七佛儀式阿難片諾酬一聲無孔遂吹散碧天秋。】

「應無所住而生其心。」

【無所之心作麼生霜輪印破碧天清為君點出金剛
眼任向毘盧頂上行。】

「見見之時見非是見見猶離見見不能及。」

【離見見不能及笑指臺前片石換郤瞿曇眼睛露出
阿難巴鼻。】

「文殊問病。」

【不二門通百萬塗相逢況是赤鬚胡譚空說有千般
玅爭及維摩一字無。】

「跋難陀尊者入浴忽悟水因。」

【污池蓮花絕點塵不教細雨一番新雖云選入圓通
數究竟何曾悟水因。】

「那吒還身。」

【那吒還郤孃生身誰是本來真面目踏轉乾坤沒處
藏寒潭倒浸千峰碧。】

「調達謗佛生身陷地獄。」

【臨危不變真丈夫試問如今出也無打破大唐歸一
統不知誰是赤鬚胡。】

「九祖伏馱密多問八祖云父母非我親誰是最
親者諸佛非我道誰是最道者祖答謁云云。」

【佛非吾道言猶可舉眼無親怕殺人欲識祖師端的
旨須明父母未生身。】

「般若多羅尊者轉經。」

【多羅尊者太顢頇不肯隨他紙上鑽個裏本無元字
腳縱云常轉也多端。】

「初祖面壁。」

【喪郤風光一葉孤九年少室嘴盧都若非二祖投鍼
芥羞殺西來碧眼胡。】

「五祖再來。」

【奇窮徹骨植松夫轉郤身來姓也無玷污女郎猶可
恕那堪傳法受糊塗。】

「南泉斬貓。」

【可歎兩堂生亦死誰知貓子死猶生當時不遇趙州
返王老之冤洗莫清。】

「百丈大師再參馬祖被祖一喝直得三日耳聾。」

【一喝迅雷聾兩耳還他父子顯全機黧奴白牯齊開
眼鐵額銅頭也皺眉。】

「黃檗禪師示眾云汝等諸人盡是噇酒糟漢恁
麼行腳何處有今日還知大唐國裏無禪師麼
僧云只如諸方匡徒領眾又作麼生師云不道
無禪只是無師。」

【莫謂無師祗有禪阿誰氣宇不翀天拈翻黃檗無情
舌穿過諸方鼻半邊。】

「黃檗三頓棒。」

【憐兒不覺醜恩多怨亦深若非遭毒口孤負老婆心。】

「趙州和尚示眾云佛之一字吾不喜聞。」

【佛不喜聞獨鎮寰中十方坐斷凡聖無蹤。】

「趙州狗子。」

【狗子佛性無黃金攃滿塗寧知廉義者不作守錢奴。】

「趙州布衫。」

【家家有路通京國客子何勞別問津雪後始知松柏
操夜深方見把鍼人。】

「甘贄設粥南泉打鍋。」

【粥闌鍋破莫猜疑舉唱還須作者知甘贄惜花春起
早南泉愛月夜眠遲。】

「肇法師云天地同根萬物一體。」

【驢鳴狗吠非他物柳暗花香不是塵三際窮時凡聖
盡大千沙界現全身。】

「三不是。」

【不是心佛不是物明明拔出眼中楔到頭不遇作家
人未免渾身都喪郤。】

「德山托缽。」

【父慈出孝子國霸有謀臣巖頭末後句疑殺天下人。】

「古德油餈。」

【古德喫油餈解吞不解吐當面擬瞞人不覺賊身露。】

「臨濟大師示眾云我於先師處三度問佛法大
意三度被打如蒿枝拂相似如今更思一頓誰
與下手時有僧出云某甲下手師拈棒度與僧
僧擬接師便打。」

【一棒一條痕知恩解報恩無端思一頓千古累兒孫。】

「臨濟栽松。」

【短钁峰頭一斬新機鋒特地露全真當時不借春風
方那得蒼松盍後人。】

「三玄三要。」

【打破玄開截斷要路一句齊收人天罔措休罔措朕
兆未彰全體露。】

「曹山禪師因僧問世間甚麼物最貴山云死貓
兒最貴僧云死貓兒因甚郤貴山云無人著價。」

【一箇死貓兒古今難著價滯貨不愁人沒錢生驚怕。】

「疏山壽塔。」

【壽塔落成報賞工誰知不值半分文當時好手都推
倒家醜何由得外聞。】

「香嚴上樹。」

【為要諸人活眼開故將樹子路頭栽虎公一見和根
拔免使攀枝摘葉來。】

「芭蕉拄杖子。」

【誰種春蕉滿綠蹊一霜打盡鳥空啼從教葉落青如
故總是鳳凰不肯棲。】

「臨濟大師凡見僧入門便喝。」

【旱日燒天忽震髑髏粉碎頂門開等閒勘破白拈
賊平地無端起骨。】

「諸佛出身。」

【諸佛出身處大千攔不住疏鐘過海門明月梯山樹。】

「盧陵米價。」

【親到廬陵尚隔津那堪言句覓疏親衲僧解用機前
薦倒廩傾倉不讓人。】

「雲門露。」

【佛祖冤親殺盡休大千無地著慚羞彌空罪罟從誰
懺截斷滄江絕點流。】

「雪峰初參德山問從上宗乘學人還有分也無
山打一棒云道甚麼師云不會至明日請益山
云我宗無語句實無一法與人師因此有省住
後僧問和尚見德山得個甚麼便休去師云我
空手去空手歸。」

【無法依然成朕蹟離言尚未捨筌蹄雖然省得鉤頭
意未免渾身帶水泥。】

「南院啐啄語。」

【大用作家不啐啄一棒打破鳳雛殼當時若解潑天
飛風穴何處見頭角。】

「以字不成八不是。」

【點畫依然明歷歷瞿曇鶖子不能識等閒攃向紙堆
頭一任風吹與日炙。】

「法眼指簾。」

【野老謀生何太切孤舟獨釣寒江雪拋鉤直欲引獰
龍誰擬盲龜與跛鱉。】

「聞鐘披衣。」

【灘頭多蛤子觀音未入理鐘聲披七條吾無隱乎爾。】

「雲門云聞聲悟道見色明心觀音將錢買餬餅
放下郤是饅頭。」

【雲門賣弄滯貨那知鍋是鐵鑄無端帶累觀音千古
被人看破。】

「高峰枕子。」

【五載覓難見何曾與我疏自從撲落後處處得逢渠。】

「物不遷。」

【懸崖鶴宿枝頭月古澗龍眠水底天幾度河枯滄海
變風光占斷不知年。】

「慈明因僧問如何是不動尊師云提不起。」

【不動尊足蹟遍諸方提不起放下輕如紙鷓鴣岸上
啼意在深花裏。】

「牛過窗櫺。」

【攃手出門天已曉何須更執夜明符踏翻宇宙從頭
看幾個男兒眼有珠。】

「首山竹篦。」

【句後承機休弄巧言前薦得猶遲了報君莫向兩邊
尋江上侍郎過去久。】

「童子豎指。」

【俱胝豎指熾然譚童子渾淪效指南直得回頭天外
看始知月不在空潭。】

「古德問秀才云百姓日用而不知不知個甚麼
才云不知道德云灼然不知。」

【達磨不會禪夫子不識字白牯與狸奴郤較些些子。】

* 代古

「舉鵝湖和尚問諸碩德曰行住坐臥畢竟以何為道
有曰知者是義曰不可以智知不可以識識何謂知
者是有曰無分別是義曰善能分別諸法相於第一
義而不動安得無分別是有曰四禪八定是義曰佛
身無為不墮諸數安得四禪八定是眾皆杜口。」

【代翻觔斗而出。】

「舉鹽官國師問座主蘊何經曰華嚴官曰華嚴有幾
種法界曰略說有四廣說則重重無盡官豎起拂子
曰者箇是第幾種法界中收主無對。」

【代云普。】

「舉鶴林素禪師因僧敲門林問是誰僧云是僧林云
非但是僧佛來亦不著僧云佛來為甚不著林云無
棲泊處。」

【代云謝師撥轉通霄路。】

「舉昔高麗國來錢塘刻觀音聖像及舁上船竟不能
動因請入明州開元寺供養後有設問無剎不現身
聖像為甚不去高麗國。」

【代云一樹花開萬國春。】

「舉長慶十日陞堂眾集定拽出一僧云大眾禮拜者
僧著又云者僧有甚長處郤教大眾禮拜眾無對。」

【代云獅子窟中無異獸。】

「舉雪峰辭洞山山云甚處去峰云歸嶺中去山云當
時從甚麼路出峰云從飛猿嶺出山云今向甚路去
峰云飛猿嶺去山云有一人不從飛猿嶺去子還識
麼峰云不識山云為甚不識峰云他無面目山云子
既不識爭知無面目峰無對。」

【代云今日被和尚看破。】

「舉韓文公問僧承聞講得肇論是否僧云是公云肇
有四不遷是否僧云是公將茶盞撲破云者箇是遷
不遷僧無語。」

【代云花開花落樹長存。】

「舉無著至臺山遇文殊喫茶次殊拈起玻璃盞問云
南方還有者箇麼著云無殊云尋常將甚喫茶著無
對。」

【代云喫茶即有。】

「舉仰山問僧名甚麼僧曰靈通仰云便請入露柱僧
無語。」

【代云入則不辭只恐驚群動眾。】

「舉石霜因僧辭乃問船去陸去僧云遇船即船遇陸
即陸霜云我道半途稍難僧無對。」

【代云某甲到家郤易。】

「舉漢國有菴主遇王出遊人報云大王來請起主云
非但大王佛來亦不起王聞乃問曰佛豈不是汝師
主曰是王曰弟子見師為甚不起主無對。」

【代云捧下無生忍臨機不見師。】

「舉雲盍寺僧化瓦官人問既有雲盍何須化瓦僧無
對。」

【代云不妨錦上鋪花。】

「舉無垢院化浴官人問既無垢何用浴。」

【代云也要通身汗出。】

「舉一僧托缽至長者家偶為狗傷長者問龍披一縷
免金翅之難大師全披法服為甚郤被狗咬僧無對。」

【代云欲把袈裟盍羽毛。】

「舉陶相公見人犯法當死問僧曰殺則違佛戒不殺
又犯王法未審如何則是僧罔答。」

【代云因緣會遇時果報還自受。】

「舉淨照和尚問楞嚴大師經中道若能轉物即同如
來只此昇仙閣作麼生轉大師無語。」

【代云相隨來。】

「舉誌公問梵僧承聞尊者喚我作屠兒曾見我殺生
否曰見誌云有見見無見見不有不無見見若有見
見是凡夫見無見見是聲聞見不有不無見是外道
見未審尊者如何見僧曰汝有此等見耶。」

【代云元來不曾見。】

「舉陸亙因南泉遷化來弔懺院主問大夫何不哭亙
曰院主道得即哭主無對。」

【代院主呵呵大笑。】

「舉龍門僧被蛇傷有問既是龍門客為甚被蛇傷。」

【代云不因夜來雁爭見海門秋。】

「舉有僧化鍍佛官人曰本望佛度弟子因什麼弟子
度佛。」

【代云眾生度盡恒沙佛諸佛何曾度一人。】

「舉王常侍問僧一切眾生還有佛性也無僧曰一切
皆有侍指壁畫狗子曰者個還有佛性也無僧無語。」

【代云逐物作麼。】

「舉洞山同密師伯避雨入餅店密於地上畫圓相云
將取去山曰拈將來密無對。」

【代云食到口邊不解喫。】

「舉徑山問僧什處來僧曰天台來山曰阿誰問汝天
台來僧無語。」

【代云和尚道甚麼。】

「舉玄沙問文柟頭下山幾時歸文曰三五日沙曰歸
時有無底桶子將一擔來文無對。」

【代云漏逗不少。】

「舉世尊臨入涅槃文殊請再轉法輪世尊咄云吾四
十九年住世未曾說一字汝請再轉法輪是吾曾轉
法輪耶。」

【代云伸腳元在縮腳裏。】

「舉忠國師因肅宗皇帝問師在曹谿得何法師云陛
下還見空中一片雲麼帝云見師云丁釘著懸掛著。」

【代云縮取舌頭好。】

「舉布袋和尚常將布袋并破蓆於通衢往來布袋內
盛缽盂木履魚飯菜肉瓦石土木諸般總有或於稠
人處打開布袋內物攃下云看看又一一將起問人
云者箇喚作甚麼眾無對。」

【代云滯貨不勞拈出。】

「舉雲居膺和尚聞山下有一僧住菴令侍者送褲腰
與之僧云我自有娘生褲竟不受再令侍者去問娘
未生時著個甚麼僧無語。」

【代云手執夜明符幾個知天曉。】

「舉泗洲塔頭侍者及時鎖門有問既是三界大師為
甚被弟子鎖者無對。」

【代云竹密不妨流水過。】

「舉龐居士聽金剛經問座主曰俗人敢有小問不知
如何主曰有疑請問士曰無我相無人相既無我人
教阿誰講阿誰聽座主無對。」

【代云妝聾作啞作麼。】

「舉梁武帝請傅大士講經士纔陞座以尺拊案一下
便下座帝愕然誌公乃云陛下還會麼帝云不會誌
公云大士講經竟。」

【代云謝師覆講。】

* 答古

** 兜率悅和尚垂語三則

撥艸瞻風只圖見性畢竟性在什麼處。

師答　填溝塞壑無人會雨過夜塘秋水深。

見得自性便脫生死眼光落地時又作麼生脫。

答　兩腳捎空。

脫得生死便知去處四大分散時向甚麼處去。

答　待有去處即報。

** 徑山虛堂愚和尚垂語三則

已眼未明的因甚將虛空作布褲著。

答　不妨盍覆將來。

畫地為牢的因甚透者箇不過。

答　劍去久矣。

入海算沙的因甚鍼鋒頭上翹足。

答　百千玅義一毫頭。

** 肓王照和尚垂語三則

山中猛虎以肉為命何故不食其子。

答　火不自燒。

虛空無向背何緣有東西南北。

答　逐物意移。

飲乳等四大海積骨如毘富羅山何者是汝最初
父母。

答　歷劫不曾離。

** 大休隆和尚垂語三則

吹毛寶劍被石人持去掛在萬仞峰頭四壁無路
如何取得。

答　無勞刻舟。

有一如意珠被木人擎來拋向大海中不假舟楫
如何覓得。

答　覓則知君不可見。

盡大地是箇火阬燒郤了也惟有一莖眉毛在未
審何人得見。

答　由來眼不花。

** 正當辨和尚垂語三則

貓兒為甚愛捉老鼠。

答　熟處難忘。

雲版鳴因甚犬吠。

答　竹竿打水魚頭痛。

蚯蚓為甚化為百合。

答　何處不稱尊。

** 松源嶽和尚垂語二則

大力量人因甚抬腳不起。

答　法地一動一切不安。

明眼衲僧因甚腳根下紅絲線不斷。

答　絆倒人無數。

** 斷崖義和尚垂語二則

除郤語默動靜道將一句來。

答　將謂別有。

一息不來向何處安身立命。

答　百艸頭邊。

** 雲門偃和尚垂語一則

世界與麼闊為甚鐘聲披七條。

答　吾無隱乎爾。

** 大洪恩和尚垂語一則

假使八千劫所作業不忘為甚稱南無佛罪滅河
沙劫。

答　雪點紅爐。

** 天童覺和尚垂語二則

吞盡三世佛底人為甚開口不得。

答　通身是口。

照破四天下的人為甚合眼不得。

答　待四天下人眼開即合。

** 龍革初和尚垂語一則

雞見便鬥狗見便咬殿上鴟吻終日相對為甚郤
不瞋。

答　獅子不逐塊。

** 雪竇顯和尚垂語三則

十方無壁落四面亦無門古人向甚處見客。

答　誰在門外。

田地穩密底佛祖不敢近為甚抬腳不起。

答　太珍重生。

神通遊戲底鬼神不能測為甚下腳不得。

答　恐教蹋殺天下人。

** 天衣懷和尚垂語一則

泥犁長夜苦聞者痛傷心調達在地獄為甚如三
禪天樂。

答　通身在裏許。

** 隆慶閑和尚垂語六則

祖師心印篆作何文。

答　描不成畫不就。

諸佛本源深之多少。

答　一吸無涓滴。

十二時中上來下去開單展缽此五蘊敗壞之身
那箇是清淨法身。

答　開單展缽。

不用指東畫西實地上道將一句來。

答　險。

十二時中著衣喫飯承甚麼人恩力。

答　無人識得渠。

魚行水濁鳥飛毛落亮座主一入西山為甚杳無
蹤蹟。

答　通身無影像遍界不曾藏。

** 徑山容和尚垂語五則

水既無筋因甚長流不斷。

答　花燦不萌枝。

佛祖公案猶空中紙鷂向甚處收取線索。

答　鴛鴦繡出從君看不把金針度與人。

鵬搏峰與宴坐峰相交且道說個甚麼。

答　賴和尚證明。

風扇大野畢竟作何形色。

答　覷著則瞎。

望江亭上垂機誰是知音。

答　將謂忘郤。

** 黃檗琦和尚垂語四則

金剛圈如何跳得出。

答　古佛過去久矣。

栗棘蓬如何吞得下。

答　殘羹不勞拈出。

夜半日頭紅誰人得見。

答　好向面南看北斗。

日午打三更誰人得聞。

答　眼處聞聲方始知。

** 古德十無

如何是無為國。
答　坐享太平。

如何是無星秤。
答　鉤頭薦取。

如何是無根樹。
答　葉覆大千。

如何是無底缽。
答　山藏海納。

如何是無絃琴。
答　千峰側耳。

如何是無孔笛。
答　吹落空花。

如何是無底船。
答　度脫生死。

如何是無鬚鎖。
答　表裏玲瓏。

如何是無生曲。
答　萬籟無聲。

如何是無底藍。
答　貯盡春風。

** 古德六一

如何是達磨一隻履。
答　踏斷毘盧頂。

如何是慧可一隻臂。
答　(等閒捏出虛空髓化作炎天三尺雪)。

如何是僧燦一身罪。
答　紅爐片雪。

如何是道信一隻虎。
答　觸著喪身失命。

如何是弘忍一株松。
答　覆蔭天下人。

如何是慧能一張碓。
答　一踏到底。

即非禪師全錄卷之七
門人明洞性安性節明覺明幢仝編

* 機緣

僧問十二時中如何用心師云使得十二時進云十
二時如何使師云不妨如是用心。

侍者久立次師云汝郤惺惺者云某甲從來不曾睡
師云汝猶寱語在者便走出師休去。

師問僧云甚處來僧云碓米來師舉墨云這個還碓
得白麼僧無對師云遇著嶺南人不得嶺南信。

居士問如何是道師云縱橫十字士云恁麼去時如
何師云十個行來九個錯士禮拜師云下坡不走快
便難逢。

僧展具問云喚作雪峰長老又是黃檗首座且道禮
拜那一個即是師云天上無雙日僧便禮拜師云伶
俐衲僧。

僧問臘月三十日到來和尚作麼生師云今日寒似
昨日進云棒如雨點喝似雷奔還供養得閻鬍子也
無師云恐他消受不得僧禮拜師云二十棒自領出
去。

僧問如何是龜毛拂師云穿郤汝鼻孔進云鼻孔也
無穿個甚麼師云汝向甚處出氣僧無語師打云與
汝半邊。

師到客堂看單堂主云客來須看賊來須打只如客
賊俱來時如何師攔胸把住云賊賊主云作家作家
師送開云再犯不容。

問如何是佛師云路頭石敢當進云某甲不會師云
蹉過幾多人僧禮拜師云切忌磕著。

僧問某甲愚迷乞師直指師云闍黎曲來多少時僧
云豈無方便師云方便久矣僧禮拜起立師云適來
曲而今直。

僧呈偈師閱至摩尼光燦爛遂徵云是青光紅光耶
赤白黃光耶僧杜口師云還我摩尼來僧又杜口師
云原來是個泥彈子叱出。

僧問文殊為甚出女子定不得師云是非不到釣魚
處進云罔明為甚出得女子定師云榮辱常隨騎馬
人僧云謝師答話師云拶。

居士問陸兵水兵俱向菩薩許愿求勝未審菩薩赴
那一人愿師云一錫解兩虎。

問牛頭未見四祖為甚百鳥銜花師云踏佛階梯進
云見後為甚不銜花師云無棲泊處進云如何有正
幹傍出師云春色無高下花枝自短長。

師因侍者掀缽盍蒸氣成水流下師問云缽盍水從
何生答云從熱氣生師云熱氣從何生答云從無陰
陽處生師云既無陰陽作麼生答云若問無陰陽某
甲下堂喫飯去師云你喫飯處是有陰陽地侍者作
禮便行師休去。

僧問一口氣不來時如何師云與汝一貼返魂香僧
擬議師便打僧一喝師云且喜活來。

問南泉斬貓意旨如何師云劍刃翻身有幾人進云
趙州戴艸鞋出去是何意旨師云貍奴頭角猶在僧
踊躍禮謝而退。

師垂語云明知四大五蘊是生死根本為甚入此皮
袋一僧云如龍得水似虎靠山師云山崩冰竭時如
何進云別有一乾坤師云未在。

師一夜問大眾云聞聲悟道見色明心鐘是聲喚甚
麼作道燈是色心作麼生明一僧答云滿眼非色滿
耳非聲師云非色非聲是個甚麼進云十目所祝十
手所指師云非聲非色指視個甚麼僧無語師云好
與六十棒。

僧問如何是祖師西來意師云獨足人騎三腳驢。

師同僧觀彌勒畫像僧云這老漢布袋放不下師云
不是放不下只是無人承當僧云何不分付某甲師
云恐汝負荷不起僧云莫壓良為賤師拈杖僧便走
師笑云知你荷不起。

僧問明知四大五蘊是生死根本為甚麼入此皮囊
師云探珠不離泥僧作禮而退。

問淨名丈室納得三萬二千獅子座未審和尚丈室
容得多少師云山僧這裏只得一個僧云許多聖賢
向何處敷坐師云靈山一會都無欠剩僧作禮師云
汝不是個中人。

問牛過窗櫺為甚尾巴過不得師云滿地落花春已
過綠陰空鎖舊莓苔。

問世尊忉利宮下來栴檀像亦出迎此理如何師云
水底金烏天上日。

師問知藏年多少藏云年六十師云主人翁年多少
藏云不會師云恁麼則不與汝同條生藏云類不齊
師云知汝是曹洞兒孫。

解制普茶次數僧競出問話師約住逐一勘之遂問
一僧云聖制九旬今已滿心空及第事如何僧云三
級浪高魚化龍師云試拿雲擭霧看僧云遇飯喫飯
遇茶喫茶師打云猶欠牙爪在。

又問一僧云心空及第事如何僧云師姑元是女人
做師云如何是丈夫事僧云請和尚證明師云證明
個甚麼僧一喝師打云未是丈夫事進云莫瞞某甲
好師云瞞盡天下人豈特闍黎一個。

又問一僧云心空及第事如何僧云楖栗橫擔不顧
人直入千峰萬峰去師云忽遇拗折拄杖截斷路頭
汝又作麼生僧云某甲從今不進語師打云且莫艸
艸匆匆。

又問一僧云心空及第事如何僧云空手來空手去
師云恁麼則勞而無功僧云本來無一物師云無物
亦是物僧擬議師打云更買艸鞋始得。

又問一僧云心空及第事如何僧云會不會都來是
錯師云如何得不錯去僧云未出胎時及第了師云
又入此保社作麼僧擬議師云知汝錯會僧作禮維
那鳴擊謝茶師便歸方丈。

僧問如何是狗子佛性無師云禍不入慎家之門。

僧問如何是無位真人師云築著磕著。

一日象山和尚過訪師云老兄萬福否山云托庇師
云不敢山云一夏甚熱無位真人熱否師云老兄甚
處曾與無位真人相見山云側眼見廬山師云真個
熱心人。

一晚師同象山和尚雪軒對坐山云蟬聲噪晚風是
甚麼境界師云大士來也山云請大士相見師云老
兄作禮著山云蚯蚓過東海師云大似不肯禮拜山
云一翳在眼空花亂墜師云大士去了山呵呵大笑
師云蚯蚓聲山云解𨁝跳師亦呵呵起去。

化林鶴摶二上座自福嚴至師問二人曰子歸就父
時如何鶴默然拱立化答曰慚愧來遲師云此是途
路邊事到家一句作麼生進云相見如初師云念子
遠來各放三十棒俱作禮而退值象山木和尚在坐
乃問師云師資相會時如何師云一合相不可得木
云可得時如何師云世諦在木云不可得時如何師
云有道在木休去。

師見木和尚穿紙衣遂問云如何是紙衣下事木云
綿密不通風師云此是古人道的木云我用得快師
云我則不然木云兄又作麼生師云一捏便露骨木
默然。

偶聞林中眾鳥和鳴師云鴉鳴雀噪是甚語言山云
妄想中說夢話師喚侍者云熱茶端一甌請象山和
尚山云又是說夢話師云且喜老兄惺惺山云又是
說夢話師云大不惺惺山云又是說夢話師云老兄
真是夢漢山云知則較些些師云此亦夢話山云隨
人腳跟轉師云話頭也不識二師呵呵大笑而起。

僧問師舉密雲老和尚上堂云禪不用參理不用會
莫是無禪可參無理可會麼師云未是汝境界進云
老和尚又云單單不用瞌睡莫是三祖云眼若不睡
諸夢自除麼師云汝又白日寱言進云和尚上堂別
云禪任他參理任他會莫是通身是禪理麼師云汝
為甚又被禪理縛殺進云師又別云待他瞌睡送個
枕頭莫是了取平常心是道饑來喫飯飽來眠麼師
云喚甚麼作平常心又作麼了僧禮拜師云饑餐渴
飲渾閒事不是飽參人不知。

優婆姨問如何是道師云禮佛去進云如何是佛師
云禮拜著姨一喝師云喝汝爹喝汝孃姨無語師便
喝姨轉身一匝拍掌展手師云醜伎倆姨禮拜而退
師問鶴摶侍者日午也未答云纔打三更師云我為
甚不聞摶云和尚莫妝聾作啞師休去。

師因侍者問云和尚要喫何物師云我要喫佛祖心
肝者準前露胸云請和尚下口師云是則是猶隔一
膜在者無語師便掌。

僧參次師問云到此幾日僧云二十日師云如何是
不涉途程一句僧云直透萬重關師云猶涉途程在
親切道一句僧擬議師便打。

高力居士重來拜別師問曰前向甚麼處來今向甚
麼處去道得來去分明不孤一會居士云來來去去
無二路師曰此會不虛善為道路。

肥前信士參竟自敘昔日騎馬過橋墮水有省恨無
知識證明今遇和尚請為開示師云何不重騎鐵馬
上高樓士便喝師云此一喝是賓是主士無語師咄
云強作主宰士禮拜而退。

師問高泉法姪汝和尚萬福否泉云今日親到聖壽
師曰不謬為黃檗肖子泉禮拜云謝和尚證明師休
去。

一日高泉侍立次師云智過于師方堪傳授如何是
超師之智泉云黑漆桶師云為何不放光泉云只恐
爍破和尚面門師云爭奈山僧無面目何泉禮謝師
休去。

師一日閱高泉槁有而今覿面難迴避得報恩時且
報恩之句乃徵云如何是報恩一句泉云一棒打殺
師云得恁麼忤逆云蒼天蒼天師云放汝三十棒。

侍者進小食師云大眾有麼者云俱有師云汝有麼
者云亦有師拈扇子云這個為甚沒有者云某甲放
下了也師云做得侍者。

高泉病師至單前問云如何是祖師西來意泉云某
甲頭痛不能說師云汝口不痛泉云一口無兩舌師
云幾被舌頭瞞便轉身。

師因緇素求字甚煩乃撲破圖書信士問圖書有何
過和尚撲破師云要人識取無文印。

石香同諸居士參謁師留坐香云雨聲泉聲聒和尚
耳師云山野未嘗聞香默然師云居士入得觀音理
門香唯唯良久又云請和尚為弟子洗泥師云若為
洗泥泥本無體若為洗體體本無泥要山野洗個甚
麼香云和尚早已清淨了也師云點。

僧問如何藏身處沒蹤蹟師云苔封古路無人到進
云如何是沒蹤蹟處莫藏身師云月鎖梧桐鳳不棲
問淨法界身本無出沒為甚世尊今日降生師云月
在波心說向誰進云四十九年未嘗談一字一大藏
教向甚處得來師云世尊舌頭方。

僧問如何是道師云側耳側耳進云和尚只道一半
師云全道看僧擬議師便打。

僧問世尊拈花意旨如何師云渾圇劈不破進云迦
葉微笑又作麼生師云撲鼻更馨香。

居士問劫火蔓延數千人家佛神不救慈悲何在師
云要人共上白牛車進云大小寺院焚去十餘獨貴
剎無恙和尚莫是四禪中人否師云我不從人天來
進云畢竟向何處來師云佛祖行不到處來居士禮
謝而退。

居士問弟子心不貪財見則愛之如何師云見得思
義又云弟子心不著色見則好之如何師云非禮勿
動。

僧問道如何悟師云擊火須用手其僧有省。

僧問萬法歸一一歸何處師云滿口道著。

一日風打門曇璲云好大風師云風從何來璲關門
云風路塞了師云未是好手璲云如何是好手師云
拏住狂風剝了皮璲云忽遇八面來時如何師便打。

僧問如何是徹骨徹髓一句師云秤鎚捏出汁。

問清淨本然云何忽生山河大地師云額頭邊薦取。

僧問承聞徑山費老和尚茶毘得舍利無數有諸師
云有進云四大與五蘊俱空舍利從何而有師云今
日好雪。

問人間無水不朝東因甚黃河向北流師云為緣壯
帝居。

師宿諫早僧來參問云既是諫早為甚月出師云三
光轉法輪進云轉後如何師云清光何處無。

師至神通院高傳都寺寂峰禪德領大眾參師問云
個個鼻孔相似還有遼天的麼一僧云某甲不敢妄
想師云好與三十棒進云此恩超于父母師云知則
得眾僧無語師一喝。

師觀園次遵道禪德指大樹云前日被大風吹倒師
云還有無根樹吹不倒的知麼道無語。

師至肥州見瘦人乃問眾云既曰肥州為甚有瘦人
眾下語不契。

僧參問云某甲初出家求師開示師云此去洛陽一
千里進云求師委曲師云你自委曲直會去好僧禮
退。

信士參問云弟子禪理不通求師開示師云今早天
晴士禮拜云求師叮嚀師云叮嚀損君德無言終有
功。

信士參云求師開示師云雨後數峰青士禮拜師云
切莫眼花。

信士參問云弟子今春參拜老和尚蒙開示應無所
住而生其心話請問和尚還有別句也無師云鳥鳴
山更幽士無語良久又問云弟子一切無心因初發
心未審無心從何而住師云既是無心從何發心士
云今日十四師云今日事作麼生士云今日是今日
師云你只會今日未會發心士禮謝而退。

中秋寓開善寺豐主源捨遺來參師問云靈山話頭
還記得麼主微笑師云一念圓明無古今主云秋夜
長江雲自淨滿天明月印波心師云且喜居士不忘
付囑主禮而退。

玄周醫士問如何是要津師云一囊藥貯太和春。

僧問云如何是道師云你向甚處來進云來處來師
云記取路頭。

僧問如何是祕師云開口即錯進云如何是密師云
密在汝邊。

一早眾鳥喃喃師問自勝云鳥說甚麼話勝云念無
字經師云經頭甚麼字勝云無字師云瞞語漢。

寓伊藤又館舍見老和尚像師拈香禮拜畢向自勝
云老和尚巳相見了我回去罷勝云和尚日日相見
遲了八刻師云恁麼則我更不去也勝無語師云是
汝蹉過莫道我遲。

信士問如何是文武佛之三一貫舉揚去師作此<img:>
圓相云會得其中端的旨一江秋水碧連天。

信士問如何是王法佛法一般師云眼中瞳子面前
人。

侍者問云古帆未掛時如何師云昨夜津和宿進云
古帆巳掛時如何師云順風到洛陽進云如何是不
涉途程一句師云鷂子過新羅。

碧崖於蓆上拈一莖髮師云此是降魔杵崖云在師
分上則得師云恐你提不起崖云雖然提不起郤放
得下師打一扇。

侍者問如何是舟中境師云款乃一聲山水綠進云
如何是境中人師云孤舟臥月明進云如何是人境
外一句師云登岸向汝道。

師因雨泊命眾定香侍坐至香畢問云古人立雪汝
等坐雨是同是別眾各下語皆不契師又云我不望
汝等斷臂只要汝等斷心且道心作麼生斷碧崖答
云本自無繫何斷之有自勝答云智劍斬無蹤師云
汝等說得道理。

師臥次侍者問云古帆未掛時如何師云山僧困進
云古帆巳掛時如何師云待我起來向汝道。

碧崖手執安息香師問云汝有鼻孔無鼻孔璲云有
鼻孔師云塞郤汝鼻孔崖云無鼻孔師云用香作麼
二俱無語師云各與三十棒。

曇璲指水中山謂師云此名狗嶼師云有佛性否璲
云有師云趙州為甚道無璲云怎得在者裏師云猶
欠活動。

師因碧崖報云舟今泊牛窗師云頭角四蹄都過了
因甚尾巴過不得崖云劍去久矣師云寄汝三十棒
曇璲又報云此處名牛窗師云窗在此牛在甚麼處
璲云通身無影像遍界不曾藏師云碧崖三十棒汝
分一半。

自勝白師云牛窗人送水師云滴水難消勝云善知
識恁麼說話師云喫水也須防噎。

牛窗人送水次曇璲問和尚省覲累得各州送夫馬
柴米水菜未審如何報答師云有人磕著我棒頭酬
答無餘璲云磕著也師云誰為證明璲禮拜云謝和
尚證明師云知恩則得更須知痛癢。

佛日禪師迎師于大阪話次乃云前日蒙賜大偈有
祇林先發一枝春句郤被老道著師云此乃現成
公案。

龍谿師迎師云此數日北風大小舟俱未至獨和尚
先至師云多謝龍王一線風師良久云此數年老和
尚在黃檗甚得法護之力谿云此是老和尚光明師
云雖然也要各出隻手。

僧問和尚未離聖壽時如何師云佛子住此地進云
已離聖壽時如何師云初九日啟行進云如何是途
中得力句師云念二日到岸進云到岸後又作麼生
師云大家在裏許。

高泉法姪搯師背云搯出虛空骨師云還汝好手。

泉云和尚遊宮好出路晴明師云山僧每遊行皆無
雨泉云和尚為甚麼又道我非龍樹王出則遇龍雨
師云有時恁麼有時不恁麼泉云真個白拈賊師云
被法姪看破。

師八月念四日晉謁黃檗老和尚作禮竟進云恭喜
座下法躬萬福老和尚默然。

僧問子歸就父時如何師云養子方知父慈。

老和尚次日到師寮看單問云幾日到此師答云十
五日老和尚云我二十七日纔到師云相尚留有餘
待益某甲之不足老和尚默然他語。

師同象山和尚侍老和尚應龍谿師齋象山和尚舉
師位云今日是客師云者裏是什麼所在論賓論主
山良久師一喝老和尚云且喜兩堂家風猶在師又
喝山云好兩喝。

師因僧求開示師便喝僧亦喝師云我喝有照有用
汝喝落在甚處僧擬議師便打。

問開眼作夢時如何師便打。

問如何是如來師云看取門前壒𡒁堆。

問如何是殺人刀師云兔角杖進云如何是活人劍
師云龜毛拂僧作禮云謝和尚答話師云蹉過蹉過
問有問有答賓主歷然無問無答時如何師便打。

問佛敕沙門皆禁足賓頭盧為甚應供四天下師云
大地一蒲團。

問如何是佛光師云肉眼爭得見。

問如何是賓中賓師云赤腳走天涯進云如何是賓
中主師云天人宮館本隨身進云如何是主中賓師
云覿面隔千山進云如何是主中主師云千聖立下
風進云如何是不落賓主師便打。

一早法雲來參師問寸絲不掛身上袈裟向甚處得
來雲云寸絲不掛師云爭奈袈裟何雲云喚作袈裟
得麼師休去。

柏岩侍次師問萬境俱侵時如何云須彌山師云如
何是須彌山進云八風吹不動師云吹動時如何進
云大冶精金應無變色師云再道看進云仰之彌高
鑽之彌堅師休去。

問如何是奪人不奪境師云死郤偷心開活眼進云
如何是奪境不奪人師云瞎郤汝眼通汝氣進云如
何是人境兩俱奪師云坐斷乾坤進云如何是人境
俱不奪師云大千一掌擎進云人境已蒙師指示向
上一路如何進步師云誰礙汝僧作禮師云走。

師指旛問曇瑞風動旛動瑞云和尚舌頭動師休去
師因曇瑞問敲空作響為甚麼擊木無聲師驀頭打
云聞麼瑞云某甲會也師云你作麼生會瑞云南山
燒炭北山紅師休去。

眾集議備年料師偶見問云天地萬物咸成一歲之
功汝等功在甚麼處茶頭云吾功無窮師云如何是
無窮之功僧下語不契師云且去燒茶三十年。

法雲侍立次師問曰天寒人寒雲云普師云早齋也
未雲云適來禮和尚師云早齋去。

師因靈泉呈無根樹偈乃問曰如何是無根樹泉云
拄杖點頭師曰根生也。

一夜東禪侍次師指燈問云見色明心燈是色心作
麼生明禪云渾身在裏許師云也須跳出始得。

柏岩侍次師問曰天寒人寒岩云滴水滴凍師云凍
殺闍黎。

是菴信士問截斷生死時如何師云截斷且置喚甚
麼作生死。

僧問石霜休去歇去明甚麼邊事師云絕後再穌欺
君不得。

師問法雲云世尊睹星得悟且道悟個甚麼雲答云
鐵壁撞破銀山師云撞破後如何雲云黃河向北流
師休去。

居士問百尺竿頭如何進步師云倒退百由旬。

師問夢堂汝前閉關有何所得堂云無所得師云恁
麼則虛度也進云若虛度則有所得師云總未見得
萬水參師問那裏來曰筑州師云有個無位真人曾
築著否水曰築著師云鼻孔長多少水提起坐具師
曰將謂你蹉過。

師問化林世尊一手指天一手指地你作麼生會林
云卦文露也師又云既稱獨尊為甚入山修道林云
點畫更分明師云洎不問過林作禮而退。

僧問如何是先照後用師云電火猶遲進云如何是
先用後照師云迅雷不及掩耳。

師問禪正撥艸瞻風只圖見性汝性在甚麼處答曰
有水皆含月無山不帶雲師云山雲水月俱空時如
何正罔答。

六僧參師問云那一個是禪波羅蜜一僧下喝師云
將謂將謂僧俱作禮而退。

問和尚開山廣壽與大慧住持廣壽是同是別師云
案山向汝道甚麼進云大慧再來師云錯。

化林問和尚無底缽分付阿誰師云人人有分進云
恁麼則某甲領荷去師云更待合國人為汝證明始
得。

問如何是春師云梅花饒舌了也。

僧問北禪烹白牯與大眾分歲未審和尚賜甚麼物
師云南泉貓兒趙州狗子進云大眾謝和尚師云恐
你吞吐不下。

師一日室中問法雲曰鼻孔因甚沒半邊雲曰縱是
和尚也摸索不著師云頂門如何開隻眼雲曰大地
黑漫漫師云正與麼時如何是上座為人的句雲便
喝師云親切更道一句看雲曰放和尚三十棒師呵
呵大笑雲便禮拜而出。

次早師召法雲入室雲禮拜師豎起拂子曰此一枝
是從上佛祖的的相承傳至黃檗老人老人以付山
僧山僧今付上座上座作麼生奉持雲作掩耳勢師
便囑曰上座宛有古人之作亦須知有時節但且將
去密善保重雲接拂子曰直向佛祖斫額不及處提
時當報不報之恩師示以偈云打失半邊鼻突開隻
眼睛爍破四天下誰不仰光明雲禮退。

問如何是山中境師云百萬松杉千畝竹進云如何
是境中人師云森森圍繞法王家進云如何是人境
外一句師云向甚麼處與山僧相見僧擬議師喝出
僧問祖師未來時如何師豎拄杖云會麼進云來後
如何師便打。

問如何是不揀擇師云日日是好日進云揀擇時如
何師云一任十度進云請師一卜師打云會麼。

師問大眾云無根樹上一枝花誰人折得維那云早
已供養活如來了也師徵云喚甚麼作無根樹那云
撐天拄地師云花在甚處那豎拳云和尚見麼師云
放汝三十棒那禮謝。

信士問生從何來死從何去師云秤鎚著鐵鋸。

師問柏巖經行及坐臥常在於其中如何是其中事
巖云一盞琉光內外明師云表裏瑩徹功勛猶存離
郤琉光如何作主巖便喝師休去。

曇瑞呈頌次師問云古人見桃悟道子觀梅會心且
道同耶別耶答云如空合空師云畢竟如何瑞云黃
金自有黃金價終不和沙度與人師頷之。

一日師命侍者喚曇瑞入室密付表信瑞進前禮拜
次師豎起拂子云此一枝乃西天四七東土二三傳
到黃檗開山老人老人付囑於我我今轉付於子當
須護持且道正當恁麼時如何是撐天拄地一句瑞
接拂子云頂門隻眼耀乾坤師云放子二十棒瑞云
恩大難酬師云知恩報恩始得瑞便禮拜云壽嶺一
枝新突出大千何處不知春師云善為保任瑞再拜
而出。

又喚柏岩進方丈師提起拂子云此是從上佛佛相
傳祖祖相授至山僧手裏今日付子當善護持待五
年後發揚指揮柏云今日是好日師云如何是今日
事柏云一枝橫出萬年春師便付云柏樹發新枝盍
覆三千界柏云知恩有地禮受而出。

師問柏岩如何是大海無魚柏云化龍去也云化龍
後作麼生柏云興雲布雨師云莫打濕山僧眉毛柏
禮退。

問如何是即心即佛師云踏著秤鎚原是鐵進云如
何是非心非佛師云鎔郤了也。

問大鵬為甚在蟭螟眼裏作窠臼師云何處不稱尊
問衣服不淨將水洗水不淨將甚麼洗師打云為汝
激濁揚清。

道伯醫士參次呈一紙師目訖云如何是狗子佛性
無伯云崑崙兒著鐵褲師云那裏學得者虛頭來伯
云幸值豁開不二門師云念汝遠來放汝三十棒伯
禮退。

問殃崛摩羅持佛語救產難意旨如何師云木馬夜
嘶風天明失郤曉。

問德山小參為甚不答話師云千鈞弩不為鼷鼠發
機進云趙州小參為甚要答話師云直鉤釣獰龍。

問國師喚侍者意旨如何師云揚聲止響。

問敲空作響擊木無聲意旨如何師云泥裏洗土塊
問如何是禪師云缽盂中走馬。

問如何是理法界師云是處是彌勒進云如何是事
法界師云無門無善財進云如何是理事無礙法界
師云石頭土塊清淨身進云如何是事事無礙法界
師云魔宮虎穴皆道場進云如何是毘盧向上事師
云腳跟下七花八裂。

問清淨行者為甚不入涅槃師云自了漢進云破戒
比丘因甚不入地獄師云黃河徹底渾。

問如何是佛師云覿面不相識進云如何是法師云
聾人爭得聞進云如何是僧師云隨處薩婆訶進云
不墮三寶數如何接他師云送向無生國。

問如何是禪師云屎窖裏坐臥進云如何是教師云
胡言漢語進云如何是律師云黃線索白玉鎖進云
如何是道師云七縱八橫。

問王索仙陀婆時如何師云你幾時充智臣奴僧喝
師便打。

問道無色相如何見師打云與汝看破了也進云看
破後如何師云還不領會。

問古佛未出世時如何師云種子在泥中進云出世
後如何師云飽盡古今人。

師問僧何處來僧云禮大士來師云大士向你道甚
麼僧無語師良久代云道和尚婆心太切。

問如何是第一玄師云三聖瞎驢進云如何是第二
玄師云黃龍驢腳進云如何是第三玄師云楊岐驢
子進云如何是第一要師云天龍砍童指進云如何
是第二要師云黃檗掌宣宗進云如何是第三要師
云臨濟築大愚進云玄要已蒙師指示超佛越祖時
如何師云子問太卑生僧禮拜師便打。

問丹霞燒木佛翠微塑羅漢未審是同是別師云一
任顛倒進云和尚分上作麼生師云供不受燒不得
問如何是先照後用師云看破汝了也便打進云如
何是先用後照師打云是賞是罰進云如何是照用
同時師云棒喝交馳休躲避進云如何是照用不同
時師云莫作棒喝會好。

問海底泥牛銜月走意旨如何師云驚起南辰旋北
斗進云如何是岩前石虎抱兒眠師云有夢不到三
禪天進云如何是鐵蛇攢入金剛眼師云從教大地
黑漫漫進云如何是崑崙騎象鷺鷥牽師云知君虛
費艸鞋錢。

問向上一路千聖不傳未審路頭在甚麼處師云舉
步踏著僧舉步師云錯。

問無面目漢到來未審是凡是聖師云未入門來好
與二十棒。

問鐘未鳴時如何師云森羅側耳進云鐘已鳴時如
何師云萬象揚眉。

問祖意教意是同是別師云無須鎖子兩頭搖。

問二大士起佛見法見貶向二鐵圍山只如某甲不
起佛見法見時如何師云待汝出來向汝道。

問我手何似佛手師云醜進云我腳何似驢腳師云
歇進云人人有個生緣和尚生緣在何處師云露。

問既是喜山為甚有難色師云念子獨在青山外。

問古今知識大悟悟個甚麼師云明日來向汝道。

問如何是奪人不奪境師云日高猶未醒進云如何
是奪境不奪人師云西江乾一吸進云如何是人境
兩俱奪師云一併收下進云如何是人境俱不奪師
云一齊顯露。

問貓鼠相犯時如何師云果報還自受。

次日他僧又問前話師云我者裏無恁麼畜生。

問既是佛祖兒孫為甚殺佛殺祖師云惟我獨尊。

問有即觸無即背不觸不背時如何師云伶俐衲僧
問拄杖子吞郤山河大地一切有情向甚處乞命師
云汝怕死吐出也罷。

問只尺之間為甚不睹師顏師云我郤識得汝。

問世尊一言產婦不娩意旨如何師云待汝㘞地了
向汝道。

問六祖為甚不付衣師云人人本具進云和尚為甚
付衣師云錦上鋪紅。

問行說俱到的人如何相接師云且居門外進云為
甚不許入門師云須知別有好商量。

問無夢無想時主人公在甚麼處師垂拂示之。

問有句無句如藤倚樹時如何師云從來無剩語進
云樹倒藤枯句歸何處師云佛祖罔措。

問嘔啊意旨如何師云但恁麼入。

問牛頭未見四祖為甚百鳥銜花師云小兒順朱進
云見後為甚不銜花師云空中梵字。

問如何是聖壽境師云千峰擎曉日進云如何是境
中人師云一塵引春風。

問大地一片雪時如何師云日出後一場漏逗。

問浮圖以身為旅泊為甚嚴宮室不已師云三叉路
口栽榕樹進云以言為贅疣為甚傳於文字愈久師
云為憐痼疾施醫方。

問施食至少何能普濟幽冥師便打云與汝一個鐵
饅頭。

問佛是三界大師因甚有肉眼師云若無肉眼爭辨
得你是眾生進云阿那律既得天眼因甚倩人穿鍼
師云海不讓流。

問不思善不思惡既善惡都不思向何處著力師云
竿頭翻筋斗。

問參禪悟後還有喜怒哀樂也無師云虛空施棒喝
知恩有幾人。

問如何是三界惟心萬法惟識師云拈來赤土是黃
金。

問萬法歸一一歸何處師云臘月三十日。

問女子出定意旨如何師云待女子出定了向你道
曇瑞呈頌次有龍須元赤虎元斑之句師問汝那裏
見得龍須赤瑞捋師須云者裏見得師頷之。

信士參問云萬法本空動從何生師云放下著進云
三心不可得十方俱圓滿放下個甚麼師云舊船來
舊船去進云大海生一漚一漚生大海此意如何師
云你又生出許多心作麼士作禮而退師云自領三
十棒。

師示疾翠峰侍次師問曰正當恁麼時如何峰曰脫
體現成師曰萬里不掛片雲青天也須喫棒汝又作
麼生峰便喝師曰再道看峰連喝兩喝師曰胡喝亂
喝作甚麼峰禮拜曰謝師褎贊。

師問光巨曰正當恁麼時如何是汝受用一句巨曰
八角磨盤空裏走師曰再道看巨便喝師曰一喝兩
喝後又作麼生巨禮拜而退。

師命知客喚翠峰光巨二人入室以法語并拂子相
囑居山長養勿輕泄也峰接拂子曰當爐不避火冷
地裏燎郤佛祖面門去也巨提起拂子曰等閒提起
大地盡發光明師曰一齊為汝證明了也二人同禮
退。

師誕日緇素設齋慶祝一粟何公進曰今年最祝今
朝誕直指須彌作壽筵師曰善哉供養轉壽居士進
曰弟子久霑甘露只恨未得親切一番師曰早巳汝
居士親切了也士禮出。

林道榮曰恭惟和尚福壽無疆師曰出乎爾者反乎
爾榮禮拜曰謝和尚慈庇師曰喫齋去。

曇瑞問尊誕巳度三朝請問如何是法壽金剛句師
豎三指示之瑞曰莫是前三三後三三麼師曰時節
若至其理自彰。

柏岩侍次師顧問曰樹凋葉落時如何柏曰花燦不
萌枝岩又問師如何是和尚末後句師豎拳柏曰只
這是還別有麼師與一掌柏曰此恩難忘。

五月二十日早師謂眾曰今日不得離我這裏曇瑞
問如何是今日事師曰日輪正當午。

* 答問

黑川崎主問云目連尊者度母母業甚重怎能
得度。

師答云巨石赴水難浮因舟載過彼岸。

問世人在生作惡死墮地獄後求經懺超度則
不須為善何如。

答云豈不聞迷者墮井救得活來巳脹半死故意投
入非其本心。

問治彼有罪之人自己還有罪過也無。

答云治一人以克濟百千人則有何不可。

問弟子生前不知作甚麼又不曉來生在何處。

答云前夢萬端不用記憶後夢惺惺夢覺一如夢無
定體隨識變現若知此理便明三世。

問五戒與五常為同為別。

答云佛制五戒即儒五常不殺即仁不盜即義不邪
淫即禮不飲酒即智不妄語即信但從佛口所宣言
別而義同也檀越能守五常即是持五戒也。

問某現治罪人殺或有之盜則無也淫則妻妾
妄為方便酒不能飲也。

答云醉不止禁酒昏亂迷性即醉也妄謂無自欺方
便救人則不妄也淫非制匹偶無妄起慾念勿犯外
色也盜非戒竊攘不義不取也至於殺戒最重治罪
人當察其虛實勿妄殺可也小過則赦之或法不可
容當生憐憫之心而警覺之使其甘心無怨再出頭
來必能改過遷善而感德也古之帝王以四海為家
百姓為子天下歸仁猶百川赴海也。

問人人難得持五戒何如。

答云須教化之可也宋尚書何尚之謂文帝曰夫百
家之鄉能教十人持五戒即十人淳謹千室之邑能
化百人修十善即百人和睦持此風教以周寰區遍
戶億千則仁人百萬矣夫能行一善則去一惡去一
惡則息一刑一刑息于家萬刑息于國則陛下之言
坐致太平是也觀此之言豈非聖人教化之驗歟。

服部居士問生死是生死而更不生不滅也譬
如火之然而無所滅如水之流而無所逝只出
於天地之間歸於天地之間因茲觀之則生死
是全不生不滅也未知是否乞垂開示。

答云火有時而息水有時而竭出於天地之間是有
生也歸於天地之間是有滅也顯然生滅誰是不生
滅也且天地劫盡總歸于空空而復成成而復住住
而復壞壞而復空成住壞空乃成一劫劫終復始生
滅不怠誰是不生滅也欲知不生滅麼有物先天地
無形本寂寥能為萬象主不逐四時凋此是吾宗不
生不滅之旨也欲明此旨須是看破七大超出三界
始得。

劉友聞居士問宋儒引釋典云人生有罪必入
地獄殊不知死者形既朽滅神亦飄散縱有苦
楚且無所施此理如何。

答云神散而識在形亡而業存所以古德云萬般將
不去惟有業隨身是也或作福作罪而苦樂隨之人
能持五戒則免三途修十善則生六欲若能定慧圓
明則永證涅槃矣涅槃證矣雖有天堂亦不處何地
獄之可拘達此可謂智人也不信罪福妄執斷滅凡
夫外道之見也。

問儒以綱常為宗釋以毀形為主去人倫之道
滅生生之本儒釋不二之理如何會同。

答云噫是亦不知儒也昔泰伯遜國而之荊蠻斷髮
文身孔子稱其至德伯夷不娶而之首陽孟子稱其
聖之清未聞譏其不孝絕倫也從釋者反常合道了
苦空之相盡有漏之因純一清淨悟無生忍上以壽
君親下以度三有其為德溥其為道大其為賢非世
之所謂賢其為聖非世之所謂聖如此出世殊勝豈
不資于大化乎且佛亦何曾全禁人生養之道即傅
大士龐道蘊豈無妻子哉若也身處塵勞心常清淨
則為在家菩薩矣眾人以跡觀之似乎不同以道達
之而實同也。

問崇釋者人人祀佛崇儒者罕祀孔像未知是
禮否。

答云假像不設時時自有真像現前人自蹉過耳如
不信試為指陳道是聖人之心也德是聖人之容也
三綱五常聖人之冠服也五經六籍聖人之言辭也
天倫聖人之禮也太和聖人之樂也正直聖人之刑
政也承聖人之言行聖人之行守聖人之法目擊道
存非寫生巧匠所能彷彿其萬一也自古及今描邈
者多酷肖者亦不少傳遠者難其人耳居士果有志
於聖人之道日用之間躬行力操以期默契聖人之
心心契矣不假跡而見不依形而存日日神謁於言
象之外儔云家家而無像耶。

問宮宅地理之說可信否。

答云地靈則人傑似有此理然山川之秀氣與當人
之道氣正氣互相凝結能致產聖賢發科甲榮祖考
昌子孫猶如風雲之從龍虎有所感而然所謂造化
留心與福善斯言盡之矣若平生無一德可稱欲希
冀風水之庇蔭何異望石女之生兒也。

問陽居以人之氣所感則是矣只如祖墳惟有
枯骴何所感而然。

答云磁石引鐵琥珀攝艸不期然而然有至理寓焉
太平廣記云以虎頭縋之有龍潭中能致雨蘇東坡
與徐司封黃安中試之皆有驗此以類相應氣相感
也今祖宗之積德子孫之積善彼此相感能致山靈
鍾瑞氣降吉祥亦類是也今人辯遺孤者以藐孤之
血滴亡親之骨血與骨點滴喫緊不落滴之他骨則
不然信乎氣之感也。

問佛說一乘法如雨普潤為甚後來分出許多
華嚴天台瑜伽淨土各立門戶何也。

答云諸宗角立為末世方便譬如諸人欲適長安或
用簥馬車船隨其所宜而導之則有分別及其到處
則不別也諸宗亦如是。

問有比丘初精進後罷道莫不退人信心耶。

答云懶農廢耕諸人喫飯否身子發心中道退沮在
聖尚爾況其他乎雖然小聖暫迷而即覺凡僧長迷
不悟悲乎。

問誦經禮懺後又殺生有功德否。

答云誦經要體佛心禮懺須明已過已過者造殺業
是佛心者大慈悲是不行慈悲不斷殺業經懺雖多
何益于理。

何毓楚居士問何為頓何為漸。

答云頓在見性漸在薰修修有功用性無功用所謂
放下屠刀立地成佛是也。

問何為真言何為淨土。

答云佛以眾生心雜禪觀難成故設此二門令專精
一心易成道業又令念佛持咒各以一百八遍為一
周表破百八煩惱為成就百八三昧也教有二門同
歸一致淨土以念佛為宗具不退轉願輪直證無生
法忍而後已真言以持咒為宗守祕密不傳之旨究
竟不可思議境界而後已若可思議郤成知解不至
無生翻成斷滅又不可作無生難思之見若作無生
之見則著無生魔若作難思之見則著難思魔若作
種種見便著種種魔所以如來為說無差別咒而降
有差別魔度有差別眾而成無差別佛佛示寂已惟
以法身應物法身者佛號神咒是也神咒佛號如燈
與燭雖具有破暗之光明非假智人以真火點之終
不能發所謂神而明之存乎其人或理窟不破事相
有乖縱持念如恒沙總屬虛妄或具大乘根器正因
之士言語道斷心行處滅舌頭具眼口門放光迴光
返照耀古騰今方知佛是假名咒亦剩語復何有淨
土與真言而可分別耶。

問妄想如何除。

答云想既為妄何用斷除譬如沸湯退火自然清涼。

問心如何明。

答云心鏡本明為情塵所昏而失鑑照但能見徹本
性無染猛著精彩即是磨瑩工夫塵垢淨盡本光發
現是為明心。

問色如何空。

答云欲空其色先空其心心既空則色自空內外已
空物我一如一如一真真空不空是故對境心常寂
而不動應緣境本空而無礙頭頭是妙物物全真更
問甚麼色空哉。

問生死如何了。

答云生死無根根生於妄妄心巳了生死自空。

問如何不生不滅。

答云對一切境心本不起不起即不生不生即不滅
當處解脫亙古亙今。

問和尚具大神通力故得照用自在所謂漏盡
者非性智圓明之謂平凡愚為無明被礙觸物
成滯故成有漏所以性智圓明不得現前如何
令得現前證入無漏耶。

答云凡愚性智圓明不得現前爭奈渾身在裏許若
能噴地一下全身翻轉轉凡愚為性智轉癡暗為圓
明轉六識為六神通如日銷冰冰化為水不為難事
雖然此猶是方便話略若論直指喫棒有分山僧無
通力莫謗山僧好。

真常禪人問弟子多病益知生死之切於禪頗
有疑宋真如詰艸堂青五祖戒三宗師為輕淨
土之故再世作博地凡夫雲棲大師往往辯之
弟子因此切故欲專修淨業未知不違尊意否。

答云佛讚淨土祖何敢輕或專論宗門直指當人見
性成佛者有之謂祖輕於淨土是不然也設有抑揚
之言乃遣著語耳為滯境往相不達惟心者設非真
薄淨土也子勿作實法會可耳若不知權變接人固
執定論則德山呼四果十地為古塚鬼雲門答佛為
乾菌橛則禪亦自不信耶較輕淨土之因果又何如
哉此為上根大器解粘去縛破執而說不知者謂自
貶其禪也所謂祖師無此語莫謗祖師好且歷代宗
師禪淨兼修者載之典籍不啻十九何獨疑此之甚
耶如子所云則宗師不足尚禪可盡廢耶殊不知宗
師轉身為宰官者只緣願力大度生之心切故感此
人間福報也子不見怡山和尚願文云他方此界逐
類隨形應現色身演揚妙法寧止現博地凡夫耶非
特宰官是凡夫佛指梵王帝釋亦為凡夫也然此凡
夫身非道力勝福力大不易轉也其或被富貴所迷
耽著不捨為道力微乃爾雖暫迷而即覺筋斗打翻
復還本位比於禪淨兩無成沈迷而弗覺者實霄壤
矣後進未曾具眼妄議古人反招謗法之咎可不戒
哉子欲專修淨業隨子願力儔得而阻之。

問弟子留心念佛法門願垂開示。

答云子但知有念之念不知不念而念夫以念為念
常見之所失以無念為無念邪見之所惑念而無念
無念而念念念不可得連不可得亦不可得處當下
空空寂寂不見有空寂相一切時一切處著力提起
一句阿彌陀佛直下返照此念佛的是誰反覆無間
抵死參究究到心思路絕參到依倚所泯忽然磕破
身心如夢忽覺那時方知參即是念念即是參生即
無生無生而生禪與淨土一舉兩得是真念佛之第
一義諦也子其勉之。

問佛有無量光明弟子為甚不見。

答云覆盆自不照日光未嘗虧。

問念佛人臨終時佛來接引十方世界有無量
念佛人焉能悉知其時數盡皆接引乎。

答云無邊艸木數難量一拂春風自著花。

問有等人教人參究得悟不必堅持齋戒何如。

答云此是魔人教壞人家男女為魔眷屬種地獄因
輪迴無巳不見楞嚴經云修行之人若不斷婬殺盜
妄而欲求道猶如蒸沙作飯經無量劫終不能成佛
言不信何言可信思之戒之。

如輪問楞伽經云五法三自性二種無我意旨
如何。

答以頌云夜繩不動疑為蛇闍室本空怖有鬼頂門
突出一輪紅笑破虛空半邊嘴。

問不見物不覺不知隨應境覺知是同念起念
滅悉都幻悟了無幻無非幻。

答云閱來問知向佛法中留心但未透如幻故有妄
境攖心妄覺障道所以有此問倘會得心本無生因
境有前境若無心亦無如此則非幻尚不生幻法云
何立耶。

即非禪師全錄卷之八
門人明洞性安性節明覺明幢仝編

* 贊

** 世尊(四首)

「　見性如虛空見佛猶夢寤見佛不見性紅日籠煙霧具得通身眼佛身自呈露是為見性人不忘佛囑付」


「　人間天上孰堪倫萬億化身不露蹤四八端嚴百種好不萌枝上富春風」


「　如來相好等虛空應物現形隨類通三界導師四生父眾生無始願無終」


「　世間世出無如佛尊雲門一棒足以酬恩」


** 出山相(五首)

「　誕質皇宮猶旅泊六霜雪窟學孤松摩耶腹裏度難盡又向市廛作客春」


「　母胎度巳畢出嶺接何人覷破一星子重添眼裏塵」


「　抬眸星斗落赤腳下空山踏斷眾生界夢中勞往還」


「　六載夢方覺明星午夜寒人人具隻眼莫被老胡瞞」


「　街頭垂手滿面慚惶眾生難度出不如藏」


** 阿彌陀如來

「　稽首接引大導師如幻度生三界表一毛孔現一月輪無邊淨穢咸照了(接引二首)」


「　正手原向上隨你顛倒想當下不回光攔腮好一掌」


「　心淨不生五濁無苦不顯極樂五千五百同名總是將錯就錯(觀想六首)」


「　一十六觀四十八誓生佛未立作何授記」


「　想滅觀空能所皆捨度無邊生實無度者」


「　妄想俱空覺觀湛然不著聲色佛常現前」


「　植福饒益所願成就同有情樂名無量壽」


「　觀甚麼想何物無土無生非心非佛」


** 藕絲織彌陀(永貞院請)

「　藕孔億恒河眾生出沒多拶開一線路接引阿彌陀」


** 信禪者瀝指血寫彌陀經為佛像請題

「　全經是佛全佛是經非經非佛滴血淋淋指端血斂無痕跡獨露蓮池會上人」


** 佛祖正印源流圖像贊(并序)

形名未彰全無巴鼻些子露出狼藉三千承虛接
響者起模畫樣何異繪虛空于鏡面喚鐘作甕者
歌頌贊歎豈非施五綵于光中余既不能破鏡復
為忍俊效顰明眼觀之寧不絕倒噫虛空面目果
如是耶盍欲借指標月令人見月自忘其指耳昔
公美觀斷際儀像而直下頓省高峰讀五祖真贊
而打破疑團此非因指而見月得意而忘言者乎
所謂色相語言皆歸第一義諦信不誣矣邇承黃
檗老人賜佛祖圖贊一卷焚香頂禮胡跪披閱自
靈鷲一花少林五葉吐英葩于南嶽抽繁枝于濟
北正榦流芳七十一葉皆從老瞿曇實相無相中
流出言下無容贊一辭耳竊愍像季難信安得法
界有情共種佛因於是重參古本繫贊付梓不圖
話行千古只貴正眼流通佛祖面目一時點開不
傳之旨大家領荷(小傳不錄)。

*** 釋迦牟尼佛

「　受然燈記成賢劫佛托質皇宮度生母腹㘞地獅吼三界尊獨容顏殊特秋蟾春旭御遊鳳城悟世迅速視金輪位不啻帚禿雪嶺六霜突開頂目光被河沙道成兩足忉利首登為酬鞠育普副群機春行艸木天人歸敬魔外降伏三百餘會響答空谷拈花啟笑尾巴露出不了命根迦葉能續丈六金身幻臨片牘永陳供養筆底燈燭」


*** 第一祖摩訶迦葉尊者

「　株守金襴於雞足山中鈍置黃老喚倒剎竿於王舍
城畔貽累阿難九十一劫身金色面皮厚也不堪觀」


*** 第二祖阿難陀尊者

「　如來成道祖生日珠聯合璧三十二相祖缺一飴甘如蜜為佛侍者三十年智慧總持稱第一從上正法眼展轉流通遺下多羅藏如是結集人天信受奉行迦葉證明已訖向恒河涅槃許二王親到中流彼岸度五百仙人唯商那會得眼橫鼻直」


*** 第三祖商那和修尊者

「　胎六白而出世感九枝以降祥兆符佛記百歲後法輪常轉迸開法眼二火龍匿耀無光鞠多分得一枝秀遍界咸聞瑞艸香」


*** 第四祖優波鞠多尊者

「　答身十七以性渾圓性身本空法何以傳真空不空如春有權時節若至硬地皆穿魔嬈正法伺尊者便逆風把火反燒其面度人如沙香眾英彥法付已竟猶弦離箭踊身虛空現十八變籌放光明如雷如電」


*** 第五祖提多迦尊者

「　巍巍寶峰佛日方中法流無盡優波疏通心離名字身等虛空無我我故佛體是同證無所得聖種紹隆化行中印首度仙翁」


*** 第六祖彌遮迦尊者

「　別師梵天錯腳神仙巳經六劫始了夙緣入一乘道其道無前誰契密意抹過那邊」


*** 第七祖婆須密尊者

「　手提觸器街坊遊詠不染外塵朗然內淨先三百年佛記汝聖頓省前緣傳提法印有智者來鋒論不勝願歸座下上鉤負命」


*** 第八祖佛陀難提尊者

「　義路如苔難逞大辯才大道無階拶取入門來紹承一滴真甘露灌得伏馱臭口開」


*** 第九祖伏馱蜜多尊者

「　五十年口未曾言言與心親自墮地足未曾行行與道合翻身磕破虛空壓碎難生臥榻」


*** 第十祖脅尊者

「　週甲胎中打坐三生不著睡魔感雨祥光舍利分付夜奢富那」


*** 第十一祖富那夜奢尊者

「　來無所來去無所去心無所生法無所住無住之法付與大士仔細觀來秤鎚醮醋」


*** 第十二祖馬鳴大士尊者

「　覿面是佛尚自不識言下悟去信汝不及前因化蠶功無等匹感化摩羅三千入室明暗不二法非離即相現日輪騰空而寂」


*** 第十三祖迦毘摩羅尊者

「　有形總歸於盡無相方知道尊涌金人而復現女人孽芽翻作菩提種化性海而毛吞巨海接得半千龍子孫」


*** 第十四祖龍樹尊者

「　測度聖智自生慚惶一禮簷蔔不嗅餘香世間文字海一口吸盡華嚴十萬偈一日不忘身現月輪令一切人皆睹佛性雷音灌耳惟長者子擇乳鵝王親製三論疏鈔相當焚郤可惜施人拭瘡」


*** 第十五祖迦那提波尊者

「　座前置滿缽水法海無涯尊者投之以鍼直窮到底一頭陀恁麼贊揚多少人背後嚙指謂予不明向上只管愛說道理咄水頭有耳急請羅多收起」


*** 第十六祖羅睺羅多尊者

「　放過佛祖出頭來冰河發焰把住乾坤不露蹤黃金失色當時僧伽常在定金缽香飯成狼藉」


*** 第十七祖僧伽難提尊者

「　寶莊嚴王之太子娑羅如來之後身生而能語猶頻伽在鷇中音超眾鳥七歲厭俗如獅子初出窟氣概絕倫事師十九載不倦博得一百歲童真緣盡攀樹而化眾力難舉全身就樹建塔垂蔭後人」


*** 第十八祖伽耶舍多尊者

「　娠七日而誕其肌無瑕瓊枝寸寸是玉生未嘗入浴其體芳潔栴檀片片皆香風鈴不語境出心寂圓明寶鑑道藉人彰聖者德風彌宇宙祖燈嗣續永昌昌」


*** 第十九祖鳩摩羅多尊者

「　在天而天與天作眼在佛而佛為佛偏袒示因果如影隨形說生滅猶漚歸浣無生偈付闍夜多面放紅蓮香不斷」


*** 第二十祖闍夜多尊者

「　闡揚頓教縱橫與奪辯若懸河不消一拶解纏縛之苦行令絕功勳破執著之妄心當下解脫若不是婆修盤頭爭領得者虛空棒喝」


*** 第二十一祖婆修盤頭尊者

「　杖倚佛像遂失二果墮富家兒堪作甚麼未出孃胎被人看破聖子在懷生為法寶一食終日長坐不臥感摩拏羅同證佛道」


*** 第二十二祖摩拏羅尊者

「　全德天授一念正信遵父王命佩佛祖印度彼世主七日證聖囑鶴上座荷擔上乘」


*** 第二十三祖鶴勒那尊者

「　聖子神童英中秀金環在握花生肘幼行聚落叱淫祠言訖廟貌立崩朽中年行化至中印國王接足天稽首至人達觀體性空無作功德亦非有復為師子說休咎眾生倒計汝正受」


*** 第二十四祖師子尊者

「　聰明難敵業無作即功德悟此至人言深入智慧宅
詰化小乘禪五眾齊解惑呼童還宿珠古今理不隔伽黎付斯多他方施法澤祖受鶴懸記獨留罽方客平地骨堆成冤對路頭迫劈開瀑布泉界破青山色槐根既傷鋒柳枝斷移刻俱了本來空無失亦無得」


*** 第二十五祖婆舍斯多尊者

「　劍鑄鼻孔珠換眼睛藏身露影面目分明被師看破特地安名密授心法直抵王城摧伏外道義海無聲聞師償難北面傷情振策南邁山谷遁形德王徵起疑信相并祖出信衣命付丙丁薪盡如故謝過致誠諭弟嗣法祖道雷鳴神變入滅舍利尺盈敕賜建塔空碑宿銘」


*** 第二十六祖不如蜜多尊者

「　不捨四誓願降跡誕王宮為一大事故傳法度愚蒙楓宸初羯磨地震搖虛空大人具大用不與尋常同隨類化王者外道術相攻祖以無心應一指超五通化山頓殞滅首度瓔珞童以聖而繼聖果熟遠劫中」


*** 第二十七祖般若多羅尊者

「　瓔珞童真勢至化身先佛綱紀後代繩津報緣巳周謝萬乘之弟子度生果滿作勝熱之上賓放光二十七道如虹貫日騰空雨注舍利墜若飛星袈裟留褁菩提子一葉花敷無盡春」


*** 初祖菩提達磨大師

「　西乾正榦東土初枝貌五露而象五竺胸天空而印天池志紹覺胤敝屣香至大寶智珠月朗眇視無價摩尼槨邊入定七朝昏道酬鞠育座下服勤四十載義盡師資除六宗婆心何切對梁主覿面相欺九年壁觀成何事賺得承宗半臂兒」


*** 二祖慧可大師

「　頂似五峰秀出胸羅三藏文章開舜若身中活眼現昆廬頂後神光為法斷肱續少林之嫡髓密傳正印
燦鷲嶺之芬芳業空百有七齡霜消雪解衣付風恙長老杏接梅香」


*** 三祖僧璨大師

「　僧中之寶法中之龍心銘如鏡無不包容委順時至合掌立終輕信沙彌敗露家風」


*** 四祖道信大師

「　自縛自解乘風展翼經六十載脅不至席鳳詔三郤帝彌加欽一枝橫出吾道如林」


*** 五祖弘忍大師

「　以宿緣故出家童真兩夢一覺鏡像瞳人相缺七種不逮能仁以性為姓族無比倫破山忽晦嗣化方晨七百龍象選取一麟樹堂養母以道資親有情下種如火傳薪」


*** 六祖慧能大師

「　八十一生為善知識一物也無留取腰石石爛花酣果熟梅巖馨香充塞東西土衣缽誰云在嶺南」


*** 第一世南嶽懷讓禪師

「　佛旦降生聖賢應化為國法器象應王霸五葉紹芳英靈獨跨腳底兒孫踏滿天下」


*** 第二世馬祖道一禪師

「　全德異器牛行虎視引舌覆鼻足紋成字衡嶽坐禪看破磨磚車牛兩亡心佛俱捐八十四員鼻孔被穿百丈老祖扭失半邊」


*** 第三世百丈懷海禪師

「　佛與人無異我後當必至虎子生三朝便有食牛氣喝下雙耳聾突出超師智叢林製禮樂萬古為標幟日作必日食不置閒家具卓然而獨存享壽九十五道貌甚清臞儼然未度世千載遇一時慚惶續世糸」


*** 第四世黃檗希運禪師

「　巍巍如山頂珠面盤轟轟烈烈虎嘯龍翻放下九潭
十二峰硯池筆架提起須彌大千界拄杖蒲團萬象森羅都喫棒至今濟祖膽猶寒」


*** 第五世臨濟義玄禪師

「　智擬孫曹面冷如鐵道越古今膽赤腸熱倒捋虎須露猊兕之爪牙誑嚇閭閻肆風雷之喉舌是所謂風顛之烈白拈之傑熱瞞瞎驢殃遺跛腳」


*** 第六世興化存獎禪師

「　濟祖剃度六載承歡孤賒撲落兩不成單拈香雪屈新艾著舊瘢揭開羅帳砥柱迴狂瀾中原驗寶明眼難瞞出入生死如遊園觀聲鐘告眾般涅槃北辰日午面南看」


*** 第七世南院慧顒禪師

「　臨濟三世興化克家睟然道貌雪燦春葩壁立推倒扶起無從瞎驢趁出逸驥追風」


*** 第八世風穴延紹禪師

「　一舉不第直出凡籠棒下契旨如空合空艸屋單丁幾三十載繼承重託崛起頹宗為法求人淚點血年年華染萬枝紅」


*** 第九世首山省念禪師

「　荷負鼎絲真丈夫兒門庭高大一肩支持天人物表獅象威儀道昭日月邁種之師」


*** 第十世汾陽善昭禪師

「　未曾拶入遍參知識七十員放下身心郡侯八聘堅不起無奈同門啟封迸出西河獅子別立三句直闡向上宗猷繼示十同如箭不離弦矢末後三徵迫不得巳停箸蟬蛻報李君休向圓環覓終始」


*** 第十一世慈明楚圓禪師

「　麝匿瓿甕藏鮮封愈固香益全時節至水出蓮道如蜜甜中邊忘垢淨月臨川等逆順風匾圓豎寶劍列聖賢正法眼照人天」


*** 第十二世楊岐方會禪師

「　小出大遇意下休休十年冤債一旦相酬天共雲曉水和月流三腳驢子鬥殺牯牛」


*** 第十三世白雲守端禪師

「　瞿曇舉身毛孔俱笑楊岐笑趨驢溼處尿堂前白雲江山失照提醒一籌頓契本妙六會舉揚風號萬竅曲演無生宮商合調」


*** 第十四世五祖法演禪師

「　而立之外鏟艸受具初習惟識乃通大義不會空宗知識是慕逮見白雲如瘳其痼鐵裏酸餡隨時吞吐撞破口門汗泚無數晚住東山蠅依蟻附彩鳳丹霄鐵蛇古路下載清風疇堪分付授與滅宗冤有頭故告倦津梁示同電露舍利旋煙疏兩出霧體同虛空法身常住真天下師法門大樹」


*** 第十五世佛果克勤禪師

「　一目十行自笑無書可讀艸鞋踏破方登五祖之瞎隻眼于聲色堆頭風流千古辨龍蛇于無生棒下機用雷奔相府談玄全提華嚴法界紫宸入對別立格外乾坤特賜金襴師號東山之道益尊舌牙舍利三不壞睡虎翻身一口吞」


*** 第十六世虎丘紹隆禪師

「　通身是斑一翳在眼竹密水流天空雲斷涌出金輪第一峰堪作四生大彼岸」


*** 第十七世應菴曇華禪師

「　巾侍半載鼻孔去半邊不沾肉氣惹得滿身羶外揚父醜高索價錢妙喜長姪之惡彌增逆子之僽知罪不辭贊歎贊歎或為疏密蒼天蒼天」


*** 第十八世密菴咸傑禪師

「　掇出砂盆賣弄家風正法眼藏自此流通被人看破郤成滯貨明眼人前不直一唾」


*** 第十九世破菴祖先禪師

「　徹證根源無本據教得胡孫倒上樹烏頭子也早留心直至于今無覓處」


*** 第二十世無準師範禪師

「　尺短寸長量盡虛空無欠剩殺刀活劍威光凜凜逼人寒一朝劍尺忽雙失竊得胡孫上徑山少賣弄悅龍顏誰知難掩面門斑欽頒紫服銷金帽衣拂並傳匹似閒」


*** 第二十一世雪巖祖欽禪師

「　看破庭前柏趙州欠悟門平生作一夢且喜有人原居住萬指千礎身披御賜衣黃芳流千載目擊道存」


*** 第二十二世高峰原妙禪師

「　誰拖死屍來自負還自埋三吳為土墓天目作棺材大死忽大活咳唾成風雷獨許不肖兒扶起上高臺」


*** 第二十三世中峰明本禪師

「　觀流泉有省大意度竹篦洞澈源底道容滿月沾光莫不清涼齒頰春風拂地皆成紅紫有福慧等滄溟視名位若敝履天子知師不可致瀋王懷香扣直指兩賜金襴五山不蒞奔走萬方龍象千公郤較些子」


*** 第二十四世千巖元長禪師

「　豐頤美髯眉清眼碧脫口河傾漢注落筆無字渾圇堅不可入築碎方壺萬機頓息道離有無用即權實濟世醫王隨證愈疾敷揚大教雷霆啟蟄寶構凌空如鵬展翼道韻德容可捧可掬王公大臣望風屈膝迸出金毛懸崖返擲腳下萬峰頭上紅日化儀云周投筆而寂兩朝諡號用垂千億」


*** 第二十五世萬峰時蔚禪師

「　拳頭上相見荷葉下翻身不是劈空手爭擒萬甲鱗自從逆浪後隨處作甘霖大寶無心得舒光耀古今」


*** 第二十六世寶藏普持禪師

「　久依鄧尉不事寒溫大事了畢有褲無裨徹底掀翻無盡藏玉毫散作榑桑暾」


*** 第二十七世東明慧旵禪師

「　一宿甌永兩夜慧醒今古季昆天下匠郢餘三十年空山弔影千里趨風雲濤萬頃欲泛滄溟呼龍入井砍竹垂綸拾得釣艇」


*** 第二十八世海舟普慈禪師

「　𥗋𥗋論實義扁舟過洞庭琉璃忽墮地築碎水晶缾七十四僧臘九十六報齡寂呼瑄長老無語可丁寧」


*** 第二十九世寶峰明瑄禪師

「　面門放光燎郤眉毛現成公案悟個甚麼我見燈明瑞如此高提古鏡印山河」


*** 第三十世天奇本瑞禪師

「　雲月是同蕩然一片古皇風諸佛不識平欺佛祖超常倫從前聞見非聞見獨露一枝優缽紅」


*** 第三十一世無聞明聰禪師

「　人家教壞不知羞郤向龍天說悟由露柱揚聲罵不徹燈籠鼓腹笑無休」


*** 第三十二世笑巖德寶禪師

「　㘞地一聲雷通身手眼開光明遮宇宙標格露崔嵬賢聖目中屑爹孃爐底灰曹谿一滴血老祖錯傳來」


*** 第三十三世幻有正傳禪師

「　拄杖頭雙懸日月笠子下盍覆三千幻起微雲半點龍池浪涌淊天翁翁常住寂光土萬象共論物不遷」


*** 第三十四世密雲圓悟禪師

「　他方補處此土樵夫曹谿芳躅千載合符銅棺開眼大地平沈全提白棒直指元辰涌殿飛樓應念成就道播九重公侯稽首七十七年普注法雨大根小莖盡量而已二六法嗣堪方四季生化無窮毫力不費鳳眸龍姿身掛紫衣瞻禮遺像渾是生機」


*** 第三十五世費隱通容禪師

「　翻轉面皮自是出爐彈子辣鎚不變終成百煉真金年而立大方獨步迄稀古十振叢林撾天童三面毒鼓掃雙徑百萬松陰全展金翅之威滄海中獰龍活捉倒用魔王之印藕孔裏大卒生擒續五燈未全之譜符列祖大公之心空胸峻骨寵辱不臨落葉歸根舍利珠圓玉皎無隱面目依舊山高水深」


*** 第三十六世隱元隆琦禪師

「　首入費師翁之室獨踞運遠祖之席痛處加錐紹三十五世骨髓酬恩兩拂續二十八代正脈此吾師承從上源流之大體也奔流度刃花劈三玄于棒頭電激雷轟包羅五教于喝下此吾師整臨濟接人之大機用也望之儼然如海上孤峰即之油然若垂雲無跡此吾師之隱顯三昧得法大自在也六坐道場皆栴檀圍繞眾栴檀總一栴檀七十二臘賜黃檗重開一黃檗現多黃檗是無添徑山之真子斷際之象孫也至于雲仍繼美法脈悠長非不肖一人所敢擅其後塵以開來學用新東來之正印也」


** 祖師源流像贊

*** 初祖菩提達磨大師

「　道貌五露胸毛盍膽旭日東昇頂門隻眼」


*** 二祖慧可禪師

「　頂隆五峰神光燭空百有七歲果結春風」


*** 三祖鑑智禪師

「　白玉在璞黃金出礦人天眼目古今瞻仰」


*** 四祖大醫禪師

「　天姿異偉道韻超倫三詔不起大法彌尊」


*** 五祖大滿禪師

「　只知松老不覺梅黃祥麋獨角破鏡重光」


*** 六祖大鑒禪師

「　眾妙會心百福成相急鑑圓明萬古榜樣」


*** 南嶽懷讓禪師

「　諸佛護念不虛流傳磨得磚片光照三千」


*** 馬祖道一禪師

「　虎視牛行虯髭鐵面腳下兒孫奔雷掣電」


*** 百丈懷海禪師

「　玉骨稜稜星眸炯炯三朝追諡宗門匠郢」


*** 黃檗希運禪師

「　頂具神骨額露圓珠一條白棒打落太虛」


*** 臨濟義玄禪師

「　鐵面刮霜威風捲地獅子翻身大鵬展翅」


*** 興化存獎禪師

「　罰出克賓棒頭雷走不是張華徒窺牛斗」


*** 南院慧顒禪師

「　肉團千仞眼生三角沒量罪過傾湫倒嶽」


*** 風穴延紹禪師

「　面目冰雪骨格標致出海獰龍空群良驥」


*** 首山省念禪師

「　一言之下截斷千江家風不掩地久天長」


*** 汾陽善昭禪師

「　瓊林寶樹滄海奇珍丰標絕世道韻照人」


*** 慈明楚圓禪師

「　黑夜明月污池青蓮親言親口大哉楚圓」


*** 楊岐方會禪師

「　其威可畏其儀可法三腳驢兒龍象踏殺」


*** 白雲守端禪師

「　出岫之雲立雪之鶴若非老祖終難湊泊」


*** 五祖法演禪師

「　喜怒不形動靜如山舍利如雨衝破鐵關」


*** 圓悟克勤禪師

「　龐蔚之姿氣宇弘恢眉稜日月齒頰風雷」


*** 虎丘紹隆禪師

「　形似睡虎氣如簷蔔大闡芳猷東山正續」


*** 應菴曇華禪師

「　日裏麒麟劫外曇花道越今古法蔭河沙」


*** 密菴咸傑禪師

「　容莊軒豁道韻卓舉托出砂盆光昭寰宇」


*** 破菴祖先禪師

「　器度英芬神宇清曠臥龍一奮遍地黑浪」


*** 無準師範禪師

「　頂髮垂絲兩眼如眉瑞世雙徑優曇一枝」


*** 雪巖祖欽禪師

「　渾金肺腑生鐵面具捉敗徑山無立地處」


*** 高峰原妙禪師

「　亂髮披肩眉橫兩帚絕後再穌眼空宇宙」


*** 中峰明本禪師

「　道容滿月答響如鐘丹山彩鳳法海金龍」


*** 千巖元長禪師

「　逆風把柁順水張帆無明脫體梵行莊嚴」


*** 萬峰時蔚禪師

「　須鬍而赤眼橫鼻直翻轉面皮瞻望不及」


*** 寶藏普持禪師

「　挺卓不群骨梗無輩法印全提超方之外」


*** 東明慧旵禪師

「　瘦益精神老有餘韻咳𠻳一聲大地震動」


*** 海舟普慈禪師

「　風骨凌霜氣宇優遠九十六年珠回玉轉」


*** 寶峰明瑄禪師

「　神彩超邁淳德不渝打翻古鏡賺卻缽盂」


*** 天奇本瑞禪師

「　儀表端嚴道風可挹法海津梁中流一楫」


*** 無聞明聰禪師

「　道榦宏拔間世英華普施法雨大地明芽」


*** 幻有正傳禪師

「　挺生拔萃犀顱象肩條杖歸握拄地撐天」


*** 密雲圓悟禪師

「　大機活脫正令全提臨濟再世天下宗師」


*** 費隱通容禪師

「　氣吞佛祖眼盍乾坤正法眼藏分付兒孫」


*** 隱元隆琦禪師

「　耋齡古貌黃檗開宗一枝挺出旭日方東」


** 舍利贊(并引)

歲丙午七月初一夜一夢神人頭頂五梁珠冠手
捧九層寶塔乘空而下問訊一曰何不贊歎大檀
越一乃出袖中寶珠命神人置於塔尖神人安訖
一復命疊珠神曰無以加矣一曰山僧贊歎大檀
越亦如是也神謝曰和尚善說法要遂騰空而去
一忽覺次早為初二日諸執事來參一述夢語為
原諸執事或贊或默俱作禮而退一喚侍者取紗
一幅手圖夢中所見神人像忽值原太守送古銅
塔一座至奇哉何符合如是耶遂題偈其上以答
神庥併復太守至十五日接黃檗諸昆仲書咸云。

「　太上皇於六月廿九日敕使齎金塔一座高二尺許中安佛舍利五顆賜黃檗本師和尚供養外毘吾百塊備建舍利殿是日本師和尚命合山大眾聲鐘鼓具旛花出三門奉迎僧俗歡呼唄梵慶贊以斯法利壽國福民一體三寶藉此重光耳本師說偈八首併舍利記進謝諸法昆仲亦有贊頌附末一聞之益奇所夢乃焚香向妙高峰作禮復唱贊一十八韻用展微忱時孟秋既望日也贊曰」


「　道本不生佛化無形而此舍利無乃強名名由實有有自空成空含諸相佛示其貞內定湛寂外慧圓明非空非色無臭無聲染而不污猶月臨清隨方應現度脫有情佛心天子坐享太平不忘付囑覿面相呈鶴髮老衲感上至誠珍供函室家國興禎禎祥入夢大道方亨遙空贊頌掌合拳擎金剛智種匪涉枯榮逢信則發遇緣即萌芳流桑國瑞應神京龍圖永固法海長盈」


即非禪師全錄卷之九
門人明洞性安性節明覺明幢仝編

* 贊

** 文殊大士(五首)

「　熱瞞七佛教壞善財被人看破藏身五臺倒跨金毛子天上戲毬來」


「　截斷維摩舌頭鈍置迦葉槌楗跨金毛遊戲十方原不離靈山會上」


「　我真文殊非文殊按下獅子如騎驢大智深達法源底南無過去七佛師」


「　通身是劍通身佛身不可持弒何物一毛頭上億金毛吼破虛空芳艸綠」


「　若也著色相空花猶未除一切心清淨是真見文殊」


** 普賢大士(四首)

「　佛口化生華嚴長子行高於山願多於雨毛頭迸出白象王億蘇彌盧在裏許」


「　以理印行珠圓玉皦經卷不大微塵不小二千缾瀉酬何長咳嗽一聲答巳了」


「　何疏普眼何親善財被人檢點峨嵋活埋依然藏不得騎象舞三臺」


「　謂是菩薩身埶相總徒然不捨眾生行是名供普賢」


** 維摩大士

「　大千為榻臥維摩病與眾生不較多三萬二千都拱手瞿曇亦不奈伊何」


「　獨臥毘耶城目中無聖人一柄龜毛拂掃空諸法塵」


** 觀音大士

「　稽首過去正法明聲色堆頭觀世音擬對君王親說法一毫頭上現全身」


「　百千手眼一毫頭個個須開頂上眸覷破自他無相相鐵船沒底也教浮」


「　身似泰山盤石安中流砥柱截狂瀾海潮音裏宮商別眼聽是名清淨觀」


「　鸚鵡能說法軍持解知音寒岩觀自在滄海無邊身大哉慈悲父處處度迷津」


「　三十二應如鏡現形不留朕跡豈涉途程婆心生鐵鑄南無正法明」


「　眼聽雷鳴耳觀電爛聲色堆頭突出手眼慈悲如水月淨穢皆赴感」


「　凡夫色礙二乘聲礙耳觀眼聽渾無物是則名為觀自在」


「　一月現眾水圓明清淨觀大悲千手眼攝在一毫端有意描不成無心畫卻像欲求出世身不離世間相讚歎無量壽現此無邊身承事皆如意還他大福人一滴杏花雨散為楊柳風善財行腳返笑破福城東無作大悲心切切於救世滿目皆男兒幾箇知母意有求皆如意南無觀世音豁開正法眼隨處現婆心忘卻婆心苦為憐赤子歡滄江明月上托出走珠盤淨缾納大海荷葉載三千慈愍眾生苦無時不現前木人見花鳥石女聽雷鳴返聞聞自性是名觀世音智入無邊身慈應河沙國了無淨穢殊如水涵明月去來無轍跡法說有顯密能救世間苦觀音玅智力鏡含菩薩面鐵鑄老婆心婆心如日月光明耀古今福德男智慧女慧如日德似雨菩提逢春花實並舉解眾生縛還佛祖債一物不為縱橫自在」


「　三十二應十四無畏如月臨川毫力不費」


「　觀無所觀兀坐蒲團三十二應月蘸秋潭」


「　黑白分明卷舒自在頂門隻眼普觀沙界」


「　得大自在證真圓通無剎不現如無邊春」


「　東土導師西方補處踏斷兩條向甚處去」


「　千手千眼自覷不見念念觀音時時出現」


「　滿眼春色滿耳秋聲剎剎塵塵觀世音」


「　古鏡當臺坐斷去來密移一步大地花開(立身)」


「　不離谿聲山色處處圓通普門長年巖上閒看瀑欲令眾生識本源(觀瀑)」


「　大悲海裏立生涯千葉蓮花水面栽為度眾生登九品百千手眼一齊開(千手千眼)」


** 三十二相(曇瑞上座請)

*** 大士因童子請法

「　大士端立童子胡跪有求赴感願施無畏」


*** 大士和南

「　空垂仰蓮佛坐其上補處現前鞠躬合掌」


*** 龍聽法

「　說不以口聽必以角轉此業身以法為樂」


*** 大士坐薝蔔叢中

「　毛孔吐香化為薝蔔解五濁穢供一切佛」


*** 童子倒地作求物勢大士以手招之

「　以信為母以施為子三輪空寂我方與汝」


*** 騎獅子

「　勇猛難羈柔慈可攝一彈指頃超無量劫」


*** 寒潭印月

「　感必在我信生汝心心心水月在在觀音」


*** 籃貯錦鯉

「　大地魚籃全提不醒一片婆心千江月影」


*** 大士端坐蓮花韋馱持杵護侍

「　蓮花無染慧劍光燄魔外妖邪莫伺其便」


*** 大士手捧尊佛

「　心外無佛佛外無心心佛俱非識取觀音」


*** 童子戲鸚

「　童子戲鸚鸚戲童子戲為佛事大士不語」


*** 持蓮行道

「　大士行道手捧蓮花一塵不染香遍河沙」


*** 出神童子作禮

「　大士假寐神從口出童子惺惺空中禮足」


*** 鬼負童子

「　大慈悲父法王真子不費文錢鬼可役使」


*** 童子先大士而行

「　我坐爾坐我行爾行機先一著不讓當仁」


*** 大士坐巨石

「　佛心體空石心體貞惟貞與空不受纖塵」


*** 倚坐荷葉足躡蓮花

「　花葉有異根本則同躡承匪力佛身如空」


*** 手握浮圖童子問訊

「　七級浮圖猶如提壺道力殊勝童子曩謨」


*** 渡蓮舟

「　為渡群流駕葉蓮舟不施櫓棹直到岸頭」


*** 那伽荷載

「　足躡龍背遨遊法海猛性能馴真觀自在」


*** 正几轉視

「　竟日抱几回顧不巳童子來也何憂何喜」


*** 老翁指顧

「　汝有所指說盡道理語默雙忘依然不是」


*** 曇花現座

「　坐優曇花手捧其實非其種類瞻嗅不及」


*** 籃裝三笊籬手握一木杓

「　三界有漏一念無為撈得童子日日相隨」


*** 古柳為榻童子語鸚

「　身依古柳靜觀自在童子指鸚汝超三界」


*** 手展貝葉

「　教外別傳法離文字纔涉思惟落第二義」


*** 行持甘露缾

「　攜甘露缾遍蘇熱惱難行能行到所不到」


*** 磐石倚竹

「　貞忘其石幽忘其竹回小向大拗直作曲」


*** 置函石上

「　陰陽匪涉原從化生不無寶卷焉知錚錚」


*** 禪定

「　石頭蠢動皆應得定大士不然禪寂如鏡」


*** 乘蓮

「　渡人自度獨泛蓮舟船頭撥轉海水逆流」


*** 海涌金盆

「　曉日東昇光不汝獨昏雨晦冥眉光交燭」


** 枯木大士(慧覺上人請)

「　惟此真實枝葉自落久臥青山何異鎖骨藏身不密被人摸索具足梵形不假雕琢全木是佛全佛是木救苦尋聲如月赴壑蟻聽以身龍聽以角根根圓通超出五濁佛木假名離真何托返觀遺聞即究竟覺」


** 經繪大士像

(三昧禪人瀝指血為墨以普門品寫大士像近視之如蟻陣成行遠視之了無字跡可謂
巧心玅手以遊戲為佛事堪種成佛之因倘向筆畫外突開隻眼是深入三昧)。

「　通身是經誰為觀音春回雪裏花滿千林」


** 勢至

「　彈指裂虛空魔宮皆震動一切自歸正引入蓮花洞」


** 地藏王

「　不違昔本誓紅日出西方度盡度不盡南無地藏王」


** 十六羅漢

「　第二門頭開方便各顯神通十八變安禪入定兩尊慈肉眼凡夫覷不見」


「　見思惑斷證阿羅漢向上一路只得一半那一半如何讚形名未兆時看」


** 降龍

「　願大滄溟小心空應器寬渾身在裏許切勿弄泥團」


** 伏虎

「　座下老大虫馴伏同廝養正眼忽觀來也是閒伎倆」


** 十八尊羅漢一軸

「　十八應真阿羅漢俱是靈山記莂儔為應娑竭羅王供各展神通逐浪遊欲把恆河都一吸恐教海底吼泥牛嚫受驪龍珠一顆至今無價莫能酬」


** 羅漢渡谿

「　出境渡谿渾身水泥不先自度接人無梯有生可覺我執猶迷四相俱空誰證菩提」


** 十八尊者

*** 布袋

「　囊藏大地坐斷古今百千日月流出胸襟」


*** 入定

「　正觀無我定者是誰返觀實相無作思惟」


*** 持尺

「　拈起禪尺佛也不識勘驗諸方不留朕蹟」


*** 焚香

「　栴檀玅香不煙自熱鼻觀無聞虛空逼塞」


*** 了經

「　義天朗耀隨讀隨空月輪穿海影過無蹤」


*** 揮麈

「　手內有拂身外無染清淨無瑕拭此一點」


*** 補衲

「　裁荷成痕補雲無蹟密下一鍼思慮不及」


*** 閒坐

「　放卻雙眸接取一足若問春秋盆艸時綠」


*** 展卷

「　尊者此卷不著文字為伊不薦展以開示」


*** 如意

「　恆持如意而作佛事一切眾生俱圓種智」


*** 鳴鐸

「　手動鈴鳴鐸空音息萬法惟心證婆羅密」


*** 敲魚

「　魚梵清吐聞以眼入一根既返音聞雙寂」


*** 結印

「　以身作觀以手結印咒不言中魔外歸正」


*** 降龍

「　一顆摩尼光吞無際引取獰龍缽中遊戲」


*** 伏虎

「　於菟跳梁尊者善將善機既寂彼惡亦忘」


*** 觀蓮

「　清風在手明月非賒冰心雪質一朵蓮花」


*** 安禪

「　諸漏巳盡稿木其形不定不亂常寂常惺」


*** 長眉

「　道尊德備臘高眉長不起于座應供十方」


** 鉤洗香象

「　象王威德世間無應世猶如水底烏彼此無瘡安樂甚何勞傷損好皮膚」


** 童子為尊者明耳

「　耳裏根廛壅幾時疏通幸有小廝兒牙關咬定辭難措癢痛由來當自知」


** 空生尊者

「　宴坐天雨花空生未作家佛眼覷不見何處攃泥沙」


** 布袋和尚(十五首)

「　掌示神珠迷者不顧欲落泥中恐成染污待他回心兩手交付一花普春大心獨露」


「　放下藤條不落照用拋卻扇子不作炎涼為甚把住布袋留取作戲逢場」


「　特地分身百億囊灰到處成跡好與三十烏藤趁入銀山鐵壁」


「　布袋拖泥帶水拄杖打雨敲風莫嫌不歸兜率家舍原在途中」


「　佛祖眼睛穿一串穢土淨邦囊半袋虛空背上立乾坤輸我此時都不會」


「　自離兜率天分身入肆廛知音猶未遇在處且隨緣」


「　袋盡大千界依然無一物因我識得汝驢年得成佛」


「　人為兒女癡爾為眾生癡癡心無日了成佛待何時」


「　乾坤常自在日月任他忙布袋都放下大地浚囊藏」


「　知汝厭娑婆相邀出愛河放開三不了把住六波羅」


「　不行而至無為而成布袋放下坐享太平」


「　肚寬似海坐儼如山雙眸秋水春風笑顏」


「　放無量光倒垂隻臂全提眾生阿鞞跋致」


「　圓滿覺智朗然獨存春風一塵半袋乾坤」


「　寬著肚皮放下布袋過現未來於法自在」


又(十八子圍繞)

「　淨穢收一袋到處生捏怪拋擲百千番展轉無罣礙貪著小兒曹願求各所愛十方八面來空有一齊賽自離兜率宮走遍大千界度盡難度人未還菩薩債當時遇山僧都喚來踏碓約住六門頭一箇不許退然後各賜棒趁入龍華會方知我法王於法得自在」


** 對月了經

「　月白紙一色眼與墨俱黑玅義箇中圓了亦不可得」


** 朝陽補衲

「　挑出一輪紅撥開一線路補教無縫時心眼一齊露」


** 二尊者同幀一翻經一補衲

「　補不完讀不了趁取山月皎東一句西一鍼滴漏知多少線斷眼空紅輪東曉」


** 寶掌

「　千年願住世為度娑婆人日月互相照是師掌上珍」


** 豐干

「　這阿師嬾似傲帝王來也不起佛祖薄而不做謂是豐干耶何異眼中著屑謂非豐干耶依然石邊打坐熱瞞多少人阿誰想得到無端饒舌被人窺破」


「　者箇老豐干機忘心自安晨昏臥猛虎總作石頭看道富德豐菸菟相從頓忘物我如空合空」


** 寒山

「　無字詩誰沒有不妨和你三兩首紙上描來總非真除卻寒山誰敵手」


「　了無清夢落人間嬴得浮生一世間不覺天風來檻外一池秋水動寒山(打睡)」


「　一條鐵楖栗重如須彌山有人扶得起許伊是同參鼓掌狂吟拍拍是令穢土淨邦竹筒貯盡」


「　狀似癡狂意不顛倒無韻之詩愈讀愈好」


** 拾得

「　一物也無掃箇甚麼呵呵呵拈起何如放倒放不倒一任掃破太虛空銕帚曇花開朵朵」


「　至人無夢入夢三昧度顛倒眾出夢想界夢中拾得覺來空開眼應須作夢會(打睡)」


「　一卷沒字詩開口便成錯有人和得成許伊超無學」


「　拈起笤帚有用有照冷地看來一場好笑」


「　掃空佛魔不留朕蹟特地全彰剩卻遍吉」


「　元無點塵掃個甚麼拂落空花為結實果」


** 寒拾同軸

「　相逢無半面千里有知音笑破寒山口難描拾得心」


** 四睡

「　理寂事也寂心空境亦空無夢亦無想坐斷主人翁忽遇大蟲欠伸時如何寒拾拍笑舞春風豐干踏轉一輪紅」


「　人睡虎亦睡彼此施無畏虎醒人亦醒彼此俱忘形稽首如空合空大哉慈悲至仁」


** 杯渡和尚

「　腳下不知滄海闊大圓鏡裏日浮杯吸乾巨浪無涓滴戴角金鼇掣得回」


** 金華聖者

「　亥元如喫木楂羹格外風流過一生不是末梢誇好手賺他個個落深阬」


** 韋馱

「　摩那天王真子大權菩薩降神十八世曾居將軍之位六九生示現宰輔之身受佛遺囑護轉法輪無邊功德福利天人」


** 關大王

「　惟義不朽山河共固其心愈赤日月並明挺身護國衛道忘形所以為聰明正直之伽藍神」


「　配天配帝神祗至尊丹心昭日月正氣塞乾坤」


** 役小角(靈秀道士請)

「　和州役小角少敏而博學岩居三十年艸食以自樂持咒驅鬼神騰空遊海岳箕而之伽藍神靈難測度」


** 媽祖

(永樂己丑正月敕封宋靈惠夫人林氏為護國庇民玅靈昭應弘仁普濟天妃)。

「　懿德天堪配洪恩海共深揚帆登寶所慈愛見婆心」


即非禪師全錄卷之十
門人明洞性安性節明覺明幢仝編

* 贊

** 達磨大師

「　豎起擎天鐵脊梁謾將皮髓強分張九春果滿菩提樹五葉花敷遍界香」


「　昔年少室冷坐剛被神光覷破今日萬里東來多少衲僧蹉過」


「　分皮與分髓特地起波瀾頂門開隻眼不被老胡瞞長江波浪險少室雪霜寒不度三三載爭開五葉丹」


** 渡江

「　腳下橫一葦萬古為津梁楊子江中過至今流水香梁皇殿上納敗闕走入少林藏醜拙覷開鐵樹一枝春五葉花敷馨萬國(面壁四首)」


「　九年背坐少室一座銀山銕壁無端錯露一機至今遮掩不及」


「　坐斷熊峰覷穿鐵壁賺得神光三拜而立」


「　只因不識九年面壁少林堂前參天荊棘」


「　老胡隻履踏翻熊耳沒量大人提持不起(隻履三首)」


「　失卻破信衣忙攜隻履歸大千藏不得與日爭光輝函盍古熊耳何曾在裏許卻被魏宋雲看破一著子」


** 六祖大師

「　踏著上頭關千花開碓觜看破一物無夜渡九江水」


** 忠國師喚侍者

「　一條拄杖兩人扶三應依然汝負吾未喚以前開隻眼方能看破赤須胡」


** 黃檗運和尚

「　鞭起銕牛作獅吼大地山河丁倒走裴相胡跪甘熱瞞唐皇兩掌空生受不是風顛漢誰敢繼其後」


** 黃檗和尚度母圖

「　相見依然在別峰娘睛雙瞎子雙聾沒絃琴上無生曲別有宮商調不同」


「　黃檗由來號大蟲大蟲好個闊喉嚨吞乾愛海無涓滴咒起盲龜化活龍」


「　黃金鑄就鐵心肝半偈驚開佛祖關母德如天酬巳竟無雙孝道載三山」


** 黃檗和尚與唐宣宗皇帝授戒圖

「　三千世界袈裟裏不是大中搭不起當時兩掌痛攔腮靈山授記不過此」


** 臨濟玄和尚

「　棒拂蒿枝喝走雷霆開眼作夢白日見星檗嶺栽松樹蔭涼天下人」


** 德山鑒和尚

「　口盆牙劍倒握藤根鞭撻龍象佛祖並吞肚中能走馬須讓雪峰存」


** 雪峰真覺禪師

「　赤手歸去來掀翻銀世界賺得三萬指驢腮鱉鼻都來納敗真天下古佛道越乾坤八百餘春面目儼然兒孫猶在」


「　雪釀大冶春露一痕面目現在那個知恩咄萬仞銀山鐵壁拶透須是雲門」


** 普化和尚

「　虛空連架打百鍊是真金鐸聲猶在耳若個解知音」


** 船子度夾山

「　煙波釣盡碧江秋船子踏翻水逆流言下知歸無剩語一天明月印滄洲」


「　釣盡江波遇錦鱗漚花影裏莫藏身鐵船沒底踏翻去獨向虛空背上行」


** 慧遠法師

「　遠公道德優千載巳無儔送客谿橋外至今水逆流」


** 虎谿三笑

「　白社泉聲猶未散廬山面目尚依然三賢何事浪開口笑破虛空觜半邊」


** 龐居士

「　百萬家財盡沈湘水一柄笊籬潑天富貴」


** 龐女靈照鬻笊籬

「　垂手街頭日苦辛富非所樂豈愁貧欲將有漏證無漏除卻龐公無半人」


** 政黃牛

「　放下斷貫索不施無影鞭四稜纔點地鼻孔便遼天」


** 覺範禪師

「　汾陽五葉間世英傑點筆傾湫滾滾無竭道大莫容世界非狹普現色身號甘露滅」


** 普菴肅和尚

「　古佛應世救患弭災法流三際澤被九垓」


** 大慧普覺禪師

「　壯稱大宋禪精踏碎諸方爪印被穿半邊鼻孔不消一線薰風背觸黑漆篦敲出虛空骨髓喧天霹靂舌頓惺大地盲聾臭皮襪沒底靴一跌衡梅十六載木渣羹栗棘飯恆飽徑山千七翁道大絕倫感孝宗帝以讚號並賜法自無我記金輪姪而正眼流通稽首祖師常寂定頂門涌出一輪紅」


「　虛空其口霹靂其舌大機大用天崩地裂士林稱其世出世間忠孝兩全宋帝晚年賜其法號旌其道業萬世明燈中流巨楫」


** 聖福開山明菴西禪師(萬水上座請)

「　三藏重來黃龍九世法嗣天童一燈善繼三建道場福被大方護國興禪同超實際狂風不動道彌高四百餘年光益麗」


** 永平道元禪師

「　捏碎淨老鼻孔放過諸方腳跟煉成如龍拄杖菸菟不能噬吞一自扶歸東國後至今猶賴撐乾坤昔日有此神用夫是之謂興聖開山第一祖洞下宗師永平元」


** 高峰玅和尚

「　覿面者誰高峰知識衲補煙霜口吞荊棘一笑生春風一怒天魔泣廾載死關甘活埋驚起泥牛吼不息」


** 中峰本和尚

「　福富輪王慧豐鶖子兩國之師天目之主振起濟宗千巖接縷遺影人天冰壺月渚」


** 夢窗國師

「　道振三朝名飛四海窗破無餘夢身猶在」


** 玅心開山關山和尚

「　初入門踏倒向上關出艸菴豁開正法眼持笊承屋漏愛他點滴分明鍊藤作袈裟且喜寸絲自斷十六高禪總歸席下鐵笛一聲玉鳳來八十四年談笑而終大樹窠頭霜月滿繼起法燈圓照如暕」


** 天童密雲和尚

「　中興天童大恢祖業突出濟枝千花萬葉正榦獨攀矮虎為烈」


** 徑山師祖費隱和尚

「　十踞大剎道震寰中通身是口罵雨呵風熱瞞佛祖喚醒盲聾若問其誰徑山師翁」


** 黃檗本師隱元和尚

「　白棒摑青天熱喝聾佛祖潦倒八十年甘茹黃檗苦燈續少林缽傳東土泥彈降龍空拳伏虎有此神通大玅用所以感得桑國主賜地開山更有微長自不知乃做得天下人法身父母」


「　骨聳檗峰峻胸印九潭清大悲千手眼都來畫不成不肖十霜描半鼻換卻天下人眼睛」


「　單提楖栗獨跨獅王花開遍國日涌榑桑」


** 達觀大師

「　道貌如月禪心若雪透氣吐詞迅雷轟烈紫柏參天業風頓折法門孤忠亞聖之傑」


** 雲棲大師

「　道包儒釋學貫人天身居物外行在言前火宅甘露法海青蓮豐干再世八十一年」


** 憨山大師

「　李后之師曹谿之主道補江山法施雲雨還丹文章善讀不死日月肺肝乾坤氣宇」


** 大梅幟和尚

「　宿覺再來白拈榜樣銕石肝腸乾坤度量義勇為仁不讓轉擎天隻手而扶起剎竿吹點雪紅爐而陶鎔萬象喚作密印主人又是保福和尚一任分身兩處看月明不在梅花上」


** 鼓山賢和尚

「　一箭攪西江洞水逆流潮再長廾年撾石鼓直教大地沒聾人予方而立曾學三上別師一紀臘踰八旬近聞葉落歸根也無影枝頭爛熳春」


** 祝髮師龍山灝和尚

「　福唐玉山禪之季子永陽覺菴通之玄孫去來無蹟猶水底之月痕慈育不肖逾罔極之深恩枝香薰鼻得流知源」


** 黃檗法兄慧門禪師(高泉法姪請)

「　汪汪襟度法相巍巍慣弄險崖之句時設陷虎之機折人以默不以辯服人以德不以威望之如霜寒月冷就之猶煦日春暉十年踢踏馬駒子彥得玉麟天外飛」


「　撤玄關斷要路一任藤條作杯渡不是天猊兒爭越榑桑樹(深玄法姪請)」


「　黃檗山中大開爐𩍁鈍鐵利金一鎚成器萬里天方何由默契齒頰眉毛放光動地」


** 象山法兄木菴禪師

「　有時口嘮舌沸有時風恬浪靜謝紫雲名藍屈為山中表率繼黃檗法席別行格外號令盡道是小雪峰同門儔知渠是後身長慶」


** 大宗正統禪師龍谿和尚

「　量舒舒體如如亡淨穢挺芙蕖處丈室猶太虛渺湖海若溝渠上賜號名不居統有宗德乃餘勿住著念衣盂趙老婆尚倚閶」


** 東渡諸祖

*** 唐
**** 義空大和尚(嗣鹽官安國師弘仁間慧夢法師應詔入唐迎師而歸敕建檀林寺
居焉經三載還唐)

「　為法西來應詔東渡虎林橫出一枝覆蔭榑桑國土安僧敕建大檀林選佛命擊鹽官鼓許藤公而共奏壎箎感橘氏以頓悟空苦名走四方道重今古大師住世如富春在花四眾歸依猶嬰兒得母欽哉日域禪宗鼻祖」


*** 宋
**** 蘭谿隆禪師(臨濟下第十七世嗣雙塔無明性和尚)

「　起雲雷于無明山上布雨露于煩惱海中宗分濟派禪繼義空開山建長道望日隆法緣巳滿托質秋風舍利逐煙而結為示非相無非相鏡中屢現神變直指真空原不空稽首大覺再世誌公」


**** 兀菴寧禪師(師西蜀人嗣徑山無準範和尚平帥迎入建長繼席居六載歸唐晚
住東甌江心寺)

「　模範龜鏡傑出叢林舟航苦海龍現衣襟補處建長海眾雲興印可元帥果熟春深拂袖宋國晚住江心高山流水有待知音水陸解鬥神鬼同欽頂門隻眼照耀古今」


**** 無學元禪師(嗣無準範和尚)

「　印心佛鑑諡號佛光數百餘載光愈煇煌孝義無兩道冠諸方虛空其口法說未央」


**** 大休念禪師(臨濟下第十八世嗣石谿月和尚)

「　擎月之東來自大宋出海獰龍沖霄丹鳳」


**** 西澗曇禪師(嗣石衍和尚)

「　清風一帆兩登彼岸長夜漫漫賴師而旦」


**** 一山寧禪師(嗣極彌和尚)

「　上皇時幸問道因賜國師之號廾年海面栽花迸出青蓮兩朵」


**** 鏡堂圓禪師(嗣環谿一和尚)

「　一面古鏡照空肺腑四海五湖一口吞吐」


**** 靈山隱禪師(嗣雪巖欽和尚)

「　雪裏埋金欲隱彌露靈山一會師預其數」


*** 元
**** 清拙澂禪師(師福州連江人諱正激清拙其號也佩淨慈愚極慧和尚之印于嘉
曆元年應聘來日國延住五大剎凡居十四年至曆應二年歸寂諡大鑒禪師)

「　天連海兮海連江間生一拙世無雙割愛而僧參愚極虛空拽下作禪床後承記莂來茲國上迎建長豎法幢檀度施莊二千石眾多地廣添十窗道德聲譽溢天下不動法戰魔軍降五會說法如雲雨左規右矩垂典章百丈諱辰期告寂一枝拄杖兩人扛朝廷追諡稱大鑑黃河忍向北淙淙」


**** 竺僊仙禪師(臨濟下第十九世嗣古林茂和尚)

「　竺僊梵仙東土西天此岸彼岸師其法船」


**** 明極俊禪師(臨濟下第二十世嗣虎巖伏和尚)

「　大師之道縱橫放肆莫可撮摸涯略一二造詣窮極智不能知履踐端深四稜踏地運語默鉗鎚開包羅爐𩍁陶鑄七會聖凡小大俱無欹器住世七十五年笑示死生寤寐攃手一物也無迸出五色舍利少林樹塔天台銘碧落為碑屋宿字」


**** 東明日禪師(洞下第十五世嗣直翁舉和尚)

「　嗣直翁之缽續洞上之燈道行高出一世門庭嚴冷如冰當時社火無圓旨孤負雲中一老僧」


**** 東陵璵禪師(嗣雲外岫和尚)

「　天童雲外之子東谷直翁之孫青原派下二十世惟師承流得其源重輝寶鏡普攝三根光明照耀榑桑國夜半金烏出海門」


*** 明
**** 黃檗琦和尚(師諱隆琦號隱元福州福清林氏子出世于本縣黃檗山嗣徑山費
隱容和尚清甲午秋應聘東渡)

「　我師和尚法號隱元徑山肖子天童嫡孫溯流而上三十二傳濟宗正派黃檗流源出世廾載六坐道場囑累不肖二八同門我師道德法海崑崙千峰五嶽獨讓其尊崑崙之陽國名榑桑重儒弘釋頗類大唐明興以來法頹幢僵祖燈久晦非師莫彰使三致聘不憚一航直登彼岸踞地獅玉睹相生悟合國讚揚內廷延見兼賜金裳年近古稀法說汪洋火宅一滴萬古清涼繼美先覺崛起後昆天高地厚日昫東方我師我讚永貞國光兆民崇福聖壽無疆」


即非禪師全錄卷之十一
門人明洞性安性節明覺明幢全編

* 贊

** 三教聖人圖

「　中華去西域十萬奇里瞿曇先孔老四百餘年跡有向背道無間然總剎土以同居孰彼孰此融三際于當念誰後誰先機前覷破三老鼻孔一串稍涉形跡依舊十萬八千」


「　無極太極皇極三老指龜成鱉聚頭恰似品宇口裏元無一舌」


** 三聖合一圖

「　三心不可得六耳不同謀是法皆平等無勞強出頭」


** 神農

「　縱橫玅展無為化識盡甘辛百艸頭厚德活人今古頌恩如天大孰堪侔」


** 南極老人

「　腳踏地頭頂天行仁布德不知年位居南極壽無極天上人間第一仙」


** 巢父

「　帝王若好夢高士自惺惺寱語入巢耳至今洗不清」


** 老子

「　清淨無為守真抱一法天利用為物作則展皇極之容誠萬古之聖師感猶龍之歎烏足盡其道德五千玄言如日烜赫牛駕西遊紫氣東塞」


** 孔子

「　文昭日月亙古師法道貫乾坤隨時開闔即在世而出世夫是之謂過去儒童菩薩」


** 化身

「　其德惟馨其智如神是誰面目東方聖人」


** 列子

「　用之彌六虛廢之無其所高名列群賢慧識超今古」


** 莊子

「　日月有代謝物我無疏親識得身中主方明蝶夢人」


** 李銕拐(二首)

「　拐子銕臉皮一齊放不下只管去求真誰知身是假」


「　者箇跛腳仙平地上青天囊有長生藥誰知不直錢」


** 三顧艸廬

「　不遇徐劉輩何人識臥龍開眸均是夢休說古英雄」


** 朱買臣

「　千古功名冊子裏百年富貴扁擔頭若無折桂攀龍手爭得金鞭出鳳樓」


** 陸修靜(晉吳興人字見寂)

「　目有重瞳掌有篆字背有斗文道合天地遠法師愛其玄論而送過虎谿陶彭澤交必忘形而心存不二昔云尸解巳千年今見丹青凜生氣」


** 陳芳(宋河南孟縣人官廷尉)

「　一門十四世同居始終三百年孝義振起元明家風鄭王二氏堪繼名掛上天芳流萬世(太祖擢鄭王二氏孫子為左右春坊)」


** 趙孟頫居士

「　不羡公虎豹文章不羡公麒麟頭角只羡公拶透祖師關踏碎生死窟一別人間四百春凜凜仙姿標松雪」


** 宋景濂居士

「　心平似地量闊如天功垂後世卓識無前以文華國猶春行大地以道佐命若手捧大千宗儒護釋覺後推先誠永明之轉世繼應化之聖賢」


** 瑞塘居士(石香居士請)

「　挺然人傑聲色不動義路宅仁惟遵祖訓壯年踏遍天下視大千猶一塵優游七七之年悟英雄如昨夢由是屏跡權門松石昆仲家臨東海對南山閒看青
鸞生彩鳳」


** 豐主源檀越

「　正笏垂紳儼爾如神眉稜劍氣目耀雙輪布德澤如層雲之雨飲法喜如透花之春檀護三寶年踰七句義方孫子如鳳如麟芳紹貞宗玉葉功高世代王臣描得成也讚不盡紀年自有老龍鱗」


** 鍋島和泉守高岳居士

「　虔請題讚直筆便判隱秀猶深谷芝蘭壯直如蒼松古榦積岳導川真個丈夫成佛作祖不離者漢」


** 為猶子廷禮題父母像

「　父母非我親誰是最親者汝既不能知叫我如何寫陰陽未分時為汝題了也汝眼瞥然開恩愛一齊捨說甚慈範陳孺人嚴君林長者」


** 獻花天女

「　朵朵心花隨意彰幻人持獻法中王天龍八部生歡喜佛果同圓遍界香」


** 獻樂天女

「　法樂和調獻六通眾生苦樂佛心同幻人幻出無生曲一切咸令脫苦空」


** 道零小影

「　早持峻節有先居士之高風天性幽閒現比尼身而入道蓮華喻其清淨合掌見自佛心棒頭磕著無生忍不羡龍華會上人」


** 錦鯉

「　禹門透躍來破浪易凡胎更待春面動為霖遍九垓」


** 大鵬

「　振翼乾坤小忘機日月長那伽誓不噉歸命法中王」


** 畫獅

「　金毛纔出窟威巳辟妖狐有語資君德何妨充佛奴」


** 畫象

「　未調菩薩御先代帝王耕知汝有弘願恩霑幾百生」


** 畫龍

「　潛身煙霧裏鱗甲生光輝一點睛如電從教破壁飛」


** 畫虎

「　筆下忽翻身威獰赫殺人不須重豹變文質巳彬彬」


** 畫鳳

「　全仁為竹實七德是梧桐出為聖王瑞依然建武中」


** 畫鶴

「　有意騰霄漢無心浴鳳池翹雲松下立靜對道人宜」


** 畫鵲木

「　毫端飛出自何時色澤鮮妍更羽儀嬾向人間傳喜信高樓直上不萌枝」


** 題木蓮杜鵑

「　聯芳幻出玉堂中香色撩人莫品倫自離污泥栖木杪年年緘口過殘春」


** 畫松

「　不繪閒花繪古松愛君無改歲寒容春風影裏自忘臘白玉堂中起蟄龍」


** 畫竹

「　脩竹數竿寫意濃枝枝葉葉起清風知音賴有香嚴在漫捲絲綸付釣翁」


「　此君移半幅日日報平安雖不藏風雨偏能引鳳鸞」


** 畫梅

「　南枝綴玉北枝斜信是花光手段奢每向堂前看月色猶疑花影透窗紗」


** 畫牡丹

「　百卉萌芽破綠苔靈根原不假栽培趙昌筆力回春色魏紫姚黃爛熳開」


** 題雪毬紅杏

「　華時百卉沓紛紛紅白交光獨邁倫一自團披西竺
雪無心占斷上林春」


** 倒垂花

「　不霑雨露獨自開花顛倒想盡攃手懸崖」


** 題富士山圖三首

「　士能富德山因名莫寫其心只寫形點破未分前黑白一毫頭上起雷霆」


「　山如有道足無求嬴得高名冠九洲一片冰懷長映雪簪纓早巳付東流」


「　墨雲初布水流香污卻玄沙白一張萬仞峰頭三夏雪不知世界有炎涼」


即非禪師全錄卷之十二
門人明洞性安性節明覺明幢仝編

* 自贊

** 法雲洞上座請

「　者個和尚倔倔僵僵打風打雨一條拄杖若非徹骨兒爭敢近傍」


** 曇瑞安上座請

「　者和尚不著相山為身海為量師黃檗祖百丈教兒孫惟向上接得楊岐真種艸迸出曇花恆供養」


** 柏巖節上座請

「　者和尚有廉讓得一尺還一丈生平無愧何妨倔強不知我者一任踏在腳下其知我者不勞托在頭上那料柏巖不肖兒描邈高堂為供養」


** 翠峰覺上座請

「　者個和尚起模畫樣簡點將來好與拄杖且道誰敢下手自有當仁不讓」


** 光巨幢上座請

「　無端妄起大人相下視威音小兒曹摩裙擦褲二十載學得少林雙眼高」


** 廣壽常住請

「　虛空一廣壽包括三大千無門與人入有路可通玄佛祖行說不到處普為人天植福田」


** 崇福常住請

「　這箇和尚未描先像福海壽山一任供養」


** 萬水知客請

「　執此實相空中閃電捨之無相波心月現踏遍萬水千山聞名不如見面見後作麼生一任翻身看虎變」


** 鐵文上座請

「　手持無文鐵印印破闍黎面門莫怪山僧粗躁忝為濟下兒孫」


「　身似山谷口如淵泉曹谿一滴教外別傳娘生半邊鼻千手描不全(靈泉知客請)」


「　百萬塵勞無非是我見不及處分付長老咄惺惺著莫艸艸(圓長老請)」


「　呼不起有時夜泛清江裏喚不來踏倒門前明月臺有時伶伶俐俐有時癡癡獃獃相逢無半語觸著吼如雷(月江禪人請)」


「　一味顢頇半生莽鹵蘸雪喫甜瓜不知黃檗苦如此為人如何做得開山鼻祖咄好副古佛肚腸感得雲龍風虎(洞監寺請)」


「　不會為師善能轉物鞭虛空落地逼柏樹成佛有人問我得何術嚼碎鎮州大蘿蔔(節維那請)」


「　五十三年前描不成也畫不就五十三年後頂後圓光輝宇宙那個男兒不丈夫肯學山僧不唧溜(印光請)」


「　無玄可說平實商量山深水冷雪暖梅香舌頭無骨鼻無竅卻會頭陀別有長(玄實侍者請)」


「　我坐自在子立安庠兔角拄杖非短非長佛法甚有未許商量十五年後一任舉揚(節侍者傍)」


「　曇瑞獃子日侍吾傍有甚夢語咄咄商量如意談來閒鹿聽不知旭日耀東方(安侍者傍立)」


「　汝嗔我喜汝方我圓汝圓汝喜好與粗拳三千八百無改變許汝重來話別傳(傳禪人請)」


「　提起八面玲瓏放下了無背面佛手摸不著肉眼如何見無影光中突出來留與兒孫作方便(日禪人請)」


「　我無煩惱不除髮籃裏死蛇弄得活闍黎供養莫燒香觸著鼻孔被咬殺若要燒香不犯渠且念取雪峰大象王菩薩(碧煙禪人請)」


「　木魚走入滄海缽盂哮吼不徹泥牛忍俊不禁驢腰一齊打折試問闍黎瞥未瞥莫怪山僧輕搖舌(碧嶂請)」


「　敬也得慢也得者漢生平不受惑參透省行堂裏禪
做得人天之標格(三敬請)」


「　廣壽開山和尚退閒崇福方丈隱顯隨緣如鏡現像汝為求福寫吾真正信德馨為供養(德馨請)」


「　者個不識羞一喝水逆流石頭聾兩耳伎倆一齊休(石點請)」


「　手握龜毛拂身披壽嶺霞吾孫來問法覺樹曉開花(曉覺請)」


「　心如鼻直眼同海碧多少知音覿面不識惟許弘願兒孫供養卻有利益(宜弘請)」


「　佛祖不供為甚供汝謂汝有道可以學有玄足與語疇知汝口似蛤汝舌如杵禪道了無毫髮許雖然如是別有長處忘言之中能令一切人超佛越祖了脫生死所以道玄信士供養汝(道玄請)」


「　全領袈裟沒半邊一條白棒打青天當機看破山僧也猶較威音一著先(機先禪人請)」


「　楖栗挑沙界龜毛繫虛空何道能致此真參累劫中(紹能請)」


「　禪在口邊月在頂上如摸得著許汝供養(禪月請)」


「　不羡汝英秀惟羡汝參究雖然無鼻孔卻解辨香臭(英秀香燈請)」


「　身外無餘物肚中沒半星承虛生實解接響到于今不期八千里外別有知音(元音請)」


「　身非我有影自何來頂門著眼雪裏春回(永亮請)」


「　供養何所為但云福可植山僧則不然向上須努力時至自花開果熟更真實實能飽自他正好覷鐵壁(道植請)」


「　我無所與汝云何受無取捨中所願成就未生面目急須參究一朝覷透方識廣壽(道受請)」


「　慶雲捧日忻法輪之常轉瑞鹿銜花歎異施之普霑山中景態忘妍醜世外風光孰減添(玉水請)」


「　閒跨獅子兒彼此都忘機觸著如雷吼天魔失卻威有此威德自在所以大地歸依(北垣請)」


「　肚裏無一字說法轉轆轆手裏有金鎞瞎卻人眼目如此為宗師喚作九十六種外的眷屬子細觀來奚啻麻粟幸有寸長人所不知汝若供養卻也有福(無說禪人請)」


「　心地坦夷行無險阻與物忘懷二空為伍自是散誕之僧錯喚沙門嗣祖(元德請)」


「　有地位無階級佛不為爹不識擬議不來當頭霹靂(俊禪人請)」


「　獰龍背上敷坐蟭螟眼裏經行闍黎若要親覲盡汝伎倆平生(以宣請)」


「　居有松竹囊無餘蓄進退以道出處無跡兩字虛名落世間世人錯喚古尊宿(道嘉請)」


「　掃雕鐫恥奔競為無為定不定勿笑頭陀少動靜淵默雷聲行祖令(道谷請)」


「　無惡聲可播無美譽可稱讚毀不及處是吾真法身(道啟請)」


「　謂是即非那有兩個謂非即非爭奈者個者個覷得破佛也不肯做豈肯供養他在堂奧如未覷破切莫蹉過(慈門禪人請)」


「　青霄喫棒大海汗出未知者漢有何道術闍黎果若不會參問天下古佛(青海請)」


「　履道端正眾所歸信曇子侍予如鏡照鏡雖影象之忘言猶聲呼而谷應壽山檀越信得及者一任留與有福兒孫日日焚香齊供養(道正請)」


「　直過東海倒上須彌階梯不立蹈空見奇喚醒大千夢諾諾出格兒(道諾請)」


「　薑辣子古闍黎描我影請我題會我藏身沒蹤跡任種梧桐引鳳棲(庫司請)」


** 諸緇素請

「　者狂漢幼曾學畏磨煉怕雕琢實能虛華有朴性似頑口如鐸聞見者皆驚愕供養者難摸索古鏡一照無所遁蹲在東洋西海角」


「　默而說巧而拙泯千般守一橛更問我如何蝸牛口吐月」


「　不識經不參禪任拙自天然時至骨自換非佛也成仙」


「　黃檗枝頭餐蜜果醍醐上味翻毒藥沒底籃兒貯雪峰未到榑桑先鎔卻剩得法性可包虛空那知向上更有一著」


「　諸方五味壽山一味只此一味飽盡聖賢生歡喜汝能供養福歸有地」


「　幸不我毀豈可自讚試為山僧簡點看如簡點得出許你是箇擔版漢」


「　贊之羅剎似神仙毀之佛面成百醜贊毀不及處日輪輝宇宙」


「　雖乏文殊玅智卻具獅子全威舌罅風雷不動早巳膽落群機」


「　入魔宮出佛界者個頭陀甚奇怪摸著腳跟一任頂戴」


「　發跡雪峰得法黃檗出世崇福開山廣壽若問生緣何處家在福清荔枝林屋後半是青松秀」


「　者凍儂嬾迎送佛祖來坐不動不睡眠常作夢嚴四大空五蘊自忖道德沒些些怎受人王日日供」


「　未能為人法子妄稱佛祖之師我自知之不智你畫我之何愚曷若忘形以事我大千何處不逢渠」


「　弄假像真真卻是假非假非真怎生描寫咄看破汝也」


「　說雖落人之後行必在乎言前故國胡不歸去此方
夙有因緣」


「　喜則清風明月怒則奔雷閃電道人肝膽一時露現且道喜怒未形如何相見聞名不如見面」


「　若道即我覿面相瞞若道非我爭奈者個咄渾金璞玉切忌鑿破」


「　文彩未彰巳成露布身名纔立特地乖張不用燒檀片春來花自香」


「　曾向萬人腳下過博得千僧頂上行插漢高樓從地起百川到海自吞聲」


「　邈得壁間影翻成身外身喜得一枝兔角杖時時點醒世間人」


「　可傳者影也不可傳者心也倘能因影而會心忘心而契道庶幾見得山僧半邊鼻孔」


「　道既知尊榮何足恃謙則有光退則無忌誰知退在萬里之外藏羞無地」


「　口雖不言胸中了了天人散花龍象圍繞子細觀來面皮厚多少」


「　啞卻我口瞎卻汝眼眼瞎莫看口啞莫讚添取一則公案留與具眼兒孫判斷」


「　聖壽山中日上堂頭陀跣足踞猊床邦人借問誰家子向道三山林一郎」


「　即坐即臥非默非語問是阿誰吾不是汝未展以前略較些子眨得眼來白雲萬里」


「　識予面孔知予名字認著依然猶不是頂門具隻眼許見半邊鼻」


「　生平不解簸驢脣枯木安禪當輻輪雪裏龜毛猶未展不萌枝上暗藏春」


「　住眾亞雪峰足蹟過汾陽有問西來意京東出大黃會與不會且禮拜燒香」


「　開臨濟口出黃檗氣放過一著落在第二雖云照用
不同時一會師資全意氣」


「　子寫我真請記生辰丙辰甲午癸未庚申世世願居知識位那知八字不如人」


「　心直如隼智暗似桶有時在海面栽花有時向虛空鑿孔自知廾載錯用工將錯就錯非吾種」


「　不會鏡清有那知趙州無若此為知識奚堪入畫圖咄幸有一焉愛惜常住物如護眼中珠」


「　生平無固執如日行虛空森羅與萬象都歸一照中子畫吾真請吾贊桶厚面皮添兩重」


「　因妄名真真無自相從真起妄妄體本空空空亦空無可空優曇突露一枝紅」


「　侍者道雪求像供養時節若至其理自彰幾番徹骨後梅花雪裏香」


「　隻葉蓮舟東海遨遊永禪侍從卻是同流同流一句如何舉每見紅輪不記秋」


「　描得衲僧巴鼻失卻佛祖爪牙子細看來未作家分付高禪眼莫花須認取山僧本來面目勿看身上袈裟」


「　透出毘盧頂上坐斷報化舌頭伎倆而今巳盡儼然土捏獮猴有願返棲舊象窟無心振錫上龍樓」


「　當軒正坐覿面無私離名離相月朗太虛心緣不到處渾如井覷驢」


「　棒頭眼瞎句外無玄如此知識誤賺英賢正好送在屋壁角再教伊默參三十年」


「　教理不通宗眼不明不知進退不近人情何故亦有王公長者尊之如佛敬之如神公知之乎道行雖不足以化物惟至誠或可以感人」


「　者箇笨漢只是好看不可自毀豈可自讚方便為子一揮翰鐵帚花開春爛熳」


「　道本無形汝云何成疇知見面不如聞名頭陀恰似
閒芝艸不涉春秋時自榮」


「　語是謗默是誑讚毀皆成妄即和尚非和尚描寫太著相不著相虛空同壽量」


「　目視雲霄口閣壁上福海壽山一任供養供養他何為一與人天作津梁二與兒孫作榜樣」


「　博之以文事理一貫約之以禮彼此無他海禪描予供養大似水中撈月眼裏著沙如何即得㘞」


「　見譽如毒聞過則喜廾年參學學此一著始所以于今放得下拈得起自放禪人請我自贊似無愧恥」


「　道相契機相投雲歛跡石點頭主賓明歷歷六耳不同謀」


「　過去諸佛是吾出世祖襧現在黃檗是吾法身父母未來知識是吾衣缽兒孫十方凡聖是吾菩提眷屬看者不識羞的厚臉嘴莫道未描先像直饒化大地艸木為手眼也搆他不著」


「　半生不開口佛亦不奈何無端錯轉語流露滿娑婆省初若省最初句恰好燒香供養佗」


「　罵不嗔讚不喜推不倒扶不起日對有智人不交一言獨許無舌人說盡道理如此為人睦州道底」


「　三世天台僧今傳黃檗燈誰知盧行者原是嶺南能我自不可得非我何可得欲見吾法身切莫著聲色有身居物外無法與人傳拔卻中心樹乾坤任倒旋禪以戒為基道是福之廬子能如是住方堪供養吾遠唱少林曲近自出誰門黃檗親嫡子天童四葉孫通身肉菡萏時放戒定香嗅著頭腦痛教子莫虛張省覲寓黃檗何心望紫泥庭前栽鳳竹高節拂雲齊拄杖有孔竅拂子沒巴鼻闍黎透得來必為我出氣勸人勿著相如何讚自像格外有知音鏡中任現量侶麋鹿坐白石寫虛空塔作筆閒持如意其樂何極供養者無狀千萬勿孟浪再過二十年與你三十棒
頂門添隻眼頷下不栽眉歷年方半百只是小廝兒木從繩則正金就礪則利善師其心方成美器」


「　滿面塵埃通身泥水大覺場中添箇傀儡」


「　有相皆幻以何為真點開色相獨露全身」


「　法界為身虛空為量作如是觀是真供養」


「　直其未直平取不平不勞斤斧一切現成」


「　翻轉面皮佛祖罔措頂門隻眼覿面分付」


「　空王寶殿無作而成有此伎倆坐享太平」


「　離即離非是即非即離即非是銀山鐵壁」


「　有問別傳無言可對拈起蒺藜虛空粉碎」


「　吞卻狗子吐出麒麟為祥為瑞如雷如霆」


「　雪峰頭陀頤養太和壽山種樹福蔭娑婆」


「　非心非佛壁立萬仞即心即佛切莫錯認咄」


「　未生以前是甚模樣如描得出許汝供養」


「　非僧非俗是魔是佛你覷不破還我尊獨」


「　不借莖艸能現瓊樓神通玅用還者魔頭」


** 源太守請

「　源流在手天長地久瑞鹿獻芝白石呈醜日數三三不識九九只者不識分付太守福海澂清一口吞一一毛頭一廣壽」


** 隱元和尚木菴和尚與師同幀(崎主請)

「　合三為一長江秋水連天碧分一成三金翅鳥王展兩翼欲得無物堪比倫拈卻三兮還卻一崎主邈我師弟兄兩眼依然夾一鼻手執源流問何為舒卷無文效餘力末後一句透重關敢保佛來也不識是即非耶非即非須具頂門眼一隻香象回顧金毛立齊聽吼王聲霹靂」


** 高力居士請

「　我不似渠渠卻似我欲要真似寒梅一朵原是黃檗廝兒濫廁雪峰長老韓侯不識好惡喚作僧中之寶
描入府中供養春風一任包裹」


** 源夫人請

「　青天為幕大地為榻如意萬年靜定似塔道德全無一毫愚癡多於須髮者樣為人如何感得瑞鹿銜芝白石聽法別有微長且為開豁生平品如壽山之高半百量同福海之闊即今雖現比丘身疇識原是女菩薩」


** 長福院請

「　崇信壽弟子求像為供養福與海俱長山比壽無量子孫永繁昌布德猶日上」


** 淨信女請

「　本來面目了無向背描而供之卻成分外且道頭陀有何長石女木童鬥禮拜」


** 畫士元昭請

「　有相身中無相身更須識取本來人莫將五彩模糊去恐負渠儂一點真」


** 畫士請

「　未描巳先像方契本來人認此繪中影重添眼裏塵」


** 斲司請

「　不因斤斧力怎得棟梁材若問其中主慶雲覆五臺」


** 人鑑請

「　有眼如盲有口似啞如何讚也如何寫懷中有鑑明如日拔一毛孔若川瀉」


** 優婆夷請

「　者個野頭陀渾如禪老婆不談真實義愛唱脫空歌吽吽吽唵吽囉囉囉哩囉若能解忌口佛不奈伊何」


** 實善信請

「　無了可了惟此一實實頭一句子風雷趁不及」


** 道瑄醫士請

「　昆藥上師能仁隨力利益有情或問教外別傳棒頭
一點分明」


** 淨水居士請

「　半修行全作福貴無求富知足等冤親法眷屬利生心春霢霂優婆塞具眼目無相身圖別幅水一盂爐篆束好供養補處佛」


即非禪師全錄卷之十三
門人明洞性安性節明覺明幢仝編

* 書問

** 答石香居士

尊諭謂衣到六祖不傳後代作何傳授愚謂法本不
傳師亦無授以不傳之傳而為真傳無授之授是為
嫡授所以世尊付迦葉偈云法本法無法無法法亦
法今付無法時法法何曾法又謂慈氏當來下生身
高千丈世尊以丈六金襴囑迦葉授之未審衣解長
耶身解短耶愚謂毛吞巨海量無廣狹之殊若道是
神通玅用斯人未達其源若道是法爾如然猶是拍
盲狂解若謂如何即得待居士透過法身通個消息。

** 答錦谿居士

來諭謂人身如泡散不復合再生之理似不可信山
野謂漚生漚滅不可無水倘薦得心身一如身外無
餘必不作斷常之見未知尊意以為何如。

** 與虛白法兄

君子同風千里如面黑字白紙恐添一重公案耳是
以久不敢通問以辱誨答寄筆數枝備點人天眼目
幸留之不贅。

** 與友石居士

定業到來似不容避惟居士開智眼於漚花露電之
隙則苦樂逆順道在其中風便布候不贅。

** 復谷雲禪友

足下所說迺知解禪耳若論祖師禪頂門具眼始得
狂直至此不審見信見怪為何如耳。

** 復鶴夢居士

承諭我非殺人者人要我殺人山野謂不妨內懷菩
薩願外現將軍身坐致人主太平不忘靈山之囑可
也又謂殺人是魔殺人是佛我欲閉門靜聽指拂居
士口縫未開分付兩棒只如佛魔兩立誰是韓公佛
魔兩忘公在甚處若向者裏覷破方知公堂前後總
是道場干戈叢裏無非佛事豈待閉門然後有佛法
哉。

** 復君闇居士

辱賜教墨過形贊美山野幽陋何以克堪感愧感愧
承諭塵勞業障莫能解脫者大似無繩自縛人生世
間塵勞自不能免倘於聲色堆頭著得隻眼將見八
萬塵勞化為種種三昧耳更云何時得就鉗鎚為快
山野則不然居士讀書之暇能覷破本命元辰則時
時與佛印握手于數百年上亦何懸隔山野百里之
外哉居士以道契垂及故不敢以世諦相酬艸此奉
復筆舌莫盡。

** 復大梅法幢和尚

欽仰盛德為日已久自愧緣疏未獲瞻禮近悉法叔
老和尚大闡宗風雷音普被四眾翹勤如旱得雨某
雖萬里相懸亦不外吾叔一雨點耳仰贊勝緣豈勝
忻忭敬附八行問訊起居容持裓花三匝猊座辱賜
佳刻迪蒙孔多承尊諭謹領大教不宣。

** 上黃檗本師和尚

不肖此行原為省覲而來不為崇福而至適機緣偶
合似出意外今既不獲前進只得杜門行道以答師
恩耳本寺檀越護衛之心至深且切舊唐諸君信向
亦誠四方善信亦如舊唐此皆座下化力所到幸也
何如前修兩書問訊昨聞未到想為郵致所誤諒不
見譴初到崎中無以孝敬荒函附候曷任依依。

此國三百年獅絃弗響今得座下一撥大地盡作琴
聲誠曠劫中不思議事也四眾踊躍歎未曾有不肖
在一方末緣預會只得望風側耳矣白者崎主乘菩
薩願現護法身為民為道兩盡厥心真火中優曇也
回駕欲入普門參謁吾師有大勝緣富垂接引令作
不退上善盡未來際為菩提眷屬也昨來拜別敬附
尺牘代訊座前外具束香齋儀伏冀慈納餘不悉。

謙監寺齎座下所賜法衣一頂源流一幅手誨一函
俱已拜登即時於人天眾前橫披直搭無異天盍地
擎曷勝感佩之至東向投五肅復不縷馳上法語果
儀齋儀伏垂鑒納不宣。

下賜手墨老腕尤健趙州之年信可卜矣清供方丈
如侍慈容百拜鳴謝肅復不備。

日國崇佛自唐已然濟上一宗流傳最盛茲值座下
中興可謂優曇一現耳不肖久不霑法乳如渴思漿
近復聞承旨上燕京第恐拜睹慈顏愈相萬矣修阻
之緣藉在同風某雖不敏不敢不自勉以酬師德耳
緬想座下而今不唱還鄉曲子只恐後來未必然矣
因記大明實錄載太祖六年為此國敬信浮圖特詔
高僧祖闡遠來化導越三載竟不得復命屢欲延住
天龍雖曰延之實則拘留耳後聖諭來督乃得東旋
方盡君臣始終之義今座下遽離支那蒞此行道雖
云平等法化無有彼此之異而我國大義不可苟也
原約宰檀應請三年今享御膳又踰兩載不意岫雲
幾同苑鶴知者以座下緣熟于茲不知將謂忘郤去
就雖憑國主收放端在法王矧法王之道德雙備忠
孝兩全豈不思故山欽賜三大藏皇恩未酬敕建十
二峰公案未了紫衣不勝奉重黃檗苦待回甘今復
飄然高飛恐孤大唐王臣士眾之所望耳惟冀卓錫
從權且緩遠舉俟拄杖子挑出一箇半箇永作此邦
日月然後謝恩理歸唐之棹仍還本地風雷寧不兩
盡其道歟倘不吝慈悲俯從所懇實天下古今之大
幸也不肖誼切師資管瀆若此不知尊意以為何如
若云且作鼻祖西來何必玄奘東返此又座下別具
大人作略非小子所敢知也伏乞裁察幸甚。

舊冬承諸檀強某出世某不自揣抂效三聖為人逢
場露醜不無屈辱吾師耳今已解制特遣曇璲監寺
代申禮足敬具瓣香不敢酬恩報德耑為無鼻孔老
和尚通氣矣仲春猶寒恭惟尊候萬福臨楮不勝惶
恐之至。

** 上徑山師翁老和尚

弗侍座下彈指數白矣感念示誨無時忘之江山修
阻候缺音疏西瞻雙徑徒切懷仰耳不肖舊冬冒據
猊床開眼尿雨不覺污郤吾祖半邊袈裟打溼徑山
千指鼻孔過犯彌天無所禱也茲特遣若乙維那敬
向方丈及諸大僧前五體投地代申懺悔馳上元寶
一錠少備一齋伏望慈悲俯垂納受不備。

** 與知禪師

承寄貴侍手鈔唐宋東渡諸祖事實初云詔聘末云
來朝於事有妨於理未順愚聞傳聖道者不北面有
盛德者無臣禮為法應詔不曰來朝唐玉泉大通禪
師春秋高矣天子詔請問道肩輿上殿趺坐受拜清
涼澂觀國師為七朝帝者之師德宗皇帝誕日賜輦
延至內殿執弟子之禮鍾山僧遠大師鑾駕及門床
坐不迎汾陽善昭和尚鳳闕紫泥三詔不起宋元若
類甚多不勝備述近大明洪武皇帝御寶曆之七年
幸蔣山興國禪寺聽法于宗泐宗師致參佛之禮歷
代帝王重道尊僧禮貌若此況外國乎不特此也昔
季札由余入中國而中國者以賢人之禮禮之彼季
札由余者第世之人耳況出世有道之士乎儒者亦
有上不臣天子下不事諸侯漢王霸嚴光是也高士
猶爾況高僧乎僧有朝帝者官僧也僧既授之以官
君臣宜矣有道之士處乎四民之外不應行俗禮也
不行俗禮為帝造福耳昔賓頭盧尊者送帝七步致
七年失國吾輩道德雖不及古人不可不護國為念
以道自處也集中來朝兩字盍錄者不稽之過恐與
衣冠相濫有失事宜故饒舌至此惟高明察焉。

** 答肥州玄石居士

四月初六日接尊翰承問記錄載黃檗和尚昔隱獅
巖時將應黃檗之請咒石自平以卜行道此段因緣
實有此事否某竊疑焉更難解也伏乞垂慈山野曰
實有此事無可疑者足下無端起此一疑這塊石頭
早礙在胸中了也山野不忍袖手直為劈胸拈出也
足下深究物理誠為高明豈不聞耿恭拜井出泉魯
陽揮戈駐日誠之所格無感不通而況我和尚多生
道力資以定力廓以願力托以咒力眾力所加無施
不克轉石為平獨何疑哉來諭又云挾平石之心是
有為趺坐咒石上者又非正法無悟道之作略山野
謂有心可挾則是有為覓心不得所挾何心耶動無
動相誰為有為耶萬法無咎指何為正法耶若無悟
道之作略爭解平此不平之石也殊不知我和尚正
以無為而至無心而得機感相投如磁引銕不期而
自合盍從不思議中成就之矣譬如李廣箭穿石虎
本出乎無心神而應之稍著思惟則箭不能入耳所
云咒非正法不見維摩經中偈云經書咒禁術工巧
諸技藝盡現行此事饒益諸群生法華經云治生產
業皆順正法治生不背正法利生咒禁豈可譏為非
法也法尚應捨何況非法謂無悟道之作略謗我和
尚甚矣又謂此石得平黃檗佛法大行縱使石為不
平黃檗佛法何墮于地耶山野謂平不平因緣也行
不行時節也出世行道時節因緣不可不審也待彼
因緣合我時節猶順水順風行舟不亦快歟因緣猶
水也時節猶風也佛法猶舟也善知識猶舟師也欲
度眾生於彼岸闕一則不可也因緣未至石或不平
未可知矣石為不平佛法雖不墜于地而今平久矣
佛法何曾望陞于天耶只如石未平時且道佛法落
在甚麼處或在空中耶石中耶或非空非石中耶者
裏著得一隻眼必能笑破無疑矣又謂禪師活法驚
天動地爭待平石之瑞應而後興耶山野謂山不讓
塵海不讓流若非無情感應道交爭顯驚天動地之
活法不有驚天動地之活法焉能令彼無情感應道
交足下不達事理無礙隔於有性無情所以自作死
法會耳又謂記錄因甚以此怪語作多少奇特誑惑
人天足下盍亦未之思耳人不可惑天豈可誑乎門
人記師之行實直其事核長短不敢掩飾推師之驗
以及人故謂之行實足下若以記錄為非平石為怪
是足下聞見之未廣也山野略舉世之盛聞目擊者
一二為證古之竺道生嘗寓虎丘人無識者聚石為
徒坐而說法石為點頭此石現在可中亭上又徑山
國師會下有弟子名崇慧持咒為業功力無比師令
咒破屏石慧叱之石裂為三今喝石巖是也若二師
者天下盡知千古仰慕黃檗平石夫復何疑佛言知
識難遇正信難生足下不生正信之心而存此異見
不生難遭之想而懷此疑心豈智也哉今就足下所
示重關曲鎖施以直匙堂奧八字打開請到不疑之
地玅契無言自不容贅矣外附拙偈三首博取百里
外一笑。

** 復黃檗慧門法兄

七月何君至詢知法兄住持緣法增勝道體萬福為
慰承賜尊翰併盛儀為娑羯羅留鎮海藏未知所以
見教有孤厚意懷感曷勝曠別之懷修阻之念玄沙
白紙收不盡耳老人東來倍臻矍鑠無煩玉慮不才
近況歸人自能緩頰不贅萬里遙天無可將意敬具
果金齋金供養法兄暨合山大眾外具三處掃塔儀
統祈照納不宣。

** 復超玄居士

一別兩閏甚深懷仰有自江上來者云足下非久到
此山野日夕跂望久而不至益重懸懸今春貴价至
辱教如面甚慰渴懷中以近況相示聊寫數語為答
然士患不聞道貧富得失何預焉貧不忘道士之賢
也但能堅守隆冬自有春來時節冀努力不退為望
大梅和尚事詳在小徒書中不贅或時參謁為道積
懷重晤末由無任傾向承厚惠領謝不盡。

** 復細川丹後守

來諭謂空聞德音未拜尊容山野不然足下舉此念
已與相見了也又謂累年力參生死事大近蒙黃檗
老和尚開示甚有得力處此乃千古最勝因緣又云
未得大徹山野曰不妨重下疑情時時參究如僧問
古德云生從何來答云銕鋸舞三臺又問死從何去
答云秤鎚上著鋸只看此兩句畢竟是甚麼意旨念
念提撕如驢覷井覷來覷去覷到心思路絕忽然瞥
地如從夢覺此時瞞君不得耳盛儀領謝艸復不宣。

** 答梅公居士

江山脩阻道契猶面忘郤別來二十春秋矣從瑜令
弟至接華翰過蒙讚譽愧感曷勝方外野衲每念居
士文章節義時輩罕及今以孝廉自守貧而可樂異
日出為世儀福蔭蒼生莫可涯量也承諭早不入山
祝髮及兒女之累衲則不然夫兒女非能累人特自
累耳婚嫁隨家豐儉無過奢無好勝則何累此事雖
曰人間正事亦實虛幻苟能看破虛幻不惟郤累而
道從此入耳惟望老居士如裴黃蘇李輩不離俗而
入道轉塵勞為泉石豈待入山祝髮然後為得哉令
弟回肅此奉復併候不宣。

** 答月樵居士

檗山一別不覺五換菖蒲上雪矣未審起居何似每
切懷仰六月十四日丘君至傳二月十八日所惠書
若從天降喜慰無量及開函展讀方知玉樹折于非
時為之嗟悼不已如何素行君子得如是花果莫非
定業使之然乎雖然不幸中猶有幸者令郎向讀孔
聖之書兼誦佛陀之典呼吸朝聞之言蘊之熟矣諒
必遇難自在觀法無常當下化刀劍為蓮花轉生死
為涅槃冤親平等俱證無生無疑耳第老居士分上
恐不能忘情微言相勸幸垂採聽世界空華人生幻
夢眷屬幻聚冤對幻遇經曰知幻即離離幻即覺若
不覺悟幻沒了時冀老居士開醒眼于夢幻之中釋
結解冤以理自遣休已往之嗟期將來之望如張拙
秀才之作用庶不孤廿年為黃檗山護法也丘君回
薄具白鏹壹封于令郎墓上奠一炷香增一片石以
表昔日方外道契幸為簡入肅候不盡。

** 復三水林居士

向郎至奉教如面乃知老居士返棹遇颶風漂流諸
處因憶山野臨別之囑遂於驚濤險浪中呼同伴極
力持念大悲名號忽見琉光現一佛相宛如敝寺旬
日內乘此悲光一帆到岸如從夢覺慶快生平後對
親朋舉似緣起功歸山野然山野何德敢當此哉此
自居士盛德至誠所感故現斯境界一以顯居士本
有光明即心是佛一以彰持念靈驗不被物轉契經
偈云或漂流巨海魚龍諸鬼難念彼觀音力波浪不
能沒當時持念之勤不惟大士加被即十方如來同
聲讚歎耳大士功德不可思議持念功德亦不可思
議今居士處安樂之地勿忘險祖之時時時持念報
佛深恩庶不辜大士昔日現居士身而為說法也今
能念念無間心心相續生生世世所求如意亙古光
明照天照地耳更囑者隨寓而安時自珍重長安雖
樂不可久居諒高明自能返照無容贅承惠茶筆領
謝不盡。

** 復萬石居士

人生末世苦海無涯回頭是岸無容饒舌矣今一切
付之夙緣逆順銷歸自已當下便是極樂世界若見
有身心在苦緣中欲求解脫者如香象墮溺爛泥求
脫而愈深耳惟冀居士時自努力承惠詩畫玅手雙
絕藉此而對顏色領謝不盡。

** 與石也居士

世態如棋世味如酒能使人既醉且迷倘於黑白未
分時杯盤狼藉處以醒眼覷破寧不悟醉與迷者之
可愍哉未卜良晤惟切神馳風便附候不悉。

** 復叔弟

不肖十七歲出家屈指為僧二十八年矣憶戊子春
回家省母重與叔父賢弟一晤壬辰春哭母次冬葬
母再晤自晤而別僧俗有間時異地殊宗族親舊雖
多往來通問甚少至親骨肉中垂念不肖者惟叔弟
數人而巳不獨今日受愛仰德即童稚家居朝夕承
恩教誡迄今不敢少忘但未知所報為愧耳屢修尺
素問候竟為石頭故事南望五馬徒切神馳新春上
浣正懷憶間忽張友至傳到舊年六月中手示詩簡
共三封開函捧讀慰諭勤至宛如面奉誨音感慰無
量三復德言且悲且喜所喜者天道輔善不忍叔弟
久困寒氈一旦俱入泮冠場並振家聲光前啟後慶
幸豈尋常哉所悲者不肖子道未盡親墳崩陷不勝
風木悲號徒抱蓼莪之嘆一身萬里返棹無期不能
掃祭唯修道法為父母冥資況又伯氏作古猶子頑
劣不覺五內為之酸裂古云一子成道親屬生天不
肖道微德涼哀痛何極然究其所極不惟恩愛猶夢
即功名亦幻耳功名恩愛雖曰夢幻智者不為夢幻
所惑就于夢幻中拶開兩眼始知夢幻而非夢幻也
夢幻既非夢幻則如幻三昧存焉然後不妨同入如
幻三昧為孝為忠為賢為聖度夢幻之三有報夢幻
之四恩咸成正覺豈不優歟雖然說丈不如履尺欲
圓夢中事業須了取未了公案今能了人不能了行
人所難行由孝弟而進於道抱忠義無愧于儒大千
擔子將重托者捨吾叔弟其誰望哉寄上衣缽資二
錠一代修墳一置祭田計其遞年租賦以備蒸嘗田
須附墳便於守墳者承佃併令培植樹木以垂福蔭
永付叔弟輪掌公立規約刻示將來俾永遠無易春
秋祭品只用釋菜香齋用表古禮遵依遺囑香醪金
帛從俗不免萬勿兼牲以虧冥福冀念一脈借幻明
真無以微言視為夢語用鑒不肖之心而篤行之先
父母幸甚不肖幸甚。

** 上黃檗和尚

薰風微涼恭惟本師老和尚興居萬福不肖久違杖
側道業荒疏緬懷法恩愓然慚懼所願座下大弘祖
道壽同古佛振起此土三百年綱宗燈傳永古而法
利無窮以茲慧命壽國福民實天下後世幸甚稟者
不肖十七歲奉母命從龍山老師落髮承教育八載
恩同罔極及落髮師西遐無以報德敬延十二位高
僧修懺摩四日莊嚴冥福七七外躬荷靈骨葬于斂
石山與師祖共塔不肖心喪三年後遊方參學侍座
下十載繼而住山出世又經十載去鄉益遠歲益久
竟不能歸掃負罪良深每念落髮師只剃度不肖一
人親堂法屬雖有數百俛仰二十年間歿者過半而
存者又各散處似有若無不肖徒子數人俱在一力
亦不得力所託守塔法眷某人不意忽起昧心將塔
院及香燈田私賣與黃山監寺逃亡以致祖塔荒頹
春秋闕祀新來主院各宗其宗樹木聽人斫代塔邊
任人盜葬他日更有不可知者不肖時念及此未嘗
不痛心疾首酸鼻出涕也且此院皆三山開元師太
重興甲乙輪下至落髮師在日與廣陵師伯協力鳩
緣改向重新手澤具在豈容變易今不肖獨捐衣缽
資壹百兩重修祖塔贖回塔院香燈擇的當徒子守
之法子主之更請俗家有名位者代立常住碑記永
存祀典少盡不肖孝思萬望慈愍一視同仁下
旨以諭監寺允不肖備原價贖回庶祖燈晦而復明
叢林枯而再茂則感戴洪恩不直不肖巳也忝在座
下敢此冒瀆伏冀恕其無他垂憐許可幽顯顒望佇
俟批示臨楮不勝惶恐之至辛丑五月端午日嗣法
徒如一百拜謹稟。

七月廿三日行者回拜接法旨以斂石塔院撥還深
知婆心片片恩大難酬不惟令不肖等少行孝道而
師祖祝髮師于常寂光中亦佩德無涯矣百拜鳴謝。

** 答八姪司理

大姪宿乘願輪現宰官身而云悟公庭之一琴一鶴
猶不若吾叔一拂之自如愚知大姪非徒羡一拂必
感慨度生之難也果以度生救世為念勿起難易之
想就于憂國憂民處立定腳跟上與諸佛同一圓證
下與眾生同一悲濟能如是弘願足稱宦途菩薩回
視一拂郤同龜毛耳為政之暇以道自強相望益遠
臨風不勝馳戀惠扁巳領無以答貺附五燈一部詩
箑一握引意簡入不宣。

** 寄檗山慧法兄

林生回重致書問候想必入覽矣瀆者敝寺闕執事
敢煩大手眼代擇的當有品行二人過來相助若問
此方風景深山無惡獸邦人恥爭競席無點塵門無
鎖籲夏無臭蟲冬無蚤虱僧俗尊佛法重斯文務清
高尚節義至於邪外之徒謀利之僧俱用不著矣倘
有志衲子肯放下諸緣樂然而至久遠不生異念他
日堪托大事皆法兄之賜也惟留意焉望望。

六月十六日磐禪人至伏讀尊翰忻慰倍篤但敝寺
欲擇執事二眾何得人若是之難耶蒙示再議倘非
其人徒勞神思不若巳之啟者斂石弟四代祖塔存
焉數年鞅掌各天禋祀暌乏每一念至未嘗不瞻雲
而繼之以泣也五月上書老人備價贖回以便祭掃
荷蒙老人慈允目下法姪在彼暫住煩為照管俟撥
有小徒來日求法兄念弟區區同體之誠將契內所
贖物業一一交明以便住持世守則法兄之恩上勒
碑文均垂不朽矣顓此布復祈昭格是荷承惠謹領
謝謝。

** 與雲崖法姪

別來幾易裘葛懷想德音有逾日月前寄小札計五
次各有菲儀引意併掃塔資未知曾達座次否俱未
獲翰答恒以為念近聞法姪居方斂石盛德足以感
人又克莊嚴佛土修好田園此仁人之用心法門之
大廈也喜不勝言但斂石係愚四代祖塔年來阻隔
各天不能插炷香以展春秋典祀思之愈覺愀然今
五月稟白老人備價贖回以便祭掃蒙老人恩庇慨
然許可茲特走筆奉聞倘明年有小徒至煩法姪將
契內贖業併新致田畝一一交妥便其住持足見出
世眼目丈夫心腸不以俗累拘拘則予拜德多矣尚
容答謝伏惟心鑒不悉。

** 答大眉禪兄

行者回知兄成禠黃檗可謂法門功臣真不讓于普
化克符欽歎欽歎歛石事有煩留神感謝不盡小意
希簡入。

** 與木菴法兄

僧自獅林來述國主有尊道重法之誠虔留老人附
京開山祐國福民既有如是盛典去住不得不聽之
隨緣耳此雖老人之道緣已稔抑亦一國之洪福所
召不才從今不敢勸駕矣惟冀老人與法兄以弘道
素懷利生本念立地接得一箇半箇續佛壽命補答
國恩庶不虛此土一行耳不才前年杜門禁足放下
藤條舌頭縮在口裏眉毛閣在眼上不聚廣眾不允
上堂非無為法為人之心久長無多之旨概可卜矣
聞老人與法兄道體萬福甚慰遠懷久闊法候原情
是禱。

** 與龍溪大德

老人在獅林安居數載與今日太和之機緣實大德
之所護念為法之功豈淺鮮哉惟勿忘初念做箇徹
頭徹尾的漢子庶不孤與老人眉毛廝結一番是所
望也風便布候不既。

** 與崎主

前歲承顧後即有不出山之戒雖只尺千里而道契
猶面秋復暮矣未審日用工夫何似政暇惟努力為
望前者鄉氓無知有逾國法聞置重辟深為悲憫特
遣三禪士造府乞方便蒙仁者欣從所請法外施恩
此再生之德同于解網矣對佛讚揚朝夕行道以答
肅此代躬感謝不盡。

** 與崑嵋居士

居士幾年不能歸養時緣也尊堂忽旦仙逝大數也
數定即百千孝子亦無可奈何惟居士看破假合頓
明三世毀不滅性立德修身即尊嚴慈肉身猶在也
況尊先人生平懿行聞于閭里百年覺靈同歸安養
無疑耳惟祈節哀以全大孝肅候不宣。

** 答青嶼居士

返策故山是山野本願那知出自無心歸不由已此
何異于光音天貪著地肥而身重毛生也一笑近聞
老居士與白社輩入詩禪三昧何樂如之有便寄一
二惠我人還肅候併復。

** 答補山和尚

老師叔與不肖雖嗣法同門而不肖仰如日月親如
父母常憶早年深承教益至今不敢少忘但地遠莫
能省問每遙向第一峰作禮耳林君回敬具果儀小
刻充訊起居希笑納為幸諸惟為法為眾生自愛惺
叔示寂不能躬弔薄附奠儀一封簡入為慰。

六月十六日泉公至審高年出世不倦垂誘大法九
鼎之任舍吾叔師其誰歟不肖進止聽老人是命若
夫得志行于華域寧不夢寐而神注耶惟老師叔諒
之木兄已上獅林盛情統致領悉肅此布復併候不
既。

** 復髻珠居士

當斯之世養晦韜光此正有道君子善藏其用時也
況居士親受徑山老和尚記莂具頂門隻眼照佛祖
心肝非裴公後身維摩再世其疇能之承諭謂不肖
攝取四大部洲赤子置衣裓裏不肖則不然袈裟拖
地泥水通身安能如居士寸絲不掛之為得哉未卜
道晤肅此奉訊法任重遠冀力為匡持猶幸。

** 與法雲上座

近得信知子五日至大阪可謂神用耳羡羡聞豐主
初六日離燕都想月中至檗山月末回府道晤在邇
無容贅候又聞高泉姪至檗山設欲下來可同載為
妙山中十五日結夏有百餘眾山僧不上堂不小參
只用一箇栗棘蓬任他咬嚼嚼得破功不浪施知恩
有地十五下午艸艸附贅。

聞子返錫沿路法友延留如攀青蓮是吾子道行之
所滅慰喜之甚廿八日接子書知豐治西南隅火
災之實山野心如焦渴彼時恨無道力不能傾法水
以濟耳慚愧慚愧幸仁檀有甘露以解彼熱惱其功
德曷可思量哉法冘中艸艸封書代為致意囑囑。

山僧近來日用如古徑山今日且了今日事未來何
必預思量此安樂法也茲覺心省親艸艸附知餘略
書外。

壽峰面目時時相見重申慶祝無乃為勞齋品登嘉
謝子厚供時當溽暑以道自強囑囑。

即非禪師全錄卷之十四
門人明洞性安性節明覺明幢仝編

* 書問

** 上黃檗老和尚

座下七十大誕人天圍繞共慶遐齡愧不肖為山川
修阻未能預祝徒切神馳擬欲奮飛而至猶恐冒違
國禁況未承尊命是以欲舉而中止焉所藉師資道
契君子同風雖在千里外無刻不侍奉左右苟以形
跡相親縱對面亦千里也仰冀慈照幸甚幸甚茲夤
具大衣信香齋儀果品具在別幅略表孝忱特遣化
林徒前詣座下代不肖投五百拜慇勤致敬恭願座
下壽量等虛空福量涵滄海為國為眾生津梁是不
肖之至祝也瞻風頂禮東望惓惓。

** 復高泉弢玄二法姪

海外道聚深契夙懷旦夕交譚機鋒相湊真不負吾
宗種艸也別去之日每以舟陸為念行者回始知平
順到岸進侍老人如龍得水如虎靠山不勝意氣他
日起風雲布雷雨愚叔實所慇望焉老人七十大誕
子禮當挾履趨賀奈國土有禁雖欲展神足之能不
敢招傍議之惑是以望白雲深處惟竭誠遙祝而已
諒老人必不以予為不起敬起孝而見譴也太和佐
助之緣聽之時節但予回唐之念未嘗暫輟非作口
頭談柄徒僧化林過蒙吹噓凡事尚賴法姪指示使
勿失禮于老人則屋烏之愛子亦受惠等也亹亹之
言如對覿面祈心照不悉。

** 答希孟居士

大塊勞生誰是閒者惟老居士識淵德邃頤養古稀
之天視彼役役塵網者烏足絜其短長哉別來八載
重晤末由翹首煙霞徒切夢想承惠佳山水淡遠可
人儼如攜我過瀟湘洞庭與摩詰相對語耳高年勝
筆足傳千古領謝曷既外附拙偈一幅五燈一部聊
耑芹祝幸筦存為愛。

** 答崆峒法姪

泉玄二公至接手札慇勤愛我甚矣再讀送諸子偈
語及序言足見黃檗兒孫俱為不窺鞭影之飛黃逸
紫異日駕起祖庭踢踏天下予實有厚望焉愚者近
況亦惟優游泉石目送飛雲作林下無事道人去住
之緣聽之龍天耳晤對尚賒雲濤代語惠寄管生領
謝不盡。

** 答良冶法兄

別後雲水各天懷仰無已屢欲致片誠罕逢其便是
以音問益疏非敢頓忘道義之好也及接翰教知老
兄慰諭之情索寞之況未嘗不掩緘三嘆涉世之難
果有若此眾生難度世事堪忍從古皆然惟老兄知
幾觀變素位暫屈以俟時節因緣何如耳弟今棲遲
溟渤之鄉亦不過隨緣而寓倘得返棹歸來助老兄
振起黃檗家聲豈非至願哉未來心不可得徒付之
紙上陳言奈何奈何承惠橘餅咀嚼知甘謝謝多矣。

** 復嘉上座

別後常懷眷眷今春得子書方知平安到家慰我衷
曲相去益遠不能如前在左右可施鞭策宜自加精
進勿以嬾怠翫日愒月則我爾之蹟雖相背於心實
相照也為此至囑斂石塔院蒙老和尚撥還聽我祭
掃今變衣缽資修理祖塔子若有志可招徒眾在彼
焚修洒掃可也目今時勢不同凡事可與我叔弟及
月樵青嶼允寧石也諸檀護商議而行其新置田可
照價贖回以便耕作萬宜珍重佛母靈塔費子奠儀
亦孝念可觀辰使又得厚貺皆義氣所孚應復如是
雪子曾有書答之想已達併致意。

** 復左近大夫

宋宗室趙子昂學士以遊戲書畫名世胡汲仲謂上
下五百年縱橫三萬里舉無此筆且中年留心此道
參中峰國師為門弟子恒以筆墨作佛事稱讚法門
因此雷霆一時人或得其片楮隻字皆寶之如照乘
之珠連城之璧況長篇累牘乎今閱此卷墨蹟如新
似欠遒勁想是早年初學時筆雖然如花含胎已具
無邊春色亦可寶也承寄此帖囑辨真偽不得不盡
愚衷以答遠惠珍果領謝不盡。

** 復晦堂和尚

辛丑仲冬六日拜接諸法叔和尚手教亟焚香盥讀
知福嚴師翁老和尚寂旦嗟嗟人之云亡邦國疹瘁
世法且然況佛法乎姪與本師和尚僻處一方隨緣
化度功成小補安能如諸法叔之揭麗日于中天豎
狂瀾之砥柱高山可仰景行可行豈非今人之金石
萬代之龜鑑者哉承諭末法凋弊宗風頹弛此時正
在我輩保任使破砂盆完而不壞折足鼎扶而不傾
令魔外縮首服降諸法叔不可不膺其任矣在萬
里之外一時難預歸計倘機緣有在重尋諸法叔于
吳山浙水之間侍領新教慶幸何如厚賜詩箑尊錄
寵惠渥矣敬拜登謝謝趙居士諒不虛行但此方極
重清高一切嫌宜私義莫動一毫如可盡心處尊命
不敢辭無以章意敬具不腆聊致遠懷統祈簡入不
備。

** 與佛日法弟

佛日初昇光被八表非惟千里外杜門宴默如鏡照
鏡即吾宗以及含靈皆在照燭之中幸也何如耑此
奉賀不悉。

** 答月樵居士

憶在檗山十餘載時與居士盤桓蒙益良多至今仰
德及山賢東化又出榆揚之賜過分贊美只恐名不
稱實有累高明耳去夏爾默回手復附候想必人覽
今秋諸子南來再接簡問兼以詩箑墨鄉之惠誠添
知見之香愈固膠漆之義清風古韻泉石有光知老
居士不忘方外遠辱垂念何感如之高泉法姪在荒
山道聚五十餘日乃接上太和每述老居士不退願
輪留心此道始終法護黃檗祇此一片赤心永為金
剛種子千百生受用無窮視彼遊戲法門者實霄壤
矣山野杜門兩載一切禁絕且筆墨荒疏不意萬里
外明眼更不遐棄索我塗鴉潦艸就正不自顧其醜
耳臨風懷想卜晤無期簡復不宣。

** 復部夫居士

泉公至接華翰知尊堂乘舞馬西往在孝子不能無
憾法眼觀來憾之無益何也孝子全體即是親身若
能修德立名光前裕後即是親身常存於世否則雖
殞身捐答何益于事耶重君孝義敬之特深故爾芻
言至此伏惟珍重。

** 答惠風居士

泉公至詢起居萬福不勝喜慰未知道晤又在何日
徒切瞻風前寄小刻聊借餘閒償筆墨債特因居士
頂門具眼馳以相證若作文字觀不啻滿紙葛藤矣
翰譽過及何以克當家叔輩時獲論文談道何樂如
之令叔祖委非一世之士一回相見一回談心誠海
外知巳也恨不與居士共之承惠佳韻嚮敵秋濤不
缶音奉和聊發萬里一笑盛情領謝不盡耑此奉
復。

** 復允寧居士

遠辱慰問併雅惠益感厚意謝謝承招賦歸歟未嘗
不引動還鄉曲子第去住之緣實難意必聽其時節
何如耳翹企多情無任瞻注啟者尊翁老居士年方
高德愈盛不忘佛囑推忠先朝法護黃檗龍藏亦是
世世福田不惟慰神宗葉相賓天之靈且感龍天鬼
神共相默祐耳惟冀優游之暇如文潞公晚年潛心
內典為將來津梁是望值翁大誕方外弗獲與祝奉
寄壽章一軸五燈一部少申懷答不具別幅耑為致
敬不宣。

** 復宰匯居士

久仰居士現長者身行比丘行知是靈山會裏人為
白衣中導師也戊戍冬聞貴地銃藥庫火發電捲數
百人家直至鄰舍俱為灰墨而尊府隔一紙獨保無
虞非平日敬信三寶長齋積善所感能致是耶將來
之福更未可量矣惟居士勿忘龍天默祐愈堅道念
多作好事利益一切是山野之至願也去夏法眷至
荒山盛陳雅誼力為黃檗外護感德何如今春丘君
至復承花荳白糖之惠山野舌頭有眼頗知甘香第
出先施愧無以答附致御茶一罐係王所供轉送居
士將備瞌睡之餘以代趙州一棒倘當下惺惺豈不
慶快平生者哉艸此復候不宣。

** 復師姪聞馨

辛丑秋接賢姪書以法系念我慰甚囑者賢姪居應
院中當依教奉行毋為機境所移明因果學向上如
此為僧庶不謬為吾宗種艸也愚住山雖不能高出
常流頗自識慚愧斂石修塔事若任事日當竭一番
心力可也師太先號真空為犯派頭改真為幻遂號
幻空師祖玉山公原諱明禪俱為改正非愚意錯也
試以師叔祖明礽明祥字片觀之可知矣仙巖碧師
兄及汝師各寄五燈一部近刻十冊不及柬候均此
問訊不悉。

** 復惟欽禪人

施茶結緣誠熱惱中甘露真不愧菩薩行門愧予願
大力微不能如子意前兩次助貳拾金少資涓滴烏
能令大地俱享清涼耶今歸德于予益添愧赧矣結
茅暫守自成蔭樹致田長久倘如願更復不悉。

** 與聿輝居士

憶昔同話月于敕書樓及乎月落樓空共床異夢惟
居士開眼作好夢而不被夢惑誠為希有願來春奪
錦歸來則山門又添一活伽藍也佇賀佇賀令兄不
及簡候併致意。

** 與石鐘靈公允釐三居士

兩致小函諒達均覽問音杳復積抱愈懸東望雙青
可勝瞻注俞尚友劉孺孝余希文皆疇昔忘形友也
曾有書物致問聞俱物故不勝寥落之感若見渠公
郎當轉達鄙誠如三位在日幸荷。

** 復侗初居士

老居士德望素著友誼夙敦山野雖遙隔萬里未嘗
不夢結蘭勤展惠詩箑兩袖明月清風情暢神怡故
人時時在握矣第愧莫能酬此善價謝謝。

** 復潛明居士

遠辱慰問知故人愛我深也桑梓之邦何日忘之機
緣不可逆料未審何日復回故山與居士坐潭頭烹
白雲豈非厚幸耶老人復書曾寄爾默送上不知何
以不及至承惠古墨描不盡居士萬福也謝謝。

** 復從羽居士

計別念稔景況滄桑遙憶聚談恍如昨夢辱惠翰教
及扇筆知高誼不忘道契感佩殊深再讀佳篇如松
風盤空清氣爽人信學業與德業並進甚暢遠懷承
諭為福山倡緣此亦正務山野亦當竭力贊成其敢
自愛第此邦人住相行檀有孤尊望想見亮焉山野
自居方丈衣缽之外不蓄分文愧不能相助奈何。

** 復宰官諸居士

法無常住即緣住為住僧無他心以眾心為心眾心
猶水緣住如月跡存彼此道無間然苟非列位高明
莫悉此意也謹覆。

** 與一粟居士

百年幻夢何足堪恃惟冀優游於清淨之域時時體
究乎性命之源縱未至於聖賢實際亦不失此身于
世世矣新春起居諒必納福耑此問訊。

** 復從予居士

讀居士前後二札故人顏色恍焉如對但世態如棋
局隨時變惟見道君子不與推移即遇世途迫促總
不礙真趣流行則無往而非亨衢矣山野今杜門謝
容聽龍天推托可住則住可行則行與故人會晤想
有期耳山居合詠重校付梓俟容後寄艸復。

** 復良義法兄

六月十六日磐子至接法兄手教甚慰惓惓之思伹
彼此隔天不能恒以道法相訊用是歉耳五月間鄉
人過謁述尊和尚法叔示寂于慶城吾宗又失一大
法梁矣食不下咽者數旦為未聞訃音計二年是以
不能如世禮也哀悼之極前玄上人回附果儀拾兩
少申慇勤未領示答今夏聞寂又修奠儀併輓詩寄
廉生郵置想必已達冀法兄重振法幢化導群品為
法保愛不宣。

** 復法伯退翁和尚

壬寅春吳信士從虎丘來惠以佳刻示以尊偈儼如
昔日侍教于法苑光中遙瞻頂禮曷禁神馳聞今夏
降錫金粟知祖庭從茲大振正法賴以重光人天胥
慶何幸如之茲緣風便謹以尺素奉候法履倘天淵
不隔備禮趨庭重領法誨不宣。

** 復法叔韜明和尚

壬寅九月望日何居士至知座下福嚴繼席讚喜俱
深非言可述愧某僻處遐方孤陋聞見烏足膺座下
之深美哉承諭師翁老和尚示寂日期併舍利遺囑
語此祖道之有光法門之大慶也倘非古佛再世安
能顯此一段奇局耶但訃音遺囑已詳悉于舊冬仲
月茲得手教頒示又重拈一番痛切矣敬將尊札郵
置至京想本師老人見書亦恍然如面晤也耑此奉
復惟冀為法為眾生珍重外具果儀一封聊申隔遠
之敬希簡納不宣。

** 復于平居士

二十年來憶同居士于奎山臥白雲烹綠水夜梵與
書聲相間渾然一圓通境界迄今思之如夢如幻不
可得而追遊似昔矣近接華翰知故人動止亨嘉甚
慰遠懷第獎譽過多益滋顏甲承惠詩箑字韻兩隹
錚錚金石領謝不盡聞召移之慘道人未免有情惟
冀居士勘破一分則受用一分勘破十分則受用無
窮矣世路多艱伏冀自愛。

** 與三水林居士

別來五載音問疏闊常懷雅誼徒存夢想不意濱海
召移之慘而居士寄跡名勝之鄉目不經見可謂出
世同觀矣浮生幻寄轉盻成空所貴不迷于業網當
捨有餘之物作無窮之福是山野之至願也。

** 與佛日法弟

佛日東昇時時相見玄沙白紙猶隔一重所以不曾
勤致問茲緣何君晉謁託渠道箇萬福。

** 與白漚法姪

法姪道行高古人所不及圖報佛祖正在斯時尊和
尚不期示寂之速同條連裏不能無傷戊戌冬益上
人回附拾金以修遠問未知達否歐詹繆諸檀信屢
欲通問魚雁阻絕一息良艱想必時來參謁代為致
辭問諸檀信悉平安不風景依稀如舊不瑣泉香火
不致湮沒不有便報我。

** 復呂成五居士

來諭遭時艱苦俗累如麻若不高提隻眼則竟世役
役真萬劫罥鎖矣居士曾與山野晤對一番亦夙緣
有在今既躋道成名須求出人頭地為國股肱庶不
負讀書半世耳甌中密印法通天正慶全荷庵松菴
半山菴鞭影堂諸禪剎山野行腳時極感漂惠愧乏
翰酬別後不知風景何似丁酉春密印僧回巳亥夏
林生回俱附謝簡不知所託者能致鄙誠否倘會晤
時均為申及。

** 與性近徒

人生聚散無非夙緣彼時代汝祝髮何嘗不欲朝斯
夕斯代予巾缾之執哉嗣後各天寄足鱗雁杳然實
非余有孤于汝也近得來書知汝在福嚴實慰遠懷
欲喚汝來萬里阻隔不如放下身心親覲老和尚以
道自勗侍予無異他日做得半箇人庶不孤為汝剃
度也風便示復自重囑囑。

** 與曉深住三徒

聞汝離鎖泉參方浮蹤無定終非了局茲斂石塔院
舊年予已贖回此地山水最勝況四代祖塔俱在子
可回彼同兄弟灑掃修持方稱吾剃度弟子也不然
就三吳有佳處可尋一所在作小歇場有便鴻相報
予當為子區畫客行且急書不盡言惟悉我意為慰。

** 復未發西堂兄

道聚未幾風便言旋人生聚散之緣殆有不可意必
緬惟法兄丰度過人利養之私了無繫念故饋送之
物分毫不取廉以持身誠超世之品愧弟不能為東
道主往來之煩不足供其匱乏私心又自慊矣遠惠
好音盛情領悉弟今秋京行省覲會晤未卜何旦惟
法兄于狂瀾震撼中力為砥柱法門幸甚。

** 復黃檗諸昆仲

劫燒蔓延荒山無恙皆承諸昆仲道蔭之力非敢作
四禪想也省覲寧不欲速為舊唐懇留時當盛夏恐
輿馬艱于奔命而禮物亦為闕典俟新秋得故鄉消
息方堪啟行承列位備禮為慶賤辰是日夤辦山飾
野果轉供三寶同仁回向此所謂一花開而大地春
均感均感艸率奉復容晤不既。

** 復立弟

古文篆法秦漢為上老弟筆意不減蒼頡茲再煩大
篆數字與圖刻並傳以垂不朽照紙簡入景仰景仰。

** 復鄧太守

君與子俱是福城人而竟不相識如兩眼隔一鼻只
為太近生今夏承寄貴集五冊不特識丈夫須眉于
萬里外則赤膽道心暸然指掌矣艸率一偈聊答遠
誠呵呵。

** 與雪曉徒

古人未悟之先汲汲於福田匐匐於教海以為進道
之階今之學者無古人根器又不知福田教海為何
物何異鳥無翼而欲飛木無根而欲茂不其難乎子
力勉之。

** 答虎谿禪德

學者不能深信有悟門所以多錯用心於外學試為
評之悟猶化工也學猶巧工也巧工如寫生逼真非
不宛然酷肖欲求其生意則無之昨閱某錄是知解
語也明眼者自能辨之。

** 答雲叟禪士

今日參學之弊皆是參鸚鵡禪非真參了生死禪法
道興替于斯可見矣來問公案貴在神悟難以言傳
縱有可傳皆文字禪耳惟高明察之。

** 與江禪人

初祖西來盡翻義學窠臼倡為禪學目下兒孫將禪
學束之高閣恣意外學吾不知其可也。

** 與廣智禪人

識心達本源故號為沙門若不達自心本源則宗為
邪解教為妄知皆非究竟不可不勉。

** 與西河禪人

一切法不生一切法不滅無一法可棄無一法可取
佛與眾生俱是假名子眼若開冷地一笑。

** 答鶴夢居士

步步登高儒宗氣象心心放下達士襟懷身在功名
之府樂登解脫之門荷恩巳深報德何極林下道人
炷香以答。

** 答允單居士

別來廿載無從一寄婆心寶牘遐臨宛爾別峰相見
倒峽之雄詞甚慰久渴生花之夢筆足暢幽懷雖晤
坡公之尚遲期續傳燈之有在悵焉永望言不寫心。

** 答八姪司理

不面日久夢想用勞忽接佳音甚慰懷抱序致淵雅
法道增光但德不稱辭此為愧耳生死事太貴賤所
同公私之隙深心體究可也道晤未涯為國自重山
刻附覽艸復不宣。

** 復三水林居士

八月七日接華翰俱已領悉及聞大賢郎失於波臣
石頭亦為之墜淚以法眼觀之猶月落寒潭惟真理
遣之當消歸夙業可也世界空花恩愛假合勿懷悲
惱刻痕無益居士慧人也諒早已看破無容贅耳
別八載道晤未涯山野以拙筆自畫自贊觀音大士
一尊送居士供養大圓鏡中藉此為覿面冀朝夕頂
禮執持名號如子喚母心念不忘精誠感格必荷提
攜現在獲福果而證圓通當來藉津筏而登彼岸更
祝者三界無安百年一夢曠劫主人公不可不喚醒
附致新刻三種有益身心性命幸詳覽焉時寒珍重。

** 答龍谿禪師

屢承雅愛慇慇令予得伸孝念復辱耑使感也何如
行期決於秋初會晤可堪指日先來傳雀之音用酬
寤寐之想耑復。

** 與崎主島田居士

一路舟車護送兼以天色晴明順風到岸皆護法之
力護法護人福自悠遠感謝無涯。

** 答蘊謙禪德

盛德光華發為辭翰盎然而春儼如覿面不覺別來
之久耳承寄密果於黃檗林中所謂苦盡甘來極感
美惠孟春猶寒預訊多福。

** 與幻寄逸公

禪德病多諳藥性煉得通身是一株藥樹自可除痾
近聞經冬愈翠遇春轉青甚慰遠懷只如不涉冬春
通箇消息來呵呵。

** 與平水禪德

別來六箇月懷念無已念子之招提債未償我之眾
生債不了債雖有異苦心則同倘有出格丈夫一肩
荷負何樂如之。

** 答化林上座

閱來書知子有志與古聖並肩必有越聖之地何幸
如之謂我隨眾過勞我實甘之雖勞亦閒也若比古
人一日不作不食之勞負愧多耳寄來信物俱收到
無可酬子孝義只有二十棒親來領去呵呵。

即非禪師全錄卷之十五
門人明洞性安性節明覺明幢仝編

* 書問

** 與豐主源忠真老居士

自開善道晤隨即言別不覺秋復冬矣每想高誼厚
款何日而忘仲冬二日遠辱書物愈添愧赧居士治
定元勳奕葉貴重為國為民大展經濟民樂其業物
遂其生共登仁壽之域坐享無為之化此即不離世
而超世也谿山有異雲月是同肅此復謝併候。

** 與石香林居士

平安兩字吉人至寶列位載之而東皆佛天之賜也
匪列位盛德莫能感兆耳應以半齋戒用答洪恩是
山野所深望焉當茲季運廣德為先列位慧人無容
贅耳。

** 答無心禪德

少林不立文字將以蕩雜識之情塵示明心之指要
要人立地搆去自有一段真文字流露將來但患不
悟不患無文字上座勉旃。

** 與性延何齋公

道元功德以信為母解脫諸有以智為因加以行願
之力如順水下舟不勞篙楫直登彼岸在彈指間耳
但轉身向上一著更須勉旃乃可。

** 答遠州太守

學道豈獨資其性命實有補於治化耳貴使回接華
翰知檀越以忠事上以孝事親時以忠孝自娛殆非
平日學道之驗歟欽羡欽羡。

** 答象輝禪友

道契同風如鏡照鏡無端道箇對雪峰如對顏色聞
松濤似聞法音不見猶見依舊隔在萬里雖然不慧
自領二十棒何也又存道契同風之見也呵呵。

** 答毓楚何居士

古德云量寬福大性慈壽高今於居士見之矣況又
念身皆幻悟世匪堅植菩提於濁世遺厚德於子孫
是可謂達矣信惠已領復謝不宣。

** 答崎主

化林徒至接華翰知興居如意併留心向上深以為
慶兼聞貴治清簡民歌德政國家實攸賴矣可賀可
賀山野重蒙豐州太守款留禮意隆重但愧德涼弗
克負荷勉強栖遲諸留面悉艸復不宣。

** 上本師老和尚

新夏某禪人齋座下嚴示至不肖伏讀至再徹骨徹
髓之言炙膚然頂難報此恩所賴仁覆周天不憚累
囑不肖日夕冰兢豈忘訓誡銘佩耳。

曩承造就之功今得開山廣壽雖夙緣有在皆座下
福蔭之力居多也中元解制即遣法雲監寺上謁因
豐主有參訊之緣留之同行是以稽也惟座下亮之
薄具齋儀果品聊表孝敬若更鋪張又恐失之華矣
諒座下不以為簡也幸鑒微誠俯垂納受臨楮不勝
瞻注之至。

法雲上座回恭審尊候康裕曷勝欣慰又接初度示
偈併大筆尊錄過望之賜踊躍拜登永鎮福林以壽
豐國肅此上復銘謝不盡。

** 復木和尚

弟以不才之資謬叨豐主眷顧皆偶爾成文非敢為
夙緣有在也辱兄遣知客遠顧既承天章雲錦復加
齋供堂儀但尊命俯臨不得不仰就耳涓十六日陞
座勉強塞責雖無當于獅吼鳳鳴而法愛撬誼庶幾
無負也錄稿呈覽惟兄恕而教之謹復。

** 答佛日和尚

愚兄開山廣壽出於意外機緣湊合拈弄一番今以
賤辰遠勞祝頌詞韻清新禮意隆重實增愧也勉從
陞座塞責勿罪錄稿附覽復謝不宣。

法無定法疏闊卻有來由惟覿面於水流花開之外
何嘗不握手於千里萬里玄沙白紙又隔一重雲起
龍驤無容饒舌。

** 答東林禪師

禪師道行高古有古人風誠末法之標榜讚歎讚歎
不慧開山料出意表雖緣契有在皆老兄之慈蔭也
半百虛度叨蒙厚貺及金玉之章知法愛之情至容
謝不盡。

東林一枝向黃檗橫出覆蔭桑土全賴遠公耳不腆
之儀聊充缽供耑訊起居餘略書外。

** 答法苑高禪師

愚叔年值知非錫卓就是慚無美德感人虛受檀越
敬信思增赧耳賢姪遠將壽敬渥以佳章誠至切也
但相去幾千里不勝契闊之懷未審何日仍得如檗
山晤對之為快也時為盛夏保愛節勞書往神馳容
謝不盡。

** 答曉堂禪師

法姪頭角巳成猶潛蹤熙養異日霹靂一聲奮地去
也承惠金玉之韻兼禮意殊深可以心領不盡言謝
也法語未刻容日馳覽艸復不悉。

** 答初山禪師

違聲漸遠近得手書喜可知也賢弟行化一方必展
驥足異日作一章大樹蔭涼後人何幸如之遙寄壽
偈格外雅頌心領不盡艸復。

** 答獨吼弟

賢弟氣宇如王自能出人頭地今且潛修靜攝異日
風雲際會受用自不可量矣。

** 答南源弟

自檗山別後常懷晤對想賢弟侍老人左右贊勷之
勤于丰範必有所加也不慧卓錫廣壽亦不過竿木
逢場耳半百甫臨總為虛度承惠佳章雙祝字字栴
檀愧無德以堪謝謝。

** 答惟一禪姪

孤峰獨踞雙鶴來賓堪稱天外一閒人諒賢姪不以
此自足承惠壽章皆從香水海中流出謝謝不盡道
晤未涯以道自愛。

** 答悅山喝禪二姪

栴檀種草自有餘香惟克賓文遠善培植也承祝初
度佳章香氣襲人領謝。

** 答月潭姪

諸上座皆今時玅選超師之作予所殷望焉承祝初
度禮意加厚辭章出格簇錦攢紅列位與有榮施於
我矣值一月運日上堂未暇逐位致答統此復謝不
既。

** 答萬拙上座

六月廿二日接上座五月廿三日書恍如覿面重惠
詩扇並增清氣但為法忙冗未遑裁答耳所云山野
即大鑑之後身貞宗即今日之豐主前後若出一轍
卻被明眼人覷破然三身不可得如何和會速通消
息報我。

** 答鐵牛法姪

霜花七見鴈字罕逢忽辱問箋欣感高誼令徒留此
兩三日賢姪得法之由開創之舉及動止清福
喜曷極信知黃檗一枝當仁而橫出耳厚貺信儀
二種謝謝。

** 與天閒立公

廛居雖無松竹之娛上座雅有薜蘿之思差足樂也
猶恐為羅睺繫念翻成不樂不若放下此念併忘其
樂是名真樂是名極樂何如何如。

袁居士云吳中冠盍如雲過客如雨無一人語我性
命者求如王以明先生一毛孔不可得甚哉法友之
難也中郎一士人耳時處吳縣之繁治案牘如山錢
穀如海惟一簡持之孜孜以性命是圖立公既出廛
離俗無此等累居然不了將性命置之度外寧不孤
負師友埋沒己靈耶人生有限世事無窮年踰古稀
猶日將暮不急究竟更待何時此際正當看破一切
如夢如幻收攝自己精神照顧元辰本命為異日凡
莫拘聖不管的張本豈不快哉立公賢而自明未免
面前亦有三尺暗山野愛之特深故不辭饒舌努力
珍重。

** 答梅嶺禪人

重陽後得子書知居山有古人風誠可羨所云有堪
牧之牛純乎否耶倘鼻繩斷時好來喫棒夢漢曾從
山中來又向夢國去未知何時得夢覺也更銕漢秋
間寄我珍果欲換我舌頭聞其向道之志益堅各寄
二十棒均道此意囑囑。

** 與佛日和尚

住山頗久歲月都忘忽睹檻後黃花因憶賢弟法且
乃喚曇子備數種家裏物為祝家裏人至親無文筦
存為愛。

** 答逸然禪德

祖影降臨梵容生動禪德玅手豈讓吳生登時展掛
法堂值合郡緇素瞻禮不勝讚歎但闕數尊重煩大
筆湊成四十三幅全堂永鎮廣壽常住不惟禪德芳
名與此山俱垂不朽而壽命與列祖慧命同無窮耳
耑此謹瀆容謝不既。

** 答高泉禪師

接來札知錫卓奧山之勝發其幽光者無待於今日
乎惠我禪衣日佩智鎧更披花卷時聞德馨本禪回
艸艸布謝不既。

自古聖賢無不委順惟道德芳名不朽者則為法身
永存耳然究其所極永存亦夢語也所以略問慰之
書惟高明亮之。

惠寄新編釋門孝傳一冊焚睿暨讀乃知賢姪推孝
德於古今神孝道於父母誠不謬為吾宗種艸間世
英材異日必有大孝出而繼子也其中愚者一條塗
污不少恐有累於高明刪之可也復謝不盡。

** 寄源老檀越

大公郎天性仁孝一向栖心普門遽爾轉凡必補果
位匪同虛生浪擲者比也諒大檀越自能悟剎那為
常住化悲惱成歡忻毋容山野饒舌耑候不贅。

** 答石香居士

十六日覺禪至辱惠佳音詞旨增重且詢列位起居
康裕感慰深矣來諭謂行館無停刻時暇請問旅泊
三界中誰是不忙者但能於忙裏偷閒時時省覺則
延一刻如億齡即塵勞成解脫此趙州所謂使得十
二時耳聞南行在邇道晤未期惟順水揚帆不勝祝
願也雪舟載春別是一番佳趣禿摩詰之筆描不盡
列位萬福古書侑緘承惠領謝。

** 與大堂林居士

人生百歲猶如剎那世間知足能有幾人如居士肯
放下究竟大事更加不退之心何患不到古人田地
臘雪正寒努力珍重。

** 答兼利居士

孟夏望後接手札知居士留心此道誠濁劫中青蓮
也細閱偈語不無見處只是向見聞聲色裏著到如
油入麵無有出脫滿紙不勝簡點只拈來偈末句云
雖悉皆成佛疇諳一字機者等說話若在山僧面前
好與三十痛棒一棒也不饒何也不見道機前薦得
猶涉纖廉而況句後承當耶箇裏本無元字腳那容
隻字可相諳速折兔管吐出狐涎信則改圖疑任別
參輒贅一偈悟到心空一字無無容點墨亂糊塗祖
師端的如相委莖艸何非五葉蘆。

** 寄豐主遠州守

春杪聞江戶火災燎及二十里惟三潭府迫近而毫
無所損且得種種吉祥如意之事此所謂佛天祐福
善也讚歎讚歎啟者山野退休之念巳堅況崇福公
案未了自延遲至今者本欲候駕面別以盡愚誠昨
聞旋旌在冬間恐時與願左故預辭出山直回崇福
然向沐檀恩自不敢忘也言不寫心惟賴秋月肅此
奉聞不悉。

** 答法雲上座

丹崖上座及耑使至接子手書足慰遠懷山僧退閒
聖壽惟存此道任信前緣無固必也廣壽與乾坤同
悠久者皆德叟君之忠靈感佛天之默祐與山僧何
與焉新豐主繼位霖雨天下其為世道之幸欣躍無
量聞台旆初回日即登山拜山僧幻影何以克堪此
雖大孝大福人為末世大闍提者作榜樣惟恐山僧
又折兩年福也昨又承新豐主遣使齎盛儀下慰俟
差僧奉賀不既。

得書知源府捨糧充廣壽常住可謂福田有種惠蔭
無邊推及山僧不勝所重上座數年擔荷法門極其
苦辛今受此供不為分外宜體檀越信心當思大法
為重勿以居山自足可也。

兩承府中厚惠自揣道德涼薄恐後來有木菌之報
故不敢受匪矯廉也即欲附專使完璧又恐孤負信
心權登常住為大權植福也山僧進退惟道是從聽
乎緣之所定何如矣艸艸以復餘略書外。

德叟君平生事業向子筆尖頭點出他日勒之金石
萬古具瞻面目儼然不惟子之道誼兩盡抑令遠州
守之纘承孝義並傳不朽矣原稿付回艸復不悉。

** 與雪曉賢徒

聞吾徒嗣法芙蓉甚慰老懷但今時法道濫廁師承
無眼大為壞法之端良可愍也子今既承當箇事當
以報資恩有為念勿被名利所移毋以住菴自足更
須親近當世宗匠操履到古人田地乃可然後或返
故山守塔保養道胎如種樹一般根株堅固枝葉自
然茂盛方能垂蔭後昆否則自立猶難耳子能遵守
吾言雖不中亦不遠若違吾訓非吾種艸也囑囑。

** 答鼇峰法弟

闊別日久得書為慰兼惠佳篇豈勝珍誦未卜何日
再與吾弟笠重吳雪瓢貯越煙到處瀟灑之為得也
不慧近自廣壽退閒崇福值洪居士見謁備詳賢弟
動定乃知承嵩和尚付囑遙想雙徑萬緣中又橫出
一枝耳惟冀蓄保聖胎益期遠大此不慧之至望也
明月一方同風萬里不盡欲言。

** 答碧居禪德

鄉人至辱書審動定清休甚慰翹企之素未知何日
再到龍峰岩頭與大德烹雲煮月話鄉曲為樂也聞
劉魯老賢父子俱下世有孫善守踵武可期予知魯
老肉身猶在高節尚存也凡親知為魯老痛惜者惟
此可以少寬耳薄附奠敬一封聊表昔日道契代致
鄙意是望。

** 答多久長門居士

居士檀護圓通留心此道巳知是佛法中人況住此
山水秀麗之地誠為希有頃承耑使傳來意抱恙未
得躬禮欲山野開示病中工夫試問病從身生身從
妄生妄從心生且道心從何生識得此心維摩之病
一笑而釋珍重珍重。

居士正信人也一撥便轉所謂智種含心地遇澤悉
皆萌更要山野為居士發蒙只有三十棒寄夢堂上
座處居士自領去未審如何承當速下一轉語看。

尊考妣獲莊嚴報地雖藉三寶之力亦居士孝誠之
所感也又聞貴體病魔盡退正當以道自強了此大
事因緣不忘靈山之囑可也。

** 答喜多島東昌居士

閱呈語知是靈山會中人誠為難得所云被造作心
所轉不得自由緣未曾識得本心所以被虛幻之
境所惑不無妨礙欲得徹底須覷破虛幻始得。

** 答多久玉岑居士

耑使至接華翰恍如對玉慰可知也再讀偈語不無
見處但話作兩橛耳初云坐斷一切次云氣吞十虛
既見有十虛可吞則境猶在如此則人境兩立能所
宛然何曾坐斷一切也不若內不見有我外不見有
物內外無所則中間自空且道喚甚麼作一切十虛
其坐斷能吞者又是甚麼人此處著得隻眼方許見
得頭頭現前其或不然莫道法無所悟好。

閱來語知從般若中來向本分上留心異日證道可
期但末云只無保任又忘卻了也欲得無疑更須打
徹。

** 答多久茂矩居士

自到福山杜絕應酬不聞窗外事久矣昨圓通僧至
說及尊翁謝世不覺悲喜交集四大井藤百年幻夢
歎人命之無常也幸居士信心純孝繼起父風尊翁
必瞑目無憾耳惟居士節哀順變多行佛事戒殺放
生以資尊翁冥福孝莫大焉僧回艸復。

** 答法雲上座

近得子書念我之至山僧道力衰微不能副子之誠
惟子行道用報佛祖深恩是山僧之至願也今日得
豐主復書今不贅此兩日身又不爽附聞。

** 答喜多島道泉居士

承遣貴价來候山野小恙極感道義開函如對忘卻
別來三白耳又知足下抱病中提醒此事誠為希有
更欲山野垂示大休歇處別無方便只要當前放下
苦樂逆順放下生死去來放下擬心大歇連者放下
亦放下然後別轉一機好來喫棒玉岑令兄近日入
山見謁雖無示語默契有餘急足回迫艸艸以復。

** 與法弟獨照禪師

以道常親自忘歲月彼此居山恕其同嬾缺禮可無
歉耳賢弟為老人鈍置多時所謂伸腳原在縮腳裏
今志得伸猶神龍出窟大地有望布霖雨矣不慧遙
空合掌讚歎有分緣晤尚寬預箋奉慶不宣。

** 遺豐主遠州守大檀越

山僧世緣至此法道奈何屢承檀恩難以寸答惟願
檀越崇信三寶永護法門其繁昌功德與壽山福海
同無盡也肅此布謝不宣。

* 啟

** 候旗山法兄啟

勝旗把住諸佛立在下風要路放行眾生知恩有自
大人作略小子奚知恭惟座下通身手眼滿口冰霜
續黃檗之源流奮臨濟之機用萬仞冷門庭從新開
闢千年間骨董徹底掀翻不出為人何妨高隱愧某
狂若獰龍愚似木偶終朝同石人相鬥莫定輸贏何
日與猛虎交參同時際會敬修牋素聊布闊悰。

** 候聖泉中柱法兄啟

石眼一泉流出聖賢命脈枝頭百鳥宣揚佛祖綱宗
公案現成還君拈出恭惟座下禪心若雪浩氣如秋
赤手賺得沒根藤畫斷眾流而卓翻大海等閒奪將
三要印倒騎五馬而直跨三山事半天成地全人重
某一生莽鹵素性顢頇入道十霜箇裏本無元字腳
活埋六載此日方登選佛場忝辱弟兄實臻惶恐何
日同兄汲清煮香于萬松樹下令我聞新話舊於一
粟堂中未遂夙心略陳道契。

** 候鳳山也嬾法兄啟

黃檗林中奇一枝之獨秀碧梧岡上異丹鳳之高棲
在處稱尊隨方作主恭惟座下白拈再世瞌睡重來
酬忍痛于當年結深冤于此日喝走雷霆普使群機
頓赴棒行殺活直教千眼齊開誠萬古之津梁實今
時之龜鑑也某質愧大蟲空負食牛之氣誼同擇木
喜聽朝陽之鳴此際難分身而作化外之賓希賜不
動步而賀塵中之主遙空合爪不盡瞻依。

** 候岱山時學法兄啟

南山起雷北岱興雲布雨金毛出窟野狐飲氣吞聲
遇緣即宗隨處作主恭惟座下佛祖爪牙人天眼目
佩單傳正印用格外玄機赤體挂紅霞而橫吞碧海
空拳拈白棒而直打青天龍象窺影以奔騰狸牯望
風以𨁝跳慈威廣攝慧澤均霑愧某傳枝弱羽無力
高飛羨師離乳狻猊尤親返擲白紙三張窮谷難逢
秋鴈丹心一片傳郵賴有春風不盡巖瞻伏祈淵照。

** 復崇福諸檀越啟

以人弘道洵檀越之誠心為法荷擔亦山野之本願
因緣際會當赴時宜恭惟列位老居士德布大方名
欽兩國入不二之門興崇百福闡單傳之旨用祝萬
年五島千峰既點頭以相待莖蘆隻棒遂放意以前
來共明本地風光了此現成公案伏冀固金湯於彼
岸永護津梁摧鐵壁于少林共看爛熳荒函覆勒端
謝不恭。

** 復高弢二法姪啟

同出雙林之家總為一大事直登萬福之奧豈是小
因緣重託堪承克紹有賴法姪二禪師英姿逸群道
韻拔類孫承天下古佛父事世出猊王誠法苑之光
華吾門之龍象也愧叔年近知非道敢自是第入鄉
隨俗法地莫動一毫許我覲師倦足直輕千里喜值
杲勤分半座紅添濟檗錦同堂共樂泰和之天團笑
話月之會。

** 復陳林郭薛諸縉紳王林夏蔡諸孝廉啟

五音洞裏奏宮商千山起舞無影枝頭懸日月古剎
重光輝鋪大地黃金籟響一聲天外苟非明眼曷賞
此音恭惟諸位縉紳老先生列位檀護大居士在廟
廊則作生民之寄居艸埜重為鄉里之光今者不忘
法護放出缾中鵝子仍復推重山野呼來壁上高僧
闡七佛前不傳心宗共明正印決千七外未盡公案
嗣續真燈誠法苑之裴蘇儒林之陸李也遙接雲箋
恍如對玉兼蒙佳貺益重深慚每念水木本源遊子
敢忘桑梓之地雪檉掃地丈夫能無扶植之思第事
有不可期緣所莫能遏承豐主以不次之知遇重款
開山諒高明以無外之大觀暫寬卓錫伏望扶起祖
庭藉金湯而各出隻手延禧家國冀玉帶以永鎮山
門佛法托在王臣主賓貴乎終始方命刻下道晤待
時肅此八行謝復不盡。

** 復豐主暨法雲上座請啟

福地坦平喜有金沙嚴飾法門廣博全憑雲棟撐持
一會新開付囑猶在恭承豐主源忠真大檀越暨大
德法雲上座趙王轉位興化再來具正信於未遇之
前竭至誠于道契之後所謂如鏡照鏡以心印心者
也但山埜非世出之材賴法檀具鼎豎之力寶所包
容萬指香幢高接千層盛舉希逢因緣有在伏願紹
續佛祖慧命永固金湯共了大事因緣用補至化大
海迴瀾龍護法萬松插漢鶴宜家欣從台命行道以
答。

** 復開堂請啟

恭惟大檀越元勳世德仁勇溫恭制令出言動合至
道苟非夙具正因斷不能如是正信者也昨承延卓
錫推廣佛法於東流今復命開堂欲導國人於至善
總不為自巳福田所謂大人具大見耳第愧山野道
行荒疏既荷大法于當興之日仰答顧命於切至之
誠敢藉金湯重撾鐵鼓宣揚國典永祚山靈上座脫
穎機先天生俊骨明宗句外聖養前胎自非夙記重
來鮮能全身擔荷愧山僧涼德輶毛當深壁隱何明
明眼拉出畫堂承闡濟北之宗風勉振江西之祖令
舉唱雖無雪曲知音賴有雲門鍼缽相投一燈有托
法輪恆轉邦國昌隆。

* 疏

化媽祖殿疏

山為祝聖而開寺由祈福以建法檀久藉栴檀繞作
福須還有福人今也祠宇年深宜乎重新修理茲緣
勸疏敢贊偈言。

「　媽祖伽藍會一家神功佛德蔭河沙福田請下金剛種一度春來一度花」


即非禪師全錄卷之十六
門人明洞性安性節明覺明幢仝編

* 詩偈

** 祝黃檗和尚半百

「　黃檗三三潭潭潭老龍窟復有二六峰峰峰高突兀潭潭澈師心峰峰肖師骨骨瘦貌崚嶒地天藉一撐心空含萬象不覺四時行早梅記師誕古柏記師庚眾以長生祝愚獨壽無生」


** 次韻題曹能始先生石倉園

「　千古此林墟直留高士居門扃非謝客艇設不為魚道骨鶴清曠宦心水澹如一閒天所與遊戲出三餘」


** 登武夷

「　峰巒結構若成文展怪藏奇曲曲分百里尋來將罷楫數朝行處只看雲谿迴水亦追隨倦谷嚮山能應答勤不覺舉頭青漢外停笻吾欲對天云」


** 遊九鯉同方道人蔣居士

「　倦足移時懶出遊偶尋高隱憩丹丘浮沈世界胸中盡變幻煙霞眼底收半壑深藏三夏冷千峰倒瀉一湖秋地鄰碧漢疑無路閣俯寒流欲認舟古木閒花昏異卉漁郎樵父亦仙流不知九子腸何熱還把人間事應酬」


** 樹不出園(在泉州承天寺三奇之一)

「　翠盍擎雲漢恩沾雨露深貪根能自斷寧似躍爐金」


** 訪謝寓中詩伯

「　高士多清致惟於俗不宜閒門深巷僻矮屋半城欺眼既青如許頭方白幾時一譚猶宿契無愧識君遲」


** 送盛未中客行

「　促途兼夜發山色暗中分馬首銜明月客心似白雲腰間防失劍市上急收文素識君遊志因之致別云」


** 遊福廬同化門廣陵二師伯

「　奇峰看欲了何處是叢林再入三天迥唯從一徑陰泉郵疏竹遠洞鎖落花深四壁餘清梵猶聞空籟音」


** 憩靈巖般若臺

「　江山同面目客子自移情地本因人重巖曾借寺名苔陰粘暑氣樹晚起涼聲般若熾然說何人聽得清」


** 再宿瑞巖值曾弗人孝廉坐雨

「　偶寄勞生足相逢若有期譚深皆舊事別久恍新知半榻憐秋去殘燈聽雨宜山窗重宿處轉憶月明時」


** 嵐峰看梅

「　嵐深塢莫辨步自香中入流水引孤笻斜枝牽短襲花明月肯歸地春先及十里瓊瑤堆羅浮差可匹」


** 西谿遠眺次敖艮夫韻

「　閒餘來訪友引路者疏鐘寺僻依深澗城高隱半峰聽鶯停綠柳選石憩青松極目千山際春陰薄幾重」


** 遊靈石仝石石林林文若石不耕諸居士分韻

「　石靈何必問所貴主賓閒數里未逢寺疏鐘巳出山步緣峰影入路趁谿聲還窮盡源頭處前林月一灣」


** 重逢林子鶴居士于來青閣隨即言別

「　前度相逢處滄江看落霞又同登水閣空憶去年花身世渾無我逢迎似有家不堪聚散易語盡即天涯」


** 同山人陳希孟道士許宗藻葉園乘涼

「　度暑將何適斯園可足淹憑欄看鳥倦坐石喜松兼果熟風中墜池平雨後添俱為方外客疏懶未須嫌」


** 登福山訪竺上人同林青嶼吳石也俞尚友吳
載白陳君藻劉維及諸同社分得祿字

「　蔬水道人祿安靜道人福斯二奚足云所貴在幽獨地僻夏先秋山空雲補屋貝書白社吟持返瀑前讀」


** 訊夏獅巖孝廉病

「　默然對顏色深知得病因功難專藥石累貴脫心身日月邁須惜林園閒可親經時疏問候荔子又當新」


** 聽權上人琴

「　置身燈影外兀坐對桐君靜入宵何許調來秋幾分不禁迦葉舞如聽伯牙云萬籟空中落群峰倒卓聞」


** 再過林魯充文學竹笑齋

「　蓄意在相見意滿莫能言郤笑潭頭月又攜入竹軒庭閒留曙夢詩苦妒秋魂活句如何舉風高葉打門」


** 南亭夜坐同盤師叔

「　凄清非不寐霜月半江亭忽爾披神爽於焉得語靈舟居燈炙岸水宿鳥疑形堪慨長橋客車聲尚未停」


** 雨宿梅灣

「　細雨能當戶瀟瀟鬥竹爐高吟通靜夜短睡憶危途艸暗蟲聲切燈寒樹影孤窗前梅溼重香氣不曾無」


** 途次

「　去去望奚極行行曠客情平原迷雨雪古道入山城野店前村暮荒煙幾處明浮生無定跡何必計行程」


** 雲峰訪友

「　不識幽棲處樵翁引客勤寺無二八里路入萬重雲山勢迷能辨溪聲近不聞攜來滄海月獨與主人分」


** 過龍峰訪碧禪宿次黃檗和尚韻

「　渡江未暇駕崔鬼且向千峰掃浪堆鹿下巖前迎杖錫龍歸缽底待雲雷遮頭碧樹參天合襯足黃花潑地開凡聖兩頭都坐斷從教古路沒人來」


** 偶成

「　春寒芹蕨未抽芽客至敲煙煮浪花隔寺斜陽僧定起數聲山磬落人家」


** 贈市隱長老

「　誰似塵中主俗緣最懶刪境忘喧寂擾慮絕是非閒遁世原無地居心即有山寧如泉石者竟歲揜雙關」


** 訪林振學居士一枝處

「　相逢何必早所貴在知音方外交雖淺詩中識巳深
地曾擎缽至閣始看花臨何日過山寺遲君沒線琴」


** 再謁鼓山永和尚

「　千里尋師不憚遙山雲海月一肩挑重來請益無餘說依舊雙眸對碧霄」


** 題喝水巖

「　晏師棲息處豈礙水鳴幽怪出人間去因之喝倒流」


** 西禪掛蘿亭懷古

「　四座炎威不敢侵綠蘿青鎖畫成陰毫端易吸西江水難寫先人一片心」


** 雲門訪惺師叔不值

「　斜街盡處即孤村幾片閒雲為掩門入室謾云誰是主黃花解笑鳥能言」


** 過重光寺訪彌師兄次壁間韻

「　郭外漁家湖上山幽添一寺在中間時尋竹隱停舟至日愛松門對雨關客思清兼秋氣肅禪心澹與水流閒主人解給廬陵價詩債何妨獨自還」


** 登名山紫頂訪際雲師兄

「　山不名為累何妨客作緣一身輕眾鳥短策破層煙路隱如遊夢行高若在天斜陽何處寺鐘磬白雲邊」


** 重光寺夜坐懷林勺園居士

「　衲冷夢新足燈殘鐘未移佛雲千個竹貯月兩方池茶熟頻呼趙詩成每憶支西灣亭此際想亦捲簾帷」


** 林無念孝廉見訪

「　半白重相見恍然如隔生所譚皆夢事得句盡秋聲艸短憎髯禿谿光照膽明於公天不負林壑且藏名」


** 宿半山樓同希遷師弟

「　樹下看殘局登山懶到頭且隨今夕計未暇為朝謀鳥夢出花路荷香上水樓少焉江月白一嘯碧天秋」


** 補山九日次祇師叔韻

「　傷時慵出戶姑作補山遊風雨遮重九黃花惜好秋」


** 甲申五月十三日書事

「　世態如棋局轉乖新符莫換我癡獃恩沾水土難為答剩朵青山好活埋」


** 哭　崇禎帝

「　天崩地陷民無主萬竅怒號鬼亦哀大寶花闌歸本位還期果熟下生來」


** 是年三月十九日逆暴犯闕　崇禎帝投繯煤
山惟司禮大監王之心跟隨跪帝膝前引帶
扼脰同死數日後葬於田貴妃墓之斜獨襄
城伯李國楨一人往送國楨隨自殺

「　由來版蕩見忠臣急難寧無魚水親手種御桃三萬實其中兩個見全仁」


** 崇禎帝殯於東華門側覆以蓬廠莫有敢往哭
者惟二沙門在傍誦經長伴帝柩

「　舉國皆悲痛何人竭股肱始終無象主獨許兩閒僧」


** 惠安伯張慶臻盡散家財於親戚致酒團飲四
面積薪全家共焚

「　大地化為點雪爐煙消星月印平湖一團正氣知難掬野衲並將詩句圖」


** 有樵夫負薪至橋上聞帝蒙難大哭赴水

「　忽聞闖賊犯天庭大義還他艸莽臣寵辱不驚能取義一時感盡讀書人」


** 時有賣菜者忽見　崇禎帝柩跪號樞前觸首
死義

「　放下雙籃子全身荷大綱滿城桃李艷爭及菜花香」


** 輓黃侍御海岸居士(有序)

乙酉六月大兵渡江文武官員皆逸散惟黃侍御
榜其門曰大明忠臣黃端伯誓不降有司執之不
屈下獄別家人偈曰義士不憂死忠臣豈愛生只
留方寸赤千古放光明八月臨法場說偈曰四大
原無我銷歸烈燄中紅爐煙冷處遍地起清風乃
引頸就戮噫貪生怖死人之常情惟至人悟其本
不生雖生而無所愛達其未嘗滅雖死而無所畏
故於生死之際自見平日操存居士其人乎國危
致命殺身成仁誠無愧於人臣之義抑徵生平學
道之驗人皆痛悼而追慕之然予觀居士早年曾
升壽昌經和尚之堂晚人天童悟老祖之室其造
道立言足以垂範後世豈特忠烈而已哉遙空合
掌弔以偈曰。

「　氣節凌霜雪丹心貫日紅孤光鎔鐵壁隻影出銀籠澤被雙親外道成一念中大明不可睹下載仰清風」


** 福州胡指揮聞大兵入城肅衣冠望東北拜
君親竟南面危坐服毒自盡身不傾斜大兵
見之設祭羅拜而出

「　天傾隻手力難支一盞鴆醪萬姓悲世祿恩深酬一死此生應不愧鬚眉」


** 福清林貢士存髮殉節問左右曰此何處答曰
先帝朝也曰寧死於朝不死於市有司義而許
焉端坐受鉞噫林君與能原始及終而得夫
朝聞夕死之實無愧于達儒者也偈以奉輓

「　散場傀儡又登場何似先生道自強死不離朝全節義生留綠髮補綱常」


** 余狀元赴水死

「　吞吐西江誇獨步橫身北闕稱全人九原若遇文丞相把手陽山訪逸民」


** 省母借某寺度歲有感賦白雲吟

「　莫怪寒雲嬾度關為溫親舍倦飛還新春自去為霖雨不待天風送出山」


** 方丈看菊次堂頭和尚韻

「　竟日籬頭抱獨芳多情移爾入雲房由來隱逸非凡
類謾說花中別有王」


** 松濤

「　梢頭鼓浪逐風成響近松門若有情幾認半崖看雨色長疑一路入谿聲秋深似浣千山淨夜永還搖眾鳥驚太古無絃聽自好勿勞調入韻中清」


** 林僩士計部寄惠箑頭并題三天門佳作賦謝

「　未即修書答戀戀何當寄我以詩扇滿填乃紀天門遊山僧如讀廬峰傳杜腸王腕清且新擬議行雲及掣電禪餘展對茗香中只此見山兼見面」


** 戊子二月還融城省老母危病有感時事寄檗
山諸同參

「　刀兵劍戟亂縱橫鬼哭狐啼欲近城回想山中仙一國世途一日百千生」


** 三月義師稍靖郭兵圍城兵退諸親眷賁舍慰
諭口占答謝

「　山僧豈惜一孤身為念城中萬戶人萬戶多生積善慶保城活我老娘親」


** 戊子五月省慈還山承檀越乾菴陳太參及同
社俞尚友陳君藻二孝廉林魯充吳石也龔
憲甫翁允釐林聞克葉子暄諸文學王從周
魏震生石不耕余希文許宗藻陳希孟敖艮
夫諸逸士釋獨光良偉二禪士枉賜瑤章敬
賦酬謝(有引)

衲自學禪竊以究竟為巳憂聞譽非所求也愧道
業未成弗能助孀慈發明大事邇者耋痾日篤百
計難瘞猥圖幻軀報荷佛天護持獲酬萬一方外
交諸公議行旌舉衲堅請止復寵以詩則又曷取
夫人子一身原為父母生合為父母捨即捨千百
身供養亦本分事其可因此以為名耶雖然旌名
也詩亦名也所願偕文字緣結般若因俾世世生
生恒為道侶庶古文暢當不岐予志云耳。

「　慚將心血壽坤元出世何曾解報恩大地為肝誠不貴恒沙轉佛道方尊虛名久作漚花見庸行胡當珠玉論無德堪酬諸孝友總期當下洞根源」


** 喜繼禪弟入山結夏并答林青嶼吳石也俞尚
友劉儒孝吳載日王大允諸居士見懷

「　黃檗山中結保社新荷古柳爭春夏天親錫自補山來恰似翁翁入場舍逢予意滿語難裁郵示贈詩兼寄懷且喜舉篇對顏色掀翻句裏見高才高才喉舌蹲李杜筆尖瀟灑欺顛素鏤冰琢雪吐虹霓黃絹一時題幼婦欲報佳章擬效顰儂家醜態恐驚人清風不往孤明月伸紙濡毫任率真山僧弄筆荷鋤似信手胡揮無一字有無不作文字觀聊以翰墨為遊戲狂吟不盡紙無餘總托薰風訊起居弟兄漱瀑空山裏秋色猶遲策蹇驢」


** 送林位中居士還徑江

「　破夏登山又出山也知高士避名難峰頭怪石題日閒雲袖欲殘秋竹還期張豸入夜濤暫約孟外看毘耶丈室誰云窄得意忘懷天地寬」


** 步老人小谿十吟(有引)

寺右一谿林巒映帶如畫堂頭老人常息影其間
石几艸茵或興盡遲歸而竟日忘去斯時也長夏
如秋濃陰鎖綠清風不呼自至萬物敷獻盈前老
人極一時之樂放懷高詠將山色溪聲收拾筆底
予小子輩不禁忍俊賡步詠歸抑不知為樵歌牧
曲聊以紀勝云。

「　片石谿邊隱几松陰宛坐茅堂一笑清風兩袖何如殿閣微涼」


「　谿自無心大小人猶差別難忘萬派聲歸巨海一輪涌出榑桑」


「　風送落花片片時隨流水茫茫閒殺忘機野鳥飛來聚立人傍」


「　長夏頻頻宴坐禪心印破谿光一幅風柯月渚圖書發自天藏」


「　水邊林下佳趣時節浪為播揚雪去百川禮樂春來大地文章」


「　論交竹君梅友得趣山高水長渴飲源頭一滴飽傾滄海汪洋」


「　性躁掀翻地軸言奇鑿破天荒谿翁勿笑迂闊大冶鑄成一狂」


「　潭頭爛煮秋色石上安排白雲只可山僧怡悅奚堪野客平分」


「　梵僧自渡何往砍脛句子尚存翁仲聞之怖走雙靴蹋破無跟」


「　洞山睹影忘跡悟達澆瘡絕痕笑我閒呼月出千秋爍破迷昏」


** 過斂石修落髮師塔落成喜雨

「　半百危途十往還師資義重敢辭艱蒼天憐我奔勞甚一簣功成雨到山」


** 同熙錫叔祖登石竹山訪隱者不遇

「　躡磴攀蘿上翠微到門惟見鹿巡扉山能作主留歸客天外孤雲亦嬾飛」


** 同周崧菴居士聖蹟寺夜坐

「　大隱孤城裏人煙一寺分經時不作客此夜喜同君樹老烏棲獨窗虛月入群疏鐘聞未了譚破半山雲」


** 同汝欽叔宿阬田

「　潮鷲客夢明月墮衣襟不踏利名路焉知丘壑心」


** 送古樵禪士之潮州

「　千里溪山一片心秋高好去聽潮音知君不負梅花約歸路芒鞋踏雪深」


** 贈清禪宿六旬

「　殑伽沙劫一彈指耳順春秋奚足紀覷破父母未生前虛空壽量莫能比惟公有之獨不然晝夜百八無終始門對榑桑看日生山環萬石常礪齒聖凡把斷不通津鬧市山林渾彼此今朝花甲又重新嵩祝梅花香雪裏慚予無物可輸誠聊寫閒言為法喜或遇揚清激濁人不妨讀作高僧史」


** 贈良守禪宿次本師韻

「　笑子狂念不知休一口吞殘百萬州此日欲同君結伴自憐車破覓無牛」


** 送同參還豫章次留別韻

「　甘苦同嘗誼所關云歸安得色無難此行吸盡西江水留取寒潭照肺肝」


** 庚寅孟夏同鄭漢奉陳乾菴夏龍岡林月樵諸
居士擇木堂夜坐

「　白社皆知己宗雷輩最賢選山猶選史譚劍亦譚禪楊借無根樹茶烹不老泉挑殘潭底月驚起臥龍眠」


** 送林部夫士筌叔姪回徑江

「　月印層樓葉打窗為憐秋色返鰲江知君此去逢陶令文鬼詩魔醉裏降」


** 鄭如水尚書題扇頭機緣見惠賦謝

「　仁風遠被到山林世上炎涼那得侵野衲生平憐白璧宰官道誼壓黃金當陽展落千峰影信手揮來萬壑音每讀機緣如晤對幾回忘郤獨開襟」


** 題林孔碩侍御小景示曉天禪人

「　渾淪一氣筆中分濃抹山川薄染雲摩詰潑將半幅墨山僧快睹一篇文文章滿紙人難讀化作寒流洗心目若能覷破一毫頭玉樓不換黃金屋」


** 題林京西余希文二居士所惠小楷

「　文人道自難臨事畏輕薄作書熟且閒點筆不苟落
精神之所鍾混沌如未鑒平視二君書後世擬無作君書自若人無能註一腳」


** 送僧參獅巖法兄兼寄

「　古檗林中懶種杉只緣鍼芥在獅巖數行附訊關中主鴈字雲箋不拜函」


** 次王仲數居士留別韻

「　道心千里共歸路莫辭艱上林春色好爭待雪中看」


** 送虛白法兄高隱

「　路將千里窅步闊青山小動足若行雲高棲同宿鳥機鋒電裏圓詩債夢中了黃檗九淵潭誰憐秋月皎」


** 贈獨光禪士

「　凡聖都來輥一團如君明眼似難瞞誰云三尺面前暗腦後神光萬里寒」


** 贈獨神禪士(明孝廉脫白黃檗職夜巡)

「　不願選官來選佛當仁豈肯讓丹霞日中打破三更鼓大地山河獨步跨」


** 題偉上人扇頭

「　汾陽扇子足風涼塵土奚堪為𥳽揚究竟本無元字腳兔毫未染巳全彰」


** 送友還長沙

「　潭頭月色正秋妍無那孤雲入楚天六十烏藤如蒿拂重來豈惜路三千」


** 烜上人乞偈壽母

「　忽聞蘭水長新荷僧子求詩壽道婆報德不須閒學解勸娘參取活彌陀」


** 恭次堂頭老人病起韻志喜

「　捏住閻浮作一丘法身示疾願難周重移北斗眉掛再放西江舌上流山解醫人青不了花能戀主笑無休謾云骨瘦如臞石一喝收回大地秋」


** 紀春次獨往子韻

「　春風來谷口掃郤靄冥冥日煦千林暖天開萬象醒新桃欺雪老古柳學松青鼓角催年急堯歌何處聽」


** 紙炮

「　千重無縫罅一竅甚分明眨眼電光裏空中霹靂聲」


** 堂頭老人捐地葬希聲錢相國

「　願力存千古乾坤屬一人惟餘坐具地分取葬孤臣」


** 葉枝南太史為錢公營葬

「　太史惜幽芳親埋漢國寶味茲仁者心日月不能老」


** 甲午冬錢公安葬檗山詩以弔之

「　世界仗君作主張奚堪攃手入僊鄉玄心俠膽安何處耿耿忠魂爭日光」


「　玉骨深埋檗苑東前身想必是裴公可無清奠表清節推出九潭十二峰」


** 題姚震咸居士覺夢緣起

「　夢破覺斯圓盤珠無滯礙業酬高士緣禪了道人債挂劍兩眉春吞江一口快為君寫寱言不覺動天籟」


** 同汝讀叔補山夜坐

「　窗前梅數點鼓角月三更入此觀音理風雷舌上生」


** 中秋同慧門木菴二法兄獅巖坐月刻韻

「　為憐秋色正況此弟兄同引到天心月呼來谷口風獅崖頻踞地虯樹欲騰空不覺山將曉金烏海上紅」


** 示雲樊弟

「　儒釋半肩荷負迸開火裏曇花入處只消一唯更須坐斷三車」


** 示峽山劍文上人

「　聰明賣盡學癡獃買得青山甘活埋平地陷人無數萬莫教自負棟樑材」


** 之石井掃父母塔

「　亡牛喫苜猶忍笑翻成哭白雲滿空山我心不可掬」


** 贈法華靜主

「　芒鞋踏斷買山家短钁頭邊轉法華信手胡揮渾大用還君斬艸驗龍蛇」


** 詠九潭瀑布

「　倒瀉晶缾天際流為霖為雨不知秋眾生熱惱都消盡一片婆心未肯休」


** 恭讀　神宗顯皇帝賜藏聖諭暨瞻相國葉文
忠公檀越銅像有感

「　煌煌天語宿生身俱是靈山會裏人法海無涯恩獨霮萬年留供舊君臣」


** 題師祖費老和尚壽塔

「　虛空撞破出頭來好與生擒特地埋無限春光攔不住徒勞緣影瑣瑤臺」


** 拜中天師太塔

「　潭北湘南樣不差紫雲常露角袈裟吾翁面目依然在黃檗鬧開萬樹花」


** 同慧門法兄觀梅

「　天肯付晴日招遊高士鄉飛來雙袖雪踏碎幾林霜銕幹扶松瘦瓊葩照水光此間初破玉大地已聞香」


** 詠黃檗十二峰(併序)

吾邑黃檗為八閩祖庭之冠乃遠祖斷際運和尚
家山初出世處後行道江表思睠故山九潭十二
峰形勝在在以黃檗名之繇茲山昉也座下龍象
三千傑出臨濟大豎黃檗宗旨道播諸方故諸方
皆稱黃檗兒孫良有以也寺興於唐盛於宋微於
元重興於明萬曆中邑檀越相國葉文忠公以中
天祖梵行聞於朝　神宗顯皇帝特敕藏賜紫叢
林田是彌新至崇禎三年庚午春敦請天童密老
和尚蒞此開法八百年堂堂容儀再現山中未幾
還吳徑山費師翁繼之放出白拈手腳擒縱猊兕
三載卸擔本師隱老人荷焉紫羅帳外攃郤真珠
寶殿龍樓重重幻出三代傳器今古一時過現大
地無二黃檗矣余活埋山中十載被老人推出拋
向雪峰輥過聖壽大本難忘猶嬰於乳一座黃檗
恒蘊諸一念中繇此一念露出二六峰三三潭本
來面目直令智仁之士咸趍萬福堂奧而共暢本
懷其有見山不是山見水不是水者吾恐運祖猶
未肯點頭在。

*** 寶峰(雲根積翠如眾寶聚居紫微上)

「　形山啟自檗山翁鎮國之名今古通富貴潑天無取捨大家都在寶林中」


*** 屏嶂(連峰若屏障在寺之右叢林壯觀)

「　古殿玲瓏無內外何勞數幅列山眉虛空界破成雙片露出瞿曇鐵面皮」


*** 紫微(形肖北垣萬峰拱之居寺之北)

「　紫宸瑞應燦雲端元氣英華結一團萬點青蠃咸北拱獨餘古剎面南看」


*** 獅子(天壯形勢儼然踞地金毛與爐峰對峙為本寺捍門)

「　出窟金毛孰敢儔長將日月戲為毬有時忽震風雷舌一吼聲聞億萬州」


*** 香爐(秀圓卓起間氣所鍾居吉祥之東乃寺之華表)

「　坤維鑄就博山形千尺寒灰一點明沒竅蒺藜輕一剔香雲遍覆九重城」


*** 佛座(高將千仞顱膝自然若大佛據座為寺前案)

「　示現峰頭展化權右肩偏袒髻蠃圓若非具透頂門眼千丈舍那見不全」


*** 羅漢(拔出眾岑宛如應供居天柱上)

「　寸絲不掛若癡憨三界翻為一小菴坐久那知天地老禪心竟日照寒潭」


*** 缽盂(狀以應量器居羅漢前)

「　誰將應器托虛空半貯寒煙半貯風想是老僧收拾
嬾長年安置白雲中」


*** 天柱(卓然獨挺直插雲霄在羅漢右)

「　壁立千霄一橛禪虛空撐住到驢年欲期放下功成日覷破陰陽未兆前」


*** 五雲(疊巘有五瑞氣成雲日光射之爛然五色在報雨上)

「　疊嶂層巒競出頭瑞光化作慶雲浮由來五色令人瞶大地山僧一隻眸」


*** 報雨(天將雨每先起雲林木震動農人以之上陰晴焉聯五雲)

「　舌捲風松谷放喉機先一著解農愁不傳直指西來意試問如何舉話頭」


*** 吉祥(本寺朝案祥光不時呈現于上因名)

「　峰不求名名自揚國家藉爾示禎祥奴驅萬象齊嵩祝　帝道遐齡祖道昌」


** 宿斂石

「　清夜理幽獨柴門莫上關聲香來不息形影靜偏閒溪色一簾月雲光四面山鶯花能戀主未肯逐春還」


** 題斂石五音洞(洞懸五乳乳具五音以石扣之響答山谷)

「　壁立峰如削穴垂五乳長希聲人不識別自有宮商」


** 讀葉相國題龍潭石壁詩

「　鐵帚掃破壁毫光高萬尋雲雷收不得時倩老龍吟」


** 題葉相國假山

「　多年成結搆石積總非頑後樂為天下完名在世間堂中同綠埜屋裏有青山憶昔方童稚晨昏學禮還」


** 橋梅次無得法兄韻

「　寒芳如有待獨立石橋間倒影非因月浮香欲上山留將霜雪質直與水雲閒穿盡行人鼻春風未許攀」


** 鳥至

「　好鳥忙春事聲聲不肯閒棲分高樹遍語演一音還罵雨遲新綠催花過幾山象耕如汝見當必為耘刪」


** 屈竹

「　猗猗將數尺蓄勢若龍蟠久鬱煙霜裏曾經剪伐殘葉疏聲亦瘦節勁影猶寒不改當年綠群芳似較難」


** 孤石

「　片石誠如嬾悠然好共棲禪餘宜作枕吟罷可留題骨瘦何曾異心貞自與齊雲深難盍覆苔蘚豈能迷」


** 甕雲

「　一罈留幻質出入自無心別作乾坤小猶藏洞壑深孤應忘侶伴滯豈惜浮沈隨處堪為主舊峰未可尋」


** 晨鐘

「　洪音纔動處蕩滉覺群靈每送春秋老頻呼天地醒霜林過有跡曙月照無形空外從來去千峰不敢󱯝」


** 寄南山法叔亙和尚

「　滿懷欲寫也之乎落筆依然隻字無猶恐凍儂多怪笑一張白紙太糊塗」


** 題梅花紙帳

「　素繭裁成一片雲秋亦能陰冬亦炙清霄獨影臥其中伴我梅魂兼月魄冷夢驚翻霜半席一笑能令天地白堪嘆人間睡正甜流光誰向暗中惜」


即非禪師全錄卷之十七
門人明洞性安性節明覺明幢仝編

* 詩偈

** 辛卯夏上雪峰示聖木諸子

「　久負山靈約而今始得酬孤笻雲外至萬象座中收花好能經夏林寒不待秋相隨獅子子忙殺兩三毬」


** 寄贈陳乾菴參藩六十壽

「　君親恩已答花甲不知重紗帽挂林麓荔衣課子童庭芳竇老桂徑節陶公松貧鶴無嵩祝移來雪數峰」


** 詠殘梅次石門法兄韻

「　鐵幹瓊枝綴綠芽風光占斷不須賒餘香已結先春果數點猶開隔歲花徹骨精神嬴雪月通身富貴臥雲霞弟兄桃李朋松竹萬壑千峰總一家」


** 先妣方老孺人坐化於壬辰年二月八日子時
計至研淚書感

「　八十餘年一夢中夢中恩愛醒來空從今孝道伸何處淚染山花照雪紅」


「　蔬食孀居三十載晚年念佛若恒沙臨行坐斷涅槃海孫子爭看坐一花」


** 放生

「　悲懽對眾命生死只須臾物我本同體悟迷分兩塗善機人固有受樂汝寧無故國翻身是勿疑歸處殊」


** 贈宏機居士

「　方外衲交多無如白也豪雲雷生齒頰落筆走風濤」


** 雪蜂廿四詠(并序)

古德云居山先見道見道自忘山余自黃檗林中
打失雙睛隱此古雪峰頭方及兩載不但忘山亦
忘其道矣壬辰春憂居丈室枯坐無聊擬尋天巧
以慰孤哀大似貧兒反思舊債仍眨開隻眼還舊
日青山因人遊戲三昧次第胡抹一上夫珠玉其
林琉璃其苑雪峰之富貴堪誇象王而窟獅子而
人毬堂之家風再振豎起雲梯一任竿頭闊步踢
翻象骨免教索價驚群望州亭眼空世界何妨萬
松關眉拂雲霄無字碑遍體文章爭如摩香石沒
點氣息文殊向古鏡藏身難逃智眼羅漢聞卓錫
出定賣弄圓通應潮泉吐吞四大海累他彌勒肚
脹穿金鰲橋倒跨五須彌笑彼虛空腰壓斷陟雪
嶠以屺瞻枯木樓前忘醮月喜藍田而雨足放生
池畔看龍眠憩一洞猶在半山黑白未分時恰好
和盤翻郤歷化城而還寶所銀山壁立處不勞彈
指頓開半旬以杖屨轉法輪一時借翰墨為佛事
結殊勝緣於五濁界內即文字禪於無說門頭庶
幾言外知音暨與雪峰相見雖然莫將鐘響誤作
龍吟。

*** 雪峰山(山以積雪得名初為藍長者家焉後捨為寺兼施田百頃延義存和尚居之仍
命次子薙染為侍者唐乾符間　僖宗皇帝兩嘉法檀賜存和尚法號曰真覺大師併金
襴袈裟又敕封檀越主藍文鄉為威武節度使明護侯王敕封其次子為慈悲尊者迄今
八百餘載廟祀肖像凜然生氣蒸嘗無斁其賢裔遠孫振振繩繩皆當今時彥梵行儒風
一門踵接)

「　雪崛閩南稱第一名聞　天子動王侯銀山鐵壁重包裏竟歲雲中突出頭」


*** 寶所亭(唐景福元年閩越王迎師入內說法三次得錢一伯萬鼎建梵剎堂舍千百餘
間莊嚴畢備迨明洪武初屋老圯傾值潔菴映禪師者欽選住當山又中興焉亭立寺前
寺稱寶所)

「　瓊樓寶殿敞虛空截斷千差一路通棒下掀翻無盡藏當頭點出玉玲瓏」


*** 三毬堂(真覺大師常置銕木石三毬子法堂上一日陞座輥出木毬玄沙捉安舊處後
人因而名堂銕毬紫衣殉葬木石二毬猶存)

「　拋下摩醯三隻眼謝郎捉敗置千秋等閒拈出舊公案萬指堂中輥未休」


*** 蘸月池(天啟間曹能始總憲捐金重關以補舊勝池對山門廣十畝)

「　一池秋水鑑光開湛碧無心月自來夜半雲囊光影盡紅輪雪曉又投胎」


*** 放生池(閩王命工開關恒縱羽鱗于此池約萬工)

「　鑿冰廣作魚龍家物我空時放亦賒佛號一聲通水國含靈𨁝跳上蓮花」


*** 枯木菴(原一巨木凡十餘圍外嵌內枵枝幹雖盡而根本不朽峨然若龕昔真覺禪師
常宴坐其中閩王結廬覆之今有像儼然)

「　為法樹王捨蘊空存師千載定其中曾憑三昧無心力不屬陰陽造化功」


*** 金鰲橋(在枯木樓前樹陰足以蔽日寒流可以照膽)

「　金鱗透網吐虹霓雪裏橫眠不記時好是脊梁生鐵鑄截流補巘度驢兒」


*** 龍眠坊(昔龍宿此而得名)

「　掀翻大地作滄溟六出花中睡未醒曾向瞿曇披一縷遮天金翅覓無形」


*** 雪嶠路(四方共由之道)

「　千盤古道砌瑤瓊簇簇谿山競送迎為勸未歸中路客倚門慈母暗雙睛」


*** 萬松關(萬松不可復問僅餘寺前數十株大十餘圍夾徑行立上摩霄漢蔭衛叢林皆
國師閩王手植為三門景致千古榜樣)

「　挺雪關春忘歲月傾江倒海總閒閒濤聲亂捲雲中去瘦影從來不出山」


*** 象骨峰(唐時獲象骨故名)

「　自從象骨字危巔一樹瑤花一普賢信腳踢翻陳骨董管教鼻孔再遼天」


*** 卓錫泉(國師為解行人熱渴以杖卓之泉隨杖涌出至今泠泠)

「　石罅迸開錐卓痕尋流若個得窮源象峰一脈從茲出每送蛟龍過海門」


*** 無字碑(唐代時碑歲久什地雨琢霜磨篆文剝落為土所吞其字)

「　通身是字讀難成覷瞎大悲千眼睛五百頭陀扶不起至今高臥白雲平」


*** 望州亭(亭與一洞天為鄰望見福州鼓山遂名其亭舊傳望趙州而設非也予前詠曾
憑其說云為望趙州立此亭今懷雪老又重經二師面目歸何處兩岸孤峰相對青今攷
建亭之義因為改正甲午春志)

「　一抹微藍是福城亭亭獨立望何人吾今欲起唐千歲古雪峰頭話主賓」


*** 藍田莊(監文卿長者所施永為供佛膳僧福田味其存心涯天地不能老也)

「　藍老施田萬畝餘耕雲刈月樹莊居檀波法水長流接玉滿青田雪滿墟」


*** 化城亭(義取法華化城品近藍田)

「　陽燄霜花立化城無貪虛幻暢生平大家努力須前進瞥地風光亙日明」


*** 羅漢崖(苔容雪頂儼若僧伽面化城)

「　赤體冰枯沒寸絲錦霞天製贈伽黎春秋不涉忘三際日月從教挂兩眉」


*** 半山亭(寺左一里許沿小潤而上往來少憩之處)

「　破雪乘驢天外去撥雲挑日嶽邊來兩途欲到大休歇鞭策均須奮一回」


*** 一洞天(重岩飛出林杪而下視塵寰者一洞天也唐呂純陽曾此煉丹而去路接梯雲)

「　呂僊雖往道長存雪綴珠簾掩洞門世上幾更新日月壺中不改舊乾坤」


*** 摩香石(居半山亭之上屹立路傍通身穴竅以手摩之香氣襲襲從指尖出)

「　石緣手觸鼻聞香香氣非從石手彰內外中空空亦寂雪香流露塞洪荒」


*** 古鏡臺(片石如半月狀仰露兩頭豈非山靈有意顯無私之體朗寂照之用耶)

「　覿面菱花照雪開當陽打破示非臺分明一點難瞞處自有輝天鑒地來」


*** 文殊臺(叢綠中一巨石怪甚高丈餘廣可坐十餘人有大櫱木產于石上瑞枝如盍昔
曼殊大士出現于此)

「　玻璃臺上沒文殊碧綠堆中蹉過渠聖見凡情都掃郤全身出現只須臾」


*** 應潮泉(去寺東五里許攀崖跨磴凌其絕頂頂竅有泉冬夏不涸進退淺深真潮候無
差故名)

「　誰云潮汐協高原一竅能將海吐吞泉眼活如道眼活何妨消長應晨昏」


*** 梯雲嶺(舉頭天外跂足雲中外國邊疆視如指掌嶺通應潮)

「　為接人天離水泥亂雲堆裏駕瑤梯一超直到無階級萬壑千峰自放低」


** 行素居士見訪

「　君從何處帶秋來天半層樓隔水開眼底溪山收拾盡此行不負見予回」


** 壬辰除夕次韻

「　有約多時竟不來山堂八字待春開地罏種火燒殘竹鐵笛無腔吹落梅德愧古人懷洞濟詩題新卷寄宗雷榮枯閱盡逾而立虛費檀膏不計垓」


** 癸巳元旦用前韻

「　夢裏韶華去復來山河大地掌中開朝天幸免偎雲衲供佛新移鬥雪梅野老懽歌林若市虛空裂破炮如雷慚予無德資恩有一塵春風遍九垓」


** 韓府侯段將軍至山各以詩見贈依韻答之

「　天開銀世界端坐愧先賢無分英靈漢甘為解脫僊逢人方此日小隱已三年何幸光韜略共論物不遷」


** 新夏東林魯充詩伯

「　山景偏宜夏松陰漸可親晚花愁結子芳艸識留春地僻坐無暑雲閒笑有身問君動止意想必與時新」


** 仲秋吳漢光拱光兄弟相訪

「　古雪峰頭晤二蘇莫教忘郤舊西湖重來相見又三載沒底船兒踏轉無」


** 贈獨耀禪士次來韻

「　通身俠膽步騰騰笑破浮雲作上僧海外誰人憐獨醒峰頭有路待三登蒲齋供佛平分鳥蘿月當窗不假燈一片禪心秋共淡何妨雪屋冷於冰」


** 題浪公畫竹

「　此君能謝俗因之移半幅勁節掃紅雲豈容鸞鳳宿聲影自淵然煙光為之綠有時邀七賢閉戶猶山谷」


** 送白也師弟之武林次留別韻

「　問子之何處西湖好繫船無山春聽鳥有寺夜分禪竹杖橫挑月荷衣半染煙若逢王老宿莫說威音前」


** 詠燈花

「　幻蒂不從露長芳葩豈逐時新欲向誰家問種依然火裏藏春」


** 冬至示程秀才

「　打翻甲子滿盤差貍牯流年何處加無那一陽昨夜復暗傳春信到梅花」


** 題介石圖壽劉魯菴閣部七十

「　誰描一副擎天骨無限蒼生豁兩眉欲識古稀真面目須明文彩未彰時」


** 甲午孟秋送古石禪士請法還榑桑次本師韻

「　鐵船打就郤從今荷載獅王返少林兩岸孤峰描道骨一帆秋水照禪心潮高豈隔中原夢鴈遠能傳外國音莫笑浮杯吾不會大千攝聚一鋒鍼」


** 遲藍識之檀越不至

「　昨遊樹下得樵音為道招攜雪裏尋蘿逕不聞杖屐響幾回山半立雲深」


** 喜黃檗老人至榑桑開堂有懷

「　黃檗千枝秀少林五葉香無繇緘白紙看日上榑桑」


** 接榑桑國書

「　葉火煨黃獨無心讀紫章誰知千丈雪難掩一枝香」


** 詠雪獅子

「　遍體風光不假胎巖頭返擲雪中埋只緣貪戲榑桑日不覺爪牙特地開」


** 留別本寺諸弟姪東渡

「　野鶴高飛天外梅花破雪留人識得同風句子大千不隔微塵」


** 乙未孟春留別同門諸法兄

「　須彌半點塵大海一毛竅竅裏走飛帆日月塵外照不動萬里濤而涉榑桑嶠觀光非本懷天風吹別調何似老汾陽閉戶輕三詔杖履出重雲未免虛空笑」


** 留別宰官諸檀護

「　分付大唐佛法荷擔賴有裴龐應現此身彼國一輪月印千江」


** 留別同社諸士紳暨叔弟

「　保社何如白社賢雲中闢沼貯蒼天自慚野鶴棲無定又趁春風到日邊」


** 同思騰兄榕城第一峰晚眺

「　偶來高著眼蹋碎晚霞紅市火萬家月樓臺一笛風忘機于象外大隱亦山中及第人何處天衢路可通」


** 登太姥山同廓堂法叔

「　舉頭青漢外跂足白雲中帝姥知何在僊桃醉日紅」


** 遊西嶽一線天懷孺子居士

「　海角山牙斷復連別通線路接青天瞿耶竺國遲歸去令我長懷李謫僊」


** 靈峰紀異(乙未五月同善遇諸子寓福寧靈峰寺度夏值紫薇越十年方開牡丹六
月重開榴花八月再開寺主克敬同一雲請曰三芳再華比德之馨可徵行道其祥固無
疑矣不可無記因強至再書偈以示)

「　野衲無心到此三芳有意重開艸木皆存佛性汝曹不用疑猜」


** 中秋靈峰坐雨

「　雙眸爍破古乾坤遮卻秋中月一輪驚得雨花天外
落靈源流出萬溪春」


** 送若乙上人參訪

「　江峰同作客何以贈雲遊為囑半輪月送君千里舟赤身輕似鶴浩氣壯于秋蹋斷吳山路須見睦州」


** 東渡阻船留別木上座南遊

「　擬擲藤條當折蘆恐人驚怪必妖吾吾今暫去閒之繞大道東行藉爾扶」


** 八月廿三至瑞安憫旱

「　眾生業火熾海水亦難澆天不降仁澤大千也合燒」


** 次日至頭陀喜雨

「　吾非龍樹王出則動雷雨昨焉憫焦枯曾對青天語」


** 法通嘉樹(唐永嘉大師手植)

「　笑指庭前樹嘉師手澤存叢林為榜樣萬古蔭兒孫」


** 慈湖宿鷺

「　仁澤流今古飛潛托所安無勞長止宿湖外海天寬」


** 宿江心寺

「　江山閒作主流水舊知音去郭無多路依然雨世心」


** 贈延福主人

「　不學二乘禪豈求人天福接得半個人多生願巳足」


** 贈漈上耆宿

「　為勘源頭活水流芒鞋踏破一天秋攜來閩嶺千年雪贈與空山老比丘」


** 登鴈蕩能仁寺即景(浙中名山鴈蕩為甲古有一生看不足之句乙未
道憩山中領略其概云)

「　特向鴈山借路過到來先訊諾瞿那當時曾唱金仙曲此日重煩石女歌楖栗直攜摟法窟莫邪橫按泣天魔宋僧萬外田如數試問而今賸幾多」


** 剪刀峰

「　盤古鑄成兩股刀阿誰敢動一絲毫自從裂破乾坤後占斷鴈峰絕網羅」


** 鴈頂懷白漚法姪

「　曉出山城步步艱天風扶我上層巒月明渡水人何處目斷滄江鴈影寒」


** 觀瀑

「　搆著源頭水一滴傾下瀑流幾百尺陰晴變態幻百千千眼到來看不及山僧燕坐淵之傍不覺眉毛都打溼舒眸光射碧湫中驚起螭龍波上立吹殘雨雪吐珠璣晨昏護送風雷急」


** 靈巖

「　巖靈幽且僻一鴈引經行不見高僧影空留古寺名展旗看欲盡卓筆畫難成收拾詩囊裏吟遊到赤城」


** 老僧巖三首(悅禪人韻)

「　愛此忘機僧心身一片石見石不見僧因之生離即見時一物無僧可巖亦可是相本非真無勞更說假久立此山中何不歸去也自從下天台誰是知音者」


** 天台訪毅菴法兄

「　丹山碧水久忘情為訪同流上國清偶續花間末後句臨風散作九秋聲慚無一物充香積賸有片心似月明熟路重來渾打失荷君指到石梁平」


** 度石梁(有引)

台山石梁去國清三十餘里居最高察其奇原一
巨石橫抽一牙貫插兩山如玉虹橫空俯臨千仞
長三丈許闊不盈尺龍脊龜背上下瀑濤一望可
畏過者從曇花亭而下橋盡路斷置一黃金殿高
一搩手中安接引大士旁現五百應真四來觀光
望咫尺猶隔十萬八千間有能度者直如登彼岸
耳乙未立冬前一日子同心源道篤二三子遠來
觀覽履險如平或問是神通妙用法爾如然吾亦
不知何以至此識之方廣請質高明。

「　石梁橫折空王殿壓得廣長拖白練瀑花影裏萃曇
花五百應真同出現我曾俱會前劫中夢裏神遊知幾遍三生復作石梁行身與石梁成一片外有石梁內有身敢保驢年未夢見躡我芒雲方廣僧攃手去來如赴箭究其所得掬其源出生入死無欣厭傳語觀山翫水人腳跟未穩休飛燕一點不來均死灰萬古寒玉恐受玷末後一著透那邊惟許當人急自薦蹋斷石梁不露蹤豐干是甚臘月扇」


** 華頂二首

「　山高四萬八千丈彳亍梯空恣俯仰恰似蝸牛蠃外旋一聲嘯落千山響」


「　冬行春令花如錦足下白雲頭上嶺行到山窮水盡時翻身踏碎華峰頂」


** 通玄

「　撥轉玄關通要路相逢不用重回互一從密祖賦歸與滿目青山誰暇顧」


** 讀寒山大士詩

「　兀坐寒山室朗讀寒山吟字字若明鏡照人千古心」


** 酒家眠

「　巳了千鍾債曾知隔宿緣依然聲色裏夢斷五更天」


** 丙申白麓立春

「　凍解山猶冷居深物自淳依人窗下鹿紀臘澗邊椿夢返松千壑天留雨一旬瓊花開鐵樹別是一家春」


** 元宵賞雪

「　萬樹銀花鬥雪妍十分春色點枯禪閒烹空髓嚼新綠寶所隨身慶有年」


** 題老菴(雪竇奇叔翁逸老處踞方丈之後余因參謁從眾留題)

「　豹守重關竹掩扉一峰養雪灌春薇花能作主春長在那識人間歲屢非」


** 寄贈大梅法幢和尚(原名林增志嗣法雪竇)

「　謝恩出火宅割愛入禪扉紗帽裁方笠荷裳換紫衣
漢臣心巳畢梁主道相依一得嶺南旨全提濟北機久栽梅子熟近種竹孫肥度世乘時出人天望指歸」


** 謁天童浮叔翁

「　太白峰頭振濟宗臞然道臘老于松一枝獨秀青霄外覆蔭江南幾萬峰」


** 拜天童密老和尚塔

「　憶昔曾為驅烏子親炙太翁古檗岑太翁還浙不數載崛起天童于萬尋直指三根惟白棒雲行大地澍甘霖百千龍象恒圍繞道臘俱高天子欽法雨乍收垂四世耳根猶剩疾雷音驢兒馬子遍天下儔識恩深怨亦深遠來三匝巍窣堵儼然一國充黃金法身常住不可即似漚在海春在林炷香缾水難盡意罄拈禿筆寫狂吟」


** 泛西湖同茞菴吳居士

「　湖光倒壓天在水恍移舟楫上青霄疏鐘出寺分雙塔古柳牽雲續斷橋好友隨來孤島月無絃撥落隔江潮了元樂事非今昔忍見蘇堤放馬驕」


** 靈隱坐月似堂頭具和尚

「　獨露吾無隱山空月一林優曇香可掬夜氣不知深」


** 飛來峰

「　峰從西域至宛爾鳳來儀石竇通身眼松陰兩道眉湖山供施囿日月伴棲遲有問不飛去待君休歇時」


** 天竺禮大士

「　稽首正法明如來我已多生學善財若詰南詢行腳事上床脫郤一雙鞋」


** 徑山

「　祖席越中冠山川自不凡五峰栽碧漢雙徑掛青杉窟底蛟龍混毛頭海嶽函主人出未返喝石望巖巖」


** 謁金粟祖庭堂孤雲法叔

「　峰巒九九列兒孫白日競朝古寺尊天竺花開金粟
果長垂奕葉覆乾坤」


** 虎丘夜眺

「　廿年清夢結林丘晚泊難禁繼日遊月蘸平湖空是水山鳴落葉夜為秋臺如展掌千人坐石解知音半偈酬遠祖一燈長在望耳孫何幸覿徽猷」


** 重登虎丘值雨同翁允密叔兢蠢餘惟用諸公

「　以雨翻成勝何妨遊事賒懷吳休說劍遇趙且斟茶樹密棲閒鳥泉新解渴花放舟天色晚隨處樂吾家」


** 正修書院同東來禪師坐雨懷牛明府

「　層樓時對雨未暇陟天衢說偈貽高衲論文纂大儒經書心裏血世界眼中珠安得攀龍手重來捋虎須」


** 端午後同陸居士泛太湖

「　重移短棹出煙汀看盡東西兩洞庭浪拍長空鐺沸白峰浮數點髻蠃青無嫌范蠡懷高隱且起屈原歌獨醒萬頃玻璃休一吸留遲道者浣巾缾」


** 題靈巖退翁和尚方丈

「　頻伽巢木末奎璧聚重樓湖外峰千點茲山出一頭」


** 謁玄墓剖石和尚

「　抱道猶懷玉惟師善琢磨磨成三要印印破六波羅五百龍生鳳同時缾出鵝遠來謁王老郤遇跋難陀」


** 金山二首

「　訪勝臨吳地停舟謁宋賢知心餘片石得趣貴深淵水繞坡公帶峰安印老禪清風挹下載魚鳥總機緣」


「　夕霽殊朝爽盤高勝倚樓涼多為遠影動即是閒謀古樹寒天末歸帆出浪頭傳言淪隱者莫下釣鰲鉤」


** 觀演桃園傳奇

「　義結當年盍代功而今那復繼遺風神頭鬼臉忘為劇千古英雄一夕中」


** 晚泊

「　返照入寒原歸雲掩石門人依魚鳥國舟繫荻蘆村
潮滿拖山腳江空浸月魂夢回香在水此意向誰論」


** 金陵逢三山吳居士次扇頭韻

「　垂手毘耶城度生為急務山花落又開不知春向暮雖未繞猊床觸目皆風度移我山水情示我無聲賦千里念同風意氣濃于霧曉日開松扉出跨通霄路閒尋明月村野憩桃花渡茅山讀道書靈谷看琪樹蹋遍吳山用知音方始遇辱問寄腳跟大千吾幻寓凡聖同安居泯然忘好惡不作廣狹觀寧依有無住雜而體不渾離而又相附再詰無深譚刺著人憊處活埋多少人利名號古墓醉夢日憨憨胡繇而醒寤喚起主人翁巧手莫能塑時時解放光智者必驚顧君昔屹中流狂瀾豈不怒慣作把梢人了然無畏怖惜哉華亭橈今時妄分付致彼沒底舟例為閒家具佛祖不誑人丈夫甘自誤爭似廣額兒立地千佛數滴水知全潮鼎味和膽吐蒲牢徹九霄以其中空故吾欲傾吾腸恐君雙耳污宴坐借默鋒畫斷閒露布」


** 同吳居士遊棲霞聞虞山老和尚自江北回賦
此為別

「　喧寂皆所歷幸予累尚輕煙霞非有僻山水自多情減取一罈粟寬茲數日程斯來專省覲當恕謝逢迎」


** 返姑蘇省覲虞山老和尚

「　萬里南來謁祖翁半腔熱血醉薰風滿懷家話難宣說盡付維摩一默中」


** 侍老和尚觀拂水(維摩寺西三里許怪石差牙懸流百尺時遇西南顛風逆
拂倒通虛空有如揮麈)

「　虞峰剩柄龜毛拂倒掛懸崖待個人一滴源分鷲嶺脈東流派接少林津斜揮法雨迷青嶂逆綰秋風捲白蘋八臂到來難把捉曉昏收放囑龍神」


** 過嚴髻珠居士別業(名栻嗣法徑山)

「　高士棲遲處居然一艸玄四山隨野闊十笏與湖連
林下時行道間餘獨種蓮撥開千手眼印破水中天」


** 讀老和尚徑山全錄

「　吾翁機用如金翅無數獰龍遭活吞揭露人天正法眼大唐國裏獨為尊」


** 閱百癡天水孤雲靈岳千峰劍門靈機天則古
笠諸和尚集錄

「　舌頭藏霹靂筆底捲秋波不入象王窟爭知獅子窩」


** 罷登眺

「　目足兩無極世界袈裟地但得山水心步步皆深致」


** 丙申冬回閩偶成

「　腳下突出隻眼到處遍尋知識艸鞋踏破歸來依舊水連天碧」


** 題鎖泉小隱用趙芝石居士韻

「　瓊樓忘郤半傾欹兩入茲山疆主持跛鱉從教填古路寒泉未許落今時風翻曉樹林鋪錦屋繞霜崖玉插籬久不倚藤天外立雲中橫出萬年枝」


即非禪師全錄卷之十八
門人明洞性安性節明覺明幢仝編

* 詩偈

** 丁酉二月初六日東渡舟中偶成

「　一望海天空何處覓西東司南鍼子在榑桑路可通上下唯一碧宛坐琉璃中飛鳥去無影隻葉飽春風海日生寒浪五島望朦朧洛伽不可即無二大悲翁及旬登彼岸喜諸上善同羯羅王水族護送荷神功」


** 十六早登岸志喜(是日福州檀越及三寺緇素接進聖壽日崇福彈寺卓錫)

「　遙觀此土多根器不辭萬里涉其地四眾雲奔競散花一時默授菩提記人賢水秀山更蒼榑桑國裏似大唐千古機緣今一遇祖道重光舜日長」


** 次日訊木法兄於分紫山次見贈韻

「　素志巖棲傍石隈無端強逼渡江來欣看紫氣凝春麗不覺幽懷對月開閬苑群峰齊點首漢庭雙掌待攔腮獅絃久輟稀同調此日重彈一快哉」


** 贈蘊謙禪德

「　謙光輝海外德業滿山中退步竿頭上千賢立下風」


** 贈與福寺逸澂二禪德

「　東來興濟道壽國福黎民撥轉法輪手須還過量人桑天唐日月梵剎舊吳閩笑指蟠桃樹千枝本一仁」


** 舶主林河清同日開帆遲一旬到岸書此慰之

「　寶舟同日出沙關後到無吁風浪艱大抵龍神多有意邀君看盡海中山」


** 謝崎主慰問

「　地僻宜棲鶴何當象馭過天風惺午夢檀澤漲春波道契毘耶久恩留舍衛多雲林與水鳥時演太平歌」


** 全長溪居士雪夜相訪

「　落花春正寒雪意濃於雨君為夜話來發我夢中語富貴如傳郵三界大逆旅來去百千番不知誰是主
斯日逢達儒惟道以自處全具文武姿冷然不赴舉遊學寓異邦抱節猶處女世間稱全人蒼蒼豈孤汝坐久兩忘言燈寒爐息縷催歸隔寺鐘蹋爛桃花渚」


** 過禪林春德皓臺三寺

「　綠遍郊原春易深東風扶我訪知音山行不覺歸來晚印破滄江月一林」


** 楊啟綸居士攜詩見過次韻酬之

「　雲松萬壑趣何奢山搆幽添一徑斜不覺此身居外國時隨清夢返中華人生恰似枝頭鶴世態渾如鏡裏花白地猶憐開眼暗棒頭點月落家家」


「　嘗聞氣宇俊於王胡不踏翻沒底航既悟文章如獵網肯將山水入詩囊兔原有角非關種石本無機不用忘大地一塵海一滴問君動足向何方」


** 贈林爾受居士

「　紅紫叢中早隱名清風明月富生平雲帆不赴清時詔冠髮猶存漢日臣杯映落霞天共醉文成滄海浪󰮥聲遨遊異國逢鄉衲話盡家園世外情」


** 次何崑嵋居士見訪韻

「　空山無事枕楞嚴客至呼茶解黑甜笑我無心期作聖欽君正氣可驚閻詩從句外明豬案社賺禪餘典酒籤色見聲求渾是妄宗雷何處著巖瞻」


** 送翁林居士回唐

「　眾壑松風釀早涼嘉禾滿野鬧荷香正當擊缶歌無象何事牽雲寫別章萬里海天容我拙無窮山水任君裝送朋因起懷親念夢逐歸帆到大唐」


** 福唐林尚質居士惠荔枝

「　久不見鄉果謝君慰渴懷誰知居異國也有狀元來」


** 臥遊居即景

「　重整象王窟為緣接上流滄溟觀日出河漢臥雲遊偶讀神京賦因懷故國秋江山爭入座宛對百花洲」


** 閱顧長卿林爾受諸公和篇再續前韻

「　千峰留卓錫高臥俯東流笑破黃梁夢何期白社遊山藏偏何暖水近郤宜秋人境兩相得堪稱第一洲」


** 坐月用前韻示弘曇二侍者

「　一喝青山走千川水逆流夜肅鐘如語亭閒月共遊玉碗青樓夢金風白帝秋泥牛猶未醒木馬渡滄洲」


** 次知法弟見寄韻

「　海國眠雲趣甚怡天親別久動關思何時捉返空潭月共聽松吟不字詩好信郵傳秋到早荒音附答鴈行遲遙看嵩柏抽新榦橫出榑桑影月支」


** 雪子母難日書示

「　水菴然禪姪初度當而立覷透趙州關突出娘生鼻道貌瘦于秋禪心貞似石打翻花甲子海上看紅日」


** 瑣綠軒看菊

「　不逐群芳艷金葩隱綠叢數枝擎露白幾朵醉霜紅所見心非眼應知色是空主賓能抱節令我憶陶公」


** 十一月初四日黃檗老人初度即孔子降誕之
晨賦祝

「　婆師尼父共生晨大地嵩呼活聖人覺苑日懸東魯旦杏壇花發少林春古今郤似夢中夢儒釋翻成身外身六六年遊六六國金毛出現異麒麟」


** 江亭夜坐懷寄普門大眉無上無聞諸昆仲

「　孤帆泊盡長江空茅廠添余入畫中為憶弟昆難就寢忍看漁火點霜紅」


** 題大士影寄湛禪座

「　如意頻拈忘歲月返觀自在樂無為善財一去無消息數卷楞伽舉似誰」


** 輓幻寄繼公

「　聞君方壯歲點銕郤成金因病知禪寂忘言了幻心無常生老死坐斷去來今面目歸何處梅香雪滿林」


** 歲暮宿東明山房悼言石二兄

「　三千甲子夢中殘兀坐無聊憶二難竹榻茶爐人甚處月明空照水聲寒」


** 和乙禪人賦得暗傳春信到梅花韻

「　南枝消息早幾點播春功雖擢百花首凜然高士風冰肌初解凍雪谷未成叢郤怪舊交臘吹香過海東」


** 丁酉除夕

「　按取大唐曆歲除在昨日海外臘歸遲明朝是初一兩國不陞堂母胎法說畢小師請記年呵凍梅花室」


** 戊戌元旦

「　中原新漢土外國舊堯天衲享昇平福山呼鞏固年春風旋島角旦日上雲肩無德堪圍補重吟祝聖篇」


** 詠紅白缾梅

「　俱是冰霜質半為紅紫榮雖云綸閣勝爭及壺中清」


** 東明山觀梅

「　聲影了然靜香光共一村全承風以德更念雪為恩容比孤山瘦清如吾道尊誰知春面目收拾在芳根」


** 晴村野渡

「　短棹煙江曲虛虛似有情更移春樹裏急趁午潮平滿載雲猶溼爭飛葉共輕揚帆歸遠浦臥對一峰晴」


** 贈象山木法兄

「　㘞地一聲獅子吼花紅艸綠百靈走通身手眼潑天開日月須彌齊稽首」


** 先慈諱日書懷

「　子居東竺母西方鞠育恩深曷敢忘每遇諱晨酬懿德返魂專借一爐香」


** 用前韻答侍者所問

「　去來無蹟住無方愛斷情枯恩亦忘歷劫不離真父母數聲黃鳥百花香」


** 二月十五日世尊涅槃老子亦于是日出世

「　三光為晝夜惟恐德不全煦日歸春半眾星扶月圓燈籠心眼活露柱舌頭穿覷破無生滅團圞話別傳」


** 幻寄山觀櫻桃贈八十五翁

「　選花如選世間賢郤愛櫻桃醉裏禪一段風光描不盡儼然半壑臥神仙」


** 詠垂絲櫻桃贈劉曜哲英士

「　千條花間錯通身掛瓔珞不與眾芳同孤光何其卓」


** 雨宿逸公幻寄山房

「　名園春事好半榻臥層陰每聽石泉落不知山雨深浮生如幻夢逸想託雲林撥斷無絃曲非公莫賞音」


** 紀夢

「　杪春七日夕方半夢越滄浪桃李灣插漢丹楹翔欲墮陰陰濃樹棲白鵰轉入一門窅無際楣文三字阿鼻關銕面良久出迎入藕手甌香殿上頒獄卒稽首恐不及鬼王贊歎莊容顏默念何緣得至此心通笑答爭敢攀為師昨起佛法見暫屈此中兩月閒魔外聞之手足舞石頭墮淚點花斑道人無往不自適勸汝石丈開眉彎調達風流吾不讓鑊湯爐炭甚安閒猛燄化作光明藏沸鍋傾出瀑潺潺浣我心身佛法垢爍破眾生生死環果因信如潮不爽地獄天堂轉念間一念回機同本得翻身靠倒銕圍山歸輿曳破萬峰翠坐斷毘盧佛頂鬟三界觀來大夢宅獨醒猶未離夢寰爭如夢國夢為覺以覺為夢無容刪至人無夢亦夢語為君出夢點癡頑身是春山雲是夢何妨飛去復飛還」


** 贈周栩菴居士

「　黃金散盡留書劍呼僕攜來海外遊傾國奇珍難著價俠文兩字足相酬」


** 戊戌三月望前一日觀千葉櫻桃花(有序)

去崎江十里地有古桃一樹名列仙芳挺合抱之
材作擎天之勢繁葩燦爛結成寶盍玉團團萬朵
崢嶸半露珊瑚光簇簇久臥江山之外寧將富貴
為懷禹錫重來大似一場春夢靈雲猶在依然特
地心空會四海之高賓不孤爾德續大唐之正韻
敢吝微吟。

「　漢宮四月薦桃香春杪看花憶洛陽海外千蹊開獨晚雲中一樹賽群芳文章滿眼隨渠讀錦繡通身別樣妝野衲美君原美德前因或想是劉郎」


** 末次亭題詩寄答黃學士

「　偶入藏春塢揮殘幾片雲青山當戶見人語隔花聞翰墨誰知已詩禪好寄君龍蛇翻筆底自讀不成文」


** 竹石居觀百葉桃同王心渠何毓楚林二慧三
檀那

「　香艷都藏斂居然節操風園桃渾色相獨露幾枝紅隱不因秦世名傳自漢翁重論花底事心眼更玲瓏」


** 詠熟梅贈林熟也英士

「　花殘葉已勻蜂蝶不相親圍繞惟千子出林居上賓能除炎熱渴俯順歲時新嚼盡甘酸味方知有至仁」


** 一水居士索題乃姪魯菴劉閤部與本師黃檗
和尚同幀影卷光嚴鹿巖二禪宿分坐其傍
展對儼然迅筆楮末

「　黃檗二六峰白雲大小酉廝結忘春秋道交天地久此雖真面目抑亦孔之醜混沌未鑿開甚處分瓊玖邈哉趙丹青影上脫窠臼梅彰古佛心竹示擎天手高節有清音能醒利名酒況復道果香時時落座右何來雙伽黎會中添四友盤石如猿蹲德澤潤春柳云是嚴與嚴重法克臂肘因補圖之餘劫沙同形壽魯翁有季父綱常能自守浮家滄海東此軸郵授受一日示山僧鞠請一揮帚展對欲有云忻歎未曾有筆舌久空荒辭拙生愧忸信手抹將來春風開戶牖
盥濯謝蒼穹雪我文字咎萬象困不言虛空恒點首」


** 次吼弟見寄韻

「　江山看不盡舟楫獨吾私遠訪豈無意相將未有期三春不出戶滿眼皆新詩收拾雲箋上臨風寄白眉」


** 答衍弟來韻

「　三讀君詩枕簟秋儼如對榻話因由句中明月開懷抱几上青山足臥遊雲影無心移石去鶴蹤有意為誰留一緘白紙封來久待囑薰風到攝州」


** 為何可候信士題畫

「　誰移碧沼雲繒上一朵紅蓮筆底開相似陸郎何處去愛君長供活如來」


** 夏日山中早起

「　寺裏青山雲外樓朝從定起放雙眸疏鐘引日天邊出五島迴瀾江上浮給侍並無唐虎豹登門只有趙王侯閒餘更上高峰頂臥聽松風舉話頭」


** 夜集上方示諸子

「　何日歸唐國天涯共爾曹上方留夜語萬派釀秋濤海納因能下山名不在高微雲都斂盡月好為人勞」


** 林居士惠冬筍

「　閩寒地出角穿破碧雲重萬里從何得令予憶孟宗」


** 雪夜崎主送供

「　定起天何色忘言雪許深空花落半榻意氣暖寒衾」


** 雪彌勒

「　不假黃金骨錯安彌勒名大千留不住豈坐燄陽城」


** 雪獅子

「　本是金毛種金毛類不齊威光凜冰雪開口吞虹霓」


** 雪毬燈

「　白玉難比其潔琉璃莫喻其光表裏玲瓏洞徹清輝圓照無方」


** 雪晴林大堂居士獻木鍋供

「　木鍋爛煮虛空渣飽德餐香豈有涯拈出爐頭賓主句山留積雪照梅花」


** 詠木鍋(有序)

鐺以片木合成體方薄甚不假毫銕而能容物猛
火活烹石頭可爛而體自無損天寒就鍋團宴足
供彌日之遊客心奇之請余留詠。

「　變生為熟入火不焦凡器神用不減仙瓢五行不屬世或為饒或為拈出百味咸調」


** 賞雪次木法兄韻

「　普通瑞雪歲云奢片片飛光照海涯瓦展千盤珠有蹟山連一塊玉無瑕六霜凍破多生夢九載寒彰五葉花瑤樹瓊樓觀不盡天將富貴與山家」


** 林三水居士六旬別予還唐賦贈

「　君家向住海門東著破藍衫不再縫剩得青眸看雪浪那知白髮老春風圊書醉置三餘外逆順閒藏一笑中歸去兒孫爭接杖懸弧正值滿林紅」


** 柬陳乾菴檀越

「　松菊知無恙江山夢尚留何時移雪棹海外看瀛洲」


** 己亥元旦王從駕臨有懷唐主

「　東風扶輦入有愧法王尊拈出無私句恭酬兩國恩」


** 贈何一粟居士六十

「　蓂添兩葉歲初更耳順年臨萬物亨富有三多何足羨龐公看破不生生」


** 贈何裒仁居士七袠(有序)

居士端士也戒殺多年日課法華為業處塵勞而
不染可謂淤泥中蓮花耳茲值㘞地之辰正是天
誕之日借取天壽用祝稀年。

「　行同古佛壽同天誤落人間七十年八萬塵勞渾不染寶池長燦一枝蓮」


** 大士誕日過江月居值立禪德生日次韻

「　大悲示現此山齋兩朵優曇缽底開父母未生前面目一時描寫入新裁」


** 同木法兄江月居夜坐

「　花邊促膝劇論懷兩扇松門徹夜開明月不隨流水去青山幾點渡江來」


** 送乙維那還徑山友庫司回黃檗

「　話別時當三月三鶯花無計款同參孤舟載日還雙徑短策挑雲上九潭薑辣未消如檗苦饡香已化嗽泉甘峰頭錦鯉波心月寄我並裝沒底籃」


** 題畫松壽知法弟半百

「　山中雙古柏世外一閒僧可是忘年友堪稱無盡燈」


** 畫竹贈分紫主人

「　多福一叢竹移來紙上綠擊之郤有聲覓則了無物葉葉起清風高節宜幽獨誰可此君儔分紫萬年木」


** 答雪峰聖木師弟

「　六霜不得山中信一紙飛來猶古鏡殘雪斷雲在目中無外江山皆照映」


** 戒禪者習詩

「　種穀方免饑蒸沙非究竟吾有無字詩松風吹不盡」


** 輓同門無得法兄(出世龍華歸寂圓通)

「　入市尋彌勒撞著觀世音相牽入地獄真個老婆心鬼窟摟教碎刀山喝使摧龍華衣缽在莫上黃金臺」


** 輓南山法叔亙和尚

「　閩天住久厭朦朧坐斷浮雲碧掃空晉水蛟龍悲夜月芝山虎豹泣秋風名高不讓知玄輩道大堪追太白翁六十年來鐘漏盡靈源涌出一輪紅」


** 示念佛緇素

「　有念鑄無念無念即淨念念念念不生彌陀全體現自心即淨土佛不離自性看破念佛誰是真為究竟」


** 己亥臘八贈立禪德幻寄閉關(十首)

「　三間茅屋傍梅花四面青山護結跏天賜幻人居幻境大千幻納一袈裟」


「　關即是我我皆山了無內外與中間所無所所我無我是誰作主坐何關」


「　悟迷生死兩重關筋斗打來知幾番今日路頭都坐斷從教大地沒籬藩」


「　脅老三年證大果長慶蒲團破七個莫謂今人非昔人佛祖原是眾生做」


「　一句話頭如銕橛嚼爛舌根露出骨果能如是用工夫敢保立地補兜率」


「　瞿曇此日悟明星瞎郤娘生雙眼睛禪德眼睛雖未瞎看來鼻孔不多爭」


「　明星無異見差異異見施為皆識神識神學道陰陽攝不落陰陽名出塵」


「　日日舉頭天外看誰云身裏出門艱忽朝撲落虛空片壓倒門前大案山」


「　一大藏教拭瘡紙千七百則爛葛藤大開一口都吞盡個是人間無事僧」


「　霹靂轟天是濟宗知君雙耳幾番聾者回透出頂門眼不枉獅林覲老翁」


** 寄呈玉林法叔祖老和尚(有序)

順治十五年歲在戊戌冬　皇帝特差內院張嘉
謨頒詔聘請湖州府報恩寺玉林老和尚入　禁
庭問道奏答稱　旨隨賜大覺禪師之號併賜紫
衣金印虔留供養屢以未葬親為辭　皇上重其
道德孝義頒金欽賜祭葬復畫御容與師對坐返
錫日　上偕皇后歸依起法名復敕群臣隨輦送
至午門猶不忍別　上親脫御手珀珠以賜諭曰
和尚見珠即見朕也次年己亥三月再遣中使存
問復賜金印加號明教大覺禪師旌崇知識可謂
極矣庚子冬浙人來述應詔緣起信筆三十韻贊
歎萬一云。

「　古今聖賢主多是果位人慈愍眾生故乘此大願輪不忘靈山囑大法荷諸身報恩大知識同來符宿因宗風補治道帝德全修真機暇思問法詔請敕群臣道駕啟行日迎送億兆民瞻禮無立位蹄輪填重闉合用從新制御庫給萬珍逢山開覺路遇水駕迷津一拂登寶殿奏答迅如綸機契第一義龍顏悅幾旬賜號曰大覺衣紫光鱗鱗少林花再發龍池雨露新殊恩勵後學寵渥澤雙親昏衢與晦室賴師而有晨朝野無貴賤傾心願陶甄法施巳云普杖拂歸湖濱人有榮欣意法眼視遊塵道德照今古華樸靄彬彬何來未醒漢懵論嗽齒脣謂師名行道薄言為解醇三聘古不起一詔赴紫宸時節以當出隱顯無疏親道若無所感名亦不易陳差勝德不修名與身俱淪予於丙申歲為省覲南詢混雜三作禮知師道絕倫今冬讀綸語語語似陽春堂堂一國師天下仰慈仁」


** 讀法叔祖木陳老和尚語錄

(順治十六年九月十七日　皇帝詔請入內問道于十月望日奉　旨開堂　聖駕親臨)。

「　天童寺裏口三緘萬善堂中展塵譚感得　君王親聽法道風從此播東南」


** 次答龍溪禪師

「　東平古鏡已全提妍媿光分照用齊更論不遷端的旨馬翁梓里在江西」


** 答鄧太守

「　書來異國江山夜忽感中原霜露秋再讀嘯菴遂願艸了無隻字可相酬」


** 贈顧長卿居士

「　眉毛凌寶劍腦後開雙瞳滄海眇一滴老氣吞長虹」


** 贈李木長居士

「　廣長覆準眼空群寶劍高揮不字文天產英豪為國器虯髯未許臥深雲」


** 次石屋和尚四威儀韻

「　山中行扶得一枝藤纔舉足踏倒萬崚嶒」


「　山中住古今為旦暮繞猊床檀林無雜樹」


「　山中坐開口成話墮為無為石頭點幾個」


「　山中臥一切都放過夢也無說甚風吹破」


即非禪師全錄卷之十九
門人明洞性安性節明覺明幢仝編

* 詩偈

** 立春雪霽對梅東何楚菴林于騰二居士

「　天翁放夜晴催鳥轉春聲喚起南窗夢香光分外清林逋新氣魄何遜古交情人羡百花長吾欽高士名」


** 鄭虎谿文學踏雪懷詩見訪呵凍以答

「　天空四壁瑣寒威野鹿幽禽沒路歸何處尋梅雲外客獨攜春色到山扉乘驢穩以乘桴險映髮光於映微人似廣寒宮裏坐愛君詩句湛清輝」


** 巳亥除夕用林惠林居士來韻答之

「　歲夜無餘事天香定後聞他山權作主故里獨懷君刪卻半林竹烹殘一塢雲管絃隨處濫孰解聽獅筋」


** 守歲書懷

「　未能隨臘返三載錫留碕孝薄為人子名慚出世師浮生俱是夢大覺到何時古殿金鐘動又添一歲癡」


** 庚子元日諸鄉老見過

「　海外逢儒伯山中禮諾伽直拈崇福果為點趙州茶宇宙仁雙片元正露一芽試毫思舊主飲愧記年華」


** 元旦即事

「　歲方度五九心亦是兒童儒釋衣冠異山林禮樂同片更新氣象梅展舊家風聖德高雲漢焚香對日紅」


** 夢謁黃檗老人示諸子

「　懷師嘗假寐夢繞碧蘿層斷岸舟難上別峰路可登話闌三世事撥轉萬年藤醒得一身汗諸人夢未曾」


** 贈木菴法兄半百

「　兄物為兄壽聽予一奏箎桂庭鋪瑞艸菡萏吐桑枝嶽展長生畫江開七寶池道齡同寶掌知命尚嬰兒」


** 贈鄭天康居士六十

「　義生羞紀臘賈隱見君賢清素儒中衲優游客裏仙
塵閒揮白雪劍冷燭青天耳順誰相委鄉僧識鄭玄」


** 次玉融林青嶼居士見寄韻

「　開眼作異夢六白猶一日遠惠暮雲篇雨點空中出潔盡江山青澹入蛟龍室不惟波瀾張兼之意氣密卓錫蓬萊東喜無獅子虱食息慕大儒何時桴隱逸大儒好古道渾朴無倫匹以道永為好相持泯得失」


** 次吳石也居士懷寄韻

「　讀易南山下掛瓢滄海東割雲知土異對月想雷同目注雙青閣書郵萬里風開函香不盡語帶荔枝紅」


** 接汝欽叔雲樊弟詩簡賦答(有序)

補山別後時異地殊彼此音問不相聞者六白矣
今春張友傳叔弟手教至乃知吾融數載兵荒事
事不給寒氈共守樂與道俱非介然卓立之士不
能也天道輔善入泮俱占首列雖幸出望外亦足
少酬素志不肖久臥深雲罔知人世有榮枯兩字
誼屬至情能無尊賢樂善之懷敬裁一律為助竽
頭併次兩韻聊答遠意云耳時庚子仲春望前一
日。

「　亞仲時康道乃亨後先入泮冠諸生冠裳帝賜梨園服世界天開演劇棚四海風雲從變化三山頭角現崢嶸僧儒異域懷同氣賢聖廟堂好共撐」


** 次欽叔見寄韻

「　儒釋無二道大千共一家五言飛白雪萬里照梅花海闊連天碧山高近日涯法雷平地起桃浪濺紅霞」


** 次樊弟懷寄韻

「　萬里抓帆江上懸春風護送到桑天郵來棠萼連枝秀不數瑤池十丈蓮選佛題成藏句外聞樨香處露機先全身拶透三尼藏始暢心空文字仙」


** 次汝讀叔寄懷韻

「　非儒非佛亦非仙捏就一團鑽愈堅錐穎雄吞青白
玷劍鋩揮落兩三玄漚花影裏分彊界閃電光中列聖賢夢筆花開醒夢眼等閒看破祖師禪」


** 同木菴法兄泛舟放生

「　蓮舟共載越恒河為憫飛潛墮網羅點惺迷雲開活路澄清法海暢仁波永明悲合上天德王老慈翻古佛科誰是無生誰樂國山光水影現彌陀」


** 憩香山巖謁弘法大師古跡

「　雲松缺處露香巖一望江山石半函莫謂大師長祕密空中說咒口喃喃」


** 舟至浦口

「　青霄貼海浴朝𥋆滿棹風光逐浪奔煙水渺茫天路近好山看盡到松門」


** 菩提寺觀梅花

「　菩提無樹花何來碓觜抽枝爛熳開白玉堂前思獦老寒香影裏憶黃梅」


** 經二十二義士墓為說伽陀

「　山環古塚兀堆堆玉骨都成一撮灰義氣一團吹不散凜如冰雪郁如梅」


「　古道如今半是苔諸君不必賦歸來翻身便是無生國九品蓮花好受胎」


** 登金谷山遠眺

「　摩霄峰頂紫金臺俯瞰滄溟玉一杯杯裏崑崙三兩點並裝詩句袖歸來」


** 晚同木法兄宿雪子泊菴

「　兩岸紅塵江隔斷一灣流水繞孤菴畫船泊盡僧初定月上前峰第幾潭」


** 應林大堂居士茶供

「　昨日飽山水今朝味更長齒牙餘嶽色衣袖半江光影入冰壺澹清浮綠乳香將何酬七碗為寫趙州方」


** 詠觀音瀑示諸子三首

「　一片廣長舌分明舉似君耳觀須返照眼聽在遺聞示跡飛瀧瀑大悲一念中觀聲得解脫立地證圓通滌彼心舌垢濯渠耳目塵為何不自洗千手無可伸」


** 瀚江林萬石居士遠寄閉戶佳作併寫江山煙
雨圖見惠時一詠賞清氣迫人如角巾相從
于斷岸飛樓時忘其別來廿載矣使回賦答
二首

「　疊嶂胸中出煙江筆底流知君不出戶移我過滄洲」


「　讀詩如對語不覺別多秋半幅乾坤小俱從畫裏遊」


** 謝林梅公孝廉惠管生

「　益友中書慧辯長須眉毛孔皆文章鏗鏘不入今時調品節惟留千古香」


** 從羽林居士題扇頭寄贈依韻答之

「　道契何曾有間關作書端楷見君閒掀翻法海千層浪位置詩壇萬疊山公美容儀呼即應子韶物格話何慳擬條拄杖挑雙國自笑人間無二頑」


** 季春朔日登宕山謁地藏大士示諸子

「　天外懸蠃青一點金鳥繞處迷雲斂蠃𩕳闊步大千寬偈讚願王落韻險願王願力如青春能令枯朽化芳艷法身遍滿春亦然隨其根器開頓漸地獄不空佛不成若此弘誓余增慊神珠放出白毫光照空業鏡無瑕玷返擲獅子吼巖前驚起泥牛蹲石庵春王為我鋪花茵萬綠千紅一雨染」


** 紫雲亭曉望懷徑山老和尚同木法兄刻韻

「　逕轉雙亭北門臨五島東江光開曉市人語鬧春風衲映山雲紫霞分海日紅西瞻雙徑杳令我憶師翁」


** 一粟園觀桃贈何毓楚居士

「　天賜龐居士閒棲一粟園連牆幽隔市一屋錦遮門日映珊瑚樹霞蒸瑪瑙盆別成仙世界莫問武陵源」


** 贈陳入德醫士

「　天地心為心聖人道為用如此善用心盧扁君季仲」


** 贈醫士胡春山之洛

「　存心忘貴賤藥理自通神贈子一莖艸隨方去活人」


** 桃花詠贈隱者

「　羡爾花中仙來自河陽縣不帶鬱金香路人少識面朝不醉瓊樓夜不學禪宴獨影臥空山董林相友善一段樂天真眼所未經見風雨助狂吟赤身拏掣電少慕松鶴齡老覺春光賤當下悟無生擊碎丹砂片偶來作主賓盤桓無厭倦胡抹詠桃吟郤成謫仙傳」


** 瞽者獻箏書偈美之

「　見雖無見見性聰別開手眼彈絲桐借絃為舌訴恩怨但覺微風度古松」


** 送衍禪弟再上獅林

「　萬里東遊六載多蓬萊看盡憶支那歸帆不忍雲邊掛大義扶師上太和」


「　三易舟車半月程不辭跋涉見君情戒行不附寒暄信只恐還勞師弟兄」


「　新開少室好跏趺歸去依然在半途到家一句如何舉十二峰高展畫圖」


「　望斷南雲眼欲穿由來忠孝兩難全江山不放君歸去想有多生未了緣」


「　服勤一十六年餘感得追風天馬駒吾弟當仁如不讓顛騎倒跨上雲衢」


** 聞國主布地延本師開山柬龍溪諸昆仲

「　蒼松扶植太和村葉葉新霑雨露恩他日千枝齊挺秀綠雲深翠覆乾坤」


** 立夏前一日寄答黃檗默公諸耆宿暨諸檀護

「　時時夢跨五雲飛道契恒親跡有違莫副故人峰頂望修將書信寄春歸」


** 懷寄耀禪兄

「　憶昔別君古粟丘勞勞送我上孤舟贈篇捧對閩川讀如月輝澂浙水秋海外無聊懷萬仞岡頭有約濯洪流天方五載稀消息夜夜推窗望斗牛」


** 柬雲問天則法叔

「　彼此存吾道暌違知幾年別峰相見後恰似未逢前豈曰機無證難言意了然以茲言外意少盡寄懷篇」


** 次韻晦堂法叔見贈

「　昔日晦堂今再來舌稜八角滑如苔玄言突起中流柱萬派狂瀾挽得回」


** 夏日曝書得林爾受居士于丁酉秋見訪所贈
詩語類雪中春色嚴麗如其為人和韻失錄
今重補之

「　電拂猶遲鈍是風一塵不立塞虛空相逢脫略賓和主幻住寧分西與東惟佛能含天廣大非儒莫顯道尊崇門開不二君先入優缽花敷劫外紅」


** 予四十五初度知法弟惠詩依韻答之

「　八一原來是九九如身六臂連三首有相原從妄所生即妄皆真非妄授時為恩有轉法輪未曾動著娘生手借言顯道言遣言任怪岸移舟不走愛君筆底翻春江吾今只合學鉗口虛空有盡誓無邊生生共事黃檗叟」


** 庚子中秋

「　中天月色印禪心萬象都歸一照臨映徹山河光朵朵迸開星宿影沈沈推移不爽虧仍滿示跡渾忘淺與深四十五秋猶夢覺桂輪非古我非今」


** 送水法兄上攝州次留別韻

「　一棒支撐天外天一言扶起鼎絲懸掀翻初祖西來意小朗何如大朗賢」


** 答八登姪

「　子登第時我入山我出世時子之官相去萬里復萬
里此心原不隔毫端飛來尺素儼覿面忘郤十霜別指彈兼荷題額以寄我福星晃耀龍蛇攢雅與蓬萊為交勝宜小方丈添壯觀細讀華音知近況奉命改使歸問安相隨一琴俱一鶴猶羡龜拂棕蒲團黃絛腰金各有道不難於得守為難惟子天容全道骨通身錦繡氣如蘭七載雷陽宣政化羅湖英岫供盤餐今歲轉輸謁天子富國不數劉忠肝上林花發春在眼望斷芝山香未闌能移子道盡臣道家國兵民托一盤古來以德輔時出不為名位甘熱瞞子今才德堪匹古無忝平生一寸丹褒封定作廟堂器跬待一柱捍狂瀾示現宰官身說法菩薩度生平等看傳燈居士百有五勳業道譽馨栴檀記囑不忘仁不讓世間世出均屏翰愧我偎雲千嶂外未能此道重盤桓他日功成預選佛妙高峰頂望登壇」


** 祝補山上瞻和尚稀壽(法派師叔嗣法同門)

「　塔以心空先及第山因道臘補方高種梅子熟知多少屈指花開七十遭」


** 贈百二十歲優婆姨

「　龐婆疑再世趙老是同年解說無生話超彼長壽天」


** 示禪徹醫士

「　參透禪中旨回生似不難雲門乾菌橛真是九還丹」


** 示巫輔臣醫士

「　棒頭明殺活句裏辨君臣我此一丸藥堪療天下人」


** 示吳正旭居士

「　夢回伸隻腳踏轉一輪紅闊步高峰頂雙眸四海空」


** 閱鄭虎溪居士嘯艸

「　醒來發一嘯餘響落千峰浩氣化雲雨收歸一紙中」


** 陳尊光居士寫圍屏

「　辱惠山僧一畫屏毫端三昧自天成無聲句子燈前讀屋裏青山逐浪行」


** 閱　敕賜明覺禪師賜紫談玄語錄(嗣百庵和尚)

「　生緣共省法昆仲俱是徑山三世孫雲臥不知天子貴楊岐火種喜雙存」


** 對雪

「　白玉堂中留不住郤來蓬島賞瓊花天翁知我思鄉甚團取乾坤作一家」


** 梅石偈示林公琰居士

「　梅花說法石頭聽聽者無得法無剩無剩無得無非無如空合空鏡照鏡」


** 崎主過訊請益大道併喜怒之義示以偈

「　道本忘言言非道道不借言莫顯之言外之言言皆道道邪言邪吾不知」


「　喜如日出怒如霆發之以時總曰仁仁德如春萬物育不遷之道此中明」


** 輓喜翁檀護

「　夢幻死生奚足悲仁慈忠孝令人思崎江一片中流石堪勒喜翁惠愛碑」


** 祝檗山常熙法兄耋壽

「　矍鑠高禪八十翁林居端有古人風行多於雨願如海流出毘盧一句中」


** 贈呂成五居士

「　倒峽傾湫氣肅肅睫開兩眼空場屋電飛馬足裹風雲霹靂一聲山冰綠」


** 贈幻寄逸公六十

「　烹雲嘯月樂優游眨眼方知六十秋如問未生壽者相長江自古向東流」


** 喜化林徒鶴搏孫至自福嚴

「　萬里尋師切飄然過海東一雙無柄钁待子種春風」


** 曇瑞徒延十僧薦親示以偈

「　為報四恩懺四朝高聲唱了急󰮥腰苟明棒下無生
忍歷劫冤親當下超」


** 贈紫雲謙公五十

「　杪夏念之七謙公華誕日無以壽元辰聊為一舉筆筆重如須彌盡力書不出蘸向齒頰間一嚼成霹靂震下長壽天燈籠齊賀畢山僧何所云偈語重宣述知命而知道花果同時實願行互莊嚴壽量無窮極」


** 謝陳允寧居士惠玉筆山

「　五馬移來五島東削開朵朵玉芙蓉等閒喚起江淹夢放下撩天卓筆峰」


** 次黃檗慧門法兄見懷韻

「　腦後目輪似日明已非形跡晤師兄觀潭轉覺源頭活嚼雪何如檗味清二六峰高頻入夢百千里外憶交情閒吟佳句空生籟疑是當年嘯月聲」


** 次未發法兄見訪韻

「　江天如畫沒陳新杯渡南逢數雁賓赤腳踏翻波底月緇衣拂盡劫中塵他邦屢見花猶實我國微聞漢與秦孝悌於君能有幾買舟約看太和春」


** 次鼇江月樵居士見懷韻

「　和光達士勝韜光甚日重期到上方別甑遲炊香積飯何人共啜沒羹湯身棲蓬島承高厚舌捲鼇江羡廣長畢約未能賒歲月空緘雁篆答汾陽」


** 次惠風居士見懷韻

「　石爛冰枮局未分山中萬事付浮雲一條古道無人見兩字虛名到處聞惹得犀篇潛水怪擬酬獅句走狐群傳言問訊龐居士棒喝聲中別梵文」


** 次高泉法姪見謁韻

「　雞雞雞也迦迦迦字字珠聯雁落沙上座偈言如咒字山僧未讀眼先花」


「　萬里迢迢訊諾迦恰如麗水裏淘沙低頭問我東來意笑指堂前幾樹花」


** 弢玄法姪韻

「　三毬重托出令我憶玄沙特地未咆吼通身露爪牙」


** 次惟一禪姪韻

「　摩醯隻眼頂門開爍破虛空不露腮佛祖牢關推八字銅頭鐵額喜重來」


** 贈余宰淮居士五十

「　五福非他物惟君能自求半生無少惱一刻度千秋白社常為侶頑仙不入流多時出火宅特地以忘牛」


** 次河清居士韻

「　定起不知三丈暉開窗遠岫喜如歸知君卻有閒中趣收拾寒雲筆底飛」


** 贈高泉法姪二首

「　子有沒絃琴不落今時調為予試一彈清風生海嶠」


「　玅句敵秋濤禪心湛古井聞見意自消畏哉法門郢」


** 觀梅簡兆雅叔及統官明諸弟

「　臥雪忘春碧水涯香光幾點播山家花魁俱是冰霜東解上林樹樹花」


** 送雪上座還唐

「　三界由來稱旅泊不知何處是家山隨緣作主遇緣住磕破虛空獨步還」


** 送永上座回莆葬親

「　未寫蛙旋鐘感詩鶯花滿路候歸期前途若遇曹山本看破靈衣未挂時」


** 次碧崖書記韻

「　吾道可西亦可東如空能雨復能風原無門戶從人入豈有階梯聽爾崇直下騎聲並盍色母勞作啞與妝聾靈根得土逢天澤更要及時下苦工」


** 希孟陳居士名浩善山水有聲近寄一幅併題
佳作妙稱三絕次韻以答

「　大揮小抹掃群迷羡爾能超筆墨癡萬里江山憑嘯
傲誰知寸步不曾移」


** 古松吟壽希孟居士七十

「　君為松寫真松為君傳神一實無有二如眼不容塵託跡煙霞裏三玅更可人藤蘿渾艸聖詩句入秋新山泉為俸祿再世大夫身良匠幸不遇玄鶴忻主賓有時發清籟儼如聽雅論栽松人七十松老不知春」


** 祝本師老和尚七十壽(有序)

歲辛丑黃鍾月朔有四日太和山建新黃檗方丈
成值老人古稀大誕遐邇緇素咸修慶祝某忝弟
子員將何以為祝耶以佛法祝耶世法祝耶以世
法祝世法有窮以佛法祝佛法無相於斯二者當
何擇焉用是別運機籌于一陽未兆之前一著子
以壽老人以老人母胎中一句子以壽天下後世
如斯壽壽非惟壽巳壽人抑且世出世間打成一
片劈空補綴喫棒奚辭。

「　新開檗苑即嵩丘國泰時和化道周垂老七旬如許壯度生一念未曾休活拈拄杖撐三界倒挂袈裟覆九洲百億須彌千日月不萌枝上慶春秋」


** 哭福嚴老和尚(併序)

臨濟正宗三十一傳至我福嚴費師翁猶杲日麗
天恒沙畢照不幸於是年辛丑三月念有九日未
時西墜大地慘然變黑矣嗚呼色相有壞真身不
滅即日火浴獲舍利二百餘顆皆五色燦然其最
晶瑩大而圓者二十有三粒噫吾翁出生入死光
明盛大有若此者豈苟然哉嗣法諸弟子奉舍利
進黃檗山壽塔用表化源垂範後學愧不肖與本
師行道他方離故山巳久消息罔聞是冬仲月六
日接徑山法叔書始知遵遺命不徇俗禮示無生
滅此又見吾翁推化機於不息懸覺照於無窮也
復何憾焉第不肖曩承法誨恩大難酬謹奠以山
雲海月西向常寂光稽首再拜而作哭辭。

「　我等胡劣福俄然崩祖屋眾生失所依人天喪眼目憶昔謁家山萬指道共牧通身拖水泥肝膽懸空瀑住世七十年十會坐曲菉全提格外機霹靂破巨木咸稱古白拈疇識後金粟簣起太白峰一噓雙徑綠反用砒活人解彼醍醐毒知罪甘不辭禪統嚴刪續節操猶火輪可望不可觸談笑成寶坊睹史墮林麓四來需禪悅隨量各滿足腳下馬駒兒如潮奔百谷道聲澈九重惟恐加寵辱擦手引春歸別調無生曲示現不壞身舍利纍珠玉密在二六峰流光烜東旭滄溟奠一盂虛空軸半幅吐辭三失聲萬象代宣讀」


** 三山諸士紳及姪孫孝廉郵啟請回唐賦答

「　自笑無知類小孩何緣款訂戲毬來潮如速駕聲偏切山似留人喝不開歸夢撥殘閩嶺雪欠伸踏倒越王臺雲龍際會看時節聽取春深動地雷」


** 寄贈參藩陳沁齋檀越七十壽

「　天竺古先生號曰無量壽仲冬十有七降誕當其晝閻浮有居士記囑自靈鷲後遲五日生生應上列宿天人夢初醒一身無前後涕唾成文章功名置懷袖屏藩王室勞起民無疾疚丹心貫紅日德澤煦雪留五子青雲姿義方堪匹竇動靜付無心禍福不能囿林下思明君稀古答天授三山袍笏多嵩祝羅錦繡或頌以九如或圖樂橘柚岫雲未知還語風訊道舊父母非我親想必時參究覷破未生前方知產脅右富貴猶穠紅芝蘭千載秀仙劫亦有涯學佛證無漏」


** 賀知法弟受囑住佛日

「　天親久矣罷南詢坐看金烏轉法輪萬卉未資和氣力祇林先發一枝春」


** 懷季淵居士

「　四海三年別孤舟萬里心天涯一雁少惆悵暮雲深」


** 次韻答周崧菴參憲見寄(併序)

紙窗留月禪榻分燈憶與老居士道晤于萬壽鬧
藍戊子秋也別後持節南行浮杯東渡風馬牛不
相及者十五霜矣每想方外莫逆重論心于薜蘿
深處奈何緣有所屬徒增各天之思壬寅春獲接
老居士于巳亥冬所惠教札讀之儼如覿面三復
佳篇高遠雄麗猶旭日盪洪濤深得詩禪三昧因
次原韻用表瓊瑤之義云。

「　句挾風雷韻自奢銀鉤剔起雁行斜遙封白紙傳天外獨露丹心映日華岸闊八千餘莫葦桃方十五度開花遲予旋結香山社應喜維揚是鶴家」


「　繇來百谷海為王旅泊翻成到岸航攝取百千香積國難填一箇臭皮囊旌章詞切心猶愧負米途遙念未忘掇轉親親雙面目紅輪赫赫耀東方」


** 次林魯充居士見懷韻

「　換郤曹劉眼裏珠舌頭蹲取赤須胡吟成格外新禪史搆出詩中好畫圖特地珍藏非獨有遼天索價豈全無他年持返山人讀猶勝相貽九節蒲」


** 次前韻柬叔弟

「　召移士庶落鮫珠無計回天爭奈胡自古難延仙子劫誰人肯寫介公圖家鄉風景誠何似親友藜羹飽也無方外未能相問訊寒塘又見長春蒲」


** 次郭道煥居士見懷韻

「　日用了無閒與忙浮沈世界任滄桑箑頭寄我堪千古屈指別君巳十霜故國論心形跡異新詩脫口齒牙香自慚無物堪酬贈明月疏鐘載一航」


** 答吳石也居士見懷次來韻

「　雲斂天空山歇雷楮中春色上樓臺賡吟百鳥簧新奏鬥句千紅錦簇開子且苦磨仙吏骨功成易裂聖凡胎清時物色山林士未許高人臥艸萊」


** 次韻答龔侗初居士見懷

「　曉風吹散碧蘿煙一勺清涵上下天那得與君時泛艇平分半榻夜談禪邇聞嬾折蟾宮桂逸老惟栽火宅蓮惠我瑤篇如苑囿百花叢裏對忘年」


** 示姪(有序)

君子之處世敬身修德榮顯宗親世出道行報資
恩有愧我不肖雙親不能報況四恩乎自度又未
能況三有乎由是庚子退鼓之後深閉禪󱯝作箇
自了漢因悲梓里召移劫運未消轉念子孤哀失
學不知趨避吉凶之道遂囑楮君喚子前來聽度
出家共登清淨無為之域奈子根器凡劣向為舌
頭所瞞不能嚼出菜根滋味既誓度無緣減我衣
缽微資贐子回唐竟不敢以常住公物作自已私
費子不免以我為薄耶豈知空門中施者不易受
者亦不易轉授於子更不易也恐子不識因果直
引龍藏中所載一二用破彼此之慳貪耳唐李信
為隆政府衛士顯慶中赴蕃乘艸馬一疋并將艸
駒是時風雪馬遂不進信以蕃期所迫撻之數鞭
馬作人語我是汝母為平生避汝父將石餘米乞
女故獲此報此駒即是汝妹也償債向了何故敦
迫信聞之驚愕流涕乃拜謝之謂曰若是信娘當
自行歸家馬遂前行信負鞍轡隨之至家養飼有
同事母屈僧營福鄉閭咸歎異之又有私取常住
一文錢一日一夜長息三分七厘次日利上加利
來世作牛馬償之牛日還八文馬日還七文所以
云作一生之容易為萬劫之艱難若捨一文入常
住一日一夜長福亦爾吾所以薄子者正是厚子
也子能佩斯言安分樂善向上作福自有隨身寶
藏受用無窮矣奮志努力勉旃勉旃。

「　歷劫愛纏割斷休隨身寶藏載歸舟莫嫌亞父心如
鐵免使他生復馬牛」


「　子能學祖耽仁義父母肉身常在世數畝山田好習耕竹松之外栽蘭桂」


** 贈何性延居士五十

「　白衣持戒似僧家半百初臨兩鬢華穩坐山堂春晝永閒看雙桂哺慈鴉」


** 示耀哲信士

「　親恩罔極等高深圖報何須問寶林豁醒娘生雙夢眼一天明月蘸波心」


** 寄爾潛居士

「　眨得眼來春欲闌揭窗時對白雲閒知君胸次藏丘壑不似支公別買山」


即非禪師全錄卷之二十
門人明洞性安性節明覺明幢仝編

* 詩偈(洛行艸)

** 歲癸卯八月初九日上京省師留別諸檀越

「　檀那德澤比淵深肯負秋蟾一照心自笑岫雲閒未得從龍飛去勉為霖」


** 初十日自諫早渡江至神通院謝島田崎主及
諫守

「　輿馬又輕舟乘子到渡頭水窮山不盡隨處更登樓」


** 十三日肥州道中懷諸公相送回崎

「　沃野二百里脩途半是松懷君一舉首疊嶂幾千重」


** 本州遣數馬為負道具偶鞅斷撲地幾絕人皆
不覺一馬悲鳴遂得救余義之乃授記一偈

「　人多愛神駿子兼重其義一念既不迷翻身脫毛類」


** 十四晚次小倉月叟宗洞二禪德接至開善寺

「　善積小倉優忻逢達道流踏翻峰頂月涌出海門秋」


** 十五日謝豐主源忠真老居士見訪惠齋

「　久聞君富德一接見平生未了靈山話秋泉帶月烹」


** 豐主呈偈次韻答示

「　靈山舊面目非古亦非今秋半一輪月全彰古佛心」


** 登嘯月樓懷崎中諸禪德

「　未駕鐵船浮來邀月上樓大千俱一照豈隔數峰頭」


** 十六晚泊赤間關題　安德天皇廟

「　德皇廟貌俯滄浪一點英靈亙入荒暗度秋光五百載乾坤依舊水茫茫」


** 八月廿二日登岸謝筑前太守具舟護送

「　一帆秋水一江風相送樓船至浴東畫裏江山看到岸謝君助我半神通」


** 慧林龍谿高泉法弟姪候余于大阪之心月軒

「　百里光三益辱迎一佛奴江頭欣把握皎月蘸冰壺」


** 廿三日小濱民部正易溪船送至山

「　水陸一千里旬餘三易舟謝君雙桂楫棹破一天秋」


** 廿四日至黃檗禮本師老和尚暨晤諸昆仲

「　法躬萬福倍忻忻況值弟昆禮意勤一日十霜無剩語滿堂和氣暖如雲」


** 奉次老和尚雙鶴亭韻

「　楓林點赤露婆心古澗聊為直指吟雙鶴現前呈普眼和山卓立示威音賢于建剎一莖艸須達數園百頃金翠靄玅高親覿面南詢謾向別峰尋」


** 贈惟一禪姪血書華嚴

「　惟心法界沒多途萬行因花在處數滴血化為華藏海一毛頭上現毘盧」


** 次韻贈大眉弟結茅

「　不著閒也豈著忙一瓢高掛白雲傍續燈不假通宵月兩道眉毛解放光」


** 贈高泉法姪血書金剛經報恩

「　出佛身血寫佛經妄宣般若咒師親如斯忤逆為賢孝鐵樹花開別是春」


** 次老人選佛場翫月尊韻

「　萬里秋空望月光馬翁師弟喜同堂金風乍捲雲囊盡寶鑑偏從海印彰華廈樂成先選佛剎竿扶起好逢場不須更折蟾宮桂露柱花開天外香」


** 竹林精舍觀紅白菊

「　香色堆頭隱逸翁嬾披金鎧戰秋風虛心日夕對君子不覺霜花撲面紅」


** 詠御菊

「　金英朝浥露色帶御衣黃不逐浮華老惟期晚節香」


** 九日侍老人登高

「　叨陪法駕過東林山自高兮水自深雙袖慵隨雙鶴舞松蘿時對菊花斟」


「　山重重也水重重重九重登最上峰收拾畫圖歸去也山城日午未聞鐘」


** 同水法兄過普門訪龍谿公次韻

「　驟雨相催早到門鼓鐘互動躍砂盆如知補處無雙位笑倒堂中第一尊閱遍獅林花有品嚼殘黃檗苦連根惟君作用天然別掇轉西江合本源」


** 過佛日寺訪慧林法弟

「　風顛引上白雲衢一道祥光朗太虛猊榻平分千嶂裏家山隔別十年餘巨川有豹非難伏三等接人慚不如老大弟兄歸未得且將大塊作吾廬」


** 寫彌勒贈舶主

「　肚皮似海深無涯梭擲仙風上斗槎睹史陀天勒不住塵勞界裏現龍華」


** 萬里中納言見訪

「　佛是了事漢世豈無全人踏半榑桑國初逢社稷臣」


** 松平若州守見訪

「　聽法于言前觀棋在局外予非遠錄公君是歐陽輩」


** 黃檗開山和尚壽像(有序)

佛祖西生睹相開悟教法東漸示像傳心斯像之
所由設也本師老人東渡十載臘踰古稀雖欲退
休逸老而壽國度生之心猶未艾也弟子輩不昧
源本預圖老人常住法身為將來無窮慧命有齋
戒范石甫者閩之泉人也善造像以西域本為之
胎高五尺許踞曲菉握龜毛道容淵穆神宇超邁
緇白瞻禮者莫不贊歎希有復相顧曰巧心玅手
有是哉昔六祖之遇方辯先後一揆機緣亦奇耳
竣工之日值老人大誕千指圍繞迎鎮千萬福堂
中為當代之化儀作後覺之模範誠世世福田也
或謂成壞相尋縱天地不能保況此虛幻之相乎
余曰至道之玅全性之用子知之乎成無成孰能
為之壞始無始孰能為之終真如獨露非幻非真
所以超乎天地之外者有至理存焉非普化裴休
不可以同日語也客謝而退敬賦一律志喜。

「　上乘根器自西來郢斲東方出世材劍刃翻身全大用虛空為口老慵開尊稱萬福堂中主道契千秋腹裏孩七十二齡雙降誕喜師不墮聖凡胎」


「　形名未兆相何來無那天生格外材照世珠從衣裏現驗人眼向頂門開繞圍龍象餘千指較勝芝蘭富百孩永鎮榑桑為日月憑教露柱又懷胎」


** 老人壽塔

** 癸卯仲冬同諸昆仲合捐衣缽資為老人建壽
藏于萬松岡落成志喜

「　壽域碧雲封影堂傍古松百川朝正脈萬岫繞開宗字篆疏山石碑題熊耳峰他年入正定隻履覓無蹤」


** 恭和老和尚松隱堂尊韻

「　放去泥牛不見蹤退閒結屋傍青松隔簾竹色分深淺入戶梅花較淡濃得趣時聞凌雪操知音未許抱琴從或時午夢尋高士踏遍綠陰千萬重」


「　前身疑是慧安公嵩嶽移來檗苑中滄海胸襟山肺腑清秋明月夏松風喬撐碧落門庭峻涼蔭大千化道隆誰識白拈為榜樣出山原是住山翁」


** 贈王心渠居士七十

「　手植芝蘭香滿廬從心之歲樂如如一聲喚醒英雄夢始信堂堂不是渠」


** 寄化林徒及鶴摶孫

「　不覺別來又一冬白雲無語對青松他時有箇惺惺漢借子雙橋過萬峰」


** 贈高泉法姪

「　堂上三千指還誰較一籌元辰曾覷破更不涉春秋」


** 贈監寺吼弟四十

「　今朝十月十剛逢年不惑吞殘粟棘蓬扶起庭前柏」


** 次韻答髻上座

「　貽予半幅紙掩映一庭芬琢句如齊巳塗鴉似右軍」


** 癸卯臘月朔日黃檗老人開戒命予為教授前
一日妝彌勒大士成迎進戒壇高泉法姪揖
謂余曰彌勒前身之教授法叔後身之彌勒
余笑而不答和其贈詩

「　非凡莫顯聖借假以明真分取無情物合成有相身雙眸光映日一笑冷含春睹史忘歸去曇花幾度新」


** 謝眉弟春齋

「　玅用繇來別雲廚不費工銀甌盛白雪瓦缽貯春風席異洞山果座兼普化翁以何酬法供托出一輪紅」


** 人日示曇瑞碧巖二子

「　玉曆開端標甲辰馬牛脫了好為人人身難得時須惜切莫從前蹉過春」


** 贈獨照道弟

「　禪心澹碧波峻骨自嵯峨十載栽黃檗為擎一鳥窠」


** 贈龍谿法弟(正月十九日得法)

「　一千七百繫驢橛十載接成白玉幢鞭得泥牛攢入海雲龍驚起躍春江」


** 孟春同諸公登醍醐山首禮藥師如來

「　殿上如來號藥師聲鐘接足具威儀由來不假神功力陟彼崔嵬仗護持」


** 次謁不動尊王暨圓通大士

「　風柯鳥語說真言朵朵青山不動尊轉入圓通無見頂分明別是一乾坤」


** 寶幢菴齋

「　午聽齋鐘憩寶幢銜花瑞鳥落雙雙山靈郤會山僧意拂盡春風看遠邦」


** 遊下醍醐

「　均沾法乳潤焦枯若個男兒不丈夫傾出曹谿源一滴總教大海化醍醐」


** 禮世尊臥像(有序)

慧日山東福禪寺元初時有異僧明兆者能以丹
青作佛事繪世尊滅度像長約三丈高五丈許諸
尊者及天人環列座下悵然興哀異獸靈禽悲號
跳擲視今去佛二千餘年儼然一會未散精致入
神誠不可思議者也每歲遇涅槃日揭于殿中示
不忘自而福澤一方由是都人畢會瞻禮戀慕如
失怙恃甲辰仲春望予同高泉法姪及諸子到山
拈香見其四眾誠懇因示之曰原世尊滅度之意
無非從慈愍中示同人法攝受眾生以覺群迷耳
若論法身猶若虛空安有生滅具眼者當以法觀
勿以像觀可也眾羅拜而退筆以紀之。

「　世尊放倒涅槃山百萬人天扶起難不意二千年以外日僧舒卷一毫端」


「　靈光一點日並明今古無人畫得成是滅度耶非滅度半春花鳥自含情」


** 謁遠祖無準和尚暨聖一國師像

** 聖一國師與予正傳雪巖和尚同入徑出佛鑑
老祖之室為嗣法昆仲

「　世愈趍兮道益尊翁翁法澤至今存瞻雲隔斷東西土萬派千川歸一源」


** 讀虎關禪師語錄

「　大地一虎關未許通凡聖隱顯日月星是師三要印」


** 題大機菴

「　他山分半茅日與竹松交鈯斧時拈出逢場好斬貓」


** 戒光寺禮栴檀唐像(同無心潮音諸禪士)

「　戒光寺裏禮栴檀噴嚏皆成優缽曇觸破虛空渾色相山花似錦水如藍」


** 泉涌寺瞻禮佛牙

「　法泉時涌出流露一雙牙以此福人世如林春著花」


** 禮三千大士像(有引)

寶像高與人俱凡三千尊高下行立金碧輝煌恍
怫佛國移下人間考其年代方六百春秋詳其緣
起則白河帝因夢感而造所謂應以此身得度者
即現此身白河帝亦三千中之一數與。

「　天地藏一塵一塵一天地三千大悲翁化身亦如是手眼各自殊鼻孔元無異稽首如虛空空相難思議」


** 大佛寺

寺在洛京規模宏敞柱可四人圍中踞大佛易敞
方新高大不知幾許較其大略則鼻竅可張小傘
指掌足臥數人。

「　玉泉古剎稱冠絕梵相較此無優劣若能覷破無邊身千丈舍那眼中屑」


** 大鐘

斤計十萬圍三十尺高一丈有五徑九尺厚九
寸其製有古意頗類金陵之鐘。

「　大寺之傍懸鑪鐘偶然一擊山玲瓏聲塵耳根俱不涉真聞獨露心自空」


** 為道長題三聖圖

「　一畫肇開文字祖備嘗百艸現王冠裳雅製垂人極帝德如天覆萬方」


** 過寶林寺

「　數里閒行不記灣白雲盡處露青山為探古寺過橋立帶得溪聲隨步還」


** 遊宇治同獨航石雲惟徹諸禪士

「　洛邑曰宇治山川發幽祕野曠地攤箋溪紆天艸字同遊日國僧平等唐朝寺不上寶林峰焉窮此韻致」


** 御室山禮大士

「　御峰作室倩雲扃中有大悲昭厥靈水月千江堪供養何須芹藻薦惟馨」


** 題台阪　東照大權現廟

「　山高分脈遠湖碧引源長古廟雲封盡時聞玉骨香」


** 登天台山謁傳教大師道場

「　大千一片土南北兩天台蘿徑渾相似頭陀疑再來山高擎日出殿敞翼雲開定裏傳何教天花落講臺」


** 泛琵琶湖

「　誰把無絃湖面張清風明月別宮商龍吟疑是龍香撥一曲餘音雲外長」


** 遊御井寺

「　台山歷罷宿湖傍曉起經行到上方山色秀鍾王者氣林花清沃御泉香安禪俱是新傳戒觸目無非古道場勝概宛然同我國不知身已在他鄉」


** 永觀堂禮回顧彌陀如來

「　父母皆為兒女癡如來度世亦如斯眾生一去都忘返轉得頭來是幾時」


** 謁夢窗國師像

「　當時宗輩出獨讓國師賢帝賜三朝號山開四百年道容凜冰雪法眼照人天點醒多生夢全憑一指禪」


** 宿相國寺次愚溪禪德見喜韻

「　久聞相國大叢林三代國師降法霖擬欲留題無一字憑風轉倩古松吟」


** 桂禪者呈詩有山神昨夜報來也之句依韻示
之

「　去來元不涉峰巔愛子呈詩語句鮮自愧修行無道力山神看破我機先」


** 過大德寺謁大燈國師像

「　入得聖賢數方知道德富譬續百千燈一燈光如故御爐半點煙散作三春霧一喝青山開國師全體露」


** 過正法山謁開山國師像

「　山開三百有餘年梵剎莊嚴似四禪誰是國師正法眼雨輪日月耀中天」


** 對大檀越正長　　王像

「　言佩靈山記身披忍辱衣檀波為說法睹史現皇畿」


** 過柱宮院謁聖德太子像(有引)

聖德太子者東國用明帝之長子南岳思和尚之
後身也不捨度生之願托生皇宮在胎能言體有
香氣稍長好佛經帝敕高麗沙門慧慈授以法華
太子語曰經中闕一字師知之乎慈曰我國經中
無此字今云闕者當在何處太子曰我先身所持
經在衡山般若臺即敕人往取乃前弟子所讀之
經非舊本也遂閉戶入三昧七日及出定經現凡
上乃以落字示之慈驚嘆不巳茲略敘緣起以證
前身云。

「　竹塢深藏聖子家千年亭畔古桃花前身南嶽胡為驗一字蓮經記不差」


** 三月廾一日登高雄山值弘法大師諱晨

「　大雄峰頂再來人莫訝青山識面新笑破古今無二致大師寂旦是初辰」


** 宿法光院贈玅公禪德

「　廣營如探瀆惟叟富知足予亦知足人來此借一宿」


** 過直指菴訪照道弟

「　未來蓄盡閒言語及至相逢半句無或向菴中問直指萬竿松竹兩圓湖」


** 過清水寺禮大士次元清拙禪師韻

「　寶鏡無痕水無澱大悲影裏開生面肉眼不識淨法身一帶青山繞白練古木差牙盤蒼崖幻出飛樓擎涌殿疑是竺國移桑東不然法法爭成現大悲善應王者身以德化民無罪譴山川秀美俗古風菩薩因
茲發誓願願力猶如季月春紅滿園林緣殆遍眾生心隱大悲中惡自無性善非善鏡花水月菩提場堂堂腳下看機變若向盲人覓路頭知伊早巳不著便記遊貂續拙老吟尤疑句裏藏雷電倏忽雲捲萬山青知有蟠龍起郊甸」


** 知恩院禮彌陀

「　佛號彌陀僧頭陀鹹淡之分江與河識得溼中無異性際天滄海不離波」


** 紀雷(有序)

甲辰孟夏朔予坐竹林精舍炷香閱中峰國師廣
錄停午值曇子出木法兄大書聯云落筆驚風雨
予奮筆對曰齒頰走雲雷墨未乾忽煙雲晦冥風
雨驟至有迅雷從舍後穴地而起裂五松而昇聲
震山搖聞者膽落少霽木兄及大眾咸往觀焉噫
亦異哉偶爾三昧詎符合如是信天道之不遠將
顯大道之遐昌遙空合掌紀示未聞。

「　虯龍倒跨上天階雲暗千峰雨送雷霹靂一聲喧宇宙含靈手眼一齊開」


「　電光爍破人肝膽曠劫無明當下灰正令行時全殺活一聲㘞地頂門開」


「　神霆震激普天驚我母猶聞篐脫聲因此不須哀揖塚頓成木偶兩忘情」


「　卻笑弟昆語句靈中峰廣錄一時呈填溝塞壑皆文字不用思惟總現成」


** 省初禪者血書金剛經報親偈以示之

「　拶出黃金汁揮殘白玉箋娘生一點血字字化紅蓮」


** 越傳禪德呈偈次韻答之

「　當陽直指見全功人法雙空空亦空會得真空含萬有金烏依舊出桑東」


** 次答玄周醫士三首

「　竹裏邀明月清風拂素琴高深藏指外六合尟知音」


「　非玉亦非金兼非瑟與琴打翻雙鼻孔直下吼雷音」


「　別來將數月令我憶陶琴明日春歸去順風一寄音」


** 予㘞地在五月十四日恁的禪人誤記為初夏
冒雨而來預祝偈以示之

「　眼裏瞳人吹觱篥為慶未生沒了日覷破未生日日生不妨花雨恒狼籍」


** 藍岫大德見謁

「　右袒御衣特遠參入門影艸不須探衲衣下事如何舉海上孤峰映水藍」


** 答申景禪德

「　梅熟憶花苦詩成簡道安不將三幅紙大地一蒲團」


** 示素白禪者血書金剛經

「　拈出金剛錍刮郤根塵膜皮下有血性彈指超無學」


** 示銕文禪人

「　嚼殘銕橛子滿口是文章意趣超言外世間難度量」


** 題假山(有序)

老人于松隱堂之右復構一小軒有信士見其素
乃為布置丘壑宛若生成一石一花俱有韻致足
供定餘清翫真玅手哉初夏告成承召同法昆仲
侍坐靜對茶香雜花香莫辨瀑韻與道韻俱清信
足樂也可無一言以紀之由是泚筆敬呈二律。

「　一座古廬山移來屋裏看微雲穿石牖小瀑動雷灘綠瑣三春秀陰生六月寒一拳千里勢胸次海天寬景物雖虛假頭頭契本真點流成巨壑大塊納微塵寵積無為福宜歸有道人人工渾造化道用妙通神」


** 贈龍溪法弟

「　上皇召見話離微囊得御香滿袖歸兼賜嚫金何所表鉗鎚百煉愈光輝」


** 法弟以　　上所賜御香供師御金齋眾次韻

「　萬福堂薰萬壽香香雲香積靄東方雷聲淵默無私祝慧日光同化日長」


** 示月潭上座二首

「　潭澂月自現獨露本來面月落潭空時許子親相見」


「　能隱復能現如蓮開水面移向雪中栽千聖覷不見」


** 示別傳上座

「　西來本無意臨濟有別傳棒前開活眼免下築愚拳」


** 示大雄院萬拙上座

「　古佛鬥戰勝聿號曰大雄子今倒退步其進也無窮」


** 阿羅漢(有序)

十八尊者俱是靈山記莂之儔老人欲肖其法身
雲會一堂為此邦植福會中有大德獨玅公者知
老人意勸本田野州守施金命范生刻其像坐身
高半丈許梵相奇古儼然如生瞻依者生難遭想
其三輪殊勝功德詎可思議耶經始于癸卯冬至
甲辰夏功訖其半端午日預請八尊入圓通殿予
不揣摹空輒成數韻用倣石門筆供養云。

「　一自靈山同授記神通妙用皆如意放光讓爾眼睛高鼻孔借予方出氣或謂木偶有甚靈供之畢竟何所利無心應物月臨川川增之福如潮至觀之風雲無甘霖甘霖必藉風雲致達人契理超象先玅斲無痕渾天地」


** 贈青木端峰居士

「　銕梁擎佛日赤膽對青天屈指多英傑饒君一著先」


** 同慧林法弟慈眼室晚眺

「　丈室新開罩彩霞愈添慈母眼中花摩耶山外歸人遠且聽疏鐘點暮鴉」


** 過慶瑞寺示拙道寂宗二禪座

「　二難養拙樂天真禪寂自純慶日新自是龍天能輔善一村水竹付閒人」


** 題性貞信士假山

「　入門盤曲徑少憩古松陰乳岫窗前緣靈淵階下深不惟彰佛髻端可蘸天心隴畝富丘壑寧輸支遁林」


** 宿悠然禪人水月菴

「　池菴疊露月痕新如許清光冷照人暑氣洗殘無半點古梅瘦竹共精神」


** 南都觀風吟(併引)

邦人士尊佛敬神守法自律物我一體彼此忘懷
群鹿狎遊于廛似同家牧池魚授食掌上了無怖
疑竹木蔚然不損一毫瓜果載途莫私半箇風俗
之美國政之良宛有太古之風因述觀風吟。

「　國君布德澤含靈魚鹿逢人總不驚三尺兒童知政化宜乎萬代享昇平」


** 題興福古剎　國主賜地澹海公布金

「　一堂分兩金千載沐恩深帝賜袈裟地臣開薝蔔林風柯明法相月渚現觀音不但為興福要人發道心」


** 禮銅像(并序)

東大寺為南都十大剎之最有盧舍那佛銅像長
一十六丈盍　　　國主以感異夢所造也當時
殿堂樓閣窮極宏壯治承間寺遭兵燬建久復興
永祿又燬惟古銅像至今猶存寶冠蓮座隱然如
山聞洛陽大佛亦追軌于此儻非大心檀度乘夙
願再來未易恢張也向欲拜觀不果茲緣拙道寂
宗諸禪士不憚長途導為法喜之遊因得瞻禮焉
敬題一偈以俟知音時甲辰閏五月三日也。

「　誰把小鐘山肖佛範大冶法身隨處圓一真中無假大地千華座虛空一片瓦幻盍古如來廣博無踰者日月無盡燈清風帚自把群鹿時獻花異香吹綠野萬象聽宣揚一音開聾啞稽首讚空王海墨難描寫」


** 題春日山神廟(有引)

南都勝地多奠神祠雨後艸艸登臨未及遍覽惟
見其畫巒飛翠茂林滴青泥水通身為之洗盡庶
不虛此一行也敬題二十八字以當瓣香。

「　臨下赫然神且明欽承護國祐生民屏翰三寶將何答聊假空箋寫寸誠」


** 詠古檉(有引)

春日山萬林之中有檉樹一章高出雲表大可八
人圍相傳千年物也偈以誌之。

「　檉魁立地不知年翠奪千林綠到天憶昔不承秦帝倏今堪扶起雪峰禪」


** 高安演劇為供偈以示之(時演殺酒鬼齣)

「　大地由來一戲場諸郎郤解殺無常肉絲調合無生曲度盡迷雲出醉鄉」


** 閏夏五日雨留高安幻生家

「　天符人意緩歸期人與天公想要詩曉起拾來雲幾片揮毫掃盡雨淋漓」


** 泛舟回檗山

「　白雲題破雨初收從者歡呼催放舟岫列高禪迎兩岸川浮巨楫泛中流者回以道觀風返不比當年孟浪遊或見吾師問勝概有聲畫出古皇州」


** 示齊雲上座

「　腳跟生銕鑄頭角五雲遮覷破轉身句雙眸空月華」


** 甲辰仲夏望前一日乃予四十九初度時逢閏
月髻恬曇碧諸子重為予祝席上書示

「　母難逢雙祝猶疑是兩年昨非渾不覺半百似徒然閏結三祇果重敷五月蓮頂門開隻眼看破未生前」


** 月泉上座索偈補次舊韻答之

「　遠來訊老翁遇子福城東隻眼青霄外百城跬步中早知君慧理莫笑我愚蒙放出轟雷古山河耳亦聾」


** 示因碩奕士

「　同上縱橫十九路死生迷悟沒閒時任君一著高天下爭似山僧都不知」


** 贈諸昆仲

*** 西堂

「　十霜居洛土冰檗嘗來苦苦盡甘自回倒生獨角虎」


*** 監寺

「　吞殘栗棘蓬毛孔吹香風翻郤舊燈盞金烏午夜紅」


*** 維那

「　二六時禪誦綱領微塵眾合眼念摩訶槌醒千劫夢」


*** 書記

「　宴坐翰墨林胸藏義海深和心都嘔出遍地是黃金」


*** 知藏

「　一切多羅藏不在黑白中咬著元字腳滿口吐春風」


*** 副寺

「　鎮庫渾無物生薑辣古今祖師不可見千載有知音」


*** 典座

「　溈山千七百一杓舀將來隻手重伸出曇花鑊上開」


*** 知客

「　三根作麼接一例廾烏藤佛祖不肯做邀渠見老僧」


*** 直歲

「　直原為眾務普請鼓三通不運四時力爭成一歲功」


*** 知浴

「　浴此無垢人玅觸已宣明雲淨水無影雨餘山更青」


*** 侍者

「　慶喜三十載達摩四十年今人乃若古鈍置祖師禪」


*** 飯頭

「　菜頭蒸出骨香飯煮無涾彈破趙州齒與君三十叉」


** 曉堂法姪書遺教經示省禪

「　毫頭藏銕畫描出佛心肝獨許知恩者頂門著眼看」


** 珠姪書報恩經答親

「　親恩同罔極析剝也難酬法海毛吞盡俱超生死流」


** 示道昌通士

「　服異人無異音殊理不殊驊騮蹲舌上笑我腹如衢」


** 觀流亭

「　一脈出崑崙聲光澈海門萬流旋轉後何處不逢源」


** 百花軒

「　栽培如種德樂道巳忘榮正信春無盡花開果自成」


** 偶閱夏梅詩寫贈官人

「　筆端三昧非吾長戲抹斜枝幻冷香雪質能消三伏暑飛紅滴翠總幽芳」


** 贈馬友松醫士

「　仙方藏祕訣佛道露倪端一句無生話鍊成不老丹」


** 予所寓竹林居西照盛夏熱甚正明法弟延予
至江州法輪山消遣立秋前一日到上剎見
其平林廣隴秀色可掬緇素稽首信心倍常
援題一律以寫近趣

「　山靈符主意有待道人遊宿雨消殘夏涼風送早秋忘機隨鶴出在處為雲留夜演微塵偈都盧一句酬」


** 禮大悲像

「　四八陀羅臂時時轉法輪威儀聲色外千日繞崑崙」


** 次獨和禪士韻

「　勞爾趁朝晴迎予到正明相逢賓主外一句若何呈」


** 次正明法弟見喜韻併答諸禪士

「　字字皆舍花雨香香風吹澈滿山房只茲數偈堪清供何必人天敷法床」


** 贈豐主忠真老居士

「　治定大勳臣樂道忘歲晚凜然忠義氣為民暖肝膽」


** 贈小笠原遠州守

「　二千五百載授記到于今外現郎官相居然出世心」


** 立秋後五日賜紫大牛大德晉黃檗山延予到
土佐州偈以答之

「　吾自未能度焉能以度人州主與大德足以化生民」


** 牧野佐渡守府中產靈芝數朵于六月廾七日
寄其一請問因答之曰王者仁慈則感生瑞
艸昔漢殿九莖天台五秀邦國禎祥重兆于
今日矣可嘉可賀後三日承駕見訪復贈以
偈

「　地靈鍾瑞氣祥感五芝生仁與天心合道同世運亨」


** 吉良若州守朝覲回駕憩檗山見訪

「　遠秉將軍令耑來朝聖君繡衣餘紫氣旋結檗山雲」


** 建仁開山千光國師遠忌以偈代香

「　國師早出天童門真是黃龍九世孫四百五年燈欲盡榑桑頂上現朝暾」


** 贈范贊公居士七十

「　日月閒邊度渾忘海國遊仙齡方七袟弧且值中秋雙桂堂前郁脩琴竹裏幽江山收筆底元不羡丹丘」


** 贈吉峰居士

「　年踰稀古鬢春芽千里懷香行可嘉瞥轉一機逢遍吉玅高峰頂綻曇花」


** 甲辰中秋乃黃檗慧門法兄半百之辰寄贈

「　指屈中秋五十番圓明一點不相瞞迸開㘞地頂門眼照澈娘生赤肉團算疊南山機共峻祉涯東海量同寬無邊風月無私祝虎嘯龍吟動九灘」


** 今歲豐稔秋成倍登江州正明檀信不憚百五
十里遠來獻新福田有種功不唐捐山僧愧
道微不能消受口占答謝

「　新秋炊白粲香氣靄村村粒粒丘山重將何為抵恩」


** 中秋侍老人坐月

「　竹隱將雙白時逢八月中清光寒玉宇古桂撲金風席預曹溪話吟賡檗嶠翁茶香難入夢一嘯萬山空」


** 和王陽明先生前身偈(併序)

先生嘉靖初論功封新建伯隆慶初諡文成世襲
伯爵萬曆初詔示天下從祀孔廟稱先儒王子諱
守仁字伯安號陽明杭之餘姚人父華成化辛丑
狀元母鄭氏孕十四月而生將誕之夕夢仙人抱
赤子乘雲而降因名雲生六歲不能言一日有老
僧過其門為摩頂曰好箇寧馨兒郤被名字叫壞
了改今名遂能言穎異頓發讀書過目成誦少喜
任俠長善詞章壯好佛老才辯擅名登進士官至
極品雖處富貴志在物表每以道學為已任不宗
程朱獨舉良知為說上欲以其學輔君下欲以其
學淑民惓惓欲天下人同歸於善而後巳一日遊
山寺見其院封鎖甚固欲啟之寺僧不可曰中有
定僧閉五十年矣先生竟發視見龕中僧儼然如
生貌酷像巳既而見壁間一偈云五十年前王守
仁開門原是閉門人精靈剝後還歸復始信禪門
不壞身先生乃對寺僧曰此吾之前身也茲緣此
儒者崇先生之學居多故闡而傳之以昭儒釋不
二云時甲辰中秋日。

「　先生大道繼能仁有相何曾著我人只為度生心未了再來示現宰官身」


** 大津甚四郎性敏慧三歲能書六歲謁予于檗
山竹林精舍面書風雨高堂明月六大字為
供筆意古勁予甚奇之就字成韻走筆以贈

「　六歲甚四郎謁我于高堂落筆疾風雨心如明月光」


** 巖倉松下二黃門先後見訪

「　曉出楓宸外遙臨檗苑中卿雲初布影林野沐仁風」


** 示靈秀道士

「　雨霽山偏秀秋空月正涼相逢無一語別去話頭長」


** 示了喜老叟

「　八十五老叟矍鑠似趙州世間無可喜此外復何憂」


** 示在恬禪姪

「　海闊天空風恬浪靜萬象森羅收歸一印」


** 示常信畫士

「　人道有五常信者居其一用一如畫師不離五色筆」


** 新賜紫檀叢大德見謁

「　覿面無玄語且斟趙老茶堂前花正發色映紫袈裟」


** 探幽信士為寫三笑圖書贈

「　何年佩法印筆底自靈通千載匡山客呼來半幅中」


** 甲辰九月初五日拜別本師老和尚出山

「　法育恩逾父母慈敢將自便忍離師緣栖海國沖霄鶴整頓當年掃地枝古渡霜深須早發重來水遠恐留遲願師四大恒安穩千里同風不隔眉」


** 留別木菴法兄

「　鄉國途遙緩鶴回隨緣作主且浮杯未能七匝繽花雨側聽三冬震法雷仙島雲留閒漢臥祖山檗付長兄培他時若肯光垂顧法供禪臺萬樹梅」


** 留別佛日正明諸法弟

「　大塊原為寓隨方皆可安直將留別意轉作未來看補處賢昆仲相期豎剎竿乘閒能過我山水富盤餐」


** 次秀峰弟贈別韻

「　謝贈遼天句難將踞地酬相辭重折葦不忍話深秋杲日杖頭挂滄江麈尾流兩般君固有益待壯林丘」


** 次南源弟贈別韻

「　法脈宗黃檗詞源出孔丘傾腸當別我運筆迅如流從此一相對不知又幾秋問梅先得信勿爽到青州」


** 次曉堂法姪贈別韻

「　明日辭京國連宵話故鄉清言如簇桂寤寐已生香白浪峰頭鼓紅塵海面揚華兒通正脈杲老有餘光」


** 次潮音禪士贈別韻

「　知君學有本南浦是其宗久鍊降魔劍多年不露鋒謝君呼片月送我下高峰宛爾對顏色疇云不遠從」


** 次愚溪禪德贈別韻兼示恁的禪人

「　速駕鐘何處金烏天外懸大家接足禮送上渡頭船無語安高足和詩答老禪歸逢癲漢子為我屈三拳」


** 執事諸公各以詩贈送總答一偈

「　指點風雲明祖意團圞水石語玄宗玅高頂上空王殿撐拄全憑二六峰」


** 高泉法姪送予至大阪同宿心月軒(有引)

兩番宿此岫雲來去無心百里重臨松鶴送迎有
禮莫酬高義聊敘法緣。

「　來去渾如昨東籬兩度花此心談不盡笑引一天霞」


** 過天王寺觀聖德太子道具示秋野來林院

「　借此以發機見聞勿泥跡悟取本來無人天均利益」


** 太子所握佛舍利

「　如來真舍利無成亦無壞虛空莫能藏法地方堪載」


** 前身所書法華

「　覷破無一實元腳何處立太子㘞地時法華轉巳畢」


** 達摩所授法衣

「　一幅古袈裟展開如銕壁堪笑老臊胡覿面自不識」


** 謝石見守

「　昨夜夢明月今朝燦福星回光同本得雙眼燭天青」


** 贈高泉法姪應玉峰居士請

「　祗陀園裏富鋪金長者難忘舊日心百頃彤雲翻錦浪遲君法雨種瓊林」


** 喜慧林法弟開堂題聯為贈

「　佛日新開黃檗禪雪峰敢吝選場聯一條拄杖支天地半個紅爐鑄聖賢」


** 示伊藤清三郎

「　世情淡處道情濃如水使帆帆使風彼岸頓登方慶
快長安古路一時通」


** 初八午舟發

「　霽日開風煙雲帆鏡裏懸浮生滄海隔有路可通天」


** 九日舟中懷本師老人

「　朝逢重九趁浮杯移此瑤花鏡面開未審吾師當此際幾人扶上玅高臺」


** 初十日泊室津次韻示諸善信

「　市雜道人家競參似織霞善來期見性勿使路頭差」


** 是晚宿見性寺

「　何處無山寺順風泊室津江雲招一宿松月解留人」


** 十二日泊牛窗祈風

「　山野沒神通兩日住江中竭羅如有意敢借一帆風」


** 十五日過上關同瑞巖二子賦

「　野鶴度江灣乘雲在處閒海中知有國天外恐無山日涉煙波趣時忘道路艱天風扶到岸闊步上頭關」


** 十八晚至下關寄永井右近大夫及獨航監寺

「　謝君兩葉舟送我下江流載返壽山月清光徹九洲」


** 十九早月叟法雲二禪德具舟相迎偶成三友
偈以贈(有引)

澤一切物者雲也破一切暗者月也度一切眾生
越生死流者舟也體雖有異用則大同立為三友
誰曰不宜。

「　閒雲出洞非無意明月渡江更有情三益相求添巨舶不妨隨處任逢迎」


即非禪師全錄卷之二十一
門人明洞性安性節明覺明幢仝編

* 詩偈(豐州艸)

** 駐錫吟(并序)

歲甲辰九月十九日至豐州金粟園承豐主源忠
真大檀越款留卓錫予固辭曰貴治山水甲九州
不惟鍾瑞氣亦可以益道氣敢不忻從但愧道行
微劣有負檀德耳今既感公敬法之心誠而且切
遂說偈答命以誌夙緣之有在云。

「　擬辭聖壽返中原無那延居摩詰園撥轉玄流朝海岳迸開慧日耀乾坤微塵法裏王心裏舉國民崇佛道尊涼德衲僧何所補全提向上答深恩」


** 原夢(有引)

余未至豐州夫人那須氏夢雙日照耀下有一扇
捧之及余至夫人來參值余手握英扇符其夢及
有所請乃授之。

「　寐語原奇夢無非大覺場仁風彌海國克後永繁昌」


** 簡崎主併答崇福諸檀越

「　豈不欲前去其如綠在茲江山雖有阻雲月總無私」


** 上黃檗本師和尚

「　何事又留舍衛城由來佛法付王卿酬恩重展龜毛拂願放眉光作證明」


** 寄答唐諸宰官居士及叔弟姪(并序)

道無彼此在處為家法無親疏逢緣則住暫方尊
命幸恕諒焉白社盤桓尚有日在。

「　吾未出三界敢忘父母邦閩天雲斂盡指日返融江」


** 小倉即景示宮本吉岡大羽諸居士

「　一帶福源水曹溪正脈通汪洋三島外灌溉九州中道與邦同泰物將歲共豐千山長拱翠萬匯悉朝東」


** 豐主源檀越齋予於西園

「　西園勝概似西沂兩易舟輿始到扉滿地栗梨人不取相親魚鳥自忘機佛心將監呼名慣蓬髮沙門識面稀此日因齋重道話有緣令彼一瞻依」


** 次答法雲洞上座

「　合國重僧寶法門誠有光道心油若雨戒行潔於霜錫卓無雙地義翻第一章猶疑千載上相與樂陶唐」


** 小笠原次公郎隼人面寫花木為供書贈

「　寫意離繩墨手段誠出格筆底無盡春妙不著空色」


** 初祖忌日瀝血寫照

「　嵩山千丈雪無地可塗肝一點陽春色迸開五葉丹」


** 題涌金樓(有引)

甲辰臘月二日豐主大檀越延予城府齋齋畢邀
登涌金樓樓高二百尺時同二三子推窗遠眺但
見山列下風水朝上岸真海國奇觀也時有雙鹿
至樓園逢人不避撫之無怖園丁報聞命放足立
山豐主向予合掌陳其事予賀之曰鹿仙獸也至
則壽國增永天祿咸自檀越仁德至誠所感也乃
援筆成偈以贈。

「　舉首青天外方知日國尊千山宗太岳萬派出高源鹿為迎祥至烏因聽法屯王城如舍衛別是一乾坤」


** 紀檀度(并序)

豐主源檀越係　清和帝之後裔也積代食祿向
為佛法金湯頗類呂文公每晨拈香必祝曰不信
三寶者勿生我家後子孫皆貴顯豐主金枝玉葉
源遠流長行不言之令成無為之化路不拾遺市
無丐者牢無罪人常放生禁採捕羽族蔽江連野
悠悠洋洋宛爾唐虞上世今秋延予卓錫州畿值
大年豐主垂念稼穡艱難乃捨有餘之庫藏成無
盡之福田發粟萬石賞勞農民又新給條例賜免
租賦十蠲其三非給公再世曷能巳爾農民懷風
詠德祝頌知歸望城頂禮有二菩薩出世之言予
聞益愧曰農民可謂知恩矣於予何有哉斯乃豐
主現王者身以布施為說法得予證明而巳因是
贊歎一偈時在甲辰臘月之望是日瑞雪呈祥異
葩吐彩併識之。

「　積德遺賢裔治邦守不貪年籌千及億賦免什之三古國疑同趙前身或姓藍佛臺呼欲震天為雨優曇」


** 立春

「　雪裏金毛欲展眉燈籠露柱失威儀春風一見呵呵笑萬籟吟成一首詩」


** 觀劇(有引)

遠州守延予府第齋與其弟及童子六七人供以
傳奇初演神道俱感佛僧之化次搬忠孝各壯臣
子之心雖曰遊戲無非佛事誠有益於世諦偈以
贈之。

「　英姿麗服儼如神疑是大悲應化身度盡高僧成正覺不知自己是官人」


「　靜聽檀版愈精神幻化門頭亟轉身以孝以忠為說法梨園豈是等閒人」


「　能文能武伎通神紅綠叢中獨露身覷破未生前面目塵塵盡是本來人」


** 甲辰除夕

「　歲月有新舊癡頑無減增林園如兜率在處樂豐登」


** 元旦(次隋宗禪德韻)

「　堂不懸白澤戶豈揭桃神端坐無為國炷香祝聖人」


** 豐主二日見謁酬以道偈

「　何事寒山子而今笑未休郢工猶費斧庖解未忘牛道向塵中悟禪非事外求西江能一吸千載兩風流」


** 示萬水銕檣二禪士省親

「　石斲孤舟銕打檣古帆未掛見爹娘臨行覓我途中
句萬疊山分一水長」


** 謝月叟禪德夜茶

「　新春齋和尚連夜烹萬象金粟口未開彌勒肚巳脹」


** 法雲上座新構圓通菴成人日延予齋有五歲
童子書呈大小山川四大字席中筆示

「　小子心通慧大圓相從人日看山川川中流出無聲句分付春風莫浪傳」


** 法雲上座生日(并引)

洞子五歲能書童真入道年甫十三即能陞座論
經義甲午秋黃檗老人至崎知趍慕歸向時年巳
十七矣盍其天性之敏善根夙具故能取信于豐
主立精藍以處之及予駐錫金粟園竟捨之佐予
弘法向上之志尤人所難也茲值初度之辰偈以
勉之。

「　當下洞然了了發明佛祖宗猷嗣續金剛慧命非同世諦春秋」


** 畫松寄大眉靜主(有引)

兄與予同參年亦相等久侍老人發明此事而一
種謙虛之德尤有過人者茲值五旬無以為祝敬
抹壽松聊申遠意云。

「　東林雲塢裏橫出一枝松異日為標榜恢弘黃檗宗」


** 為高力左近大夫題畫三首

「　王子心如雪中宵訪戴公移舟不到岸千里郤同風」


「　西湖為玉爵越地作蓮航度盡風流輩還他白侍郎」


「　月小波光大更深鶴夢長江聲時喚醒無語可商量」


** 贈蘊謙禪德

「　幾回夢晤在雲峰此日猶疑是夢中喚醒春山留不住錦帆相送到江東」


** 紀魚(并序)

豐州向稱福善之邦豐王源檀越放生戒殺舉國
咸頌乙巳二月朔忽有巨魚化干州外三十里閒
島諺云巨魚入州秋成倍收豐主聞報大喜命乘
早潮挽入內港計直數千金盡賞一方居民仍賜
錢若干貫可謂仁之至義之帥也次日請予往觀
視其身若大石灘頭若小岫脊擁礪蟥聚如津步
藏典載魚大如山背產大樹身至萬餘里者讚風
虛也乃為授記命大眾舉經咒為津助或問宿
何業今報此身予答曰子但知為業感安知非大
願力菩薩隨類度生將此報身以代水族為布施
答豐主仁德之感於一朝耳不然水激風翻倏忽
萬里何有見於海濱沙際耶或者默然重說偈以
俟具宿命通者辨之。

「　魚因感而至人祿受於天天人理合一功大福無邊」


** 高力左近大夫見訪書贈

「　鬢為攤書白心因撫字勞不入藥山社何人識李翱」


** 畫祖像(有引)

二月初八日乃曹谿六祖大師誕晨值先慈方老
孺人諱日不肖自知親恩法乳折剝難酬是且敬
瀝指血拜寫祖像千方丈供養藉此以對慈容伏
願生生世世為菩提眷屬云。

「　不睹娘生面為描活祖師通身血滴滴藉此對容儀」


** 二月十五日世尊涅槃瀝指血拜寫法像

「　來去春無蹟花開果自圓靈山真正脈嫡血始堪傳」


** 仲春念八日豐主源檀越七十大誕禮千佛懺
竟忽雷雨書偈奉祝

「　此日豐州降壽星三千諸佛福元辰法雷乍動繽花雨慶祝從心果位人」


** 題畫松壽源檀越

「　自持冰雪操不覺到從心直榦擎天壯千秋覆地陰竹君新益友鶴交舊知音更喜芝蘭秀芬芳彌古今」


** 獨立禪德七十(并序)

立公唐山陰戴安道先生裔也世業儒早登序
博通古今慘以國變棄家作海外遊值吾師東渡
依之剃落予向在聖壽卓錫以道相親有年矣今
乙巳春從予於廣壽充記侍年政七十而誕生適
符二月十九老益矍鑠志與道俱進予壯之示以
偈。

「　一聲㘞地頂門開疑是大悲降蹟來入佛出儒方七十毫端隻眼耀三合」


** 示化林上座(有序)

徒僧化林三山英士也戊子丁國變隱于支提壬
辰秋禮予于雪峰見其行履周詳機鋒迅發為之
薙染及予東渡乃相從遠歷名山大川于本分事
有所默契癸卯秋予上覲黃檗老人以聖壽法席
囑令監守今予緣屬豐國豐主請開堂而化予從
心之年不憚跋涉願任巾執之勞有古人風偈以
示之。

「　威音那畔古瓊坵留待兒孫報有秋空手把鋤耕到底闍黎機用越常流」


** 示健禪德(并引)

人生七十則精神衰憊健公年七十有四不特向
上之志不衰且能善下甘充予侍者易曰天行健
君子以自彊不息其公之謂乎偈以勉之。

「　霜眉雪鬢志恢諧杖側追隨可快哉須信趙州行腳事摩醯眼在頂門開」


** 上梁

「　豎起撐天柱橫安法界梁山川俱絢綵邦國現禎祥鹿護傳燈缽雲敷選佛場春光開祖印吾道永昌昌」


** 卓錫(有序)

豐主源大檀越開創廣壽山福聚禪寺延予卓錫
于本年正月十五日始奠梁棟閱六十日乃訖厥
功其山門方丈禪堂應供堂浴堂各寮舍及諸莊
嚴次第俱備四方隨喜者恍疑天降地涌焉三月
十五日豐主致書幣躬請進寺一望萬松與千峰
合翠三門同寶構聯雲儼然一大梵剎深感知遇
之隆誠有光于法道賦此以謝。

「　蓬萊海國老賢侯不爽當年大道謀摩詰掌中開世界遮那頂上現瓊樓閒拋日月為毬輥震動乾坤笑點頭勘破世間三不朽深培萬樹蔭閻浮」


** 小方丈(有引)

予三月十五日進山偶指方丈後曰此叢綠中宜
夏亦可安禪豐主聞之輒為建小方丈前舒曲徑
磊石為山下引瀑泉以滋道韻居民踊躍不呼自
至不旬日工竣人巧神速妙奪天工凝碧堆青究
然圖畫觀者勿作境會可也因成三偈以誌。

「　幻出一樓臺渾然天鑿開豐君大手眼斷取小蓬萊體物須宗本尋流貴得源潑開新氣象拓出古乾坤石邊雲繪影花外水生香觸目皆禪意步步大道場」


** 題妙見權現廟(有序)

足立峰乃廣壽之屏山也壁立萬仞高摩雲漢神
居其頂儼然別一洞天乙巳孟夏二日予同法雲
曇瑞諸子登山拈香將至聞雷因成一偈(時山下不聞雷
人益信神感)。

「　神而靈且明如月以臨清預卜山僧至轟轟天鼓迎」


** 次玄周醫士韻

「　春風已解寒祝國築方壇喜有杏林士惠詩似畫巒」


** 開堂(并引)

山僧自崇福退鼓之後擬作無事道人不意省覲
旋棹緣契豐州承豐主及洞上座慇請開法四方
龍象一時駢臻不免拈出隨身竿木隨機展演勉
就一律博諸子向上之基云時孟夏八日。

「　道人法界以為家忘郤山根與水牙栗棘年深方結果葛藤爛盡又開花趙王敷設法空座興化高懸毒鼓撾大事因緣重出現單提白棒驗龍蛇」


** 鐘樓(有引)

洪鐘鑄就仍建樓以嗣之仲夏望前甫告成懸鐘
其上予考之其聲鍠鍠徹九霄真叢林大器也為
說偈曰。

「　廣壽一聲鐘洪音徹九重含靈俱醒覺敲出一輪紅」


** 示友松子

「　人多愛厥質子獨友其心試問心何友庭前雪許深」


** 五十初度(有引)

乙巳五月十四日乃山僧半百之辰承源檀越聞
府寶眷併諸山法屬暨會下門人等各殷勤致祝
不及一一裁謝統答五偈。

「　親恩鞠育重山丘刳髓塗肝未足酬彌月舉州稱慶誕虛空莫掩面門羞」


「　年及知非道無補自慚虛度好時光惟憑格外千龍象共續曹溪一脈長」


「　莢吐望前餘一葉蓮開夏仲碧千枝無情解記山僧誕葉葉枝枝字字詩」


「　父母未生前一著謝君為我邈將來爐薰清供山堂裏彷彿青蓮壁上開」


「　虛空原是一胞胎筋斗打翻知幾回看破空王未始劫了無八字可安排」


** 廣壽山十六景(并序)

山河大地艸木叢林皆根此遭而翕張之只為人
逐內妄境外塵則人境對待倘能即境會心因
心契道當下如空中鳥踴水底月痕曾何根塵之
有哉山僧自今春卓錫茲山日與山水相得之樂
亦不知其山之為我我之為山也坐臥之餘寫出
十六景月痕鳥蹟以導邀遊者返塵合覺之徑路
至於向上一著俟明眼註破。

*** 不老峰(本寺主山也不涉動靜坐斷古今峰列兒孫潮分賓主)

「　巍巍壽算等乾坤今古具瞻海嶽尊道當德豐扶不動青巒闈繞萬兒孫」


*** 足立峰(足躡煙雲頂旋日月八百年前有忠臣和清者被讒掣其足筋遁隱於此大鑒
其忠頤養數年足筋平復因是得名)

「　了無瞋恨盡孤忠一片丹心捧日紅萬仞峰頭獨足立翻身磕破太虛空」


*** 萬松軒(松竹交青峰巒拱翠豐主愛其幽築軒窗以為駐駕之署明一著于局外時聽
法于言前)

「　經年積翠瑣林巒四座陰生六月寒山磬一聲松子落等閒敲碎玉麒盤」


*** 十八松(屏列方丈之前臨風若語婆娑優盍矯若蛟龍冬夏長青貞心不改)

「　丁固腹中無此種豐君掌上植多年春來未許驚雷變留取空山伴鶴眠」


*** 瑞鹿居(在尋女之後因雙鹿符瑞得名翠竹喬松環繞左右靈芝異卉各自春秋)

「　當年鹿苑始開場應運重來祚國昌由是居名安瑞鹿時時銜到百花香」


*** 看雲亭(在方丈右由小岡穿林而土山高不礙亭空易留)

「　濟物垂慈閒出山了無蹤跡落人間多情最是亭前月時拉清風伴往還」


*** 放生池(雙池約萬工其水自主山左腋而出聚匯於此)

「　源遠流長脈自深一泓定水湛禪心就中養就千頭角他日期為布雨霖」


*** 應城鐘(四山當戶樓高入雲豐城雖隔數里晨昏考擊同時迎風互答在在觀音)

「　心空自解發圓音普應群機不計程來去本無通塞礙晨昏響答更分明」


*** 望海樓(在寺左幾箭許從修竹徑度小橋望古松而入山環樹繞海闊天空人坐樹中
宛然圖畫)

「　漫將折箸攪滄溟入望蓬萊一點青何處蜃樓飛到此滿山雲氣帶龍腥」


*** 吐月嶺(每夜月罄嶺口而上清光如吐遂以名嶺在不老峰側)

「　泥牛口向嶺頭開吞郤何如吐得來一自靈山摽指後分光夜夜到樓臺」


*** 脩竹徑(山門以至望海樓沿植脩竹數萬竿以拶松徑宛有淇園之趣重新舍衛之風)

「　虛心君子傳消息留待新春引鳳過有路可通青漢表渭川千畝未為多」


*** 白雲室(古人以雲名室示思親也子則不然本來真父母歷劫不曾離)

「　奇峰時布雨花陰狄老休傷親舍吟霜露洗清無半點一輪獨露老婆心」


*** 豐田洋(二望平疇似掌萬頃黃雲如茵天賜豐年人樂太古)

「　綠雲萬頃是西疇歲歲豐登樂有秋心地福田收不盡平生知足富無求」


*** 白鷺洲(青莎紅蓼相映發屬玉點綴其中天然半幅圖畫)

「　長鯨一吸露莎汀雪客飛來點點冰到處家山堪自適無勞相對憶金陵」


*** 大硯海(在足立峰後數里許染雲作句林浪成文格外高流收歸一滴)

「　大千為硯海為池倒蘸須彌筆數枝點化蛟龍昇碧漢滿空雲雨墨淋漓」


*** 文字關(空中一畫凡聖迷蹤透關者一任丹霄獨步)

「　向上玄關別一重縱橫是字了無文之乎者也望崖退覷破還他格外群」


*** 東照大權現祠(在瑞鹿居上豐玉重新水水本源不忘其自)

「　重建祠堂古翠微林巒泉石轉清輝月明夜半松風起疑是將軍跨鶴歸」


*** 圓通菴六景(并序)

見色心先現桃花映水而紅聞聲道巳彰空谷傳
音以答圓通法門秘密寶藏八字打開一時分付
了也大士手眼重新點出。

*** 來薰堂(法雲洞上座風棲禪處也舊冬豐主重新為駐錫之所時當盛夏獨薦南薰)

「　疏簾曲几篆爐香兀坐渾忘夏晝長一線薰風開竹戶大千熱惱化清涼」


*** 百花藂(纖紅濃綠東風裏須信壺中別有春)

「　飲光微笑展桃脣紅綠叢中轉法輪獨露一枝滄海外花香果熟不知春」


*** 五松丈(闊溪點首對戶吟風誠格外韻友也)

「　為問大夫誰結鄰餐霜立雪愈精神竹梅以外餘雲鶴日日飛來作主賓」


*** 三家村(宛似桃源舊隱子孫世樂仙蹤)

「　是佛是仙都不識生涯一钁傲王侯三家村裏乾坤大不博瓊堆十二樓」


*** 曹源井(當時特地覷驢何似今日化泉為雨)

「　曹谿一滴出高源正脈初分到粟園井底鯉魚能惠世當頭一棒雨傾盆」


*** 截流橋(在菴之右一箭許宛如香象一踏到底)

「　急水灘頭打繡鞠何如砥柱截狂流因茲度盡通霄客嬴得嘉聲播九洲」


** 示曇瑞徒子三十

「　一三三一一三三粟棘金圈乳樣甘一口吞殘無欠剩須彌頂上吐優曇」


** 示優婆塞(并序)

豐州有叟年九十又二名首來仙兒發心願鏤檀
佛一千六百尊與人普種佛因乙巳春將滿願送
三尊入山像高五寸許梵相莊嚴光儀渾樸直與
鬼工爭奇見聞贊歎答示以偈。

「　仙兒年已九十二善以雕鏤作佛事惟心成佛餘千尊他日頂摩親受記」


** 示筑州優婆姨

「　八十三老婆百里禮頭佗直指西來意江頭問達磨」


** 贈小笠原正休居士(有引)

居士年近九十雪眉童齒尚能乘騎矍鑠如壯齡
不憚山川特來參禮予甚起敬因示夙因併贈以
偈。

「　老叟得長壽皆從戒殺來此心恒不昧銕樹正花開」


** 示豐田諸信士

新秋豐田翁送新米云本土三十年未曾見此成
熟繇和尚卓錫茲地道業所感俾歲稔時豐某等
戴在帡幪也山僧曰此造化之工皆豐主仁風廣
被汝等均發善念而致是于山僧何有因示以偈。

「　南畝禾場熟九州足歲華福田今有種永為子孫芽」


** 示既白禪人刺血書經

奕禪前年于黃檗刺血書金剛經今春侍予廣壽
自恣日又血書千佛名號併盂蘭盆經孝念慇慇
可謂至矣重示一偈。

「　皮膚有血痛鍼錐圖報親恩示勇為滿紙妝成紅錦繡何如隻眼透牛皮」


** 示東白禪人血書金剛經(并引)

曉禪人參究行行之餘刺指血書金剛經每下筆
一點念佛一聲夜則一字一拜其用意報恩亦良
苦矣雖然以正眼觀來猶是住相法門更須跳過
金剛圈突出金剛眼庶幾無負此經不然析剝難
酬子其勗諸。

「　虛空金剛體日月般若光霜毫未染血經卷已全彰」


** 示清淵禪人血書普門品盂蘭盆二經

向未展卷前著得隻眼猶月臨百川光吞上象反
視此經皆成故紙否則敲門瓦子當家珍江上鏤
霞徒費力。

「　禪不在經卷孝豈著皮膚本來真面目慎勿強糊塗」


** 示可新禪人血書彌陀盂蘭盆二經

至圓至簡無出此經倘能向一句中嚼破和心肝
嘔出如春行大地萬紫千紅其或情見未忘一任
枝頭點染。

「　白紙裏春風花開筆底紅寶池八德水一滴可流通」


** 解制(有序)

今夏遵依聖制安立禪期龍象駢闐鐘鼓敲唱發
揮祖道陰贊王綱一會儼然決非偶爾茲一期圓
滿庶幾不負選佛場中題目可謂盡善盡美全始
全終者矣一炷清香用酬檀德曲成兩偈以了婆
心。

「　月曉做回天上夢放歸鐵馬吼秋風獨餘半幅袈裟角舒卷還他雞足翁」


「　十八公公展瘦眉等閒報與衲僧知九旬石女懷胎滿昨夜雙生百歲兒」


** 示執事九山北源納川雪濤萬水靈泉金嶺諸
長老

「　各具摩醯眼神光耀頂門千山無異土萬派總同源天上步雲貴人間出世尊拈來泥彈子陶鑄鐵崑崙」


** 示銕檣龍舟梅嶺徹玄僧眼慧雲印心東曉月
江宜山諸執事暨香林寂照不傳越山當陽
不宣石水白室諸長老

「　銕壁易扶起銀山放下難秋聲譚直指半字不相瞞缽底滄溟小杖頭世界寬有斯殊氣概方許話金襴」


即非禪師全錄卷之二十二
門人明洞性安性節明覺明編

* 詩偈

** 示化子初度

「　七旬初度日邊臨宴坐渾忘白髮侵莢吐仲陽方二葉手栽古檜巳千尋山雲久抱從龍志澗水長懷出世心兩兩無情能惠物道人豈肯負光陰」


** 靈芝壽豐主

「　春半融和芝艸生山靈有意壽翁庚應知鹿苑含雙秀不減龍樓簇九莖甘露沃成邦國瑞香風邈度歲時亨點湯會宴金仙子美勝當年碧澗莢」


** 示法雲監寺上黃檗

「　子承師命謁師翁樓閣重重彈指通踏轉上頭關捩子頂門迸出一輪紅」


** 乙巳除夕值宗瑞侍者生日書示

「　臘去留殘夢春回知幾更江山常自在日月太忙生嬾竭黃皮曆忻煨折腳鐺七旬明日是正好樂時亨」


** 丙午元旦海侍者母難書示

「　初度三三歲辰逢第一朝春風開殿閣玉浪奏雲韶胎裏乾坤大區中雨露饒百川融點滴觸處長靈苗」


** 遊嶒閣崛(有序)

山距豐府東南百六十里峰巒秀拔崖壁千尋沿
曲溪盤古徑而上龍脊峰峰迴徑折有洞曰羅漢
以五百尊者現像得名像高三尺許係元僧建順
手鐫梵容古樸闈繞佛菩薩左右有四天王衛護
儼然一會未散洞高二丈餘深廣倍之洞之右又
有重岩中安千尊石地藏及十閻君洞之左復有
大洞積翠玲瓏諸峰掩映僧舍納其中後祀開山
昭覺禪師皆天然佳境東海奇觀惜乎深僻世人
所未盡覽丙午春山僧領眾之暇特造隨喜偶題
兩偈用識歲月從遊諸子盍法雲曇瑞粟田等二
十餘人也。

「　鐵石心身數一千團圞三百有餘年時時常說無生法何似山僧一指禪」


「　幻示應真五百尊倦遊海藏臥山根恐教在處成狼藉喚醒寒岩一口吞」


** 宿法性寺

「　好山行盡接仙橋樹籟溪聲半雜潮信宿毘耶城裏寺夢中猶聽奏雲韶」


** 遊彥山(并序)

去𡺸闍崛百三十里有彥山最高其間溪流百折
疊嶂千重極頂有古廟以奉開山神異不測之神
神之子孫將千餘丁居山之半習符咒為業一金
枝座主諱亮有者統之予遊是山時座主遣使于
五十里外相迎到即延齋嘉此勝緣留題以贈。

「　大川雄入海人語響霄崢旭日簷間掛春雲衣上生停車逢宿德延我飽香粳更羨開山主千年道愈亨」


** 觀瀑(有引)

瀑布泉在管山距豐府三十里許自懸崖瀉下望
之如玉虹垂空觸石澎湃奇趣絕塵。

「　玉龍倒掛白雲巔時吐甘霖潤大千不憚飛流奔入海揚清只為浴蒼天」


** 豐主回自燕都見訪道話

「　三千餘水陸歸思已忘勞馬上看山色舟中聽海濤泠泠大士語點點小兒曹掇轉功勳旆方知出世高」


** 遠州守初度書贈

「　遠州源太守間氣淑英賢未了三生約重逢二十年政明心即佛道泰吏如仙何以申椿祝一枝華岳蓮」


** 源太夫人送法衣

「　昔日寸絲都不掛今朝錦上又鋪紅裏得法身無欠
剩淨檀福德等虛空」


** 亮有座主見謁呈偈書示

「　參禪直下究根源夜半金烏出海門覷破個中無點墨有何教外可重論」


** 解荊簡立公

「　跛鱉獰龍放出關一軒松竹伴清閒眠餐以外無餘事時望白雲歸舊山」


** 送梅谷上座還山

「　谷瑣寒煙凍未開雪香幾點送春來溪山一望三千里不是南陽喚不回」


** 示祖禪居山

「　未有山時誰作祖闍黎為我舉將來忽朝踏到山窮處百億彌盧沒點埃」


** 恭次徑山老和尚尊韻示曇瑞上座

「　新羅鷂子過多時菴內闍黎猶未知若問頂門開隻眼優曇瑞現實堪怡」


** 輓未發禪師

「　自古聖賢無不死惟於有道死猶存何時再赴羯羅供倒跨泥牛出海門」


** 輓上䠨和尚

「　七十五年結祖冤疇知原是古雲門九重城裏留難住應現他方補處尊」


** 輓旗山和尚

「　純金鈍銕與頑銅迸入鉗鎚大鞴中煆鍊未成先攃手紅爐煙冷動悲風」


** 輓法兄慧門和尚

「　坐斷無生國休誇不死符清風彌檗苑慧月照東湖日冷降龍缽塵埋點銕爐高崖留火種格外鑄賢模」


** 輓曉堂法姪

「　知君看破臭皮囊膿血化成乳滴香夙障不辭酬了
了髑髏眼活耀榑桑」


** 次吼仲見寄韻

「　錫卓海中洲何如檗苑幽浮生幾許日一別兩三秋憶自烹龍澗時同話虎丘團圞昆仲輩遲月竹林遊」


** 送柏岩維那上黃檗省覲

「　為覲師翁上國遊逢人謾舉過牆牛長江一碧平如掌好看金毛輥出毬」


** 心牛禪者然指

「　心光一點難遮盍火裏芙蕖指上開曠劫無明都灼破是真精進供如來」


** 柏岩土座生日

「　三十三秋一覺長初辰何以報爹娘當年饡飯餿酸氣此日化為丹桂香」


** 松子省母

「　明朝跨馬放船時滿路樨香送到崎拜母為傳山野語老年正合念阿彌」


** 為松平將監題牧牛圖

「　述本以逐物隨流墮生死往來六道中何劫而出離先聖設方便譬如牧牛子初機求見跡尋跡得牛始狂走痛加鞭純熟忘彼此人牛兩俱空空空翻到底玉管報春回轉身幻化裏和光而同塵猶是舊行腹大匠不留蹤說甚分皮髓收拾一毫頭舉世提不起」


** 次韻黃檗山　御賜佛舍利塔志喜

「　覺皇應跡際無邊最後一機超劫前五顆光中含日月片牙罅裏現金仙育王功被東西土窣堵波分上下天不昧靈山親付囑全收雙放福三千」


** 端午偶成

「　佳節值天中吟騷弔楚翁驪舟吞巨浪艾虎嘯熏風人巳騎鰲去花猶照水紅船頭齊撥轉片月印江空」


** 重陽寄懷長卿石香爾潛子謙諸居士

「　節值黃花候詩煩白雁題未涯歸故國且自托深棲倚杖豐城北停雲斷岸西千峰掛眉睫遙想費攀躋」


** 贈林碩悟居士八十

「　白雪滿頭月滿襟兒安生理叟安心年踰八十貧無諂一世清閒值萬金」


** 贈王心渠居士七十五

「　鐵鑄面皮金鑄骨眉毛落盡頭如雪庭前蘭桂鬧芬芳壽君一句離言說」


** 題松為何一粟居士七十

「　長憶何檀契七旬夢裏逢新正方二日點筆寫喬松為記無涯壽藉觀有德容庭前孫子輩頫仰活如龍」


** 贈林公琰居士七十

「　逢君方耳順不覺又稀年郤笑雲邊鶴何如地上仙交朋推禮義教子拔英賢不羨長生術惟參直指禪」


** 題畫松贈林大堂居士六十

「　一幅千尋勢長青不老容無心沾雨露得趣臥虯龍歲月渾如夢溪山好寄蹤描成霜雪操子結綠陰濃」


** 曇子初度次韻題畫以示

「　無聲句子韻尤長疇信毫端納渺茫揮出一雙無影樹蔭留大地作清涼」


** 示筑後州陸田奇童

「　靈羽纔出殼便有沖天志譬如將家種種性迥殊異陸田主膳郎生具自然智五齡會大書七歲能飛驥咸稱寧馨兒骨格甚標致繩武闢門牆祖業堪紹寄不憚數百程特謁山僧至稽首具威儀面書為委贄我觀其銕畫真個出人意不覺下禪床走筆以開示筆墨久荒疏敘敘無奇思囑汝受美祿珍重靈鷲記」


** 丁未元旦偈

「　乾元啟且麗春光煙熱御爐祝聖王髮剪頭陀明有本身安福地樂無疆千年古樹雲中翠一塢寒梅劫
外香五十二齡綿道力轉將陽德壽陶唐」


** 雷洲戒子發心梓彌勒大士三生經併血書誦
持嘉其志向偈以勉之

「　書持功德等虛空一片霞鋪錦上紅千聖不傳一句子闍黎試為我流通」


** 後堂吼弟住舍利殿

「　琳宮新敕建賢仲得安居守道閒無極侍師樂有餘身輕巢樹鶴志壯化龍魚舍利衣珠映圓明耀紫虛」


** 示雲子三十初度

「　青陽念有七雲子初度日童真誓出家不覺年而立倒跨三腳驢步超千仞級接得壽山棒自領百二十」


** 謝逸公寫全堂祖圖

「　一毫頭上各翻身鏡像春容妙入神隻眼豁空今古夢法輪從此轉微塵」


** 平水禪德耆年

「　知足無求道自全金剛壽相妙難傳六旬花甲都翻轉衣裏摩尼顆顆圓」


** 義叟宗玄老居士諱日

「　昔者奉符出勇占萬夫雄義殫邦家效仁成汗馬功丹心懸杲日英氣凜秋風一念回機處高超果位中」


** 輓孤峰靈明居士

「　生前既愛誦觀音薦拔應須沒字經若問正文在甚處靈明獨露一峰青」


** 悼化林徒子(有序)

化子捨儒從釋依予於雪峰剃染服勤參究有年
及予東渡子復遍參吳越諸知識頗有見處金陵
士庶欲留供養子辭以化城儿席非某所安必欲
登寶所見家尊乃已噫志何壯歟由是于辛丑秋
不憚萬里鯨濤攜徒從侍朝夕承事了無倦色越
數載予緣契豐君開山廣壽以崇福道場令其監
守子捨輕從重又入山侍巾執一期為徒之道可
謂盡耳解制別去乃問曰和尚無底缽分付阿誰
予曰人人有分進云與麼則某甲領荷去也予曰
更待合國人為子證明始得因以後堂職授之返
錫未幾又能鼎新伽藍誠不愧為主持之任時或
寄呈偈語皆不失家法子其所得不亦至乎近擬
授子之道遲之不至豈謂幻海漚生遽然變滅嗚
呼痛哉缽破半邊矣聞子俄發背癰大如升出膿
血旬餘日總不見有瘦容亦無臭穢之氣酸痛之
聲又聞力疾開示緇素人多感激至六月初三日
巳刻炷香未盡憑几脫去時當暑天待龕兩日顏
貌如生苟非栴檀其表金石其裏焉得超脫乃爾
足驗生平薰修之力也。

「　放得下時轉得身縱橫何處不通津人天路上行方便佛祖位中證本真盡道闍黎今日死疇知補處止生辰反觀七十一年事水面漚花鏡裏人」


** 輓梅初薛居士

「　萬里家山歸未得甘年夢事向誰諭無腔銕笛希音韻五月梅花也斷魂莫愧生前金膽喪嬴餘化外赤忠存東西水土原無異就路翻身禮世尊」


** 紀鹿吟

法雲上座近於廣壽山之右新構小菴以安蒲團
定破之次晨為中秋既望予同曇瑞柏岩印光慧
雲禪燈八九輩臨觀新址址之傍有鹿臥艸窩彼
此相忘俄因沙彌覺心所觸而起且行且鳴直上
小岡數十武良久乃轉入深處因語諸子曰此係
豐主前年所放的仙鹿也人罕得見今為雲子所
感而出我輩遇之若有所俟豈非欲彰豐主之盛
德壽豐主之永祿也歟況此鹿苑重開一會猶在
輒成山偈以志。

「　雲子構雲屋感得鹿守宿觸醒見山僧探花上林麓回顧欲有云託為豐主祝雙活千年恩報以萬世福」


** 輓檀越德叟源老居士(有序)

小笠原祖先明德正信為朝野所稱宏址深源誕
啟厥後居士振繩祖武于壯齡之時所踐所言允
為可法其於舍衛城可謂不苟處矣年踰從心無
意寓世歲丁未七月末遽示微疾掃空一榻臞然
危坐不異常時其所異者差減飲食耳月中尚辱
惓惓存問不五六中感高誼曷能以口至十月朔
遣使致問曰弟子忠真處病七十餘日雖四大相
迫而自覺身心泰然了無一毫苦惱相匪向蒙吾
師指示焉能臻此想大限變故之時亦當如是未
知別有向上工夫也無山僧答曰居士所云足徵
平日學佛之驗也只此泰然之心亙古亙今了無
變易了無限量何有向上向下之可云就此之見
亦須放下又放下可也居士聞之如釋一座須彌
山寧非有力丈夫哉嘗語左右曰久不謁廣壽和
尚可備大饅頭為供山僧飽德無涯抑知福田有
種耳十八早病將革櫛沐更衣正念現前生死路
頭當下看破恒以手自指其心云惟廣壽和尚知
我復云當如法供養為國家植福云云遂安然坐
逝噫當茲臨末梢頭十有五雙心忙意亂居士能
如是自在不變所守猶勤勤以國家法門為念非
靈山記莂中來斷不能爾也嗟嗟哲人往矣無計
挽留至於期頤上以扶斯道下以福斯民為可憾
耳所幸諸賢孝能繼述先志庶慰此心雲上座及
專使以遺言舉似山僧不勝悲悼愧檀度而莫報
懼德音之無聞故不敢默聊述梗概以闡其正信
併綴聲偈三首以奉輓云。

「　那知夙障病交纏看破身心愈泰然足驗平時心繫
道臨終不變蛻如蟬空拳捏住三千界彈指聲消七二年盍代勛勞奚所羨芳名早巳播青蓮」


「　百年身世類浮漚感激高情水乳投摩頂未伸金色臂謝君拈出銕饅頭推窮劫數天何樂說到輪迴地也愁一念圓明登正覺八功德水七重樓」


「　三年六應府中齋道愛相忘雪映梅輿必登庭君下榻果嘗親捧茗同杯恩如滄海難為答軸展虛空一寫哀哀失法屏摧國棟願欽佛敕待重來」


** 丁未除夕次韻

「　屈指占癡憨明年五十三未能如濟北空自憶江南瓶插疏香蕊盤堆一色柑小師辛守歲夢裏打鄉譚」


** 戊申元旦祝聖

「　個裏原無始人天眼目新陽和調太簇瑞氣轉洪鈞定起千花座嵩呼萬歲人時雍蒙至化共享太平春」


** 詠梅次曇瑞監寺韻示之

「　南枝消息播初陽凍破寒煙冰曉光銕骨稜稜心似雪半邊鼻孔許聞香」


** 春日簡法昆仲

「　五雲有約來何晚瑞鹿銜花出未歸獨倚懸崖為几席坐看臘雪映春暉」


** 將軍賜白金二萬兩為本師和尚鼎建黃檗大
殿進偈奉賀

「　梵宇賜新建法光耀上都善哉阿育主希有賓頭盧日月開窗牖江山展畫圖剎竿重豎起萬古仰宏模」


** 黃檗大殿上梁進賀

「　法梁普覆億由旬一道祥光映日輪百福莊嚴三世佛萬年瑞靄太和春大檀赤膽含黃檗老衲丹心染絳綸悠久撐持須銕漢世間世出化風淳」


** 敬拈本師和尚結句為起句輒成一偈奉答

「　托出榑桑第一枝花敷五葉麗三祇檀林結果聲珠
髻檗苑鋪紅映彩眉積翠拓開棲鳳闕高源引入化龍池形山鎮國將軍寶福彼蒼生壽　帝基」


** 謝本師老和尚賜大殿上梁偈并呈木法兄

「　目昔聖賢坦崖巔懸記重來五百年我師真是古黃檗弟昆不減臨濟玄法幢鼎豎高無際鼻梁橫跨廣無邊龍眉據坐主中主移來藏海納九淵兩掌一呼欣再見直將大法補蒼天曉夕鐘梵答山谷提醒眾主出盍纏輪奐寶坊示普眼疇識妙高有四禪退閒盡得閒中趣就澗烹芽帶月煎啜罷仍集笑花眾靈山一會尚依然白黑繞圍如竹葦法施平等戒赤旃西來大意或請益默然笑指缽中蓮稽首支那尊古佛棒點金毛遍大千」


** 本師和尚法臘七十有七前後所說語錄偈頌
卷如其數戊申孟夏以松堂新集分賜始獲
跪誦信廣長之不可及恭述一十二韻贊歎
萬一

「　自從錫卓壽山巔不覺違師又五年員海無垠山隔斷別峰有路可通玄定中正擬禮尊足忽接伽陀來目邊慰喜法躬老益健耋齡道富韻如淵由來詩膽大於海空郤三心含碧大衝口千偈敏風雨揮毫電掃蛟龍纏全彰棒喝人尟會往往錯喚老婆禪足與眾生開慧性宜留濁劫洗煩煎初吟萬壑動寒籟毛孔軒軒一粲然利智言下獲頓契頑鈍可不加勉旃明窗載讀月生紙一字包函一朵蓮沙數香光藏不得收歸隻眼耀三千」


** 次韻月潭姪重登天台見懷

「　神州原不異台州一帶江山氣象幽幾載春中思勝概深宵夢裏晤同遊時哉恰似搏雲鶴老矣渾如架閣舟細讀奇篇猶再陟千峰翠色現眉頭」


** 吉峰居士園中忽產菩提子狀如烏豆可串念
珠千里寄獻答偈志瑞

「　雖分百億身元是一能仁輥入仕林裏為提上善人花嘗含白雪果不染紅塵清淨既如此堪稱瑞世珍」


** 示印光侍者省親

「　我巳禁筆硯為子開方便走筆不成章鬥劣當自薦古印無篆文按指光如電燎郤爹眉毛印破娘生面面孔既不全子去如何見腦後隻眼開那吒頂門現」


** 謝雨

「　陰陽推縱閉率土皺雙眉和氣蒸成靄甘霖沛及時至誠三日禱大慰九秋期頓入清涼境炷香答廣慈」


** 初度答示緇素十首

「　㘞地逢斯日元辰自舉揚中天紅日麗古澗碧蓮香兔角全三昧龜毛現廣長豁空壽者相沙數莫能量」


其二

「　虛度五十三白棒當司南點出一輪月清光映萬潭久思黃獨美愧負碧泉甘郤笑無情漢翻身入鬧藍」


其三

「　抱道古尊宿發真歸本元銜花迷舊路禮足入無門愧我微涼德且酬曠劫思無端被看破獻供鬧喧喧」


其四

「　今朝逢母難寸德未能酬幾度思黃檗長時憶睦州陽為冥隔膜淚與霰爭流恩愛長宵夢天明一笑休」


其五

「　深掩雲扃後罷登說法臺堂前艸壓路口裏舌生苔年越五旬歲心猶三尺孩娘生無孔鼻觸著吼如雷」


其六

「　無情會慶祝為子一閒吟香篆空中字松彈格外音壽山渾色相福海照禪心圍繞金仙子栴檀無雜林」


其七

「　桃實三千齡雙生更可人花仙如有意為祝我元辰
世相邦家瑞沙門道德新善因感福果品入上方珍」


其八

「　何事出頭強大千莫覆藏法身彌宇宙慧命等金剛喝下風雷動棒頭日月長無生一句子為答本爹娘」


其九

「　是爾地寒冷毋嫌春色賒冰山回暖氣石筍自抽芽相去半千里飛來一片霞知恩方解報足可剪袈裟」


其十

「　寄言諸伯仲不用問如何東渡十餘載半生一剎那山川慳眼力歲月老頭陀自分生涯拙甘心臥綠蘿」


** 輓逸然禪德二首

「　厭住人間世攃手在初秋會取個中意須還逸格流」


「　大千皆幻寄何處是君家杖頭開隻眼直指上蓮花」


** 薦迪玄禪人

「　預期去日程好識來時路瞥轉目前機青山尚如故生佛不隔塵度人志自度劈破玄中玄雪裏梅花吐」


** 示曇瑞徒子建廣福菴上梁二首

「　托出一梁橫法界撐持自有好兒孫片椽隻瓦丘山重貴要知恩解報恩」


又(是日有雨)

「　曇花纔現瑞法雨便均霑異日道弘博自然福愈添」


** 示朴禪血書金剛經

「　血自血兮經自經道非道也親非親渾侖一個金剛鎖吞得方稱報德人」


** 示碧嶂禪人

「　向外覓心著相求佛拶破虛空是甚麼物」


** 戊申仲秋憩錫圓通次夢堂上座志喜韻

「　天鼓解饒舌虛空笑展眉慶雲南乍起法雨北相隨跡紀千年瑞僧稱一國師開來與繼往喜有金毛兒」


** 退閒崇福偶成

「　我欲忘塵世世郤不我忘寂喧無二致大地一禪床山自留人好谿為送客忙檀恩何以答一炷石樓香」


** 晤新舊唐諸居士

「　春夏秋冬景東西南北身重將夢裏語說與個中人冰雪顏長在悟迷局轉新本來一著子覷破讓當仁」


** 寄贈新豐主源檀越

「　家世有淵源承流出將門時豐民自化攸蕑望彌尊道在無心得親安至樂存王庭騰瑞氣法海涌崑崙」


** 答新豐主(有引)

豐主十月十二日入城嗣位是日行香直上廣壽
拜山僧像國人見其殷勤盡禮靡不欽其出忠入
孝之篤重法尊師之誠因附驥瞻禮者眾山僧聞
之不勝惶恐。

「　豐君頂禮山僧像著地腦門光萬丈海下因稱百谷王宜乎一國歸仁讓」


「　天龍恭敬不為喜歸信侯王奚足齒自愧山僧道力微願如古德福台履」


** 詠丈室映池千葉梅

「　花魁千片玉品與百花殊郤喜瑤池浴頻邀海月俱香曾聞北闕夢屢到西湖返照本來面春風笑雪顱」


** 夜坐懷德峰居士

「　三界由來大旅泊何妨孤錫又飛來思君濟世情何切老我度生念未灰坐久不知山月落更深猶聽野猿哀當年驄馬經行處剩朵黃花挹露開」


** 奠化林子塔

「　泉扃獨掩冷冰冰一片婆心猶未寧弔子遠來無半語恰如相見望州亭」


** 次謙公韻

「　不知月色上高林蘸筆和君雅正吟借榻紫雲如有意出山流水自無心井中目繫斷藤鼠窗外希聞念
佛禽莫謂退閒無客擾詩魔未去睡魔尋」


** 簡謝五賢侯

「　殿下三千笏何如五老賢曩親金粟佛今現玉堂仙道契裴公美功並楊大年丹心猶日月曷幸照枯禪」


** 簡獨廣居士

「　一春今又半佳況近如何不覺別來久懷君夢易多日登觀海閣時聽樂堯歌偶爾成章句順風寄老坡」


** 寄昂田出雲守

「　自枉去年札跡疏道愈親乾坤皆寓舍山海獨留人欲展搏雲翼其如老樹身懷君千里外相見在何辰」


** 翁志鑒居士袖依禪艸見訪次韻以答

「　傑士遙從故國來交情愧不及春荄半生一別十餘載重晤天方得幾回趙主法壇容我嬾陶公詩館待君開依禪遁世成商隱物色無由屈吏才」


** 詠石船

「　為緣超兩岸豈是壑難藏把斷龜毛纜休撐兔角檣無心遊法海特地示津梁胡不踏翻去度生願未忘」


** 廣福菴即景

「　壽峰千井外大隱樂棲遲野客笻相訪山僧定出時煙描江上景潮詠畫中詩造物留心地茅菴十更宜」


** 謝圓光院御茶

「　為接上上賓分身遍剎塵趙老家風舊恩霑雨露新」


** 題大士薦顯真日實信士

「　真實為報地心空時頂戴南無觀世音直下超三界」


** 題初祖薦正源信女

「　尋流巳得其源西方不離東土說甚轉女成男當下超聖越祖」


** 贈佛日慧和尚六十(并序)

介公之一拂清風美流萬世老人之半瓢明月獨
朗大千我慧林法弟兩手把牢全身擔荷可謂家
聲不墜源委相承者也若以正眼觀來二老合掌
有分茲戊申重陽前一日值周甲初度走筆記籌
兼祈笑斲。

「　近傳道況至山家耳順年臨趣轉奢頭似峨嵋秋降雪心非菊圃日開花精金出礦難增色古璞全奇不揀瑕取捨未忘皆戲論何如獨獻趙州茶」


** 賭黃檗時默教授師八十

「　萬福堂中老比丘八旬初度值三秋霜欺白髮斑來早德喻丹樨馥未休錫杖卓開香積國缽盂藏取勝神洲波離面目知猶在永扇堯風壯祖猷」


** 贈法兄虛白和尚繼席黃檗

「　自從嚼碎銕團紅端坐重潭疊嶂中敕點神龍施法雨指呼羅漢展家風巍巍道骨摩霄峻落落襟懷徹海空最喜一燈聯大夏毫光交燦五雲東」


** 大眉禪師以詩見寄依韻賦答

「　開函如嗅荔枝香咀嚼佳篇滋味長況復兼貽團雪飥令人消盡幾炎涼眼空覷透微塵劫骨峻鍊成大法梁承示讀予三會錄慚惶惟恐污君腸」


** 贈南源弟建華藏院

「　盡道空王一莖艸疇知古佛是他奴毘盧頂上安華藏十聖三賢聽指呼」


** 贈高泉禪師建法苑院

「　信手擘開獅子窩包函一切修多羅西來祖意如何舉直指金輪壯太和」


** 題何毓楚居士壽域

「　梅貪結子花先萎竹欲胎孫榦愈青看破死生原一致藏仁敷德有餘馨」


** 建本師老和尚髮塔落成志喜(并序)

老人法身爪髮與衣缽錫杖之壽塔有五本山聖
壽其一也盍予舊冬從廣壽退閒於此因念老人
始來桑東開法之地亦予舊卓錫之所遂捐資獨
造為邦國壽叢林福不惟令座下兒孫知淵源之
所自抑使法界眾生仰津梁之有藉也塔居本寺
法堂後高及丈頂寶珠次寶盍復次塔身命道榮
子篆書　賜開山黃檗上隱下元本師老和尚髮
壽塔承以蓮花盤載以須彌座前長几後圍屏下
方埕上欄干皆以石為之外繞松杉偉觀山海四
來瞻禮者咸稱弘麗俱稽首三匝而去予復命曇
瑞徒子結艸菴於塔之左以任酌獻洒掃之勞雖
地連只尺其勝概又別一圖畫山經始于戊申仲
冬落成今己酉季春擇吉進髮緇素雲集共慶法
禧乃說二偈以志。

「　萬福無縫塔壽山覿面呈三文造不就一念自圓成髮映摩尼潔光吞霽月明少林花再發香透九重城」


其二

「　莖髮丘山重因之憶世尊掩泥求大法豎塔報深恩雪覆菩提樹霜銷煩惱根化成黃檗果一柱頂乾坤」


** 先慈上生之日乃六祖涅槃之辰書懷

「　阿娘面目祖師心道眼圓明空古今法乳親恩酬不盡淚痕歲歲洗春霖」


** 報資室(廣福菴六詠為曇瑞徒子題)

「　何以資恩有全憑三昧力一念未萌時頓超千百億」


** 出定鐘

「　身心空似鐘鐘鳴猶出定是定不見定寂寂見聞性」


** 洗缽泉

「　地涌一泓泉天賜供洗缽放去潤福田解盡塵勞渴」


** 補衣石

「　衲破剪春雲石破如何補跏趺不盡處一任莓苔裏」


** 三友軒

「　香翠結一團依然室是蘭愛君均節操留客倚闌干」


** 觀潮坪

「　瓊花逐浪開眼裏添塵埃返照本來面大千一鏡臺」


** 贈謙禪德耆年

「　出塵蹤跡貴同塵無愧荷囊一轉身換甲桑弧逢杪夏爛蒸栗棘飽高賓山開分紫雙邦瑞緣熟東方累世因福海汪洋期變化好將德臘壽天人」


** 示梅嶺禪人居山

「　何事柴門不浪開聰明用盡學癡獃吸乾滄海無涓滴放出高源活水來」


** 戊申除夕

「　三百六周天外天退閒猶未得閒眠鄉人訪我話鄉曲瞬息東來十二年」


** 元旦

「　自愧未能學嬾殘臥雲塢裏熱栴檀年頭佛法從教爛一個蒲團天地寬」


** 寄答紳衿諸親知

「　殷勤為報眾仙臺勿念孤棲碧水涯待得故園松竹茂閒雲野鶴自歸來」


** 示德政徐信士

「　破暗無別道貴乎自明德德明照世間所願無不克」


即非禪師全錄卷之二十三
門人明洞性安性節明覺明幢仝編

* 詩偈

** 歲已酉閏十月朔　　　上御製舍利贊併親
灑宸翰賜黃檗開山本師和尚命和御韻恭
頌進覽

「　全提堅固鎮堯山宸翰輝騰霄漢間三藏珠聯黃卷㢋五雲璧合紫泥斑金鐘廣韻長申祝銕佛忘機亦展顏國泰時和君有道玉音宣賜老僧閒」


** 贈法兄木和尚六十

「　未遑躬祝托飛翰遙寫大方壯道顏毛孔吸乾香水海棒頭點出銕牛山一周花甲推庚長不記春秋孰與班席繼六年昌國祚宗風從此播塵寰」


** 題蘊謙禪德壽藏

「　夾老藏身處是名安樂鄉洞然無表裏原不涉陰陽背倚雲山紫門迎濟水長他年來入定雙桂潑天香」


** 送悟休二禪使回唐

「　使乎不辱命別我返三山未卜在何日重來扣竹關思鄉傷歲暮送子迓春還兩岸梅花馥渠儂一解顏」


** 送默居士省覲老人回唐

「　不盡三生話都盧一句收好山縈客夢順水送歸舟老矣師恩重賢哉孝義優十霜今再別道悟是何秋」


** 寄玉融諸叔姪

「　端坐無為域靜思恩義途一川雲隔斷萬里月同孤錫指東方柏杯寬西海蘆遙知八龍輩踏雪上皇都」


** 寄補山白也禪師

「　憶昔同參歷年所齒牙猶帶檗根苦縱然噴作青蓮香明眼聞之益嘔吐何如小朗豁芝眉飛越夢河繩祖武銕樹迸開金粟花祇林春色饒今古」


** 閱三非禪師詩集

「　讀詩如對玉即景已忘詩寫到天真處超諸象外時碩年想不及新學豈易知惟有徐銕眼證以道益奇雪潭瀉春色煙岳開異姿一言描到骨劣也復何詞」


** 鰲峰禪師以詩集見寄賦答二首

「　墨煤雪粉任渠分惟我癡癡獨喜君真率為人狂似鹿不羈之性散于雲山誇好友無時見蟻鬥如雷竟日聞聲色收歸詩缽裏世人錯喚沈休文」


「　佳篇寸寸是珊瑚法眼看來隻字無不願披毛酬施主豈堪握拂類騷奴君今目守臥雲塢時至憑開鍛祖爐十載希逢西海雁素心獨露九枝烏」


** 示道昌劉信士

「　富貴在天行藏有命惟達道者能知前定」


** 輓汝讀叔彝弟

「　世間富貴若浮雲百歲光陰猶閃電叔弟之心滄海月捲簾夜夜頻相見感時能使春無顏冷落文章星斗寒有志匡扶回大漢倒翻筋斗孰遮欄」


** 德叟源老檀越大祥

「　大祥臨此日何以薦豐侯對眾伸驢腳為君指路頭橫吞八德海直上七金樓笑破閻浮夢紅輪豁頂眸」


** 輓祇園師叔

「　定光堂後祖山缺手植雙樨補有餘喝石岩前公案在重來了郤莫躊躇」


** 輓牧野吉峰居士

「　佛法留心踰七旬宦情冷處便翻身身前預十日時去定是蓮花國裏人」


** 新廳映水梅花

「　高士愛高賓留花過仲春臨池猶展鏡挂月似垂綸顧影形為累疇知香亦塵鼻聞原不少具眼幾何人」


** 光巨上座告別口占送之

「　自笑無餘物隨機表道情梅花香夾路送子返高城」


** 圓通十二詠

*** 鼎足峰(三罄似𠁼為寺後房)

「　楊岐三腳驢化為鼎足峰頂戴出世法時感紫雲籲」


*** 祝釐峰(義取連呼為寺朝案)

「　壽君有祕密不止效嵩呼一朵秀天外真堪壯帝圖」


*** 積翠林(堆青攢綠因以得名)

「　間氣山增秀青林日鎖煙只茲一片綠端可補蒼天」


*** 認性流(發源高岩引注廚下)

「　性本無形段汝們若何認入流自忘所乃悟一切性」


*** 長舌谿(遠出碧瀾下達庭池)

「　瀾翻八萬偈經年詠不休西來一句子未審若何酬」


*** 蔭涼樹(合抱優盍垂蔭後昆)

「　濟北蔭涼樹何時移到此無為小棟梁留夜撐寰宇」


*** 消災池(訥祖執焚因以命名)

「　清涼施一句無明熾自識因得弭災名此池終不竭」


*** 青嬴峰(鬱壘池上形似取名)

「　嬴者善閉塞綿密不通風欲宣第一義獨露碧池中」


*** 逢源池(重門兩沼可盤肺肝)

「　直教窮到底左右自逢源更不隨流轉許伊齊入門」


*** 淨玻黎(寒光徹底在判祠下)

「　一而玻璃鏡光明沒點埃要觀真面目急自轉身來」


*** 邀月樓(樓先得月話賞標名)

「　樓迥月先登還期邀老僧有時憐月晦永夜續傳燈」


*** 老僧梅(老僧手植在方丈前)

「　骨瘦久凌霜花分戒定香愛君高德臘日侍法中王」


** 慈岳禪姪呈偈次韻以示

「　拈來無不是放下莫思惟只此詩中眼全成賈老脾才高先用拙理造不求奇慚愧風顛子難為一字師」


** 贈天閒禪德

「　道在忘寬狹身安泯燠涼若非真銕漢爭得煉金剛
目富江山麗牙粘雪檗香年垂七十五浩氣塞洪荒」


** 贈法眷瑞跡達長老八十

「　人生耄耋古稀奇德臘俱高慶亦宜若使遵齡同齋掌于今正是小沙彌」


** 簡夏志翰陳聿輝二進士

「　舊年騎馬去今歲跨龍回雙折蟾宮桂平分雪嶺梅大方傳盛德千里望提孩異日登黃閣為霖遍九垓」


** 示翠峰上座住菴

「　積雪連翠微山川生光輝頂門開隻眼大千獨步歸」


** 題血書五大部經(有引)

遍吉大士為大法故不惜身命剝皮為紙刺血為
墨析骨為筆書寫大乘經典舉滴血與法海同盈
視點畫與法界同量如是功德豈可得而思議耶
黃檗惟一禪姪閱如是經纂如是行于辛丑春瀝
指血手書華嚴八十一卷其中三十九品之次第
五周四果之行布四十二位之森嚴燦然全彰計
五十九萬七千三百十七字晝書夜拜方三載而
告成可謂善作佛事矣繼而書法華報恩金光明
涅槃共五大部至丁未冬乃得圓滿遂捐衣缽資
齋僧回向用資恩有予嘉其願行說偈為證倘因
經以明宗真是報恩者更有佛祖說不到末後一
句快下一筆。

「　三山惟一公世襲為參戎猛性羈不得割愛學大雄天生銕漢子剖指露丹衷血書五大部溼透梵天紅佛種從緣起法不離已躬華藏涅槃海收歸一滴中摩尼映五色色相有異同光影互相入差別自圓融此經亦如是子不宰其功覷破紅白外真實義自豐實義不可見見性等虛空了無能所見是名真流通恩有俱巳答聞見超樊籠劫石可消殞行願無始終佛祖說不到只在百花叢子能書得出千聖列下風」


** 輓法弟龍谿禪師

「　欲枯苦海吸秋波撲散漚花一剎那法愛王臣心戚戚狂顛寒拾笑呵呵夙生定業乘時畢一點靈光不可磨莫戀水晶宮殿好故衣留待檗山阿」


** 輓拙道上座

「　誼執巾瓶久益親為徒不讓古之人龍宮說法扶師入果位期登急轉身」


** 次韻天柱峰

「　群峰獨讓出頭先力荷乾坤總泰然變理陰陽資聖化雷轟掌上喜開天」


** 贈獨振新比丘

「　竿頭進步易中難恰似撐舟上急灘勇猛直前無退轉許君坐斷潑天瀾」


** 贈靈叟禪德

「　南禪叟大德龍象中英靈山祿從天授道心合杳冥」


** 示石點禪者血書金剛經報親

「　刺血寫經又寫佛多生父母坐蓮花一毫頭上空諸相是則名為真出家」


** 次答高岡忠居士

「　高岡忠信士行逕皎於霜德盛三冬暖言非幾樹香人遐居不遠道契意偏長分取玄沙紙聊書答大方」


** 贈褎翁和尚

「　破砂盆貯南湖月揚輝豈止照閩越大地眾生觸其光一時頓證大禪佛婆心如沸面如銕七十餘齡尚饒舌假使世間無知音滿口冰霜成噴血」


** 輓范石甫

「　暮雪冷新香堪悲客路長大千皆逆旅何處是家鄉夢斷華胥國猿啼午夜霜電光留不住佛日照西方」


** 示公琰居士持咒圓滿

「　通身是祕密動定顯全機感應道交日圓蟾映碧谿
符忻孫子畫偈愛野禪題海闊江天迴年尊德與齊」


** 贈南源弟四十

「　流年逢不惑此日值懸弧撲落月中桂羲昇日裏烏輝煌昭大野璀璨馥東都一段香光美全彰不老圍」


** 題鳳凰山七松寄陳郭林諸居士

「　煙雲不識眼前事木石那知身後名天惜漢冠無著處山中留取七松榮」


** 贈醫生

「　知君作用自超倫況復時逢德化淳國脈調和活手眼杏林花發董園春」


「　一言能愈維摩詰便是文殊不老丹教外別傳正脈印當陽拋出與君看」


** 贈神童

「　五齡能記萬言書德備功成名與俱滿紙縱橫無影跡細看字字戲龍珠」


** 贈別吟

「　鄉友松仙子追隨及數年頻參誰念佛忘卻樂如仙學究還丹旨囊餘賣卜錢無心歸小隱有志赴招賢夜聽御摟鼓朝看相府蓮士因清益貴產以福為田幾句口頭語無非直指禪山林物色久待進莫稽延」


** 示自靜禪人

「　汝師面目明如鏡頂眼未開隔萬山信腳踏翻無寸土四恩總報剎那間」


** 示梅峰禪人

「　黃梅結子綠荷新正是那吒現本身彼此丈夫胡不爾急須覷透本元辰」


** 示禪燈禪人省親二首

「　燈孫回薩摩為禮活彌陀彼岸須同到慎無阻愛河」


「　聞彼有金鼇年深解化魔中途如遇著捉返與頭陀」


** 瀟湘八景

*** 洞庭秋月

「　萬頃澂湖僧眼碧秋蟾獨露眼中睛岸頭邊事都看破吟不就兮畫不成」


*** 山市晴嵐

「　餘嵐一抹橫山根聚落迂墟接遠村樹密風遮人語響翠微缺處露朝暾」


*** 江天暮雪

「　煙鎖寒江凍不流微茫影裏泊孤舟瓊樓人慶豐年瑞銀海三千一目收」


*** 瀟湘夜雨

「　通宵雨響雜琅玕疑是谿聲散遠灘破溼湘雲愁客夢沙田木滿萬家歡」


*** 漁村夕照

「　業網收歸古岸頭稀林猶見數鴉投斜陽掩映酡顏赤一刻閒消萬劫愁」


*** 遠浦歸帆

「　照世明珠覓得無雲帆幾片類鷗鳧春風飽載歸來晚令我長懷五葉蘆」


*** 煙寺晚鐘

「　百八圓音斷續聞遙知有寺在江濆高禪為警迷津黑敲出君山月一輪」


*** 平沙落雁

「　序浴銀沙出葦蘆群披秋色越平湖天開一幅真文字篆寫瀟湘八景圖」


** 筆

「　毛頭吞巨海逸氣凌雲煙點開萬象眼覷破未畫先」


** 墨

「　翻身寶焰裏磨煉愈馨香出入混沌竅滿口嚼玄霜」


** 紙

「　文彩通身露片心潔似霜非惟模聖訓端可續聯芳」


** 硯

「　體如山不動應用功無邊喻義同金石論心到聖賢」


** 橋

「　截流須到底挺特駕津梁獨步雲霄外遙看龍起驤」


** 池

「　經年資灌溉兼復養魚龍雖云一勺水派接五湖宗」


** 菜

「　移來春不老山家祿自饒金剛好種子隨處長靈苗」


** 示緇素(四言四句共一百三十七首)

「　話頭如劍截斷千差千差一致劍化蓮花」


「　一為萬宗萬惟一通一若不立萬亦奚從」


「　珠沈濁水蓮出污泥迷為煩惱悟即菩提」


「　明鏡無心萬象不斷色即是空真不離幻」


「　性命在身如月在壺脫體似有究竟實無」


「　空色兩亡未亡識性不盡空理未為究竟」


「　狂慧多言癡禪守默離此二途還我極則」


「　易了凡心難明差別毋住小悟當期大徹」


「　心既強名身亦是假證無所得解亦都捨」


「　捨無所捨覺空空也是故眾生實無度者」


「　法離文字方便開示百艸頭邊西來祖意」


「　本性全真即成智用所處常如諸法不共」


「　性海吾鄉法界吾宇凡聖同居渾忘彼此」


「　無相觀身如幻涉世此土他方無往不利」


「　法與非法悉自無性無性之性性自平等」


「　至理忘言至言無說無說無言虛空釘橛」


「　道本無形亦自無了未聞其壞安有其成」


「　不留而照不待而鳴寒潭月影靜夜鐘聲」


「　法逐心生心隨法變心法俱空獨超見見」


「　要明生死勿滯言語以解當悟未敢相許」


「　真空不空萬變靡礙偏計色空小乘見解」


「　一真法界妄之所成心空法空諸妄皆真」


「　內心既空外緣亦寂千變萬化不費毫力」


「　腳下一著明如杲日十有五雙自信不及」


「　西天梵語此上華言不消一捏左右逢源」


「　舉措施為全承渠力知恩報恩受用無極」


「　攻苦食淡廢寢忘餐欲證無得先斷有貪」


「　緇林赤幟禪苑白眉打翻筋斗大法可期」


「　傳不以言而以心受百千三昧一時成就」


「　法無內外無求為最求而得之已落解會」


「　道本忘形遇緣即現聲色堆頭識取佛面」


「　歷劫生死盡力發揮纖毫不盡便是銕圍」


「　離意識參絕功勳會萬法縱橫初無向背」


「　青山自在白雲卷舒塵塵既爾法法皆如」


「　法與理冥心與道合萬事隨緣是安樂法」


「　雪庭未曉月暗林寒頓明真性花開滿欄」


「　佛救產難未曾殺生日上月下海晏河清」


「　楊公再世道行無虧轉化未悟同入無為」


「　二由一有一亦莫守驀直是繩外曲非肘」


「　當頭一棒如日光明情雲識霧當下廓清」


「　識得自已辨得他人纖毫不立手眼通身」


「　清淨寶月圓滿無缺光境未忘模索不著」


「　求之於人不若求己別無奇特放下便是」


「　人我業識生死根本有志丈夫一時翻轉」


「　色非青黃聲無生滅於汝眼耳有甚交涉」


「　離師學業切勿敢憚學廣德成如月破暗」


「　求師受業琢玉相似不經匠手不成寶器」


「　明鏡離垢湛水無波東平一棒打破淆訛」


「　在聖不增在凡不減不減不增證無等等」


「　身心寂靜三昧現前若要成佛更待驢年」


「　種種神通變化自在如鳥翔空了無挂礙」


「　一塵纔起大地全收雲門拄杖轉見風流」


「　巡官掌上推定不差算不到處銕樹開花」


「　虛空一呼萬象應諾艸木昆蟲俱證圓覺」


「　白日雷轟虛空噴嚏百怪千妖一齊什地」


「　即色明心附物顯理若遇衲僧打落汝齒」


「　漏洩混沌出入造化衲僧門下勘過了打」


「　踏破艸鞋坐消白日一動一靜各得一橛」


「　心無形相那有古今默然作禮山高水深」


「　若論此事日用無別一念相應直超幾劫」


「　萬物無常惟福可恃福為道基渠成川至」


「　一聞舉揚即起深信吾知此人古佛所印」


「　七佛行道六門放光舉足下足無非道場」


「　呼喚不回籠罩不住爭知古佛早已過去」


「　萬法歸一銀山銕壁一腳踏翻大事了畢」


「　汝能入佛不能入魔魔若來時汝將奈何」


「　入得魔時勿順汝意若順汝意禍事禍事」


「　心非道外行在言前若是龍驥不窺影鞭」


「　不被法縛不求法脫了事衲僧更須一拶」


「　文殊饒舌維摩默然門通不二猶隔三千」


「　金軀無垢何用戽斗一齊打翻山河倒走」


「　人人本有個個不無當下覷破了事凡夫」


「　句要分明意須不錯格外明宗機先湊泊」


「　佛之一字吾不喜聞凡聖一口氣宇絕倫」


「　念佛一聲罪消永劫如日破昏如湯沃雪」


「　識得􂑥字做得座主五千餘卷皆為剩語」


「　夜半正明天曉不露形諸文彩即成染污」


「　直截開示了無剩語木樨花香無隱乎爾」


「　聞所聞盡覺所覺空聲香觸法俱證圓通」


「　如實而說如說而行向上一著不涉途程」


「　銕印無文印空成跡覿面全提千眼不識」


「　佛是假名法離文字汝口若開虛空墮地」


「　生死無窮百年頃刻莫待頭黃一無所得」


「　一代時教如標月指了知所標皆成故紙」


「　誼重金蘭言投藥石末世之中百不得一」


「　青山作主明月來賓遇緣則應了無疏親」


「　內外無礙動靜皆空敢保此人疾證圓通」


「　百丈懸崖獨冠群峰惟攃手者能住其中」


「　攝心無涯定力無差轉身一著須見作家」


「　名不常居功難與畢世有智人一鉤七筆」


「　寒不加絮暑不追涼敢保此人可入仙鄉」


「　只知作福不求向上肉有千觔智無半兩」


「　趙州布衫拖泥帶水若見山僧拳喝爾嘴」


「　坐斷兩頭退身三步猛虎來也急尋出路」


「　舌頭捲海足下生雲六十大棒賞汝功勳」


「　全體出現要見便見轉腦回睛太虛閃電」


「　推倒雪峰扶起黃檗直苦至今追悔不及」


「　一片頑銅磨成古鏡為甚學人不見本性」


「　剖出微塵迴超教外別傳一句作麼生會」


「　一定之論非達其理物有不齊道無終始」


「　隨情逐物變化不已三變凡鳥鳳凰是矣」


「　千將之劍只是銕片遇火則鎔奚足欣羨」


「　金剛智劍無壞無成不威自伏坐享太平」


「　佛日長明春壺不老拽不肯入不知其可」


「　口縫未開禪床震動湊泊不來且莫說夢」


「　磨推西北碓搗東南分明開示疑則別參」


「　宿植德本於法有緣花開佛國果熟人天」


「　情生智隔形變體殊本來佛性圓同太虛」


「　回首塵勞曲開方便隨機赴感池清月現」


「　佛不遠人即心而證但空其心何患不聖」


「　大辯若訥大智如愚入得世間出世有餘」


「　我為法王於法自在出世入世了無掛礙」


「　同器而食飯色有異是何因緣福業自致」


「　眾生界中植佛種子汝即諸佛即佛即汝」


「　了無依倚能容萬物吾心常分非假他術」


「　為官廿年始終一節心熱若湯面冷如銕」


「　轉業為福解冤作親有此德量是名智人」


「　心若通徹其理自明如鏡現像隱顯忘情」


「　掃郤迷雲惜取光陰剋期取證撮土成金」


「　以心為宗修道為本源頭既長支流必遠」


「　要識主翁莫錯用功拶開夢眼海日東紅」


「　法無二相道合同途吾不汝負汝豈負吾」


「　事勿厭繁理當自簡理事圓融不失隻眼」


「　東方巳白汝猶未醒開眼寐語牆壁解聽」


「　古篆無文作麼生識面門一掌始知端的」


「　父母師長如敬佛想孝為道先惟瞻惟仰」


「　聞聲悟道見色明心汝若不薦問取觀音」


「　勿求陽報且行陰功一德既立百善自從」


「　大隱城市深居薜蘿調無生曲唱太平歌」


「　開解脫門示正法眼臨濟白拈睦州擔版」


「　浮雲富貴艸芬功名千載林下今遇一人」


「　誠感人天信貫金石百千人中汝居第一」


「　道光莫掩簡在宸衷且問是誰松隱老翁」


「　獨處幽居養高泉石處世遺世人所不及」


「　光被八表影落百川跡自不染體亦常圓」


「　收視自明返聽自聰一念不起萬化俱空」


「　心如大海一切容受有此汪量法法成就」


** 五言四句(七十二首)

「　千聖頂𩕳尖有個通天路口吞三世佛方許伊獨步」


「　立地超果海彈指證無生倒騎生銕馬虛空背上行」


「　諸法本無滅是故無所生會得無生滅日午打三更」


「　心淨土皆淨心開花亦開彌陀不東往初祖自西來」


「　念佛須心念念念佛不忘念頭都打斷何處不西方」


「　法性等虛空於空無不攝猶如雲布雨點滴無差別」


「　其性本空寂內外俱解脫見性解空人見得差別法」


「　聖賢如電拂剎海一浮漚可笑瞿曇老無端強出頭」


「　一真一切真一了一切了如日處虛空千差都一照」


「　平地登天易從空放下難轉身須猛省莫作等閒看」


「　拈來無不是放去莫生疑海澗潮來早山高日出遲」


「　家山行不盡野寺足堪投笑破秋江夢踏翻舊路頭」


「　大道無去來幻化有生滅白日暗昏昏夜來光皎潔」


「　虛空有限量大道無減增期作將來眼長為照世燈」


「　本來真面目不用更疑猜昨夜雪消去春雲補斷崖」


「　塵勞雖暫息定力未能深必使心路絕西來意自明」


「　優遊華藏界出入寂滅場栴檀林裏坐時聞解脫香」


「　山河無隔礙世界掌中觀彌勒千樓閣何須一指彈」


「　人歸千嶂裏月上曲江頭此景難描畫披襟獨倚樓」


「　本來無一物赫赫動乾坤無端留破缽千古累兒孫」


「　入水不動波入山不動塵東西無異土十萬八千程」


「　一切金剛種收歸無盡藏好囑主人翁及時為收放」


「　闍黎莫匆匆消息若為通聲前未後句迸出指彈中」


「　茄樹採冬瓜兔口栽象牙冰河初發焰枯木再生花」


「　燈籠與露柱相對說無生情與無情等蓮花頂上行」


「　蒲劍伏獰龍藕絲縛猛虎魍魎與妖邪槌胸齊叫苦」


「　拾得訪寒山撞著老豐干相呼好歸去忘郤路行難」


「　一領破袈裟舉世提不起多年沒處尋元來在者裏」


「　參得活句子做得死工夫通身無向背陸地燦芙蕖」


「　此菴亦非石借石以名菴菴空如法界萬象是同參」


「　洗蕩入心毒消融刻骨冤冤親平等處做得佛兒孫」


「　喫了三頓棒推開一字關腰包休放下山外更青山」


「　半點無明火燒殘功德林剎那不返照萬劫爛身心」


「　業冤不蠲除因果暸然住數里必逢橋了無迴避處」


「　道以義相濟交以德相扶見溺而不拯枉作大丈夫」


「　熟睡饒寱語隔壁有知音眨眼辨言句風吹過別林」


「　午夜明星現榑桑日正紅瞿曇黃老子耳瞎眼如聾」


「　開得一隻眼受得半肩衣未展風雷舌先行掣電機」


「　手執毘盧印直透生死關三更市上過撞倒銕圍山」


「　獨步空劫前橫身三界外彌勒下生時共入龍華會」


「　昔日無多子今朝縱目觀泥牛產石虎荊棘化栴檀」


「　薜蘿無俗客檗樹有聯枝山雲與海月隨時可設施」


「　蕉蘆質非實鏡月光虛衒般若金剛種拈來顆顆圓」


「　水鳥念佛名喚醒本來人樂邦看不遠貴在一翻身」


「　宗眼即教眼祖意同佛意看取一個鼻兩竅齊出氣」


「　寒潭清徹底分明指示你中有一輪月試為我撈起」


「　寒時股慄慄熱時汗滴滴寒熱兩忘時郤是好消息」


「　養生原有道身世順無常喚醒閻浮夢頓登大覺場」


「　佛是心良導僧為世福田檀那來下種好結千生緣」


「　學道要勇猛如登須彌頂一氣到上頭世界眼中眚」


「　源出崑崙北派分滄海東若逢龐老漢一口吸教空」


「　毫頭半點墨吞吐萬江山曠劫本來面試為露一斑」


「　掣電光不留劃水性隨合身世順無常髑髏雙眼活」


「　脫郤臭皮袋方知步更闊灼破黑漫漫神光從口發」


「　突出小崑崙蓬萊稱獨尊羅剎摸不著蟭螟一口吞」


「　放下無一物舉起見全真無生無住著處處見全身」


「　不見有一法滅將何處起了郤無生滅當下超生死」


「　截斷聖凡路踏開生死關筋斗倒翻轉何處不家山」


「　百年一彈指身世總無常活句重拈出髑髏解放光」


「　毘盧印在手不面轉輪王隨方皆極樂亙古不知春」


「　八德水最清般若樹成林老婆心徹困去伴觀世音」


「　知識五十三普現一毫端善哉諸佛子應作如是觀」


「　三界猶旅泊何處真吾家隨緣閒作主知足樂無涯」


「　羡君泯智愚寶劍鑄犁鋤知足富無極一生樂有餘」


「　鑽破百千卷悟來一字無為君重舉似片雪點紅爐」


「　驅馳三十載車破亦忘牛浮渡杯還在無勞打銕舟」


「　屎橛放毫光尿盆沸似湯棒頭輕一觸大地化蓮香」


「　參禪無別訣只要生死切異日頂門開隻眼照三世」


「　覓巧不可得拙也自何來父母未生口逢人莫浪開」


「　梅花瘦愈香黃獨肥為良覷破十八界石巖始放光」


「　磨磚為古鏡返照本來人本人無形相方知鏡亦塵」


「　格外通玄路忘言契本宗百城都踏遍不離妙高峰」


** 七言四句

「　一超直入指彈中萬劫脩行始見功撲碎雲門乾屎橛龜毛拂子舞春風」


「　既飽貪味則傷食食傷犯病則無日肯將吐郤昔時貪元氣自復無得失」


「　一千水陸苦奔波法愛情深喜見過聞說佛魔俱捉敗莫來驚恐老頭陀」


「　大千為榻雪連天試問闍黎作麼眠此景此時如會得徒勞奯老話機先」


「　芭蕉無耳聞雷開葵花無眼隨日轉會得無情即有情無漏智性自圓顯」


「　欲留汝父父難留父子恩情一旦休歸去勸娘齊拭淚好聽流水說因由」


「　子歲剛逢而立年問予三後與三前山僧舌禿不能答笑指松岡綠到天」


「　一樹梅花劫外春不勞冰雪也精神移來檗嶺峰頭種別有清香遍剎塵」


「　戒香馥郁氣如蘭知有天花落講壇教外別傳開隻眼方知不被老胡瞞」


「　是見見時非見見得休休處且休休定香塞滿三千界慧月光吞百萬洲」


「　舊路來也舊路去家山只在雲深處推開末後兩重關還我未生前一句」


「　若肯為人冰也暖不為火猶寒寒溫之氣消除盡寒暑由來總不干」


即非禪師全錄卷之二十四
門人明洞性安性節明覺明幢仝編

* 銘

** 應城鐘銘(有序)

歲次乙巳春豐州太守源忠真大檀越同法雲洞
上座延山僧於本州開山山名廣壽寺名福聚寶
構既成復範鉅鐘耑為祝國用覺群靈其大心功
德與乾坤同悠久者矣太守請銘銘曰。

「　鐘是銅鑄饒舌指註格外知音丹霄獨步叢林禮樂衲僧軌度大振綱宗隨機頓赴聞於無聞聞性空故聲而非聲道心獨露如是返聞功超沙數凡聖揚眉人天覺悟體靜壽山用弘福聚常轉法輪國基永固」


** 崎陽鐘銘(并序)

崎主島田源守政檀護愍昏衢之不覺警子姓之
迷蒙乃捐俸範銅鐘以時考俾聞者從迷悟覺
共證圓通政事之暇重示慈旨其設心用器可謂
弘矣歲乙巳中元後六日郵書請銘為之銘曰。

「　惟我大士從聞進修一根圓證六用俱休源氏守政由聲悟性寂然忘機遇物則應應念如霆迪陽啟冥時至震發百蟄咸醒以模以範方便爐鍜一音普被如日之旦」


** 泉福寺鐘銘(有序)

筑前宗像郡距城之北越百里間有山名影向島
名鐘崎原其所由昔有巨鐘沈此海滸橫機截渡
不利舟楫鄉人患之合舉不起且舉必得殃知下
有龍鬼司護待時而然因是不敢復動識者僉議
再範銅鐘建樓崎步使人時時扣擊於陰雨晦冥
風潮浩蕩之際令津渡彼岸者聞聲知所趨向則
不墮前轍功德之大應與鐘聲揚溢俱無盡矣乙
巳仲秋朔日泉福寺寺主照空來謁銘為之銘曰。

「　像郡之北名曰鐘崎昔有巨鐘忽沈水湄年深月遠龍鬼護持民莫觸背況敢動移識者合議珍重臨崎再範大器聲應篙師從昏暗中如母得兒默守斯要發宣以時返聞無性圓證剋期人天護福永壽贊詞」


** 圓照寺鐘銘(有序)

寺在西海道肥後州志岐縣之萬松山寬永中鈴
木重成郡守承先大將軍鈞命鼎建為祝釐之所
令嗣重辰復鑄銅鐘以揚正教俾黎庶有情同歸
佛化倘因聲而入圓通因圓通而證滿覺則無負
於斯鐘之建也寺主遠來徵銘銘曰。

「　鈴木居士宗秀禪和鳩冶巨嘴以警自他晨昏百八破煩惱魔由聞而覺俱渡夢河苦脫六趣利及娑婆如斯崇德證蜜波羅真實教體永劫不磨誰銘是勒廣壽頭陀」


** 三嶽寺鐘銘

此方教體妙在音聞所以存禪德以鐘聲轉法輪
諦聽為佛事警悟昏衢願亦至矣己酉夏遣僧來
請銘銘曰。

「　超出五合法音遠震為警迷途大啟正信聲不在鐘耳亦無聽以空為體無扣不應度垣匪礙心圓如鏡一切有情圓覺同證」


** 華藏閣鐘銘(并序)

高城光巨上座與大石道固信士道聚之間恒思
濟益念三途未脫苦網敞高閣以懸鉅鐘聲越遐
邇法利冥陽高著隻眼頓登華藏玄門一歷耳根
徹證毘盧法界其功自不可思議者矣炷香請銘
為之銘曰。

「　實際理地廓無形名方便門中萬法交并華𥵂鏗鯨體用惟貞表裏洞徹頓覺幽明道福資始金石貫誠不壞世相為勒斯銘」


** 安國寺鐘銘(有序)

雪上座慕叢林禮樂範銅為鐘朝夕考擊用覺冥
陽其立願可謂弘矣懷香求銘銘曰。

「　體佛慈悲振拔六趣運大音聲而作佛事普赴群機無遠不至月白霜清益神其智上窮有頂下及無際一觸其音頓超十地新新常住恢恢法器福利人天曷可思議」















* 序

** 餘錄自序

侍者重編予詩偈雜著另梓流通與世結文字緣別
名曰餘錄予怪而問之何謂餘錄對曰吾師前後著
作或得於禪定之餘或得於杖屨之餘或得於應接
之餘或得於鎚拂之餘茲編卷帙又得於脫略之餘
味斯全旨則見於古人未說之餘以是立名耳予笑
而答曰是則是矣未盡善也夫身心一如身外無餘
知此則求錄之實尚不可得而況名之以餘耶侍者
復進而言曰古人立言與名俱垂不朽非身心之餘
歟予曰噫是何言也天地數終世界變壞聖賢載籍
一切不存於言何寄於名何有雖然猶有說焉變壞
之中有不變壞者存不變壞者何即當人本具一篇
真文字流露充塞離文字相無起滅相在三世諸佛
不見其有餘在河沙凡夫不見其欠少窮劫不盡朗
然獨存子能索之於此則可以名餘錄耳侍者承命
唯唯請題首簡再拜而退於是乎書。

** 滄浪聲詩序

心源已澂識浪自滅復何聲之云乎猶恐澂而不活
不能無激于滄浪也活不失澂聲則非聲矣憶予丁
酉春東渡南來旬日宴坐舟中滿眼滿耳以及通身
毛孔皆作吼天浪語震地潮音吾實未嘗聞也非無
聞也所聞恒寂能聞亦空能所雙絕而真聞獨露耳
於斯時也求聲之相不可得況其名乎法弟獨知禪
師跋涉汪洋放浪詩偈以滄浪之聲名其集意在言
外也觀斯集者又當言外而求之人能言外求之于
禪師之道與有聞矣。

** 一滴艸序

鴆毒一滴斷人命根醍醐一滴活人性命倘遇非器
而不善用縱上味亦能誤人可不慎歟高泉法姪乃
黃檗慧和尚之嗣童真入道負清淨器貯曹溪一滴
于妙齡之年他日霈之為霖為雨盍未可量也禪暇
喜作詩偈不覺盈帙自鳴其集曰一滴意謂文字之
於吾道猶一滴投于巨海視彼河伯自多不復知有
百谷王者為何如哉辛丑夏不憚萬里鯨濤省覲師
翁道由崎島首謁余于聖壽山中闊別十載相見如
隔生意外道聚月餘將別去出是集請益復丐一言
為證余因是而讀之顧其言澹而旨遠如澂川逶迤
而無怒奔之狀非涵養之功烏能至是雖未盡其餘
然嘗潮一滴味具百川舌頭具眼者必有取焉是為
序。

** 山居合艸序

壬寅春榕友持廣陵伯萬石君山居合詠來余喜而
讀之句含蘸碧之淵韻協五音之洞儼然一座斂石
山飛來海外與五島爭奇矣非胸中洞澈筆底玲瓏
焉能並露山身谿舌不惟調高一時抑道合千古誠
足傳也余出岫廿載餘因道而忘其山因詩如見其
人因人而懷其義不揣管窺重校授梓未審二公與
山靈肯石點否。

** 盂蘭普度序

眾生無盡佛菩薩之弘願無窮仁人之心即佛菩薩
之心也末劫眾生可傷尤甚或夙業所感殞于天災
或現業應償斃于時事或因召移缺典或乏宗嗣靡
依望一滴之無從思度脫之何自凄風楚雨枉自悲
號目擊耳聞重為怛惻茲逢中元佳節乃尊者度母
之辰本山特建盂蘭普度數日分道場陳年公案不
得不重新提起耳盍三寶為眾生福田檀度發心非
止植福藉此為進道之資以報其多生父母也施諸
有情豈但飽滿直欲度彼脫鬼倫與諸趣俱生極樂
也樂國既生大地無冤愁之鬼親恩重答天下皆孝
悌之人可致風雨時若河海晏清由斯觀之則檀波
孝德與弘願等無有異也茲土向稱福善之邦多駐
四方賢士倘有能行難行共成勝會誠無愧于仁人
君子亦知出世佛菩薩原不離于世間也壬寅孟秋
朔某頭陀題。

** 新黃檗志略序

山以人重人以道顯道藉眾傳傳道之本不可以無
紀也本師老人自甲午秋東渡即有採隱之思遙望
茲山紫氣而識之第時節未彰戢影于普門者八載
至辛丑冬承　國主布地遂欣然卓錫焉乃將太和
易以黃檗盍取所自之名用廣斷際之道無不在也
于是觀光起敬聞風知慕檀施日眾建置一新佛有
殿僧有堂膳有田雲水川增開堂祝聖林壑爛然生
色矣噫山不遇于昔而獨遇于今非山靈有待歟余
不獨為山靈喜亦為國家喜也國有道而道人至止
禎興之兆于斯見耳　宣宗皇帝有云唐國無以為
寶惟有道之士為鎮國寶當知王化法化與乾坤日
月交相悠久癸卯中秋余入山省覲睹其山川迴環
宛然圖畫殆天造地設以壯大觀信龍象之窟宅植
福之勝地也老人慮後之學者不知其本手輯志略
以垂將來命予編閱因僭敘如此如其詳悉以俟大
方。

** 雲濤詩卷序

凡人之品格不同則其所行亦異是以鄉有舉里有
選褒美之不足則為歌詩以詠歎之一粟何居士素
行精純操心篤慎持二十年齋力為法門檀護此誠
人中之傑也甲午秋歸命我黃檗老人而老人時見
重焉今夏特入太和山省覲老人以雲濤會志喜木
法兄及諸公各為詩以贈之然詩之清新雅麗足為
居士傳神而居士品格高超遂得與詩俱垂不朽此
何啻一命之榮鄉里之重也耶予不勝贊歎為序卷
端。

** 同聲艸序

子有寺裏青山雲外樓之句盍指臥遊居也居雖小
山海大觀一覽而盡得之黃檗老人曾宴息于此及
余卓錫有檀越林大堂因其局布金而更張之居成
瞻雲賦詩以敦其本緇素參訪倚韻而和者不覺盈
快予命門人將鍥之梓有客進而請曰禪宗不立文
字何取于聲詩而傳歟曰詩乃心之聲也因感物而
著形焉形聲相感觸目無非文字所謂詩即文字之
禪不達乎此禪與詩岐而為二矣如悟明不二則聲
和響順志同氣合可以植而為忠為孝為聖為賢此
聲詩有補於世教者多矣其可不傳乎客不復語余
亦默然因為之序。

** 老子鬳齋口義序

是書傳至東國將三百載陰翼王化者多矣惜無序
文不紀世次只標鬳齋林某後學不知為何許人時
有洞上座者博通古今知是閩產一日謁予致問曰
鬳齋居士是貴族否曰先遠祖也因慮唐之一白三
產兩悟分宗尋補宸翰圖像及省邑之名前後二號
以便後之學者知予祖之生緣出處敢僭述焉祖諱
希逸字肅翁號竹溪宋端平乙未會魁嘗為玉堂文
字官鬳齋其書室也早年潛心此道屏去腥葷先從
樂軒陳先生學次參桑萬菴禪師深有得于三教合
一之旨為政之暇釋三教之書皎如三光豈非世出
世間之人表哉其所著有易講春秋傳楞嚴維摩註
疏老莊列口義及竹溪集等書家傳流布歷今四百
餘祀隨世浮沈十存四五予幼時披誦不置自學佛
後無復經目不意於甲辰秋飛錫豐州寓源太守之
金粟園重睹是書不勝欣慰但歲月久遠版經幾翻
字至亥豕脫誤且中間入一二語不知何人增贅與
本文不相吻合甚戾當日作者之意由是仍家傳舊
本而刪正之遂捐缽資付梓用廣流通庶遠祖手眼
重新老氏面目猶在或謂儒教治世釋教度世足矣
復用道教奚為予曰當時佛教未至儒教難治而老
君乘時救世著道德經五千言授關尹子莊周繼之
始有道教之稱其所發明三皇五帝之道德其文約
而詳其理簡而至至以修身養神之方治國治家之
法天地變化之道莫不備焉史載孔子問禮於老氏
及佛教既至古道元指天竺古皇為老氏之師然道
之源本一鼎而為三互成天下之化無非欲教人克
明斯道者也唐肅宗皇帝題三教聖人贊云儒君之
師曰魯仲尼仲尼師聃龍吾不知聃師西乾善入無
為稽首正覺吾師師師由斯觀之儒釋道三教為天
下國家相孚治化有如三光垂象闕一不可後之君
子讀其書窮其義忘其言契其道自能咸造聖人不
二之域超然獨露萬象之表矣雖然正眼觀來猶是
毘盧耳邊消息頂𩕳上一著須是過量人始得客謝
而退併識諸簡首。


* 跋

** 題黃魯直居士手書道德經

學士寫經尊崇其道林君惜字兼重其人寶此遺舉
豈徒為耳目翫哉若能睹蹟明心則老子面目猶在
苟尚其蹟一雙眼睛被學士換郤了也。

** 題嚴統後

統上綱宗聯芳佛祖嚴正法眼照耀古今直得虛空
點首萬象揚眉吾祖之功盍有不可思議者矣書至
榑桑如日東明大地眾生藉是而醒覺耳幻寄逸然
禪德行深願重以法為懷獨減衣盂之資鳩諸善信
共肩剞劂用廣流通其設心措慮與吾祖同一慈憫
可謂仁之至義之深也老人及木法兄既跋而贊之
予雖不能言烏可以無言。

** 題松花罈

醍醐上味為世所珍若遇非器翻成穢物君子擇器
可不慎歟長岡大司空家有茶罈傳自祖父流于上
古外質素樸內蘊蘭馨因以松花名之戒家人護惜
如眼中珠咦世間美器誠為難得長岡實之不亦宜
乎一日耑託融公轉為求識遂書數語以歸之乃問
融公曰渠之世器吾已知矣公之法器試舉似看公
佇立微笑予曰猶較一籌公唯唯避坐予復謂之曰
公此法器自無始劫流至于今盡未來際而不損壞
者較之世器與天地同悠久而傳自上古者不啻宵
壤矣然此法器人人本具只為年代已久多為遺忘
今既歷歷不昧實為希有倘他日以裝法乳實為幸
甚紙長併書此以示。

** 題畫卷

明解元唐伯虎慕唐宋文物圖成此卷妙手丹青盍
得意時筆也流傳數十年脫落在何一粟居士箱裏
一日特來請跋出以相示翛然靜深神氣飛動亞然
欲語不勝清絕遂援筆題其後曰佛說三界法惟是
一心作故十界聖凡皆一心之影像然像外之像影
中之影及一切幻妄豈從外來耶但了法法惟心此
心亦如幻耳幻若不立真亦俱遣且道影像向甚處
安著者裏具一隻眼看。

** 題畫馬

龍無常形筆可欺世驥以恒見畫者難工工其似者
人皆貴之予觀此圖臥立展轉情狀入神意非庸筆
所能殆必趙松雪學士擬向異類中行寓其逸想耳
子其珍之以俟明眼。

* 文

紀壽文

歲重光大淵獻復月之孔日恭逢本師老和尚八秩
降生之辰壽山嗣法不肖徒如一敬爇栴檀頂五百
拜奉祝以文曰天地未分道在天地天地判矣道在
聖賢聖賢出世道滿天下夫道之在天下也與天地
同一氣與今古同一時與歲月同一息與晝夜無分
限量同一機焉自覺皇應世肇啟大道之光為九天
十地授受相承垂今七十葉以至本師老人法嗣徑
山費老祖之一燈即同大道之一光與一氣一息一
機為天下用至足為天下法也天下之人有能入聖
賢之閫奧窮天地之根源者始可與言出世之道也
茲值老人大誕不肖雖不敏可無片言為出世壽據
世出而論無生尚不可得豈有生之可算數無量壽
尚不可名豈可計甲子而為慶祝然不肖之所壽老
人者異乎世之所謂壽也為壽一燈之光先天而映
後世者也伏思老人自幼至壯之老出處參方千百
其艱繼承大法出世開堂歷三十餘載七住名藍大
振黃檗宗風為中外叢林師表荷國主賜地開山成
今東渡一系宗始座下龍象恒千指圍繞無非法子
宗孫為一系相承於不息豈非古斷際之重來歟今
者壽屆耋齡道貌龐然春風法身矍然乾健耳聰目
明甚為希有不肖是祝豈徒奓東海之籌誇南山之
頌喻天地之高厚能且盡哉若老人者道邁今古德
配聖賢壯契無生年忘逸老雖示生之可見而其所
以生之不可見豈等閒春秋同日語耶且夫山之高
有頂海之深有涯乾坤之固有時而弊將焉用祝烏
足是擬惟最上一乘正法眼為壽乃致其幾耳試觀
乎先天地生而無始後天地老而無終萬有依為父
母四時循歷不凋此是吾老人正法之長春也與其
趙州翁之柏樹子密菴祖之破砂盆無二無二分無
別無斷故即此無二無別之長春普壽人天以及未
來際盡大地微塵數眾生同證本來金剛壽域同明
固有元辰是不肖之至祝也作如是觀者始知我師
之道一一則著著則圓圓則大大則化化則浩然如
環之無端無端之理可以包天地超日月詎祇年劫
之多歷已哉敢於是為壽老人亦自破顏而默點也
耳重說偈曰陽回觸動法中龍福海無邊足有容異
國雙傳東日缽耋齡大振少林宗頂門涌日昭沙界
舌罅藏雷徹九重正眼豁空壽者相微塵數劫一春
冬。

* 祭文

** 祭考妣文

維順治歲在癸巳孟秋望日出家男某等恭就雪峰
山堂設位致祭稽首拜奠先考林府君先妣方老孺
人謹陳情以昭告曰嗚呼生我父母也育我父母也
昇天罔極何以答劬勞也不孝之罪不容不再言之
也蚤年失怙辭母出家非背恩也將期出世之道報
父母也不願婚娶非絕倫也將以紹法王之覺胤也
長兄獨膳非乏供也將以禪悅法味助甘旨也圓頂
然臂非毀傷也效古人重法輕身易成道業也故從
其大而忘其世之所謂孝也孀母欣然放之而從不
孝之志也及不孝歸省未嘗不以此道喻吾母也吾
母念道勤切每至忘暄涼廢寢食以克臻此道也吾
父當年雖未聞道而歸今或聞之必含笑于九原也
去春吾母念佛西往俱會吾父于上善之堂自無疑
也不孝忍生為法即父母肉身常住于世為擔荷也
茲值自恣之晨敢薦露芽秋月于古雪峰頭將報親
也嚴慈有靈同在寂滅光中霑法喜也海淚山毫亦
不能盡述不孝風木之遐思也願雙親生生世世為
不退轉菩提眷屬也尚饗。

** 祭福嚴費老和尚文

歲辛丑十月六日黃檗法孫如一寓肥州聖壽山崇
福禪寺為前一日申刻郵到福嚴師翁老和尚遺囑
併末後事實一封開函拜讀知師翁以是年三月廿
九日未時示寂今早同大眾灑掃法堂設位掛真謹
以名果之奠稽首再拜昭告于覺靈曰不肖廿五年
前從翁受戒廿五年後復承法誨得法源流是翁三
代落髮連枝祖共師太法屬孫曹仰如泰岱訃音忽
聞肝膽俱碎最後純陀遠愧不逮戀慕慈恩此心未
艾道履德容不能復對鏡裏虛空重加綵繪翁嗣天
童正傳濟派道播寰中聲馳域外棒頭日月光吞沙
界喝下雷霆頓醒聾聵世壽七旬法說十會林皆栴
檀窟無異類將墜五燈不無顯晦厥集大成有光先
輩化事甫周功成而退大地眾生如失覆載末後光
明人天頂戴舍利金剛劫不同壞潮泣林號龍驤虎
拜願度未度來而必再定起那伽神遊大塊輪雲滄
桑無在不在尚饗。

** 祭德叟老檀越文

康熙七年十月廿四日乃前散騎常侍右近衛將監
源檀越德叟老居士首七之辰本山住持嗣祖沙門
某謹以瓣香甌茗致奠於台靈而言曰天地之大亦
歸乎極新故之恒何忻何戚人命遷謝如月晦蝕體
有盈虧光無變易況我檀越德本夙植扶豎剎竿不
忘佛敕身現元勛行同知識望重日邦名垂千億百
福滿前芝蘭盈膝退自功成韜光斂跡道契三周義
辱膠漆檀度丘山補報無及聊展寸忱薦以法力冀
轉蓮胎度世為急心心相照幽冥咫尺靈其鑑之。

** 祭龍溪禪師文

法弟龍溪禪師於今歲庚戌八月廿三日償水劫示
寂越二七為九月初五日訃聞聖壽山崇福寺同門
法兄某暨徒眾等作禮設位於山堂具茗果之奠奉
輓以偈併祭以文略敘其由曰嗚呼法弟榑桑首枝
金風頓折其枝雖萎其香愈烈塵世觀之以為匪祥
道眼照之如月盈缺請法開山堪稱僧傑續嗣砂盆
極力持挈上皇問道猶梅蘸雪西江橫吞羯羅吐舌
報緣會遇因該果徹警世無常示命呼吸朝聞夕可
片時千劫豈比生而罔聞死同灰滅神光徽猷終古
互迭萬象同辭莫竟其說於是以超情無閒之道以
致誠亮大寂定中必鑒予之痛切尚饗。

* 雜著

** 齋單引

「　施與受等食與法等是法平等福無等等一飯一茶各自猛省」


** 寒林榜

半點迷雲障盡無邊法界一輪慧月照空黑壤三途
鏡中之四聖非真夢裏之六凡自鬧天堂地獄元無
寸土福因業果結由一心苟非當下洞明依舊面前
黑暗汝等佛子大地冤親各展本地風光放下孃生
袋子赤腳踏翻生死海空拳打破祖師關直駕大乘
之車休跨白鶴頓入無生之國莫問楊州急切承當
幸母蹉過。

** 題心光壽榮信女影

壽榮上條氏乃法雲上座之養母也幼而穎悟好奉
佛閱經典過目成誦志求出家祖母不許年十七隨
祖母往神京稟戒於泉涌如周律師又謁大德妙心
法性諸師問禪學年大為諸親奪志遂歸大羽氏乃
別立庶房以充箕帚自築一室閒居齋戒閱諸經無
虛日或續一麻絲稱佛號一聲續一縷念經咒一句
積若千束織成全機命工製袈裟褊衫特供有道尊
宿其餘勝事難以殫述慶安壬辰秋大限時至令左
右設香案觀心念佛諸親環坐掩袖垂淚母止曰盍
各收涕聞天樂聲耶復請開善長老越溪為證明曰
時至矣合掌而逝春秋二十有八火化骨中綴舍利
見聞無不嘆異未寂之先聞黃檗老和尚將至本國
喜為雲子曰觀水須觀海法駕若至必須依止為出
世舟航庶不負出家初志惜我不見有子歸依吾願
足矣雲子依山僧座下發明大事皆孺人力也諒必
含笑于寂光中矣戌申秋十七年忌雲子述緣起求
薦乃為書。

即非禪師全錄卷之二十五
門人明洞性安性節明覺明幢仝編

* 佛事

黃檗大和尚命蘊謙監寺齋法衣至師舉示眾云寸
絲不掛人天瞻仰無門一線放開眾生成佛有分老
黃檗既尚普門分付新聖壽亦如雪嶠承當不敢囊
藏對眾披露幸遇明眼證明直下酬恩去也諸大德
委悉麼織成古錦含春象無奈東君漏洩何。

** 掛鐘版

「　前佛慧命後佛綱紀今佛出世從新提起大機大用透頂透底築著磕著繩繩不已」


** 觀音大士開光

「　圓機獨運遍界不藏妙用常寂諸相全彰普開甘露門戶廓示苦海津梁正與麼時如何是應機赴感一句毫頭點出千手眼一月當天印萬江」


** 源檀越丁未二月二十二下午送大士進壽山
開光與山僧午間所夢無異亦奇哉輒成一偈

「　開眼說夢法覺盡諸有情山僧未開口龍天巳證明」


** 為德叟源老居士起靈輀

「　生死猶夢幻恩愛兩忘情寶所好歸去翻身出化城」


** 靈輀至山拈香偈

「　虛空不二門大地一匡床不用曼殊重問答了然一默愈風光或問如何是語默外一句看山僧燒此一瓣香」


** 進葬封壙法語

石火電光理無常照丹心如日亙古長明恭惟源檀
越德叟老居士七十二年來門題忠孝室滿芝蘭功
業福緣之如此自當含笑蛻去何憾哉所餘憾者三
寶福田已種四弘誓願未酬大限到來攃手歸去筋
斗倒翻猶可待也茲當瘞玉藏真之際安神樂土之
宵且作麼生是耀後光前不受埋沒一句月沈西硯
海雪覆紫金山。

** 卓拄杖授記偈

「　佛國聖境隨意遨遊子孫綿遠福蔭豐州」


** 神主安座偈

「　廣壽枝花芳聯萬世福聚正脈源遠流長檀越不昧靈山囑重來扶起金剛幢」


** 為化子入塔

「　雪消山露骨葉落樹歸根擘開無縫塔別自有乾坤正當恁麼時如何是合上座安身立命的句石人坐斷銕崑崙撥轉金烏出海門」


** 薦亡

「　不見有生法滅從何處起了卻生滅心虛空無表裏月桂涼風香未已」


「　生而不生鏡裏形滅而不滅海中月遍界明明不覆藏薦取本來真面目(藝禪者求薦故妣月庭)」


「　善人乞法薦尊親一法空時萬法平七十餘年如昨夢翻身踏倒涅槃城」


「　為求薦拔語無多一念回光出愛河直指亡靈歸去也無生國裏禮彌陀」


「　閻浮一別幾春秋山自空兮水自流直指歸元無別路無生國裏任遨遊」


「　十九年來夢巳闌醒時無復戀入間踏翻生死兩條路佛國天堂到處安」


「　長江月落室燈存善施門開見世尊老叟死心行活路金鰲背負銕崑崙」


「　度人自度兩無難生死岸頭急轉凡十七年來猶一夢欠伸推倒倚天岩(薦周巖禪德遠忌)」


「　吐珠遽爾為傷蚌不覺寒蟾暗幾更血沼化成八德水惟心淨土了無生(薦心德院天融大師)」


「　雙親巳度孝心存法雨為君洗淚痕生死涅槃俱夢幻翻身推倒銕崑崙」


「　覺靈謝世歸何處諸行無常自在觀會得頭陀無剩語樂邦只在一毫端」


「　死從何去生何來把得住兮放得開隨處逢緣能作主任從高步上蓮臺」


「　道無內外與中間妙在回光照本顏直下髑髏開活眼翻身踏破銕圍山」


「　一別人間廿五年為君直指未生前回頭屋老春長在信腳踏翻九品蓮」


「　坐斷生死兩條路踏翻名利大夢場轉身便是極樂國無須更戀舊家鄉」


「　拔郤杏桃栽栗棘不玩其華食其實機前末後句無多石火電光搆不及」


「　雨霽雲收山嶽露本來面目甚分明一毫頭上翻身轉天上人間利有情」


「　喝下銕圍丁倒走閻羅鼻孔如雷吼驚得上善往西方不用將身藏北斗」


「　杖頭點醒三春夢覺岸初登一剎那不用別尋龍女輩隨方頂禮活彌陀」


「　江東孝子薦親孃直下分明為舉揚五十年來春夢曉一輪紅日出西方」


「　煩惱菩提如夢幻涅槃生死等空花空花夢幻都拋郤午夜天開露月華」


「　不生而生鏡裏形滅而不滅水中月識得自性天真佛大地山河一片雪」


「　踏斷死生舊路頭爹爹不用更思愁牧童月下笛三弄石女夢回雪滿樓」


「　身如明月蘸波心一片禪心石共貞脫體迥超生死外蓮花國裏任縱橫」


「　浮生大夢誰為覺虛妄幻軀孰是真般若光中舒隻眼金剛智性常圓明」


「　無量壽佛放光明照徹恒沙億萬程返照一心無別法蓮花國裏任縱橫」


「　說是謗也默是誑離郤語默何近傍翁翁慎勿實諸無水底有天含萬像」


「　福海無非大法海壽山原是大道山祝禪有願重來切法海道山任往還」


「　纔越夢河登覺岸未萌一念薦雙親手今請我重宣偈直指無生向上程」


「　苦海踏翻趨覺岸大圓鏡裏好安身蓮華九品從君話一會堪稱上善人」


「　緇林苑裏究根源枝葉無非解脫門踢脫悟迷無剩跡有何生死可重論」


「　豁開夢眼望無涯午夜鐘殘月未斜漁父不知何處去扁舟依舊宿蘆花」


「　花果將馨風頓摵蚌珠不吐傷俱失夙因巳了證無生直指歸源完合璧」


「　般若智超男女相本來面目已全彰喚醒芳魂歸去也縱橫何處不西方」


「　而今不作巫山夢直下頓登大覺場諸止善人俱一處實池風送碧蓮香」


「　知恩方解報親恩點醒泥牛出海門地獄天堂都踏破十方凡聖一齊吞」


「　昨夜松梢新月懸半邊鼻孔未生前打翻三十三年夢立地頓登兜率天(薦秋月居士遠忌)」


「　孝德羨君全始終無勞揮淚染春風婆心一點明如鏡返照涅槃當下空」


「　心如銕石盡丹衷生死陰魔直下空一拶銕圍山粉碎西方日出滿天紅」


「　戴角驊騮不著鞭倒騎直上三禪天翻身踏轉西江月照徹威音更那邊」


「　梅落花殘重結果猶如轉聖巳超凡無生曲子解拈出不用搥胸哭峭岩」


「　去來無跡住無蹤一性如來體自同染淨二邊俱不涉天堂地獄一齊空」


「　生死如旦必有暮蓮逢法雨花方吐惺惺寂滅以為樂立地頓超千佛數」


** 薦覺海溺亡

「　踏翻苦海高登覺岸一念回光諸佛贊歎」


** 遊省卿孝子求薦考妣昆仲

「　罔極恩難答中元附薦超鶺鴒義自重津筏德偏饒福果檀林結罪花秋葉凋歸元無別路佛國任逍遙」


** 薦一水劉居士

「　人間一別十三年早巳超登第四禪此日諱晨重薦拔百花叢裏燦青蓮」


** 吉兵衛信士求薦故考淨雪公

「　謝世十三年何似未生前而今在甚處一朵雪中蓮」




** 遺囑語

吉凶禮同僧俗事別吾雖謝世當在寂滅光中垂手
汝等遵吾訓行吾言便是吾常住世間也成服不必
著麻戴白悲號哭泣效顰世禮有違古訓亦不必效
應院念經拜懺擇地造塔此等虛文一齊掃斷違者
非吾弟子亦非吾眷屬至囑至囑。

入龕之後俟天晴抬上東山至四火化秉炬不敢勞
尊宿命曇子舉火火後收骨灰調麵施魚毋得存留
至囑再囑。

山僧所居方丈衣缽之外了無餘蓄緇素咸知只剩
小金十片命監寺辦齋供佛伽藍及檀越大眾囑囑。

** 火化偈

「　我若火化如空合空真空不空青山依舊白雲中」


** 別眾偈

「　生如是死如是坐斷生死關觸破沒巴鼻喝一喝」







* 壽山本師即和尚末後事實

是歲春二月中和尚再示微恙告曇瑞曰此番不起
之病勿以世情逼我三月初舊唐檀越來勸藥餌師
從容謝而郤之初十日少有起色十四日洞來省覲
禮拜曰恭喜和尚法體萬福師筦爾賜坐喫茶四月
朔為豐州太夫人題藕絲織彌陀像贊初七日黃檗
專使齎師翁老和尚書至師焚香頂戴曰恩大難酬
翌早赴大殿燒香浴佛不異平時十五日答獨照圓
禪師通法屬書并復諸師啟頃因洪居士船帶南湖
褎和尚所送語錄來師書一偈於扇以謝時者瘦色
日加食飲弗進然且攜杖上山菴或到臥遊居猶不
甚見有尪弱之容五月朔末次居士來候師謝其多
年為法金湯暨令堂信心供養為三嶺長老題臨濟
祖像贊為翠峰光巨題自贊其餘題贊二十有餘幅
外有示曇瑞最後法語初三日高城光巨來省尋而
圓通翠峰亦至初六日親書遺囑并規條六則永鎮
山門初七日豐州太夫人差小沙彌北垣拜候師為
摩頂授記晚間靠椅背坐適翠峰入師問曰正當恁
麼時如何答曰脫體現成師曰萬里不掛片雲青天
也須喫棒汝又作麼生峰便喝師曰再道看峰連喝
兩喝師曰胡喝亂喝作什麼峰禮拜曰謝師褎贊次
日問光巨曰正當恁麼時如何是汝受用一句答曰
八角磨盤空裏走師曰再道看巨便喝師曰一喝兩
喝後又作麼生巨禮拜而退初十日命知客喚翠峰
光巨二人入室以法語井拂子相囑居山長養勿輕
泄也峰接拂子曰當爐不避火冷地裏燎郤佛祖面
門去也光巨提起拂子曰等閒提起大地發光明師
曰一齊為你證明了也二人同禮拜退次為長福院
題自贊十四日師五十六歲降誕之辰兩寺法眷本
山檀越及諸方緇素預約前後數日設齋慶祝師起
坐酬謝一一若常毓楚何居士進祝曰今年最祝今
朝誕直指須彌作壽筵師曰善哉供養轉壽居士士
曰弟子久霑甘露惜乎未得親切一番師曰早巳與
居士親切了也士禮謝而出林道榮曰恭惟和尚福
壽無疆師曰出乎爾者反乎爾榮禮拜曰謝和尚慈
庇師曰喫齋去十五晚高木居士至師謝其年來衛
護示以不退心要時四方道俗問安者或差使或自
繭足絡繹于道十七早謂曇瑞曰山僧行期在邇造
個不斲的龕子來眾謂和尚精神尚健何急乎是瑞
曰尊誕巳度三朝請問如何是法壽金剛旬師豎三
指示之瑞曰莫是前三三後三三麼師曰時節若至
其理自彰十九日自筆火化偈裁謝豐主暨諸州宰
官居士遺帖次問柏巖曰樹凋葉落時如何答曰花
燦不萌枝師良久柏問如何是和尚末後句師豎拳
頭柏曰只這是更別有麼師與一掌柏曰此恩難忘
二十日天將明曇瑞柏巖翠峰光巨洞等及印光梅
嶺各侍單前師顧謂曰汝等今日都不要離者裏瑞
問如何是今日事師曰日輪正當午比已時問瑞曰
龕已成否瑞便進筆曰與某甲寫個封龕字師大書
壽字左右乞遺偈師曰我若無偈終不得死乎眾愈
請不巳師乃揮筆曰生如是死如是坐斷生死關觸
破沒巴鼻喝一喝置筆命點茶來茶罷自劈開胸曰
快活快活瑞曰好個快活和尚洞曰一生敗闕今日
全彰師微笑曰天已午否左右曰未也師且就寢正
午令曇柏扶起趺坐香半炷間泊然而逝前一夕大
風拔樹雷雨動山是日清霽天氣甚熱師顏貌如生
及翌午鎖龕手尚柔軟頂有暖氣合崎緇白蟻聚雲
趨悲泣頂禮以俟闍維惟恐執紼之後火餘頂骨不
壞收五色舍利無算煙光所到粲粲然如綴珠見於
艸木之上以至四眾爭奪灰土俱盡瑞等不忍遵其
遺命竟奉靈骨與舍利貯于寶缾以圖建塔於兩壽
之山瘞焉於戲師平生以大法為已任雖至疾之危
鉗鎚學徒不敢少懈其間答勘語悉詳載于別錄中
茲略其細而紀其大概云。

廣壽嗣法門人明洞稽顙百拜敬述
















* 廣壽即非和尚行業記

師諱如一號即非福州福清人俗姓林宋寶謨閣學
士鬳齋先生之後也父英母方氏晚禱觀音大士而
娠夢大士授白蓮花一枝覺而生焉甫七齡舅氏使
習孝經及詩論輒能誦略通大義十三而孤事母孝
謹北海大姓陳君奇之招配以女弗從閉戶讀書一
日觀演目連傳奇有感嘆曰立身揚名特世間孝耳
曷若出世法遍資恩有乎乃蘊志緇褐母曉而難之
以故不敢啟口旦夕同母茹蔬而不入陳氏門其女
因抱病而卒萬曆庚午師年十五聞密雲太翁和尚
柄法黃檗特往瞻禮始知有宗門事又從細母舅讀
老莊潛心釋典十七歲出家時至跪請于母母察其
堅志聽投本縣龍山寺西來灝公為弟子受經業以
明年佛生日剃䰂是冬曾大父費老和尚繼主黃檗
從受沙彌十戒二十歲登壇受具後二年師翁隱元
和尚接席趨之圓菩薩大戒期滿復嘆曰羽翼成矣
不怒何以摶九萬之風乎便誓學參禪欲杖策江外
以母老不能遠離乃隨落髮師于奎山染指教乘二
年一夜復嘆曰古人說法感天雨花尚未脫生死何
況區區於空言耶棄之游方首抵長慶禮石雨禪師
扣入路之要雨示以狗子無佛性話退疑是甚麼道
理單單推究三七日夜目不交睫心膺發痛茫無所
人質諸補山和尚蒙啟激曰茫無所入正好入處何
不向趙州未屙已前猛著精彩由是進得一步昏散
稍退話頭不舉自提拍盲中挨過九夏未見倒斷別
參朝宗和尚于靈石萬如老人于曹山再參永覺大
師于石鼓亙信禪師于羅山所至請益每有省發但
未經本色鉗鎚乃菴于一山中一味坐在純清絕點
地自謂得歡喜處郤被靜定魔所攝少遇喧擾境界
依舊熱惱復慨然出山會有耆舊與師同邑諭之曰
賢兄今去欲依止誰若是孤燈自照的禪諸方或有
之苟要開大機豁大用須參運祖始得於是奮發回
黃檗入門便問如何得大徹大悟去師翁與一棒師
曰看破了也翁曰看破個甚麼師曰現成公案翁噓
一噓師便禮退歸堂隨眾克勤僅八踰月方得動靜
一如喧寂一致時同廓堂也懶時學良冶中柱虛白
諸師結頌古社社侶三十餘人一期得頌古三十六
首混呈方丈均點無遺師翁復批曰汝雖因言會宗
未透離言之旨東山所謂頌也頌得只是未在師把
其稿火之冬制命掌記室二年典賓寮六朔補侍者
半載充持缽一期復書記一白戊子冬轉維那是時
在會龍象各司樵爨為道攻苦師彌切激勵身不倒
單者三年一夕困甚起行廊廡間曳履而蹶忽然夢
想頓破動靜兩忘翌早趨室翁纔見曰住住我早識
得你師喝一喝拂袖而出時鄭尚書陳參藩夏孝廉
諸居士入山設齋至禪堂尚書問師曰日間工夫如
何師曰行住坐臥又問此外還有工夫也無曰有曰
作麼生師曰今日對居士說話又問如何是善逝世
間解師曰待海水逆流向居士道尚書揖謝一日師
過客堂看單堂主良清公問曰客來須看賊來須打
只如客賊俱來時如何師攔胸把住曰賊賊清曰作
家作家師送開曰再犯不容當時拈頌機緣如建瓴
之水莫能禦也緇素咸服師亦自負其氣惟師翁猶
未肯曰譬如獅子兒未脫胎尚欠奮迅三昧耳值臘
月三十日寺後山林發火烈焰亙天師同數百眾上
山救焚倏然逆風返焰舞馬一逐路頭打斷遂拌命
跳落坑莽中和個身心器界化為一團活火頭面手
足傷損不知時有同行智圓惟生躡後急呼推出豁
然大悟方知絕後再穌欺君不得之語直上方丈師
翁迎笑曰且喜汝大死活來自此慶快平生不啻如
雨後明月特地清涼也上元前五日侍丈室次師翁
舉臨濟三玄三要曰汝試頌看師衝口而應曰打破
玄關截斷要路一句齊收人天罔措休罔措朕兆未
彰全體露翁曰狗子佛性無聻師白狗子佛性無黃
金攃滿途寧知廉義者不作守錢奴翁曰今日瞞汝
不得師曰某甲不敢自瞞翁曰卻是汝瞞我師作禮
而退解制翁付以拂子師接得豎起曰借此威光指
揮凡聖號令人天去也再拜而出尋移錫雪峰寺主
化門公延居方丈師謂古人有言大事巳明如喪考
妣我何人斯敢以師位自處哉從是愈自韜昧時順
治辛卯師年三十六歲也次年秋聞師翁重恙特回
省覲得擢座元秉拂陞座期畢又返雪峰甲午夏師
翁應本朝請是冬復馳書聘師東渡師修啟辭免催
書重至乃留別檀越法眷及叔弟姪啟行至寧德縣
值途路荊塞獲龍華無得和尚指住福安瑣泉寺俾
監院見性公暨行者方親數人前引護送乘嵐靄行
入林莽間迷失道路倒躡懸崖下臨無地同行相對
躊躇忽有人撐竹筏至問其所從來日偶渡前峰採
藥聞上人呼我故來相迎盍山靈預告耳既渡又沿
崖壁行數里始達通途次日至大谿晤瞻輝元謝景
初檀越接住瑣泉數月往福寧候船遇良哉無上二
公承師翁和尚召書急擬航海不克同明玄亦空化
林徹休若乙等諸子二十餘人就邑之靈峰寺坐夏
會紫薇花越十年方開牡丹六月再發榴花八月重
敷寺主克敬同諸子請曰三芳再花播德之兆不可
無記因說偈曰野衲無心到此三芳有意重開艸木
皆存佛性汝曹不用疑猜解夏為有司阻船乃有一
遭三吳之思自東甌徑遊歷蕩上天台登雪竇造大
梅謁天童循於稽山鏡水渡西陵自武林步陟靈隱
禮三天竺南經淨慈瞻金粟轉闚雙徑資福益折由
歷晦堂浮于太湖過虎丘搜覽西園靈巖萬峰之陳
跡下舟洞庭出京口眺金山抵金陵而宿棲霞見知
識三十三員居士宰官莫知其數末後聞徑山老和
尚自江北回虞山維摩再返姑蘇省覲老和尚喜曰
遠涉不易命坐賜茶茶罷呈偈曰萬里南來謁祖翁
半腔熱血醉薰風滿懷家話難宣說盡付維摩一默
中老和尚復問曰善財參德雲比丘七日不見為甚
向別峰相見師曰踏翻滄海日涌出碧峰頭老和尚
頷之留度夏一日點名磨麵以師遠客而兔師自出
曰無位真人來也老和尚指旋磨曰與你位次師曰
安佗不著仲秋將別令呈頌古并秉拂提唱閱畢喚
進方丈囑曰汝語甚有生機活路佗日話大行不必
東往我有檀越請主名席今讓汝住之可乎師謝曰
承大恩敢不遵命巳允榑桑之請加以師命義不容
辭老和尚知其勢不可沮乃示偈曰汝自閩南省覲
來語言對我亦恢諧隨身七事臨時用濟道從教不
冷灰又書獅子吼三大字授之師禮辭南還計程往
返將萬里途行及半避大兵下閩涉艱履險回溫州
踰歲于永嘉密印寺丁酉春正月粟日逢蘇洪二居
士承王檀越命洊迎東渡至瑞安宿林廷卿家便路
訪林集侯公子公子于難鳴時夢韋馱戎妝威嚴而
告曰肉身大士來也公子驚醒對家人曰今日必有
異人來當灑掃以候有頃師至公子倒屣出迎舉家
延禮留齋數日別至沙關寓惟白長老興德菴二月
初六早有王舶主維鼎者設齋請發舟遂拉曇瑞等
乘風而東不旬日登岸是日王心渠何毓楚林大堂
魏之琰諸檀越奉　上意請住聖壽山崇福寺即欲
上京覲師翁緣水陸遙隔又限以國約姑止時木菴
和尚董分紫每相過壎箎迭奏喜可知矣本朝萬治
戊戌冬十月王何林魏諸公請師開堂拈香酬法當
道臨席敲唱肅然辛丑秋唐舶至得鄉省諸縉紳居
士併諸叔弟姪司理孝廉文學等書啟請回雪峰師
答以未覲本師未敢言旋癸卯秋八月始得赴洛路
經豐州館于開善寺豐主源公出接師曰靈山話頭
還記得麼公微笑師曰一念圓明無古今公曰秋夜
長江雲自淨滿天明月印波心師曰且喜不忘付囑
公禮拜設伊蒲供盡敬而別月末到太和師翁大喜
命居竹林精舍內外學子參謁者戶屨常滿是冬師
翁新創黃檗結制命師同木和尚首眾于兩堂甲辰
春無心獨航諸公倡請觀光洛上名剎所至留題莫
不膾炙人口秋九月初辭祖下崎擬謝崇福回唐重
陽後舟次豐州界豐主遣洞及開善長老月叟出迎
駐錫于金粟園豐主問候特加殊禮先數日豐大夫
人那須氏夢一應真坐寶華座手捧雙日於扇上醒
而異之亦不告人及師至夫人來禮見師坐猊床手
握圓扇冥與夢符喜感不勝歸告豐主主曰有是哉
客秋我始面師恍若舊識聞其舉靈山話頭不覺唯
唯今法旆既降而符子之夢夫豈偶然實堯天佛日
並照之兆矣時不可後乃擇基于東山　東照大
現之祠前鼎建蘭若延師開宗臘初涓到齋千城
中而陳其事因榜山曰廣壽寺曰福聚時有雙鹿至
逢人不驚呦呦相呼若素所馴養者豐主合掌曰師
言曾聞佛光禪師始創圓覺感白鹿臨筵今當師立
廣壽之榜而復見瑞得非聖聖同揆之應耶師曰是
檀越至誠所感明年春三月略竣厥工豐主具疏幣
躬請進山四月祝國開堂凡叢林所宜有而規矩所
可法者悉舉行之時湖海碩德顯密諸師及名公鉅
儒咸嚮風歸化如水赴壑居三年學眾益盛堂宇無
以容道俗歡呼曰古佛出現師早有厭繁之意方丁
未休夏豐主就萬松軒請茶師示以末上穎脫一著
而說及退閒眾皆莫測其然為豐主強留而止入冬
豐主病矣既大漸安然曰惟廣壽和尚知我乃顧命
嗣主以力護法門為我報師之德及豐主薨師為盡
死生之義留一年嗣主亦善繼述先志翊年秋七月
大旱師謂曰林下道人安可坐視民物于塗炭即登
殿祝香甘雨應時滂沱三日州郡靡不感嘆月杪撾
退鼓赴崎合府哀留弗聽至于郡民遮途涕泣巳而
所過之地黑白瞻拜者如雲中有參學之徒若筑之
聖福承天肥之圓通高城育王諸長老各率眾僧踰
數十里延接或逆午而膳或先晡而館互相競請師
笑而謝之及抵諫陽崎人聞師之來奔迎擁轎如戴
怙恃王何林魏諸公接入崇福自時厥後不聚眾不
上堂有長福院道壽等請結冬願充浴主師堅拒不
允尚有遐邇衲子追至者不能悉拒則接之不倦初
師翁和尚入國崎俗多發正信自師之再住崇福雖
販夫閭童亦能隨喜禪誦齋戒放生至有漁者斷網
屠者毀刀益多化於自善矣庚戌秋師示微恙抵冬
而愈明年春仲再發謂諸徒曰予病不復起矣勿以
世情逼我有諸檀越來勸藥劑皆謝而遣之彌月減
食瘦色稍加然日上山菴或到臥雲居縱目海山逍
遙于形骸之外有求法語題贊者輒走筆不輟五月
初六日書遺囑略曰吉凶禮同僧俗事別吾雖謝世
常在寂滅光中垂手汝等遵吾訓行吾言便是吾常
在世間也著麻戴白悲號哭泣效顰世禮有違古訓
念經拜懺擇地造塔此等虛文一齊掃斷違者非吾
弟子亦非吾眷屬入龕之後俟天晴抬上東山西向
火化收骨灰調麵施魚毋得存留至囑再囑本月十
四日值師誕辰桑華諸檀越及諸法眷約前後數日
設齋慶祝師為起坐相對曰轉與汝壽或引禾山先
祭因緣而謝之又有群方善信徒侶問安沓至者一
一應酬不異平時十七早謂曇瑞曰行期在邇造個
不斲的龕子來眾謂和尚精神尚強何遽出此言瑞
曰尊誕已度三日請問如何法壽金剛句師豎三指
示之瑞曰莫是前三三後三三麼師曰時節若至其
理自彰後二日自筆火化偈又書遺帖訣謝豐主暨
諸州宰官居士等二十日黎明洞與諸仲昆環榻而
坐師顧謂曰汝等今日不要離者裏瑞問今日事作
麼生師曰日輪正當午徐而問曰龕巳成否瑞乃進
筆求封龕字師大書一壽字左右驚泣乞遺偈師曰
若無偈不得死乎眾切請不巳乃揮筆曰生如是死
如是坐斷生死關觸破沒巴鼻喝一喝置筆啜茶自
開胸曰快活快活又曰天巳午否左右曰未也尋就
寢正午令瑞等掖起趺坐香半炷間泊然而逝前一
夕大風拔樹雷雨交作斯日清霽天氣甚熱師顏貌
如生及翌午鎖龕手足和桑頂有暖氣合崎緇白含
悲而至頂其手禮其足舉聲號哭不能引去溢門填
衢以俟攀龕茶毘次白光上騰化五色焰火後頂骨
不壞多收五彩舍利當煙氣所觸艸木之上皆纍纍
如貫珠四輩爭取至淘土汰灰而獲者亦不可勝數
群弟子不忍守其治命竟奉遺骼塔于廣壽舍利塔
于崇福更有粘綴于齒牙者又塔于黃檗之瑞光師
生于大明萬曆丙辰五月十四日申時寂于本朝康
熙辛亥五月二十日午時閱世五十有六坐四十夏
同門江湖及遠近薦紳居士聞者哀悼不置撰輓偈
祭文或躬走或遣使逐日致奠至卒哭而止先是師
在廣壽見水頭遠運井偶於丈室後舉指曰此處有
水則可俄有泉涌出色白而甘鑿而甃之匏杓可汲
名曰直指屬者泉水乾竭狐鹿號鳴沼蓮枯卷松柏
皆凋又有白氣籠山紫雲上盍方丈一眾疑而且懷
既而計至知示化之日正山中見異之日也又崇福
有泉常流于崖石間一時同涸及其冬再流考之則
與瑞光塔動土同時日矣聞見咸嘆曰何至德之感
物如此其奇也師為人莊愨進止有常度自荷良苦
祕重法道在眾日備嘗百苦無以為喻逮記別後埋
蹤雪窟蓬頭垢面自以頭陀稱其發自靈峰迄于維
摩密印壞衲敝履徒行無從屢投山寺名剎不敢通
名字嘗坐卑溼于南湖擁穿席于堯山或解包山門
或憩錫古廟風餐露宿冒暑衝寒具憂有不可言者
師處之泰然在處住持不事寢室一榻凝塵若經逆
旅竊窺見其斂容端坐展對經錄宛與佛祖親伍每
閱簡編中有言行可以誘人者莫不踊躍稱嘆或聞
人善喜溢眉宇或有揚諸方僧行之不軌者赧爾動
顏人詰之則曰吾曹巳負主法名不能以道德感彼
奚郤罪彼之非為哉多有聞斯語而正心術者也其
仁慈孝友行義尚節盍出於天性非一二說焉初行
腳八年中途遇叔父說母氏有病即歸寧母見喜泣
曰願子佗日度我當如目犍連師曰兒雖不肖敢不
剋志母曰孃願足矣且以塵中不可處別借一寺近
舍而便於奉養寺僧有難色師賦白雲吟以似之曰
莫怪寒雲懶度開為溫親舍倦飛還新春自去為霖
雨不待天風送出山僧乃悔謝於是度歲奉母勸淨
業戊子春義兵困城母老病將死師時掌記檗山不
避劍戟直抵親舍禱佛天刳胸而療立瘳諸紳士議
行旌舉師極辭曰我佛有言善男女於一劫每日三
時割自身肉以養父母而未能報其一日之恩況我
此身從父母生合從父母捨即捨千百身供養亦本
分事其可因此以為名耶方外諸交若乾菴陳公等
三十餘位皆感嘆贈以詩卷謝之還山其記室俄產
靈芝大如盆瞻後堂見而賀曰是公孝念所感異日
道必顯著漳南道周經由福清為篇序以稱美之越
四年母壽八十無疾而終復往哭靈追嚴冥福尋葬
于北門石井山其營葬之費俱出自衣缽資不煩諸
戚其為人子之道可謂至矣師事師翁和尚極盡其
誠雖出世領眾尚掖侍若執巾盂之日其索居也逐
時涼燠無不修敬或誣師厚于禮以為眩異則未嘗
辨之曰惟我自信而巳以崇福乃師翁演法道場躬
自役作營建壽塔于中央結菴一區隸之本所先而
示所後焉當疾之時蒙師翁專使以書慰問師焚香
拜閱親作嗣音再捧墨寶顧左右曰健哉老腕古佛
之壽可卜矣今耋齡鄉邇我雖不與筵不可不先祝
遂述壽文并偈其推崇師法于終始雖古人何以踰
之其事西來灝公惟恐有怫其意暨沒盡禮執喪躬
負靈骨塔于斂石山隨置土田以充香燈後為無賴
者所侵奪師復變衣盂百計贖歸以全千載不墜之
業平居自奉清約臨眾甚寬雖一茶果必問大眾有
麼否則不自御凡檀信嚫饋不能郤則負愧而受之
曰此是前緣所致於我何有悉皆隨手分施或給貧
窶或備放生或為病徒辨醫藥或助亡者之喪儀辛
卯春崎嶴遭鬱攸之變師命知事作饘粥濟眾前後
退院杖拂之外寸無所揭雖經藉書畫之類盡散于
所在人至無崇庳長幼一以誠待常曰佛視一切如
一子我視一切如一佛故有桀驁者一瞻德容不覺
心醉氣消自恨懺歸之晚及接眾也隨其器度而啟
迪之如濯清風而忘煩暑之袪體然到下刃之際至
嚴至峻無少假借其陞堂說法只就衲子所問隨機
而說縱橫自在如珠走盤及示人偈語肆筆迅成未
始有意而意句圓活字畫遒勁足以驗咳唾掉臂畫
是遊戲三昧有得片言隻字者莫不珍祕寶襲盍重
其德也虎谿鄭文學嘗贊師像曰有臨濟之機用而
不濫行棒喝有妙喜之波瀾而不虛施語言識者謂
知言矣有聖壽語錄乙卷廣壽新錄乙卷廣壽後錄
三卷黃檗拾艸雪峰艸之繞吟榑桑集洛行艸豐州
艸佛祖道影贊源流正傳頌答客問如語若于卷並
行于世往者洞同諸弟兄請師說行由然師言謙遜
節約有所未詳茲忝在長嗣追繹夜參承訓之餘謹
摭拾其日常之所見聞與同門諸仲昆之所舉似裒
而紀之俟他日名公大人欲登塔銘者庶有考於斯
焉。

時壬子歲五月日廣壽嗣法門人明洞稽首拜撰。



* 廣壽山福聚禪寺開山即非大和尚塔銘(并序)
賜進士出身資政大夫欽點兵部尚書兼禮部
侍郎翰林院侍讀學士經筵日講國子監祭酒
內祕書院侍讀蓼天宋德宜拜　撰

金雞銜一粟之後得馬簸箕發揚大廩萬斛珠玉粲
然于天下四傳至慧照翁向無煙火處炊香鼓粥飯
氣別開玄要之門高唱賓主之句是為臨濟宗旨也
由是續焰聯芳綿綿不絕逮天童悟公靡年七百計
世三十令行吳越中興濟道棒喝之下陶冶湖海衲
子指不勝屈其傳正脈而嚴大統者惟費隱容大師
而已大師具惡辣手段打鎖敲枷箭鋒相直者亦廣
首出隱元琦和尚董蒞黃檗丕振其宗暮年東渡為
桑國之初祖得人頗多而能捷出其門者則即非禪
師也禪師諱如一號即非福州福清人姓林出於宋
寶謨閣學士鬳齋先生之裔父英母方氏晚禱觀音
大士而娠夢大士授白蓮花一枝而生自幼挺拔不
群甫七歲從舅氏習經書略通大意十三失怙事母
至孝每懷出塵之志母察其誠許之十七辭謁本縣
龍山灝公為弟子明年浴佛日剃染受沙彌戒於費
大師尋登壇受具知有宗門下事銳志游方首參長
慶石雨和尚看狗子無佛性話三七日夜目不交睫
未有所人逢一尊宿激勵稍覺得精彩挨過九夏自
料未能脫洒凡當世有名知識若靈石朝宗曹嶠萬
如鼓山永覺羅山亙信歷扣其席皆得機契但未經
本色爐鞴乃晦跡居山坐在純清絕點處莫能諳逆
水波憤然走上黃檗見隱和尚方且啟口痛領一棒
直下翻轉現成公案乃隨眾歸堂數歷職事而一味
孜孜于道至廢寢食一日與眾登山救火向火焰裏
勦絕命根慶快平生急進方丈隱和尚迎見笑曰今
日乃知我不暪汝師云如一不敢自瞞和尚云郤是
汝暪我師禮退解制承記莂直去掛錫雪峰寺主化
門延居丈室師深自謙牧不以師位處唯刻苦勵節
以風先德值母氏謝世還鄉修冥福是年冬隱和尚
命首眾黃檗分座說法乙未夏隱和尚寓榑桑東明
以書招師於是飄然乘風而東不旬日抵長崎王心
渠等諸檀護奉　旨請出世聖壽學者趨風化權大
振癸卯上太和會隱和尚新開黃檗領廣眾結制與
木法兄為兩堂首座秉拂提唱名震　王畿明年秋
將辭回崎因遊覽名山古剎所至留題緇素懷香而
拜者如見生佛及抵豐州府主小笠原忠真居士具
疏幣躬請開山廣壽值師五旬誕辰供設莊嚴一時
具備於是四方碩德日來問道者絡繹于途丁未冬
會豐主賓僊師念檀波不淺為留一年修法事畢辭
還聖壽諸方屢以名席挽師皆不應歷四寒暑俄示
微疾一朝謂門人曇瑞曰行腳在邇與老僧造個不
彫龕來一眾駭愕問其所以師答以時節若至其理
自彰三日後作書訣別諸王宰官向午眾知師之無
意于世請遺偈不允愈請不已乃揮筆書曰生如是
死如是坐斷生死開觸破沒巴鼻喝一喝擲筆而終
實辛亥五月二十日午時也世壽五十六僧夏四十
翌午鎖龕手尚柔軟頂有暖氣茶毘白光上騰化五
色焰火後頂骨不壞舍利無算煙所觸處皆結如貫
珠黑白爭取供養莫不稱為古佛再世也師先遺命
以骨灰調麵施魚不許存留至是門人等不忍竟奉
頂骨舍利貯于寶缾以圖建塔於說法道場齒髮塔
于檗山之瑞光師平日多異跡如山靈隔溪送筏天
神感夢備館三芳以秋重開雙鹿獻芝而至或乾地
舉指清泉迸出或大旱應祈甘雨大降似此之類不
一而足其依歸門下授戒求法名者常以千百數而
嗣其法各化一方者則廣壽法雲洞聖壽曇瑞侒景
福柏巖節朝日翠峰覺普明桂巖幢也師於授受之
際最慎許可非若當今瓠子之印故自始至終舉皆
可法嗚呼世降道衰魔孽紛雜雖有正見名德亦無
地駐足自匪亞聖大人乘願轂而來應世者安有若
禪師之克全哉比新廣壽以師廣錄并行紀徵予銘
其塔予嘗與師會于虞山之維摩每想道容照人輒
神馳於萬里今幸獲觀其平昔道行不覺悲感交懷
銘曷皎辭因書群行之著者揭之蒼玟以為後昆之
軌則云銘曰。

「　臨濟正宗如日麗天光明赫奕遍照大千惟師乘運來作福田親承濟宗三十三傳東遊日域不闡化權二會說法震動山川王候稽首龍象駢闐隨宜誘迪五十餘年一朝厭世遂戢化緣闍維設利粲若珠圓四輩爭取悲淚漣漣無殊竺土初喪大仙審師之道曜后光前是法中髓如火裏蓮雖生末代寧愧義玄今既去矣幸有諸賢不墜其緒克續其弦三處立塔唯一密堅我作銘詩礱石而鐫庶傳千億法脈綿綿」





* 廣壽即翁大和尚舍利塔銘
法苑法姪性潡撰

夫人之生也稟天地之氣假四大而成形凡有三十
六物所謂髮毛爪齒皮膚血肉以至生熟二臟皆臭
穢不淨藉飲食以資養一旦氣消則成灰壤何足論
哉間有滅後而骨石不壞舍利流輝不可得而思議
者其惟至人之垂現歟壽山即翁犬和尚即其人也
師諱如一即非其字姓林氏福州福唐人父英母方
氏長齋誦佛夢大士授以蓮花而生幼聰穎讀書過
目成誦十三歲失怙事母至孝十七出家二十受具
嘗習聲梵一夜嘆曰古人說法感天雨花尚未脫生
死況循行數墨邪遂罷經遍參名宿所至少留請益
弗怠後參黃檗隱老人雖歷任諸職研究益力嘗堅
坐不臥值臘月三十日後山火發向火燄裏打失雙
睛受印隱古雪峰丁酉春二月應聘東渡遂開法于
崎之聖壽山癸卯上新黃檗省師分座說法甲辰秋
告歸舟次豐州值豐主及洞禪師請開山廣壽戊申
謝事歸崎今年夏五月二十日書頌坐化茶毘頂骨
不壞獲五色舍利無算煙所及處皆結如零露四眾
瞻禮至數萬人無不悲戀涕泣於戲如師者非特近
世罕有求之古人中亦不多得非至人垂現奚以臻
此誠如師言三世天台僧今傳黃檗燈誰知盧行者
即是嶺南能師生于萬曆丙辰年五月十四日申時
距今遷化享世壽五十有六僧臘四十語錄若干卷
遺集若干卷嗣法弟子五人先是師遺誠不許造塔
至是諸門人不忍竟收舍利而藏諸有司末次平藏
居士與母氏長福院發大信心就聖壽山之廣福菴
營石塔取所藏舍利并不壞者瘞焉兼給僧膳為千
秋護塔之需其用意亦勤矣當山接席曇瑞侒禪師
徵潡為塔上之銘潡雖不敏以識師最早受教最深
且與禪師為法門昆季故不辭為之銘銘曰。

「　遍觀大地
　有質之倫
　堅溼煖動
　假合成身
　或賤或貴
　厥質則均
　凡四九物
　卒無一真
　腥羶垢穢
　殆莫可親
　百年潰散
　輒作蜚塵
　胡有設利
　流映千春
　惟大知識
　乘夙願輪
　於濁惡世
　出以導人
　秉戒定慧
　三者精純
　乃於烈燄
　獲此珠珍
　以戒定故
　益煉益新
　藏之寶塔
　用鎮海濱
　光爭日月
　福庇宦民
　咨爾左右
　嶽瀆之神
　晝夜呵護
　禁絕波旬
　庶幾師道
　永永無垠」

(板存嘉興愣嚴寺經坊附藏流通倪刻)

** 佛祖正印源流圖像贊自序

形名未彰全無巴鼻些子露出狼藉三
于承虛接響者起模畫樣何異繪虛空
于鏡面喚鐘作甕者歌頌贊歎豈非施
五綵于光中予既不能破鏡復為忍傻
效顰明眼觀之寧不絕倒噫虛空面目
果如是耶蓋欲借指標月令人見月自
忘其指耳昔公美觀斷際儀像而直下
頓省高峰讀五祖真贊而打破疑團此
非因指而見月得意而忘言者乎所謂
色相語言皆歸第一義諦信不誣矣邇
承黃檗老人賜佛祖圖贊一卷焚香頂
禮胡跪披閱自靈鷲一花少林五葉吐
英葩于南岳抽繁枝于濟北正榦流芳
七十一葉皆從老瞿曇實相無相中流
出言下無容贊一辭耳竊愍像季難信
安得法界有情共種佛因於是重參古
本繫贊付梓不圖話行千古只貴正眼
流通佛祖面目一時點開不傳之旨大
家領荷。

時
康熙二年歲次癸卯孟夏
佛誕日雪峰嗣祖沙門如一敬題于
聖壽山方丈




　　　　皇圖永固　帝道遐昌

　　　　佛日增輝　法輪常轉





<img:>







佛祖正印源流道影贊
聖壽山崇福禪寺嗣祖沙門如一即非拜撰

釋迦牟尼佛

佛國土名迦維羅居西天竺之中姓剎帝利名
悉達多父淨飯王母摩耶夫人佛本居兜率天
宮緣因地中承然燈如來授記汝於來世當得
作佛號釋迦牟尼三祗果滿萬德功圓宿願未
周示同生滅駕日輪香象託陰王宮於周昭王
甲寅二十四年四月八日毘藍園內右脅降生
是時地涌金蓮龍沐香雨即於花上周行七步
目顧四方分手指上下作獅子吼曰天上天下
唯吾獨尊具三十二大人相八十種隨形好漸
長父王嚴駕抱謁于大自在天廟諸神像悉起
拜佛之足父王驚嘆我子于天神中最尊最勝
宜字天中天及七歲當修學時遍訪國中聰明
波羅門名曰選友為佛之師佛問曰以何書而
相教乎其師答曰梵佉留書佛曰異書六十有
四何只言其二復問其義師不能答深生慚愧
白王言曰太子乃天人師我安能教耶年十九
欲求出家于四門遊觀見四等事心有悲喜而
作思惟此老病死終可厭離於是夜子時有一
天人名曰淨居於窗牖中叉手白言出家時至
可去矣佛聞巳心生歡喜即逾城而出於檀特
山中習定苦行六載於臘月八日忽睹明星悟
道號天人師佛世尊時年三十矣既而於鹿野
苑中為憍陳如等五人轉四諦法輪而證道果
復陞忉利天以道喻母度世四十九年說法三
百餘會時大梵天王以金色波羅夷花獻佛請
佛說法佛拈花示眾人天百萬悉皆罔措獨摩
訶迦葉破顏微笑佛告云吾有正法眼藏涅槃
玅心實相無相分付摩訶迦葉汝當護持并敕
阿難副貳傳化無令斷絕而說偈曰法本法無
法無法法亦法今付無法時法法何曾法爾時
佛說偈已復告迦葉吾將金縷僧伽黎衣傳付
于汝俟補處慈氏佛出世汝轉授之勿令朽壞
迦葉聞已頭面禮足曰善哉善哉我當謹依佛
敕爾時佛至拘尸那城告諸大眾吾欲入涅槃
說偈曰諸行無常是生滅法生滅滅已寂滅為
樂即往熙連河側娑羅樹下右脅累足泊然宴
寂合城大眾僉議依輪王法用以金棺槨舁入
城供養多力士盡其神力不能舉遂各持香薪
丘積茶毘亦不能然少頃迦葉尊者至佛現二
足千輻輪相出于棺外迦葉見已慟哭作禮足
還收入大眾以偈贊曰凡俗諸猛熾何能致火
爇請尊三昧火闍維金色身爾時金棺從座而
起高七多羅樹往反空中化三昧火自焚灰燼
得舍利八斛四斗是時四天王及諸龍神八國
主共分舍利往天上人間龍宮海藏各建塔廟
八萬四千使一切眾生貴知有佛普得景福是
年佛壽七十有九即穆王五十二年壬申二月
十五日也佛滅度後一千一十七年教至中夏
即後漢永平十年戊辰歲也此於大藏諸經論
摘要一二闡佛行繇如欲多聞當閱全藏贊曰。

「　受然燈記成賢劫佛托質皇宮度生母腹㘞地獅吼三界尊獨容顏殊特秋蟾春旭御遊鳳城悟世迅速視金輪位不啻帚禿雪嶺六霜突開頂目光被河沙道成兩足忉利首登為酬鞠育普副群機春行艸木大人歸敬魔外降伏三百餘會響答空谷拈花啟笑尾巴露出不了命根迦葉能續丈六金身幻臨片牘永陳供養筆底燈燭」












<img:>










第一祖摩訶迦尊者

祖摩竭陀國人父婆羅飲澤母香志前劫中為
金師以金飾佛面感九十一劫身皆金色後生
梵天轉生中天名曰迦葉遇佛出家頭陀第一
阿難問曰世尊傳金襴外別傳何物祖召阿難
難應諾祖曰倒郤門前剎竿著後付以偈云法
法本來法無法無非法何於一法中有法有不
法說已乃持僧伽黎入華首俟慈氏下生贊曰。

「　株守金襴於雞足山中鈍置黃老喚倒剎竿於王舍城畔貽累阿難九十一劫身金色面皮厚也不堪觀」


<img:>










第二祖阿難陀尊者

祖姓剎帝利斛飯王子佛之從弟總持第一囑
商那和修曰昔如來以正法眼藏付大迦葉迦
葉入定而付於我今用付汝偈曰本來付有法
付了言無法各各須自悟悟了無無法贊曰。

「　如來成道祖生日珠聯合璧三十二相祖缺一飴甘如蜜為佛侍者三十年智慧總持稱第一從上正法眼展轉流通遺下多羅藏如是結集人天信受奉行迦葉證明已訖向恒河涅槃許二王親到中流彼岸度五百仙人唯商那會得眼橫鼻直」


<img:>










第三祖商那和修尊者

祖摩突羅國人姓毘舍多父林勝母憍奢耶在
胎六年而生國有九枝秀艸若聖人降誕則此
艸生於淨潔之地祖生時瑞艸斯應昔如來至
其國見一青林茂盛語阿難曰此地吾滅度後
一百年有比丘於此轉玅法輪果符佛記居此
證道二火龍歸順以阿難所授大法付鞠多。

「　胎六白而出世感九枝以降祥兆符佛記百歲後法輪常轉迸開法眼二火龍匿耀無光鞠多分得一枝秀遍界咸聞瑞艸香」


<img:>










第四祖優波鞠多尊者

祖吒利國人姓首陀因和修問曰汝年幾耶曰
十七修曰汝身十七性十七曰師髮白耶心白
耶修曰我髮白非心白祖曰我身十七非性十
七修知法器遂為剃落受具付囑偈曰非法亦
非心無心亦無法說是心法時是法非心法。

「　答身十七以性渾圓性身本空法何以傳真空不空如春有權時節若至硬地皆穿魔嬈正法伺尊者便逆風把火反燒其面度人如沙香眾英彥法付已竟猶弦離箭踊身虛空現十八變籌放光明如雷如電」


<img:>










第五祖提多迦尊者

祖摩伽陀國人初生時父夢金日自屋而出照
耀天地前有大山諸寶嚴飾山頂泉涌滂沱四
流後遇鞠多尊者解曰寶山者吾身也泉涌者
法流無盡也日從屋出者汝今入道之相也照
耀天地者汝智慧超越也付囑以偈曰心自本
來心本心非有法有法有本心非心非本法。

「　巍巍寶峰佛日方中法流無盡優波疏通心離名字身等虛空無我我故佛體是同證無所得聖種紹隆化行中印首度仙翁」


<img:>










第六祖彌遮迦尊者

祖中印度人聞提多迦至率眾瞻禮曰昔與師
同生梵天我遇阿私陀仙授我仙法師逢十力
弟子修習禪那自此報分殊途已經六劫提曰
支離累劫誠哉不虛今可捨邪歸正以入佛乘
即度出家乃囑祖曰昔如來以大法眼藏密付
迦葉展轉相授而至於我我今付汝偈曰通達
本法心無法無非法悟了同未悟無心亦無法。

「　別師梵天錯腳神仙已經六劫始了夙緣入一乘道其道無前誰契密意抹過那邊」


<img:>










第七祖婆須密尊者

祖比天竺國人姓頗羅墮常執酒器吟遊及遇
彌遮迦尊者逆而問曰師何方來欲往何所迦
曰從自心來欲往無處曰識我手中物否曰此
是觸器而負淨祖曰師識我否曰我即不識識
即非我祖乃置器出家受囑偈曰無心無可得
說得不名法若了心非心始解心心法贊曰。

「　手提觸器街坊遊詠不染外塵朗然內淨先三百年佛記汝聖頓省前緣傳提法印有智者來鋒論不勝願歸座下上鉤負命」


<img:>










第八祖佛陀難提尊者

祖迦摩羅國人姓瞿曇氏頂有肉髻辯捷無礙
謂七祖婆須密曰今與師論義密曰仁者論即
不義義即不論若擬論義終非義論祖知師義
勝心即欽服曰我願求道霑甘露味密遂與剃
度而授具戒復告之曰正法眼藏今付於汝汝
當護持乃說偈曰心同虛空界示等虛空法證
得虛空時無是無非法。

「　義路如苔難逞大辯才大道無階拶取入門來紹承一滴真甘露灌得伏馱臭口開」


<img:>










第九祖伏馱蜜多尊者

祖提伽國人姓毘舍羅年已五十口未嘗言足
未嘗履因難提尊者至其家遽起拜曰父母非
我親誰是最親者諸佛非我道誰是最道者提
曰汝言與心親父母非可比汝行與道合諸佛
心即是云云祖聞已便行七步其父長者遂令
出家尋授具戒付囑偈曰虛空無內外心法亦
如此若了虛空故是達真如理贊曰。

「　五十年口未曾言言與心親自墮地足未曾行行與道合翻身磕破虛空壓碎難生臥榻」


<img:>










第十祖脅尊者

祖中印度人其父香蓋長者攜以禮伏馱曰此
子處胎六十歲因號難生嘗會一仙人謂此兒
非凡當為法器今遇尊者可令出家即落髮授
戒自此執侍左右未嘗睡眠謂其脅不至席遂
號脅尊者焉羯磨之際祥光燭座感舍利三七
粒現前愈加精進伏馱以法付囑說偈曰真理
本無名因名顯真理受得真實法非真亦非偽。

「　週甲胎中打坐三生不著睡魔感雨祥光舍利分付夜奢富那」


<img:>










第十一祖富那夜奢尊者

祖華氏國人姓瞿曇氏因脅尊者憩樹下指地
告眾曰此地變金色當有聖人入會言訖祖合
掌前立脅問云汝從何來曰我心非往脅曰汝
何處住曰我心非止脅曰汝不定耶曰諸佛亦
然脅曰汝非諸佛曰諸佛亦非脅知法器即度
出家復具戒品仍付偈曰真體自然真因真說
有理領得真真法無行亦無止。

「　來無所來去無所去心無所生法無所住無住之法付與大士仔細觀來秤鎚蘸醋」


<img:>










第十二祖馬鳴大士尊者

祖波羅奈國人因夜奢尊者化度彼國祖拜而
問曰我欲識佛何者即是奢曰汝欲識佛不識
者是祖曰佛既不識焉知是乎奢曰既不識佛
焉知不是云云祖豁然省悟遂求剃度奢付法
授偈曰迷悟如隱顯明暗不相離今付隱顯法
非一亦非二祖示寂時挺身空中如日輪相。

「　覿面是佛尚自不識言下悟去信汝不及前因化蠶功無等匹感化摩羅三千入室明暗不二法非離即相現日輪騰空而寂」


<img:>










第十三祖迦毘摩羅尊者

祖華氏國人初為外道有大幻術于馬鳴大士
座前涌出金人復化女子有頃風雨晦冥山岳
震動角法不勝復現本形作禮懺悔鳴為說性
海云山河大地皆依建立三昧六通由茲發現
祖聞發信心歸依剃度付法偈曰隱顯即本法
明暗元不二今付悟了法非取亦非離贊曰。

「　有形總歸于盡無相方知道尊涌金人而復現女人孽芽翻作菩提種化性海而毛吞巨海接得半干龍子孫」


<img:>










第十四祖龍樹尊者

祖西天竺國人因摩羅至祖默念此師繼大乘
否羅曰汝雖心語我已意知祖悔謝與五百龍
眾從祖薙染世間書讀盡入龍宮看藏復造大
智度論中論十二門論垂世摩羅付偈言非隱
非顯法說是真實際悟此隱顯法非愚亦非智。

「　測度聖智自生慚惶一禮簷蔔不嗅餘香世間文字海一口吸盡華嚴十萬偈一目不忘身現月輪令一切人皆睹佛性雷音灌耳惟長者子擇乳鵝王親製三論疏鈔相當焚郤可惜施人拭瘡」


<img:>










第十五祖迦那提波尊者

祖南天竺國人姓毘舍羅謁龍樹尊者者以滿
缽水置座前祖睹之即以一鍼投之而進欣然
契會乃付偈曰為明隱顯法方說解脫理於法
心不證無瞋亦無喜有淨德長者園樹生耳味
甚甘恒取食之問故祖曰汝昔供一比丘道眼
不明故報為木菌償信施耳贊曰。

「　座前置滿缽水法海無涯尊者投之以鍼直窮到底一頭陀恁麼贊揚多少人背後嚙指謂予不明向上只管愛說道理咄木頭有耳急請羅多收起」


<img:>










第十六祖羅睺羅多尊者

祖迦毘羅國人其父淨德送祖出家提婆曰昔
如來記此子為大教主今符宿因即與剃度付
法眼偈曰本對傳法人為說解脫理於法實無
證無終亦無始祖受囑行化至金河五佛現影
有僧伽定起祖問曰汝身定耶心定耶提曰身
心俱定祖曰身心俱定何有出入提曰雖有出
入不失定相如金在井金體常寂云云贊曰。

「　放過佛祖出頭來沐河發焰把住乾坤不露蹤黃金失色當時僧伽常在定金缽香飯成狼藉」


<img:>










第十七祖僧伽難提尊者

祖室羅王子也生而能言常贊佛事七歲即厭
世樂以偈告其父母求出家遇羅多尊者得法
受記多即以右手擎金缽至梵宮取香飯齋眾
眾不能食惟祖分座同食多付偈曰於法實無
證不取亦不離法非有無相內外云何起贊曰。

「　寶莊嚴王之太子娑羅如來之後身生而能語猶頻伽在鷇中音超眾鳥七歲厭俗如獅子初出窟氣概絕倫事師十九載不倦博得一百歲童真緣盡攀樹而化眾力難舉全身就樹建塔垂蔭後人」


<img:>










第十八祖伽耶舍多尊者

祖摩提國人為童時持鏡造難提提問汝幾歲
祖曰百歲提曰汝尚幼祖曰我不會理正百歲
耳提曰汝鏡何所表曰諸佛大圓鑑偶聞風吹
殿鈴聲提問鈴鳴風鳴祖曰非風鈴鳴我心鳴
耳提曰心復誰乎曰俱寂靜故提付偈曰心地
本無生因地從緣起緣種不相妨華果亦復爾。

「　娠七日而誕其肌無瑕瓊枝寸寸是玉生未嘗入浴其體芳潔栴檀片片皆香風鈴不語境由心寂圓明寶鑑道藉人彰聖者德風彌宇宙祖燈嗣續永昌昌」


<img:>










第十九祖鳩摩羅多尊者

祖大月氏國人昔為梵天善說法要為天導師
遇舍多尊者受記付偈曰有種有心地因緣能
發萌於緣不相礙當生生不生因闍夜多問我
家奉佛所作不如意鄰家為屠所作皆和合彼
何幸我何辜祖曰凡人但見仁天暴壽逆吉義
凶便謂無因果殊不知因緣會遇如四時不爽。

「　在天而天與天作眼在佛而佛為佛偏袒示因果如影隨形說生滅猶漚歸浣無生偈付闍夜多面放紅蓮香不斷」


<img:>










第二十祖闍夜多尊者

祖北天竺國人因羅多尊者示曰汝雖已信三
業而未明業從惑生惑因識有識依不覺不覺
依心心本清淨無生滅無造作無報應無勝負
寂寂靈靈若入此法門可與諸佛同矣祖承言
領旨即發宿慧出家受具羅多付偈曰性上本
無生為對求人說於法既無得何懷決不決。

「　闡揚頓教縱橫與奪辯若懸河不消一拶解纏縛之苦行令絕功勳破執著之妄心當下解脫若不是婆修盤頭爭領得者虛空棒喝」


<img:>










第二十一祖婆修盤頭尊者

祖羅閱城人因闍夜多示曰若不明道設苦行
多劫皆虛妄之本又曰我不求道亦不顛倒我
不禮佛亦不輕慢我不長坐亦不懈怠我不一
食亦不雜食我不知足亦不貪欲心無所希名
之曰道祖聞巳發無漏智多付偈曰言下合無
生同於法界性若能如是解通達事理竟贊曰。

「　杖倚佛像遂失二果墮富家兒堪作甚麼未出娘胎被人看破聖子在懷生為法寶一食終日長坐不臥感摩拏羅同證佛道」


<img:>










第二十二祖摩拏羅尊者

祖那提國自在王之次子王問盤頭尊者曰貴
城土風與此何異曰彼土曾三佛出世今王國
有二師化導王曰二師者誰曰佛記二五百年
有二大士出家繼聖即王之次子是其一也王
曰誠如所言當捨此子作沙門盤曰善哉大王
能遵佛旨即與剃度授具付法偈曰泡幻同無
礙如何不了悟達法在其中非今亦非古贊曰。

「　全德天授一念正信遵父王命佩佛祖印度彼世主七日證聖囑鶴上座荷擔上乘」


<img:>










第二十三祖鶴勒那尊者

祖月氏國人七歲見淫祀入廟叱之曰汝妄興
禍福幻惑於人歲費牲牢傷害斯甚言訖廟貌
自壞由是鄉黨謂之聖子年二十出家遇摩拏
羅尊者為說鶴眾夙因復說偈曰心隨萬境轉
轉處實能幽隨流認得性無喜復無憂贊曰。

「　子神童英中秀金環在握花生肘幼行聚落叱淫言訖廟貌立崩朽中年行化至中印國王接足天首至人達觀體性空無作功德亦非有復為師子休咎眾生倒計汝正受」












第二十四祖師子尊者

祖中印度人遇鶴勒尊者開示即入佛慧乃付
偈曰認得心性時可說不思議了了無可得得
時不說知至罽賓國攝伏五宗得斯多以夙因
還其珠謂之曰吾師密有懸記正法今付於汝。

「　聰明難敵業無作即功德悟此至人言深入智慧宅詰化小乘禪五眾齊解惑呼童還宿珠古今理不隔伽黎付斯多他方施法澤祖受鶴懸記獨留罽方客平地骨堆成冤對路頭迫劈開瀑布泉界破青山色槐根既傷鋒柳枝斷移刻俱了本來空無失亦無得」


<img:>










第二十五祖婆舍斯多尊者

祖罽賓國人母夢得神劍因而有孕得法于師
子尊者者付偈曰正說知見時知見俱是心當
心即知見知見即于今併以僧伽梨付之贊曰。

「　劍鑄鼻孔珠換眼睛藏身露影面目分明被師看破特地安名密授心法直抵王城摧伏外道義海無聲聞師償難北面傷情振策南邁山谷遁形德王徵起疑信相并祖出信衣命付丙丁薪盡如故謝過致誠諭弟嗣法祖道雷鳴神變入滅舍利尺盈敕賜建塔空碑宿銘」


<img:>










第二十六祖不如密多尊者

祖南印度天德王之次子也斯多尊者問曰汝
欲出家當為何事祖曰不為別事者曰不為何
事祖曰不為俗事者曰當為何事祖曰當為佛
事者曰子必聖賢降跡善護正法付偈曰聖人
說知見當境無是非我今悟真性無道亦無理。

「　不捨四誓願降跡誕王宮為一大事故傳法度愚蒙楓宸初羯磨地震搖虛空大人具大用不與尋常同隨類化王者外道術相攻祖以無心應一指超五通化山頓殞滅首度瓔珞童以聖而繼聖果熟遠劫中」


<img:>










第二十七祖般若多羅尊者

祖東印度人遇蜜多尊者與王同車而出稽首
於前尊者謂王曰此童子非他即大勢至菩薩
也遂為安名受記付偈曰真性心地藏無頭亦
無尾應緣而化物方便呼為智祖得法已赴南
印土香至王供養得其王子菩提達摩嗣法焉。

「　瓔珞童真勢至化身先佛綱紀後代繩津報緣已周謝萬乘之弟子度生果滿作勝熱之上賓放光二十七道如虹貫日騰空雨注舍利墜若飛星袈裟留褁菩提子一葉花敷無盡春」


<img:>

<img:>


唐代宗皇帝諡圓
覺大師塔曰空觀。






初祖菩提達磨大師

祖南天竺國香至王季子也姓剎帝利因其父
王施無價寶珠與般若多羅尊者者欲試祖所
得乃以所施珠問三王子曰此珠圓明有能及
否第一王子第二王子皆曰此珠七寶中尊固
無踰也非尊者道力孰能受之祖曰此是世寶
未足為上於諸寶中法寶為上此是世光未足
為上於諸光中智光為上此是世明未足為上
於諸明中心明為上此珠光明不能自照要假
智光光辨於此既辨此已即知是珠既知是珠
即明其寶若明其寶寶不自寶若辨其珠珠不
自珠珠不自珠者要假智珠而辨世珠寶不自
寶者要假智寶以明法寶然則師有其道其寶
即現眾生有道心寶亦然尊者歎其慧辯頷之
及父王厭世眾皆號絕惟祖于龍棺前入定經
七日而出乃求出家既受戒已尊者告曰如來
以正法眼付大迦葉如是展轉乃至於我我今
囑汝聽吾偈曰心地生諸種因事復生理果滿
菩提圓華開世界起祖承囑已服勤左右垂四
十年未嘗廢闕迨尊者順世遂演化本國闢邪
見六宗望震旦佛種緣熟泛重溟三周寒暑至
金陵梁帝問如何是聖諦第一義祖曰廓然無
聖帝曰對朕者誰祖曰不識帝不契祖乃折蘆
渡江止嵩山少林面壁九年乃接慧可以大法
囑累併授袈裟表信云云贊曰。

「　西乾正榦東土初枝貌五露而象五竺胸天空而印天池志紹覺胤敝屣香至大寶智珠月朗眇視無價摩尼槨邊入定七朝昏道酬鞠育座下服勤四十載義盡師資除六宗婆心何切對梁主覿面相欺九年壁觀成何事賺得承宗半臂兒」


<img:>


唐德宗諡
大祖禪師。







二祖慧可大師

(祖武牢姬氏子名神光參初祖達磨磨曰汝久立雪中當求何事祖曰願開法門廣度群品磨
曰諸佛玅道曠劫精勤難行能行非忍而忍豈以小德輕心所可希冀祖自斷左臂置座前磨
曰諸佛最初求道為法忘形汝今斷臂求亦可在遂名曰慧可祖曰諸佛法印可得聞乎曰法
印匪從人得祖曰我心未寧乞師安心磨曰將心來與汝安祖良久曰覓心了不可得磨曰與
汝安心竟乃授衣付偈曰吾本來茲土傳法收迷情一花開五葉結果自然成祖壽一百七歲)。

「　頂似五峰秀出胸羅三藏文章開舜若身中活眼現毘盧頂後神光為法斷肱續少林之嫡髓密傳正印燦鷲嶺之芬芳業空百有七齡霜消雪解衣付風恙長老杏接梅香」


<img:>


唐玄宗諡鑑智
禪師塔曰覺寂。







三祖僧燦大師

祖初以白衣謁二祖慧可請為懺罪可曰宜依
佛法僧住祖曰今見和尚是僧未審何名佛法
可曰是心是佛是心是法法佛無二僧寶亦然
祖曰今日始知罪性不在內不在外不在中間
如其心然佛法無二也可深器之即為剃髮曰
是吾寶也宜名僧璨後付衣法偈曰本來緣有
地因地種華生本來無有種華亦不曾生贊曰。

「　僧中之寶法中之龍心銘如鏡無不包容委順時至合掌立終輕信沙彌敗露家風」


<img:>


唐代宗諡大醫
禪師塔曰慈雲。







四祖道信大師

祖姓司馬氏蘄陽人生而穎異幼慕空宗攝心
不寐脅不沾席者六十年問三祖燦大師乞與
解脫法門燦曰誰縛汝祖曰無人縛曰何更求
解脫祖於言下大悟服勞九載乃付衣法偈曰
華種雖因地從地種華生若無人下種華地盡
無生後住破山學侶雲臻太宗嚮祖道風三詔
不赴就賜珍繒。

「　自縛自解乘風展翼經六十載脅不至席鳳詔三卻帝彌加欽一枝橫出吾道如林」


<img:>


唐代宗諡大滿
禪師塔曰法雨。







五祖弘忍大師

祖先為栽松道者因四祖大師囑曰倘若再來
吾當遲汝遂托生周氏女童時有智者見而歎
曰此子缺七種相不逮如來後復遇大師出家
納戒付法傳衣偈曰華種有生性因地華生生
大緣與性合當生生不生贊曰。

「　以宿緣故出家童真兩夢一覺鏡像瞳人相缺七種不逮能仁以性為姓族無比倫破山忽晦嗣化方晨七百龍象選取一麟樹堂養母以道資親有情下種如火傳薪」


<img:>


(唐憲宗敕諡大鑒禪師塔曰元和靈照
宋太宗追諡真空禪師塔曰太平興國
仁宗加諡普賢禪師神宗加諡圓師)。






六祖慧能大師

(祖俗姓盧其先范陽人父行瑫武德中左官于南海之新州遂占籍焉三歲喪父其母守志鞠
養及長家貧樵採為業鬻薪市中聞讀金剛應無所住而生其心有所感悟置金安母直參黃
梅梅問汝自何來曰嶺南梅曰欲須何事曰惟求作佛梅曰嶺南人無佛性若為作佛曰人有
南北佛性豈然梅知是異人命居碓坊以石墜腰春米供眾聆誦神秀偈曰身是菩提樹心如
明鏡臺時時勤拂拭莫使惹塵埃祖別曰菩提本無樹明鏡亦非臺本來無一物何處惹塵埃
梅知其得旨乃詣碓坊問曰米白也未祖曰白也只未有篩在梅擊碓三下祖即三鼓入室付
法授衣偈曰有情來下種因地果還生無情既無種無性亦無生後返曹溪雨大法雨贊曰)。

「　八十一生為善知識一物也無留取腰石石爛花酣果熟梅巖馨香充塞東西土衣缽誰云在嶺南」


<img:>



唐玄宗諡大慧禪
師塔曰最勝輸。






第一世南嶽懷讓禪師

(師姓杜氏金州人也於唐儀鳳二年四月八日降誕感白氣應於玄象在安康之分太史瞻見
奏聞高宗皇帝帝乃問是何祥瑞太史對曰國之法器不染世榮帝傳敕金州太守韓偕親往
存愍其家家有三子唯師最小炳然殊異性唯恩讓父乃安名懷讓年十歲時唯樂佛書十五
歲依律師出家十七詣曹溪參六祖祖問甚麼處來曰嵩山來祖曰甚麼物恁麼來師無語遂
經八載忽然有省乃白祖曰某甲有箇會處祖曰作麼生師曰說似一物即不中祖曰還假修
證否師曰修證則不無污染即不得祖印可曰祇此不污染諸佛之所護念汝既如是吾亦如
是西天般若多羅識汝足下出一馬駒踏殺天下人師執侍左右一十五年贊曰)。

「　佛旦降生聖賢應化為國法器象應王霸五葉紹芳英靈獨跨腳底兒孫踏滿天下」


<img:>


唐憲宗諡大寂禪
師塔曰大莊嚴。







第二世馬祖道一禪師

師漢州什邡縣人也姓馬氏本邑羅漢寺出家
容貌奇異牛行虎視引舌過鼻足下有二輪文
幼歲依資州唐和尚落髮受具於渝州圓律師
唐開元中習禪定於衡嶽山中遇讓和尚同參
六人唯師密受心印付偈曰心地含諸種遇澤
悉皆萌三昧華無相何壞復何成贊曰。

「　全德異器牛行虎視引舌覆鼻足紋成字衡嶽坐禪看破磨磚車牛兩亡心佛俱捐八十四員鼻孔被穿百丈老祖扭失半邊」


<img:>


(唐文宗敕諡大智禪師塔曰大寶
勝輪　宋徽宗加諡覺照塔曰慧
聚　元順宗追諡弘宗玅行禪師)。






第三世百丈懷海禪師

(師福州長樂人姓王氏兒時隨母入寺拜佛指佛像問母曰此是何物母曰是佛師曰形容似
人無異我後亦當作焉丱歲離塵三學該練聞馬大師闡化江西乃傾心依附一日侍行次見
一群野鴨飛過祖曰是甚麼師曰野鴨子祖曰甚處去也曰飛過去也祖遂把師鼻頭扭負痛
失聲祖曰又道飛過去也師於言下有省又於舉拂機緣被馬祖一喝直得三日耳聾大徹源
底受囑住洪州百丈學者四至凡作務執勞必先於眾故有一日不作一日不食之語贊日)。

「　佛與人無異我後當必至虎子生三朝便有食牛氣喝下雙耳聾突出超師智叢林製禮樂萬古為標幟日作必日食不置閒家具卓然而獨存享壽九十五道貌甚清臞儼然未度世千載遇一時慚惶續世系」


<img:>


唐宣宗敕諡斷際
禪師塔曰廣業。







第四世黃檗希運禪師

師福州福清西溪人族姓林出家本邑黃檗山
額隆如珠足有肉痣身長八尺往參百丈丈問
巍巍堂堂從何方來師曰巍巍堂堂從閩南來
丈曰來為何事師曰不為別事便禮拜一日聞
丈舉再參因緣師不覺吐舌云云丈印曰如是
如是見與師齊減師半德見過於師方堪傳授。

「　巍巍如山頂珠面盤轟轟烈烈虎嘯龍翻放下九潭十二峰硯池筆架提起須彌大千界拄杖蒲團萬象森羅都喫棒至今濟祖膽猶寒」


<img:>


(唐德宗諡慧照
禪師塔曰澂靈)。







第五世臨濟義玄禪師

師曹州南華邢氏子幼負出塵之志及落髮進
具便慕禪宗初在黃檗會中行業純一一日為
首座勉令問佛法的的大意三度被打遂辭到
大愚為愚點破築愚三拳回黃檗了大事後住
鎮州建立黃檗宗旨凡見僧入門便喝于咸通
八年四月十日將示滅說傳法偈訖端坐而逝。

「　智擬孫曹面冷如鐵道越古今膽赤腸熱倒捋虎鬚露猊兕之爪牙誑嚇閭閻肆風雷之喉舌是所謂風顛之烈白拈之傑熱瞞瞎驢殃遺跛腳」


<img:>


(唐莊宗敕諡廣濟
禪師塔曰通寂)。







第六世興化存獎禪師

師大名人依臨濟座下六載已有契證及濟遷
化在三聖會裏為首座常曰我向南方行腳一
遭拄杖頭不曾撥著一箇會佛法底人又到大
覺為院主兩處棒喝交馳薦得臨濟於黃檗喫
棒的道理開堂一香供養臨濟後上堂示寂。

「　濟祖剃度六載承歡孤賒撲落兩不成單拈香雪屈新艾著舊瘢揭開羅帳砥柱迴狂瀾中原驗寶明眼難瞞出入生死如遊園觀聲鐘告眾般涅槃北辰日午面南看」


<img:>










第七世南院慧顒禪師

師陜西咸寧杜氏子幼而岐嶷稍長克志精勤
及脫白則孜孜以了生死為念遍參耆夙未愜
所懷乃謁興化而取證焉化一見知是法器許
其入室機緣密契以衣偈付之後出世寶應上
堂曰赤肉團上壁立千仞時有僧問赤肉團上
壁立千仞豈不是和尚道師曰是僧便掀倒禪
床師曰汝看者瞎驢亂作僧擬議師便打趁出。

「　臨濟三世興化克家睟然道貌雪燦春葩壁立推倒扶起無從瞎驢趁出逸驥追風」


<img:>










第八世風穴延紹禪師

師餘杭劉氏子幼不茹葷長習儒業不第遂出
家於本州開元寺初謁鏡清次參南院一日院
問南方一棒作麼生商量師曰作奇特商量郤
問和尚此間一棒作麼生商量院拈棒曰棒下
無生忍臨機不見師師於言下大徹玄旨依止
六年後主風穴贊曰。

「　一舉不第直出凡籠棒下契旨如空合空艸屋單丁幾三十載繼承重託崛起頹宗為法求人淚點血年年華染萬枝紅」


<img:>










第九世首山省念禪師

(師萊州狄氏子受業于本郡南禪寺纔具尸羅遍遊叢席常密誦法華經眾日為念法華也晚
於風穴會中充知客一日侍立次穴乃垂涕告之日不幸臨濟之道至吾將墜於地矣師曰觀
此一眾豈無人耶穴日聰明者多見性者少師曰如某者如何穴日吾雖望子之久猶恐眈著
此經不能放下師曰此亦可事願聞其要穴遂上堂舉世尊以青蓮目顧視大眾乃曰正當恁
麼時且道說箇甚麼師乃拂袖下去穴擲下拄杖歸方丈侍者隨後請益曰念法華因甚不祇
對和尚穴日此子會也於是名振四方學者景仰為首山第一世於淳化四年十二月四日上
堂辭眾下座安坐而逝茶毘收舍利建塔贊曰)。

「　荷負鼎絲真丈夫兒門庭高大一肩支持天人物表獅象威儀道昭日月邁種之師」


<img:>










第十世汾陽善昭禪師

師太原俞氏子歷參知識七十一員後到首山
問百丈卷席意旨如何山曰龍袖拂開全體現
師曰師意如何山曰象王行處絕狐蹤師於言
下大悟曰萬古碧潭空界月再三撈摝始應知
郡侯前後八請不出世末後三聘停箸而化。

「　未曾拶入遍參知識七十員放下身心郡侯八聘堅不起無奈同門啟封迸出西河獅子別立三句直闡向上宗猷繼示十同如箭不離弦矢末後三徵迫不得已停箸蟬蛻報李君休向圓環覓終始」


<img:>










第十一世慈明楚圓禪師

師全州李氏子少為書生出家湘山其母有賢
行使之謁汾陽陽顧而器之經二年未許入室
每見必詬罵一日訴曰自至法席不蒙指示念
歲月飄忽巳事未明有失出家之利語未卒陽
叱曰是惡知識敢裨販我怒舉杖逐之師擬伸
救陽掩師口乃大悟曰是知臨濟道出常情。

「　麝匿瓿甕藏鮮封愈固香益全時節至水出蓮道如蜜甜中邊忘垢淨月臨川等逆順風匾圓豎寶劍列聖賢正法眼照人天」


<img:>










第十二世楊岐方會禪師

師袁州宜春冷氏子少警敏及冠不事筆硯繫
名征商課最坐不職乃宵遯入瑞州九峰落髮
每閱經心融神會扣參老宿佐慈明總院事每
咨參明曰庫司事繁且去他日又問明曰監院
異日兒孫遍天下在何用忙為一日明出師偵
之小徑搊住曰者老漢今日須與我說不說打
你去明曰知是般事便休師大悟贊曰。

「　小出大遇意下休休十年冤債一旦相酬天共雲曉水和月流三腳驢子鬥殺牯牛」


<img:>










第十三世白雲守端禪師

師衡陽葛氏子幼事翰墨冠依茶陵郁禪師披
剃參楊岐岐問受業師為誰師曰茶陵郁和尚
岐曰聞伊過橋遭攧有省作偈甚奇能記否師
誦偈岐笑趨起師愕然通夕不寐黎明咨詢之
岐曰汝見昨日打毆儺麼曰見岐曰汝一籌不
及渠曰意旨如何岐曰渠愛人笑汝怕人笑。

「　瞿曇舉身毛孔俱笑楊岐笑趨驢溼處尿堂前白雲江山失照提醒一籌頓契本玅六會舉揚風號萬竅曲演無生宮商合調」


<img:>










第十四世五祖法演禪師

師綿州鄧氏子三十五祝髮參白雲端于未在
之語契悟住東山法道大行將示寂淨髮澡身
吉祥而化是夕山摧石隕四十里闍維舍利(如雨)。

「　而立之外鏟艸受具初習惟識乃通大義不會空宗知識是慕逮見白雲如瘳其痼鐵褁酸餡隨時吞吐撞破口門汙泚無數晚住東山蠅依蟻附彩鳳丹霄鐵蛇古路下載清風疇堪分付授與滅宗冤有頭故告倦津梁示同電露舍利旋煙疏雨出霧體同虛空法身常住真天下師法門大樹」


<img:>


宋高宗賜號圓
悟真覺禪師。







第十五世佛果克勤禪師

師彭州駱氏子幼敏慧長為比丘遍參知識最
後見五祖盡其機用皆不諾及再參遂獲契悟
出世成都昭覺示寂日趺坐書偈遺眾投筆而
逝茶毘舍利無數皆五色齒舌不壞贊曰。

「　一目十行自笑無書可讀艸鞋踏破方登五祖之門瞎隻眼于聲色堆頭風流千古辨龍蛇于無生棒下機用雷奔相府談玄全提華嚴法界紫宸入對別立格外乾坤特賜金襴師號東山之道益尊舌牙舍利三不壞睡虎翻身一口吞」


<img:>










第十六世虎丘紹隆禪師

師禾之含山人也九歲謝親居佛慧踰六年得
度受具初謁湛堂黃龍次參圓悟悟問見見之
時見非是見見猶離見見不能及舉拳云還見
麼師曰見悟曰頭上安頭師聞脫然契證悟叱
曰見箇甚麼師曰竹密不妨流水過悟肯之有
問曰隆藏主柔易若此何能為哉悟曰瞌睡虎
耳。

「　通身是斑一翳在眼竹密水流天空雲斷涌出金輪第一峰堪作四生大彼岸」


<img:>










第十七世應菴曇華禪師

師蘄州江氏子生而奇傑十七去髮參虎丘侍
行半載頓明大事丘忌日師拈香曰平生沒興
撞著者無意智老和尚做盡伎倆湊泊不得從
此卸郤干戈隨分著衣喫飯二十年來坐曲彔
木懸羊頭賣狗肉知他有甚憑據雖然一年一
度燒香日千古令人恨轉深贊曰。

「　巾侍半載鼻孔去半邊不沾肉氣惹得滿身羶外揚父醜高索價錢玅喜長姪之惡彌增逆子之愆知罪不辭讚歎讚歎或為疏密蒼天蒼天」


<img:>










第十八世密菴咸傑禪師

師福州鄭氏子幼而穎悟遍參諸方後謁應菴
菴問如何是正法眼師答曰破沙盆菴頷之一
日告假省親菴示以偈日大徹投機句當陽廓
頂門相從今四載徵詰洞無痕雖未付缽袋氣
宇吞乾坤郤把正法眼喚作破沙盆此行將省
覲切忌便跺跟吾有末後句待歸要汝遵及回
又執侍三載乃付囑出世烏巨及徑山七大剎。

「　掇出砂盆賣弄家風正法眼藏自此流通被人看破郤成滯貨明眼人前不直一唾」


<img:>










第十九世破菴祖先禪師

師廣安王氏子徹證根源機辯捷出遍遊叢席
後至靈隱參密菴菴命師分座未承許可有道
者請益曰胡孫子捉不住願垂開示師曰用捉
作麼如風吹水自然成紋菴聞曰不謬為靈隱
首座乃囑累住山于夔州臥龍上堂不是心不
是佛不是物忍俊不禁為諸人作箇撇脫拈拄
杖卓一下曰流水暗消谿畔右勸人除郤是(非難)。

「　徹證根源無本據教得胡孫倒上樹烏頭子也早留心直至于今無覓處」


<img:>


宋理宗賜號
佛鑒禪師。







第二十世無準師範禪師

師劍州梓潼雍氏子髫歲依平山道欽出家初
謁育王佛照照問何處人師曰劍州照曰帶得
劍來麼師便喝照曰者烏頭子也亂作次參破
菴有道者請益胡孫子話師於侍傍大悟相依
入載受囑住明州清源後奉詔住徑山贊曰。

「　尺短寸長量盡虛空無欠剩殺刀活劍威光凜凜逼人寒一朝劍尺忽雙失竊得胡孫上徑山少賣弄悅龍顏誰知難掩面門斑欽頒紫服銷金帽衣拂並傳匹似閒」


<img:>


宋度宗賜號法
印慧朗禪師。







第二十一世雪巖祖欽禪師

師清漳人五歲出家十六為僧十八行腳至雙
林遠會下看狗子話不明往參徑山無準和尚
十遷星序亦不得徹一日在殿上行抬眸見古
柏觸著向來所得境界和底颺下礙膺之物撲
然而散懷香向準說悟由即為印證後出世龍
興晚住仰山凡六大剎賜紫登對名震江湖。

「　看破庭前柏趙州欠悟門平生作一夢且喜有人原居住萬指千礎身披御賜衣黃芳流千載目擊道存」



<img:>


(元仁宗諡佛日
普明廣濟禪師)。







第二十二世高峰原玅禪師

師吳江人俗姓徐十五歲從密印寺法住圓顱
廿二參雪巖和尚纔問訊被打出後凡入門巖
便問誰與汝拖者死屍來隨即打出後因睹五
祖真贊忽然打破疑情巖問無夢無想時主人
公在甚麼處師無語越五載墮枕廓然大云
元來只是舊時人不改舊時行履處承巖密印
入天目閉死關及巖寄竹篦法語囑始開堂。

「　誰拖死屍來自負還自埋三吳為土墓天目作棺材大死忽大活咳唾成風雷獨許不肖兒扶起上高臺」


<img:>


(元仁宗賜號佛慈園照
廣慈禪師至順宗諡普
應國師塔曰法雲)。






第二十三世中峰明本禪師

師錢塘孫氏子觀流泉有省詣高峰求證被打
趁既而訛傳官選童男女師問曰忽有人來問
和尚討童男女時如何峰曰我但度竹篦子與
他師於言下洞徹底源峰書真贊付曰我相不
思議佛祖莫能視獨許不肖兒見得半邊鼻。

「　觀流泉有省大意度竹篦洞徹源底道容滿月沾光莫不清涼齒頰春風拂地皆成紅紫有福慧等滄溟視名位若敝履天子知師不可致瀋王懷香扣直指兩賜金襴五山不蒞奔走萬方龍象千公郤較些子」


<img:>


(元賜號佛慧園明廣
照無邊普利大禪師
明諡慧明弘照禪師)。






第二十四世千巖元長禪師

(師蕭山董氏子天資明敏經目成誦十九歲薙髮受具參中峰求示法要峰授以狗子無佛性
話三年脅不沽一夜聞鼠翻貓器墮地有聲恍然開悟往質峰峰問趙州何故云無師曰鼠
食貓飯峰曰未也師曰飯器破矣峰曰破後如何師曰築碎方甕峰乃印可出世聖壽贊曰)。

「　豐頤美髯眉清眼碧脫口河傾漢注落筆無字渾圇堅不可入築碎方壺萬機頓息道離有無用即權實濟世醫王隨證愈疾敷揚大教雷霆啟蟄寶構凌空如鵬展翼道韻德容可捧可掬王公大臣望風屈膝迸出金毛懸崖返擲腳下萬峰頭上紅日化儀云周投筆而寂兩朝諡號用垂千億」


<img:>










第二十五世萬峰時蔚禪師

師溫州金氏子母鄭氏夢儒釋二人入其寢覺
生二子師居未襁褓中見僧微笑長依講主昇
公受具出家謁千巖長老巖問將甚麼與老僧
相見師豎拳云者裏與和尚相見巖曰死了燒
了向甚處安身立命師曰漚生漚滅水還在風
息波平月映潭巖以法衣寄之後卓錫蘇州鄧
蔚山叢席大振贊曰。

「　拳頭上相見荷葉下翻身不是劈空手爭擒萬甲鱗自從逆浪後隨處作甘霖大寶無心得舒光耀古今」


<img:>










第二十六世寶藏普持禪師

師滇之鄧川人姓張氏壯歲出家以苦行作佛
事人所不能堪師處之裕如也雖歷寒暑一衲
蔽身為友激發初依淨慈可授次參萬峰和尚
久之未有所入一日峰上堂舉臨濟參黃檗因
緣師在座下聞之大悟峰印以偈曰大愚肋下
痛還拳三要三玄絕正偏臨濟窟中獅子子燈
燈續燄古今傳贊。

「　久依鄧尉不事寒溫大事了畢有褲無褌徹底掀翻無盡藏玉毫散作榑桑暾」


<img:>










第二十七世東明慧旵禪師

師湖廣王氏子年十四禮丹陽玅覺寺湛然落
髮參寶藏和尚為典座一日藏問心不是佛智
不是道汝云何會師向前問訊又手而立藏呵
曰汝在此許多時還作者箇見解師乃發憤至
第二日驀然契會呈偈藏大喜印之師受囑至
安谿設關三十餘年影不出山道風遠播贊曰。

「　一宿毆永兩夜慧醒今古季昆天下匠郢餘三十年空山弔影千里趨風雲濤萬頃欲泛滄溟呼龍入井砍竹垂綸拾得釣艇」


<img:>










第二十八世海舟普慈禪師

師蘇州常熟錢氏子出家破山聽楞嚴至但有
言說都無實義處有疑往謁萬峰舉前話求示
峰劈頭兩棒曰只者是實義師有省結廬洞庭
同參呵其見解未忘遂參東明明問曾見人否
師曰見萬峰明曰萬峰即今在甚處師罔然明
曰恁麼何曾見萬峰師歸寮三晝夜寢食俱忘
偶琉璃燈墮地忽然大悟呈悟由明乃陞座(付法)。

「　𥗋𥗋論實義扁舟過洞庭琉璃忽墮地築碎水晶缾七十四僧臘九十六報齡寂呼瑄長老無語可丁寧」


<img:>










第二十九世寶峰明瑄禪師

師吳江范氏子因海舟和尚造塔院斧傷足有
省乃充火頭刻意參究不覺被火燎郤眉毛面
如刀割以鏡照之豁然大悟詣舟求證舟便打
師接住曰者條七尺幾年不用今日又要重拈
舟笑而罷師呈偈曰棒頭著處血痕斑笑裏藏
刀仔細看不是英靈真漢子死人喫棒舞喃喃
舟印曰即此偈語可紹吾宗贊曰。

「　面門放光燎郤眉毛現成公案悟箇甚麼我見燈明瑞如此高提古鏡印山河」


<img:>










第三十世天奇本瑞禪師

師鐘陵江氏子二十一歲從荊南無說能披剃
遍參後謁寶峰峰問曰甚處來師曰北京曰別
有去處麼師曰隨方瀟灑曰曾到四川否師曰
到曰四川境界與此間如何師曰江山雖異風
月一般峰豎拳曰還有者箇麼師曰無曰為甚
郤無師曰非我境界曰如何是汝境界師曰諸
佛不能識誰敢強安名峰肯之乃付偈印可。

「　雲月是同蕩然一片古皇風諸佛不識平佛祖超常倫從前聞見非聞見獨露一枝優缽紅」


<img:>










第三十一世無聞明聰禪師

師邵武光澤人姓奚氏依隱菴剃染聞馬嘶徹
悟參天奇和尚奇問在世忘世是如何曰了物
非物奇曰在念忘念是如何曰於心無心奇曰
心物俱忘時如何曰華山高突太行峨奇曰教
壞人家男女惟汝一人乃付偈曰破情情破破
還情絕跡無私精內精知是箇中今不惜盡情
分付與仁行後於隨州龍泉寺為開山第一世。

「　人家教壞不知羞郤向龍天說悟由露柱揚聲罵不徹燈籠鼓腹笑無休」


<img:>










第三十二世笑巖德寶禪師

師金臺吳氏子聞巨雷震而誕出家廣慧參無
聞和尚於十聖三賢機語不契一日洗菜次偶
一莖菜墮水逐流圜轉捉不著忽然頓省一日
聞問人人有箇父母子之父母今在何處師曰
一火焚之曰恁麼則子無父母耶師曰有即有
只是佛眼覷不見曰子還見麼師曰亦不見日
為甚不見師曰若見則非真父母聞深肯之。

「　㘞地一聲雷通身手眼開光明遮宇宙標格露崔嵬賢聖目中屑爹娘爐底灰曹溪一滴血老祖傳來」


<img:>










第三十三世幻有正傳禪師

師溧陽呂氏子十九出家顯親寺誓期見性一
夕聞燈花爆聲有省參笑巖和尚於翹足處當
下脫然一日巖入堂曰我者拄杖要與人有要
底麼師躍下禪床曰恁麼須分付某甲往前迎
取巖笑曰汝當久久執持一番始可打艸去也
已而辭去巖書正宗源流付焉併贈一笠曰以
此覆之無露圭角後開堂龍池著物不遷題旨。

「　拄杖頭雙懸日月笠子下蓋覆三千幻起微雲半點龍池浪涌滔天翁翁常住寂光土萬象共論物不遷」


<img:>










第三十四世密雲圓悟禪師

(祖宜興蔣氏子因樵採見一堆柴突露有省依龍池和尚脫白未見倒斷具威儀請益池曰汝
若到者田地便放身倒臥祖益疑一日過銅棺山忽大悟自此機緣屢契後池撾鼓上堂授祖
衣拂及池示寂守塔三載眾請繼席開堂次住五大剎重興天童宗風大振付法嗣十二位于
崇禎十五年七月初七日午時坐化流光夜照四山變白壽七十七全身塔於本山贊曰)。

「　他方補處此土樵夫曹谿芳躅千載合符銅棺開眼大地平沈全提白棒直指元辰漏殿飛樓應念成就道播九重公侯稽首七十七年普注法雨大根小莖盡量而已二六法嗣堪方四季生化無窮毫力不費鳳眸龍姿身掛紫衣瞻禮遺像渾是生機」


<img:>










第三十五世費隱通容禪師

祖福州福清何氏子十四歲依鎮東慧山公祝
髮十八行腳二十五有省作偈見志云吾年二
十五氣海吞佛祖不過古人關豈踏今時路慕
天童老和尚宗風遂往參謁問曰覿面相提事
若何童便打祖曰錯童又打祖便喝童復打祖
復喝至第七打伎倆知見泮然冰釋一日童問
薰風自南來殿閣生微涼汝作麼會祖曰水向
石邊流出冷風從花裏過來香曰離了此又作
麼生祖曰放和尚三十棒曰除郤棒又作麼生
祖便喝曰喝後聻祖曰更要重說偈言童休去
既而童主金粟命職西堂明年隨赴黃檗童陞
座以源流衣拂付焉祖自出世黃檗及蓮峰法
通金粟超果天童徑山維摩堯峰以至重興福
嚴鉗鎚衲子寒暑弗怠著書十二卷顏曰別集
與語錄三十卷並行又作五燈嚴統一部示寂
于順治辛丑年三月廿九日未時右脅吉祥而
逝茶毘收靈骨獲舍利二百餘顆皆五色燦然
其中最晶瑩圓大者廿有三粒貯于缾以俟建
窣堵波然祖先有遺囑死日勿出訃音勿受弔
(奠別留骨石勿造塔以占人間地免累世間則此治命也但黃檗壽塔巳造于二十年之前非
出示後經營雖治命不可不從權而不戾于經是乃禮也于是大眾俱曰可門弟子率同僧眾
百餘扶靈龕而行當道薦紳及四眾人等沿途設祭瞻禮如雲載道香花送至黃檗歸葬壽塔
焉祖僧臘五十三世壽六十有九贊曰)。

「　翻轉面皮自是出爐彈子辣鎚不變終成百煉真金年而立大方獨步迄稀古十振叢林撾天童三面毒鼓掃雙徑百萬松陰全展金翅之威滄海中獰龍活捉倒用魔王之印藕孔裏大卒生擒續五燈未全之譜符列祖大公之心空胸峻骨寵辱不臨落葉歸根舍利珠圓玉皎無隱面目依舊山高水深」


<img:>










第三十六世上隱下元琦和尚

(師福清東林林氏季子也童時每靜夜坐臥松下仰觀天河運轉星月流輝誰繫誰主纏度不
忒欲明此理遂有慕佛之志年大弗娶投禮鑒源公薙染受具徑往金粟參密老和尚機扣有
省次謁費師翁于黃檗翁上堂師出問云打著昔時舊痛處而今猶恨棒頭輕請師末後一頓
翁打云舊瘡瘢上著艾師云恁麼則徹骨徹髓去也翁曰如何是汝徹底意師云時清休唱大
平歌後呈百丈再參馬祖因緣頌曰一聲塗毒聞皆喪遍野髑髏沒處藏三寸舌伸安國劍干
秋凜凜白如霜翁目訖即圈粘法堂示眾一日持拂陞座再行勘驗入室機緣覿面分付于崇
禎丁丑冬出世本山次住崇德福嚴及長樂龍泉順治甲午秋應聘東渡新興黃檗贊曰)。

「　首入費師翁之室獨踞運遠祖之席痛處加錐紹三十五世骨髓酬恩兩拂續二十八代正脈此吾師承從上源流之大體也奔流度刃花劈三玄于棒頭電激雷轟包羅五教于喝下此吾師整臨濟接人之大機用也望之儼然如海上孤峰即之油然若垂雲無跡此吾師之隱顯三昧得法大自在也六坐道場皆栴檀圍繞眾栴檀總一栴檀七十二臘賜黃檗重開一黃檗現多黃檗是無忝徑山之真子斷際之象孫也至于雲仍繼美法脈悠長非不肖一人所敢擅其後塵以開來學用新東來之正印也」



(板存楞嚴藏坊嘉興倪爾繩刻)

<img:>








