#+TITLE: 勝鬘經述記-唐-大乘
#+DATE: 2018-05-12 10:23:17
#+SOURCE: github.com/kanripo/KR6f0058 master 8a375e5f                


* 勝鬘經述記目次


  
  * 卷之上
  
  * 如來真實功德章第一
  * 十受章第二
  * 三願章第三
  * 攝受章第四
  * 一乘章第五
  * 卷之下
  
  * 一乘章之餘
  * 無邊聖諦章第六
  * 如來藏章第七
  * 法身章第八
  * 空義隱覆真實章第九
  * 一諦章第十
  * 一依章第十一
  * 顛倒真實章第十二
  * 自性清淨章第十三
  * 如來真子章第十四
  * 勝鬘獅子吼章第十五

勝鬘經述記目次(終)
No. 352
勝鬘經述記卷上
大乘慈恩　基法師說
門人　義令　記

此經有三分。初說經由致分。二如來妙色身以下。加
持廣說分。三爾時世尊放勝光明等下。還述依行分。
前中有二。初諸經通敘。二時波斯匿王下。此經別敘
通敘中。若依大智度論有六。一謂如是。二謂我聞。三
時。四佛。五處。六眾。明文。若依佛地論有五。如是我聞。
總合為一。為令生信。何以然者。若說如是。即我聞別
者。既說我聞。欲聞何法。以即前是別故。今總為一。今
言如是前法我從佛聞。合一為勝。問。此言佛住。乃至
餘經。復言佛在耶。答。在者遊化之處。住者遊化所居。
古釋有多。非關三住等義也。問。佛地有五。何故此經
獨無教所被機耶。答。勝鬘長為國后。生在深宮。出入
既難。折法至重。如來愍其聰慧。為現空中。居將每逐。
眾人恐招議論。於空挺住。復釋譏嫌。所以此經無通
敘眾。勝鬘眷屬。即教被機。創聽深經。非常隨也。如來
獨往。所以無常應隨眾。既在孤獨園中。豈是勝鬘說
經之處耶。解云。不舉說經之處。但談付屬之所也。問。
付屬之所。尚列為處所。何不標付屬之眾作同聞之
人。解云。付屬之眾。非是所為。故此不列。付屬之處。佛
意故偏釋。又解。此經亦有同聞眾。故下經云。天龍八
部等。但是經家隱前顯後。若列在初者。恐時人謂給
園眾生同聞勝鬘所說。此經隱前顯後者。耆闍雖無。
祗洹眾有。為成二家別。故有隱顯也。

於別敘中有四。初平章遣信。二勝鬘得書以下。勝鬘
喜請。三即生此念時等。佛現在空。四勝鬘及眷屬下。
接歎歸禮。前中有二。初談平章因。二明遣使果。

言波斯匿王者。此謬也。應言鉢羅犀那恃。此云勝軍
也。其仁王經云。波斯匿王。是月光王也。今三藏會云。
有二種王。名此人非。故十六群童子為義。言末利夫
人者。本非正妃。未得為三夫人列。故末利人也。以能
有扶夫之用。名曰夫人也。二云末利者薗名。從因地
受稱。名末利夫人也。應云末利迦。此云造鬘者。此女
先是摩訶男家守園賤士。因施佛飯。奉願隨身當為
國母。因即現報。每以眾綖貫華。名造鬘者。問。何故古
名塵頭婢耶。答。抄筆者誤。然三藏意說。此以造華鬘
串於頭上。為此方不解故。置華於頭上。欲莊末利。名
造鬘者。此方不悟。遂疑巳心。名塵頭婢。儻置餘華。應
名眾色頭婢耶。言信法未久者。為夫搶歸佛法。其信
未堅。然婢雖久淨心隨夫。總言未久。此談平章之因
也。若言未久。如何能難如來三德耶。應云信法未久。
書寫家錯故。

第二明遣使果。正辨平章中有四。初歎女德高。二夫
人敬諾。三作書遣信。四使者依行。於歎女德中有五。
初汎示平章。二明女字。三恰受四歎女德高。五正明
籌議。

言共相謂言者。汎示也。問曰。兩人相對。言論談道。可
說共相。下獨夫人敬諾。唯王語。何得稱共相謂言耶。
答曰。四解。二情和順。故名為共。夫獨申語曰謂言。所
以下文夫人敬諾也。又可兩面相覿無反曰共。王出
言告。稱曰謂言。夫人面難相對。上文由是未語情無
違背。下文所以言。又可其王發語。夫人許諾操云如
是。即謂共相。非夫人先發。下獨稱敬諾也。又云。欲明
父母俱解常住。共宜重欲及女同得此解。故言共相
謂也。

言勝鬘者。二明字也。梵音云末利室羅。此云
勝鬘。有三義。一云。夫人種因久遠。行果令生。聰慧利
根。堪聞妙法。灌勝法在心。是鬘者之女。故名勝鬘。二
云。然末利產生既多。上有瑠璃太子。能除釋種。下有
金剛女。門亦不逾。中有勝鬘。形貌端政。才量難思。復
為用妃。末利深生敬重。是夫人愛勝之女。鬘過勝故。
名曰勝鬘。三云。其母初為賤餘。後始高尊。然女終始
俱珍過母。母邊勝故。名曰勝鬘也。問。既標勝之足。何
須復道夫人耶。解云。子尊不加於父。雖為國后。然是
女所以先標鬘。為與貴重人作軌則。復置夫人之德。
若稱正名。便違他國法也。

是我之女者。三恰念也。
彰巳語知。也言夫人。足知是女。何須重言是我之女
耶。二解。如前作書為別餘女故。二云。本來解常之時。
生死之女。今巳解常。名真女。故須重也。

言聰慧等
下。四歎德也。於中有二。初聰至悟者。生知之德。二從
若至無疑。長益之能。亦可初在凡之德。後居聖之德。
又可初有漏之德。後無漏之德。茲出性天然。如寶在
自潔非不成其器。要見佛而無疑。於生知之德中。有
二義。為六。或可為三。言六者。一聰。聞法即悟。不假裁
節故。二慧。簡擇是非故。三利根。速證真理故。四通。事
理無擁故。五愍。明而不亂故。六易悟。聞能速解故也。
云三者。上三是標。下三是釋。通故聰。簡故通也。敏故
慧。疎略之慧。易悟故利根。簡諸外道故。此出性天然。
名生知德也。言若見佛者至心得無疑者。述曰。明長
益之能。有四解。由逢佛故必速解法。修善也。心得無
疑。離惡也。惑有見修障聖唯見。見中萬品。疑是為先。
今所以獨疑也。二云。以遇佛故。得正理證。必速解法
也。大智能生。心得無疑。三云。善謂二種性得方便。方
便中有三。謂聞思修。故由近善知識。有聞思二慧起。
即若見佛者。必速解法也。因二得定。修慧便生。簡擇
諸法。謂心得無疑也。四云。勝鬘四諦具證。名為速解
法也。四種淨在身。魔不能滅。謂心得無疑也。

言宜
時遣信發其道意者。述曰。第五正辨籌議也。心信堪
可。故說名宜。今正應爾。故名曰時。上人慰下稱遣。今
傳意到曰信。信至大願。遂生行因。故菩提乃尅。所以
名為發其道意也。言夫人白言今正是時者。述曰。夫
人敬諾也。聞法是時。宜應速往也。

言王及夫人等者。述曰。第三作書遣信。於中有二。初
作書。第二遣信。言王及夫人至無量功德者。作書也。
言與勝鬘書至讚。彰能歎也。如來以下。明其所歎功
德無量。不可具陳。今少稱揚。故名略讚。乘如實道。名
曰如來。內德無窮。稱為無量。行因所得。乃以功德為
名。問。父母愛女情重。義言天隔。何不噯女來聽合彼
儼思。何得菴含略讚功德耶。答。不得有二種過。若噯
女來聽。夫所制物。若合遙念。恐生我慢。但可略示尊
名。任自安念也。

言即遣內人名旃提羅者。述曰。第
二遣信也。旃提羅者。古釋使人名故。今解不爾。此名
聲類。有三種名。戰陀羅。月也。旃陀羅。屠兒也。今旃提
羅者。黃門兒也。總談其德。非獨使人之名也。

言使人奉書至敬授勝鬘者。述曰。第四使者依行。言
阿踰闍國者。此云無生國。以此國中多學大乘無生
觀故。從學為名也。此王名右稱王故。尊信既重。不可
守門。以是內人。今直入其宮內。必為下隷。所以須護
於勝鬘。故名為敬。前跪申手。付書了彼。稱為授也。上
為第一平章遣信也。

言勝鬘得書以下。第二勝鬘喜請。於中有二。初明喜。
二明請。

前喜中有二。初得書歡喜。二向旃提羅等下。敬讚歡
喜。問。勝鬘得書。何利作此歡喜耶。答。有三解。一云。見
送書人。異於常徒。表此書中。必有勝事也。二云。書有
二種。謂吉凶故。向觀此人形。顏貌怡悅。定非凶事也。
三云。勝鬘大士隱迹女人。欲化此國之人無由。及今
得書巳。近適侶情。遠合化道。眾生根熟。正堪聞法。所
以歡喜。

言我聞佛音等者。述曰。第二喜也。問。勝鬘
先未見佛。但覩其書。只可眼見。如何得聞耶。答。有五
說。一云。論實讀書。應名眼見。聽彼者言述。依此名聞。
二云。無辟林解云。勝鬘讀書。非是耳聽。今將眼讚耳。
故名我聞。此解不可。三云。若論語表。獨在於聲。紙載
其文。色非表業。今見色文而起解。若覩相而思仁。鑒
果意念其因因。故實為聞也。四云。口讀於書。耳聞昔。
名聞也。五云。勝鬘得書意。父母作書意。令勝鬘讚書
請佛。今既得巳即請。如似我身於父母前坐聞相似。
名聞故也。問。此我聞一頌。異說何耶。答有二意。一云。
恭敬使人。此意云。今我得書。聞佛名譽。世所無此。實
生希有。汝今所欲。如來實。實如言者。我今抑汝劬勞
之甚。故曰應當修供養也。二云。供養如來。非使人故。
此意云。我聞如來功德好音。所言若真。我今應當具
以三業修持供養如來也。此是旁義。故無辟林云。使
人汝言若真。與汝作衣裳。問。上文云。勝鬘具聽。聰慧
利根。一聞領悟。無所凝滯。下文復說。我久安立汝前
世巳開覺等。如來非使人。乃是有疑。如何說聰耶。答
有二解。一云。前後二文。實為聰敏。但聞即悟。無有疑
心。今此示相生疑。欲令事事皆審。喻如復若如來知
而故問也。二云。此中實生其惑。何故前文說聽等耶。
有二種義。前約生知之德天性。所以言聽。後據長益
之能。愴實生於心或。功德勝故。由是生疑。

言仰惟佛世尊等一行。明請也。問曰。仰惟伏惟。此二
何別耶。答。深心任念名曰伏惟。佛德既高慕遵曰仰。
言普為世間出者。普有二義。謂遍故並故。遍故無所
不遊。並哉若日輝於東域。普照天下。喻大智也。

言即生此念時等一行。第三勝鬘嘿說。現於空。王言
不得輙爾。不將常隨之眾入宮。恐招議論。如來所以
在空。放光故智德圓。現身故斷德立。又可上恩德利
他具。下斷德是自利。又可放光故令滅諸纏。現身故
令修萬行也。二云。地是有。空是無。如來在空者。明佛
體有相生空故空也。三云。世間處空必離去地。表如
來脫三相離生死地也。

言勝鬘及眷屬等一行。第四接歎歸禮。接故身業也。
心故意業也。歎故語業也。問。夫言接足親捧尊容。佛
既住空。如何接足耶。答有二種。一身親一身接。二意
親名接。今勝鬘相對尊容。意立名接也。

下說一章下正說分。言如來妙色身等以下。第二加
持廣說分。於中十五章經。分之為二。謂自利利他行。
前十四名自利。第十五名利他。利他即自利。一無別。
何者。修智惑滅名曰自利。說授他學名曰利他。利他
若成攝歸即是自利。故言為一。前自利中有二。初十
三明法。第十四辨人。人無別體。攬實以成人。故前為
法。十四為人也。依攝論瑜伽有三義。一處。二修行。三
修行者。攝論云。十殊勝者。前二為境。今是處也。中六
為行。乃修行也。後二為果。即是修行之者。今十章中。
既見法身真境。生滅之塵。二境共圓。名境處也。前十
四章修其萬行。第十五章名修行者。其人是也。前法
中有四。謂教理行果。初有四章名行。第五一章明果。
後有八章。總為教理。問。何以不次第耶。答。教理前世
開覺。所以後明。行果曾來示修。今時無說。於中有二。
初有二章明行。修二章明願。行中有二。謂有漏無漏。
或有世間出世間。或有自利利他願也。

於真實章中有四。初六行頌。讚歎如來。二有一行頌。
佛許攝受。三有一行頌及少長行。勝鬘歡喜設禮處
恭。四佛於眾生下。見殷懃為其授記。

於六行中有二。初五行歎佛。次有一行。發心求攝。於
前中有二。初四行。別歎三事。總歎涅槃。次有一行。總
歎眾德。別歎福智。

於前中有三。初二行歎法身。次有一行歎解脫。次有
一行。歎摩訶般若。歎法身中即是三身佛也。問。涅槃
所說三事唯是法身。此處及成唯識三身為法身耶。
答。涅槃據如一體義說三名。此處成唯識。約事三說。
若二乘位。名解脫身。在大牟尼。名法身故。體依聚義
說為身。然諸論中。說智及處。俱名為般若。菩提菩提
斷。俱名為菩提。攝論又云二斷二智為菩提故。故此
三身。並名法身也。於二偈明三身中。初一行明化身。
次兩句明報身。次後二句明法身故。云妙色身者。四
事既不可唯變相色。色雖本影有別。不失其位。有用
心法。若通影本。相心為境。無用所以唯化為色。此中
獨歎也。言世間無與等者。有三義。無等齊德。無比者
無類德。不思議者無言慮德。故釋迦如來因中。歎燃
燈佛云。天地此界多聞室。逝宮天處十方無。丈夫中
王大沙門。尋地山林遍無等。言如來色無盡智慧亦
復然者。歎自受用身。一切法有二。色聚。非色聚。色聚
舉色為首。非色以智為先。以佛果中智慧強故。故涅
槃捨無常色。獲得常色。受想行識亦復如是也。

言
一切法常住者。歎法身也。一切有二。謂一切一切。少
分一切也。若一切一切。如來所知。是佛境名一切法
也。常住所謂真如。真如與彼為依。即是一切法之常
住。故我歸依也。若少分一切。謂如來地恒沙功德。唯
無漏。唯無為。唯善性。一切法與常住故。我依歸佛故。
此三身有三種常。法爾凝然常。不變易故。報身不斷
常。一受巳去更不斷故。變化身相續常。隨機應物故。
言降伏心過惡等一行。明解脫也。降者下義。令煩惱
卑下。伏者歸義。令相應淨。故名降伏也。然起煩惱。由
二種境。一謂色。二謂心。心為因故。諸煩惱起。名心過
惡。色為境故。積聚名身。四大種故。曰及與身四種也。
第二解云。起諸煩惱。由三業故。言心過惡。意業也。及
與身。身三邪。言四種。語四過也。譯者意存省略。若有
應言。降伏心三語四及身三種過惡。應在其下。今此
語業標有四。應教身心各具三種過惡。既居心下。彰
身與語。只有此名。三云。心過惡者。無明住地。身四種
者。餘四住地。今意身者。巳此依身起。謂所依得名也。
煩惱在身。為他所伏。罪惑皆盡。故名難伏地。地者謂
無明住地為難伏。佛地方斷故。二者。即指如來。

言
知一切爾炎等者一行。明摩訶般若。言爾炎者。此翻
為境。亦名智母。以能生智故。此境名後得智。一切種
智也。智慧身自在者。謂根本智。昔由煩惱所拘。不得
自在。永離罪染。解脫無為。名為自在。觀空之智也。言
身者。通釋二智依止名身故。攝謂包含。一切境界。全
分俱盡。真俗具収。是佛所知。後得智也。持謂任持。不
令流散。持一切法者。少分非多。是根本智。能證真理。
任持少分一切法界之理。名持一切法。由是我等今
敬禮。

言敬禮過稱量等一行。總歎眾德。別歎福慧
也。然有四種。一謂數分。若依俱舍有六十大數。四巳
遺落。有五十六名。阿僧祗劫。若依華嚴經。一百二十
大數。至億數巳。乃加億億。名非等也。二謂喻分。乃以
世間法為譬。三時分。謂有四時分故。四力分。所不能
伏故。今此頌中。依此四種。言過稱量。者過數分。也稱
謂能計。量謂所度。名曰稱量也。言無譬類者。過喻分
也。如王勢力尚自無礙。況有如來喻所能譬也。言無
邊法者。過時分也。言難思議者。過力分也。尋思所不
及。言論不能知。世所難伏。名過力分也。又有解者。此
一行釋疑。疑曰。見上歎佛意謂如來功德。有所歎中。
便即有限。今釋云。向歎說不盡。且略明之。故云歎也
言哀愍覆護我等一行。等二發心求攝。哀謂慈。能生
樂。愍謂悲愍。能拔苦。覆乃覆陰。護即持。由上有慈悲
二。能此覆護。具足喜捨之用。如來既能無量設造。能
令於我法種增長故。法謂菩提種。即本有因也。既逢
世尊。復植上因。願此世及後世。佛常攝受也。

言我久安立汝等一行。明如來許攝。佛意云。我久於
過去。安立開覺。今現攝受。未來亦然。故我今時應攝
受汝也。離三途名安。得人天名立。又可教斷生死之
方名安。與發大安名立也。開文詮理名開。發教解生
名覺。覺知善惡。

言我巳作功德等。第三勝鬘歡喜設禮處恭。可解也。
言佛於眾中即為授記等者。第四明授記也。於中有
三。初總標授記。二別陳授記。三大眾歡喜。言佛於眾
中即為授記者。述曰總標也。問。於三身中。記何身耶。
答。一義唯記變化身他受用身。法身與自受用身不
可記故。有義自受用身可有記也。

言汝嘆如來至皆集於彼者。述曰。別陳授記。於中
二。一授因。二記果。授因中有二。初內德圓滿。二主
緣會遇也。言汝歎如來至為自在王者。述曰。內德
圓滿也。由歎如來真實功德。資益本有無漏種子。令
漸增長。所資種子。當得報身。不能資有漏善種子。能
招地前十王果報。故說天人中尊。據位應得十王果
報。菩薩成而不取也。言一切生處等者。述曰。主緣也。
於中有二。初明見一佛。二廣事如來。言一切生處至
如今無異者。述曰。明見一佛也。如來記云。汝於今生。
逢我稱歎。願更餘生。當現讚歎。眷屬無捨。問。勝鬘有
盡之身。如來化形有極。於茲永滅。更不重生。如何說
言生生常見耶。答。有二解。一云。若勝鬘地下凡夫。當
見化佛。佛於此土一面各有三十二。一時成佛。或次
第生。勝鬘捨身。於彼稱讚。以此化身相續故。二云。勝
鬘既是八地菩薩。見受用身。或見佛報。報佛常於此
處。大火所不能燒。勝鬘常在此中稱歎。有何過失。言
當復供養無量阿僧祇佛者。述曰。明主緣更多廣事
如來也。若依小乘。初劫逢六萬五千。第二劫逢六萬
六千。第三劫逢六萬七千也。今大乘。初劫五恒河沙
佛。二劫六萬六恒河沙佛。三劫逢七恒河沙佛。依涅
槃經。第十地菩薩。事八恒河沙佛。然勝鬘具事諸佛。
具緣不小也。言過二萬阿僧祇等者。述曰。記果也。於
中有三。初明時。二列名。即正報。三舉果。即依報。言過
二萬阿僧祇劫。述曰。明時也。二果用證要三僧祇。佛
德既高。無邊因感。三僧祇劫。必善心相續。勝鬘三性
所間。或雜或純。所以要經二萬僧祇初。准此勝鬘未
十信也。言當得作佛至應正徧知者。述曰。明佛名正
果也。由佛普放淨光遍世間出。為斯授記勝鬘。名曰
普光如來應正徧知。略舉前立三德智斷及恩三德
圓滿也。言彼佛國土等者。述曰。第三明依果也。於中
有二。初明所無惡。二明所有善也。明無惡中有二。初
果。後因。言彼佛國土至不適意苦。述曰。明無惡果也。
言惡趣。無彼三途。唯有人天。又無八苦等事。如理思
取也。言亦無不善惡業道名。述曰。明因也。果既非有。
何得獨有其因。故無不善業名也。又解云。老死人趣。
衰惱趣。餘同前。言彼國眾生等者。述曰。明所有善也。
於中有二。初明果。二明因。言彼國眾生至自在諸天。
述曰。明果也。色故無老苦。顏色不改故。力故無病苦。
由無彼病。氣力無竭故。壽命故無惱。必無壽命若中
滅者臨死眾生。法不生愛惱。故云眾生等無不適意
苦。於一切二境中。皆悉快樂。故於六欲天中。唯他化
自在天。欲境最勝。今彼國內快樂過彼。故云勝於他
化自在天也。言彼諸眾生至皆集於彼。述曰。明因也。
如師子王遶圍故。今勝鬘所生之處。當成大乘根器
眾生共於彼國也。

言勝鬘夫人至皆當往生。述曰。第三勝鬘得記歡喜
皆願生也。上明真實功德語行始起。

自下明十大受身行久修。於中有二。勝鬘佛前而立
自受下說第二章十大受。第二世尊下。作證求相。前
中有三。總標得記。第二別說受十受儀戒。第三明得
十大受之意。

言爾時勝鬘聞受記巳恭敬而立受十大受者。述曰。
總明得記也。世尊者。能授也。大者。出過二乘。體用弘
廣。名之為大。大有容納。復名為受。即是大受之受。依
主釋也。恭敬者。心肅曰恭。形處曰敬。二云。立而受戒
似慢。今名恭敬立者。佛立空。勝鬘在地。欲使言語通
天故立。聲聞自跪。但支形恭。不與心會。菩薩二俱不
妨。今言立者。即無二乘心也。三云。夫立者必持行之。
獨得勝受。得意能行。故起受戒。為受者要。受方行故。
問。此中受。為是受語。為是持語。答。只持語。乃至菩提
不起犯心等。即是持文。又云。恭敬而立受十大受。即
是受文。

於別說十。依菩薩地。有三種戒。謂律儀等。即此十中。
受之為三。初有五種。明律儀戒。第二有四種。明饒益
有情戒。第三有一種。明攝善法戒。然菩薩戒及八五
戒。通時因緣受。若出家戒。不能行臥受。故無有自受。
其菩薩三戒。起受心時。要先斷惡。方能修善。由斷惡
修善巳。始能饒益有情。然此文相。次第稍別。由先斷
惡故。此前說菩薩起心法欲。一利物故。餘第二說饒
益有情戒。既能自惡巳斷。令他亦善。於諸善品。方能
攝受故。次第三明攝善法戒也。律儀戒者。斷一切惡。
菩薩戒內。有四種者。亦依此義。文中有二。初有一大
受。於性及遮。若輕若重。根本隨順。但悉堅持。第二有
四受。唯持其性非遮。唯重非輕。唯根本非隨順也。於
中有四。即四波羅夷。此名他勝處。惡法損巳。名他勝
處。善法益巳。名巳勝處。何者為四種。一若有財法不
得恡惜。二不得為名聞等自讚毀他。三有怨嫌彼此
相和。四不得起大邪見謗無因果。今此文中。不依斯
次。從後向前說。欲明斷惡。邪見最重。所以先明也。言
世尊我從今日至不起犯心者。述曰。第一總也。言世
尊我從今日至不起慢心。述曰。第一明第四不得起
大邪見也。慢者。自恃非他。高舉之相。今於諸尊者一
切功德尊宿之處。不起慢心。長謂師長。有德之人。亦
無慢意。由此不起增上慢邪見也。言世尊我從今日
至不起恚心。述曰。第二明第三不得賜歡喜也。若有
一人於我所生憎害心。又若相共有怨嫌心。相謝令
喜。不生瞋恨。故云不起恚心也。言世尊我從今日至
不起嫉心。述曰。第三明第二不得為名聞等也。若懷
嫉妬。於他身色及外眾具即是依止二根內外二果。
深生嫉妬。所有造作。皆為名等。既無嫉所作。不為名
等也。言世尊我從今日至不起慳心。述曰。第四明第
一不施財法也。由持戒故。若內財法。若外財法。物不
生惱恨。是故不起四波羅夷也。於四大受。明饒益有
情中有二。初之二種。明慈與樂行。第二有兩大受。明
悲拔苦行。於初中有二。初畜淨財。二明攝受有情也。
言世尊我從今日至貧苦眾生。述曰。置淨財也。菩薩
所有錢財有三種。一敬田。謂三寶。二悲田。謂貧苦等。
三中容田。謂從子等。菩薩願所受畜。皆為此三。不巳
名等置錢財等。言世尊我從今日至一切眾生故。述
曰。第二攝受中。於中有二。初總。後別。此即初也。菩薩
所畜。不自為巳。樂行四攝。利益一切眾生。四攝者。謂
布施通三。二愛語。柔和悅故。三利行。樂勸為善。四同
事。共所作業。故名四攝也。言以不愛染心無厭足心
無罣礙心攝受眾生。述曰。別受解。然世間中。有三種
心極急可汙。一於知識生愛染心。二於怨家起殺害
心。三於中容人起不攝受心。今菩薩無此三種故。名
四攝圓。言不以愛染心者。無第一故。言無厭足心。於
諸怨惡。不欲棄捨。生懷念之。無礙心者。於中容者。當
欲攝受。不生捨相也。二云。無釋疑故。眾疑既問。愛諸
攝物情。謂菩薩染心說。更有即足有礙故。解云。大眾
宜聞故說。非染心故。既無有染。即無足無礙也。三云。
不同凡夫故無染。不同二乘無足。俱離此二。即無礙
心也。上二名與樂也。下二明拔苦。於中有三。初拔現
在苦果。二明拔未來苦因。初中有二。初標宗。二釋所
以。言世尊我從今日至終不暫捨。述曰標也。勝鬘意
云。若見孤謂無父母。若見獨謂無兒等。幽謂深加重
縛。繫謂枷鎻等繫。病即惡風。種種危難者。危謂危怖。
難謂厄難。困苦眾生。通結上也。若見此類。終不暫捨。
何以故引。言必欲安隱至然後乃捨。述曰釋也。若見
危難。令得安隱。義有二義。一財義。二道理義。若見孤
獨人。必以財義饒益。然後乃捨。若見幽繫人。道理拔
彼。令得饒益。後方可捨。若有疾病等人。安慰與藥。令
除重病。饒益方捨也。言世尊我從今日至終不棄捨。
述曰。第二未來苦因也。於中有二。初舉宗。二釋所以。
於前有二。明眾生造業我見生念。第二正明折伏。此
即初也。然惡律儀。經論有異。如彌勒疏說。律謂法也。
儀謂戒也。有所法戒。故名律儀。今造眾苦行彼淨戒。
名惡律儀。律儀之體。非造惡也。勝鬘發意。若見惡律
及有破戒等人。終不棄捨。令廣造罪欲何所作耶。言
我得力時至而攝受之。述曰。正明折伏也。勝鬘云。我
自無力。所不能為。若不得有人王力時也。又得眾生
機根感我無量力時。降伏有二。謂剛強眾生。二隨順
者。若剛強者。必苦折伏之。若隨順者。應業攝受之。此
舉宗竟。釋所以中有三。初徵起所由。二正釋所由。三
結攝之意。言何以故者。述曰徵也。於正釋有二。初舉
不捨。二明得益。言以折伏攝受故。述曰。總舉不捨也。
此文中總。應別論云。言該下二。故者結於下。若剛強
者當折伏故。隨順者應以攝受故。言令法久住至而
得隨轉。述曰。明得益也。由攝持此二種有情故。諸惡
法離。善法俱生。教不自陳。要由人說。既流機學。正法
不滅。故云令法久住也。由法久住。人天多。惡道少。善
根純熟。既有斯事。常說過佛正法輪起。恒隨如來。聽
聞勝法也。見是利故等。述曰。於第三明攝善法戒中。
有三。初標宗。二釋所以。言世尊我從今日至終不忘
失者。述曰標宗也。攝者包含義。法界善法修。受者領
納義。眾善法須念也。於此正法。欲不忘失也。言何以
故者。述曰下釋所以。於中有三。初徵。二釋。三明忘失
有損。此即為初徵竟。釋中有四。即是大乘教理行果。
言忘失法者至則不欲大乘者。述曰釋也。忘失法者。
謂失教法也。忘大乘者。謂忘理也。忘波羅蜜者。謂無
行也。不欲大乘者。謂不得果菩提涅槃等果也。言若
菩薩不決定大乘至越凡夫地者。述曰。明忘失有損
也。不決定者。謂無勝解。勝解若有。於大乘等。深生決
定。既於大乘。不能決定。由無勝解。即涅槃心中。生勝
解脫。教法不習。則不能攝受正法。無有法。即欲於四
善根隨所樂入之義永絕。由是不能越凡夫地也。

言我見如是無量大過至故受此大受者。述曰。第三
勝鬘明受之意。既見現在無量過失。深生欲斷。復見
未來正法可攝。菩薩功德。無有邊際。為有斯利故。我
今日受此十受也。上雖有三文。今是第一受十受也。

自下第二法主證明。勝鬘請應。於中有六。初法主為
證。二勝鬘求相三瑞相現前。四大眾俱見。五同時發
願。六如來許可。

言法主世尊現為我證者。述曰。勝鬘引佛為證明。法
真堪可遵持。世絕言故。

於請瑞相中有二。初起請
所因。第二正明發請。前中有二。初為根薄疑生。長夜
不安。非義饒益也。言惟佛世尊現前證知至極難度
故。述曰。有情根薄疑生故。須請證如來。雖為我身作
證。現有情類。不能悟解。何以彼善根極為微薄。從聞
深理。疑惑便巳。何以生耶。以十大受極難受故。度者
到彼岸也。言彼或長夜至說誠實誓者。述曰。眾生長
夜不安。非義饒益故。今日請瑞相證明。而眾生等。惱
於長夜。起不饒益事。不得安樂。受諸苦。為安彼故。令
常得樂故。我今於佛前。說誠實誓。誓言何耶。言我受
此十受至出天妙音者。述曰。第二正明發請也。我今
日受十受。十受功德。如說依行。終不棄捨。誓當護持。
永無忘失。願行威力。於大眾中。一雨華出音。證明我
誓。令法非利益群品。華有過惡結果。二能聲有引悟
依學兩用。為此故祈斯相也。

言說是語時至真實
無異者。述曰。第三瑞相現前也。由前發誓其心王至
如來為應。出聲雨華。於音樂中。而聲言曰。如說行者。
如是如是。正法無鏁真菓疑。可當依學也。

言彼見
妙華至喜躍無量。述曰。第四大眾俱見也。勝鬘眷屬。
俱見此事。一切眾會。疑惑除滅。喜不息止也。

言而
發願言至同其所行者。述曰。第五同時發願也。願有
二種。我等大眾。願常同生。不相捨離。二若有眾行。所
習無殊也。

言世尊悉記至如其所願。述曰。如來許
可也。雖有二受。即是初文二行。

下有二受明教散定二願。於中先散。後定。散中有二。
初勝鬘發願。二如來讚嘆。前中有二。初總標發願之
意。二別發三願。

言爾時勝鬘至無邊眾生。述曰總標也。我巳行之。今
發實願。安慰有情。無苦得樂。益諸眾生。巳下三願。文
即為三。言以此善根至第一大願。述曰。此發正法之
智願。演教智也。言我得正法至第二大願。述曰。由前
發正法智巳。若得願。於無量劫中。為諸有情。常說妙
法。永無疲厭勞慮之心也。言我於攝受至第三大願。
述曰。由說法無厭故。於攝受正法中。所有身命財等
不恡惜心。常能護持正法不壞故。護者守護。持者任
持。正法終無忘失。

言爾時世尊即應勝鬘至三大誓願。述曰。第二如來
讚嘆有三。初法。二喻。三合法。此即初也。汝既能發斯
三願。體用弘廣。名為大故。言如一切色悉入空界。述
曰喻也。如眾色空界能納。今此如室除喻若不見惡。
言如是菩薩至真實廣大。述曰合法也。恒沙大願。皆
入三內。以三願體用弘廣故。云真實廣大也。

於定願中有二。初略。二廣。略中有四。初勝鬘請說。二
如來聽許。三勝鬘正說。四如來讚嘆。

言爾時勝鬘至真實無異。述曰。初請說也。勝鬘言。今
復承佛威神。更請調伏大願。定非虗妄。調謂修善。伏
謂折惡。或調者自利。伏者利他。或住前有漏相心所
拘。為相心所間。非為調伏。今明無相真解不為相心
所間。故言調伏也。問上之三業。皆無承佛。為何此處
獨得此名耶。解云有二。一云。上三心是住下之行。是
巳智分。不假承佛。今攝受正法十地行。願深取遠。非
我境界。要須承佛。二云。初章正明常住佛果。理實是
難。為奉來書。書上具載。勝鬘披巳。隨解無疑。因即歎
說。今日此章。行願二種無所載。勝鬘生長。但住深宮。
未聞聖旨。仰空對佛。請加方說。以此行願。非凡小知。
唯佛能悟。故此經云。如來述讚此攝受正法。皆是三
世諸佛共所歎說。今我亦然。功德無量。故此一章。獨
有承佛之言也。

言佛告勝鬘恣聽汝說。述曰。第二
佛許也。恣者從任。汝隨意所說。我今加有三。三謂三
業也。初顯示無師身身加也。二歎勝鬘語加。發此二
業。心有二即思即是心加故。今恣說故。

言勝鬘白
佛至真為大願。述曰。第三正說有三。初攝受總。只名
攝用歸體。二所謂下。正出願體。三攝受下。結歎願勝。
然總意云也。菩薩所有無量諸願無不皆入一大願
中。何者是耶。謂攝受正法願。乃至包含法界善法皆
盡。名之為攝也。此願真為大願故。

於如來歎中有
二。初如來讚嘆。二勝鬘復歎。前中有三。初歎智謂二
能。第二引三世諸佛為證。三自行為證也。前中有二。
初歎智。二歎說。言佛讚勝鬘至甚深微妙。述曰。汝有
智慧方便。非下所知。甚深微妙不可思議也。智慧者
實智也。方便者權智也。實智照實。名甚深也。權智巧
用。名微妙也。亦可二智俱深俱巧也。言汝巳長夜至
解汝所說。述曰歎說也。汝久植善本。來世有情。若非
久植善根。餘者未能解汝所說也。汝所說甚深難測
故。言汝之所說至今說當說。述曰。引三世佛為證巳。
不但汝今始說此攝受正法。過去三世諸佛。曾巳廣
說故。言我今得無至攝受正法。述曰。自引為證也。何
但三世諸佛巳說。我得無上菩提巳來。常亦說也。自
下勝鬘復說歎。前中有二。初標。二釋也。若准梵本。先
說。後智慧。今翻譯者依此本。不據彼方。若論此因。應
先智慧。後方說故。於中有二。初標說。二標智也。言如
是我說至不得邊際。述曰標說也。如是說攝受正法
所有功德。若欲窮之。不得邊際。三十二相中。梵音聲
相最為殊勝故。言如來智慧辨才亦無邊際。述曰。七
辨無盡。豈心慮所及乎。言何以故是至有大利益。述
曰釋也。是攝受正法功德利益。俱無量故。巳上略竟
於廣中有二。初勝鬘廣說。二如來隨喜。前中有二。初
勝鬘承加廣說。二推功歸佛。前中有三。初勝鬘請說。
令佛加持。二佛許說。三正說也。

言勝鬘白佛至廣大之義。述曰請也。言佛言便說。述
曰許也。於正說中有二。初總標有三。第二依標廣說。
言勝鬘白佛至四千法門。述曰總略也。既言攝受正
法廣大義。何者是耶。今有三義。一是無量出生廣故。
二一切佛法成就廣故。三攝八萬四千法門包含廣
故。具斯三義。名為攝受正法廣大義也。下釋中有三。
解此三故。有何所以。有此三耶。答。以上發三種大願
故。一得正智。當今無量也。二以無厭心為眾生說。當
今第三八萬四千法門也。三護持正法。當今第二一
切佛法也。雲水地藏四字。解上無量也。六波羅蜜下。
解上八萬四千也。捨三得三護持正法下。解上得一
切佛法也。問。何故標中不說前。以後廣釋中。乃有前
耶。答。標中標果。為論要先以根成熟。後方攝生。為是
所依。前義次第。下廣釋中。果既由自。隨因次第。更不
可說也。

於釋無量中有四義。一雲顯內德融故。二水他滿故。
三地攝益足故。四寶藏包含具故。問。何故三地攝四
喻次第。答。劫初雲能普覆。雲雨日心水聚為喻。水枯
歸地為喻。地中有藏為喻。前中有二。初喻。次法也。言
譬如劫初成時至及種種寶。述曰喻也。二十劫空訖。
從上向下。成器世間界。至四空居天竟。於炎摩天中
大雲露。乃遷二千界。雲中起風二邊。其中風下堅鞭。
遶四方持。漸復下雨。有水風擊。有金為地輪。地輪上
更有水成海。以向上名為須彌山。有七金山。四大洲
起故。大雲內出生無量有果五雨及以種種寶。謂四
色故。東黃金。南瑠璃。西白銀。北水精也。東名勝身。面
目端嚴故。南名瞻部。從樹得名故。西名牛貨。用牛為
市故。北名拘盧。地側四方故。此得舉喻也。言如是攝
受至善根之雨。述曰法也。由此攝受正法出生善根
之雨。無量福報隨二即而生。今此文中。不依次第。先
果後因也。

於第二中有二。初喻。後法。言又如劫初
成時至種種類洲。述曰舉喻也。三千界藏者。謂一佛
所化。水所持也。四百億種種類洲。(離此三千。為四百億。億類不同。或以
百萬為億。或以萬萬為億。進不就廣。退不就略。但取中間千萬為億。億亦不多。錢團不少。得百億名。名不不殊。
一須彌其四天下。既有百億須彌。約四天下百億。一四百億也)言如是攝受至皆於
中出。述曰法也。攝受正法者。如喻三千藏也。一切菩
薩也。一切菩薩神通之力者。喻東方勝身洲。一切世
間安隱快樂者。喻西方牛貨洲也。一切世間如意自
在者。昔不自由。聞攝受法。後得自在也。及出世間安
樂劫成者。明得淨土也。乃至天人本所未得皆於中
出者。總結上四也。

於第三中有二。初喻。後法也。言
又如大地持至四者眾生。述曰舉喻也。大地能持四
種擔也。於法中有三。初總標喻地。二徵別含四。三結
四同喻。言如是攝受至喻彼大地。述曰。今攝受正法
能含四種眾生。即如於地也。言何等為四至攝以大
乘。述曰。別說有四。為常所說也。言是名攝受至為世
法母。述曰。此即結文。於中有三。初結同彼大地負四
種之擔。二結與眾生作不請之友。三結為世法母。如
文可解。

自下第四。於中有二。初喻。次法。言又如大
地至四種寶藏。述曰。如意名無價。海岸名上價。金等
名中價。銅名下價。此舉喻也。自下舉法。於中有四。初
總舉同喻。二問起。三別同。四結。言如是攝受至最上
大寶。述曰總同也。言何等為四。述曰問起也。言攝受
正法至授以大乘。述曰別同也。言如是得大至攝受
正法。述曰此即結文。其中有二。初結眾生得寶。顯由
攝受正法。二結大寶。即是攝受正法也。如文可解。

自下解攝八萬四千法門。其中有二。初以總即別教。
二以總即別行。言世尊授受至即是攝受正法。述曰。
將總即別。別復即。相即故體無異。

自下於即別行中有三。初標。二釋。三結也。言世尊無
異至是波羅蜜。述曰總標也。准前教應言世尊攝受
正法攝受正法者無異波羅蜜等。然翻譯家。不能繁
廣。以前置訖。後文略之。但言無異波羅蜜等也。

別釋中有二。初徵。後釋也。言何以故攝至子善女人。
述曰此徵記也。善男子等言。該下六度。前六度中。文
即為六。

自下說布施中有三。初標其所化。二以施
成熟下。同行攝。三是名下結巳化行為波羅蜜義。言
應以施成熟者。述曰第一標其所化也。於同行攝中
有三。初菩薩自行布施。二將護彼意下。以施攝他。三
彼所熟下。明所化眾生因化德位也。言以施成熟至
捨身支節。述曰。第一菩薩自行施也。言將護彼意而
成熟之。述曰。第二以施攝他也。言彼所成就建立正
法。述曰。第三所化眾生德也。言是名檀波羅蜜。述曰。
第三總結也。下餘五度。皆如施中。不能繁述。自應准
知。

於戒中有三。言應以戒成就者。述曰。標所化也。
言以守護六至正四威儀。述曰。菩薩自持戒也。言將
護彼而成熟之。述曰。以戒攝他也。言彼所成熟至建
立正法。述曰。所化答。言是名等。述曰。第三結也。

自
下於忍中有三。准知。言應以忍成熟者。述曰。標所化
也。言若彼眾生至顏色無變。述曰。菩薩自行忍也。若
有眾生種種罵辱無恚心者。耐怨害忍也。言饒益心
者。安受苦忍也。第一忍者。諦察法忍也。言將護彼意
而成熟之者。述曰。以忍攝取也。言彼所成熟至建立
正法。述曰。所化益也。言是名等下。述曰第三結也。

自下精進中亦有三。言應以精進成熟者。述曰。標所
化也。言於彼眾生至若四威儀。述曰。菩薩自行精進
也。言不起懈怠者。被甲精進。也生大欲心。者攝善精
進也。第一者。利樂精進也。言將護彼意等。述曰。以精
進攝取也。言彼所熟等。述曰。所化益也。言是名等下。
述曰。第三結也。

自下於禪度中亦有三。言應以禪
成熟者。述曰。標所化也。言於彼眾生至終不忘失。述
曰。菩薩行禪也。以不亂心者。安住靜慮故。即四禪中
現法樂住也。不外向心者。引發靜慮也。但能引發無
量神通。心恒緣內故。第一正念等者。辨事靜慮也。以
能成熟一切有情。於所作所說。久時不忘失故。言將
護彼意等者。述曰。以禪攝取也。言彼所成熟等者。述
曰。所化益也。言是名等。述曰。第三結也。

自下於智
慧中亦有三。言應以智慧成熟者。述曰。標所化也。言
彼諸眾生至工巧諸事。述曰。菩薩自行慧也。顯菩薩
具學五明論。成熟眾生故。言將護彼意等。述曰。以慧
攝取也。言彼所成熟等。述曰。所化益也。言是名等下。
述曰。第三結也。

言是故世尊至是波羅蜜多。述曰。第三結文也。

自下於第二。得一切佛法。即是前文三大願中。第三
護持正法也。文分為三。初請說。二佛許。三正陳。

言世尊我今承佛威神更說大義。述曰請說也。復佛
三加。我今更說也。言佛言便說。述曰佛許也。佛言汝
隨時宜順便應當更說也。自下正陳中文有三。初將
法即人。二釋上所以。明即有三別。三明擁護也。前中
有二。初明人法無異。二明相即。言勝鬘白佛至攝受
正法。述曰。明無異也。者謂假者。即五蘊也。人人無別。
人攬別法。以成總假人故。今行攝受正法別行。即是
攝受正法者。總離別法無體。故名無異也。言攝受正
法至即是攝受正法。述曰。明即是無異也。既言攝受
正法善男子即是攝受正法。故知法即是其人也。

自下於釋所以中有三。初憑上所以作勢生起。明人
法相即。有三分義。第二明捨三得三。第三總結。前中
有二。初問起。二正釋也。言何以故。述曰。問曰有何所
以攝受正法無異者故。復言即耶。次文是答也。言若
攝受正法至捨三種分。述曰釋也。有何所以。得知即
法為人。以能捨三種別故。以知為即。何者是耶。自下
別解中有三。初徵起。二略答。三別解也。言何等為三。
述曰問也。既言有三。何者是耶。言謂身命財。述曰略
答也。捨身。謂將巳身助化造作不惜功力等也。捨命
者。謂不顧身命能有拔濟眾苦等事。捨財者。謂能具
捨內外財故也。別釋此三中。文即為三。前中有二。初
明起常等。二明五德也。言善男子至生死後際等。述
曰。明迷悟等也。言生死者。謂染縛也。後際者。謂還滅
也。言等者。此二無異也。何以故者。以彼真如迷悟依
故。若有智慧達解。則為後際涅槃。若有愚癡迷謬。則
生死逐起。謂無涅槃名染縛故。言離老病死至如來
法身。述曰。明五德也。一離老病死德。二所不壞常住
德。三無有變易。四不可思議功德。五如來法身德也。
於捨命中有二。初明無異故等。如前解可解。二明五
德也。何者是耶。言捨命者等。述曰。明生死涅槃無異
也。言畢竟離死至甚深弘法。述曰。明五德也。一畢竟
離死。二得無邊。三常住。四不可思議功德。五通達一
切甚深弘法也。於捨財中有二。初明無二故等。二明
六德。何者是耶。言捨財者生死後際等。述曰。明生死
涅槃無異也。言得不共一切眾生至殊勝供養。述曰。
明六德。一不共德。二無盡無減德。三畢竟成就德。四
不可思議德。五具足功德。六供養功德也。言世尊如
是至之所瞻仰。述曰。總結也。

言世尊又善男子等。述曰。第三明能護也。於中有二。
初正法將滅四眾乖反。二以正直心入彼和解也。言
世尊又善男子等者。是即初文。朋黨謂互相扇惑也。
諍訟謂彼此言斷也。言破壞。諍訟故然。云離散。朋黨
故爾也。又云。朋黨意業也。諍訟語業也。離散身業也。
言以不諂曲至入法朋中。述曰。明和彼也。於中有二。
初明不惜身命和解。二為如來所記也。此即也。此即
為初。此以五種心。能和於彼諍訟乖違。一不諂曲身
業。二不欺誑心語業。三不幻偽心意業。巳上三種不
同惡也。四愛樂正法意業也。五攝受正法語業也。入
法朋中身業也。下三同善也。為此三心所拘礙故。入
法朋中。不趣邪徒之內也。言入法朋者至之所授記。
述曰。如來所記也。

言世尊我見至亦悉知見。述曰。第二推功歸佛。明佛
為證。顯法可行也。

於第二如來隨喜中。有二。初經家標舉。明佛起隨喜
心。二正明隨喜心也。言爾時世尊至起隨喜心。述曰。
此經家總標明佛隨喜意。既能攝受正法。是大精進
力。精謂精純。進謂悍勇。故名精進也。

於正喜中有三。初明精進力大。二勸勝鬘攝受。三引
自為證也。前中有三。一謂力士。二牛王。三須彌山王
也。力士中有二。初舉喻。二法合。言如是勝鬘至大苦
痛。述曰。汝既能持攝受正法大精進力。無能屈伏。如
大力士以小威力少觸身分。彼人生苦無窮也。言如
是勝鬘至令魔苦惱。述曰合也。有二。舉餘。反解。此初。
菩薩解具此攝受正法。能除四魔。以小力故。眾魔退
散。修自利善根。名為少分。魔皆憂苦。由少攝受正法
也。言我不見下。述曰翻解。不見凡夫二乘小善令苦
小善也。

於牛王中有二。初舉喻。二合法。言又如牛
王至勝一切牛。述曰明喻也。然此牛王。有五種相。謂
角峯胡歸局。形色嚴麗。諸牛中勝。名曰牛王也。言如
是大乘至以廣大故。述曰。一切善根。有三差別。今此
攝受善根。勝餘二乘善根。唯舉利他一德。名為少分。
何以故耶。大乘以廣大故也。

於山王中有二。初舉
喻。二二合法也。言又如須彌山王至勝於眾山。述曰。
然須彌七重山內。最為殊勝。名為山王也。

言如是大眾至以廣大故。述曰。攝受有二。一不捨身
命財。謂地前初住菩薩。二捨身命財。復能攝受正法。
地上菩薩。故云勝不捨身命財大乘初住菩薩善根。
尚不同地上菩薩善根。何況二乘有善。故云何況二
乘。所以者何。以大乘廣大故也。問曰。何以要有三種
喻耶。答有五解。一云。上文云攝受無量一切佛法攝
八萬四千法門也。今力士。即無量也。牛王者。即攝四
千也。須彌山王者。謂一切佛法。二云。有三種行。謂離
惡。利生。攝善。今力士者。離惡行也。牛王者。利眾生行
也。須彌山王者。攝善行也。三云。三乘故。力士。勝聲聞
也。牛王者。出緣覺也。山王者。出於七地也。四云。佛有
三身故。五因有三惑故。六用有三明故。七能除三毒
故。八能修三學故。九能出三居故。十永離三塗故。力
士取力勝。牛王取外好勝。山王取體勝。又云。力士喻
降魔勝。牛王對二乘勝。山王形地前勝。言是故勝鬘
當以攝受至建立眾生。述曰。第二勸學也。於中有二。
初明勸勝鬘開演也。二明開演利益。此即初也。然即
眾生三種機別。一最下。二中。三。言開士。為下機力士
也。言教他者。為中機牛王也。言建立者。為上機山王
也。或有眾多三分如所述也。言如是勝鬘至如是大
果。述曰。明利益也。與聲聞乘。名為大利。力士。與緣覺
果。名為大福。牛王也。與大乘果。名為大果。山王也。更
有餘三。准前可解也。

言勝鬘我於至不得邊際。述曰。第三引佛自下證也。
於中有二。初說難盡。二難功德無邊也。此即初也。佛
言。此攝受正法。於多僧劫。說之難盡也。不但說之難
窮。功德復無量。何者。言是故勝鬘至無邊功德。述曰。
總結明功德無邊也。上來四章明行訖。

自下第五明果。於中有二。初明佛勸說。二勝鬘承力
正陳也。

言佛告勝鬘至攝受正法。述曰。佛加勸說。加有三加。
謂身語意。如上具辨。問。上之四章。如來不勸。勝鬘自
陳。何故此中佛加勸說耶。答。上之四行。巳曾修學。所
以自陳。今果雖復通因。今位曾未來修。非巳之分。所
以須加也。昔開一為三。未明合三為一。勝鬘則為破。
念恐其情違於聖教。為此要待佛告。

於正說中有二。初勝鬘敬諾歎仰受教。第二承力即
說也。言勝鬘白佛至唯然受教。述曰。承佛威力。敬諾
於故。故曰唯然也。說中有二。初明出生名曰大乘。二
六處下。攝入故名曰大乘門。何以有名二耶。答有二
義。一云。若定姓智定皆從大乘中出。名出生名大乘
也。二云。若不定種姓及大乘種姓。畢竟還歸大乘。名
攝入大乘。二云於不定性中有二義。若始從小教。趣
小果時。名出生故名大乘。若巳迴心歸大乘時。名曰
攝入故。名大乘也。

於前明出生名大乘中有三。初總標略舉。二釋所以。
三結成也。言即白佛言至是摩訶衍。述曰。略標舉也。
今言攝受正法者。即是摩訶衍。摩訶衍者。名大乘故。
此名訛。應名摩訶耶那。方語謬名為衍故。於釋中有
二。初總。次別。總中有二。初徵。後釋。言何以故。述曰徵
也。言摩訶衍至出世間善法。述曰總釋也。何以故者。
有何所以。攝受正法。即是摩訶。而能出生三乘等耶。
答意云。摩訶衍者是總。總能含別。為是能出三乘等
也。

於別釋中有二。初出生德。二依生德。出生德亦
有二。初舉喻。二合法也。言世尊如阿耨等。述曰舉喻
也。言阿耨者。名曰清涼。無諸熱故。此名謬略。應言阿
那婆達多池故。此在香山南雪山北。深五十由旬。方
亦如是。其岸亦高五十由旬。除非得通人。方能往彼。
此池出四大河。南殑伽。北信度。西徙多。東博蒭。作牛
頭等。此四出巳。各遶池一周。入四方海也。此四河出。
至五十由旬。各分為五。四有河。何故此中言八大河
耶。答。餘經中四者據本說。復有餘經言二十河。末並
合說。此中言八者。說此經。在南面。河分五河。更取餘
三方根本。名曰八河。南取末除本。餘取本非末也。言
如是摩訶至出世間善法。述曰合法也。可解。問。喻中
八河為況。法中但有聲聞等四。如何喻相喻耶。答。法
中還有八義。即此四中。俱有因果二義。即名為八義
也。言世尊又如至而得生長。述曰。此名依生德。世間
一切種子。皆依於地。而得生。而得長也。言如是一切
至而得增長。述曰合法也。三乘等種。依大乘而得增
長也。

言是故世尊至出世間善法。述曰總結有二。
初大外無小。小外無大。二世出世亦爾。故得為生為
依也。

於攝入明一。前中有二。初明因攝入。二明果攝入。前
中有二。初總標。二釋所以。言如世尊說至說此六處。
述曰此總標也。文有三別。一引佛誠說。二別徵。三別
列明說也。此六法中。三義所攝。依四法迹。謂無貪無
瞋為戒學迹。正念定學迹。正定慧學迹。戒學但是威
儀。不能斷惑。唯有定慧。方能滅除。今此文中。依斷惑
次第。先定慧。後說戒學。以定慧二能斷惑修善故。名
住名滅。住故善法得生。滅故諸惑皆盡也。前四名所
受教法。後二名能受者行法。前四中。前二經法。後二
律法。又六法中為三對。初二住滅相當。中二廣略相
當。後二始終相當。若此六法。趣聲聞果。即是小乘家
近方便。與大為方便。方便大乘也。波羅提木叉者。名
為解脫。略本也。毗尼者。名為調伏。廣本也。何以故下
釋。釋中有二。初徵。後釋。何以故。謂徵也。釋中有三。釋
彼三學。文即為三。言正法住等。述曰解住也。通定慧
二學故。言正法滅等。述曰釋滅也。通二學故。言波羅
提木叉等。述曰解戒學也。於中有二。初解波羅與毗
尼無異。第二明出家受具足。言波羅提木至第一名
異。述曰。明無異也。此二廣略有異。而體無殊。同明戒
學義故。於解出家受具足中。有三。初正解毗尼即大
乘學。二明上所以結歸出家受具足。三引阿羅漢為
證明無異。言毗尼者至受具足故。述曰。解毗尼也。於
中有二。初標。二釋。釋中有二。初徵。後釋。言毗尼者即
大乘學者。標也。明與大乘為方便。畢竟歸本故。何以
故者。徵問起也。以依佛出家而受具足者。釋所以也。
以三乘學果隨依佛學故出。大乘學也。言是故說大
至是受具足。述曰。乘上所以。結為出家受具足也。而
雖後起果不同。畢竟是歸大乘故。此六法為大乘說
也。有何所以得者知耶。言是故阿羅漢等。答上所以
也。第三引阿羅漢為證也。於中有二。初標。二釋。言是
故阿羅漢等。述曰標宗也。阿羅漢人。無自能出家。要
依佛故。又云。離大乘外。無有羅漢能自出家。要依大
乘也。此中既云緣以有麟角喻人亦見佛故。唯有諸
佛。自然得戒也。言何以故。述曰釋也。有二。初徵。後釋
所以。此即是徵。

言阿羅漢依至受具足故。述曰。釋
所以也。阿羅漢人。要依如來出家等。故知六法。為大
乘故。說究竟歸本故。

於第二明果攝入中。有二。初略開二章。二略廣釋上
章。言阿羅漢有恐怖。述曰略開二章也。初歸依佛章。
以色法未盡有歸。此明心失。二有恐怖章。以對治未
滿五住地在有怖。此明行失。由是阿羅漢又須依於
佛猶有恐怖。標宗也。下釋中有二。初略釋二章。二阿
羅漢得辟支佛下。廣釋二章。略中有二。初言便先釋
恐怖章。二何以故世尊依不共依下。釋歸依章。前中
有三。初法。次喻。後結。

言何以故至怖畏相住。述曰法說。言一切無有。無謂
空無。即空觀也。行謂緣空之智。若菩薩依止空智而
無怖。其阿羅漢人。依大乘教觀空之智。逐相住故。名
怖畏相住。明二乘未修三乘之外對治無明住地之
行故。故言無行也。恐怖者。變易生死也。相者。是慧於
空住法不解名相也。住者。此二乘利。相者。自智解不
滿。住者餘地名住也。若順此方。應云住相。今順西方。
故名相住也。言如人執釰欲來害巳。述曰喻說。無明
為貪應因果相去甲如執。變易生死如釰。巳者羅漢。
是二乘巳修自地名巳滿。謂無生死。今為變易生死
墮後。故名害巳。喻成相也。言是故阿羅至無究竟樂。
述曰。明阿羅漢既是恐怖即知無畢竟樂也。

言何以故阿羅漢依不求依。述曰。釋歸依章有三。初
法。次喻。後結。言依不求依者。不求依。謂如來更無有
人能與如來為歸依處故。名不求依。今羅漢依如來
得住故。名依不求依。言如眾生無依至則求歸依。述
曰喻也。二喻。二乘不能與他為依。如似多生於他無
依。一彼無明。二彼生死。故言彼彼。如此眾生有恐怖。
便即求依。羅漢既恐。故知求也。言如是阿羅至依於
如來。述曰。能成依佛也。

於廣釋中有二。初滌有恐怖人。二是故阿羅漢下。正
解怖畏歸依。於中有二。從初至無邊不斷如來解怖
畏。二如來無有齊限下。廣解歸依。於中有二。初正明
怖畏。二世尊彼者所得地下。正明攝入一乘。前中有
二。初略明二乘不得菩提。二何以故唯如來下。廣釋。
前中有二。初明無菩提。二明無涅槃。

言世尊阿羅漢至當有所斷。述曰。明無菩提也。約四
智文則有四。然四諦有二。謂有化四聖諦。二無化四
聖諦。應唯無分段生。名我生巳盡。未離變易生。故名
有餘。生法不盡。故有生也。道有二種。謂生空。法空。若
唯證生空智。名梵行巳立。若未證法空智。名有餘梵
行成故不純也。滅有二種。謂有餘等。二云不住處也。
若住有餘等二。名所作巳辨。若未得不住。名事不究
竟故當有所作。集有二種。謂二障也。若唯斷故煩惱
障盡。名不受後有。若未斷所知障。名不度彼。故當有
所斷也。此上明無菩提也。言以不斷故至槃界遠故。
述曰。明無涅槃也。以未斷煩惱。畢竟無有三事大涅
槃也。

下廣中有二。初廣涅槃。二觀察解脫下。廣菩提。前中
人二。文有五對。人二者。如來二乘也。問。直明二乘不
得以竟。何須名如來得耶。答有三義。一舉如來得。顯
三乘本來不得也。二云舉如來得。顯與二乘為歸依
處。五對中。前四明得不得義。第五雙結。前四中有二。
初三明行德分別。後一顯斷德分別。前行德中有三。
初寬狹。次淺深。後麤細。以四中先明如來得。後明二
乘不得。一一句中。皆有四句。初二明如來得。後二明
二乘不得。翻前二也。亦有別解。明我生巳盡智等現。
五對中。前四如次第。一有為無為對。無寬狹對。言何
以故唯至是佛方便。述曰。二乘唯得無為。言無涅槃。
如來具證。實得涅槃也。然無為中有二。謂真假第二
對也。言唯有如來至是佛方便。述曰。假實對。亦名淺
深對。如來二種俱有。名有涅槃。二乘唯得是假。名無
涅槃。言唯有如來至是佛方便。述曰。第三對。於假擇
滅中有二。若聲聞唯得煩惱障假擇滅。若如來具證
二障假擇滅。故於如來名得涅槃。麤細對也。言唯有
如來至是佛方便。述曰。於假擇滅中有二。謂種習對
也。若聲聞唯斷種子。不除習氣。若如來具斷二種。名
得涅槃。種習對也。言唯有如來得般涅槃至去涅槃
界者。述曰。法身解脫對。若聲聞所斷。唯得名曰解脫
身。若如來所得。名曰法身。為三界尊。作四生主。人天
敬仰。八部遵持。故說如來實得涅槃。若聲聞是方便
也。

於廣菩提中有二。初總明聲聞不得四智。二別顯。言
阿羅漢至不了義說者。述曰總也。有二。初明如來昔
之得四智。亦是大乘。有餘經所說二乘人觀察有得
四智。名得蘇息處。巳上。以隨他意語。不了義說。方便
引導。非真實得。唯佛世尊。名為真得。問曰。化城不得
實方便說二。何故羊鹿非實。然則具說三耶。答。涅槃
唯果德假真說二。成事有因果別行異。說三車也。

於別顯中有四番。我生巳盡智等四智。文分為四。即
十四智。於盡智無生智中。分為四智。言盡智無生智
者。智能斷惑。名之為盡。盡中得智。名為盡智。知彼煩
惱當結不生。名無生智。於此二智中。離為四智。緣於
生死盡處。名我生巳盡。於中離出梵行巳立智。云何
得知。修斷道意。欲斷生死。生死既盡。我行得立。故盡
中離出梵行巳立智也。就無生智中。離出所作巳辦
智。知當無生可愛。名不受後有智。知當無生不斷不
復作行。名所作巳辦。故知無生智中離出所作巳辦
智也。又解脫境有四。我生巳盡不受後有。緣滅諦生。
梵行巳立所作巳辦。緣道諦生。生明苦諦智中有二。
初汎舉道理。二正明未盡智義。前中有二。初問起總
徵。二別顯相貌。何以故有二種死者。述曰問起也問。
意也有三義。一云。總徵下四云。有何所以。二乘四智
俱未圓耶。若據下釋。皆別徵又。此中未必為總。二云。
但徵初人。有何所以。我生未盡。是佛不了義說耶。下
別顯中有三。初問。次列。後釋。言何等為二者。問也。言
謂分段死不思議變易死者。述曰列也。言分段死者
謂虗偽眾生者。述曰。此解分段。隨業長短。壽有齊限。
一期各別。名為分段。段即分故。生死即分段。俱持業
也。謂虗偽者。既處三界。因果俱漏。名曰虗偽也。言不
思議變易至無上菩提者。述曰。妙用難測。名不思議。
改後轉本形。名為變易。有三種得。謂阿羅漢辟支佛
大力菩薩意生身。乃至涅槃。常受此身。於中不斷。今
言生者非也。既不辨體。何得言生耶。今解。三種意成
身。但轉本形。非新生故。問。此中欲明我生巳盡。何故
乃言二種死耶。答。此中據實。相生非死。以約無常相
行。應說生死二名。但以生者仰觀。死者厭觀。今約厭
觀。但言二種死故。問。三舉死明知生。今何故乃明梵
行巳立等三耶。答。實唯明我生巳盡。不欲明後三。乘
義相連故舉。為成初一。故總明也。

二正明我生巳盡。於中有二。初明四智相。二結歸我
生巳盡也。前中有四。四謂四諦。言二種死中至我生
巳盡者。述曰。明離分段生死。名生巳盡。不無變易。名
不了義也。言得有餘果證故說梵行巳立者。述曰明
滅智也。唯證有無二依。名梵行巳立。梵者淨也。即真
如故。行謂因也。言凡夫人天至說所作巳辦者。述曰。
明道諦智。凡夫人天。但依伏不斷。道智不得。三果四
向名七。唯能斷惑。所作未辦。唯阿羅漢。能除虗偽煩
惱盡。名所作巳辦也。言阿羅漢至謂不受後有者。述
曰。明集諦智也。既斷煩惱障。發因俱無。名不受後有
也。上別明四智訖。自下第二結歸第一苦諦智也。言
非盡一切煩惱至故說不受後有者。述曰。上來雖舉
餘三。意明第一我生巳盡也。

於釋梵行巳立中。文有二。初總舉明障不斷。二別顯
差別。言何以故至所不能斷者。述曰總也。此文中。翻
譯者謬。不受。言煩惱非二乘斷。通三乘故。應言有障
非二乘斷。不障二乘故。別顯差別中有二。一別明四
住地。二明無明住地。前中有二。初標宗有二。第二別
解二種。前中有三。初標顯形。第二徵。三列也。言煩惱
有二種。述曰舉數也。言何等為二者。述曰問起二也。
言謂住地煩惱及起煩惱。述曰列名也。下別解中有
二。初解住地煩惱。明有四種。第二乘前解起煩惱。前
中有三。初滅住名四。二徵有四。三釋其四。言住地有
四種者。述曰。舉數名也。住者是現行居止之處。名地
種子能生上心之義。喻地。能生萬物。種子亦然也。言
何等為四者。述曰問起也。言謂見一處至方名有住
地者。述曰列名也。古來大德解云。三界諸見。名一處
住。三界中無明。名無明住地。欲界除見無明。名為欲
愛。上二界并除無明見。名色愛之有愛住地。今基法
師云不然。若三界無明。名無明住地者。即應三乘同
斷。如何乃言唯有如來涅槃智之所能斷耶。以此准
知前解未可。然障有二。謂煩惱所知。所知無明是勝。
總立名無明住地。煩惱障中。分成見修。見道。以見為
首。發業迷理是增。以一時斷。但是分別。總立名見一
處住地。修道。迷別事生。斷復前後。復要須數。宜為此
約界。分成三種。欲色二界。自界得名。無色恐執為無。
顯是三有。破外道計為涅槃。為名有愛。非是無也。

於第二乘前解起煩惱障中。有二。初牒前四住地能
生起煩惱。生起下文。辨自住地功能。二此解起義。言
此四住地生一切起煩惱者。述曰。釋四功能能俱能
生起一切煩惱也。言起者剎那心剎那相應者。述曰
正解也。起者現行義也。不起即巳起。即與心相應名
起。煩惱起巳。纏遶其心。亦名為纏也。上總解四住地
訖。

解無明住地中。有二。初總標。二別顯義。言世尊心不
相應無始無明住地者。述曰總標也。問。何故顯此所
知障。名心不相應耶。答。所知障。唯約種子為論。故言
心不相應。若據現行。名相應故。餘四住地。即云起故
也。於別顯中。有四。初明數多。二為大。三辨依。四結前。
言世尊此四住地力至所不能及者。述曰。數多少也。
但有人執。必法執。法執有時。未必人執。所以為少。法
執為是多。故云所不能及也。明力中有三。初標法明
力大。二舉喻成力大。三結喻顯力大。言世尊如是無
明住地力至最大。述曰。標力實大。四住之中。不能大
故。言譬如惡魔波旬至自在殊勝者。述曰喻也。諸天
雖無量類。然天魔。色力壽命眷屬眾具。相勝除天。名
為勝也。言如是無明住地力至其力最勝者。述曰合
法也。可解。言恒沙等數至久住者。述曰。第三明依也。
然與自現行為依。復能具四住等。為所依義也。言阿
羅漢至最為大力者。述曰。第四總結。唯有如來能斷。
二乘不除。故知無明。其力極大也。

勝鬘經述記卷上

勝鬘經述記卷下
大乘慈恩　基法師說
門人　義令　記

於第三明道諦智中。有二。初明二乘不得四智。第二
明如來得四智。前中有三。初舉喻。顯此有三。二意即
生。第二牒四住地無明住地作業不同。第三將無明
住地與四住斷處懸別。前中有二。初舉喻。二出法。言
世尊又如取緣有漏業因而生三有者。述曰。三界處
生。要須名言種子為親因。愛取業為增上緣。三有果
起。今不取名言為因。乃用有漏業為因。愛取為緣。以
業望果。有大勝用。故說為因。愛取資助。既能說為緣
故。於明法中有二。初乘前起後。明亦有三。第二說三
種意生身因緣是爾。言如是無明住地至三種意生
身者。述曰。昔由有漏業所感得身。若隨業力。不久即
滅。聖者即欲三劫修因。恐癈長時修涅槃行。乃將定
願無漏資助感身。今身業令彼長時與果不絕。所知
障助為緣。無漏有分別業為因。有三種意生身。謂阿
羅漢。辟支佛。大力菩薩。阿羅漢喻欲界。辟支佛若色
界。大力菩薩猶無色界。成唯識。名大自在菩薩。謂八
地巳上。皆得相土二自在故。名為自在。問。何故楞伽
經云。前五地名三摩䟦提業樂法意生身。六七二地
名覺法自性意生身。八九十地名種類俱生無作行
意生身。然今此經即言羅漢等三耶。答。此經據三乘
決定者作。言羅漢辟支佛。以前三果迴心受變易不
定故。菩薩之中。唯據頓悟。大悲增者。要八地巳上。方
受變易身。其楞伽經。唯據頓悟。不說二乘漸悟。唯論
大智增上。非增上者故。前五地巳還。修五度故。名三
摩䟦提樂法意生身。六七二地。既得無相。在身猶有
加行。名覺法自性意生身。八地巳上。與前相似。名為
種類。任運起故。名曰俱生。更不作功用。名無作行。二
種經。各據一義。亦取不相違也。言此三地彼三種意
生身至依無明住地者。述曰。第二諸因緣意爾。於中
有二。初明依。二明緣。無明住地。彰三身起無始時義。
此三地者。謂羅漢辟支佛大悲菩薩。樂受生時也。彼
三種身。由無漏業資無明住地為緣。須正逐生也。言
有緣非無緣至緣無明住地者。述曰。二明緣。彼定此
三種三身。彼有緣非是無緣。故在生。是故三身無漏
業為因。無明是緣也。

言世尊如是有愛住地至業因者。述曰。第二明五住
地作業不同也。有愛。最上微玅。故今偏舉。由四住地
能發業而生。通不善故。其所知障。以非發法。發潤唯
有覆故。但能發有覆無覆二業。不能發不善之業。故
說不同業也。

於第三明無明住地與四住斷處懸別中。有二。初總
標。第二別顯所以。言無明住地異離四住地至佛菩
提智所斷者。述曰總標也。無明住地與四住地異。亦
離於彼。唯佛能斷。非二乘除。以不證法空故。何以故
下釋所以。於中有二。初明二乘證理不盡。二明二乘
不知不見也。前中有二。初明二乘不盡。二出不盡之
相。言何以故至亦不作證者。述曰。問云有何所以。唯
如來能斷。二乘不除耶。言無漏不盡不得自在者。古
解漏有二。謂煩惱漏。二過失漏。二乘但斷煩惱漏盡。
作所作巳辦。以不能滅過失漏。名無。彼漏不盡故。不
得自在也。今基法師云不然。無漏者。只道淨故名無
漏。無漏有二。若生空無漏。二乘證得。以不得法空無
漏名證無漏不盡故不得自在。亦不作證也。問何者
是無漏不盡耶。言無漏不盡者即是無明住地者。述
曰。第二出不盡相。由二乘不斷無明住地故。便證無
漏不盡。謂法空智是也。第二出二乘不知等中。有四。
初明斷過有餘。二以不斷故下。明三事有餘。三以成
就下。明知諦有餘。四是名得少分下。明所得涅槃有
餘也。前中有二。初明三乘聖人為無明所覆遂無知
覺。二明不究竟。言世尊至不知不覺者。述曰。明三乘
聖人為覆無知覺也。此二乘人。為未斷無明住地。覆
法空理。障法空智。於彼彼真俗境中。不知不覺。最後
身菩薩者。或是化相中。王宮生菩薩。未至妙覺地。為
微細者著礙所覆障。未得知覺。或是實相菩薩。未至
金剛道巳還。不斷二障種習。解脫道果未起巳來。為
障所覆。亦無知覺。無知覺者。二乘未得法空中。根本
者智故不知。無後得智故不覺。亦約盡智無生智解
也。若最後身菩薩。未得佛地真淨圓滿本後二智。名
不知覺也。亦約如理如量二智解也。言以不知見至
究竟者。述曰。第二明不究竟也。若二乘人。未迴心。未
斷過。地不滿。不斷所應斷法執。終不究竟證得大果。
若最後身菩薩。未到妙覺地始。等覺地終。猶有餘染。
未名圓證樂果。名不究竟也。上雖有二名。斷過有餘
也。言以不斷故至一切功德者。述曰。第二三事有餘
也。言三事者。即涅槃經中三事涅槃故。然解三事有
三義。一唯約無為真如。二唯約有為智慧。三通約心
境也。言約無為真如者。此真如上。性有三德。為煩惱
覆不顯。非是新得。修道證三時。假名新淨。如虗空除
雲作淨也。即此真如在纏。名如來藏。出纏。與眾生為
依。名為法身。離障縛邊。名為解脫身。性能覺照。與覺
知為依。名摩訶般若身。此即體一義分有三也。言約
有為智慧者。即此智慧。雖是修生。然種本有。要仰勳
習。四智方成。為法莊嚴之相。依處體依聚義。總得名
身。稱法身也。昔為無知覆而礙解。今既斷巳。如蓮華
開永無障染。名解脫身。智慧本來性能覺了。此巳圓
滿。具德無邊。名為般若也。言通約心境者。此三事中。
法身唯攝真如。性凝非假所立。般若但取智慧。動照
要藉修生。解脫離縛得名。境智二俱成有。若言唯真
三事二乘何不證修。若道獨智。稱三慧照。寧無真境。
如來。二俱平等。離障顯淨。既云通二。合得三身。於理
教當見矣。二乘雖證真如與佛無別。但無利他業。三
義不顯。與佛有異。下此文中。言解脫者解脫身。言清
淨者即法身。言功德者即般若。此三中一一。皆初句
稱與。後句感應也。言以成就至有餘功德故者。述曰
明知諦有餘。於中有二。初牒前三事。生起後文。二正
明知諦。此即初也。為於三事未得。雖昔證理。於真諦
猶不具足。言知有餘苦至修有餘道者。述曰。正明知
諦也。然諦有三義。一苦等。二名諦是巳實也。三名實
一真法界也。然凡夫但知苦等。不知諦是實。二乘知
苦等及諦。而不知實。菩薩於中三皆有知故。今二乘
為不知四諦之實理。皆名有餘也。如涅槃經辨。或可
約有作無作八諦解亦得。言是名少分至向涅槃界。
述曰。第四明所得涅槃有餘也。約四種涅槃。無第四
故。名作有餘。是得涅槃之分無為理故。向涅槃界。界
者因也。是向涅槃之不因。起菩提之大體故。

於第二明如來得四智中。有二。初明佛所得之爾所
以。以佛成就一切功德故得。二如來應等正師子吼
大。正明佛得。前中有四。翻前二乘四種有餘。得四無
餘。經文前却不次。前二乘中。初斷過。二事。三知諦。四
明無。今此文中。初知諦。二涅槃。三三事。四斷過。問何
故作次不同然。答是如來隨自意語。不可准釋也。

言若知一切苦至修一切道者。述曰。明知諦無餘。翻
前三有作無作二種。皆名四無餘。又於苦等諦一實
三事中。俱證悟盡。名無餘也。

於第二明涅槃中。有二。初明佛自利德。二於無覆護
下。明利他德也。翻第四。言於無常壞世間至常住涅
槃界者。述曰。明自利德也。凡世間有二。謂言器世間。
有情世間。如來於有情世間。自斷障染。於器世間。為
他分所持。於中但見清淨。言無常壞世間者。器世間
也。然此為三灾所壞。四相所遷。隨業感生起。名無常
壞也。言無常病世間者。有情世間也。有情隨業。生死
漂流。四百四病。常不離身。非情非故。三乘因眾。皆有
此病。麤細有異。如來。於二世間中。證得常住圓寂妙
理名涅槃界也。言於無覆至為依者。述曰。第二明利
他德也。言無覆世間者。是有情世間。皆未證無漏所
收。名無覆護。如來能為護世。言無依世間者。是器世
間。既有成住壞空。無久依處。如來於彼為依。令成淨
土也。

於第三明三事中。有三。初總明三事。二智慧等下別
明。三是故下結也。翻前第二也。言何以故至故得涅
槃。述曰總明也。有二。初徵。次釋。言法無優劣者。如來
所成名優。優者。長也滿也。二乘所證名劣。劣者。弱也
半也。此一法言有通四種。理教行果。今既會如果。同
歸一乘。四種俱會。如法華經中云。三車誘引。果同設
異。此即會果也。一雨普潤。教同機異此。即會教。也涅
槃經中三。獸渡河。理同證異此。即會理也。此經上文
六處大因。行同修異。此即會行也。教理行果。皆同一
味。即無優劣。若悟此理。故得涅槃也。言智慧等至得
涅槃者。述曰。第二別明三事也。等者平等。無半滿。絕
大小。混師資。離頓漸。名為平等也。言智慧等者。摩訶
般若也。言解脫等者。解脫身也。言清淨者。法身也。言
是故涅槃(至)謂解脫味者。述曰。第三結成三味也。一
味者法身也。味者般若也。解脫身也。味者資身之用。
如世間味資壽命。出世之味益慧命故。此三味即三
事涅槃。如來悟知。引二乘證。

於第四斷無餘翻前第一中。有二。初返釋如來不斷
之失。二世尊於此起煩惱下。順解斷得。前返中有三。
初以淨顯前由不斷無明住地不得三事。二何以故
下。若不斷無明住地。不得恒沙佛法。三是故無明住
地積集下。由不斷無明住地。遂起恒沙煩惱。言世尊
若無相住地至謂明解脫味者。述曰。以後證前也。但
為不斷無明住地故。三事理皆不證。既不證三事。即
是斷過有餘。既證三事。明知斷過無餘也。

於第二
不得恒沙佛法中。有二。初明不斷不究竟。二正明不
得恒沙佛法。言何以故至不究竟者。述曰。明不斷不
究竟也。但為無明住地不空故。過恒沙所應斷法。皆
不斷不究竟也。言過恒沙等至應證不證者。述曰。正
明不得佛法也。但為過恒沙等所應斷法無明不斷
故。遂於得中道諦。應得而不得。滅諦。應證而不證。便
為大失。

於第三由無明生一切煩惱中。有三。初明
無明能生一切煩惱。二如是過恒沙下。明一切煩惱
依無明立。三一切上煩惱起下。雙結之。前中有二解。
一云。合有十三句。文分之為二。初二是總。十一是別。
別中有二。前七能覆因上。後四能不得果上。前七中
有二。初一能覆菩提心。下有六覆菩薩行中。止是定
初。觀是慧始。禪與正受。是定行成。方便與智。是慧行
成。於果中。初一是總。後三是別也。二云於十三句中。
合為五對。初二名見修對。二有三句三學對。三有二
句名界地對。四有三句名因果對。五有三句名有為
無為對。今約後解名為五段也。言是故至上煩惱者。
述曰。第三句見修對也。言修道斷煩惱俱生也。上煩
惱者。見惑分別起。以亦別助故名為上故。言彼生心
上至觀上煩惱者。述曰。第二有三句名三學對也。問
止者名定。觀故稱慧。其理可知。何以故言心行為戒
耶。答二乘持戒。但防七支。唯色非通。菩薩持戒。具受
十支。雖通色心。意不防色。但護其心故。涅槃經云。淨
壞聞有女人環命菩薩起念。即是犯心。故非關色。又
云。菩薩有戒。雖非形色。而可護持。雖無解體。善修方
便。可得具足。以此文證。故心名戒。然此三以下。非是
煩惱。為戒緣起。從境得名。即分三種。如滅道諦也。言
禪上至受上煩惱者。述曰。第三有二句名界地對也。
禪謂四禪。即是色界。正受謂無色界。緣此起惑。乃分
二也。言方便上至果上煩惱者。述曰。第四有三句因
果對也。方便謂加行。智者謂因中所有智。此二是因。
後名也。言得上至無畏上煩惱者。述曰。第五有三果
句有為無為對。得謂證得。無為之得。力謂十力。無畏
謂四無所畏。此二名有為也。言如是至之所建立者。
述曰。第二明一切煩惱皆依無明得立也。此四住地。
如來能除。起時依無明住地。方得生矣。如天。言一切
上至緣無明住地者。述曰。第三雙結也。言一切上煩
惱起者。謂四住地。若因若緣。皆因無明住地。而得生
長。此一皆言通下緣上。應云一切煩惱起皆因無明
住地皆緣無明住地故。

於第二順明佛斷得中。有三。初明由斷無明故恒沙
惑隨滅。翻前第三。如是一切煩惱上煩惱斷下。明得
恒沙佛法。翻前第二。三離一切過惡下明三事。翻前
第一。前中有二。初將五住地相對辨麤細。二正明隨
滅。前中有二。初明四住地是麤。二明無明住地是細。
言世尊於此煩惱至剎那相應者。述曰。第一明四住
地麤也。起者現行義。剎那者時節義。然相應具五義。
謂時依行緣事。即心法具此名相應故。今文云於此
起煩惱者。出能相應心所也。剎那心者。出所相應心
王也。剎那相應者。合辨相應。以具五義故。言世尊心
不相應無始無明住地者。述曰。第二明無明住地細
也。言心不相應義者。種子義。無緣慮故。名不相應也。
無始者。顯無始本際。是常起義也。無明住地者出體。
問。何故四住地但明現行。無明住地中。唯明種子耶。
答。有二義。一云。欲明五住地有麤細相續間斷義。起
者名曰現行。現行不即常起。名為間斷。麤也。心不相
應者是種子。種子無始恒有。名為相續。細也。二云。起
四住豈種子。何曰得無明恒無現行。此是影略說也。
於第二明隨斷中有三。初法說。二喻說。三合說。言世
尊若復過至所建立者。述曰法說也。但四住地一切
煩惱現起未斷巳來。皆依無明住地持建立。若准喻
合說中。此少隨滅。但有依生。至下當知。於喻說中。有
二。初明依生喻。二明隨義滅喻也。言譬如至建立增
長者。述曰依生也。一切種子喻四住地。地者喻無明
住地。緣有地故。一切種子。依地生巳。復依地增長也。
言若地壞者彼亦隨壞者。述曰隨滅也。大地為水火
風所壞之時。萬物種類。皆隨地滅。所依無故。能依不
立也。於合說中。有二。初合生二合說中有二初合生
二合隨滅。言如是至建立增長者。述曰合上生也。但
有生執。必有法。法為依故。自有法執無有生。獨行法
執故。由此四住地皆依無明生也。言若無明住地斷
者至亦隨斷者。述曰。合上隨滅也。唯十地位中。法執
巳出。生執不隨滅。要至金剛除。即不得言隨無明斷
滅。然約十地故。意心因生種道力時。法執皆斷。若不
合斷。何故者留為道欲斷。方便受生。異於二乘得留
名故。又約畢竟所說。金剛道中。四住隨滅也。問。為要
由無明斷四住隨滅。為有不由無明斷四住自滅。若
要由無明者。二乘既不斷無明。四住應不滅。不由無
明故滅。即不得言皆隨法執滅也。答。無明本。四住末。
未若斷時。皆須依本。二乘雖斷。唯滅種子。習氣未亡。
無學果中。猶有障礙。在依附性不調異性不安隱性
硬澁無堪住性。障生淨土。無外清淨。若也迴心。斷無
明巳。習氣隨滅。更無餘染。由是得言四住隨滅也。言
如是一切至一切智見者。述曰。第二得恒沙佛法也。
一切諸法者。謂真俗法也。通達無礙者。根本智也。一
切智見者。後得智也。又解。通達無礙者。人法二空智
也。一切智見者。謂二根本智故。一切見者。謂二後得
智故。二乘不得此。名有餘也。言離一切過惡至自在
之地者。述曰。第三明得三事也。離一切過惡者。解脫
身也。一得切功德者法身。為諸功德之所莊嚴及依
故。法王法主而得自在者。謂般若也。謂諸四智。緣真
故稱王。緣俗故稱主。皆得自在也。登一切法自在之
地者。總結三事。謂如來昇妙覺地。為法王主也。

上總明如來得之所以。下正明佛得。於中有三。初歎
佛德用。二正明得四種無餘之智。三結佛得之所由。
言如來至正師子吼者。述曰歎德也。德中有二。初內
自利德。二外利他德。言如來應等正覺者。內自德也。
有十號。前三號。三德所收。如來者斷德也。應等者恩
德也。正覺者智德也。即是經中多陀阿伽等義故。廣
釋名義如常。正師子吼者。外利德也。由如來具梵音
聲相。利益群品。為師子吼故。

言我生巳盡至不受
後有者。述曰。第二正明佛德四智也。明佛具證八聖
諦盡不同二乘也。言是故世尊至一向記說者。述曰
結也。非了義。非不了義。但說一向。非餘三記。不同二
乘也。

於第四明集諦智中。有二。初總標不受後有智。第二
別顯。言世尊不受後有智有二種者。述曰總也。有二
解。一云。言二種智者。謂半滿二智也。如來具得二故
名得不受後有智圓。二乘但得半智。所以四智不究
竟也。二云。二智者。謂分段變易二智也。如來具斷二
生死無。證四智究竟。二乘但斷分段。四智不圓滿也。
別顯中有二。初明佛得以智圓。二明二乘不得。前中
有二。初明如來具得三事智故圓滿。第二結成。前中
有三。初法身。二般若。三解脫也。言謂如來至不思議。
法身者。述曰。明降魔成道證得法身。伏魔有三。謂實
權破。如法華抄中述也。言於一切爾炎地至無所得
地者。述曰明般若也。爾炎。翻為境界。亦名智母。能生
智故。能於真俗二境之中。無礙自在。至不退地。名無
所得地。所作巳辦故。言十力勇猛至無畏之地者。述
曰。解脫德圓滿也。雖有此三。合為第一也。言一切爾
炎至師子吼者。述曰。第二總結成也。明如來得此智
究竟也。

明二乘不得中。有二。初明得離苦。第二明
得蘇息處。言世尊阿羅漢至不受死苦。者述曰明離
苦也。言世尊至蘇息處涅槃地者。述曰。明得蘇息處。
上來雖有多文。廣釋怖畏中。第一正明怖畏訖。

自下第二攝入一乘中。有二。初談不定種姓得入一
乘。第二何以故下。正明攝入。前中有二。初談本性。二
明用。言世尊彼先所得地至不由於他者。述曰。明本
性也。彼先所得地者。謂住二乘因果之位地也。不愚
於法者。謂聲聞有二。若定姓。總名愚法。聞說大乘。生
怖畏故。二若不定種姓。名不愚法。一聞大乘。即便迴
趣求一乘故。言不由於他者。謂身中舊有菩薩種姓。
性自仁賢。非由他人有所作故。言亦自知得有餘地
至三菩提者。述曰明用也。有一。二乘證得自道滿巳
得與此執。今得離苦圓滿。不求菩提也。有一。二乘雖
證小位。自知巳得有餘之地。當有所作。及意能往無
上涅槃。言亦者何。以不愚於法。亦能自知證有餘。地
捨而起大也。

於第二正明攝入中。有二。初總攝入。
二得一乘者下。別攝入。前中有二。初徵。後釋也。言何
以故者。述曰徵也。問意云。有何所以。二乘證得自乘。
而非究竟耶。言聲聞至即是一乘者。述曰外徵也。汎
明乘有三對。一小大對。二因果對。三一三對。言大乘
對小故。言佛乘形因故。言一乘待三故。約此三對。以
明攝入。小乘入大乘。因乘入佛乘。三乘入一乘者。名
總明攝入也。於別明攝入中。有五。初入菩提。二入涅
槃。三入法身。四入一乘。五結成無邊不斷。言得一乘
者至三菩提者。述曰入菩提也。言阿耨至涅槃界者。
述曰入涅槃也。言涅槃界至如來法身者。述曰入法
身也。言得究竟法身至一乘者。述曰入一乘也。言無
異如來至無邊不斷者。述曰結歸。不斷將如來法身。
辨無異相。即名為究竟。即是一乘究竟。名無邊不斷
也。

於第二廣釋依章中。有二。初正明歸依。二若如來
隨彼意欲下。明攝入一乘。前中有二。初明別歸依。二
明同歸依。前中有二。初明歸依佛。二法者巳下。歸依
法僧。前中有二。初歸依三身。二無限大悲下。結戒歸
依。前中有三。即三身也。

言世尊至時住者。述曰。第一明法身也。真體凝然。無
有限齊。遍周法界。無處不在。何語限齊。言如來至後
際等住者。述曰。第二受用身也。受用身有二。謂自他
故。若自受用。四智為體。亦遍法界。同前無限。若他受
用。唯化色形。而無慮用。隨機起化。三際往來。名後際
等住。今文舉十中三德。言後際者。是他受用也。言如
來至安慰世間者。述曰。第三明變化身也。然變化身
依法身。亦今同舉法。以證化身始能安慰。言如來無
限齊者。舉法身也。言大悲亦無限齊者。是化身也。談
如來德化相具大慈悲。今此獨明悲者。偏明拔苦勝
故。由法身無限。明知能依化身大悲。亦無限齊。為起
大悲故。遂能安愍世間也。第二結中。有二。初別結。二
總。別中有二。初結化身。二結法受二身。言無限大悲
至是名善說如來者。述曰結化也。即此化有二用。一
能行悲。二能安慰。此二俱無限齊。為法身故。如是說
者。是名善說也。問。如維摩經云。或有恐怖或歡喜者。
名為化身。故此化身。安怖不定。一向受樂。名受用身。
若唯行大悲安慰情敬。便是受用。何名變化。答。談聖
化身。通有歡怖。今且偏舉拔苦安恐濫地上他受用
身據世間稱也。言無盡法常住者。結法身也。言一切
世間之所歸者。結受用身也。能如是說者。亦名善說
如來也。言是故至正覺也者。述曰。第二總結三身也。
言於未度世間無依世間者。化身也。未度者外凡位。
無依者內凡位。言與後際等作無盡歸依者。受用身
也。言常住歸依者。法身也。謂巳上出所歸依法體故。
上明歸依佛訖。

於歸依法僧二寶中。有二。初出法僧二體。二明歸依
非真非令。言法者至三乘眾者。述曰。第二出法僧體
也。言法者即是說一乘道。道者三乘之法。是大乘之
方便也。僧者是三乘眾者。四果四向。出獨行十地。三
僧俱僧寶攝。出二歸依體也。明歸依非中有二。初總
標舉宗歸依。二者不。二何以故下釋非所以。言此二
歸依至少分歸依者。述曰舉宗也。若別歸法僧。非究
竟。不令。猶有上故。於釋非中。有三。初徵。次釋。後結也。
言何以故者。述曰初徵也。有何所以。法僧二歸。名少
分耶。下釋中有二。初釋法。二釋僧。言說一乘道法至
一乘法事者。述曰釋法也。若說一乘道法。能得法身。
法身上更無說有一乘法中。即如來法身。名一乘法。
然二乘法上。即更有一乘法事故。非究竟也。言三乘
眾者至菩提者。述曰釋僧。若三乘眾。障習未盡。是有
恐怖歸依。若能求出修學大因。即是向菩提分。是究
竟也。此二皆舉實歸依及證二乘是權也。言是故至
是有限依者。述曰。第三結二歸是有限無限。問。直明
二乘非實歸依便足。何須舉實法僧明權耶。答。舉權
顯實故。釋今知權實故。又明權歸不真故。須舉實也。
問曰。何故佛中但明真。歸法僧便二耶。答。理實俱齊。
是並有權實。然佛中即真。佛大悲之因。不須破遣。法
僧二內。有偽有真。所以雙舉。問。一乘說有三十四心
次第成佛。王宮樹下。即是真身。將此為依。何必究竟
如何內不舉破之。答。佛中權實三身俱是歸依。然二
乘不了。迷假愚權。執為真佛但歸依者。是實歸處。由
是前文具明三身。法僧二寶。有真實。真權修。迷假化
真假。真假俱非究竟。為是法僧二中。舉權顯實也。

上明別歸訖。下明同歸。同歸者。一體三寶。於真如上。
說三義故。故涅槃經云。若能計三寶常住真諦。此則
是諸佛最真誓願。於中有三。初出能歸依人依別法
僧。二非此二歸下。言若有眾生至是二歸依者。述曰。
第二出歸依人也。言若有眾生如來調伏者。外凡位
人也。言歸依如來者。地前位也。得法津澤者。十地內
也。生信樂心者。雙結上二。以信通漏無漏故。又解云。
從若有眾生歸依如來者。十信巳前。得法津澤者。地
前菩薩。非得初地無漏法水之津澤。未具正潤故。言
生信樂心者。初地以上。證四不壞信心也。此人若別
歸法僧者。名別歸依也。於釋別彰同中。有。初摧別歸
同是。二何以故下。以同即別非。有有二。初摧別即非
令歸第一。二摧別非令歸究竟也。言非此二歸依至
是歸依如來者。述曰。令歸第一也。解云。非此二歸依。
即是歸依第一義諦。是歸依如來故。言此二歸依至
如來者。述曰。令歸究竟也。若能歸依第一義者。即是
究竟歸依如來故。言何以故至即三歸依者。述曰。以
同即別非也。如來者即攝二歸依義。義歸與如來道
身無異。如來者即三歸依故。上明別非同是訖。下舉
如來為證也。言何以故至獅子吼說者。述曰。以如來
說一乘道。四無所畏。師子吼說。談一乘道。同體三歸。
深為可信。別歸法非竟也。上明歸依訖。

下辨攝入。於中有二。初明權。二辨實。言若如來至無
有三乘者。述曰明權也。即法華經中。破三歸一。但有
攝入一乘。即是如來隨彼意欲。而方便說。非真了義。
名為權說也。言三乘者至即第一義乘者。述曰明實
也。今此經中。具明出生攝入一乘真諦了義不隨他
語。名真說故。若法華經中說。一乘是實。三乘稱。此經
中。四乘是實。說一乘稱權。以有無種姓定姓二乘。故
各別說。說人名實。若隱此種姓。總說一乘。一乘是權。
其攝大乘論為引攝一類等。欲破不定種姓。令歸大
乘。非定姓故。上有五章。明行果二訖。下有八章。明教
理兩種。理外無教。約理以明聖教故。

於無邊聖諦中。有二。初釋無邊。二世尊聖者下。釋聖
諦。

前中有五對。初行因頓漸對。二修行半滿對。三出戒
令缺對。四證理同分對。五得果勝劣對。前中有二。初
明因漸非頓。二行八因頓非漸。前中有二。初約人標
初智斷諸地非上。二釋初智知四諦相也。言世尊至
斷諸住地者。述曰。約人標初智也。二乘人。於苦法忍。
初觀四諦之斷諸住地。不以無作之智斷無明地所
以非上也。言以一智四至此四法義者。述曰斷相也。
言以一智四者。謂是一有作智。分為四種也。言斷知
功德作證者。四智然名。斷者斷集。知者知苦。功德者
修道。作證者滅諦也。言亦善以下。不但能知四智之
理。亦能善知此四法之與義也。上明漸。下辨頓。頓中
有三。初反釋上上智無漸至故。云順釋頓智名上上
也。言世尊至及四緣漸至者。述曰反釋也。出世間上
上者。謂是頓悟無作智故。若有作智。即有漸至之義。
此出世間智。無有四智及緣漸至之理也。言無漸至
上上智者。述曰順釋也。若無有四智緣漸至法者。是
出世上上無作之智。由此故名為頓智也。上名行因
頓漸對故。下明修行半滿對。於中有二。初順終滿。二
反始半。言世尊至第一義智者。述曰反辨知半也。非
二乘不出無明地以初智名第一義。可得由此反證
二乘初智名半也。於出惑全缺對中。有三。初明出惑
缺。二辨出惑全。言世尊以無二至斷諸住起者。述曰
明缺也。二乘以無二聖諦智。但以有作一智。斷諸四
住地。名出惑。不盡稱缺也。言世尊如來至煩惱藏者。
述曰明全也。如來以不思議空智。出一切煩惱四住
地藏稱全。非二乘境界故。言世尊若壞至第一義智
者。述曰。第四證理同分對也。如來能壞五住地煩惱
藏。證理既圓。名究竟第一智。二乘但斷四住。不滅其
藏證理分。非究竟。非第一義智也。言初聖諦智至三
菩提智者。述曰。第五明得果勝劣對也。初聖諦智非
究竟智。明劣也。向三菩提智。是究竟智。名勝果也。上
明無邊訖。

下辨出諦。於中有二。初明聖及諦不在二乘。二世尊
此諦下。明聖及諦唯在如來。前中有二。初明聖義非
二乘義。二聖諦者下。明諦非二乘諦。言世尊聖義者
至故名之為聖者。述曰。明聖非二乘也。初先舉聖義
非二乘得。有量少分。釋成小聖。即二乘人。但成就有
量少分功德。名之為聖。不名大聖。以未得無量全分
功德故。明聖義非二乘義也。言聖諦者至緣覺功德
者。述曰。明諦非二乘也。今言聖諦者。非二乘所得諦。
亦彼功德。要無作諦。始名聖諦故。於明聖諦在如來
中有三。初明聖諦如來始覺。二明如來能說。三歎聖
諦深義。上二乘中。具明聖及諦。下如來中。亦合明二。
唯辨聖諦者。以如來即是大聖故。言世尊至初始覺
知者。述曰。第一明如來始覺也。然此聖諦。如來大師
尚始覺知。反顯二乘元來不得也。言然後至是故名
聖諦者。述曰。顯如來能說也。佛證無作始覺知也。復
能無倒。為彼世間無明㲉藏愚痴眾生。開現演說。故
名聖諦也。於歎聖諦中。有二。初果歎甚深。二明所智
能信也。言聖諦者說甚深義者。述曰牒歎也。言微細
難知至所不能信者。述曰。釋成甚深。辨知不信也。即
此聖諦。義既甚深。微細難知。非心慮境。是智者所知。
世間所不能信。若二乘少分信。今菩薩。少分知。全分
能信。佛即圓滿。故知聖諦甚深也。

於如來藏章中。有四。初牒前甚深說如來之藏以生
後。二明非二乘知。三歎甚深。四明不信。

言何以故至如來之藏者。述曰牒前也。初徵。後解。言
如來藏者至緣覺所知者。述曰。此究是理。唯如來知。
十地尚不能知。何況二乘耶。言如來藏處至聖諦亦
甚深者。述曰。歎甚深也。將境即知二種甚深。依如來
藏處說有聖諦之義。處既甚深。故知聖諦亦甚深也。
言微細難知至所不能信者。述曰。第四聖者悉信。世
間不信。以理法甚深。卒難生信也。然如來藏有四種。
依楞伽經。有二。謂阿梨耶識名空如來藏。具足無漏
薰習名不空如來藏也。依此經。有二。謂諸煩惱覆真
如性。二真如理性。若本識含無漏種子。後時生報身
佛。若煩惱所覆真理當顯。得法身也。本識藏故所捨
也。煩惱藏故所出也。聞薰藏故所生。真如藏故所顯
也。

於法身中。有三。初將因即果。二於說如來藏下。合因
果二即二諦。三世尊過於恒沙不離下。釋因果相異。
言若於無量煩惱藏至亦無疑惑者。述曰。將因即果
也。若眾生自知身中具有佛性。解如來藏。因既如是。
於如來法身。亦不生疑惑也。

於第二中。有三。初總舉因果即二諦。第二如是難知
下。別釋二諦。第三如是八聖諦下結成四。言於說如
來藏如來法身至說二聖諦者。述曰此初也。若有眾
生。於藏法身。心得決定不疑者。便能信解。說二諦義。
別釋二諦中有二。初總標。二問答解釋。言如是難解
者謂說二聖諦義者。述曰總標。言何等說為二聖諦
義者。述曰。問答解釋。有二。初問起。二答。此初也。言謂
說作聖諦義說無作聖諦義者。述曰。下答也。有二。初
總答。二別答。此初也。別答總標也。言說作聖諦義者
是說有量至四聖諦義者。述曰別答也。有二。初答有
作。二答無作。有作中有三。初立宗。二釋。三結。此立宗
也。有作聖諦也。問。何故此有無有八。瑜伽。安立有四。
非安唯一。成唯識論。世俗勝義各四耶。答。瑜伽。據別
體實性證而知者。故說非安唯一安立有四。唯識。據
別法相形有勝有劣。故成各四。此經據約人說法有
無各四。作是生義。起滅之用也。安立通理事二門。有
作唯在聖事也。量謂限量。二乘劣智。且知有量。不知
無量。何者耶。言何以故非因他能至修一切道者。述
曰釋也。二乘要他說各四。因他始能立知苦斷集證
滅修道。菩薩非由他能作四諦斷也。言是故世尊至
及無餘者。述曰結證也。如來依此。說有二死二槃。分
段生死。因緣俱有為故。名有為生死。變易生死。若據
真理。名無為變化即有為。若據無漏法。不為業煩惱
為故。亦為名無為即變易。得名無為生死。從助因說。
因既有二。得果非一。若煩惱障盡所得真理。名為有
餘。具出一切二障盡。名曰無餘也。答。無作中有二。初
立宗明無作義。二釋所以。言說無作聖諦義者至四
聖諦義者。述曰立宗也。法無邊際也。名為無量也。言
何以故至修一切受滅道者。述曰釋所以也。由具出
二障。離二生死。修二智道。證不住等理。所以不無量
也。於第三結八成四中。有二。初牒八不越於四。二如
是四無作下。釋云權實明盡不盡。言如是八聖諦如
來說四聖諦者。述曰。第一牒成四也。理實有其八。類
攝實遇有四。謂苦等也。於釋中有二。初牒四無作雙
苦。二乘如來明究竟。二別釋二義如來相。言如是四
無作聖諦義至辟支佛事究竟者。述曰。第一雙分
也。無作無量道理深遠。唯佛淨土。是究竟事。非二乘
事為究竟。此即宗。下釋所以有二。初釋二乘非究竟。
二釋如來是究竟。言何以故非下中上法得涅槃者。
述曰。自釋二乘也。二乘。以欲界智為下。色界智名中。
無色名上。既起三界出智。唯能證有作四聖諦。不能
得彼無作四聖諦。故知非究竟。下釋如來中有三。初
釋如來是究竟立宗。二出無作之相。三釋疑。言何以
故如來應等正覺至事究竟者。述曰立宗也。二乘不
爾。唯佛而為究竟也。言以一切如來應等正覺至苦
滅作證者。述曰。第二出無作相也。以如來正覺不但
知現在。亦知未苦三障等。總出修證盡四諦。文即為
四。所以如來事究竟。言世尊非壞法故名為苦滅者。
述曰。第三釋疑有二。初略標釋疑。二所以言下。出相
除疑。此初也。亦可初明事滅。二明理滅也。恐有人疑
所苦壞無所得之理。今滅者非是壞法。名作苦滅總
也。言所言苦滅者至離一切煩惱藏者。述曰。第二出
相除疑也。本有無始無成故。無作無為故。無起無盡。
更無遷動名常住。在纏不染名自性清淨。能除諸惑
名離一切煩惱藏也。上來第二釋因果即二諦訖。

自下第三明因果相別。初果相。後因相。言世尊過於
恒沙(至)如來法身者。述曰明果也。由此真理不離成
就。名為法身也。言世尊如是如來至名如來藏者。述
曰明因也。未離煩惱。名為藏也。

自下有空義覆真實中。釋前如來藏。於中有二。初總
標立宗。明有二種如來藏。非未滿者所知。第二別釋。
前中有二。初立二宗。二非化所知。言世尊如來藏智
是如來空智者。述曰。古來相傳。以實空為如來藏者。
非也。此是清辨等宗。然梵本有二名。若若多名為空。
空者無也。若瞬若多名空性。性者有也。今言空者。從
空所顯理故名空。據體有也。此明如來智故不被覆。
言世尊如來藏者至本所不得者。述曰。第二非他所
知。明無智故被覆。此如來藏。非阿羅漢辟支佛大力
菩薩。本所不見不得。十地菩薩。猶不能了盡。況二乘
耶。故名不見不得也。此上標宗也。下釋中有二。初標
藏二。第二解不見不得。前中有三。初標藏二。二別釋
二藏。三舉能信人。言世尊有二種如來藏空智者。述
曰標有二義藏。謂空理智也。釋中有二。初釋空。二解
不空。言世尊空如來藏至一切煩惱者。述曰解空也。
四種如來藏中。能覆隱真理名空如來藏。於金剛道
後。此方出故。言世尊不空如來藏至不可思議佛法
者。述曰。解不空也。此真理為煩惱所覆。不離脫等諸
佛法故。當得法身。名不空如來藏也。此下。第二舉能
信人結也。言世尊此二空智至能信如來者。述曰。此
二種藏。皆有二義。大地菩薩能信解如來也。何故但
說聲聞能信。不論獨覺菩薩耶。答曰。菩薩能信。不說
自成。聲聞能信。於理為妙。一是回心人。二不愚法。三
如瑜伽論廣慧聲聞能信。其獨覺者。一為不見佛何
能信。二亦於聲聞中。上解二藏訖。自下解不見不得
中。有三。初明二乘唯於四不處。二結也。三舉佛能知
反顯二乘不知。言一切阿羅漢至倒境界轉者。述曰。
由二乘等唯常樂我淨四處轉。為是不見不得如來
藏二種也。言是故至本所不得者。述曰結成前義。言
一切苦滅至一切滅苦道者。述曰。第三舉佛知顯二
乘不知所由。唯有如來。滅一切苦。二生死盡。證一切
滅苦道。二乘不爾。故不見不得也。

於一諦章中。有二。初釋一諦義。二是滅過。一切下解
一諦深妙。此一諦一依。釋前法身。身者依止義。故成
唯識第十卷云。體依聚義。總說名身。法謂能持自性。
非假所立。真如能與恒沙功德。為依止處。名為法身。
今一諦者。一謂真理。更無差別。名為一也。諦者實也。
有即言有。無即言無。今非此義。唯實名諦。即是身也。
於前中有二。初總標。第二釋所以。

言世尊此四聖諦至一是常者。述曰。若有漏無漏對
苦集有漏。滅道通無漏。若有無為對有多義。若非為
業煩惱所為。名無為。滅道俱名無為故。前文無為生
死。據無漏煩惱無漏助因說。若據性墮起盡。眾緣所
生。名有為。非如此名無為者。即三諦俱有為。唯滅是
無為。今此真如具二義故。名曰無為。一性不起盡。二
非業所為也。由此一唯常也。

於釋中有二。初釋三
是無常。二釋擇滅是常。前中有二。初釋。後結。釋中有
二。知初明有為等三義。二明非依。言何以故三諦入
中為相至是虗妄法者。述曰。有何所以三諦是有為
耶。以三入有為相故。有為即無常。性有起盡。無常者。
無彼常有常無。名曰無常。真如有而恒有。故是常有。
我今三生故。簡本無今有名生也。兔角無而常無。故
是常無。今三滅而。簡故本有今無故。此三雙無彼常
有常無故。名曰無常也。若無常者即是虗妄。虗妄者
顛倒。即苦集二可名虗妄。豈有道諦亦是妄耶。以非
倒故。但說三界心心所是虗妄分別。不言無漏也。答。
今與二諦合為文故。總名虗妄。據實道諦虗而非妄
也。此上三義訖。下辨非依也。言虗妄法者非諦非常
非依者。述曰。若有無別定。俱三名諦。若性凝名諦。餘
三即由非非諦不常。不常故非是為依之處。所以之
非依。言是故(至)非常非依者。述曰。第二總結。三明非
依攝入無常也。

於釋一滅中有二。初釋。次結。前中有二。初一滅離有
為等三義。二明是依。言一苦滅諦至非虗妄法者。述
曰。此真如理離有二初一滅。離有為相。非生等所遷。
離彼相是常。常故非虗妄也。言非虗妄者至是依者。
依述曰二明依也。此一諦既非虗妄。是諦故是常故
可依。三乘究竟。皆趣依彼故。言是故滅諦至不思議
者。述曰能成一常也。

於釋一諦深妙中。有二。初略解。二凡夫下廣解。前中
有三。初法說。二舉喻。第三合。

言是滅諦至智慧境界者。述曰法說。然此真理。凡夫
不能識。二乘所不知。細境。麤智不能緣故。言譬如生
盲至不見日輪者。述曰喻說也。如世間人。若生盲者。
離有眾色顯現於前。而自無目不能得見。復有七日
嬰兒。眼睛猶弱。縱覩日色。為耀石鑒。但為目眼。是初
非圓日滅也。言苦滅諦者至智慧境界。述曰合法也。
凡夫無始巳來不覺。喻生盲者不覩色。二乘雖證半
道。猶嬰兒者。非見日色。恒而不滅。有盲俗者。不見苦
滅。常而無沒。水聖所以良由至理甚深。無識淺智而
不悟也。

於廣釋中有二。初略標。非凡夫二乘境界。開二章也。
二別顯所由。釋二別章。言凡夫識者至則是清淨者。
述曰凡夫而二見所弊。顛倒不見真如。二乘雖出。兩
邪。智淺不能觀達。為此故非彼境也。由二章也。

於別釋中有二。初釋凡夫二見章。二釋二乘清淨智
章也。於前中有四。初明邊見依我見生。二出二見相
収。三釋二見起之所由。四解二見作用也。言邊見者
至所謂常見斷見者。述曰第一也。凡夫之人。於五受
陰。妄想計著。執為身見。依此身見。計之有常有斷。名
為邊見。故知邊依我見起也。問。此中欲解凡夫為惡
見所弊不見滅理。何故但說二見。豈餘三見不覆理
耶。答論實五見俱能覆真。此中但據根本。故說身見。
身見即起邊見。為此且舉二也。問。邊見依身起。能依
但二。二取答。二取起時不定。或通餘。此不說。邊見若
起定依身。為此但言身邊二也。

言見諸行無常是
斷見至作如是見者。述曰第二也。遷流造作。名之為
行。此行前盡後生。二趣相接。名曰無常。愚夫不了。不
覩未來生相續。遂計為斷。名為斷見。心心所法。微細
難知。本識一類。常無改易。不了是識。便計為我。此我
恒通。能作業受果。無有生滅。妄執為涅槃。常住不滅。
即名為常見。七由妄想見故作如是見也。言於身諸
根至妄想見故者。述曰。第三明起二見所由。有二初
斷。二常。此斷見也。於身諸根者。謂於五根四大種。次
起分別思惟度見。此根相續。斷壞於後。不見遂生斷
相。謂或身滅起中見也。言於心相續至妄想見故者。
述曰明常見。於心相續者。謂於心心所法上起。或可
是本識相續不斷容他執故。愚闡者。謂無明覆心。不
達本識。或一切心法非常非我也。不知剎那間者。然
心心法。念念謝滅。為餘境易達。時不定。若准此說間
言。上文於心者。通一切心法。非唯第八。以此中說餘
境間故。又可間又間者未必為餘境所隔名間。但是
念念前後相續剎那不同。名之為間。上文於心者。唯
是第八故。攝論第一云。何容分別此度為我心第八。
始從無始終至金剛。行相一類。無改易故。故知今執
為常。謂是涅槃。不離第八也。意識境界者。謂諸心法。
皆第六緣。名意識境。若取第八為心者。即意識言。通
六七兩識。意及意識故。類形業道相似不違。此法起
常見故。妄想生也。

言此妄想見至不淨淨想者。述
曰。第四明二見作用也。若常見。於彼心法之義。昔非
涅槃今妄計為涅槃。趣於上名若過。作異分別。起常
見。若斷見。於身根彼義未來實有。不達至處。深計為
斷。情慮不到名不及。作異分別。起斷見也。由此二見
有情於五受陰起常樂我淨。非我等上起也。

於明二乘清淨智中有三。初明二乘不見。二明隨順
者能見。三舉二乘極果。顯初業當得也。言一切阿羅
漢至本所不見者。述曰第一明二業智識。於一切若
總別。若真俗。若理。若虗實等境。及如來法身。本來不
聞不見也。

於第二明隨順中有二。初總標。二釋所
以。言或有眾生至是名正見者。述曰。若有眾生。雖是
凡夫。有大乘種姓。不愚於法。聞佛所說常等四德。即
便隨信。言不虗妄。名為正見也。下釋所以中。有三。初
明起四不倒。二結名正見。三名真佛子。言何以故至
淨波羅蜜者。述曰。於四德中。能深悟解。波羅蜜。到彼
岸義。信真理是常是樂是我是淨。不起於無常等妄
起常等。如是解者。名為正見。此中或破凡夫四倒二
乘四倒。或約煩惱業生四障。或約闡提不信等四障。
具說亦得也。言於佛法身至是名正見者。述曰。第二
結名正見也。言正見者至得法餘財者。述曰。第三明
真佛子。有三釋。若有無漏法爾種子。樂大乘上果。如
來攝受。名真佛子也。從佛口生名聞慧。從正法生思。
慧。從法化生謂修慧。於七聖財。未能證盡。巳得少分。
名得法餘財也。二是佛子者。三乘不定性人。其性定
故。如來攝受。名真佛子。從佛口生聲聞也。從正法生
緣覺也。從法化生大乘也。法財各自隨分證得也。三
真佛子。如前解。言從佛口生。謂初發心十信也。從正
法生。十信解十行十迴向也。從法化生。謂四善根位
中。得法餘財。謂至見道巳去也。

於第三舉二乘極
果顯初業當得。於中有二。初舉極果定性者不能。況
初業人。二釋初當業所以。前中有二。初單舉二極果。
二相例也。言世尊淨智者至波羅蜜者。述曰。波羅蜜。
名到彼岸。故是二乘極果也。言此淨智者至況四智
依智者。述曰第二相例也。二乘極果淨智。尚不知一
苦滅諦。況二乘初學依四諦智之人能了耶。言何以
故至說四依者。述曰。下釋所以。二乘初業者。謂二乘
人。創迴心向大乘時。名為初業。以不愚於法。然於彼
義中。無間道當覺。解脫道當得也。為彼故世尊說四
依者。此是反顯。世尊為彼決定種姓愚法之人說四
智。及顯初業之人不愚於法。當覺當得。世尊不為說
四依智也。言或可如是反顯此文即解不定性人未
迴心時世尊為說四依智也。於一切依中。有二。初明
安立非安立二諦依義。二世尊生死者下。明如來藏
即生死涅槃為迷悟依也。前中有二。初明安立非安
立。若依詮顯諦真如滅諦收安立也。若癈詮談旨真
如非滅攝非安立也。言世尊此四依者是世間者。述
曰明安立諦也。若據性。是有漏名世間者。即無漏名
出世。若據有此相狀名世間。安立四諦。俱名為世間
法也。言世尊一依者至所謂滅諦者。述曰。明非安立
諦也。謂滅諦更無差別名一。諸法之止住處名依。於
一切依中。此最上第一義依不可思議也。

於第二明迷悟依中。有二。初迷依。二世尊若無下明
悟依。迷中有二。初本際依。二世尊生死生死下。明不
一不異。前中有二。初明生依。二明依持依。

言世尊生死者至本際不可知者。述曰生依也。生死
妄法由迷故生。依真而起。如來藏既如下無始本際
不可知。如滿月輪故至無始不可得也。言世尊有如
來藏故至是名善說者。述曰。依持。如波依水。波無有
水有波。波水不異。我今生死。依於真如。由理故能持
生死也。此解依訖。

自下第二解不異不一。於中有二。初釋。二是故下結。
前中有二。初明不異。二明不一。前中有二。初解生死
名。二正明不異也。言世尊生死生死者至是名生死
者。述曰。為生死過多故。其聖言生死。於異領納。受果
為先。本識執受諸根名受根也。若諸受根沒不受名
為死。若次第受根起名生也。又云諸受根彼次第不
受名死。若諸受根次第起名生也。若言不受根名生。
豈有一根不為本識執受耶。應問法師。言世尊生死
者至有死有生者。述曰。第二明不異。然此二法。依如
起。離本無末。虗幻所生生死法。今如來藏。猶波即水。
但由世間假立說故。道有生死二名。窮其實也。真外
無妄。言說有故。故知不異也。解不一中。有二。初解生
死。二明不一。言死者諸根壞生者新諸根起者。述曰。
諸根壞巳名死。諸根新起名生。故說無常有生滅也。
言非如來藏有生有死至常住不變者。述曰。如來藏
者性也。凝然永離有為等相。但妄有生死二。非如來
藏有此二法也。若將如來藏一向一者。豈如來藏亦
有生死。故知不可定一定異。故大乘宗。一切諸法。不
異不一也。自下結。結中有三。初總結如來藏是依等。
二出所依持法體義。三舉不能為依外顯出能為依
法。言是故如來藏至是建立者。述曰。如來藏生死之
依。能持生死。生死妄法。由此建立。建立者施設造作
義。談是本故也。言世尊不離不斷至佛法者。述曰。第
二出所依法體。真如常一故曰不離。非妄可染名為
不斷。無為故名不脫。一類故名不異。非一識議所得。
名不思議佛法也。言世尊斷脫異外至是如來藏者。
述曰。第三生死妄。謂是斷是脫是異。此二外別有一
法。不斷解等故。真如理性體。為依持建立者。是如來
藏也於明悟依中。有二。初明無藏不能。二明有藏即
能。前中有二。初標。二釋。言世尊若無如來藏者至樂
求涅槃者。述曰。若無種姓有情。無佛性故。常為無明
所覆。究竟不能厭苦欣求涅槃。或可以無慧解。不能
照了。簡擇是非。亦不能也。言何以至樂求涅槃。述曰
釋也。由因中有眼等六識。果上心法智。佛地智強而
識劣。但以心法智為名。因中識勝而智劣。乃據六識
以為因。若因對果應有。亦以果形因。因應心智。各據
一義。亦不相違。由此七法剎那不住。念念不種。為是
不能厭苦樂求涅槃也。

言世尊如來藏者至樂求涅槃者。述曰。第二明有藏
即能。以如來藏。本來無際。不生不滅。由是能厭苦樂
求涅槃也。於顛倒章中。有二。初明非四執所緣。二明
非三類有情境。言世尊如來藏至非命非人者。述曰
此非我等執。如唯識抄說也。言如來藏者至非其境
界者。述曰。外道異生。不達真俗二理。迷真執事。人我
遂生。名墮身見眾生。人執也。二乘雖斷我愚。而於諸
法。執有法體。名顛倒眾生也。如執法也。清辨等類。堅
執空理。撥無實有真亦無。名空亂意眾生。如撥無四
塵也。

於自性清淨章中。有二。初勝鬘自說。二如來述贊。前
中有二。初略明清淨義。二何以故下。廣辨清淨等義
前略中有四。初明自性清淨。二明其用深。三下情不
測。四唯佛能知。

言世尊至自性清淨藏。述曰。明自性清淨也。有四藏。
一法界藏。通非情故。二法身藏。唯情所收故。三出世
間藏。出纏也。四清淨藏。在纏也。言此自性至上煩惱
所染。述曰。第二彰其用深也。性雖本淨。而為客塵所
汙故。言不思議者。述曰。第三下情不測也。言如來境
界者。述曰。第四唯佛能知也。上略明四義訖。

自下
廣辨。亦有其四。如次即是。言何以故至而能得染心
者。述曰。解第一也。言剎那善心者。謂無垢如也。即此
二心性非煩惱故。言觸者。和合一味義。此心與煩惱。
既不和合一味何得說有染心耶。心者。真實義。謂真
如也。言世尊至煩惱染心者。述曰。解第二也。雖復性
淨。然為五住地之所染也。言自性清淨至難可了知
者。述曰。解第三也。既有情淨染依二名。實難了也。言
唯佛世尊至如實知見者。述曰。解第四也(於中有十解如樞要
說)。

第二如來述讚中。有二。初內心隨喜。二發言述可。言
勝鬘夫人至佛即隨喜者。述曰。第一內心隨喜也。於
發言述可中。有二。但述可前四義中收二。不述前二
義易知故也。言如是如是至亦難可了知者。述曰。第
一述前第三非下情測也。言此二法至唯信佛語者。
述曰。第二述前第四唯佛能知也。

於如來真子章中。有三。初明信利益。二於我滅後下。
明歎信利益。三信如來者下。結信利益也。前中有二。
初略明信者能隨順得究竟。二廣解五種觀也。言若
我弟子至而得究竟者。述曰。第一略明信也。言隨信
者。謂四十心中也。言信增上者。謂四善根中也。言依
明信巳者。謂初地巳去證得四不壞信。即能隨順法
智。而得究竟也。四不壞信。謂三寶及戒故。於廣解五
種觀中。有二。初解五觀。二總結也。於五種觀中。有二。
初二明染觀。第二有三種。明淨觀。前染中有二。初一
觀十二入。第二觀因果也。言隨順法智至觀察業
報者述曰。第一觀染也。言根意者六根也。言境界者
六塵也。因緣無定之身。施設恒無定實。名意名意解。
言業者因也。言報者果也。言觀察阿羅漢眠至聖自
在通者。述曰。第二明觀淨也。有三觀。分為二。初人明
淨果。後二辨淨因。言眠者謂是煩惱。羅漢身中。此眠
既斷。即知是無學果。今時仰學故。又云。二乘入滅無
餘。與眠相似。名眠也。言心自在樂禪樂者。謂得四禪
樂在身而常得四禪樂在身而常願樂故。言聖自在
通者。謂觀三乘所得神通也。言此五種巧便觀成就
者。述曰。第二總結也。言於我滅後至入大乘道因者。
述曰。第二歎信利益也。由能具信增上隨法智故。雖
為彼染。然自性淨。即是究竟。入大乘因也。言信如來
者至不謗深義者。述曰。第三結信利益也。

於明勝鬘師子吼章中。有五。初勝鬘承力求說。二如
來聽許。三勝鬘正說。四說巳頭敬佛足。五如來述讚
也。言爾時勝鬘至復說斯義者。述曰。第一承力求說
也。言佛言便說者。述曰。第二如來聽許也。今正是時
也。言第三正說中。有二。初簡去善人。非是所化。二諸
眾生下。偏就惡人。以明化益。前中復二。初舉三種善
人。二願此諸下。總巳簡之。前中復二。初略解。二何等
以下廣解。言勝鬘白佛言至入大乘道者。述曰略釋
也。勝鬘云。有三種善人。而不須化。謂於深義不生誹
謗名自離毀傷也。能生出善根。生大功德。復能求無
上覺。名入大乘道也。於廣釋中。有二。初徵。二釋。言何
等為三者。述曰徵起也。既言三種善人。何者是耶。於
釋中有三。列三種名。即為三段。初自利。第二利他。第
三於甚深義仰推如來非我境界。言謂若善男子至
甚深法智者。述曰。第一自利也。於如義中。不生誹謗。
離自毀義。名自利也。言若善男子至隨順法智者。述
曰。第二利他也。能隨順法智。廣利眾生。名利他也。言
若善男子至仰推如來者。述曰。第三仰推佛也。此是
住分智故。言除此諸善男子善女人巳者。述曰。第二
結也。言諸餘眾生至而調伏之。述曰。第二約不善人。
而明化導也。言爾時至佛足者。述曰。第四頭敬佛足
也。言佛言善哉善哉至能說此義者。述曰。第五如來
述讚也。第三是述依行分中。有三。初如來等還。二爾
時世尊入祇洹下。重述其教。三時天帝釋至歡喜奉
行。大眾奉行也。於還中有二。初如來還國。二入城中
下。勝鬘入城。如來還中。有二。初世尊還國。二時勝鬘
下。夫人隨含。言爾時世尊至還舍衛國者。述曰。第一
如來還國也。七多羅者。一樹高七仞。一仞高七尺。總
一樹高四十九尺。七樹即說三百四十三尺。言時勝
鬘至具足念佛者。述曰。第二夫人隨念如來具有三
業。言還入城中至皆向大乘者。述曰。第二勝鬘入城
也。夫人住宮。與王城別。故說入城。於重述中。有三。初
如來告念。二應念即至。三佛為說以明付屬也。言爾
時世尊至及念天帝釋者。述曰。第一告念也。言應時
至住於佛前者。述曰。第二應念即至。於第三佛為說
經付屬中。有二。初如來說經。二始明付屬。言爾時世
尊至廣說此經者。述曰。第一說經也。

於第二付屬中。有二。初通付屬天帝阿難。第二復次
憍尸迦下。別付屬天帝。於通中有二。初難益勸持。第
二時天帝釋白佛下。問奉行。前中有二。初告天帝。二
復告阿難。前中有三。初總告勸持。二校量勝劣。三是
故下。總結受持。言說巳至此經者。述曰。第一總告也。
於校量中。有二。初舉餘行大勝。二對持經猶尚不及。
言憍尸迦至波羅者。述曰。第一舉勝也。言若復至為
人說者。述曰。第二方比不及。言是故至分別廣說者。
述曰總結也。言復告阿難至四眾廣說者。述曰。第二
告阿難也。於第二問經奉持中。有二。初天帝問持。二
如來正答。言時天帝至云何奉持者。述曰。此經問名。
請奉持法也。於如來正答中。有二。初讚法深妙如見
極離。二今當下。前略為說。前中有二。初歎經非二乘
境。二歎經微妙。言佛告至知見者。述曰。歎非境界也。
言憍尸迦至大功德聚者。述曰歎妙也。於如來為說
中。有三。初如來勅聽。二天帝等受教。三正為說。言今
當至念之者。述曰。第一勅諸許說也。言時天帝至受
教者。述曰。第二顯受。言佛言至師子吼如是受持者。
述曰。第三正說正答。答中有二。初句答前名。後句答
前持也。於別付天帝中。有三。初歎經深。二正付屬。三
奉尊教。言復次至入一二乘道者。述曰歎深也。言憍
尸迦至廣分別說者。述曰。第二正付也。言帝釋至頂
受尊教者。述曰第三遵教。言時天帝至歎奉行者。述
曰。第三依行分也。其中真草未定規矩。如有人寫者。
好用心力。仰於感享歲。影從法師。首尾中間。曾無蹔
捨。謹於界部寶國伽藍。令自春初。聽勝鬘經及二十
論。隨所採撮。諮聽未聞。既受指麾。編為述記。但文約
義廣。披閱稍難又於儀鳳二年夏洛都東太原寺。重
更普搆。舒文展義。疎缺更㬲。廣引文證。庶後學者。願
莫嗤焉。義令記也。

勝鬘經述記卷下(終)