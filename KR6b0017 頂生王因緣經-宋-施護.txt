#+TITLE: 頂生王因緣經-宋-施護
#+DATE: 2016-06-11 12:27:38
#+SOURCE: github.com/kanripo/KR6b0017 master 0f8e4a70                


No. 165 [No. 152(40)]
《佛說頂生王因緣經》卷第一

西天譯經三藏朝奉大夫試光祿卿傳
法大師賜紫沙門臣施護等奉　詔譯

佛世尊一時在舍衛國祇樹給孤獨園，時憍
薩羅國主勝軍大王來詣佛所，到已頭面禮
世尊足，退坐一面，佛言：「世尊！世尊往昔
為求阿耨多羅三藐三菩提時，云何行施作
諸福行？」

佛言：「大王！且止過去久遠劫事，我
念於此賢劫之中，求阿耨多羅三藐三菩提
時修布施行，其事因緣，汝當諦聽，極善作意，
今為汝說。大王！此劫初時人壽無量歲，爾時
有王名布沙陀，其王頂上忽爾肉生如皰，而
軟如兜羅緜，又如細㲲，亦無痛惱。彼成熟已
自然開裂，生一童子，最上色相端正可觀，身
如金色，頭有旋文猶如妙蓋，雙臂𦟛長，額廣
平正，眉復延袤，鼻高脩直，身分上下皆悉
具足，有三十二大丈夫相莊嚴其身。童子生
已乃入宮中，王有六萬宮女眷屬，見此童子
乳自盈流，各作是言：『我養太子。』由是立名，呼
為我養。或有說言：『今此太子從頂上生，應名
頂生。』由是乃有呼頂生者，或號我養者。

「時頂生太子在童子位，嬉戲娛樂經六帝釋
滅；在太子位，復經六帝釋滅。太子一時，出於
王宮，人民肆里次第遊觀。乃至後時，布沙陀
王而忽寢疾，侍臣奉以華菓根苗藥餌治
療，雖復勤力疾無瘳損。其王即勅諸臣佐
言：『汝等速為太子授王灌頂。』臣佐受命，即遣
使人詣太子所，謂太子言：『父王寢疾，拯療無
損，呼命太子，今可速來授王灌頂。』使屆中
途王身已謝。是時臣佐復遣使人接踵而進
謂太子言：『父王已逝，太子速來授王灌頂。』
時頂生太子即自惟忖：『父王已逝，奔往何及？』

「時諸臣佐眾議，一人近侍大臣詣太子所，白
言：『太子！願速來此，授王灌頂。』太子答言：『若
我應統正法王位，彼當來此，為我灌頂。』近
臣復言：『太子！授灌頂者，多有法儀，謂應施
設寶師子座、繪葢、寶冠，是等所須，此何能備
禮法？又合於王城中作灌頂事，是故太子宜
往宮中，授王灌頂。』太子答言：『若我應統正法
王位，一切所須今應自至。』時頂生太子有一
導翼夜叉神名禰舞迦，即運神力追師子
座、繒蓋、寶冠一切所須，乃至城邑聚落，皆悉
置於太子之前；一切覩者，怪未曾有。

「然後臣
佐、人民及勝力兵眾等持妙繒帛，依灌頂法，
欲為太子授其灌頂，作是白言：『大子！應授灌
頂。』時太子言：『我今何用人間繒帛，為灌頂
法繫於我頂；若我應統正法王位，必有天妙
繒帛而為繫頂，乃至其後自然天降殊妙繒
帛，為灌頂事統輪王位。』即有七寶隨時出
現，所謂輪寶、象寶、馬寶、摩尼珠寶、玉女
寶、主藏神寶、主兵神寶，如是七寶，皆悉具
足；及有千子最上色相勇猛無畏能伏他軍。

「彼時有城亦號廣嚴，城中周匝皆有稠密樹
林，人所愛樂。於其林中，有五百仙人棲止，脩
習五神通定。是時林間多諸飛鳥鷺𪆗等
類，鳴噪喧煩妨所脩定。中一仙人名曰醜
面，生恚怒心，即以呪句呪鷺𪆗群悉折其
羽。是時折羽鷺𪆗循地徐進，咸詣頂生王
門。王方出行，適觀門左，乃問近臣言：『何故
此鷺𪆗群咸聚門側？』近臣答言：『天子！群鳥
棲林噪驚禪定，仙人恚怒呪折其羽，循地而
來聚於王門。』王言：『此等仙人何故於眾生
中心無悲愍，今宜勅遣彼等仙眾速離我境。』
臣佐奉命，於仙人所具宣王勅。時諸仙眾即
起是念：『今此大王統四大洲最極自在，我宜
從命，往須彌山側棲止林間。』

「爾時，頂生王漸次思惟觀察稱量人間所宜
種種事業，隨所思惟觀察稱量已，各各發
起人間所有種類事業。其王出行初見人間
耕植田里，見已乃問諸侍臣言：『此人所作名
為何等？』臣白王言：『天子！此人耕耨其田、植
諸種子，隨所滋長而為活命。』王言：『我為聖
王，何假人間耕植滋養，自有天中種子生
成。』彼頂生王纔言念時，有二十七類種子自
天而降。其王即問諸人眾言：『此由何人福力
所致？』人眾答言：『此由天子福力亦兼我等。』

「復次，彼王漸行，又見農人種蒔㲲衣種子，見
已乃問諸近臣言：『此人所作名為何等？』臣白
王言：『天子！此人種蒔㲲華樹種，結實取綿
可成㲲衣。』王言：『我為聖王，何假人間植㲲
衣種，自有天中妙㲲種子。』纔言念時，妙㲲衣
種自天而降。其王即問諸人眾言：『此由何人
福力所致？』人眾答言：『此由天子福力亦兼我
等。』

「復次，彼王漸行，又見農人紡㲲衣線，見已乃
問諸近臣言：『此人所作名為何等？』臣白王言：
『天子！此人取綿紡線將成㲲叚。』王言：『我為
聖王，何假人間如是造作，自有天中妙㲲所
用。』纔言念時，妙㲲衣緣自天而降。其王即
問諸人眾言：『此由何人福力所致？』諸人眾
言：『此由天子福力亦兼我等。』

「腹次，彼王漸行，又見農人次第織㲲衣段，見
已乃問諸近臣言：『此人所作名為何等？』臣白
王言：『天子！此人布設機杼織㲲衣段。』王言：
『我為聖王，何假人間㲲衣被身，自有天中妙
㲲衣飾。』纔言念時，上妙㲲衣自天而降。其王
即問諸人眾言：『此由何人福力所致？』諸人眾
言：『此由天子福力亦兼我等。』

「爾時，頂生王見是事已，乃起思念：『我之福力，
今於此間未能顯發。我已統治須彌山南外
大海中此贍部洲，其內廣闊外如車形，人民
熾盛安隱豐樂；又復國土城邑嚴麗，所居人
眾妙色可觀。我有七寶：所謂輪寶、象寶、馬
寶、摩尼珠寶、玉女寶、主藏神寶、主兵神寶，
如是七寶皆悉具足。及有千子最上色相，勇
猛無畏能伏他軍，若我有勝力者快哉。今時
願我宮中雨金錢七日，乃至不使一錢墮於
宮外。』王纔念時，即於宮中天雨金錢數滿七
日，無一金錢墮於宮外；隨其所作善根福
力，神通威德自受福果。其王即問諸人眾
言：『此由何人福力所致？』諸人眾言：『天子福
力。』王言：『如汝向說兼汝等力，何故今時天
不雨金滿贍部洲，使一切人民隨所欲者，悉
能取之，故知汝等宿因微尠。』」

佛言：「大王！彼
頂生王正法治世，又經六帝釋滅。

「復次，頂生王謂導翼夜叉神禰舞迦言：『何處
別有大洲為我所統？』禰舞迦答言：『天子！須彌
山東外大海中，彼有大洲名曰勝身，其內廣
闊外如半月，人民熾盛安隱豐樂；又復國土
城邑嚴麗，所居人眾妙色可觀，王應往彼隨
宜化導。』

「時頂生王即自思惟：『我已統治此贍部洲，及
有七寶千子圍繞宮中，又雨金錢七日。我又
復聞，須彌山東外大海中有勝身洲，我今往
彼而為化導。』王纔念時，舉身空中，與十八俱
胝勝力兵眾，及千子圍繞七寶導從，剎那即
到東勝身洲。大王！彼頂生王於其洲中，治
化人民多百千歲，隨彼眾生各各所作福行
善力，神通威德自受福果，如是又經六帝釋
滅。

「復次，頂生王謂導翼夜叉神禰舞迦言：『何處
別有大洲為我所統？』禰舞迦答言：『天子！須
彌山西外大海中，彼有大洲名曰牛貨，內外
周遍其相圓滿，人民熾盛安隱豐樂；又復國
土城邑嚴麗，所居人眾妙色可觀，王應往彼
隨宜化導。』

「時頂生王即自思惟：『我已統治彼贍部洲，七
寶千子及雨金錢；我復至此東勝身洲，治化
人民多百千歲。今又復聞，須彌山西外大海
中有牛貨洲，我今往彼而為化導。』王纔念時，
舉身空中，與十八俱胝勝力兵眾，及千子圍
繞七寶導從，剎那即到西牛貨洲。大王！彼頂
生王於其洲中，治化人民多百千歲，隨彼眾
生各各所作福行善力，神通威德自受福果，
如是又經六帝釋滅。

「復次，頂生王謂導翼夜叉神禰舞迦言：『何處
別有大洲為我所統？』禰舞迦答言：『天子！須彌
山北外大海中，彼有大洲名曰俱盧，內外周
遍其相四方，人民熾盛安隱豐樂；又復國土
城邑嚴麗，所居人眾妙色可觀；又彼洲人，無
我繫著無所攝屬，王應往彼隨宜化導。』

「時頂生王即自思惟：『我已統治彼贍部洲，七
寶千子及雨金錢；又往東勝身洲；而復至此
西牛貨洲，治化人民多百千歲。今又復聞，須
彌山北外大海中有俱盧洲，我今往彼而為
化導。』王纔念時，舉身空中，與十八俱胝勝力
兵眾，及千子圍繞七寶導從，往詣北俱盧洲，
剎那即到須彌山側。其王遙見彼地白色，見
已即問夜叉神禰舞迦言：『今此方處何故地
白？』禰舞迦答言：『天子！此是北俱盧洲人所
食香稻，其狀白色香味具足，不假耕植自然
而生，稻長四指無芒無秕，清淨潔白依時成
熟；彼洲人民不施其力取以食之，王今往彼
亦取香稻而為其食。』時王聞已謂臣佐言：『汝
等見此地白色不？』臣白王言：『唯然已見。』王言：
『此是北俱盧洲人所食香稻，其狀白色香味
具足，不假耕植自然而生，稻長四指無芒無
秕，清淨潔白依時成熟，彼洲人民不施其力
取以食之，汝等往彼亦取香稻而為其食。』

「時頂生王又於須彌山北，遙見眾莊嚴樹圓
無缺減殊妙可觀，即問禰舞迦言：『此是何
等眾莊嚴樹？』禰舞迦答言：『天子！此是北俱
盧洲人民所有四種劫波衣樹，謂青、黃、赤、白，
其樹所出四色妙衣，彼洲人民若男若女須
其衣者，纔起心時，即彼樹枝自然低垂，恣其
所取。王今往彼亦被其衣。』

「時王聞已，謂臣佐言：『汝等見此眾莊嚴樹，圓
無缺減不？』臣白王言：『唯然已見。』王言：『此是
北俱盧洲人民所有四種劫波衣樹，謂青、黃、
赤、白，其樹所出四色妙衣，彼洲人民若男若
女思其衣者，纔起心時，即彼樹枝自然低垂，
恣其所取。汝等往彼亦被其衣。』

「大王！彼頂生
王於北俱盧洲治化人民多百千歲，隨彼眾
生各各所作福行善力，神通威德自受福果，
如是又經六帝釋滅。

「復次，頂生王謂導翼夜叉神禰舞迦言：『別有
方處為我統不？』禰舞迦答言：『天子！無別方
處為王所統。有三十三天，長壽色相多諸快
樂，高廣樓閣久固安居。快哉，天子！宜往觀
矚。』

「時頂生王即自思惟：『我已統治彼贍部洲，
七寶千子及雨金錢；又往東勝身洲、西牛貨
洲；今又至此北俱盧洲。復聞有彼三十三
天，長壽色相多諸快樂，高廣樓閣久固安居，
我今宜應往彼觀矚。』王纔念時，舉身空中，與
十八俱胝勝力兵眾，及千子圍繞七寶導從，
往須彌山外七重金山。其王初至儞民達囉
山，其山嚴麗殊妙可觀，純金所成。彼有四大
王天，諸天子眾往復其間。王以勝力兵眾於
彼化導，又經六帝釋滅。

「次至尾那􂆖計山，其山嚴麗殊妙可觀，純金
所成，彼有四大王天，諸天子眾往復其間。王
以勝力兵眾於彼化導，又經六帝釋滅。

「次至
馬耳山，其山嚴麗殊妙可觀，純金所成，彼有
四大王天，諸天子眾往復其間。王以勝力兵
眾於彼化導，又經六帝釋滅。

「次至善見山，其
山嚴麗殊妙可觀，純金所成，彼有四大王天，
諸天子眾往復其間。王以勝力兵眾於彼化
導，又經六帝釋滅。

「次至佉禰囉迦山，其山嚴
麗殊妙可觀，純金所成，彼有四大王天，諸天
子眾往復其間。王以勝力兵眾於彼化導，又
經六帝釋滅。

「次至持軸山，其山嚴麗殊妙可
觀，純金所成，彼有四大王天，諸天子眾往復
其間。王以勝力兵眾於彼化導，又經六帝釋
滅。
《佛說頂生王因緣經》卷第一


《佛說頂生王因緣經》卷第二

西天譯經三藏朝奉大夫試光祿卿傳
法大師賜紫沙門臣施護等奉　詔譯

「復次，持軸山後至持雙山，其山嚴麗殊妙可
觀，純金所成；彼有四大王天，諸天子眾往復
其間。須彌山王高出眾山，此山王東有大天
王，名曰持國，所居宮城亦號持國；其城縱廣
正等二百五十由旬，周匝千由旬，內外嚴麗，
殊妙可觀；城有金牆，高半由旬；金城之上有
四女牆，金、銀、瑠璃、頗胝迦作；復有重牆通往
來道亦四寶作；其城中地，又復殊麗奇妙莊
嚴，有百一種綵繪為飾，地復柔軟如兜羅緜
及如妙㲲，下足隨陷舉足隨起；有天曼陀羅
華散布其地深可膝量，香風時來吹去萎華
更雨新者。城中街衢，長二百五十由旬，闊二
十五由旬，金沙布地，觸處遍灑旃檀香水，金
繩交絡垂金鈴鐸以界道側。

「街衢左右，復有
種種清淨池沼，金、銀、瑠璃、頗胝迦寶以布其
底；池之四面有四梯陛四寶所成，底及層級
亦四寶作；又池沼中有四寶臺間錯莊嚴，若
金為臺即銀為柱及以梁棟，若銀為臺即金
為柱及以梁棟，若瑠璃為臺即頗胝迦為柱
及以梁棟，若頗胝迦為臺即瑠璃為柱及以
梁棟；清涼甘美水滿池中；優鉢羅華、鉢訥摩
華、俱母陀華、奔拏利迦華等，遍覆其內。復有
種種水鳥遊戲池中出妙音聲，謂高遠聲、悅
意聲、美妙聲等。

「彼池周匝，復有種種華樹菓
樹，直生端立圓無缺減，如結鬘師取以妙線，
妙巧安布盤結成鬘，華菓樹林亦復如是。彼
樹復有種種飛鳥游止其上，出妙音聲，謂
高遠聲、悅意聲、美妙聲等。又彼宮中有青、黃、
赤、白四種劫波衣樹，其樹所出四色妙衣，若
彼天男及天女等思其衣者，纔起心時而自
至手。又彼宮中有其種種妙音樂樹，所謂簫、
笛、琴、箜篌等，若彼天男及天女等思音樂者，
纔起心時其樂自鳴。又彼宮中有其種種妙
莊嚴樹，彼樹所出手釧足環，及身莊嚴妙好
之具，若彼天男及天女等思莊嚴具者，纔起
心時，而自至手。

「又彼宮中有四色蘇陀味食，
謂青、黃、赤、白，若彼天男及天女等思其食者，
纔起心時而自至手。又有四種所飲之漿，謂
末度漿、摩達網漿、迦譚末梨漿、播曩漿等。
而彼宮中有妙莊嚴殿堂樓閣，諸天女眾或
處其中安隱而坐，或觀視游行，悉有種種乘
輿服飾莊嚴之具，天女軿隘擊鼓奏歌，爇眾
名香，豐諸飲食，彼持國天王與諸眷屬嬉戲
快樂，隨自福力受斯勝果。

「復次，須彌山南有大天王名曰增長，所居宮
城亦號增長，其城縱廣正等二百五十由旬，
周匝千由旬，內外嚴麗殊妙可觀；城有金牆，
高半由旬。金城之上有四女牆，金、銀、瑠璃、頗
胝迦作；復有重牆通往來道亦四寶作。其城
中地殊妙莊嚴有百一種綵繪為飾，地復柔
軟如兜羅緜及如妙㲲，下足隨陷舉足隨起。
有天曼陀羅華散布其地深可膝量，香風時
來吹去萎華更雨新者。城中街衢長二百五
十由旬，闊二十五由旬，金沙布地，觸處遍灑
旃檀香水，金繩交絡垂金鈴鐸以界道側。

「街
衢左右復有種種清淨池沼，金、銀、瑠璃、頗胝
迦寶以布其底。池之四面有四梯陛四寶所
成，底及層級亦四寶作。又池沼中有四寶臺，
間錯莊嚴，若金為臺即銀為柱及以梁棟，若
銀為臺即金為柱及以梁棟，若瑠璃為臺即
頗胝迦為柱及以梁棟，若頗胝迦為臺即瑠
璃為柱及以梁棟；清涼甘美水滿池中；優鉢
羅華、鉢訥摩華、俱母陀華、奔拏利迦華等，
遍覆其內。復有種種水鳥游戲其中，出妙音
聲，謂高遠聲、悅意聲、美妙聲等。

「彼池周匝
復有種種華樹果樹，直生端立圓無缺減，如
結鬘師取以妙線，妙巧安布盤結成鬘，華果
樹林亦復如是。彼樹復有種種飛鳥游止其
上，出妙音聲，謂高遠聲、悅意聲、美妙聲等。
又彼宮中，有青、黃、赤、白四種劫波衣樹，其樹
所出四色妙衣，若彼天男及天女等思其衣
者，纔起心時而自至手。又彼宮中，有其種種
妙音樂樹，所謂簫、笛、琴、箜篌等、若彼天男及
天女等思音樂者，纔起心時其樂自鳴。又彼
宮中有其種種妙莊嚴樹，彼樹所出手釧足
環，及身莊嚴妙好之具；若彼天男及天女等
思莊嚴具者，纔起心時而自至手。又彼宮中
有四種蘇陀味食，謂青、黃、赤、白，若彼天男及
天女等思其食者，纔起心時而自至手。又有
四種所飲之漿，謂末度漿、摩達網漿、迦譚末
梨漿、播曩漿等。而彼宮中有妙莊嚴殿堂樓
閣，諸天女眾或處其中安隱而坐，或觀視游
行，悉有種種乘輿，服飾莊嚴之具，天女軿隘
擊鼓奏歌，爇眾名香，豐諸飲食。彼增長天王
與諸眷屬嬉戲娛樂，隨自福力受斯勝果。

「復次，須彌山西有大天王名曰廣目，所居宮
城亦號廣目；其城縱廣正等二百五十由旬，
周匝千由旬，內外嚴麗殊妙可觀；城有金牆，
高半由旬；金城之上有四女牆，金、銀、瑠璃、頗
胝迦作；復有重牆通往來道亦四寶作。其城
中地殊妙莊嚴，有百一種綵繪為飾，地復柔
軟如兜羅緜及如妙㲲，下足隨陷舉足隨起，
有天曼陀羅華散布其地，深可膝量，香風時
來吹去萎華更雨新者。城中街衢，長二百五
十由旬，闊二十五由旬，金沙布地，觸處遍灑
旃檀香水，金繩交絡垂金鈴鐸以界道側。

「街
衢左右復有種種清淨池沼，金、銀、瑠璃、頗胝
迦寶以布其底。池之四面有四梯陛，金、銀、瑠
璃、頗胝迦作，底及層級亦四寶作。又池沼中
有四寶臺，間錯莊嚴，若金為臺即銀為柱及
以梁棟，若銀為臺即金為柱及以梁棟，若瑠
璃為臺即頗胝迦為柱及以梁棟，若頗胝迦
為臺即瑠璃為柱及以梁棟；清涼甘美水滿
池中；優鉢羅華、鉢訥摩華、俱母陀華、奔拏利
迦華等，遍覆其內；復有種種水鳥游戲池中，
出妙音聲，謂高遠聲、悅意聲、美妙聲等。

「彼池
周匝復有種種華樹菓樹，直生端立圓無缺
減，如結鬘師取以妙線，妙巧安布盤結成鬘，
華菓樹林亦復如是。彼樹復有種種飛鳥游
止其上，出妙音聲，謂高遠聲、悅意聲、美妙聲
等。又彼宮中，有青、黃、赤、白四種劫波衣樹，其
樹所出四色妙衣，若彼天男及天女等思其
衣者，纔起心時而自至手。又彼宮中，有其種
種妙音樂樹，所謂簫、笛、琴、箜篌等，若彼天男
及天女等思音樂者，纔起心時其樂自鳴。
又彼宮中有其種種妙莊嚴樹，彼樹所出手釧
足環，及身莊嚴妙好之具，若彼天男及天女
等思莊嚴具者，纔起心時而自至手。又彼宮
中有四色蘇陀味食，謂青、黃、赤、白，若彼天
男及天女等思其食者，纔起心時而自至手。
又有四種所飲之漿，謂末度漿、摩達網漿、迦
譚末梨漿、播曩漿等；而彼宮中有妙莊嚴殿
堂樓閣，諸天女眾或處其中安隱而坐，或觀
視游行，悉有種種乘輿服飾莊嚴之具。天女
軿隘擊鼓奏歌，爇眾名香，豐諸飲食。彼廣目
天王與諸眷屬嬉戲娛樂，隨自福力受斯勝
果。

「復次，須彌山北有大天王名曰多聞，所居
宮城號阿拏迦嚩帝；其城縱廣正等二百五十
由旬，周匝千由旬，內外嚴麗殊妙可觀。城有
金牆，高半由旬；金城之上有四女牆，金、銀、瑠
璃、頗胝迦作。復有重牆通往來道亦四寶作。
其城中地殊妙莊嚴，有百一種綵繪為飾。
地復柔軟如兜羅緜及如妙㲲，下足隨陷舉
足隨起。有天曼陀羅華散布其地，深可膝量，
香風時來吹去萎華更雨新者。城中街衢長
二百五十由旬，闊二十五由旬，金沙布地，觸
處遍灑旃檀香水，金繩交絡垂金鈴鐸以
界道側。

「街衢左右復有種種清淨池沼，金、銀、
瑠璃、頗胝迦寶以布其底；池之四面有四梯
陛，金、銀、瑠璃、頗胝迦作；底及層級亦四寶
作。又池沼中有四寶臺，間錯莊嚴，若金為臺
即銀為柱及以梁棟，若銀為臺即金為柱及
以梁棟，若瑠璃為臺即頗胝迦為柱及以梁
棟，若頗胝迦為臺即瑠璃為柱及以梁棟；清
涼甘美水滿池中；優鉢羅華、鉢訥摩華、俱母
陀華、奔拏利迦華等，遍覆其內；復有種種水
鳥游戲池中，出妙音聲，謂高遠聲、悅意聲、美
妙聲等。

「彼池周匝，復有種種華樹菓樹，直
生端立圓無缺減，如結鬘師取以妙線，妙巧
安布盤結成鬘，華菓樹林亦復如是。彼樹
復有種種飛鳥游止其上，出妙音聲，謂高遠
聲、悅意聲、美妙聲等。又彼宮中有青、黃、赤、白
四種劫波衣樹，其樹所出四色妙衣；若彼天
男及天女等思其衣者，纔起心時而自至手。
又彼宮中有其種種妙音樂樹，所謂簫、笛、琴、
箜篌等；若彼天男及天女等思音樂者，纔起
心時其樂自鳴。又彼宮中有其種種妙莊嚴
樹，彼樹所出手釧足環及身莊嚴妙好之
具；若彼天男及天女等思莊嚴具者，纔起心
時而自至手。又彼宮中有四色蘇陀味食，
謂青、黃、赤、白；若彼天男及天女等思其食者，
纔起心時而自至手。又有四種所飲之漿，
謂末度漿、摩達網漿、迦譚末梨漿、播曩漿
等。而彼宮中有妙莊嚴殿堂樓閣，諸天女眾
或處其中安隱而坐，或觀視游行，悉有種
種乘輿服飾莊嚴之具。天女軿隘擊鼓奏
歌，爇眾名香，豐諸飲食。彼多聞天王與諸眷
屬嬉戲娛樂，隨自福力受斯勝果。如是又經
六帝釋滅。

「復次，持雙山側向者五百仙人棲止其間，遙
見頂生王來。時醜面仙人忿恚而言：『彼鬪諍
王又復來此。』即舉雙手掬水灑彼導翼兵眾，
遮止前進。時主兵神謂仙眾言：『修淨行者若
生忿恚，於一切處所作不成；今此頂生王是
大仁王，非汝向者呪力能加。』

「時頂生王漸至其所，問言：『何人遮止兵眾，不
令前進。』主兵神答言：『仙眾遮止。』王言：『此諸
仙眾於諸愛中何為最上。』主兵神答言：『仙尊
所愛，辮髮為上。』王言：『今斷其髮，悉驅為我導
翼之者。』王纔言已，時彼仙眾其髮自斷，自
然各各手持弓矢，將侯前驅。時王女寶前白
王言：『天子！此等仙眾是修行者，願王放捨。』
王言：『隨意。』時諸仙眾以精進力故證五神通。

「彼頂生王與自勝力兵眾，舉身空中，漸復前
進。其須彌山出水入水各八萬由旬，四面各
廣八萬由旬，周匝三十二萬由旬，下踞金所
成地種種嚴麗，四寶所成。彼須彌山有四方
面，東面頗胝迦所成，西面白銀，南面瑠璃，
北面黃金。又山四角凡有四峯，彼東南峯，縱
廣正等一百二十五由旬，周匝五百由旬，高
四由旬半，瑠璃所成；金剛手夜叉神止住
其中。西南峯，縱廣正等一百二十五由旬，周
匝五百由旬，高四由旬半，頗胝迦所成；金剛
手夜叉神止住其中。西北峯，縱廣正等一百
二十五由旬，周匝五百由旬，高四由旬半，黃
金所成；金剛手夜叉神止住其中。東北峯，縱
廣正等一百二十五由旬，周匝五百由旬，高
四由旬半；金剛手夜叉神止住其中。

「又須彌山有四層級：其第一層，傍出一萬六
千由旬，四寶所成；有堅首天，居止其中；去第
二層高一萬由旬。其第二層，傍出八千由旬，
四寶所成；有持鬘天，居止其中；去第三層高
一萬由旬。其第三層，傍出四千由旬，四寶所
成；有常憍天，居止其中；去第四層高一萬由
旬。其第四層，傍出二千由旬，四寶所成；有四
大王天，居止其中。
《佛說頂生王因緣經》卷第二



《佛說頂生王因緣經》卷第三

西天譯經三藏朝奉大夫試光祿卿傳
法大師賜紫沙門臣施護等奉　詔譯

「復次，大王！其上即是三十三天所居之處，彼
有龍王住於水際，所謂難陀龍王、烏波難陀
龍王、阿說多哩龍王、母唧隣那龍王、摩那
斯龍王、伊羅鉢怛羅龍王等，住壽經劫，護持
世間，力無能敵。是諸龍王與堅首天、持鬘天、
常驕天、四大王天，同為守護三十三天。若
阿修羅來鬪戰時，即各對敵及為震警。

「爾時，頂生王將復前進，為諸龍王遮止導翼
兵眾。王乃問言：『何不進邪？』時主兵神答言：
『天子！此是龍王遮止兵眾。』王言：『而龍王者，
傍生之類，非我所敵，今悉驅令為我導翼。』
言已，諸龍即導王前至堅首天王所。彼天王
問言：『汝等何故奔馳來此？』諸龍答言：『人間
有王，名曰頂生，彼將至此，故我導前。』時堅首
天王即復遮止不令前進。王乃問言：『何不進
邪？』主兵神答言：『天子！此有堅首天王遮止
兵眾。』王言：『此堅首天亦使為我導翼之者。』
言已，彼天即導王前至持鬘天王所。彼天王
問言：『汝今何故奔馳來此？』天王答言：『人間
有王，名曰頂生，彼將至此，故我導前。』時持鬘
天王即復遮止不令前進。王乃問言：『何不進
邪？』主兵神答言：『天子！此有持鬘天王遮止
兵眾。』王言：『此持鬘天亦使為我導翼之者。』言
已，彼天即導王前至常驕天王所。彼天王問
言：『汝今何故奔馳來此？』天王答言：『人間有
王，名曰頂生，彼將至此，故我導前。』時常驕
天王即復遮止不令前進。王乃問言：『何不進
邪？』主兵神答言：『天子！此有常驕天王遮止
兵眾。』王言：『此常驕天亦使為我導翼之者。』
言已，彼天即導王前至四大天王所。彼天王
問言：『汝今何故奔馳來此？』天王答言：『人間
有王，名曰頂生，彼將至此，故我導前。』

「爾時四
大天王互相議曰：『此人間王，具大福德，有大
名稱，我等豈能與相違背。』言已，俱詣帝釋天
主所，具陳上事。時帝釋天主言：『此大福德，有
大名稱，我亦不應與相違背。』言已，即持妙閼
伽瓶，前起承迎。

「爾時，頂生王遙見須彌山上樹林蓊欝，其密
如雲，聳直紺青，色狀殊麗；乃問導翼夜叉神
禰舞迦言：『前有樹林斯名何等？』禰舞迦答
言：『天子！此是三十三天中，波利質多羅樹
及俱毘陀羅樹等，彼諸天眾夏四月中，於其
樹下五欲娛樂嬉戲自在。天子！今時往彼亦
受斯樂。』時王聞已，謂諸臣佐言：『汝等前見樹
林如雲紺青不？』臣佐答言：『唯然已見。』王言：
『此是三十三天中，波利質多羅樹及俱毘陀
羅樹等，彼諸天眾夏四月中，於其樹下五欲
娛樂嬉戲自在；汝等往彼亦受斯樂。』

「時頂生
王又復前進，見須彌山上白雲高起聚若山
峯，復問禰舞迦言：『前有白雲聚若高峯，斯名
何等？』禰舞迦答言：『天子！此是三十三天中
善法之堂，彼天子眾與四大天王常共集會，
思惟觀察稱量世間，若天若人諸所有事。天
子！今時宜應往彼。』其王聞已，謂諸臣佐言：『汝
等前見白雲高起聚若山峯不？』臣佐答言：『唯
然已見。』王言：『此是三十三天中善法之堂，
彼天子眾與四大天王常共集會，思惟觀察
稱量世間，若天若人諸所有事；汝等今時宜
應往彼。』

「復次，須彌山上三十三天中有善見城，其城
縱廣正等二千五百由旬，周匝十千由旬，有
七重城，彼一一城高一由旬半，純金所成。
金城之上一一復有四種女牆，金、銀、瑠璃、頗
胝迦成；復有重牆通往來道亦四寶成。彼
城中地有百一種采繪嚴飾，又復柔軟如兜
羅緜及如妙㲲，下足隨陷舉足隨起。有天曼
陀羅華散布其地深可膝量，香風時來吹去
萎華更雨新者。彼善見城有一千一門，其一
一門長二由旬半，闊半由旬，皆以牛頭旃
檀香木所成；彼一一門，金、銀、瑠璃、頗胝迦寶
間錯莊嚴，狀如星象及半月相。又一一門各
有五百青衣夜叉，身被甲冑而作守衛；又能
護持三十三天諸天子眾作諸善利。城中街
衢長二百五十由旬，闊十二由旬，種種莊嚴
金沙布地，觸處遍灑旃檀香水，金繩交絡垂
金鈴鐸以界道側。

「街衢左右復有種種清淨
池沼，金、銀、瑠璃、頗胝迦等以布其底，池之四
面有四梯陛，金、銀、瑠璃、頗胝迦成；彼池沼中
有四寶臺，金、銀、瑠璃、頗胝迦等間錯莊嚴；若
金為臺即銀為柱及以梁棟，若銀為臺即金
為柱及以梁棟，若瑠璃為臺即頗胝迦為柱
及以梁棟，若頗胝迦為臺即瑠璃為柱及以
梁棟；清涼甘美水滿池中；優鉢羅華、鉢訥摩
華、俱母陀華、奔拏利迦華等，遍覆其內。復有
種種水鳥遊戲池中出妙音聲，謂高遠聲、悅
意聲、美妙聲等。

「復有種種華樹果樹，直生端
立圓無缺減，如結鬘師取以妙線，妙巧安布
盤結成鬘，華果樹林亦復如是。彼樹復有種
種飛鳥，遊止其上出妙音聲。又彼城中有
青、黃、赤、白四色劫波衣樹，其樹所出四色妙
衣；若彼天男及天女等思其衣者，纔起心時
而自至手。又有種種妙音樂樹，所謂簫、笛、琴、
箜篌等；若彼天男及天女等思音樂者，纔起
心時其樂自鳴。又有種種妙莊嚴樹，彼樹所
出手釧足環，及身莊嚴妙好之具；若彼天男
及天女等思莊嚴具者，纔起心時而自至手。
又有四色蘇陀味食，謂青、黃、赤、白；若彼天
男及天女等思其食者，纔起心時而自至手。
又有四種所飲之漿，謂末度漿、摩達網漿、
迦譚末梨漿、播曩漿等。復有種種殊妙莊嚴
殿堂樓閣，諸天女眾或處其中安隱而坐，或
觀視遊行，悉有種種輿輦服用莊嚴之具，天
女駢隘擊鼓奏歌，爇眾名香豐諸飲食。而彼
天眾與諸眷屬嬉戲娛樂，隨自福力受斯勝
果。

「復次，善見城東二十由旬，有園名寶車，縱廣
正等二百五十由旬，周匝千由旬，內外嚴麗
殊妙可觀。園有金牆高半由旬；金牆之上有
四女牆，金、銀、瑠璃、頗胝迦成；復有重牆通往
來道亦四寶作。其園中地有百一種采繪嚴
飾；又復柔軟如兜羅緜及如妙㲲，下足隨陷
舉足隨起。有天曼陀羅華散布其地，深可膝
量，香風時來吹去萎華更雨新者。寶車園中
有大池沼，縱廣正等五十由旬，周匝二百由
旬，金、銀、瑠璃、頗胝迦等以布其底；池之四面
有四梯陛，金、銀、瑠璃、頗胝迦成；彼池沼中有
四寶臺，金、銀、瑠璃、頗胝迦等間錯莊嚴；若金
為臺即銀為柱及以梁棟，若銀為臺即金為
柱及以梁棟，若瑠璃為臺即頗胝迦為柱及以梁棟，若頗胝迦為臺即瑠璃為柱及以梁
棟；清涼甘美水滿池中；優鉢羅華、鉢訥摩華、
俱母陀華、奔拏利迦華等，遍覆其內。復有種
種水鳥遊戲池中出妙音聲，謂高遠聲、悅意
聲、美妙聲等。復有種種華樹果樹，直生端
立圓無缺減，如結鬘師取以妙線妙，巧安布
盤結成鬘，華果樹林亦復如是。彼樹復有種
種飛鳥，遊止其上出妙音聲。觸處皆有青、黃、
赤、白四色劫波衣樹，其樹所出四色妙衣。又
有種種妙音樂樹，所謂簫、笛、琴、箜篌等。又有
種種妙莊嚴樹，彼樹所出手釧足環，及身莊
嚴妙好之具。又有四色蘇陀味食，謂青、黃、
赤、白。若彼天男及天女等隨所思者，纔起心
時而皆自至。又有四種所飲之漿，謂末度漿、
摩達網漿、迦譚末梨漿、播曩漿等。復有種
種殊妙莊嚴殿堂樓閣，諸天女眾或處其中
安隱而坐，或觀視遊行，悉有種種輿輦服用
莊嚴之具。天女駢隘擊鼓奏歌，爇眾名香，豐
諸飲食。而彼天眾與諸眷屬嬉戲娛樂，隨自
福力受斯勝果。

「園中道路長二十由旬，闊半
由旬，清淨嚴飾金沙布地；觸處遍灑旃檀
香水；金繩交絡垂金鈴鐸；道路左右亦有種
種華果樹林，飛鳥遊戲出妙音聲；亦有四色
劫波衣樹及音樂樹莊嚴樹等；復有四種莊
嚴輿輦，謂象乘、馬乘、車乘、寶輿；若彼天男
及天女等思其乘馭往遊戲者，纔起心時隨
思即至，乘已遊行受諸快樂。

「此園何故名為
寶車？謂此園中所有池沼、華果、樹林、衣服、嚴
具及天女等，皆以眾寶所莊嚴故；又有寶車
諸天子眾乘馭遊戲，以是緣故名寶車園。

「復
次，寶車園東二十由旬，有寶嚴地，縱廣正等
二百五十由旬，周匝千由旬；有百一種采
繪嚴飾清淨柔軟；其地中間有四寶臺間錯
莊嚴；天曼陀羅華散布其地；道路長二十由
旬，闊半由旬清淨嚴飾；華果、樹林、衣服、音樂、
莊嚴等樹一一具足；亦有輿輦隨思即至受
諸快樂。彼有天仙修習梵行。

「復次，善見城南
二十由旬，有園名麤堅，縱廣正等二百五十
由旬，周匝千由旬，內外嚴麗殊妙可觀；園
有金牆高一由旬；金牆之上有四女牆，金、銀、
瑠璃、頗胝迦成；復有重牆通往來道亦四寶
作。其園中地有百一種采繪嚴飾；又復柔
軟如兜羅緜及如妙㲲，下足隨陷舉足隨起。
有天曼陀羅華散布其地深可膝量，香風時
來吹去萎華更雨新者。

「麤堅園中有大池沼，
縱廣正等五十由旬，周匝二百由旬，金、銀、瑠
璃、頗胝迦等以布其底；池之四面有四梯陛，
金、銀、瑠璃、頗胝迦成；彼池沼中有四寶臺，金、
銀、瑠璃、頗胝迦等間錯莊嚴，若金為臺即銀
為柱及以梁棟，若銀為臺即金為柱及以梁
棟，若瑠璃為臺即頗胝迦為柱及以梁棟，若
頗胝迦為臺即瑠璃為柱及以梁棟；清涼甘美
水滿池中；優鉢羅華、鉢訥摩華、俱母陀華、奔
拏利迦華等，遍覆其內；復有種種水鳥遊戲
池中，出妙音聲，謂高遠聲、悅意聲、美妙聲
等。

「復有種種華樹果樹，直生端立圓無缺
減，如結鬘師取以妙線，妙巧安布盤結成鬘，
華果樹林亦復如是。彼樹復有種種飛鳥，遊
止其上出妙音聲。觸處皆有青、黃、赤、白四色
劫波衣樹，其樹所出四色妙衣；又有種種妙
音樂樹，所謂簫、笛、琴、箜篌等；又有種種妙莊
嚴樹，彼樹所出手釧足環，及身莊嚴妙好之
具；又有四色蘇陀味食，謂青、黃、赤、白。若彼
天男及天女等隨所思者，纔起心時而皆自
至。又有四種所飲之漿，謂末度漿、摩達網
漿、迦譚末梨漿、播曩漿等。復有種種殊妙
莊嚴殿堂樓閣，諸天女等或處其中安隱而
坐、或觀視遊行，悉有種種輿輦服用莊嚴之
具，天女駢隘擊鼓奏歌，爇眾名香豐諸飲
食。而彼天眾與諸眷屬嬉戲娛樂，隨自福力
受斯勝果。

「園中道路長二十由旬，闊半由旬，
清淨嚴飾金沙布地；觸處遍灑旃檀香水，
金繩交絡垂金鈴鐸。道路左右亦有種種華
果樹林，飛鳥遊戲出妙音聲；亦有四色劫波
衣樹及音樂樹莊嚴樹等；復有四種莊嚴輿
輦，謂象乘、馬乘、車乘、寶輿；若彼天男及天
女等思其乘馭往遊戲者，纔起心時隨思即
至，乘已遊行受諸快樂。

「此園何故名為麤
堅？謂此園中所有池沼、華果、樹林、衣服、嚴具
及天女等悉麤堅故；又此園中諸天子眾，若
身若心皆悉麤猛而好鬪戰，由是緣故名麤
堅園。
《佛說頂生王因緣經》卷第三



《佛說頂生王因緣經》卷第四

西天譯經三藏朝奉大夫試光祿卿傳
法大師賜紫沙門臣施護等奉　詔譯

「復次，麤堅園南二十由旬有麤堅地，縱廣正
等二百五十由旬，周匝千由旬，有百一種采
繪嚴飾清淨柔軟；其地中間有四寶臺間錯
莊嚴，天曼陀羅華散布其地；道路長二十由
旬，闊半由旬，清淨嚴飾，華果、樹林、衣服、音樂、
莊嚴等樹一一具足；亦有輿輦，隨思即至受
諸快樂。彼有天仙修習梵行。

「復次，善見！城西
二十由旬，有園名雜種，縱廣正等二百五十
由旬，周匝千由旬，內外嚴麗殊妙可觀；園有
金牆高一由旬；金牆之上有四女牆，金、銀、瑠
璃、頗胝迦成；復有重牆通往來道亦四寶作。
其園中地有百一種采繪嚴飾，又復柔軟如
兜羅緜及如妙㲲，下足隨陷舉足隨起。有天
曼陀羅華散布其地深可膝量，香風時來吹
去萎華更雨新者。

「雜種園中有大池沼，縱廣
正等五十由旬，周匝二百由旬，金、銀、瑠璃、頗
胝迦等以布其底；池之四面有四梯陛，金、銀、
瑠璃、頗胝迦成；彼池沼中有四寶臺，金、銀、瑠
璃、頗胝迦等間錯莊嚴，若金為臺即銀為柱
及以梁棟，若銀為臺即金為柱及以梁棟，若
瑠璃為臺即頗胝迦為柱及以梁棟，若頗胝
迦為臺即瑠璃為柱及以梁棟；清涼甘美水
滿池中；優鉢羅華、鉢訥摩華、俱母陀華、奔拏
利迦華等，遍覆其內；復有種種水鳥遊戲池
中，出妙音聲，謂高遠聲、悅意聲、美妙聲等。

「復
有種種華樹果樹，直生端立圓無缺減；如結
鬘師取以妙線，妙巧安布盤結成鬘，華果樹
林亦復如是；彼樹復有種種飛鳥游止其
上，出妙音聲；觸處皆有青、黃、赤、白四色劫波
衣樹，其樹所出四色妙衣；又有種種妙音樂
樹，所謂簫、笛、琴、箜篌等；又有種種妙莊嚴
樹，彼樹所出手釧足環，及身莊嚴妙好之具；
又有四色蘇陀味食，謂青、黃、赤、白。若彼天
男及天女等隨所思者，纔起心時而皆自至。
又有四種所飲之漿，謂末度漿、摩達網漿、
迦譚末梨漿、播曩漿等。復有種種殊妙莊嚴
殿堂樓閣，諸天女等或處其中安隱而坐，或
觀視游行，悉有種種輿輦服用莊嚴之具，
天女駢隘擊鼓奏歌，爇眾名香豐諸飲食。而
彼天眾與諸眷屬嬉戲娛樂，隨自福力受斯
勝果。

「園中道路長二十由旬，闊半由旬，清
淨嚴飾金沙布地；觸處遍灑旃檀香水；金
繩交絡垂金鈴鐸；道路左右亦有種種華果
樹林，飛鳥游戲出妙音聲；亦有四色劫波
衣樹及音樂樹莊嚴樹等；復有四種莊嚴輿
輦謂象乘、馬乘、車乘、寶輿；若彼天男及
天女等思其乘馭往游戲者，纔起心時隨
思即至，乘已游行受諸快樂。

「此園何故名
為雜種？謂此園中所有池沼、華果、樹林、衣服、
嚴具及天女等種種雜故；又此園中諸天子
眾，以雜種類嬉戲娛樂，由是緣故名雜種
園。

「復次，雜種園西二十由旬，有雜種地縱廣
正等二百五十由旬，周匝千由旬，有百一種
采繪嚴飾清淨柔軟；其地中間有四寶臺間
錯莊嚴；天曼陀羅華散布其地；道路長二十
由旬，闊半由旬，清淨嚴飾；華果、樹林、衣服、
音樂、莊嚴等樹一一具足；亦有輿輦隨思即
至受諸快樂。彼有天仙修習梵行。

「復次，善見
城北二十由旬，有園名歡喜，縱廣正等二百
五十由旬，周匝千由旬，內外嚴麗殊妙可
觀；園有金牆高一由旬；金牆之上有四女牆，
金、銀、瑠璃、頗胝迦成；復有重牆通往來道亦
四寶作。其園中地有百一種采繪嚴飾，又
復柔軟如兜羅緜及如妙㲲，下足隨陷舉足
隨起；有天曼陀羅華散布其地深可膝量，
香風時來吹去萎華更雨新者。

「歡喜園中有
大池沼，縱廣正等五十由旬，周匝二百由
旬，金、銀、瑠璃、頗胝迦等以布其底；池之四面
有四梯陛，金、銀、瑠璃、頗胝迦成；彼池沼中有
四寶臺，金、銀、瑠璃、頗胝迦等間錯莊嚴，若金
為臺即銀為柱及以梁棟，若銀為臺即金為
柱及以梁棟，若瑠璃為臺即頗胝迦為柱及
以梁棟，若頗胝迦為臺即瑠璃為柱及以梁
棟；清涼甘美水滿池中；優鉢羅華、鉢訥摩
華、俱母陀華、奔拏利迦華等，遍覆其內；復有
種種水鳥游戲池中出妙音聲，謂高遠聲、
悅意聲、美妙聲等。

「復有種種華樹果樹，直
生端立圓無缺減；如結鬘師取以妙線，妙巧
安布盤結成鬘，華果樹林亦復如是。彼樹復
有種種飛鳥游止其上，出妙音聲；觸處皆
有青、黃、赤、白四色劫波衣樹，其樹所出四色
妙衣；又有種種妙音樂樹，所謂簫、笛、琴、箜篌
等；又有種種妙莊嚴樹，彼樹所出手釧足環，
及身莊嚴妙好之具；又有四色蘇陀味食，
謂青、黃、赤、白；若彼天男及天女等隨所思者，
纔起心時而皆自至。又有四種所飲之漿，謂
末度漿、摩達網漿、迦譚末梨漿、播曩漿等。
復有種種殊妙莊嚴殿堂樓閣，諸天女等或
處其中安隱而坐，或觀視游行；悉有種種
輿輦服用莊嚴之具，天女駢隘擊鼓奏歌，爇
眾名香豐諸飲食。而彼天眾與諸眷屬嬉戲
娛樂，隨自福力受斯勝果。

「園中道路長二十
由旬，闊半由旬，清淨嚴飾金沙布地；觸處遍
灑旃檀香水；金繩交絡垂金鈴鐸；道路左右
亦有種種華果樹林，飛鳥游戲出妙音聲；
亦有四色劫波衣樹及音樂樹莊嚴樹等；復有
四種莊嚴輿輦，謂象乘、馬乘、車乘、寶輿；若
彼天男及天女等，思其乘馭往游戲者，纔起
心時隨思即至，乘已游行受諸快樂。

「此園何
故名為歡喜？謂此園中所有池沼、華果、樹林、
衣服、嚴具及天女等、彼諸天眾隨所受用嬉
戲娛樂，隨自福力心生適悅歡喜快樂；以是
緣故名歡喜園。

「復次，歡喜園北二十由旬有歡喜地，縱廣正
等二百五十由旬，周匝千由旬，有百一種采
繪嚴飾清淨柔軟；其地中間有四寶臺間錯
莊嚴；天曼陀羅華散布其地；道路長二十由
旬，闊半由旬，清淨嚴飾；華果、樹林、衣服、音
樂、莊嚴等樹一一具足；亦有輿輦隨思即至
受諸快樂。彼有天仙修習梵行。

「復次，善見天
城東北有樹，名波利質多羅俱毘陀羅。其樹
盤根五十由旬，一一樹枝出五十由旬；彼第
一枝東出五十由旬，第二枝南出五十由旬，
第三枝西出五十由旬，第四枝北出五十由
旬，中枝上出高聳虛空五十由旬；其樹高一
百五十由旬，徑五十由旬，周匝三百由旬；妙
香順風聞百由旬，逆風五十由旬；色光明照
八十由旬；枝葉華果開落依時；所有三十三
天眾，若見此樹半努鉢羅輸時心生歡喜，彼
諸天眾游行戲樂。

「其樹非久，又見尸蘭拏鉢羅輸；彼諸天眾心
生歡喜，游行戲樂。

「其樹非久，又見惹羅迦惹覩；彼諸天眾心生
歡喜，游行戲樂。

「其樹非久，又見叉囉迦惹覩；彼諸天眾心生
歡喜，游行戲樂。

「其樹非久，又見骨砧摩羅迦惹覩；彼諸天眾
心生歡喜，游行戲樂。

「其樹非久，又見迦迦寫葛惹覩；彼諸天眾心
生歡喜，游行戲樂。

「其樹非久，又見芳盛普遍開敷；彼諸天眾見
是波利質多羅俱毘陀羅樹，遍開敷已，心生
歡喜；夏四月中於其樹下五欲娛樂，嬉戲自
在，隨自福力受斯勝果。」

佛言：「大王！福威力故，彼三十三天中波利質
多羅俱毘陀羅樹勝異如是。復次，三十三天
波利質多羅俱毘陀羅樹下有雜飾地，縱廣
正等五十由旬，周匝二百由旬，殊麗可觀；有
百一種采繪嚴飾，清淨柔軟如兜羅緜及如
妙㲲，下足隨陷舉足隨起；天曼陀羅華散布
其地，香風時來吹去萎華更雨新者。其中布
以純金所成最勝賢座，帝釋天主處于座上；
彼三十三天諸天子眾，夏四月中游止其間，
五欲娛樂，嬉戲自在。

「又復雜飾柔軟周匝於地，復有種種華樹果
樹，直生端立圓無缺減，如結鬘師取以妙線，
妙巧安布盤結成鬘，華果樹林亦復如是；有
眾飛鳥游止其上，出妙音聲；又有四色劫波
衣樹，其樹所出四色妙衣；又有種種妙音樂
樹，所謂簫、笛、琴、箜篌等；又有種種妙莊嚴
樹，彼樹所出手釧足環，及身莊嚴妙好之具；
又有四色蘇陀味食，謂青、黃、赤、白。若彼天
男及天女等，隨所思者而皆自至。又有四種
所飲之漿，謂末度漿、摩達網漿、迦譚末梨
漿、播曩漿等。復有種種殊妙莊嚴殿堂樓
閣，諸天女等或處其中安隱而坐，或觀視游
行，悉有種種輿輦服用莊嚴之具，天女駢隘
擊鼓奏歌，爇眾名香豐諸飲食。而彼天眾與
諸眷屬，夏四月中，五欲娛樂嬉戲自在，隨自
福力受斯勝果。
《佛說頂生王因緣經》卷第四



《佛說頂生王因緣經》卷第五

西天譯經三藏朝奉大夫試光
祿卿傳法大師賜紫沙門臣施護
等奉　詔譯

「復次，三十三天有大象王，名愛囉嚩拏，守衛
園苑。身相可觀，純色絜白，如俱母陀花七支
拄地；象王頭相最勝妙好內赤外青，如帝青
色具有六牙；身長二由旬半，前後平闊各一
由旬，周匝七由旬，高一由旬半。又彼象王
有八千象而為眷屬；身皆白色如俱母陀花
七支拄地，一一象頭具足色相，亦如帝青，
各有六牙。若彼天眾思出游賞諸園苑時，
其愛囉嚩拏象王，即自知時應彼所欲，乃以
神力出現三十二頭，其一一頭各有六牙，
一一牙上有七七池沼，一一池沼有七七蓮
花，一一花中有七七臺，一一臺中有七七樓
閣，一一樓閣中有七七守衛者，一一守衛者
有七七天女，一一天女有七七侍女，一一侍
女鳴七七天鼓，而象王所有最勝頭相，帝釋
御之；其三十二天於所化頭如次安處，餘諸
天眾隨應而住；象王行時迅猶風轉，天子天
女皆悉不能瞻其前後。又復愛囉嚩拏象王，
乘載天眾周行三十三天中，出一一城至一
一園；皆以神通變化之力攝自本形，如諸天
子天女神通威德之相；同彼天眾五欲娛樂
嬉戲自在，隨應福力受斯勝果。」

佛言：「大王！
彼三十三天中守衛園苑者，愛囉嚩拏象王
威力如是。

「復次，善見天城西南有善法堂，長三百由旬，
闊共三百由旬，周匝九百由旬，高三百五十
由旬，殊麗可觀。其善法堂以頗胝迦為地；樓
閣梯陛亦頗胝迦所成；有四寶臺，金、銀、瑠璃、
頗胝迦等間錯莊嚴，若金為臺即銀為柱及
以梁棟，若銀為臺即金為柱及以梁棟，若瑠
璃為臺即頗胝迦為柱及以梁棟，若頗胝迦
為臺即瑠璃為柱及以梁棟。

「又善法堂道路回環，清淨嚴飾金沙布地；
觸處遍灑旃檀香水；金繩交絡垂金鈴鐸以
界道側。復有種種華樹果樹，直生端立圓無
缺減，如結鬘師取彼妙線，妙巧安布盤結成
鬘，華果樹林亦復如是。彼樹復有種種飛
鳥游止其上，出妙音聲；又有青、黃、赤、白四色
劫波衣樹，其樹所出四色妙衣；又有種種妙
音樂樹，所謂簫、笛、琴、箜篌等；又有種種妙莊
嚴樹，彼樹所出手釧足環，及身莊嚴妙好之
具；又有四色蘇陀味食，謂青、黃、赤、白；又有
四種甘美之漿，謂末度漿、摩達網漿、迦譚
末梨漿、播曩漿等。若彼天男及諸天女隨所
思者，纔起心時而皆自至。復有種種殊妙莊
嚴殿堂樓閣，諸天女眾或處其中安隱而坐，
或觀視游行，悉有種種輿輦服用莊嚴之具，
天女駢隘擊鼓奏歌，爇眾名香豐諸飲食。而
彼天眾與諸眷屬嬉戲娛樂，隨自福力受斯
勝果。

「又善法堂側有七流渠，各各深廣一由旬量，
金、銀、瑠璃、頗胝迦等，以布其底；渠水四面有
四梯陛，亦四寶成；及四寶臺，金、銀、瑠璃、頗胝
迦等間錯莊嚴，若金為臺即銀為柱及以梁
棟，若銀為臺即金為柱及以梁棟，若瑠璃為
臺即頗胝迦為柱及以梁棟，若頗胝迦為臺
即瑠璃為柱及以梁棟；而彼渠水清涼甘美
充滿其中；優鉢羅花、鉢訥摩花、俱母陀花、
奔拏利迦花等遍布其內；復有種種水鳥游
戲出妙音聲；花果、樹林、衣服、音樂、莊嚴等樹
一一具足；是七渠內復有種種殊麗亭臺；彼
諸天眾游戲快樂。

「又善法堂其門崇麗，上有重閣傍列梯陛殊
妙莊嚴，一一梯陛有十六柱，及有七重道路
行列回環；於道路傍有八角柱，瑠璃所成清
淨嚴好，上布如毛端量微妙樓閣不相觸礙。
於善法堂中有最勝賢座，純金所成；帝釋天
主安處其上，餘諸天眾如次設座，最後安布
頂生王座。

「爾時，帝釋天主與諸天眾，持閼伽缾，前起承
迎彼頂生王。

「時頂生王大威德者，依次而入，餘諸侍從各
列于外。王乃惟忖：『我今亦應處是座耶？』又
念：『帝釋天主若分半座命我同坐，豈不快哉！』」
佛言：「大王！彼頂生王作是念時，帝釋即知，
乃分半座命其同坐。

「時頂生王與帝釋天主共處其座，大小身相，
容止威光，音聲語言及莊嚴具悉無有別；唯
王目瞬異於天主。」

佛言：「大王！彼頂生王止
于三十三天，如是又經六帝釋滅。

「復次，後時彼三十三天眾與阿脩羅而共鬪
戰；若阿脩羅兵力退敗，即入自宮扃鐍其門
潛伏而住；若天退敗即入天宮扃鐍其門潛
伏而住。

「復次，三十三天又有象王，名曰善住，身相可
觀，純色絜白如俱母陀花七支拄地；象王頭
相內赤外青，如帝青色；具有六牙身長二由
旬半，前後平闊各一由旬，周匝七由旬，高一
由旬半；有八千象而為眷屬，身皆白色如俱
母陀花七支拄地，一一象頭具足色相；亦如
帝青，各有六牙。其善住象王，冬四月中，與自
眷屬於阿脩羅所居之處隣近棲止。

「復次，香醉山北二十由旬，近阿脩羅所居之
處，有一高阜；縱廣正等五十由旬，周匝二
百由旬，高三由旬半，純金所成；其地嚴飾
布以金沙，觸處遍灑旃檀香水，金繩交絡
垂金鈴鐸，自然除去荊棘沙礫；於其四面復
有八千諸小丘阜亦金所成；地布金沙觸處
遍灑旃檀香水，金繩交絡垂金鈴鐸，自然
除去荊棘沙礫。其中道路長二十由旬，闊一
由旬半，皆悉清淨嚴麗可觀。若善住象王夏
四月中於彼高阜之處隨棲止時，而彼八千
諸象眷屬亦悉次第圍繞而住，為其象王密
以守護。

「復次，高阜之南二十由旬，有大娑羅樹王，名
曰善住；七重行列，眾娑羅樹周匝圍繞。其善
住樹王盤根十四磔手，第一行樹盤根十三
磔手，第二行樹十二磔手，第三行樹十一磔
手，第四行樹十磔手量，第五行樹九磔手量，
第六行樹八磔手量，第七行樹七磔手量。善
住樹王枝葉繁茂欝密垂覆第一行樹，第一
行樹還復垂覆第二行樹，如是第三乃至第
六次第垂覆；第七行樹枝葉扶踈高出寥廓；
其地清淨嚴麗可觀；彼中道路長二十由旬，
闊一由旬半亦悉清淨。

「若時善住象王從棲止處，往彼善住娑羅樹王
之所，或起本形隨意而往，或以神通威德
之力，現天人相還乘一象，或御其肩，或御
其頭，自然空中鼓樂歌音游戲而行。若復
象王於樹王所隨棲止時，即彼八千諸象眷
屬，於七重行列娑羅樹間內向而住，如其第
一行樹內向而住，第二第三乃至第七內向
亦然，為其象王密以守護。

「復次，善住娑羅樹
王之東二十由旬，有大池沼名滿陀吉儞，縱
廣正等五十由旬，周匝二百由旬；清涼甘美
水滿池中；優鉢羅花、鉢訥摩花、俱母陀花、
奔拏利迦花等，遍布其內；水鳥游戲出妙
音聲，謂高遠聲、悅意聲、美妙聲等；池中蓮
花大若車輪，花莖復大如車之軛，葉妙而廣
同牛王領，其藕𦟛圓如士夫䏶，藕味最上其
甘如乳。池之四面復有八千池沼，而悉嚴麗
池水充滿，亦有妙花遍布其內，水鳥游戲
出妙音聲，池中蓮花大若車輪，莖葉及根
亦悉廣大。

「復次，彼中道路長二十由旬，闊一由旬半，嚴
麗清淨金沙布地，觸處遍灑旃檀香水，金
繩交絡垂金鈴鐸，自然除去荊棘沙礫。

「若時，善住象王從善住娑羅樹王之所，往彼
滿陀吉儞池沼，或起本形隨意而往，或以神
通之力，現天人相還乘一象，或御其肩，或
御其頭，自然空中鼓樂歌音游戲而行。若
復象王入彼池中娛樂之時，所有八千諸象
眷屬，亦於其中圍遶而住，為其象王密以
守護。

「復次，善住象王於其池內，恣娛樂已憇於池
岸；時八千象中最上首者，先入池內取以
藕牙浣滌絜淨，奉象王前而供飼之。象王
食已飽滿豐足，諸象眷屬次第還入彼池沼
中；各各隨意共嬉戲已，亦取藕牙滌淨而
食。」

佛言：「大王！彼三十三天所有善住象王
威力如是。

「復次，其後彼阿脩羅嚴整四兵，所謂象兵、馬
兵、車兵、步兵；而被四種堅固甲冑，金、銀、瑠璃、
頗胝迦等間錯莊嚴；執持四種鋒銳器仗，謂
弓、劒、鏘、刀，從自宮出求與三十三天眾而共
鬪戰。時水居龍王見是阿脩羅嚴四兵眾，被
以甲冑執持利器出阿脩羅宮求天鬪戰；龍
王見已亦整四兵被以甲冑，金、銀、瑠璃、頗胝
迦等四寶莊嚴，執持器仗，與阿脩羅而共鬪
戰。若龍王得勝、阿脩羅眾退敗之時，其阿脩
羅即入自宮；若阿脩羅得勝、龍王退敗之時，
是即三十三天第一守護者兵力破散，乃從
大海奔詣須彌山王第一層級，彼有堅首天
王止住其間。

「爾時，堅首天王乃與水居龍王，合集同力而
共戰彼阿脩羅眾。若二守護者得勝、阿脩羅
眾退敗之時，即入自宮；若阿脩羅得勝、彼
二守護者退敗之時，是即三十三天二守護
者兵力破散，乃從須彌山王第一層級詣第
二層，彼有持鬘天王止住其間。
《佛說頂生王因緣經》卷第五



《佛說頂生王因緣經》卷第六

西天譯經三藏朝奉大夫試光
祿卿傳法大師賜紫沙門臣施
護等奉　詔譯

「爾時，持鬘天王、堅首天王、水居龍王三守護
者，合集同力與阿脩羅而共鬪戰。若三守護
者得勝、阿脩羅眾退敗之時，即入自宮；若
阿脩羅得勝、三守護者退敗之時，是即三
十三天三守護者兵力破散，乃從須彌山王
第二層級詣第三層，彼有常憍天王止住其
間。

「爾時，常憍天王、持鬘天王、堅首天王、水居龍王
合集同力，與阿脩羅而共鬪戰。若四守護者
得勝、阿脩羅眾退敗之時，即入自宮；若阿
脩羅得勝、四守護者退敗之時，是即三十三
天四守護者兵力破散，乃從須彌山王第三
層級詣第四層，彼有四大天王止住其間。

「爾時四大天王、常憍天王、持鬘天王、堅首天王、
水居龍王合集同力，與阿脩羅而共鬪戰。若
五守護者得勝、阿脩羅眾退敗之時，即入自
宮；若阿脩羅得勝、五守護者退敗之時，是
即三十三天五守護者兵力破散，乃從須彌
山王第四層級，上起至于三十三天帝釋居
處。迄至最後，阿脩羅眾戰敵破散五護兵已，
復整四兵詣帝釋所以求鬪戰。

「爾時，四大天王即詣帝釋宮中，到已白言：『天
主！阿脩羅眾嚴以四兵力來求戰，天中五護
破散奔馳；于今還來至天主所，彼眾疆勝
我等不加。天主！今時願施戰力。』

「爾時，帝釋天主聞是語已，告三十三天眾言：
『仁等！當知，阿脩羅眾疆力鬪敵，五護破散，還
復來此求戰於我。仁等！今時宜施勇力。』

「爾時，帝釋天主即起是念：『善住象王所應乘
御。』時善住象王知天主念，譬如壯士屈伸臂
頃，於贍部洲所居處隱詣三十三天；乃現三
十二頭，其一一頭各有六牙，一一牙上有七
七池沼，一一池沼有七七蓮花，一一花中有
七七臺，一一臺中有七七樓閣，一一樓閣中
有七七守衛者，一一守衛者有七七天女，一
一天女有七七侍女，一一侍女鳴七七天鼓，
而象王所有最勝頭相帝釋御之。其三十二
天於所化頭如次安處，餘諸天眾隨應而住。
象王行時迅猶風轉，天子天女皆悉不能瞻
其前後。

「時善住象王至三十三天已，出于南
門詣麤堅園，以自神力現天人相，與諸天眾
嬉戲娛樂。爾時，帝釋天主乘御象王嚴整四
兵，悉被四寶莊嚴甲冑，執持四種鋒銳器仗，
將與阿脩羅眾而共鬪戰。時頂生王見斯事已，
白帝釋言：『天主！汝今且置戰事，我欲與之較
其兵力。』天主答言：『隨汝所欲，今正是時。』

「時頂生王與十八俱胝勝力兵眾，上昇空中
調弓振弦迅發其聲。阿脩羅眾聞是聲已，問
言：『何人振弦之聲？』知者答曰：『是頂生王振
弦之聲。』時阿脩羅心生驚異；又復法爾阿脩
羅眾與天戰時，兵力齊等無所增減。其頂生
王纔出兵眾，勇力疆勝過阿脩羅昇空而住。
時阿脩羅作是念言：『我久聞其人中王者名
曰頂生，勇猛正士具大福德，威德特尊無與
等者，高出虛空踰於我等。』作是言已，即懷
怯怖退入自宮。

「時頂生王問臣佐言：『今此兵眾孰為勝邪？』
臣佐答言：『王今得勝。』王輙思念：『而我勝此三
十三天；我已統治南贍部洲、東勝身洲、西
牛貨洲、北俱盧洲；具足七寶及有千子，最
上色相勇猛無畏能伏他軍；又於宮中雨金
錢七日；復至三十三天入帝釋宮，登善法堂
處于半座；若帝釋天主於此座中即謝世去，
我統天界亦為人王；天人中勝豈不快哉。』其
王纔起念時，神通威力即便減失，還復墮於
贍部洲中本居宮室，旋生病惱逼切其身；加
復羸困近死邊際。是時臣佐之中有耆年上
首者，前詣王所而白王言：『天子！後或有人
來發問言：「頂生大王臨謝世時，有何言說？」
當云何答？』王謂之曰：『我謝世後，或有人來發
是問時，汝應答云：「頂生大王威德特尊七寶
具足，獨具人中四種神力。何等為四？頂生
大王得壽命長久住世間，總經一百一十有
四帝釋謝滅，是為第一壽命神力。又頂生王
最上容儀殊妙可觀，超人狀貌具天色相，是
為第二色相神力。又頂生王諸所受用皆悉
具足，少病少惱色力康疆，飲噉味全食銷
無患，不冷不熱時序合度，隨所資治悉獲安
樂，是為第三無病神力。又頂生王一切人眾
見者愛樂，瞻仰無厭猶子戀父；又復王者撫
育人民生喜樂心如父愛子，或時王出游觀
園苑謂御者言：『汝可徐徐駕車而進，使其容
緩人獲觀瞻。』又復眾人告御者曰：『仁者！駕車
幸當徐進，令我盤桓覩王相好。』是為第四愛
樂神力。又頂生王統四大洲為最勝主，後詣
三十三天，帝釋分其半座；具如是事。復於
五欲不生厭足，將謝世時說伽陀曰：

「『「『苦哉世間貪欲境，
　金寶雖豐無厭足；
　是中樂少苦還多，
　智者如應能覺了。
　乃至天中妙欲樂，
　貪愛心故不解脫；
　何人能盡於愛源？
　唯佛如來聖弟子。
　假使廣積其真金，
　與須彌山量齊等；
　無人能生厭足心，
　智者於斯而善覺。
　若思所欲為苦因，
　彼於欲境何貪愛；
　貪等是為世所憂，
　智者調伏應善學。』」』」


佛言：「大王！彼頂生王以是緣故，又作是說：
『諸世間人，少能於其五欲境中覺了知足，後
趣命終；而世間人多於五欲境中，不能覺了、
不生厭足，後趣命終。』

「復次，頂生王廣為利益於後人故，復說伽陀
曰：

「『極惡生死流轉中，
　了知壽命隨減少；
　應當速脩諸福門，
　不脩福行斯為苦。
　是故脩福為勝欲，
　隨應行施如法儀；
　此世及於他世中，
　由脩福故生歡喜。』」


「爾時，國中一切人民無數百千之眾，聞王寢
疾，悉來奔詣瞻仰致問。時頂生王為諸人眾，
以如是種貪欲等緣廣說對治，使諸人輩捨
家學道。是時即有無數百千人眾，聞所說已
而悉出家脩四梵行；復有多人斷除欲貪生
于梵世。」

佛言：「大王！彼頂生王始自初居童子之位至太子位，及南贍部洲、東勝身洲、西牛貨洲、
北俱盧洲，統輪王位；又於七金山住，乃至
詣彼三十三天歷諸分位；於其中間總經一
百一十有四帝釋謝滅。大王當知，帝釋壽量
者，人間百年三十三天為一晝夜，三十晝夜
而為一月，亦十二月乃成一年，天中千年是
彼壽量；以彼千年校計人間，即三俱胝六百
萬歲。

「復次，大王！其頂生王，昔於三十三天起念，
欲其帝釋天主分于半座；是時迦葉苾芻方
為帝釋。又頂生王復起是念：『若帝釋天主於
此座中即謝世去，天上人間我為王者，豈不
快哉！』是時迦葉如來為帝釋天主，其頂生王
具大勝福、有大名稱，於一念中起心過失，減
沒神力還復退墮，疾惱所纏而謝世去。」

佛
言：「大王！彼頂生王者豈異人乎？即我身是。
我於爾時廣施眾生利益安樂，趣無上智，然
於阿耨多羅三藐三菩提多諸魔障，由因緣
力之使然故。」

爾時，憍薩羅國主勝軍大王忽生疑念，前白
佛言：「世尊！彼頂生王久遠因中，修何行業
而能感此，宮中自然雨金錢七日？」

佛言：「大
王！過去久遠有佛出世，號一切增上如來、應
供、正等正覺、明行足、善逝、世間解、無上士、調御
丈夫、天人師、佛、世尊。是時有長者子，於彼國
中與一童女依世法儀媾夫婦事。其婦持以
四寶所成妙華及甘美飲膳而奉於夫，其夫
受已，持是寶華乘車而歸；於其中路見彼一
切增上如來、應供、正等正覺，次第經游庠序
而行。其長者子見佛世尊三十二相殊妙莊
嚴，即起最上清淨信樂，下車肅恭持華奉獻；
以佛世尊威神力故，即變其華大若車輪盤
旋空中或飄或止。時長者子起清淨心，說伽
陀曰：

「『以此布施廣大因，
　得佛世間自然智；
　願我速越生死流，
　先佛未度者皆度。
　一切增上佛大僊，
　我所奉上悅意華；
　願我以此廣大因，
　圓滿所求無上道。』」


佛言：「大王！彼頂生王以是因故，於自宮中
雨金錢七日。」

爾時，勝軍大王復白佛言：「世尊！彼頂生王又
以何緣，於四大洲統輪王位，乃能至于三十
三天？」

佛言：「大王！過去久遠有佛出世，號毘
婆尸如來、應供、正等正覺、明行足、善逝、世間解、
無上士、調御丈夫、天人師、佛、世尊。是佛以其
正法教化眾生，次第至于滿度摩帝城。一時，
如來入城乞食，時有商主名曰廣作，見於如
來巡行乞食，勝相希有；發清淨心，持少綠豆
擲置鉢內，以奉世尊。時豆四粒入于鉢中，一
粒旋轉擊鉢振聲然後墮地，餘豆亦還流散
于地。時彼商主見是相已起清淨心，即以伽
陀發誓願言：

「『以此布施廣大因，
　得佛世間自然智；
　願我速越生死流，
　先佛未度者皆度。』」


佛言：「大王！是時商主於毘婆尸如來所，雖
以少物施佛世尊，由心清淨，彼時四豆入於
鉢中，後感報應於四大洲統輪王位；其有一
豆擊鉢振聲方墮地者，後感報應能至三十
三天。又復大王！而彼一豆若不墮地得置鉢
中，後必報應為天中主；由墮地故，但統人
間不為天主。大王！彼商主者即頂生王是。
由於佛所種是善根，以彼世尊大悲攝受故，
得大果報、具大名稱、有大威光。是故大王！其
有智者，於佛世尊隨力所應修諸施行。如其
所說，當如是學。」
《佛說頂生王因緣經》卷第六