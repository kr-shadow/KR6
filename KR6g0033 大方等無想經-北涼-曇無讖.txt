#+TITLE: 大方等無想經-北涼-曇無讖
#+DATE: 2016-06-11 12:28:31
#+SOURCE: github.com/kanripo/KR6g0033 master 7981c59f                


No. 387
《大方等無想經》卷第一

北涼天竺三藏曇無讖譯

* 大雲初分大眾健度第一

如是我聞：

一時佛在王舍城耆闍崛山中，與
大比丘僧九萬八千，大迦葉等而為上首，一
切皆是大阿羅漢——諸漏已盡皆得自在，其心
調柔如香象王；隨順善道心得解脫，智慧無
礙捨離重擔；所作已辦永斷諸有，所修禁戒、
清淨微妙心到彼岸；威德巍巍有大名稱，具
足成就得八解脫——皆於晨朝從禪定起，往至
佛所，頭面禮佛，合掌恭敬、右遶三匝，修敬已
畢，却坐一面。

復有比丘尼眾六萬五千，摩訶
波闍波提比丘尼而為上首，亦於晨朝從禪
定起，往至佛所，頭面禮足，合掌恭敬、右遶三
匝，修敬已畢，却坐一面。

復有菩薩摩訶薩六
萬八千，一切皆是大香象王，其名曰大雲密
藏菩薩摩訶薩、大雲得志菩薩摩訶薩、大雲
電光菩薩摩訶薩、大雲雷震菩薩摩訶薩、大
雲勤藏菩薩摩訶薩、大雲愛樂菩薩摩訶薩、
大雲歡喜菩薩摩訶薩、大雲性菩薩摩訶薩、
大雲金剛首菩薩摩訶薩、大雲寶首菩薩摩
訶薩、大雲吼菩薩摩訶薩、大雲名稱菩薩摩
訶薩、大雲願華菩薩摩訶薩、大雲施雨菩薩
摩訶薩、大雲不輕菩薩摩訶薩、大雲勤行菩
薩摩訶薩、大雲師子吼王菩薩摩訶薩、大雲
滿雨心王菩薩摩訶薩、大雲普光菩薩摩訶
薩、大雲正見菩薩摩訶薩；大雲遍雨王菩薩
摩訶薩、大雲身通王菩薩摩訶薩、大雲上妙
菩薩摩訶薩、大雲自在菩薩摩訶薩、大雲大
海菩薩摩訶薩、大雲一切自在菩薩摩訶薩、
大雲福田菩薩摩訶薩、大雲一切施安菩薩
摩訶薩、大雲日光菩薩摩訶薩、大雲月光菩
薩摩訶薩、大雲琉璃光菩薩摩訶薩、大雲無
量賈菩薩摩訶薩、大雲常見菩薩摩訶薩、大
雲我見菩薩摩訶薩、大雲淨見菩薩摩訶薩、
大雲樂見菩薩摩訶薩；大雲無礙菩薩摩訶
薩、大雲常勝菩薩摩訶薩、大雲淨光菩薩摩
訶薩、大雲得稱菩薩摩訶薩、大雲愛命菩薩
摩訶薩、大雲賈主菩薩摩訶薩、大雲順師菩
薩摩訶薩、大雲現道菩薩摩訶薩、大雲護子
菩薩摩訶薩、大雲勝分陀利菩薩摩訶薩、大
雲火光菩薩摩訶薩、大雲波頭摩菩薩摩訶
薩、大雲優鉢羅香菩薩摩訶薩、大雲威德王
菩薩摩訶薩、大雲動搖菩薩摩訶薩、大雲無
所畏菩薩摩訶薩、大雲多摩羅跋樹葉涼菩
薩摩訶薩、大雲赤栴檀樹涼菩薩摩訶薩、大
雲極深菩薩摩訶薩、大雲知善師菩薩摩訶
薩、大雲那羅延大喜菩薩摩訶薩、大雲大牛
王菩薩摩訶薩、大雲大樹王菩薩摩訶薩、大
雲大法分陀利敷菩薩摩訶薩、大雲執持法
光菩薩摩訶薩、大雲稱王門菩薩摩訶薩、大
雲金山有德王菩薩摩訶薩、大雲無怖王菩
薩摩訶薩、大雲大醫王菩薩摩訶薩、大雲大
身王菩薩摩訶薩、大雲虛空王菩薩摩訶薩、
大雲修髮王菩薩摩訶薩、大雲壞雲王菩薩
摩訶薩、大雲壞風王菩薩摩訶薩、大雲壞雨
王菩薩摩訶薩、大雲俾倪王菩薩摩訶薩、大
雲斷闇王菩薩摩訶薩、大雲斷雹王菩薩摩
訶薩、大雲迦葉菩薩摩訶薩。如是等菩薩摩
訶薩，亦於晨朝從禪定起，往至佛所，頭面作
禮，合掌恭敬、右遶三匝，修敬已畢，却坐一面。

復有五萬八千梨車童子，其名曰師子光梨
車、法德梨車、法羨梨車；釋德梨車、釋幢梨
車、釋幡梨車、師子吼梨車、寶鈴聲梨車、愛德
梨車、名貴德梨車、金剛鬚梨車、佛奴梨車、如
來奴梨車、世尊奴梨車、婆伽婆奴梨車、正覺
奴梨車、世尊月奴梨車、大手梨車、大精進梨
車、恒河得梨車、文殊師利梨車、彌勒梨車、大
龍梨車、龍護梨車、法護梨車、廣稱梨車、虛空
雲梨車、恒河護梨車、金華梨車、電光梨車、大
廣面梨車、性廣梨車、淨光梨車、自在得梨車、
自在地梨車、地鬘梨車、方等奴梨車、金剛
奴梨車。如是等梨車——一切皆發阿耨多羅三
藐三菩提心，守護大乘、愛樂大乘，其所教化，
悉向大乘——亦於晨朝從禪定起，往至佛所，頭
面作禮，合掌恭敬、右遶三匝，修敬畢已，却坐
一面。

復有四萬四千天王，其名曰愛見天王、
一切愛天王、月髮天王、日色天王、長耳天王、
青色天王、精進天王、深目天王、大黑天王、遠
慧天王、虛空目天王、愛德天王、愛鬚天王、愛
稱光天王、愛面光天王、一切喜念天王、琉璃
光天王、光愛天王、半月天王、大聲微妙天王、
勇壞煩惱天王、一切愛天王、童子愛天王、曼
陀羅華天王、無常天王、屬昴星天王。如是等
諸大天王——愛樂大乘、廣說大乘、護持大乘；受
持一切三昧總持，惠施眾生安樂之事——亦於
晨朝從禪定起，往至佛所，頭面禮足，合掌恭
敬、右遶三匝，修敬已畢，却坐一面。

復有三萬
八千龍王，其名曰蓮華龍王、德叉迦龍王、迦
迦羅龍王、惒修吉龍王、愛德鬘龍王、大地
龍王、牙利龍王、淨目龍王、師子龍王、䗍聲
龍王、鼓聲龍王、金光龍王、金色龍王、黑鬚
龍王、持大雨龍王、大海龍王、枳羅婆龍王、
梵龍王、願愛龍王、伊羅鉢龍王、陀毘羅龍
王、恒河龍王、辛頭龍王、博叉龍王、私陀龍
王、有德龍王、阿耨達龍王、鉢售那龍王、人
龍王、非人龍王、人頭龍王、吉龍王、勳律龍
王、毘舍羅龍王、䗍龍王、黃色龍王、難陀龍
王、優波難陀龍王、毘樓勒叉龍王、提頭賴
吒龍王、毘樓博叉龍王、毘沙門龍王、半闍羅
龍王、摩那斯龍王。如是等龍王——樂欲聽受大
乘經典，既得聞已，欲為一切廣宣分別；欲持
正法，守護正法；為護法故，堅持禁戒，荷法重
擔——亦於晨朝從禪定起，往至佛所，頭面作禮，
合掌恭敬、右遶三匝，修敬已畢，却坐一面。

復有三萬六千夜叉神王，其名曰毘沙門鬼
王、虛空鬼王、愛德鬼王、畢施鬼王、大瓔珞
莊嚴鬼王、一向視鬼王、動大地鬼王、善毛鬼
王、善愛家鬼王、摩尼跋陀鬼王、滿城鬼王、
蓮花光鬼王、車輪臺鬼王、大海勝鬼王。如是
等夜叉鬼王——隨順阿閦如來道行，為護正法，
受持禁戒——亦於晨朝從禪定起，往至佛所，頭
面作禮，合掌恭敬、右遶三匝，修敬畢已，却坐
一面。

復有四萬九千金翅鳥王，其名曰力等香象
金翅鳥王、堅固金翅鳥王、鼓聲金翅鳥王、壞
一切龍王力金翅鳥王、火光金翅鳥王、斑翅
金翅鳥王、輪面金翅鳥王、惡性金翅鳥王、壞
和修吉龍王眷屬金翅鳥王、壞和修吉眷屬
大喜金翅鳥王、實見金翅鳥王、喜說大慈金
翅鳥王、法喜金翅鳥王、金翅愛金翅鳥王。如
是等金翅鳥王——一切無有憍慢放逸，皆得愛
護大乘之心，守護一切諸佛正法——亦於晨朝
從禪定起，往至佛所，頭面作禮，合掌恭敬、右
遶三匝，修敬已畢，却坐一面。

復有六萬八千乾闥婆王，其名曰喜乾闥婆
王、自在歌乾闥婆王、現在愛乾闥婆王、牛王
得乾闥婆王、雲覆乾闥婆王、命命乾闥婆王、
名名聲乾闥婆王。如是等乾闥婆王，亦於晨
朝從禪定起，往至佛所，頭面作禮，合掌恭敬、
右遶三匝，修敬已畢，却坐一面。

復有九萬八千緊那羅王，其名曰善見緊那
羅王、長鼻緊那羅王、引心緊那羅王、妻愛緊
那羅王、壞煩惱緊那羅王、壞怨緊那羅王、魔
王女愛緊那羅王、壞魔眷屬緊那羅王、慧藏
緊那羅王、深目緊那羅王、淨貴德緊那羅王、
調根緊那羅王、遠見緊那羅王。如是等緊那
羅王，亦於晨朝從禪定起，往至佛所，頭面作
禮，合掌恭敬、右遶三匝，修敬已畢，却座一面。

復有一萬八千羅剎王，其名曰煮灰羅剎王、
水牛頭羅剎王、黃髮羅剎王、差齒羅剎王、
髑髏耳羅剎王、貪蜜羅剎王、蜜色羅剎王、
大咽羅剎王、大飲羅剎王、以髮覆身羅剎王、
大力羅剎王、可畏色羅剎王。如是等羅剎王——
一切皆斷羅剎之想，純以大乘調伏其心——亦
於晨朝從禪定起，往至佛所，頭面作禮，合掌
恭敬、右遶三匝，修敬已畢，却坐一面。

復有三萬八千陀那婆神王，其名曰象面陀
那婆王、牙陀那婆王、支足陀那婆王、驢聲
陀那婆王、華耳陀那婆王、寶耳陀那婆王、鼠
得陀那婆王、狸得陀那婆王、鼠狼疑陀那婆
王、獼猴面陀那婆王、月面陀那婆王。如是等
陀那婆王，亦於晨朝從禪定起，往至佛所，頭
面作禮，合掌恭敬、右遶三匝，修敬已畢，却坐
一面。

復有七萬八千鳩槃茶王，其名曰象耳鳩槃
茶王、箕耳鳩槃茶王、大肥鳩槃茶王。如是等
鳩槃茶王，皆已捨離鳩槃茶想，亦於晨朝從
禪定起，往至佛所，頭面作禮，合掌恭敬、右遶
三匝，修敬已畢，却坐一面。

復有三萬八千餓鬼王，其名曰電光明王、大
施王、一切羨王、箭王、大海濤波王。如是等
王——悉皆愛樂大乘經典，護持正法；常為眾生
廣宣分別；渴仰大乘、飢虛大乘、貪慕大乘，純
以大乘以自莊嚴；常發誓願「得戒、得慧」——亦於
晨朝從禪定起，往至佛所，頭面作禮，合掌恭
敬、右遶三匝，修敬已畢，却坐一面。

復有八萬八千阿修羅王，其名曰毘摩質多
阿修羅王、富婁那阿修羅王、念國阿修羅王、
淨恒河毘紐阿修羅王、利安阿修羅王、象咽
阿修羅王、三角山阿修羅王、灰髮阿修羅王、
大惡性阿修羅王、火光阿修羅王。如是等阿
修羅王——皆悉捨離阿修羅想，其心調伏，永離
憍慢，無有放逸——亦於晨朝從禪定起，往至佛
所，頭面作禮，合掌恭敬、右遶三匝，修敬已畢，
却坐一面。

復有六萬五千大神呪王，其名曰寶持王、無
盡意王、無盡財王、無礙王、不對王。如是等大
神呪王——愛重大乘、樂說大乘、擁護大乘、渴仰
大乘、貪慕大乘；得大乘定、具平等行；常欲
除斷所有疑心，為護正法，受持淨戒——亦於晨
朝從禪定起，往至佛所，頭面作禮，合掌恭敬、
右遶三匝，修敬已畢，却坐一面。

復有九萬九千五通仙人，其名曰那羅他仙
人、銳浮羅仙人、跋彌迦仙人、善奴仙人、竭伽
仙人、太白仙人、熒惑仙人、鹿角仙人、鹿目仙
人、離慢仙人、婆私吨仙人、歡喜仙人、五陰仙
人、劫初仙人、大雲色衣仙人、天衣仙人、憍尸
迦仙人、頗羅墮仙人、龍聲仙人、有德得仙
人、斷肉仙人、施一切命仙人。如是等五通仙
人，亦於晨朝從禪定起，往至佛所，頭面作禮，
合掌恭敬、右遶三匝，修敬已畢，却坐一面。

復有天帝釋與無量無數三十三天，亦於晨
朝從禪定起，往至佛所，頭面作禮，合掌恭敬、
右遶三匝，修敬已畢，却坐一面。

復有四天王，亦於晨朝從禪定起，往至佛所，
頭面作禮，合掌恭敬、右遶三匝，修敬已畢却，
坐一面。

復有舍衛國主波斯匿王，與諸小王莊嚴四
兵，是諸王等——愛重大乘、樂說大乘、渴仰大
乘；為護正法，受持淨戒——亦於晨朝從禪定起，
往至佛所，頭面作禮，合掌恭敬、右繞三匝，修
敬已畢，却坐一面。

復有五萬三千諸大長者，須達多等——悉受五
戒，皆發阿耨多羅三藐三菩提心；愛重大乘、
渴仰大乘、貪慕大乘；為護大乘，受持淨戒；為
眾生故，隨順菩提——亦於晨朝從禪定起，往至
佛所，頭面作禮，合掌恭敬、右繞三匝，修敬已
畢，却住一面。

復有瞻婆國主，名曰月護，與諸小王——受持五
戒，一切皆發阿耨多羅三藐三菩提心——亦於
晨朝從禪定起，往至佛所，頭面作禮，合掌恭
敬、右繞三匝，修敬已畢，却坐一面。

復有十六大國：鴦伽陀國、摩伽陀國、迦尸
國、拘薩羅國、跋耆國、摩羅國、分陀國、須摩
國、阿摩國、阿槃提國、拘留國、半時羅國、跋嗟國、首羅先那國、夜槃那國、劍蒲闍國。如
是十六諸大國土，其中所有一切眾生，皆發
阿耨多羅三藐三菩提心，亦於晨朝從禪定
起，往至佛所，頭面作禮，合掌恭敬、右繞三匝，
修敬已畢，却坐一面。

復有末利夫人與一萬六千諸夫人等，亦於
晨朝從禪定起，往至佛所，頭面作禮，合掌恭
敬、右繞三匝，修敬已畢，却坐一面。

復有一萬八千優婆夷、毘舍佉等——一切皆發
阿耨多羅三藐三菩提心，愛樂大乘、渴仰大
乘，為護正法，受持淨戒，為欲集助無上道法，
修菩提道，一切皆得不退轉心，為度眾生現
受女身，常樂宣說大乘經典——亦於晨朝從禪
定起，往至佛所，頭面作禮，合掌恭敬、右繞三
匝，修敬已畢，却坐一面。

復有自在天子與無量天眾，現大神變、放五
色光，所持諸華如須彌等。所謂優鉢羅波頭、
摩拘勿頭、分陀利、香華、大香華、微妙華、大微
妙華、愛見華、大愛見華、時華、常華、曼陀羅華、
摩訶曼陀羅華；及持諸香，所謂栴檀香、花香、
馥迦香，及諸伎樂；復持諸華，大如車輪；亦於
晨朝從禪定起，往至佛所，頭面作禮，合掌恭
敬、右繞三匝，修敬已畢，却坐一面。

復有梵天􂇭髻梵等，無量梵俱，放五色光，其
光能壞耆闍崛山所有眾生貪欲、黑闇；持種
種香雜華、伎樂來至佛所。王舍大城耆闍崛山
迦蘭陀竹林，其地縱、廣足一由旬；天衣遍覆，
間無空處，所謂憍尸迦衣、迦陵伽衣、芻摩衣、
拘銳婆衣。復敷七寶師子之座，座高百萬八
千由旬；設此供已，右繞如來滿三十匝，脫身
寶衣以覆佛上，發如是言：「唯願世尊，為眾生
故，當雨法雨。」時虛空中復出大聲：「世尊！一切
眾生雖得聽聞常樂我淨，而不能解，唯願如
來，敷演解說。」

復有無量鵝王、師子鵝王等，持
諸種種華、香、供具，以用供養寶師子座。

復有
無量孔雀王、善目孔雀王等，持諸香華、微妙
妓樂以供養佛。

復有無量拘枳羅鳥王、善行
王等，亦於晨朝從禪定起，往至佛所，頭面作
禮，合掌恭敬、右繞三匝，修敬已畢，却坐一面。

復有雪山迦蘭陀鳥王、蓮華王等，持諸香、華，
亦於晨朝從禪定起，往至佛所，頭面作禮，合
掌恭敬、右繞三匝，修敬已畢，却坐一面。

復有無量命命鳥王、無礙王等，亦於晨朝從
禪定起，往至佛所，頭面作禮，合掌恭敬、右繞
三匝，修敬已畢，却坐一面。

復有無量山王，須彌山王而為上首，亦於
晨朝從禪定起，往至佛所，頭面作禮，合掌恭
敬、右繞三匝，修敬已畢，却坐一面。

復有香山諸藥草王、忍辱王等，亦於晨朝從
禪定起，往至佛所，頭面作禮，合掌恭敬、右繞
三匝，修敬已畢，却坐一面。

爾時，所有一切樹木，常出華果；一切伎樂，無
掁觸者，自然演出微妙音聲。時雪山中所有
師子諸惡獸等，慈心相視，如母如子；復有一
切蚊虻、毒蟲，皆得慈心，亦如一子；諸惡鳥等，
亦復如是。復有四種毒蛇，所謂視毒、噓毒、嚙
毒、觸毒，亦得慈心；及十六種諸惡律儀，亦復
如是，諸惡眾生悉受五戒。

爾時，一切大眾悉
共受持清淨戒行，樂欲聽受大乘經典，恭敬
大乘、擁護大乘；呵責、誹謗大乘經者，見有受
持，恭敬供養。

爾時，大雲密藏菩薩摩訶薩，即從坐起，偏袒右
肩，為佛作禮，長跪合掌白佛言：「世尊！此諸大
眾，咸有疑心。我今欲問，唯願聽許。」

佛言：「善哉
善哉！善男子！我今能破此眾疑心，恣汝所問。」

大雲密藏菩薩言：「世尊！菩薩摩訶薩，云何修
行得陀羅尼？云何能得大海三昧？云何能解
諸佛實語？云何得知具足法味？云何得見微
密之藏？云何得入安隱之處，亦得覩見如來
常住？云何能得如來寶藏，永斷眾生貧窮困
苦？云何能解諸佛如來甚深之義？云何能到
諸佛如來大海彼岸？云何菩薩得入諸佛如來
境界？云何菩薩護持諸佛所有幻法？云何菩
薩得如來法，得已能說？云何能知一切法界？

「云何得佛日身、月身、彗星之身？云何得盡如來
邊際？云何能得諸佛淨業？云何逮得如來所
行？云何得佛甚深淨池？云何得佛分陀利華？
云何得佛自在之力？云何能得諸佛財貨？云
何能見如來實相？云何見佛常住不變？云何
能得如來金色？云何菩薩得佛法王？云何能
得金剛法身？云何得佛常身常聲？

「云何菩薩
得到如來所安之處，而無安想？云何見於諸
佛如來常樂我淨，而非惡見？云何如來真實
生身、真實法身？云何如來金剛之身、破壞雜
身？云何見壞身而名為真見？云何如來身不
名為血肉筋骨所成立，若有如是身？

「云何為
空見？如來說法時，云何有所獲？云何說法時，
俱聞無所獲法，若無所有？云何復得說如來
真實常？云何入於涅槃，若不入涅槃？云何名
實語戒，若無淨穢？云何讚持戒者？佛法若
無滅，云何說法滅？復言法滅時多有毀禁者？
如來佛性淨、上淨、畢竟淨，其性如是者？

「云何
樂生死？云何諸菩薩常說生死樂？云何諸菩
薩樂見如來性？云何煩惱常？云何愛煩惱？云
何復得入一切煩惱門？云何能得修一切佛
土業？云何得善知煩惱之根本？

「云何諸菩薩
善能得除滅，於佛所起疑常樂我淨心？若無
疑心者，云何畏生死？若畏於生死，云何復樂
著？云何得佛道？云何轉法輪？云何度眾生，知
不斷佛性？云何治魔眾，使離魔境界？云何度
眾生生死大苦海？云何說生死，示導生死道？
云何得生死無量之大海？云何求生死渴仰
生死道？云何貪生死，悋惜不放捨？云何開生
死猶如分陀利？云何煩惱結猶如四大海？云
何諸煩惱常起如發願？

「云何而得地獄之心？
云何常求地獄之心？云何修集地獄戒禁？云
何滋息地獄業行、地獄之身？刀劍、弓箭、錐銏、
輪火，云何能破壞眾生地獄果？云何為地獄
眾生作安樂？云何注大雨能滅地獄火？云何
處地獄而不受其報？云何為地獄而作船導
師？云何為地獄而作大良藥？云何而能得閉
塞地獄道？

「云何作慧燈，壞於生死闇？云何在
生死，煩惱毒不污？雖住無所住，而不同空住；
能消諸煩惱，猶如日照雪；見於如來，常樂我
淨；其心安住，如須彌山；不動不轉，如帝釋幢；
如來實不，畢竟涅槃；亦說如來入於涅槃，其
心不壞猶如金剛。

「云何得慚愧？云何得好身？
云何復能得眾所愛敬身？云何得不貪？云何
得不瞋？云何能得微妙光明？云何得正性？云
何得自在？

「云何能得大眾眷屬？云何能得不
壞眷屬？不退、不失，不貪飲食；常修知足，終不
食肉；於諸眾生，常生愛心；常為世間之所恭
敬，得名一切大施之主；得名大力，得名健行；
大慈、大悲、大捨、大喜、大慧總持，隨順世間、為
安世間、為樂世間。

「云何而得世間無上、世間
無勝、世間無邊？常行正語，修行梵行；行大悲
行，喜行聖行；見空法界，隨順而說；見不空界，
說亦如是；說佛法相，見佛真法；得淨自在持
戒之財，德財、法財、不食之財，為貧眾生得財
藏身。

「為諸眾生得三種定，空無相願；欲生淨
土，得隨願身；雖為眾生受此陰身，不於眾生
求其恩報；讚歎持戒，呵破戒者；不為群邪之
所沮壞；雖讀外典，不隨其義，其所說法，句義
不斷。

「雖名沙門及婆羅門，終不生於沙門之
想、婆羅門想；雖復曉了算數、呪術，心初未曾
有貪著想；雖為眾生示入天寺，供養恭敬依
止禮拜，而其內心常依法界。

「現行十惡，實是
梵行，諸佛護念，如視一子；善能護持諸佛法
身，能轉一切諸佛法輪，深見諸佛甚深法界
及真實相；其所修行等諸佛行，得無量身及
無量行；善解諸佛所有語密，除去憍慢猶如
諸佛；善說法界深密之義，雖說憍慢，無憍慢
想，亦不教他生於憍慢；心無貪恚、愚癡、怖
畏，猶如諸佛；其行無量，微密無量，諸法無量，
樂說無量，性相無量，真實無量；見真、見實、見
性、見法。

「為諸眾生斷煩惱故，而演說法，常得
知見諸佛世尊，永度煩惱諸結大海；為度眾
生故，說度煩惱諸結海法，自得度、已度、未度
者，自得脫、已脫、未脫者，自得安、已安、未安者，
未涅槃者，令得涅槃。

「自見法界，了了真實；或
為眾生，說實不實。於無量劫已壞四魔，為眾
生故，現處道樹，方降魔眾。內實知見，久破諸
魔，為眾生故，唱言今壞。以善方便轉於法輪，
以善方便現入涅槃。

「云何能得諸佛神通？云
何得佛如來法王？云何得佛微密法藏？云何
得佛不可思議？云何能得諸佛無量、無稱、無
數、無勝、無邊？云何能施一切眾生甘露法
味？」

爾時，世尊告大雲密藏菩薩言：「善哉善哉！善
男子！汝今所問，甚為快善。為欲安樂世間眾
生，故發斯問。一切眾生，無明所盲，而不能知
諸佛所有真實功德。

「善男子！汝今欲令一切
眾生，悉得智慧眼、常眼、常光，永度生死煩惱
大河，了知諸佛菩提之行；欲壞眾生無明結
㲉，示導無上菩提之行。一切眾生，常樂演說
無常、無我、無樂、無淨；而今欲開常樂我淨，如
來畢竟入於涅槃，無常、無我、無樂、無淨；而今
欲開諸佛世尊不畢竟滅，常住不變。

「善男子！
一切眾生，常於法界，妄生分別；而法界性，實
無分別。汝今欲問無分別義，是故發問。善
男子！一切眾生，常為邪毒之所塗染，如來世
尊為大良醫，汝意欲令如來醫王說呪、授藥，
療其所苦。

「善男子！如遮羅迦梵志及尼乾子
諸婆羅門，實非羅漢作羅漢想，非聖聖想，非
天天想；實非常樂我淨之法，而作常樂我淨
之想。汝今欲為如是眾生拔邪毒箭，解邪縛、
破邪獄、出邪網，施法味、食甘露；安寢四禪，塗
淨戒香。四等為華，慚愧為衣，故發此問。

「善男
子！一切眾生不知總相，不知別相。相、無相，非
相、非無相，非相相、非無相相；不可知、非不可
知；非此、非彼，非手、非指，非此、彼、中；非作、非
不作，非示、非不示，非因、非不因，非瞬、非不瞬；
非知、非智知，非識、非識識；非住、非不住，非
闇、非明，非相、非名，非輕、非重，非羸、非力，非處、
非不處，非淨、非不淨；非有為、非無為，非有、非
無，非可說、非不可說；非取、非捨，不生、不退；非
實、非虛，非正、非邪；非畢竟、非不畢竟，非福田、
非不福田，非時、非不時，非可淨、非不可淨，非
作、非能作；非生、非滅，非冷、非熱；非陰入界，非
結因、非業因，非生、非墮，非長、非增長；非有墮
落，畢竟無墮；非是有法，永斷諸有；非過去，非
未來，非現在；非實、非不實，非性、非不性；非色，
非受、想、行、識；非盡、非不盡，亦不可盡；非等、非
無等，亦無與等；非地、水、火、風。

「一切法界，實無有
身；實相之相，畢竟真實，是名如來。無量無邊、
不可思議諸大功德之所成就，如是身者，即
是諸佛真法身也，其義甚深，不可思議。如來
法界，深邃幽遠，不移本處宣說正法，十方諸
佛皆得聞知。所以者何？如來自在神力行故，
如是深語，聲聞、緣覺所不得聞。

「善男子！諸佛
何故不為彼說，令彼得聞？善男子！聲聞、緣覺
乃至不解一字之義，猶如生盲，飲毒狂人；如
蠶處繭，如被毒箭，如病痰飲；是故諸佛不
為說之。

「善男子！一切眾生，常為諸結煩惱所
病，諸佛如來能施法藥，以妙呪術拔其毒箭、
除其膚翳，眾生真實不知如來常住不變，如
來為然智慧法燈，悉令得見常樂我淨。譬如
日出，悉令眾生普見大地高下等相；如來亦
爾，一切眾生，不知方等，亦不能得總持三
昧，不知佛時，不知佛財，不見佛身，不解如來
涅槃之相，不知佛法滅與不滅，而言如來無
常、無樂、無我、無淨，有煩惱箭，是雜毒食，是故
我為如是等人，演說諸佛常樂我淨，欲除此
人無明黑闇。

「善男子！善哉善哉！聲聞、緣覺未
曾得聞是一字義，汝今欲令彼得聞，故發
是問。諦聽諦聽！善思念之！吾今為汝分別解
說。有大方等甘露經王，開大寶藏賑給貧窮，
啟發諸佛功德之藏。一切眾生皆有佛性，其性
無盡，昔來隱蔽，今欲顯示。諸佛如來，然大慧
燈，令諸眾生，了了明見。善男子！吾將欲說，汝
便發問，副汝昔來所發誓願。」

大雲密藏菩薩
摩訶薩言：「世尊！我從昔來實無此願，乃是世
尊大慈愍事神通力故，為度眾生令我發問，
欲破眾生貧窮困苦，令諸眾生意無盡故。如
來今說，則能消滅一切眾生無明大闇，得智
慧寶，令諸眾生明見佛性，得見如來常樂我
淨。」

佛言：「善哉善哉！善男子！汝今所問，其義甚
深。為度眾生生死海故，為廣流布方等經
故，為常法故，惠施一切甘露法味，除斷眾生
貧窮苦故。諦聽諦聽！吾當為汝分別解說，令
諸眾生得安樂故；汝今當為一切眾生善持
是義。善男子！一切如來、應供、正遍知、明行足、
善逝、世間解、無上士、調御丈夫、天人師、佛、世
尊等，有一法名曰法界；以此法界，諸佛世尊
等有常慧，以常慧水，淨自洗浴，服甘露味，并
以惠施一切眾生，修集一切諸佛所行，汝今
當服是甘露味。汝既服已，復當轉施。我今當
說，汝便善聽，初語亦善、中語亦善、後語亦善，
其義真實，言辭巧妙，其音清淨，純一無雜，具
足清白梵行之相。
《大方等無想經》卷第一



《大方等無想經》卷第二

北涼天竺三藏曇無讖譯
大雲初分大眾健度餘

「善男子！有《大雲經》總持大海三昧大海。如
來法印，諸佛法城；法界甚深，常住不變；不可
思議，常樂我淨。善男子！若有受持、書寫、讀誦、
解說之者，則能破壞眾生煩惱，斷除一切貧
窮困苦。若遭飢荒，穀米勇貴，讀誦是經，則得
豐壤；若時焰旱，天則降雨；若有飢虛，渴仰法
食，讀誦是經，則得總持甘露法味。若欲具足
大神通者，當受是經；欲雨法雨潤漬枯槁，當
讀是經；若遭大病亦當受持。所以者何？此經
即是一切大病之良藥也，此經能斷一切諸
毒，大陀羅尼是大三昧；此經即是塗末燒香、
微妙淨華。

「善男子！汝今當然大智慧燈，破諸
眾生狂愚黑闇。而諸眾生常言：『如來無常、無
我、無樂、無淨，是磨滅法。』如是眾生，即是飲毒、
被大毒箭，澹飲發動，狂醉失心，無明所覆，聲
聞、緣覺如羸老牛。是故汝當廣宣分別如來
功德，以實相油，潤益慧燈，開發慧眼，除無明
闇。

「若言如來真實出生輸頭檀舍，出家學道，
修集苦行，壞魔兵眾，坐於道場，成菩提道，當
知是人即是謗佛。寧當斷首，拔出其舌，不應
出此虛妄之言。何以故？非是善解諸佛如來
祕密語故；若經中言『沙門瞿曇』，當知是語即
是密語。

「善男子！為眾生故，示現神足，當知即
是佛之真子。善男子！汝則已為得大果報，授
與聲聞、辟支佛等，吐藥、下藥、熏藥、眼藥、治諸
病藥。何等是藥？所謂大乘方等經典。當知是
經，即是諸經轉輪聖王。何以故？是經典中宣
說眾生實性、佛性，常住法藏。眾生不解，乃至
一句一字。汝今當聽，聽已即當為汝法藏，汝
復當觀是經境界。

「善男子！此經中，有諸佛菩
薩四百不可思議解脫法門。善男子！此經中，
有諸法寶藏神通王三昧門。善男子！此經
典中，有諸菩薩三十六不退智慧寶藏陀羅尼
門。善男子！此經復有諸佛菩薩三十三種入
眾生音大行方便解脫法門。善男子！此經復
有諸佛菩薩十種神足入密行藏大行光王法
門。

「此經復有諸佛菩薩十種生死行業道地，得心定解脫慧願藏法門；此經復有諸佛菩
薩十智不滅，入思惟神通王法門；此經復有
諸佛菩薩十種不生思惟法藏，得入神足王法
門；此經復有諸佛菩薩甚深十智，入無畏行
法王法門；此經復有諸佛菩薩十種大雲見
法不可思議功德藏法門；此經復有諸佛菩
薩入十種眾生語言修大行法，方便不斷解
脫法門；此經復有諸佛菩薩十種神通所入
生行、有行，行藏光王法門；此經復有諸佛菩
薩十種生死、煩惱業行，心住三昧，解脫誓願法
藏法門；此經復有諸佛菩薩十種智住不可
思議所入神足王法門；此經復有諸佛菩薩
十種不生不可思議通達密藏神足王法門；
此經復有諸佛菩薩十智甚深入精進行法
門；此經復有諸佛菩薩十智大雲眾法和合
神足王法門；此經復有諸佛菩薩大雲光明
眼目法門；此經復有諸佛菩薩十種大雲電
光具足入行法門；此經復有諸佛菩薩通暢
大雲大乘經法門；此經復有諸佛菩薩神足
變現燈明法門；此經復有諸佛菩薩十種法
雹，說神足王所入法門；此經復有諸佛菩薩
十金剛智入藏法門；此經復有諸佛菩薩十
種正行性入法門；此經復有諸佛菩薩十無
盡行神通王所入法門；此經復有諸佛菩薩十
種甚深微塵業行所入法門；此經復有諸佛
菩薩十種師子吼所入法門；此經復有諸佛
菩薩十生和合，行入世間業狹心法門；此
經復有諸佛菩薩十神通寶所入法門；此經
復有諸佛菩薩十金翅鳥神通所入法門；此
經復有諸佛菩薩十大施時微妙王法門；此
經復有諸佛菩薩十無所畏大力神通所入法
門；此經復有諸佛菩薩十大海行所入法
門；此經復有諸佛菩薩十種至心所入法門；
此經復有諸佛菩薩十勇猛王大力微妙法
門；此經復有諸佛菩薩十種善行大神通王
所入法門；此經復有諸佛菩薩十二神通藏
得開示法門；此經復有諸佛菩薩十智寶藏
法門；此經復有諸佛菩薩十智境界行所入
法門；此經復有諸佛菩薩十正智微妙寶藏
法門；此經復有諸佛菩薩十種福田種子法
門；此經復有諸佛菩薩十種真實神通安樂
之王所入法門。

「善男子！汝觀是經不可思
議，功德境界亦不可思議，乃是諸佛菩薩不
可思議不可量法藏，亦是眾生不可思議無
盡寶藏。復次，善男子！此經境界不可思議。善
男子！此經復有諸佛菩薩陀羅尼藏法門；此
經復有諸佛菩薩如來微密寶藏法門；此經
復有諸佛菩薩如來大海法門；此經復有諸
佛菩薩如來時藏法門；此經復有諸佛菩薩
如來世藏法門；此經復有諸佛菩薩如來日
藏法門；此經復有諸佛菩薩如來月藏法
門；此經復有諸佛菩薩如來境界法門；此經
復有諸佛菩薩甚深法門；此經復有諸佛菩
薩如來無所畏法門；此經復有諸佛菩薩如來
勇揵法門；此經復有諸佛菩薩如來地法門；
此經復有諸佛菩薩如來法門；此經復有諸
佛菩薩阿梨呵法門；此經復有諸佛菩薩如
來聚法門。

「善男子！汝觀此經大法陀羅尼，即
是一切眾生無盡福藏，是即諸佛不可思議
解脫三昧陀羅尼門，非是汝等所知境界。諸
佛世尊，隨世故說，其義甚深，難可消服，唯是
如來之所知見。我今當說如來如是甚深境
界，至心諦聽。汝從昔來，於是事中，乃至未聞
一字一句。」

大雲密藏菩薩摩訶薩言：「實如聖
教，世尊！我猶虻蟻，常為一切無明所闇。唯願
如來，開慈愍心，廣及眾生，宣說一句乃至一
字，如來法王不可思議。世尊！聲聞、緣覺猶如
老牛，盲、聾、瘖、瘂，如嬰孩兒。我亦如是，從昔已
來，實未曾聞如是一句乃至一字。唯願如來，
廣開大慈，為眾生故，諸佛如來所有境界不
可思議，常住無變，通達諸法，惟願如來，為
我等故及諸眾生，開闡如是祕密之藏，乃至
一字一句之義，令我等輩及諸眾生，知見如
來常恒不變。」

佛言：「善哉善哉！善男子！汝今已
為善解諸佛所有密語。善男子！是方等經不
可思議，汝所發願亦不可思議，諸佛如來陀
羅尼法不可思議，此經境界亦不可思議，甚
深智光不可思議。

「善男子！如汝所言：『我於是
經不能解了，猶如老牛盲、聾、瘖、瘂、嬰孩小兒。』
善男子！汝今不應生此憂懼、疑慮之心。善男
子！若行、若住、若坐、若臥，常應繫念如是經典；
若遇水火、盜賊諸難，亦應堅持，慎勿放捨。所
以者何？是經典中，有五文字，其義甚深：一者
如來，二常，三樂，四我，五淨。是名如來無上功德
不可思議。

「復次，善男子！假使恒河沙等十方
世界滿中大火，有人在中念是經者，火不能
燒。常應供養、尊重三寶，勿令其心中有忘失。
汝今所有微妙功德，已為諸佛之所讚歎。所
謂能問，所未曾聞一句一字甚深之義；汝等
不久亦復當得知見是義。汝若欲知諸佛如
來常恒不變，應當受持如是經典，讀誦、書寫、
解說其義。何以故？是經所說不可思議，如來
常恒，無有變易，終不畢竟入於涅槃。汝當廣
為一切眾生，敷揚解說常樂我淨。諸佛如來，
無有畢竟入涅槃者，法僧常住亦無滅盡。」

爾
時，毘藍、大毘藍風王——所受樂報，如天無別，放
清涼風，六時無變，華果常有，無時暫替——齎持
供具，來至佛所，頭面作禮，合掌恭敬、右遶三
匝，却坐一面。

爾時，世尊神通力故，起四黑雲，甘水俱遍；興
三種雷，謂下、中、上；發甘露聲，如天伎樂，一切
眾生之所樂聞。爾時，世尊即說呪曰：

「竭帝　波利竭帝　僧竭帝　波羅僧竭帝
波羅卑羅延坻　三波羅卑羅延坻　婆羅
婆羅　波沙羅　波娑羅　摩文闍　摩
文闍　遮羅帝　遮羅坻　波遮羅坻波遮羅
坻　三波羅遮羅坻比提嘻利嘻梨　薩隷醯
　薩隷醯　富嚧富嚧莎呵

「若有諸龍聞是神呪，不降甘雨，頭破七分。」

爾
時，十萬億那由他阿僧祇等諸佛世界，六種
震動。爾時眾生，因是地動，各各相見，展轉相
動，乃至淨居。淨居動已，龍雲俱動，龍雲動時，
降澍大雨。時，閻浮提所有九萬八千大河，七
寶盈滿，一切泉池具上藥味。雨雖七日，無所
傷損，眾生快樂，如服甘露。諸河盈滿八功德
水，所謂：美、冷、輕、軟、清、淨、香、潔，飲時調適，飲已
無患；一切水蟲，出微妙聲。

時，王舍城耆闍崛
山，七寶遍地，無空缺處。虛空復雨七寶所成
優鉢羅華、波頭摩華、拘勿頭華、分陀利華，水
性之屬，悉發阿耨多羅三藐三菩提心。畜生眾
生，貪樂大乘、渴仰大乘，慈心相向，猶如一子。
皆共同心供養於佛。

爾時大眾，天、龍、夜叉、乾
闥婆、阿修羅、迦樓羅、緊那羅、摩睺羅伽，持諸
供具、華香、伎樂供養於佛。時，虛空中復雨種
種香、華、寶衣、伎樂、幡蓋供養於佛。

「善男子！此
經乃是無量功德之所成就，是故能致如是
瑞應。」

爾時，大眾作如是言：「世尊！我今始知諸
佛如來常樂我淨。惟願如來，慈哀矜愍，受
我所獻優多羅僧。」即嘆頌曰：

「如來真實常，
　無量德所成，
　我今為常樂，
　是故稽首禮。
　諸佛捨無常，
　故得無邊身，
　無上天中天，
　大力難思議！
　如來常無變，
　勤進無邊身，
　為眾雨法雨，
　猶如大雲王！
　佛自得安樂，
　為眾說安樂，
　自獲諸功德，
　誨彼令同己！
　如來慧無勝，
　常住如虛空，
　為眾作福田，
　常行於聖行。
　憐愍諸眾生，
　亦知其行業，
　開示祕密藏，
　清涼如初月。
　今宣《大雲經》，
　端嚴如滿月，
　定知無量眾，
　發起菩提心。
　世尊號法王，
　於法得自在，
　是故名真我，
　成就無上樂。
　如來昇寶座，
　而作師子吼，
　宣說諸眾生，
　一切有佛性；
　譬如香山中，
　常生忍辱草。
　如來神力故，
　普令一切眾，
　見此鷲頭山，
　悉是七寶成。
　爾時大眾會，
　覩已甚愛樂，
　猶如四天王，
　樂住須彌山。
　如來大福田，
　其力不可量！
　能除眾生結，
　煩惱諸闇障。
　一切諸眾生，
　不退菩提心，
　猶如諸世尊，
　安樂不傾動。
　眾生斷惡業，
　成就妙善戒，
　修行菩提行，
　決定見佛性。
　若得聞此經，
　乃至一字義，
　即得菩提道，
　隨順行梵行。
　惟願無上尊，
　演說於一句，
　普使一切眾，
　咸得解其義。
　我等諸眾生，
　鈍根無智慧，
　如來憐愍故，
　願開令得解。
　一切諸眾生，
　虛乏於法食，
　惟願大慈哀，
　施之令滿足；
　我等得受已，
　復當轉施他，
　亦令一切眾，
　皆悉得充足！
　一切諸眾生，
　貧窮無福德，
　無常無有我，
　亦無歸依處。
　如來所成就，
　無上大功德，
　惟願大慈尊，
　施我及一切！
　如來為法主，
　如海眾流尊，
　眾生不知依，
　我今得依止，
　為眾作依止，
　猶如慈父母，
　施眾甘露味，
　普使斷煩惱。」


「世尊！如來正覺不可思議！憐愍眾生亦不可思
議！所說祕密，難可圖度。諸佛世尊，三昧之王、
大船師王，不可稱計、不可數量！如是境界，非
諸聲聞、緣覺所知。如來月王，常無增減，是諸
功德之大猛將。無量福報、珍寶之聚，是大光
明無上日王。等視眾生，同羅睺羅所成大力，
以施一切，自無所畏；復令眾生，成無所畏。自
破無明，復除眾生無明、重闇。世尊！我亦無知、
無明所障，不知如來常樂我淨。一切眾生，無
明覆故，妄說如來無常、無我、無樂、無淨，是故
流轉三惡道中。若言如來永滅涅槃，當知是
人必墮地獄。世尊！我今始知諸佛如來不畢
竟滅，知已則得無上大寶。以佛力故，復令我
知諸佛實性，得服無上甘露法味，永斷一切
諸結煩惱。昔來所有狂、聾、瘖、瘂，今悉除愈。」

* 大雲初分三昧健度第二

爾時，大雲密藏菩薩摩訶薩言：「甚奇，世尊！如
來正覺不可思議！今說此經，令無量眾生發
阿耨多羅三藐三菩提心。是經境界，不可思
議！乃為一切無量眾生，現大神通、雨諸寶味；
眾生聞者，得遇無上甘露法雨。是故，如來不
可思議！是經境界亦不可思議！一切眾生，成
大功德，乃得值遇。眾生業報，不可思議！

「世尊！
今日眾生所受快樂，如第三禪，形貌璝瑋，如
天無別。如來今日說此經藏，即是眾生無盡
之藏。降大法雨，所謂如來常住不變三昧總
持。所言雲者，謂諸菩薩摩訶薩也；震大雷
者，謂破煩惱諸結業等；電光明者，謂諸眾生
皆有佛性。聲者，謂諸菩薩為眾生故，說有為
法無常、無樂、無我、無淨；雹者，謂八聖道分，能
壞一切諸結煩惱。又有雹者，所謂此經能壞
聲聞、辟支佛心，是即名為雨大法雨，充飽眾
生飢虛、渴乏。所謂如來常住不變，是名甘雨。」

佛言：「善哉善哉！善男子！汝今善解如是法雨。
善男子！若諸菩薩，欲雨法雨潤益一切，當受
是經，修行、讀誦、書寫、供養、解說其義。善男子！
諦聽諦聽！如是經典不可思議，中有解脫住入
寶藏，神足法王四百三昧，我今當說。

「善男子！
此經復有諸佛菩薩深猛大海眼目三昧。若
有菩薩，成就具足是三昧者，得具菩薩多聞
大海多聞寶藏，於阿耨多羅三藐三菩提心
無疑礙。

「言無礙者，所謂身得無礙，遍生諸佛
淨妙世界；又無礙者，得宿命智，為諸眾生轉
於五有；又無礙者，不貪著業而得果報；又無
礙者，若一見佛，心生歡喜，則於後世得端嚴
身、眾所愛身、無貪身、無惡身、大身、上族身、大
富身、眷屬不壞身、不破壞身、不退身、不滅身，
所修行願，念喜作業，悉向阿耨多羅三藐三
菩提，成就慚愧、破諸憍慢，勤修精進、慈、悲、喜、
捨，空無相願，以熏其心；又無礙者，願生他土，
即得往生；諸邪異見所不能壞，其所樂說句
義無盡。若天、若魔、梵沙門、婆羅門，不能惑亂，
令其心動。雖讀外典，心無貪著，不貪天、龍、夜
叉等身，乾闥婆、阿修羅、迦樓羅、緊那羅、摩睺
羅伽身，又不貪著房舍、臥具、衣服、飲食，天魔
波旬，不得其便。所行善法，終不中忘，凡所言
說，人所敬受。其心弘曠，猶如大海，所有智慧，
亦復如是。具足圓滿，猶如盛月，能壞黑闇，
如日如燈。不可捉持，如虛空性，不著世間，如
華處水。於一切有，心無貪著。能壞法界，猶如
金剛。持諸法界，如須彌山。其性清淨，如琉璃
寶。得如來戒、慧心念明，性力幻化，不動不
住。

「善男子！是經復有第一甚深解脫寶幢三
昧，若有菩薩，具是三昧，則得名為多聞大海、
多聞寶藏，心無疑礙，乃至幻化不動不住。善
男子！此經復有淨智甚深法門三昧，若有菩
薩能具足者，則得名為多聞大海、多聞寶藏，
心無疑礙，乃至幻化不動不住。

「善男子！此經
復有佛根香象王解脫三昧、首楞嚴三昧、勇
力三昧、勇勝三昧、健勇三昧、好香三昧、正
光三昧、無我光三昧、甚深行藏三昧、行深解
脫三昧、行力解脫三昧、一切法行三昧、恒
河沙等行三昧、一切解脫三昧、一切三昧王
三昧、正上三昧、大海潮三昧、本解脫三昧、壞
魔億眾三昧、住戒電光三昧、火光三昧、無盡
意王三昧、雲盡意三昧、海王神足三昧、大高
意三昧、種子三昧、住大海三昧、無礙三昧、無
礙戒三昧、高解脫三昧、因緣意三昧、業作三
昧、健行王三昧、大力三昧、甚深琉璃王三
昧、須彌山三昧、師子吼三昧、甘露味三昧、
莊嚴三昧、火光三昧、蓮華光三昧、國土喜
三昧、一切身三昧、動大海王三昧、動大地王
三昧、一切三昧母三昧、壞一切女身三昧、師
子行王三昧、圓王三昧、細行三昧、鼓聲微妙
三昧、增長三昧、斷有三昧、流三昧、廣慧三
昧、變化三昧、光明三昧、壞闇三昧、大海智
慧三昧、讚歎三昧、大讚歎三昧、時三昧大時
三昧、現在解脫三昧、合散三昧、分陀利華
三昧、輕三昧、大樂三昧、虛空三昧、解脫身
三昧、斷語三昧、斷聲三昧、無愛三昧、無勝
三昧、一切三昧、鬘三昧、龍王三昧、風三
昧、風行王三昧、無邊三昧、無色三昧、無邊
色三昧、法意三昧、微妙香三昧、身意三昧、首
楞嚴三昧、壞惡三昧、蓮華意三昧、大力翅
三昧、壞無明三昧、菩提樹三昧、寶命命三
昧、大力命三昧、日光三昧、月光三昧、大海
門三昧、一切法界三昧、結使根三昧、戒雨
三昧、戒雲三昧、菴羅果三昧、菴羅華三昧、淨
三昧、水三昧、䗍三昧、時三昧、時王三昧、眾
三昧、無身三昧、界三昧、善界三昧、地三昧、
地神足三昧、水等三昧、青蓮華三昧、甘露味
三昧、無繫三昧、鴛鴦三昧、車輪三昧、轉輪聖
王三昧、不動三昧、不輕三昧、不長三昧、憐
愍三昧、淨意三昧、一切功德意三昧、伊羅鉢
羅三昧、無疑解脫三昧、風神足王三昧、無量
幢三昧、虛空界三昧、無彗星三昧、光寶三
昧、雹時三昧、童子三昧、王子三昧、斷毒三
昧、法燈三昧、國土王三昧、施世界三昧、法
貴德三昧、法力三昧、上華三昧、喜三昧、大喜
三昧、知大力三昧、鎮頭迦果三昧、精進三
昧、稱三昧、白鵝王三昧、身光三昧、無盡力三
昧、無盡力解脫三昧、增長名三昧、端正三昧、
能破壞三昧、摩樓迦華三昧、善行王三昧、善
光三昧、寶地三昧、白三昧、白種三昧、淨行意
三昧、愛光三昧、虛空心三昧、天冠三昧、轉輪
聖王冠三昧、念菩薩三昧、護意三昧、護甚深
三昧、力乘三昧、力乘光三昧、力士三昧、力士
精進三昧、閻浮國三昧、錯魚三昧、蟒蛇三
昧、境界王三昧、淨境界三昧、使心三昧、朝
青三昧、有德意三昧、大青三昧、大海色三昧、
大安三昧、眴三昧、無眴三昧、金剛意三昧、世
尊目三昧、須彌山王三昧、雪山王三昧、世尊
現行三昧、勝三昧、蓮華三昧、拘勿頭華三昧、
月藏三昧、月樂藏三昧、華敷三昧、地鬘三
昧、現在念世尊王三昧、勝住三昧、善住三昧、
善行三昧、大海三昧、一切入平等三昧、入一
切疑三昧、大藥三昧、大藥力三昧、甘露藥王
三昧、大藥力三昧、大藥王三昧、大冷三昧、大
海三昧、大冷王三昧、無冷無熱三昧、安三
昧、安力三昧、一乘三昧、三乘三昧、釋彗星三
昧、有德三昧、寶圓王三昧、無定色三昧、定華
三昧、六入真淨三昧、大界三昧、能壞欲界三
昧、瓔珞三昧、金色三昧、智愛三昧、智圓王
三昧、智子三昧、分陀利華三昧、日光王三
昧、月愛三昧、光王三昧、光圓王三昧、淨光王
三昧、光藏三昧、青光三昧、時光三昧、斷闇
三昧、光潮三昧、箭光三昧、一切善根三昧、婆
羅那香象王三昧、未生惡王三昧、調柔三
昧、能壞憍慢三昧、妙德三昧、妙聲三昧、貪味
三昧、圓地王三昧、神通王三昧、神通根三昧、
轉輪聖王幡三昧、轉輪聖王幢三昧、師子頭
三昧、日神通三昧、法護三昧、廣三昧、知業
神通王三昧、高三昧、無上三昧、燈王三昧、舍
宅三昧、多喜三昧、初地三昧、戒地三昧、大海
喜王三昧、大海慈王三昧、大海悲王三昧、大
海捨王三昧、忍辱王三昧、忍辱力界王三昧、
神通至心三昧、八解脫門三昧、法界畢竟
三昧、無界三昧、無性三昧、大田種子三昧、
智池三昧、海三昧、海力三昧、佛眼三昧、佛門三昧、智行三昧、佛面三昧、一切親三昧、
一切福德王三昧、虛空藏三昧、虛空幻三昧、
佛幻三昧、惡性三昧、治毒三昧、眠三昧、覺三
昧、夢三昧、得三昧、神通王三昧、無我神通三
昧、勝見三昧、勝喜三昧、隨世三昧、佛面住三
昧、正見三昧、一切微塵三昧、語無礙三昧、淨
三昧、身光三昧、身燈三昧、不癡三昧、不狂三
昧、一切勝光三昧、水意三昧、漂三昧、水沫三
昧、無勝三昧、無勝智三昧、無勝身三昧、精進
三昧、恒河沙等勝王三昧、知見圓光王三昧、
斷畜生三昧、願生畜生有三昧、畜生神通三
昧、樂畜生三昧、不染畜生業三昧、入地獄三
昧、喜地獄三昧、不染地獄業三昧、不染地獄
業行神通王三昧、安樂行體三昧、有德河三
昧、有德海三昧、淨河三昧、淨行功德三昧、
福德三昧、福德青三昧、淨福德聞三昧、有德
夢三昧、讚歎三昧、有德夢得三昧、有德夢行
三昧、正有德三昧、正有德王三昧、淨增長三
昧、智雨三昧、風同行三昧、吉三昧、吉莊嚴三
昧、吉神通三昧、吉神通王三昧、無戒三昧、雜
色三昧、受戒三昧、讚戒三昧、戒實三昧、智燈
三昧、得戒實三昧、常戒三昧、常戒入藏見三
昧、心三昧、心王三昧、常戒喜三昧、常樂戒
三昧、戒瓔珞三昧、戒天冠三昧、戒具足三
昧、戒鬘三昧、戒香三昧、戒華三昧、戒塗末香
三昧、戒神通王三昧、一切昧三昧、一切華
三昧、一切香醉三昧、斷一切虛空三昧、受
安樂三昧、斷一切世法王三昧、常三昧、恒三
昧、不變三昧、地三昧、無刺地三昧、無石沙三
昧、地等三昧、大雲琉璃王三昧、聲鼓三昧、
大雲電三昧、大雲瀑水王三昧、大雲水藏三
昧、大雲水鬘三昧、大雲安水三昧、大雲水凝
三昧、大雲智海三昧、大雲勝力三昧、大
雲水光持王三昧、大雲水潮海三昧、大雲海
種三昧、大雲不動水三昧、大雲水不動神通
王三昧、大雲端正王三昧、大雲一味三昧、大
雲一乘三昧、大雲安水流三昧、大雲多水三
昧、大雲冷水三昧、大雲不冷不熱神通王三
昧、大雲月王三昧、大雲有德三昧、大雲初力
三昧、大雲渴三昧、大雲樂三昧、大雲水行王
三昧、大雲虛空行三昧、大雲水寶三昧、大雲喜三昧、大雲寶種三昧、大雲護三昧、大雲
水淨王三昧、大雲水歸依印三昧、大雲法印
三昧、大雲水淨光三昧、大雲大水藏王三昧、
大雲水定三昧、大雲蓮華三昧、大雲水界三
昧、大雲水等三昧、大雲夜行三昧、大雲水清
三昧、大雲海無盡意三昧、大雲放光三昧、大
雲藏三昧、大雲水聚三昧、大雲水柱三昧、大
雲師子王三昧、大雲樂三昧、大雲淨三昧、大
雲貪三昧、大雲幢三昧、大雲甚深三昧、大雲
雷三昧、大雲增長水三昧、大雲藥王三昧、大
雲醉味三昧、大雲師子行三昧、大雲大香象
王三昧、大雲安樂三昧、大雲風三昧、大雲水
行不動三昧、大雲無畏三昧、大雲水順三昧、
大雲無盡意三昧、大雲漏難數三昧、大雲雷
大力三昧、大雲水喜三昧、大雲海水圓三
昧、大雲水幡三昧、大雲甘露雨三昧、大雲栴
檀涼三昧、大雲吉三昧、大雲畢竟三昧、大雲
無終始三昧、大雲羅網三昧、大雲寶雨三昧、
大雲祕密三昧、大雲彗星三昧、大雲意密三
昧、大雲大動三昧、大雲滅三昧、大雲微妙音
三昧、大雲恒河沙等三昧、大雲水健三昧、大
雲鵝王三昧、大雲水行三昧、大雲命三昧、
大雲狂王三昧、大雲誑三昧、大雲首楞嚴三
昧、大雲馬王三昧、大雲拍樹三昧、大雲無
盡雲三昧、大雲一切等三昧、大雲一切雨三
昧、大雲一切和合三昧、大雲菴羅樹果三昧、
大雲山埠三昧、大雲堅鞕三昧、大雲密行三
昧、大雲密實三昧、大雲鵝王行三昧、大雲
不可思議三昧、大雲入住神通王三昧。

「善男
子！若有菩薩具足如是諸三昧門，則得菩薩
多聞大海多聞寶藏，於阿耨多羅三藐三菩
提心無疑礙，終不墮落於三惡道，不生邊地，
得宿命智，造生死業，樂於生死，常得值遇
佛、法、僧寶，乃至夢中亦不捨離。得端正身、人
所愛身、無貪身、無惡身、大身、種姓身。眷屬和
樂，不可沮壞，不退、不滅、不墮、不沒。其所修行
深心念慧，悉皆趣向阿耨多羅三藐三菩提。
得慚愧力，斷除憍慢，勤修精進慈、悲、喜、捨，空
無相願，以熏其心，願生淨土，即得往生。眾邪
異見，所不能壞，說法次第，句義不斷，雖讀外
典，心不貪著。終不願求天身、龍身，夜叉乃至
轉輪王身，亦不造作生、死行業，不求世間供
養恭敬。護持正法，魔不得便，見持法者，深生
恭敬，所得智慧，猶如大海，不增不減，如月盛
滿。除眾闇冥，如日如燈，不受煩惱，猶如虛空，
煩惱不染，如華處水，住無所住，如空無別。破
散諸法，如真金剛，持一切法，猶如雪山。定知
如來，常不變易，其智清淨，如琉璃寶。得如來
戒，勢力大海，其心慈哀，憐愍眾生。不動不轉，
如帝釋幢，壞諸惡法。得上妙味，猶如美妙迦
陀迦果。隨順世法，無所違逆。

「善男子！是則名
為初三昧門。善男子！若有成就、具足如是四
百三昧，當知是人善護法藏。」

爾時，眾中有一
天子，名曰淨密，與萬八千諸天子俱來至佛
所，頭面作禮，合掌恭敬，雨天華、香、幢幡、伎樂，
以供養佛，右遶三匝，即說讚曰：

「如來不思議，
　法僧亦復然，
　我見三昧雨，
　如世覩甘露。」

《大方等無想經》卷第二



《大方等無想經》卷第三

北涼天竺三藏曇無讖譯

* 大雲初分陀羅尼健度第三

爾時，大雲密藏菩薩白佛言：「世尊！若有眾生，
未入如是方等經者，當知是輩猶如盲、聾。此
經中，有三十六種不退智寶，無邊心行意入
陀羅尼門，即是一切諸法初門。唯願如來，為
是等故，廣宣分別。」

「佛言！善哉善哉！善男子！諦
聽諦聽！善思念之，今當為汝分別解說。

「此經
中，有諸佛菩薩不退寶輪藏陀羅尼門；此經
復有諸佛菩薩大雲不退清淨密水陀羅尼；
復有諸佛菩薩大雲不退祕密光明陀羅尼；
復有諸佛菩薩大雲不退大雨陀羅尼；復有
諸佛菩薩大雲不退流水陀羅尼；復有諸佛
菩薩大雲不退盡意陀羅尼；復有諸佛菩薩
大雲不退電光陀羅尼；復有諸佛菩薩大雲
不退涼電陀羅尼；復有諸佛菩薩大雲不退
淨光陀羅尼；復有諸佛菩薩大雲不退彗星
意陀羅尼；復有諸佛菩薩大雲不退密藏光
意陀羅尼；復有諸佛菩薩大雲不退大呪意
陀羅尼；復有諸佛菩薩大雲不退有德意陀
羅尼；復有諸佛菩薩大雲不退虛空藏王陀
羅尼；復有諸佛菩薩大雲不退大藥王陀羅
尼；復有諸佛菩薩大雲不退大雨王陀羅尼；
復有諸佛菩薩大雲不退稱意陀羅尼；復有
諸佛菩薩大雲不退抧羅娑山意陀羅尼；復
有諸佛菩薩大雲不退意行陀羅尼；復有諸
佛菩薩大雲不退上高王陀羅尼；復有諸佛
菩薩大雲不退潮王陀羅尼；復有諸佛菩
薩大雲不退鵝王目陀羅尼；復有諸佛菩薩
大雲不退大海智陀羅尼；復有諸佛菩薩大
雲不退甚深意王精進陀羅尼；復有諸佛菩
薩大雲不退雨種陀羅尼；復有諸佛菩薩大
雲不退地鬘陀羅尼；復有諸佛菩薩大雲不
退歡喜陀羅尼；復有諸佛菩薩大雲不退世
意陀羅尼；復有諸佛菩薩大雲不退不動意
陀羅尼；復有諸佛菩薩大雲不退地陀羅尼；
復有諸佛菩薩大雲不退積聚陀羅尼；復有
諸佛菩薩大雲不退水光陀羅尼；復有諸佛
菩薩大雲不退無盡水藏陀羅尼；復有諸佛
菩薩大雲不退水性月光陀羅尼；復有諸佛
菩薩大雲不退水光體陀羅尼；復有諸佛
菩薩大雲不退不可思意大海王陀羅尼。
善男子！是名三十六種不退智寶無邊心行
意入陀羅尼。」

爾時，眾中有一天女，名曰寶鬘，
上昇虛空，高七多羅樹，雨種種華、塗香、末香、
幡蓋、伎樂，以供養佛，說偈讚曰：

「如來大醫王！
　金剛身不壞，
　意等慧殊勝，
　戒淨愍眾生；
　除斷諸煩惱，
　猶如日破闇，
　今說陀羅尼，
　如雲降大雨！」


* 大雲初分密語健度第四

爾時，大雲密藏菩薩言：「世尊！一切眾生，無明
所盲，唯願如來，廣開顯示諸佛密語，然深智
燈，作大明導。」

佛言：「善哉善哉！善男子！諦聽諦
聽！善思念之，吾當為汝然大法燈。此經中，有
諸佛菩薩二十三種密語道迹入不狂行大
法方便解脫門：斷我我所密語所入行解脫
門；可畏色、不可畏色、下色密語所入解脫門；
貪求不得密語所入解脫門；斷界、有界、無界
密語門；有無明、無無明、有無無明密語門；有
貪、無貪者，斷貪密語門；有愛、無愛者，斷愛密
語門；有繫、無繫者，斷繫密語門；有瞋、無瞋者，
斷瞋密語門；有闇、無闇，有光密語門；有鈍、無
鈍，有利、大利密語門；有破、有析、有壞密語門；
有苦、有樂、無有受者密語門；有慈、無慈、無愍密語門；有施無受者，有大施主密語門；有
罵無受者，斷罵密語門；有淨、無淨，斷一切淨
密語門；有等、無等，斷一切等密語門；有放逸、
無放逸，斷放逸、不放逸密語門；空、不空、非空、
非不空如來密語門；常、無常、非常、非無常如
來密語門；我、無我、非我、非無我如來密語門；
愛、無愛、非愛、非無愛如來密語門。善男子！是
名二十三種密語道迹入不狂行大法方便
解脫門。」

爾時，眾中有一天子，名曰眾愛，與無
量天子，上昇虛空，高十七多羅樹，雨諸華、香、
幡蓋、伎樂以供養佛，說偈讚曰：

「如來深密語，
　二乘所不解，
　為眾故宣說，
　悉令得安樂。」


* 大雲初分轉生有藏健度第五

爾時，大雲密藏菩薩言：「世尊！有十神通，行入
有生行藏微妙光王法門。唯願如來，分別
廣說。」

佛言：「善哉善哉！善男子！諦聽諦聽！善
思念之，吾當為汝廣宣分別。此經中，有諸佛
菩薩十有生樂王法門；復有有生求喜法門；
復有有生虛渴法門；復有有生樂說法門；復
有有生安法門；復有有生願法門；復有有生
稱法門；復有有生體王法門；復有有生善王
法門；復有有生無善不染行藏微妙法王法
門。善男子！是名十神通行入有生行藏微妙
光王法門。」

時，大眾中有一天女，名曰愛光，以
諸天華、種種雜香、幡蓋、伎樂以供養佛，而讚
歎曰：

「我今稽首禮，
　不生於諸有，
　方便行諸趣，
　普為一切眾；
　如來心自在，
　是故其身常，
　為眾轉生死，
　如華無所染。」


* 大雲初分得轉生死業煩惱健度第六

爾時，大雲密藏菩薩言：「世尊！有十生死煩惱
業田得心定願藏法門。唯願如來，廣為眾
生分別解說。」

佛言：「善哉善哉！善男子！諦聽諦
聽！善思念之，吾當為汝開示解說。此經中，有
得生死煩惱田果實法門；復有生死田樂
王法門；復有生死莊嚴住心法門；復有生
死喜地法門；復有生死期地法門；復有生死
正見法門；復有生死眴法門；復有生死衣法
門；復有生死久住法門；復有生死光明法門。
善男子！是名十生死煩惱業田，得心定願藏
法門。」

爾時，眾中有龍王，名曰無毒，以諸雜香、
上妙諸花、幡蓋、伎樂供養於佛，即說讚曰：

「為諸眾生故，
　顯示生死義，
　佛無煩惱業，
　為眾故處之。」


* 大雲初分智狂入健度第七

爾時，大雲密藏菩薩言：「世尊！有十種智狂不
可思議神通王所入法門，唯願如來，廣開分
別。」

佛言：「善哉善哉！善男子！諦聽諦聽！善思
念之，吾當為汝分別解說。此經中有得大安
隱法門；無勝勝神通王法門；無稱稱光所入
法門；無量量光所入法門；菩提時法門；期
光法門；高梯法門；寬腹法門；持一切眾生法
門；現在光法門。善男子！是名十種智狂不可
思議神通王所入法門。」

於是，眾中有一天女，
名曰善鬘，以種種雜華、上妙諸香、幡蓋、伎樂
以供養佛，即說讚曰：

「佛心難思議！
　智身亦復然，
　為化眾生故，
　廣開此法門。」


* 大雲初分解脫轉福德藏法門健度第八

爾時，大雲密藏菩薩言：「世尊！有十智甚深入
無畏行法王法門，唯願如來，廣分別說。」

佛言：
「善哉善哉！善男子！諦聽諦聽！善思念之，吾當
為汝分別解說。有解脫一切惡法法門；虛空
藏法門；甚深安入法門；細針法門；海不動法
門；智燈法門；身口法門；斷入一切煩惱法門；
堅意入法門；淨意無礙法門。善男子！是名
十智甚深入無畏行法王法門。」

時，大眾中有
一天女，名金光明，以種種雜華、上妙諸香、幡
蓋、伎樂以供養佛，即說讚曰：

「如來金色身，
　智寶為瓔珞，
　善法之寶聚，
　猶須彌草木。」


* 大雲初分解脫有德轉藏健度第九

爾時，大雲密藏菩薩言：「世尊！有十種大雲見
流不可思議功德寶藏法門，唯願如來，分別
解說。」

佛言：「善哉善哉！善男子！諦聽諦聽！善
思念之，吾當為汝分別演說。有樂慈藏法門；
樂悲藏法門；樂喜藏法門；樂捨藏法門；寶
水流藏法門；大海行法門；如來所說法流法
門；時入藏法門；想意寶藏入法門；一切大法聚法門。善男子！是名十種大雲見流不可
思議功德寶藏法門。」

時，大眾中有一天子，名
智愛樂，以種種雜華、上妙諸香、幡蓋、伎樂以
供養佛，即說讚曰：

「如來無生滅，
　佛法難測量！
　眾生無明覆，
　廣演於法界！」


* 大雲初分轉功德行健度第十

爾時，大雲密藏菩薩言：「世尊！有十種雨流不
可思議功德藏法門，唯願如來，分別解說。」

佛
言：「善哉善哉！善男子！諦聽諦聽！善思念之。
吾當為汝，廣宣分別。善男子！有雨網法門；
有寶王法門；有雨大海王法門；有雨塵法
門；有雨斷毒法門；有雨滿安樂法門；有雨體
法門；有雨種種正見法門；有雨功德法門；有
雨涼藥法門。善男子！是名十種雨流不可思
議功德藏法門。」

時，大眾中有一天子，名虛空
雷，持諸華、香、幡蓋、伎樂以供養佛，即說讚
曰：

「諸佛如來說，
　上妙微密藏，
　能令一切眾，
　永度煩惱流，
　斷滅生死苦，
　一切永無餘，
　深自覺悟得，
　涅槃常樂俱。
　如來天中天，
　成就無量德！
　今說《大雲經》，
　為眾發道心。」


* 大雲初分雲虛空生健度第十一

爾時，大雲密藏菩薩言：「世尊！有十種大雲得
虛空定法門，唯願如來，善分別說。」

佛言：「善哉
善哉！善男子！諦聽諦聽！善思念之，吾當為汝
分別解說。有善法王法門；見性法門；智無勝
王法門；無憍慢法門；無盡意法門；不可思議
法門；無礙法門；甚深法門；質直法門；虛空相
法門。善男子！是名十種法門。」

時，大眾中有
一天女，名妙族姓，持諸香、華、幡蓋、伎樂以供
養佛，即說讚曰：

「如來深密藏，
　眾生所不解，
　唯願為一切，
　分別令淺易。」


* 大雲初分電光轉健度第十二

爾時，大雲密藏菩薩言：「世尊！有十種大雲電
光法門，唯願如來，廣分別說。」

佛言：「善哉善
哉！善男子！諦聽諦聽！善思念之，吾當為汝分
別解說。有六通法門、功德法門、寶光法門、虛
空精進法門、藏法門、戒調法門、功德藏法門、
斷疑法門、琉璃意法門、清淨法門、功德甚深
大海法門、壞一切結法門、金垢法門(梵本長三)。善
男子！是名十法門。」

時，大眾中有一天女，名曰
善喜，持諸花、香、幡蓋、伎樂以供養佛，而讚歎
曰：

「如來大醫王！
　無身方便身，
　無礙如虛空，
　廣說大雲經。」


* 大雲初分電轉健度第十三

爾時，大雲密藏菩薩言：「世尊！有十種寶電行
法門，唯願如來，廣開分別。」

佛言：「善哉善哉！
善男子！諦聽諦聽！善思念之，吾當為汝分別
解說。有電光寶王法門、利智慧法門、智慧能
壞法門、初智法門、智海法門、法疑法門、
吉祥法門、法鼓法門、須彌山法門、能壞闇法
門、風等行法門(梵本長一)。善男子！是名十法門。」

爾
時，眾中有一天女，名恒河神，持諸香、華、幡蓋、
伎樂以供養佛，而讚嘆曰：

「無畏、無我心，
　無貪愍眾生；
　以大方便故，
　而為一切世。
　如來功德力，
　故令我得知，
　無上、無邊身，
　不可得思議。
　我聞是經已，
　永斷諸煩惱！」


* 大雲初分神通健度第十四

爾時，大雲密藏菩薩言：「世尊！有十種大雲電
光幻法門，惟願如來，廣分別說。」

佛言：「善哉
善哉！善男子！諦聽諦聽！善思念之，吾當為汝
分別解說。善男子！有調幻法門、調藏法門、樂
法法門、求法法門、燒結法門、生一切法法門、
斷諸諍訟法門、能消煩惱法門、上高法門、念
無盡法門、度一切眾生法門(梵本長一)。善男子！是
名十法門。」

時，大眾中有一天女，名曰大喜，持
諸華、香、幡蓋、伎樂以供養佛，以偈讚曰：

「如來大神通！
　其身無動轉，
　為眾斷生死，
　故說《大雲經》。」


* 大雲初分寶雹健度第十五

爾時，大雲密藏菩薩言：「世尊！有十種大神通
法門，惟願如來，分別解說。」

佛言：「善哉善哉！
善男子！諦聽諦聽！善思念之，今當為汝分別
解說。善男子！有寶雹法門、雹等法門、雹莊嚴
王法門、雹燈法門、雹藥法門、雹同法門、雹無
盡意法門、雹上上法門、雹上容法門、雹甚
深法門。善男子！是名十種法門。」

爾時，眾中有
一天女，名曰嚴飾自喜，持諸香、華、幡蓋、伎樂
以供養佛，即說讚曰：

「世尊大雹王，
　天中天滿雨；
　知諸煩惱業，
　而能永斷之。
　凡夫結無邊，
　輪轉受生死；
　菩薩無煩惱，
　故不至諸趣。」


* 大雲初分金剛智健度第十六

爾時，大雲密藏菩薩言：「世尊！有十智金剛行
入智法門，惟願如來，廣分別說。」

佛言：「善哉
善哉！善男子！諦聽諦聽！善思念之，吾當為汝
分別解說。有神通寶聚法門、喜王法門、神通
平等法門、白鵝聲法門、虛空無礙法門、藥王
法門、法幢法門、甚深大海法門、不動法門、
無邊光法門、不可思議法門、無量劫法門
(梵本長二)。善男子！是名十法門。」

時，大眾中有一天
女，名深智愛，持諸香、華、幡蓋、伎樂以供養佛，
即說讚曰：

「如來無上王！
　無生亦無滅，
　為諸眾生故，
　示現於生滅。
　真實常不變，
　為眾說無我，
　其身如金剛，
　不可得沮壞。」


* 大雲初分無盡健度第十七

爾時，大雲密藏菩薩言：「世尊！有十無盡意入
神通法門，惟願如來，廣分別說。」佛言：「善哉善
哉！善男子！諦聽諦聽！善思念之，吾當為汝分
別解說。有甘露意入法門、安寶法門、樂法門、
喜法門、甚深精進法門、意行法門、無盡樂法
門、常喜樂法門。善男子！是名十法門(梵本少二)。」爾
時，眾中有一天女，名大寶輪，持諸香、華、幡蓋、
伎樂以供養佛，即說讚曰：

「如來無貧富，
　其身無觸礙，
　憐愍一切故，
　樂說《大乘經》。」


* 大雲初分正行健度第十八

爾時，大雲密藏菩薩言：「世尊！有十正道法門，
惟願如來，廣分別說。」

佛言：「善哉善哉！善男
子！諦聽諦聽！善思念之，吾當為汝分別宣說。
有深廣行法門、健行法門、現力法門、健勝法
門、一切天人法門、入一切時法門、不染一
切時法門、一切道喜法門、斷一切惡道法門、
大海常潮法門、大海神通法門(梵本長一)。善男子！
是名十法門。」

爾時，眾中有一天女，名曰善得，
持諸香、華、幡蓋、伎樂以供養佛，即說讚曰：

「如來無上尊，
　修集於正道，
　雖成堅固藏，
　其心初無悋，
　慈愍於眾生，
　及為我等故，
　今於此寶座，
　宣說如是經。」


* 大雲初分師子吼健度第十九

爾時，大雲密藏菩薩言：「世尊！有十種甚深師
子吼行法門，惟願如來，分別解說。」

佛言：「善哉
善哉！善男子！諦聽諦聽！善思念之，吾當為汝
分別解說。有一切味吼法門、一切味喜法門、
時神通王法門、蓮華法門、喜地法門、大喜地
法門、四威儀法門、聖行法門、淨法門、一切法
體法門。善男子！是名十法門。」

時，大眾中有一
天女，名微妙聲，持諸香、華、幡蓋、伎樂以供養
佛，而說讚曰：

「無上智微妙，
　猶如大海水，
　其力難思議，
　故能師子吼；
　為諸眾生故，
　生於憐愍心，
　今說方等經，
　其意無所畏。」


* 大雲初分師子吼神通健度第二十

爾時，大雲密藏菩薩言：「世尊！有十師子吼神
通法門，惟願如來，分別解說。」

佛言：「善哉善
哉！善男子！諦聽諦聽！善思念之，吾當為汝分
別解說。有光法門、法蜂法門、法鼓法門、法寶
法門、法藏法門、法力法門、法動法門、三匝法
門、大地法門、難近法門、一切纓絡法門(梵本
長一)。善男子！是名十法門。」

時，大眾中有一天子，
名師子吼，持諸香、華、幡蓋、伎樂以供養佛，而
說讚曰：

「如來無因喻，
　無勝、無有邊，
　為諸眾生故，
　方便師子吼。」


* 大雲初分善方便健度第二十一

爾時，大雲密藏菩薩言：「世尊！有十入世間方
便法門，惟願如來，廣分別說。」

佛言：「善哉善
哉！善男子！諦聽諦聽！善思念之，吾當為汝分
別解說。有生王入法門、畢竟多方便入法門、
信心入法門、師子神通法門、世界非世界法
門、時一入法門善不善法門、能調惡人法
門；有德王入法門、得一切恭敬法門、下業行
法門(梵本長一)。善男子！是名十法門。」

是時，眾中有
一天子，名婆羅呵迦，持諸華、香、幡蓋、伎樂以
供養佛，而說讚曰：

「如來方便入涅槃，
　其身不動亦不滅，
　所入禪定難思議，
　眾生不解謂永滅。」


* 大雲初分神通健度第二十二

爾時，大雲密藏菩薩言：「世尊！有十神通寶藏
入法門，惟願如來，分別解說。」

佛言：「善哉善
哉！善男子！諦聽諦聽！善思念之，吾當為汝分
別解說。有法周羅法門、大神通法門、寶香藏
法門、師子吼入聚法門、破法相法門、栴檀涼
法門、無相法門、無語法門、蓮華法門、稱法
門。善男子！是名十法門。」

是時，眾中有一天子，
名增長有德，持諸華、香、幡蓋、伎樂以供養佛，
即說讚曰：

「三千大千界，
　佛於法自在，
　法身不可見，
　為眾現相好。」


* 大雲初分金翅鳥健度第二十三

爾時，大雲密藏菩薩言：「世尊！有十金翅鳥神
通所入法門，惟願如來，分別解說。」

佛言：「善哉
善哉！善男子！諦聽諦聽！善思念之，吾當為汝
分別宣示。有能壞婆修吉龍王力神通王法
門、自在力入法門、喜入法門、開勇入法門、大
海時入法門、能壞大山法門、能壞風力法門、
長見法門、能壞一切毒法門、得寶􂆒法門。善
男子！是名十法門。」

是時，眾中有一天子，名深淨
行，持諸華、香、幡蓋、伎樂以供養佛，即說讚曰：

「如來大法王，
　慧眼喻千日，
　定根金剛手，
　能壞諸煩惱。」


* 大雲初分大捨健度第二十四

爾時，大雲密藏菩薩言：「世尊！有十大捨時微
妙神通王法門，惟願如來，分別解說。」

佛言：「善
哉善哉！善男子！諦聽諦聽！善思念之，吾當為
汝分別解說。有無礙力甚深法門、戒住法門、
戒廣王法門、戒界王法門、寶乳流法門、功
德流微妙法門、慈力流法門、忍辱流法門、喜
力流法門、捨力流法門。善男子！是名十法門。」

是時，眾中有一天子，名寶貴德，持諸花、香、幡
幢、伎樂以供養佛，即說讚曰：

「禮佛無量力，
　常住不壞身，
　為諸眾生故，
　說種種法界。」


* 大雲初分無畏健度第二十五

爾時，大雲密藏菩薩言：「世尊！有十無所畏大
力神通所入法門，惟願如來，分別解說。」

佛
言：「善哉善哉！善男子！諦聽諦聽。善思念之，
吾當為汝分別解說。有無所畏力神通法門、
不悕樂根法門、寶聚法門、十有德法門、淨浣
法門、淨光行法門、淨寶光法門、喜入法門、淨
等法門、電光法門。善男子！是名十法門。」

是時，
眾中有一天子，名寶彗星，持諸華、香、幡蓋、伎
樂以供養佛，即說讚曰：

「如來祕密藏，
　甚深如大海，
　為諸眾生故，
　淨行於法界。」


* 大雲初分入行健度第二十六

爾時，大雲密藏菩薩言：「世尊！有十入行法門，
惟願如來，分別解說。」

佛言：「善哉善哉！善男
子！諦聽諦聽！善思念之，吾當為汝分別解
說。有入藏法門、正行法門、正實法門、吉稱法
門、稱法門、常喜法門、日鬚法門、悲力法門、
忍辱法門、常淨法門。善男子！是名十法門。」

是
時，眾中有一天子，名寶正光，持諸華、香、幡蓋、
伎樂以供養佛，即說偈讚曰：

「如來智慧海，
　甚深難可測，
　普為眾生故，
　今說《大雲經》。」


* 大雲初分至心健度第二十七

爾時，大雲密藏菩薩言：「世尊！有十種至心所
入法門，惟願如來，分別解說。」

佛言：「善哉善
哉！善男子！諦聽諦聽！善思念之，吾當為汝分
別解說。有住善界法門、大海智法門、智潮法
門、神通行法門、虛空神通法門、無熱法門、初
成法門、隨行法門、施喜法門、善至心法門。善
男子！是名十法門。」

是時，眾中有一天子，名波
頭摩智，持諸華、香、幡蓋、伎樂以供養佛，即說
讚曰：

「如來無見頂，
　無勝無有上；
　今放大光明，
　廣為諸眾生。」


* 大雲初分勇力健度第二十八

爾時，大雲密藏菩薩言：「世尊！有十勇王大力
微妙法門，惟願如來，分別解說。」

佛言：「善哉善
哉！善男子！諦聽諦聽！善思念之，吾當為汝分
別宣說。有健勝田行法門、首楞嚴法門、勇
健神通法門、健力法門、健歸法門、眾生具足
法門、智堅健行法門、壞嬾墮法門、廣力法門、
健調光法門、健意法門(梵本長一)。善男子！是名十
法門。」

是時，眾中有一天子，名曰勇武，持諸花、
香、幡幢、伎樂以供養佛，即說讚曰：

「眷屬不可壞，
　猶如金剛寶，
　摧伏魔官屬，
　為眾說是經。」


* 大雲初分善健度第二十九

爾時，大雲密藏菩薩言：「世尊！有十種善行大
神通王所入法門，惟願如來，分別解說。」

佛言：
「善哉善哉！善男子！諦聽諦聽！善思念之，吾當
為汝分別說之。有善寶調法門、善聚法門、善
堂法門、善行法門、善意法門、善德法門、善淨
法門、善調光法門、一切善行瓔珞法門(梵本少一)。
善男子！是名十法門。」

是時，眾中有一天女，名
曰善護，持諸香、華、幡蓋、伎樂以供養佛，即說
讚曰：

「成就於善相，
　安坐善妙床，
　廣為諸眾生，
　敷演無上法。」


* 大雲初分神通健度第三十

爾時，大雲密藏菩薩言：「世尊！有十三神通藏
得開示法門，惟願如來，分別解說。」

佛言：「善哉
善哉！善男子！諦聽諦聽！善思念之，吾當為汝
分別宣示。有樂神通窟法門、喜神通窟法門、
大喜神通窟法門、行神通窟法門、師子神通
窟法門、等神通窟法門、示神通窟法門、悲神
通窟法門、捨神通窟法門(梵本少四)。善男子！是名
十三法門。」

是時，眾中有一天女，名大海意，持
諸華、香、幡蓋、伎樂以供養佛，即說讚曰：

「菩提樹常住，
　弟子樂依止，
　安根不動搖，
　故得生定牙，
　獲果常不變，
　是故稽首禮。」


* 大雲初分智健度第三十一

爾時，大雲密藏菩薩言：「世尊！有十智初行法
門，惟願如來，分別說之。」

佛言：「善哉善哉！善
男子！諦聽諦聽！善思念之，吾當為汝分別解
說。有法增長法門、喜食法門、無盡意法門、貪
神通法門、施舟法門、不樂世間法門、莊嚴地
法門、莊嚴界法門、樂調法門、住時法門。善
男子！是名十法門。」

是時，眾中有一天女，名須
曼那華，持諸華、香、幡蓋、伎樂以供養佛，即說
讚曰：

「如來戒無上，
　智慧無上上！
　憐愍眾生故，
　廣說《大雲經》。」


* 大雲初分智寶藏健度第三十二

爾時，大雲密藏菩薩言：「世尊！有十智寶藏法
門，惟願如來，分別解說。」

佛言：「善哉善哉！善
男子！諦聽諦聽！善思念之，吾當為汝分別宣
示。有善持寶藏法門、法持法門、恭敬法門、心
持法門、調王法門、正精進法門、大海寶藏法
門、樂吉法門、智果法門、大吉法門、成就功德
法門、端正法門、持戒精進法門(梵本長三)。善男子！
是名十法門。」

是時，眾中有一天女，字蓮華鬘，
持諸華、香、幡蓋、伎樂以供養佛，即說讚曰：

「如來大智海，
　我今至心禮，
　深定祕密藏，
　大悲故宣說。
　如來既自獲，
　常樂我淨等，
　亦復令眾生，
　同己之所得。」


* 大雲初分施健度第三十三

爾時，大雲密藏菩薩言：「世尊！有十正知微妙
寶藏法門，惟願如來，分別解說。」

佛言：「善哉
善哉！善男子！諦聽諦聽！善思念之，吾當為汝
分別解說。有寶藏法門、淨藏法門、淨樂法門、
施樂法門、施目法門、深藏法門、深法莊嚴法
門、正見法門、愍一切眾生法門(梵本少一)。善男子！
是名十法門。」

是時，眾中有一天女，字法寶樂，
持諸花、香、幡蓋、伎樂以供養佛，即說讚曰：

「如來大施主，
　莊嚴大施聚，
　施一切眾生，
　不觀田非田。」


* 大雲初分福田健度第三十四

爾時，大雲密藏菩薩言：「世尊！有十種福田種
子法門，惟願如來，分別解說。」

佛言：「善哉善
哉！善男子！諦聽諦聽！善思念之，吾當為汝分
別解說。有寶行勝法門、寶流雨法門、寶行聚
法門、寶功德聚法門、寶正意法門、寶目法門
寶意法門、寶光法門、寶燈法門、寶電法門、無
盡意法門、寶住法門、一切寶田法門(梵本長三)。善
男子！是名十法門。」

是時，眾中有一天子，名曰
寶雨，持諸香、華、幡蓋、伎樂以供養佛，即說讚
曰：

「諸佛等正覺，
　是世之福田，
　大慈悲憐愍，
　一切諸眾生，
　能了田非田，
　故名阿梨呵。」


* 大雲初分正法健度第三十五

爾時，大雲密藏菩薩言：「世尊！有十種真實神
通安樂樂王所入法門，惟願如來，分別解說。」

佛言：「善哉善哉！善男子！諦聽諦聽！善思念
之，吾當為汝分別解說。有不動法門、住貌
法門、不動樂法門、深住法門、不可思議聚
法門、不可思議聚解脫法門、樂意法門、不可
思議住法門、如來智印法門、一切大海無盡
意法門。善男子！是名十法門。」

是時，眾中有一
天子，名曰大光，持諸香、華、幡蓋、伎樂以供養
佛，即說讚曰：

「諸佛婆伽婆，
　所說微妙法，
　所為諸眾生，
　悉皆難思議！」

《大方等無想經》卷第三



《大方等無想經》卷第四

北涼天竺三藏曇無讖譯

* 大雲初分如來涅槃健度第三十六

於是，眾中有大梵王，名曰健行，持諸供具，供
養於佛，合掌恭敬，右遶三匝，上昇虛空，高七
多羅樹，白佛言：「世尊！大乘經典，凡有幾種
三昧總持，所修行道祕蜜之藏，樂說無礙？如
來境界國土世間，復有幾種？如來大慈、憐愍
一切，故我今日，敢生此問，願二足尊，哀矜宣
說。說已，我當頂戴受持。」

時，有天子名無盡意，
在大眾中，承佛威神，即為梵天而說偈言：

「善哉大梵王，
　問佛真實義，
　佛當如實答，
　廣度諸眾生。
　應當至心聽，
　恭敬而尊重，
　一一方等經，
　恒沙義難解。
　如來大法王，
　廣開闡法界，
　佛得總持法，
　非二乘所解。」


「大梵！大乘經義，非惟一種，乃至萬種。假使
有人，智如阿難，所得壽命，如恒河沙，不能受
持知其義理。復使是人，其舌辯利，數如恒沙，
說亦不盡。何以故？是大乘經，其義深邃，不可
思議，不可稱量，境界難知，過去未來現在諸
佛，說其句義猶不可盡。梵天！譬如醫師，為療
病故，所說藥方，亦不能盡。諸佛世尊，亦復如
是。梵天！譬如女人，惟有一子，欲令長大，漸令
服蘇，諸佛世尊亦復如是。梵天已為眾生
興發此問，我當至心聽受其義。」

爾時，大雲密藏菩薩白佛言：「世尊！此經中說
四百三昧，其義甚深，難可得解，惟願如來，分
別解說。」

佛言：「善哉善哉！善男子！如汝所問，
欲療眾生雜惡、穢垢，令得忍辱、正信之心，正
精進心、念心、定心，欲令未來薄福之人，生福
德故，故發此問。

「善男子！若有國土、城邑、聚落
四部之眾，受持、讀誦、書寫、解說如是經者，時
旱則雨，雨過則止。善男子！隨有國土，其中眾
生受持、讀誦、書寫、解說、聽此經者，當知是人
得金剛身。何以故？是經典中，有神呪故。為眾
生故，三世諸佛，悉共宣說：

「郁究隷　牟究隷　頭坻　比頭坻　陀尼羯
坻　陀那賴坻　陀那僧塔兮

「若有四眾，讀誦此呪，則為諸佛之所稱讚。若
有國土，欲祈雨者，六齋之日，其王應當淨自
洗浴，供養三寶，尊重、讚嘆稱龍王名。善男子！
四大之性，可令變易；誦持此呪，天不降雨，無
有是處。汝先所問四百三昧義，至心諦聽，當
為汝說。

「善男子！此經中，有諸佛菩薩甚深淨
水大海三昧，非諸聲聞、緣覺所知，故名甚深；
能斷一切生死、渴乏，故名淨水；邊不可得，故
名大海；諸佛世尊，同平等故，故名三昧。若有
菩薩，具是三昧，則得常樂我淨之身，得多聞
海、多聞寶藏，於菩提心，無有動轉，不退佛慧
常住之身，無有變易、心無疑礙，不離法雨，常
遇三寶，值善知識，成就一切真正福德。善男
子！汝當受持如是三昧。持已，則得具足成就
無量功德。

「復次，善男子！復有甚深淨水大海
所入三昧，無有三昧而能宣說是三昧相，故
名甚深；洗濯生死，故名為水；無能得底，故曰
大海；得不動身，常樂我淨，故名為入；畢竟
故，故名三昧。善男子！若有菩薩，具是三昧，則
能變為諸天形像。見事梵者，即作梵像，為破
梵事而心不著；見事自在天，作自在天像；
見事八臂，作八臂像；見事建馱，作建馱像；
見事天母，作天母像；見事鬼者，即作鬼像。雖
示如是種種形像，為壞彼見，心實無著。見有
屠者，即現屠像，為欲化彼，令不殺生，酒家乃
至旃陀羅像，亦復如是；見有博弈、戲笑之處，
悉現其像，為斷貧窮。現畜、妻息、奴婢、僕從，而
其內心，常修梵行，雖服寶飾，心常清淨。示現
服食甘美眾膳，內常法喜，以自充潤。入諸婬
舍，為化欲惡、諸不善者。博士、卜噬、鳥鷲之身，
乃至一切畜生雜類，亦復現入一切形殘，身不
具足，為欲宣說，身過患故；乃至九十五種邪
道，隨示其像，破彼見故。示現自身四百四病，
為治眾生內外病故；讀誦外書，解種種語。示
現奴婢、僕從、男女、老少之像，及示生老病死
等像，為欲調伏諸眾生故。能解一切鳥獸等
語，現作香、華、藥草、果蓏。或示王身、王子、大臣、
長者身像，或示沙門、婆羅門像，帝釋天王、轉
輪聖王、日月等像。所以示現四大天王，為欲
擁護四天下故。示現諸佛自在神通，終不畢
竟入於涅槃。變作眾色，不壞色性。雖得往生
諸佛淨土，終不分別國土之相。獲得諸佛甚
深三昧，而於法界，無所分別。為人天主，心無
憍慢。雖說夢事，不見夢相。外現魔事，實無魔
業。行於世間，世法不污，猶如蓮華，處污不染。
善男子！如是之果，名為成就甚深大海所入
三昧。」

爾時，眾中有婆羅門，名曰善德，白佛言：
「世尊！如來之法，甚深祕密，為諸眾生，分別演
說。而是薄福、鈍根、愚癡提婆達多，不聽不受，
不知恩分，純與六群弊惡比丘，同其所行，增
長地獄，出佛身血，破壞眾僧。生於釋種，增長
憍慢，實非人類，強名為人，察其行迹，畜生無
別。復從無量阿僧祇世，常於如來生惡逆心，
其有施者，無有果報，自所修善，亦不成就，如
尼乾子等無差別。尼乾子說無受、無施，提婆
達多，亦復如是，真是魔黨，非佛眷屬。何以故？
常於如來，起害心故。雖名沙門，無沙門義。猶
如袈裟裹覆利刀，實是禿人，名為無命，所有
徒眾，亦復如是。實非世尊，作世尊想。世尊如
來，若是一切智者，何故聽此弊惡之人，出家
剃髮，受具足戒？如來所說，普令眾生生於善
根，是人何故獨不得生？如來慈哀，常以樂說，
為諸眾生，廣宣正法，聞者蒙潤，善根開敷。提
婆達多，何故不得預斯利益？如來性淨、身淨、
心淨、眷屬應淨，何故眾中，而有此輩？」

爾時，大
雲密藏菩薩，承佛神力，語善德言：「善哉善哉！
大婆羅門、一切聲聞、辟支佛等，於是事中，都
不能問；汝今乃能諮問是義。至心諦聽！我當
承佛威神、道力，為汝廣說。

「汝不應言提婆達多
不知恩分。是人知恩，非不知也。雖與六群，同
其所行，不名為惡。提婆達多，不可思議，所修
業行，皆同如來。如來業行，即是提婆達多業
行。一切眾生，不能開顯如來、世尊真實功德；
提婆達多能開示人，令阿僧祇無量眾生，安
住善根。如來業行，非地獄種，云何而言提婆
達多是地獄人？汝言同於六群所行。汝今當
知，六群比丘，實非弊惡，所行之法，亦同佛行。

「大婆羅門！如來身血，實無有出，提婆達多亦
不能出。若言樹影有出血者，無有是處。如來
之身，亦復如是。若言出血，當知即是善權方
便、不可思議。大婆羅門！釋迦如來種性，清淨
如紺琉璃，所有弟子，無有毀禁。我亦不見，如
來弟子有破戒者。如來所說，無上正法，實令
聞者，生於善根，非不生也。如來大眾，成就持
戒，悉入佛境，徒眾、眷屬，如栴檀林，純以栴檀
而為圍遶，不可沮壞，如金剛山，亦不見有能
得壞者。有怖畏者，則可破壞；如來弟子，永無
憂怖，若無憂怖，云何可壞？不可破壞，如師子
群，如來法王，如師子王，純以師子而為眷
屬。如是眷屬，難可測度，非是聲聞、緣覺境界，
不可毀滅，如灰覆火。如來無上一切智人，若
聽剃髮，受具戒者，終無毀禁。一切眾生，皆入
如來所知境界，是故如來名一切智。提婆達
多，具足如是，不名壞僧。

「大婆羅門！假使千萬
無量諸魔，亦不能壞。若言弊惡提婆達多壞
眾僧者，當知即是善方便也，云何而言行同
畜生？提婆達多，真實生於釋迦如來淨種姓
中，不生畜生。若言釋種作諸惡者，無有是處。
提婆達多所行惡行，為欲顯示釋迦如來功
德力故。釋種中生名禿人者，亦無是處。提婆
達多，善能護持解脫淨戒，云何而言尼乾子
耶？有惡欲者乃名惡人，提婆達多心無惡欲，
云何而言惡比丘耶？修行如來善方便者，提
婆達多即其人也。

「大婆羅門！若有人言：『提婆
達多集地獄業。』當知即是菩薩業也！菩薩業
者，即是神通，為化眾生，故在地獄，當知實亦
不處地獄。譬如二人，道路共行，後各別去，一
東一西。若言是人，故和合者，亦無是處；若言
如來、提婆達多，相遠離者，亦無是處。

「大婆羅
門！有人殺生，造作惡業，法應無量百千世中，
地獄受果；有人修善，法應無量百千世中，天
上受報。有修善者，地獄受果；行惡之人，天上
受報。此乃諸佛如來境界，非諸聲聞、緣覺所
知。如來成就無量、微妙、真實功德，云何而言
提婆達多能壞佛身？實無量世中，於如來所，
生惡逆心，提婆達多實無害心。何以故？是人
真實決定，了知善惡報故。知一念惡，無量世
中，地獄受報。以是義故，提婆達多，終不造
惡。

「如來已於無量世中，永斷諸惡，云何眾生
能於如來起惡心耶？若言：『提婆達多是地獄
人。』云何得與如來法王同一種姓？地獄眾生
得與如來同眷屬者，亦無是處。若言：『提婆達
多，無量世中，造作諸惡，應無量世，地獄受報。』
云何得與如來一處？若與如來同一處者，當
知是人，非是弊惡。若提婆達多真實惡人，云
何得與如來和合？

「如彼二人，東、西路乖，理無
和合。提婆達多隨順佛語，聞東則東，不違聖
旨，云何當名地獄人耶？若令至東，故違西去，
則不得名非地獄人。若言：『提婆達多地獄人』
者，是無惡人。所以者何？地者，名人；獄者，名
天；往來人天，名地獄人。復次！地者，名常；獄名
無相，提婆達多亦常無相，故名地獄。復次！地，
名為樂；獄者，名斷；樂斷生死，故名地獄。復次！
地者，名善方便；獄，名能說說善方便，故名
地獄。

「大婆羅門！如來世尊有善方便，復能宣
說不名地獄，云何得名提婆達多為地獄人？
提婆達多所有境界，實非聲聞、緣覺所知。大
婆羅門！如來世尊，常所稱讚『黃頭大士』，即是
提婆達多比丘。六群比丘，亦大菩薩，提婆達
多與共同行，云何得名地獄人耶？如栴檀樹，
栴檀圍遶；如香象蹴踏，非驢所堪，還是香象
之所能忍。大婆羅門！如來、世尊、大香象王，亦
復如是。所說深義，非是二乘之所能知，還是
香象諸大菩薩，乃能受持。提婆達多，成就如
是無量功德，汝應懺悔、恭敬、供養、尊重、讚歎。

「大婆羅門！比丘、比丘尼、優婆塞、優婆夷，能知
提婆達多功德，了了不疑，當知是人，真佛弟
子，得佛功德二分之一，得佛一目，得佛半身。
大婆羅門！提婆達多所有功德，一切眾生，所
不能知；如來功德，所有境界，一切眾生，亦不
能知，復不能見如來法身。

「大婆羅門！提婆達
多，真實能知，如來所有微妙功德，聲聞、緣覺
實所不知。惟有提婆達多，了了不疑，亦能示
現如來所現無量神通，能示眾生如來所行，
知佛如來所有國土。提婆達多，是大丈夫，如
來所遊，在在處處，提婆達多，亦隨逐行。以是
義，故名大丈夫。諸佛如來，境界甚深，祕密之
言，不可思議！惟有提婆達多比丘，能得了知。
如來今者，當開密語，仁可善聽！」

爾時，大眾異
口同音，而讚頌曰：

「假使魔波旬，
　其數無有量，
　盡其神通力，
　不能壞眾僧。
　如來無上尊！
　大慈憐愍心，
　為諸眾生故，
　示現業果報。」


爾時，世尊讚歎大雲密藏菩薩摩訶薩言：「善
哉善哉！汝今快說，提婆達多真實功德，一切
聲聞、辟支佛等，不能解了大乘方等功德勢
力。汝將欲壞一切眾生所有疑心，是故開顯
提婆達多菩薩功德。

「復次，善男子！此經復有諸佛菩薩深進大海
水潮三昧，若有菩薩，成就、具足是三昧者，須
彌山王，高大堅鞕，能以口吹，令其碎破猶如
微塵，入葶藶糩，而亭歷糩亦不增長。四大天
王，亦不驚怖、不破、不壞，不自覺知，所安之處，
三十三天，亦復如是。善男子！是名菩薩成就
具足深進大海水潮三昧。

「復次，善男子！若有
菩薩成就具足是三昧者，以四大海水入一
毛孔，不嬈黿鼉、龜龍魚鼈水性之屬，壽命如
常，無有損夭。諸龍王、阿修羅、乾闥婆，不自覺
知，所至之處。能以三千大千世界，安置右掌，
斷取大地，如陶家輪，擲置他方恒沙界外，其
中眾生，都不覺有往來之想；取彼世界安置
此土，亦復如是。」

爾時，善德以諸香、華、幡蓋、伎樂供養於佛，合
掌恭敬，白佛言：「世尊大慈，憐愍一切如羅睺
羅，今欲啟請，惟願聽許。」

爾時，世尊默然不答。

是時，眾中有梨車童子，名曰一切眾生樂見，
語善德言：「如來默然，已不相許。我今當答，隨
疑致問。」

婆羅門言：「梨車！我曾從他，聞如是義：
『若能供養如來舍利如芥子許，福報應得忉
利天主。』梨車！是《大雲經》，其義甚深，如來密語，
難可得解，非諸聲聞、緣覺所知，何況我等邊
地之人？我今欲得如來舍利如芥子許，恭敬
禮拜，冀處忉利，為彼天主。我從昔來，常有此
願。」

爾時，梨車即說偈言：

「假使恒河中，
　駛流生蓮花，
　拘抧羅鳥白，
　舍利乃可得；
　假使龜生毛，
　任作僧伽梨，
　冬日能消氷，
　舍利乃可得；
　假使蚊子脚，
　堪任作橋梁，
　能度一切眾，
　舍利乃可得；
　假使水中蛭，
　忽然生白齒，
　大如香象牙，
　舍利乃可得；
　假使兔生角，
　堪任作梯橙，
　高至淨居天，
　舍利乃可得；
　假使鼠、蟲等，
　緣於兔角梯，
　在上而食月，
　舍利乃可得；
　假使蠅能飲，
　鍾石淳好酒，
　迷荒而耽醉，
　舍利乃可得；
　假使驢口脣，
　形如頻婆果，
　善能歌詠舞，
　舍利乃可得；
　假使烏角鵄，
　同共一樹棲，
　飲食不相離，
　舍利乃可得；
　假使棘刺葉，
　周遍覆三千，
　大千世界上，
　舍利乃可得；
　假使小舟船，
　能載須彌山，
　度於大海水，
　舍利乃可得；
　假使小鳥雀，
　􂆒銜大香山，
　移置於他處，
　舍利乃可得。」


時，婆羅門即說偈頌，答梨車言：

「善哉！梨車子！
　能知深方便，
　今當至心聽，
　我說佛功德。
　佛境難思議，
　所得已畢竟；
　諸佛常無變，
　是故無生處；
　諸佛色平等，
　是名佛法界；
　如來非作法，
　亦復非有生；
　如來金剛身，
　不可得破壞，
　以是故舍利，
　真實不可得。
　如來無舍利，
　乃至如芥子，
　無有血、肉、骨，
　云何有舍利？
　如來為眾生，
　現受方便身，
　諸佛身常住，
　法界亦復然。
　隨應諸眾生，
　方便為說法，
　亦隨其所宜，
　而現種種身。
　若佛有慈愍，
　普及諸眾生，
　何故不見為，
　分身施舍利？」


爾時，眾中有一天女，名曰淨光，復以香、華、幡
蓋、伎樂供養於佛，合掌恭敬，白佛言：「世尊！如
是二賢，成就甚深、微妙智慧，能開如來祕密
之藏，從何處來？惟願演說！」

佛言：「善哉善哉！天
女！汝為眾生，故問是義，諦聽諦聽！吾當說之。
如是二人，是佛真子；如香象王，是大丈夫。為
眾生故，樂處生死；知恩報恩，我所護念。善能
護持諸佛種姓，為佛重任熾燃法燈。

「天女！過
去無量億那由他阿僧祇劫，爾時有佛，號同
性燈如來、應、正遍知、明行足、善逝、世間解、無
上士、調御丈夫、天人師、佛、世尊。時，閻浮提多
有眾生，無量無邊，不可算數，悉皆成就安隱
快樂，無諸飢渴、苦惱等患。其地廣博，清淨嚴事，廣縱六萬八千由旬，多有諸城七萬八
千，一一大城，七寶所作，其城四壁，有九萬却
敵。

「爾時，大城名曰寶聚，即是今之王舍城也。時
寶聚城有八萬千億人，同姓燈佛出生彼城，
彼城所有無量眾生，悉發阿耨多羅三藐三菩
提心，成就神通，人中象王。

「天女！爾時，如來在
大眾中，作師子吼，宣說如是大雲經典。時，彼
城中有王，名曰大精進龍王，王有夫人，名曰
護法，有一大臣，名法林聚。爾時，國王與其夫
人及其大臣，往彼佛所，供養恭敬，合掌作禮，
右遶三匝，却坐一面。爾時，同姓燈佛，知大精進
龍王心中所念，放大光明，名無所畏。王遇此
光，心得法喜。爾時，大臣承佛神力，白佛言：『世
尊！如來舍利為可得不？』爾時，世尊默然不答。

「天女！爾時，大王為正法故，即共大臣，翻覆往
反，論講舍利。時佛聞已，即讚歎言：『善哉善
哉！』彼佛眾中，有大弟子，字摩訶男，心生善欲，
而作是念：『善哉！大王！善解如來甚深法界。』時，
佛即為時會大眾，說王所解深法妙義，大眾
已聞，皆生驚疑。時，佛即告諸大眾言：『此王功
德，不可思議，深不可測，非是汝等，所能得解。』
爾時，大王聞佛稱讚己之功德，心大歡喜，即
起供養，右遶千匝，以採寶華，用散佛上，而復
讚嘆，即發願言：『未來當有釋迦如來興出於
世，以大方便示法滅時，我當於中出家修道，
受持淨戒，具大勢力。見有破戒、行惡比丘，我
當驅擯，至於邊方無佛法處。為正法故，不惜
身命。』爾時，大臣復作是願：『釋迦如來以大方
便現涅槃已，我當於中作大國王，護持如來
無上正法。見惡比丘，唱令驅出；有持法者，恭
敬供養。』是時，夫人復作是願：『釋迦如來出現
之時，令我勢力，能伏邪見。』時，摩訶男復作是
願：『使我爾時，為彼如來作大弟子，得大神通，
於佛功德，能師子吼。』

「天女！如是四人，今於我
世，為法重任。不但今日，方於未來，復當護持
我之正法。」

是時，天女即白佛言：「我今未知，如
是四人，斯為是誰？惟願如來，說其名字。」

佛言：
「善哉天女！至心諦聽諦聽！吾當為汝，分別解
說。爾時大臣，即今善德婆羅門是。是婆羅門，
於我滅後百二十年，王閻浮提，字阿叔迦，住
於波梨弗羅城中，姓無邪氏，得轉輪王所
有福德二分之一，於閻浮提得大自在；護持
正法，大師子吼，為法流布，大得舍利，供養、恭
敬、尊重、讚嘆，見惡比丘，治令修善。」

天女復言：
「惟願解說。」

爾時，佛告天女：「且待須臾，我今先
當說汝因緣。」

是時，天女聞是說已，即生慚愧，
低頭伏地。

佛即讚言：「善哉善哉！夫慚愧者，即
是眾生善法衣服。天女！時王夫人，即汝身是。
汝於彼佛，暫得一聞《大涅槃經》，以是因緣，今
得天身，值我出世，復聞深義，捨是天形，即
以女身，當王國土，得轉輪王所統領處四分
之一；得大自在，受持五戒，作優婆夷，教化所
屬城邑、聚落，男子、女人、大小。受持五戒，守護
正法，摧伏外道諸邪異見。汝於爾時，實是菩
薩，為化眾生，現受女身。是時王者，即今一
切眾生樂見梨車子。是深達正法甚深之義，
能開如來微密法藏，護持佛法，無所虧損。時
摩訶男者，即今大雲密藏菩薩是，得我真身
二分之一，知恩報恩，護持正法，能答深義，無
所滯礙。天女！我今此眾，雖有上智大迦葉等，
不能宣辯甚深之義，如大雲密藏菩薩摩訶
薩也。」

爾時，眾中有一天子，字曰奇才，與千天子，即
起向佛，以諸華、香、幡蓋、伎樂供養於佛，合掌
恭敬，以偈讚佛：

「大海可度量，
　須彌可稱知，
　如來法境界，
　難可得思議！」


說是法時，無數千人發阿耨多羅三藐三菩提
心。

爾時，如來告善德言：「善哉善哉！大婆羅門！汝
今善發歡喜之心，得無上果。大婆羅門！從是
南去，度三十萬恒河沙等世界，彼有世界，名須
曼那，有佛世尊，號淨光祕密如來、應、正遍知、
明行足、善逝、世間解、無上士、調御丈夫、天人師、
佛、世尊，常住在世，為化眾生，轉正法輪。從彼
南去，復度五十萬恒河沙等世界，彼有世界，名
法喜寶，佛號法藏如來、應、正遍知、明行足、善
逝、世間解、無上士、調御丈夫、天人師、佛、世尊，
常住在世，為化眾生，轉正法輪。從彼南去，復
過六十萬恒河沙世界，彼有世界，名一切池，
佛號師子吼神足王如來、應、正遍知、明行足、
善逝、世間解、無上士、調御丈夫、天人師、佛、世
尊，常住在世，為化眾生，轉正法輪。從彼南去，
復過三十六萬恒河沙等世界，彼有世界，名
曰華幡，佛號高須彌，十號具足，乃至轉正法
輪。從彼南去，復過八十萬恒河沙等世界，彼
有世界，名曰寶手，佛號法護，十號具足，乃至
轉正法輪。

「大婆羅門！如是諸佛世界，嚴淨其
土，無有山陵、塠埠、石沙、穢惡。其地柔軟，如迦
陵伽衣。世無五濁，亦無女身、二乘之人，乃至
無有二乘之名、女人名字，純諸菩薩摩訶薩
等，甘樂大乘、護持大乘、樂說大乘。

「大婆羅門！
若有善男子、善女人，受持如是諸佛名號，墮
三惡道者，無有是處；必定當得阿耨多羅三
藐三菩提。大婆羅門！以是義故，我涅槃後，是
經當於南方國土，廣行流布。正法欲滅餘四
十年，當至北方，北方有王，名曰安樂，見有受
持、書寫經卷，讀、誦、說者，隨時給施，四事無乏。
爾時，北方當有八萬四千眾生，受持是經卷。
善男子！若有人聞如是經已，捨放遠離，無有
是處。若有善男子、善女人，頂戴、受持諸佛名
號，若中兵毒、水火、盜賊，無有是處，除其宿業。
復次，大婆羅門！若內四部，若外眾生，為供養
故，為怖畏故，為壞法故，奉持如是諸佛名號，
終不墮於三惡道中，若至三惡，無有是處。」

爾時，善德復作是言：「世尊！若有眾生，聞是經
名，尚得如是無量善利，況有受持、讀誦、書寫、
解說之者？若得聞彼諸佛名號，則為已得無
上大寶，阿耨多羅三藐三菩提已在其手，諸
佛如來已到其舍。其地金剛，其身亦爾，心堅
不動，不可移轉。世尊！我今亦當恭敬供養如
是之人。」

佛言：「善哉善哉！大婆羅門！汝今善知、
善解如來功德之力。若有眾生，聞彼佛名，敬
信不疑，無諸怖畏，所謂王怖、人怖、鬼怖，無諸
疾病。常為諸佛學道弟子、八部鬼神，及其眷
屬之所守護，諸佛所念。」

爾時，眾中有乾闥婆王，名曰喜見，從座而起，
往至佛所，合掌恭敬白佛言：「世尊！如來滅後，
何等眾生，能受持是經，廣令流布？何等眾生，
不能受持，令法毀滅？」

爾時，如來默然不答。

時，
大迦葉語喜見言：「善男子！如來真實無有涅
槃，法無滅盡，云何而言：『如來滅後，誰受是經？』」

喜見王言：「大德！一切眾生，狂愚無智，惟願大
德，宣說如來所以不滅；一切眾生，癡闇所覆，
願燃法燈，令得開明。我於未來，亦當廣為一
切眾生，開發是義。惟願大德，哀愍故說！」

大迦
葉言：「善男子！如來法身，不名肉身。佛身金剛，
非破壞身，成就具足無量功德方便之身，不
名食身，如是之身，云何言滅？」

喜見王言：「大德！
我今定知，如來世尊，方便涅槃，非畢竟滅。」

爾
時，迦葉讚喜見言：「善哉善哉！實如所說。善男
子！大海可量，如來功德不可稱知。」

喜見王言：
「如來何時當畢竟滅？」

大迦葉言：「假使一切所
有眾生，乃至蚊蟻，悉得阿耨多羅三藐三菩
提，入於涅槃，如來爾時，乃當涅槃。」

喜見王言：
「大德！如來成就如是無量無邊功德，一切眾
生，何故不發阿耨多羅三藐三菩提心？苦哉
苦哉！眾生薄福，不知如來常住不變金剛之
身，非雜食身。大德！如是之身，惟佛能知，非諸
聲聞、緣覺所及。」

迦葉復言：「善男子！一切眾生，悉有佛性，得菩
提心。」

說是法時，二萬二千天子，發阿耨多羅
三藐三菩提心，異口同音而說偈言：

「如來不涅槃，
　真法無有滅，
　為諸眾生故，
　示現有滅度；
　如來常不滅，
　為眾方便說，
　如來不思議，
　法僧亦復然！」

《大方等無想經》卷第四



《大方等無想經》卷第五

北涼天竺三藏曇無讖譯

* 大雲初分增長健度第三十七之一

爾時，南方有諸天子，其數無量，從黑山中，來
至佛所，以諸香、華、幡蓋、伎樂供養於佛，頭面
作禮，右遶三匝，白佛言：「世尊！如來今日說是
經典，南方世界無量無邊恒河沙等諸佛世
尊，亦說是經。世尊！如是經典，名字何等？」

「善男
子！如是經典，凡有三名：一名『大雲』，二名『大般
涅槃』，三名『無想』。大雲密藏菩薩所問，故名『大
雲』；如來常住，無有畢竟入涅槃者，一切眾生，
悉有佛性，故得名為『大般涅槃』；受持、讀誦如
是經典，斷一切想，故名『無想』。

「善男子！有人親
近無量恒河沙諸佛世尊，於諸佛所，受持淨
戒，供養恭敬，尊重讚嘆，成大功德，然後乃得
聞是經典；雖得聞受，不能廣說。若於不可計、
不可數恒河沙等諸佛世尊，受持淨戒，乃至
成大功德，聞已則能分別廣說。

「善男子！正
法欲滅，是經當於閻浮提中，具足流布；佛涅
槃後初四十年，亦當流布；正法垂滅餘四十
年，復當流布。行惡之時、謗方等時、惡王治時；
我諸弟子，毀禁戒時；遭值荒亂，世人輕時；四
部弟子，不修身、不修戒、不修心、不修慧，無明
狂癡、習放逸時；凡所造作，同畜生時；不隨
和上、師長教時；違反上座、耆宿、長老，當爾之
時；我諸弟子，於是經中，不能信受，輕笑譏呵，
互相呰篾：『云何邪見說為方等？剃頭之人名
為沙門，云何反讀邪見經書？實非佛語，為利
養故，說為佛語。』公於眾中，唱如是言：『如此經
者，真是邪見，非佛所說，慎勿讀誦、書寫、受持。』
爾時，大眾即共答言：『大德！莫作是語，此經相
義，實是佛說，我今為經，當相供給。』我此弟子，
為供養故，素無信心受持、誦說，是名『滅法』。

「復
次，天子！未來之世，法欲滅時，我四部眾，薄福
少智，不知厭足，退失善根，貧於法財。無心親
近佛、法、僧寶，為衣食故剃頭染衣，其心麁穬，
如禿居士，畜養奴婢、金銀、珍寶、錢財、珂貝、琉
璃、頗梨，貯聚穀米、牛馬、畜生、田宅、屋舍。雜色
臥具，食肉嗜味，背捨諸佛，成就十六不善律
儀。親近國王、大臣、長者，受使隣國，通致信命。
受人供養，反生惡心。成就一切非沙門法、非
婆羅門法。

「天子！如是惡世、惡比丘時，爾時我
當有一弟子，持戒清淨，少欲知足，如大迦葉，
善能教化，閻浮提內，我弟子中習行惡者。說真正語，不惜身命，廣開如來深密祕藏，讚嘆
持戒行頭陀者，成就具足波羅提木叉。稱美
知足，糞掃衣服，廣為惡人，說如是言：『諸大德！
世尊不聽受畜一切不淨之物，貪味食肉。如
來常讚持淨戒者，呵責毀禁。大德！汝今若不
受我語者，我有大力勢，能相降伏。』我此弟子，
福德力故，咸令一切，信伏無違。何以故？是人
已曾親近無量諸佛世尊，廣修慈悲，貪樂大
乘，護正法故。

「爾時，常有五萬八千諸善鬼神，隨從侍衛，為
欲守護佛正法故。」

天子復言：「世尊！我等未來
亦當護是持法比丘。」

佛言：「善哉善哉！天子！如
汝所說，法欲滅時當勤守護。天子！當爾之時，
我亦能以威神道力，摧伏惡魔，治惡比丘。爾
時，十方無量諸佛，亦同讚嘆我此弟子。」

爾時，
一切南方天子，復以華、香供養世尊，白佛言：
「世尊！如是弟子，何時當出？在何國土？名字何
等？」

佛言：「善男子！我涅槃後千二百年，南天竺
地有大國王，名娑多婆呵那。法垂欲滅，餘四
十年，是人爾時當於中出，講宣大乘方等經
典，拯拔興起垂滅之法，廣令是經流布於世，
教人具足執持、讀誦、書寫、解說，聽受其義。爾
時，若有不能如是受持、解說是經典者，當知
是人，非我弟子，魔之眷屬。」

爾時，樂見乾闥婆
王白佛言：「世尊！唯願矜哀解說，未來持法弟
子如迦葉者，成就大慈，具足淨戒，種性眷屬，
無可譏呵。」

佛言：「善男子！諦聽諦聽！當為汝說。
我此弟子，守護正法，持佛種姓，一切眾生所
樂見者。善男子！是南天竺，有小國土，名須賴吒，其土有河，名善方便，其河有村，名曰華鬘。
華鬘村中，有婆羅門，產一童子，即是今之一
切眾生樂見梨車，後時復名眾生樂見，是大
菩薩、大香象王，常為一切恭敬、供養、尊重、讚
嘆。其年二十，出家修道，多有徒眾，修持淨戒，
稱詠諸佛大乘經典，為護正法，不惜身命；其
諸弟子，亦復如是。若有比丘、比丘尼、優婆塞、
優婆夷，聞是比丘所說正法，必定當得阿耨
多羅三藐三菩提。爾時，國王、大臣、長者，及一
切人，為此經故，供養、恭敬是持法者，是經力
故，令彼國王得大勢力，所有國土，無能侵陵。
我此弟子，魔不得便。

「爾時，若有受持、讀誦、書寫是經，則得名為大
菩薩也，名為福田，在淨僧數。乾闥婆王！當於
爾時，我諸弟子，多有信受如是經典，得解脫
者，亦復不少。善男子！若有人能成就四事，則
能受持如是經典：一者，得聞深進大海水潮三
昧；二者，得聞南方佛名；三者，親近於善知識；
四者，至心信佛、法、僧。爾時，若有不能信受是
經典者，是魔眷屬；若有信者，是佛弟子。善男
子！未來之世，有信心者，名為親近諸佛世尊。
何以故？如是經典，諸佛封印。所謂印者，一切
眾生悉有佛性，如來常住，無有變易。善男子！
若有人，能信是經者，當知是人，真佛弟子。有
能恭敬是持法者，是人當為未來諸佛徒眾
眷屬。何以故？無量諸佛已於是人，生已有心
故。所以者何？是持法比丘，不可思議，已於過
去，同然燈佛發大誓願：『未來之世，釋迦如來
法垂欲滅，我當於中，出家修道，為護正法，不
惜身命。』時，王精進龍王者，即今樂見梨車。是
樂見梨車，即是未來護法比丘。

「善男子！汝善
觀察，我此弟子未來功德。若有人能恭敬供養
我此弟子，當知是人，即為十方三世諸佛之
所恭敬。若未來世，比丘、比丘尼、優婆塞、優婆
夷，信受如是持法比丘所可演說，即是信受
十方諸佛所有言說。若有比丘、比丘尼、優婆
塞、優婆夷，愛敬如是持法比丘，不惜身命，即
為十方三世諸佛之所愛念，增長壽命。若未
來世，比丘、比丘尼、優婆塞、優婆夷，恭敬供養
是持法者，專心繫念，聽其所說，不求其短，當
為十方三世諸佛之所推覓，護念守持，如羅
睺羅，護念禁戒。

「善男子！未來之世，薄福眾生，
比丘、比丘尼、優婆塞、優婆夷，當作是言：『咄哉
咄哉！如是眾生，樂見比丘，實非比丘，作比丘
像。遠離諸佛所說經典，自說所造，名《大雲經》；
遠離諸佛所制禁戒，自為眾生，更制禁戒。諸
大德！各各諦聽！若言貯畜金銀、珍寶，名為破
戒，不貯畜者，名為持戒。如來何處，當作此說？
此非佛語，說為佛語。我當云何不惜身命，恭
敬供養如是惡人，宣說惡語，以為佛語，唱說
惡戒，以為佛戒。諸大德！我實不能信受如是
惡比丘言。若有供養如是人者，唐捐其功，終
無果報。』爾時，諸人聞是語已，所有信心，各各
壞滅。若有信受是惡語者，當知是人，從闇入
闇；若不信受，是人則得從明入明。

「善男子！若
有隨順是惡語者，是魔眷屬；若不隨順，真我
弟子。善男子！是《大雲經》，其義幽隱，難可解了。
若未來世，有四部眾福德純厚，得菩提心，勤
修行者，作如是言：『善哉！比丘！真佛弟子！善住
大地，是大菩薩；勇猛大士，非下人也。下劣之
人，不能如是迴轉大海。諸大德！汝等可來，當
共供養如是比丘。諸大德！我今見是持法比
丘，即是過世無量功德之果報也。隨是比丘，
所住之處，當知其地，及其眾生，功德成滿，安
樂無患。若得覩見是比丘者，當知是人，已得
天眼、法眼具足。我為是人，不惜身命；若聞其
言，寧捨身命，終不忘失。我今寧為如是一人，
不惜身命，終不能為非法徒黨，百千萬人，捨
於身命。』

「善男子！如是惡法，興出之時，我此弟
子，當於是中，護持我法。善男子！未來之世，法
欲滅時，若有比丘、比丘尼、優婆塞、優婆夷，為
護法故，不惜身命，是則名為熾然慧燈，度脫
眾生。修行一切諸佛所行，得法翅羽，破魔境
界。身得自在，心得自在，身不可思議，為諸
眾生之所愛敬。

「善男子！法欲滅時，是持法者，
一日一夜，六時唱令，告諸眾生：『汝等當共受
持正法。』諸惡比丘，聞是語已，心不甘樂，不甘
樂故，便作是言：『大德！如是邪法，誰當信受？默
然者善。若不默然，當奪汝命。』是持法者，復作
是言：『我寧捨命，終不默然。』諸惡比丘，尋共害
是持法比丘。

「善男子！如是人者，是我最後持
法弟子。當知爾時，我法則滅。若言爾時，我弟
子中，更有如是護持法者，無有是處。」

乾闥婆
王言：「是持法者，捨是身已，更得何身？」

佛言：「善
男子！捨是身已，當得佛身，無邊之身。」

乾闥婆
王言：「唯願世尊，為諸眾生說是比丘云何捨
身而得佛身？」

佛言：「善男子！善哉善哉！聽我說
此持法弟子功德之事。過此賢劫，千佛滅後，
具滿六萬二千劫中，空過無佛。爾時，當有無量
億那由他諸辟支佛，在世教化。過是劫已，有
七佛出。是七如來般涅槃已，此國爾時轉名
喜光。是喜光國，當有佛出，號智聚光如來、應
供、正遍知、明行足、善逝、世間解、無上士、調御丈
夫、天人師、佛、世尊。是佛世界，所有人民，顏貌
端正，信心成就。若有人能於我法中，沒命護
持，悉當生於彼佛世界，而為彼佛，作大弟子。
大弟子者，即是菩薩摩訶薩也，真大丈夫，大
香象王。彼界人民，一切無有貪欲、恚癡，皆悉
成就清淨信心。

「智聚光佛，壽十五中劫，為諸
弟子，開三乘教。雖開三乘，多說菩薩一乘之
行。爾時，雖有魔王、魔子，悉發阿耨多羅三藐
三菩提心；一切眾生，悉得大慈、大悲之心，皆
得遠離，三惡道苦，無有八難。世界常淨，猶如
北方欝單越土。天魔波旬，不得其便，永斷邪
見。彼佛如來，入涅槃已，法住千億，然後滅盡。」
說是語時，一切大眾，諸天龍神、乾闥婆、阿修
羅、迦樓羅、緊那羅、摩睺羅伽，持諸華、香、微妙
伎樂供養於佛；大迦葉等諸大弟子，歡喜讚
嘆，恭敬作禮；諸大菩薩，復持妙華，大如須彌，
供養於佛，悉共發願：「願我未來，生彼佛世！」

爾時，大雲密藏菩薩白佛言：「世尊！唯願如
來，為未來世薄福德眾生，演說如是深進大
海水潮三昧。」

佛言：「善男子！汝今不應作如是
言。何以故？佛出世難，此《大雲經》聞者亦難，若
有書寫、受持、讀誦一句一字，亦復難得。云何
偏為未來之人？吾當普為三世眾生，廣開分
別。善男子！我以未來薄福眾生，罪根深重，是
故唱言此經，當於未來流布。善男子！未來之
世，若能於此《大雲經》中信心不疑，讀誦一偈，
如是之人，甚為難得。」

「世尊！如來何故作如是
言？」

「善男子！我亦不獨為未來說，何故而生如
是疑心？若有能聽如來所說一偈一句，不生
疑心，於三世中，亦復難得。何以故？三世眾生，
難得三昧陀羅尼門，知恩報恩。未來眾生，不
知恩分，不能報恩；不知恩故，信心難得；信難
得故，是故我言：『為未來世，說此經典。若能讀
誦、受持是經一偈一句，是人難得。』未來眾生，
薄福罪重，是故復言：『為未來世，說此經典。』」

大
雲密藏菩薩言：「世尊！若有菩薩，安住如是深
進大海水潮三昧，成就無量無邊功德，非是
聲聞、緣覺所知。」

佛言：「善哉善哉！善男子！住
是三昧諸菩薩等，深不可測！譬如大海，眾流
所歸，不可量數。善男子！如是大海，猶可量數，
而諸菩薩，不可量數。何以故？安住如是深三
昧故。

「復次，善男子！若有菩薩，住是三昧，能以足指
一毛，舉此恒河沙等三千大千諸大世界，高
至上方無量世界，令諸眾生無有怖畏、往反
之想，而令他方一切悉見，為化度故；乃至十
方，亦復如是。」

「世尊！如是三昧，乃為無量無邊
功德之所成就，是故佛說：『普為三世。』」

「善男子！
善哉善哉！實如所言！善男子！譬如大海，總攝
一切諸河泉流，此《大雲經》亦復如是，總攝一
切無量經典。

「復次，善男子！若諸經典，有如是
等無著三昧，當知彼經，已為攝在此經典中。
一切聲聞、辟支佛等所得三昧，比此三昧，不
可為喻。何以故？聲聞、緣覺，無常、無我、無樂、無
淨；無著三昧，廣開如來常樂我淨，無有變易，
是故此二，不得相喻。

「善男子！若聞如來常不
變易，信心清淨，當知是人，得阿耨多羅三藐
三菩提心，修菩提道。善男子！若男若女，欲得
常住，無有變易，應當受持、讀誦、書寫、演說是
經。若能如是受持、演說是經典者，當知是人，
不久當得阿耨多羅三藐三菩提。若有人聞
如來常住無有變易，心生疑怖，當知是人，不
見如來真實之相。真實相者，所謂如來常恒
不變，湛然安住。是故聞者，不應疑怖；應當受
持，廣為人說。如是說者，當知佛法，常住無滅。

「善男子！如一切眾生跡入象跡中，一切三昧
亦復如是入此經中。善男子！如閻浮提一切
山河、叢林、樹木，及四天下山河、樹木、日月、星
宿，悉皆入於三千大千世界之中。一切凡夫、
聲聞、緣覺、諸佛菩薩，所有功德，禪定三昧，亦
復如是，皆悉入此《大雲經》中。若有眾生能於
一念，念諸如來常住不變，當知即得阿耨多
羅三藐三菩提。善男子！譬如秋月，無諸雲霧，
虛空清淨，日初出時，光明端嚴，人所愛樂，除
破一切幽闇黑冥。是《大雲經》亦復如是，演出
如來常恒不變，猛盛之日，處在清淨密語虛
空，破除眾生無常、無我、無樂、無淨，一切闇障。
端嚴愛樂者，喻於如來，終不畢竟入於涅槃。

「復次，善男子！譬如有人，身輕行疾，喻四風王。
壽命滿足，天數千年。飛行周遊十方世界，遍
已還到本所住處。如是行處，滿中七寶，并以
己身，供養三寶，復滿無數千年之中。善男
子！如是福德，可數量不？」

「不也。世尊！」

「善男子！如
是福德，不比有人一念之中，念如來常、法僧
不滅。善男子！若復有人，為利養故、為恐怖故、
為親近故，演說如來常恒不變一字一句，所
得福德，比前功德，百分不及一分，千分、百千
萬分，乃至算數譬喻，所不能及。

「善男子！譬如
藥樹，若有眾生，取枝、取莖、取葉、取華、取果、取
皮，是樹亦不生念：『取枝，莫取莖；取莖，莫取葉；
取葉，莫取華；取華，莫取果；取果，莫取皮。』而
令一切，眾病除愈，隨上、中、下眾生所用。若以
合水，若以合蘇，若末、若丸、若塗、若服，悉能愈
病。是《大雲經》亦復如是，不觀眾生，若舉一偈，
若半偈，一名一義，一句半句，信受二字，言如
來常，亦不觀察眾生，有修深進大海水潮三
昧，大慈，大悲及不修行，悉能令斷三惡道病。
如來亦不觀察眾生，取一偈不取半偈，取半
偈不取名，取名不取義，取義不取句，取句不
取半句，取半句乃至二字，皆悉能令四部之
眾，離三惡道。

「善男子！未來之人，不修身、不修
戒、不修心、不修慧，輕笑賤慢，為求過失，及以
利養，少多讀誦、書寫、聽受，亦得遠離無量惡
業，永斷貪欲、恚癡等病。

「善男子！如日出時，能
消氷雪。是《大雲經》亦復如是，說如來常，能
消一切無常氷雪。

「復次，善男子！譬如虛空，猛
風起時，吹眾生身，入諸毛孔，能令熱病，一切
除愈，身得清涼。虛空者，喻《大雲經》；猛風起者，
喻如來常；風入毛孔者，喻諸眾生悉有佛性；
除熱病者，喻斷聲聞、辟支佛心。

「復次，善男子！
若有人能讀誦、受持如是經典，終不為於須
陀洹果；護持禁戒，終不為向斯陀含，得斯陀
含；向阿那含，得阿那含；向阿羅漢，得阿羅漢。
護持禁戒，若為向佛，取無上果，是則名為真
持禁戒，非為三十二相、八十種好護持禁戒，
若為如來不可思議，乃名護戒。如來非為住
心修集無量三昧，亦復不為住心修集與諸
佛等，亦復不為住心修集無量因果，不為住
心修集諸佛無量功德。如來住於無所住者，
是為實相。若欺如來無上印者，不名護戒。
若言如來為是印故，名護戒者，汝於此中，慎
勿生疑！如來無相，故名為護戒。若言如來為
於相故名護戒者，亦勿生疑；如來無種好，故
名為護戒。若言如來為種好，故名持戒者，亦
勿生疑；如來非神通因緣，故名為護戒。如來
非密藏，故名為護戒；如來非無上福田，故名
為護戒；如來非為如來藏，故名為護戒；如來
為斷一切眾生生、老、病、死眾苦逼切，名為護
戒；為欲安樂諸眾生，故名為護戒；為斷眾生
生死縛，故名為護戒；為令眾生專向無上菩
提道，故名為護戒；為諸眾生得阿耨多羅三
藐三菩提，故名為護戒；欲為眾生轉法輪，故
名為護戒；為令眾生一切皆得聖僧名，故名為
護戒；為令眾生不斷如來聖種姓，故名為
護戒；為令眾生一切不斷法僧種，故名為護
戒；為令眾生一切悉得三昧、禪定、智慧、解脫，
故名為護戒；為令眾生，悉得淨戒，具足無缺，
故名為護戒；如來無戒，故名護戒；斷一切戒，
故名護戒；如來非有此戒，故名護戒；非無此
戒，故名護戒。」

爾時，大雲密藏菩薩摩訶薩白佛言：「世尊！若
言：『如來不護戒』者，其義云何？若復有言：『菩薩
住是深進大海水潮三昧不護戒』者，其義云
何？如來非為無上印，故名護戒者？義復云何？」

佛言：「善男子！菩薩摩訶薩自從住是三昧已
來，初不曾住有為法中具足成就一切佛法。
何以故？如是三昧悉已攝取一切佛法故。善
男子。如大寶聚有青琉璃其色清淨，人見之
者不生疑心。菩薩摩訶薩從得住是三昧已
來，即見佛性了了無疑。何以故？見了了故，若
有疑者，無有是處。如來境界不可思議。善男
子！菩薩住是三昧已，成就具足諸佛功德。」

「世
尊！菩薩摩訶薩住是三昧，得畢竟不？」

「善男子！
汝不應言：『如是菩薩得畢竟不？』何以故？若一
切眾生得是三昧，悉成阿耨多羅三藐三菩
提，盡畢竟已，然後乃當問：『是菩薩得畢竟不？』」

「世尊！如是三昧，甚為希有，若諸眾生，不得聞
受，甚可憐愍。若得聞者，當知是人，得大饒益。」

佛言：「善哉善哉！若有聞是三昧名者，當知是
人，人中之上。譬如族姓，端正王子，威猛勇健，
心無慳悋，持戒清淨，無可譏呵，人所樂見，眷
屬敬念，統領國土，人民歸順。菩薩摩訶薩住
是三昧，亦復如是，皆悉成就諸佛功德。

「善男
子！如旃陀羅，終不作王，若作王者，無有是處。
何以故？諸上族等所蚩笑故。若有眾生，不能
受持、讀誦、書寫如是三昧，欲得成就諸佛所
有微妙功德，亦無是處。何以故？當為一切諸
菩薩等所蚩笑故。善男子！汝今觀是安住三
昧諸菩薩等，能知如來常恒不變。若有不能
住是三昧，則不能知，如來常恒無有變易。菩
薩摩訶薩為眾生故，受持、讀誦如是三昧，則
得具足檀波羅蜜。何以故？如是菩薩，見有求
索，頭目、髓腦、支節、手足，國城、妻子、奴婢、僕從，
象馬、七珍，則能隨彼，種種給施。尚以身施，況
復外寶？施時歡喜，施已無悔。於阿耨多羅三
藐三菩提，若得不得，心無疑慮，終不為報而
行布施。若言為報行布施者，無有是處。不為
貪故，而行布施；為憐愍故，而行惠施；為如來
常故，為護法故，為欲具足檀波羅蜜，演說如
來常恒不變，故行惠施。

「復次，善男子！菩薩摩訶薩住是三昧已，則能
少知，一切眾生悉有佛性，如來常恒無有變
易。住是三昧菩薩摩訶薩，常作是觀：我今此
身，空無所有，已得無上大利益事。我今以此
支節、手足、頭目、髓腦、肌皮、血肉，布施於人，未
來當得阿耨多羅三藐三菩提。」

「世尊！菩薩摩
訶薩住是三昧，云何而作如是觀身？」

「善男子！
是菩薩摩訶薩，不見是身去來、坐臥，猶如空
瓶，是故菩薩觀身空寂、血肉、骨髓，名為空身。
住是三昧諸菩薩等，得非血肉、骨髓之身，成
就法身，不名食身。」

「世尊！如來法身，不名食身，
其義云何？法身無像，不可覩見，云何而得教
化眾生？如來常於諸經中說，如鳥飛空，無有
足跡。如來法身亦復如是，無有去來，無轉、無
說，不可破壞。」
《大方等無想經》卷第五



《大方等無想經》卷第六

北涼天竺三藏曇無讖譯
大雲初分增長健度第三十七之餘

佛言：「善男子！勿作是語！如來常，所化眾生
身，是名化身。」

「世尊！其義云何？世尊！如佛所
說，住是三昧則得法身，云何復言是變化身？
如來法身，若為教化作雜食身，云何此身非
虛妄耶？真法身者，云何復作雜食之身？若作
食身，是義不然。」

佛言：「止止！勿作是語！住是
三昧菩薩摩訶薩，若有化身，是名幻身。」

「世尊！
何故顛倒？以此非身，而名為身？無物者，名之
為幻；若是幻身，云何而得不誑眾生？」

佛言：「善
男子！莫作是觀！住是三昧菩薩摩訶薩，無有
住身。雖無住身，如藥樹王，如草木、瓦礫。我身
亦爾。何以故？我身無我，無有我所，無命、無語、
無心、無實、無陰界入。猶如藥樹，能除眾生一
切病苦。我身亦爾，除滅眾生，無量病苦。何以
故？身如幻故。

「復次，善男子！譬如藥樹，終不生
念：『取葉，莫取枝。』菩薩摩訶薩，亦復如是，終不
生念：『取手，莫取足。』何以故？是三昧力故，亦能
除斷一切眾生貪欲、瞋恚、愚癡等病。住是三昧
菩薩摩訶薩，無內身、無外身、無內外身、無死
生身，得甘露身；甘露身故，能斷眾生貪欲，瞋
恚，愚癡等病。

「復次，善男子！住是三昧菩薩摩
訶薩，作變化身，為斷一切諸惡，鳥獸及三惡
道，猶如藥樹。若有人言：『諸惡鳥獸，遇菩薩身，
到三惡道。』無有是處。若言：『捨身轉至人天見
諸佛』者，斯有是處。

「復次，善男子！若言：『四眾住
是三昧，則得親近無量諸佛。』亦有是處。

「復次，善男子！比丘、比丘尼、優婆塞、優婆夷，若
欲修習是三昧者，先當思惟：『如來常恒無有
變易；佛法不滅，無有畢竟入涅槃者。』復作是
念：『一切眾生種種所須，我當給施，若脚、若手、
若頭、若目，為正法故，悉捨所有。捨時歡樂，捨
已無悔。何以故？我此身者，猶如藥樹。』若能作
是一念思惟，當知不久，得是三昧。

「復次，善男
子！譬如駿馬，髦尾纖長。於十五日布薩之
時，在大海中，悲鳴三唱：『誰欲度海！誰欲度
海！』若有諸人，乘其背者，及捉髦尾、頸項、首
脚，悉得到於大海彼岸。是《大雲經》，亦復如是，
若有人，能受持、讀誦、解說、書寫，乃至一句一
字二字，一切皆度三惡彼岸，永得解脫。

「復次，
善男子！比丘、比丘尼、優婆塞、優婆夷，若有得
聞是三昧名，生生常得轉輪聖王、帝釋、梵王，
終無退轉，常得親近佛法聖眾。於菩提心，堅
固不動，不捨大乘方等經典。」

「世尊！云何菩薩
摩訶薩住是三昧，於一切法，所見真正？」

佛言：
「善男子！若有成就是三昧者，見於如來無常、
無樂、無我、無淨、畢竟涅槃，則不得名所見真
正；若見如來常樂我淨，終不畢竟入於涅槃，
如是乃名所見真正。」

「世尊！如佛所說：『若見如來常樂我淨』，其義云何？」

「善男子！常樂我淨，即
是如來真實之性。」

「世尊！若如是者，一切凡夫，
亦得成就如是實性。何以故？凡夫之人，亦復
計於常樂我淨。」

「善男子！汝今不應作如是
說，我言具是三昧菩薩，乃能見於常樂我淨，
不說凡夫所計顛倒常樂我淨。」

「世尊！如佛所
說：『若見諸法無常、無樂、無我、無淨，是人則見上
道、下道，得須陀洹果，乃至得阿耨多羅三藐
三菩提；若見諸法常樂我淨，則不能得須陀
洹果，乃至阿耨多羅三藐三菩提。』云何世尊
言：『菩薩成就是三昧已，則得見於常樂我淨？』
又如佛言：『真解脫者，猶如虛空，如是解脫，即
是涅槃。』云何如來說言：『涅槃常樂我淨，一切
眾生，亦如虛空、水月、夢幻、芭蕉、雲電，空無性
相，不得暫住，猶如畫水，隨畫隨合。見覺無常、
無樂、無我、無淨，見如是相，則名真見，真見者，
得須陀洹果，乃至阿耨多羅三藐三菩提。』云
何如來說言：『菩薩成就是三昧，乃得見於常
樂我淨？』如佛先說：『諸佛如來，觀一切法無常、
無樂、無我、無淨，無有壽命，士夫、眾生，空無所
有，是名諸法真實之性。』今者復言：『見一切法
常樂我淨』，是義云何？」

「善男子！止止！莫作是言！
善男子！若有菩薩成就具足是三昧已，則不
復與諸法和合、不和合故，得名護戒修習三昧
菩薩摩訶薩，不見諸法斷常之相，不見斷故
不生喜悅，不見常故不生憂慼，為知法印，不
為護戒，亦不得名修習三昧。如來不著護戒、
毀戒，常、無常，覺、不覺，作、不作，淨、不淨，空、不空，
戒、非戒，知、非知，名、非名，取、非取，怖、非怖，畏、非
畏，因、非因，滅、非滅，菩提、非菩提，解脫、非解脫，
涅槃、非涅槃。一切諸法，無有怖畏，為解脫故，
護持禁戒，修習三昧；一切諸法，無有退滅，菩
薩知已，其心甘樂，修是三昧，為諸眾生，說佛
如來常恒不變，正法不滅，是故護戒修習三
昧。復次，善男子！若有欲得如是三昧，應當修
習常想、我想、命想、人想，習此想已，則得成就
具是三昧，若言不得，無有是處。」

「世尊！如來或說無常、無樂、無我、無淨，或時復
說常樂我淨，其義云何？」

「善男子！世俗之道，謬
見諸法常樂我淨，是故我說無常、無我、無樂、
無淨。」

「世尊！出世之法，頗復得有常樂我淨不？」

「善男子！若有菩薩，住是三昧，欲說我時，先說
五事。何等為五？一者穀子，二者樹子，三者肥
味，四者伏藏，五者蛇蛻。善男子！如穀子者，
芽時、莖時、葉時、華時，名為無常；若收果實，眾
生受用，則名為常。菩薩摩訶薩，若未成就是
三昧者，無常、無我、無樂、無淨；若已成就，則得
名為常樂我淨。未能度脫一切眾生，名無常、
無我、無樂、無淨；若能度脫，則得名為常樂我
淨。不能破壞一切邪見，名無常、無樂、無我、無
淨；若能破壞，則得名為常樂我淨。不能永斷
諸煩惱故，名無常、無樂、無我、無淨；若能永斷，
是則名為常樂我淨。善男子！是名穀子。

「復次，
善男子！如菴羅樹，未得果時，名無常、無樂、無
我、無淨；若得果實，眾生受用，是則名為常樂
我淨。菩薩摩訶薩未得成就是三昧者，名無
常、無我、無樂、無淨；若成就已，則得名為常樂
我淨。未能度脫諸眾生故，名無常、無樂、無我、
無淨；若能度脫，則得名為常樂我淨。不能破
壞一切邪見，名無常、無樂、無我、無淨；若能破
壞，則得名為常樂我淨。不能永斷諸煩惱故，
名無常、無樂、無我、無淨；若能永斷，則得名為
常樂我淨。善男子！是名樹子。

「復次，善男子！如
胡麻子，未成油時，不能消除眾生病苦，名無
常、無樂、無我、無淨；若成油已，能除眾生所有病
苦，是故得名常樂我淨。菩薩摩訶薩，未得成
就是三昧者，名無常、無樂、無我、無淨；若成就已，
則得名為常樂我淨。未能度脫諸眾生故，名
無常、無樂、無我、無淨；若能度脫，則得名為常
樂我淨。不能破壞一切邪見，名無常、無樂、無
我、無淨；若能破壞，是則名為常樂我淨。不能
永斷諸煩惱故，名無常、無樂、無我、無淨；若能
永斷，是則名為常樂我淨。善男子！是名肥味。

「復次，善男子！如有寶藏，隱伏地中，不能潤益
一切眾生，故名無常、無樂、無我、無淨；若出地
已，眾生受用，為大利益，是則名為常樂我淨。
菩薩摩訶薩，若未成就是三昧者，名無常、無樂、
無我、無淨；若成就已，則得名為常樂我淨。未
能度脫諸眾生故，名無常、無樂、無我、無淨；若
能度脫，則得名為常樂我淨。若不能壞一切邪
見，名無常、無樂、無我、無淨；若能破壞，是則名
為常樂我淨。不能永斷諸煩惱故，名無常、無
我、無樂、無淨；若能永斷，則得名為常樂我淨。
善男子！是名寶藏。

「復次，善男子！如蛇脫皮，
未脫皮時，名無常、無樂、無我、無淨；若脫皮已，
則得名為常樂我淨。菩薩摩訶薩，未得成就是
三昧者，名無常、無樂、無我、無淨；若成就已，則
得名為常樂我淨。未能度脫一切眾生，名無
常、無樂、無我、無淨；若能度脫，則得名為常樂
我淨。若不能壞一切邪見，名無常、無樂、無我、
無淨；若能破壞，則得名為常樂我淨。不能永
斷諸煩惱故，名無常、無樂、無我、無淨；若能永
斷，則得名為常樂我淨，又斷眾生於佛所起
四種疑心常樂我淨。善男子！是名蛇蛻。

「善
男子！菩薩摩訶薩住是三昧，以此五事，演說
如來常樂我淨，能說我、人、壽命、眾生、士夫，能
如是見，名為正見。」

「世尊！如來所說如是五事，
是義不然。何以故？如來常於諸經中說，諸法
無常。如向五事，因亦無常，果亦無常。若使菩
薩，住是三昧，如五事者，亦應無常。以是義故，
一切諸法，無非無常。世尊！有因必有果，有
果必有因，一切眾生及諸菩薩亦復如是；有
生必有死，有死必有生，若如是者，常亦無常，
無常亦常，以是義故，一切諸法，悉有二性，常
與無常；不應定言，世法無常，出世法常。如來
實語，云何出是虛妄之言？」

「善男子！汝今何故
如蠶自裹？善男子！若有人言：『端正之人，猶如
滿月；香象姝白，猶如雪山。』人實非月，象非雪
山，少有相似，故引為喻。善男子！世間五事，
亦復如是，有少常故，故以為喻。諸佛如來，實
不可喻，猶引喻為喻。」

「世尊！若如來常者，何
故復於餘經中說，猶如燈滅，解脫亦爾？世尊！
如來若常，云何得滅？如其滅者，云何言常？如
來若言『亦常亦滅』，如是之言，非虛妄耶？又如
佛言：『一切諸法，猶如水月。』諸法若常，云何復
言『猶如水月』？」

「善男子！我說有為，如水中月，是
故我說，餘法有常，餘法無常。若有眾生，未得
解脫，未斷煩惱、未斷名相、未斷眾生相，不得
法相，未得修習如是三昧，是名無常；若有眾
生，已得解脫，永斷煩惱、名相、眾生相，得於法
相，修習三昧，是名為常。是故我說，餘法有常，
餘法無常。」

「世尊！若爾者，如來何故說：『佛涅槃，
猶如燈滅？』如燈滅者，為喻身滅，為喻結滅？如
膏不離燈，燈不離膏。眾生亦爾，身不離結，
結不離身，云何言滅？」

佛言：「善哉善哉！善男
子！若如是見，名為正見。善男子！身有二種：
一者煩惱身，二者法身。煩惱身滅，猶如燈
滅，是故我說『餘法無常』。法身無滅，猶如虛空，
是故我說『餘法是常』。斷煩惱器，名為解脫，得
解脫已無常身者，諸佛世尊，則是斷見；若煩
惱氣常不滅者，諸佛世尊，則是常見。諸佛世
尊，定無有此斷、常二見。諸佛世尊，已於無量
阿僧祇劫斷此二見。如來若有眾生相者，則
應無常；如來已於無量劫中斷眾生相，若言
如來有眾生相，無有是處。

「善男子！譬如大王，
出入遊巡，若在外時，內則不見，內雖不見，不
得言無，外亦如是。菩薩摩訶薩，住是三昧，無
常已斷，為眾生故，受無常身。若言：『如來身無
常』者，無有是處。是故我說常與無常，說我、無
我，說眾生、非眾生，說人、非人，說命、非命，說士
夫、非士夫。如來常說：『有為之法，皆是無常。』終
不言常，若言常者，無有是處。

「復次，善男子！菩薩摩訶薩，住是三昧，則得斷
除世見、命見、聲聞緣覺見；無有貪愛，無取
無求；常不變易，成就安住，得無所畏；無有憍
慢，垢不能污。是故我說『常樂我淨』。善男子！我
說聲聞、辟支佛乘，一切世人之所不解，雖世
人不解，終不得言慧者亦爾。世間之人，雖見
如來無常、無樂、無我、無淨，亦不得言有智慧
者同於彼見。薄福、鈍根、行邪道者，作如是言：
『如來無常，永滅涅槃。』若言『如來永滅度』者，當
知是人，不離三惡。

「善男子！譬如深汪，其水
渾濁，中有寶珠，人所不見。有人唱言：『此濁水
中，有大寶珠！』眾人聞已，競共求覓，或得瓦石、
沙礫、草木，然無有能得真寶者。以不得故，便
言虛妄。復更有人，善知方便，以無價珠，置之
濁水，水即為清，眾人因是悉見真寶。善男子！
聲聞、緣覺不解如是三昧力故，說言：『如來無
常、無樂、無我、無淨，空無所有。』不知如來，常恒
不變，輪轉生死。菩薩摩訶薩，住是三昧，善解
如來所有密語，是故以此無價寶珠，喻於三
昧。善男子！若男若女，欲見如來常恒不變，應
當修習如是三昧。菩薩摩訶薩，住是三昧，則
見如來常恒不變，解脫亦爾。

「善男子！譬如樹
蔭，行路之人因之憩息，住是三昧諸菩薩等，
亦復如是，為諸眾生，而作蔭覆。

「善男子！若有
人言『如來無常永涅槃』者，是魔弟子；若不如
是，真我弟子。若言『如來畢入涅槃』，當知是人，
污辱我法，若有信受如是語者，甚可悲傷。」

說
是語時，於會右面，出大光明，其光金色，遍照
三千大千世界，悉蔽日月、梵天之明，惟不能
障佛之光明，其餘光明，黤黮不現。大小須彌、
草木、叢林，二國中間幽闇之處，無不大明。地
獄眾生，遇斯光已，苦痛休息，身得安樂。

爾時，
一切大眾之前，即時出生六萬億蓮華，其華
微妙，色香具足，千葉盛滿，四寶為質。一一蓮
華，出微妙香，遍滿三千大千世界。其中所有
天、龍、鬼神、乾闥婆、阿修羅、迦樓羅、緊那羅、摩睺
羅伽、釋梵、魔天、沙門、婆羅門，一切眾生，聞香
氣已，皆得愛法，心樂大乘，樂欲聽法，斷諸煩
惱，是華成就如是功德微妙之香。

爾時，大雲密藏菩薩摩訶薩，在大會中，見是
神變，即從座起，合掌恭敬白佛言：「世尊！是何
相貌？誰之德力？是大眾中，有是妙華，出無量
香？」

於是，淨光天女，語大雲密藏菩薩言：「善男
子！一切諸法，皆悉無相，云何問言：『是何相貌？』
諸法如夢，何故顛倒，如狂所問？」

大雲密藏言：
「善哉善哉！天女！我非不見諸法如夢，為欲斷
彼著相，故問。」

天女言：「大德！何故見於著相，而
生此問？」

「天女！是故我先言：『為眾生故，欲令
度脫，是故而問。』」

「大德！若不自斷我見、我疑，云
何而能度脫眾生？若不自斷我見、我疑，欲為
眾生除斷見疑，無有是處。」

佛言：「善哉善哉！善
男子！實如天女之所宣說。菩薩摩訶薩，住是
三昧，惟見無相。善男子！若男若女，欲見無相，
應當精勤，修是三昧。菩薩摩訶薩，住是三昧，
能於三千大千世界，現種種身。」

「世尊！云何菩
薩住是三昧，能於三千大千世界，現種種身？」

「善男子！若有幻師、若幻弟子，於大眾中，能作
種種若男若女，若大若小，若生若死，若去若
來，若舍若林，若象若馬，若斷若折，若破若壞，
若續若絕。大眾見已，不生驚怪。何以故？了知
幻故。菩薩摩訶薩，亦復如是，住是三昧，修習
正道，於此三千大千世界，化種種身，為度眾
生故。住是三昧諸菩薩等，見是化已，不生驚
怪，無有疑心，隨順於義，無有違逆。何以故？定
知即是三昧力故。

「復次，善男子！菩薩摩訶薩，住是三昧，能於三
千大千世界，隨諸眾生，種種所行，處處現身。
或閻浮提現處母胎，一切眾生實見菩薩處
在母胎，而是菩薩實不在胎。或閻浮提現出
母胎，眾生亦見菩薩出胎，而是菩薩實不出
胎。或閻浮提現初剃髮，造制周羅，一切眾生
皆見如是，而於菩薩實無是相。或閻浮提現
詣學堂，習諸伎藝、書䟽、算計，一切眾生皆見
菩薩始初習學，而是菩薩，已於過去無量劫
中，悉修學已。或閻浮提現行如人、師子、白鵝，
一切眾生，皆見菩薩現行如人、師子、白鵝，而
是菩薩都無此相。或閻浮提示有妻子，五欲
相樂，一切眾生皆見是相，而是菩薩，已於昔
劫久遠離之，惟以法樂而自娛樂。或閻浮提
示大小便，一切眾生亦見是相，而此菩薩，得
真法身，非雜食身，云何而有大小便利？咀嚼
楊枝，著衣洗手，履踐革屣，執持傘蓋，身服纓絡，飲食飢渴，生老病死。行檀波羅蜜，得轉輪
王，奴婢、僕從、男女、大小。或作人天、頭陀苦行。
現為比丘，福利眾生。現須陀洹果、斯陀含果、
阿那含果、阿羅漢果；破壞眾僧，聽法說法，食
噉毒飯，犯四重禁，作五逆罪。作聲聞像、辟支
佛像，出家學道，菩提樹下，轉正法輪，現大神
足，入於涅槃。或作釋梵、天魔波旬，流轉諸有，
猶如車輪，亦復如是。

「善男子！菩薩摩訶薩，雖
作如是隨順世間種種諸行，為欲度脫，終不
生於眾生之相，常修法相。何以故？是三昧力
故。菩薩摩訶薩，無有著處，不著聲聞，不著緣
覺，為欲憐愍一切世間，度眾生故，在在處處，
隨其所樂，而現其身。是故菩薩修習無相，見
於無相。若人能見如是無相，是名正見。淨光
天女亦修無相。諸佛世尊，住是三昧，故不可
思議。」

「世尊！是淨光天女，成就具足，甚深智慧。
若無相境界，不可思議，其修習者，亦不可思
議。」

爾時，世尊熙怡微笑，從其面門，出無量光。
其光五色，遍照無量無邊世界，上至梵世，一切
周遍，遶身三匝，還從口入。爾時，大地六種震
動，莊嚴清淨，如欝單越，三千大千世界，亦復
如是，一切眾生，佛神力故，悉得覩見。

爾時，大
雲密藏菩薩，復從座起，整衣服，合掌恭敬白
佛言：「世尊！何因緣故，放是光明？」

佛言：「善男子！
汝向所疑，我今欲答，是故放是瑞相光明。善
男子！於此西方，有一世界，名曰安樂。其土有
佛，號無量壽，今現在世，常為眾生，講宣正法，
告一菩薩：『汝善男子！娑婆世界釋迦牟尼佛，
為諸少福、鈍根眾生，說《大雲經》，汝可往彼，至
心聽受。』是彼菩薩，欲來至此，故先現瑞。善男
子！汝觀彼土，諸菩薩身，滿足五萬六千由旬。」

「世尊！彼來菩薩，字號何等？復以何緣，而來此
土？將非為度眾生故來？惟願如來，為諸眾生，
分別解說。」

「善男子！彼土菩薩，欲聞淨光授記別事，并欲供養如是三昧，是故而來。善男子！
是菩薩名無邊光，通達方便，善能教導。」

「世尊！
惟願如來，說是天女，在何佛所，發阿耨多羅
三藐三菩提心？何時當得轉此女身？」

「善男子！
汝今不應問轉女身。是天女者，常於無量阿
僧祇劫，為眾生故，現受女身，當知乃是方便
之身，非實女身。云何當言：『何時當得轉此女
身？』善男子！菩薩摩訶薩，住是三昧，其身自在，
能作種種隨宜方便。雖受女像，心無貪著，欲
結不污。」

「世尊！惟願如來，為諸眾生，說是天女
未來之事。」

「善男子！汝今諦聽！我當說之。以方
便故，我涅槃已七百年後，是南天竺，有一小
國，名曰無明。彼國有河，名曰黑闇，南岸有城，
名曰熟穀，其城有王，名曰等乘。其王夫人，產
育一女，名曰增長，其形端嚴，人所愛敬，護持
禁戒，精進不惓。其王國土，以生此女故，穀米
豐熟，快樂無極，人民熾盛，無有衰耗、病苦、憂
惱、恐怖、禍難，成就具足一切吉事。隣比諸王，
咸來歸屬。有為之法，無常遷代，其王未免，忽
然崩亡。

「爾時，諸臣即奉此女，以繼王嗣。女既
承正，威伏天下，閻浮提中所有國土，悉來承
奉，無拒違者。女王自在，摧伏邪見，為欲供養
佛舍利故，遍閻浮提起七寶塔，齎持雜綵，上
妙幡蓋，栴檀妙香，周遍供養。見有護法、持淨
戒者，供養恭敬；見有破戒、毀正法者，呵責毀
辱，令滅無餘。具足修習十波羅蜜，受持五戒，
拯濟貧窮，教導無量一切眾生，說《大雲經》以
調其心。若聞大乘方等經者，恭敬供養，尊重
讚漢。滿二十年，受持、讀誦、書寫、解說是《大雲
經》，然後壽盡，是時乃當轉此女身。為眾生故，
示大神通，為欲供養無量壽佛故，故生彼界。」

「世尊！是女王者，未來當得阿耨多羅三藐三
菩提不耶？」

「善男子！如是女王，未來之世，過無
量劫，當得作佛，號淨實增長如來、應、正遍知、
明行足、善逝、世間解、無上士、調御丈夫、天人師、
佛、世尊。此娑婆世界，爾時轉名淨潔浣濯，有
城名曰清淨妙香，其城純以七寶莊嚴，最勝
無上，猶忉利宮。其城凡有九萬億人，土地平
正，無有荊棘、土沙、礫石，其土人民，不生邪見，
愛重大乘。無有聲聞、緣覺之名，一切純是菩
薩大士，修習慈、悲、喜、捨之心，成就忍辱，壽
命無量。

「善男子！若有眾生，得聞彼佛如來名
號，不墮三惡，轉生人天。」

說是經已，無量眾生，
得阿毘跋致。
《大方等無想經》卷第六