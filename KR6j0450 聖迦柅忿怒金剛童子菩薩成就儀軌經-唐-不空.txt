#+TITLE: 聖迦柅忿怒金剛童子菩薩成就儀軌經-唐-不空
#+DATE: 2016-06-11 12:29:03
#+SOURCE: github.com/kanripo/KR6j0450 master df3af0e2                

 No. 1222

聖迦柅忿怒金剛童子菩薩成就
儀軌經卷上(出蘇悉地經大明王教中第六品)

唐三藏沙門大廣智不空譯

爾時金剛手菩薩。從座而起頂禮佛足。退坐
一面合掌向佛。而白佛言。世尊世尊哀愍加
持於我。已說蘇悉地諸真言軌則律儀教法。
我今欲為未來有情。及末法時無福德者。以
於前世不修善品作諸罪業。致於今生招感
貧匱。逢遇惡人鬪諍言訟殺害有情。亦為未
來有諸國王。正法治國生清淨信尊敬三寶。
為隣國小王侵擾國界不遵正法。或有外道
不信因果。毀謗三寶滅壞佛教。有如是等種
種有情。今於佛前為彼等類。說以息災增益
愛敬降伏等法。令知佛法有大威德神通自
在。知諸菩薩具一切智。或復有諸修真言行
者。見有眾生常懷惡心。欲破佛法興師害善。
大悲愍念作降伏法。而令彼人不逐惡業。亦
遮未來墮之惡趣。是故說此無比大威德聖
迦柅忿怒之法。修此法者當於有舍利塔前。
或於河岸清流水側。或於空閑及天廟山間。
於如是處。或時飲乳食菜或復乞食。專誦真
言滿六十萬遍。即先行法皆得成就有大効
驗。或能縛摧諸鬼魅。滅除邪見毀謗正法。壞
國之人闡提等類。真言威力悉能令彼發于
善心。毒蟲毒藥不能傷害。

又復不為餘部諸持誦者能破此法。若持誦
者設有不能依此法則。或增或減亦得滿足。
又能開諸伏藏。破阿修羅關鍵。枯竭江河迴
止流水。又先行法取自身嚕地囉。及牛黃酥
相和。然千盞燈。供養聖金剛童子。空中有聲
言汝法已成。便可取閼伽香水當額奉獻。從
此已後所求之事無不成就。

又往阿修羅窟門。以茅草作鉤。誦真言加持
遍茅鉤。於門邊空中右旋轉。專誦真言勿令
間斷。窟中生大火聚。彼中修羅男女等皆被
燒然。一一皆出現身。告持誦者言。惟願尊者
入我窟中恣意遊戲。入已住一大劫受天妙
樂。又欲取伏藏不擇日時。於彼伏藏邊翹一
足立誦真言。右旋顧視遍於四方即成結界
(作大壇亦準此法)專心翹足立誦真言一百八遍守伏藏
者若作障難。即被燒成火聚。持誦者即告彼
言。汝等開此伏藏。藏中所有皆悉與我。若
彼不與即作是言。梵王那羅延摩醯首羅。及
鬪戰女神訥伽等。來厭汝伏藏。汝等應速與
我此物。若不然者忿怒聖者金剛童子滅汝
家族。彼等聞已皆悉順伏。即告彼言。汝等可
自開藏與我。彼則開藏恭敬持與。

又法取雌黃或雄黃安膳那眼藥。置金銀或
熟銅器中。對有舍利塔前。以香塗一方壇。
置聖金剛童子像於壇。中以種種香華飲食
閼伽。依教迎請而供養之。對此壇前誦真言
八千遍加持前藥。若煖相現。用點額上或塗
眼中。一切人見者親附心生歡喜。若煙相現。
如前用之即得安怛但那成就。若光相現。亦
如前即得騰空自在。又法至於恒河或入海
之河。於此河側而持誦者或淨食或不食。誦
真言三十萬遍。至於阿修羅窟。結印契誦真
言。其阿修羅關鍵自然而破窟門即開。阿修
羅王引入宮中。食天甘露壽命一劫。

又法若於大海岸邊。結印誦真言擬大海水。
其水即減二十五肘。隨其減處地即乾燥。又
於海岸間閉目。以綿塞其兩耳。結印誦真言
一千遍。則見自身至楞伽山頂。又誦一千
遍有羅剎王微毘師那。示現端嚴身至任誦
者驅役。若不伏使。即想彼羅剎在左足下舉
足踏地。其羅剎王悶絕至死。所住楞伽之城
悉皆被燒如大火聚。持誦者起慈悲心。於真
言句中加娑嚩賀字。其羅剎等即穌息歸伏
任驅使。

又於俱摩羅天前。乘孔雀天不食。誦真言三
十萬遍。天當現身與行者願。行者即取閼伽
加持七遍。以獻。作言善來俱摩羅。惟願令我
於俱摩羅摩醯首羅天所說真言皆得成就。
彼言願汝成就。語已不現。從此已後一切金
剛部中。及餘天所說真言皆得成就。

又法至摩醯首羅天廟不食。誦真言十萬遍。
心所願求皆得滿足。

又於梵天那羅延天摩醯首羅天帝釋天俱摩
羅天日天諸餘天等。形像之前誦真言十萬
遍心所求願悉皆成就。

又欲降伏惡人者。取芥子共鹽相和護摩。誦
真言十萬遍。一遍一稱彼名投於火中。天修
羅等尚被損壞。何況諸餘人類興惡心者而
不損壞。雖先未有功業。隨誦隨成何況常受
持者。又欲變密里得迦成為金寶者。取密里
得迦。以左脚踏頭上。以手印打之。真言中并
吽字。其密哩得迦即自起。用補沙鐵刀劍斫
之。即全身變成金。若不爾持誦者告言速吐
速吐。即吐如意寶珠。懸自頸下所思之事皆
得滿足。

又法對舍利塔前。誦真言六十萬遍。即先行
成就。然以補沙鐵作劍。長六指或八指十六
指三十二指量。以五淨洗之。右手把劍於道
場中念誦。乃至劍現光焰。得變身為持明仙
飛騰虛空。名持劍明仙。或以補沙鐵作金剛
杵。量如蘇婆呼經說。念誦如前。則變為毘那
夜迦主仙。於諸魔眾而得自在。或以作輪念
誦如前為持輪仙。於諸明仙得為主宰。若作
鉞斧念誦如前則為鬼神主仙。於諸鬼神得
為主宰。若作刀子為天女主仙。於諸天女而
得自在。若作羂索則為龍主仙。於諸龍中而
得自在。若作爍底則得勇健大力。能敵俱摩
羅天。若佉吒網迦則得如摩醯首羅天。於三
界中而得自在。於前諸法。若一法成就則能
成入一切壇場。亦能成就一切諸法。所有明
仙共彼來往壽命一大劫。

又於曾經所入修羅窟前。誦真言十萬遍。先
窟中持誦成就者。出迎頂禮引入宮中。若下
來即至摩醯首羅天廟中。并稱吽字誦真言
一千遍。先入宮者皆出來。

又法取所獻摩醯首羅萎華。又取畫摩醯首
羅像。以左脚踏其頭上。投萎華作護摩。則吉
祥天女與修羅女。從窟而出至行者前。作如
是言。終身奉事尊者。行者拍掌三遍告言。汝
隨順我。師起慈心於真言句中。加娑嚩賀字。
彼皆醒悟。若作此法由不入者。即閉目誦真
言。則金剛童子現身告行者言。汝來入并眷
屬亦得入。

又欲召羅剎使者。先入曼茶羅受灌頂。然則
離怖畏心。常觀念諸佛菩薩聲聞緣覺。三時
懺悔隨喜勸請迴向發願。將像於塚間作猛
利壇。身著赤衣赤色華作鬘莊嚴自身。頭上
安人劫波羅。誦真言無限。常以甲冑擐身於
猛利壇中畫四印曼茶羅。初念誦時見惡形
狗牙上出。或有惡形竪鬘。或一足三足或八
臂。或二頭四頭。或見大風雷雨。第二七日
見美貌女人嚴身幻惑。起慈心觀彼退不現。
第三七日即見毘那夜伽。及見羅剎極惡形
容。即降伏為使者。見餘成就持明人得悉地
者。所彼起少忿怒視彼人。彼人所有成就法
悉皆退失。彼羅剎等立誓。所為所作一切所
驅使處。皆悉成辦而為使者。

又法於故園中或向一樹下。或池側或山間
隨所愛樂處。不語。或乞食或飲乳。或食菜或
支持身命。三時懺悔像前誦真言八十萬遍
所為所作皆得成就。

又欲止他敵不能為害者。三日不食應畫四
印曼茶羅。隨供養。於壇中一髻尊菩薩位處。
置竹竿青旛上。取自魯地囉和毒及白芥子。
畫作三股底里俱金剛杵。杵心畫忿怒金剛
童子形。於竿下地上。以劍波羅末和泥。揑作
獨股金剛杵形。作護摩鑪。鑪中又揑作一小
獨股金剛杵。棘刺木然火。取骨末和毒。一誦
真言一稱彼名擲鑪中。對軍陣前作法。令彼
軍眾皆盲手中器仗自落。或於當處不動如
杌。

又法彼軍欲逼。且縱相近。近已如前作四印
壇。餘壇亦得。竪前青旛對彼軍前。作護摩鑪。
行者裸形被髮結印。被甲護身。取摩訶莽婆
和毒及血。日三時念誦各一百八遍。稱彼名
投火中。七日中互相殺害互相間構悉皆殞
命。二七日間磨滅無餘。念誦時不得語。寢息
時應臥牛皮。

又法於自頭上五脈處。刺血作護摩。他敵須
臾頑癡如杌任捉殺害。若順伏即起悲愍心。
取酥和蜜。以龍華蘂揑稱彼名。真言一遍一
擲火中彼苦皆息。於前諸法。若一法成就。則
能成入一切壇場。亦得成就。一切諸法所有
明仙。共彼來往壽一大劫。

又欲帝釋擁護者。取七蚯蚓糞作彼天形。以
右脚踏心上。取毒藥和嚕地囉及白芥子。誦
真言一千遍。護摩一遍一擲火中。得天帝敬
愛天眷屬常來擁護。

又若華果真言七遍加持。以將與人則能歡
喜。此金剛童子真言對舍利塔前念誦。餘處
不應念誦作法不成。若常念誦不間斷者。一
切所求皆得成就。應發菩提心離慳悋想。遠
離無益世間談話。一切勝願皆得現前。不被
諸魔之所得便。不應與人治病及治鬼魅。以
妨大法。

真言印契念誦次第法

根本印以二中指相背竪。二無名指於中指
中節外橫交。二頭指鉤二無名指頭。二大指
於中指前中節頭相拄。二小指頭相合向下
竪如針。真言曰。

曩謨(引)囉怛曩(二合)怛囉(二合)夜(引)野(一)曩莫室
戰(二合)拏嚩日囉(二合)播(引)拏(上聲)曳(二)摩訶藥乞
灑(二合)細曩(引)鉢多(上聲)曳(三)怛儞也(二合)他(去聲引四)
唵(五)迦抳度𩕳(六)吽(引)癹吒(半音)娑嚩(二合引)賀(七引)

又第二根本真言。開修羅宮用前根本印真
言曰。

曩謨(引)囉怛曩(二合)怛囉(二合)夜(引)野(一)曩莫室
戰(二合)拏嚩日囉(二合)播(引)拏(上聲)曳(二)摩訶藥乞
灑(二合)細曩(引)鉢多(上聲)曳(三)怛儞也(二合)他(去聲引四)
唵(引五)度曩尾度曩(六)迦抳矩嚕(二合引)馱(七)薩
嚩演怛囉(二合引)抳吽(八)

次結獨股杵印。二手內相叉作拳。二大指互
捻二小指。甲上頭指並竪合(用前第一根本真言)。

次結護身印。用前根本印印身五處。真言曰。

唵(引一)薩嚩努瑟吒(二合)嚩向(識量切)羯囉(二)迦抳
矩嚕(二合引)馱(三)囉乞灑(二合)𤚥(引)娑嚩(二合引)賀(引四)

次結甲冑印。准前根本印。舒二頭指相拄。二
大指捻二頭指下第一文。印身五處。真言
曰。

唵(引一)紇哩(入聲二合引)迦抳野(二)摩諾賀吽癹吒(半
音)娑嚩(二合引)賀(引三)

次結寶山印。准前杵印。二頭指微屈頭相拄。
安頭上即成。真言曰。

唵(引一)阿佐羅吽(引二)

次結牆界印。准前根本印。直舒二頭指。頭相
去一寸許真言曰。

唵(引一)紇哩(二合)迦泥(二)諾賀諾賀(三)鉢者鉢者
(四)吽(五)癹吒(六)

次結網印。准前根本印。印二大指向外散開。
真言曰。

唵(引一)嚩日囉(二合)半惹囉吽癹吒(二)

次結縛毘那夜迦印。准前根本印。二頭指二
中指屈入掌。二大指各押二中指於掌中伸
相背合為拳。真言曰。

唵(引一)度曩尾度曩怛囉(二合)娑(引)野(二)戍(引)灑
野(三)薩嚩尾曩(引)野迦(引)南(引四)吽(引五)娑嚩(二合)
賀(引六)

次結迎請聖者印。准前根本。以二大指向身
招。真言曰。

唵(引一)度𩕳癹吒(二)

次結請聖者眷屬。用前印真言曰。

唵(引一)娑跛哩嚩(引)囉(二)麼(引)嚩(引)賀野婆(去聲)
誐鑁(三)迦抳矩嚕(引)馱(四)三麼野麼弩(鼻聲)娑摩
囉娑嚩(二合引)賀(引五)

次結獻閼伽印。准根本印。二大指捻二頭指
下第一文真言曰。

唵(引一)嚩日嚕(二合引)娜迦吽(引二)

次結獻座印。准前獨股杵印。二大指捻二頭
指下文。頭向外出少許真言曰。

唵(引一)嚩日囉(二合)尾(引)囉(引)野(二)娑嚩(二合引)賀
(引三)

次結獻塗香印。准前杵印。二大指微屈捻頭
指下文。二大指相去二寸許。能滿所闕儀軌。
真言曰。

唵(引一)迦抳矩嚕(二合引)馱(二)薩嚩薩怛嚩(二合引)娑
(去聲)羯囉(三)囉乞灑(二合)薩嚩產馱(引)𩕳娑嚩(引)
賀(引四)

次結獻華印。准前杵印出右指真言曰。

唵(引一)迦抳捕澁波(二合)母納婆(二合)嚩吽(引二)

次結燒印。准前杵印二大指面相合真言曰。

唵(引一)迦抳矩嚕(二合引)馱(二)塢孽囉(二合)能(上聲)
瑟吒嚕(三合引)得羯(二合)吒佩(引)囉嚩(三)孽囉(二合)
恨拏(二合)孽囉(二合)恨拏(二合四)度奔娑嚩(二合引)賀(引五)

次結獻食印。准前杵印。出二大指二小指頭
相拄。餘六指內相叉作拳真言曰。

唵(引一)迦抳(引二)吽吽(三)娑嚩(二合引)賀(引四)

次結燈明印。准前杵印。二大指向身並竪真
言曰。

唵(引一)迦抳儞(泥以切引)跛儞跛野(二)吽(三)癹吒娑
嚩(二合引)賀(引四)

次結頭印。准前根本印。二大指捻二無名指
甲上真言曰。

唵(引一)吽(引二)麼麼癹吒(三)

次結頂印。准前根本印。二頭指直舒頭相拄
真言曰。

唵(引一)紇哩(二合引二)戰拏迦抳(三)諾賀鉢者(四)吽(引
五)癹吒娑嚩(二合引)賀(引六)

次結前根本印安於心上。以心真言加持心
真言曰。

唵(引一)迦𩕳吽癹吒(二)

次結甲冑印如多羅菩薩印。二頭微開。用前
甲冑真言。

次結最勝印。二手內相叉作拳。二小指頭相
合。用前第二根本真言。次捧念珠當心。以隨
心真言加持七遍。隨心真言曰。

唵(引一)迦𩕳度麼(二)吽(引三)癹吒(四)

次結奉送聖者印。准前根本印二大指向外
撥真言曰。

唵(引一)迦抳娑嚩(二合引)賀(引二)

今復說開阿修羅窟門立印。持誦者當迅速
踏地。行步喜躍恐悚頻伸。蹙眉鼓其兩頰。二
手高舉曲其十指為師子爪。二目向下如師
子顧視。時時以兩手兩師子爪。更互上下以
踏其地師子行。作阿里荼立舞而旋遶。想自
身如本尊。此印一切印中最勝。能摧一切阿
修羅宮關鍵。

金剛手菩薩說畫像法。取不截白㲲。畫又受
八戒。畫菩薩身。種種瓔珞以莊嚴。身如火色。
遍身流出火焰。以右手持金剛杵。鋒舉向上。
左手作施願手。脚為里荼立踏磐石上。施願
手。下畫持誦者。右膝著地手執香爐。像成已。
當於像前種種供養。燒安息香無間念誦。乃
至聞空中聲及聞鈴聲。復有光現光如流星。
墜下壇內聲如雷震。即獻閼伽。其像或動或
放光當知即有功効。已後對像念誦隨意皆
成。

又法取白㲲用水尿洗。復用香水濯淨。於閑
靜處對佛前或舍利塔前。不應用皮膠和彩
色。畫筆色盞須新者。畫匠澡浴著新淨衣受
八齋戒。勿吐氣以衝其像。亦不與畫人論其
價直。其像獨身從海涌出。如吠瑠璃色身有
六臂。臂膊𦟛停相貌充滿。面有三目其目赤
色。首戴寶冠狗牙上出。口齩下脣顰眉威怒。
又於海中畫一寶山。像以左足踏於寶山。山
上有妙蓮華以承其足。右足在海水中立沒
其半膝。右第一手持底里賞但金剛杵。作
直勢。第二手持母娑羅棒。謂棒一頭如鐵杵
形。第三手執鉞斧。左第一手把棒。第二手如
擬勢。作金剛拳舒頭指。第三手持劍。以大蛇
於身上角絡繫。又以一切毒蛇。膊釧臂釧腰
條瓔珞及耳璫繫髮。又以一大蛇遶腰三匝。
身背圓光火焰圍遶。於火焰外有其雲電。以
相輔翼。畫已持於河岸或向樹下或天廟中。
或於池側。若念誦時常須乞食。默然不與人
語。乃至成就常起慈心。三時發露懺悔。專自
策勵生勇健心不應怯弱。常樂捨施。每月受
灌頂護身。於念誦處應結方隅界及結曼茶
羅界。加持香水灑身衣服。每日三時迎請聖
者。獻閼伽及塗飲食燈燭。對像誦真言九十
萬遍。作先行法。正持誦時有惡人來作障難
者。以忿怒誦真言而顧視。彼即癲癎狂亂。若
稱彼名念誦視之。其人身肉片片圮裂。或致
死世醫不救。須臾以右脚大指。極按其地誦
真言。即空中雨火熾然燒之。若起慈心念誦。
如水滅火即得惺悟。若外賊侵境。稱魁師師
念誦者。彼軍盡皆疫病。或波迸逃竄。或當枯
死或癲癎病惱。彼若順伏當慈念誦還得如
故。又欲求成就殊勝果者。於神通日月白分。
就趣海河側印沙印泥為塔。中置緣起偈
(即法身舍利偈)置像於塔前。念誦行者以水和􂆌食之。
取遏迦木搵酥。投火護摩十萬遍已。地動轉
身飛騰為忉利天主。若遍地有火炬。則為四
天王主。若大雲注雨大地所有伏藏一時踊
出。若金色光遍現。則為菩薩壽命一劫。一切
有大威力無能沮壞。若見一切有情身出光
焰。即證悟一切三乘佛法。菩提心成就。若像
及塔放光。則得一切持明仙中為王。若遍十
方光焰。即見普賢菩薩。所求世間出世間一
切勝願悉皆滿足。此法不應無智慧少悲愍
者。不敬師長多口過者。掉舉散亂多事務者。
不入曼茶羅不受灌頂者。如是等人念誦。則
招顛狂夭壽。金剛手菩薩如是說。

又若隣國侵境惡臣作亂者。對像前取人劫
波羅。搗為末揑作彼人形。當於塚間或於池
側。以像面北持誦者面南。坐於三角壇中安
像。斷語乞食忿怒作無悲愍心。以右手作金
剛拳。舒小指刺彼人形心上。誦真言無間斷。
由此威力令彼得大病。即於壇中忿怒王現
身。如大拇指節。如火聚融金色。周圓流出金
剛火焰。以右手頭指作期剋勢。即迅速至於
彼處。告言某甲持誦者。使我來令斷汝命。汝
命不存。彼聞是語即吐熱血即命盡。若歸順
悔過。應起慈心速加持香水灑彼頭上。即離
苦惱得穌息。若見餘成就人得悉地者。於
彼起少忿怒視彼人彼所有成就法。悉皆退
失。

又法欲驅惡人令遠去者。取朗伽離藥誦真
言。稱彼名加持七遍。埋彼人門閫下即自遠
逝。

又法以白檀香三指許。剋作金剛童子像。右
手把獨股金剛杵。左手施願手。忿怒形齩下
脣。用金剛杵形以為瓔珞莊嚴。以毘梨勒木
作合盛之。燒蘇合香供養。對合前念誦三萬
遍。即成就一千種大小。不擇時日不限齋戒。
不成就人亦得成就。若人有厄難稱彼人名
念誦得解脫。

又法食菜或飲乳或乞食念誦。應持禁戒一
如比丘。誦三十萬所為所作。對此像前如前
縛撲。所問皆得應驗。

又雄黃法如前畫像。取雄黃置熟銅器中。持
誦者取五淨飲之。身即清淨。置像於舍利塔
前。用根本真言淨其精舍。護身結方隅界。用
前眷屬真言加持塗香燒香時華飲食燈燭。
以伸供養。或黑月八日十四日。用四角菩提
葉承雄黃器。用三箇菩提葉覆之。如無菩提
夜合葉亦得。念誦乃至三相現。若煖相現取
塗足。即離地一尺日行千里。若煙相現得安
怛但那。若光相現則飛騰虛空。一切無能沮
壞。若於路中所逢象馬車乘自開路避之。行
者作法時。應著黃衣及以黃神線角絡如披
袈裟。若求安膳那成就。以青泥染衣服著。或
服赤衣神線亦如是。說曼茶羅用五月九月
於黑分。先令念誦者殷重供養師。然後取吉
祥木長十二指。加持一千八遍。為欲念誦者
作護摩已。方引曼茶羅受灌頂。以其曾作先
行法者。應畫曼茶羅。用五色粉撚成四門。門
外畫標。分曼茶羅為三分。中取半分為門。當
上門以香粉畫佛坐蓮華。右畫觀自在菩薩。
左畫金剛手菩薩。並坐蓮華上。當下門畫聖
迦柅忿怒金剛童子。住蓮華上遍身光焰。四
角應畫三股金剛杵。以蛇纏杵并有光焰。門
門安賢瓶。壇中心置一瓶。滿盛香水以細繒
帛繫瓶頸。各加持一百八遍。盛金剛水用灌
弟子頂。灌已一切悉地皆得現前。從此已後
纔結契念誦。頓集無量功德。所求皆得成就。
聖迦柅忿怒金剛童子菩薩成就儀軌經卷上



聖迦柅忿怒金剛童子菩薩成就
儀軌經卷中

唐三藏沙門大廣智不空譯

我今復說作先行法。於舍利塔前安本尊像。
於三月十五日。塗壇隨力供養。取沈香搵酥
蜜酪。晝夜擲火中護摩。一誦一擲爐中。若道
場中旛華搖動。當知有効驗。即於晨朝供養
三寶。七日獲得財寶榮官皆得稱意。及得珠
玉七寶等。

又欲令空中出火者。視望空誦真言二十一
遍。意念即空中火出。

又欲雨者觀虛空誦二十一遍。即降甘雨。取
雨水獻佛已後所作皆成。

又欲空中雨華者。觀虛空誦二十一遍。即於
空中雨種種華。

又欲令若男若女歡喜者。以安息香作丸誦
二十一遍。一稱彼名投火中即得歡喜。

又加持菖蒲二十一遍。口中含共人論議皆
得勝。

又若毘那夜迦相逼惱作障難者。纔憶念真
言一切皆消散。若常念誦不間注意。於彼障
者并親族皆自滅壞。

又法從黑月一日起首。對像前每日三時念
誦真言時別一千八遍。燒安息香丸護摩。至
月末所求皆得。

又對像前以蓮華搵酥蜜酪。誦真言一千遍
一擲火中護摩即獲伏藏。

又求衣服者。於趣海河入水立至胸。取有蘂
華誦真言一千八遍。一遍一擲水中即得衣
裳十副。

又法迦腩摩華搵酥蜜酪。護摩真言一千八
遍。一遍一投火中。一切有情皆得歡喜順伏。

又法對像前。取蘇摩那華搵酥蜜酪護摩。於
七日中日三時時別誦真言一千八遍。遍遍
一擲火中一切人恭敬得為邑主。

又欲摧伏設咄嚕者。取人骨為橛作彼人形。
或畫或揑加持一百八遍。釘於心上即得摧
伏。

又欲摧彼設咄嚕令麼囉者。取燒屍殘木作
橛。磨紫檀香以塗橛上。取屍林中帛纏橛。釘
彼設咄嚕如前形頭上。彼設咄嚕即母馱。今
復說畫聖金剛童子像。忿形虎皮裾。右手把
金剛杵。左手作施頭。對像於舍利塔前作先
行法已。以香華供養此像。像前作方爐。作增
益法取沈香可長大指節。搵酥合油七日日
三時。時誦真言一百八遍。一擲火中護摩。滿
七日已得持明仙安怛但那。足離於地行疾
如風。所聞永不忘。

又欲成就藥者。取羯抳迦羅華蘂龍華水白
檀香。此等細擣熟研。又取象脂(其象年二十額上自有文裂即
有流脂異種極香)取此脂和上件藥為丸。和藥時取鬼
宿日。令童女沐浴著新淨衣。擣篩香藥。及作
七丸。丸如梧子陰乾。丸藥法(以大指頭指撚藥丸指融塗上。
又取竹膜貼蠟上。意不欲上有指文印藥上。若有指文藥無靈驗也)其藥丸取生沈香
作合子盛。對像前結淨三時念誦。乃至合子
中作佉吒佉吒聲。即取一丸供養本尊。一丸
奉請。一丸供養先成就者。又一丸分與助伴。
餘三丸以熟金銀薄重重裹之。於口中含即
得安怛但那滅影藏形。

又欲破他敵者。取華置死人身上。然後收取
燒屍殘木然火。護摩七日。取月黑分或中夜
或日中每時一百八遍。對三角爐前面向南
坐。稱彼將帥名。用前華加持一遍一擲火中
彼軍即破。

又欲令淨行婆羅門歡喜者。取俱嬾拏迦華。
常稱彼名七日內作護摩。誦真言投華火中
即得歡喜。

又於舍利塔前。取牛黃加持一百八遍。用點
額。所行履處一切見者皆敬愛歡喜。

又取骨屢草嬾苗搵酥。護摩一千八遍。一遍
一擲火中。即得一切災難悉皆殄滅及增壽
命。

又法先已降伏者。欲息彼苦。三時以乳護摩。
彼苦則得消除。

又欲求聞持不忘日誦萬言者。對聖迦柅金
剛像前種種供養。於銀器中盛酥。取酪法如
下當明。念誦乃至相現皆得聞持不忘。

又欲得延壽者。飲乳食大麥。誦真言十萬遍。
對摩醯首羅像前。取雄黃盛熟銅器中。以七
箇菩提樹葉如前上下覆蓋。兼施八方天供
養粥。誠心念誦。或有伴無伴。應護自身結甲
冑印。念誦乃至三相現。若光相壽命萬歲。

又欲得敬重者。以鐵作輪或三戟叉。於舍利
塔前安金剛手菩薩像。廣大供養。置壇中。右
手按上無間斷念誦。乃至質質致致聲。當知
成就。手把叉或輪。一切天人即皆順伏敬重
彼人如佛。又取河兩岸土揑作頭指形安壇
中。以金剛杵按上念誦。乃至金剛杵及指來
近身。當知成。已後手把此指。欲鉤召天龍八
部若男若女及畜生禽獸等。真言句中稱彼
等名。迅疾如風即至。行者所使所作皆得順
伏。

又延壽法。對像塗壇供養。於熟銅器中置牛
黃。念誦乃至光出手把即壽五千年。

又法取七箇蚯蚓糞泥。加持塗圓壇。壇上坐
念誦。乃至空中有天妙藥下來。纔執此藥身
如金剛手菩薩。

又欲成就華法者。取紫檀木雕作開敷蓮華。
於舍利塔像前念誦。乃至光現則變為持明
仙。最為尊貴。若至持明仙住洞之處。一切天
龍八部皆得隨順。

又法被毒蟲所嚙。鬼魅所病。或瘧或被毒藥
所中。取水加持七遍。灑彼或飲即得除愈。

又欲縛撲問字。一日一夜不食念誦。其法即
成。或童子童女令澡浴著新淨衣。塗拭泥圓
壇令坐。縛問過去未來事皆知之。此法設令
犯四重五無間罪。現生無成就分者。由入曼
茶羅受灌頂。已後念誦現生得一切成就。況
具戒行者。

又取牛黃末加持一千八遍。用點額頭一切
人皆見歡喜若在軍陣刀箭不著身。

又法晨朝取水一掬。加持七遍飲之。食飲不
求自至。

又把袈裟角加持二十一遍。共人論議皆得
勝辭無礙。

又法經過賊境。一心念誦即不被劫奪傷害。

又法佉陀羅木灰散彼持誦人。彼即持誦無
効。若欲解時心誦真言一遍即解。

又婦人產生。取酥一兩加持二十一遍令服。
即易產不受諸苦。

又欲令惡人歡喜者。取蠟揑作彼人形。安於
髀上加持一千八遍。暴惡忿怒人皆得敬順
歡喜。

又對本尊像前。獻白華一千八枚。即一切恭
敬順伏。

又持誦者飲乳或食大麥。取蚯蚓揑作和修
吉龍王形。坐彼王上念誦。若動搖當知法成。
龍王每日供十二人食亦說過未來事。

又法從月一日乞食以自存。至白月十四日。
一夜對像前廣設供養念誦。乃至像動即得
安怛但那。安怛但那成就中最為尊上。心念
百味飲食。則得壽五千年。

又法入恒河立水至胸。誦真言十萬遍。然後
於恒河洲中。印沙塔加持。即將本尊像置河
岸側。酥蜜酪相和護摩。一切龍即來降伏。所
處分事皆得成辦。

又法乘船入海。誦真言十萬遍。海龍王即來
現身所求皆得龍獻行者摩尼寶珠。受已便
為持明仙。即飛騰虛空一切持明仙中為最
尊。

又法令金銅匠受八戒。取熟銅作賢瓶。於中
置少分穀麥等一切種子及諸靈藥金銀七寶
等少分。塗拭曼茶羅每日三時供養。置瓶
於壇中。神通月取一日起首。念誦至十五日
無間斷念誦。加持瓶。其瓶有光焰現。則持
閼伽供養聖眾敬謝。即取瓶置於淨處。所
須之物內手入瓶中。所須一切財寶車乘衣
服玩具隨所意求皆悉獲得。瓶中所出物先
供養本尊。其瓶須加持防護。不爾恐諸魔盜
竊瓶將去。

又法於入海河水立至胸。誦真言十萬遍。然
後印塔或泥或沙。則於像前廣設供養。用水
精作如意寶。或用泥作安右掌中。結跏念誦
乃至放光。即成如意寶得為持明仙。

又法於舍利塔前安像。於神通月十五日。像
前依法廣供養然燈。右手持寶幢幢上繫白
繒垂下。念誦乃至放光。即得如意幢為持明
仙。

又法於神通月十五日。對像前廣供養。取般
若波羅蜜經夾。以香泥塗夾。以華鬘纏供養。
置於左手跏趺坐。念誦乃至放光。則通達一
切佛法無礙解辯。為持明仙遍遊六趣。廣利
無邊有情至無上菩提。

又法飲乳食大麥。於大海岸獨樹下。一日三
時時別誦真言一千遍。大海中所有珍寶悉
皆踊出恣意取之。

又法食菉豆。於山上誦真言一千八遍。則見
山中一切金恣意取之。

又法加持酥一千八遍。與無子息女人喫即
有男女。

又法取醍醐加持一百八遍。塗身入火不燒
入水不溺。若當念誦不被一切毒藥所中。

又法作先行法。於黑月八日十四日。廣大供
養本尊。即請僧次供養。以雄黃於道場中地
上。畫百葉蓮華。中坐念誦乃至地裂踊出蓮
華。於蓮華葉上有十六持明仙。圍遶飛騰虛
空。有人若遇見成就者。亦得飛騰虛空。即此
蓮華變成寶莊嚴宮殿。壽命中劫命終得生
淨妙佛國。

又加持水一千八遍。用溉枯樹即生華果。又
於枯涸河中念誦水則盈滿。又被水漂溺設
令解浮。困乏無力念誦真言則得淺處。

又願得僧大眾生歡喜者。對像前獻華一千
八枚一誦真言獻一華。則得又法取安息香
丸用護摩得金千兩。

又法對像前以薰陸香護摩七夜。別誦真言
一千八遍。遍別一擲火中即得伏藏。

又欲怨家歡喜者對像前以白芥子護摩七
日。日三時時別誦一千八遍。遍別一擲火中。
即一切怨家降伏。

又法加持油一千八遍。塗刀箭傷瘡即差。

又取土塊加持七遍擲於水中。水中磨竭黿
鼈等皆口噤不能傷人。

又法以此真言。加持一切疾病皆得除愈。

又法遍身疼痛或寒熱病。一日二日三日。或
常患。加持油麻油一百八遍或二十一遍。用
塗身即愈。

又法毘舍遮瘧。部多諸鬼魅瘧以真言加持
白縷。結索帶之即差。

又法取沈香木對本尊像前。取犢糞和酥蜜
酪護摩七千遍。則有一黃牛來。又取犢子糞
和酥蜜酪二萬遍如前護摩。其牛必來取其
乳供得千人。

又對滿賢大將前。取蘇摩那華日燒八千乃
至六月。即得金錢千貫。

又法供養像。從月一日至十五日。每日漸加
一僧初請七僧日。滿已其像出語告言。汝今
成就。已後對像念誦所求皆得成就。

又法令童女澡浴著新淨衣。右合五色線。加
持一百八遍。繫右臂上即除疾病福德增長。
又於趣海河水中。取黑油麻以三指頭撮。誦
真言一遍一擲一撮於水中。滿八千遍即得
穀麥豐饒。

又每日取有香氣華一百八枚。誦真言加持
一遍。一獻本尊獲大福。

又法取百合莖然火。取菖蒲一千八段。搵酥
護摩一誦真言一擲火中。取灰於額上點。即
得安怛但那。如一遍不成至第二第三必得
成就。

又於菩提樹下(夜合樹亦得)供養聖者像。取牛膝草
搵酥蜜酪護摩一千八遍。即得象驢騾牛水
牛等自來隨順驅使。又春三月黑分受八戒。
於舍利塔前塗檀。香華供養日日請僧次齋。
取瓦瓶底不黑者四枚。滿盛水。持種種香種
種藥少分置於瓶中。一一瓶誦真言加持。黑
分八日早朝烏未鳴時。令男女沐浴。對本尊
像前取屍林燒屍火及殘木。取茴香華護摩。
誦真言十萬遍一擲火中。即得飲食無有窮
盡。廣應惠施供養。

又法若被囚禁枷鎖。纔誦真言即得解脫。

又於神通月對本尊像前。飲乳食大麥。從十
三至十五日不間斷念誦。聖者即來。燈焰增
盛地動。像動出聲告行者言。汝今成就。已後
對像念誦所求皆得。

又法於有舍利塔前。誦真言十萬遍。所作重
罪應墮惡道皆得消滅。

又法每日烏未鳴時。取胡椒七顆加持二十
一遍。自吞之即得聞持。日誦一百五十遍遍
別一擲火中。所求榮官財產聰慧增壽悉皆
獲得。

又法於河兩岸。遠人問擣帛杵聲處。取土作
方七肘壇。於壇上畫千葉蓮華。於蓮華上以
如來一磔手(凡人一肘量)取五種金(金銀銅鐵錫)相和。銷為
一輪置於華上。用種種華供養壇四邊。然酥
燈七盞。四方置四瓶盛香水。瓶中置七寶少
許。瓶上安俱緣果。應燒薰陸香沈香室利吠
瑟吒迦香安息香。應施四方天食。東方施粳
米酪飯。南方施水和粳米飯。西方施粳米砂
糖飯。北方施乳粳米粥。對此壇前。以波羅奢
木然火。取牛膝草一千段。搵酥護摩。先加持
七遍。然後一遍一擲火中牛膝。滿以其輪放
光。手持此輪即得飛騰虛空。一切持明仙皆
悉順伏敬事如佛。

又於白月十五日月蝕時。行者受八戒。對舍
利塔前一日一夜不食。取瞿摩夷未墮地者。
塗一圓壇大小如一牛皮許大。取黃乳牛犢
子母同色者。令童女𤛓乳酪抨酥。取酥七兩
置於金銀器中。以左手持酥。以右手無名指
攪酥。誦真言加持。若煖飲之得聞持不忘日
誦萬言。一誦之後終身不忘。若得烟相一
切人見者愛敬尊重。光相現者安怛但那
(分酥供養及日蝕如前法中)又若城邑聚落有疾病流行。於
中夜塗一小壇。供養白食取乳木柴然火。取
酥護摩一千八遍。遍別一稱國王名。投酥火
中疾病遠離國界。

又欲降伏藥叉者。取尼拘陀樹木長十指截。
搵酥蜜酪護摩一千八遍即伏。

又欲伏癲癎鬼吸人精氣鬼。取黑羊毛護摩
一千八遍。彼鬼服已病者除愈。

又欲降伏摩醯首羅者。取安息香作一千八
丸。搵酥護摩一千八遍。一切摩醯首羅所有
使者。悉皆降伏能成辦一切事。

又法取雄黃一兩。隨索價。用婆羅皂夾木
(亦云蜜相木)柴然火。燒雄黃如火色已。欲收取置熟
銅器中。以酥澆雄黃上。其酥取黃牛母子同
色者。令童女𤛓乳臥酪抨酥。取酪蜜酪。各別
器中盛供養本尊。收取雄黃。盛於熟銅合子
中。候月蝕時。從十三日至十五日三日斷食。
對舍利塔前面向北坐。取菩提葉七枚。四枚
敷合下三枚覆合上。無間斷念誦。若暖相現
取點額。一切人見皆悉歡喜若烟相現。則安
怛但那成就。若光相現。則飛騰虛空。如是依
前法。求成就雌黃牛黃安膳那法皆得。唯牛
黃法少異於此。牛黃法取月十五日。於荷葉
中裹牛黃。安於二手中合掌。無間念誦加持。
乃至三相現。所獲果報如前。

又法以五金作蓮華。取欝金香牛黃龍腦香
研作末。取天雨水和為七丸。於舍利塔前安
像念誦。以右手按藥乃至放光。則飛騰虛空
為持明仙壽命一萬歲。

若以真言加持頭冠臂釧腰絛皆得成就如
前。設令破戒壞行所為所作尚得成就。何況
具戒行者。又取犢子瞿摩夷護摩七日。每夜
一時誦真言一千八遍。一遍取瞿摩夷少許
一擲火中得牛一百頭。

又法入河中立水至胸。取蓮華搵檀香(香摩如泥)
誦一百千遍。遍別一擲水中。所得伏藏積如
蓮華。

又法取吉祥木一千八段。搵酥護摩三日。日
三時一千八遍即得財寶豐饒。

又法取烏油麻稻穀華相和。對像前護摩三
日。日三時時別一千八遍。遍別一擲火中。即
得家中飲食無盡。

又欲得降伏一切龍王者。取種種華護摩三
日。日三時時別一千八遍。即得一切龍降伏。

又欲降伏藥叉者。對像前取安息香丸。護摩
七日日三時。時別一千八遍。即得一切藥叉
降伏。

又法欲召藥叉女者。取無憂木準前藥叉護
摩法。即得藥叉女來恭敬承事。所須一切衣
服飲食。及諸財寶隨意供給。

又法對根本像前。取沈香木搵酥。護摩三七
日日三時。時別一千八遍。即得一切諸天歡
喜助護。災難消滅福德增長。

又法若被囚禁。夜時澡浴著新淨衣服。誦真
言一千八遍即得解脫。

又法若被人瞋怒欲相損害者。取油麻護摩
一千八遍即彼人歡喜。

又法誦真言加持菖蒲一千八遍。繫於臂上。
於他人邊出言所求皆得稱意。又常念誦。於
諸怨敵得勝不被侵陵。

又法取旗旛以真言一百八遍。以香華并酪
七椀供養旗旛。及獻閼伽。即持此旗引軍前。
彼軍見旗自破。

又法若城邑被奪。應對像前取黃色華。七日
護摩日日像前誦真言一千八遍。一遍一擲
火中。先有城邑被他所奪即皆却得。

又法作先行法。取白芥子七日七夜護摩。一
月內其宅中雨寶。

又法對像前香華供養。飲乳食大麥。取蓮華
莖搵酥。護摩一千八遍得金千兩。

又法取赤蓮華十萬莖。護摩十萬遍。心所願
求悉皆得之。

又法取白蓮華一萬枚搵酥。護摩一萬遍。即
得官祿高遷。

又取白檀香搵油。護摩十萬遍。即獲金錢一
千枚。

又法取沈水香護摩十萬遍。遍別一擲火中
日誦萬言。耳所曾聞經典乃至終身不忘。

又法取黃乳牛子母同色者。𤛓乳成酪抨酥。
於金器中盛誦真言加持十萬遍。即喫。得聞
持不忘日誦萬言。

又法取棟子搵香油護摩十萬遍。一切囚閉
被禁縛人皆得解脫。

又法若見怨家心誦真言。彼起慈心不能為
害。

又法一切疾病。誦真言加持楊枝。拂彼即除
愈。

又法取五色線結索加持七遍。繫臂。一切鬼
魅悉皆遠離。

又法加持淨灰七遍。遶壇散之即成結界。

又法婦人不收男女者。月經後取母子同色
牛乳。加持一百八遍。令彼女人禮佛菩薩令
飲。又煮乳粥和酥加持一百八遍。與服即生
福德具相之男。

又法作先行法。像前香華供養。取沈香可如
大拇指節。搵酥合油護摩七日。日三時時別
誦真言一千八遍。遍別一擲火中。即得持明
仙安怛但那成就。足離地疾行及得聞持不
忘。
聖迦柅忿怒金剛童子菩薩成就儀軌經卷中



聖迦柅忿怒金剛童子菩薩成就
儀軌經卷下

唐三藏沙門大廣智不空譯

我今說縛撲印法。先以瞿摩夷塗一圓壇一
肘量。取七八歲童男或童女著新淨衣。先令
潔淨三日立於壇中。燒安息香。先加持香七
遍然後燒之。又取華加持七遍。置童子當中
令掩面。然後行者結契誦真言。行者面向東
童子面向西。其印以二手內相叉作拳。二小
指相鉤。以大指並竪。捻如鉤鎖形安於額。牢
掘彼童男。即語。以二大指向外撥。童子即却
遠後行。二大指向身招。童子即向前來。即成
鉤召。以印左右揮其童子。即隨印左右。撲舉
印向上童子即立。問其吉凶三世之事。一一
皆實所作疾成。爾時金剛手菩薩以偈頌曰。

「　此金剛童子
　從我三昧生
　成辦一切事
　忿怒王大力
　即我金剛手
　調伏難調者
　能滅除諸罪
　暴惡諸藥叉
　及諸羅剎眾
　惱害修行者
　令彼速除滅
　梵王及帝釋
　水天諸天王
　及餘威德者
　剎那令滅壞
　受持者應當
　入忿怒王定
　威德如金剛
　能伏難調者
　悉皆令順伏」


又法取蓮華或有香氣華。護摩所求皆得。

又結印誦吽字真言。即得山嶽摧倒。亦能枯
竭河水。亦能破阿修羅關鍵。爾時金剛手菩
薩告大眾言。此忿怒王有無量威德大神通
力。善能調伏難調伏故。示諸方便。從於三昧
生此菩薩。適纔憶念一切鬼魅悉皆馳走。一
切惡心眾生皆當損壞。一切災禍悉皆除滅。
若有受持此真言者。自然成受三昧耶戒。若
求悉地速得成就無能沮壞。不墮諸惡趣速
證菩薩地成無上菩提。有纔誦一遍。則能除
一切災禍能禁制虎狼師子惡龍等。加持土
塊擲彼身上則不能為害。若被日月五星逼
近本命宿者。能常念誦不招災禍。若被除他
人災者。以白芥子和乳。稱彼名護摩則息災。
若犯羅剎鬼所持。或為怨家所逼害。當念誦
真言即得解脫怨家慈心相向。

又若有鬪訟。取蘇摩那華護摩七夜。夜別一
百八遍遍一擲火中諍訟消滅。若有修行。應
入此曼茶羅受灌頂。當分地拼線。阿闍梨應
淨其地。以五色線拼壇。壇八肘或十二肘或
十六肘。如先說法儀則。四方四門。於中央
畫蘇嚕蘇嚕大忿怒王金剛。手持金剛杵。金
剛手明正右邊。畫金剛族中金剛鉤明妃。右
邊畫大抱誐縛底明妃。南邊畫步擲金剛大
恐怖眼等。右邊畫難覩十大忿怒金剛。所謂
難覩忿怒金剛水中忿怒金剛。降伏忿怒金
剛阿波囉爾忿怒金剛。摧天忿怒金剛恐怖
天忿怒金剛。須彌忿怒金剛寶峯忿怒金剛。
降三世忿怒金剛光明熾盛忿怒金剛。北邊
青棒等十金剛。所謂青棒金剛謨時迦羅金
剛。劫比羅金剛大笑金剛。勇健步金剛舉足
步金剛。摩醯首羅步金剛。一霹靂金剛。摧伏
金剛大棒金剛。西方畫難勝等八大金剛。所
謂難勝金剛忿怒金剛。難持金剛恐怖金剛。
極忿怒金剛三世金剛。成就金剛大忿怒金
剛。若欲於他怨敵惡人得勝者。壇內四門各
各門。右邊畫金剛恐怖忿怒菩薩。左邊畫軍
吒利金剛。於外四門。右邊畫霹靂忿怒金剛。
左邊畫金剛鎖忿怒金剛。於二忿怒金剛前。
應畫天阿修羅諸龍及諸魔。作恐怖受降伏
勢。於壇外界道畫諸天眾。以塗香時華飲食
燈明置壇四邊。供養一切諸菩薩金剛明王。
各各聖者皆以本真言迎請。迎請已獻閼伽
供養。結印請諸聖者真言。各各呈本三昧耶
印。然後引弟子入壇擲華。隨華著處聖者。便
授與本尊真言。即應灌頂。於此大忿怒曼茶
羅。所求勝願及破他敵則得滿足。由入此曼
茶羅。一切疫病鬼魅一切障難悉皆消滅。於
此壇亦能成就一切藥物。安怛但那。入阿修
羅宮悉皆成就。

爾時金剛祕密主。見未來一切有情。為利益
安樂故。略說成辦一切曼茶羅。以少財寶以
少時分。持誦者但清淨住戒。兼助伴清淨修
行。或於白月一日或二日或五日或八日或
十四日。或於滿月十五日取。如是等日起首
修曼茶羅。或於城內或於城外。或寺中或村
邑聚落。於東北方華果茂盛叢林名華軟草
寂靜處。於神通月建立曼茶羅。如瞿呬邪
經所說。治地淨地兼分位已。應畫聖金剛童
子曼茶羅。此壇能成就一切大事有威德。若
修行具諸律儀依蘇悉地教王。及依最勝經
不久成就。所有鬼魅作障礙者。及餘九執聖
凡種種相貌。纔稱彼名四散馳走。若見此曼
茶羅得灌頂已。則得三昧耶戒。然後從師受
真言印契儀軌。克獲成就。如前所說金剛王
經中法。若有勤勇者成就無疑。爾時金剛祕
密主告諸天眾言。末法之時修此教者。有懈
怠不具真言律儀者。或惡龍雷震諸魔。變現
種種身形惱亂持誦者。及諸布單那鬼吸人
精氣鬼。并天趣之中犯羅剎。及諸天母眾等。
或在須彌山及諸寶山莊嚴之處。山河峯側
巖窟林野。大江沼大樹大河大海之間。雲霧
陂澤悅意華果樹下。及興雲降雨山處。故園
故廟一切鬼神。多依如上諸處住。好作障難
伺求人過。若不依軌法即為彼魔得便。為如
是等種種有情故。說斯法令持誦者。不為眾
魔之所得便。我金剛手菩薩。為愍念有情示
現真言王忿怒形。由此真言威力。一切藥叉
羅剎天眾。見我者皆大怖畏。於求一切成就
法中一切真言忿怒眾中我為最勝王。哀愍
難調於諸有情作障難者。為調伏彼故說是
真言。於三昧中示現此形。從額流出。是故一
切真言無比大威德大忿怒大怖畏大名稱。
為護王及正法故。我祕密主說金剛童子法。
於此教中當作息災增益敬愛等。若有於佛
教起邪見瞋毒心滅正法者。應作猛利心作
降伏法。若彼降伏受諸苦惱欲令除者。應用
乳木作護摩即得息災。我今又說求悉地時
能成辦諸事印。加持所成就物真言曰。

唵(引一)迦抳矩嚕(二合引)馱(二)薩嚩薩怛嚩(二合)
婆(去)孕羯囉(三)囉乞灑(二合)囉乞灑(二合四)薩嚩捺
囉(二合)尾野(二合引)抳娑嚩(二合引)賀(引五)

澡洗印。准前獨股杵印。二大指並入掌。手腕
相著即成。真言曰。

唵(引一)迦抳矩嚕(二合)囉拽蹉娑嚩(二合引)賀(引二)

道場掃地真言曰。

迦抳麼(引)囉野(二)吽(引三)

求成就時縛難調者。準前根本印。以大指於
掌中交。真言曰。

唵(引一)迦抳戍(引)灑野(二)薩縛努瑟鵮(二合引三)滿馱
野滿馱野(四)吽(五)癹吒(半音六)

廣大金剛心印。準前獨股杵印。以二大指掌
中相抳。廣大金剛隨心印。準前心印以二大
指並竪。亦名蓮華金剛印。最勝心印。準前最
勝印。屈二小指頭相拄。若種種障難家中不
祥。結此印念誦即皆消滅。最勝隨心印。準前
最勝印。舒二名指。此印能成辦一切事。若入
修羅宮亦用此印有大威力。

次說大鉤印。二手內相叉。二頭指屈如鉤。此
印三界中所有眾生之類。皆能召得。若召阿
修羅女於七日中即來。

又說解拏吉儞印。如前獨股印。舒二小指二
頭指頭相合。餘六指內相叉。以二大指數數
開之。非但解拏吉儞。亦能除地居一切鬼魅。
法此即用根本真言。

又說調伏一切龍印。準前獨股杵印。屈大指
入掌。以甲正相向。想彼龍在大指節間。此印
能伏一切龍。祈雨止雨。一切諸龍見此印。馳
散遠去。亦能除一切毒蟲所囓。由此印威力
不被諸毒傷害。若已被傷者即差。

又說驅擯一切難調有情印。二手內相叉。以
二大指四相合。此印有大威力。諸大力天及
惡鬼神不順教者。悉能驅逐用根本真言。

又法以阿落得迦。胭脂書彼人名於掌中。用
火炙掌念誦真言。句中加彼人名須臾即至。

又持根本真言十萬遍。然後取安息香作十
萬丸護摩。諸藥叉女毘金遮女。皆能召來種
種驅使。

又法若有災難及恐怖處。誦真言八千遍。則
得災滅離怖畏。

又對忿怒王像前。以粳米飯和酥護摩。則得
家中飲食無盡。

又法取護摩灰點於頂上。入軍陣不被刀杖
所傷。於他敵得勝。

又法若城邑聚落有疫病。可入水念誦七夜
夜別一千八遍。諸疫病悉除。

又法若求財寶。著新淨衣對像前。香泥塗一
小壇。燒安息香誦真言一萬遍。則得如意。

又法對像前專注意。誦真言三十萬遍。即見
聖者所求皆得。

又天久霖雨。加持白芥子一百八遍。遍別一
擲上散虛空。即雨止。

又法取一男子死屍未損壞者。於屍陀林或
四衢道。先與藥瀉以水灌洗。令瀉腹中惡物
出已。又以香湯洗身令淨。以香塗遍身。帛繒
纏胯覆形。華鬘嚴飾。取佉陀羅木誦真言七
遍。加持佉陀木橛釘於頭邊。以髮繫橛上。持
誦者於屍心上坐。面向東。起慈心勇銳無恐
怖。四方應置解念誦者四人執劍。持誦者手
持小鐵杓。酌鐵末瀉屍口中。不間斷念誦其
屍即出舌。以利刀截取舌。右手把變成劍。色
如青蓮。則兼諸眷屬飛騰虛空。為持明王壽
命一大劫。當生金剛手菩薩宮中。又法於屍
陀林中共鬼交易。賣摩訶莽娑與鬼。取長年
藥怛但那藥寶劍伏藏金銀七寶。當作法時
用此真言。護自身及助伴。皆得無礙不被鬼
幻惑所求皆成就。

又法欲破他敵者。將帥已下一一皆以真言
加持七遍護身。他敵即破。或以真言加持水
一千八遍。散灑軍眾不被傷害。得脫彼敵退
散。

又法以四瓷瓶底不黑者。取河流水滿盛。及
著少分諸香及諸藥。對像前加持一百八遍。
頂上澆灌。彼人念誦久致功夫猶無現驗。被
諸魔嬈惱者不祥鬼魅所持。由作此灌頂洗
浴法故。諸魔魅等悉皆遠離。福德熾盛速疾
成就。

又法加持香水一千八遍。身上散灑鬼瘧皆
除。

又法取孔雀尾一莖。加持一百八遍。拂彼身
上彼人被毒所中皆除差。

又法取蚯蚓糞塗小圓壇。於上坐誦真言一
萬遍。即先行法成就(先行者即真言法成功德効神驗)然後不
擇時日宿直。七日日誦真言一千八遍。即得
金錢一千。

又誦真言加持索帶。或灑水則成護身。誦兩
遍則成結方隅界。誦真言三遍護助伴。四遍
護曼茶羅。

又法於黑月八日。一日一夜不食。取乳牛母
子同色者瞿摩夷未墮地者。和上作童子像。
塗一小壇置像於中。其壇上廣設供養。對像
誦真言十萬遍。其像動頭現餘應驗。當知所
思念事皆得成就。金剛童子夢中現身。示教
應作不動作事。

又法於黑月八日一日一夜不食。取芥子和
酥。護摩一千八遍。則得一千金錢并得莊
嚴。

又法取室麗瑟曼得迦木然火。以骨屢草苗
護摩十萬。即得牛一千頭。

爾時金剛手菩薩。為利益安樂諸有情故。說
普通儀軌。欲為未來末法之時。淨信修行樂
大乘者。及懈怠嬾惰不具慧方便者。速集福
德智慧修真言行。為護持正法帝王。令加持
國界人民豐樂。無諸災禍吉祥福德。是故說
此妙真言門。時金剛手菩薩。即從眉間出於
光明。照燭加持等。應頂受我之所說。大忿怒
明王金剛童子息災騰空等成就法。如上等
儀汝等助護。速令成就此法勿生疑惑。如法
奉行。
聖迦柅忿怒金剛童子菩薩成就儀軌經卷下