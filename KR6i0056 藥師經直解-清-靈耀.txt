#+TITLE: 藥師經直解-清-靈耀
#+DATE: 2018-05-12 10:23:26
#+SOURCE: github.com/kanripo/KR6i0056 master 6497ecb7                

* No. 381-A
 刻藥師經直解敘

淨名云以一切眾生病是故我病當一切眾生病滅
則我病滅大哉菩薩哀憫眾生之深慈何其至也藥
師本願功德經者脫病鍵之神方活慧命之秘訣曩
者我佛遊化廣嚴城詶妙吉祥之請宣明斯典逗像
末之機宜自從三藏譯傳以降蕩蕩乎衣被天下緣
合時熟聞持頗眾蓋以聖經簡易功悳叵大也近載
有浙江古清涼沙門靈耀者消息乎止觀之場婆娑
於篇籍之囿以無言言作無解解科釋是經目曰直
解文光燦然自有貫斗牛之氣余因將諸家之疏反
復披閱而知耀公之釋別出手眼聿輙不自揆挑點
其傍付諸梓生永傳於世也夫一切眾生抱三障之
錮疾受六道之輪迴不知幾經劫數青帝寶佛徹困
婆心乃乘十二願輪隨緣赴感無不治之猗歟古佛
慈悲之方超出上池之水也遠矣爭奈人心薄劣且
無遠識其祈求也動惟以長壽富饒為念擔麻棄金
寔堪慨嘆安知且遂三界之倒願漸次誘引嘉謀而
旨歸皆本甚深行處而來於戲苟得其本則末自治
苟失其本徒干長壽富饒等事豈不昧醫王度生本
願之意也哉。

貞享丙寅三年孟秋望旦
湖東安養律寺比丘慧堅戒山合十譔
* No. 381-B
 藥師經直解敘

東漸聖教每多註疏如金剛楞嚴動輒百十而藥師
無解何哉古人意謂秦燔經而經存漢窮經而經亡
牽於曲士蔓說耳此經起盡只一三法如日月在天
有目皆見直捷顯了無事解釋也余既解矣而云直
者不曲之謂也曲引勉證句貼字訓而正義反晦不
直矣汎扯成文播弄講口而三德全庋不直矣茲惟
隨經直示體宗用法為眾生之三因即果人之三德
俾造脩者可依之開解可憑之起行如日光明照見
種種色而巳不敢曲注蔓解以粖聖經者亦解即無
解仰體古人無事解釋之意也。

巳酉人日天台比丘
靈耀書於魏塘之智證方丈
* No. 381-C
 藥師經直解科


  
  * △科分為(二)
  
  * 一總題(藥師)
  * 二別文(三)
  
  * 一序(如是)
  * 二正宗(二)
  
  * 一問(二)
  
  * 一問佛名差別(爾時)
  * 二問法門功德(及本)
  * 二答(二)
  
  * 一許說(二)
  
  * 一讚許(爾時)
  * 二領受(唯然)
  * 二正說(二)
  
  * 一答藥師琉璃佛號(佛告)
  * 二答本願功德法門(二)
  
  * 一正答本願功德(二)
  
  * 一詳出十二大願(三)
  
  * 一標(曼殊)
  * 二釋(三)
  
  * 一滅諦二願(第一)
  * 二道諦三願(三)
  
  * 一慧(第三)
  * 二定(第四)
  * 三戒(第五)
  * 三苦集七願(三)
  
  * 一先出三苦(三)
  
  * 一根缺(第六)
  * 二貧窮(第七)
  * 三女身(第八)
  * 二間示一集(第九)
  * 三重明三苦(三)
  
  * 一刑戮(第十)
  * 二無食(十一)
  * 三無衣(十二)
  * 三結(曼殊)
  * 二結示功德莊嚴(三)
  
  * 一結廣(復次)
  * 二示略(二)
  
  * 一依報(然彼)
  * 二正報(於其)
  * 三勸生(是故)
  * 二委明功德利樂(二)
  
  * 一聞修遍拔三障功德(二)
  
  * 一詳與拔功德(三)
  
  * 一約聞名以顯功德(二)
  
  * 一拔三毒功(三)
  
  * 一轉愚癡(二)
  
  * 一貪癡(爾時)
  * 二邪見(復次)
  * 二轉貪嫉(復次)
  * 三轉瞋惡(復次)
  * 二生二善德(二)
  
  * 一助生淨善(二)
  
  * 一深生淨土(復次)
  * 二淺報人天(或有)
  * 二女轉男身(若是)
  * 二約神咒以顯功德(三)
  
  * 一示意(復次)
  * 二正說(二)
  
  * 一入定(時彼)
  * 二說咒(光中)
  * 三結勸(二)
  
  * 一略結功德(爾時)
  * 二廣結勸修(曼殊)
  * 三約修供以顯功德(二)
  
  * 一略示功德(二)
  
  * 一修供生善德(復次)
  * 二傳通滅惡功(三)
  
  * 一發願通經(爾時)
  * 二傳通滅惡(世尊)
  * 三法王印可(佛告)
  * 二廣顯功德(二)
  
  * 一先示儀式(曼殊)
  * 二正明功德(二)
  
  * 一廣生善德(隨所)
  * 二廣滅惡功(五)
  
  * 一滅夢想諸患(若復)
  * 二滅情無情怖(或有)
  * 三滅盜賊侵擾(若他)
  * 四滅破戒墮惡(復次)
  * 五滅產難極苦(或有)
  * 二出功德宗本○
  * 二像法別轉報障利樂○
  * 三流通○


  
  * ○二出功德宗本(二)
  
  * 一示甚深本體(二)
  
  * 一直示用即深體(爾時)
  * 二復約三慧揀顯(三)
  
  * 一約難信顯體(三)
  
  * 一問(汝為)
  * 二答(阿難)
  * 三述成(佛告)
  * 二約難解顯體(阿難)
  * 三約難聞顯體(阿難)
  * 二示行願妙宗(阿難)


  
  * ○二像法別轉報障利樂(二)
  
  * 一正明轉障利樂(二)
  
  * 一略明修供轉障(二)
  
  * 一正明(二)
  
  * 一出命終報苦(爾時)
  * 二明修供轉報(時彼)
  * 二結勸(是故)
  * 二廣明修供轉障(二)
  
  * 一廣明修供儀式(二)
  
  * 一問(爾時)
  * 二答(二)
  
  * 一示式(救脫)
  * 二結功(可得)
  * 二廣出所轉報障(二)
  
  * 一轉天子七難(復次)
  * 二轉臣民眾苦(苦帝)
  * 二結釋轉供義意(二)
  
  * 一釋能轉所以(二)
  
  * 一正示九橫(二)
  
  * 一略明(二)
  
  * 一問(爾時)
  * 二答(救脫)
  * 二廣示(二)
  
  * 一問(阿難)
  * 二答(二)
  
  * 一委明初橫(救脫)
  * 二隨示八橫(二者)
  * 二結指無量(是以)
  * 二結須供所以(復次)


  
  * ○三流通(三)
  
  * 一證護流通(爾時)
  * 二結名流通(爾時)
  * 三結益流通(時薄)

耀僧定
No. 381
藥師瑠璃光如來本願功德經直解
天台苾蒭　靈耀　撰

【△一總題。】

「藥師瑠璃光如來本願功德經」

【首題乃一經之綱要眾義之指歸不可不深長思
不可不簡易示此經佛示三名一偏拔除業障一
屬證護流通俱不能冠戴初後存而不論可也獨
藥師瑠璃光如來本願功德一題則範圍眾義彌
綸一經總別相符於斯為美尋名識旨五義瞭然
若欲直示則以人法為名諸佛甚深行處為體願
行方便為宗與拔功德為用大乘生酥為教相。

初釋名有通有別先解別名藥師瑠璃光如來是
人名本願功德是法名而皆具足三法秘藏藥師
者良由九界眾生具足報病業病煩惱病以欵如
來同體大悲故不獲巳得得出世用戒定慧法藥
遍療眾瘵名之為藥報病者眾生假四大以為身
則一大不調百一病起四大不調四百四病陡然
而興金光明復論四時外感寒暑違和身為苦本
苦以逼身廣之則成無量惱身惡疾所謂天下無
無罪眾生故天下無無病眾生也此則宜用世間
歸戒十善等藥以治病本更用金石草木之藥以
治病表業病者即眾生所搆殺盜婬妄五業十惡
等罪此係現行惡因發於身口七支架造無邊大
罪宜用欲定未到四禪八定等藥以息身口粗惡
煩惱病又有三一見思病二塵沙病三無明病當
用二十五王三昧中即空藥以治見思病即假藥
以治塵沙病即中藥以治無明病然雖藥能治病
苟或用不得人則藥反成害縱是醍醐亦成毒藥
如舊醫乳藥魔外邪治非徒無益而又害之矣今
藥而稱師者正重能用藥人夫能行不能說國之
用也能說不能行國之師也能說能行國之寶也
如來則行說兼優雖大醫不治小醫拱手者法藥
一逗沉疴頓起誠為人師國寶故云藥師在涅槃
名新醫在法華名良醫或名藥王或名醫王大醫
王等寔名異而義同也但佛治病時十身隨現不
滯一隅如秦越人醫無定術若治報病即現為流
水長者子祗域神農越人倉公等精望聞問切之
妙擅神聖工巧之名識寒熱溫平之藥察虗實寒
熱之病如三事出假藥到病除起膏肓於彈指能
肉骨而生死之者方為世間藥師若治業病則現
入深禪大定為三界天王如天人丈夫觀世音大
梵深遠觀世音或為三藏如來等而諳練法藥對
治眾症多貪者授以不淨多瞋者授以慈悲乃至
一切處定之人授以非非想藥不令味住暗證譬
如御馬亦愛亦策調護得宜不同數息不中塚人
不淨錯施爐韛者即為禪定劣應之藥師若治煩
惱病即現法報應身說即空觀藥治見思病即假
觀藥治塵沙病即中觀藥治無明病如止觀破法
遍中所用方為無上藥王法華文句第十種良醫
方名藥師娑婆釋迦東方正覺唯佛與佛乃能究
用非下地能擬唯除一生所繫差許仰窺耳又復
應知既言藥師功在拔苦宜名斷德之用矣然病
既差巳自爾翛然累表成解脫德也藥師而復彰
瑠璃光之號者三觀法藥得力即能治三障之病
開三智大光明藏所謂垢盡明生淨極光通也若
世藥治報病而有光則如經中樵夫擔薪入市內
一枝光明外現識者售而檢出乃藥樹王身遍治
眾病東土神農身如瑠璃內外明徹凡吃世間金
石草木八萬四千藥草皆見入何經絡治何病症
有毒無毒以定本草為真丹用藥鼻祖秦越人飲
上池之水能見垣一方視病結癥人有光也不但
人有其光即藥力得効自爾有光如人長服補天
大造人參等藥則面有白光盲人遇藥則得光明
此皆世間醫藥得力治報病而有光明者也若出
世戒定慧六度之藥得力槩有光明如比丘受戒
臨壇四羯磨成十方諸佛無作戒光如雲如蓋注
入行人頂門名為得戒天眼能見若圓大戒則梵
網經戒名第一義光光非青黃赤白非色非心非
因果法此服戒藥得力而有光即定亦然二十八
天皆從定生而天天自有身光或名少光無量光
光音不同總屬靜極光通服定藥得力而有光明
也若六度中修之有光如迦葉紫光尼因施生光
持戒者自有戒光煥發忍極光生精進光發一切
眾生喜見菩薩燃身供佛光燭法界名真精進禪
定有光如四天忉利及上八定皆有光明智慧之
光甚多若與今佛合志同方者如涅槃經琉璃光
菩薩放青光至釋迦座前此光即名智慧此服六
度之藥得力而有光也若服三觀上藥得力而有
光則此光本是般若最能照破暗病有大光明但
得之者淺深大小不同日光明照見種種色則夜
遊者伏匿作務者興成大人蒙其光用嬰兒喪其
睛明是菩薩般若智光也日既入巳則月能照夜
清涼朗燭即涅槃月愛三昧也夫日月若出則爝
火無庸倘遇死魄傍死魄聖賢月沒則惟賴星光
古云春星帶草堂即星光照夜明也若三光掩曜
則藉燈明千年暗室一燈能破鑿壁分光尚能作
成人事況然燈普照哉燈或未燃而中宵黑月雲
霧晦暝則雖電光時促亦能破暗若光極小而能
照物成功又如螢火之光也藥師補處位居亞聖
同心輔弼故如日光月光而藥王藥上夙與藥師
同業同心名星宿光疇昔太子初生身光不息乃
名然燈錠光若世第一後心一剎那引入見道時
節甚促是名電光三昧波離螢光二乘螢火以有
法緣慈悲隨世利物故二乘之智皆名螢火不及
日光也如上所得光明或折空即空即假分中不
同而只一般若智光分破三惑暗病以顯三諦妙
理所謂無為法而有差別也若極果藥師名瑠璃
光則與西方無量光同一徹晝夜以長明亘古今
而朗曜究顯大光明藏之般若德也問既是同顯
般若何不同名無量光耶答瑠璃具足應云吠瑠
璃翻為青帝寶藥師在東方東方屬青故色宜青
況震方為羣動之首甲木又發生之象以藥治病
貴乎起死回生不當同金方肅殺之號也此由法
題中了因大願發心而成之般若德如來者即法
身本體乃法題中本字蓋以境如如智智如如境
境智冥一境智雙忘而隨緣感叩來成正覺廣治
眾病若成應身如來則用戒定慧析體即空智藥
以治眾生報業見思之病為藏通藥師若成報身
如來則用三事出假道種智藥以治眾生塵沙諸
病為別教藥師若成法身如來則用一心三觀智
藥治眾生無明重病為圓教無上藥師也由此三
如來方能用三智光藥以治眾生三障之病得三
藥師之號有此三智藥徧治法界三障方成三如
來之身三法相須缺一不可合則雙美離則兩傷
矣又三如來即法身本體具三三般若即般若瑠
璃光具三而三藥師又功用解脫具三三各具三
離之成九而一一三中互有主賓傍正不同如傳
佛心印所明則雖九而三三即是一合離自在成
圓三德也本願功德即上三德果人所成圓融三
法亦由此圓融三法能成三德果人本即法身正
體或名本真本性本心本覺本源本際本體本地
本來本智本願本明本根本然本法本有本如來
藏本地甚深不同而只指至聖究盡圓滿德本若
欲依本造修不無詮次所謂本因本果本國土本
壽命本涅槃本感應本神通本說法本眷屬本利
益書云君子務本本立而道生故凡自行因果化
他能所均不離斯法身大本也十方菩薩因究竟
此本故名如來即別文中諸佛甚深行處是也願
即了因之宗如上正因經體雖十界本周若無了
因發心則素法身天人忽劣要須修成報智始為
奇特今以四弘誓願六度熏修福慧莊嚴則本覺
彰而了因般若之光亦稱本無盡名瑠璃光矣經
云無量菩薩行無量菩薩願是也功德二字乃宗
成妙用世間謚法祖有功而宗有德則以滅惡拔
苦為功撫字生善為德如來因中以王三昧力遍
破三障之惡遍生三德之善境智冥後復以本功
德藥遍治眾生三障病苦普與眾生三德妙樂凡
經中聞名受持神呪等項率以拔苦與樂為言而
普令一切皆得翛然累表之大解脫夫病去飛昇
苦盡樂證是法藥得力而醫王奏功矣故褒之以
藥師之號也是則由因中與拔功德而成藥即由
因中願行莊嚴而顯瑠璃光由因中修不離性萬
行得本而成果上如來也非三德之妙法不能成
三法之妙人非極果妙人不能弘圓融三法人法
雖異秘藏實同也又復應知人能弘道非道弘人
故人題居先而法名殿之問此經既始終只一三
法秘藏胡宗體之言少而功用之言多耶須知如
來歷劫修證境智內冥如人飲水冷煖自知不必
委示縱為盲人說乳何益無目者哉故不須多說
略點即足至於同體大悲果後方便只為拔生之
苦與生之樂是以功德妙用理當委明也況兩楹
之間點出與拔宗本令解一一無非宗成所起全
體大用則行行無非實相事事均會妙宗故多亦
三德少亦三德政不在語言多少間也經者別名
既同一三法則通名經字即教經行經理經不言
可知矣具如妙玄觀經疏若稽此經來由則釋迦
說於方等時中而宋孝武時鹿野寺沙門慧簡初
譯隋大業十一年達磨笈多同翻經沙門法行等
於東都洛水南上林園翻經舘重譯至唐三藏法
師玄奘筆正流通只有顯教而無密呪至唐義淨
三藏法師譯七佛經來內有密呪後人取義淨所
翻神呪及呪前數語呪後乃至菩提等四百餘字
置玄奘本內彌彰與拔用周而顯密圓通矣釋名
竟。

二以諸佛甚深行處為體即是果人究盡寂光妙
境此境離塵不屬因果而為因果所依如華嚴普
光明智楞伽自覺聖智普智乃於等妙之後別立
則顯此境本非因果而為等妙因果所依即大乘
因者諸法實相大乘果者諸法實相實相元非因
果而為因果所趣也而云諸佛行處顯非在迷共
有素法身而巳矣須知共有實相未嘗非體但今
日欲令行人依之起修必當攬果覺而為因心以
無上寂光為觀體不可仍說在迷通體所謂取法
於上也諸佛即題中如來行處即題中本字餘俟
釋文中明。

三以願行方便為宗者經云彼佛無量菩薩行無
量菩薩願無量善巧方便說不能盡願有總別總
則三弘別分十二莫非了因始覺觀照軌所謂發
僧那於始心也行則六度由之填願由之顯體由
之克果所謂終大悲以濟難也如此因果具有萬
行眾願復是圓頓上人所修故云無量菩薩行無
量菩薩願願行既窮報智斯顯成瑠璃光妙宗矣
又云無量善巧方便者如來因中以種種妙權方
便斷惑證理果成之後復以種種大權方便普度
眾生如十二大願及聞名供養均得利益等是也。

四以與拔功德為用者此經始終只明拔苦與樂
十二大願總依四諦依道滅五願是生善與樂依
苦集七願是滅惡拔苦至聞名功德中拔三毒惡
與二善樂受持供養中約廣略以明與拔功德光
中神呪則與拔竝申經末雖似象季別轉報障偏
於拔苦然此悲體圓拔苦義必與樂如是原始要
終俱明與拔功德之用而一一不離甚深行處則
無往而非全體大用此用既薄如阿伽陀藥沾之
者必蒙解脫也在法題則曰功德在人題則曰藥
師不其然夫。

五以大乘生酥為教相者人法題名既同圓妙秘
藏則體宗用法義竝從圓起盡現文一往判歸三
教而即諸佛行處誰曰不即圓乘釋總題竟。

△二別文分三一序二正宗三流通今序。】

「如是我聞一時薄伽梵遊化諸國至廣嚴城住樂音
樹下與大苾蒭眾八千人俱菩薩摩訶薩三萬六千
及國王大臣婆羅門居士天龍八部人非人等無量
大眾恭敬圍繞而為說法。」

【此五事通證諸經而以遊化諸國圍繞說法兼得
緣起序薄伽梵含自在熾盛端嚴名稱吉祥尊貴
六義五種不翻中多含不翻也然不出佛名而列
薄伽梵者有二義一以顯世尊盛德彌多一以表
此經顯密具足名含六義德多也薄伽梵之名出
密部如瑜伽中曰巴葛瓦帝或曰癹葛瓦或曰薄
伽伐帝即是今薄伽梵義但梵音有楚夏奢切之
不同耳良由今經不但顯本願功德而復有密呪
破惡之益故存密部之號遊化諸國足見如來弊
屣天下無上道成竟忘自巳金輪尊貴法王無上
而以同體大悲入泥入水悽悽惶惺教化眾生初
不凝滯於一方一隅之繫戀孔子為東西南北之
人蘇張為燕趙齊楚之客正如蒼梧一片雲或隨
風而東或隨風而西易云不家食利有事於四方
之謂蓋大聖賢自覺巳圓復欲覺人靡不舍巳從
人隨緣攝化書云予天民之先覺者也予當以斯
道覺斯民也若匹夫匹婦有一不蒙堯舜之澤者
若巳推而置之溝中故不忍一日之席煖墨黟也
即化之一字乃化有歸無化生成熟化凡入聖化
偏會圓化權歸實五時調停一乘載導皆仰如來
四悉普化而成褫之也諸國則通於十六而嚴城
則定於毗耶樹下即說法親依之處當時六年苦
行無上道成藉乎草樹及覓機擬法則觀樹經行
今遊化息足亦不離樹葢塚間樹下易起無常且
無覆葢係戀之累故佛律中十二頭陀率以塚樹
為住止處其猶孔子之杏壇乎各有所取之矣此
樹在毗耶黎城雖名樂音未必稱實但處隨法轉
境逐心移若俗人至此則惟苦風雨瀟瀟思鄉千
里縱有好音亦成苦境所謂風聲鶴唳俱是晉兵
矣今法王到處雖櫛風沐雨尚是住境何況坐茂
樹以終日披雄風而微涼自覺其風吟寶樹將天
樂而同繁矣苾蒭草含五德喻淨眾可知常隨中
苾蒭菩薩如風虎雲龍同佛威儀固其宜矣至於
國王臣民有國有家者豈無正務亦隨集樹下耶
須知悉達太子乃金輪聖王四方皈德萬國來王
富有四海貴為天子者尚棄去尊貴甘心苦行況
其下者乎故其下王臣莫不仰効法王不躭富貴
所謂其君好發者其臣決捨如風行草偃皆能輕
家重法從佛轉輪也比如國王曰何以利吾國則
大夫必曰何以利吾家而士庶人必曰何以利吾
身上下交征利而不顧義矣至於天龍八部亦忘
却自巳多福多能多嗔多伎而為佛禦侮正同如
來初成正覺在寂滅道場四十一位法身大士及
宿世根熟天龍八部如陰雲籠月一般蕭蕭風木
之下儼然實報莊嚴土矣樹名樂音不亦宜乎而
為說法者當是說西方本願功德而為說東方本
願功德之緣起也。

△二正宗二一問又二一問佛名差別。】

「爾時曼殊室利法王子承佛威神從座而起偏袒一
肩右膝著地向薄伽梵曲躬合掌白言世尊惟願演
說如是相類諸佛名號。」

【爾時指說彌陀經畢時也如是相類類即同也謂
同於西方如來名號也。
△二問法門功德。】

「及本大願殊勝功德令諸聞者業障消除為欲利樂
像法轉時諸有情故。」

【本願功德即是問法門不同令諸聞者下乃出求
說之意意在大悲益人而請非但好博喜多而巳
也須知此問即一經大破承題初問佛名即攝得
題中藥師瑠璃光如來次問法門即攝得題中本
願功德向下如來開示一大卷經只完得佛名功
德二章至於像季轉報利樂乃法門功德中事非
離題外別有所說如此方顯總別相收義只是一
或有離題別立除障利樂之說則是總別徑庭互
不收攝非徒文不如而且理不是矣。
△二答三一
贊許。】

「爾時世尊讚曼殊室利童子言善哉善哉曼殊室利
汝以大悲勸請我說諸佛名號本願功德為拔業障
所纏有情利益安樂像法轉時諸有情故汝今諦聽
極善思惟當為汝說。」

【為拔業障二句乃釋明大悲勸請語極善思惟者
以此經所說願行功德雖似世諦淺近之談要其
旨歸一一皆本諸佛甚深行處而來當以實相心
行世間事則事事無非實相以圓妙心聽佛說法
則法法無非圓妙苟不善思則恐墮於深經淺解
故當誡之。
△二領旨。】

「曼殊室利言唯然願說我等樂聞。」

【△三正說分二一答藥師琉璃佛號二答本願功
德法門今初。】

「佛告曼殊室利東方去此過十殑伽沙等佛土有世
界名淨琉璃佛號藥師琉璃光如來應正等覺明行
圓滿善逝世間解無上士調御丈夫天人師佛薄伽
梵。」

【殑伽即恒河七佛經中從四殑伽數至第七尊則
正過十殑伽沙佛土此河名天堂來有二因緣一
是天女下主此河由神彰名故名天堂來大品中
有河天品是也二由此河之水從阿耨達池分流
而下發源處高人民不測其源故名此水為天堂
來秖如我土之水皆由雪山發來至積石山高峻
水入地中行至黃河口上湧出為中國水源而世
人亦不知其發源由來但曰黃河之水天上來耳
夫下難測上奚翅水哉即今西天目誌載人居山
頂但見山下一片白雲中作嬰兒鳴而山下人巳
見天上轟雷大雨不可測識矣上答佛名竟。
△二
答本願功德法門分二一正答本願功德二委明
功德利樂初又二一詳出十二大願又三一標。】

「曼殊室利彼世尊藥師瑠璃光如來本行菩薩道時
發十二大願令諸有情所求皆得。」

【△二釋凡諸別願皆約四諦願不依諦名為狂願
故今佛十二亦即四諦也或謂十二願中一一具
四則須於苦中增樂樂中贅苦扭合勉強不順現
文現文灼然是四諦義不可約混濫釋也分三一
依滅諦二願。】

「第一大願願我來世得阿耨多羅三藐三菩提時自
身光明熾然照耀無量無數無邊世界以三十二大
丈夫相八十隨形莊嚴其身令一切有情如我無異
第二大願願我來世得菩提時身如琉璃內外明徹
淨無瑕穢光明廣大功德巍巍身善安住焰網莊嚴
過於日月幽冥眾生悉蒙開曉隨意所趣作諸事業。」

【此二願即佛道無上誓願成熾然照耀如淨瑠璃
光明功德焰網莊嚴者正成報身佛道如華嚴之
雲臺寶網法華之光明遍照身也若論小乘四諦
以苦集滅道為次第則藏教聲聞以苦為初門也
若緣覺以集為初門菩薩以道為初門通菩薩以
滅為初門別菩薩以界外道諦為初門今是唯圓
佛乘故以界外無作滅諦為初門耳。
△二依道諦
三願一約慧明道。】

「第三大願願我來世得菩提時以無量無邊智慧方
便令諸有情皆得無盡所受用物莫令眾生有所乏
少。」

【智慧方便即淨名有方便慧解有慧方便解權實
二智悉皆具足故能稱法界眾生所求皆滿其願
無令乏少。
△二約定明道。】

「第四大願願我來世得菩提時若諸有情行邪道者
悉令安住菩提道中若行聲聞獨覺乘者皆以大乘
而安立之。」

【安住菩提安立大乘即是安置諸子秘密藏中未
嘗不具三學今以行邪道者入菩提道即是令邪
定聚眾生入正定聚故為定學法華云佛自住大
乘定慧力莊嚴以此度眾生即是以九種大禪禪
即實相而安立小乘謂之智亦可謂之定亦可但
前願是慧後願是戒判此屬定上符佛旨下順修
行又復大涅槃經聖行品唯以戒定慧三為證天
行之因今以戒定慧三為克滅諦之本莫不一契。

△三約戒明道。】

「第五大願願我來世得菩提時若有無量無邊有情
於我法中修行梵行一切皆令得不缺戒具三聚戒
設有毀犯聞我名巳還得清淨不墮惡趣。」

【大經根本十戒具足三聚所謂不破不穿不缺不
雜乃至無上道戒今言不缺則舉律儀戒中一種
事戒次具三聚則圓滿戒波羅蜜無上道矣小乘
空有二宗各釋不同或云戒屬心聚色聚非色非
心聚名三聚戒今是大乘攝律儀攝善法攝饒益
有情之三聚也犯戒者必墮惡趣如斷多羅才更
不復生今以聞佛名故不墮惡趣則是兩種大緣
而得懺悔一者最初元在藥師法中持戒功德二
者聞藥師名如阿伽陀藥徧治眾病故能起死回
生不墮大辟上之三願皆依道諦而發所謂法門
無量誓願學言無量則有八萬四千三昧陀羅尼
門三十七道品四教六度不同而今但出三學者
以此三學徧能攝盡一切法門故也如止觀道品
調適中辨而集註中亦稍引示檢之可知但他經
願學法門惟為自巳此經法門俱為利生不同耳
問既依涅槃及順修行當以戒學為先今何先慧
答今是圓佛所修聖道貴乎先得權實二智普應
眾生之求況三學中智能斷惑智能證理自行化
他此急先務故居其首。
△三依苦集共七願為三
一先出三苦一根缺。】

「第六大願願我來世得菩提時若諸有情其身下劣
諸根不具醜陋頑愚盲聾瘖瘂攣躄背僂白癩顛狂
種種病苦聞我名巳一切皆得端正黠慧諸根完具
無諸疾苦。」

【△二貧窮。】

「第七大願願我來世得菩提時若諸有情眾病逼切
無救無歸無醫無藥無親無家貧窮多苦我之名號
一經其耳眾病悉除身心安樂家屬資具悉皆豐足
乃至證得無上菩提。」

【△三女身。】

「第八大願願我來世得菩提時若有女人為女百惡
之所逼惱極生厭離願捨女身聞我名巳一切皆得
轉女成男具丈夫相乃至證得無上菩提。」

【巳上三願并下十十一十二三願皆眾生無邊誓
願度之大悲拔苦但此悲體圓悲必具慈故拔苦
巳莫不與樂正藥樹一沾不惟療瘵且得飛昇但
與樂中益有淺深之別根缺者即具諸根貧窮者
即得豐足女身者即成丈夫皆敵對相翻屬對治
為人兩悉檀淺益若成無上菩提即第一義深遠
益也。
△二間明集諦。】

「第九大願願我來世得菩提時令諸有情出魔罥網
解脫一切外道纏縛若墮種種惡見稠林皆當引攝
置於正見漸令修習諸菩薩行速證無上正等菩提。」

【此一依集諦發煩惱無盡誓願斷一切纏縛種種
稠林正示煩惱無盡之相也良由一妄之後眾惑
雲興所謂五鈍五利十纏十使六十二見百八煩
惱乃至八萬四千塵勞生滅結縛眾生沉淪苦海
無解脫時故喻如稠林目為纏縛耳魔王著愛多
貪眷屬嘗以彌天大網籠罩眾生外道著見如狂
瀾颺起觸境即生牽生三有令不得出如稠林纏
縛故言魔外則舉著見思之彌極者也而藥師一
名功德能伏愛見二論遍破通別見思故云出網
解脫也問藥師功德但破見思耶答三惑俱破塵
沙即是習氣而無明名同體見思故但云破見思
惑則界內外三惑均消也問依集諦發為有幾願
答若依祖誥惑與業俱搆造眾罪俱招感相則下
邊第十一造諸惡業亦集諦攝今以下願飢渴所
逼仍屬報苦故即見思惑示集諦之體也問苦集
兩願何多少不次答如來對境立願隨便舉發前
後多少皆無在也今以集諦一願間于拔苦六願
之中者正以見前後報苦皆由惑造若能斷惑則
如釜底抽薪眾苦氷消矣況言藥師則以拔現報
病苦為急先務故拔苦備詳六種而斷集只出一
願。
△三重出三苦三一刑戮。】

「第十大願願我來世得菩提時若諸有情王法所加
縛錄鞭撻繫閉牢獄或當刑戮及餘無量災難陵辱
悲愁煎逼身心受苦若聞我名以我福德威神力故
皆得解脫一切憂苦。」

【身心受苦句是總結上一切諸苦而對治中云解
脫一切憂苦乃謹對上身心二字葢在心名憂在
身名苦意根名憂五根名苦懼於後果為憂嬰於
現報為苦求救無術名憂痛苦切膚名苦故也。
△
二無食。】

「第十一大願願我來世得菩提時若諸有情飢渴所
惱為求食故造諸惡業得聞我名專念受持我當先
以上妙飲食飽足其身後以法味畢竟安樂而建立
之。」

【安樂名涅槃通於十界如地獄有溫凊之安樂亦
名涅槃乃至二乘偏空涅槃皆不畢竟獨如來名
畢竟安樂涅槃也建立者對無食惡人而來其本
無安樂根性今佛為之下種無者尚與下種況宿
有善根者哉。
△三無衣。】

「第十二大願願我來世得菩提時若諸有情貧無衣
服蚊蝱寒熱晝夜逼惱若聞我名專念受持如其所
好即得種種上妙衣服亦得一切寶莊嚴具華鬘塗
香皷樂眾伎隨心所翫皆令滿足。」

【寶莊嚴具等即實報土中雲臺寶網天衣妙觸而
如其所好隨心滿足者即法華各賜大車普門隨
類現身之意如上拔苦六願雖無輕重然根缺貧
窮女人世間甚多而犯刑凍餒世間略少大悲心
中雖云等拔而不無先多後少之宜又復皆稱大
願者一一皆拔苦盡一一皆成佛道也。
△三結。】

「曼殊室利是為彼世尊藥師琉璃光如來應正等覺
行菩薩道時所發十二微妙上願。」

【△二結示功德莊嚴三一結廣。】

「復次曼殊室利彼世尊藥師琉璃光如來本行菩薩
道時所發大願及彼佛土功德莊嚴我若一劫若一
劫餘說不能盡。」

【△二示略二一依報。】

「然彼佛土一向清淨無有女人亦無惡趣及苦音聲
琉璃為地金繩界道城闕宮閣軒窓羅網皆七寶成
亦如西方極樂世界功德莊嚴等無差別。」

【然者從廣出略之詞葢言功德廣大雖說不能盡
然不妨撮廣大以略示依正之相故云然也亦無
惡趣亦如西方正對最初文殊所問惟願演說如
是相類本願功德之問又顯序中而為說法之句
乃說淨土法門矣。
△二正報。】

「於其國中有二菩薩摩訶薩一名日光遍照二名月
光徧照是彼無量無數菩薩眾之上首次補佛處悉
能持彼世尊藥師瑠璃光如來正法寶藏。」

【△三勸生。】

「是故曼殊室利諸有信心善男子善女人等應當願
生彼佛世界。」

【佛贊西方如來功德莊嚴巳極口相勸發願往生
今東方既與西方等無差別固當普勸發願往生。

△二委明功德利樂巳上但答藥師名號本願而
未委顯名願之下功德利益故今約聞名神呪修
供三端委顯功德復假解脫菩薩之請而開示像
季有情轉報脫苦之神騐單複稠疊宣揚發洩大
意只顯藥師如來名願內之功德二字非名願之
外別有所說亦非總題之外別說像季利樂也倘
更離題別科則為離本之枝血脉不貫矣問前於
本願之下巳出功德莊嚴四字矣今胡重明答前
但結成名號本願非正明功德故云說不能盡略
示其槩如西方而巳何曾委明藥師與拔之能功
德之細哉則知上文雖是結示其意巳是略標至
下重重委釋於義更清為二一聞修遍拔三障功
德二像季別轉報障利樂初又二一詳與拔功德
二出功德宗本初又三一約聞名以顯功德二約
神呪以顯功德三約修供以顯功德初又二一拔
三毒功為三一拔愚癡為二一轉貪癡拔三毒中
一一皆先出病苦根本之惑次明因惑造業因業
感報直至沉疴勢在不救然後以藥師一種名願
之力如阿伽陀藥藥到病除敵體相翻起死回生
以顯其功苦既拔巳即與妙樂樂分淺深或得生
善或得第一義直至究竟而後巳以顯藥師名願
之下功德不貲至矣盡矣章章皆爾不必細科。】

「爾時世尊復告曼殊室利童子言曼殊室利有諸眾
生不識善惡惟懷貪恡不知布施及施果報愚癡無
智闕於信根多聚財寶勤如守護見乞者來其心不
喜設不獲巳而行施時如割身肉深生痛惜復有無
量慳貪有情積集資財於其自身尚不受用何況能
與父母妻子奴婢作使及來乞者彼諸有情從此命
終生餓鬼界或傍生趣由昔人間曾得暫聞藥師瑠
璃光如來名故今在惡趣暫得憶念彼如來名即於
念時從彼處沒還生人中得宿命念畏惡趣苦不樂
欲樂好行惠施讚歎施者一切所有悉無貪惜漸次
尚能以頭目手足血肉身分施來求者況餘財物。」

【貪恡愚癡是內惑多聚財寶是貪之外相勤加守
護是恡之外相自不受用是愚癡外相皆業也生
餓鬼傍生即因貪恡之業以招報因果不爽昔時
暫聞今復暫念即種有淺深故獲分厚薄然猶愈
於不聞者矣故此聞字即曾染指藥師者也昔時
少捨如割身肉今捨血肉如棄涕唾凡聖霄壤矣
亦是經中字眼照暎之妙。
△二邪見。】

「復次曼殊室利若諸有情雖於如來受諸學處而破
尸羅有雖不破尸羅而破執則有於尸羅軌則雖得
不壞然毀正見有雖不毀正見而棄多聞於佛所說
契經深義不能解了有雖多聞而增上慢由增上慢
覆蔽心故自是非他嫌謗正法為魔伴黨如是愚人
自行邪見復令無量俱胝有情墮大險坑此諸有情
應於地獄傍生鬼趣流轉無窮若得聞此藥師瑠璃
光如來名號便捨惡行修諸善法不墮惡趣設有不
能捨諸惡行修行善法墮惡趣者以彼如來本願威
力令其現前暫聞名號從彼命終還生人趣得正見
精進善調意樂便能捨家趣於非家如來法中受持
學處無有毀犯正見多聞解甚深義離增上慢不謗
正法不為魔伴漸次修行諸菩薩行速得圓滿。」

【此屬僧倫法道流弊直至邪見墮惡而後巳佛之
所以必不捨此而令暫聞名號者以其最初元于
如來法中受戒定慧學處故也餘皆可可知。
△二
慳妬。】

「復次曼殊室利若諸有情慳貪嫉妬自讚毀他當墮
三惡趣中無量千歲受諸劇苦受劇苦巳從彼命終
來生人間作牛馬駝驢恒被鞭撻飢渴逼惱又常負
重隨路而行或得為人生居下賤作人奴婢受他驅
役恒不自在若昔人中曾聞世尊藥師瑠璃光如來
名號由此善因今復憶念至心歸依以佛神力眾苦
解脫諸根聰利智慧多聞恒求勝法常遇善友永斷
魔罥破無明殻竭煩惱河解脫一切生老病死憂愁
苦惱。」

【嫉妬之相起於慳貪因貪利位形於口四則自贊
毀他如上官大夫之纔屈原是也夫貪人財物固
當以身力血肉償他宿負而恒不自在受他鞭打
者則當時強取人物必以刀杖嚇取或以謗令受
累不安故今又當以不自在受鞭打還之矣。
△三
瞋惡。】

「復次曼殊室利若諸有情好喜乖離更相鬬訟惱亂
自他以身語意造作增長種種惡業展轉常為不饒
益事互相謀害告召山林樹塚等神殺諸眾生取其
血肉祭祀藥叉羅剎婆等書怨人名作其形像以惡
呪術而呪詛之魘魅蠱道呪起屍鬼令斷彼命及壞
其身是諸有情若得聞此藥師瑠璃光如來名號彼
諸惡事悉不能害一切展轉皆起慈心利益安樂無
損害意及嫌恨心各各歡悅於自所受生於喜足不
相侵陵互為饒益。」

【好乖喜離即是嗔心內相世人皆好和喜合而此
人嗔心所使偏喜與人乖違遠離時時欲害一切
與之為冤為仇更相鬬訟下即是嗔之外相分二
一陽起鬬訟二陰起毒害葢陽力不足而嗔心益
盛勢必至於告陰狀呪起屍矣復言更相互相者
正舉世間皆盲嗔對觸無一有智慧人也聞佛名
而諸惡莫害者指前所害之人不受其害也如普
門品中所云但今云皆起慈心互為饒益較勝彼
耳慈心正治嗔障而無嗔恨即不喜乖離也此中
不出報病者造罪至此必墮三途不言可知矣拔
三毒惡病以明藥功竟。
△二生二善德為二一助
生淨善又二一出機。】

「復次曼殊室利若有四眾苾蒭苾蒭尼鄔波索迦鄔
波斯迦及餘淨信善男子善女人等有能受持八分
齋戒或經一年或復三月受持學處以此善根願生
西方極樂世界無量壽佛所聽聞正法而未定者。」

【未定二字乃是感叩藥師之機。
△二示應為二一
遠生淨土。】

「若聞世尊藥師瑠璃光如來名號臨命終時有八大
菩薩其名曰文殊師利菩薩觀世音菩薩得大勢菩
薩無盡意菩薩寶檀華菩薩藥王菩薩藥上菩薩彌
勒菩薩是八大菩薩乘空而來示其道路即於彼界
種種雜色眾寶華中自然化生。」

【助往生中或是淨土請主或是西方輔弼或是藥
師同願或是忍土儲君皆同一願力接引後昆之
賢也可知。
△二近生十善。】

「或有因此生於天上雖生天上而本善根亦未窮盡
不復更生諸餘惡趣天上壽盡還生人間或為輪王
統攝四洲威德自在安立無量百千有情於十善道
或生剎帝利婆羅門居士大家多饒財寶倉庫盈溢
形相端正眷屬具足聰明智慧勇徤威猛如大力士。」

【家字不當作姑字讀。
△二女轉男身。】

「若是女人得聞世尊藥師瑠璃光如來名號至心受
持於後不復更受女身。」

【菩薩修行至阿僧伽滿方得離女身障今聞佛名
即得遠離其德何如哉又生善中雖但約報然必
具足內心因緣善業始得克果總科遍拔三障意
可知也。
△二約神呪以顯功德諸佛攝化有顯密
二輪如醫人治病有丸劑二藥巳上詳示本願功
德皆顯治眾生三障之病生二善之德如煎劑羅
列以教化狂子者也脫有世智自用嫌藥寒熱妄
生去取而不肯服則為搗篩和合成一彈丸於一
塵內具足眾氣能服之者功與顯同故有密輪神
呪之說唐譯元無從此至勿令癈忘四百餘字後
人取七佛經中之文而足於此所以顯此經二輪
竝運合則雙美也為三一示意二正說三結勸今
初。】

「復次曼殊室利彼藥師瑠璃光如來得菩提時由本
願力觀諸有情遇眾病苦瘦𤼣乾消黃熱等病或被
魘魅蠱毒所中或復短命或時橫死欲令是等病苦
消除所求願滿。」

【乾消即渴消病相如所害瑜伽云一滴清涼水能
除飢渴消是也治病是功所求願滿一句即生善
德。
△二正說二一入定。】

「時彼世尊入三摩地名曰除滅一切眾生苦惱既入
定巳於肉髻中出大光明。」

【△二說呪。】

「光中演說大陀羅尼曰。

南無薄伽伐帝鞞殺社窶嚕
薜琉璃鉢剌婆喝囉闍也怛他揭多耶阿囉訶諦三
藐三菩提耶怛姪他唵鞞殺逝鞞殺逝鞞殺社三曼
揭諦莎訶」

【密呪各有所為天台大師約四悉檀釋不必煩引
前巳顯說本願功德無二無別但約密談愈彰深
秘故顯了詮復秘密示耳今且先消章句前是皈
敬之詞亦通解脫從怛姪他下方是密語南無翻
皈依薄伽伐帝即通序初薄伽梵三字名含六義
是故不翻或云婆伽梵或云婆伽伐梵音楚夏也
前但三字今多一帝字是梵音引聲奢切也密部
中或云巴葛瓦或發葛瓦帝皆是此義以由玄奘
法師重歷五天徧學梵音故回唐新譯音字稍異
耳鞞殺社窶嚕即藥師薜琉璃又云吠琉璃名帝
青寶鉢喇婆喝囉闍也合讀之即琉璃光世尊怛
他揭多耶翻如來阿囉訶帝翻應供三藐三勃陀
耶翻正徧知聯絡其詞而讀之則曰皈依具六義
之藥師瑠璃光如來應供正徧知也夫將說此呪
必先皈敬既皈敬巳即當說之故曰怛姪他此三
字翻為即說呪曰四字唵字以下是正說密言下
地難知呪功在乎除苦滿願呪體即是甚深行處
光中音聲朗朗而初非文字之相言外妙義泠泠
而亦不離文門顯寔髻中放光光非青黃赤白非
色而色色而非色今則聲而非聲非聲而聲不即
不離唯佛究竟和盤托出莫顯於斯此一粒靈丹
徧治三障惡疾頓長地住法身四悉釋者約外相
耳。
△三結勸二初略結功德。】

「爾時光中說此呪巳大地震動放大光明一切眾生
病苦皆除受安隱樂。」

【除病是功受樂是德。
△二廣結勸修。】

「曼殊室利若見男子女人有病苦者應當一心為彼
病人常清淨澡漱或食或藥或無蟲水呪一百八遍
與彼服食所有病苦悉皆消滅若有所求致心念誦
皆得如是無病延年命終之後生彼世界得不退轉
乃至菩提是故曼殊室利若有男子女人於彼藥師
琉璃光如來至心殷重恭敬供養者常持此呪勿令
廢忘。」

【病除是功生彼世界是德與前顯說功德孱齊是
故以下又是勸詞也約神呪以顯功德竟。
△三約
修供以顯功德如上聞名持呪但屬口耳之益縱
至九亦同彰亦只名字開解而巳未起觀行薰修
究竟甚深行處難克比如火宅煩渴雖見清水稍
慰中心若不挹飲難解枯焦故今重示修供書寫
受持解義等五品觀行修功以求佛法性水解無
明渴趣甚深理夫聞名得益是教經開解修供功
德是行經起修圓滿菩提是理經證果進由鴻漸
修分六即自淺之深法應爾也為二一略示功德
二廣顯功德初又二一修供生善德。】

「復次曼殊室利若有淨信男子女人得聞藥師琉璃
光如來應正等覺所有名號聞巳誦持晨嚼齒木澡
漱清淨以諸香華燒香塗香作眾伎樂供養形像於
此經典若自書若教人書一心受持聽聞其義於彼
法師應修供養一切所有資身之具悉皆施與勿令
乏少如是便蒙諸佛護念所求願滿乃至菩提。」

【得聞名號是牒巳前聞名開解事也聞巳誦持下
是勸眾生依解起行以求淨法性水滌除五住煩
惱也然修行之下必具生善滅惡功德故師資互
相酬酢而顯出之行求願滿一句即是略標生善
之德至下方廣示滿願之相曰求富饒得富饒求
男女得男女等也乃至菩提即生善中之第一義
益斯為由行證理證起行絕之理經矣。
△二傳通
滅惡功為三一發願通經。】

「爾時曼殊室利童子白佛言世尊我當誓於像法轉
時以種種方便令諸淨信善男子善女人等得聞世
尊藥師琉璃光如來名號乃至睡中亦以佛名覺悟
其耳。」

【聞佛所說五等熏修功德叵大即發僧那流通寶
號以令永永聞修俱至菩提種種方便即同觀音
普門設化現十界身而為說法令得聞名或為夫
妻子女善友知識循循善誘汲引令聞乃至睡中
者乃至二字超略之詞或于春夏秋冬或于行住
坐立語默作作等時令得聞名倘此人于上一切
時處不能得聞乃於睡中亦令得聞也亦之一字
乃對非睡時說睡處尚令得聞況不睡時耶足見
文殊智巧悲深不捨頑冥必令度脫也此有兩意
一者為愚癡凡夫數趨趨處竟無片暇可度宜于
睡中令聞而不於行住坐中為說也二者惡人深
執邪見佛法難入縱使為說其亦輕忽而不信受
故于睡中點悟則是清明之氣猶存自然佛名可
逗而驚信忽生如於沸湯取物必假一碗冷水入
處下手可探也所以一切賢聖既於睡夢三界設
化多以夢幻法門度生金光明夢金鼓而宣懺悔
大涅槃夢羅剎而進道心準提經以夢吐黑飯為
滅罪之相方等經以夢十二王而入懺門地藏則
夢入地獄而大願陡發法華夢證聖位而弘經相
成漢顯宗夢金人而流通像法古國王夢臨刑以
增進道心二十年南柯太守九十歲拜將封王善
哉聖賢託睡夢以點醒夢人之妙法也又焉知非
文殊普門大願中之善巧方便耶如上所引睡中
點化亦具四悉檀益可知。
△二傳通滅惡。】

「世尊若於此經受持讀誦或復為他演說開示若自
書若教人書恭敬尊重以種種華香塗香抹香燒香
華鬘瓔珞旛蓋伎樂而為供養以五色綵作囊盛之
洒掃淨處敷設高座而用安處爾時四大天王與其
眷屬及餘無量百千天眾皆詣其所供養守護世尊
若此經寶流行之處有能受持以彼世尊藥師琉璃
光如來本願功德及聞名號當知是處無復橫死亦
復不為諸惡鬼神奪其精氣設巳奪者還得如故身
心安樂。」

【以天王守護故惡鬼不侵。
△三法王印可。】

「佛告曼殊室利如是如是如汝所說。」

【略示功德竟。
△二廣顯功德前略中但云修供今
則詳示儀式前但云所求願滿今則廣明富貴男
女皆得前但云不為惡鬼奪氣今廣示滅惡諸相
故云廣顯修供功德也為二一先出儀式。】

「曼殊室利若有淨信善男子善女人等欲供養彼世
尊藥師瑠璃光如來者應先造立彼佛形像敷清淨
座而安處之散種種華燒種種香以種種幢旛莊嚴
其處七日七夜受八分齋戒食清淨食澡浴香潔着
清淨衣應生無垢濁心無怒害心於一切有情起利
益安樂慈悲喜捨平等之心鼓樂歌讚右遶佛像復
應念彼如來本願功德讀誦此經思惟其義演說開
示。」

【造像供養是淨界結壇等事七日七夜以下是淨
三業而淨三業中大要身論開遮口論說默意論
止觀受持齋戒是遮澡浴淨衣是開無垢濁怒害
是止慈悲平等是觀誦經演說是說思惟其義是
嘿意論止中垢即貪心濁即癡心怒害即嗔心謂
須止三毒心也亦即止觀中揀非顯是之法。
△二
正明功德二一廣生善德。】

「隨所樂求一切皆遂求長壽得長壽求富饒得富饒
求官位得官位求男女得男女。」

【一切皆遂句則該四教聖賢三昧辨才願生佛國
等出世正求下四即遂世間淺淺富壽之求此有
二意一是如來藏中富有萬德雖淺求尚應何況
出世之深求者乎二者如此倒求三界之法聖賢
所訶而藥師皆遂者足見如來善巧方便漸次誘
引之妙蓋不信之人不知出世妙道但知求世間
淺果富壽等事以叩如來如來若不遂其所願則
此人永無迴心向佛之日矣故佛因其倒求且遂
倒願願既遂巳方知敬佛專心三寶可以誘之出
世矣此獨藥師與觀音能為之也近人不知此妙
竟約四教法門定慧以釋富壽男女夫一切皆遂
句巳該出世四教定慧等矣而更約出世四教以
釋四求則一彰佛有重煩之咎二失如來善巧方
便之妙況以是求有益於得求在我者而結則將
藥師妙應功德皆推開矣可笑。
△二廣滅惡功為
五一滅夢相諸惡。】

「若復有人忽得惡夢見諸惡相或怪鳥來集或於住
處百恠出現此人若以眾妙資具恭敬供養彼世尊
藥師瑠璃光如來者惡夢惡相諸不吉祥皆悉隱沒
不能為患。」

【惡夢如金光明夢日墮齒落以喪幼子等惡相如
左傳見良霄曰吾將殺帶又將殺段等怪鳥來集
如買太傅見鵬鳥入戶等百怪如呂太台見趙王
如意為蒼狗據腋齊襄公見公子彭生為豕人立
而啼等所謂國家將亡必有妖孽是也若四夢六
夢阿含十夢於此不切不必煩引。
△二滅情無情
怖。】

「或有水火刀毒懸險惡象獅子虎狼熊羆毒蛇惡蠍
蜈蚣蚰蜓蚊虻等怖若能至心憶念彼佛恭敬供養
一切怖畏皆得解脫。」

【水火等是無情之怖惡象師子等是有情之怖皆
能殺身害命故是大惡若約普門七難七大而釋
則刀毒是地大水火可知懸險即空大師象及侵
擾反亂即見識二大此皆滅世間之惡耳不必約
普門煩惱業報釋之夫狂象無鉤師子咬人羆熊
害命虎狼食人大怖可知毒蛇搜神記云嶺南蒙
岫山中有蛇見人輙碎為片片華塊行人不知捉
其一塊則皆合集嚙人北地有蛇能呼人名人苟
應之夜來食人腦髓經中有七步蛇傷之即死惡
蠍俗名蠍虎北地有之南方則無故劉禹錫被召
有喜照壁間而見蠍之詩蘇子瞻回京有行有見
蠍之喜句然人若觸之則尾上有毒最能傷人唐
開元間有主簿以竹筒盛之帶過江南故南方亦
甞甞而有蜈蚣蚰蜓二俱喻嗔夫嗔之起皆主害
人廣雅曰蜈蚣性能制蛇卒見大蛇便緣而啖其
腦三教珠英曰蜈蚣見蛇能以氣禁之蚰蜓即蜓
蚰身赤多足能緣壁高麗寺殿壁天雨輙滿矣蚊
虻微細何足為怖以藥師之力但破蚊虻之怖無
乃大小乎此有二意一者南直有露筋娘娘廟相
傳此方蚊子極大昔有姑嫂二人行至中途天晚
嫂畏蚊故就客人蚊帳而宿其姑坐地受𧌃至筋
骨俱露而死起廟祀之以表貞節是則蚊虻雖小
亦能傷人為可怖也二者藥師當日修二十五王
三昧時以圓三觀徧破二十五有見思無明惡業
塵沙功力叵大無不破盡如此小怖尚破何況其
大者哉正師子撲物皆用全力不因怖小求佛而
佛即不救其苦也如上生善中富壽男女皆遂同
一意耳當知與拔通用不欺之力方顯藥師大叩
大鳴小叩小鳴之神應無方。
△三滅盜賊侵亂。】

「若他國侵擾盜賊反亂憶念恭敬彼如來者亦皆解
脫。」

【△四滅破戒墮惡。】

「復次曼殊室利若有淨信善男子善女人等乃至盡
形不事餘天惟當一心皈佛法僧受持禁戒若五戒
十戒菩薩四百戒苾蒭二百五十戒苾蒭尼五百戒
於所受中或有毀犯怖墮惡趣若能專念彼佛名號
恭敬供養者必定不受三惡趣生。」

【四百五百律中無出良由律文有未度者耳不必
強不知以為知扭揑配也。
△五滅產難極苦。】

「或有女人臨當產時受於極苦若能至心稱名禮讚
恭敬供養彼如來者眾苦皆除所生之子身分具足
形色端正見者歡喜利根聰明安隱少病無有非人
奪其精氣。」

【此經拔女人之苦有三雖前後各言一端合之必
眾苦皆除也結云無有非人奪氣正與前文殊略
明拔苦中不為惡鬼奪氣緊緊照暎乃如來說法
起伏貫通之妙也巳上廣明與拔功德之用竟。
△
二出功德宗本凡上所明拔苦與樂滅惡生善雖
稠疊廣略互顯功德不同皆屬化他之用用若無
體即狂願妄行用若無宗即凡夫外道故今點示
正體名諸佛甚深行處妙宗即無量願行方便宗
體既立則凡前後所明與拔功德無非果後化他
全體大用有宗有本非義襲而從之者也為二一
示甚深本體二示願行妙宗初又為二一直示用
即深體二復約三慧揀顯今初。】

「爾時世尊告阿難言如我稱揚彼世尊藥師瑠璃光
如來所有功德此是諸佛甚深行處難可解了。」

【功德即行處乃點用即體如水為波如波為水二
本無二全體大用也六凡行處是三界同如牢獄
二乘行處是泥洹淺窄不深菩薩行處可名為深
如云觀自在菩薩行深般若波羅蜜多時然邊際
之智未圓滿三諦之境未究竟不得名甚深唯佛
與佛乃能究盡諸法實相窮源極底得名甚深行
處須知諸佛即一心三智行處即三諦一境如來
最初以無緣智緣無相境以無相境相無緣智無
緣而緣無非三觀無相而相三諦宛然境智雙忘
而言境智則始木一合如函葢相冥正修得四德
本有四德一一皆具常樂我淨為十方諸佛所遊
行處名常寂光也此境身土一如色心不二在境
智契合時名甚深行處在空有雙亡時即中道寔
相在一真無染時名真如在靈智普照時名佛性
在三因究滿時名泥洹在染淨混融時名法界皆
一體異名揭寔相正印為此經四章所歸之本體
也諸佛證此體巳從體起用無緣與拔普利含生
即名功德乃全體大用非用外有體體外有用二
而不二不二而二則在前所明與拔功德皆從此
體而起所謂無不從此法界流也今點前與拔之
用即佛行處又無不還歸此法界也在法華則名
如來入于無量義處在圓覺則名入于大光明藏
在金光明則名遊于金光明甚深法性過諸菩薩
所行清淨在涅槃則曰安置秘密藏中在般若則
曰以不住法住般若波羅蜜中無往而非境智一
合中寔體德然此正體生佛本具今言諸佛行處
則顯果上始本一合之妙覺正體非含生在纏之
素法身而巳也所謂十界本周誰不具修成報智
乃為奇耳既是諸佛究盡行處固非九界七方便
所能仰窺是以難可解了或約迷中共有而釋佛
甚深行處可謂不知輕重傍正唯扯現成語言填
塞白紙寧不混濫失旨乎。
△二復約三慧揀顯良
由佛證寔處不屬九界故約九界人難信難解難
聞往復問答以顯此體高深正與法華揀眾止觀
揀非意同也為三一約難信顯體信即思慧蓋學
而不思則罔以由聞後善思故能生信若不善思
則生謗墮苦矣豈非信即思慧哉又三一問。】

「汝為信否。」

【△二答為二一仰信佛言。】

「阿難白言大德世尊我於如來所說契經不生疑惑
所以者何一切如來身語意業無不清淨世尊此日
月輪可令墮落妙高山王可使傾動諸佛所言無有
異也。」

【仰信佛說不虗而巳非自能究盡諸法實相於佛
行處行也故下佛云汝今能受當知皆是如來威
力。
△二不信墮惡。】

「世尊有諸眾生信根不具聞說諸佛甚深行處作是
思惟云何但念藥師瑠璃光如來一佛名號便獲爾
所功德勝利由此不信返生誹謗彼于長夜失大利
樂墮諸惡趣流轉無窮。」

【△三述成。】

「佛告阿難是諸有情若聞世尊藥師瑠璃光如來名
號至心受持不生疑惑墮惡趣者無有是處。」

【佛謂但恐眾生夙無善根不能聞名則有誹謗墮
苦之憂若能聞名則巳於千萬佛所種善根者矣
自然聞巳即能至心受持深信不疑豈有聞後更
生不信誹謗以墮惡趣哉故曰無有是處此段言
雖重聞其實釋上難信之意。
△二約難解顯體解
即修慧深心修入方能解了如云唯除一生所繫
菩薩豈非修慧之極方能解入乎。】

「阿難此是諸佛甚深所行難可信解汝今能受當知
皆是如來威力阿難一切聲聞獨覺及未登地諸菩
薩等皆悉不能如實信解唯除一生所繫菩薩。」

【此帶前未盡之意而來曰我之所以不敢深責眾
生之信者良由佛行深處原非九界能窺故計其
但能聞名巳是圓解之人難得難得者矣何可論
其信解也哉即汝阿難僅能領受我之語言亦不
過仗佛威神如藕絲懸山仰信不疑而巳豈汝自
力能解佛境界乎然又非阿難一人難解即一切
二乘方便菩薩修慧未深者皆難寔解法華揀眾
實與此同所謂境不親甞事非目擊故耳向下方
打出圓修將竟一人方能解了即一生所繫等覺
後心菩薩也言除非此人方許能解楞嚴明等覺
後心覺際入交故能見佛所見葢如來始本久圓
高居常寂光土為度生故寂照而出從寔起權以
普鑒羣機等覺菩薩始覺方窮上冥本覺始本乍
合故照寂而入以契證實體一人由此而出一人
由此而入于此覺際路上相交出入一雖久見一
雖乍窺同一見也故云唯除一生所繫菩薩乃能
解了也法華尚許信力堅固二人能解今經唯許
等覺修極一人則知此經甚深實體的是妙覺圓
極果德非生佛共有在纏真如矣釋經者何不探
清前後旨趣顧乃煩引理即全迷之談而浪注耶。

△三約難聞顯體。】

「阿難人身難得於三寶中信敬尊重亦難可得聞世
尊藥師瑠璃光如來名號復難於是。」

【能聞尚是難難何況能信能解故以聞慧居後反
顯以前二慧叵得既非九界所能聞信解了即顯
此體究竟圓極從體起用與拔功德悉皆有本亦
究竟圓極非下地能知也。
△二示願行妙宗。】

「阿難彼藥師瑠璃光如來無量菩薩行無量善巧方
便無量廣大願我若一劫若一劫餘而廣說者劫可
速盡彼佛行願善巧方便無有盡也。」

【且置彼佛實相之體九界難窺即彼佛修成因果
之宗佛說難盡以九界難知顯體以佛說難盡顯
宗極果法報呈露盡矣願即是因所謂發僧那于
始心行即是果所謂終大悲以濟難一切聖賢大
乘因果總不出願行二端凡願之總乃四弘心論
願之別即有無量凡行之總乃六度法論行之別
遂有無量別教明義一即無量圓人攪之無量即
一乃依諸佛行處一乘之本以起萬行因果之宗
則大乘因者諸法寔相是大乘果者諸法實相是
此全體之宗宗不離體故諸佛窮劫說不盡也若
論善巧方便應是與拔之用今此乃如來願行中
趣理斷惑之妙權故亦屬宗至于果後與拔重重
如前所明方是宗成之用此用由于宗成而起果
後化他即非凡夫外道煦煦孑孑愛見慈悲矣又
復應知此經前後皆明功德之用而特于兩楹之
間點示宗體者即有承前顯後之妙前明與拔功
德竟隨示宗體則顯巳前與拔皆宗成而起全體
大用法法甚深事事佛行又顯巳後別轉像季報
障亦全體大用用不離宗三法相須而不相離離
之三九合之唯一雖世間與拔淺深功德皆與實
相不相違背也天台大師深得佛意故觀經疏於
敘觀敘題兩楹之中點示宗體為承前敘後之妙
東土迦文信不誣矣又復此經甚深行處即首題
中本字能究盡之人即如來願行之宗即題中願
字能行之人即瑠璃光前後所明與拔之用即題
中功德二字能與拔之人即題中藥師也總者總
于別別者別于總總別雖二意義惟一。
△二像季
別轉報障利樂前明與拔則功德互陳三障通捐
一真克證不獨令諸聞者業障消除而巳今救橫
死病苦則惟拔報障現果不關惑業二端所謂病
急治表利樂像法轉時諸有情也故先約廣略修
供以轉報障使存亡利益病苦安樂然後委釋巳
盡報命復得延永者由于橫死居多故邀佛力即
能起死回生況人多罪業尤須廣修供養庶幾苦
報解脫正明之後復加結釋藥師拔苦之功至矣
盡矣便須證護以入流通為二一正明轉障利樂
二結釋轉供義意初又二一略明修供轉障二一
正明又二一出命終報苦。】

「爾時眾中有一菩薩摩訶薩名曰救脫即從座起偏
袒右肩右膝著地曲躬合掌而白佛言大德世尊像
法轉時有諸眾生為種種患之所困厄長病羸瘦不
能飲食喉唇乾燥見諸方暗死相現前父母親屬朋
友知識啼泣圍繞然彼自身臥在本處見琰魔使引
其神識至于琰魔法王之前然諸有情有俱生神隨
其所作若罪若福皆具書之盡持授與琰魔法王爾
時彼王推問其人計算所作隨其罪福而處斷之。」

【先示報身病苦至無可挽回必死無疑以顯供養
藥師如茅山一丸即能起死回生之功効也。
△二
明修供轉報。】

「時彼病人親屬知識若能為彼歸依世尊藥師瑠璃
光如來請諸眾僧轉讀此經然七層之燈懸五色續
命神旛或有是處彼識得還如在夢中明了自見或
經七日或二十一日或三十五日或四十九日彼識
還時如從夢覺皆自憶知善不善業所得果報由是
證見業果報故乃至命難亦不造作諸惡之業。」

【旛名續命如阿含經阿育王因病手自徧掛諸寺
之旛得延二十五年壽命以得名也若方等觀旛
幢道具是名慧觀諸經論旛一風轉得一轉輪王
位是明福德今是禳災延壽之旛用各不同二結
勸。】

「是故淨信善男子善女人等皆應受持藥師瑠璃光
如來名號隨力所能恭敬供養。」

【隨力則富羅天下之奇珍窮盡一身之所有初不
責於豐儉佛唯享于克誠也。
△二廣明修供轉障
二一廣示修供儀式二一問。】

「爾時阿難問救脫菩薩言善男子應云何恭敬供養
彼世尊藥師琉璃光如來續命旛燈復云何造。」

【△二答二一示式。】

「救脫菩薩言大德若有病人欲脫病苦當為其人七
日七夜受八分齋戒應以飲食及餘資具隨力所辦
供養苾蒭僧晝夜六時禮拜行道供養彼世尊藥師
瑠璃光如來讀誦此經四十九遍燃四十九燈造彼
如來形像七軀一一像前各置七燈一一燈量大如
車輪乃至四十九日光明不絕造五色綵旛長四十
九搩手應放雜類眾生至四十九。」

【須七日七夜持戒者不同婬女持日戒屠兒持夜
戒矣至七日夜則三業清淨一切徼求可以感通
成就如胎中七日一增初果七生斷惑亡者七日
一轉也況七乃少陽之數有生起之道如七發中
說楚太子至七則太子之病霍然良巳今用此數
正起病苦也一一皆須至四十九者必功用精進
久而遂通且大衍之數五十其用四十有九此乃
起用之數救病攸宜造像七軀者七佛經中藥師
乃第七尊今欲求其救苦要須請其合志同方者
戮力施功也燈量大如車輪正如今之樹燈四十
九搩手者佛之手掌并指長一尺則似宜長四丈
九尺之旛若并肋亦算之則佛手長二尺應用十
丈之幡矣隨便隨宜二俱無在應放雜類眾生至
四十九日者前是上求三寶以竭敬田此是下救
眾生以盡悲田蓋眾生被獲命在須臾買而釋之
如天恩大赦各歸仁壽之域德莫大焉況眾生病
夭由于殺生今言放生即長壽因以今之善易昔
之惡求脫病苦莫此為良禮拜供佛既四十九日
則買命放生亦須四十九日非謂四十九種眾生
又非安于長旛上之供物也。
△二結。】

「可得過度危厄之難不為諸橫惡鬼所持。」

【度厄結前為種種患之所困厄不為橫鬼所持伏
下邊九種橫死此是經文前後照應處也。
△二廣
出所轉報障為二一轉天子七難。】

「復次阿難若剎帝利灌頂王等災難起時所謂人眾
疾疫難他國侵逼難自界叛逆難星宿變怪難日月
薄蝕難非時風雨難過時不雨難彼剎帝利灌頂王
等爾時應於一切有情起慈悲心赦諸繫閉依前所
說供養之法供養彼世尊藥師瑠璃光如來由此善
根及彼如來本願力故令其國界即得安隱風雨順
時穀稼成熟一切有情無病歡樂於其國中無有暴
惡藥叉等神惱有情者一切惡相皆即隱沒而剎帝
利灌頂王等壽命色力無病自在皆得增益。」

【天子四海為家臣妾億兆一人有慶兆民賴之四
方有罪在予一人故歲祲民疫皆君休戚所當急
先求懺者也且藥師之藥先治此人者一是責備
賢者二是一正君而天下定之道也。
△二轉臣民
眾苦。】

「若帝后妃主儲君王子大臣輔相中宮綵女百官黎
庶為病所苦及餘厄難亦應造立五色神旛然燈續
明放諸生命散雜色華燒眾名香病得除愈眾難解
脫。」

【陬爾臣民皆無普天重任故惟以病厄為憂耳。
△
二結釋轉供養意為二一釋能轉所以非謂能轉
巳盡之報只由橫死故能轉耳此即釋明巳上能
轉之意也為二一正示九橫二結指無量初又二
一略釋為二一問二答。】

「爾時阿難問救脫菩薩言善男子云何巳盡之命而
可增益救脫菩薩言大德汝豈不聞如來說有九橫
死耶是故勸造續命旛燈修諸福德以修福故盡其
壽命不經苦患。」

【△二廣示為二一問。】

「阿難問言九橫云何。」

【△二答為二一委明初橫。】

「救脫菩薩言若諸有情得病雖輕然無醫藥及看病
者設復遇醫授以非藥實不應死而便橫死又信世
間邪魔外道妖孽之師妄說禍福便生恐動心不自
正卜問覓禍殺種種眾生解奏神明呼諸魍魎請乞
福祐欲冀延年終不能得愚癡迷惑信邪倒見遂令
橫死入於地獄無有出期是名初橫。」

【初橫中有三無醫藥看病授以非藥信邪倒造業
二是夙感一是現造現造猶重所謂自作孽也解
奏神明者解字其矮切乃祭祀之書名莊子云解
曰牛之白鼻豕之亢顙人之有痔者不以適河注
云解者祭祀之書名漢書郊祀志云天子甞以孟
春解祠祠黃帝以一梟破鏡師古曰解祠者謂祠
祭以解罪求福也則不應讀作解(介)字矣。
△二隨
示八橫。】

「二者橫被王法之所誅戮三者畋獵嬉戲躭婬嗜酒
放逸無度橫為非人奪其精氣四者橫為火焚五者
橫為水溺六者橫為種種惡獸所噉七者橫墮山崖
八者橫為毒藥厭禱呪詛起屍鬼等之所中害九者
饑渴所困不得飲食而便橫死。」

【△二結指無量。】

「是為如來略說橫死有此九種其餘復有無量諸橫
難可具說。」

【橫既無量則非命盡而夭者亦無量矣故須上求
藥師挽回復生也。
△二結須供所以。】

「復次阿難彼琰魔王主領世間名藉之記若諸有情
不孝五逆破辱三寶壞君臣法毀于信戒琰魔法王
隨罪輕重考而罰之是故我今勸諸有情燃燈造旛
放生修福令度苦厄不遭眾難。」

【以由人多罪業故須修供求救庶幾不遭眾難。

△三流通為三一證護流通證者因服藥師妙劑
轉大惡而為大善也為二一藥叉證護。】

「爾時眾中有十二藥叉大將俱在會坐所謂宮毗羅
大將伐折羅大將迷企羅大將安底羅大將頞你羅
大將珊底羅大將因達羅大將波夷羅大將摩虎羅
大將真達羅大將招杜羅大將毗羯羅大將此十二
藥叉大將一一各有七千藥叉以為眷屬同時舉聲
白佛言世尊我等今者蒙佛威力得聞世尊藥師瑠
璃光如來名號不復更有惡趣之怖我等相率皆同
一心乃至盡形歸佛法僧誓當荷負一切有情為作
義利饒益安樂隨於何等村城國邑空閒林中若有
流布此經或復受持藥師瑠璃光如來名號恭敬供
養者我等眷屬衛護是人皆使解脫一切苦難諸有
願求悉令滿足或有疾厄求度脫者亦應讀誦此經
以五色縷結我名字得如願巳然後解結。」

【十二皆有七千共成八萬四千昔是兇惡塵勞生
滅今染指藥師神丹三障頓轉俱成八萬四千三
昧總持妙善法門矣如云我等不復更有惡趣之
怖即轉惡為善之明證也縷結名字此令病人感
叩求護之法得如願巳然後解結此示必來救護
之意亦藥叉仰體藥師如來十二大願普救眾生
上行下効之弘誓願也。
△二如來印勸。】

「爾時世尊讚諸藥叉大將言善哉善哉大藥叉將汝
等念報世尊藥師瑠璃光如來恩德者常應如是利
益安樂一切有情。」

【△二結名流通。】

「爾時阿難白佛言世尊當何名此法門我等云何奉
持佛告阿難此法門名說藥師瑠璃光如來本願功
德亦名說十二神將饒益有情結願神呪亦名拔除
一切業障應如是持。」

【雖有三名正重教主故以藥師人法為題則冠葢
始終囊括初後名能召實莫善於斯。
△三結益流
通。】

「時薄伽梵說是語巳諸菩薩摩訶薩及大聲聞國王
大臣婆羅門居士天龍藥叉徤達縛阿素落揭路茶
緊捺落莫呼洛伽人非人等一切大眾聞佛所說皆
大歡喜信受奉行。」

【皆大歡喜是結益信受奉行是流通。】

藥師經直解(終)
* No. 381-D
 附錄梵文神呪(神呪輙持誦則越諸佛三昧耶要須從師傳持)

** 藥師如來大真言





** 藥師如來小真言



** 七佛藥師真言










