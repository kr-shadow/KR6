#+TITLE: 佛說鬼問目連經-後漢-安世高
#+DATE: 2018-05-12 10:23:39
#+SOURCE: github.com/kanripo/KR6i0428 master b4801d5d                


No. 734
《佛說鬼問目連經》

後漢安息〔國〕－【元】【明】國三藏國三藏安世高譯

聞如是：

一時佛住王舍城迦蘭陀竹園。爾時
目連晡時從禪定起，遊恒水邊，見諸餓鬼受
罪不同。時諸餓鬼見尊者目連，皆起敬心，來
問因緣。

一鬼問言：「我一生以來，恒患頭痛。何罪所
致？」

目連答言：「汝為人時，好以杖打眾生頭。今
受花報，果入地獄。」

一鬼問言：「我一生已來，資財無量而樂著
弊衣。何罪所致？」

目連答言：「汝為人時，布施作
福，還復悔惜。今受花報，果在地獄。」

一鬼問言：「我一生已來，宿無常處，恒倚巷陌。
何罪所致？」

目連答言：「汝為人時，客來投止，不
肯安處；見他客止，方復瞋恚。今受花報，果
入地獄。」

一鬼問言：「我食不噉一斛而不得飽。何罪所
致？」

目連答言：「汝為人時，飯飼眾生，初不令
足。今受花報，果入地獄。」

一鬼問言：「我一生已來，腹大如甕，咽細如
針孔，不得下食。何罪所致？」

目連答言：「汝為人
時，作聚落主，自恃豪強，輕欺百姓，強打拍
人，索好美食。今受花報，果入地獄。」

一鬼問言：「我一生已來，恒患男根瘡爛，痛不
可言。何罪所致？」

目連答言：「汝為人時，佛圖精
舍清淨之處，行於婬欲。今受花報，果入地獄。」

一鬼問言：「我一生已來多有兒子，皆端正可
喜而皆早死。念之斷絕，痛不可言。何罪所
致？」

目連答言：「汝為人時，見兒殺生，助喜噉
肉；殺生故短命，喜故痛毒。今受花報，果入
地獄。」

一鬼問言：「我一生已來，有一狗體大牙利，兩
目赫赤，常來噉我。何罪所致？」

目連答言：「汝為
人時，喜將狗獵，殘害眾生，無有慈心。今受花
報，果在地獄。」

一鬼問言：「我一生已來，有一人持諸利刀，常
割我肉，盡便持去，須臾尋生而復來割，痛
不可言。何罪所致？」

目連答言：「汝為人時，喜屠
割眾生，初無慈心。今受花報，果入地獄。」

一鬼問言：「我一生已來，恒患身體，處處皆痛，
不可得忍。何罪所致？」

目連答言：「汝為人時，好
漁獵，所網得魚投之沙土，令其苦死。今受花
報，果入地獄。」

一鬼問言：「我一生已來，頑無所知。何罪所致？」

目連答言：「汝為人時，強勸人酒，令其顛倒。今
受花報，果入地獄。」

一鬼問言：「我一生已來，恒患熱渴，行見恒河，
冀入其中以除熱渴。方入其中，身體焦爛，肌
肉離骨；渴欲飲之一口入腹，五藏焦爛，痛不
可言。何罪所致？」

目連答言：「汝為人時，喜焚燒
山澤，殘害眾生。今受花報，果入地獄。」

一鬼問言：「我一生已來，恒患飢渴，欲至廁上
取糞噉之。廁上有大力鬼，以杖打我，初不
能得近。何罪所致？」

目連答言：「汝為人時，作
佛圖主。有客比丘來，慳惜不與食。待客去後，
乃行與舊僧。慳惜僧物故，今受花報，果入地
獄。」

一鬼問言：「我一生已來，恒處不淨，臭惱纏身，
不能得離；飢渴之時，還食此不淨。何罪所致？」

目連答言：「汝為人時，作婆羅門子。有一道人，
中後來就汝乞食。汝爾時當作是方便，令此
道人不復來乞，便取其鉢，盛糞著底，以飯覆
之。道人得鉢，還至本處，著一面澡漱既訖，攝
鉢欲食，鉢中臭穢不可得近。以是之故，墮在
地獄，汝將來世墮糞屎彌犁地獄中。」

一鬼問言：「我一生已來，肩上有銅瓶，盛滿
中洋銅。一手捉銅杓以取之，還灌其頭，痛
不可言。何罪所致？」

目連答言：「汝為人時，作僧
維那知僧事。有一瓶酥藏著餘處，不行與
僧，待客去後，乃行與舊僧。此酥是招提僧
物，一切有分。慳惜僧物故，今受花報，果入地
獄。」

一鬼問言：「我一生已來，或登刀山、劍樹地獄，
或墮火坑、鑊湯地獄，種種受苦，無復休已。
何罪所致？」

目連答言：「汝為人時，作天祠主，
烹殺三牲，祭祀天神，血肉灌灑四方，語眾人
言：『汝等祠祀，大得吉利！』作此魔邪之言、妖㜸
之語，輕欺百姓，誑惑父母。以是之故，果入
地獄。」

一鬼問言：「我一生以來，常吞鐵丸。何罪所
致？」

目連答言：「汝為人時，作沙彌子，取淨水作
石蜜漿。石蜜堅大，盜打取少許；眾僧未食，盜
食一口故。以是因緣，果入地獄，汝將來世
常吞鐵丸。」

爾時目連與諸餓鬼說往昔因緣
經竟，還來在耆闍崛山。

一切大會，聞佛所說，
稽首奉行。
《佛說鬼問目連經》