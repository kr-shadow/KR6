#+TITLE: 梵天擇地法--
#+DATE: 2018-05-12 10:23:46
#+SOURCE: github.com/kanripo/KR6j0081 master ca3dba9f                


No. 910
梵天擇地法


謹案大梵天王內祕密經云。如來因地時五
百萬生中。作持呪仙人。每遊歷諸山隱居淨
室。常感諸梵天而來侍衛。亦有天龍八部而
來現身。雖有善相仍被魔惱法事不成。或為
誦呪依不梵回。或為姥陀法行。或為曼荼羅
不得其地。以此法多不成。今案經有四十二
種擇地法。堪作曼荼羅。使持呪者如意法成。
不得此法者徒消日月。

第一入山石窟中深。四面有石中心有土。如
人掃地處。此是聖人成道之處。地中心有異
花出。其地第一。此作壇持呪。定得感諸如
來。應持戒比丘得此地法。非持戒不得於此
地慎之。

第二深山有大蟲及師子猛獸坐處。其地無
草生處。必是聖人坐處。諸獸並是護塔之神。
此地作壇法事立成。貧道開黃五年入廣
州深山有此地。准前法受持。乃有一人。身
作金色著白衣。大神身長三丈已來。貧道驚
怕其人報云。吾是大佛頂之神。今見汝坐福
地。感吾身現來受汝法。

第三入山高頂上。見有大石其清如磨處。見
人影現。此石聖人吉祥之石。取白茅為席。坐
西北角誦呪作法。剋成就。非持戒比丘不得
坐。

第四山中四面有草木樹林。中心無物。淨如
人掃地。作壇必成就。

第五山中見有五色石。青黃赤白黑各在本
方。此是聖人學道處。此地必是勝。作壇四天
王自至。

第六入山中見蛇頭上有角盤石。蛇臥處無
草。見人來即起去。此作壇最妙。

第七山中見有白鹿臥在地。四面一丈已來
無草木。此地亦堪作壇。

第八山中見有白鹿。臥處四面無草木。見此
相貌並是作壇之地。

第九山中有人身長一丈餘。著黑色衣面有
四目。坐於石上。其石上清明見人面像。比丘
上必成。

第十山中有白頭老翁。眉鬢皆白。目送其行
處。地皆不生草木。此地堪作壇。有草木不堪。

第十一山中見有石。或土裏有五色雲出。非
陰雨時見。此處必是聖人坐處。作壇妙。

第十二山中有石室內。師子及猛獸居。無草
木生者。此地堪作壇。

第十三山中有平處無草。其地有人脚跡一
尺已來。堪作壇。

第十四入山谷。見有草在地生。每似人坐上。
其草頭低屈者。其堪。

第十五入山頂上及平下。見異花出於四面。
中心可有八尺已來空地。其處妙。

第十六山中見有花出處。但是聖人坐處。無
間春夏秋冬。皆有異花出現。但有出華異於
眾花。其地妙。

第十七山中持呪。見地上有白光出。四面無
草。此地妙。

第十八山中非時見有香氣。地亦似有煙出。
此地妙。

第十九山中有五色光。從地出或從石出。視
其處。出處妙。

第二十山中見有孔雀鳥或諸鳥。䘖草及雜
花來投著。其地堪。是聖人所出處妙。

第二十一山中有五色土處。至明日平旦。看
五色光出。此地堪。

第二十二山中見有白鶴四箇。對坐處無草。
此是結壇地。

第二十三山中見雙樹相對。中間有狀如人
形。其地堪。

第二十四山中見黃牛或白牛在地臥。其地
無草生似人掃處。其地堪。

第二十五山中有石打作鐘聲。其處堪。

第二十六山見有窟。中相若喚無響者妙。
即有響者非。

第二十七山中有寺觀。其地平旦。日未出時
看五色光者堪。

第二十八山中見有神人著天衣。當所出處
堪。

第二十九山中有土。如蟻子聚高五尺以來。
其堪。

第三十山中見石或土如龍形狀。或地上似
如畫處。堪。

第三十一山中見有仙人或帶角之人獸。視
其所出之地堪。

第三十二非時非處。見有光忽然出。或有犯
其火。或有香烟。此是羅漢得道之地堪。

第三十三若入寺舍。及在俗人家作壇。百倍
千倍不及山中。欲救眾生終須擇地。寺上伽
藍穿地深二尺。其內得骨者必不堪。得瓦石
者仍。埋七寶於地內。然始得用。

第三十四穿地深三尺。得少許異物或寶。即
名上地堪。

第三十五穿地深二尺。地內無物者作壇。其
地內所取之土。淨擇去。和香末實築。

第三十六地內不曾有人居止眠臥處。此地
堪。

第三十七地內未曾安窟窖竈。及雞犬臥處
堪。

第三十八五更看地內氣候。有黑光不堪。自
外光出者堪。

第三十九若在俗家作壇。多不如法致有損
傷。呪師彼此皆無利益。直須結界不須作壇。
貧道驗之曾有損失。

第四十若是須結壇。令病人清淨。每日澡浴
著新淨衣。別在一室內坐。呪師依前擇地作
壇。專心稱名為誦法。病人不令壇內得見。
若將病人於壇內。並損呪師。

第四十一若是轉持戒比丘誦呪作壇。百千
勝於俗人。若擇地得一作壇之後。其地劫災
起時其地不壞。

第四十二若作水壇。不須作蕳擇得上勝
地。若不得其地終無成益。
梵天擇地法終

靈雲雲校本云貞享四年二月廿日一校了。

　　　　　　　　　　　淨嚴(四十九載)