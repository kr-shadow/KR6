#+TITLE: 蕅益三頌-明-智旭
#+DATE: 2016-06-11 12:30:12
#+SOURCE: github.com/kanripo/KR6q0183 master ed63d233                

** 偶拈問答序

憶癸酉秋。過菰城季清程居士家。偶遇雪庭禪師庭
謂予曰。夫禪者教之綱領教之根本也。今時教家不
信有禪。是猶取綱而無綱。攀枝附葉而無根本。抑何
惑哉。予應之曰。老師真至言也。夫禪者教之綱也。教
者禪之綱也。禪者教之領也。教者禪之襟裾袖襬也。
禪者教之根本也。教者禪之枝葉花果也。教家捨其
綱領根本固為大惑。而今禪士亦復棄綱而獨存一
綱。棄襟裾袖襬而獨存一領。棄枝葉花果而獨存一
枯樹椿。不尤惑乎。庭遂無語嗟嗟。禪之與教如何可
分。從上諸祖未有敢離經一字者。從上諸大教主亦
未有不透徹心宗得大機用者。奈何末世視作兩途
真可哀矣。予每講次必極力拈提綱領根本以示人
而人罕知薦取。又曾作三頌露此消息而昧者猶謂
尚是教意未是宗意。嗚呼。宗意果離教意。不竟同魔
說乎。今更捏餈團作胡餅。以療呱呱之泣。且道畢竟
是宗是教。咄癡人前不得說夢。

辛卯新正四日北天目蕅益道人書於祖堂

** 法華堂四問并答

一問步步不曾離著他因甚麼舉似不出。

答舉則不似。

頌。
　演若迷頭向鏡馳狂呼歷劫未曾癡朝來摸著娘生鼻到底雙雙兩下垂


又答分明舉似。

頌。
　分明舉似不曾差步步何嘗離著他更問之乎并者也胡人月下吹胡笳


二問說得了了分明因甚麼用他不著。

答說底是甚麼。

頌。
　家常茶飯日三餐一飽渾忘飢與寒只恐鮮能知此味別圖鳳腦與龍肝


又答步步不曾離。

頌。
　分明步步不曾離日用尋常盡是伊怪底春光遍桃李東風消息幾能知


三問三身與三自性是同是別。

答且道是同是別。

頌。
　三性三身別復同分明指示不須融獨憐村裏三家犬月下啀喍吠草叢


正答。三自性與三身。亦同亦別。同者。由悟圓成實性
證會法身。由淨依他成報智身。由悟遍計本空成普
應身也。別者。三身約果德。三性約境界。三身約悟顯
三性通迷悟也。

四問一切法皆可作四句且如三性各四句如何
作。

答四句歷然。

頌。
　無性緣生觸處通有無情理互含容一微亦必存方分儱侗如何達此宗


正答。遍計所執性四句者。情有故常。理無故無常。情
有即是理無故亦常亦無常。理無即是情有故非常
非無常。

依他起性四句者。緣生故常。無性故無常。
緣生即無性故亦常亦無常。無性即緣生故非常非
無常。

圓成實性四句者。理有故常。情無故無常。理
有即是情無故亦常亦無常。情無即是理有故非常
非無常。亦可約不變隨緣隨緣不變而作四句。

又
單約依他起性辨三性以明四句者。依他性中有圓
成實性故常如繩有麻。依他性中無遍計所執性故
無常如繩無蛇。雙照故亦常亦無常。雙遮故非常非
無常。當知惑業苦三皆是依他起性。於依他起並具
四句。依他苦四句即性具法身四句也。依他惑四句
即性具報身四句也。依他業四句即性具應身四句
也。又佛三身即淨分三自性各四句也。

** 除夕十問并答

一問如何是為實施權。

答家家有路透長安。

頌。
　治水功成定永圖荒要侯甸各分符始皇吞併非良策眨眼秦嬰巳獻俘


又答病多藥多。

頌。
　病多藥亦多須是問耆婆黃龍湯一味那得起沉痾


二問如何是開權顯實。

答借婆衫子拜婆年。

頌。
　禮到何勞漫費錢大家恭敬賀新年面門歡喜心安樂不羨無懷與葛天


又答子等心等。

頌。
　子等心亦等況復貲無盡周給本非難只愁不自肯


三問如何本跡雖殊不思議一。

答歲歲黃鶯啼緣柳。

頌。
　春光一度一番新賺得嬌奴起怨情獨有東村王大姐依依猶憶舊時人


又答萬古碧潭空界月。

頌。
　萬古碧潭月盈虧時出沒撈摝非有無大辯終須訥


四問如何是觀心若起本跡俱絕。

答泥佛填官路。

頌。
　路邊掘土成尊像要走還將尊像填只恐旁人眉墮落漫同院主怨天然


又答兩箇泥牛鬥入海。

頌。
　泥牛鬥入海木人齊喝采堪笑石女兒猶向波間待


五問如何是止觀不二。

答天昏地陷。

頌。
　混沌鑿開分兩儀成形成象亂猜疑虛空消殞知何許正是訛傳盤古時


又答古鏡掛高臺。

頌。
　古鏡掛高臺何妨胡漢來秀公空拂拭拂處轉多埃


六問如何是具縛凡夫能知如來秘密之藏。

答幾處報讎身不死。

頌。
　一自椎秦博浪沙轉逢黃石圯橋斜素書雖作劉家用與赤松遊路未賒


又答跛足長年牢把柁。

頌。
　專心牢把柁跛足難行路看風便使帆滄溟頃刻過


七問如何是初發心時便成正覺。

答千場縱博家仍富。

頌。
　梢粗膽壯賭場雄破盡寒酸士子風一擲便輸千億界陶朱雖富未堪同


又答一線銀鉤光遍地。

頌。
　銀鉤光遍地一線天邊麗初夜漏聲寒影向千江漬


八問如何是不斷生死而入涅槃。

答大溈山下水牛肥。

頌。
　不是怨家不聚頭自身有債自身酬牧童若解深深意莫把繩鞭強繫留


又答七金香水浪滔天。

頌。
　香水浪滔天潛流注百川誰能嘗一滴郤病且延年


九問如何是續佛慧命。

答依舊可憐生。

頌。
　果然依舊可憐生拄拄撐撐直到明普請大家同著力莫教倒郤葡萄棚


又答饑來喫飯。

頌。
　佛命不可斷饑來須喫飯一日要雨餐莫學餓死漢


十問如何是臘月三十日用得著的。

答銀馬金錢接灶神。

頌。
　銀馬金錢接灶神殷勤禮拜祝虔心一門和氣生千福四季平安抵萬金


又答困來打眠。

頌。
　臘盡事清閒困來便打眠一夢猶未足爆竹慶新年


*** 附答覺浪禪師十問

杲日當空時如何。

夜遊者伏匿作務者興成。

天昏地陷時如何。

高枕安眠。

夢中作夢時如何。

切忌枕聲落地。

窮子摸著衣珠時如何。

何必大驚小怪。

伯牙遇子期時如何。

那裏得此消息。

一盲引眾盲相牽入火坑時如何。

念彼觀音力。

臨濟遇著白拈賊時如何。

浪杖人是曹洞宗。

濁油湊著濕燈心時如何。

著甚死急。

冷眼看人一語無時如何。

只恐恩多成怨。

久假不歸時如何。

難瞞千古。

*** 又答湛公十問

佛祖慧命在懸絲如何振起。

振則不起。

知識滿天下以何作略。

切莫被他瞞。

具眼人來如何辨別。

郤是湛公具眼。

本色人相會時如何得不染汙去。

染汙便非本色。

用力不得時如何快暢。

轉。

水窮山盡處如何進步。

好箇路頭。

應機接物時如何使偷心不起。

君子愛財取之有
道。

異類中行甚麼人去得。

驢前馬後漢。

打破證悟關如何行履。

何必問人。

和身入水時如何救人。

一箇棺材兩箇死漢。

*** 又答如母二問

問。人問大溈。和尚百年後向甚麼處去。溈云。檀越
人家作一條水牯牛去。問。學人隨來得麼。溈云。汝
若來須銜一莖草來。水牯牛即不問。如何是一莖
草。

答即是自巳喫的。

頌。
　生死路茫茫輪迴正未央須銜一莖草切勿借他糧


問。溈山遇寒拾於松門夾道。拾作虎吼三聲。及拈
拄杖問云。老兄喚者箇作甚麼。溈皆無對。未審拾
得兩度拈處意旨如何。

答忘郤了也。

頌。
　兩度拈來一總忘何須平地別商量同條生不同條死愁聽寒鴉度夕陽





藕益三頌
明　菩薩沙彌古吳智旭　述

* ○大方廣佛華嚴經頌并序

剎海入微塵不是一多相即。毫端呈法界非干小大
相容。秖緣法爾如然所以不容思議。分凡聖較淺深
大似邀空華結果。掃語言諱修證無端禁石女生兒。
睹明星而了悟栽成眼上兩莖眉。遍眾會以敷揚繪
出空中千色彩。然雖今事門頭。覓一塵而無朕。不妨
實際理地炳萬法以齊彰。大哉絕對待之假名。方矣
泯分滿之殊相。廣則毛孔邊際等虛空之莫窮。佛則
介爾凡心。即真常之妙覺。華乃因果同時。嚴乃能所
不二。是以若通若別可軌可持。十界並遵三世一轍。
然一丸而眾香悉具飲一滴而諸河頓嘗。普請露柱
燈籠聽取葛藤絡索。

** 世主妙嚴品第一

「　萬國衣冠拜冕旒御筵香染繡羅裘不觀上苑枝條茂那信蒼穹兩露周踏破波濤渾是水織成縷線漫稱紬莫嫌山谷泉聲小大海何嘗擇細流」


** 如來現相品第二

「　眾齒光明遍剎塵十方雲集主中賓眉間足下出還入極果應知即正因蓮現何曾離本際勝音寧復是他人殷勤聽取伽陀句白牯狸奴知最親」


** 普賢三昧品第三

「　運水搬柴足可娛藏身三昧阿誰無擬求佛手來摩頂翻昧衣中如意珠尺鏡遍含空界影寸雲堪灑剎塵枯勞他依正同宣偈喚出滄溟月影孤」


** 世界成就品第四

「　大覺空生海一漚一漚拈起海全收休將十事為他事認卻鬍鬚失卻頭」


** 華藏世界品第五

「　鼻孔下垂眼睛橫布毛竅玲瓏皮膚連附地種無殊森羅草樹師子全威奚分象兔欲知華藏莊嚴不離剎那安住擬向心外覓玄昧卻介爾性具」


** 毘盧遮那品第六

「　閻浮本是輪王地幾度征誅始定疆曾聽胡笳月下曲不須鶴唳亦悲傷」


** 如來名號第七

「　十千名號任他呼那個男兒不丈夫借問而今說法者文殊還有幾文殊」


** 四聖諦品第八

「　藥病相連頭緒多一番提起一番訛無生無量歸無作大海從來具眾波」


** 光明覺品第九

「　故園消息斷多秋夢裏尋思淚未收驚蟄一聲啼鳥亂不堪覽鏡倍生愁」


** 菩薩問明品第十

「　白雪陽春和者稀弟兄且自協壎箎華周妻子三年哭引得齊人盡皺眉」


** 淨行品第十一

「　棒打石人頭老翁入場屋憐見嚼飯未為醜上大人書勸熟讀一朝讀到可知禮錦繡文章充滿腹」


** 賢首品第十二

「　認影迷頭歷劫行狂心初歇鼻分明神珠拈出隨君用衣不蠶兮食不耕」


** 升須彌山頂品第十三

「　平地風波浸殺人漫傳不動又高升佛身充滿無來去金屑休教著眼睛」


** 須彌頂上偈讚品第十四

「　成群作隊弄精魂破盡家私滅盡門唱得哩嗹嗹哩曲大家扶起舊沙盆」


** 十住品第十五

「　瞿曇一指不肯剟央掘魔羅追不歇忽然放下手中刀失卻孃生一頭髮」


** 梵行品第十六

「　打破一桶做一桶顛仙此話非儱侗鄱陽大戰定江南　聖皇也賴三軍勇」


** 初發心功德品第十七

「　三際覓心不可得擬從何處發菩提東風一夜傳春信花滿園林泉滿谿」


** 明法品第十八

「　子孝父心寬臣賢君位安創業固不易守成尤自難車輪鳥翼喻明月照人寒」


** 升夜摩天宮品第十九

「　天名時分地如雲孔雀鵝王化久聞特地任公更垂釣牽翻海底浪紛紜」


** 夜摩宮中偈讚品第二十

「　律呂宮商無別調都俞喜起聖明時堯天舜日同欽戴卻歎巢由總不知」


** 十行品第二十一

「　萬卉莊嚴功德林鳥啼花落影森森夜行不許明須到才出門來草巳深」


** 十無盡藏品第二十二

「　克家須是破家兒撒潑黃金似爛泥餓殺鄧通繇命薄天朝雨露本無私」


** 升兜率天宮品第二十三

「　賣盡風流不著錢桃花如燄柳如煙笙歌畫舫酣明月見說今年似舊年」


** 兜率宮中偈讚品第二十四

「　家醜何勞向外揚未曾作賊便招贓邊城多少離家客刁斗初鳴轉斷腸」


** 十迴向品第二十五

「　水滿長町霞滿天村中處處起寒煙耕牛自解循歸路不用山童努力牽」


「　懸梁刺股揣摩成說得燕王與趙盟何似當年赤帝子入關先巳縛秦嬰」


** 十地品第二十六

「　坤儀厚重德無疆能載能生直且方看取四微非異性不妨十岳各稱王伶俐衲細思量微塵剎土漚中影莫負眉間毫相光」


** 十定品第二十七

「　有出有入非正定試問剎那有何性假饒覓見普賢身依舊重添普眼病君不見女子跏趺佛座邊文殊空把神通震棄諸陰蓋下方來缽盂端的元無柄」


** 十通品第二十八

「　饑來吃飯困來眠不用安排信自然消盡幾多閒日月止留秋水與長天」


** 十忍品第二十九

「　立錐無地并無錐飲痛吞聲秪自知忽解白拈閒活計終朝袖手有餘貲」


** 阿僧秖品第三十

「　介爾心王絕數量僧祇數量轉分明微塵法界全成壞五眼如何算得清」


** 壽量品第三十一

「　黃梁一夢過名關箇事分明迷悟間欲向勝蓮分晝夜且從極樂問迴還」


** 諸菩薩住處品第三十二

「　蟭螟眉上多巖谷結冬度夏居堪卜任憑劫火洞然燒此地清涼有餘緣」


「　色色塵塵盡道場何勞剜肉別成瘡賺他無數癡男女東走西馳昧故鄉」


** 佛不思議法品第三十三

「　一念緣起無生九界空華敗壞多年枯木爛藤慣會成精作怪正許擬議思量不許占龜買卦」


** 如來十身相海品第三十四

「　佛說非身是大身百花枝上露全春癡人猶計九十七獨勝尋常四八倫」


** 如來隨好光明功德品第三十五

「　千輻輪光圓滿王獄中菩薩鼻昂藏三重十地雖圓頓鈍置人間放逸即」


** 普賢行品第三十六

「　一念無瞋即普賢說時容易用時難世間多少弄潮客不解撐船淺水灘」


** 如來出現品第三十七

「　遍界本無藏跡地家親無故常為崇眉間毫相播精靈口裏光明作魑魅分明賣弄屋中金帶累兒孫向外覷假饒入得手中來明朝不是今朝事」


** 離世間品第三十八

「　花枝隨處短長春色元無高下觸著一孔毫毛惹得通身害怕縱然瓶瀉雲興終難說盡者話蓮華本自水生不用描空作畫」


** 入法界品第三十九

「　師子頻申三昧從來何曾覆蓋坐在水中渴死秖因畏溺為害自從認得即君更不沿途乞丐兔子角上翻身烏龜毛裏作會憑他水盡山窮寸步不居門外」


** 普賢行願品

十大願王遵歸極樂末後牢關和盤直拓擬議躊躇
千錯萬錯說性譚心無繩自縛親睹如來無量光方
知此話非嬉謔寄語參玄學語流休將向上閒穿鑿。

*** 福城東莊嚴幢娑羅林文殊師利菩薩

「　眾生住地無明諸佛根本實智從來但一月真云何有是非是既發無上菩提豈更迷名失義歷盡煙水百城寸步不曾相離」


*** 勝樂國妙峰山德雲比丘憶念一切諸佛境界
智慧光明普見法門

「　演若達多狂始定十方國土明如鏡鏡中現出無數頭一聲喚著聲聲應」


*** 海岸國海雲比丘普眼法門

「　大海境界隨思念湧出如來光燦爛一句難將海墨書留與無聞作針砭」


*** 楞伽道邊海岸聚落善住比丘普速疾供養諸
佛成就眾生無礙解脫門

「　大地本來無寸土空中行住未為難幾多悲智莊嚴事一枕南柯夢欲殘」


*** 達里鼻茶國自在城人彌伽妙音陀羅尼光明
法門

「　叨作輪王親胤坐受公孤謨訓傳來輪字莊嚴頒向九州百郡」


*** 住林聚落解脫長者如來無礙莊嚴解脫門

「　無邊佛剎莊嚴清淨身中顯現悲歡離合滿場究竟皆從一線說破只是自心免使別求神變」


*** 閻浮提畔摩利伽羅國海幢比丘普眼捨得三
昧

「　殊形異狀遍體出生六月六日播弄精靈喚作般若嬰兒喪明」


*** 海潮處普莊嚴園休捨優婆夷離憂安隱幢解
脫門

「　見聞同住不唐捐吸盡西江未足傳向若歎洋慚灌叟鐵圍山外有香泉」


*** 那羅素國毘目瞿沙仙人無勝幢解脫

「　摩頂執手東奔西走貶得眼來天長地久落花紅處
象王迴芳草綠時師子吼」


*** 伊沙那聚落勝執婆羅門無盡輪解脫

「　刀山火聚足清安只是全身投入難拼得一條窮性命髑髏孔裏夜光寒」


*** 師子奮迅城慈行童女般若波羅密普莊嚴門

「　清淨法身牆壁瓦礫種種異門何莫何適欲知百萬陀羅尼好向莊嚴宮殿覓」


*** 三眼國善見比丘隨順燈解脫門

「　風和日暖魚尋餌楊柳桃花夾岸新多少長安美公子翩翩裘馬惜芳春」


*** 名聞國阿渚自在主童子一切工巧大神通智
光明法門

「　童子無聊聚沙為戲算去算來有名無義漚滅空無是一是二雖然恁麼舉揚不免眼中添剌」


*** 海住大城具足優婆夷無盡福德藏解脫門

「　一器幾何十界供普吞時脹殺人天吐時餓殺佛祖問取童女十千畢竟作何去取」


*** 大興城明智居士隨意出生福德藏解脫門

「　仰視虛空所須悉下分明各自帶來何故向他酬謝識破者點機關便解逄緣不借」


*** 師子宮大城法寶髻長者無量福德寶藏解脫
門

「　奏樂燒香迴向因十重樓閣報分明可憐歌舞場中客荒卻良田不肯耕」


*** 藤根國普門城普眼長者令一切眾生普見諸
佛歡喜法門

「　知病識藥將錯就錯和合諸香無作為作只恐城東
老母來不用許多閒絡索」


*** 多羅幢城無厭足王如幻解脫

「　從古護生須是殺直教殺盡始安居慈悲瞋恚兩舌語暮三朝四撫群狙」


*** 妙光城大光王大慈幢行

「　曾母指疼曾參看蹙非因天性相關只為一般皮肉纔涉擬議思量不啻大唐天竺」


*** 安住王都不動優婆夷求一切法無厭足三昧

「　堂宇光明普耀霧變深山文豹自在平等總持不離音聲笑貌貪觀佛剎道場卻被浮雲籠罩」


*** 無量都薩羅城遍行外道至一切處菩薩行

「　小兒啼哭秖因饑拈得饅頭當米餈一飽自然無病痛不勞他處別尋醫」


*** 廣大國優缽羅華長者調和香法

「　長者如何慣鬻香不知誰處得真方天涯海角多知己莫歎孤身落異鄉」


*** 樓閣大城婆施羅船師大悲幢行

「　暴虎馮河吾不與長年柁手最知幾波斯到岸因風便采得明珠滿載歸」


*** 可樂城無上勝長者至一切處修菩薩行清淨
法門

「　無依無作逞神通誰信鄉風處處同賣盡拙時留下巧盧花依舊宿漁翁」


*** 輸那國迦陵迦林城師子頻申比丘尼成就一
切智解脫

「　一育多種二無兩般眾會不迮園林不寬依正遶旋無量匝明星初湧夜更闌」


*** 險難國寶莊嚴城婆須密多女離貪欲際解脫

「　旃檀樹下足蚖蛇蓮華池畔蜂充塞曾向嵩山社裏來始知趺法從他得」


*** 善度城鞞瑟胝羅居士不般涅槃際解脫

「　一座旃檀佛塔信手隨心開闔見得三世分明也是空華雜沓明朝便是新年今夜且稱殘臘」


*** 補怛洛迦山觀自在菩薩大悲行解脫門

「　遙見連忙唱善來也知年老惜嬰孩待他立德揚名日始信而今滿面灰」


*** 東方正趣菩薩普門速疾行解脫

「　曾聞著靴水上立馬到長安靴未濕走遍虛空盡未來普賢毛裏高相揖」


*** 墮羅缽底城大天神雲網解脫

「　長舒四手取海水洗面無端摸著觜借婆衫子拜婆年孤兒本是趙家子」


*** 菩提場安住主地神不可壞智慧藏法門

「　寶藏相隨夙善根勞他指示語溫溫分明福地生靈種幾箇男兒解報恩」


*** 迦毘羅城婆珊婆演底主夜神破一切眾生癡
暗法光明解脫

「　日沒西陲鳥宿林滿天星斗映江涔漁翁綸線垂將盡釣得金鱗大幾尋」


*** 菩提場內普德淨光主夜神寂淨禪定樂普遊
步解脫

「　古鏡磨來徹體明山河國土炳然呈不因走遍天涯路豈信居家腳底輕」


*** 菩提場右喜目觀察眾生主夜神大勢力普喜
幢解脫

「　未到酒家香十里開樽轉覺醉醺醺不知昔日耕耘苦便擬無錢賒幾斤」


*** 普救眾生妙德主夜神普現一切世間調伏眾
生解脫

「　猛火何能燒得木木中出火自成燒眉間光照君看取火種傳來是幾朝」


*** 寂靜音海主夜神念念出生廣大喜莊嚴解脫

「　樹根依地果依空培得根深果實豐波利質多人不信諸天日夜挹香風」


*** 守護一切城增長威力主夜神甚深自在妙音
解脫

「　洪鐘隨扣便隨鳴聲性何關四性生杜口也知非得巳不堪重舉似群盲」


*** 開敷一切樹華主夜神菩薩出生廣大喜光明
解脫

「　賢其賢而親其親樂其樂而利其利承流宣化不違時便是循良方正吏」


*** 大願精進力救護一切眾生夜神教化眾生令
生善根解脫

「　摩尼現色元非色日影無來示去來夢裏墮河雖是妄一翻提起亦添哀」


*** 嵐毘尼園妙德神菩薩於無量劫遍一切處示
現受生自在解脫

「　十種受生藏積年行貨帳討時沒分文算時有多樣直教除盡算盤珠十尺元來是一丈」


*** 迦毘羅城釋女瞿波觀察菩薩三昧海解脫

「　塵劫追隨非偶然染因緣是淨因緣鴛鴦帳裏調琴瑟喚醒寒鴉樹上眠」


*** 佛母摩耶大願智幻解脫門

「　無生無不生幻法元非法腹同世界寬身似浮雲杳調御天人師收來做一匝擬將普眼觀赤翳生眉睫」


*** 正念天王女天主光無礙念清淨莊嚴解脫

「　過去無邊事何勞更憶知只因生處熟熟處更難移」


*** 毘羅城童子師遍友

「　謬為人師尸位曠職問他法門推向子息若不勘破一錢不直」


*** 善知眾藝童子菩薩字智

「　天籟地籟休教錯會入得門來不妨在外」


*** 婆呾那城賢勝優婆夷無依處道場解脫

「　有盡無盡無依有依道場三昧雲駛花飛」


*** 泊田城堅固解脫長者無著念清淨莊嚴解脫

「　既名無著何更勤求若言一串終成兩頭」


*** 妙月長者淨智光明解脫

「　宅有光明奚稱淨智雖不說明早相鈍置」


*** 出生城無勝軍長者無盡相解脫

「　見無量佛得無盡藏問取善財是相非相」


*** 法聚落最寂靜婆羅門誠願語解脫

「　揭諦揭諦除冥抉翳足趾血乾胞胎落地」


*** 妙意華門城德生童子有德童女幻住解脫

「　海外青山雲外霓體中權實漫分枝同條生不同條死更問龍華調御師」


*** 海岸國大莊嚴園毘盧遮那莊嚴藏樓閣彌勒
菩薩入三世一切境界不忘念智莊嚴藏解脫

「　果覺因心事不殊訂寧終始意無餘曾為浪子方憐客不是波斯莫獻珠」


「　乾闥婆城鏡裏呈無邊色像倍分明去來彈指閒家具未瞥徒勞瞪眼睛」


*** 普門國蘇摩那城文殊師利遙申右手按頂

「　若來已更不來若見已更不見忽然摸著鼻頭端的高高在面」


*** 如來座前普賢菩薩

「　身經百戰定封疆遍界成平返故鄉馬上幾多驚險事不堪說向夜郎王」


「　剎剎塵塵性本融非關作意顯神通阿誰身上無毛孔忍使伽瓶局太空」


*** 善財菩薩一生圓滿

「　歷代相傳舊祖基分明稚小被他欺京城府縣都曾訴土地城隍到處祈終訟總之非得已贏來那別有便宜愁人莫與無愁說說與無愁總不知」


** 全部總頌

「　讀遍神農本草書根莖花果辨無餘採來件件都堪用看去般般總不殊必死秖因疾尚諱可生終賴藥相扶大黃能補參能瀉莫效庸醫守一隅」


* ○大佛頂首楞嚴經二十五圓通頌并序

一真亡影待七花八裂析旃檀。眾聖失巴鼻萬別千
差歸渤海。正令全提假饒茅屋牖邊鼠雀豈容穿過
旁通一線任你含元殿裡庶民亦可往來。所以道得
之則狸奴白牯動地驚天。失之則諸佛如來愁眉鎖
目。此大佛頂首楞嚴王三昧二十五圓通法門者。聲
聲毒鼓喪盡根塵識大命根。法法醍醐灌醒空假中
道血脈。可謂通身是病通身藥。是處有穴是處針。縱
令遁入膏肓。難免者婆妙手捻餅作團饑兒之啼哭
可止。鍊酥成酒猛光之痼疾堪醫漫道泥牛入海且
看木馬嘶風觸著痛處自身有苦自身知掘得寶來。
大家有福大家享。由是各系一頌。以為利根鞭影云。

** 憍陳那於佛音聲悟明四諦

「　鹿苑初陳門外車諸天餓鬼辨河沙東風一夜傳春信開盡黃梅嶺上花」


** 優波尼沙陀悟諸色性以從不淨

「　傀儡登場怖偃師楚王一怒體分離目成從此無消息坐聽寒林啼子規」


** 香嚴童子觀香意銷

「　幼婦初裝倚翠樓新郎曉起尚含羞無端召作征遼將向月胡笳起暮愁」


** 藥王藥上因味覺明

「　嘗遍娑婆藥萬千箇中何味可延年神農牙齒都零落報道砒霜最直錢」


** 跋陀婆羅忽悟水因

「　剝破虛空血迸流石人撫掌碧山頭春光甫見花成市一葉梧桐已到秋」


** 摩訶迦葉唯以空寂修於滅盡

「　六塵變壞眼培花空寂徒傳月裏艖微笑至今贓證在太平天下事如麻」


** 阿那律陀樂見照明金剛三昧

「　失目翻成有見照明奚似緣塵爍破大千世界豁開無漏真精心眼俱掛壁上桃花梅花笑人」


** 周利槃特迦調出入息得大無礙

「　天地猶如橐籥不須一句伽陀生住異滅無性平沉佛國山河自從打失鼻孔爭說安那般那」


** 憍梵缽提一味清淨心地法門

「　有時醍醐毒藥有時毒味甘露秪因弄巧成拙不免將迷作悟奐出瓶裏大夫直教手足無措」


** 畢陵伽婆蹉純覺遺身

「　泥裏果然有刺痛外何嘗見身虛空百雜粉碎白雲橫封渡津欲知不痛消息跛鱉盲龜較親」


** 須菩提曠劫知空

「　芥子須彌畟塞何處轉身出息偶然解得藏機彈指幻成百億相隨樹倒藤枯笑破色空空色」


** 舍利弗心見發光

「　九緣不借一靈孤更向金錍徹體刳戳瞎眼睛明箇事剎塵身土鏡中圖」


** 普賢菩薩心聞發明

「　毛端剎海同簧鼓特地勞他白象王金翅食龍如食麵一般也是塞饑腸」


** 孫陀羅難陀觀鼻端白

「　苦瓠甜瓜一概拈更將無味葛藤添縱僥洞照十方界鼻孔依然臉上尖」


** 富樓那彌多羅尼子因師子吼成阿羅漢

「　義身較比文身切出楔何如用楔親野千昔年曾膽裂羺羊漫擬效顰伸」


** 優波離持戒修身

「　持犯開遮三聚成式叉何法不圓明不龜手藥隨君用無作誰留凡聖情」


** 大目犍連心光發宣

「　澄濁成清不較遲黃河入海正奔馳攜來靜器君須識莫負嵩山碧眼師」


** 烏芻瑟摩火光三昧

「　一星便可燎須彌休把螢光間魯齊拈起秤錘渾是鐵空教積劫墜汙地」


** 持地菩薩平地心開

「　圓融絕待妙蓮華須是還他古作家馬後車前無數客等閒同駕白牛車」


** 月光童子修習水觀

「　一滴源流徹底清無端猶被水當情髑髏枯盡全身露浸殺從來佛與生」


** 琉璃光法王子觀群動性

「　與奪全機暗裏明啾啾千界器中聲春風吹散寒威後賸有梅花映水晶」


** 虛空藏菩薩觀察虛空無邊

「　晦昧情忘空界銷毛端剎海境偏豪寶珠圓鏡閒家具何物拈來價不高」


** 彌勒菩薩唯心識定

「　繩上無蛇性自麻趣真斷妄轉紆斜風停波息澄如鏡處處清光映紫霞」


** 大勢至法王子念佛三昧

「　服盡軒岐百草丸阿伽一味信神丹五宗八教橫羅列未死偷心孰肯餐」


** 觀世音菩薩從聞思修入三摩地

「　酒病還須酒藥醫推門落臼正當時神通妙用尋常事莫使重栽眼上眉」


** 十方如來放光總印

「　大地覓來純是藥耆婆空手契籃回從今徹體光明藏始覺從前事可哀」


** 文殊師利選擇圓通

「　海錯山肴難療饑文殊嚼飯喂嬰兒多門一路君看取人不和分家道衰」


** 阿難大眾得大開示

「　雷雨無私萬卉蘇故鄉他國路寧迂推開長夜山河枕病起精神也較臞」


** 性比丘尼成阿羅漢

「　緩治本兮急治標無端芽種乍成焦鏡中半露娘生面今日方知行處遙」


** 頂光化佛重宣神咒

「　萬種名香擣一龕胡言漢語最宜參頂光照破虛空也聽取前三與後三」


** 金剛藏王發願護持

「　慈威折攝足良模同體悲心痛切膚滅度已知無可滅大家且把剎竿扶」


* ○妙法蓮華經品頌并序

花簇簇錦團團一塵不立。赤條條淨裸裸萬法齊彰。
盡瞿曇四十九年老婆舌頭提掇不來。憑列祖千七
百箇生鐵掃帚打併不去。除非摸著自已鼻孔方能
踢倒從來窠臼。荊棘林內慣解掉臂橫行。潔白地中。
不妨轉身直過。惟我天台智者禪師。發妙悟於大蘇
睹靈山於言下。縱一旋陀羅尼力宣四不思議辯才。
究權實之攸歸關本跡之深致。玄義五重頂門打破
髑髏寒。文句四釋遍體針流毛孔血。戳瞎講家肉眼。
爍開禪士幽關。師弦震而飛走俱逃毒鼓撾而遠近
皆喪。特以圓音卓絕鈍識如盲義海汪洋葉舟欲蹶
山僧不惜眉毛。每品為拈一頌。大似助桀為虐。平地
重添葛藤。不會則拔楔抽釘。會得則喪身失命。

*** 法喻為名

「　心佛眾生撥不開三玄三要事難猜一莖拈作金身用惹得頭陀笑滿腮」


*** 實相為體

「　函蓋乾坤未足奇四微原不隔根枝分明舉似諸方也又道如來秪自知」


*** 一乘因果為宗

「　眾流截斷事如何滴滴歸源不較多踏遍十方香水海靴頭幾處犯清波」


*** 斷疑生信為用

「　逐浪隨波最可憐明中有暗意偏玄毘嵐吹散雲千朵放出孤輪一夜圓」


*** 無上醍醐為教相

「　分明一樣牛身味轉變番番不借功飽食會須脾力健莫教傷卻小兒童」


** 序品第一

「　白毫舒照半提時萬八東方蠟印泥擬向文殊辯端的重栽眼上兩莖眉(且道作麼生是全提咄逢人切忌錯舉)」


** 方便品第二

「　顰伸出窟威風別象兔搏來同見血誰知昔日金剛王今日翻成繫驢橛」


** 譬喻品第三

「　門外何勞覓大車錯將三界認為家火光燒爛虛空也誰解回頭叫阿爺」


** 信解品第四

「　客作從來非賤人糞除未盡自迷津卻憐五十餘年別此日相逢覺倍親」


** 藥草喻品第五

「　地雨何曾有二心根莖花果漫森森四微終始元無別莫向枝條大小尋」


** 授記品第六

「　體露金風樹葉凋四人生死久同條禹門無數金鱗躍莫向澄波月影翹」


** 化城喻品第七

「　塵點劫前曾服毒至今猶覺身麻木彈指歸來較是遲癡人還問西天竺西天竺化城實所誰家屋錯認他方五百旬窮年竟歲空勞碌且問只今在什麼處咄看腳下錯錯」


** 五百弟子受記品第八

「　成群作隊鍊饑寒衣裏明珠煞欲穿可惜而今醉臥客再逢親友是何年」


** 授學無學人記品第九

「　大小都盧一網收蝦蟆猶欲竄前流饒他蟠結滄溟窟依舊還吞呂望鉤」


** 法師品第十

「　大地從來依水輪高原穿鑿莫辭辛著衣坐臥尋常事還道如來是別人」


** 見寶塔品第十一

「　古佛婆心事太多土田三變意如何雖然明得聲前句不免重添浪上波」


** 提婆達多品第十二

「　碎身粉骨結成仇不是怨家不聚頭一粒寶珠光燦爛南方又起未來愁」


** 持品第十三

「　此土他方波浪闊長年柁手精神別巨鰲一搭上鉤來傍岸猶憐風力掣」


** 安樂行品第十四

「　護命靈丹只一丸身經百戰朔風寒明珠解髻親收得幻網光中夢未殘只今還有作夢者麼可憐大唐國裏盡惺惺地」


** 從地涌出品第十五

「　慣作白拈難認覓一般手段兩般刀莫嫌子老父偏少馬腹驢胎知幾遭」


** 如來壽量品第十六

「　莫言箇事無頭尾特地勞他數剎塵好藥但教諸子服病除始睹劫前春」


** 分別功德品第十七

「　太空丈尺誰堪測鵬徙依稀九萬程昨夜眉毛偶饑急誤將華藏煮盈鐺」


** 隨喜功德品第十八

「　摩尼雨寶正穰穰半世饑虛此夜忘莫怪邊城多旅夢幾人曾嗅返魂香」


** 法師功德品第十九

「　無位真人六不收放光動地轉生愁離微語默閒家具何處潮聲非海流」


** 常不輕菩薩品第二十

「　惡水澆人罪不輕頓教平地死屍橫獨悲未入阿鼻者今日猶開鬼眼睛」


** 如來神力品第二十一

「　掀天揭地欲何為箇事元無成與虧認取指音并舌相莫將黃葉誘嬰兒」


** 囑累品第二十二

「　年老情偏戀子孫幾人能得起家門殷勤記取靈山敕鏤骨銘肌報此恩」


** 藥王菩薩本事品第二十三

「　然身然臂施中最妙法何嘗隔苦功歎息東施累西子因噎廢飯還成風伶俐漢莫匆匆經王收入無縫塔萬別千差一路通」


** 妙音菩薩品第二十四

「　十界弘經讚妙音色身普現去來今溈山五字深深意留與諸方作眼箴」


** 觀世音菩薩普門品第二十五

「　自從證得圓通常慣將生佛同又聚藥珠身毒天鼓與樂會須先拔苦聲聲只叫觀世音何時識卻主中主要識主翁也不難路頭盡處須迴武一番逗入無畏城不消更問雲門普」


** 陀羅尼品第二十六

「　煙雨濛濛渡古村夜深杌影似人形天師一道靈符到彈指扶桑已浴溟」


** 妙莊嚴王本事品第二十七

「　禍出私門事可哀破家亡國未稱災一回追憶山中日愧殺從前滿面灰」


** 普賢菩薩勸發品第二十八

「　昨夜雷驚娑竭羅頓令雨點如車軸須臾浸沒梵王宮數滴空勞首羅日四法重敷萬古傳塵塵剎剎燈
相續」

藕益三頌

* 重刻三頌跋語

不信有教外別傳是謗宗也必謂教外果有別傳
是謗教也捨此二途畢竟作何折合不見古人道
恁麼也不得不恁麼也不得恁麼不恁麼總不得
又云恁麼也得不恁麼也得恁麼不恁麼總得雖
然如是毫釐有差天地懸隔山衲甘墮無間漫作
三頌未審是教外耶是教內耶別傳耶非別傳耶
倘遇無眼人觀無耳人聽必有能辯之者。
甲申季
春藕益智旭識于普德講堂