#+TITLE: 萬如禪師語錄-清-通微
#+DATE: 2018-05-12 10:25:14
#+SOURCE: github.com/kanripo/KR6q0404 master 296706cc                

** 萬如和尚語錄序

昔如來以一大事因緣出興於世續其命者荷擔之
責無時可懈故未悟悟難悟己守難守己行難往往
有善力偶諧雖名唱道秪屬世諦流布於祖父田園
未免拋家失業非具正見達圓機如覆載無心順應
不滯者不能堪斯任也吾於萬如大師深嚮往焉師
受法天童老人不事矜炫深居一庵與二三衲子草
衣木食多歷年所昨冬親覲老人還適緇素合詞堅
請方起諾之會閩江善信不遠千里虛曹山法席請
師開爐於是飛錫南指勉應一期復棄而還則龍池
勤舊齎彼中名公暨諸檀護尺牘請師繼席龍池為
祖父開化地慈音勝軌昭然在前照耀等於日月自
非本際契合若磁石之於鐵自然相吸者安能踐其
位披其衣行其令哉師雖每事恬退而時緣稔會法
爾難辭況通真達俗等心普愛隨宜攝受真得一行
三昧者今讀其語有收有放全殺全生肘後靈符逗
機發藥殆所謂腕頭不費絲毫力恢恢乎游刃有餘
地者矣夫順風之呼應者加疾當兩世化緣已熟纘
其緒者暨茨丹雘以終厥圖事半功倍前哲有光使
人謂禹門不死天童復生蓋深蓄厚養培之者有素
也為報百川來朝此地請歌唐人龍池篇為左券焉。

晉昌唐世濟敬題









** 萬如禪師語錄序

萬如大師住持東塔隨機響應廣度含靈余謁
師禪室中偶舉因緣數則絲來線去大有作家風規
且喜天童一枝佛法又與麼流將去也。

海岸道人黃端伯拜題






** 萬如禪師語錄序

德山入門便打臨濟入門便喝何處更著文字語言
然浮山以一偈識白雲祥庵主以一轉語識聰老香
林遠在雲門作侍者十八年稱大悟辭行時一語不
愜更留三年古人重言句如此蓋貴知其落處耳末
法淆訛雌黃莫辯非具正知正見續佛慧命嫡嫡相
承誰能於十斛驢乳以一滴獅子乳迸散卻萬如大
師天童密和尚法嗣也天童得法於幻老人上溯臨
濟為第三十世源流歷然譜牒具在單拈白棒掀翻
窠臼穿盡天下衲僧鼻孔令十方參學義路偷心無
處棲泊萬大師於師傳秘密深入閫奧親承囑累宗
風大振今所居龍池故幻老人選佛場雲山鐘拂提
唱重新遂使幻老人當年燈花熚爆聲雷轟電掣照
天照地孫祖同堂靈山一會儼然未散豈非栴檀之
宿緣震旦之勝事哉所願一切有情於此法語若見
若聞若相傳頌如聞塗毒鼓喪身失命去。

佛弟子梁谿高世泰齋沐書




** 萬如禪師語錄序

臨濟一宗代有杰起至天童密老人乃復載振凡瓶
錫所臨法筵龍象師師濟濟遐邇四眾聞風神肅猗
歟休哉可稱極盛矣吾萬大師參承有年得印心印
今其據座敷揚拈條白棒斷人命根若方便接引處
橫說豎說有說無說俱是大師婆心昊也捧讀大師
語錄見其掃盡枝蔓抉剔本根斬絕理路單明向上
真機所謂獅子出窟百獸潛蹤億千載之下何時何
地何人而不歸向於大師也哉斯臨濟一宗得密老
人而中興而大師於老人又始稱克家之子謹序。

檇李如如居士黃承昊敬題










** 萬如禪師語錄序

萬如和尚於崇禎辛巳間開法如如禪院剎竿方建
日繞千指歲殣洊臻香積無匱爾時語錄初就即屬
埽道人為序序曰嘗論震旦聖賢之書一言半句儘
可徹底不得徹者滯語言文字也于是大部般若西
來以梵書左行滴骨滴髓開示何言非棒喝何句非
麻三斤乾屎橛無奈語言文字習氣熟爛認翻譯不
認般若辜負黃面老子婆心無出頭吐氣分于是面
壁老子西來抹煞翻譯經典單提直指人心見性成
佛詎知八字流傳益添爛熟話頭公案支離曼衍三
車八藏難分軒輊認得棒喝字麻三斤乾屎橛字者
曾不認得西來意無乃此方語言文字實為魔崇何
若并此八字梵書左行之教震旦人摸索鼻孔不著
庶得少分相應有日㘞地一聲響耶昔高坐道人不
學晉語非簡應對之煩的是面壁前直指一著子今
萬如和尚幻住苧溪微塵剎裏機緣湊泊說法熾然
隻眼冷看卻不曾道著一字句一時騎臨濟項築天
童肋掀倒黃面面壁兩老子窠臼總是到家後白地
風光不許旁人將甜頌蜜多澆佛頭一點也倘此時
有菩提流支在應彈指讚歎仍翻梵書左行轉流西
土兩老子見之咄咄怪叱震旦中語言文字盡的的
西來意的的威音王那畔事無有差別云此序自明
迨清巳閱滄桑萬和尚延主龍池整頓祖庭歷有歲
年復經鼎革於順治丁酉示寂之後法嗣介為重梓
如如曹山禹門三會語錄送入楞嚴紫柏院經坊附
藏流通拮据將事可謂法門幹子矣奈因龍池原本
付囑機緣輒多更無異同於是同門昆季自立素嚴
中明古鏡松若古鑑法海永如爾初一輩法嗣群起
有言和尚語錄行世多冊自于丁酉春彙刻全部刪
存十之一二編為十卷時欲送入藏坊因梓敘不恭
留鎮龍池覆按生前原本持論確有證據質成於埽
道人稍加點定字句真蹟得還舊觀此慧命衣缽所
關法語義難假借片時率爾徐復翻然因為錄成原
序明著事宜以白諸方而昭千古謂是震旦中語言
文字可謂是西來意梵書左行亦可而萬和尚光明
且長炳於三千大千世界矣。

順治巳亥春仲國子司業前戊辰二甲進士虞衡郎
副廷尉曹溪憨祖弟子福徵道一居士譚貞默槃
談謹譔


* 萬如禪師語錄目錄

  
  * 卷首
  
  * 序文
  * 傳
  * 卷第一
  
  * 住浙江嘉興府如如禪院語錄
  * 卷第二
  
  * 住福建興化府曹山上生禪寺語錄
  * 卷第三
  
  * 住荊谿龍池山禹門禪寺語錄
  * 卷第四
  
  * 荊谿龍池山禹門禪寺語錄
  * 卷第五
  
  * 荊谿龍池山禹門禪寺語錄
  * 卷第六
  
  * 荊谿龍池山禹門禪寺語錄
  * 卷第七
  
  * 示眾
  * 機緣
  * 卷第八
  
  * 法語
  * 拈古
  * 頌古
  * 卷第九
  
  * 書問
  * 真讚
  * 自讚
  * 卷第十
  
  * 佛事
  * 雜著
  * 偈
  * 行實
  * 行狀
  * 塔銘







萬如禪師語錄目錄(終)

* 荊溪龍池老和尚列傳
檇李嚴大參呂嘉祐仝校正


師浙之禾郡秀水張氏子也諱通微號萬如嬰齡喪
父隨母金氏育于外家稍長從世父習業遽有出塵
之志年十九投郡南興善寺禮涵初公脫白後參方
受具戒閱禪關策進遂提撕無字公案歷扣名宿偶
閱楞嚴至諸可還者自然非汝不汝還者非汝而誰
恍有所得往參湛然澄和尚問無夢無想話一日湛
上堂云眾兄弟且道一切放下阿那個是主人公豎
拂子云舉頭天外看誰是我般人師聞若暗入明特
歸養母遂卜居於華嚴橋之西刱凈明菴居處是時
密雲師翁住鹽官金粟寺師造其室翁一見便問者
位僧那裡師便喝翁云老僧過在什麼處云再犯不
容云犯後如何師擬議翁便打云該我打你師汗流
浹背從此心中疑塞仍歸事母朝夕剋證一日入城
聞人家打小廝云看你藏在那裡去師聞之釋然遂
口占偈云沒處藏沒處藏全身獨露在街坊堪笑華
亭擺渡漢葛藤打得太郎當雖然尚未自肯適因母
逝遂再之金粟由是情不移物立志益勁一日見僧
問師翁云如何是佛法的的大意曰近前來僧近前
曰老僧從來未曾眼花僧罔措師聞洞徹玄旨頓釋
從前寶惜及觀經諸公案是甚麼弄猢孫圈繢欣歸
舊隱有居士黃清伯者與師道契日深遂鳩資買民
屋易名桐月菴遷師居之寒暑一衲學不雜習經史
傳紀一目知源師雖了悟縱奪隨方意不傲物交接
沖和禾之士大夫咸推師德請主東塔師辭讓不巳
遂勉赴焉一時聞風趨影道俗具瞻於是結拈花社
以策勵仝志居三載四方耆宿咸來咨決於師師每
卻席以待如杭郡司李端伯黃公臨禾必問道於師
機緣載語錄中師臨眾寬直所是必進之以禮非是
則規之以道及辭院之日內外眷戀如失依怙焉崇
禎乙亥冬天童老人七十大慶師懷香拜祝入門便
喝翁云胡喝亂喝師又喝翁又云胡喝亂喝師遂禮
拜翁打云你再喝喝看師云蒼天蒼天便行翁呼云
萬如我直下疑你者兩喝道道看師云歇歇與和尚
道遂出自茲師翁鍾契固留住山師以院事辭歸未
久退院尋依座下命典客司次侍巾缶方親智證咨
辯益新一日翁問師云般若無知無所不知速道速
道師拍膝而出又侍次舉一翳在眼空花亂墜你如
何會師諾聲便出又一日問師云薰風自南來殿閣
生微涼汝作麼生會師云嚴霜初降徹骨皆寒曰天
地懸隔師拂袖出復呈頌云薰風自南來殿閣生微
涼遍界寒毛豎將身衲被藏鼻息鼾鼾一覺醒從來
越國是南方師翁深加器重歲丁丑履素黃公承昊
致書迎師歸舊隱翁遂授師大法之囑因山主履素
別號如如居士故欣然書如如菴匾額是以改桐月
為如如菴也於時德聲益彰三年如菴遂成叢席辛
巳冬檀護躬請開法四眾駢集千指悅依壬午履素
公蒞任閩憲公清風儉節一臨境俗易民歡聞曹山
法席久虛鐘鼓聲沉杳公馳書有住持之請師欣然
以赴進院之日公親臨請法升座其參叩盈室而風
行閩粵是歲天童師翁示寂于台之通玄師聞計奔
往且迎翁全身入塔于天童時癸未二月也居無何
而隨有龍池之請龍池者元一源禪師受得法師某
逢龍即止之識始卓錫於上龍池次成叢林于中址
當是時源師三賜號五敕大剎俱辭謝而獨休老乎
其間其骨塔遺頹幻祖在日囑遷共一塔焉有憑虛
閣避暑窟尚在餘廢莫知其代迄神廟間林壑寥落
于時有毘陵唐太常凝菴公者居京師問道於幻祖
機契執弟子禮遂延祖南來卜居于此即今下龍池
是也重闢堂宇大成法席題曰禹門院而濟上宗風
從茲得振於南矣歷甲寅幻祖西歸密翁禮奉三祀
方鄙接踵開法因仝門眷屬不相為謀遂拂衣長往
一虛此席念有三載維時翁主金粟赴黃檗遷育王
後居天童所至道風遐播王公貴戚無不傾仰翁雖
時戀祖庭不免千里間隔且眷屬藩衍日久事生勤
舊滌塵公者商之郡邑檀護議請天童法嗣擇其德
量相宜者來繼此席俾山門尊重檀護悅其言輒致
書天童敦請適因師翁葬事同門畢集眾兄弟咸推
師主龍池為久遠之計遂以書敦請師慨然應諾踵
幻祖繩規而虛巳接物和風滲人一住十六載明道
德之廣振祖父之條內外遠近一時悅服始信眾舉
之不謬耳師初入院薪不繼炊廩無儲積甫三載適
遭鼎革烽煙遍布劍戟封林村埜之民輒城移山遯
所留僧伽黎輩兀然蕭寺中憑陵冠盜時恐唚膚及
骨有謂師曰事將逼迫奈何師曰行教化臨患難自
古不免況祖塔重係奚可委而去之寧束手俟命而
巳眾聞師語併力堅持幸無恙嗚呼為祖擁護為道
持身而臨難不懼者求之於時孰若師乎歷乙酉越
丙壬間雖天步初安道路間尚草竊充斥但聞入龍
池者喟然興善遷義或操戈入院瞻師顏聆師語皆
拜謝而去繇是樵採入山之童牧俱沾師德云當是
時禾中檀護屢致書迎師謂如菴為師發跡之地欲
求重理緣兵燹之後蕪穢不治師不忍從前心力隳
于一旦於巳丑春至禾晤諸檀越耑為如菴囑托務
求得人泊一夕即返毘陵不意山中忽被橫累有囚
執僧行去者師聞之駭異不知殃及何由適常郡協
鎮曹公虎慕師拜訪一見投誠敘次有山中書報遂
對眾開緘始知波及之累即將事細白於曹公公曰
龍池雖密邇寇穴海內誰不欽仰為祖師道場即全
身擔任親提面鞠其事一山之安賴公之佑也此非
道德所感何機偶若斯耶時又屢經歲饉海內叢林
俱告窘唯山來眾甚多執事謂師曰廩虛庫乏將若
何師意殆欲言時尚未出口座下弟子各以意領而
罄囊典衣捐金持化來眾以安於是口碑載道參慕
爭先四方列剎莫不渴仰師至時徑山天童興善累
次求請師以祖庭塔立刱守非易概謝不赴順治癸
巳仲夏師臨花甲之慶緇白披誠而祝者罔辭遠邇
跋涉稱一時盛事云師三建法幢任必先勞早夜勤
督弗倦衲子升堂入室者機融利鈍病去膏肓撫眾
御下老幼咸宜猥屑頑愚者師亦恕容相待聆師之
誨皆抱謝負愧焉眾中有病者師必躬臨撫慰恒以
香資備藥餌調治師歷嘗甘苦自居禹門祖道重新
百廢具舉道勝之韻應若春姁人人實往虛歸乃至
林木增翠草色遙香檀信雲湊雨合皆不期然而然
洵德符道化所至也師闡化念有餘載有語錄若干
卷行于世師世壽六十四法臘四十五所化者數千
嗣印者數十剃度者二百餘人丁酉元夜舟在燕都
普濟院忽得夢境自立露地見大雪飄身口齒俱墮
遂以手捧牙而覺遂增疑慮急欲遄歸次日告其院
主主曰此夢中幻境何足怪焉勉留堅請結夏解制
于秋八月旋南至冬月抵常之龍興院正擬謁師不
俄頃而驚聞訃至心翳語絕逮奔赴師入滅七晝夜
矣嗚呼師逝也智燈滅焰法海停波天人悲集道俗
失儀山光揜映泉鳥咽聲大眾孜孜兀兀若嬰兒之
喪怙也是山有娑羅樹二株圍數抱高百餘尺相傳
謂一源禪師手植向甚凋落及師入院花葉榮盛師
化之後花葉頓然衰萎亦異矣哉越明年八月十九
日奉師全身入塔塔在山門前若干步塔基為毘陵
唐氏所施師誕于萬曆甲午五月十五日示寂於順
治丁酉十月二十九日梁谿學憲彙旃高公世泰為
師銘其塔。

順治十七年歲次巳亥清和月嗣法門人行舟謹述
















萬如禪師語錄卷第一
嗣法門人行猷等編

* 住浙江嘉興府如如禪院語錄

師於崇禎辛巳年十一月二十日諸鄉紳孝廉文學
等請開堂。

師拈疏云大眾者道符子從作家手中出來諸佛妙
義祖師骨髓盡在裏許卻請維那對眾剖露宣畢指
法座云三世諸佛歷代祖師咸登此座提持法印諸
人還知麼若也未知為汝指點去也遂陞拈香云此
一瓣香端為祝延
今上皇帝聖壽萬歲萬歲萬萬歲伏願道超堯舜德
邁成康睿筭等南山至尊齊北極次拈香云奉為滿
朝文武天下官僚及本郡各位尊官今辰請主暨現
前四眾人等伏願祿位崇高壽基永固同明出世勝
因共證真常妙理又拈香云此一瓣香一十五年撥
草瞻風東邊請益西邊尋討覓得些兒如貧人暴富
便有許多境界末後撞著箇老作家劈頭一棒直得
瓦解冰消今日對眾拈出爇向爐中端為供養已經
六據大剎現住明州天童堂上傳曹谿正脈第三十
四世密雲大和尚用酬法乳之恩歛衣敷坐上首白
椎云法筵龍象眾當觀第一義師云數載荒村藏我
拙夜圖一覺日三餐今朝推上華王座指出人人舊
面顏眾中還有舉一明三底衲僧麼不妨出來互相
激揚看僧問大冶金聖凡不立正當師資契合未
審如何分付師云也要你委悉進云恁麼則千年古
令重拈出萬派朝宗一脈來師云不妨伶俐進云滿
院馨香誰不足幾番徹底在長安師云好語多同僧
舉坐具云謝師答話師打云不可放過問世尊出世
為一大事因緣祖師西來直指見性成佛和尚出世
斬新條令一句作麼生道師便打進云恁麼則今日
重光靈鷲事法音震處利群生師云讚歎有分進云
聲前一句超調御鼓腹謳歌樂太平師復打問選佛
場開人天普集學人有一句子舉似和尚得麼師云
合取狗口僧喝師便打問未結制前即不問正當結
制時如何師云行住坐臥在其中進云結制意旨蒙
師指還許學人單刀直入麼師云恐不是者手腳僧
喝師云果然僧復喝師便打乃云當陽顯露迥絕週
遮覿面提持頓超語路苟能機先領略立處皆真言
外知歸頭頭合轍便可向孤峰頂上盤結草庵不離
十字街頭灰頭土面十字街頭灰頭土面不離孤峰
頂上盤結草庵從教出沒卷舒縱橫自在直下坐斷
報化佛頭揭示頂門正眼無一法不為妙用無一物
不是真乘然後興慈運悲廣作梯航接引未悟同登
覺岸秪如徹骨徹髓一句作麼生道還委悉麼巨靈
抬手無多子擘破華山千萬重復舉保壽開堂三聖
推出一僧壽便打聖云恁麼為人非但瞎卻者僧眼
瞎卻鎮州一城人眼去在壽擲下拄杖便歸方丈師
云保壽雖則全提正令有宗師作略檢點將來未免
龍頭蛇尾若是山僧待三聖道非但瞎卻者僧眼瞎
卻鎮州一城人眼去在即時擯出為甚如此諸人但
曉逢強弱惟有山僧棒硬人上首白椎云諦觀法王
法法王法如是。

小參未舉念時早蹉過纔擬心處即染污個中消息
少人知不是英靈徒露布到者裏縱饒玄沙不出嶺
高亭不渡江腳跟下早喫三十棒況復三登九上一
句千山雖然若一向把住牢關汝諸人向甚麼處摸
索不妨少垂方便使汝得箇入處豎拂子云大眾還
見麼若也見得文殊即汝汝即文殊山河大地萬象
森羅一一為汝發機擊拂子云還聞麼如其聞得觀
音即汝汝即觀音松聲鶴唳鵲噪鴉鳴悉使󵋇本歸
源只如山僧未舉拂子諸人未見未聞已前畢竟是
箇甚麼還委悉麼知音不在頻頻舉達者須教暗裏
驚。

上堂人能弘道非道弘人天高地厚海闊山深向上
一關豈立主賓東西南北處處通津從門入者不是
家珍胸襟流出著著皆親拈拄杖云欲識箇中端的
旨蟭螟一口吞乾坤卓一卓下座。

上堂舉西天國王問波羅提尊者曰我欲作佛不知
何者是佛尊者曰見性是佛曰師見性否尊者曰我
見佛性曰性在何處尊者曰性在作用曰是何作用
我今不見尊者曰今現作用王自不見曰於我有否
尊者曰王若作用無有不是王若不用體亦難見曰
若作用時幾處出現尊者曰若出現時當有其八曰
八處佛性當為我說尊者曰在胎曰身處世名人在
眼曰見在耳曰聞在鼻嗅香在舌談論在手捉持在
足運奔遍現俱該沙界收攝在一微塵識者知是佛
性不識喚作精魂王聞是言心即開悟師召眾云西
天國王且置現前大眾二六時中四威儀內還是佛
性耶精魂耶若也定當得出可與西天國王同一開
悟同一證入其或未然只知事逐眼前過不覺老從
頭上來。

上堂一大藏教有奇特事笑倒街頭趙十四一大藏
教無奇特事鐵牛踏出虛空髓澄澄剎海月孤圓歷
歷雲山盡流翠子規啼血喚人歸癡頑正被無明醉
道不離人人自離寒山拾得槌胸背靈山空費老婆
心少林直指阿誰會大眾且道那吒忿怒菩薩慈悲
相去多少豎拂子云一點水墨兩處成龍。

上堂十五日已前總有西來大意諸佛玄機不得舉
著何故過去已過去十五日已後雖是白鷺下田千
點雪黃鸝上樹一枝花亦不得道著何故未來猶未
來正當十五日天是天地是地僧是僧俗是俗穿衣
喫飯運水搬柴未嘗欠少一絲毫為甚十箇有五雙
不知落處如如不妨放開一線使汝諸人得箇入路
豎拂子云拂子𨁝跳上天變成金翅鳥王將兩翼一
扇直得海水俱分把壽盡諸龍一時噉盡你諸人還
知麼良久云噁。

臘八上堂二千年前臘月八夜明星現時釋迦老子
驀地抬頭便知本命元辰著落處流傳至今謂之佛
成道日正當恁麼時明星尚未出現諸人還知本命
元辰著落處麼若也知得超過釋迦老子一頭地何
故為伊有箇明星在儻其未知更為指陳去也驀拈
拄杖云還委悉麼千聖相傳心地印當陽拋出大家
看擲拄杖下座。

上堂宗門一著離言說萬象森羅早漏洩睦州擔板
趙州無看來猶是多饒舌不饒舌頓超越陜府鐵牛
吼一聲滄州獅子喫一跌旁觀撫掌笑呵呵六月炎
天飛白雪喝一喝。

除夕小參年窮月盡日無餘拶到羅紋結角時但得
轉身親吐氣方能不負兩莖眉東村王老燒錢訖西
墅盧童鼓亂椎一段天然真境界惟除知有許誰知
且道正恁麼時如何通信卓拄杖云否極泰來通變
化春回臘盡不顢頇。

元旦上堂僧問世尊拈花迦葉微笑未審笑箇甚麼
師云笑你不唧溜僧喝師云果然乃云元正啟祚千
山寒色改儀容萬物維新在處冰河齊發燄新年頭
佛法是有石牛耕破劫前田新年頭佛法是無處處
敲鑼并擊鼓直得堯風普扇四夷八表樂昇平瑞雪
呈祥蠻洞谿山蒙化育所謂慶集一人福流沙界且
道林下衲僧以何報答遂插香云香爇一爐沉水供
萬年長祝聖明君。

天童專使送法衣至上堂僧問大庾嶺頭提不起如
今已得在師邊如何是祖祖相傳底事師提衣角示
之進云恁麼則一句迥超千聖外滿筵目擊盡知音
師云伶俐衲僧一撥便轉乃云祖祖相傳即此衣師
師相授本無欺如今披上華王座普使人天著眼窺
大眾且道承受後又作麼生將此深心奉塵剎相逢
即便用鉤錐喝一喝下座。

上堂春到陰晴不一那事從來條直日出萬象光輝
雨下虛空打濕日宮天子與四海龍王戰鬥不休舜
若多神嚇得通身冷汗出驀然突出須菩提無諍法
門為宣說自此各各罷干戈人人拍手生歡悅大眾
既是陰晴不一且道無位真人在陰處耶在晴處耶
良久云依稀似曲纔堪聽忽地翻騰調不同。

上堂天地與我同根萬物與我一體庭前指出牡丹
花途路之人喚方止昨夜三更虎咬大虫天明起來
蛇鱉鼻滄州獅子喫一鞭陝府鐵牛流出血汝等
諸人且作麼生會良久云參。

晚參舉僧問洞山云寒暑到來如何迴避山云何不
向無寒暑處迴避僧云如何是無寒暑處山云寒時
寒殺闍黎熱時熱殺闍黎師云洞山老漢能向百沸
鍋中下一杓冷水雖得暫時寧靜猶未得永久清涼
如有人問如如寒暑到來如何迴避山僧亦云何不
向無寒暑處迴避待伊問如何是無寒暑處向他道
退後著諸人還知麼若也未知更聽一偈熱時白汗
通身出冷徹寒毛遍體撐退後若能知落處從來寒
暑不相侵。

上堂古路坦然平堂堂絕回互不動到其中舉足即
蹉過揚岐三腳驢玄沙白額虎秘魔愛擎叉禾山解
打鼓咸謂度眾生實無眾生度雖然官不容鍼私通
車馬驀豎拂子云還委悉麼擲拂子下座。

解制上堂僧問草鞋踏破千山月瓦缽還餘舊歲霜
楖栗橫擔即不問竿頭進步請敷揚師云近前來與
汝道僧咳嗽師便打乃云心源湛寂澄澄不露智海
淵深滔滔不竭鼓起春風撲面門無位真人遍體皆
寒揭開麗日照虛空西來大意漏洩無多直得亙古
亙今無別法前聖後聖悉同源不落功勳縱橫自在
且道布袋頭開一句如何分付雖然竿木隨身走須
看途中絆腳繩。

上堂僧問古人云自從一見桃花後直至如今更不
疑如何是不疑處師云待山僧有疑即道僧禮拜師
便打問從門入者不是家珍如何是家珍師云領取
者一問乃云靈雲見桃花眼中著屑香嚴聞擊竹耳
裏著水玄沙𡎺破腳指痛苦自家知雪峰九上洞山
草鞋虛踏破者一隊漢總是把髻投衙如如雖則不
管閒非也要與諸人指箇正路卓拄杖云我見燈明
佛本光瑞如此。

上堂舉雲門和尚一日拈拄杖云凡夫實謂之有二
乘析謂之無緣覺謂之幻有菩薩當體即空衲僧見
拄杖但喚作拄杖行但行坐但坐總不得動著師云
雲門恁麼分疏未免令人作鬼家活計驀拈拄杖云
拄杖子在有破有在無破無在幻破幻在空破空凡
夫二乘緣覺菩薩以拄杖畫一畫云許多閒名閒字
一齊劃斷衲僧見拄杖不喚作拄杖行不喚作行坐
不喚作坐直須動著何故住著即不堪。

上堂舉葉縣省禪師云廣教有驗人關截人機活人
句還有人道得麼若道不得孤負平生師云如如且
無驗人關截人機活人句惟有一條拄杖未入頭底
與伊一頓使伊入頭已入頭底與伊一頓使伊離其
窠窟已離窠窟底亦與伊一頓前兩頓諸人皆知後
一頓莫說初學摸索不著縱饒久參禪客亦未知落
處在卓拄杖下座。

上堂舉南嶽讓和尚問僧云道一曾為人說法也未
總不見持箇消息來僧云已為人說法了也遂令訪
彼待伊陞座但出問云作麼生有甚言句持將來其
僧依教往問一云自從胡亂後三十年不少鹽醬其
僧回舉似南嶽大稱賞之師云馬祖如貧兒暴富對
人賣美家私南嶽大為稱賞亦似憐兒不覺醜如如
當時若見便與一坑埋卻何故曹谿波浪如相似無
限平人被陸沉。

上堂貓有歃血之功虎有起屍之德聲聞念念趨寂
菩薩當體全空北俱盧洲長粳米飯食者滿面春風
文殊忽起佛見法見貶向二鐵圍山且道達磨九年
面壁又作麼生卓拄杖云罕遇知音。

上堂在天而天在人而人不求解脫本自無繩文殊
自文殊文喜自文喜苟能如是見何須別問津龍蛇
混雜凡聖交參若也不薦蹉過目前雲門糊餅趙州
茶曹山白酒金牛飯雖然滋味十分佳沾著些兒通
身爛且道你有拄杖子與你拄杖子你無拄杖子奪
卻你拄杖子又如何話會還明得麼乾坤容我懶名
利任他忙。

上堂一猛直前萬牛挽不轉全身退後千聖不知蹤
不前不後一句子三世諸佛不能詮歷代祖師提不
起直須蓋天蓋地耀古騰今正眼洞明迥無依倚更
須知有賓主相見底事卻如大將臨敵自有鬼神不
測之機豈不見僧問百丈如何是奇特事丈云獨坐
大雄峰僧禮拜丈便打若是箇中人一些瞞他不得
苟或意地躊躇未免鄉關萬里。

上堂曹谿路上不許別開蹊徑少室峰前那許指東
話西若是倚牆靠壁之徒到者裏未免茫然偶憶舊
因緣兩則不妨舉來重為註破六祖問南嶽云甚處
來可謂探竿在手嶽云嵩山來忒殺樸實頭祖云什
麼物恁麼來不可咬名嚼字嶽云說似一物即不中
計窮力盡祖云還假修證也無重重勘驗非好手嶽
云修證即不無污染即不得難出鬼窟家鄉祖云即
此不污染諸佛所護念汝既如是我亦如是誤賺幾
多人又二祖神光問達磨云諸佛法印可得聞乎舉
心即錯動念即乖磨云諸佛法印不從人得你來東
土作麼光云我心未安乞師與安潑油救火磨云將
心來與汝安慣會就窠打劫光云內外覓心了不可
得什麼所在去了磨云我與汝安心竟且信一半所
以三世諸佛歷代祖師實無一法與人只解解粘去
縛使箇箇獨脫無依人人自繇自在今有將佛祖言
教以為宗旨密室商量遞相傳授他日閻羅面前喫
鐵棒有日在不見巖頭云若將實法與人土也難消
拈拄杖云大眾且道者箇是實法耶非實法耶若道
是實法土也難消若道非實法茫茫業識還委悉麼
此處不能明實際他年怎透死生關卓一卓下座。

上堂十方無壁落四面亦無門杲日正當空內外悉
明徹過去諸佛現在諸佛未來諸佛各各住於本位
山自青水自綠松自直棘自曲未嘗變易一絲毫秪
如諸佛出世祖師西來更為甚麼事忽有師僧聞恁
麼道呵呵大笑而退山僧即喚維那明窗下安排何
故不見道伶俐衲僧難得。

上堂水不洗水金不博金雨下地濕日出天晴釋迦
老子雪山受了六年饑凍徒自苦辛明星現時似乎
證入卻也未真臨濟大師三度於黃檗處問佛法的
的大意三度被打忍氣吞聲且道極則一句又作麼
生卓拄杖云碧岫雲生。

上堂有水皆含月無山不帶雲壺公瓢子裏別有一
乾坤若也知消息歸家罷問程所以道其住也坐斷
天下老和尚舌頭其去也千人萬人羅籠不住到者
裏更須知有照用同時人境俱奪始得。

上堂迷之原無失悟之原無得得失既忘懷扶桑耀
紅日喝一喝下座。

上堂威音那畔空劫已前者一著子未嘗動著一絲
毫及乎萬姓紛紜千差顯露者一著子亦未嘗動著
一絲毫只貴伶俐漢子直下承當便能得大受用苟
或三撘不回豈免沉迷苦海秪如龍潭吹滅紙燈處
德山見甚道理便爾自肯蝦蟆吞大虫。

上堂釋迦掩室於摩竭淨名杜口於毘耶明明鬼窟
藏身普慧雲興二百問普賢瓶瀉二千酬要且葛藤
不少直饒二途不涉別有出身之路正好朝打三千
暮打八百秪如古德云你有拄杖子與你拄杖子你
無拄杖子奪卻你拄杖子大眾既無拄杖子又奪箇
甚麼千古萬古黑漫漫填溝塞壑無人會。

上堂一大藏教是箇切腳正文從來無人讀著山僧
今日從頭讀去也空手把鋤頭步行騎水牛人從橋
上過橋流水不流忽有箇師僧出來道也是切腳山
僧即向伊道許闍黎具眼且道是醍醐句毒藥句。

上堂即色明心附物顯理白鷺下田千點雪黃鸝上
樹一枝花千峰頂上浪滔天大洋海裏火光燄露柱
著衫南嶽去燈籠沿壁上天台秪如華嚴會上五十
三員善知識各顯家風引得善財童子百城煙水走
得腳皮穿畢竟有何所得釋迦參見然燈。

上堂舉古德云忍忍三世如來從此盡饒饒萬禍千
災從此消默默無上菩提從此得慈受禪師云會得
此三轉語好箇不快活漢慈受正是得人一牛還人
一馬潑水相唾插嘴廝罵卓拄杖云平出平出師云
慈受禪師恁麼批判初看時似有超宗異目見解仔
細檢點將來卻是自無決勝之策一味納幣講和且
道如如意在甚麼處鐵鞭擊碎珊瑚樹驚起土神藏
北斗。

上堂良久云若恁麼承當去分明頭上安頭更或別
有商量未免斬頭覓活到者裏直饒將佛祖言教一
時會盡亦是噇酒糟漢於本分事了無交涉把三千
大千世界中物一時覷破喚作逐物奔馳直至彌勒
下生未有歇腳處在豈不見經中道無色無受想行
識無眼耳鼻舌身意無色聲香味觸法無眼界乃至
無意識界忽有師僧出來道既無五蘊六根六塵六
識得非落空乎山僧向伊道浮雲散盡虛空闊自有
孤輪耀古今。

上堂言中有響句裏呈機舉一明三道頭知尾若是
者般漢自然外不見有山河大地內不見有見聞覺
知上不見有諸聖下不見有凡愚直得一念不生全
機獨脫千差合妙觸處圓成至於一動一靜一語一
默一去一來一出一入似金博金如水投水全憑此
箇威光不向別處流轉且即事即真一句作麼生道
風暖鳥聲碎日高花影重。

上堂心不是佛智不是道千手大悲何處尋討欲尋
討須及早海上諸峰半插空必須親到蓬萊島無目
仙人遍界觀丈六金身一莖草西風急林葉掃熟睡
東山王大老須彌頂上浪拍天長安城外日杲杲喝
一喝下座。

上堂百草顛頭一句子久參未免躊躇一毫端上三
千界伶俐衲僧罔措若是其中人自然機先領略言
外知歸直與過去諸佛現在諸佛未來諸佛同一眼
見同一耳聞同一鼻嗅同一舌嘗同一身觸同一意
思凡一舉動無不皆同雖然秪如無位真人又同箇
甚麼擲拄杖下座。

上堂腰包頂笠緊峭芒鞋萬水千山參尋知識此喚
作舍己從人向外求覓見得箇事牢牢把定二六時
中未得脫灑喚作騎驢弗下病在膏肓還有不墮二
種窠窟者麼如有出來通箇消息如如為汝證明如
無其人驀拈拄杖云看看惟有者條拄杖子亦不舍
己從人亦不騎驢弗下信手拈來著著超今邁古截
斷凡情聖解獨露本有光明只如透出情塵一句作
麼生道心花頓發輪迴息高步毘盧頂上行。

受福建曹山上生禪寺請上堂拈帖示眾云二千里
外有知音特地來通箇消息大眾若欲悉端倪卻請
維那朗宣出宣畢僧問閩城消息即不問臨行一句
是如何師云緊峭草鞋進云未審常隨多少眾師云
只是山僧乃云衲僧家風毋固必出入都來難較量
若道我行我卻住若道我住我卻行所以道動若行
雲止猶谷神既無心於彼此寧有象於去來雲月是
同建水吳山不隔線隨身竿木八閩兩浙腳跟頭在
處即真遇緣即應不用安排拍拍是令且箭鋒相拄
一句作麼生道相逢不拈出舉意便知有。

上堂如如院裏無禪道可參無佛法可學一味栽田
博飯引水澆蔬你諸人向諸方學得底本子上看得
底必須一齊颺下做箇灑灑落落衲僧設或寶惜不
舍總名噇酒糟漢莫謂山僧不道破便下座。

上堂妙峰頂上從來不許商量直得風颼颼地第二
峰頭不妨說七道八未免鬧浩浩地若有箇漢出來
兩頭坐斷中道不安自謂見識超卓若到如如門下
正未有喫棒分在何故不見道你恁麼我卻不恁麼
你不恁麼我卻恁麼且道畢竟如何若無舉鼎拔山
力千里烏騅不易騎。

上堂舉教中道見見之時見非是見見猶離見見不
能及師云大小釋迦老子話作兩橛好與三十拄杖
驀豎拂子云還委悉麼野色更無山間斷天光直與
水相連擊拂子下座。






萬如禪師語錄卷第一

萬如禪師語錄卷第二
嗣法門入行猷等編

* 住福建興化府曹山上生禪寺語錄

師於崇禎壬午年四月初六日入院。

三門我此法門八字打開腳下無私直往直來且入
門一句作麼生道拽拄杖便入。

佛殿靈山一會儼然未散直下見得不隔一線從他
三十二相八十種好山僧到者裏都盧蓋覆卻展坐
具。

伽藍堂護教伽藍叢林之主山僧敬爇一爐香靈山
受囑盡在此拈香便燒。

祖師堂默然坐地巳成話墮纔涉言詮葛藤露布而
今截斷兩重關一句當陽絕回互拈香云大眾急著
眼覷。

據室摩竭掩室毘耶杜詞雖然坐斷古今要且不堪
為法且山僧如何施設縱饒鐵額銅頭漢幾煆紅爐
始放行。

上堂師指法座云坐斷報化佛頭獨踏毘盧頂上諸
人若欲共觀瞻普請大家高著眼遂陞拈香祝聖畢
又拈香云此一瓣香衝風冒雨一十五年未得歇腳
末後撞到金粟峰前打破疑團如如巳曾酬價今日
第二回拈出爇向爐中專為供養現住浙江台州府
通玄堂上傳曹谿正脈第三十四世密雲大和尚用
酬法乳歛衣敷坐維那白椎畢師云飄飄一葉過莆
中列岫渾呈世外容千古曹山親到此不妨重展舊
家風眾中還有擎頭戴角底衲僧麼出來試𨁝跳看
僧問遠離秀水到曹山濟濟人天共仰觀五位君臣
即不問斬新一句請師宣師云萬古長空一朝風月
乃云揭千聖正眼闡向上宗乘只貴法脈流通當陽
直截所以從上古德或行棒下喝或輥毬打鼓或建
立五位君臣或說六相妙義或言滿天下或默然面
壁門庭雖異無非顯揚此箇威光若是伶俐漢子舉
著便知落處直下家邦安貼其或未然山僧更為當
陽披露去也豎拂子云麈尾頭邊親薦得卷舒殺活
總臨時復舉僧問本寂禪師世間何物最貴寂云死
貓頭僧云死貓頭何為最貴寂云無人著價師云本
寂拈出死貓頭無人著價包藏臭穢直至如今山僧
今日既繼其席不免與伊撥開一線放出惡辣氣息
一任熏天炙地毋論有鼻孔無鼻孔聞著管取裂破
腦門脫或未然聽取一頌曹山拈出死貓頭千古令
人價莫酬日炙風吹狼藉盡腥膻撲鼻卒難收。

小參夏共秋來口懶開須知箇事絕安排諸人直下
明端的方見山僧為爾儕大眾還知曹山為人處麼
若也知得日用之中四威儀內便能如天普蓋似地
普擎如日普照如風普吹自然頭頭獲妙處處逢源
如其未能且向三條椽下七尺單前高著蒲團挺起
脊梁覷捕看畢竟是甚麼道理今日也覷捕明日也
覷捕忽然一日覷捕得透亦莫生滿足之想更須覷
捕到盡十方世界無非此事乃至婬房酒肆虎穴魔
宮無邊香水海浮幢王剎無一處不是此事無一法
不是此事全身契入始得自繇腳跟穩密胸次無疑
坐斷報化佛頭直踏毘盧頂上婢視聲聞奴呼菩薩
到與麼地方好來山僧手裏請棒喫喝一喝歸方丈
闇齋黃兵備請上堂僧問佛祖門風即不問台旆光
臨事若何師云誰不瞻仰進云可謂門內有君子門
外君子至師云知心能幾人進云與麼只有好風來
席上更無閒話落人間師云寒毛卓豎一句作麼生
道進云直得通身慶快去也師云真箇那進云不妨
高著眼師云分付自巳問作家相見即不問如何是
佛法的的意師云雨過萬山青進云謝師指示師便
打乃云堂堂獨露離是絕非赫赫靈明輝今耀古寬
廓非外十方世界目前觀寂寥非內無邊剎海毛孔
裏不落二途千聖罔測超出格量觸處皆玄所以桂
花香處裂破山谷鼻孔蛙鼓鳴時打失子韶眼睛盡
謂窮途落魄誰知衣錦還鄉今日明眼人前豈敢囊
藏被蓋直與當陽拈出豎拂子云還會麼天上有星
皆拱北人間無水不朝東。

上堂明頭合暗頭合直得虛空活鱍鱍日往月來豈
暫停亙古亙今不壞滅日面佛月面佛千變萬化何
曾歇靈山拈出一枝花迦葉頭陀笑不輟說時默默
時說空生巖畔花如蝶英靈豈向那邊尋掃盡自己
閒枝葉兩堂首座驀相逢彼此同時下一喝伶俐衲
僧眼未清勞他臨濟分明說大眾且道分明說箇甚
麼不見道賓主歷然喝一喝下座。

上堂放下便安穩直得四稜蹋地撩起任縱橫管教
八面玲瓏東勝神洲打鼓西牛賀洲起舞拄杖子驀
跳上兜率陀天將彌勒法座一掀掀倒驚得諸天怖
走蟭螟虫把四大海水一吸吸乾諸大龍王不覺齊
聲大叫大眾且道叫箇甚麼卓拄杖云從今窠窟無
安立直得全身沒處藏。

上堂佛佛道同祖祖相印曠劫只在目前不落言思
動靜直得天高地厚海闊山長於一毫端現寶王剎
坐微塵裏轉大法輪易短壽作長年改禾莖為粟柄
自然罪花頓落轉禍為祥惟憑者著子不用別商量
大眾且道如何是者著子喝一喝下座。

上堂天晴日頭出雨落地上濕若也薦得時萬事俱
了畢儻其不薦未免茫茫業識山僧少垂方便不動
旗鎗使汝諸人坐享太平顧視左右云幸然家裏坐
不用別追尋。

上堂覿面薦得猶涉途程機先領略鄉關萬里更若
談玄談妙論性論心滿臉風塵通身泥水須知此事
三世諸佛說不到歷代祖師提不起惟貴格外衲僧
等閒坐斷千差親證不生滅地自然不落第二見不
落第二機直得孤迥迥峭巍巍誰敢當陽覷著秪如
古人道須參活句莫參死句且道如何是活句良久
云參罷歸堂喫茶。

上堂一念不生萬緣脫落超出格量天寬地廓佛祖
尚未知他人焉摸索碧眼胡僧入大梁滿把珍珠驀
面撒東海龍王伎倆窮笑倒街頭徐八伯拈拄杖云
大眾且道碧眼胡僧還帶得者箇來麼復云若不帶
來將甚麼撒喝一喝下座。

上堂舉起便明觸著便斷毫髮無差難逃識見問著
不會拶著不識鐵壁銀山猶未透得山僧別有箇指
示處卓拄杖云天不能蓋地不能載隨處稱尊迥絕
對待復卓一下。

上堂舉僧問南泉摩尼珠人不識如來藏裏親收得
如何是藏泉云王老師與汝往來者是藏僧云直得
不往來時如何泉云亦是藏僧云如何是珠泉喚僧
僧應諾泉云去汝不會我語師云若論摩尼珠非惟
者僧摸索不著直饒南泉亦未知落處在眾中還有
與古人雪屈者麼有則出來與山僧拄杖子相見如
無聽取一頌摩尼珠光爍爍千手大悲難摸索惟許
英靈猛丈夫當陽拈出濟貧乏喝一喝下座。

上堂道無方所那堪住著道絕功勛豈容造作道非
知解安許卜度道非形相胡為執捉洞山拈出麻三
觔趙州直指庭前柏龍女獻珠世尊納受善財南參
入彌勒閣雖然路徑各別要且同歸者著秪如扇子
𨁝跳上三十三天觸著帝釋鼻孔東海鯉魚打一棒
雨似盆傾又作麼生商量良久云金剛與泥人揩背
一擦骨出。

上堂他家自有通霄路十聖三賢皆罔措同道之八
方許明不是知音徒話墮棒如雨點謾施呈喝似雷
奔總蹉過縱饒言下即知歸早被燈籠來看破所以
道參禪須是鐵漢著手心頭便判直趣無上菩提一
切是非莫管且不落階級一句如何通信以拂子打
圓相云若能未舉知端的千聖齊教立下風。

上堂士問如何是奪人不奪境師云門外山河秀庵
中坐寂寥如何是奪境不奪人師云堂堂常獨露大
地無寸土如何是人境兩俱奪師云追到烏江刎江
山盡屬劉如何是人境俱不奪師云聖主垂衣治漁
樵樂太平乃舉盤山云心月孤圓光吞萬象光非炤
境境亦非存光境俱忘復是何物洞山云光境未忘
復是何物師驀拈拄杖云衝開碧落松千丈截斷紅
塵水一谿卓拄杖下座。

上堂法無二相道絕多岐但能驀直行將去透過雲
門一字關相逢敲出金剛髓截斷楞嚴義八還到者
裏若說有生有死有去有來總是正眼未開寐語不
醒山僧憶得寶公一偈舉示大眾雞鳴丑一顆圓光
明已久不見頭亦無手天地壞時渠不朽未了之人
聽一言只者如今誰動口喝一喝下座。

通玄訃音至上堂昔日世尊涅槃會上告眾云汝等
若謂吾滅度非吾弟子若謂吾不滅度亦非吾弟子
本師大和尚於本年七月七日午時示寂於通玄堂
上且道是示寂耶非示寂耶如其未知豈不見道當
陽一著不落兩頭腳下無私貴傳正脈且道正恁麼
時如何施設普請大眾齊詣真前燒香供養。

上堂路逢達道人不將語默對拈出死貓頭膻風遍
界起或有觸著時牙爪通身備直得花開雪谷春日
出冰壺曉不萌枝上鳳凰飛無影樹下獅子遶喝一
喝下座。

上堂眨得眼來早巳蹉過笑殺旁觀現成公案放汝
三十棒顢頇不少臺山婆子我為汝等勘破水中鹹
味我當時若見一棒打殺與狗子喫貴圖天下太平
夢裏惺惺若是久參宿學一一自知落處儻或晚進
初機難免銀山鐵壁所以道單明自己不明古今此
人工夫未到田地未穩若明古今不明自己亦是關
鍵不透眼目不開直饒明得自己透得古今若到曹
山門下正好喫棒何故欲作我家親嫡子還須痛受
惡鉗鎚。

上堂一句明千句萬句悉皆明一機透千機萬機一
齊透五百尊者變作牛卻使趙州笑破口集雲峰下
四藤條梵志兩處親負墮百草頭上薦老僧直得面
南看北斗若是風吹不入雨打不著底衲僧直下向
朕兆未形已前一覷覷破自然無人無我絕是絕非
得失短長一時坐斷於二六時中四威儀內一語一
默一動一靜盡是本地風光西來大意只如直顯本
宗一句作麼生道石虎空中吞皓月泥牛海底吐風
雷。

上堂法離見聞見聞非法道絕言詮言詮非道若是
箇中人自然頂門上具眼腳跟下無私出沒卷舒得
大自在萬緣脫落千聖莫窺得失兩忘是非杳絕驀
拈拄杖云大眾還會麼如其不會聽取一頌金剛妙
智離名相赫赫光明耀大千欲識當陽一句子試看
火內綻青蓮連卓拄杖下座。

冬至上堂群陰剝盡一陽生鐵樹枝頭花正新佛道
儒宗同泰運冷灰爆出一星星直得萬物光輝千山
改色雖然如是猶是生滅邊事若是箇中消息往復
無間動靜一如寬若太虛明如杲日且道畢竟如何
以拂子打圓相云獨露當陽無向背不隨寒暑自相
親。

上堂僧問古人道佛來與祖來總與三十棒未審利
害在甚麼處師打云在者裏進云莫便是和尚為人
處麼師云莫謗曹山好僧喝師復打乃云一九二九
林林落木赤條條仲冬季冬疊疊雲山呈面目望州
亭與汝相見了也烏石嶺與汝相見了也僧堂前與
汝相見了也乃是徹底婆心如何是佛麻三觔如何
是佛殿裏底如何是佛新婦騎驢阿家牽可謂十分
成現果是通方上士便見物物歸元迷性之流難免
頭頭逐妄山僧總與絕斷使諸人各各歸家穩坐以
拄杖畫一畫云雖然說得十分真不若一番親見面。

上堂十五日以前踏破鐵鞋趁不及十五日以後盡
其伎倆跳不出正當十五日澗水碧楓樹紅須信禪
門觸處通拈拄杖云一條楖栗縱橫用直指當機達
本宗卓拄杖下座。

上堂便恁麼去兩重公案不恁麼去癡貓守窟恁麼
不恁麼總與截斷須知當人分上如天普蓋似地普
擎直得淨裸裸赤灑灑本自圓成豈容外覓良繇群
情不了所以勞他先聖出來應病發藥隨機設教但
為救迷原無實事眾中或有箇漢纔聞恁麼道撩起
便行千棒打不回頭然後向有佛世界互為賓主無
佛世界獨自稱尊掃盡名言惟傳正脈使依草附木
之徒各各自成自立方不忝為佛祖兒孫且道不從
人得一句如何通信釋迦老子貧如洗迦葉頭陀富
有餘。

上堂經中道應如是知如是見如是信解不生法相
驀拈拄杖云大眾喚者箇作甚麼若喚作法相卻是
曹山拄杖子若喚作曹山拄杖子喚甚麼作法相苟
向者裏檢點得出管教一切處作奇特事不動一絲
毫腳跟下亙堅密身遍塵沙界坐斷千差路不出四
威儀含古今於一念空人我於剎那直下是箇現成
公案豈用纖塵造作秪如無障礙一句作麼生道三
十六條花柳巷晨昏曾不禁人行。

上堂談玄談妙業識茫茫說有說無葛藤窠窟行棒
行喝鼓粥飯氣舉古舉今守株待兔更說向上一關
末後一句大似鑽冰取火掘地覓天到者裏直饒伶
俐衲僧無處下手且道畢竟如何即是數聲清磬是
非外一箇閒人天地間。

上堂諸佛是了事凡夫凡夫是不了事諸佛只緣一
念迷悟便有聖凡之別豈不見天龍豎箇指頭俱胝
忽然悟徹鳥窠一吹布毛慧通當下休歇我此門中
只貴直截根源那許尋枝摘葉果能如是相應縱遇
鋒刀常坦坦假饒毒藥也閒閒通身不挂一絲毫坐
斷十方孤迥迥秪如不落常情一句作麼生道一切
聖賢如電拂大千沙界海中漚。

上堂纔見山僧鼓兩片皮說黃道黑便作佛法會殊
不知山河大地萬象森羅風動塵起雲騰鳥飛皆為
諸人顯揚第一義諦若也會得便可歸家穩坐雖然
如是劫火洞然大千俱壞且道第一義諦在甚麼所
在卓拄杖云不是苦心人不知。

上堂鶯化為鳩眼在魚化為龍鱗在凡化為聖心在
拈拂子云拂子化為天大將軍無在不在有時把此
世界擲於他方世界中有時把他方世界向此世界
安著其中眾生不覺不知擊拂子云天大將軍復化
為拂子此世界原依此世界住他世界原依他世界
住未常動著一絲頭何以見得曠劫至今日從來不
變遷擲拂子下座。

臘八上堂巖頭道從門入者不是家珍須向自己胸
襟流出方始蓋天蓋地大眾秪如世尊睹明星成道
還是從門入耶胸襟流出耶若道從門入者埋沒先
聖若道胸襟流出誑惑後賢還有知得落處者麼若
也知得落處許汝具辨古今眼苟或未能卓拄杖云
總被拄杖子領過。

上堂僧問不守自家活計不遵先聖規儀和尚還許
他也無師云不堪共語進云孤月照臨山嶽靜幾多
人向此中休師云休將鶴唳當鶯啼進云怎奈學人
遭鈍置吾師慣得奪人機師便打僧喝師復打乃云
有時語說凡道聖何憑據有時默黑山鬼窟誰相委
若是夙因不昧漢子直下坐斷兩頭別有通霄活路
儻機思遲鈍緇素不分未免逗入邪途拈拄杖云惟
有拄杖子語時說伊不著默時該伊不得指出時人
正眼掀翻從上窠窟既有如是奇特且道從甚麼處
得來不繇南嶽天台出豈可從人覓得來。

元旦解制上堂今辰三百六十日之首衲僧箇箇盡
知有亦是二十四氣之初家家戶戶換桃符直得人
人懷恭揖讓各各和氣藹然新年頭佛法全彰舊歲
裏無明俱化山僧放開線路一任七縱八橫百草頭
邊突出祖師巴鼻長街短巷顯露諸佛玄機者邊那
邊咸是祖翁田地江南嶺北無非本地風光且放行
一句作麼生道驅出群牛去從教踏遍春。

上堂僧問桃紅柳綠皆真智燕語鶯啼向上機四眾
臨筵即不問師登寶座意如何師以拂子左拂進云
龍袖拂開全體現象王行處絕狐蹤師以拂子右拂
乃云前三三後三三箇中消息許誰諳春風處處花
成錦秋水澄澄月一灣喚作真如不壞法此人會未
踏鄉關喚作無常生死法管教累劫受餘殃敢問諸
人畢竟作麼生即是以拂子打圓相云生佛未形消
息露不知若箇肯擔當擲拂子下座。

上堂西天梵語東土唐言兩彩一賽日麗長天獅子
吼時草頭流翠象王行處花落巖前豎拂子召大眾
云過去諸佛現在諸佛未來諸佛總在拂子頭上異
口同音云吾不敢輕於汝等汝等皆當作佛。

上堂有句原非有無句實非無有無成一片古今作
範模如藤倚卻樹令人解路多千里賣布單通身沒
奈何樹倒與藤枯句子歸何處笑倒溈山老古錐直
至如今爬不起拖泥帶水獨眼龍提得醒來甚處用
有處用曹家女子顏無共劫初田地不栽他獨種梧
桐以棲鳳喝一喝下座。

上堂僧問時節若至其理自彰今日是十五學人道
了也和尚又如何舉揚師云風和嫩柳垂金線進云
恁麼則空劫今時獨露目前師云日暖梨花展玉容
乃云惺惺直是惺惺懞懂直是懞懂從來疆界甚分
明曠劫至今誰敢動棄本執法妄修行大似靈禽拘
竹籠西天外道九十六一毫之差成邪種拈拄杖云
大眾喚作拄杖子是具縛凡夫不喚作拄杖子是落
空外道縱饒二途不涉別有生涯亦未是到家消息
且畢竟如何卓拄杖云覿面無回互當機任卷舒。

上堂舉古德與僧云有五件事替你不得餘皆替得
僧云那五件事德云著衣喫飯屙屎送尿拖箇死屍
在路上行其僧忽然悟去師云若論者僧悟去只悟
得今時門頭事未是威音那畔事何故若是威音那
畔事決不在著衣喫飯屙屎送尿拖個死屍路上行
且道如何是威音那畔事父母所生口終不向汝說。

上堂朔風劈面來觸著寒毛豎底事甚分明何煩言
直指物物顯真常頭頭揚妙理若是伶俐人自然知
所止洞達佛祖心豈復尋言語宛如日處空無不在
光裏一句絕商量冰河紅焰起。

上堂貓有歃血之功虎有起屍之德大悲菩薩千手
眼舜若多神無形質妙德空生直得分疏不下將欲
請問老瞿曇憍梵波提連聲叫云不消不消何故此
事從來不欠少。

上堂僧問花笑鶯啼已洩全機妙用山青水綠覿露
本有風光既是三賢十聖因甚不明宗旨師云為落
階級進云玄機密運周沙界靈鑑高縣耀古今師云
未是放身命處在進云頓超三際外已見不磨心師
卓拄杖云者箇又作麼生僧喝師云亂喝僧又喝師
便打乃云玄機獨露妙體虛靈不假修證本自圓成
於此悟入者未免粘皮搭骨獨脫無依底自然觸處
玲瓏直得須彌頂上波濤滾滾大洋海底赤焰騰騰
天台五百尊羅漢趕齋路絕舜若多神叫屈連聲大
眾且道是何意旨拍香几云吾無隱乎爾。

晚參舉丹霞問僧從甚麼處來僧云山下來霞云喫
飯也未僧云喫飯了霞云將飯與汝喫底人還具眼
麼僧無語後來長慶問保福將飯與人喫報恩有分
因甚卻不具眼福云施者受者二俱瞎漢慶云盡其
機來還成瞎否福云汝道我瞎得麼師云丹霞幸是
問著者僧若問著箇作家直教頭破為七分長慶保
福恁麼酬唱大似盲人摸象難免旁觀者哂曹山恁
麼批判意在於何還有人明麼只除英俊衲僧會
那許麤狂學者知。
萬如禪師語錄卷第二

萬如禪師語錄卷第三
嗣法門人行猷等編

* 住荊谿龍池山禹門禪寺語錄

師於崇禎十六年四月十六日入院。

三門師翁以虛空為門戶是以本師亦從此出今日
不肖兒孫撥轉路頭天下衲僧阿誰識得喝一喝便
入。

佛殿紫磨金色身慈容滿月相覿面見得時依然成
兩樣不兩樣撒開坐具大家看突出光明更無上便
禮拜。

伽藍堂衛護叢林惟我與汝覿面一爐香不必重為
舉拈香便燒。

祖師堂赤縣神洲俱有大乘根器默默坐地商量卻
似穿窬之賊雖然如是若不是者一隊老古錐向外
馳求之徒決定自信不及。

方丈據座云不學維摩默然豈效達磨面壁喝喝使
伊全彰棒棒令渠見血且道獨脫無依底來又作麼
生亦好與三十拄杖何故放過則不可卓拄杖便起。

上堂師至座前拈疏云言言顯揚無上妙門句句披
露正法眼藏若向箇中薦得自然絕後光前其或未
然卻請維那宣過宣畢指法座云須彌燈王徹骨徹
髓為汝諸人了也若見得徹各請歸家穩坐其或未
然山僧更上一崚嶒去也遂陞拈香云此一瓣香包
羅天地撫育萬靈爇向爐中端為祝延
今上皇帝聖躬萬歲萬歲萬萬歲復拈香云奉為滿
朝文武暨珇任各位尊官今辰請主闔邑縉紳及諸
春元文學遠近檀那諸山耆宿現前緇白等伏願同
明大事因緣共證無生法忍次拈香云奉為開山一
源祖師及幻有師翁敬爇瓣香均申供養又拈香云
此一瓣香踏破鐵鞋無覓處得來全不費工夫禹門
堂上第三回拈出爇向爐中專申供養先住龍池後
住天童傳曹谿正脈第三十四世密雲大和尚用酬
法乳之恩歛衣趺坐維那白槌云法筵龍象眾當觀
第一義師云山僧未入院時諸人未到座前早落第
二義及至高陞此座鼓舌搖唇巳是落七落八還有
明得第一義底衲僧麼出來呈露看僧問遠離秀水
來赴龍池秀水龍池則不問如何是興波作浪句師
云打得你血出進云恁麼則大地含生皆有賴八蠻
四表悉沾恩師云一雨普施問昔日世尊居鷲嶺今
朝和尚主龍池未審正法眼藏如何舉唱師便打進
云寶藏撥開於此日五葉千燈事轉新師云更須拔
卻眼中楔僧呈坐具云天人群生類皆承此恩力去
也師云不唧溜漢乃云目前無異路盡大地無不通
同格外絕千差遍法界俱成一轍者邊那邊無可不
可長水荊谿了無固必辱承眾護法台翰遠頒山僧
勉爾允赴今日既登此座豈得縮手藏鋒將祖翁田
地一鋤翻轉先師未了因緣一句全收建法幢於山
中立宗旨於宇內俾雲水師僧知有向上一著不泥
文字語言各各擎頭戴角立處驚人箇箇六臂三頭
迥然超卓且不涉功勳一句作麼生道鵰弓已挂狼
煙息萬姓謳歌樂太平復舉僧問幻有師翁云如何
是西來意翁云屋北鹿獨宿僧云不會翁云谿西雞
齊啼師云師翁答者兩句話致令天下衲僧咬嚼不
破山僧忍俊不禁直截吐露去也屋北鹿獨宿谿西
雞齊啼的的西來意惟除作者知連卓拄杖維那白
椎云諦觀法王法法王法如是。

師誕日上堂乃拈拄杖云只者箇不與千聖周廛不
與萬法為似三聖聞之膽喪十地見之魂驚驅邪外
不留蹤跡指人天直了本因或時虎穴裏橫身或時
孤峰頂側立建立也在我掃蕩也在我建立時金剛
圈栗棘蓬跳者跳吞者吞萬象之中不致冷清清地
掃蕩時聖凡皆絕有無不存盡十方世界直得寒威
威地所謂我為法王於法自在且超出數量一句如
何道生死兩關俱坐斷風行草偃自繇人卓一卓下
座。

上堂金剛正眼洞徹無遺妙淨明心超今越古寬若
太虛明如杲日當陽顯赫智者猶迷袖裏藏鋒作家
罔措淨裸裸絕承當赤灑灑莫可把故云常在動用
中動用中收不得到者裏還容得三玄五位麼還容
得黑白圓相麼還容得一字三句麼還容得六相十
玄麼既總不容只貴直下坐斷默爾知歸如夜光在
盤橫斜莫測太阿在握殺活自繇且道隨流得妙一
句作麼生道白鷺下田千點雪黃鸝上樹一枝花。

師過顯親寺諸護法請上堂無邊法界一塵中百億
須彌不露蹤檢點將來猶空缺當知別有一家風所
以道大人具大見大智得大用掀翻野狐窠窟截斷
生死根株若寶月之行空如吹毛之出匣殺活擒縱
佛祖不知出入行藏鬼神莫測圓融無際妙用恒沙
烜赫光明輝騰今昔茲承眾護法命陞此座山僧不
敢自秘直與當陽拈出豎拂子云還見麼歷劫無明
字分明覿體彰達磨言不識徹底為敷揚擲拂子下
座。

開爐上堂僧問商量極處見題目途路窮時入試場
拈起毫端風雨快者回不做探花郎請問和尚如何
是狀元消息師云頭上花冠色正鮮進云恁麼則出
群須是英靈漢敵勝還他獅子兒師云切莫詐明頭
問如何是結制底意師云澗深流水聚進云學人把
住牢關去也師云山峻鳥飛遲乃云天寒人寒滴水
冰生紅爐初架烈燄騰騰諸禪德須惺惺箇事從來
本現成九十日間休外覓行住坐臥在其中卓拄杖
喝一喝復舉永首座同慈明辭汾陽後從二十年
不得休歇一夕圍爐夜深明以火箸敲炭召云永首
座永首座永咄云野狐精明以手指云訝郎當漢又
恁麼去永於言下頓悟師云永首座雖然悟去卻被
火爐看破慈明縱有起死回生手段且不出野狐見
解若到龍池門下總與一坑埋卻設有旁不甘底師
僧出來道未審龍池有甚長處開恁麼大口山僧劈
脊便棒云棒頭有眼明如日驗盡龍蛇方始休。

當晚小參僧堂內幾人坐臥達者方明日用中一切
仍舊知音始諳若是作家相見豈用形言目擊道存
如鏡照鏡儻或根基暗鈍不能領略機先山僧今夜
掀翻窠窟截斷淆訛拈出當陽急須著眼驀拈拄杖
卓一下云諸人若向者裏會去龍池未肯點頭在復
卓一下云諸人若向者裏會去山僧便合掌讚歎敢
問諸人前一卓後一卓本無差別為甚肯一不肯一
還有人知得落處麼若也知得非惟山僧被你看破
三世諸佛歷代祖師心肝五臟總被你一時覷透如
其未悉端倪待正月十五日與諸人道破。

上堂懸崖撒手須是其人絕後再甦欺君不得若非
夙具靈根那能當下領略不見張秀才參石霜霜
問秀才尊姓拙云姓張名拙霜云箇中覓箇巧字尚
不可得拙自何來拙於言下大悟即說偈云光明寂
照遍河沙凡聖含靈共我家一念不生全體現六根
纔動被雲遮斷除妄想重增病趨向真如亦是邪隨
順世緣無罣礙涅槃生死等空華張拙秀才打開自
家寶藏七珍八寶用之不竭石霜手段非惟點鐵成
金亦使轉凡成聖可謂伯牙與子期不是閒相識。

貳公吳孝廉入山請上堂僧問臨濟重光即不問禹
門接續事如何師云波浪滔天進云昔日世尊以佛
法付囑國王大臣今日和尚恩歸何地師云上大人
丘乙己進云不昧靈山親付囑故能此世作金湯師
云可知禮也乃云秘密妙嚴聖凡莫測圓融無際殺
活自繇不滯一隅隨方得妙所以有時把住要關萬
別千差齊截斷有時群機普應三草二木悉沾恩直
得一切國土中遍彰奇特事無邊法界內剎剎現全
身泛慈航於苦海波中駕牛車於火宅門外了此出
世本懷方為爾我事辦令日貳公居士入山且道如
何施設相逢自有知音知何必清風動天地。

上堂僧問靈鷲拈花趙州指柏未審和尚作麼生師
云山僧不恁麼進云等閒識得東風面萬紫千紅總
是春師云如何是東風面進云山花開似錦澗水湛
如藍師云迷己逐物乃云佛祖頂𩕳一機除佛祖何
能知其落處衲僧箇中消息非衲僧焉能明其的旨
降斯以下直是蚊子上鐵牛無伊下口處所以靈鷲
拈花當時百萬人天悉皆罔措惟迦葉頭陀破顏微
笑故有正法眼藏涅槃妙心付囑之說以至西天四
七心心相契印印無差及乎初祖東來神光覓心了
不可得曹谿散席之後列剎相望各各全機出沒殺
活縱橫若也究其底蘊總不出拈花一著子故云萬
派千流皆渤澥七金五嶽總須彌豎拂子云者一隊
老古錐被山僧拂子穿卻鼻孔縛作一束擲於他方
世界去也使諸人各各自成自立免得倚他門戶傍
他牆卻被時人喚作郎擲拂子下座。

長至上堂一陽纔復和氣漸調君子道長小人道消
惟有山僧拄杖子從年歷歲赤條條拈拄杖卓一下
云有時卓在千峰上劃斷飛雲不放高。

上堂朔風凜凜人人寒毛卓豎滴水冰生箇箇徹骨
徹髓明明絕覆藏歷歷無向背若是伶俐衲僧纔聞
舉著如龍得水似虎靠山便能向佛祖頂上行佛祖
頂上住佛祖頂上坐佛祖頂上臥既作法中王於法
得自在儻或機思遲鈍未能領略山僧不惜眉毛更
為道破去也舉拂子云千峰勢倒嶽邊止萬派聲歸
海上消。

上堂大慈悲為室柔和忍辱衣諸法空為座大眾且
道何人住此室披此衣坐此座縱然檢點得者裏分
明猶在半途何故不見道識得根源認得伊全身猶
墮在塵圍假饒和座俱翻卻尚有煙霞遶翠微到者
裏須是英靈漢子便能踢翻大海掀倒須彌盡十方
界是箇自己盡十方界是箇光明藏也無佛也無祖
也無禪也無道若也說佛說祖說禪說道總是缽盂
安柄畫蛇添足喝一喝下座。

上堂一機拈處萬機圓一句全提萬句全坐立儼然
非別物分明突出未生前木童嶺上一聲笛驚起巖
前石虎眠露柱燈籠齊拍手狸奴白牯話生緣諸人
更問還元旨平地興波浪拍天。

上堂只者箇便是頭上安頭離此別求撥波尋水兩
頭坐斷中道不安正是業識茫茫無本可據所以道
須參活句莫參死句活句下薦得便能鐵樹上生花
紅爐中鼓浪稱鎚裏捏汁黃連內取蜜了無聖凡情
見打破生死關頭彼我不立是非兩忘方是獨脫無
依大人境界還委悉得麼山堂夜靜蒲團冷汝等諸
人合自知。

薦嚴請上堂般若妙智豈容生死金剛寶劍截斷淆
訛證入處本無多子受用處千聖難知到者裏說有
也得說無也得說亦有亦無也得說非有非無也得
說即四句也得說離四句也得驀拈拄杖云大眾還
是有耶無耶亦有亦無耶即四句耶離四句耶若也
知得落處便知群靈一源假名為佛體竭形消而不
滅金流撲散而常存乾坤未判生佛未分一著子直
至如今未常變易未常增減圓融無際物我一如且
托生勝地一句如何道極樂無邊清淨土管教隨處
現全身。

臘八上堂棄卻王宮入雪嶺六年饑凍對誰宣抬眸
忽睹明星現突出光明照大千智慧德相人人具妄
想執著隔天淵遺失自家本來面卻於心外覓真傳
驀拈拄杖云大眾還見麼世尊見明星出現豁然大
悟諸人見山僧拄杖子還曾大悟也無若也大悟可
與世尊把手並行如其不然且道淆訛在什麼所在
有一等癡漢道世尊見明星所以悟我等秪見拄杖
子所以不悟明星拄杖固是不同見明星拄杖底汝
道差別在甚麼處苟或有血氣底纔聞舉著撩起便
行等閒坐斷要津直證不生滅地然後向萬別千差
處指出正眼為迷途指南作苦海航筏且諸病不侵
一句作麼生道卓拄杖云能為萬象主不逐四時凋。

上堂舉臨濟大師云有時一喝如金剛王寶劍有時
一喝如踞地獅子有時一喝如探竿影草有時一喝
不作一喝用師遂喝一喝云大眾還是金剛王寶劍
耶踞地獅子耶探竿影草耶一喝不作一喝用耶若
也檢點得出非惟臨濟鼻孔一捏粉碎歷代祖師性
命俱在你手裏便能驅耕奪食拔楔抽釘擒縱人天
提持一切其或尚懷觀聽意地躊躇山僧與諸人勦
絕去也連喝兩喝下座。

上堂行見俱到宗說皆通揭露人天眼目剖出佛祖
心胸假饒德山棒如雨點渾似水中撈月臨濟喝若
雷轟猶如捉影捕風俱胝豎指青原垂足總屬驢前
馬後認奴作郎龍池門下不動旗鎗各使安家樂業
打開無盡寶藏運用不窮自然千差絕跡萬派朝宗
顯示正法眼松濤響眾峰且迷途之中如何指導般
若智燈纔一照千年黑暗悉通明。

上堂見聞不及處風清月白思慮不及時山高水深
庭槐放綠岸柳舒金杜鵑枝上聲聲喚青山無限好
猶道不如歸直得玄沙三種病人盲者見聾者聞啞
者言將謂有多少奇特得來不異本真行不越嶺渡
不過江縱饒未曾踏破草鞋早已搖動腳跟其餘三
登投子九上洞山一宿曹谿藤條四下非惟不唧溜
亦自顯顢頇還知龍池落處麼拈拄杖卓一下云等
閒一擲成龍去換卻時人眼裏睛。

上堂經云三世諸佛皆從此經出又云是法平等無
有高下縱饒見得十分真大似無燈走黑夜石女腰
間一寶刀賣遍天涯無著價歸來放在臥床頭截斷
夢中諸話杷到者裏假使雲門餬餅趙州茶將來供
養也不顧何故不堪齒嚼。

上堂金生麗水玉出崑岡月從西沒日湧扶桑法法
仍舊物物真常只為迷心著相睹影顛狂昇沉不息
六道茫茫若能回光返照頓見本有法王步步腳踏
實地在在總是帝鄉鹽官云虛空為鼓須彌為槌什
麼人打得南泉云王老師不打者破鼓大眾為甚王
老師不打良久云雖然不打其聲如雷。

上堂有一人在孤峰頂上目視雲漢把三世諸佛一
口吞盡不見有眾生可度好與三十拄杖何故事上
不足有一人在十字街頭三頭六臂合水和泥隨機
接引亦好與三十拄杖何故理上不足有一人不離
十字街頭和泥合水常在孤峰頂上目視雲漢若到
龍池門下正未有語話分在且道龍池為人在甚麼
處橫拈楖栗當門踞獅象狐狼一併敲。

歲旦上堂舉香嚴云去年貧未是貧今年貧始是貧
去年貧猶有卓錐之地今年貧錐也無真淨云去年
富未是富今年富始是富去年富惟有一領黑黲布
衫今年添得一條百衲袈裟歲朝抖擻呈禪眾實謂
風流出當家師云香嚴貧實未貧猶有家私未盡傾
真淨富實未富遮得東邊西邊露龍池者裏也不貧
也不富黃虀澹飯挨排過新年原是舊年人贏得春
風滿面播。

上堂一句中具三玄一玄中具三要青天喫棒謾商
量杲杲紅日當空耀木童騎鶴上揚州石女梳籹越
樣俏壁上燈籠笑不休階前露柱齊聲道未審道箇
什麼良久云毘婆尸佛早留心直至如今不得妙。

上堂舉僧問臨濟云如何是三眼國土濟云我共汝
入淨妙國土中著清淨衣說法身佛又入無差別國
土中著無差別衣說報身佛又入解脫國土中著光
明衣說化身佛師云臨濟恁麼答話欲作百世宗師
恐未得在汝諸人還知龍池意麼如其未知更為道
破法身報身化身都來立號安名拈出金剛寶劍截
斷陳爛葛藤。

上堂僧問如何是從上佛祖的的大意師云江南地
暖進云如何是和尚示人的的意師云塞北天寒進
云謝師指示師云又恁麼去也乃云一飽忘百饑一
覺精神足一念了生死一言悟塵俗風來樹樹涼月
照山山玉達本忘情者閒閒若空谷誰是箇中人共
把雲峰斸大眾且道德山棒臨濟喝還明甚麼邊事
眾中有知得落處者麼如無其人龍池自道去也卓
拄杖喝一喝下座。

上堂僧問聖凡共集緇素臨筵謾勞棒喝如風急直
截根源事若何師云手長衫袖短進云不借時機請
師別道師云腳瘦草鞋寬乃云龍池一滴潤林丘枯
木枝枝葉自稠不是一番親到此焉能解得渴咽喉
大眾且道如何是龍池一滴以拂子左右灑云晴乾
不肯走直待雨淋頭。

上堂僧問天得一以清地得一以寧君王得一天下
太平未審衲僧得一又作麼生師云平地風波乃云
十方法界一塵中活鱍全機用莫窮卻把虛空敲出
髓掀翻海嶽覓無蹤相逢直指本來事覿面提持向
上宗甘雨普施三草木千峰頂上播真風所以德山
入門便棒臨濟入門便喝使人獨脫無依不居惑地
超出格量迥越有無到者裏管教盡大地是箇解脫
門盡大地是沙門一隻眼盡大地是當人自己既是
盡大地是當人自己且道四聖六凡蹲坐在甚麼處
良久云有眼如盲。

上堂過去未來現在一念頓超三世東西南北中央
究竟從來無定故經云應生無所住心若心有住即
為非住果能無住自然不住凡不住聖不住迷不住
悟不住生死不住涅槃不住空不住有不住權不住
實然後見山是山見水是水見僧是僧見俗是俗是
謂一種平懷更無他物且道實證本分一句作麼生
指示卓拄杖云不須更費纖毫力擊碎金圈栗棘蓬。

上堂現成公案放汝三十棒夫子門前講孝悌撞著
道伴交肩過一生參學事畢時清休唱太平歌雖然
如是也須實到者箇田地莫學矮子看戲隨人哭笑
他時後日大有事在且道如何是自成自立一句以
拂子擊禪床下座。

上堂水不洗水金不博金靈山一脈本自現成堪笑
從上老古錐橫擔拄杖緊峭草鞋天涯海角遍覓無
親忽然洗面摸著鼻孔喫飯咬著舌頭呵呵一笑千
真萬真既然如是須彌山突出在你諸人額角邊大
海水傾入你諸人耳朵裏為甚麼不覺不知良久云
不煩節外更生枝。

上堂僧問不問有言不問無言請師答話師打云且
道是有言是無言進云恁麼則覓水和煙得擔泉帶
月歸師云失卻也不知乃云芭蕉聞雷而長葵花向
日而開海底泥牛吼似雷巖前石虎銜兒走蟭螟吞
卻七金山驚得南辰藏北斗堪笑臨濟三度問黃檗
佛法的的大意三度被打雪峰三登投子九上洞山
卻於鰲山打失鼻孔爭如龍池者裏一眾惺惺伶俐
伶俐惺惺何故不須更費纖毫力日用頭頭總現成。

上堂如來禪祖師禪水在長江月在天南北東西通
踏遍不知何處覓真傳德山棒臨濟喝巖前石虎奔
入穴香象忙忙失卻威豐干那敢多饒舌臺山路上
驀直婆趙州勘破誰能瞥古今無限作家翁十箇五
雙口挂壁良遂敲門許自明卻對學徒一一說亮公
一喚便知歸直入西山絕消息拈拄杖召大眾云消
息既絕且道者箇從甚麼處得來若知來處自然見
超佛祖獨步大方如其未知不見道未明三八九難
免自沉吟。

解制留兩序上堂春日晴春鳥鳴春水漾虛碧春山
疊亂青大眾三月以來雖然把住繩頭那容靜處躲
跟不是擔沙運土便是舂米負薪還知山僧為汝諸
人處麼今日布袋雖開缽囊不得動著何故豈不見
道單絲不成線獨木不成林大家出隻手扶起破沙
盆各依本位住莫向外邊尋默默養成法器一鳴直
使驚人傳續佛祖慧命永作照世明燈且道解制後
如何行履黃虀粥飽無餘事白日天長任運過。

上堂此事從來活卓卓不是生心可卜度覓遍天涯
絕影蹤無意見時卻撞著泥牛翻轉石板田木馬踏
殺雲中鶴乾闥婆城驀地崩阿修羅王念菩薩大眾
且道是何意旨無風荷葉動決定有魚行。

上堂離心意識參絕凡聖路學無手人行拳無舌人
演法打盡四天下不費纖毫力說完大藏教唇皮未
動著所以道參須參到無參處學還學到無學時無
參是真參無學是真學雖然如是你擬向者裏躲跟
不免死水裏浸殺喝一喝下座。

上堂諸供養中法供養為最大眾還明得法麼若於
此明得自然在天同天在人同人隨處自在曾無住
著如其未能不免別垂方便去也驀拈拄杖云過去
諸佛現在諸佛未來諸佛俱在拄杖頭上異口同音
宣說平等法門未證入者令其證入未解脫者令其
解脫未離苦者令離諸苦眾生各各受益若是衲僧
分上總用不著何故金屑雖貴落眼成翳。


萬如禪師語錄卷第三

萬如禪師語錄卷第四
嗣法門人行猷等編

荊谿龍池山禹門禪寺語錄

結制上堂。出一叢林。入一保社。鐵鞋踏破無蹤跡。那
邊經冬。者邊過夏。妄想如苗逐日增。若是皮下有血
底漢子。自己猶是冤家。豈肯向人求禪求道。儻或機
思遲鈍。且向九十日內挨拶明白。謾謾與汝商量。

上堂。十方同聚學無為。抵死和他戰一回。選佛場中
須及第。莫教孤負兩莖眉。喝一喝。下座。

上堂。打破從來窠臼。覿露當人者。著山巔黃鳥聲聲。
陌上桃花灼灼。此事本來成現。切忌生心卜度。休卜
度祥麟只有一隻角。喝一喝。下座。

上堂。彌勒真彌勒。分身千百億。時時示時人。時人自
不識。若也識。卻將影子當真實。如不識。鬼窟之中坐
白日。拈拄杖。云。拄杖子。朝到西天。暮歸東土。其間幾
多青山突兀。綠水波騰。只是不敢動著一絲毫。何故。
目前無異法。不用強安排。卓拄杖。下座。

上堂。心王不妄動。六國一時通。罷拈三尺劍。休弄一
張弓。此是古德。直指諸人。穩坐家邦。絕無意外之憂。
且有天然之樂。雖然如是。仔細檢點。將來亦未出陰
界窠窟。在龍池亦有一偈。非敢與古人較短論長也。
要大家委悉。心王本來妙。在處自圓通。拈出吹毛劍。
邪魔絕影蹤。

上堂。聖人無二道。百姓無二心。眼睛原在眉毛下。鼻
孔依然撘上唇。若向者裏領略得去。禹門與你草鞋。
正好行腳。如其未能。三世諸佛亦救你不得。諸禪德
還有全身證入者麼。拈拄杖。云。人平不語。水平不流。
冬至。上堂。群陰消盡一陽生。鐵樹枝頭花正新。賣被
賣牛俱不涉。寒爐迸出一星星驀。拈拂子。云。大眾。寒
爐迸出底只者是擲下。云。見之不取。思之千里。

上堂。知有底道不得。道得底不知有。信手斫卻月中
桂。自有清光輝宇宙。六不立。一不守。纔涉思惟。劍去
巳久。車行陸地水行舟。七七元來四十九。喝一喝。下
座。

上堂。根源直截豈落階梯。大用現前不存軌。則一切
處風行草偃。二六時耀古騰今。三世諸佛。於一毫頭
上現出無邊妙相。十方國土。何處去覓封疆。只此公
案現成。豈借他人之力。且應時及節一句。如何通信。
西風吹落木。千山露本顏。

上堂。缽盂口向天。拄杖長靠壁。晨朝有粥噇。齋時有
飯喫。不妨信手擎來。要且不借他力到者裏。為甚麼
十箇有五雙。問著口如木橛。良久。云。只為分明極。翻
令所得遲。

上堂。僧問。雪峰在德山作飯頭。一日。飯遲。德山擎缽
下法堂。值雪峰晒飯巾次。乃曰。鐘未鳴。鼓未響。托缽
向甚麼處去。德山便低頭歸方丈。意旨如何。師云。千
聖不能明。進云。峰舉似巖頭。頭云。大小德山未會末
後句。在甚麼處。是他未會末後句。師云。杓卜聽虛聲。
進云。山令侍者喚。巖頭問。汝不肯。老僧那頭密啟其
意。如何是密啟其意。師云。道破即不堪。進云。山。明日
陞堂。果與尋常不同。那裏是他不同處。師云。換卻汝
眼睛。進云。頭在僧堂前拊掌大笑云。且喜者老漢會
末後句。甚麼處是他會末後句。師云。向汝道杓卜聽
虛聲。進云。雖然如是。也只得三年活。因甚果符其言。
師云。疑殺天下人。進云。公案已蒙師指示。別展旗鎗。
請師接。師云。放汝一頓。乃云。參禪直要離心識。學道
應須不住功。腳下果然紅線斷。從教南北與西東。故
云。有一物上拄天。下拄地。常在動用中。動用中收不
得。收不得。絕蹤跡。東擲西拋會未失。智者自能暗點
頭。擬議思量墮鬼窟。勿思量。莫尋覓。魯祖見僧便面
壁。和盤呈露絕商量。雨過千山如黛潑。

彬然。首座入塔。上堂。頂門上眼開萬象。不能逃影質
腳跟。下著實千差踏斷。絕淆訛從此展舒。大用殺活
自繇無。不縱橫無不玄妙。正堪於迷途之中為人解
黏去縛。拔楔抽釘。不意時節忽至。撒手那邊於勝熱
門頭。直趨而過。無縫塔裏正好安身。當下坐斷古今。
湛然凝寂。且道向後如何受用。蒼松翠竹常圍繞。日
倚青山看白雲。

臘八。上堂。最初淨裸裸。末後赤條條。從來絕遮障。不
了徒忉忉。所以黃面瞿曇。雪山坐了六年。到臘月八
夜。抬眸觸著明星。便知者一著子落處。忙忙出來說
法四十九年。談經三百餘會。本欲顯揚者一著子。未
免說真方。賣假藥。誰知並無一實。末後拈花。當時百
萬人天。罕聞就體。知歸多見。韓盧逐塊。惟有飲光尊
者。破顏微笑。即將正法眼藏。涅槃妙心。付囑摩訶迦
葉。從上西天四七。東土二三。遞相印證。以為心法。及
乎南嶽青原之後。便有五宗之別。臨濟以立三要三
玄。曹洞以五位君臣。雲門以一鏃破三關。分明箭後
路。溈仰以父慈子孝唱拍。相隨法眼。以三界惟心。萬
法惟識。直得異端紛起。邪法難扶。人人陷於參天荊
棘之中。拈拄杖畫一畫。云。今日山僧一齊畫斷。使諸
人不墮窠窟。箇箇活卓卓地去。卓拄杖。下座。

上堂。透過向上牢關。羅籠不住。踏著本有田地。在處
縱橫。自然頭頭玄妙。物物天真。敏捷不類。舉止超群。
雖然更須向高高山頂立。深深海底行。養成頭角以
待風雲。喝一喝。云。天外一聲雷。震起萬山煙雨。盡為
霖。

上堂。舉三聖問雪峰。透網金鱗以何為食。峰云。待汝
出網來向汝道。聖云。一千五百人善知識。話頭也不
識。峰云。老僧住持事繁。師云。硬者硬如并州鐵。軟者
軟似兜羅綿。雖然氣岸不相同。不妨用來各盡妙。眾
中忽有箇師僧出來道。龍池恁麼批判。大有人未肯。
在山僧與伊二十拄杖。何故賞渠大膽。

上堂。諸佛心地藏包含萬有。祖師正法眼不立纖塵。
什麼物恁麼來覿面。使伊親薦取。說似一物即不中。
當機直下便相呈還。假修證也無。真金不礙。重重煆
修。證即不無污染。即不得光前絕後。沒商量。可謂風
行草偃。水到渠成。鍼芥相投。師資契合。雖然如是。龍
池眾中若有箇漢。亦恁麼答話。即時趁出。何故。丈夫
氣宇如王。豈踏他人故步。喝一喝。下座。

上堂。舉臨濟云第一句下薦得堪與佛祖為師。第二
句下薦得堪與人天為師。第三句下薦得自救不了。
師拈拄杖云。大眾且道是第一句耶。第二句耶。第三
句耶。若也檢點得出。龍池與伊三十拄杖。若檢點不
出。亦與三十拄杖。檢點不出三十拄杖且置。只如檢
點得出者。為甚亦與三十拄杖。卓一下。云。不入祖師
室。茫然趨兩頭。

上堂。林間猛虎肉為命。何故不食自己子。杲日當空
無不明。片雲遮卻從何起。大地都來一火坑。得何三
昧不燒死。禪人一一透將來。擬議思量千萬里。喝一
喝。下座。

上堂。忘功絕照。十方剎海。黑沉沉大用。縱橫四聖六
凡。齊聽令。棒頭點著。使伊頓見舊生涯。喝下分明賓
主歷然。曾不昧。所以箇中人。相見如鏡照鏡。似空合
空。只如正恁麼時一句。如何通信。豎拂子云。藉得東
君力。千山盡改容。

解制。上堂。有一句到你諸人。瞎卻汝眼。無一句到你
諸人。啞卻我口。若是二途截斷。非惟汝諸人無處摸
索。直饒三世諸佛。歷代祖師到來。亦無著眼處。只貴
沒量大人。方能領略。於機先不肯滯情。於句下且放
開一線。如何指示。南北東西不是你。喝一喝。下座。

上堂。問。擬將心意學玄宗。大似西行卻向東。和尚陞
座。如何指南。師云。待汝離卻心意。即向汝道。進云。者
便是垂慈處麼。師云。錯。僧擬進語。師便打。乃云。南泉
一刀斬卻貓。趙州頭戴草鞋走。玄沙錯過驗當人。普
化風顛打筋斗。鎮州蘿蔔重三觔。青州衫子誰知有。
千聖不傳一著子。驀然觸著便哮吼。驚起巖前老大
虫踏殺嗥嗥子湖狗。以拂畫一畫。云。還會麼。便下座。

上堂。拈拄杖。云。為萬物之根源。作天地之太祖。或時
孤峰頂上。嘯月眠雲不記春。或時十字街頭。敲落空
花千萬朵。善財於此未能了。茫茫煙水百城參。彌勒
於此見未圓。猶待龍華方結果。所以只貴猛烈丈夫
一肩擔荷。自然羅籠不住。呼喚不回。便能握土成金。
風行草偃。卓拄杖。下座。

大士誕辰。上堂。澗水潺潺不斷聲。黃鶯嚦嚦樹頭鳴。
普天之下皆如是。盡是觀音入理門。入理門且置。只
如觀音菩薩即今在甚麼所在安身立命。還委悉麼。
寶陀石上端然坐。剎剎塵塵現妙身。

上堂。日面月面佛。動轉施為活鱍鱍。萬機休罷絕商
量。諸聖到來口似結。臘月蓮。九夏雪。不是知音空漏
洩。無手之人揮一拳。無舌之人叫不輟。善法堂中鐘
亂鳴。東海龍王遭一跌。水族眾生共歎奇。此事誰人
能諳悉。豎拂云。暑往寒來春復秋。廣劫至今無變滅。
南澗和尚入山掃塔。請上堂。僧問。昔日世尊拈花。迦
葉微笑。便恁麼相承教外別傳之旨。只如阿難倒卻
剎竿。意旨如何。師云。眉橫鼻直。進云。恁麼則弟承兄
力。子酬父恩去也。師云。你那裏見得。進云。不妨好手
重呈玅。更借師機較一籌。師云。放汝一頓。僧喝。師便
打。僧禮拜。師云。晴天不走。直待雨淋。乃云。靈機獨運
揭正眼於言前。大用縱橫截千差於杖底。有時把住
直饒佛祖。未免茫然。有時放行咸使人天。各各知有。
是謂真風普扇。皎月臨空。在在沾恩。波波頓現。所以
向上人行處。如火消冰。不執一隅。隨方導物。或有廉
纖搭滯底。即與斬斷。管教獨脫無依。故云。善知識者。
似優曇華出現。千載難逢。今南澗和尚過禹門掃塔。
欲為一切人作牓樣。復命山僧陞座。是以不敢固辭。
山中大眾。久仰玄音。下座。統序申請。伏希垂示。

上堂。太虛寥廓含萬象。以無遺正眼洞明。鑒千差而
不漏。大用現前。佛祖莫近。一念未生。人天罔測。擊開
大解脫門。獨露本來面目。且本來面目是何形相。拈
拄杖卓一下。云。三腳蝦蟆吞卻月。

結夏。上堂。僧問。護生須是殺殺盡始安居。正值者時
節。請師格外施。師云。三千里外絕淆訛。進云。作家宗
師。天然猶在。師云。更要棒喫那。進云。鋼刀雖快。不斬
無罪之人。師云。招狀現在。進云。恁麼則學人退身有
分。師云。怕死底豈是好漢。僧喝。師打。云。果然難逃。乃
云。龍池結夏。匝地風生。衲僧安禪。通身毛豎。說甚麼
護生須是殺。殺盡始安居。直得人人獨脫無依。箇箇
通身慶快。迥絕淆訛。坐斷今古。秪如水牯牛。為甚東
觸西觸。良久。云。不是箇中人。不知。

當晚。小參踞菩薩乘。不落聲聞緣覺。修寂滅行。豈容
妄想。嗔癡以大圓覺為我伽藍。一有多種。二無兩般。
身心安居。平等性智。釋迦自釋迦。彌勒自彌勒。正當
恁麼時。且道把柄在甚麼人手裏。若也知得落處。四
月十五結元無可結。七月十五解亦無可解。直得年
年如是。月月如是。日日如是。時時如是。是謂忘功絕
照。打成一片。苟或未能。必須發起新鮮志氣。頓開特
達之懷。把本參話頭如十字街頭遇著殺父冤讎相
似。便欲一刀兩段。如墮千尺井底求出。念念不移。如
貓捕鼠。四腳􃋾􃋾。首尾一直。果能如是用心。定有到
家消息。珍重珍重。

上堂。靈山會上談經三百餘座。末後拈花當陽顯示
不得。迦葉微笑卻成一場戲設。少室峰前。面壁九載。
雖然口縫未開。巳是狼藉不少。若非神光斷臂。看伊
坐到驢年。驀拈拄杖卓一下。云。大眾且道者一卓落
在釋迦老子分上。落在達磨大師分上。若也檢辯得
出。非但識破二老心肝五臟。管教歷代祖師鼻孔一
捏粉碎。如其未能。白日只陪人事過。青春那得再來
時。

晚參。結夏以來第六日。腳下依然浮逼逼。欲將安享
太平時。須是一番白汗出。白汗出。能獨立。方纔不作
倚門客。金毛獅子奮全威。千妖百怪潛蹤跡。喝一喝。
歸方丈。

上堂。舉金剛經云。須菩提。諸菩薩摩訶薩。應如是生
清淨心。不應住色生心。不應住聲香味觸法生心。應
無所住而生其心。師云。釋迦老子慣會拖泥帶水。好
與三十拄杖。新州盧行者向葛藤窠裏打失鼻孔也。
好與三十拄杖。堪笑。後來座主們註底註箋底箋大
似掉棒打月。亦好與三十拄杖。何故。不見道八百餘
家呈妙手。都來依樣畫葫蘆。

上堂。三世諸佛不知有。突出當陽便哮吼。狸奴白牯
卻知有。須彌頂上浪飛走。放行把住不繇他。堂前鐵
樹花開久。薰風𩖼𩖼殿生涼。觸著寒毛似壁陡。西來
祖意草頭邊。誰肯將身藏北斗。顧鑑之機接鈍根。堪
笑人前伸出手。未了之人聽一言。七七從來四十九。
喝一喝。下座。

端陽。上堂。僧問。處處龍舟競。家家角添香。爭如窮衲
子。風味自尋常。尋常風味則且置。衲僧巴鼻事如何。
師云。天左旋地右轉。進云。只如天童老和尚豎拳。云。
只將者兩箇粽子供養大眾。還出斯旨也無。師云。塞
斷你咽喉也不知。僧喝。師便打。乃云。今朝卻是端陽
節。俗舍人家循舊例。艾虎簷頭處處縣。靈符門上重
重貼。禹門寺裏古家風。從來節序多疏失。只有一事
眾須知。說法忉忉不動舌。婁東舊識請上堂。瞬目揚
眉俱漏洩。若人直下便承當。四聖六凡頓超越。且道。
承當後作何行履。一句當天八萬門。二六時中活鱍
鱍。

上堂。舉五祖演和尚。因諸寺長老入山。上堂。云。臨濟
入門便喝是什麼熱碗鳴聲。德山入門便棒拗曲作
直。雲門三句。洞山五位。大開眼。了作夢。何故如此。國
清才子貴。家富小兒驕。師云。五祖恁麼批判卻被四
大老在常寂光中呵呵大笑。且道。笑箇甚麼。笑箇大
開眼。了作夢。

上堂。豁開頂門正眼。覷破夢幻空花。胸中疑念頓消。
管教四稜蹋地。現成公案。豈落階梯。在處家鄉。隨流
獲妙。昨夜那吒太子發怒。把須彌山一摑直得百雜
碎。驚起陝府鐵牛。撞破虛空。三千大千世界一時震
動。你諸人因甚瞌睡不知不覺。

上堂。今辰卻是五月半。山田處處栽秧遍。殿角薰風
陣陣來。明明拂著本來面。衲僧家。欠靈變。三條椽下
如臨戰。大似掘地覓青天。須知此事本成現。長空萬
古日輪明。豈容更作別方便。喝一喝。下座。

上堂。仲夏暑蒸人。通身白汗淋。明明無別物。豈用外
求真。殿角薰風拂。都來徹骨惺。情忘諸見泯。眾苦不
相侵。且道。正恁麼時一句。如何通信。豎拂子。云。青蓮
纔放清波上。撲鼻馨香不假尋。

上堂。開口成雙橛。無言喪本宗。須知此段事。誰敢強
形容。豎拂子。云。箇中識得文殊老。管取無煩過別峰。

上堂。舉十方同聚會。箇箇學無為。此是選佛場。心空
及第歸。師云。龐居士信口道出。耀古騰今。多少師僧
咬嚼不破。龍池不惜唇皮。更為下箇註腳。十方同聚
會。人人離向背。箇箇學無為。寶劍時時揮。此是選佛
場。登者絕商量。心空及第歸。日出浮雲驅。你諸人擬
向山僧註腳下領略。料掉沒交涉。不向註腳下領略。
別有見處。杜撰不少。何故聻。一有多種。二無兩般。

上堂。臺山婆道驀直去。多少禪和不知止。秘魔見僧
便擎叉。擬議不來叉下死。十箇有五雙到者裏望風
而退。所以道我若一向舉揚宗教。法堂前草深一丈。
倩人看院始得若也。放開一線便見三百五百。攢攢
簇簇。商量向上向下。全提半提。果如是。何有宗門事
哉。且道。如何是宗門事。崑崙騎象舞三臺。

解夏。上堂。四月十五結制。高掛缽囊。不許絲毫走作。
七月十五解制。橫擔楖栗。從教海角天涯。當處不迷。
此世他生不說夢。頓忘諸念。樹凋葉落露金風。所以
道。是法住法位。世間相常住。正恁麼時。如何分付。雖
然入眼青山好。須信前途有斷津。

晚參。舉仰山坐次大禪佛。到翹一足云。西天二十八
祖亦如是。唐土六祖亦如是。和尚亦如是。某甲亦如
是。仰山下禪床。打四藤條。師云。大眾。仰山為甚不打
五藤條三藤條。只打四藤條。還有人明得落處麼。眾
中有般漆桶。商量道。為伊道箇四。如是所以仰山打
四藤條。如此見解。要稱祖師門下客。不知面皮厚多
少。

上堂。僧問。鐵牛之機即不問。祖師心印請師拈。師便
打。進云。恁麼則曹谿一脈傳今古。五葉千燈事更新。
師云。你本分中道一句看。進云。眉毛分八字。鼻孔大
頭垂。師云。未本分在。僧喝。師復打。乃云。諸佛妙心不
涉功勳。祖師密意豈容造作。不落見聞。不墮聲色。不
與萬法為侶。不與千聖同廛。自然高超十地。迥出三
賢。到者裏卷舒收放。殺活擒縱。無不縱橫。無不自在。
只貴有力。大人一肩擔荷。秪如堅固不退一句作麼
生。道。雪後始知松柏操。事難方見丈夫心。

上堂。舉法眼。問覺鐵嘴近離甚處。覺云趙州眼。云承
問趙州有柏樹子話。是否。覺云無眼。云往來皆謂僧。
問如何是祖師西來意。州云庭前柏樹子。上座何得
道無。覺云先師實無此語。和尚莫謗先師。好師云龍
池有五十拄杖。十拄杖打者僧不合問祖師西來意。
十拄杖打趙州不合道庭前柏樹子。十拄杖打法眼
不合道有此語。十拄杖打覺鐵嘴不合道無此語。還
有十拄杖待打箇人。忽有師僧出來問。未審打甚麼
人。山僧劈脊便棒。云。只者漆桶。

上堂。僧問。風穴云。若立一塵。家國興盛。野老顰蹙。不
立一塵。家國喪亡。野老安貼。請問和尚。立即是。不立
即是。師云。截斷兩頭。進云。只如五祖演道。若立一塵。
法堂前草深一丈。不立一塵。錦上鋪花。又作麼生。師
云。也是語脈裏轉卻。乃云。好日多同作者知。鋪花錦
上妙難思。靈明廓徹先天地。透出重關豈有師。雲散
日輝冰釋水。風來香噴劫前枝。欲識他年親切句。真
心發現道根基。喝一喝。下座。

師造壽塔訖。上堂。舉昔有僧為疏山造壽塔竟。白山。
山曰。將多少錢與匠人。僧曰。一切在和尚。山曰。為將
三文錢與匠人。為將兩文錢與匠人。為將一文錢與
匠人。若道得。與我親造壽塔來。僧無語。後僧舉似大
嶺閒和尚。嶺曰。還有人道得麼。僧曰。未有人道得。嶺
曰。汝歸與疏山道。若將三文錢與匠人。和尚此生決
定不得塔。將二文錢與匠人。和尚與匠人共出一隻
手。若將一文錢與匠人。累他匠人眉鬚墮落。僧回。如
教而說。山具威儀。望大嶺作禮。歎曰。將謂無人。大嶺
有古佛放光。射到此間。雖然如是。也是臘月蓮花。大
嶺後聞此語。曰。我恁麼道早是龜毛長丈二。師云。者
僧與疏山造壽塔。問著非惟口似磉盤。亦且傳言送
語。疏山雖得壽塔。匠工錢至今未酬訖。羅山古佛註
腳。分明即不無。只是少了一轉語。直至如今。亦未結
絕。爭如自調道堅。大林三禪人為山僧造壽塔。匠工
錢一一不欠少。山僧亦不問伊。伊亦不去傳言送語。
今同眾信請山僧陞座。不妨因齋慶讚。復為說偈。森
森松竹萬山中。三塔巍峨撼曉風。看取煙霞籠歲月。
玲瓏八面振綱宗。

重陽。上堂。舉真淨和尚云九日無白醪。飽餐黃栗糕。
十日有黃菊。催人打禾穀。五更鐘未鳴。鄰雞巳數聲。
將軍不下馬。各自奔前程。師云。真淨老人應時及節。
可謂即世相而談實相。仔細檢點將來。未免使人奔
馳太殺。山僧亦有一偈。不妨舉似大眾。九日無白醪。
苵萸茶自饒。十日有黃菊。金風撼巖屋。五更鐘未鳴。
頻聞落葉聲。本來成現事。何必涉途程。

孔聞上座請上堂。靈鷲峰前一大事。師師相授始無
欺。不須別處問端的。直欲當陽顯大機。顯大機。絕支
離。殺活縱橫截所疑。孔聞道契今來此。老僧用處亦
無欺。他時指點群生類。悉使迷途人自歸。
萬如禪師語錄卷第四

萬如禪師語錄卷第五
嗣法門人行猷等編

荊谿龍池山禹門禪寺語錄

開爐上堂。僧問。弘開爐𩏕陶鑄。聖凡賓主相逢。如何
酬唱。師便打。進云。如何是賓中賓。師云。客路如天遠。
迢迢去問津。如何是賓中主。師云。踏著故鄉田。自然
有本據。如何是主中賓。師云。拄杖橫拈著。時中直指
人。如何是主中主。師云。霜刀曾未舉。直得斗牛寒。進
云。賓主已蒙親指示。末後一句請師宣。師云。速退速
退。乃云。堆起死柴頭。點著無煙火。便將黃金白銀。頑
鐵赤銅。俱入紅爐一煆。判然真假不同。鎚鎚敲去渣
滓。下下要見全功。各各使成法器。突出八面玲瓏。遍
界無人酬價。是為超世大雄。只如不受紅爐煆底。來
又作麼生。亦好與三十拄杖。何故。打從門下過。爭敢
不低頭。

上堂。龍池施設異諸方。一日普梆敲兩番。不是挑柴
即肩樹。通身白汗濕衣裳。白汗出。妙難量。脫體風流
絕覆藏。百草頭邊舒正眼。孤峰頂上駕慈航。驀拈拄
杖。云。大眾。過去諸佛。現在諸佛。未來諸佛。俱在拄杖
頭上現。大人相發大妙音。穿過你諸人髑髏。刺破你
諸人眼睛。為甚不覺不知。卓一卓。云。不妨親切。

上堂。黃檗佛法無多子。天涯踏遍只者是。魯祖見僧
便轉身。堂堂獨露難迴避。山鳥山花更發揚。見徹方
知自家底。南泉刀下血淋漓。趙州草履風流布。龍池
從來百不能。日惟打眠三五度。秪如道。海底泥牛銜
月走。巖前石虎抱兒眠。鐵蛇鑽入金剛眼。崑崙騎象
鷺鷥牽。內中有一句。能縱能奪。能殺能活。若人檢點
得出。一生參學事畢。大眾且道是那一句。若也未知。
山僧道破去也。卓拄杖。云。通身無影象。遍界不能藏。

上堂。舉興化謂克賓維那曰。汝不久為唱導之師。賓
曰。不入者保社。化云。汝會了不入。不會不入。賓云。總
不恁麼。化便打。云。克賓維那。法戰不勝。罰錢五貫。設
饡飯一堂。仍須出院雲居。舜云。大冶精金應無變色。
其奈興化令行太嚴。不是克賓維那也。大難承當。總
似而今泛泛之徒。翻轉面皮多少時也。徑山杲云。雲
居恁麼道未免拗曲作直。徑山則不然。要作臨濟烜
赫兒孫。直須翻轉面皮始得。師云。雲居徑山只在面
皮上作活計。若是興化克賓。就中一著。要且摸索不
著。雖然當時幸有箇面皮容伊葛藤。若是無面皮底。
不知二老向甚麼處下嘴。

上堂。孤光貫徹劫初前。無位真人赤肉團。荊棘叢林
俱踏倒。通霄活路直如弦。棒頭指出金剛眼。喝下能
摧萬仞巔。把住要關消息斷。從他諸聖顯顢頇。

冬至。上堂。仲冬嚴寒。雪覆山巔。泉鳴澗底。法法天然。
釋迦世尊空談四十九載。達磨大師徒然面壁九年。
斯事原無欠少。何勞掘地覓天。秪如否極泰來。一句
又作麼生。道。六爻未動群陰塞。一氣方回萬象新。

上堂。日中一食。夜間一宿。不在谿南。便在谿北。鋤一
片畬。下一籮粟。活計豐腴。勝如種菊。南泉云。我十八
上便解作活計。趙州云。我十八上便解破家散宅。豎
拂子云。大眾。者箇還是南泉底。還是趙州底。還是龍
池底。良久。云。直饒檢點得出。也是玄沙道底。

一揆取副寺。入塔。上堂。佛祖命脈。生死根株。達人分
上。原無有殊。所以山河大地。全露清淨。妙身萬象。森
羅齊顯。無生法忍到此地位。自然生未嘗生。滅未嘗。
滅來未嘗來。去未嘗去。故云。是法住法位。世間相常
住。且道。取副寺畢竟向甚麼處安身立命。豎拂子云。
青山常在白雲中。

上堂。一句隨他語。千山走衲僧。三遭喫痛棒。點著始
知歸。如龍得滴水。便解鼓風雷。故云。不是一番流白
汗。焉能觸處悉光輝。到者裏不妨喚南作北。指東為
西。將十方世界納一微塵中。碎一微塵散十方界內。
無不自在。無不融通。雖然猶是出世邊事。若諸佛未
出世。祖師未西來。已前一著。直饒大悲千手摸索不
著。大悲千眼鑑視不到。會麼。知音不在頻頻舉。達者
須教暗裏驚。

臘八。上堂。妙道絕方所。亦復離名相。曠劫至於今。最
尊無有上。若肯自承當。佛祖亦不讓。日用任縱橫。永
絕諸遮障。出生諸功德。真實不虛妄。可怪當年老釋
迦。錯認明星成鹵莽。喝一喝。下座。

上堂。僧問。溈山道有句無句。如藤倚樹如何是有句。
師云。泥牛吼月。如何是無句。師云。面對青山。如何是
有無句。師云。刀斧斫不開。乃云。日面月面。無剎不現。
無實無虛。起坐不拘。向上玄關。西來大意。海底起蓬
塵。山頭躍鯉魚。若是英俊衲子。一些謾他不得。苟或
懵懂禪和。撞著還如鐵壁。且道。總不恁麼又作麼生。
道。大地撮來粟米粒。無邊法界一毫端。

上堂。僧問。龍池一滴信知源。遠流長白紙三張。謾說
子承父業。今日首座師入山。未審和尚將何款待。師
云。雲門餬餅趙州茶。進云。謝和尚供養。師云。未到你
口在。進云。秪如玄沙。當時封三方白紙上雪峰。意旨
如何。師云。多少人摸索不著。進云。雪峰道君子千里
同風。又作麼生。師云。好事不出門。進云。和尚蹉過也
不知。師云。今日且放過你。乃云。縣崖撒手。大地平沉。
絕後再甦。羅籠不住。所以道根本若真。正眼洞明。風
行草偃。在處為尊。縱饒文殊普賢德山臨濟到來。盡
作參徒。且道。他參阿誰。喝一喝。下座。

上堂。舉古德云。風動心搖樹。雲生性起塵。若明今日
事。昧卻本來人。又古德云。萬法是心光。諸緣惟性曉。
本無迷悟人。只要今日了。師云。二古德大似見處偏
枯。將常住田地分疆列界。各執一邊。今日山僧不免
多處添些子。少處減些子。使箇箇圓成去也。驀豎拂
子云。大眾。不是本來人。擊拂子云。不是今日事。若向
者裏領略得去。自然日用事無別。立處總皆真。如其
未能。更聽一頌。從來一片閒田地。四至分明不屬他。
指出當陽無向背。急須薦取莫蹉跎。

上堂。鳧短鶴長。松直棘曲。有米煮飯。無米煮粥。隨家
豐儉。事事皆足。孤山種梅。彭澤種菊。水底遊魚。山頭
走鹿。一一盡顯天真。不用東卜西卜。興化赴箇村齋。
途中遇著卒風暴雨。向古廟裏躲得過。驀拈拄杖云。
且道拄杖子在古廟裏。在古廟外。還有人委悉得麼。
如無其人。龍池自道去也。卓拄杖。便下座。

上堂。龍池鉗鎚迅疾。鉤錐應機而出。縱饒伎倆。通身
管取。一時頓失。你欲離我者裏。用鉤鉤你。直饒草鞋
獰似虎。拄杖活如龍。走盡天涯海角。也不能離我者
裏。你若住我者裏。用錐錐你。卻如須彌山撼搖不動。
早已千里萬里。忽有箇不去不住底漢子到來。還是
用鉤即是。用錐即是。良久。云。分身兩處看。

上堂。現成公案弗勞打筭。南北東西渾無界畔。春水
滔滔舟移兩岸。萬別千差同歸一貫。雖然如是。只得
一半。那一半佛眼覷不見。打破趙州關。總是臘月扇。
苟或力未充。龍池為汝判。驀拈拄杖卓一下。云。須彌
頂上一聲鐘。看取三門騎佛殿。

上堂。沙裹淘金。用工深者得。文字求道。脫言詮者明。
巖中默坐花雨紛紛。說法臺前石頭點首。者般境界。
生滅門中。許伊著腳臨濟門下。正好攔腮劈脊到者
裹。是也剷。非也剷。聖也剷。凡也剷。向上也剷。向下也
剷。何也。無孔鐵鎚當面擲。佛來祖來俱不識。

上堂。舉教中道。居一切時不起妄念於諸妄心。亦不
息滅住妄想境。不加了知於無了知。不辯真實。師云。
天高地厚海闊淵深天台五百羅漢逐日趕齋應供
驀地撞著焦尾大虫哮吼一聲卻向蟭螟眼裏躲得
過且道以何為證卓拄杖云以此為證。

解制上堂真心無相處處全彰奇特事真佛無形頭
頭顯露本來人即之不得離之卻在劫火洞然渠不
壞為萬法根源作諸聖太祖普應群機發千鈞弩諗
公參見南泉鎮州蘿蔔真箇大黃檗六十烏藤敲出
白拈似猛虎驀拈拄杖云大眾喚作拄杖則觸不喚
作拄杖則背畢竟喚作什麼若也明得落處便知一
句中具三玄一玄中具三要有權有實有照有用儻
其未知直饒說得名相紛飛總是無本可據只如布
袋頭開一句如何分付卓一下云果得腳跟紅線斷
杖頭在處起清風。

上堂我有一言絕慮忘緣巧說不到只用心傳還會
一言麼若會一言千言萬言一時明得若也未會拄
杖子與你道破去也驀拈拄杖云雖然佛法無多子
拈出當陽耀古今卓一卓下座。

上堂直下薦得已是涉泥涉水更復打葛藤扯露布
何有宗門事哉所以道向上一路千聖不傳學者勞
形如猿捉影便恁麼坐斷去死水不藏龍若也隨緣
事事了難逃識見坑且不落窠臼一句作麼生道喝
一喝下座。

師到平陵廣教寺上堂世尊一音演說法眾生隨類
各得解卓拄杖一下云大眾還聞麼若也聞去可謂
一根既󵋇源六根成解脫六根既解脫六塵亦解脫
六塵既解脫六識既解脫六識既解脫以至山河大
地萬象森羅情與無情無不解脫雖然如是也須到
者箇田地始得若是依依稀稀彷彷彿彿欲求解脫
安可得哉豈不見陸亙大夫問南泉云肇法師也甚
奇怪解道天地與我同根萬物與我一體南泉指庭
前牡丹云大夫時人見此一株花如夢相似陸亙大
夫認金谷園以為安宅南泉為伊指出本有家鄉直
得明月清風不呼自至青山綠水本自天然今溯端
上人同諸護法恭請山僧舉揚大事因緣欲使人人
知有若論此事本自現成不假造作只貴當人回光
󵋇照便乃覿體現前恐其未能更聽一偈此事從來
本現成超今邁古絕功勳當機直下知端的火裏優
曇花正春。

師到法藏寺心達上人同諸護法請上堂僧問乞食
城中分衛儼如舍衛弘宗法藏荊谿不異曹谿今日
緇白臨筵當何所示師卓拄杖一下進云更別有指
示處麼師云待汝別問即道進云先後一揆之旨又
且如何師云一字不著畫進云恁麼則秋水長天一
色落霞孤鶩齊飛師云閒言語乃云道無方所明之
即聖法無住著了之即真所以一處明千處萬處一
齊明一處了千處萬處一齊了直得彌綸萬有遍滿
四生無處不周無處不足故云佛身充滿於法界普
現一切群生前隨緣赴感靡不周而恒處此菩提座
大眾還知隨緣赴感底道理麼若也知得則樹凋葉
落頭頭體露金風花燦心田爍爍光明遍界其或未
然三世諸佛說不到歷代祖師提不起底一機因心
達上人同諸護法虔請陞座直與當陽剖露去也卓
拄杖云千聖相傳真命脈光明烜赫貴知音。

師到梁谿南禪寺上堂僧問古德道宗教兩俱通如
日處虛空請問和尚如何是宗師便喝如何是教師
云如是我聞進云宗教已蒙師指示非宗非教事如
何師便打乃云自出山來無定期募糧一路到梁谿
相逢不用多饒舌自有通方作者知拈拄杖云大眾
喚作拄杖則觸不喚作拄杖則背不得有語不得無
語畢竟喚作甚麼若向者裏會得便能隨處作主遇
緣即宗如其未能不免重為指示卓一下云莫向他
方尋落處和盤托出在當陽。

師到琴川維摩寺上堂僧問世尊降誕檀信設齋錦
上鋪花一場奇特如何是不二法門師云有口只堪
喫飯進云淨心受食者如何師云常安常樂進云無
舌人解語時如何師云你那裏見無舌人來僧喝師
便打乃云空生大覺中如海一漚發左右若逢源途
中即故宅有語葛藤樁無言墮鬼窟坐斷兩頭關千
聖同一脈拈出一絲毫遍界成狼藉如龍得滴水萬
卉悉受澤動轉與施為步步腳踏實坐享太平年佛
祖不能惑。

師到婁東潮音寺上堂僧問轉天關回地軸蓋是尋
常擘太華吸滄海未為奇特秪如不動干戈坐致太
平時如何師良久進云一人有慶兆民賴之師云知
恩須是報恩人士問自從認得曹谿路了知生死不
相關如何是曹谿路師云腳跟下薦取士云謝師指
示師云又恁麼去也乃云達磨西來若言有法與人
正是誑嚇閭閻若言無法與人畢竟來作甚麼若也
直下領略得去自然目前無闍黎此間無老僧列諸
聖於下風獨踏毘盧頂上然後奮起全機太用殺活
縱橫電卷星馳聖凡莫測故云須知空劫從來事只
在而今二六時。

師回如如庵上堂僧問舞掉呈撓即不問到家一句
事如何師云大家在者裏進云攝足歛衣登寶座滿
筵盡是故鄉人師云瞞禪人不得進云請和尚歸方
丈師云你管甚閒事乃云屈指從頭數不覺已七年
今來復相會兩鬢皆皤然世事無窮盡光陰去莫延
須明箇中意免被死生牽若是得底人如杲日麗天
無幽不燭似太阿在手誰敢當鋒顯露佛祖大機開
鑿人天正眼秪如直達本分一句作麼生道莫言此
事無門路須信當人亙古今。

師回興善寺上堂僧問掀翻大地撥轉乾坤心空及
第即不問衣錦還鄉事若何師云雙塔巍峨都漏泄
進云雨洗花顏澹煙籠幢色寒如何是興善境師云
一帶清波遶寺門進云耳傾四海眼蓋須彌如何是
境中人師云口吞佛祖從來事乃云千聖不傳一著
子舌根未動巳宣揚英靈直下知端的天上人間絕
覆藏大丈夫漢頂門上豁開正眼腳跟下不挂一絲
全提向上鉗鎚勦絕衲子命根向無明窟裏指出無
盡家珍生死岸頭剷盡葛藤露布果能如是始不負
出世一番山僧離此三十餘年暫回本寺承諸舊識
敦請陞於此座且道如何是暫回底意旨相逢相見
呵呵笑更有春風春又春。

護法王直臣請師東塔上堂天長地久海闊山遙威
音那畔豈異今朝所以或來或去或住或行隨流得
妙在處皆真如象王回顧獅子嚬呻狐狼絕跡野犴
潛形從來不借他人力日用施為總現成且道如何
是現成一句山頭翻白浪海底起紅塵。

素鶴莊侍郎為夫人王氏請對靈小參僧問闡千華
之戒律拈少室之心宗現在蒙恩即不問未審王氏
夫人高超何所師云無處不稱尊進云恁麼則地獄
天堂留不住九蓮池畔露全身師云賴得闍黎共證
明進云謝師答話師云又恁麼去也乃云大智慧光
爍破昏衢之黑暗吹毛利劍截斷生死之根株受用
處諸聖難知透脫時頭頭自在所以道一切法不生
一切法不滅若能如是解諸佛常現前諸佛既現前
自然生也不可得死也不可得來也不可得去也不
可得亙古亙今湛然常住秪為情生智隔想變體殊
著境迷心致使輪迴不息以拄杖點一點云更為當
陽點出直令󵋇本還源頓消幻影空花永證金剛妙
體且道王氏夫人畢竟在什麼處安身立命還會麼
地獄天堂俱不住九蓮花內現全身。

結制上堂禹門寺裏實勞碌逐日茫茫無了局不去
東霞埠出坡挑米便向合磯山挑柴幾束日裏手腳
不得停夜間兩眼睡不足若作佛法商量累及平人
受塗毒若作世諦流布佛祖慧命誰相續可中有箇
伶俐漢子定然不去東卜西卜儻或機思遲鈍且把
住繩頭九十日中不許絲毫走作。

上堂水中鹽味色裏膠青決定是有難見其形拈拄
杖云拄杖子朝到西天暮歸東土窮年歷歲不曾遇
著一人何故從來無伴侶在處獨稱尊。

晚參舉寒山詩云我見瞞人漢如籃盛水走一氣走
到家籃裏何曾有保寧勇拍手大笑云有意氣時添
意氣不風流處也風流師云保寧雖向山窮水盡處
指出一條活路卻是坑坎堆阜人不堪行山僧另指
出五達通衢不妨東去西去遂卓拄杖云還會麼蕩
蕩一條官驛路晨昏曾不禁人行。

冬至上堂群陰剝盡一陽復生豈改舊時天地天晴
日出雨下地濕不聞爛壞虛空雖然節序循環何礙
隨流得妙任他賣被買牛那管月頭月尾但願來年
蠶麥熟羅候羅兒與一文。

上堂相逢不拈出舉意便知有識得謝三郎原是釣
魚叟打開三要門抹殺子湖狗一句絕商量風吹佛
殿走。

上堂百草頭薦取老僧鬧市裏識取天子縱饒見得
十分真禹門未敢深相許所以道借一句是指月其
中事是話月從上來事如節度使信旗相似若是不
受欺瞞底漢子拈出金剛王寶劍纔有絲毫當下截
斷直得孤迥迥峭巍巍千聖尋覓無蹤萬靈皈投無
地秪如壁立萬仞一句如何道青天轟霹靂平地起
風雲。

上堂舉玄沙示眾云諸方老宿盡道接物利生或遇
三種病人來作麼生接患盲者拈椎豎拂他又不見
患聾者語言三昧他又不聞患啞者教伊說又說不
得且作麼生接若接此人不得佛法無靈驗有僧請
益雲門門云你禮拜著僧禮拜起門以拄杖挃僧退
後門云你不是患盲復喚僧近前僧近前門云你不
是患聾乃豎起拄杖云還會麼僧云不會門云你不
是患啞其僧於此悟去師云玄沙猶自可雲門笑殺
人者僧雖然悟未免好肉剜瘡。

上堂一念不生面目現在三心無得作者猶迷萬樹
籠雲嚦嚦鶯聲俱漏泄千山流翠潺潺澗水潤焦枯
秪如洞山道有一物黑似漆常在動用中動用中收
不得既收不得且道即今在甚麼處大眾還知落處
麼若也不知龍池為諸人指示去也豎拂子云突出
當陽活卓卓通身是眼莫能窺擲拂子下座。

解制上堂豁開頂門正眼睛綠水青山絕點塵官塘
步步長安道立處明明覿體真嶺頭幽鳥啼春樹江
上扁舟天際行前途忽有人問汝一喝須還具主賓
擬議不來誠可笑被伊穿卻鼻頭繩且綿密無間一
句作麼生道休把腳跟輕著地上人門戶枉勞辛。

上堂雲生青嶂水泛前谿鳥啼春樹花放南枝頭頭
呈妙理物物顯真機者裏明得自然腳踏實地迥脫
離微根源透徹全體如如苟或未明更為諸人道破
去也卓拄杖云晷運密移。

上堂有一人於此事盡形壽求箇入頭處不得入頭
有一人於此事盡形壽求箇出頭處不得出頭若到
禹門各與二十拄杖何故不得入頭底使伊入頭不
得出頭底使伊出頭且道向後如何行履豎拂子云
見月休觀指歸家罷問程。

上堂心是根法是塵兩種猶如鏡上痕痕垢盡時光
始現心法兩忘性即真驀拈拄杖云無事晚來江上
望三三兩兩釣魚艇。

上堂靈明廓徹湛寂常恆諸佛以之為本源眾生以
之為佛性當人直下了得踏破化城親歸寶所自然
二六時中頭頭顯露四威儀內處處全彰且道不是
心不是佛不是物畢竟是箇甚麼良久云切忌咬名
嚼字。

上堂僧問昔日世尊陞座今朝和尚上堂未審是同
是別師云一字兩頭垂進云恁麼則今入即是古人
也師云古人在甚麼處僧喝師便打乃云摩竭掩室
毘耶杜詞咸謂全提向上豈知鬼窟藏身最初一著
末後一句不入祖師室茫然趨兩頭須知此一段事
誠如擊石火閃電光眨得眼來已是千里萬里那堪
佇思其間所以從上提持綱宗者只有三句咬去咬
住欲去不去欲住不住或時一向不去或時一向不
住明眼漢沒窠臼若論戰也箇箇力在轉處卻物為
上逐物為下直下坐斷要津不存絲髮知見然後遇
茶喫茶遇飯喫飯百不知百不會如癡呆人相似一
切人測識他不著渠卻知一切人來處果能如此始
不負最初行腳且道策進一句如何指示若不此生
親打徹他年苦海沒頭沉。

過毘陵龍興禪院請上堂古鏡高懸萬象豈能逃影
質吹毛在握千差截斷悉無餘盡十方界普現色身
遍塵沙剎作殊勝事到者裏自然空有不異動靜無
別古今同時死生一揆著著顯箇中消息頭頭彰本
地風光且道正恁麼時又如何通信卓拄杖云相逢
不必重徵問自有知音默點頭。

師禾中回寓龍興曹總鎮請上堂正眼洞明千差絕
跡全機殺活佛祖難知直得塵塵解脫物物皆真有
超宗越格底氣岸離見絕情底根元乾坤倒覆而不
疑萬象紛紜而不惑至於一動一靜一語一默總是
本有底妙用自來不借他人力茲曹居士捐貲供佛
供僧敦請山僧陞座舉揚妙法將此功德耑祈國泰
民安千祥駢集袛如直截根源一句又作麼生道拈
起拄杖云還委悉麼千聖共傳不二法英靈一見便
心開。


萬如禪師語錄卷第五

萬如禪師語錄卷第六
嗣法門人行猷等編

荊谿龍池山禹門禪寺語錄

端陽上堂僧問久醫諳藥性得效敢傳方全殺全生
句當機請舉揚師云放汝一頓進云文殊去後無消
息今朝且喜遇知音師云知音知後更誰知進云百
草頭邊無限意一回拈出一回新師云是甚麼意僧
呈坐具云亦能殺人亦能活人師云放下著舉笑巖
和尚端陽日舉大慧上堂云今朝又是五月五大鬼
拍手小鬼舞驀然撞著桃符神雙手搥胸叫冤苦大
眾大慧恁麼道大似少箇禁方何謂向青天白日裏
見神見鬼笑巖則不然今朝正是五月五雲從龍風
從虎山僧要與十方現前諸大聖凡賭箇賭信手拈
來百草頭甜者甜兮苦者苦師云笑巖老人雖不見
神見鬼只是舌頭不得休歇何故豈不知甜底苦底
俱要嘗過龍池又且不然今朝卻是五月五不說桃
神并艾虎以拂子打圓相於中書箇日字云當陽書
出一靈符諸般妖怪皆潛躲蒲似劍榴如火池內青
蓮香欲吐雖無角黍與雄黃眾信齋饈箇箇普。

上堂把住牢關佛祖亦須歛衽放開一線含生咸歸
正覺施格外鉗鎚有所得底當下冰消瓦解秉殺活
寶劍廉纖搭滯管教截斷無餘若是箇中人聞山僧
恁麼道自然如暗得燈如貧獲寶只如初入門底境
界畢竟如何通信尋常一樣窗前月纔有梅花便不
同。

上堂佛祖相傳不二心含靈共稟少知音勞他普化
搖鈴鐸復有豐干騎虎行船子垂鉤一鱗足禾山打
鼓普皆聞無非盡顯從來事為要人人兩眼明喝一
喝下座。

上堂僧問前百丈云不落為甚麼墮野狐身師云我
也不信進云後百丈云不昧為甚麼脫野狐身師云
向你道我也不信乃云有作思惟生死纏無心難免
落空邊有無俱遣非真旨不撥纖塵業識牽向上一
關明若日淆訛坐斷碧天寬所以道各各當人分上
有一段大事輝騰今昔含裹十虛如洪鐘在虡有扣
皆鳴水上葫蘆捺著便轉不因修得本自天然不墮
見聞靈明獨妙只如子湖放出狗子南泉斬卻貓兒
又作麼生商量當陽縱奪誰能曉殺活全提作者知
詞林周茹公薦嚴請上堂僧問掀翻四海大地平沉
踢倒須彌虛空粉碎未審相公向何處安身立命師
云吾無隱乎爾進云威音一點真消息獨露當陽幾
箇知師云獨許闍黎進云恁麼則不遇中郎鑑還同
野舍薪師云一釣便上乃云佛祖頂𩕳一機超諸岐
路衲僧面門一著不落階梯明明離向背法法歸源
歷歷絕覆藏塵塵獲妙如駕海之慈航直趨彼岸如
麗天之杲日萬暗俱明只貴猛烈丈夫一肩擔荷便
能隨所住處常安樂其或未然不免少垂方便經云
知幻即離不作方便離幻即覺亦無漸次到者裏全
心即佛全佛即心心佛無二覿體純真今辰茹公居
士因令先君挹齋相公三週忌辰敦命山僧陞座舉
揚般若奉薦相公高超三界迥脫四生見徹心源了
明性地證圓常於一念消諸妄於剎那且道相公即
今在甚麼處安身立命塵勞界內高超出兜率宮中
現妙身。

師誕辰上堂山僧今年五十九隨順世緣說世壽須
知壽量非口宣威音那畔亦不守諸人壽量亦如然
一念回光即復舊夢幻漚花豈足歆正眼觀來原不
有丈夫氣宇當如王豈肯落在他人後擎頭戴角絕
羅籠在處不妨獅子吼喝一喝下座。

上堂廣額屠兒放下屠刀云我是千佛一數平地登
高易文殊師利乃七佛之師於迦文會裏作弟子從
空放下難不落因果五百生墮野狐身為甚麼卻作
人語不昧因果當下脫野狐身猶有野狐氣息在眾
中還有知得龍池落處者麼苟或知得不妨出來剖
露看如其未然不見道釋迦彌勒是他奴那箇男兒
不丈夫。

上堂舉傅大士云須彌芥子父芥子須彌爺山水坦
然平敲冰來煮茶師云傅大士恁麼道若是平常一
路略較些子儻遇蟠根錯節則用不著在大眾且道
山僧意在甚麼處如其未知聽取一偈芥納須彌人
罕信須彌納芥悉無疑一拳打破野狐窟大用縱橫
絕所知。

曹鎮臺為嚴慈請上堂僧問纛旗南下誓不殺以揚
威一葦東來示無生而設化祖令王師還可同舟共
濟也無師云有何不可進云恁麼則草木恩沾同雨
露大家齊唱太平歌師云但願如是進云皇天無親
惟德是輔師云者一句少不得乃云自性天真佛諸
福妙莊嚴起坐未常離十方即目前所以道空生大
覺中如海一漚發有漏微塵國皆依空所生須知大
覺真心有如是奇特廣大玄妙只貴有力丈夫一肩
擔荷自然圓機普應遍界光輝古鏡高懸千差泯跡
直得塵塵剎剎獨露真常物物頭頭齊舒妙用總鎮
曹公幼離嚴慈恒缺晨昏之奉劬勞恩重每懷寤寐
之思是以捐俸入山供佛供僧供諸賢聖修諸善事
特請山僧陞座舉揚大法將此功德專祈嚴慈壽山
高聳福海淵深轉禍為祥全身遠害且道如何是孝
誠感格一句瑞氣生麟甲祥光映彩衣。

上堂入荒田不揀卻也特地顯顢頇有佛處不得住
無佛處急走過不知何處可住腳得人一馬還人一
牛未免徒費精神見僧來便面壁也是好肉剜瘡若
是純鋼打就漢子直得孤迥迥峭巍巍當下坐斷四
路葛藤視釋迦佛是老比丘三乘十二分教是拭瘡
疣紙一千七百則公案是弄猢猻圈圚諸方提唱是
熱碗鳴聲還有恁麼人麼如無其人拄杖子使神通
去也連卓拄杖下座。

上堂寶鑑當軒光吞萬象吹毛在握凡聖潛蹤直得
人人常光現前個個壁立萬仞到者裏若說有修有
證豈免頭上安頭若說無修無證巳是墮空落外汝
諸人向山僧未出方丈汝等未到座前時領略得去
方有少分相應若待撾動法鼓撞起洪鐘山僧陞座
搖唇鼓舌說黃道黑汝等攢攢簇簇注耳側聽總不
出見聞覺知鬼家活計大眾還信得及麼分身諸佛
皆雲集多寶如來絕覆藏。

祈雨上堂諸佛本源絕思絕慮祖師心印無古無今
苟或熱毒頓除自然清涼遍界若是萬里不挂片雲
青天直須喫棒秪如感應道交一句又作麼生雷聲
震處天關轉四野雲興雨必來。

上堂寸絲不挂赤條條萬里無雲月正高蛙鼓池塘
人薦去桃花觸著事難描古今不改虛空相寒暑難
將此道凋不見昔人曾有語聖凡名號總虛標所以
道有是便有非有事仍有理是非事理兩俱忘自然
深證無生旨世尊道若見諸相非相即見如來法眼
云若見諸相非相即不見如來還是世尊是耶法眼
是耶若道世尊是法眼豈可不是若道法眼是世尊
豈可不是到者裏如香象渡河截流而過苟或繩子
慕膻不免為唾所粘喝一喝下座。

天童老和尚忌辰拈香昔日幾番遭毒手今朝憶著
恨彌深因緣會遇難迴避且把黃檀驀鼻熏便燒。

上堂山河走大地旋箇中消息許誰宣千眼大悲覷
不破無舌之人說熾然逞小慧使神通棄本逐末誠
愚庸忽然一日知端的自有家珍用不窮西風急黃
葉飄繁枝脫盡赤條條生涯豈向他方覓手握吹毛
神鬼號。

上堂妙法本無生滅真常豈屬變遷僧俗曾無異致
山青水綠依然所以道古之天地日月猶今之天地
日月古之萬物性情猶今之萬物性情天地日月固
無異也萬物性情固無變也道何為而獨變乎大眾
還知不變之道麼若也知得便好饑來喫飯寒則添
衣更有甚麼事如其未知龍池為汝道破去也良久
云人天本豎畜生本橫。

上堂一日復一日一年復一年未來數不及童貌忽
衰顏悟底人證入真常迷底人念逐變遷變遷只因
昧本衲僧行處不然打破死生關捩管教觸處皆圓
夢幻空華俱捨卻泥牛耕破劫初田卓拄杖下座。

中元上堂畫地為牢明眼人前真笑具解開布袋草
鞋踏破腳跟浮所以龍池四月十五不結制七月十
五不解制彼自無瘡勿傷之也眾中若有個漢出來
亦同此見拄杖子未有喫分苕帚柄自領去三門外
打三十何故罕逢未舉先知客多見韓盧逐塊人。

上堂肘後符靈頂𩕳眼活提持向上綱宗直與抽釘
拔楔所以道有時恁麼有時不恁麼有時恁麼中不
恁麼有時不恁麼中卻恁麼此是衲僧底家常茶飯
如何是出格一句嘉州大象吞蒺藜陝府鐵牛流出
血。

上堂當堂慵正坐那赴兩頭機但得隨流妙騰騰任
所之山空雲自在天淨鶴高飛的的無生旨應知不
自欺若也未能如是縱饒南泉斬卻貓未免手忙舌
沸趙州頂草履亦乃笑殺旁觀雲門放洞山三頓棒
惹得飯袋子開張大口直至於今合不得拈拄杖云
拄杖子朝到西天暮歸東土還是神通妙用耶還是
法爾如然耶卓一下云夜行莫踏白不是水便是石。

上堂從來不借借當陽常顯露曠劫受沉淪不能自
擔荷果能自擔荷夢境都打破三世如來一口吞萬
緣脫落橫身臥般若功勳妙莫量一念不生全體露。

上堂卓拄杖一下喝一喝云棒非德山棒喝非臨濟
喝用出當陽活鱍鱍聞時何啻三日聾觸著直教親
見血若是知恩解報恩丈夫意氣天然別金毛獅子
奮全威野犴狐狼俱屏跡大眾且道屏跡後如何天
下太平各安其業。

上堂舉龐居士問馬祖不與萬法為似者是什麼人
祖云待汝一口吸盡西江水即向汝道五祖演和尚
有頌云一口吸盡西江水洛陽牡丹新吐蕊𥳽土揚
塵沒處尋回頭撞著自家底師驀拈拄杖云者個是
龍池底那個是你諸人自家底若有知得落處者到
方丈裏來請棒喫。

重陽上堂碧樹秋深葉轉黃籬花初綻亂飄香遠山
歷歷撐天外近水潺潺投澗涼鴈叫星河驚蝶夢猿
啼客路斷人腸非惟濟北門風泄佛祖家私盡發揚
大眾還委悉麼欲知此日登高事且向深深海底行。

上堂毘陵眾居士施法衣一頂恭請山僧陞座說法
且道說甚麼法即是若說六度十二因緣四諦五戒
十善法者個巳是雪山大沙門打過底葛藤若提三
玄三要四料揀四賓主四照用巳是臨濟老人吐下
底殘羹餿飯若也便爾休去怎奈諸人未肯歇心不
免放開一線別有個指示處拈起衣角云還會麼若
能直下了得如遠客還故鄉泗洲見大聖其或未能
聽取一頌覿面相呈萬法圓何須更用口談玄當人
若領機先旨萬象森羅說熾然。

上堂舉僧問馬祖離四句絕百非請師直指西來意
祖云我今日勞倦不能為汝說問取知藏去僧問藏
藏云我今日頭痛不能為汝說問取海兄去僧問海
海云我到者裏卻不會僧回舉似祖祖云藏頭白海
頭黑師云且道三大老還答者僧話不答者僧話若
道答者僧話答個甚麼若道不答者僧話又埋沒古
人衲僧家須具千里定淆訛眼方始不虛踏破草鞋
者個且置秪如藏頭白海頭黑又作麼生會若非言
外知端的未免多從語脈尋。

結制上堂僧問霜風颯颯樹頭空縱目疏林露遠峰
覿體真機都漏洩何須打鼓又搥鐘今日禹門未審
如何結制師云水泄不通進云恁麼則結制二字無
處安著師云錯下註腳僧喝師便打僧又喝師復打
乃云天涯覓遍無相似徒把芒鞋腳底穿拄杖持來
且靠壁缽盂高挂絕攀緣三條椽下真風露七尺單
前面目全㘞地一聲消息斷虎頭戴角出林間。

當晚小參即心即佛兔馬有角非心非佛牛羊無角
不是心不是佛不是物縱饒見得十分真仔細看來
第二月是故從上古德親造到徹頭徹尾住無所住
超出名言理路胸次中虛凝湛寂無欲無依保養年
深或露鋒芒如倚天長劍纔有一物現前直下斬為
三段管教諸天獻花無路魔外喪膽亡魂汝等既未
能如是必須向去不得處著實挨拶挨拶來挨拶去
挨拶到情窮理極寢食兩忘驀地冷灰荳爆便見枯
木花開那時來方丈裏喫棒。

上堂舉僧問香嚴如何是道嚴云枯木裏龍吟僧云
如何是道中人嚴云髑髏裏眼睛僧又問石霜如何
是枯木裏龍吟霜云猶帶喜在如何是髑髏裏眼睛
霜云猶帶識在又問曹山如何是枯木裏龍吟山云
血脈不斷如何是髑髏裏眼睛山云乾不盡遂有頌
云枯木龍吟真見道髑髏無識眼初明喜識盡時消
息盡當人那辯濁中清師云三箇老漢恁麼廉纖幸
作他家種草若是臨濟門中正好買草鞋行腳去。

上堂山河大地熾然說從古至今無間歇當人若也
早知歸老僧不用多饒舌不饒舌巳漏洩不見龐公
曾有言日用之中事無別秪如超情離見一句作麼
生道卓拄杖云雲邊木馬飛如電海底泥牛吼似雷。

上堂鉗鎚妙密剷盡廉纖寶劍全提淆訛截斷直向
石火電光中接人洪波浩渺裏利物果是個漢便合
來時擬議思量白雲萬里復舉僧問雲門云不離三
德六味還有佛法也無門云即恐你不問僧云請師
道門云三德六味供佛及僧師云雲門答話雖然不
負來機只是葛藤不能勦絕致使者僧不了如有人
問龍池不離三德六味還有佛法也無劈脊便棒云
即今欠少箇甚麼豈不使伊腳踏實地。

晚參或是或非人不識逆行順行天莫測踢倒須彌
沒影蹤掀翻大海無涓滴大眾且道是甚麼人境界
卓拄杖云此時若不究根源直待當來問彌勒。

冬至剃度弟子為師預慶請上堂群陰剝盡一陽生
萬象甦回各有神觸目冰河俱發焰嶺頭梅放泄先
春眾徒為我先申祝我壽從來難可評曠劫至今無
變異漚生漚滅不須論喝一喝下座。

監院一如同諸眷屬預祝請上堂僧問昔日如來壽
量歷劫靡窮而今和尚六袟如何分別師云古之今
之乃云山僧今年恰六十五月十五是生日承諸法
屬預為祝箇箇發心皆真實伐鼓考鐘請上堂舉揚
般若波羅蜜豎拂子云大眾者箇是龍池拂子喚什
麼作般若波羅蜜擊拂子云者箇是般若波羅蜜喚
什麼作龍池拂子向者裏緇素得分明自然千眼頓
開十方坐斷顯露通身活計不聽他人處分如其未
能更為指示去也擲拂子云果知撲落非他物始信
縱橫不是塵。

師誕上堂無孔鐵鎚當面擲佛祖難窺金剛寶劍截
淆訛魔妖遠遁直得遍界絕遮攔乾坤常獨露用去
超宗越格收來耀古騰今本無壽量可祝說甚鶴算
龜齡只如親切受用一句作麼生道夜來床薦煖一
覺到天明。

合明蔣孝廉請上堂一念不生遍法界無非清淨妙
身一念纔生盡十方處處全彰妙用所以道空生大
覺中如海一漚發有漏微塵國皆依空所生到者裏
惟同道者方知同得者方證若是箇中人聞恁麼道
如水投水似空合空能見無見之色能聞無聞之聲
撥轉向上一關箇箇超佛越祖秪如植福培因一句
作麼生道三心無得消諸障一念純真福慧隆。

上堂俱胝豎指雪峰輥毬汾州莫妄想鳥窠吹布毛
者一隊老古錐只知一機一境向人前鼓弄若是末
後一關正未透在眾中還有透得末後一關底麼如
有透得便能權衡佛祖鎔鍜聖凡換斗移星旋天轉
地秪如塵中解脫一句作麼生道萬景徒有象孤雲
本無心。

上堂佛祖頂𩕳一著惟出格漢子方能直下見徹衲
僧面門一機獨箇中人謾伊一點不得或時坐斷千
差朝宗萬派或時小中現大大中現小於一毫端現
寶王剎坐微塵裏轉大法輪且道何物高於天生天
者是何物厚於地育地者是何物寬於虛空包虛空
者是何物超越佛祖位植佛祖位者是到者裏管教
一一絕羅籠頭頭成解脫單嗣靈山正音密授少林
的旨秪如出群一句作麼生道令人常憶李將軍萬
里天邊飛一鶚。

上堂虛空劃破不堪言笑斷春風莫記年不是克家
親嫡子目前妄見許多般所以有等人忽得箇身心
頓空便爾坐著本有神通光明不得發現又有等雖
能透過不墮勝妙境中便爾隨流忘返有甚用處直
饒超出兩路別有轉身句子正好喫棒未有了日況
乎粘皮撘骨覓妙尋玄那堪其語只如極盡一句如
何指示待離墨山點頭與汝諸人道破。

上堂打破死生關獨露本來面不落知見坑何曾有
頓漸觸處自圓成天真原不變烜赫於目前只貴當
人薦果能薦得時穩坐空王殿喝一喝下座。

上堂青山白雲古寺禪房萬緣頓歇卓立超方門前
澗水流無竭屋角梅花遞遠香伶俐衲僧自得通身
受用懵懂漢子未免著境生狂秪如超情離見一句
又作麼生道觀音菩薩將錢買餬餅放下手卻是箇
饅頭。

解制上堂還鄉盡是兒孫事祖父從來不出門由此
觀之出門二字便是禍根既是禍根解制何為秪緣
諸人九十日中眉毛廝結沉於死水今日不免把纜
放船直泝其源只是不得動著腳跟何故蝦跳不出
斗。

道場和尚入山上堂德山棒臨濟喝禾山打鼓雪峰
輥毬華亭撐船溈山牧牛者一隊老古錐盡力提持
只提持得向下事若是向上事正未夢見在且道如
何是向上事山僧到者裏亦只鉗口有分茲蒙道場
和尚象駕入山掃塔兼祝賤誕大眾當殷勤勸請必
為道破。

眾法嗣請上堂老僧今年壽六十明朝便是我生日
法嗣預祝請上堂怎奈老僧口門窄口門窄牙齒天
生一具骨佛法雖有不須宣自是諸人先漏洩拈拄
杖卓一下云臨濟未是白拈賊。

上堂眾生處處貪著日與境緣親狎不知生老病死
四面火來燒殺父母妻兒在前畢竟不能替卻若是
有力丈夫截斷生死繩索猛操智慧寶刀披起忍辱
鎧甲穩坐諸法空座管教在在解脫直取無上菩提
契證真如妙樂便好興慈運悲普與愚夫發藥使其
轉凡成聖破迷為覺者是出家本分莫效尋常落魄
且不昧初因一句作麼生道打破祖師關捩子方為
出格自繇人。

上堂功勛不立獨露當陽慧劍單提淆訛截斷所以
道寒窗皎月萬里不挂片雲春水船高千江湧滔天
之浪到者裏只貴全身契入自然脫體風流苟或擬
議思量未免新羅過鷂且出格一句如何通信萬仞
峰頭趺足坐十方世界掌中觀。

上堂心法無形相不離四大五蘊聖智絕言詮豈礙
大藏小藏演出一大藏教字字盡從此中出演入一
大藏教包含萬有悉無餘欲證者箇境界須是過量
漢子自然如天普蓋似地普擎便能縱目所觀全體
文殊顯現隨耳所聞咸是觀音妙用隨心所知無非
普賢境界只如一念未生已前又作麼生委悉五眼
不能親覷破惟除實證始方知。

上堂舉世尊常在尼俱律樹下坐次因二商人問世
尊還見車過否世尊曰不見曰還聞否世尊曰不聞
曰莫禪定否世尊曰不禪定日莫睡眠否世尊曰不
睡眠商人乃歎日善哉世尊覺而不見大眾世尊既
不見不聞不禪定不睡眠畢竟在甚麼所在著倒若
也知得落處日費斗金非分外如其未明管教粒米
亦難消。

上堂豎拂子云只者箇非有非無絕非絕是不墮威
音那畔豈在今世門頭不落語默動靜尋常獨露當
陽你纔擬心覷捕眨眼鷂過新羅到者裏須是格外
漢子方能領略且道三門走入佛殿燈籠倒挂露柱
楊岐三腳驢兒踏殺大雄猛虎又作麼生商量良久
云確。

上堂舉道吾云高不在絕頂富不在福嚴樂不在天
堂苦不在地獄相識滿天下知心能幾人大慧云高
在絕頂富在福嚴樂在天堂苦在地獄誰知席帽下
原是昔愁人師云二大老恁麼提唱大似徐六擔板
各見一邊且道龍池又作麼生拈拄杖云秪者箇不
喚作拄杖則萬事俱了畢竟喚作甚麼卓一卓云不
可咬名嚼字。

萬如禪師語錄卷第六

萬如禪師語錄卷第七
嗣法門人行猷等編

* 示眾

示眾舉祖師云正說知見時知見即自心當心即知
見知見即如今師云若是腳跟著實肘後符靈底漢
子雖終日知見其間覓一毫知見相了不可得者箇
且置畢竟如何是如今底事卓拄杖云雪裏鷺鷥飛
始見柳中鸚鵡語方知。

示眾靈雲見桃花悟道香嚴聞擊竹明心長慶捲簾
透徹玄沙𡎺指豁然大眾且道者四大老畢竟悟箇
甚麼還會麼當知此事不是等閒古人為一則因緣
不明千里萬里求人決擇如僧問大隨劫火洞然大
千俱壞未審者箇壞不壞隨云壞僧云恁麼則隨他
去也隨云隨他去僧不肯後參投子子問何處來僧
云大隨來子云和尚好麼僧云來時萬福子云何不
在彼住僧云因緣不契子云有甚因緣不契僧舉前
話子云你不肯伊麼僧云是子展坐具向西川拜云
大隨古佛放光到此謂僧云速去懺悔僧如教到大
隨隨已遷化復到投子子亦遷化因有一句隨他語
千山走衲僧之說須知不是小事諸佛出世為一大
事因緣祖師西來為向上一著要且無一法與人直
欲使人自證自悟然有幾種人不得入道一種在冊
子上看得明明白白自謂了當不知依他作解障自
悟門焉得親切受用一種持戒精嚴更不信有此事
自謂如是行持不負生平不見楞嚴經云持戒但束
身非身無所束豈不亦要你明心見性又有種不信
有悟門你既不信直饒讀盡五車書貫通三藏教千
七百則公案註解得如瓶瀉水總喚作多知鬼去道
轉遠所以道參須真參悟須實悟今生若不打教徹
去未免三塗一報五千劫出得頭來是幾時。

漏澤寺觀音誕辰請示眾二月園林漸放花黃鶯枝
上語聲嘉分明直示圓通境試問諸人會也麼若也
會得各請歸家穩坐如或未然山僧為汝諸人打葛
藤去也拈拄杖云大眾還見麼觀世音菩薩在山僧
拄杖頭上降生了也現妙色身出微妙音而告之日
我之降生不為別事只為眾生不了妄隨生死流轉
是故剎剎現身隨類度脫若以佛身得度者即現佛
身而為說法若以菩薩身得度者即現菩薩身而為
說法若以聲聞緣覺身得度者即現聲聞緣覺身而
為說法若以帝釋梵王身得度者即現帝釋梵王身
而為說法若以長者居士宰官身得度者即現長者
居士宰官身而為說法若以比丘比丘尼優婆塞優
婆夷身得度者即現比丘比丘尼優婆塞優婆夷身
而為說法乃至天龍夜叉乾闥婆阿修羅迦樓羅緊
那羅摩睺羅伽人非人等身得度者即皆現之而為
說法喝一喝云觀世音菩薩被山僧一喝走入拄杖
裏去了若喚作拄杖又是觀世音菩薩若喚作觀世
音菩薩又是拄杖正恁麼時佛身也不可得菩薩身
也不可得聲聞緣覺身也不可得帝釋梵王身也不
可得長者居士宰官身也不可得比丘比丘尼優婆
塞優婆夷身也不可得天龍夜叉乾闥婆阿修羅迦
樓羅緊那羅摩睺羅伽人非人等身也不可得觀世
音也不可得拄杖也不可得既皆不可得無人無我
絕是絕非一道平等浩然大均且迥絕羅籠一句又
作麼生道卓一卓云天高群象正海闊百川朝。

示眾人人無欠少箇箇本圓成惟其不自悟猶似隔
關津茫茫隨境轉喧寂攪胸襟回光能返照日用自
然親森羅及萬象獨露本來身從上諸佛祖方堪把
手行丈夫當如是安可漫因循豈不見龐居士問石
頭和尚不與萬法為似者是什麼人頭遂掩其口士
有省復參馬祖亦如前問祖曰待汝一口吸盡西江
水即向汝道士大徹玄旨遂呈偈云十方同聚會個
個學無為此是選佛場心空及第歸者是在家辦道
第一個樣子又不見李文和參石門聰禪師叩及宗
門中事聰舉崔趙公見徑山國一禪師因緣李忽契
悟亦呈偈云參禪須是鐵漢著手心頭便判直趣無
上菩提一切是非莫管者便是在家辦道第二箇樣
子還有第三箇樣子諸人還知麼苟或未知山僧亦
不說破何故若說破恐後無人承當喝一喝。

示眾春溢重山翠欲流子規啼血正綢繆紙錢灰滿
千家塚哭到斜陽恨未休此是清明即事古人感悼
語也大都人生一世美到臨末梢頭總不出者一場
把戲惟我衲僧家以盡十方世界作箇安身處生也
在裏許死也在裏許凡也在裏許聖也在裏許至於
一動一靜無不在裏許山河大地萬象森羅亦在裏
許不見世尊一日見文殊在門外立乃曰文殊文殊
何不入門來文殊曰我不見有一法在門外何以教
我入門若是踏著源頭底人到者裏直下如鏡照鏡
未常移易一絲毫許雖然者猶是格內事未是格外
事在且道如何是格外事以拄杖擊空云一擊虛空
撲落地三世如來脫垢衣。

* 入室機緣

僧入師問瞎驢滅卻正法眼後人以何為眼目僧喝
師云當不得僧連喝而出師云便逃走。

僧入師問香嚴道一擊忘所知那裏是他忘所知處
僧豎一拳師云未在僧喝師云再喝喝看僧云更要
第二杓惡水那師便打。

僧入師豎拳問云向者裏道一句看僧云天寒請和
尚袖手師袖手云我袖手了汝作麼生僧云老老大
大隨人腳跟轉師打云且道賞你罰你僧禮拜退。

僧入師問德山托缽下堂因甚被雪峰一拶便歸方
丈僧云不風流處逞風流師云那裏是巖頭密啟其
意僧云疑殺天下人師云你自還疑麼僧云有疑堪
作甚麼師打云也不得放過。

僧入師問如何是末後一句僧呈起坐具師云者是
最初底僧云錯師云錯錯僧云看破了師便打僧云
草賊大敗師復打。

僧入師問屏卻咽喉道一句看僧云今日冷如昨日
師正色云話頭也不識僧云蒼天蒼天師便打。

僧入師問不落因果為甚墮野狐身僧云莫謗他好
師云不昧因果為甚脫野狐身僧云換卻多少人眼
睛師云恁麼道又爭得僧云不得壓良為賤師便打。

僧入師問你向未動唇吻已前道一句來僧展兩手
師云還別有麼僧云放和尚三十棒師便打。

僧入師問世尊初生古今牓樣為甚雲門要打殺他
僧云那箇男兒不丈夫師云未在僧喝師云你者一
喝還是喝世尊喝雲門僧云一任和尚分疏師便打。

僧入師問覿面相呈一句作麼生道僧云放和尚三
十棒師便打。

僧入師問恁麼也不得不恁麼也不得你又作麼生
僧以坐具作摵勢師云亂做僧喝師云再喝喝看僧
禮拜云蒼天蒼天師便打。

僧入師問馬祖道三十年不少鹽醬你作麼生會僧
云盡情吐露師云你聻僧舉坐具師便打。

僧入師以拄杖畫一圓相云者是溈仰家風為甚從
山僧畫出僧即以腳抹殺師便打僧喝師復打。

僧入師問達磨祖師那裏去了僧舉坐具云和尚見
麼師云真箇那僧禮拜師云假底假底。

* 勘辯機緣

僧參師便喝僧亦喝師便掌僧亦掌師復掌云我打
你有落處你落在甚麼處僧亦掌云請師道看師連
掌托開僧云今日親見作家師云莫亂道且坐喫茶。

僧參師問那裏來云弁山師云做甚麼工夫云參誰
字師云參幾時了云三年師云一誰誰了三年僧無
語師便打。

師偶不調諸衲子問候師云不動腳行兩步看皆無
語請師代師行兩步一僧云動了師舉足云動了甚
麼。

僧看春秋傳師云伍子胥過昭關也未云已過久矣
師云為甚鬚髮不白云莫眼花師便打。

師問僧一念未生前時如何云露師云生後如何云
七縱八橫師休去。

僧參師問甚處來云徑山師拈拄杖云徑山還有者
箇麼僧云少賣弄師便打僧云不得草草師云且喜
打著一箇僧喝師復打。

僧參師云那裏來云天童師云天童和尚鼻孔深多
少僧擬議師打云你不從天童來。

僧參師云聞你掩關如何是關中主云覿面無回互
師云背後底聻僧擲坐具禮拜師便打坐次師復舉
一句中具三玄一玄中具三要即豎拳云者是第二
句如何是第一句云盡力道不出師掌云伎倆只如
此僧喝師復掌。

師問僧你正發無明時佛在那裏僧喝師云你還喝
佛喝無明云請和尚道看師便打。

僧參師問甚處來云杭州師云杭州甚麼所在云長
明師云既是長明來做甚麼僧擬議師打出。

僧參師問那裏住云古佛堂師云古佛聻云弟子初
出家求和尚開示師云出家幾年了云六七年師云
逢人不得錯舉。

二僧參師問一僧云那裏來云漳州師云腳跟下一
句作麼生道云不會官話師云你何曾會鄉談來僧
擬議師便打復顧一僧你是何處人云亦是漳州師
顧前僧云你與他打打鄉談看僧擬議師云同坑無
異土。

僧參師問曾見甚麼人來云金栗和尚師云有何言
句僧云忘卻了也師云你管甚麼事僧擬議師便喝
出。

師問僧云一子出家九族解脫為甚目連母親入地
獄云甜瓜徹蒂甜苦瓠連根苦師以拄杖畫一畫云
者一畫又作麼生僧便喝師便打。

師問僧云不涉廉纖道一句看僧作圓相拋向後師
云涉廉纖了僧拂袖便出師云出醜。

師問僧如何是你實受用一句云三冬破衲煖烘烘
師云未在僧禮拜師云伎窮力盡。

師問僧你是江西麼云是師舉拄杖云江西還有者
箇麼云有師云何不呈似老僧僧作掌勢師便打。

師問僧你心上可太平云和尚照顧性命師打云者
草賊云蒼天蒼天師復打。

* 問答機緣

同參過訪問日落西山去林中事若何師云虎行樵
子徑鳥宿故枝頭。

問如何是奪人不奪境師云土曠人稀相逢者少如
何是奪境不奪人師云撲落非他物縱橫不是塵如
何是人境兩俱奪師云狼煙通掃盡塞北一齊收如
何是人境俱不奪師云太平世界朝天日野老頻𢋫
稚子歌。

問未結制時如何師云十方世界任縱橫云結制後
如何師云凡聖絕行蹤云和尚見何道理便指示人
師舉起拂子云如何得入師放下拂子云未開口前
又作麼生師打一拂子。

問運水搬柴即不問參禪學道事如何師云放下著
僧舉手向前云又作麼生師云放不下在。

問法性周遍時如何師云北俱盧洲人在那裏說甚
麼話僧擬議師便打。

問麻三觔意旨如何師拽僧耳云會麼僧云曉得了
曉得了師云你曉得箇甚麼速道速道僧無語師連
棒打出。

問如何是無厭足王師云照顧手足如何是彌勒樓
閣師云即今是甚麼所在云人人有箇影子寸步不
離為甚踏不著師云卻較些子。

問如何是父母未生前本來面目師云黃河九曲。

師不安僧問和尚還是身病心病師掌云是身是心
云還我不病底來師復掌。

問來朝結制將何煆煉衲子師便打云除卻棒還有
麼師云一腳踢殺你僧喝師復打。

問雲生四野霧起長空時如何師云山僧也歡喜僧
禮拜師打云直待雨淋頭。

問一歸何處即不問青州布衫意如何師云難為你
提來提去僧喝師云你為甚惡發僧拂袖而出師劈
脊便棒。

問如何是賓中賓師云赤腳髼頭走四鄰如何是賓
中主師云獨坐無知已如何是主中賓師云拄杖頭
邊一點春如何是主中主師云倚天長劍逼人寒僧
禮拜云謝師答話師云是何言歟。

問鴨吞螺螄意旨如何師云眼睛突出。

問和尚手中底喚作甚麼師便打僧擬奪師連打退。

問古今同一色如何是一色師云千差萬別。

問大通智勝佛十劫坐道場佛法不現前不得成佛
道為甚麼佛法不現前師云何須頭上安頭。

問不在內不在外不在中間未審主人公在何處安
身立命師云高聲問來僧擬議師便打。

問如何是東塔境師云綠樹撐天拄清波遶屋流如
何是境中人師云終日閒閒地常年坦坦然如何是
觸目事師云瞎僧喝師便打。

問如何是明中暗師云白日扶籬如何是暗中明師
云黑夜摸枕僧云明暗兩關如何透脫師打云不快
漆桶。

問如何是主人公師云你曾遊廬山麼僧罔措師云
身在其中總不知。

問如何是目前事師云遍界金風起云意旨如何師
云林間黃葉墮。

問如何是臨濟宗師云穿過髑髏如何是雲門宗師
云百萬軍中標赤幟如何是曹洞宗師云枯樹花開
劫外春如何是溈仰宗師以竹篦打圓相云多少人
出者箇不得如何是法眼宗師云森羅齊稽首云五
家宗旨蒙師指東塔門風事若何師云不是拳頭便
是掌。

問如何是佛師云肥人偏汗多如何是法師便打如
何是僧師云速禮三拜僧便拜師打云逐塊漢。

司理黃元公過訪坐次問云四面賊來時如何師以
手一撲云今日和贓捉敗云人人有個影子寸步不
離為甚踏不著師云跳不出云如何是無寸草處師
云莫出門云如此無作用也師舉足云誰人礙得我
云方丈容得多少眾師云十萬八千云恁麼則和尚
無容身之地矣師云寬廓有餘云雲門天童是同是
別師云一箇鼻頭兩孔出氣云可謂天童真子也師
云居士莫塗污人公大笑。

問獅子窟中獅子吼如何是獅子吼師云腦裂也不
知。

問晴空閃電時如何師云爍破汝面門。

問年荒米貴大眾如何度日師云從來不肚饑云恁
麼則不曾嚼著一粒米師云那裏得者消息來僧喝
師便打。

問大修行人當遵佛行因甚不守毘尼師云怪伊不
得。

問雲門餅趙州茶拈向一邊未審和尚又作麼生相
待師云放汝一頓僧禮拜云謝供養師便打。

問千里屯兵即不問當場決戰事如何師云敗將不
斬僧喝師便打。

問樹高千丈事如何師云葉落歸根云春來又作麼
生師云莫生枝葉。

問千句萬句總是一句如何是一句師云少室峰前。

問清風送明月意旨如何師云彼此兩無心。

問倩女離魄未審那箇是真底師打云還會麼。

問世尊初生為甚指天指地師云打草要驚蛇。

問調達墮無間地獄何故如三禪天樂師云同道者
方知。

問文殊是七佛之師為甚出女子定不得師云深山
藏獨虎云罔明乃下方菩薩因甚出得女子定師云
淺草露群蛇。

問如何是新年最初句師云今日是初一如何是學
人自己師云問我作麼。

問萬法歸一一歸何處師抓頭云山僧頭癢。

問既是人人具足為甚達磨又來東土師云為汝瞌
睡。

問某甲做工夫沒箇巴鼻求和尚指示師云待山僧
有巴鼻即指示汝。

問吹毛用了急須磨如何是吹毛劍師云照顧性命
云靈光一點異萬古照人間師云血流也不知。

問超凡越聖須識自己如何是自己師云問我即不
得云某甲為甚不識師云恰好僧喝師便打。

問今朝四眾皆雲集師將何法利人天師云雨下地
上濕云謝師指示師云照顧袈裟角。

問語默涉離微如何通不犯師云黃河九曲水出崑
崙云恁麼則縱橫妙用去也師云未信汝在云爭奈
我何師呵呵大笑。

問一念不生全體現一念若生全體在甚麼處師云
俱見汝問話僧禮拜師云擬議思量隔萬山。

問如何是常住真心師云鶴飛千尺雪僧云不會師
云龍起一潭冰。

問久仰和尚今日到來未審如何接待師便打云是
即是只是費力太多師復打云不知痛癢漢。







萬如禪師語錄卷第七

萬如禪師語錄卷第八
嗣法門人行猷等編

* 法語

** 示石航英侍者

達磨西來直指人心見性成佛初無者也之乎所以
德山見僧入門便棒臨濟見僧入門便喝使其當下
知歸做箇灑灑落落出格漢子今時學者情竇日鑿
不能盡底掀翻一味依草附木而諸大宗師眼不耐
見便乃易格變通凡出言句如鐵釘飯木札羹直得
無下口處若是未舉先知底衲僧自然一咬百雜碎
儻或根機遲鈍未免望崖而退有等或於見聞覺知
上著倒或向黑山鬼窟裏藏身俾單傳直指之道如
九鼎懸於一絲況法門凋喪狐兔成群惟賴有志後
昆辦久遠鐵石之心造到古人田地方能力救其獘
石航侍者山僧居如如庵時便來同住服勞最久用
心亦苦是可謂有志者矣一日辭去掩關因書數語
切囑。

** 示德藏知藏

世尊談經三百餘會皆應機方便末後拈花示其本
懷當時百萬人天悉皆罔措惟迦葉頭陀破顏微笑
世尊云吾有正法眼藏涅槃妙心付囑摩訶迦葉從
此西天四七東土二三以心印心間不容髮曹谿之
後列為二派分作五宗各擅門牆提持法要臨濟德
山唯以棒喝接人或喝下領略或棒下翻身無不活
卓卓地今時人心不古棄本逐末或向冊子上尋討
或向宗師嘴唇邊求覓直饒𡎺得一肚皮邪知邪見
到臨末梢頭總用不著德藏知藏參老僧於如庵又
相隨於禹門直心直行竭力為眾始終如一忽一日
袖紙求老僧法語遂書從上牓樣示之為牢關鑰爾。

** 示復生典座

從上諸大老為心地未明或千里萬里求真善知識
朝參暮請陸沉賤役為法忘軀或十年二十年不發
明大事不已所以流芳後世名振當時豈不見善財
童子百城煙水參五十三員善知識後入彌勒樓閣
方得穩當又不見雪峰三登投子九上洞山卻於鰲
山成道無不皆從艱苦中來精進中得耳復生典座
始參老僧於如庵復相隨於八閩老僧後住龍池執
勞用力作事皆先故示法語一紙以助竿頭進步。

** 示懷玉琦侍者

古人為己事不明親近知識輔弼叢林未嘗不盡其
心力所以香林參雲門十八年為侍者凡一言半句
皆錄之紙衣內如高峰妙為雪巖欽侍者一復盡心
盡力於是名振當時芳流百世琦侍者自老僧與伊
披剃後任勞任怨不遺餘力而於本分事上密密用
功一些謾伊不得然不自矜擬學西山亮輩老僧實
愛之特書數語為誅茆之本。

** 示季總上座

腳踏實地底不與萬法為侶不與千聖同廛立處既
孤危自然中虛外順徹證無心尋常只守閒閒地及
至為物作則便如風旋電轉待伊眨得眼來已是千
里萬里自然出人一頭地豈不見末山尼空室道人
鄭十三娘皆見徹法源應機時自然恰好不墮偏枯
茲季總道人處富貴不被富貴所籠絡於此事窮參
力究既有省發楚來吳參老僧於龍池屢徵詰而當
機不讓且操履苦心遂書偈付云曹谿一滴無多子
時節若到便興波分付道人深蓄養提攜同類出娑
婆。

** 示吳醒齋居士

我佛如來因遊四門便悟生老病死之苦是以欲求
出離不獲其門於是棄王宮投雪嶺窮究六年臘月
八夜明星現時忽然大悟便成正覺正恁麼時欲覓
生死之相若火裏尋冰歷劫不明之事豁爾現前回
觀四生六道無不具足喟然歎云奇哉眾生具有如
來智慧德相皆以妄想執著而不證得此是大慈悲
父實證實語今人不肯自信貪世間快樂作久遠計
殆至臨末梢頭悔之何及老居士是莆陽英傑夙有
根器必須猛加精彩造到透頂透底大安樂之鄉與
釋迦老子同一證入同一受用那時方可放參。

** 示朱胥庭居士

佛祖無上妙道只貴有力丈夫向一念未生時全身
擔荷直饒千聖到來無他下口處有者箇骨力有者
箇氣概方可說行亦禪坐亦禪語默動靜體安然塵
勞內無非解脫之場火宅中盡作清涼之所儻其未
能且於古人方便門頭深自參取如僧問趙州狗子
還有佛性也無州云無只者箇無字便是截生死底
金剛劍渡苦海底大法船日用中念茲在茲默默自
叩蠢動含靈皆有佛性為甚狗子無佛性行也如是
參坐也如是參至於迎賓待客亦莫間斷挨到情窮
理極處忽然㘞地一聲直得虛空粉碎那時坐享太
平矣。

** 示承愛塘居士

世尊有密語迦葉不覆藏若是伶俐漢纔聞舉著便
直下知得落處把無量劫來生死業識盡底掀翻欲
覓一絲毫生死相了不可得然後目之所見耳之所
聞鼻之所嗅身之所觸無不是迦葉不覆藏底所謂
佛法遍在一切處者是也居士決意超脫生死但將
世尊有密語迦葉不覆藏話置之懷抱晝參夜參忽
一日覷透山僧所示皆為剩語矣。

** 示于特千居士

若論此箇法門一舉便知落處已是落二落三更或
尋言覓句意地丹青那堪齒錄縱饒向威音那畔更
那畔一時坐斷亦是釘樁搖櫓蓋為今人機思遲鈍
不能直下了明所以古德有教人參話頭之說若肯
遵而行之自然不落岐路如僧問趙州狗子還有佛
性也無州云無只者無字如金剛王寶劍便欲斷人
命根苟或未能必須窮參力究猛力挨拶到情窮理
極身心頓空正恁麼時卻要牢把話頭討個下落忽
然㘞地一聲始知懷州牛喫禾益州馬腹脹是時方
好來龍池手裏喫棒。

** 示祖印尼

古德云棒下無生忍棒在老僧手裏且道無生忍在
甚麼處道人若知得無生忍處便知得棒頭落處知
得棒頭落處則一切法皆從此出方不落虛豈不見
六祖示慧明上座云不思善不思惡正恁麼時那箇
是明上座本來面目明即大悟云如人飲水冷煖自
知復進云上來密言密語外還有密意否祖云我說
非密汝若返照自己面目密在汝邊自此心地太平
道人果能如是契證便不向外馳求歇盡諸般妄想
直契本源苟或未能更憶高峰上堂云萬法歸一一
歸何處左右顧視下座一併錄示道人當置之案頭
苦心參究。

* 拈古

舉百靈問龐居士云石頭得力底句還曾舉似人否
士云亦曾舉似人靈云舉似阿誰士點胸云龐公靈
云直得妙德空生也讚歎不及士卻問靈云阿師石
頭得力底句還曾舉似人否靈云亦曾舉似人士云
舉似阿誰靈戴笠便行大慧云者箇話端若不是龐
公幾乎錯舉似人雖然如是百靈輸他龐公一著何
故當時若無箇破笠子遮卻髑髏有甚面目見他龐
公師云大慧只見錐頭利不見鑿頭方殊不知百靈
纔戴笠時龐公雖有通身手眼欲見他面目長短鼻
孔淺深正未得在。

舉外道問佛不問有言不問無言世尊良久外道讚
歎云世尊大慈大悲開我迷雲令我得入外道去後
阿難問佛外道有何所證而言得入世尊云如世良
馬見鞭影而行雪竇云邪正不分過由鞭影大慧云
邪正兩分正由鞭影師云世尊默對外道外道便乃
得入語對阿難阿難卻也茫然正所謂東土衲僧不
及西天外道若是雪竇大慧荊谿紙貴一狀領過。

舉六祖受道之後過法性寺坐廊廡間暮夜風颺剎
旛二僧對論一云風動一云旛動往復不已祖曰可
容俗流輒預高論否二僧曰願聞其義祖曰不是風
動不是旛動仁者心動師云龍池有四十拄杖二十
拄杖打二僧不合道風動旛動十拄杖打六祖不合
道仁者心動十拄杖待打箇人忽有師僧出來道未
審打甚麼人山僧劈脊便棒云慣釣鯨鯢澄巨浸卻
嗟蛙步𩥇泥沙。

舉青原思和尚問六祖當何所務即不落階級祖云
汝曾作甚麼來思云聖諦亦不為祖云落何階級思
云聖諦尚不為何階級之有祖深契之師云若無舉
鼎拔山力千里烏騅不易騎。

舉溈山問雲巖云承聞子在藥山是否巖云是溈云
藥山大人相作麼生巖云涅槃後有溈云如何是涅
槃後有巖云水灑不著雲巖卻問百丈大人相作麼
生溈云巍巍堂堂煒煒煌煌聲前非聲色後非色蚊
子上鐵牛無汝下嘴處師云雲巖摹擬藥山大人相
竭力形容只得一半溈山形容百丈大人相雖是當
陽不昧可惜裝點太多如有人問龍池天童大人相
作麼生即向伊道僧繇難下手道子枉勞心。

舉南泉云江西馬大師說即心即佛王老師不恁麼
道不是心不是佛不是物恁麼道還有過麼趙州禮
拜而出時有僧隨問趙州云上座禮拜了便出意作
麼生州云汝去問取和尚僧上問云適來諗上座意
作麼生泉云他卻領得老僧意旨師云笑殺人者僧
駝個漆桶走上走下著甚死急雖然殊不知南泉趙
州總被伊看破。

舉僧問南泉摩尼珠人不識如來藏裏親收得如何
是藏泉云王老師與汝往來者是藏僧云直得不往
來時如何泉云亦是藏僧云如何是珠泉喚僧僧應
諾泉云去汝不會我語師云南泉雖則頭正尾正不
能令人瞥地者僧駝個漆桶但不知幾時生光龍池
當時若見即與一棒打破管教伊慶快平生。

舉臨濟與普化同赴施主家齋濟問毛吞巨海芥納
須彌為復是神通妙用法爾如然化乃趯倒飯床濟
云太麤生化云者裏是什麼所在說麤說細濟來日
又同赴施主家齋復問今日供養何似昨日化亦趯
倒飯床濟云太麤生化云瞎漢佛法說甚麼麤細濟
不覺吐舌師云臨濟一味廉纖普化十分鹵莽檢點
將來二俱不了龍池恁麼道眾中還有為二大老雪
屈者麼良久云縱有好與三十拄杖。

舉法眼因僧問如何是曹源一滴水眼云是曹源一
滴水師云法眼恁麼答話大似順硃填墨今日若有
人問龍池如何是曹源一滴水即向伊道不是曹源
一滴水此語有得失兩意具眼衲僧切須辯取。

舉丹霞訪忠國師值睡次乃問侍者耽源國師在不
者云在即在秪是不見客霞云太深遠生者云莫道
上座佛眼也覷不見霞云龍生龍子鳳生鳳兒師睡
起侍者舉似師乃打二十棒趁出丹霞聞之乃云不
謬為南陽國師師云丹霞恁麼問答讚歎少伊不得
侍者喫棒出院何處不聞名國師雖然據令而行要
且瞌睡未醒龍池恁麼批判還有人知得落處麼腳
下若無泥水路機先直透萬重關。

舉雲門道直得觸目無滯達得名身句身一切法空
山河大地是名名亦不可得喚作三昧性海俱備猶
是無風匝匝之波直得忘知與覺覺即佛性矣喚作
無事人更須知有向上一竅在師云雲門恁麼分疏
不出座主見解若無末後一句幾乎笑殺旁觀。

舉德山一日有僧纔相看便近前作相撲勢山云你
恁麼無禮合喫山僧手中棒僧拂袖出去山云饒你
與麼也只得一半僧轉身便喝山便打云須是我打
你始得僧云諸方自有明眼人在山云汝天然有眼
僧以手擘開眼云貓山云黃河三千年一度清師云
者僧雖則久經行陣到德山面前卻也自納降款德
山雖欲坐致太平被者僧旗鎗一展直得伎倆俱露
未免旁觀覷破大眾且道誰是旁觀者若也識得龍
池痛與一頓何故有功者賞。

舉趙州云金佛不度爐木佛不度火泥佛不度水真
佛內裏坐雪巖欽云揭示如來正體發明向上宗猷
趙州固是好手只是不合節外生枝新龍興見處又
且不然金佛度爐木佛度火泥佛度水真佛聻切忌
話墮師云趙州三佛不能度卻將真佛困於鬼窟之
鄉雪巖三佛雖能度欲覓真佛要且杳無消息龍池
也不管你金佛度爐不度爐木佛度火不度火泥佛
度水不度水真佛內裏坐不內裏坐何故不見道佛
之一字吾不喜聞。

舉興化見同參來纔上法堂化便喝僧亦喝化又喝
僧復喝化近前拈棒僧又喝化云你看者瞎漢猶作
主在僧擬議化直打下法堂侍者問適來者僧有何
相觸忤化云是他適來也有權也有實也有照也有
用我將手向伊面前橫兩遭到者裏便去不得似者
般瞎漢不打更待何時師云興化驗人有據只是費
力太多者僧初時相見大似作家末後無功贏得一
頓棒喫雖然秪如興化道我將手向伊面前橫兩遭
便去不得大眾那裏是他橫兩遭處還知落處麼若
也未知切忌鑽龜打瓦。

舉洞山云須知有佛向上事僧問如何是佛向上事
洞山云非佛雲門云名不得狀不得所以言非師云
二老漢恁麼道只道得佛向下事若是佛向上事恐
未得在且道如何是佛向上事拈拄杖卓一下云父
母所生口終不為汝說。

舉真淨和尚上堂云衲僧門下無非是過量境界自
在禪定喝一喝云豈不是過量境界又咳嗽一聲云
豈不是自在禪定阿呵呵將此深心奉塵剎是則名
為報佛恩師云真淨和尚雖能顯示過量境界自在
禪定只是費力太多反成不自在龍池則不然聽取
一頌紅芍藥邊觀蝶舞綠楊堤畔聽鶯啼歸來茶熟
能消渴兀坐山堂日轉西。

舉保寧勇禪師云風鳴條雨破塊曉麥枕上鶯聲碎
蝦蟆蚯蚓一時鳴妙德空生都不會三箇成群四箇
作隊向前村後村折得梨花李花一佩兩佩師云保
寧恁麼道雖則風流逸格事理雙彰未免向百花爭
艷處著腳若是秋空皎月木落飄金千山露骨萬水
澄渟總未知消息在。

* 頌古

「世尊未離兜率巳降王宮未出母胎度人巳畢。」

【兜率降王宮母胎度人畢口款甚分明也須棒血出
棒血出衲僧行處無倫匹。】

「世尊於臘月八夜明星出時忽大悟云奇哉一
切眾生具有如來智慧德相但以妄想執著不
能證得。」

【纔出明星豁兩眸梅花雪夜更香幽雖然不比群芳
艷撲著眾生鼻孔頭。】

「世尊一日陞座大眾纔集定文殊白椎云諦觀
法王法法王法如是世尊便下座。」

【丹桂枝頭月正盈含靈咸共一光明何須更假金風
力送得蟬聲聒耳門。】

「魏府興化院存獎禪師在三聖會裏為首座常
日我向南方行腳一遭拄杖頭上不會撥著一
箇會佛法底人後大覺聞舉遂曰作麼生得風
吹到大覺門裏來師後到大覺為院主一日覺
喚院主我聞你道向南方行腳一遭拄杖頭不
曾撥著一箇會佛法底你憑箇甚麼道理與麼
道師便喝覺便打師又喝覺又打師來日從法
堂過覺云我直下疑你昨日者兩喝師又喝覺
又打師再喝覺又打師曰存獎於三聖師兄處
學得箇賓主句總被師兄折倒了也願與存獎
箇安樂法門覺曰者瞎漢來者裏納敗缺脫下
衲衣痛打一頓師於言下薦得臨濟於黃檗處
喫棒底道理師後開堂日拈香日此一炷香本
為三聖師兄三聖於我太孤本為大覺師兄大
覺於我太賒不如供養臨濟先師。」

【畫餅如何充得饑棒頭有眼不饒伊衲衣脫下無藏
處徹見先師喫棒時。】

「萬法歸一一歸何處。」

【春至百花開秋來還葉落饒他過量人到底難摸索。】

「南泉心不是佛智不是道。」

【萬里雲煙絕影蹤一輪皎月印長空世間無限人來
往幾箇親曾到此中。】

「首山竹篦。」

【背觸俱非直舉揚吹毛利劍凜如霜箇中更欲尋言
句此去新羅未是長。】

「靈雲見桃花。」

【桃花一見絕狐疑不用重栽眼上眉爭奈旁觀添註
腳至今描畫未嘗無。】





萬如禪師語錄卷第八

萬如禪師語錄卷第九
嗣法門人行猷等編

* 書問

** 與道場山翁和尚

龍池僻處一隅自法幢徙建西吳尚未馳片楮訊候
自媿疏慵歉仄為甚日者聞有孚之窒而惕中不吉
雖先輩主持大法每涉風波矧當末運則偶爾小失
其何損乎至德酷暑蒸逼伏乞為眾珍調臨楮瞻望
不既。

** 辭天童兩序諸公

前者設供遣使時便以天童龍池二祖庭有不可彼
此去就之理有不得彼此去就之勢何則以先師翁
中興道場且先師脫白明道於此是龍池較天童為
重且大病朽荒亂時冒突艱難支撐到今儻一他往
不保無虞是龍池較天童為難且急茲蒙二法姪冒
暑進山極宜如命茲又違戾出不得已若同門未住
祖庭者諸公可議別請不惟二祖庭兩全而病朽暮
景亦幸暫安感激容有盡乎不悉。

** 復闇齋黃憲長

雙徑諸師來蒙翰諭極宜領教但龍池是先師翁及
先師道場況山中未寧不可一日離也雙徑祖席甲
於江南非不欲赴請第祖父遺業不可頓棄而興外
慕耳如別請一道大德備者主之則山頭鯉魚重躍
於今日也謹復。

** 復貳公吳孝廉

前接尊諭并承額書因結制事冗未及裁謝來教白
晝碌碌多屬虛擲惟向晚琉璃光際一坐蒲團少息
塵機非夙於般若中留心曷能如此若論工夫只貴
究明本有本有既明則頭頭皆道不見龐居士問馬
祖云不與萬法為侶者是什麼人祖云待汝一口吸
盡西江水即向汝道士遂大悟輒述偈云心空及第
歸門下既恐虛擲即參箇不與萬法為侶是什麼人
向二六時中四威儀內密密參究刻刻挨拶拶到沒
滋味處越要把定自有到家時節但請深信決不相
賺。

** 與茹公周詞林

古云心為一身之主若不究明難免輪迴請問閣下
何者是心若善念是心是善非心若惡念是心是惡
非心除此二途將何為心若也不知落處是失其本
矣苟失其本則一動一靜一語一默總是業識茫茫
如何免得輪迴乎閣下靈根夙植道悟機先決不肯
自欺也。

** 與啟凡金司馬

往年蒙謁天童先師於梅谿又承枉駕如庵不獲面
聆清誨至今耿耿大兵以來江山迢遞道路梗塞況
埜衲所居僻處雖雲水進山切訊起居然無的耗近
聞高遷北上忻慰殊甚方今祖道垂秋法門衰替諒
閣下堅持願力始終不忘靈山付囑庶佛法得以稍
振爾不宣。

** 與上慎戴給諫書

前者聞門下不忘靈山付囑發大願心脩荒山志并
撰碑記此固山野素心況是千古不朽勝功德門下
成之亦即千古不朽矣今粗定稿大約倣天童志款
例稍省之茲遣自立禪人一併齎上蓋門下識高見
遠不在山野忉怛凡禪林法席惟主持演法為正餘
不繁贅亦猶人王法王之所以一致也但名公巨鄉
騷人韻士遊覽本山有題詠者亦煩採入且龍池從
未有志於叢林關係非淺淺諒妙致清裁自為法門
經畫周到使一言重於九鼎耳。

** 與彙旃高學憲

佛法至要即常住真心也人若昧之日用無非妄想
但妄想不實便流轉無窮門下不昧夙因自能見徹
法源二六時中皆妙用矣。

** 與爾采馬進士

門下與般若有大因緣且用心堅猛自有到家消息
第此事只貴言外知歸不許言中取則所以達磨西
來不立文字語言直指人心見性成佛若落言句必
在意地思惟古人呵為鬼家活計諒門下自能見徹
豈在埜衲多囑。

** 復周振伯居士

來教云見老和尚始知有最上乘事昨問及主人公
殊覺茫然又欲埜衲開示方便入門埜衲所問主人
公者即方便開示也但於茫然處畢竟討箇下落拶
到一旦豁然便知入門已久若別有方則是畫蛇添
足矣。

** 與黃復仲居士

居士第於埜衲一指處知得落處便見得孔子與釋
迦同箇鼻孔出氣子韶云學佛然後知儒豈虛語哉。

** 與石渠吳督學

若論此事固人人本具箇箇不無蓋緣背馳己久非
是一番親證終為自欺方寸亦無寧貼惟在猛力直
前不明白越要明白越要明白越不明白拶到結角
羅紋無有轉身之處盡力一挨忽然卒地斷爆地折
便有通天活路即是到家消息也。

** 復清伯黃居士

來教云恨鈍根未能撥塵見佛清夜躊躇惟有揮淚
此極真切之言也但未躊躇未揮淚巳前回觀是
麼光景若於此覷得透不須撥塵自然萬象之中獨
露矣。

** 復光倩顧居士

接手教足徵居士於本分事苦心有年矣每呈見處
皆途中事非到家消息即最後見處似屬本分未到
本分田地何也此乃極則依通見解耳秪如靈雲偈
云自從一見桃花後直至如今更不疑玄沙云諦當
甚諦當敢保老兄未徹在且道那裏是他未徹處若
向者裏下得一轉語諦當山埜方肯豎搖頭耳。

* 真讚

** 觀音

「　大士持數珠惟念觀音佛云何不念他與巳無干涉普示諸群迷咸令自悟徹廣大慈悲心千江正落月」


** 須菩提

「　衣紅頂雪手捉杖藜行而復立不涉山谿善能解悟真空旨無礙觀瞻東與西」


** 初祖

「　廓然不識露寒光掃盡煙雲寧八荒罕遇知音空自悵蕭蕭一葦渡滄浪去梁國歷魏邦贏得兒孫滿大唐」


又

「　梁皇殿上道不識少室峰前又狼藉卻將皮髓妄披分隻履西歸何自迫若言直指於單傳大似晴空轟霹靂」


** 天童密老和尚

「　嚴威面目沒人情坐斷乾坤孰敢親棒下擊開千聖眼拂尖點處悉通津曹源流脈將枯涸太白波濤復大興幸我昔年不沾滴也無歡喜也無嗔」


又

「　拈條白棒直截痛快掃盡魔風掀翻佛界高坐天童道聞海外起臨濟宗古今獨邁」


** 唐京堂像(諱世濟)

「　不盡虛空妙性中輪珠隨處露真風蒼松怪石西來
旨一句無言萬法宗」


** 朗涵吳孝廉行樂圖

「　古云尺壁易求千丈石黃金難買一生閒若如此看來盡世間人直忙到老欲覓半刻閒了不可得茲朗翁老居士青桐樹下四緣石上兀坐閒閒逍遙自得詎可以黃金買耶龍池老僧忍俊不禁遂援毫以書此」


** 李次公放牛圖

「　脅下無字鼻上無繩谿山雲月信步騰騰」


** 若蕉老師像

「　天地為廬據坐匡床身無遮障常飄戒香輪珠百八一任滄桑」


** 木子知藏小像

「　一人自牧一頭牛空闊谿山信步遊大樹陰森日色少牽回放去在繩頭天地變我何愁蓑衣箬笠賣風流忽然扯斷娘生鼻拍手呵呵笑不休」


** 吳九蓬頭小像

「　若道寸絲不挂卻也穿條犢鼻若道衣冠俱整大半身又露出山僧亦不管伊幻仙幻佛幻山幻水幻人物且問渠緣何把父母未生前底面目如此狼藉」


** 鑑虛上人請

「　蒲團默坐究無生三際無從萬法新鑑得虛空脫落地長年松石伴閒身」


** 六休侍者小像

「　一根返源六根解脫一念無生萬緣休息蒲團兀坐無依面目分明漏洩」


* 自讚

** 印虛猷西堂請

「　面上慈悲胸中荊棘拈條白棒問著劈脊貧底富有餘富者貧徹骨若恁般為人豈可作標格咄」


** 永泰模首座請

「　者漢無准的人天皆罔測或時拈條白棒敲出虛空骨髓或時鼓兩片唇皮說破從前消息未見面時價逾連城見面後分文不值平生杜撰莫窮安可以為軌則」


** 鐵關能西堂請

「　一句當天聖凡莫測分付西堂以此為則」


** 古帆楫首座請

「　一句全提人天罔測一機纔展魔外絕跡截斷從上葛藤樁指出當人本烜赫分付古帆楫首座權衡佛祖為標格」


** 佛可式首座請

「　佛佛授手祖祖傳心龍池老漢無法與人導迷親切句一棒一條痕」


** 中明恭西堂請

「　者箇村僧嗔喜難必喜時彌勒世尊讓他一頭地嗔時阿修羅王伎倆都打失喫佛祖茶飯翻佛祖窠窟禪道無些些問著棒劈脊」


** 智菴寧堂主請

「　百丈付禪板溈山送拄杖仔細檢點時彼此成鹵莽龍池老禿奴從來沒兩樣一句截流機千聖絕伎倆」


** 介為舟維那請

「　者阿師佛不讓接方來一條杖擬思量攔腮掌使其獨露本顏豈許依稀相像或時展出與人看大似虛舟泛波上」


** 箭機敏首座請

「　機發如箭箭發似機機箭兩忘佛祖難知恁般持去衣錦而歸」


** 介石登西堂請

「　者箇漢莫說他人不識和自己亦不識真實告報與
人家私盡底狼藉登上座莫信渠便是從上軌則」


** 楚水古知客請

「　吳山歷歷楚水滔滔老僧面目現在豈用蘸墨揮毫恁麼持去待看平地起波濤」


** 曇舸麟上座請

「　龍池老漢難可測量隨機說法原無定向棒頭擊處絕商量佛來魔來總不讓」


** 靈玄鼎西堂請

「　者漢從來曾不別雖然說法弗動舌掀翻玄要不留蹤日應群機竟無竭」


** 明初復侍者請

「　一明箇事復還本初老僧面目即此無餘恁麼傳去歷劫如如臨濟正脈自然屬渠」


** 響谷徹副寺請

「　耀古騰今者著子佛祖以此導群生龍池老僧即不然惟將拄杖指迷津殺活縱橫無準的者些活計自超倫」


** 大博乾知藏請

「　曠劫只者箇所貴自擔荷量廓包乾坤惡風瞥爾過道人氣岸能如斯說甚西來老達磨」


** 自立惠知客請

「　者老漢只貴自成自立那許倚牆摸壁臨機殺活縱橫千聖有所不及」


** 石航英侍者請

「　者阿師面上慈悲心中不善好肉剜瘡以貴為賤說禪如扇揮風覓時絲毫不見家業原無多子六月常飛雪霰」


** 素嚴淵侍者請

「　月明簾外單提向上一關紫羅帳裏撒出七珍八寶棒頭敲出玉麒麟獅象狐狼通踏倒」


** 松若昭書記請

「　千聖頂𩕳一著龍池用處出格直使伎倆頓空佛祖亦難湊泊難湊泊一任填溝與塞壑」


** 不惑慧知客請

「　者箇老漢截斷兩頭關中道亦不守戒定慧弗修貪嗔癡儘有滅卻臨濟宗打殺子湖狗當陽一喝如雷嚇得崑崙倒走」


** 午明旭侍者請

「　老漢用處卻別懶把葛藤饒舌棒如雨點喝如雷英俊衲僧當下決」


** 古鏡符知客請

「　閒看青山消白晝長天萬里一虛空水雲接踵來參問棒下令伊省舊容」


** 覺天文知客請

「　拈條白棒豈論疏親問著便打令渠自醒時人若問何知識向道龍池微老僧」


** 愍生念上座請

「　巍然而坐絕商量體露真風歲月長問著烏藤劈脊摟使伊永劫不能忘」


** 曦崑玉維那請

「　從來沒伎倆豈用別商量夙具靈根者直下便承當咄」


** 廓堂遍維那請

「　老漢太無狀佛祖不肯讓沒法與水雲問著劈脊杖恁麼稱宗師詎堪為牓樣」


** 古鑑彰維那請

「　老僧不打葛藤禪向上玄關非口宣掃盡諸般錯知解棒頭直指未生前」


** 斷疑果侍者請

「　巍坐禹門院裏向上全提正令直教草偃風行千聖
到來難近」


** 大木訓知藏請

「　面上慈悲嗔怒少臨機殺活絕思惟縱饒鐵額銅頭漢到此無能措一詞」


** 文弱盈知藏請

「　坐斷乾坤絕較量一輪紅日湧扶桑草鞋走殺參玄士贏得虛名眾口揚」


** 永如齡知客請

「　雪頂龐眉一老僧惟將者著指當人橫拈麈尾巍然坐萬象森羅盡作賓」


** 爾初正侍者請

「　據坐胡床全體顯現賓主驀相逢驅雷掣電或時飽飯拽杖遊倒騎三門走佛殿」


** 卓菴岳知客請

「　卓然而立便是家菴箇中一著不落言詮我真亦復如是直須恁麼流傳」


** 若水由知藏請

「　者漢曾無別伎倆徹骨徹髓一條杖直饒佛來與祖來劈脊攔腮亦不放堪笑恁麼樣阿師也有人來描供養」


** 大歇芳西堂請

「　無歇之歇是大歇臨機縱奪活鱍鱍老僧拄杖亦如然點著當人頂眼豁頂眼豁十方世界等聚沫」


** 閒雲海知藏請

「　終日閒閒地如雲常在山有時飛出谷一雨潤塵寰老僧亦復爾提持向上關當機直下薦自此絕追攀咄」


** 法海涯知藏請

「　禹門無法說拄杖如龍活掃盡葛藤禪當機直下決直下決任施設法海滔滔天樣闊」


** 潛輝銘副寺請

「　拙守龍池無法可傳水雲參叩驀面麤拳」


** 化中慶書記請

「　者漢有時風行草偃逼塞虛空有時珠回玉轉迥絕羅籠揭露人天眼目恢張佛祖家風」


** 文裕衡知藏請

「　虛空內擦骨閃電中穿鍼佛祖不能測降斯窺無門且道何人境界便是龍池老僧」


** 衡世融知客請

「　面有慈悲胸無岸畔斬盡廉纖直指舊案南山起雲老僧亦復爾提持向上關當機直下薦自此絕追攀噙」


** 法海涯知藏請

「　禹門無法說拄杖如龍活掃盡葛藤禪當機直下決直下決任施設法海滔滔天樣闊」


** 潛輝銘副寺請

「　拙守龍池無法可傳水雲參印驀面麤拳銘副寺悟機先奪得驪珠光燦爛須教他日耀中天」


** 化中慶書記請

「　者漢有時風行草偃逼塞虛空有時珠回玉轉迥絕羅籠揭露人天眼目恢張佛祖家風年來老大成疏懶擔荷吾宗有化中」


** 文裕衡知藏請

「　虛空內擦骨閃電中穿鍼佛祖不能測降斯窺無門且道何人境界便是龍池老僧」


** 野菴智知藏請

「　龍池家風無別麈尾橫拈漏洩當機若也擬思量一條拄杖驀頭楔其人更或未知音問取野菴為汝決」


** 衡世融知客請

「　面有慈悲胸無岸畔斬盡廉纖直指舊案南山起雲
北山雨遍箇是阿誰龍池老漢」


** 唯一宗上座請

「　者漢生來最倔強舌根不動惟用杖截斷聖凡差別蹤直指靈機更無上行宗但恁持將去是則名為真供養」


** 瑞明震知藏請

「　瑞明傳我真我真難思議有時滿面嗔有時卻慈悲雲水來參問不惜兩行眉徹骨徹髓一條棒直指當人毋自欺」


** 孔聞熹上座請

「　龍池老漢別無所長赤心為人一條拄杖直截當機豈容依傍熹公熹公堪作榜樣」


** 體圓足知客請

「　句中全殺活棒下洩玄微不用纖毫力令人勿自欺勿自欺龍池老僧直指歸」


** 相隱伊上座請

「　說法不動舌處處露真風伶俐衲僧見便知個事同相隱描我像我像實難窮一任持將去相逢話此宗」


** 逸叟高侍者請

「　巍然默坐絕多岐日應群機不落思天童傳得臨濟旨龍池用處沒支離沒支離許誰知如此持將士真我克家兒」


** 自謙讓侍者請

「　日面佛月面佛二六時中活鱍鱍一句當天百萬門杖拂未拈巳漏洩巳漏洩老僧不用重饒舌」


** 懷玉侍者請

「　可笑者漢曾無有伴指點當機出身白汗疊疊青山不去觀巍巍端坐空王殿」


** 德藏直歲請

「　無量劫來翻覆的的不離者箇德藏直下承當坐斷
千般蹉路」


** 月映典座請

「　者漢戒定慧弗修貪瞋癡具足言言掃盡葛藤棒棒打人見血月映典座合應知打刀須用并州鐵」


** 密音侍者請

「　只者便是曾無兩樣坐斷千聖頂𩕳更靡有上或時放開一線迥絕遮障若問父母未生前直使當機喫拄杖」


** 達心副寺請

「　赤手提持曾無揀擇直指當機復還故宅一句當陽孰敢親殺活縱橫自出格咄」


** 張子才居士請

「　描我像求我讚讚得親只一半若也必欲十分真識取當人舊公案」






萬如禪師語錄卷第九

萬如禪師語錄卷第十
嗣法門人行猷等編

* 佛事

金栗石車和尚掩龕生擒猛虎活捉獰龍杖頭斷衲
子命根喝下了當機大事者是我法兄石車和尚尋
常用底茶飯而今末後提持直使人人徹骨徹髓且
把住要津一句作麼生道遂掩龕云巍巍坐斷十方
界誰敢當陽正眼窺。

淨菴禪人入塔西風急葉歸根皮膚煉盡真實存紅
塵鬧市無心入險峻高峰亦不停淨禪人須惺惺家
山莫向外邊尋直向此中明落處大地山河一片銀
(時值雪)。

道助維那火腳跟著實底頂門上自然眼活胸次安
貼者生死岸不用挨排所以道助維那雖未利生自
信不從人得臨行撒手卻也絕後光前山僧固是無
法與人不免鋪花錦上攛下火炬云與汝一把火遍
體悉光明。

耆舊玄猷師火來時不挂一絲頭撒手縣崖得自由
箇裏了無生死相馳求心念悉皆休恭惟玄猷師於
綠陰濃處抽身紅焰光中進步直得瑞氣騰空煙雲
匝地且道畢竟向甚麼處安身立命踏破化城歸寶
所蓮花國土任遨遊。

耆舊幻空師火四大都來總一空幻生幻滅了無蹤
但恁去絕羅籠佛國天堂觸處通。

謙光禪人火太湖水龍池山此事從來無覆藏不向
他方求的旨管教步步是家鄉只者是絕商量子規
啼處落花香。

普照禪人火妄念頓息雲散長天虛空迸裂日湧山
巔普照普照欲識末後句烈焰了生緣。

覺然上人入塔真覺光明煥靈然無間斷撒手忽西
歸遺下者公案付與丙丁公露出本來面欲識本來
面且向塔中須自看。

續燈師入塔師舉靈骨云半世苦奔馳輔弼先師無
二念一生能事畢武林精舍即歸真彌勒內院卻參
勝熱門庭皮膚煉盡堅實皆存遂放下靈骨云此處
安身妙雲霞四面生。

拙生禪人火舉炬云拙生拙生觸處圓成信腳行去
步步皆親三途成解脫佛國不留情古今當念了剎
境一毫明汝若信得及我不再叮嚀脫或未然烈焰
光中休放過無位真人露面門遂下火。

徐無隱居士火舉炬云道人行履無留戀浙水閩山
成一片猛然覷破死生關不妨是處作禪苑恭惟無
隱居士時中清淨護衣珠而嘗在隨流得妙了當處
以湛然囊橐蕭蕭視世相若空花道心切切操真常
之不變及乎臨末稍頭內無所累外無所牽結趺長
往了一生案雖然恐其見處未圓行處不到更聽一
偈無位真人無背面直下薦得猶隔線一炬紅光相
助公管教觸處自成現遂攛炬。

祖權維那火執火炬云虛空既迸裂火裏急翻身去
去原無去是處樂天真。

梅谷侍者火觸目是家鄉腳跟紅線斷箇中既不昧
豈復有變遷飄然恁麼去處處無餘欠火光從地發
獨露春風面。

成唯寮元火生來死去原一貫亙古亙今無間斷放
下許多閒念頭全身證入空王殿成唯寮元還會麼
如其未能大火炬中煆一番管教脫體風流現。

* 雜著

** 梅谿庵序

道無貴賤無男女無老幼無智愚無僧俗惟不明道
者起種種情計如道己明自然忘彼我融萬物廓如
也朝聞夕死豈我欺哉昔龐公棄家私於湘水參石
頭和尚問云不與萬法為侶者是什麼人頭遂掩其
口公有省即述偈日用事無別云云又參馬祖如前
問祖云待汝一口吸盡西江水即向汝道公大悟遂
述心空及第歸之句遍謁諸方日益智證腳跟未點
地者莫敢當其鋒是真在家訪道參禪樣子若善財
一生取辦龍女八歲獻珠憍梵波提念苕帚而徹悟
廣額屠兒放下屠刀千佛一數安有貴賤男女老幼
智愚僧俗哉長水冶堂居士生華屋植善果參名宿
訪古梅谿而結庵兀坐蒲團研窮向上不遜前代諸
公雖然覷破一念未生前消息方知插一莖草建梵
剎竟那時誰敢向居士面前撒沙撒土也。

** 跋楚文上人血書華嚴經

有大經卷在一微塵中量等三千大千世界惟過量
人能剖而出之緣一切含靈迷而不覺故遮那世尊
共諸菩薩忉忉怛怛打了一部華嚴葛藤今上人深
體佛意刺血書成使無量法門無邊法界悉皆血滴
滴地且道遮那未動舌根巳前喚甚麼作經向者裏
下得一轉語不移寸步不勞彈指巳見五十三員善
知識矣。

** 祭貳公吳孝廉

於戲先生清標玉立川嶽鍾靈樹駿騰芳南國之傑
士翊宗崇教西方之偉人緬昔禹門牆塹者寡惟我
石翁弘其檀護先師道契龍池聿振哲人云逝伊誰
其蔭所幸先生遹追厥志剪荊棘以衛我籓籬值桑
滄而禪林安戢方祝遐社於將來謂九如其罔斁胡
年逾強仕遽乃奄忽兀坐空山驚聞易簀先生生兮
如大海之波揚先生蛻兮如碧天之雲散有生死兮
無生死不變常兮有變常我固知先生瞑目兮玉樹
森森且先生不死兮滿篋瑤琨山蒼蒼兮雲悠悠挽
杖履兮不少留謹供伊蒲載焚柏子為寫憂心聊申
道素信猶不昧靈其來格於戲尚饗。

* 偈

** 題拈花社

「　拈花微笑有來繇只為癡狂向外求幸得社中無此輩人人鐵額與銅頭」


** 春日寄空林禪師

「　春日桃花爛熳開吳山越地兩徘徊清宵頻掬鴛湖水自有天童月到來」


** 辭禾中檀越赴閩

「　拙守鴛湖巳有年因風垂釣閩江淵屢蒙赤手為牆塹幾賴真心結勝緣不是多生熏般若豈能末世信單傳無私一句酬檀度影落谿流月在天」


** 舟中作

「　野性從來懶去留臨谿輕泛一扁舟尋常最怕低低睡卻把青山作枕頭」


** 示法旨禪人

「　無影枝頭一點春鳥啼花笑泄天真頂門若具超方眼南北東西罷問津」


** 示天詠禪人居山

「　世上紅塵劈面來居山松竹不須栽钁頭邊事能端的歷劫無明當下灰」


** 禮幻有傳祖塔

「　靈山法脈到師翁一滴龍池太白弘閩地遠來瞻禮畢抬眸松柏葉藂藂」


** 示湯居士(號起雲)

「　八十七年只者箇回光直下須擔荷黃鶯深處一聲聲佛祖本懷俱說破」


** 初入龍池

「　一入龍池憩此身萬山羅列作嘉賓聲聲黃鳥啼清
晝不必山僧更指陳」


「　路僻林深人跡稀青山唯見白雲歸閒攜拄杖三橋步驚起幽禽遶樹飛」


** 贈道助知浴掩關

「　黃檗棒頭出臨濟龍池滴下有知音天然沾著通身快雖未興雲罷問津」


** 示陸侍川居士

「　欲識真常理最玄山河大地熾然宣薰風陣陣吹毛孔薦得方知有別傳」


** 示陶淵盛居士

「　覿面堂堂復是誰老梅斜放映清池馨香撲鼻無多子泄漏春光一段奇」


** 示吳國佐居士

「　無位真人赤肉團面門出入好生看碧天雲散孤蟾耀遍界流光影自寒」


** 示蔣奉明居士

「　西來祖意庭前柏驀把家私當面擲頂眼豁開笑不禁方知趙老白拈賊」


** 輓問卿吳孝廉

「　儒門宗主佛金湯清淨心田洵是剛富貴不能籠鐵漢塵緣安得繫檀郎纔聞西土青蓮放忽見東方白玉藏陽燄波翻空世夢禪林千古逗餘芳」


** 示蔣西來居士

「　大地都來不二門黃鶯啼在綠陰村豁開正眼無餘事天上人間我獨尊」


** 示楊光甫居士

「　龐公棄卻家財後一見石頭便知有再叩江西馬大師吸盡西江絕所守金沙有箇楊居士苦志參禪日巳久把此因緣說與渠他日相逢須哮吼若還擬議意丹青一條拄杖劈脊摟」


** 示毛德卿居士

「　綠暗紅稀景自幽薰風拂動釣魚舟一歸何處親知得始與龐公把臂遊」


** 示陸萃林居士

「　參禪須是猛烈漢如一人與萬人戰掃盡煙塵見太平看取三門騎佛殿」


** 司寇朱廣原居士喪子求偈

「　人人具有真常道悟徹方為長壽仙大福德公可擔荷小根莖輩豈能肩前來眷屬曾無面現世親姻亦暫緣揮動金剛王寶劍塵勞截斷復先天」


** 秋日酬黃老居士見寄隹什之韻(即闇齋)

「　情忘何處覓親冤大地都來作一軒足下條條皆覺路目前物物總家園明心豈用尋章句見性方知沒半言寄與毘耶黃居士秋風庭際葉偏反」


** 題錢爾赤居士南詢手卷

「　童子南參五十三家家有路透長安雖然不出門庭去自信毫端法界寬」


** 贈鹿苑道人(并引即諱可程史公也)

鹿苑道人者昔晤瀨水今幸又同寓龍興院因山
野上堂領意遂呈偈故書為贈。

「　從門入者非家珍一著明明日用親大地撮來栗米粒此中惟證獨惺人」


「　夙植靈苗大有因腳頭纔舉便通津目前萬象難窮數信手拈來不是塵」


** 示聲遠金邑侯

「　道在當人扣已參心花頓發絕言詮圓明光照三千界縱處塵緣不受纏」


** 吳萃凡居士薦母性安羅氏乞偈

「　日前一著離名相無証無修無死生全憑者段真消息能與冥途作慧燈」


** 憑虛閣

「　數椽小閣架虛空四面群峰盻莫窮不是歇心人到此焉能把住嶺頭風」


** 輓許振侯春元

「　儒釋殊形道自同因耽言句背圓通臨行指汝書中旨不昧虛靈生死空」


** 春日偶吟

「　村中住無一事窮年竟日閒閒地人來相喚喫盃茶鮮能知味空垂餌有人問直指示攔胸搊住難迴避擬議還他劈面拳要伊識取自家底衲僧家心無累孤雲野鶴堪同髏佛祖洪名不喜聞誰能更著貪嗔使柳舒青桃放熾分明泄盡天機秘杜宇聲聲叫蚤歸時人正被無明醉日用間原不異縱橫遊戲無不備曾將的旨向人拈蟭螟吞卻嘉州驥」


先和尚全錄存日自訂共十卷為上下部計乙百陸拾參葉序
文三葉目錄二葉并附行實三葉行狀尾連塔銘九葉共計乙
百捌拾葉于順治丁酉冬日起梓于龍池禹門寺至戊戍孟夏
工竣遂送入嘉興府楞嚴寺藏經房永遠印行。

嗣法門人行舟較正監梓
萬如禪師語錄卷十終











* 行實

辛巳十一月二十一晚兩序執事息乾化林等懇師
說行實師云夙生不昧如釋迦老子初生下地便顯
揚此事堪為萬古規模山僧始初行腳不遇大作家
受盡艱辛今日既蒙諸職事堅請不妨盡情吐露山
僧生禾中思賢里俗姓張五歲失怙母金氏居外家
山僧依伯氏資生幼而失學十九禮興善寺涵初師
出家二十三過苕谿圓證寺刺血書法華唄誦三年
每遇耆碩即求開示一僧持禪關策進相示山僧如
獲大寶意謂必是出生死法門一著但不知如何用
工惟看無字疑情漸發雜念稍輕適常住請聞谷大
師心竊喜之比至問如何用工谷為開示且云速上
徑山做工夫去山僧依命即往蒙首座南明師開導
晝夜奮勵過二年回禾閱楞嚴經至諸可還者自然
非汝不汝還者非汝而誰恍然有得心中了了開口
又卻疑似聞雲門湛和尚顯聖開堂遂往參問正睡
著時無夢無想主人公在甚麼處安身立命湛云汝
是箇無主孤魂山僧擬對湛搖手云擬議即不堪進
堂三七不許坐惟東行西行一日湛上堂云眾兄弟
且道一切放下阿那箇是主人公豎拂子云舉頭天
外看誰是我般人山僧如黑暗中跳出期畢復回禾
住靜養母每憶古人十死九生幾番悟徹方到大休
歇場如何便歇手聞本師和尚住金栗結制往參茶
次問者位僧那裏山僧便喝本師云老僧過在甚麼
處山僧云再犯不容本師云犯後如何山僧擬議本
師打云該是我打你山僧通身流汗伎倆都盡同伴
者促歸朝夕放不下一日入城聞人家打小廝云看
你藏在那裏去即便身心踴躍口占一偈云沒處藏
沒處藏全身獨露在街坊堪笑華亭擺渡漢葛藤打
得太郎當終日快活卻被快活境所轉默默檢點依
舊信不過乃因先母去世送靈骨入雲棲塔回棄靜
室復參本師時同寮淑之空林惟一雪濟諸兄日夕
提本分事山僧轉放不下一日有僧問如何是佛法
的的大意本師云近前來僧近前本師云老僧從來
未曾眼花僧罔措山僧聞之頓釋從前寶惜親見佛
祖及一切含靈立地處回觀佛經公案是甚麼弄猴
猻圈繢因念歷劫沉迷今幸發明深蓄厚養為生生
計亦不去方丈通消息便歸靜室時年三十九也眾
檀延主東塔冬結拈花社故有問答機緣語乙亥年
本師七旬山僧預到天童祝壽入門便喝本師云胡
喝亂喝山僧又喝本師復云胡喝亂喝山僧禮拜本
師打云你再喝喝看山僧云蒼天蒼天茶畢禮出本
師云萬如我直下疑你者兩喝道道看山僧云歇歇
與和尚道便行次日本師固留山僧云待回去退了
院來親近和尚遂回禾清理常住交付檀越入山充
侍者一日侍本師洗面次問今日是幾時山僧云臘
月二十四俗家送灶日本師云送在甚處去山僧大
笑本師復云甚處燒飯喫山僧云從來不饑燒甚麼
飯本師休去又一日侍話次本師云般若無知無所
不知速道山僧拍膝而出又一晚侍次本師舉一翳
在眼空花亂墜你如何會山僧諾聲便出又一日侍
次本師云薰風自南來殿閣生微涼汝作麼生會山
僧云嚴霜初降徹骨皆寒本師云天地縣隔山僧拂
補便出復呈頌云薰風自南來殿閣生微涼遍體寒
毛豎將身納被藏鼻息鼾鼾一覺醒從來越國是南
方本師頷之早晚提誨日益智證丁丑春舊檀闇齋
黃公請歸如庵因辭出山本師遂付囑山僧於此禁
足數年便成叢席大眾者是山僧不唧溜所以走卻
許多屈路若有力漢子如古人娘肚皮裏便作獅子
吼豈不出釋迦老子一頭地若看山僧樣子便耽誤
了眾兄弟多少好光陰久立伏惟珍重。

* 行狀

公諱通微字萬如禾中人族姓張氏父卒公方孩提
其母金攜之育外家至踰齠齔未知所學乃從其諸
父習世間資生之業既而矢志出塵年十九依本郡
興善寺涵初上人剃染凡四載過苕上圓證寺會有
所感瀝血手書法華經繼以讀誦歷三寒暑不輟公
具有夙種遇法中耆宿即懇示出世法有僧授公雲
棲禪關策進一帙公閱寶之謂出生死一著在是也
遂提撕趙州無字話諸念屏絕適圓證將延瓶窯聞
谷大師者公心竊喜谷至公求示用功方便谷策令
上徑山有首座南明為公開導公朝夕奮勵坐兩夏
出山回禾懷疑未泮偶閱楞嚴諸可還者自然非汝
處恍有所得遂渡錢塘入雲門山以無夢無想話請
益湛然和尚于湛語下如破重昏旋歸禾公之所以
往來桑梓者時母在溫清甘旨未能去心然念古人
三登九上必悟徹到大休歇地方為了手會先師天
童老人方結茅天台通玄峰頂海昌蔡子縠居士請
住鹽之金栗公摳衣來參于棒下汗流遍體打失從
前伎倆憤蓋切一日入城聞路傍人家毆吒小廝云
看你藏在那裏去公不覺躍然口占一偈云沒處藏
沒處藏全身獨露在街坊堪笑華亭擺渡漢葛藤打
得太郎當自此慶快無似然時中默炤云未能自信
緣母逝公盡喪事抱母骨入雲棲藏諸窣堵復棄舊
隱之金栗居行食單是歲余亦在老人會裏公寮中
有淑之空林惟一鹽梅諸同參與余善皆具有氣岸
晨夕剋究以本分事相激發余每入寮見諸抗論切
磋語常譁公獨默默坐單頭上私自惟曰此古所謂
鐵橛子禪也從是敬畏公漸成相識踰時會有僧問
老人如何是佛法的的大意老人日近前來僧方近
前老人咄云老僧從來未曾眼花公在旁聞之頓釋
所疑從前寶惜一時放下自謂親見佛祖及一切含
靈立地處回觀佛經公案是甚麼弄猴猻圈繢其年
蓋三十九公既了徹不自表暴徑歸靜室余嘗與今
雪竇和尚過禾必晤公或傾倒即去或留連浹旬見
公嘗提古宿語于近代則愛雪嶠老人語脫灑有致
夫禾之道俗知公者日漸歸信檀護聞風延住東塔
結拈華社一時扣擊囊錐少露崇禎乙亥冬老人從
育王遷主天童已五載雄工庀材叢席方新又值七
旬誕四方趨慶公瓣香來祝入門便喝老人云胡喝
亂喝公又喝老人復云胡喝亂喝公遂禮拜老人棒
之云你再喝喝看公云蒼天蒼天將出老人驀呼云
萬如我直下疑你者兩喝道道看公曰歇歇與和尚
道便行詰朝相見老人提獎公令住座下公銜命仍
以東塔歸檀護尋入山居侍寮後復典客在老人左
右質勘不一公日益智證行實自詳載之丁丑春憲
副闇齋黃公致書山中邀公歸舊隱公辭行老人始
以大法囑累之公前後住靜數載又三年如菴成老
人為書其額已卯先老人以修祖塔事杖屨飄然渡
江將之南嶽道經檇李黃公聞之迎住素園與公居
隔帶水適同學林野奇公亦至余三人泛舴艋晨往
夕歸在老人側踧踖而侍歸菴怡怡如也辛已禾中
檀護請公就如菴開法與余古南相去僅一舍弟子
常往來于門彼此無間壬午赴閩中曹山之請是歲
先老人示寂通玄峰公奔訃跋履山川恰先老人入
塔天童癸未之二月矣公與同門昆季重晤太白峰
下相敘悲喜葬事甫訖公將還禾隨有龍池之請先
是龍池自一源禪師卓錫後林壑寂寥幻祖住臺山
秘魔巖燕都普照寺時與毘陵唐太常凝菴公為方
外契于是延祖重闢榛莽復搆禪宇臨濟一宗中興
于斯海內龍象如聞谷印抱璞蓮雪嶠信無擇某靡
不走參于山猶登龍門冀一變其骨逮先老人受幻
祖付囑于此開法尋意有不合拂衣上江西其席遂
虛雖多歷年所任眷屬相守檀護無異議者葉落歸
根蓋復望先老人還山也至是告寂胥愕然隕涕曰
向之所以虛此席者待天童也今其逝矣如此席何
莫若告于幻祖鬮其法嗣之可者眾皆曰善乃首鬮
余眾為然矣先老人侍者昌公號續燈者進曰龍池
自先老人出山二十餘年禪規大弛眷屬蕃衍甚難
乎住持也古南為人不受委曲儻入山萬一不相合
是可為慮莫若擇其間慈和平易者內可以調眾外
不倦應酬庶幾祖庭之福天聽民聽其揆一也于是
勤舊從其言以檀護書迎公歸龍池焉公初至穀無
十石儲所謂眷屬少者他邁年老而皤然者尚二十
餘輩公一加意撫循內外和上下安法化大行一住
十五年得法者五十輩剃度弟子二百餘增置禪室
山產皆半于先倉庫盈溢昌公之言于是乎驗也滄
桑之後青山白雲萑苻充斥或告公日事將不測盍
去諸公日祖塔在我將何之卒不應時徑山卜住持
合山勤舊鬮公于伽藍前遂得一聲宏和即致淛吳
薦紳具書登請舊等跪求必赴公固卻雖天童虛席
檀護及同門堅請累次力謝不往又禾中興善乃公
脫白之所同寺馥生馨公于癸已歲持諸士大夫書
躬請開堂于寺欲建立法範以傳久遠而啟後昆公
以茲山危嵲概謝絕嗚呼捐軀衛祖庭求于古人乃
不多得又誰復如公者乎當其時操戈者屢屢入院
公不少避親為勸諭幸來者瞻公顏色聆公語話皆
載拜而去至途遇緇素稱往龍池者悉不犯噫非公
願力弘大至誠感人與茲山有緣其能若是乎哉昔
司馬頭陀相溈山大吉堪為禪林必得其人居之百
丈祖曰老僧若何頭陀日和尚多骨此山多肉不稱
丈祖乃令頭陀遍相會下人得佑典座者頭陀日此
真溈山主人矣佑遂居之後果成叢林共住千五百
衲子名著海內公之住龍池殆相合焉公世壽六十
四僧臘四十六生于萬曆甲午五月十五日寅時于
順治丁酉十月廿九日已時示寂其徒以訃來告余
抱同條之戚即入山弔之為掩龕在山月餘當歲窮
雨雪交作見溧陽溧水金壇句曲建平廣德淳溪等
邑道信越峻嶺沙泥濘尚憧憧不絕以一到龍池為
幸則公存日之奔赴必相倍蓗又可知矣信乎莊生
之言日水之積也不厚則其負大舟也無力風之積
也不厚又何能搏扶搖九萬里而圖南耶公初于金
栗發悟自誓深蓄厚養為隱居之地名莊曹圩村舍
數椽一行童事薪水樸實恭謹余常過公公或他出
行童見客如法款留暨公歸喜見眉宇促膝相對茗
碗共之誼甚浹洽其尋常不事外飾不尚雜學口齒
之間惟拈提已躬事意必恢張法門及夫時節既至
果熟香飄向之村舍煥成寶坊其入龍池也道風遐
播緇流雲赴檀施川積皆不期然而然要亦有所本
與公天性溫厚事師處友念甚篤摯生平慈攝居多
曩如菴見公如此今無異焉是皆公具真實荷眾心
而天龍默為相之余于以見公緣之能稱其心也又
因以見公法化入人之深也蓋得五祖御下之遺意
焉方病甚有檀信請陞堂垂示眾苦公為辭謝公曰
彼到山者皆幾百里不憚辛苦來求法我可不耐片
時之勞為一開導乎乃命侍者掖登法座滿其初願
其心慈切不倦如此公往住靜夜寐夙興不雜用心
能拺辨古人言句後在天童典客余忝記室一日扣
公曰雲門出雪峰之門語大奇峭雪峰見學人有問
多云是甚麼何也公曰雲門之機如險崖絕不可攀
攬雪峰非無變通要亦揭示全機所謂語不失宗便
休二老似有不同其實無優劣時余謝不敏從是知
公所見出世後三會語甚多至晚年自訂二冊行世
皆切實本色衲子具眼目者競求之公之塔在山門
之左下坡若干步山為唐氏所施公在時剃度弟子
某化造公自題額日青山常在其諸弟子將奉全身
藏于茲塔上一片石將乞大手筆銘之以垂不朽念
公生平悟由雖表道行未詳復念宗長中與其師契
闊而無間者莫如余知其師一生履歷行事者又莫
如余且首座永泰模西堂鐵關能皆先從余于古南
而介為舟者又素知余主張叢林綱紀不失發言不
阿乃同辭請為狀余雖不敏義弗能拒略述如此奔
弔之日輓以四詩中有云主賓互換明宗旨棒喝同
時建法幢蓋公開法時節適與余同主賓互換余蘇
人而住檇李公禾人而住荊溪借明所住之巧皆實
事也曾共鴛湖朝夕泛或隨漁父詠歌旋蓋憶先老
人寓黃公素園時與公追隨之景余主太白記公臘
六旬遙以詩為壽云春風相送兩來舟憶別松陵又
五秋兩來舟者巳丑春公送介姪住如菴而返余從
虞山法席掛帆而南相值于吳江也是後余以病嬾
遂至契闊末章云尺素豈難通問訊一枝私愧異行
藏乃余又自狀也雪竇和尚重陽登山禮幻祖塔小
陽四日至潤云龍池病甚余心惻然未幾而訃至所
以云桂香虛問清秋疾楓老遄奔近塔霜蓋傷遲暮
之年同條奄忽宗社凋零感慨係之用附于末耳說
者云達磨西來面壁九年不立文字黃檗謂若也形
于紙墨何有吾宗抑潛符密證克紹箇事山林之分
如斯而巳曷俟乎刻畫其面目點綴其行事章章表
于世耶余日絕書契廢紀牒佛祖無以聞聖賢無以
鏡日月雖照有生不將冥冥然若處長夜矧向上一
路又誰喻之夫宇宙所以有文字者乃天地生人之
眼目上矚千古下昭百世世出世間不可巳者存其
人留其範然後吾宗斯久住于世惟當世主張斯道
王公大人儒釋一貫宗說兩通立言君子採此蕪辭
錫之珠玉賁我山林則靈山付囑有在謹狀。

住京口鶴林寺同門法弟通門述

* 塔銘

龍池萬如禪師以丁酉冬遷化明年春其徒介為乞
塔銘於予予雖辱與師周旋然所謂卿用卿法我用
我法者安得作家如張無盡為湛堂點出光明哉既
不獲辭乃閱師生平語錄與山志中所載前後因緣
銘其塔曰。

「　龍池金地
　源公卓錫
　毒龍聽戒
　白虎侍側
　龕內神光
　至今曄曄
　幻公後啟
　來自臺山
　一笠之覆
　大千攸關
　藹然提獎
　拍膝而還
　再傳密公
　服勤雜傭
　獨授心印
　扶臨濟宗
　往開法席
　于彼天童
　天童楖栗
　敲盡窠窟
　又傳鐵漢
　堅苦豎脊
　歷劫沉疑
　一朝大徹
　雖經爐錘
　自出標格
　禹門田園
　從此掀翻
　三池泉脈
　是是歕
　未了因緣
　仝收片言
　參學就之
　春風霽月
　士紳同瞻
　敬松愛栝
　應機而啟
　何迷不豁
　幻之慈憫
　密之風霆
　更泯色相
　而斬葛藤
　於劫火中
　振此迦陵
　是萬如師
　超然果位
　曹溪嫡傳
　三十五世
　山靜泉深
　主茲福地
　師之結宇
　娑羅再榮
　師之藏骨
　石塔崢嶸
　綿綿法嗣
　同證圓成」


賜進士出身奉議大夫湖廣提刑按察司提督通省
學政僉事梁谿高世泰敬譔并書

(門人行融募信
官吳崇宗捐資刻)