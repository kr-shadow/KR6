#+TITLE: 妙臂菩薩所問經-宋-法天
#+DATE: 2018-05-12 10:23:45
#+SOURCE: github.com/kanripo/KR6j0067 master ad647fa1                


No. 896 [cf. No. 895]
《妙臂菩薩所問經》卷第一

西天譯經三藏朝散大夫試鴻臚少卿
傳教大師臣法天奉　詔譯

* 得勝師助伴速獲悉地分第一

爾時藥叉主金剛手菩薩。有大慈悲愍於後
世。放千光明端心而住。於是妙臂菩薩。以持
誦者於一切真言明。得成就義不成就義。一
心敬禮彼藥叉主金剛手菩薩。而發問言。菩
薩我見世間有持誦人。齋潔清淨精勤修行。
於真言明而不成就。菩薩如日舒光無所不
照。唯願哀愍說彼因緣。云何彼持誦人。雖
復精勤最上第一。於諸真言上中下法由不
能成。云何修因而不得果。莫是罪障而未滅
除。惟願菩薩說彼修持。得成就義及不成就
義。諸障難事。菩薩如佛所言。智慧之明能滅
癡暗。癡暗不滅明慧可棄。云何能使諸持誦
人。於諸修行而無疑惑。菩薩云何誦持。及
護摩等所作事業。諸真言王及諸賢聖不與
成就。惟願菩薩以大悲心。一一顯說令無疑
惑。菩薩為是法力無能耶。為所作非時耶。為
種性非性耶。為真言字句闕剩耶。為修持輕
慢耶。為供養不具耶。惟願菩薩。於種種事及
彼障難一一開說。使諸行人皆得曉了。

爾時金剛手菩薩。聞妙臂菩薩發如是正心
利益言已。乃須臾間瞑。光明焰蓮花眼。思惟
觀察已。告妙臂菩薩言。妙臂汝大慈悲利益
眾生。此心清淨如夜滿月。光明皎潔復無雲
翳。使諸行人不失正道。入佛境界到於彼岸。
菩薩所作非求己樂。於他有情故無嫌害。見
他苦惱如自苦惱。見他快樂自亦快樂。妙臂
我觀汝意為於有情。由若赤子問於此義。汝
可諦聽為汝解說。妙臂我今所說依於佛言。
若有修行最上事業。修真言行求成就者。當
須離諸煩惱。起於深信發菩提心。重佛法眾
信重於我。及復歸命大金剛族。又復遠離十
不善業。於身口意凡所興起。常離愚迷邪見
等行。若求果報須有智慧。譬如農夫務其稼
穡。於肥壤地而下焦種。雖功夫以時雨澤霶
霈。以種子焦故無由得生。愚癡邪見亦復如
是。凡諸行人所修事業。先須自心離彼邪見
愚癡等事。不動不搖行十善法。乃至恒行一
切善法。若有天魔阿修羅等。乃至羅剎種種
鬼神之類食血肉者。以惡毒心行三界中惱
害眾生。於修行人使令散亂。若有行人樂於
我法。修持誦習真言行者。彼等若見自然恐
怖不能侵惱。若欲令彼種種大力天魔。及諸
宿曜乃至種種鬼神。不能為障而降伏者。當
須入彼三昧耶大曼拏羅。以其入彼諸天大
力聖眾所安住處。是故名為大曼拏羅。亦復
須入大明王大真言等最勝曼拏羅。以其數
入種種曼拏羅故。是為入彼諸佛菩薩大金
剛族大明王等福聚之所。是為承事諸佛菩
薩及明王等。便得如是佛菩薩等影之覆護。
使彼作障天魔及阿修羅藥叉。并諸龍鬼等
無能侵惱。望持誦人所居之地不敢侵近。自
然退散不為障難。所修上中下品成就之法。
世間出世間一切真言等而易成就。蓋以數
數入彼諸曼拏羅及三昧耶等。承彼聖力而
加護故。一切惡心自然破壞。既能入彼三昧
耶大曼拏羅。仍須發勇猛心發菩提心。唯信
於佛不信外道天魔等。若背此心持誦我法
者。當得自壞。又復持誦行人求成就者先須
求依阿闍梨戒德清淨。無諸缺犯福德最勝
者。若獲此等阿闍梨稟受持誦。復自決志勇
猛精進於所修持易得成就速獲靈驗。譬如
種田須依好地。地既肥壤子實易得。若得勝
師亦復如是。若或靈驗難得是有宿業。應須
隨取勝地。或印沙為塔或積土等為塔。於中
安像及藏舍利。當以種種香花燈塗妙幢幡
蓋。及以妓樂而為供養。復伸讚歎專注虔誠
而作懺悔。懺悔畢已依前持誦。專注不間定
獲靈驗。如是修行須具助伴。若無助伴修持
是闕。譬如車行須全二輪。若闕一者。無由
進趣。修行助伴亦復如是。若求助伴者。當求
種族尊勝。形貌端嚴諸根不缺。心性調柔好
修善法。智慧明利精勤勇猛。有大悲心恒樂
布施。信重三寶承事供養。不歸信於諸餘外
道及天魔等。此為住賢劫中。具足功德修行
助伴。諸持誦人於諸修行。速獲成就如此應
知。

* 《妙臂菩薩所問經》選求勝處分第二

復次持誦行人。若欲修真言行求成就者。先
求諸佛所說。佛及菩薩辟支聲聞昔所住處。
是為勝地。如是等處。常有天龍阿修羅等。而
為守護供養恭敬。何以故以有天上人間。最
聖丈夫曾所居止。得此地已持誦行人。亦要
清淨身心律儀具足。常此居止。若無此福地。
秖得大河岸邊或小河邊或泉池側。乃至陂
濼有清流瀰滿。無諸水族毒惡之類。其側亦
得。其處但有蓮華。烏鉢羅花。及諸名花異果
軟草遍布。或是山中巖窟之所。是處清淨。無
諸師子猛獸可畏之類。得是處已。仍須墾掘
深一肘量。除去荊棘瓦礫灰炭鹻鹵糠骨毛
髮蟲窟之類。乃至掘深不能盡者。亦可棄之
更求別處。如前墾掘一肘之量。別填淨土於
上立舍。用淨土作埿內外埿飾。復以衢摩
夷塗地於中坐臥。常在地上不用床榻之類。
其室開門唯得向東向西或向於北。不得向
南。如是造立舍已。隨彼相應所作事業。於彼
方所安置尊像。安尊像處先用種種妙香而
塗飾之。其所尊像或以彫刻。或是鑄成或是
彩畫。若是彩畫先求淨縷。揀去毛髮織成其
幅。量其大小長短相稱。存兩頭縷不得截棄。
既織成已。用香水漬渡復展令端正。然令畫
人蔬食澡浴。復受八戒內外清淨運心起手。
凡所用彩色。須求最上第一好者。無用皮膠。
用諸香膠調和彩色。畫像成已隨應方面安置
定已。用種種飲食香花燈塗作大供養。如無
力廣辦隨有供養。但要專注虔誠。信重讚歎
禮拜供養。如是作已於此像前。所作所求速
得成就。其持誦行人。將欲起首持誦。必先剃
頭澡浴著新淨衣。其衣非用蠶絲亦不得白
色。可用布及樹皮草木之類。仍用赤土染壞
其色。亦須受持乞食應器。其器可用娑羅木
及於瓦器。乃至銅鐵及匏瓠等。事持端正滑
淨光潔。不得疎漏及以缺壞。執此應器巡行
乞食。凡乞食所可於聚落不近不遠。多首陀
處信重三寶。多有飲食之處。兼無外道婆羅
門處。緣彼婆羅門執性無慚我慢所覆。又復
外道若見行人。執持應器巡行乞食。修於佛
法誦念真言者。便生瞋恚而欲障難。謂行人
言。汝若本族婆羅門者。可修婆羅門法。奉行
六法多聞淨行。信重諸天為臣事王。亦須娶
妻生男繼種。若行此者是汝解脫。云何誦持
釋教真言信行佛法。行人若是剎帝利種。而
作是言汝剎帝利種。應可奉行王法。紹繼王
位。云何誦持佛教真言。背自本宗而求解脫。
乃至毘舍首陀之類。皆說本宗本事而得解
脫。不合持誦佛教真言以求解脫。以瞋火燒
心種種綺語。多作方便而為障難。惱亂行人
使令退心。修正道者依時乞食。不同外道過
午而食。凡乞食處勿往外道之家。及多外道
之處。若論善惡因果之法。能造善法當證涅
盤。若作惡業終墮苦趣。善惡之果非由種
族。但為世間妄分別故。

復次眾生無始以來。垢穢之身不由食淨得
身心淨。諸惡遠離常修善法。以此方得身心
清淨。譬如有人。身患瘡故求藥塗瘡。唯望
除差不望餘故。行人喫食但為除飢不為適
悅。又如有人陷於難處。飢餓所逼殺子而食。
為除飢苦非貪滋味。行人喫食亦復如是。喫
食之法由如秤物。物非輕重秤自平正。行人
喫食亦復如是。不得過量亦勿減少。但可支
持勿傷飢飽。又如朽舍換柱所免崩摧。以油
膏轄貴在前進。行人喫食亦復如是。但為支
持非為滋味。是故佛言欲界有情依食而住。
又復行人雖喫食飲支持於身。恒觀此身
由如芭蕉無有堅實。常此制心不住貪愛。凡
乞食時持鉢巡行次第而乞。常須思念世尊
所說。以智慧方便調伏六根勿令散亂。所覩
妙色及諸塵境。是魔境界欲惑人心。凡修行
人而起方便。寧以熱鐵燒刺兩目。不以亂心
貪視妙色。乃至殊常種種塵境。隨緣乞食而
不住著。常作比觀調伏其心。默然乞食巡行
他舍。無上中下遠離取捨。然不往新產之家
及多人飲酒之處。男女迷醉愛染之處。眾多
小兒戲樂之處。諸男女眾聚會之處。戲伎男
女作音樂處。乃至有惡犬處。如是等處皆不
應往。乞得食已持還本處。洗足敷座然後可
喫。其食未喫先分三分。一分奉於本尊而為
供養。一施無礙。一乃自食依時而食。食畢
盥漱使令清淨。又須日三澡浴先自清淨。然
以香花燈塗。種種供養讚歎禮拜。所獻尊像
一切食飲。切須潔淨離諸葷穢。每持誦時坐
吉祥草。凡所供養如不辦廣大。但隨力分奉
於香花。所謂零陵香閼哩迦(二合)吉祥果。沒哩
(二合)賀帝吉祥草仍及蓮花和合供養使得適
意。行人持誦或行或坐得通思念。唯除臥時
不許持念。念誦訖已。恒於六時思念功德。心
無間斷祈於圓滿。

* 《妙臂菩薩所問經》分別數珠持心離障分第
三

復次欲等煩惱與心合故。說為輪迴。根本煩
惱若除。由如清淨玻胝迦寶。若離輪迴乃名
解脫。又如水本清淨。於一剎那間塵能渾
濁。亦如有情心源本淨。於剎那頃被諸煩惱
而為染污。

復次說於數珠。乃有多種。所謂菩提子金剛
子。蓮花子木槵子。及與𤥭諸寶錫鑞銅
等。隨取一物為珠數一百八。如是得已。持誦
行人常保重之。凡持誦時於本尊前。依法安
坐調伏諸根。端身自在不得隈倚。繫念本尊
及真言印契。收攝其心勿令散亂。然取數珠
右手執持左手仰承。每誦真言一遍乃掐一
珠。所持遍數恒須剋定勿令少剩。持念之法
令脣微動。勿使有聲亦不露齒。一心專注勿
令散動。有情之界居凡夫位。心如猿猴貪著
諸境樂而不捨。又如大海被風所激。生起波
濤不能自息。凡夫覩境亦復如是。常須收攝
不令散動。勿令心源而有波浪。持誦行人若
是疲倦。將欲昏睡恐其失念。即起經行或
觀四方以適神思。或用冷水洗其面目。既
得醒爽復座持誦。行人若是怖於勞苦。心有
移動便作是念。此身無主因業所受。無依無
定隨業流轉。輪迴八苦何處得免。至於寒暑
飢渴蚤虱蚊虻。如是苦惱處處皆有。又復貪
欲若盛。作白骨及爛壞不淨之觀。瞋恚若盛
作慈悲觀。無明若盛作緣起觀。又復若遇冤
家觀如親友知識。或復親友知識忽作冤家。
行者若是遇此冤親境時。莫起分別憎愛之
心。當住平等無著正念。又出道場時。不得與
婆羅門吠舍首陀等語。又復不應與不男之
人女人等語。何以故蓋非樂法之侶。可與助
伴同事等語。或是入觸便利等事。便須入水
澡浴使其潔淨。或獻香花燈塗讚嘆供養。乃
至持戒精進持誦修行。一切善法皆悉迴向
阿耨多羅三藐三菩提。譬如眾流皆歸於海。
既入海已咸成一味。集諸善因總趣佛果。無
量福聚自然相隨。譬如有人耕田種穀唯望
子實不為􂌸幹。既豐子實其於􂌸幹自然
而有。求趣佛果亦復如是。一切福樂不求自
至。又持誦人不應為小而妨於大。或若有人
來有來請便應答言。待我自得長壽。及其一
切樂具此心滿足。然後能滿一切有情之願。

又復行人當要遠離世之八法。所謂善稱惡
稱得利失利。讚歎毀謗苦樂等事。如是之法
不得在心。還如大海不宿死屍。乃至剎那亦
不同處。又如室中然燈為防風。故飄鼓若免
光明即盛。如持誦人持誦真言。亦須勤勇加
行若立。善法增長亦復如是。又持誦人要在
攝心。不得歌舞戲樂。我人憍慢邪見邪染。嫉
妬懈怠懶惰睡眠。及入喜會迷醉邪論及無
義論。以至瞋怒惡口兩舌。如是等事皆須遠
離。又復不得喫供養殘食及鬼神殘食。行人
唯得食三白。及樹果菜根乳酪漿等。及大麥
麵餅油麻滓。及種種麋粥等。又持誦行人當
須晝夜精勤如法持誦。常於諸佛法僧及遺
身舍利。恭信珍重誠心懺悔。願一切先罪悉
皆消滅。每持誦時先依法請召。持誦了畢。依
法迴向發願訖。然後發遣。或至夜分將欲眠
睡。於本尊側不近不遠。地上敷吉祥草於草
上坐臥。坐定後然。於一切有情起利樂心。
作慈悲喜捨等觀然後眠睡。

* 《妙臂菩薩所問經》說金剛杵頻那夜迦分第
四

我今分別說諸跋折羅量。其量或長八指或
長十指。或十二指或十六指。或最長者不過
二十指。如是五類無有過者。造跋折羅物或
金或木。隨所求事種種不同。若欲求佛法真
明成就。用菩提木作跋折羅。若降伏地天及
持明天。當用金作跋折羅。若求大富貴用鍮
石作跋折羅。若降龍用熟銅作。若降修羅入
修羅窟用寶石作。若欲成就一切法者。可用
金銀銅相和作。若欲成就長命吉祥及無病
多財寶。乃至降諸宿曜者。可用佉禰囉木作。
若欲降伏夜叉女者。可用末度木作。若欲降
伏冤家用刺木作。若降害極惡冤敵者。可用
人骨作。若欲成幻術者。用玻璃寶作。若欲
令極相憎嫌者。用苦棟木作。若欲興兵鬪敵
及降鬼神。用吠鼻多迦木作。若欲成就夜叉
乾闥婆阿修羅者。可用柏木及松木作。若欲
成就龍女愛重者。當以龍木作。若欲成就變
形者。可用土及銀作。若欲求財用無憂木作。
若欲成就對敵得勝者。可用吉祥木及阿祖曩
木柳木等作。若欲求成就意樂者。可用赤檀
白檀作。如上所說造跋折羅。皆須五股不得
缺減。小有破損即法不成。仍須事持光淨殊
妙端嚴可愛。若念誦時。先獻塗香及妙香花
而為供養。然後發廣大慈悲之心。手執跋折
羅依法專注。持誦本部真言如數滿畢。不得
少剩依時持誦。滿畢數已。然將彼跋折羅安
本尊足下。復以諸妙香花塗香等。乃至作禮
而供養之。若持誦時手不執跋折羅者。其法
終不成就。如再持誦依前次第而作不得虧
闕。又若於供養具諸事法等有所闕者。當須
一一作印。以供養之然可念誦。

凡成就法有多種物。所謂雄黃雌黃牛黃黃
丹。及眼藥菖蒲等藥。又有衣甲槍劍羂索
三股叉諸器仗等。如是等諸成就法有三等
驗。所說本尊真言及儀軌中。乃至諸真言中
成就之法亦不越此。復次世間有持明行人。
持誦真言求成就處。便有作障頻那夜迦。隨
持誦人伺求其便入其身中。使持誦人心如
迷醉及發諸病。如是種種而作障難。彼作障
者有其四部。一曰摧壞二曰野干。三曰一牙
四曰龍象。於此四部各有無量頻那夜迦而
為眷屬。於大地中隨彼處處而作障難。第一
摧壞部主名曰無憂。其部眷屬有七俱胝。於
其護世四王所說真言。有持誦者彼作障難。
第二野干部主名曰象頭。其部眷屬有十八
俱胝。於其大自在天所說真言而作障難。第
三一牙部主名曰垂髻。其部眷屬有六十俱
胝。於其大梵天及帝釋天。日天月天風天那
羅延天。如是天等所說真言。有持誦者而作
障難。第四龍象部主名曰母哩達吒迦。其部
眷屬有俱胝那由他千波頭摩。於其佛教所
說真言。有持誦者彼作障難。又有呵利帝兒
名曰愛子。於其般支迦所說真言而作障難。
又摩尼賢將子名曰滿賢。於其自部所說真
言有持誦者。彼子滿賢而作障難。如是等諸
頻那夜迦。各於本部而作障難。不欲行人得
其成就。或時變化作本真言主。來就行人之
處而受供養。而彼本真言主來至道場。見是
事已却還自宮而作是念。云何如來與彼所
願。不却此等。令於行人正修行者而得惱亂。
使彼持誦功不成就。正使梵王帝釋諸天及
龍。不能破彼頻那夜迦作障誓願。唯除大明
真言有大功力。能退如是諸作障者頻那夜
迦。諸修行人當依法持誦。得數滿已。然更成
就妙曼拏羅及以護摩。使作障難頻那夜迦
退散遠離。
妙臂菩薩所問經卷第一



妙臂菩薩所問經卷第二

西天譯經三藏朝散大夫試鴻臚少卿
傳教大師臣法天奉　詔譯
說金剛杵頻那夜迦分第四之餘

復次行人於持誦時。及供養時乃至護摩時。
若不依法及闕儀則。彼作障者而得其便。又
復行人心不決定。而有疑惑。謂此真言而可
誦邪。謂彼真言而可誦邪。若作是念。彼作
障者即得其便。又復行人談說世俗閑事。至
於農田貨易之類。於自修行無有義利。彼作
障者而得其便。彼頻那夜迦入行人身。步步
相隨伺求其短。作諸障難令法不成。譬如人
行沿彼河岸。身在岸上影落水中。寸步相隨
不相棄捨。彼作障者入行人身。不相棄捨亦
復如是。或有頻那夜迦。於澡浴時得便入身。
或有頻那夜迦。於念誦時得便入身。或有於
睡眠時得便入身。或有於獻香花時得便入
身。或有於護摩時得便入身。譬如日光照於
火珠。以因緣故而得火生。彼頻那夜迦在行
人身。因得其短令行人心亂。遂起貪瞋無明
之火。若頻那夜迦於澡浴時。伺得其短入行
人身。遂令行人起種種過患。忽覺飢渴思念
飲食。或起懈怠懶惰之念。或耽眠睡或起瞋
恚等事。若頻那夜迦於獻塗香時。伺得其短
入行人身。遂令行人起諸過患。或思鄉國生
緣之處。或起懈怠之念。或起欲想分別妙境。
若頻那夜迦於燒香時伺得其短。破地而出入
行人身。遂令行人起諸過患。或生嫉妬或發
瞋恚。或起邪見或思邪婬等事。若頻那夜迦
於獻燈時。伺得其短入行人身。遂令行人而
發心病。心悶痛苦以至損心。若頻那夜迦於
獻花時。伺得其短入行人身。遂令行人起諸
過患。或身壯熱或肢節疼痛。或與助伴相諍
以至離散。若頻那夜迦於念誦時。伺得其短
入行人身。遂令行人起諸過患。或得病惱身
體疼痛。或患腹肚下痢無恒。又復諸頻那夜
迦悉入身中。遂令行人起種種過患。魔既熾
盛心遂迷惑。不辯東西見諸異相。或似念誦
語不分明。或無事緣行往不定。或心不決便
起邪見。或說無有生天亦無得罪。或言無有
修行定無聖力。虛念真言妄受辛苦。無善無
惡無因無果。亂言綺語種種無恒。或手折草
木或弄土塊。或睡時齩齒或妄起欲想。於彼
女人而生愛樂。彼之女人不樂行人。或復彼
樂自心不順。竟其夜分不能睡眠。或復睡著
即得惡夢。乃見舍哩努(二合)攞及師子狼狗所
趁。或見駝驢猪豕猫兒野干之類。又見鷲鳥
鷺鷥及獯狐等飛怪之禽。又復夢見裸形外
道。以乾濕骨而為莊嚴。或夢短小惡相之人。
或夢身體白癩之人。或夢赤髭醜貌之人。或
夢髑髏骨聚枯井枯池。或夢破壞屋舍人所
捨棄。或夢惡人手持槍劍及諸器仗欲來侵
害。若於夢中見如是事。即定知彼等諸頻
那夜迦而作障難。持誦行人即作甘露軍拏
利忿怒明王法。及念真言以為護身。使如上
頻那夜迦諸魔障等。悉皆解脫不能侵惱。若
有常持此真言者。一切魔障無由得便。

復次持誦行人。欲作法解除魔障求解脫者。
先請清淨有威德阿闍梨。可就山中或是池
側或林樹下。或是聚落空閑之舍。或是清淨
四衢之道。得是處已。然用五色粉作曼拏羅。
五色者即黃青赤白黑等。其曼拏羅量方四肘
作四門。中作坑方二肘於坑內布吉祥草。於
坑外四面。分布安置真言主明王座位。又於
八方粉作本方天神。以四寶瓶或用四新瓦
瓶代之。其瓦瓶不得用黑色。及太焦太生者。
瓶內盛五穀五寶及香水令滿。兼以赤蓮花
及雜樹花枝等插於瓶內。復以五色線纏瓶
項。安於四方為灌頂用。安置已。然可請召諸
明王等。以上妙香花飲食及供具等而供養
之。復以酒肉蘆蔔蔬果之類。供養八方天神。
及諸作障頻那夜迦等。然後彼著障人。於壇
中坑內面東而坐。其阿闍梨取四方瓶。誦甘
露軍拏利忿怒明王真言百遍。加持彼瓶誦
數滿已。及依法作諸法事。然後以此瓶水灌
著障人頂。彼著障人即得解脫。此曼拏羅非
獨解脫魔障。亦能滅一切罪增無量福。若能
依法修持。無不獲得果驗者。

* 《妙臂菩薩所問經》分別悉地相分第五

爾時彼持誦行人。被諸魔障種種惱亂欲令
退心者。既知是魔。即須作法而為除解。得除
解已。身心安靜無惱無垢。譬如明月得雲退
散。離於障閉朗然天際。住於空中照耀無
礙。彼之行人持誦修行。獲離魔障亦復如是。
又復持誦不獲成就者。譬如種子因地因時。
風雨不愆溉潤無失。乃可生芽以至成熟。若
或種子不以其時不植於地。使彼芽莖無由
得生何況枝葉及果實耶。持誦行人若不依
法又不清淨。於諸供養曾無虔潔。於其所
誦真言文字或有闕剩。至於呼吸訛略不正。
是以種種悉地而不現前。不獲成就亦復如
是。又如興雲降其雨澤。隨眾生福而有多
少。隨持誦人所施功勤。獲得成就亦復如是。
若是行人獲其勝地兼依法則。至於所制亦
無誤犯。黑業消滅白業漸增。持誦所求即趣
成就。若其如是一一無失。於諸成就得獲
無疑。

復次行人於持誦之中有所闕犯。或是間斷
本誦別持真言。或將所誦真言授非同志。致
其所誦雖滿無成。便應復更虔心倍前專注。
每日三時如法供養。潔淨內外不失儀則。更
誦一洛叉遍得數滿已。便可作護摩法而為
供養。當以大麥或用稻花。或以脂麻或白芥
子或是蓮花。隨用一物以酥相和數足四千。
或七千或八千乃至十千。又以憂曇鉢羅木
菩提樹木。白赤阿哩迦木龍樹木。無憂樹木
吉祥木。爾虞嚕馱檐沒羅木。佉儞囉舍彌木
鉢羅叉木。阿波末里誐末度木閻浮木。以如
上木隨取一木為柴。當使濕潤者若乾枯蟲
竅。或燒殘者並不得用。其柴麁細如指。長十
二指截已。以酥蜜酪搵兩頭。與稻花或脂麻
芥子等。隨取一物同燒作護摩。滿上數已。前
所闕犯還得清淨。然後方可更求真言悉地
得無障難。

復次行人所持真言明主。或有餘部而相禁
縛。或截斷或破壞。使其所求不得成就。即作
本尊形像置本部尊足下。面相對誦諸部忿
怒大威真言。復以酥蜜酪灌沐本尊。日日三
時如是十日。彼諸禁縛自然解脫。

復次行人於所持真言。所修行法自審無闕。
所求悉地由不成者。必於其法有所虧闕。然
非自知定得境界。但加精進日夜不懈者。本
尊自然來於夢中說其障因。感應可期如海
潮限。其實諸部真言明主。定不相破必無禁
縛。譬如二人而作密友約其一言。自今已去
勿往某舍。亦復與彼不交言話。而彼友人以
相重故。終不往彼及與言話。持誦之法亦復
如是。是故行人不得以真言明而相破壞。亦
復不應互相禁縛。乃至護摩作非善業。又復
行人不應於真言曼拏羅加減傳授。亦復不
得以此法彼法而相迴換。亦復不應無故打
縛有情。不應護摩損彼肢體。乃至致死害於
有情。亦復不應摧滅鬼族及治罰龍類。亦復
不應於一切鬼神星宿。妄作禁縛等事。亦復
不應呪法。醫治嬰孩之病而妨大事。

復次持明天及持明諸宗。所說得成就義具
法不同。或說當具十法乃得悉地。所謂行人
助伴所成就物精勤處所勝地時節本尊真言
財力。具此十法悉地乃成。又餘宗說具三種
法悉地得成。所謂真言行人助伴。又一宗說
四法得成。所謂精勤好日好時并及處所。又
一宗說五法乃成。所謂本尊真言處所財力
所成就物。又一宗說當具十法。又一宗說當
具八法。乃至或說五法四法三法二法。各於
本宗而說定量。唯佛教本宗我金剛族。當具
二法悉地乃成。一者行人。二者真言。一行人
者。具足戒德正勤精進。不於他人所有名利
而生貪嫉。於己財物。乃至身命無所悋惜。二
真言者。以所持誦本部真言之時。當令文句
滿足聲相分明。所有欲求成就之法。皆悉具
足不得闕少。又須得諸佛菩薩先所居處。得
是處已如法持誦。決定獲得意願滿足。成是
二法定得悉地。復次行人持誦之法。喻若師
子為飢所逼捉象而食。必先奮迅全施力勢。
或捉羊鹿小獸之類。所展力勢與象皆同。行
人持誦求彼成就上中下事。必須精勤勇猛
如師子王。無有二相亦復如是。

持誦行人於持誦時。若住城隍闤闠之處。當
有蚤虱蚊虻𠯗齧身體。又或見聞女人裝嚴
衣服環釧瓔珞種種之聲。若住深山大林即
有寒熱無恒。或發病苦逼惱身心。又復或有
猛惡之獸。欲來害人使起驚怖。若住海岸即
見風鼓海水作大波濤。惡聲恐人令生怕怖。
若住江河陂池之側。即有蛇蟲毒蠚害人之
類。持誦行人若在如是之處欲持誦者。必先
了知如是之事皆為魔難。若遇是事當須可
忍。勿使心緣而有散亂。或可別求勝處以進
功行。不得因逢此境而生退屈。便須更發堅
固勇猛之意。若或退心恐起邪念。邪念若起
當被惡魔而得其便。智者方便與有情樂。勿
令一切有情之類。因斯獲罪當受苦果。

復次持誦之者。不得太急亦勿遲緩。使聲和
暢勿高勿默。又不得心緣異境。及與人雜語
令誦間斷。又於真言文句勿使闕失。文句闕
失。義理乖違。悉地難成因斯所致。喻如路人
背行求進。離此過失速得靈驗又如川流晝
夜不息。持誦行人亦復如是。日夜不間功德
增長。如彼江河流奔大海。又復行人或是心
觸染境。便起著想遂成懈怠。覺是魔事速須
迴心。當瞑兩目作於觀想。或緣真言文句或
觀本尊。繫束其心令不散亂。後逢此境心若
不動。此之行人得觀行成就。

又持誦行人欲求悉地。要在攝心定住一境。
心若調伏身自安住。身既無撓心轉快樂。身
心一如名得三昧。持誦行人得斯定念。過現
之罪悉皆消滅。得罪滅已身心轉淨。所作事
業成就無疑。佛佛所言一切諸法心為根本。
心不清淨。當感貧窮醜陋之果。或墮地獄畜
生。若心清淨當得生天。及生人中受於快樂。
乃至遠離地水火風生老病死。無常無我敗
壞之樂。後得解脫寂滅涅盤之樂。又復諸法
從心所生。非自然有亦非時節。非自在天生
非無因緣。但緣無明輪迴生死。四大和合假
名為色。色非有我我非有色。色無我所我無
色所。如是四蘊畢竟皆空。色如聚沫受如浮
泡。想及行識如焰幻等。若能於法得如是見。
名為正見。若起異見名為邪見。

復次持誦行人。所持真言若得數足。爭知所
修近於悉地。若於睡時必得好夢。若是夢
見自身得幢幡寶蓋。引入上妙宮殿。或登樓
閣或上高山或昇大樹。又或夢騎師子白象
白馬白牛。或犀牛黃牛舍里努羅等。又或夢
聞空中作大雷聲。又或夢中得人歡喜授與
馨香花鬘鮮潔衣服。或得水生果子或五色
蓮花。或得佛像或得佛設利羅。或得大乘經
典。或見自身處大會中。與佛菩薩同坐而食。
又或見自身入於塔寺或入僧房。或見如來
處於寶座。為天龍八部說法。自入會中亦坐
聽法。或見辟支佛說十二因緣法。或見聲聞
僧說四果證法。或見菩薩說六波羅蜜法。或
見諸天說天上快樂。或見優婆塞說厭離家
法。或見優婆夷說厭女人法。或見國王或見
淨行婆羅門。或見殊異丈夫。或見端嚴女人。
或見大富長者。或見苦行仙人。或見持明諸
仙。或見妙持誦人。或見自身吞納日月。或見
身渡大海及江河泉池。或即飲如上水都盡
無餘。或見頭上火出。或見入大火聚。又復夢
見大車滿中載物。有牛及犢而共牽駕。或夢
得白拂。或得革屣。或得刀劍或得妙扇。或得
金寶𤥭真珠瓔珞。又復或見己之父母。或
見端正童女眾寶嚴身。乃至或得上妙飲食。
若或得此如上吉祥好夢。應須策勤精進歡
喜勇猛。何以故應知或於一月半月。或一日
或一剎那間。必定獲得廣大悉地。

* 《妙臂菩薩所問經》知近悉地分第六

復次行人自審持誦有力倍生愛樂。於其染
境心不攀緣。於諸違犯罪不生起。自無寒熱
飢渴苦惱等事。至於蚊虻飛蟲乃至毒蛇血
食之類皆不能害。又復餓鬼毘舍左羯吒布
單曩等。皆亦不敢侵近行人之影。行人所有
言教一一信受。又復倍覺聰明智慧。善解文
字書疏言義。唯樂一切善法策勤精進。又復
得見地中寶藏如無障隔。身體無病塵垢不
染。身出香氣一切愛樂。見者聞者悉皆歡喜。
又復無諸樂欲女人來相媚惑。以其身心清
淨。得聞空中諸天言語。或得見彼天身。乃至
得見阿修羅乾闥婆夜叉之類。持誦行人。若
得如是吉祥相現便應喜慶。自知已近真言
悉地。便須備辦成就法事。

復次行人欲起首悉地。先須具持八戒。四日
或三日或二晝夜。仍須斷食方求悉地。

爾時妙臂菩薩。聞金剛手菩薩如是言已。須
臾默然。即白金剛手菩薩言。菩薩先言不由
斷食而得清淨。云何今日言令斷食。又如佛
言人之喫食由如膏車。車或不膏難以前進
其事云何。時金剛手菩薩。以如雷音作如是
言。我今不為令心淨故而有是說。但為有情
身本非淨稟於精血。為骨為髓為肉為皮。頭
髮身毛面目耳鼻。脂肪脾胃涎沫唾洟。乃至
大小便利九漏交流。如是身分種種垢穢。皆
依地水火風流轉變化。若求悉地先當清淨。
不欲於成就時。令彼大小便利而有流出。故
說斷食而求清淨。非為妨道說如是事。如是
清淨身得安樂。於成就時免其薰污。

又復行人於此之時。忽生煩惱而有貪欲。便
須以慧作其觀想。乃謂此身不淨所成。復假
食味以為資持。若作如是想時。前所起念當
時消滅。乃至於身命財全無悋惜。譬如夜分
無量黑暗。日光出時一切都盡亦復如是。行
者若是修持到此。應當自知悉地不遠。復次
如是知已。於白月八日或十四日或十五日。
取淨土及新淨衢摩夷相和塗地。次用香塗
地潔淨。作賢聖位清淨訖。以彼賢聖皆面東
坐。以香花燈塗飲食等次第奉獻。先獻佛次
獻大金剛族本部明主。次獻所持真言主。如
是次第佛及菩薩乃至明主。一一供養讚歎
已。復更發起大菩提心大慈悲心。為度一切
生老病死苦惱眾生。作是念已。復更轉讀摩
賀三摩惹經及吉祥伽陀。如來祕密大智燈
經。及轉最上法輪經。如是經等或遍轉讀或
隨讀一經。然後結八方界地界及虛空界等。
彼界如世人住處外牆用遮其惡。結界防魔
亦復如是。當令惡心作障天魔阿修羅。乃至
一切鬼神等皆不得近。兼復念被甲真言用
護自身。我先已說種種曼拏羅法。當以五色
粉隨作一曼拏羅。作已先隨意作一護八方
神。彼神能摧諸作障難者。又於曼拏羅四維。
畫金剛杵三股叉等。然後誦獻師子座明呪
茅座。安曼拏羅中心以所成就物。先用三菩
提葉盛。後用四菩提葉覆蓋安於座上。然用
呪呪香水灑之以除魔障。然自坐左邊誦相
應真言。須臾間復用香水灑淨。然後復以相
應法護摩一千遍。專心誦持不得間斷。直至
三種相現是為得法成就。三種相者所謂熱相
煙相焰相。若得熱相者當得世間一切愛重。
若得煙相者當得隱身。若得焰相者當得變
成微妙之身成持明仙。飛行虛空壽命長遠。
得悉地相如人至死。冷觸入身周遍其體。又
如中陰至於胎藏孕者自覺。又如世間諸有
香氣。人忽聞者香雖可得無有形影。又如火
珠照以日光。日光入故火遂流出。諸有行人
悉地入身亦復如是。前所成就是外諸物像。
或是內心求成就者別有所表。彼持誦行人
專注不間。必感靈驗得悉地者。或見所供養
像而得振動。或得像面毫光照耀。或得像身
振動。或得空中降花。或時無雲降微細雨。或
降妙香或感地動。或聞天鼓自然之音。或見
天人阿修羅等住虛空中。或聞諸天人等言
語之音。或聞種種大莊嚴具瓔珞環釧之響。
或見燈焰增長明淨金色。或其油盡燈焰轉
熾。或聞空中有聲令說所求之願。或覺身毛
一切皆竪。或現如是相已。定審所求悉地成
就。當以上妙淨器盛滿生花。及磨諸香水并
著五寶。和合作閼伽水。䠆跪奉獻本尊及誦
真言。乃至以妙伽陀而伸讚歎。當發歡喜正
信之心。精進不懈禮拜供養。如是作已。將所
求事一一言說。聖心不間有求必應。得如願
已一心專注。而於本尊信樂讚歎。再以閼伽
奉獻供養。更念本尊真言。又念諸部發遣真
言。當依儀軌誦真言已。禮拜請諸賢聖各還
本位。

* 《妙臂菩薩所問經》說成就分第七

復次行人專注持誦精勤不懈。雖得如願所
作成就。但一切時恒須用意。何以故緣彼一
切極惡鬼神以惡業故。於諸行人不欲成就。
若其成就彼真言力威德及處。或百由旬或
千由旬。諸魔鬼神不敢侵近。彼作是念此之
行人今世後世。而於我所無饒益故。由是行
人常須在意。譬如有人被甲乘象。復持弓箭
及諸器仗上大戰陣。彼諸怨敵見此威猛。退
散遠避無敢當者。持誦行人若常持誦於法
無闕。乃至戒律無少違犯。戒喻於甲真言喻
弓箭。勇猛如乘象。若具如是。惡魔鬼神不敢
侵近亦復如是。

復次行人求吠多拏成就者。於屍陀林中求
不壞者。其屍仍須身分具足全丈夫相。又不
得用背傴攣躄痤陋之者。亦復不用極肥極
瘦諸不圓滿。乃至無上中品相人屍皆不堪
用。若是選得具上品相者最為第一。又復不
得用因患氣患瘧。及患痢病及患惡瘡。乃至
因被水中陸地蛇蟲所蠚。行毒遍身吐沫死
者。如是之類皆不堪用。若是選得屍已。便須
令助伴人執棒守護。盡日直至夜分。或只就
屍林或別求空舍。或獨樹下或四衢道。或泉
池側或寶山中。若得如是上勝之地。彼吠多
拏必能速疾可得成就。如上勝地隨求一處
可愛樂地。其地如儀得清淨已。復以淨土及
衢摩夷。相和塗地地清淨已。用青赤白黑及
黃五色上妙之粉。作三昧曼拏羅。其曼拏羅
種種名字我已先說。於諸曼拏羅中隨作一
種曼拏羅。於曼拏羅中排四賢瓶。瓶中。添水
各各令滿。或用苦水。然求隨時蔓花。或種種
異花插於瓶內。於曼拏羅如是作已。令彼助
伴發勇猛心不得怖畏。先與屍淨髮。復用賢
瓶水沐浴令淨。然後用油塗摩。塗訖又用上
好白衣裝裹。如是畢已。然於所作曼拏羅
中。鋪吉祥草散種種花。令彼助伴同舁此屍
安曼拏羅中。或頭東或頭北如法安置。後以
塗香燒香名花花鬘。乃至酒肉種種之食而
為供養。如不能廣辦但隨力分亦得。然取與
此曼拏羅相應之族。本部真言而為呪誦。又
復於此本族真言明主。當起信心精虔奉重。
依於儀軌專注持誦以求成就。復有一切潛
行作障部多及龍必里多等。行人復以供養
物等。先散四方四維乃至上下。施彼作障部
多及龍必里多等。及先誦真言而自擁護并
護助伴。令彼障等不能侵近。然後持誦以求
成就。於持誦時若是屍立現諸惡相。即知是
魔種種作障之類。行人審知是已。取白芥子
和灰。誦佛頂王真言擲彼屍面。以真言大威
力故。諸作障者馳散四方。障魔去已屍臥如
初。若是屍立無諸惡相。即知是真言功力。所
求成就決定無疑。若得如是便須自心決定。
凡是行人先所求願。而於此時一一皆說。或
求示於伏藏。或求入修羅窟取聖藥。或欲乘
劍或求眼藥。及降鬼神乃至求囉惹愛重。如
是諸事並可成就。行人常時當須行最上行。
用大真言力為自擁護。方得成就吠多拏法。
何故如是。譬如猛獸雖猛少智。而被惡人之
所傷害。行人若是不起上行不自擁護。當被
諸惡魔障。而得其便亦復如是。
妙臂菩薩所問經卷第二



妙臂菩薩所問經卷第三

西天譯經三藏朝散大夫試鴻臚少卿
傳教大師臣法天奉　詔譯

* 召請鉢天說事分第八

復次若欲召請鉢天來下說事者。彼鉢天下處
而有數種。所謂手指銅鏡清水火聚。平正地
琉璃地。燈焰童子虛空中。及諸供養器等處。
皆是鉢天下處。若有行人請得來已。於前所
說下處。自說天上人間過去未來現在。乃至
具說超越三世善惡等事。若是行人請召之
時。不依儀則於法有闕。或所誦真言文字訛
略。或是闕剩又或不具正信。不讀大乘經法。
或不陳供養。設有供養隨於處所不求清淨之
地。或時童子頭面眼目或手或足。及諸身分
無端嚴相。若如是者彼諸行人。雖復勤勞而
鉢天不下。非唯召請不來。而亦返得不吉祥
事。若持誦行人欲作請召鉢天者。當須修先
行法。先行法者。謂先持誦鉢天真言。一洛叉
遍或三洛叉遍。然後取白月吉祥之日其日
不食。求淨土衢摩夷等相和。塗地作壇如牛
皮量。此是下鉢天處。若欲於童子下者。即將
童子澡浴清淨。著新白衣與授八戒。內外清
淨訖。坐壇中心面西而坐。以香花等而為供
養。行人自亦於壇內。布吉祥草面東而坐。誦
本天真言一心祈請定獲成就。若欲令於鏡
中下者。先取好鏡圓滿無損缺者。用淨灰揩
拭七遍。或八遍或十遍。令其瑩淨安壇中心。
鉢天若下即於鏡中現世出世之事。若欲令
於指上下者。即先用紫礦水洗染大指。後用
香油塗摩。彼鉢天乃下。若欲令於水中下者。
即取新水仍須濾過添於瓶內。鉢天乃下於
中現事。若欲令於空地及諸尊像前。燈焰火
聚處下者。即先持誦真言加持淨水灑之鉢
天即下。若於如上之處請得下已。即奉種種
香花而為供養。令鉢天歡喜。天歡喜已乃於
夢中說善惡等事。若或具修諸法而天不下
者。當更發大慈大悲利樂之心。一日不食復
受八戒。於殊妙尊像前或舍利塔前。布吉祥
草端身正坐。不動不搖一心專注。持誦本部
毋或本部主真言。一洛叉遍或二洛叉遍。得
數滿已再作此法。當誦忿怒王真言。及呼我
唵字者。至於枯木亦可令入。何況人處。若欲
令於童子處下者。當先求取童兒十人或童
女十人。如數不足或八或六或四或二並通。
須年十歲或十二歲。又須是身相圓滿遍身血
脈。及諸骨節悉皆不現。膚色鮮白頭頂端正。
髮黑光潤面如滿月。眼目修長牙齒齊密。手
臂纖長𦟛圓可愛。兩乳隆起身毛右旋。心復
之間有三約文。臍深平正腰細端直。乃至股
肱膝腨踝指及跟。諸相端嚴悉皆具足。人所
見者愛樂不捨。若得如是童子或童女。即取
白月八日或十四日。或十五日或別吉祥日。
即先令澡浴清淨著新白衣。或著真珠之衣
而為莊嚴。嚴飾畢已仍與授八戒訖。將於壇
中面東而坐。行人其日自亦不食。澡浴清淨
著新白衣。具種種香花花鬘塗香燒香燃燈。
及上妙種種飲食。供養本尊及護八方天神。
又別置供養。奉獻天人阿修羅及潛行鬼類。
如是作已持誦行人。復以妙花。散彼童子。然
後手執香爐念鉢天真言。其真言首當先呼
吽字。中間復加屹哩(二合)訶拏(二合)之句。至此
以花投於童子。又呼阿鼻含字(三遍)又呼乞
澁(二合)鉢囉(二合)如是誦者。彼鉢天須臾即來
入童子身。亦須審知其相。若是來者其童子
顏容熙怡。目視不瞬無出入息。即知是其鉢
天來已。便可燒香及獻閼伽。心中當須憶念
最勝明王真言。禮拜供養然可請問。尊是何
天勞屈至此。我今於自於他。有所疑事願為
速說。仍須速問不得遲疑。而彼鉢天一一皆
說。多說三世善惡之事。若苦若樂得利失利
種種之事一一皆說。如是說已宜應信受勿
生疑惑。所問事畢速須依法供養。勞謝發遣
請還本位。

復次鉢天自身來下。當有證驗。可知彼天作
童子相兩目圓瑩。於黑睛外微有赤色。面首
端正顏容熙怡。視物不瞬無出入息。有意氣
大人之相。若如是者是真鉢天來下。若是障
魔來下者。其狀亦如童子無出入息。顏容醜
惡眼圓多赤。作瞋怒相張口怖畏。若覩是相
當知是魔。羅剎及龍潛行鬼類。既審知已速
須作法除遣。持誦行人即於壇所。讀誦吉祥
伽陀或大力明王經。及三摩惹經及穢跡忿
怒明王真言。乃至大乘諸陀羅尼而發遣之。
如是不去當誦師子座真言。用阿里迦木及
波羅舍木為柴。榅酥蜜酪并稻穀花或胡麻
等。護摩百遍。然後誦忿怒軍拏利真言護摩。
三遍或七遍。彼障魔更不敢住自然退去。諸
有智者。當須解了如是之法一一修行。若為
是事勿令辛勤無所靈應。

* 《妙臂菩薩所問經》說諸遮難分第九

復次妙臂菩薩問金剛手言。行人修行持誦
有何罪障不獲悉地願為宣說。當令未來諸
修行人一一了知。於諸修行而無疑惑。

爾時金剛手菩薩告妙臂菩薩言。妙臂若有
行人。於過去世乃至今生。於身口意不能善
護造諸重罪。是故修行法難成就。所謂殺阿
羅漢及殺父母破和合僧。以瞋怒心出佛身
血。及毀壞佛塔或殺菩薩。或強以不淨行污
阿羅漢母或使人或自作逼奪三寶財物。如
是之過。佛說此為五無間罪。若有是過於法
難成。何以故以此重罪。當墮地獄受苦一劫。
乃平先罪方得出離。故說此人雖復勤苦。以
業障故於諸真言終不成就。又復於諸如來
所說經法。以其瞋心或火燒。或水溺或方便
毀壞。或謗法身或殺持戒僧尼。或無故殺持
戒男子女人。或以瞋心縱火焚燒伽藍。若有
此罪雖復勤勞亦不成就。若或於佛法僧。所
興損害心不限多少。我今說彼受報少分。如
是之人當墮無間地獄。畢是罪報復生人間。
以餘業故設得人身生貧賤種。或遇善友勸
發無上菩提之心。後又不定返却歸依外道
天等。彼外道天雖見歸依。亦復不喜返生瞋
害。若此之人持誦修行終不成就。若復有人
從初發起無上菩提之心。從是之後諸天。及
人宜應供養。何以故彼人即是荷擔一切有
情。能於有情施無畏故。乃至於三寶種能繼
嗣故。是以不應返禮諸天。又復不得作猛害
之過及殺仙人。又復不應於真言明互相破
壞。又或以瞋心故不供養真言明主。又或乃
至以足踐蓮花及諸印契。又或無故手折草
木之類。又復禮拜諸惡藥叉之類。或喫供養
殘食及供養鬼神殘食。或喫棄地之食。又或
於畜生女行不淨事。或與女人於伽藍清淨
之處行不淨事。或以禁呪或用藥力害諸蛇
蟲。或乘象馬牛驢。欲令急速強鞭支之。又於
病患之人及苦難之人。不發慈悲救濟之心。
如是等人於真言明終不成就。

復次行人譬如虛空不可量度。若復有人於
三寶所而行損害。後感其報不可度量亦復
如是。又復行人曾以羅網傷害有情。畜養猫
兒捉殺蟲鼠。乃至籠禁鸚䳇飛禽之類。如是
之人不得成就。又不得受用供養佛物。又不
得禮拜大自在天。及日天月天火天那羅延
天。設使遭其苦難亦不應禮拜。彼諸天等所
有教法不應持誦亦不應供養行彼法人。於
彼等法不瞋不喜。亦不隨喜彼法儀則。或有
財寶欲行惠施者。即先發大慈悲心。先當禮
拜一切諸佛。次禮菩薩緣覺聲聞之眾。何以
故彼菩薩等。如月初生已超眾曜。後漸圓滿
明照世間。彼菩薩等亦復如是。雖在地位終
當取證無上菩提。是故應須禮拜如是之眾。
又菩薩等乃是荷負一切有情之者。所有發
大慈悲欲救濟者。宜應先禮此菩薩等。又復
世間有可愍者。愚癡下劣有情。於菩薩等不
肯禮拜。彼菩薩等具大精進神通難測。行人
若不禮拜。非只所持誦法不獲成就。亦乃輕
於諸佛。何以故譬如世間一切果實從花而
得。花喻菩薩果喻菩提。是故行人宜應信禮。
若有菩薩為利益故。於貪欲者示現行欲。乃
至於善人惡人實無愛憎之心。以慈悲故方
便讚毀。云何行人於菩薩等不生信禮。彼諸
菩薩或復示以種種真言明主之相。為欲隨
願滿足有情之心。是故應須信禮一切真言
明主之師。

* 《妙臂菩薩所問經》說勝道分第十

復次持誦行人。於所修行勿生疑念。當以八
正道常為資持。行此道者於真言行定獲悉
地。又復當來常生天上人間勝妙之處。過去
諸佛修行此道得成正覺。現在未來諸佛世尊
亦復如是。以身口意所修功德。常依佛言不
生疲勞。如是修行名為正業。以其飲食湯藥
衣服臥具。諸所受用不生愛著是名正命。於
自於他不讚不毀。遠離瞋恚如避火聚。又如
猛虎見火驚怖。懼諸過咎常令如此是名正
行。不學占相男女吉凶等事。不學天文地理
陰陽之法。乃至降龍及調象馬。書算弧矢之
藝。能遠斯過是名正分別。不應往觀鬪象馬
牛羊雞鶴飛禽之類。及諸男子相撲之戲。能
離斯過是名正念。乃至不應言說王法國政。
及地方論兵戰相持之事。婬坊婬女耽著
之論。亦不談說謎語。亦不談說往昔所經之
事。乃至世間一切無益文字言論等事。持誦
行人當須遠離如是種種之過。又若持誦求
悉地者。至成就間。不應時入城廓村落塔廟
伽藍。及外道所居神祠宮觀。如是之處皆不
應往。若為持誦事不獲免。當於如上之處隨
求一處清淨勝地。或即別求山間或是池側。
成就空舍或故神祠。或樹下或河岸。乃至山
泉之側。離諸喧雜無人之處專心持誦。又復
一年之內。唯除三月夏安居時不行餘外。若
春雨時并及餘時。隨意遊處山林泉池。乃至
如上一切勝處專心持誦。行人若是修先行
法誦數雖滿。夏安居時不得作成就之法。譬
如苾芻夏安居時。一切不作安坐寂靜。持誦
行人亦復如是。唯於持誦不得間斷。夏滿
之後如法護身方作成就。

復次欲求悉地者。持誦數滿須作護摩。作護
摩爐亦有數種。所謂蓮花相團圓相。三角相
四方相。如是四種所用不同。並須虔心製造
當令如法。欲作爐者先求淨土及衢摩夷。相
和作泥泥爐。爐須有脣極令牢固。亦須四面
作基陛相。為供養聖賢之位。若作善事及求
財寶。乃至息災及愛重法者。須作圓爐。若為
求一切事。至於童女給侍之類。須作蓮花爐。
若為調伏諸龍及一切鬼類。或令火燒或令
苦痛者。須作四方爐。若為作惡法欲令冤家
心生怖畏。馳走遠避不敢來近者。須作三角
爐。所造爐並須如法依儀製作。訖於爐四面
遍敷吉祥草。應是護摩之物。並須安置爐外
基下。有衢摩夷塗處。然後於彼爐邊散種種
花。塗香燒香諸飲食等。供養三寶及本部大
金剛族。明主真言主等。供養訖然後於爐內
生火。其火不得口吹。用扇子扇火。得火著已。
先用稻花或用胡麻與酥相和。誦本部明主
真言。一誦一擲或七遍或八遍。乃至或二十
遍擲於火中。此名護摩供養明主。供養訖。然
後依法護摩以求悉地。行人先自擁護。用忿
怒軍拏利真言。呪吉祥草或七遍或八遍或
二十遍。結作絡腋護身訖。然後敷吉祥草面
東而坐。將酥蜜酪和白芥子。器內盛之以所
用柴榅兩頭誦本尊真言擲於火中一誦一擲。
火初盛著先觀火焰。知其吉祥及不吉祥之
相。其火若是不扇自然而著。又得大熾無煙。
復無灹聲焰峯眾起。一向右旋如日昭然無
諸障蔽。其色如金或如珊瑚。或廣或長相狀
多異。或如虹霓或如電閃。或如孔雀尾或如
蓮花朵。或如護摩杓或如金剛杵。或如三叉
或如橫刀。或如幢幡或如瓶螺。或如拂或如
車。又或如諸樂器鼓笛等聲。至於香氣亦如
燒酥。若得如是種種吉祥之相。當知速獲廣
大悉地。又復其火初便難著。雖著多煙。其焰
不能廣大熾盛。漸却微劣以至燼滅。設得不
滅與煙相兼無紅赤色。又如日輪在於雲中
不能明顯。或得火焰上騰。即作牛頭之狀或
如驢馬之狀。或即大灹迸燒行人。或即火氣
如燒死屍。行人若是得此相狀了知不吉。所
求悉地定不成就。行人便須再以稻花白芥
子酥蜜相和。即誦赤身大力明王真言。及穢
跡忿怒明王真言等作護摩。前不吉祥相自
然不現一切消滅。又復行人不應以刀剃三
處毛。亦不應用藥塗落。亦不應以手拔棄。譬
如有人手持利刃。若無智慧速當自損。若人
持誦不依儀法。非唯法不成就。亦當別招自
損。若是行人持誦修行不依儀則。或不持戒
或不清淨。彼大明主終不瞋害。所有明主侍
從眷屬。見其過故便即損害。

復次持誦行人。若欲持誦速悉地者。所有儀
法不得纖毫闕犯。使諸魔障而得其便。當須
隨力辦種種飲食香花果子等。當祭天阿修
羅藥叉。及龍揭路荼揭吒布單曩乾闥婆部
多一切諸鬼魅等。以祈擁護不為障難。備祭
食已。即須虔心一一呼名。啟請願各降臨。受
於供養助成悉地。即誦此啟請真言真言曰。

禰(引)嚩(引)阿酥囉(引)夜叉部昝誐(引)悉馱(引)哆(引)
叉也(二合)酥波囉拏(二合引)羯吒布怛曩(引)室左(二
合)巘達里嚩(二合)囉剎仡囉(二合)賀惹多野室左
(二合)曳(引)計(引)唧部冒(引)尾曩扇帝禰尾也(二合)
儞也(二合)悉帶(二合引)迦惹努必里(二合)體尾多隷(引)
憾訖里(二合)怛嚩(二合引)拏隷尾惹拏(二合引)波夜(引)
弭旦(引)覩補怛囉(二合)捺嬭(引)娑賀部里(二合)怛
也(二合)僧契(引)酥嚕(二合)怛嚩(二合引)伊賀演(引)覩
阿努誐囉(二合)賀(引)囉探(二合)喻弭不里(二合)瑟
致(二合引)儞挽帝部哆(引)曳(引)難那儞(引)曳(引)左酥
囉(引)羅曳(引)數曳(引)冒(引)那夜(引)悉帝(二合引)囉滿
禰里(引)數曩誐里(引)數薩里吠(二合引)數唧曳(引)
嚩扇帝娑里醋薩里嚩(二合引)酥左僧誐彌(引)數
囉怛曩(二合引)羅曳(引)左(引)閉訖里(二合)多(引)地嚩(引)
娑(引)嚩(引)閉多拏(引)詣(引)數左波羅嚩(二合)隷(引)
數俱吠數濕嚩(二合)部里(二合)數左儞里惹(二合引)
里(引)數曳(引)誐囉(二合引)摩具(引)世(引)布囉迦(引)曩
儞(引)嚩(引)輸儞也(二合引)羅閉(引)禰(引)嚩誐里(二合)
呬(引)數曳(引)左尾賀(引)囉唧(引)怛也(二合)嚩娑他
(引)室囉(二合)彌(引)數摩滯(引)數舍(引)羅(引)左供惹
囉(引)𧹞(引)曳(引)部部里(二合)哆(引)唧多誐里(二合)
呬(引)數扇帝囉他也(二合)酥尾體數左左怛嚩
(二合)里數曳(引)再迦沒里(二合)剎(引)數摩賀(引)鉢
體(引)數摩賀(引)舍摩(二合)舍(引)儞(引)數摩賀(引)嚩
儞(引)數僧呬(引)怛里娑(二合)乞叉(二合引)尾喻(二合)
史哆(引)酥曳左嚩扇帝具(引)囉酥摩賀(引)吒尾
酥禰尾(二合)閉(引)數禰尾曳(二合引)數訖里(二合)哆
(引)羅夜(引)室左(二合)禰(引)嚕(引)舍摩(二合)舍(引)儞(引)
儞嚩扇帝曳(引)左訶哩(二合)瑟吒(二合引)鉢囉(二合)
娑怛曩(二合引)娑囉(二合)惹巘馱摩(引)羅焰(二合)度
波末隣禰波努帝左婆訖怛也(二合引)誐里(二合)恨
𧹞(二合)凍部昝覩閉挽覩再鑁伊難左迦里摩
(二合)娑頗楞祖產覩𪾼鑁覩訖里(二合)怛嚩(二合引)
誐囉(二合)賀布惹喃覩禰誐里左(二合)曩怛吠
(二合引)迦摩曩(引)覩俱里也(二合)印捺囉(二合引)覩嚩
日哩(二合)娑賀部多僧契(引)伊𤚥覩誐里(二合)恨
𧹞(二合)覩末隣儞悉里(二合)瑟吒(二合引)阿詣儞
(二合)里也(二合)冒(引)乃(引)里帝部鉢帝室左(二合)阿
鑁(引)波底里嚩(二合引)喻嚩曩(引)地嚩室左(二合)
伊舍(引)曩部哆(引)地鉢帝室左(二合)禰(引)冒(引)烏
里嘆(二合)覩贊捺囉(二合引)里迦(二合)閉哆(引)摩賀
室左(二合)禰(引)嚩(引)三摩娑哆(二合引)部尾曳(引)左
曩(引)誐(引)馱囉(引)玉呬也(二合)誐嬭(引)娑彌(引)哆
(引)鉢羅(二合)底鉢囉(二合)底怛吠(二合)曩儞吠(引)
那難覩娑嚩(二合)迦娑嚩(二合)迦(引)歲(引)嚩禰舍
(引)酥部怛嚩(二合引)誐里(二合)恨𧹞(二合)覩覩瑟吒
(二合引)娑嚩羅(引)娑賽(引)儞也(二合引)娑補怛羅(二合)
那(引)里(引)娑嚩(二合)惹乃(引)娑彌(引)哆(引)度波末
隣補瑟波(二合)尾隷(引)波難左部昝覩惹也(二合)
伽覽(二合)覩閉挽覩再鑁昧(引)怛囉焰(二合引)彌
劍(引)悉弟彌𤚥(引)禰扇覩𪾼鑁覩藥薩里嚩(二合)
儞拏(引)左囉(引)𧹞(引)迦嚕(引)怛也(二合)惹娑覽(二
合)末隣迦里摩(二合)迦(引)里焰(二合)
妙臂菩薩所問經卷第三



妙臂菩薩所問經卷第四

西天譯經三藏朝散大夫試鴻臚少卿
傳教大師臣法天奉　詔譯

* 分別諸部分第十一

復次我今於持明藏。分別佛菩薩等。乃至諸
部所說真言印契等。如來所說三俱胝五洛
叉真言。及說明主名字故名持明藏。又觀自
在菩薩亦說三俱胝五洛叉真言。而此部中真
言主名曰馬首。亦說自部。種種曼拏羅名字。
復有七真言主。此一一真言主皆十二臂。或
六臂或四臂。持不空羂索隨意變現。或四面
頭戴寶冠。以如意寶而為莊嚴。光明晃耀如
日照世。此等真言主並是馬首曼拏羅所管。
復有八明妃。所謂目精妙白君白觀一髻金顏
名稱苾芻俱胝。此等皆是蓮花部明妃。亦說
七俱胝真言。并種種曼拏羅及諸手印。為利
益一切貧窮眾生。及摧伏一切作障潛行鬼類。
復有十七真言王六十四眷屬。又有八大心
明王。又有諸大忿怒明王。甘露軍拏利明王。
最勝明王。大福德明王等。我此部名曰廣大
金剛族說八洛叉真言。復有大神名半支迦。
說二十千真言。彼神有妃名彌伽羅。說十千
真言。亦名半支迦部。復有大神名摩尼跋陀
羅。說一洛叉真言。又有財主說三洛叉真言名
摩尼部。復有一切天人阿修羅等信佛者。即於
佛前說無量真言。此等散入諸部。或有入我
大金剛部者。或有入大蓮花部者。或有入阿
閦毘也(二合)部者。或入半支迦部者。或入摩尼
部者。如是或入非部所攝。如上所說種種真
言之教。於此五部之內。諸有行人並可修行。

復次世尊所說。有內勝最上妙寶。又復於此
流出究竟法寶。從此轉生八大丈夫不退眾
寶。如是三寶於三界中。最尊最勝為大福田。
是故行人欲得滅罪生福。及本尊現前速成
悉地者。於念誦時先應歸命如是三寶。若有
持誦我金剛部中真言者。初應歸命三寶。次
復先稱那謨室戰拏。跋折囉皤拏曳。摩訶藥
叉細那鉢怛曳。然後即誦真言。其蓮花部亦
然。半支迦部摩尼部亦爾。

復次持誦行人於持誦時。必先歸命三寶。次
復歸命本部明主。然可持誦本修真言。若是
行人不歸信佛。又復唯信辟支聲聞等法。信
既不足及更內心。常懷慳悋嫉妬者。不得執
持我教所說大跋折羅。

復有比丘比丘尼優婆塞優婆夷等。以邪見
謗此大乘妙真言教。言非正說是魔所說。我
說此人是大愚癡。復謂我大金剛手是藥叉
類。非實本宗不肯信禮。乃至復不信禮諸大
菩薩。若或持誦我妙真言者。非久之間必招
自損。何以故然佛菩薩等。豈有惡心損惱有
情。但緣部內一切眷屬諸鬼神等。見此癡人
執我大金剛族大跋折羅。兼持誦我教妙真
言者。彼諸眷屬即當瞋目視之。乃至破壞身
命。若有四眾修行行人。常時讀誦方廣大乘
之教。又能為諸有情分別解說。具大精進轉
不退輪。一心趣向無上菩提者。當知是人持
誦我教。必定速得意樂成就。

復次我已前說佛菩薩等種種真言之教。汝
應專心信受勿生疑念。我今復更為汝。說彼
世間出世間外道。及天人魔梵等真言之教。
汝當諦聽。大自在天說十俱胝真言。那羅延
天說三十千真言。大梵天說六十千真言。日
天說二洛叉真言。帝釋天眾說一十八千真
言。贊尼迦說八千真言。火天說三千七百真
言。俱尾囉說三千真言。諸龍王說五千真言。
鬼主說十二千真言。護世四大天王共說四
洛叉真言。阿修羅王說二洛叉真言。忉利天
主說二洛叉真言。如是天等各各具說種種真
言印契。并曼拏羅儀軌等。可依法受持。若違
本教。不唯真言不得成就。亦乃自招過咎。

* 《妙臂菩薩所問經》說八法分第十二

復次成就之法總有八種。所謂成真言法。成
長年法。藥成就法。出伏藏法。入修羅宮法。合
成金法。土成金法。成無價寶法。此之八法說
為三品。成真言成長年入修羅宮。此三為上
品。成無價寶出伏藏土成金。此三為中品。合
成金藥成就此二為下品。若復有情智慧過人
及有戒德。亦復樂修大乘之法。如是之人可
求上品。若復有情雖具修行。未息貪欲可求
中品。若復有情在愚癡者必求下品。諸有行
人雖備受貧苦恒所不足者。應求中品不應
求下品。若欲獲得八法種種成就者。當須修
福以為資持。若有福者求人天快樂。及一切
愛樂延長壽命。威力特尊端正聰明法皆成
就。若有行人不戀世樂愛樂修行。於三寶尊
常在心念。真言法則恒具修持。復於念誦未
甞間斷。如是之人必能成就。及滅罪障解脫
諸苦。又復能於現在及彼未來成諸快樂。唯
佛所說真言威力更無異法。譬如天火下降
及降霜雹。能傷草木無所免避。真言威力。能
摧苦惱及諸罪障亦復如是。又如劫樹能滿
有情一切意願。真言之力能與有情一切悉
地。及以富貴色力長壽亦復如是。又復菩薩
觀諸有情。或遭王難或水火難。乃至賊盜劫
殺之難。一切怖畏苦惱逼身。菩薩於是即自
變身。為真言王種種色相。救濟有情令得解
脫。又復有情雖處居家愛著妙境。於真言法
及彼儀軌。雖則日有持誦。且非猛利精進。於
久久時乃成先行之數。先行滿已或驗現前。
乃於是時方離五欲具戒清淨。入於靜室更
誦真言滿一洛叉。然後不久即得所樂悉地。

復次行人於持誦時或悉地時。入曼拏羅近
諸賢聖。既修是法要須清淨。澡浴之法先以
淨水。調和淨土遍塗其身。然後入大水中隨
意洗浴。淨手足已或面東或面西。蹲踞而坐
作護身法。即以右手取水遍灑其身。不得令
水有聲。復以右手取水一掌。掌中之水勿令
有沫。乃誦真言呪掌中水三遍吸三吸。亦勿
令有聲。然後用水以大指拭口兩遍。及灑身
上以為護身。如後忽覺齒中有其磣穢。又以
手觸或即欬嗽洟唾。或即覺氣逆噦。更須如
前呪水吸水拭口漱口。澡浴畢已即入靜室。
此後不得輒與人語。除助伴外應是男女在
家出家之者。及外道婆羅門淨行之者。童子
童女及復耆年。乃至諸不男等。如是人等。悉
不得共相言語及相觸著。若相觸著。又須同
前洗浴及拭口漱口。若有行人恒樂清淨。澡
浴其身及樂持誦。及於有情普皆憐愍。亦不
於他利養心生貪愛。乞食自居修真言行。如
是之人妙陀羅尼自然獲得。

復次行人若求悉地。於念誦時或有人來。奉
施上妙衣服金銀珍寶。裝嚴騎乘塗香燒香。
乃至飲食及一切樂具。或多或少悉不得受。

復次行人求成就時。凡是大小便利畢已。一
一並須依法。用其水土重重揩洗以求清淨。
若其不食斯最為上。免使觸穢薰於賢聖。

復次行人將求成就。慮其罪障不獲現前。即
須預前重重念誦伸其懺悔。譬如夏熱之時
風搖眾樹。木相揩故火遂生著。功用不加自
焚眾草。如諸行人以精進風搖淨戒樹。生念
誦火焚燒罪草亦復如是。又如冬時雪自凝
積。日所照故雪自消散。行人清淨戒日舒光。
罪雪盡消亦復如是。又如室中千年黑闇。一
燈倏照黑闇都盡。亦如行人千生之中所積
黑業。忽從慧火燃念誦燈。明力威光爍黑闇
業一切都盡。

復次行人持誦修行。乃至護摩由不獲悉地
者。當以香泥和於淨砂。或江河邊或泉池
側。選其勝處印造成塔滿一洛叉。想同如來
舍利之塔。以虔心故行人自無始已來。所作
罪障一切消滅。所求真言悉地。乃於今生定
獲現前。

復次持誦行人求悉地者。以持戒為根本。然
後運菩提心。發精進勇施正勤力。持誦真言
常不懈退。於佛菩薩倍生恭信。譬如輪王具
足七寶。方理國土而得安靜。持誦行人奉戒
清淨。乃至於佛菩薩倍生恭信。若具此者息
滅罪障當獲悉地。

復次行人修先行法以多為勝。持誦數滿然
作護摩。以護摩故即得本尊歡喜。是故行人
於所求事。即得意樂成就。若復行人作攝喜
人法者。意有所樂。乃至極遠迨百由旬。自彼
來者皆是藥叉婦女。若復有人欲成就藥叉
女者。設得悉地非是殊勝。譬如世人衒賣女
色與人為欲。本求財寶不求餘故。彼藥叉女
亦復如是。變於身形求行人所。承事供給一
切不違。本非情愛。但以真言力之所攝故。其
藥叉女來事行人。雖即共居事無違者。然惡
心恒在常伺其短。候得過失即便損害。有愚
癡者。而為欲故求此悉地。不唯自犯邪行之
過。亦乃上違諸佛菩薩辟支聲聞一切聖賢
四大願心。孰有智人坦作斯過。所有一切天
人阿修羅夜叉及龍乾闥婆。乃至部多并諸
鬼類。以信重佛故為利益故。於世尊前自說
本明乞佛證許。佛以悲願一切攝受。又復世
尊為於未來一切有情無主無依。分別解說
修真言行。使得上中及下三品之果。上品果
者得神通。入修羅窟隱身自在。及變身為藥
叉女夫主。或成聖藥。或即變身為密跡等。或
作鬼國之主。或現忿怒之相。降諸鬼神及一
切宿曜等。中品者為求長年。或求愛重或求
貴位或求財富。下品者以法威力及呪藥力。
治諸天龍夜叉一切部多。潛行鬼類作執魅
之病。或以呪力治一切毒。或禁或縛袪一切
毒類。或除一切藥毒之病。

又復佛言於諸世間有毒無毒。蛇及眾蟲其
類無量。略而言之總有四類。所謂一牙二牙
三牙四牙。於此四類分八十種。內二十種舉
頭而行。六種住即盤身。十二種雖蠚無毒。十
三種為蛇之王。餘外有半蛇半蟲之類。又復
有毒蟲之類。所謂蝦蟇蜘蛛及虞馱等。如是
之類其數尚多。然此蟲等毒有六種。一者糞
毒。糞著於人即便毒發。二者尿毒。尿著人身
即便毒發。三者觸毒。隨觸人身即便毒發。四
者涎毒。涎所沾人即便毒發。五者眼毒。眼視
於人即便毒發。六者牙毒。隨咬之處即便毒
發。前所說言蛇四類者毒有深淺。一牙所咬
者有一牙痕。此微有毒名之曰傷。二牙所咬
者有二牙痕。有血流出名曰血污。三牙所咬
有三牙痕。將極所傷名之曰損。此三類者雖
毒可救。四牙所咬者有四牙痕。毒疾遍身定
趣於死名曰命終。此第四類或承法力而有
差者。然諸毒所中。若用藥救不及真言之力。
何以故譬如大火興盛。若遇大雨其火便息。
大真言力攝其毒類亦復如是。諸有智者善
知如是種種諸毒。常時持誦大威真言。與毒
共戲無所怖畏。何以故譬如師子與牛共戲
亦復如是。復次有天魅阿修羅魅。藥叉魅龍
魅。乾闥婆魅餓鬼魅。乃至毘舍遮等種種之
魅。或求祭祀或復戲弄或欲殺害。以如是故
遊行世間。常噉血肉伺求人過。又復或因瞋
故擊捉有情。或因飢餓惱亂有情。或令心亂
或歌或舞或喜或悲。或即愁惱或即亂語。作
如是等種種異相令人怪笑。即以金剛鉤或
甘露忿怒金剛等真言治之即得除差。又有
預知彼等諸魅之性及療治法。然可無畏行
摧伏事。但以諸佛菩薩所說真言而加臨之。
何以故無有諸天真言之力。能破佛菩薩等
真言之力。

復次我今更說滅罪之法。若有行人欲修此
法者。應就幽深清淨之處成近江河。用香泥
和砂造於制底。中安法身妙偈。彼梵天及一
切天藥叉持明大仙。乃至迦樓羅乾闥婆部
多等類。　若有見者恭信禮拜。一切合掌作如
是言。希有希有大慈悲者。愍念一切諸有情
等。無依無住作如是事。希有希有微妙行人。
愍念有情作如是事。以法威力故彼諸天等
或見行人手執光明熾盛大金剛杵。或見手
執堅固鐵杵。或見手執猛利大輪。或見手執
不空羂索。或見手執三鈷大叉。或見手執鋒
利之劍。或見執棒或一鈷叉。或見具執種
種器仗殊特可畏。或見面相端嚴殊特。凡有
見者歡喜愛樂。彼諸天等乃至部多等。而作
是言我等歸命尊者。不久必得持明大仙。乃
至下及富貴等事。若有修行如是正法。彼人
速獲罪障消滅不受大苦。威耀世間如日出
現。我等護持如是行人勿令心亂。乃至當獲
如意成就。諸梵天等作是語已。皆大歡喜頭
面禮足。各乘本坐退散而去。

爾時金剛手菩薩告妙臂菩薩言。妙臂我今
所說汝已聽聞。可於世間流傳救度。時妙臂
菩薩稟受奉行頂禮而退。即於世間廣為有
情流傳宣說。
妙臂菩薩所問經卷第四