#+TITLE: 宗門統要正續集-宋-宗永
#+DATE: 2016-06-11 12:30:41
#+SOURCE: github.com/kanripo/KR6r0099 master 6bf1e7da                

** 宗門統要續集序　　　　　　　　扶二
徑山興聖萬壽禪寺住持沙門希陵撰

靈鷲拈花之旨獨付飲光少林得髓之傳惟
稱可祖西竺聖師授受同印乎一心東土宗
泒流分各顯其大用不歷漸階之次直躋聖
地之歸自五葉傳芳千燈續焰正法眼流通
於震旦盛矣哉其有機緣啟投鍼之契問答
湊激電之馳傳燈諸錄載之詳備統要収亦
綸貫耳是以古林禪師以透古今眼具通變
機來後來提唱宗師續前代統要玄旨執金
錍而刮眾膜握寶劒而斷羣疑若不顯龍驤
虎驟之機安知有玉振金聲之作蓋紀實以
傳信非潤色之虛文也延祐庚申謹序。



** 重開宗門統要序
龍圖閣直學士左朝請郎提舉江州太平觀耿延禧撰

大寶積經云如來所演八萬四千法藏聲教
皆名為文離諸一切言音文字理不可說是
名為義又云若諸經中文句廣愽能令眾生
心意踊躍名不了義若有宣說文句及心皆
同灰燼是名了義大涅槃經云若人聞說大
涅槃一字一句不作字相不作句相不作聞
相不作佛相不作說相如是義者名無相相
以是觀之諸佛以無說說其來久矣達磨西
來重為拈出為其拘滯於教相也則曰教外
別傳不立文字為其委曲於情解也則曰直
指人心見性成佛是故答第一義諦曰廓然
無聖則憐其不契而渡江慧可再拜依位而
立則以為得髓而傳法是豈與諸佛有異耶
蓋所謂當機覿面提覿面當機疾如石火電
光擬議即差念起情生斯為關鎻耳故余甞
論之如來老婆心切乃曰正法眼藏分付摩
訶迦葉臨濟丈夫氣槩乃曰正法眼藏向這
瞎驢邊滅却是二老子同曲異調若聞余是
說言語及心皆同灰燼不作一字一句及諸
名相則如來禪祖師禪庶幾意領而神解乎
宗門統要首以西竺諸佛繼以東震諸祖及
前世宗匠所以指導後學與後世作家所以
抉剔前人者合為一書皆出乎文字而直指
人心學者不可不家有而日見之豫章李氏
鏤板以傳兵火之餘既巳煙滅莆陽天寧長
老慧澤既傳心宗復明教意知如來祖師禪
等無有異乃命刊行以垂久遠求余為序以
冠篇首昔僧問巴陵祖意教意是同是別陵
云難寒上樹鴨寒下水又問三乘十二分教
則不疑如何是宗門中事師云不是衲僧分
上事如何是衲僧分上事曰貪觀白浪失却
手橈若知此者則三世諸佛無所說歷代祖
師未甞傳統要徒集葛藤居士戲加序引可
付之一笑而巳矣。

紹興三年二月　日序




** 續集宗門統要序
前集賢待制承事郎馮子振　撰

建溪沙門永沸鼎松聲濃茶粥面髮鬚淨剗
肘睫俱醒遂取佛祖卑鉢餘馨牽連鼻孔深
燈冷焰撥剔眉豪追惟南嶽讓青原思從上
的傳析之二泒楊歧會而上始馬祖一傳十
一世為南嶽宗投子青而上始石頭遷傳一
十世為青原宗既次第其人復次第其語號
其書曰宗門統要膏髓直指皮膚破除兩葉
流根蔭雲羃砌一策一警一礚一築政使投
缾試水舌全吞沒可把之漚拂盞揚湯胷自
雋不能言之味元符之筆巳絕墜緒之踵漸
移元運天開梵田日闢競尊慈氏之教孰訣
正途之歧乃有古林茂和尚價重巖泉名喧
宇宙親逢昭代垂億萬祀之昌辰徑補禪宗
餘二百年之𦉑譜楊歧黃龍下起白雲端保
寧勇隆慶閒真淨文晦堂心逮松源嶽淛翁
琰心聞賁又七世而止投子天衣下起芙蓉
楷圜照本逮石䆫恭靈隱光又四世而止南
嶽下十二世接逮十八世緫二百八十六人
見錄機緣二百一十二則青原下十一世接
逮十四世緫一百二十人見錄機緣四十七
則為宗門統要續集示衲子坦途開人天正
眼可謂星分次舍澄霄縣璀璨之珠璣春滿
園池徧界現芬芳之葩蕚綱一提而萬目之
羅大展領一挈而千腋之裘畢舒此岸舟來
焉用隔江喚渡別峯塔立何消聚土合尖花
笑浪拈竹鳴休擊然而茫茫業識種種情塵
蠅解冥鑽蟫能旁蠹針磁罔具溟波迷犯斗
之津鍬鍤徒施沙穴失藏珍之所忍紛然其
肴亂將持此以安歸向非古林豎硬脊梁亞
摩醯眼施膽力於威音色相之上首澡肝膈
於飲光頂𩕳之最初安得第一義諦舌本放
六合瀾翻不二法門脚跟𠞰諸方露布學人
於此摩尼炳耀臺鏡互融靜定中句意亭亭
卜度外話頭了了作家爐鞴入煆煉者粒粒
精金舊宅宮商依促拍者泠泠雅操豈比紗
䆫暎月影彌即而跡彌踈布鼓認雷音逾似
而魄逾遠鑄逢區冶劒凜然鋒嗅遇耆婆草
渾是藥海粟居士早慙鑿脫晚悟叅尋馮長
老斜日夢回記久別光明之洞永嘉師一宿
驚覺尚相忘證道之歌稽首宗乘書心序引。



宗門統要續集卷第一(二)
宋建康沙門宗永集
元建康保寧禪寺住持沙門清茂續集

* 大覺世尊釋迦文佛

「世尊纔生下一手指天一手指地周行七步
目顧四方云天上天下唯我獨尊。」

【雲門偃云我當時若見一棒打殺與狗子
喫貴圖天下太平。
雪竇顯云便與掀倒
禪牀。
法眼益云雲門氣勢甚大要且無
佛法道理時有老宿代云將謂無人證明。

雪竇云鈎在不疑之地。
瑯瑘覺云雲門
可謂將此深心奉塵剎是則名為報佛恩。

雲峯恱云雲門雖有定亂之謀且無出身
之路。

續法昌遇云好一棒太遲生未離兜率脚
跟下好與一錐豈到今日雖然如是也是
賊過後張弓。
天童華云雲門此話雖行
未免落他陷穽黃面老子末上賣峭正是
依草附木二俱不了以左手拍禪牀云過
這邊著汝諸人還知明果落處麼珊瑚枕
上兩行淚半是思君半恨君。】

「世尊在靈山會上拈花示眾是時眾皆默然
唯迦葉尊者破顏微笑世尊云吾有正法眼
藏涅槃妙心實相無相微妙法門不立文字
教外別傳付囑摩訶迦葉。」

【白雲端云迦葉善觀風雲別氣色雖然如
是還覺頂門重麼。
黃龍心云直下穿過
髑髏巳是換却眼睛臨危不在悚人向甚
處見釋迦老子。

續雲峯恱因僧問靈山拈花意旨如何答
云一言既出駟馬難追問迦葉微笑意旨
如何答云口是禍門。】

「世尊一日至多子塔前命摩訶迦葉分座令
坐以僧伽梨圍之遂告云吾有正法眼藏密
付於汝汝當護持傳付將來無令斷絕。

世尊於涅槃會上以手摩胷告眾云汝等善
觀吾紫磨金色之身瞻仰取足勿令後悔若
謂吾滅度非吾弟子若謂吾不滅度亦非吾
弟子時百萬億眾悉皆契悟。」

【雲峯恱云然則膏肓之門不足以發藥雲
峯今日且作死馬醫爾等諸人皮下有血
麼。

續東禪觀云其時眾中有箇作者纔見以
手摩胷便出約住云瞿曇󲊛者醜舉止休
拈出也他若知非決定緘口免見百萬億
眾墮邪倒見。】

「世尊般涅槃日迦葉尊者最後而至世尊乃
於槨中露雙趺示之迦葉作禮請如來以三
昧火而自闍維即時金棺從七寶牀升舉遶
拘尸羅城七帀却還本處化火光三昧而自
焚之。

世尊一日陞座大眾集定文殊白椎云諦觀
法王法法王法如是世尊便下座。」

【芭蕉徹云忙忙者帀地普天。】

「世尊一日陞座大眾集定迦葉白椎云世尊
說法竟世尊便下座。」

【芭蕉徹云兩箇漢大似無孔笛遇著氊拍
板。】

「世尊一日陞座默然而坐阿難白槌云請世
尊說法世尊云會中有二比丘犯律行我故
不說法阿難以他心通觀是比丘遂乃遣出
世尊還復默然阿難又白適來為二比丘犯
律是二比丘巳遣出世尊何不說法世尊云
吾誓不為二乘聲聞人說法便下座。」

【續南堂靜云前箭猶輕後箭深。】

「世尊九十日在忉利天為母說法及辭天界
下時四眾八部俱往空界迎有蓮花色比丘
尼作念云我是尼身必居大僧後見佛不如
用神力變作轉輪聖王千子圍繞最初見佛
果滿其願世尊纔見乃訶云蓮花色比丘尼
汝何得越大僧見吾汝雖見吾色身且不見
吾法身須菩提巖中宴坐却見吾法身。」

【薦福懷云蓮花色比丘尼被熱謾且致還
知瞿曇老人性命在別人手裏麼。】

「世尊因文殊至諸佛集處值諸佛各還本處
唯有一女人近彼佛坐入於三昧文殊乃白
佛云何此女人得近佛坐而我不得佛告文
殊汝但覺此女令從三昧起汝自問之文殊
遶女人三帀鳴指一下乃托至梵天盡其神
力而不能出世尊云假使百千文殊亦出此
女人定不得下方過四十二恒河沙國土有
罔明菩薩能出此女人定須臾罔明大士從
地涌出作禮世尊世尊勑罔明出罔明却至
女人前鳴指一下女子於是從定而出。」

【翠巖芝云僧投寺裏宿賊打不防家。
五
雲逢云不唯文殊不能出此定但恐如來
也出此定不得秪如教意怎生體解。】

「世尊在尼拘律樹下坐次因二商人問世尊
還見車過不世尊云不見商人云還聞不世
尊云不聞商人云莫禪定不世尊云不禪定
商人云莫睡眠不世尊云不睡眠商人乃歎
言善哉善哉世尊覺而不見遂獻白㲲兩叚。

世尊因波斯匿王問勝義諦中有世俗諦不
若言無智不應二若言有智不應一一二之
義其義云何佛云大王汝於過去龍光佛法
中曾問此義我今無說汝今無聞無說無聞
是名一義二義。」

【翠巖真云波斯匿王善問不善答世尊善
答不善問一人理上偏枯一人事上偏枯
翠巖當時若見點一把火照看黃面老面
皮厚多少。

續薦福懷云諸仁者大王分明問世尊分
明答賔主歷然作麼生說箇無說無聞底
道理。】

「世尊因見文殊在門外立乃云文殊文殊何
不入門來文殊云我不見一法在門外何以
教我入門。」

【報慈遂徵云為復是門外語門內語。
溈
山喆代云吾不如汝。

續黃龍新云文殊恁麼道入得門入不得
門若入得門氷消瓦解。】

「世尊一日坐次見二人舁豬過乃問這箇是
甚麼人云佛具一切智豬子也不識世尊云
也須問過。」

【大陽玄云不因世尊問洎乎忘却。

續地藏恩云瞿曇老漢也是無端大似節
目上更生節目忽被二人呵呵大笑舁豬
便行一場懡㦬。】

「世尊因有異學問諸法是常耶世尊不對又
問諸法是無常耶亦不對異學云世尊具一
切智何不對我世尊云汝之所問皆為戲論。

世尊一日示隨色摩尼珠問五方天王此珠
而作何色時五方天王互說異色世尊復藏
珠入袖却擡手云此珠作何色天王云佛手
中無珠何處有色世尊歎云汝何迷倒之甚
吾將世珠示之便各強說有青黃赤白吾將
真珠示之便總不知時五方天王悉皆悟道。

世尊因乾闥婆王獻樂其時山河大地盡作
琴聲迦葉起作舞王問迦葉豈不是阿羅漢
諸漏巳盡何更有餘習佛云實無餘習莫謗
法也王又撫琴三徧迦葉亦三度作舞王云
迦葉作舞豈不是佛云實不曾作舞王云世
尊何得妄語佛云不是妄語汝撫琴山河大
地木石盡作琴聲豈不是王云是佛云迦葉
亦復如是所以實不曾作舞王乃信受。」

【修山主問澄源禪師乾闥婆王奏樂直得
須彌岌峇海水騰波迦葉作舞作麼生會
源云迦葉過去世曾作樂人來習氣未除
修云須彌岌峇海水騰波又作麼生澄源
休去。
法眼代云正是習氣。】

「世尊因外道問昨日說何法世尊云說定法
外道云今日說何法世尊云不定法外道云
昨日說定法今日何說不定法世尊云昨日
定今日不定。」

【五祖戒云何得將別人物作自己用。
溈
山喆云世尊大似看樓打樓大溈即不然
待問昨日說定今日何說不定但云非汝
境界。

續薦福懷云黃面老子被外道拶著出自
偶然雖然如此邪正未分若人辯得許󲊛
頂門具眼。】

「世尊因五通仙人問世尊有六通我有五通
如何是那一通佛召五通仙人五通應諾佛
云那一通󲊛問我。」

【雪竇顯云老胡元不知有那一通却因邪
打正。
瑯瑘覺云世尊不知可謂因正而
打邪五通因邪而打正。
翠巖芝云五通
如是問世尊如是答要且不會那一通。

雲峯恱云大小瞿曇被外道勘破了有傍
不肯底麼出來我要問󲊛作麼生是那一
通。
雲蓋本云世尊如是召五通如是應
作麼生是那一通良久云姹女巳歸霄漢
去獃郎猶向火邊棲。】

「世尊因普眼菩薩欲見普賢不能得見乃至
三度入定徧觀三千大千世界覓普賢不能
得見而來白佛佛云汝但於靜三昧中起一
念便見普賢普眼於是纔起一念便見普賢
向空中乘六牙白象。」

【雲居舜云諸仁者且作麼生會雲居道普
眼推倒世尊世尊推倒普眼󲊛道普賢在
甚處。】

「世尊因自恣日文殊三處過夏迦葉欲白椎
𢷤出纔拈椎乃見百千萬億文殊迦葉盡其
神力椎不能舉世尊遂問迦葉汝擬𢷤那箇
文殊迦葉無對。」

【續昭覺勤云可惜放過一著待釋迦老子
道󲊛欲𢷤那箇文殊便與一椎看他作麼
合殺。
雲居元云一家有事百家忙。】

「世尊因長爪梵志索論義預約云我義若墮
我自斬首世尊云汝義以何為宗志云我義
以一切不受為宗世尊云是見受不志拂袖
而去行至中路乃省謂弟子云我當回去斬
首謝世尊弟子云人天眾前幸當得勝何以
斬首志云我寧於有智人前斬首不於無智
人前得勝乃歎云佛置我兩處負門若我說
是見我受是負門處麤故眾人所共知第二
負門處細我欲不受以少人知作是念巳而
白佛言世尊一切不受是見亦不受佛語梵
志汝不受一切法是見亦不受則無所破與
眾人無異何用貢高而生憍慢梵志不能致
答默自念言我負墮處世尊不彰我負不言
是非得大甚深法是最可恭敬即於坐處得
法眼淨(有本小異大同)。

世尊將諸聖眾往第六天說大集經勑他方
此土人間天上一切獰惡鬼神悉皆集會受
佛付囑擁護正法設有不赴者四天門王飛
熱鐵輪追之令集既集會巳無有不順佛勑
者各發弘誓擁護正法唯有一魔王謂世尊
云瞿曇我待一切眾生成佛盡眾生界空無
有眾生名字我乃發菩提心。」

【薦福懷云臨危不變真大丈夫諸仁者作
麼生著得一轉語與黃面老子出氣尋常
神通妙用智慧辯才到此總用不著盡閻
浮大地人無不愛佛到這裏何者是佛何
者是魔還有人辯得麼良久云欲得識魔
麼開眼見明欲得識佛麼合眼見暗魔之
與佛以拄杖一時穿却鼻孔。

續南堂靜云當時我若作世尊即向他道
大眾魔王巳發心竟應當如是住不然道
汝喚什麼作眾生擬開口與一鐵輪。
徑
山杲云天衣老漢恁麼批判直是奇特雖
然如是未免話作兩橛若向何者是佛何
者是魔處便休去不妨令人疑著却云欲
識魔麼開眼見明欲識佛麼合眼見暗郎
當不少又云魔之與佛以拄杖一時穿却
鼻孔雪上加霜妙喜却與黃面老子代一
轉語待這魔王道眾生界空無有眾生名
字我乃發菩提心只向伊道幾乎錯喚󲊛
作魔王此語有兩負門若人撿點得出許
伊具衲僧眼。
東禪觀云怪哉淺草撥著
一箇大蟲上門上戶咬人火急可惜當時
放過性空若作世尊待魔王道眾生界空
無有眾生名字我乃發菩提心只消道箇
擔板漢非唯塞斷咽唯亦乃教伊轉動不
得雖然如是相識滿天下知心能幾人。】

「世尊與阿難行次見一古佛塔世尊便作禮
阿難云此是什麼人塔世尊云此是過去諸
佛塔阿難云過去諸佛是什麼人弟子佛云
是吾弟子阿難云應當如是。」

【德山密云過去是現在弟子實有此理。】

「世尊因比丘問我於世尊法中見處即有證
處未是世尊當何所示佛云比丘某甲當何
所示是汝此問。

世尊成道後在逝多林中一樹下跏趺而坐
有二商人以五百乘車經過林畔有二車牛
不肯前進商人乃訝見之山神報言林中有
聖人成道經逾四十九日未食汝當供養商
人入林果見一人端然不動乃問云為是梵
王耶帝釋耶山神耶河神耶世尊微笑舉袈
裟角示之商人頂禮遂陳供養。

世尊因外道問不問有言不問無言世尊據
坐外道讚歎云世尊大慈大悲開我迷雲令
我得入乃作禮而去阿難尋白佛外道得何
道理稱讚而去世尊云如世良馬見鞭影而
行。」

【五祖戒云大小世尊被阿難一狀領過又
出語云汝何所問。
法眼益因百丈甞請
益敘語未終眼云住住汝擬向世尊良久
處會那丈從此悟入。
雪竇顯云邪正不
分過猶鞭影又云諸禪德迷雲既開決定
見佛還許他同叅也無若共相委知則天
下宗師並為外道伴侶如各非印證則東
土衲僧不如西天外道。
翠巖芝云大小
世尊被外道當面塗糊秪如外道云令我
得入要且未夢見在既不曾夢見為什麼
却悟去。
瑯瑘覺云依稀似曲纔堪聽又
被風吹別調中。
翠巖真云六合九有緇
黃青紫一一交叅咸言良久據坐不對要
且不是又舉諸家拈了復云於戲假如鶖
子滿慈運智摛辭馳神作用何益之有。

道吾真云世尊隻眼通三界外道雙眸貫
五天。
楊歧會云世尊輟己從人外道乃
因齋慶讚。
溈山喆云外道懷藏寶鏡世
尊親為高提直得森羅顯煥萬象歷然又
得阿難金鐘再擊四眾共聞然雖如是大
似二龍玩珠長他智者威獰。

續雲居齊云什麼處是外道悟處眾中道
世尊良久時便是舉鞭處恁麼會還得不。

昭覺勤云外道因邪打正世尊看樓打樓
阿難不善傍觀引得世尊拖泥帶水若據
山僧見處待他問不問有言不問無言和
聲便打及至阿難問外道有何所證亦和
聲便打何故殺人須是殺人刀活人須是
活人劒。】

「世尊一日勑阿難食時將至汝當入城持鉢
阿難應喏佛云汝既持鉢須依過去七佛儀
式阿難便問如何是過去七佛儀式佛召阿
難阿難應喏佛云持鉢去。

世尊因耆婆善別音響至一塚間見五箇髑
髏乃敲一髑髏問耆婆此生何處耆云生人
道世尊又敲一云此生何處耆云生天道世
尊又別敲一云此生何處耆婆罔知生處。

世尊因黑爪梵志運神力以左右手擎合歡
梧桐花兩株來供養佛召云仙人梵志應喏
佛云放下著梵志遂放下左手一枝花於佛
前佛又召仙人放下著梵志又放下右手一
枝花佛又云仙人放下著梵志云世尊我今
空身而住更教放下箇什麼佛云吾非教汝
放捨其花汝當放捨外六塵內六根中六識
一時捨却無可捨處是汝免生死處梵志於
言下悟無生忍(有本小異大同)。

世尊於靈山會上五百比丘得四禪定具五
神通未得法忍以宿命智通各各自見過去
殺父害母及諸重罪於自心內各各懷疑於
甚深法不能證入於是文殊承佛神力遂手
握利劒持逼如來世尊乃謂文殊曰住住不
應作逆勿得害吾吾必被害為善被害文殊
師利爾從本巳來無有我人但以內心見有
我人內心起時我必被害即名為害於是五
百比丘自悟本心如夢如幻於夢幻中無有
我人乃至能生所生父母於是五百比丘同
讚歎云文殊大智士深達法源底自手握利
劒持逼如來身如劒佛亦爾一相無有二無
相無所生是中云何殺。」

【續天童傑云為人須為切殺人須見血文
殊費盡腕頭氣力要且不知此劒來處帶
累釋迦老子通身是口也分踈不下五百
比丘恁麼悟去入地獄如箭射忽若踏翻
大海趯倒須彌雲門扇子𨁝跳上天築著
帝釋鼻孔東海鯉魚打一棒雨似盆傾又
作麼生商量良久云自從舞得三臺後拍
拍元來總是歌。】

「世尊因地布髮掩泥獻花於然燈然燈見布
髮處遂約退眾乃指地云此一方地冝建梵
剎時眾中有一賢于長者持標於指處插云
建梵剎巳竟時諸天散花讚云庶子有大智
矣。

世尊因七賢女遊屍陀林一女指屍謂諸姊
云屍在這裏人向甚處去中有一姊云作麼
作麼諸姊諦觀各各契悟感帝釋散花云唯
願聖姊有何所須我當終身供給女云我家
四事七珍悉皆具足惟要三般物一要無根
樹子一株二要無陰陽地一片三要呌不響
山谷一所帝釋云一切所須我悉有之若三
般物我實無得女云汝若無此爭解濟人帝
釋遂同往白佛佛言憍尸迦我諸弟子大阿
羅漢悉皆不解此義惟有諸大菩薩乃解此
義。」

【續黃龍心云樹子若無寧善給濟既要給
濟心不虛發如今有求無根樹子將何祗
對。
寶峯文云大眾且道帝釋是會不會
又道善說般若感我天宮又道無無根樹
子大眾且作麼生明得不孤負聖女若也
不會不得孤負帝釋歸宗亦有箇無位真
人憨憨癡癡跛跛挈挈且恁麼過時喝一
喝。】

「世尊因調達謗佛生身入地獄遂令阿難傳
問󲊛在地獄中安不達云我雖在地獄如三
禪天樂佛又令阿難傳問󲊛還求出不達云
我待世尊來便出阿難云佛是三界大師豈
有入地獄分達云佛既無入地獄分我豈有
出地獄分。」

【翠巖真云親言出親口。】

「世尊因文殊起佛見法見議世尊威神攝向
二鐵圍山。」

【五雲逢云什麼處是二鐵圍山還會麼如
今若有人起佛見法見五雲與烹茶兩甌
且道是賞伊是罰伊同教意不同教意。

續白雲端云大眾世尊當時無大人相如
今若有向承天這裏起佛見法見承天終
不敢教動著他何謂如此但得雪消去自
然春到來。
五祖演云白雲則具大慈悲
遂拍手云曼殊室利普賢大士不審今後
更敢也無自云一度被蛇傷怕見斷井索。】

「世尊臨入涅槃文殊大士請佛再轉法輪世
尊咄云文殊吾四十九年住世未曾說一字
汝請再轉法輪是吾曾轉法輪耶。」

【續雪峯空云且道世尊從文殊請不從文
殊請。】

「昔城東有一老母與佛同生而不欲見佛每
見佛來即便回避雖然如此回顧東西總皆
是佛遂以手掩面於十指掌中亦總是佛。」

【雪竇顯云諸上座他雖是箇老婆宛有丈
夫之作既知回避稍難不免吞聲飲氣如
今不欲見佛即許󲊛切忌以手掩面何以
明眼底覰著將謂雪竇門下教󲊛學老婆
禪。】

「富樓那問佛清淨本然云何忽生山河大地。」

【瑯瑘因僧問乃厲聲云清淨本然云何忽
生山河大地僧有省。
薦福信云先行不
到末後太過。

續五祖演云金屑雖貴落眼成翳。
靈隱
嶽云日長夜短諸人還猛省麼青天復青
天打失髑髏前看看日又夜爭教人少年。】

「殃崛摩羅因持鉢至一長者家其家婦人正
值產難子母未分長者云瞿曇弟子汝為至
聖當有何法能免產難殃崛語長者云我乍
入道未知此法待我回問世尊却來相報及
返具事白佛佛告殃崛汝速去報言我自從
賢聖劫來未曾殺生殃崛奉佛語即往告之
其婦得聞即免產難。」

宗門統要續集卷第一(上)



* 音釋

** 序

鍼
(諸深切與針同)。
錍
(正作鎞邊迷切掠噐)。
鏤
(郎亘切雕刻也)。
礚
(克盍切)。

雋
(祖峻切與儁同)。
祀
(祥里切年也)。
璀燦
(璀七罪切燦七旦切璀燦玉光
也)。
蟫
(大含切白魚蟲)。
磁
(牆之切引鐵石)。
鍬
(七宵切臿也)。
鍤
(測洽切。鍫
也)。
膈
(古額切胸膈也)。
𩕳
(乃挺切頂也)。
跟
(古痕切足踵也)。
勦
(子小切絕
也)。
鞴
(蒲拜切吹火韋囊也)。

** 集

悚
(息勇切)。
舁
(羊諸切兩手對舉也)。
岌峇
(岌魚及切山高貌峇口合切山
窟也)。
獃
(魚開切癡也)。
姹
(陟嫁切姹女水銀也)。
獰
(尼耕切大惡也)。
橛
(其月
切)。
溈
(俱為切)。
喆
(之列切)。
喏
(人者切)。
腕
(烏貫切手腕也)。
趯
(他歷
切)。
𨁝跳
(𨁝蒲沒切跳也弔切)。
覰
(七慮切同視也)。
宗門統要續集卷第一(下)　　　　　扶三
宋建溪沙門宗永集
元建康保寧禪寺住持沙門清茂續集

* 附西竺應化聖賢

「維摩會上三十二菩薩各說不二法門至文
殊云我於一切法無言無說無示無識離諸
問答是為菩薩入不二法門文殊又問維摩
維摩默然文殊歎云乃至無有言語文字是
菩薩真入不二法門說是入不二法門時於
此眾中五千菩薩皆入不二法門得無生法
忍。」

【保福展云文殊也似掩耳偷鈴力盡烏江
維摩一默未出化門又云大小維摩被文
殊一坐直至如今起不得。
雪竇顯云維
摩道什麼復云勘破了也。
瑯瑘覺云文
殊與麼讚善也是杓卜聽虛聲維摩默然
󲊛等諸人不得鑽龜打瓦。

續溈山果云大眾居士門高可謂壁立萬
仞水泄不通擬心則差動念則隔不擬不
動落在無事界中諸人作麼生入良久云
退後退後大溈智云不二法門是默然不
是默然若是默然文殊則為剩語若不是
默然維摩一場虛設畢竟如何具眼者辨。】

「維摩因須菩提持鉢到乃取鉢滿盛香飯謂
尊者云若能於法等者於食亦等乃至入諸
邪見不到彼岸住於八難不得無難同於煩
惱離清淨法汝得無諍三昧一切眾生亦得
是定其施汝者不名福田供養汝者墮三惡
道為與眾魔同一手作諸勞侶汝與眾魔及
諸塵勞等無有異於一切眾生而有怨心謗
諸佛毀於法不入眾數終不滅度汝若如是
乃可取食須菩提聞此茫然不知以何答置
鉢欲去。

舍利弗因入城遙見月上女出城舍利弗心
口思惟此姊見佛不知得忍不得忍我當問
之纔近便問什麼處去女云如舍利弗與麼
去弗云我纔入城爾當出城云何言如舍利
弗與麼去女云諸佛弟子當住何所弗云諸
佛弟子依大涅槃而住女云諸佛弟子既依
涅槃而住我如舍利弗與麼去。」

【溈山喆云一人入城一人出城何言如舍
利弗與麼去若人知得舍利弗月上女二
人去處十二時中動轉施為無非住諸佛
大涅槃若也未知業識茫茫無本可據。

續東禪觀云舍利弗依大涅槃而住坐在
解脫深坑月上女如舍利弗與麼去也是
隨邪逐惡。】

「無猒足王入大寂定乃勑有情無情皆順於
王若有一物不順於王即入大寂定不得。

舍利弗問須菩提夢中說六波羅蜜與覺時
是同是別須菩提云此義幽深吾不能說此
會中有彌勒大士汝往彼問。」

【雪竇顯云當時若不放過隨後與一劄誰
名彌勒誰是彌勒者便見氷消瓦解。】

「西竺有上首菩薩作一乞士入城乞食次時
有比丘恒伽謂乞士云汝從何來答云我從
真實中來又問何謂真實答云寂滅故名真
實又問寂滅相中有所求耶無所求耶答云
無所求又問無所求者何用求耶答云無所
求中吾欲求之又問無所求中何用求耶答
云所有求者一切皆空得者亦空著者亦空
實者亦空來者亦空語者亦空問者亦空寂
滅涅槃一切虛空分界亦復皆空吾為如是
次第空法而求真實。

障蔽魔王領諸眷屬一千年隨金剛齊菩薩
覓起處不得忽因一日得見乃問云汝當依
何住我一千年覓汝起處不得菩薩云我不
依有住而住不依無住而住如是而住。」

【法眼益云障蔽魔王不見金剛齊即從只
如金剛齊還見障蔽魔王麼。

續徑山杲云既覓起處不得一千年隨從
底是甚麼金剛齊云我不依有住而住不
依無住而住如是而住互相熱瞞法眼道
障蔽魔王不見金剛齊即且從只如金剛
齊還見障蔽魔王麼恁麼批判也是看孔
著楔即今莫有知妙喜起處底麼喝云寐
語作麼。
東禪嶽云富貴即易貧窮即難
虛空無心墻壁有耳二老漢不得無過且
道過在於何路從平處險人向靜中忙。】

「緊那羅王奏無生樂供養佛乃勑有情無情
俱隨王去若有一物不隨王去即去佛處不得
善財童子叅五十三員善知識末後到彌勒
閣前見樓閣門閉善財暫時斂念云大慈大
悲願樓閣門開令我得入尋時彌勒領諸眷
屬至善財前彈指一下樓閣門開善財得入
閣門便閉見百千萬億樓閣每一一樓閣內
有一彌勒領諸眷屬并有一善財而在前立
善財禮辭文殊文殊指往南方勝樂國妙高
山謁德雲比丘及到彼山東西南北四維上
下求覓經于七日乃見德雲比丘却在別峯
上徐步經行。

文殊一日令善財採藥云是藥者採將來善
財徧採無不是藥却來白云無不是藥者文
殊云是藥者採將來善財乃拈一莖草度與
文殊文殊提起示眾云此藥亦能殺人亦能
活人。」

【五祖戒出善財語云慙愧。
首山念云文
殊大似掩耳偷鈴。
瑯瑘覺云文殊可謂
誠實之言要且額頭汗出口裏膠生。
溈
山喆云善財能採文殊善用非但寢疾毗
耶直饒盡大地人抱必死之疾到文殊所
教他箇箇脫體而去何故解用不須霜刃
劒延齡何必九還円。

續梁山遠云得之於心伊蘭作栴檀之樹
失之於旨甘露乃蒺䔧之園文殊嘗時與
麼舉揚若不是善財同聲相應同氣相求
未免一埸懡㦬還知二大老落處麼處處
綠楊堪繫馬家家門首透長安。
天童華
云大小文殊被善財換却眼睛。】

「文殊大士嘗謂善住意天子云汝今若能違
背諸佛毀謗法僧吾即將同汝如是梵行天
子云大士今何故復如是語大士云天子如
汝意者以何為佛天子云大士如如法界我
言是佛大士云天子於汝意云何如如法界
可染著乎天子云弗也大士云以是義故我
如是說汝今若能背毀佛法僧吾將同汝如
是梵行。

利益菩薩白然燈佛我欲得阿耨菩提唯願
世尊教示我令速成菩提佛言利益汝觀此
法何者是法是汝所問。

須菩提說法帝釋雨花須菩提乃問此花從
天得耶從地得耶從人得耶帝釋皆云弗也
須菩提云從何得耶帝釋舉手須菩提云如
是如是。」

【雲門偃云帝釋舉手處作麼生與󲊛四大
五蘊釋迦老子是同是別。】

「舍利弗問天女汝何不轉却女身女云我從
十二年來求女人相了不可得當何所轉即
時天女以神通力變舍利弗令如天女乃自
化身如舍利弗而問云何不轉却女身舍利
弗云我今不知何轉而變為女身。」

【白雲端代云吾不如汝。】

「須菩提巖中宴坐諸天雨花讚歎尊者云空
中雨花讚歎復是何人云何讚歎天云我是
梵天敬重尊者善說般若尊者云我於般若
未曾說一字汝云何讚歎天云如是尊者無
說我乃無聞無說無聞是真說般若。」

【雪竇顯云避喧求靜處世未有其方他在
巖中宴坐也被這一隊漢塗糊伊更有這
老漢把不住問空中雨花讚歎復是何人
早見敗闕了也我重尊者善說般若惡水
驀頭潑又云我於般若未曾說一字草裏
走尊者無說我乃無聞識甚好惡緫似這
般底何處有今日復召大眾雪竇幸是無
事人󲊛來這裏覓箇什麼以拄杖一時趂
下。】

「毗目仙人執善財手善財即時自見其身往
十方佛剎微塵數諸佛所乃至經不可說不
可說微塵數刼時仙人放手即自見身還在
本處。

昔有外道問一入定僧輪王眾生種非佛非
羅漢不受後有身是什麼義僧便入定問彌
勒彌勒為答了却出定語外道云譬如陶師
埏埴成噐。」

【汾陽昭代云却勞尊者往復神用。】

「天親菩薩從彌勒內宮下無著菩薩問經云
人間四百年彼天為一晝夜彌勒一時中成
就五百億天子證無生法忍未審說什麼法
天親云秪說這箇法秪是梵音清雅令人樂
聞。」

【薦福懷云彌勒巳是錯說天親巳是錯傳
山僧今日將錯就錯與󲊛諸人註破良久
云諦聽諦聽向下文長付在來日。】

「善住天子而白文殊可共俱往如來之所咨
受未聞亦同此時如法問難文殊云爾莫分
別取著如來天子云如來今在何所令我莫
著文殊云秪在目前天子云若如是者我何
不見文殊云爾若一切不見是名真見如來
天子云若見在前云何戒我莫取著如來文
殊云爾今見前何有天子云有虛空界文殊
云如來者虛空界是故虛空界者即是如來
此中無有一物可分別者。

勝思惟梵天問不退轉天子云天子我常於
此佛國土不曾見汝天子云梵天我亦不曾
於此國土不曾見我。

賔頭盧尊者因阿育王問承聞尊者親見佛
來是不尊者以手策起眉毛良久云會麼王
云不會者云阿耨達池龍王曾請佛齋吾是
時亦預其數。」

【五祖戒出王語云慙愧。
翠巖真云且道
什麼處見直饒雪天漂渺湖光澹蕩且莫
說夢。

續梁山遠云阿育王輕輕借問賔頭盧草
草承當子細檢點將來不勝漏逗且那裏
是漏逗處國清才子貴家富小兒嬌。
溈
山喆云無憂王飯三萬阿羅漢要且不識
賔頭盧當時待他策起眉毛云會麼便與
作禮非唯識賔頭盧亦乃同叅古佛。
汾
陽昭云却勞尊者。
保寧勇代王云希有
希有。
雲居元代王云當時驀面便唾。

虎丘隆云賔頭盧得大機顯大用不謾親
見佛來雖然頼阿育王放過若不放過洎
合打失眉毛放過則且置尊者策起眉毛
又作麼生還會麼當臺一鑑明如日萬古
晴空絕是非。
薦福行云大王七寶隨身
尊者天龍擁衛驀然狹路相逢彼此難為
回避且道其中事作麼生閻浮接得真天
子同踏毗盧頂上行。】

「菴婆提女問文殊云明知生是不生之法為
什麼却被生死之所流轉文殊云其力未充。」

【進山主問修山主明知生是不生之法為
什麼被生死之所流轉修云笋畢竟成竹
去如今作篾使得麼進云汝向後自悟去
在修云某甲所見秪如此上座意旨如何
進云這箇是監院房那箇是典座房修乃
禮謝。】

「月氏國王聞罽賔國有一尊者名祇夜多有
大名稱即與羣臣往造彼國禮見問法王既
至修敬巳畢乃請尊者當為開演尊者云大
王來時好道今去亦如來時。」

* 西竺二十八祖師

初祖迦葉尊者因外道問如何是我我祖云
覓我者是汝我外道云這箇是我我師我何
在祖云󲊛問我覓。

祖一日踏泥次有一沙彌見乃問尊者何得
目為祖云我若不為誰為我為。

【法眼益云我當時若見拽來踏泥。
五祖
戒云迦葉與沙彌說得道理好。
洞山价
云莫要茶喫麼。

續保寧勇云雖然如是傍觀者哂。】

「二祖阿難尊者問迦葉云師兄世尊傳金襴
袈裟外別傳箇什麼迦葉召云阿難阿難應
諾迦葉云倒却門前剎竿著。」

【汾陽昭云不問那知。
五祖戒云露。
翠
巖芝云千年無影樹今時沒底靴。

續泐潭清云剎竿未倒穿却諸人髑髏換
却諸人眼睛剎竿倒後向什麼處見釋迦
老子。】

「阿難尊者一日白佛言今日出城見一奇特
事佛云見何奇特事阿難云入城見一攢樂
人作舞出城緫見無常佛云我昨日入城亦
見一奇特事阿難云未審見何奇特事佛云
我入城時見一攢樂人作舞出城時亦見樂
人作舞。

三祖啇那和修問毱多尊者汝年幾耶尊者
云我年十七祖云汝身十七性十七耶尊者
云師髮巳白為髮白耶心白耶祖云我但髮
白非心白爾尊者云我身十七非性十七也。

四祖優波毱多因訪一老比丘尼纔入問乃
觸撒鉢盂尼云佛在日六羣比丘甚是麤行
數來我舍尚不如此尊者紹祖位人得與麼
麤行(有本小異大同)。」

【汾陽昭代云巳知錯悞。】

「五祖提多迦甞為長者名曰香眾初求出家
毱多尊者乃問汝為身出家為心出家香云
我自出家非為身心而求利益毱多云不為
身心復誰出家香云夫出家者無我我故即
心不生滅心不生滅即是常道故諸佛亦常
心無形相其體亦爾毱多云汝當大悟心自
明朗於佛法中度恒沙眾。」

【芭蕉徹云譬如琴瑟箜篌雖有妙音若無
妙指終不能發。】

「六祖彌遮迦因七祖婆須密初見迎而問云
師何方而來欲往何所祖云從自心來欲往
無處婆須密手持酒噐乃云識我手中物不
祖云此是觸噐而負淨者婆須密云師識我
不祖云我即不識識即非我汝試自稱名氏
吾當後示本因婆須密乃說偈實答六祖示
其本因即與剃度。

七祖婆須密因佛陀難提索以論義祖云仁
者論即不義義即不論若擬論義終非義論
佛陀難提知祖義勝心即欽伏。

八祖佛陀難提因九祖伏䭾密多巳年五十
口未甞言足未甞履纔見祖便行七步乃云
父母非我親誰是最親者諸佛非我道誰是
最道者祖答云汝言與心親父母非可比汝
行與道合諸佛心即是外求有相佛與汝不
相似欲識汝本心非合亦非離伏䭾密多乃
作禮其父遂令出家。

十祖脇尊者因十一祖作童子時來乃問爾
從何來子云我心非往祖云爾住何所子云
我心非止祖云子不定耶子云諸佛亦然祖
云爾非諸佛子云諸佛亦非。」

【翠巖芝云祖師與童子一問一答緫欠會
在如今作麼生會。】

「十一祖富那夜奢因十二祖馬鳴問我欲識
佛何者即是祖云汝欲識佛不識者是馬云
佛既不識焉知是乎祖云既不識佛焉知不
是馬云此是鋸義祖云彼是木義復問鋸義
者何馬云與師平出又問木義者何祖云汝
被我解馬於是信伏。

十二祖馬鳴大士問十三祖迦毗摩羅云汝
盡神力變化若何羅云我化巨海極為小事
鳴云汝化性海得不羅云何謂性海我未嘗
知鳴即為說性海云山河大地皆依建立三
昧六通由茲發現十三祖得聞遂發信心三
千徒眾俱求剃度。

祖昔甞事外道每持一丫槍上懸一劒巡五
天竺國索人論義自云我義若墮當斬首為
謝聞脇尊者有大聲譽特請論義脇云爾義
以何為宗祖云但有言說我悉能破脇於是
默然而坐祖忿色而去詬罵云我聞爾具大
智慧及與論義一詞不措行至中路乃謂弟
子云我義巳墮我言但有言說皆悉能破彼
既無言我當自破將回斬首而謝爾時尊者
化令回心并諸徒眾一時出家(外道問佛亦類於此)。

十四祖龍樹大士見十五祖迦那提婆來先
令侍者將一椀水致面前迦那提婆見乃取
一針投之樹由是大喜。

十六祖羅睺羅多因至一石窟中見僧伽難
提安然在定祖伺而問云汝身定耶心定耶
難提云身心俱定祖云身心俱定何有出入
難提云雖有出入不失定相如金在井如金
出井世相去來金體常寂祖云若金在井若
金出井金無動靜何物出入難提云言金動
靜何物出入言金出入金非動靜祖云若金
在井出者何金若金出井在者何物難提云
金若出井在者非金金若在井出者非物祖
云此義不然難提云彼理非著祖云此義當
墮難提云彼義不成祖云彼義不成我義成
矣難提云我義雖成法非我故祖云我義巳
成我無我故難提云我無我故復何成義祖
云我無我故成於汝義難提云仁者師於何
聖得是無我祖云我師迦那提婆證是無我
十七祖僧迦難提因見十八祖作童子時持
圓鑑直造師前祖乃問汝幾歲耶童子云百
歲祖云汝年尚幼何言百歲非其理也童子
云我不會理正百歲爾祖云汝善機耶童子
云佛言若人生百歲不會諸佛機未若生一
日而得決了之祖云汝手中當何所表童子
云諸佛大圓鑑內外無瑕翳兩人同得見心
眼皆相似遂求出家。

祖又因風吹銅鈴鳴乃問鈴鳴耶風鳴耶童
云非風鈴鳴我心鳴耳祖云非風鈴鳴心復
誰乎童云俱寂靜故非三昧也祖云善哉善
哉繼吾道者非子而誰。」

【芭蕉云尊者大似憐兒不覺醜。】

「十八祖伽耶舍多至月氏國見十九祖鳩摩
羅多問是何徒眾祖云是佛弟子彼聞佛號
心神竦然即時閉戶祖良久扣其門彼云此
舍無人祖云無人者誰彼聞語異遽開門延
接。」

【汾陽昭代云洎合忘却。】

「二十三祖鶴勒那因師子尊者問云我欲求
道當何用心祖云汝欲求道無所用心尊者
云既無用心誰作佛事祖云汝若有用即非
功德汝若無作即是佛事。

二十四祖師子尊者因罽賔國王秉劒於前
云師得蘊空不祖云巳得蘊空王云既得蘊
空離生死不祖云巳離生死王云既離生死
就師乞頭得不祖云身非我有豈況於頭王
便斬之白乳涌高數尺王臂自墮。」

【玄沙備云大小師子尊者頭也不解作得
主。
玄覺遂徵云且道斬著斬不著。
汾
陽昭別云知師不恡。
雪竇顯云作家君
王天然有在。
翠巖芝云當時祖引頸王
舉劒與麼時有人諫得住麼至今無人斷
得此公案如今衲僧作麼生斷。
芭蕉徹
云賣寶遇著瞎波斯。
瑯瑘覺云罽賔好
一口劒爭奈劒上無眼尊者好箇師子且
不解返擲。

續黃龍新云黃龍要問雪竇既是作家君
王因甚臂落。
徑山杲云孟八郎漢又與
麼去。
天童華云玄沙云大小尊者頭也
不解作得主師云隨𣯫𣯜漢玄覺徵云且
道斬著斬不著師云將鰕釣鱉汾陽別云
知師不恡師云將錯就錯雪竇云作家君
王天然有在師云提水放火翠巖云當時
祖引頸王舉劒與麼時有人諫得住麼至
今無人斷得此公案如今衲僧作麼生斷
師云莫要說夢芭蕉云賣寶撞著瞎波斯
師云誣人之罪瑯瑘云罽賔好一口劒爭
奈劒上無眼尊者好箇師子且不解返擲
師云賊過後張弓復云這一隊漢被山僧
勦絕了也還見師子尊者麼驀拈拄杖卓
一下云修身慎行恐辱先也。】

「祖始至罽賔國彼有五眾祖巳攝伏四眾唯
一尊達磨達者本習禪定憤憤而來祖云仁
者習定何當來此既至于此胡云習定達云
我雖來此心亦不亂定隨人習豈有處所祖
云仁者既來其習亦至既無處所豈在人習
達云定習人故非人習定我雖來此其定常
習祖云人非習定定習人故當自來時其定
誰習達云如淨明珠內外無翳定若通達必
當如此祖云定若通達一似明珠今見仁者
非珠之徒達云其珠明徹內外悉定我心不
亂猶若此淨祖云其珠無內外仁者何能定
穢物非動搖此定不是淨彼承開悟心地朗
然。

二十五祖婆舍斯多因與外道無我尊論義
外道云請師默論不好言說祖云不假言說
孰知勝負外道云但取其義祖云汝以何為
義外道云無心為義祖云汝既無心安得義
乎外道云我說無心當名非義祖云汝說無
心當名非義我說非心當義非名外道云當
義非名誰能辯義祖云汝名非義此名何名
外道云為辯非義是名無名祖云名既非名
義亦非義辯者是誰當辯何物如是往返五
十九番外道杜口信伏。」

【芭蕉清云譬如象馬𢤱悷難調加諸楚毒
至于徹骨方乃調伏。
大陽玄云蚌鷸相
持死在漁人之手乃云何用繁言。

續徑山杲云婆舍斯多何用忉怛當時若
見他道請師默論不假言說便云義墮也
即今莫有與妙喜默論者麼或有箇衲僧
出來道義墮也我也知󲊛向鬼窟裏作活
計。】

「二十七祖般若多羅路行次或有人問汝行
何急祖云汝行何慢又問汝姓什麼祖云與
汝同姓或凡或聖人莫能測。」

【芭蕉徹云匹上不足匹下有餘。】

「祖因東印度國王請齋次王乃問諸人盡轉
經唯師為甚不轉祖云貧道出息不隨眾緣
入息不居蘊界常轉如是經百千萬億卷非
但一卷兩卷。」

【汾陽昭云却勞尊者心力。】

* 東震六代祖師

「初祖菩提達磨大師初至梁時因武帝問如
何是聖諦第一義祖云廓然無聖帝云對朕
者誰祖云不識帝不領悟祖遂渡江至魏。」

【汾陽昭代云弟子智淺。

續五祖戒云賣寶遇著瞎波斯。
保寧勇
代帝吐舌示之。

武帝後問一聖師師云陛下還識此人不
帝云不識師云此是觀音大士傳佛心印
帝云當遣使詔之師云莫道陛下去詔盍
國人去他亦不回。】

「祖謂二祖云汝但外息諸緣內心無喘心如
墻壁可以入道二祖作種種說心說性不契
一日忽悟乃云可以息諸緣也達磨云莫成
斷滅去不二祖云無達磨云子作麼生二祖
云了了常知故言之不可及達磨云此諸佛
之所傳心體更勿疑也。

祖一日命門人云時將至矣汝等盍各言所
得時有道副對云如我所見不執文字不離
文字而為道用祖云汝得吾皮又尼緫持云
我今所解如慶喜見阿閦佛國一見更不再
見祖云汝得吾肉又道育云四大本空五陰
非有而我見處無一法可當情祖云汝得吾
骨最後慧可大師出禮三拜依位而立祖云
汝得吾髓乃傳衣付偈。」

【薦福懷云祖師與麼說話無計較中翻成
計較無塗轍中翻成塗轍若教伊踏著德
山臨濟門下免見九年冷坐被人喚作壁
觀胡僧直饒如是也未免殃及兒孫。
大
陽玄云且道更有一人出來得箇什麼自
云不得不得又云意況不到。
翠巖芝云
二祖被他當面塗糊莫道髓皮也不曾摸
著因甚却紹祖位。

續五祖演云當時若見四人恁麼各與三
十棒只如白雲也合喫二十九棒留一棒
與汝諸人其間若有知痛痒者不惟不孤
負先聖亦乃得見白雲脫或未然堂裏喫
粥喫飯更須爛嚼多見渾崙吞却。】

「祖問有相宗薩婆羅云一切諸法何名實相
彼云於諸相中不互諸相是名實相祖云一
切諸相而不互者若明實相當何定耶彼云
於諸相中實無有定若定諸相何名為實祖
云諸相不定便名實相汝今不定當何得之
彼云我言不定不說諸相當說諸相其義亦
然祖云汝言不定當為實相定不定故即非
實相彼云定既不定即非實相知我非故不
定不變祖云汝今不變何名實相巳變巳往
其義亦然彼云不變當在在不在故故變實
相以定其義祖云實相不變變即非實於有
無中何名實相時薩婆羅以手指虛空云此
是世間有相亦能空故當我此身還得似不
祖云若無實相即見非相若了非相其色亦
然當於色中不失色體於非相中不礙有故
若能是解此名實相彼眾聞己心意朗然。

祖問無相宗波羅提云汝言無相當何證之
彼云我明無相心不現故祖云汝心不現當
何明之彼云我明無相心不取捨當於明時
亦無當者祖云於諸有無心不取捨又無當
者誰明無故彼云入佛三昧尚無所得何況
無相而欲知之祖云相既不知誰云有無尚
無所得何名三昧彼云我說不證證無所證
非三昧故我說三昧祖云非三昧者何當名
之汝既不證非證何證彼聞祖辯析即悟本
心。

祖問定慧宗婆蘭陀云汝學定慧為一為二
彼云我此定慧非一非二師云既非一二何
名定慧彼云在定非定處慧非慧一即非一
二即不二祖云當一不一當二不二既非定
慧約何定慧彼云不一不二定慧能知非定
非慧亦復然矣祖云慧非定故然何知哉不
一不二誰定誰慧彼聞之狐疑氷釋。

祖問戒行宗賢者云何者名戒云何名行當
此戒行為一為二彼云一二二一皆彼所生
依教無染此名戒行祖云汝言依教即是有
染一二俱破何言依教此二違背不及於行
內外非明何名為戒彼云我有內外彼巳知
覺既得通達便是戒行若說違背俱是俱非
言及清淨即戒即行祖云俱是俱非何言清
淨既得通故何談內外賢者於是慙伏。

祖問無得宗寶淨云汝云無得得得何得既
無所得亦無得得彼云我說無得非得無得
當說得得無得是得祖云得既不得得亦非
得既云得得得得何得彼云見得非得非得
是得若見不得名為得得祖云得既非得非
得無得既無所得當何得得彼聞之頓除疑
惑。

祖問寂靜宗尊者何名寂靜於此法中誰寂
誰靜彼云此心不動是名為寂於法無染名
之為靜祖云本心不寂要假寂靜本來寂故
何用寂靜彼云諸法本空以空空故於彼空
空故名寂靜祖云空空巳空諸法亦爾寂靜
無相何靜何寂彼聞豁然開悟。

二祖可大師問達磨云諸佛法印可得聞乎
磨云諸佛法印匪從人得祖云我心未寧乞
師安心磨云將心來與汝安祖云覓心了不
可得磨云與汝安心竟。」

【芭蕉徹云金剛與泥人揩背。

續五祖戒云若即恁麼何用西來。
雲居
元云彼自無瘡勿傷之也雖然如是一言
易出駟馬難追。
五祖演舉至請祖安心
處乃云白雲當時若見好與三十棒何故
他人見將謂說安心法畢竟如何菩薩龍
王行雨潤遮身向上數重雲。】

「三祖璨大師問二祖云弟子身纏風恙請和
尚懺罪祖云將罪來與汝懺璨云覓罪了不
可得祖云與汝懺罪竟宜依佛法僧住璨云
今見和尚巳知是僧未審何名佛法祖云是
心是佛是心是法法佛無二僧寶亦然璨云
今日始知罪性不在內外中間如其心然佛
法無二也大師深噐之。」

【瑯瑘覺云猶欠作云何梵在。

續梁山觀於覓罪了不可得處云罪性向
什麼處去也又云非但罪性覓者亦不見
有。
雲居齊云二祖深噐之是肯他會佛
法耶肯他說道理耶。】

「四祖信大師見三祖乃云願和尚慈悲乞與
解脫法門師云誰縛於汝信云無人縛師云
何更求解脫乎信於言下有省。

師問三祖云如何是古佛心祖云汝今是什
麼心師云我今無心祖云汝既無心諸佛豈
有耶師於是頓息其疑。

五祖忍大師作童子時四祖問子何姓耶答
云姓即有不是常姓四祖云是何姓耶答云
是佛性四祖云汝無姓乎答云性空故祖默
識其噐即俾出家後乃付法。

師因六祖初叅乃問汝自何來六祖云嶺南
師云欲須何事祖云唯求作佛師云嶺南人
無佛性若為得佛祖云人有南北佛性豈然
師知異噐乃訶云著槽廠去。

六祖能大師因風𩗺剎旛有二僧對論一云
旛動一云風動往復曾未契理祖云不是風
動不是旛動仁者心動二僧竦然。」

【雪峯存云大小祖師龍頭蛇尾好與二十
棒孚上座侍次咬齒峯云我與麼道也好
與二十棒。
保福展云作賊人心虛也是
蕭何置律。
五祖戒云著甚來由。
巴陵
鑑云祖師道不是風動不是旛動既不是
風旛向甚處著有人與祖師作主出來與
巴陵相見。
雪竇顯云風動旛動既是風
旛向甚處著有人與巴陵作主出來與雪
竇相見。

續泐潭清云不是風動不是旛動若是靈
利漢懸崖撒手便好承當顧後瞻前轉生
迷悶仁者心動而今還有為祖師作主者
麼有則出來與老僧相見。
天童華云一
盲引眾盲相牽入火坑。】

「師因僧問黃梅意旨什麼人得師云會佛法
人得僧云和尚還得不師云我不得僧云和
尚為什麼不得師云我不會佛法。」

【汾陽昭代云方知密旨難傳。
翠巖芝云
會得即二頭不會得即三首作麼生便有
出身之路。

續徑山杲云還見祖師麼若也不見徑山
與󲊛指出蕉芭蕉芭有葉無丫忽然一陣
狂風起恰似東京大相國寺裏三十六院
東廊下壁角頭王和尚破袈裟畢竟如何
歸堂喫茶。】

「師示眾云吾有一物無頭無尾無名無字無
背無面諸人還識麼時荷澤神會出云是諸
法之本源乃神會之佛性祖乃打一棒云這
饒舌沙彌我喚作一物尚不中豈況本源佛
性乎此子向後設有把茅蓋頭也只成得箇
知解宗徒。」

【法眼益云古人授記人終不錯如今立知
解為宗即荷澤是也。】

「師一日謂門人云吾却歸新州汝等速治舟
檝門人云師從此去早晚却回祖云葉落歸
根來時無口。」

【法雲秀云非但來時無口去時亦無鼻孔。

續白雲端云祖師可謂善解借手行拳有
般漢往往道言猶在耳不見道子期去不
返浩浩良可悲不知天地間知音復是誰。

五祖演云祖師恁麼道猶欠悟在。】

「師因思和尚問當何所務即得不落階級祖
云汝曾作什麼來思云聖諦亦不為祖云落
何階級思云聖諦尚不為何階級之有祖云
如是如是汝善護持吾付汝偈偈云心地含
諸種普雨悉皆萌頓悟花情巳菩提果自成。」
宗門統要續集卷第一(下)

* 音釋

鑽
(祖官切穿也)。
剩
(石證切􂕷長也)。
喆
(之列切)。
楔
(光結切櫼也)。
瑯
瑘
(瑯音郎瑘音耶)。
懡㦬
(懡忙果切㦬郎可切)。
埏埴
(埏尸連切和土也埴
丞職切黏土也)。
逗
(大透切)。
罽賔
(梵語也此云賤種罽居例切)。
泐
(歷德
切)。
髑髏
(髑音獨髏音婁髑髏首骨也)。
毱
(渠竹切)。
脇
(虛業切)。


(於加切)。
槍
(千羊切)。
𣯫𣯜
(𣯫力朱切𣯜霜俱切)。
𠞰
(子小切絕也)。
𢤱
悷
(𢤱力董切悷郎計切𢤱悷多惡不調也)。
鷸
(余律切鳥名)。
槽廠
(槽音
曹廠昌而切)。
𩗺
(餘亮切風非物也)。
荷澤
(荷合可切)。
檝
(即淡切與楫同)。

宗門統要續集卷第二　　　　　　扶四
宋建溪沙門宗永集
元建康保寧禪寺住持沙門清茂續集

* 四祖下第一世

「牛頭山法融禪師因四祖到山入後菴見虎
便作怕勢師云和尚猶有這箇在祖云這箇
是什麼師於言下有省。」

【雪竇顯代云但亦作怕勢又代云洎合放
過。】

* 四祖下第六世

「宣州安國玄挺禪師(嗣牛頭威)因僧問五祖云真
性緣起其義云何祖默然時師侍次乃謂大
德正興一念問時是真性中緣起其僧言下
大悟。」

【續徑山杲云未興一念問時不可無緣起
也時有僧云未興一念問時喚什麼作緣
起妙喜云我也只要󲊛與麼道。】

「潤州鶴林素禪師因僧敲門師問是什麼人
僧云是僧師云非但是僧佛來亦不著僧云
佛來為什麼不著師云無汝止泊處。

舒州天柱崇慧禪師因僧問達磨未來此土
時還有佛法也無師云未來且致即今事作
麼生僧云某甲不會乞師指示師云萬古長
空一朝風月良久云會麼自巳分上作麼生
干他達磨來與未來事他家大似賣卜漢見
汝不會為汝錐破卦文纔生吉凶盡在沙分
上一切自看僧云如何是解卜底人師云汝
纔出門時便不中也。」

* 四祖下第七世

杭州徑山國一欽禪師(嗣鶴林業)因馬祖遣人送
書到書中作一圓相師發緘見遂於圓相中
著一點却封回後忠國師聞乃云欽師猶被
馬師惑。

【保福展云甚處是惑處作麼生得不惑去。

雪竇顯云徑山被惑且致若將呈似國師
別作箇什麼伎倆免被惑去有老宿云當
時坐却便休亦有道但與畫破若與麼秪
是不識羞敢謂天下老師各具金剛眼睛
廣作神通變化還免得麼雪竇見處也要
諸人共知秪這馬師當時畫出早自惑了
也。
五祖戒云兩彩一賽又云三人指路
擬何為。
溈山喆云諸人還識馬祖徑山
麼一點水墨兩處成龍國師道欽師猶被
馬師惑可謂千里同風不見道手執夜明
符幾箇知天曉。

續徑山杲云馬師仲冬嚴寒國一孟夏漸
熱雖然寒熱不同彼此不失時節忠國師
因甚却道欽師猶被馬師惑還委悉麼無
風荷葉動決定有魚行。】

* 四祖下第八世

「杭州鳥窠道林禪師(嗣徑山欽)因白居易問如何
是佛法大意師云諸惡莫作眾善奉行白云
三歲孩兒也解與麼道師云三歲孩兒雖道
得八十翁翁行不得白遂作禮。

師因侍者會通一日作辭師乃問汝今何往
通云某甲為法出家和尚不垂慈誨今往諸
方學佛法去師云若是佛法吾此間亦有少
許通云如何是和尚此間佛法師於身上拈
起布毛吹之侍者因而有省。」

【大溈秀云可惜這僧認他口頭聲色以當
平生殊不知自己光明蓋天蓋地。

續神鼎諲舉了遂於身上拈布毛示大眾
隨後一吹云會麼久後不得孤負老僧。

徑山杲云溈山與麼批判也未夢見鳥窠
在。】

* 五祖下第一世

「袁州蒙山道明禪師因趂盧行者至大𢈔嶺
行者見師至即擲衣鉢於石上云此衣表信
可力爭耶任君將去師遂舉之如山不動踟
躕悚慄乃云我來求法非為衣也願行者開
示祖云不思善不思惡正與麼時阿那箇是
明上座本來面目師當下大悟遍體汗流泣
淚作禮問云上來密語密意外還更有意旨
不祖云我今與汝說者即非密也汝若返照
自己面目密却在汝邊師云某甲雖在黃梅
隨眾實未省自己面目今蒙指授入處如人
飲水冷暖自知今行者即是某甲師也祖云
汝若如是則吾與汝同師黃梅善自護持。

嵩山慧安國師因僧坦然問如何是祖師西
來意師云何不問取自己意然云如何是自
巳意師云當觀密作用然云如何是密作用
師以目開合示之坦然言下知歸。」

* 五祖下第二世

嵩山破竈墮和尚(嗣安國師)因僧從牛頭處來乃
問來自何人法會僧近前又手遶師一帀而
出師云牛頭下不可有此人僧乃過師左邊
又手而立師云果然果然僧却問應物不由
他時如何師云爭得不由他僧云與麼則順
正歸原去也師云歸原何順僧云若非和尚
幾錯招𠎝師云猶是未見四祖時道理也見
後通將來僧却遶師一帀而出師云順正之
道古今如然僧作禮而退。

師因嵩山塢有廟甚靈殿中唯安一竈遠近
不輟祭祀師以杖敲竈三下云咄此竈只是
泥瓦合成聖從何來靈從何起恁麼烹宰物
命又打三下竈乃傾破墮落須臾有青衣峩
冠設拜云我本此廟竈神久受業報今蒙禪
師說無生法得脫此處生天特來致謝師云
是汝本有之性非吾強言神再拜而沒後僧
問師某甲久侍左右未蒙方便竈神得何宗
旨便乃生天師云我只向伊道是泥瓦合成
別也無道理為伊僧佇思師云會麼僧云不
會師云本有之性為甚不會僧作禮師云墮
也墮也破也破也後有舉似安國師國師歎
云此子會盡物我一如可謂如朗月處空無
不見者難構伊語脉。

* 五祖下第三世

嵩山峻極禪師(嗣破竈墮)因僧問如何是大修行
底人師云擔枷負鎻僧云如何是大作業底
人師云修禪入定僧無語師乃云爾問我善
善不從惡爾問我惡惡不從善所以道善惡
如浮雲起滅俱無處僧於言下契悟後破竈
墮聞舉乃云此子會盡諸法無生。

【續薦福懷云前頭則官不容針後面則私
通車馬若能辨得許󲊛具擇法眼。
昭覺
勤云窮善善自何來究惡惡從何起有問
崇寧如何是大修行底人對他道修禪入
定如何是大作業底人對他道擔枷負鎻
且道是同是別。】

「終南山惟政禪師(嗣嵩山寂)因唐文宗帝好嗜蛤
蜊㳂海官吏遞進亦勞一日御饌中有擘不
開者帝以為異因焚香禱之乃開即見菩薩
形梵相具足帝遂貯以金粟檀香合覆以美
錦賜興善寺眾僧瞻禮乃問羣臣此何祥瑞
因詔師問師云臣聞物無虛應此乃啟陛下
信心耳故契經云應以此身得度者即現此
身而為說法帝云菩薩身巳現且未聞說法
師云陛下覩此為常耶非常耶信耶非信耶
帝云希奇之事朕深信焉師云陛下巳聞法
竟帝大恱勑天下寺立觀音像。」

* 六祖下第一世

溫州永嘉真覺大師初至曹溪乃遶繩牀三
帀振錫而立祖云夫沙門者具三千威儀八
萬細行大德何方而來生大我慢師云生死
事大無常迅速祖云何不體取無生了無速
乎師云體本無生了本無速祖云如是如是
師方具威儀作禮須臾告辭祖云返大速乎
師云本自非動豈有速耶祖云誰知非動師
云仁者自生分別祖云爾甚得無生之意師
云無生豈有意耶祖云無意誰當分別師云
分別亦非意祖云善哉善哉少留一宿。

【雪竇顯舉至我慢處便喝云當時若下得
這一喝免見龍頭蛇尾又向卓然而立處
代祖云未到曹溪與󲊛三十棒了也。】

「婺州玄䇿禪師因到河北隍禪師菴乃問仁
者在此多少時隍云二十年師云習何事業
隍云入定師云入定者為有心入耶無心入
耶若無心入者一切無情草木瓦石應合得
定若有心入者一切有情含識之流亦應得
定隍云我正入定時則不見有有無之心可
入師云既不見有有無之心可入則是常定
云何更有出入隍乃杜詞復問仁者之師是
誰耶師云是曹溪能和尚隍云仁者師說何
法以為禪定師云我師所說六根非有四大
本空妙湛圓寂體自如如不出不入不定不
亂禪性無生離生禪相禪性無住離住禪定
心如虛空不見虛空之量隍不省師云汝速
往曹溪。

洛京荷澤神會禪師到思和尚處思問什麼
處來師云曹溪來思云曹溪意旨如何師振
身而立思云猶帶瓦礫在師云和尚此間莫
有真金與人不思云設有與汝向甚處著。」

【玄沙備云果然。
翠巖芝云真金瓦礫錯
下名言如今喚作什麼。
天聖泰云神會
若不見思師焉知瓦礫思和尚被他一問
直得額頭汗出口裏膠生。

續雲居錫云只如玄沙道果然是真金是
瓦礫。】

「西京惠忠國師因西天大耳三藏到京云得
他心通肅宗命國師試驗三藏纔見師乃禮
拜立于右師問汝得他心通耶藏云不敢師
云汝道老僧即今在甚麼處藏云和尚是一
國之師何得去西川看競渡師良久再問汝
道老僧即今在甚處藏云和尚是一國之師
何得向天津橋上看弄猢孫師至第三次問
三藏良久罔知去處師叱云這野狐精他心
通在什麼處三藏無對。」

【玄沙備徵云汝道前兩度還見麼。
雪竇
顯云敗也敗也。
仰山寂云前兩度是涉
境心後入自受用三昧所以不見。
趙州
諗因僧問大耳三藏第三度不見國師未
審國師在甚處州云在三藏鼻孔裏後僧
問玄沙既在三藏鼻孔裏因什麼不見玄
沙云只為太近。
白雲端云國師若在三
藏鼻孔裏有什麼難見殊不知國師在三
藏眼睛裏。

續翠巖芝云只如三藏還見國師鼻孔麼。】

「師一日喚侍者侍者應諾如是三召三應師
云將謂吾孤負汝却是汝孤負吾。」

【趙州諗云如人暗中書字字雖不成文彩
巳彰雪竇顯拈便喝。
投子同云抑逼人
作麼雪竇云垛根漢。
玄沙備云却是侍
者會雪竇云停囚長智。
雲門偃云作麼
生是吾孤負汝處若會得也是無端雪竇
云元來不會雲門又云作麼生是侍者孤
負國師處粉骨碎身未報得雪竇云無端
無端。
法眼益云且去別時來雪竇云謾
我不得。
興化獎云一盲引眾盲雪竇云
端的瞎有人問雪竇便打也要諸方點檢。

報慈遂問僧云甚處是侍者會處僧云若
不會爭解與麼應遂云汝少會在又云若
於此見得便識玄沙。
翠巖芝云國師與
侍者緫欠會在如今怎生會。
雪竇云國
師三喚侍者點即不到侍者三應到即不
點又云將謂吾孤負汝却是汝孤負吾謾
雪竇不得。

續雲居錫云且道侍者會不會若道會國
師又道汝孤負吾若道不會玄沙又道却
是侍者會且作麼生商量。】

「師因洞山問如何是古佛心師云墻壁瓦礫
是洞云墻壁瓦礫豈不是無情師云是洞云
無情還解說法不師云常說熾然說無間歇
洞云什麼人得聞師云諸聖得聞洞云和尚
還聞不師云我不聞洞云和尚既不聞爭知
無情解說法師云頼我不聞我若聞則齊於
諸聖汝則不聞我說法洞云與麼則眾生無
分也師云我為眾生說不為諸聖說洞云眾
生聞後如何師云即非眾生洞云無情說法
據何教典師云灼然言不干典非君子之所
談汝豈不見華嚴經云剎說眾生說三世一
時說洞山後到溈山山問承聞价闍黎曾問
國師無情說法是不洞云是溈云試請舉看
洞便舉溈云我這裏也有秪是罕遇其人洞
云便請溈山以拂子點一點洞云請和尚為
某甲說溈云父母所生口終不為汝說洞云
和尚此間還有同年慕道者麼溈云此去澧
陵縣側石室有雲巖道人子若問他必為子
說洞到雲巖請益前話巖云不見彌陀經云
水鳥樹林悉皆念佛念法洞因而有省乃述
頌云也大奇也大奇無情說法不思議若將
耳聽終難會眼處聞聲方得知。

唐肅宗帝問師百年後所須何物師云與老
僧造箇無縫塔帝曰請師塔樣師良久云會
麼帝云不會師云吾有付法弟子躭源却諳
此事請詔問之後詔源問源乃有頌云湘之
南潭之北中有黃金充一國無影樹下合同
舩瑠璃殿上無知識。」

【雪竇顯云肅宗不會且致躭源還會麼秪
消箇請師塔樣盡西天此土諸位祖師遭
這一拶不免將南作北有傍不肯底出來
我要問󲊛那箇是無縫塔。

續神鼎諲云前來國師作用不能明了次
問躭源源恁麼頌且道盡善不盡善神鼎
與󲊛諸人下四轉語湘之南潭之北君臣
有路中有黃金充一國淨妙體圓無影樹
下合同舩千聖同轍瑠璃殿上無知識凡
聖路絕若與麼會去必不相賺神鼎與麼
註解只是孤負國師。
保寧勇云所謂非
父不生其子雖然如是謾肅宗一人即得
爭奈天下衲僧眼何且道那箇是衲僧眼
便下座。
五祖演云眾中道國師良久殊
不知懸鼓待槌當時肅宗若是作家君王
待伊教詔躭源但向道國師何必後詔躭
源源呈頌云云代云閑言語。】

「師問座主講什麼經主云唯識論師云作麼
生會唯識論主云三界唯心萬法唯識師指
簾云這箇是什麼法主云色法師云大師簾
前賜紫對御談經何得五戒不持。

師因紫璘法師云請禪師立義某甲破某甲
立義禪師破今請師立義師云立義巳了紫
云是什麼義師云果然不見。

師因丹霞來叅纔展坐具師云不用不用霞
退後三步師云如是如是霞進前三步師云
不是不是霞遶禪牀一帀出去師云去聖時
遙人多懈怠三十年後覓箇漢也難得。」

【保福展云丹霞貪程不覺行困。
溈山喆
云丹霞可謂懷藏至寶遇智者乃增輝國
師鴻門大啟陟者須是奇人如今還有為
丹霞作主者麼出來與大溈相見有麼不
是龍門客切忌遭點額。

續泐潭準云客路如天遠侯門似海深登
彌天釋之門者須是奇人接待高賔應有
孟甞君之度量苟不如是便見主賔道異
雲泥不合。
大溈果云丹霞一進一退暗
中贏得一著國師倒東擂西未免傍觀者
哂。
蔣山懃云賔主相見欲展不展退後
進前禮過成謟猶幸南陽老而不耄。
東
禪觀云明鏡當臺胡來胡現漢來漢現霜
鐘在架大扣大鳴小扣小鳴一卷一舒一
擒一縱可謂照用兩全行說俱到且如國
師道去聖時遙人多懈怠三十年後討箇
師僧也難得畢竟是褒是貶。】

「師因肅宗問師在曹溪得何法師云陛下還
見空中一片雲麼帝云見師云釘釘著懸掛
著。」

【五祖戒云好事不如無。】

「師因虞軍容問師住白崖山如何修行師喚
童子以手摩頂云惺惺直言惺惺歷歷直言
歷歷向後莫受人謾軍容無語。」

【保福展云國師著一問直得手忙脚亂。】

「師因丹霞來訪值睡次乃問侍者躭源云國
師在不者云在即在秪是不見客霞云太深
遠生者云莫道上座佛眼也覷不見霞云龍
生龍子鳳生鳳兒師睡起侍者舉似師乃打
二十棒趂出丹霞聞之乃云不謬為南陽國
師。」

【續天童華云侍者喫棒出院蓋千載一時
然歸宗豈免眼熱丹霞固雖好手爭奈落
在國師網子裏諸人還辨得麼苟或未然
猶握金鞭問歸客夜深誰共御街行。
徑
山策云國師幸自高眠侍者播揚家醜不
因多口丹霞爭見國師哮吼敢問大眾國
師既在為什麼不見客向這裏見得破非
唯知躭源落節亦見自己有出身之路雖
然如是莫將閑學解埋沒祖師心。】

「師問南泉甚處來泉云江西來師云還將得
馬師真來不泉云秪這是師云背後底泉休
去(有云東寺或云百丈問南泉)。」

【長慶稜云大似不知。
保福展云幾不到
和尚此間。
五祖戒云和尚於此路熟。】

「師因紫璘供奉擬註思益經師乃問大德凡
註經須會佛意始得供奉云若不會佛意爭
解註得師令侍者盛一椀水著七粒米在水
中椀面安一隻筯乃問這箇是什麼義供奉
無語師云老僧意尚不會豈況佛意爭能註
得經。」

【續溈山果云供奉先鋒有作殿後無功當
時纔見國師問此是什麼義只對云草本
不勞拈出踢倒便行直饒國師通身是口
也無說處。】

「師因僧問如今和尚亦言即心是佛諸方尊
宿亦言即心是佛那得有異乎和尚為人天
師豈合自是非他必有其故請示所以師云
夫法有名異體同或名同體異因茲濫矣只
如菩提涅槃真如佛性是名異體同真心妄
心佛智世智是名同體異緣諸家錯將妄心
便為真心如人認賊為子又將世智稱為佛
智猶如魚目而亂明珠不可雷同事須甄別
耳僧問如何離得此過師云󲊛但向自身心
中子細返觀五陰十八界十二處一一推窮
有什麼物僧云今向身心中子細推窮無一
法可得師云你壞身心相耶僧云身心性離
寧有壞乎師云身心相外更有物不僧云身
心尚無外寧有物師云󲊛壞世間相耶僧云
世間相即無相何用壞乎師云若然者即免
過矣。

師問紫璘供奉大德所蘊何業奉云講青龍
䟽師云是金剛經麼奉云是師云經文最初
兩字喚作什麼字奉云如是師云是什麼。」

【明招謙代云昔日靈山今日親見。

續溈山果云溈山要問明招昔日靈山今
日親見畢竟是什麼若下得這一拶縱使
通身是眼未免一狀領過。】

「師曾問紫璘供奉甚處來奉云城南來師云
城南草作何色奉云作黃色師乃問童子城
南草作何色子云作黃色師云秪這童子亦
可簾前賜紫對御談玄。」

【溈山喆云國師與麼問供奉與童子與麼
答且道還有利害麼若也辯得許󲊛親見
國師若也未會城南草依前作黃色。】

「師問僧近離什麼處僧云南方師云南方知
識以何法示人僧云南方知識秪道一朝風
火散後如蛇退皮如龍換骨本爾真性宛然
無壞師云苦哉苦哉南方知識說法半生半
滅僧云南方知識即如此未審和尚此間說
何法師云我此間身心一如身外無餘僧云
和尚何得將泡幻之身同於法體師云󲊛為
什麼入於邪道僧云什麼處是某甲入於邪
道處師云不見教中道若以色見我以音聲
求我是人行邪道不能見如來。」

【雲門偃舉云身心一如身外無餘山河大
地何處有耶。
神鼎諲云若據這僧與麼
道傳語也未解莫累及知識據國師與麼
道亦是龍頭蛇尾前來身心一如向什麼
處去也試點檢看。

續淨慈昌云這僧當時待國師道若以色
見我以音聲求我是人行邪道不能見如
來但云苦哉苦哉大小國師半生半滅。

東禪觀云國師與這僧即色聲相見離色
聲相見若離色聲相見何異南方知識半
生半滅若即色聲相見又道色見聲求是
行邪道眾中莫有為國師作主者麼我要
問󲊛既是身心一如身外無餘泡幻之身
為什麼不同法體。】

「師因麻谷持錫到乃振一下卓然而立師云
汝既如是何用見吾谷又振錫一下。」

【雪竇顯別云洎不到此。】

「師因同肅宗到宮前乃指石師子云陛下這
石師子奇特下取一轉語帝云朕下語不得
請師下語師云山僧罪過後躭源問師云皇
帝還會麼師云皇帝會且致󲊛作麼生會。」

【玄沙備云大小國師被侍者勘破。】

「師因西堂藏與馬祖馳書至師問汝師說什
麼法藏從西過東立師云秪這箇別更有藏
却過西立師云這箇是馬師底仁者底作麼
生藏云早箇呈似和尚了也。」

【保福展云西堂埋沒大師不少。】

「師因肅宗問如何是十身調御師乃起立云
還會麼肅宗云不會師云與老僧過淨缾來。」

* 六祖下第二世

吉州躭源山真應禪師(嗣忠國師)與百丈在泐潭
推車次師問車在這裏牛在什麼處丈以手
斫額師以手拭目。

師遊方回省覲馬祖却於祖前畫一圓相就
上禮拜祖云汝莫欲作佛不師云某甲不解
捏目祖云吾不如汝。

【雪竇顯云然猛虎不食其子爭奈來言不
豐諸人要識躭源麼即是箇藏身露影漢。】

「師因第二世麻谷問十二面觀音豈不是聖
師云是谷便與師一摑師云知汝未到此境
界(或云師問麻谷)。

師問國師百中後有人問極則事作麼生國
師云幸自可憐生須要箇護身符子作麼。」

【五祖戒云和尚終是老婆心切。

續保寧勇云粉骨碎身難報此恩。
大溈
泰云大小躭源被國師一坐直至如今起
不得若是古德即不然待國師道幸自可
憐生須要箇護身符子作什麼只向他道
暗中為照燭險處作津梁。】

「師因仰山入門畫一圓相以手托呈却叉手
而立師乃以兩手交過握拳示之仰山進前
三步作女人拜師點頭而巳。」

* 應化賢聖

佛陀波利尊者游臺山到忻州見一老人問
向甚麼處去者云臺山禮文殊去老人云大
德見文殊還識不尊者無對。

【汾陽昭代云今日慶幸。】

「尊者又到山中見一老人云尊者何來者云
西國來老人云還將得佛頂尊勝經來不者
云不將得來老人云空來何益尊者遂回。」

【大陽玄云當初下得甚麼語得見文殊不
回西天乃云但展兩手似伊。】

「秦跋陀禪師(住廬山)嘗訪生法師乃問居常說
何經論生云說大般若經師云作麼生說色
空義生云眾微聚曰色眾微無自性曰空師
云眾微未聚喚作什麼生罔措師又問別說
何經論生云說大涅槃經師云如何說涅槃
之義生云涅而不生槃而不滅不生不滅故
曰涅槃師云這箇是如來涅槃那箇是法師
涅槃生云涅槃之理豈有二耶乃云某甲秪
如此禪師如何說涅槃師乃拈起如意云還
見麼生云見師云見箇什麼生云見禪師手
中如意師以如意擲向地上云還見麼生云
見師云見箇什麼生云見禪師手中如意隨
地師斥云觀公見解未出常流何得名喧宇
宙乃拂衣而去其徒懷疑不巳乃逐師押問
云我師說色空涅槃義俱不契未審禪師如
何說色空義師云不道汝師說不是秪說得
果上色空不會說因中色空徒云如何是因
中色空師云一微空故眾微空眾微空故一
微空一微空中無眾微眾微空中無一微。」

【汾陽昭代云休葛藤。】

「耶舍尊者甞訪廬山遠法師遠問如何是道
尊者云無人能會遠云此間有五百聽徒其
中有碩學高流豈無一人會耶尊者乃笑遠
復問如何是道尊者拈起如意示之云見麼
遠云見尊者云見箇甚麼遠云見尊者手中
如意尊者遂將如意擲向地上云還見麼遠
云見尊者云見箇什麼遠云見尊者手中如
意墮地尊者却収起如意云見即不見還見
麼遠罔措尊者斥云觀公見解未出常流何
得名喧宇宙乃拂衣上紫霄峯。」

【五祖戒云耶舍遠公見道也未。】

「波羅提尊者因異見王問何者是佛者云見
性是佛王云師見性不者云我見佛性王云
性在何處者云性在作用王云是何作用我
今不見者云今見作用王自不見王云於我
有不者云王若作用無有不是王若不用體
亦難見王云若當用時幾處出現者云若出
現時當有其八在胎為身處世名人在眼曰
見在耳曰聞在鼻辯香在舌談論在手執捉
在足運奔徧現俱該沙界収攝在一微塵識
者知是佛性不識喚作精魂王聞心即開悟
寶誌公和尚問一梵僧承聞尊者喚我作屠
兒曾見我殺生不僧云見公云有見見無見
見不有不無見見若有見見是凡夫見無見
見是聲聞見不有不無見見是外道見未審
尊者如何見僧云󲊛有此等見耶。」

【汾陽昭代云不枉西來。】

「師或云終日拈香擇火不知身是道場玄沙
云終日拈香擇火不知真箇道場。」

【雪竇顯云一對無孔鐵鎚。

續昭覺勤云終日拈香擇火不知拈香擇
火。】

「南嶽慧思和尚因誌公令人傳語云何不下
山教化眾生目視雲漢作麼師云三世諸佛
被我一口吞盡何處更有眾生可教化。」

【五祖戒云更說道理看。
報慈遂徵云且
道山上語山下語。
雪竇顯云有什麼屎
臭氣。
瑯瑘覺云驗人端的處。
翠巖芝
云思大秪見錐頭利不見鑿頭方。
芭蕉
徹云更進一步又云雖是入泥入水幾人
搆得。
天聖泰云思大秪知開口寶公平
地喫交。

續雲居舜云思大和尚寶公未傳語時猶
較些子。
保寧勇別思大云傳語法師合
取狗口。】

「天台智者大師在南嶽誦法華經至藥王品
云是真精進是名真法供養如來於是悟法
華三昧獲旋陀羅尼見靈山一會儼然未散。

明州布袋和尚常在通衢立有僧問和尚在
這裏作甚麼師云等箇人來僧云來也師遂
於懷中取一橘子度與僧擬接師乃縮手云
汝不是這箇人。

師因僧問如何是祖師西來意師放下布袋
叉手而立僧云秪此別更有在師拈起布袋
放肩上而去。

師有時見僧前行乃撫僧背一下僧回首師
云把一錢子來。

師甞將布袋并破席一領於通衢往來布袋
內盛鉢盂木履魚飯菜肉瓦石土木諸般緫
有或於稠人處打開布袋內物撒下云看看
又一一將起問人云這箇喚作什麼。」

【續瑯瑘覺云慈氏菩薩。
昭覺勤云熟處
難忘。】

「天台豐干禪師因寒山子問古鏡不磨時如
何照爥師云氷壺無影像猿猴探水月山云
此是不照爥也更請道師云萬德不將來教
我道什麼寒山拾得俱作禮而退。

師欲去遊五臺向寒山拾得云󲊛共我去遊
便是我同流若不去不是我同流山云󲊛去
遊作什麼師云禮文殊山云󲊛不是我同流。」

【翠巖芝云大似辯才見蕭翼。】

「寒山子因僧眾炙茄次山却將茄弗向一僧
背上打一下僧回首山呈起茄弗云是什麼
僧云這風顛漢山却向傍僧云󲊛道這箇師
僧費却多少塩醬。」

【續寶峯文云寒山打這僧實為費塩醬多
莫別有道理。
黃龍清云寒山子只知這
僧費多少塩醬不知自巳拋撒更多且道
什麼處是拋撒處良久云十方世界成狼
藉一日収來五味全。】

「寒山因趙州到天台行次見牛跡山乃問上
座還識牛麼州云不識山指牛跡云此是五
百羅漢遊山州云既是羅漢為甚麼作牛去
山云蒼天蒼天州呵呵大笑山云笑作什麼
州云蒼天蒼天山云這小厮兒却有大人之
作(或曰南泉大同小異)。

寒山預知溈山來國清受戒遂與拾得往松
門接溈山纔到二人從路兩邊透出作大蟲
吼三聲溈山屹然無對寒山云自從靈山一
別迄至于今還相記麼溈山無對拾得拈起
拄杖云老兄喚這箇作什麼溈山又無對寒
山云休休不用問他自從別後巳曾三生作
國王來緫忘却也。

天台拾得一日掃地次寺主問汝名拾得因
豐干拾得汝歸汝畢竟名箇什麼姓箇什麼
拾得放下掃帚叉手而立主再問拾得拈起
掃帚掃地而去寒山椎胷云蒼天蒼天拾得
却問汝作甚麼山云豈不見道東家人死西
家人助哀二人乃作舞笑哭而出。

婺州善慧大士因梁武帝請講經士纔陞座
以尺拊桉一下便下座武帝愕然誌公乃問
陛下還會麼帝云不會公云大士講經竟。」

【白雲端云傅大士與誌公被武帝一狀領
過。

續汾陽昭云講得甚好。
本覺一云傅大
士巳是葛藤誌公重下註脚諸人如今樂
聞麼良久云兩叚不同。
老宿云大士不
得誌公洎成虛棄。】

「大士一日披衲頂冠靸履朝見梁武帝帝問
是僧耶士以手指冠帝云是道耶士以手指
靸履帝云是俗耶士以手指衲衣。」

【汾陽昭代云大士多能。

續五祖戒云笑殺傍觀。】

「大士或云夜夜抱佛眠朝朝還共起起坐鎮
相隨語默同居止纖毫不相離如形影相似
欲識佛去處(雪竇云三生六十劫)秪這語聲是。」

【玄沙備云大小傅大士秪認得箇昭昭靈
靈。
報慈遂徵云且道他認不認若認他
又是補處彌勒不可認也若不認玄沙又
與麼道不可徒然。
雪竇顯云天下衲僧
跳不出直饒口掛壁上漢別有一竅勘過
了打又云玄沙也是打草蛇驚。
翠巖芝
云認與不認來年更有新條在擾亂春風
卒未休。
薦福懷云誰有單于調換取假
銀城良久云曾被雪霜苦楊花落也驚。

續九峯勤云大小傅大士奈一法中而有
異九峯即不然夜夜困即眠朝朝覺即起。

洞山聦云九峯和尚是大力量人言不虛
發洞山道困來即便眠覺來即便起只如
󲊛衲僧家白日還打睡麼雖然如是三十
年後且莫和泥合水。
法昌遇云此是古
佛垂慈不無方便爭奈善因而招惡果傳
大士如張漫天網羅龍打鳳奈何鱗甲羽
毛緫在裏許逃生無路若是靈禽異獸決
定別有生涯。
保寧勇云大眾傅大士此
頌古今不墜一切人知向此瞥地者亦多
錯會者不少玄沙云大小傅大士只認得
箇昭昭靈靈洞山聦云且道衲僧家日裏
還曾睡也無此兩轉語誰言世上無仙客
須信壺中別有天保寧亦有一頌要眠時
即眠要起時即起水洗面皮光啜茶濕却
觜大海紅塵飛平地波濤起阿呵阿呵呵
囉哩哩囉哩。】

* 未詳嗣法

「先淨照禪師問楞嚴大師云經中道若能轉
物即同如來若被物轉則名凡夫只如昇先
閣作麼生轉。」

【汾陽昭代云彼此老大。】

「無著和尚送供往臺山文殊相迎次問大德
從何方而來師云南方殊云南方佛法如何
住持師云末法比丘少奉戒律殊云多少眾
師云或三百或五百師却問和尚此間如何
住持殊云凡聖同居龍蛇混雜師云多少眾
殊云前三三後三三。」

【汾陽昭代云識得󲊛。

續雪峯存問靈雲云古人道前三三後三
三意旨如何靈雲云水中魚山上烏雪峯
云意作麼生會靈雲云高可射𠔃深可釣。

徑山杲云當時若見只向他道和尚如是
住持直是不易。
天童傑云大眾或三百
或五百置之勿論只如文殊道前三三後
三三如何話會良久云竹影掃堦塵不動
月穿潭底水無痕。】

「師喫茶次文殊拈起玻瓈盞問南方還有這
箇麼師云無文殊云尋常將什麼喫茶師無
對。」

【洞山价代展兩手云有無且置借取這箇
看得否。
曹山章代云久承大士按劒為
什麼處在一塵。
長慶稜代云若與麼癡
客勸主人。
瑯瑘覺云若也是去可謂虎
口裏奪食若也不是去移舟諳水勢舉棹
別波瀾。

續汾陽昭云謝顧問。】

「師因日晚遂問文殊云擬投一宿得不殊云
󲊛有執心在不得此宿師云某甲無執心殊
云󲊛受戒不師云受戒久矣殊云󲊛若無執
心何用受戒師遂辭退均提童子送師出師
云適來和尚道前三三後三三是多少童子
召云大德師回首童子云是多少。」

【洞山价云欲觀其父先觀其子。

續汾陽昭於何用受戒處云悔出前言於
童子道是多少處云識得󲊛。】

「師又見化寺無額問童子此寺名甚麼童子
以手指金剛背後云看看師回首化寺乃隱。」

【續汾陽昭云辯才遇蕭翼。】

「師去五臺逢一老人師問莫是文殊不老人
云豈有二文殊師遂作禮忽然不見(一本曰豐干)。」

【趙州諗代云文殊文殊。
薦福懷云無著
只有先鋒且無殿後老人若不隱身去有
甚麼面見無著。】

「公期和尚因往羅漢路逢一騎牛公子師問
羅漢路向甚麼處去公拍牛云道道師喝云
這畜生公云羅漢路向甚麼處去師却拍牛
云道道公云直饒與麼猶少棒喫在師便打
公子便拍牛走。

蟾首座問洞山佛真法身猶若虛空應物現
形如水中月作麼生說箇應底道理洞山云
如驢覷井蟾云是則是只道得八成山云首
座作麼生蟾云如井覷驢(有本云紙衣道者問德上座或謂洞
山問曹山)。

錢唐鎮使在界上為鎮將時問僧其或相契
即留止宿一日因二僧至遂問近離甚處云
江西馬大師處云馬師有什麼方便僧云道
即心是佛便被揖出又有二僧到亦如前問
僧云非心非佛亦被揖出不得止宿。

洪州太守許式郎中(見洪州鷄足山主)因與上藍溥
和尚泐潭澄和尚三人坐次澄云承郎中云
夜坐連雲石春栽帶雨松當時是答洞山什
麼話許云今日放衙澄云聞說是答泗洲大
聖在揚州現底話是不許云別點茶來澄云
名不虛傳元來是作得主許云和尚早晚回
山去澄云今日被上藍覷破上藍便喝澄云
須是󲊛始得許云勿奈舩何打破戽斗。

郎中入上藍僧堂問首座年多少座云六十
八歲許云僧臘多少座云四十七夏許云聖
僧得幾夏座云與虛空同受戒許拍禪牀板
頭云下官喫飯不似首座喫塩多。

大宋太宗皇帝問僧看甚麼經僧云仁王經
帝云既是寡人經為甚麼在卿手裏僧無對。」

【雪竇顯代云皇天無私惟德是輔。】

「帝幸開寶塔問僧卿是甚人僧云塔主帝云
寡人塔為什麼卿作主僧無對。」

【雪竇顯代云盍國咸知。】

「帝因僧朝見乃問卿是甚處僧僧云廬山臥
雲菴帝云臥雲深處不朝天為甚到此。」

【雪竇顯代云難逃至化。】

「帝甞夢神人報云請陛下發菩提心帝早旦
宣問左右街菩提心作麼生發。」

【雪竇顯代云實謂古今罕聞。】

「帝因僧朝見乃云陛下還記得臣僧麼帝云
甚處相見來僧云靈山一別直至如今帝云
卿以何為驗僧無對。」

【雪竇顯代云貧道得得而來。】

「帝因僧奏燒却藏經欲乞宣賜帝宣問昔日
摩騰不燒如今為甚却燒僧無對。」

【雪竇顯代云陛下不忘付囑。】

* 亡名古宿

「昔有老宿一夏巳來並不為師僧說話有僧
自歎云我只與麼空過一夏不敢望和尚說
佛法得聞正因兩字也得老宿聊聞乃云闍
黎莫𧬊速若論正因一字也無與麼道了叩
齒云適來無端不合與麼道隣壁有老宿聞
乃云好一釜羹被兩顆鼠糞汙却。」

【報慈遂徵云且道讚歎語不肯語若是讚
歎為甚道鼠糞汙却若不肯他有什麼過
驗得麼。
雪竇顯云誰家鍋釜無一兩顆。

續黃龍清云二老宿只見錐頭利不見鑿
頭方只如這僧道不敢望和尚說佛法得
聞正因兩字也得是會不會叅玄要具通
方眼好向言中辯古今。】

「昔有老宿住菴於門上書心字於䆫上書心
字壁上書心字後法眼云門上但書門字䆫
上但書䆫字壁上但書壁字玄覺云門上不
要書門字䆫上不要書䆫字壁上不要書壁
字何故字義炳然。

昔有兩僧各住菴旬日不會一日相見上菴
主乃問多時不見在什麼處下菴主云在菴
裏造箇無縫塔上菴主云某甲也欲造箇就
師借樣子可不下菴主云何不早道恰被人
借去也(或云匾檐山菴主)。」

【法眼益云且道借伊樣不借伊樣。】

「昔有老宿云祖師九年面壁為訪知音若與
麼會將來喫鐵棒有日在又一老宿云祖師
九年面壁何不慚惶若與麼會更置草鞋行
脚三十年。」

【瑯瑘覺云既不然且道祖師面壁意作麼
生良久云欲得不招無間業莫謗如來正
法輪。

續天童傑舉瑯瑘語了云二老宿敲塼打
瓦瑯瑘和尚畫虎成狸諸人要見祖師面
壁底意旨麼窮坑難滿。】

「昔有老宿畜一童子並不知軌則有一行脚
僧到菴乃教示童子朝昬禮儀其童晚見老
宿外歸遂去問訊老宿俄然怪見遂問阿誰
教汝童子云堂中上座老宿尋喚其僧來問
上座傍家行脚是甚麼心行這箇童子養來
二三年幸自可憐生誰教上座教壞伊快俶
裝去黃昬雨淋淋地被他趂出。」

【法眼益徵云古人與麼顯露些子家風甚
怪且道意在於何。】

「昔有一行者隨法師入佛殿行者向佛而唾
法師云行者少去就何以唾佛行者云將無
佛處來與某甲唾法師無對。」

【溈山祐云仁者却不仁者不仁者却仁者。

仰山寂代法師但唾行者又云行者若有
語即向伊道還我無行者處來。】

「昔有僧到曹溪因守衣鉢僧提起衣云此是
大𢈔嶺頭提不起底僧云為甚麼在上座手
裏僧無對。」

【雲門偃云彼彼不了又代云遠嚮不如親
到又云將謂是師子兒。】

「昔有僧持鉢到長者家偶為犬傷長者因問
龍披一縷金翅不吞大師全披法服為甚却
被狗咬。

昔有僧去覆舩路逢一賣塩翁僧問覆舩路
向甚處去翁良久僧又問翁乃云󲊛患聾那
僧云󲊛向我道什麼翁云向󲊛道覆舩路僧
云翁莫會禪麼翁云莫道會禪佛法也會盡
僧云󲊛試說看翁挑起塩僧云難翁云󲊛喚
作什麼僧云塩翁云有什麼交涉僧云󲊛作
麼生翁云不可更向󲊛道是塩。

昔有一婆供養一菴主經二十餘年常令一
二八女送飯給侍一日令女子抱定云正當
與麼時如何主云枯木倚寒巖三冬無暖氣
女子歸舉似婆婆云我二十年來秪供養得
箇俗漢遂遣起放火燒却菴。

昔有官人入鎮州天王院覩神像因問院主
云此是什麼功德主云護國天王官云只護
此國徧護餘國主云在秦為秦在楚為楚官
云臘月二十九日打破鎮州城天王向甚處
去主無對。

昔有僧去叅米胡路逢一婆住菴僧云婆有
眷屬麼婆云有僧云在什麼處婆云山河大
地若草若木皆是我眷屬僧云婆莫作師姑
來麼婆云汝見我是甚麼僧云俗人婆云汝
不可是僧僧云婆莫混濫佛法好婆云我不
混濫佛法僧云與麼豈不是混濫佛法婆云
汝是男子我是女人豈是混濫。

昔南泉典座辦兩分食詣園中管顧園頭食
時展鉢次忽有念佛鳥鳴園頭乃敲鉢一下
又鳴再敲一下鳴既住頭乃問典座會麼座
云不會又敲一下。

昔塩官會下有主事僧忽見一鬼使來追僧
告云某甲身充主事未暇修行乞容七日得
不使云待為白王若許七日後來不然須臾
便至言訖不見至七日後復來竟覓其僧了
不可得後有舉問一僧若被覓著時如何抵
擬他。」

【洞山价代云被他覓得也。】

「昔溈山會下有僧在山多年一日下山覓箇
住處偶宿一行者家者問上座何處去僧云
覓箇住處去者書箇佛字問上座這箇是什
麼字僧云佛字者却喚妻問這箇是什麼字
妻云佛字者云上座與某甲拙室見解一般
爭解住得其僧却回溈山。

昔有僧到翠巖(或曰石霜)相看值不在遂看主事
事云叅見和尚也未僧云未主事乃指狗子
云上人要見和尚但禮拜這狗子僧無語後
翠巖歸得聞乃云作麼生免得與麼無語。」

【雲門偃云欲觀其師先觀其子。】

「昔有一婆子臨齋入趙州堂云這一堂師僧
緫是婆婆生得底秪有大底孩兒五逆不孝
趙州纔顧視婆子便出。

昔有道士在殿前背佛而坐僧云道流莫背
於佛道云大德本教云佛身充滿於法界教
我向甚處坐即得。

昔有一僧還魂云冥中見地藏遂問某平生
修何行業某云念法華經地藏云止止不須
說為是說為是不說某無對。

昔有僧問一尊宿獅子捉兔亦全其力捉象
亦全其力未審全箇什麼力老宿云不欺之
力。

昔有施主入院行眾僧隨年錢知事僧云聖
僧前著一分主云聖僧年多少僧無對。」

【法眼益代云心期滿處即知。

續保寧勇云只恐施主力所不及。】

「昔廣南有僧住菴偶大王出獵吏人報云菴
主大王來請起主云非但大王來佛來亦不
起王聞乃問佛豈不是卿師主云是王云見
師為甚麼不起。」

【法眼益代云未足詶恩。

續保寧勇云相識滿天下今朝遇一人。】

「昔有老宿問一座主䟽鈔解義廣略如何主
云鈔解䟽䟽解經宿云經解什麼主無對。

昔有官人作無鬼論中夜揮毫次忽見一鬼
出云汝道無我聻。」

【續五祖演代以手作鵓鳩觜云谷谷孤。

靈隱遠以手加額云何似生。】

「有古德問云我三十年前曾斷一人命根而
今日夜憂愁如何免得。

有古德與僧行次見水中死魚乃問魚以水
為命為甚却死在水裏。」

【續天龍機代云是伊為什麼不去岸上死。】

「昔高麗國來錢唐刻觀音聖像及舁上舩竟
不能動因請入明州開元寺供養後有設問
無剎不現身聖像為甚麼不去高麗國。」

【長慶稜云現身雖普覩相生偏。
法眼益
別云識得觀音未。】

「昔有座主念彌陀名號次小師遂喚和尚及
其回顧小師不對如是數四座主叱之小師
云和尚幾年喚他即得某甲纔喚便乃發惡。」

宗門統要續集卷第二

* 音釋

錐
(朱惟切猶鑽也)。
諲
(音因)。
踟躕
(踟直知切躕直朱切踟躕行不進也)。
悚
慄
(悚息勇切怖也慄力質切懼也)。
𠎝
(起虔切與愆同)。
蛤蜊
(蛤古合切蜊音
梨)。
礫
(郎狄切小石也)。
猢
(戶吾切)。
叱
(尺栗切訶也)。
諗
(式荏切)。
垛

(徒果切)。
賺
(直䧟切錯也)。
璘
(離珍切)。
擂
(音雷研物也)。
覷
(七慮切伺
視也)。
稜
(盧登切)。
拶
(子刮切逼拶也)。
麻谷
(谷音欲)。
爥
(朱欲切照也)。

丳
(楚限切)。
厮
(息移切役也)。
靸
(悉合切)。
戽
(火故切抒水器也)。
𧬊

(先奚切)。
俶裝
(俶昌六切動也裝側霜切裹也)。
聻
(尼止切指物貌)。

宗門統要續集卷第三　　　　　　扶五
宋建溪沙門宗永集
元建康保寧禪寺住持沙門清茂續集

* 六祖大師嗣法

「南嶽大慧懷讓禪師初叅六祖祖問甚處來
師云嵩山來祖云是什麼物與麼來師云說
似一物即不中祖云還可修證也無師云修
證即不無汙染即不得祖云只此不汙染乃
諸佛之所護念汝既如是吾亦如是。

師因僧問如鏡鑄像光歸何處師云大德未
出家時相貌向甚處去僧云成後為甚不鑑
照師云雖不鑑照瞞他一點也不得。」

【續法眼益別云阿那箇是大德鑄成底像。】

* 南嶽下第一世

「江西馬祖道一大寂禪師始匡徒日大慧遣
一僧囑云󲊛去竢他陞堂時乃出問作麼生
看他道甚言句記將來僧至一如所教師云
自從胡亂後三十年不曾少鹽醬僧回舉似
大慧深肯之。」

【續徑山杲云雲門即不然夜夢不祥書門
大吉。】

「師因僧叅次乃畫一圓相云入也打不入也
打僧纔入師便打僧云和尚打某甲不得師
靠拄杖休去。」

【雪竇顯云二俱不了和尚打某甲不得靠
却拄杖擬議不來劈脊便棒。】

「師因僧問離四句絕百非請師直指西來意
師云我今日勞倦不能為汝說得問取智藏
去僧乃問藏藏云何不問和尚僧云和尚教
來問藏云我今日頭痛不能為汝說去問取
海兄僧遂問海海云我到這裏却不會僧舉
似師師云藏頭白海頭黑。」

【溈山喆云這僧與麼問馬師與麼答離四
句絕百非智藏海兄都不知會麼不見道
馬駒踏殺天下人。

續五祖演云馬大師無著慙惶處只道得
箇藏頭白海頭黑這僧擔一檐懵懂換得
一箇不會若也眼似流星多少人失錢遭
罪。】

「師因有僧於前作四畫上一畫長下三畫短
云不得道一畫長三畫短離四句絕百非請
師答師乃畫一畫云不得道一畫長三畫短
答汝了也。」

【續南陽忠別云何不問老僧。
溈山果云
借婆裙子拜婆年。】

「師因百丈南泉西堂三人隨侍翫月次師乃
問正當與麼時如何堂云正好供養丈云正
好修行泉拂袖便去師云經入藏禪歸海惟
有普願獨超物外。」

【翠巖真云神鼎叔翁云只為老婆心切翠
巖即不然垂萬里鈎駐千里鳥騅布漫天
網打衝浪巨鱗還有麼有則衝浪來相見
如無且歸巖下待月明。

續泐潭清云是則全是非則全非後來神
鼎道只為老婆心切神鼎與麼道大似金
沙混雜玉石不分只如馬大師道經入藏
禪歸海惟有普願獨超物外什麼處是老
婆心切處還辯得麼不省這箇意修行徒
苦辛。
開福寧云諸禪德馬大師等閑舒
卷妙手天然也是貪觀雲裏鴈失却渡頭
舩若人檢點得出披毛游火聚戴角混塵
泥其或見處朦朧為󲊛下箇註脚經歸藏
禪歸海未是衲僧親到底拂袖前行歸去
來擊碎重關門大啟還有見馬師者麼良
久云休休長安夜夜家家月幾處笙歌幾
處愁。
虎丘隆云馬駒踏殺天下人一摑
直須一掌血三大士各展家風不覺翻成
老婆心切叢林浩浩商量緫道翫月話奇
特檢點將來克由尀耐何故三人證龜成
鱉。
靈隱嶽於正好供養處云望梅林止
渴正好修行處云金不博金拂袖便行處
云只得一橛獨超物外處云唵摩呢達尼
吽𠷑吒復云這一火落鼻孔緫被穿却了
也󲊛諸人向什麼處出氣擊拂子下座。】

「師一日問藥山子近日見處作麼生藥云皮
膚脫落盡唯有一貞實師云子之所得可謂
恊於心體布於四肢既然如是將取三條􂿚
束取肚皮隨處住山去藥云某甲又是何人
敢言住山師云未有長行而不住未有常住
而不行欲益無所益欲為無所為冝作舟航
無久住此。」

* 南嶽下第二世

池州南泉普願禪師(嗣馬大師)師因東西堂爭猫
兒師乃提起云大眾道得即救取道不得即
斬却也眾無對師遂斬之晚趙州外歸師舉
似州州乃脫草履安頭上而出師云子若在
即救得猫兒。

【保福展云雖然如是也即是破草鞋。
翠
巖芝云大小趙州秪可自救。

續雪峯存問德山南泉斬猫兒意旨如何
德山以拄杖便打趂出復召云會麼峯云
不會山云我與麼老婆猶自不會。
大溈
智云南泉據令而行趙州見機而作雖然
如是未免掛人脣吻大圓要與南泉把手
共行遂拈拂子云若道得即奪取去眾無
語乃云啼得血流無用處不如緘口過平
生。】

「師示眾云喚作如如早是變了也今時師僧
須向異類中行歸宗聞乃云雖行畜生行不
得畜生報師云孟八郎又與麼去也。」

【德山密云南泉中毒也。
瑯瑘覺云山僧
不然遇水喫水遇草喫草焉知畜生行。

續法花舉云且道作麼生是異類中行石
牛長臥三春霧木馬時嘶秋夜泉。】

「師同魯祖歸宗杉山喫茶次魯祖提起茶盞
云世界成時便有這箇師云今人秪識這箇
不識世界宗云是師云師兄莫同此見麼宗
却拈起盞云向世界未成時道得麼師作掌
勢宗以面作承掌勢。」

【續昭覺勤云魯祖簸土揚塵南泉和泥合
水歸宗火亂灰飛杉山坐觀成敗還委悉
麼箭鋒相拄不相饒四人共拈一隻盞。】

「師示眾云文殊普賢昨夜三更相打每人與
二十棒趂出院也趙州出眾云和尚棒教誰
打師云王老師過在甚處州乃作禮。」

【雲門偃代云深領和尚慈悲某甲歸衣鉢
下得箇安樂又代云與眾除害。

續報慈遂云且道趙州休去是肯南泉不
肯南泉。
夾山齡云南泉一期逞俊爭奈
平地起堆趙州雖是覿面投機不覺腦門
著地。】

「師因至莊偶莊主預備迎奉師云老僧居常
出入不與他知何夙排辦至於如是主云昨
夜土地神報師云王老師修行無力被鬼神
覷見侍者便問既是大善知識為甚却被鬼
神覷見師云土地前更下一分飯著。」

【因聖頴云南泉被這僧一問不免向鬼窟
裏作活計。

續雲居錫云是賞伊是罰伊只如土地覷
見是南泉不是南泉。
翠巖真云眾中多
有道蘇嚧蘇嚧便是土地前一分飯如斯
理論深屈古人何故只知枝詞蔓說不知
南泉道理諸人要會麼執之失度必入邪
路放之自然體無去住。
天童覺云老僧
當時若見莊主與麼道便與捉住云放汝
不得何故不見道來說是非者便是是非
人。】

「師示眾云王老師賣身去也還有人買麼時
有一僧出眾云某甲買師云不作貴不作賤
󲊛作麼生買僧無對。」

【趙州諗云明年與和尚作一領布衫。
臥
龍球云和尚屬某甲。
禾山殷代云是何
道理。
明招謙代便拍傍僧背云好著不
著去。
雪竇顯云雖然作家競買要且不
解輸機且道南泉還肯麼雪竇也擬詶箇
價直令南泉進且無門退亦無路良久云
別處容和尚不得。

續隱靜岑云某甲報恩有分。】

「師同歸宗麻谷去禮覲國師路次於地畫一
圓相云道得即去宗便於相中坐谷便作女
人拜師云與麼則不去也宗云是什麼心行
師於是相喚回。」

【翠巖芝云當時若見每人與一棒且圖天
下太平。

續雲居錫云比來要禮國師南泉為甚麼
却相喚回且道古人意作麼生。
報慈遂
云只如南泉與麼道是肯底語不肯底語。

五祖演云三人是慧炬三昧莊嚴王三昧。

薦福行云漢武求仙不得仙王喬端坐却
昇天雖然三箇中有見得國師底有見不
得國師底若人辯得許󲊛具頂門眼。
南
華昺云動絃別曲還他麻谷歸宗掣鼓奪
旗偏冝南泉老漢直得同行不同步黨理
不黨親白雲盡處是青山行人更在青山
外。
天童覺云我當時若見便與抹却圓
相不唯打破南泉窠臼亦乃教歸宗無著
身處麻谷呈伎倆不得南泉云恁麼則不
去也果然果然。】

「師住菴時一僧到師乃云某甲上山作務請
齋時作飯自喫了却送一分來其僧齋辦自
喫了却將家事一時打破仍就牀臥師伺久
不來遂歸見僧臥師亦去一邊臥僧便起去
師住後云我往前住菴時有箇靈利道者來
直至如今不見。」

【五祖戒云也是貧兒思舊債。
翠巖芝云
兩箇漢前不至村後不至店。】

「師有書與茱萸云理隨事變寬廓非外事得
理融寂寥非內僧乃問如何是寬廓非外萸
云問一答百也無妨進云如何是寂寥非內
萸云覩對聲色不是好手僧又問長沙沙瞪
目視之又進後語問沙乃閉目示之僧又問
趙州州作喫飯勢又進後語問州以手拭口
後僧舉似師師云此三人不謬為吾弟子。」

【續蔣山懃云南泉雖則養子之緣其奈憐
兒不覺醜殊不知這三人一人有目無足
一人有足無目一人足目俱無雖然如是
皆可與南泉為師為甚如此理事分明。】

「師與魯祖杉山歸宗四人離馬祖處各謀住
菴於中路分袂師插一拄杖云道得也被這
箇礙道不得也被這箇礙宗拽拄杖打師一
下云也只是這箇王老師說什麼礙與不礙
魯云只此一句語大播天下宗云還有不播
者麼魯云有宗云作麼生是不播者魯便作
掌勢。

師示眾云王老師自小養一頭水牯牛擬向
溪東牧不免食他國王水草向溪西牧亦不
免食他國王水草如今不免隨分納些些緫
不見得。」

【雲門偃云且道牛內納牛外納直饒󲊛說
得納處分明我更問󲊛覓牛在。
溈山喆
云雲門只解索牛不解穿他鼻孔拈拄杖
云三世諸佛天下老和尚鼻孔盡被山僧
拄杖一時穿却且道山僧鼻孔在什麼處
良久云誣人之罪以全罪科之。

續長慶稜云󲊛道南泉前頭為人後頭為
人。
雪竇顯云一時穿却。
雲峯恱云說
甚麼納些些盡𠃵坤大地色空明暗情與
無情盡在山僧這裏放行則隨緣有地把
住則逃竄無門且道放行好把住好。
昭
覺勤云和光順物與世同塵不犯鋒鋩収
放自在是南泉本分草料山僧自小養一
頭水牯牛有時孤峯獨立有時閙市縱橫
不論溪東溪西一向破塵破的且道即今
在甚麼處試著眼看。
天童傑云南泉起
模畫樣長慶披沙揀金雲門鼻孔先穿雪
竇據欵結桉拈拄杖更有一箇在什麼處
擲下拄杖。
靈隱嶽云王老師傾膓倒腹
則不無未見移風易俗在山僧只養得一
頭驢一向東倒西攂順時一日何啻千里
萬里拗時直是一步不移且道與王老師
水牯牛相去多少良久云漁人舞棹野老
謳歌。】

「師因僧問牛頭未見四祖時為甚百鳥銜花
獻師云為渠步步踏佛階梯僧云見後為甚
不來師云直饒不來猶較王老師一線道。」

【雲門偃云南泉只解步步登高不解從空
放下時有僧問如何是步步登高門云香
積世界如何是從空放下門云填溝塞壑。】

「師示眾云江西馬祖說即心即佛王老師不
恁麼不是心不是佛不是物恁麼道還有過
麼時有趙州出禮拜了去續有僧問趙州云
上座禮拜了去意作麼生州云汝却問取和
尚僧遂問師適來諗上座意作麼生師云他
却領得老僧意旨。」

【續黃龍心云古人恁麼道譬若管中窺豹
但見一班設使入林不動草入水不動波
猶是騎馬向氷稜上行若是射鵰底手何
不向蛇頭揩痒透關者試辯看良久云鴛
鴦繡出自金針。
徑山杲云兩箇老漢雖
善靴裏動指殊不知傍觀者醜。】

「師因入園見一僧乃拋瓦礫擲之其僧回首
師乃翹一足僧無語師便歸僧隨後歸請益
云和尚適來擲瓦礫打某甲豈不是警覺某
甲師云翹足又作麼生僧無對。」

【石霜諸因僧問云南泉翹足意作麼生霜
舉手云還恁麼也無。】

「師因座主來辭乃問甚處去主云山下去師
云第一不得謗王老師主云爭敢謗和尚師
乃噴涕云是多少主便出去。」

【石霜諸云不為人斟酌。
雲居膺云非師
本意。

續雲居錫云座主當時出去是會不會。】

「師問僧云夜來好風僧云夜來好風師云吹
折門前一枝松僧云吹折門前一枝松次問
一僧云夜來好風僧云是什麼風師云吹折
門前一枝松僧云是什麼松師云一得一失。」

【翠巖真云眾中商量甚多有云前來據實
祗對所以云得後來不合云是什麼風所
以云失然只知車書混同泥玉一所何哉
不知道之根源理之深淺要會麼路逢劒
客須呈劒不是詩人不獻詩。】

「師與杉山向火次乃云不用指東畫西本分
事直下道將來杉以火箸插向爐內師云直
饒如是猶較王老師一線道又如前問趙州
州遂畫圓相中心下一點師云直饒如是猶
較王老師一線道。

師問座主講得什麼經主云彌勒下生經師
云彌勒什麼時下生主云現在天宮未來師
云天上無彌勒地下無彌勒。」

【洞山价舉問雲居居云天上無彌勒地下
無彌勒未審誰與安名洞山被問直得禪
牀振動乃云吾在雲巖曾問老人直得火
爐振動今日被子問直得通身汗流。
大
陽玄云如今老僧舉起也有解問者致將
一問來乃云地動也。

續徑山杲云禪牀動火爐動地動即不無
這三箇老漢要見南泉直待彌勒下生始
得忽有箇漢出來道天上無彌勒地下無
彌勒却教甚麼人下生又作麼生祗對但
向他道老僧罪過。】

「師因陸亘大夫云肇法師也甚奇怪解道天
地同根萬物一體師指庭前牡円云大夫時
人見此一株花如夢相似。」

【續保寧勇代大夫拍手云阿誰得到這般
田地。
黃龍心舉問僧云南泉恁麼道如
何得見與我一體僧舉起坐具黃龍云舉
則易見還難毗盧頂上天風寒峩峩直下
蒼龍窟誰敢覷著。
昭覺勤云陸亘手攀
金鎻南泉八字打開直得七珍八寶羅列
目前乃竪起拂子云天地一指萬物一馬
通身是口分踈不下。
徑山杲云若向理
上看非但南泉謾他陸亘大夫一點不得
亦未摸著他脚跟下一莖毛在若向事上
看非但陸亘大夫謾他南泉一點不得亦
未夢見他汗臭氣在或有出來道大小徑
山說理說事只向他道但向理事上會取。】

「師問神山什麼處來山云打羅來師云手打
脚打山無語師云󲊛問我我與󲊛道山便問
手打脚打師云分明記取巳後遇明眼人舉
似他。」

【雲巖晟代云無手脚者始解打。

續保寧勇代神山無語處云和尚具一切
智。】

「師因山下有一菴主人謂近日南泉和尚出
世何不去禮見主云非但南泉出世直饒千
佛出興亦不能去師聞乃令趙州去勘州去
便設拜主不顧州從西過東又從東過西主
並不顧州云草賊大敗遂拽下簾子便歸舉
似師師云我從來疑著這漢。」

【雪竇顯云大小南泉趙州被這箇檐板漢
勘破了。
溈山喆云菴主坐觀勝敗大小
南泉趙州向淨地上喫交。

續智海禾云是即是菴主即解把定封疆
不能同生同死趙州禮拜時但云這賊我
識得你了也待伊從東過西從西過東拽
拄杖趂出菴且看趙州別有什麼伎倆。】

「廬山歸宗智常禪師與南泉同行一日告別
煎茶次泉乃云從前與師兄商量語句彼此
巳知向後忽有人問畢竟事作麼生師云這
一片田地好卓菴泉云卓菴且致畢竟事作
麼生師乃踢却茶銚便起泉云師兄喫茶了
某甲未喫茶師云作這箇語話滴水也銷不
得泉休去。」

【五祖戒云南泉只解作客不解作主。
溈
山喆云南泉逢強即弱歸宗逢弱即強三
十年同行畢竟事不通商量然雖如是猶
較王老師一線道。

續昭覺勤云驚羣之句誰不聳然有般道
南泉搆他歸宗不著所以遭他呵叱殊不
知行人更在青山外蔣山不惜眉毛為諸
人下箇註脚南泉探頭太過歸宗壁立萬
仞且道還有出身路也無喝下須教三日
聾。
天童華云南泉貪程太急歸宗薄處
先穿二老雖發明馬祖止眼要且極則事
未夢見在何故家住東州。】

「師因小師辭乃問甚處去僧云諸方學五味
禪去師云諸方有五味禪我這裏只有一味
禪僧便問如何是和尚一味禪師便打僧云
會也會也師云道來道來僧纔開口師又打。」

【黃檗運云馬大師出八十四員善知識箇
箇阿轆轆地唯有歸宗較些子。
雪竇顯
云以強欺弱有什麼難我這裏有一味禪
為甚不學但向道収待伊拈起有般無眼
漢只管喫吽吽雪竇門下誰敢。

續昭覺勤云若非黃檗深辯端倪洎乎勞
而無功。
資福先云歸宗幸是好一味禪
無端傷塩傷醋却成五味了也如今忽有
人來辭去諸方學五味禪只向他道善為
道路若是箇漢必然別有生涯。】

「師因普請乃問維那作什麼那云拽磨師云
不得動著中心樹子維那無對。」

【保福展代云比來拽磨如今却不成。

續法眼益云恁麼即不拽也。】

「師剗草次有座主來叅偶見一蛇過師遂鋤
斷之主云久嚮歸宗元未是箇麤行沙門或
云座主歸堂喫茶或云你麤我麤主云如何
是麤師豎起鋤頭主云如何是細師作斬蛇
勢主云與麼則依而行之師云依而行之且
致󲊛甚處見我斬蛇主無對。」

【德山鑑因雪峯問古人斬蛇意旨如何山
便打峯便走山召云布衲子峯回首山云
他後悟去方知老漢徹底老婆心。
雪竇
顯云歸宗只解慎初不能護末德山頗能
據令未明斬蛇乃云大眾看翠峯今日斬
三五條以拄杖打散。】

「師因泥壁次白侍郎來師便問君子儒小人
儒白云君子儒師乃打泥柘一下白遂過泥
與師接得便使良久云莫便是快俊底白侍
郎不白云不敢師云秪有過泥分。

師因僧問如何是玄旨師云無人會得僧云
向者如何師云有向即乖僧云無向者如何
師云誰求玄旨僧良久師云這裏無子用心
處僧云還有方便令學人得入也無師云有
僧云如何是方便門師云觀音妙智力能救
世間苦僧云如何是觀音妙智力能救世間
苦師敲鼎蓋三下云還聞麼僧云聞師云我
為什麼不聞僧無語師便打。

師因普請入園取菜乃畫一圓相圍却一株
菜以標插之語首座大眾云輙不得動著每
人下一轉語來是時一眾各呈見解未甞有
契師以棒趂云這一隊漢無一箇有智慧喫
却我多少菜不能與園頭出氣乃踏倒標子
拽著菜株而歸。

師因李渤剌史問三乘十二分教即不問如
何是祖師西來意師乃豎起拳云會麼李云
不會師云飽學措大拳頭也不識李云某甲
實不會師云會得則途中受用不會則世諦
流布。

師又因李渤問教中道須彌納芥子渤則不
疑言芥子納須彌莫是妄談不師云人傳史
君讀萬卷書籍是不李云然師以手摩頂至
踵云都來如椰子大萬卷書籍向甚處著李
俛首而巳。

師因僧問如何是佛師云向󲊛道󲊛還信不
僧云和尚言重焉敢不信師云只󲊛是僧云
如何保任師云一翳在眼空花亂墜其僧於
此有省。」

【法眼益云若無後語何處討歸宗。
雪竇
顯向只你是處別云侍者寮喫茶去。】

「明州大梅法常禪師因夾山與定山同行言
話次定云生死中無佛即無生死夾云生死
中有佛即不迷生死二人是非不巳特上山
叅見人事了夾山便問師未審二人見處那
箇較親師云一親一踈夾云那箇親師云且
去明日來夾明日又問師云親者不問問者
不親夾住後云我當時在大梅處失却一隻
眼。」

【雪竇顯云夾山畢竟不知換得一隻眼大
梅老漢當時聞舉以棒一時打出豈止劃
斷兩人葛藤亦乃為天下宗匠。

續法昌遇因英邵武問云此箇公案作麼
生師便打英云一場儱侗師云󲊛試下轉
語英云一狀領過師云矮子看戲。
昭覺
勤云生死為諸佛根基諸佛乃生死爐鞴
若解險絕承當即證六通八解。】

「師自見馬祖後直入大梅山住二十年祖聞
令一僧去問和尚見馬師得何道理便住此
山師云馬師向我道即心是佛我便向這裏
住僧云馬師近日佛法又別師云作麼生別
僧云道非心非佛師云這老漢惑亂人未有
了日任他非心非佛我只管即心即佛其僧
回舉似馬祖祖云梅子熟也。

師因僧問如何是祖師西來意師云西來無
意。」

【塩官安聞云一箇棺材兩箇死漢。
玄沙
備云塩官是作家。
雪竇顯云三箇也得。

續黃龍新云雪竇道三箇也得是死漢是
活漢具眼者請試甄別。
昭覺勤云一串
穿却。】

「師因龐居士問久嚮大梅未審梅子熟也未
師云󲊛向甚處下口士云百雜碎師云還我
核子來。」

【翠巖芝云此二人大似把手上高山。

續寶峯文云且道二人相見還有優劣也
無。】

「師一日示徒云來莫可抑往莫可追從容聞
鼯鼠聲乃云即此物非他物汝善護持吾當
逝矣。」

【雪竇顯云這漢生前莾鹵死後顢頇即此
物非他物是何物還有分付處也無有般
漢不解截斷大梅脚跟只管道貪程太速。

續寶峯文云既非他物是什麼物。
地藏
恩云是什麼語話。】

「杭州塩官齊安國師一日喚侍者將犀牛扇
子來者云破也師云扇子既破還我犀牛兒
來者無對。」

【投子同代云不辭將出恐頭角不全。
雪
竇顯云我要不全底頭角。
石霜諸代云
若還和尚即無也雪竇云犀牛兒猶在。

保福展代云和尚年尊別請人好雪竇云
可惜勞而無功。
資福代作一圓相於中
書牛字雪竇云適來為甚不將出。
雪竇
又拈云若要清風再復頭角重生請諸禪
客下一轉語乃問扇子既破還我犀牛兒
來時有僧云大眾叅堂去師喝云拋鈎釣
鯤鯨釣得箇蝦䗫。

續雲居舜云三伏當時正須扇子為侍者
不了事雖然如是塩官太絮何不大家割
捨侍者當時見他道扇子既破還我犀牛
兒來只對云巳𩗺在搕𢶍堆頭了也。
地
藏恩云從上知識各說異端作盡伎倆其
奈緫未知犀牛兒所在山僧見處也要諸
人共知扇子既破還我犀牛兒來別處容
和尚不得。】

「師問一座主蘊何經論主云華嚴經師云華
嚴有幾種法界主云略而言之有四廣說則
重重無盡師提起拂子云這箇是第幾種法
界中収主良久師云思而知慮而解是鬼家
活計日下孤燈果然失照下去。」

【法眼益代拊掌三下。

續蔣山懃云塩官以強陵弱則且致如何
道得一句語免他道鬼家活計良久云劒
閣路雖險夜行人更多。
大溈泰云大眾
這僧將成九仞之山不進一簣之土當時
山僧若作座主待豎起拂子云這箇是第
幾種法界中収只向他道向下文長付在
來日。】

「師示眾云虛空為鼓須彌為椎什麼人打得
眾無對。」

【南泉云王老師不打這破鼓。
法眼益別
云王老師不打。
雪竇顯云打者甚多聽
者極少且問誰是解打者莫謗塩官好南
泉道王老師不打這破鼓法眼云王老師
不打兩箇既不奈何一箇更是懡㦬又云
王老師不打還肯得諸方也無代云千年
田八百主。

續黃龍心云南泉法眼只知瞻前不能顧
後且如塩官道虛空為鼓須彌為椎什麼
處是破處還檢點得出麼直饒檢點得破
處分明我更問󲊛覓鼓在。
天童華云南
泉法眼大似喫李子只向赤邊咬山僧今
日與塩官相見去也虛空為鼓須彌為椎
要打便打莫問是誰乃拈拄杖卓一下。

天童傑云塩官提水放火南泉撥亂星飛
法眼埋兵掉闘諸方尊宿各出隻手並無
一人性𢤁只是隨後打鼓祥符直截為諸
人道虛空為鼓須彌為椎漆桶叅堂去。】

「師因僧問如何是本身盧舍那師云與老僧
過淨缾來僧將淨缾至師云却安舊處著僧
復來問師云古佛過去久矣。」

【雲門偃云無眹迹。
雪竇顯云直得一手
指天一手指地爭得無還會麼雲在嶺頭
閑不徹。
溈山喆云山僧不然忽有人問
但云大眾歸堂去若人向大溈門下薦得
古釋迦不先新彌勒不後且道轉身一句
作麼生道良久云明年更有新條在惱亂
春風卒未休。

續東禪觀云盲者難以與乎文彩聵者難
以與乎音聲這僧既不薦來機國師只成
虛設雲門道無眹迹扶國師不起雪竇云
一手指天一手指地爭得無也扶國師不
起以拂子畫一畫云前來葛藤一時畫斷
且道畢竟如何是本身盧舍那擲拂子下
座。】

「京兆章敬懷惲禪師因百丈遣僧來囑云待
伊陞堂次乃展坐具禮拜了將伊一隻鞋以
袖拂却上塵倒覆向下其僧至一依指教師
乃云老僧罪過。」

【續黃龍新云百丈逞盡神通不消章敬道
箇老僧罪過。
鼓山珪云黃龍孟八郎猶
欠一著在只知百丈逞神通殊不知百丈
伎倆俱盡只知章敬道箇老僧罪過不知
章敬一欵便招會麼蛇吞蝦䗫猶自可更
有蜈蚣在後頭。】

「師因小師遊方回乃問汝離此間去多少年
耶小師云自離和尚將及八載師云辦得箇
什麼小師遂於地上畫一圓相師云秪這箇
更別有小師乃劃破圓相作禮而退。

幽州盤山寶積禪師將順世告眾云有人貌
得吾真不眾或將所傳頂相呈似皆不契時
普化云某甲貌得師云何不呈似老僧化遂
打䈥斗而出師云這漢向後掣風狂去在。」

【保福展云普化掣顛不少盤山醜拙更多。

續長蘆了撼身云快活殺我也若無爍破
乾坤底眼孔爭見渾金璞玉復云山僧依
普化樣子摸得一本今夜展開要且大家
瞻仰遂打䈥斗歸堂。】

「師於市肆行次見一客人買猪肉語屠家云
精底割一斤來屠家放下刀叉手云長史那
箇是不精底師於言下有省。

師又一日出門見人舁喪歌郎振鈴云紅輪
決定沈西去未委魂靈往那方幕下孝子哭
云哀哀師忽身心踴躍歸舉似馬祖祖印可。

師示眾云向上一路千聖不傳學者勞形如
猿捉影。」

【瑯瑘覺云上來講讚無限良因。

續慈明圓云向上一路千聖不然。
楊岐
會云口上著。
天童傑云向上一路掘地
覓天。】

「婺州五洩山靈默禪師到石頭處云一言相
契即住不契即去頭據坐師便去頭隨後召
云闍黎闍黎師回首頭云從生至死秖是這
箇回頭轉腦作麼師忽然契悟乃拗折拄杖。」

【洞山价云當時不是五洩先師也大難承
當然雖如是猶涉途在。
翠巖芝云石頭
據坐而洩回首石頭召他却成多事。
雲
峯恱云大小石頭坐不定把不住似這檐
板漢放去便休又喚回被他糊塗一上道
我向這裏有箇悟處驢年夢見。

續溈山行云五洩當時便去可謂坐斷天
下人舌頭既被喚回巳是糊塗不少拗折
拄杖也是賊過後張弓如今得失是非一
時坐斷敢問大眾石頭據坐意作麼生。

地藏恩云只合與麼去不合與麼來。】

「蒲州麻谷寶徹禪師問臨濟大悲千手眼那
箇是正眼濟云大悲千手眼作麼生是正眼
速道速道師拽濟下禪牀却坐濟遂起云不
審師擬議濟便喝拽下禪牀却坐師便出去。」

【因聖頴云諸德此二尊宿如此且道怎生
今時人緫道照用照什麼椀一切人只解
自騎馬去捉賊自持刀去殺賊此二人便
能奪賊馬捉賊奪賊刀殺賊雖然如是臨
濟雖是得便冝却是失便冝。】

「師一日使扇次有僧問風性常住無處不周
和尚為甚却搖扇師云󲊛只知風性常住且
不知無處不周僧云作麼生是無處不周底
道理師却搖扇僧作禮師云無用處師僧著
得一千箇有什麼益。」

【續昭覺勤云這僧一期可觀可惜有頭無
尾若不是麻谷作家洎合放過敢問大眾
甚處是落節處撥開向上竅能有幾人知。

溈山果云這僧只知腦門著地不覺當面
蹉過當時若據令而行今日何處更討麻
谷。】

「師問僧甚處來僧云不審師又問甚處來僧
云珍重師下牀擒住云這箇師僧問著便作
佛法祗對僧云大似無眼師放手云放汝命
通汝氣僧作禮師欲掙住僧拂袖行師云休
將三歲竹擬比萬年松。

師到章敬處作禮遶禪牀三帀振錫而立敬
云是是師又至南泉處亦然泉云不是不是
師云章敬道是和尚為甚道不是泉云章敬
即是是汝不是此乃風力所轉終成敗壞。」

【長慶稜代前云和尚佛法身心何在又代
後云和尚是什麼心行。
保福展別云但
振錫一下而出又拈章敬南泉可謂一是
一非又云麻谷依俙似曲纔堪聽又被風
吹別調中。
雪竇顯代兩處云錯。
溈山
喆云章敬道是落在麻谷彀中南泉道不
是亦落在麻谷彀中大溈即不然忽有人
持錫遶禪牀三帀卓然而立但向伊道未
到這裏好與三十棒。

續汾陽昭代前語云莫謾某甲代後語云
道無遠近理有淺深。
雲居錫云章敬未
必道是南泉未必道不是麻谷當時但持
錫出去恰好。
泐潭清云今時叢林學者
商量道章敬道是即與伊證據南泉道不
是即不肯放過伊如斯話會孤負先聖黃
龍見處也要與諸人共知章敬道是也好
與三十拄杖南泉道不是也好與三十拄
杖何故是與不是全彰妙義章敬南泉一
場失利。】

「師問僧甚處來僧云漳州師云彼中瘴氣近
日如何僧云極盛師云闍黎為甚却無事僧
云某甲是冬月過師云何處得盛石鞏聞舉
乃云語即是理即未是。

師與円霞行次見水中魚師指云天然天然
師明日問霞昨日意作麼生霞作臥勢師云
蒼天蒼天。

師一日紙帳內坐以手巾蓋却頭披雲和尚
入來見便作哭聲良久出去法堂上遶禪牀
一帀却入撥開帳見師去却手巾而坐乃云
死中得活萬中無一師便下牀就位作抽坐
具勢雲近前把住云前死後活󲊛還甘麼師
云甘即甚甘阿師堪作什麼雲推向一邊云
知道前言不復後語。」

【續昭覺勤云入寺看額見表知裏披雲慣
作高賔拈尾作頭拈頭作尾麻谷孟甞門
下看他詶對不道他不知有只為用意太
深當時待伊道死中得活萬中無一只向
道蒼天蒼天何故得人一牛還人一馬。】

「師同南泉二三人去謁徑山路逢一婆乃問
徑山路向甚處去婆云驀直去師云前頭水
深過得不婆云不濕脚又問上岸稻得與麼
好下岸稻得與麼怯婆云緫被螃蠏喫却也
師云禾好香婆云勿氣息又問婆住甚處婆
云秪在這裏三人至店婆煎茶一缾擕盞三
隻至謂和尚有神通者即喫茶三人相顧間
婆云看老朽自逞神通去也於是便傾茶行。

虔州西堂智藏禪師一日普請次云因果歷
然爭奈何爭奈何時有僧出以手托地師云
作什麼僧云相救相救師云大眾這箇師僧
猶較些子僧拂袖便走師云師子身中蟲自
食師子肉。」

【續昭覺勤云西堂洞明綱要始終正令全
提這僧異類中行其奈龍頭蛇尾敢問大
眾因果歷然一句作麼生道是則龍女頓
成佛非則善星生陷墜。】

「師因路逢天使留齋次偶驢子鳴使云頭陀
師舉頭使却指驢師却指使使無對(或云百丈政禪師語)。」

【保福展云西堂因齋慶讚。
法眼益別云
但作驢鳴。

續支提愛云一家有事百家忙。】

「師因僧問有問有答賔主歷然無問無答時
如何師云怕爛却那又僧問長慶慶云相逢
盡道休官去林下何曾見一人。」

【雪竇顯云何不與本分草料。】

「師因張拙秀才叅乃問山河大地是有是無
三世諸佛是有是無師皆云有張云錯師云
先軰叅見什麼人來張云曾叅百丈(有曰徑山)凡
有問詰皆云無師云先軰有甚血屬張云有
一箇山妻兩箇癡頑又問百丈有甚血屬張
云百丈古佛和尚莫謗渠好師云待先軰得
似百丈時一切皆無張俛首而巳。

師曾燒殺一僧一日現身索命師云󲊛還死
也無對云死也師云󲊛既死覓命者是誰便
乃不見(一本曰鄧隱峯或曰永嘉)。

唐州紫玉山道通禪師因于頔相公問佛法
至理乞師一言師云相公若問須去情理公
云便請師云但問將來公云如何是佛師召
云于頔公應諾師云更莫別求後藥山得聞
乃云噫可惜于家漢生埋向紫玉山中公聞
便躬去藥山山見乃云聞相公在紫玉山中
大作佛事是不公云不敢某甲承聞大師慈
悲相救有云可惜于家漢生埋向紫玉山中
今日特來乞師慈悲藥云有疑但問公遂問
如何是佛藥乃召云相公公應諾藥云是什
麼公於此有省。」

【長慶稜共羅山舉次慶云藥山一等是道
甚是奇特雲泥有隔羅云不得草草當時
頼遇是于頔可中草窠裏撥著箇焦尾大
蟲何處有藥山也慶云作麼生羅云還知
于頔是鍜了底金麼。

續大溈智云于頔當時若會見藥山喚云
是什麼只向道和尚賺我來拂袖便去不
惟作箇慷慨丈夫亦乃不鈍置紫玉。
大
溈泰云抉驪龍頷下珠取輪王髻中寶如
鐘待扣似谷傳聲八面玲瓏更無回互諸
人要見于頔悟處麼真金巳出鑛鍜煉轉
光輝。】

「師因于丞相問如何是黑風吹其舩舫漂墮
羅剎鬼國師云于頔這漢問漝麼事作麼于
當時失色師指云秪這箇便是漂墮羅剎鬼
國也于聞巳信受。

洪州百丈大智海禪師因侍馬祖行次忽見
一羣野鴨飛過祖云是什麼師云野鴨子祖
云甚處去也師云飛過去祖遂把師鼻扭師
負痛失聲呌阿㖿阿㖿祖云又道飛過去元
來只在這裏師直得浹背汗流因茲有省。

師次日赴叅眾纔集乃出卷却拜簟祖便下
座歸方丈次問師我適來上堂未曾說話爾
為甚便卷却簟師云昨日被和尚扭得鼻頭
痛祖云爾昨日向甚處留心師云今日鼻頭
又不痛也祖云爾深知今日事師乃作禮而
退。」

【雪竇顯云諸方皆謂奇特漝麼舉還當麼
若當譬如水母以蝦為目若不當又空讚
歎圖箇什麼眾中一般漢亂踏向前問古
人意旨如何更有老底不識好惡對云將
謂仙陀客又云來日更到座前苦哉苦哉
如此自稱宗匠欲開人天眼目驢年去諸
上座雪竇當時若見伊出來卷簟劈胷一
踏令坐者倒者俱起不得且要後人別有
生涯去免見反相鈍置豈不是箇英靈底
漢會也無歸堂。
白雲端出馬祖語云我
鈍置猶可󲊛鈍置太煞。

續黃龍心云馬祖陞堂百丈卷席後人不
善來風盡道不留眹迹殊不知桃花浪裏
正好張帆七里灘頭更堪垂釣如今必有
辨浮沉識深淺底漢試出來定當水脉看
有麼如無且將漁父笛閑向海邊吹。
大
溈智云𥌓色未分人盡望及乎天曉也尋
常。】

「師再叅馬祖侍立次祖以目視禪牀角拂子
師云即此用離此用祖云爾向後開兩片皮
將何為人師取拂子豎起祖云即此用離此
用師挂拂舊處祖振威一喝師當下大悟直
得三日耳聾。」

【汾陽昭云悟去便休說什麼三日耳聾。

石門聦云若不三日耳聾何得悟去汾陽
云我與麼道較他石門半月程。
雪竇顯
云奇怪諸禪德如今列其泒者多究其源
者少緫道百丈於喝下大悟還端的也無
然刀刀相似魚魯叅差若是明眼漢謾他
一點不得只如馬師道爾後開兩片皮將
何為人百丈豎拂為復如蟲禦木為復啐
啄同時諸人要會三日耳聾麼大冶精金
應無變色。
東林緫云當言不避截舌當
爐不避火迸佛法豈可曲順人情東林今
日向驪龍窟內爭珠去也百丈大智不無
他三日耳聾汾州石門爭免箇二俱瞎漢
只這三箇老漢還曾悟去也無良久云祖
禰不了殃及兒孫。

續泐潭英云大眾且道馬祖當時是百丈
悟了喝不悟了喝眾中有人檢點得出出
來道看山僧與汝證明若無山僧今日不
惜眉毛為汝註破良久云前三三後三三。

雲蓋智云發大機顯大用非馬祖而誰能
為即此用離此用獨百丈得其旨為甚麼
被馬祖一喝直得三日耳聾要會麼不入
驚人浪難逢稱意魚。
黃龍新云黃龍路
見不平要問雪竇既是大冶精金應無變
色為甚麼三日耳聾要會麼從前汗馬無
人識只要重論蓋代功。】

「後黃檗因師舉不覺吐舌退後師云子巳後
莫繼嗣馬大師去檗云不然今日因和尚舉
得見馬祖大機大用且不識馬祖若嗣馬祖
巳後喪我兒孫師云見與師齊減師半德子
甚有超師之見(有本少異)。

師因雲巖問和尚每日區區為阿誰師云有
一人要巖云因甚不教伊自作師云他無家
活。

師示眾云併却咽喉脣吻速道將來時溈山
示某甲不道請和尚道師云不辭與汝道久
後喪我兒孫五峯云和尚亦須併却師云無
人處斫額望汝雲巖云某甲有道處請和尚
舉師舉了巖云師今有也師云喪我兒孫。

師因普請鋤地次有一僧舉起鋤頭忽聞鼓
鳴乃拋下大笑便歸師云俊哉此是觀音入
理之門歸院乃喚其僧問適來見什麼道理
便與麼僧云適來肚飢聞鼓聲歸喫飯去師
乃笑而矣或溈山一日見火頭聞鼓聲放下
火抄撫掌大笑詶詰如前(香嚴錄有亦類於此不収)。」

【鏡清怤云當時溈山會裏無一人。
臥龍
云當時溈山有一人。

續昭覺勤云這僧洪音大震直得千五百
人眼目定動及乎勘證將來却打箇背翻
䈥斗若不是溈山爭見汗馬功高及乎道
有一人只得一半道無一人只得一半今
日鐘魚鼓板齊震有呵呵大笑向道觀音
菩薩來也。】

「師因西堂問爾向後作麼生開示於人師以
手卷舒兩邊堂云更作麼生師以指點空三
下。

師凡叅次有一老人常隨眾聽法眾人退老
人亦退忽一日不退師遂問前面立者復是
何人老人云某甲非人也於過去迦葉佛時
曾住此山因學人問大修行底人還落因果
也無某甲對云不落因果五百生墮野狐身
今請和尚代一轉語貴脫野狐身遂問大修
行底人還落因果也無師云不昧因果老人
於言下大悟作禮云某甲巳脫野狐身住在
山後敢告和尚乞依亡僧事例師令維那白
椎告眾食後送亡僧大眾言議一眾皆安涅
槃堂又無人病何故如是食後師領眾至山
後巖下以杖挑出一死野狐乃依法火葬師
至晚上堂舉前因緣黃檗便問古人錯祗對
一轉語墮五百生野狐身轉轉不錯合作箇
什麼師云近前來與󲊛道檗遂近前與師一
掌師拍手笑云將為胡鬚赤更有赤鬚胡。」

【溈山祐在會下作典座司馬頭陀舉前話
問溈山山乃撼門扇三下司馬云太麤生
溈云佛法不是這箇道理。
溈山又舉問
仰山仰云黃檗常用此機溈云天生得從
人得仰云亦是稟受師承亦是自性宗通
溈云如是如是。
天聖泰云三生六十劫。

續法昌遇云敢問諸人不落因果為什麼
墮野狐不昧因果為什麼脫野狐直饒道
得落處分明也未出他野狐窟裏法昌當
時若見但與他拈出雪峯古鏡教伊動轉
不得然後放出紫胡狗子盡却性命免見
兒孫今日成羣作隊法昌與麼舉論大似
持蠡酌海明眼人前一場笑具何故曾經
大海難為水慣聽無絃不易琴。
黃龍新
問元首座百丈野狐話意作麼生座云甜
𤓰徹蒂甜苦瓠連根苦師肯之。
大溈智
云費盡自己心笑破他人口。
徑山杲云
不落與不昧半明與半晦不昧與不落兩
頭空索索五百生前箇野狐而今冷地謾
追呼喝一喝云座中既有江南客何必樽
前唱鷓鴣。】

宗門統要續集卷第三



* 音釋

懵懂
(懵莫孔切懂音董懵懂不慧也)。
騅
(朱惟切烏騅馬名)。
朦朧
(朦音
蒙朧音龍)。
摑
(古獲切批打也)。
橛
(其月切)。
𠷑
(音潑)。
球
(音求)。
昞
(音丙)。
瞪

(澄應切直視貌)。
攂
(力對切)。
拗
(於教切相違也)。
踢
(他歷切)。
銚
(徒弔切燒
噐也)。
轆
(音祿)。
拓
(他各切泥拓也)。
矮
(於買切短也)。
莽鹵
(莽莫補切鹵郎
古切)。
顢頇
(顢莫安切頇許安切)。
跟
(古痕切足踵也)。
搕𢶍
(搕烏合切𢶍蘇
盍切搕𢶍糞也)。
􂹝
(蘇到切狂踈貌)。
聵
(五怪切聾也)。
惲
(委粉切)。
劃
(胡麥
切破物也)。
彀
(古豆切)。
頔
(音迪)。
鑛
(古猛切金也)。
漝
(似及切)。
蠡
(音離
瓠瓢也)。

宗門統要續集卷第四　　　　　　扶六
宋建溪沙門宗永集
元建康保寧禪寺住持沙門清茂續集

* 南嶽下第二世

「越州大珠慧海禪師問座主大德講何經主
云金剛經師云講得幾座主云二十餘座師
云此經是誰說主抗聲云禪師何得相弄豈
不知是佛說耶師云若言有所說即為謗佛
是人不解我所說義若言不是佛說又是謗
經請大德說看主無語師云若以色見我以
音聲求我是人行邪道不能見如來大德且
那箇是如來主云某甲到此却迷師云從來
未悟說甚麼却迷主云請禪師說師云汝講
二十餘座却不識如來主作禮云願垂開示
師云如來者則諸法如義何得忘却主云是
是師云亦未是在主云經文分明那得未是
師云大德如不主云如師云木石如不主云
如師云大德如同木石不主云如同木石師
云大德與木石何別主無語乃歎云此上人
者難為酬對。

信州鵞湖大義禪師因唐憲宗詔入內論議
有一法師問欲界無禪禪居色界此土憑何
而立名禪師云法師秪知欲界無禪不知禪
界無欲法師云如何是禪師以手點空法師
無對憲宗云法師講無限經論只這一點尚
不奈何。

師因問諸碩德行住坐臥畢竟以何為道有
對云知者是師云不可以智知不可以識識
何謂知者是有對云無分別是師云善能分
別諸法相於第一義而不動安得無分別是
有對云四禪八定是師云佛身無為不墮諸
數安得四禪八定是耶時舉眾杜口。」

【續徑山杲云相罵饒󲊛接觜相唾饒󲊛潑
水。】

「池州杉山智堅禪師與歸宗南泉路次逢一
虎各從邊過了泉乃問宗云適來見虎似箇
什麼宗云似箇猫兒宗却問師師云似箇狗
子宗又問泉泉云似箇大蟲。

師因普請擇蕨菜次南泉提起一莖云這箇
大好供養師云非但這箇百味珍羞他亦不
顧泉云雖然如是箇箇須甞過始得。」

【翠巖芝云只如杉山與麼道還有免得麼
若免得去未具眼在若免不得又違前話。】

「師因喫飯次南泉収生飯云生􃀭師云無生
泉云猶是末纔行數步師召云長老泉迴顧
云作麼師云莫道是末。

澧州苕溪道行禪師有云吾有大病非世所
醫後僧問曹山承古有言吾有大病非世所
醫未審喚作什麼病曹云攢簇不得底病僧
云一切眾生還有此病也無山云人人盡有
僧云和尚還有此病也無山云正覓起處不
得僧云一切眾生為什麼不病山云眾生若
病即非眾生僧云未審諸佛還有此病也無
山云有僧云既有為甚不病山云為伊惺惺。

撫州石鞏慧藏禪師昔為獵人趂鹿從馬祖
菴前過問祖還見鹿不祖云汝是何人師云
射獵人祖云汝一箭射幾箇師云一箭射一
箇祖云汝不善射師云和尚善射不祖云吾
一箭射一羣師云彼此是生命何射他一羣
祖云既知如是何不自射師云若教某甲自
射即無下手處祖云這漢曠劫無明煩惱今
日頓息師當時擲下弓箭投祖出家。」

【清涼欽云且道作麼是一箭射一羣底道
理直是三千大千世界生命也不消一箭。

雪竇顯云馬師一箭一羣信彩射得有甚
用處不如石鞏一箭一箇却是好手雪竇
今日効古人之作擬放一箭高聲喝云看
箭又云中也。
翠巖芝云馬祖一箭一羣
猶未善在山僧一箭射蠢動含靈無不中
者雖然如是只道得一半更有一半留與
諸上座道。】

「師凡見僧以弓架箭示之一日三平至師云
看箭三平乃撥開胷云此是殺人箭活人箭
又作麼生師乃扣弓弦三下平乃便作禮師
云三十年架一張弓兩隻箭只射得半箇聖
人遂拗折弓箭平後舉似大顛顛云既是活
人箭為什麼向弓弦上辯平無對顛云三十
年後要人舉此話也難。」

【雲門偃問長慶作麼生道免得他道半箇
聖人長慶云若不還價爭辯真偽門云入
水見長人。
雪竇顯云要先拗折不難爭
奈三平中的了也然則老宿要活三平且
未免張弓架箭首山念云人人盡道三平
中的莫屈佗也無良久云機關不是韓光
作莫把胷襟當等閑。
支提愛云射虎不
真徒勞沒羽。】

「袁州南源道明禪師因洞山來叅纔上法堂
師云巳相見了也洞便下去至明日却上問
昨日巳蒙和尚慈悲不知甚處是與某甲巳
相見處師云心心無間斷流入於性海洞云
洎放過遂辭去師云多學佛法廣作利益洞
云多學佛法即不問如何是廣作利益師云
一物莫違即是。

鼎州中邑洪恩禪師因仰山至謝戒師乃於
禪床上拍手云嗚㖿嗚㖿仰從西過東從東
過西復向中心立然後謝戒師云什麼處得
此三昧仰云於曹溪脫印子學來師云汝道
曹溪用此三昧接什麼人仰云接一宿覺仰
復問和尚甚處得此三昧師云我於馬大師
處學來。」

【瑯瑘覺云愁人莫向愁人說。】

「師因仰山問如何得見性去師云譬如一室
有六䆫內有一獼猴外有獼猴從東邊喚狌
狌獼猴即應如是六䆫俱喚俱應仰山禮謝
起云適蒙和尚譬喻無不了知更有一事只
如內獼猴瞌睡外獼猴欲相見如何師下繩
床執仰山手作舞云狌狌與汝相見了。」

【雲居錫云中邑當時不得仰山者一句語
何處有中邑也。
崇壽稠云還有人定得
此道理麼若定不得只是箇弄精魂脚手
佛性義在什麼處。
報慈遂云若不是仰
山爭得見中邑且道什麼處是仰山得見
中邑處。】

「洛京佛光如滿禪師因唐順宗問佛從何方
來滅向何方去既言常住世佛今在何處師
云佛從無為來滅向無為去法身等虛空常
在無心處有念歸無念有住歸無住來為眾
生來去為眾生去清淨真如海湛然體常住
智者善思惟更勿生疑慮帝又問佛向王宮
生滅向雙林滅住世四十九又言無法說山
河及大海天地及日月時至皆歸盡誰言不
生滅疑情猶若斯智者善分別師云佛體本
無為迷情妄分別法身等虛空未曾有生滅
有緣佛出世無緣佛入滅處處化眾生猶如
水中月非常亦非斷非生亦非滅生亦未曾
生滅亦未曾滅了見無心處自然無法說。

潭州三角山緫印禪師示眾云若論此事眨
上眉毛早是蹉過了也時麻谷出問眨上眉
毛即不問如何是此事師云蹉過也谷乃掀
禪床師便打。」

【長慶稜代云悄然。
保福展云三角賊過
後張弓。
雪竇顯云兩箇有頭無尾漢眉
毛未曾眨上說什麼此事蹉過尋有僧問
眉毛為甚不眨上師便打。
續昭覺勤云
喚作此事巳是好肉剜瘡了也何況更云
眨上眉毛早巳蹉過麻谷雪竇賊過後張
弓則故是更有一箇驀拈拄杖下座。】

「池州魯祖寶雲禪師尋常見僧來便面壁南
泉聞乃云我尋常向僧道佛未出世時會取
尚不得一箇半箇他漝地驢年去。」

【保福展問長慶稜云只如魯祖節文在甚
處被南泉漝麼道稜云退己讓人萬中無
一。
羅山閑云陳老師當時若見背上與
五火抄何故為伊解放不解収。
玄沙備
云我當時若見也與五火抄。
雲居錫云
羅山玄沙緫與麼道為復一般別有道理
若擇得出許上座佛法有去處。
報慈遂
云南泉為復是唱和語不肻語。
翠巖芝
云何勞如此若有僧來見箇什麼知時好
又云我即不然未具胞胎不得會會得即
打折󲊛腰。

續徑山杲云魯祖不得南泉幾乎覷破壁。】

「師因洞山來叅禮拜了侍立少頃而出却再
入來師云秪恁麼秪恁麼所以如此洞云大
有人不肻師云作麼取汝口辯洞乃侍奉數
月。

師因僧問如何是不言言師云汝口在什麼
處僧云無口師云將什麼喫飯僧無對。」

【洞山价代云他不飢喫什麼飯。
雪竇顯
云好劈脊棒這般漢開口了合不得合口
了開不得。

續汾陽昭云只為不會。
五祖戒云和尚
不妨具眼。
黃龍新云雪竇只知這僧開
口了合不得合口了開不得殊不知魯祖
被者擔板漢勘破。
天童覺云這僧只解
握死蛇頭不能捋猛虎鬚當時待他問󲊛
口在什麼處便與一喝拂袖便行直饒魯
祖全機往往做手脚不及。】

「伊闕伏牛山自在禪師與馬祖馳書去忠國
師處國師問大師有何語句示徒師云即心
即佛國師云是什麼語話良久又問此外更
有何言教師云非心非佛或云不是心不是
佛不是物國師云猶較些子師云馬師即恁
麼和尚此間如何國師云三點如流水曲似
刈禾鎌。」

【雪竇顯向猶較些子處便喝又向曲似刈
禾鎌處云是甚麼語話也好與一拶見之
不取千載難忘。
溈山喆云當時但呵呵
大笑復問國師此間如何待云三點如流
水又呵呵大笑教他國師進且無門退亦
無路何故入虎􂕷撩虎兒須是其人。

續姜山方云大小國師有頭無尾待伊道
不是心不是佛不是物亦向道是什麼語
話豈不光前絕後。】

「毗陵芙蓉太毓禪師一日因行食與龐公公
纔接師云生心受施淨名早呵去此一機居
士還甘不公云當時善現豈不作家師云非
關他事公云食到口邊被人奪却師乃下食
公云不消一句。」

【續昭覺勤云善現作家芙蓉奇特盡被龐
居士一時領過了也只如居士道不消一
句且道是那一句端坐受供養施主常安
樂。】

「師因龐公問馬祖著實為人處還分付吾師
不師云某甲尚未見他作麼生知他著實處
公云秪此見知也無討處師云居士也不得
一向言說公云一向言說師又失宗若作兩
向三向師還開口得麼師云直似開口不得
可謂實也公撫掌而去。」

【續蔣山懃云芙蓉何不道分付與我待問
如何是著實處便好與一掌待他眼睛定
動更與一掌何故且要打斷許多葛藤。】

「潭州東寺如會禪師因仰山來叅乃問汝何
處人仰云廣南人師云我聞廣南有鎮海明
珠是不仰云是師云此珠作何形狀仰云白
月即現黑月即隱師云汝將得來不仰云將
得來師云何不呈似老僧仰云某甲昨到溈
山蒙索此珠直得無言可對無理可伸師云
真獅子兒善能哮吼如蟭螟蟲向蚊子眼睫
上作窠於十字街頭大呌云土曠人稀相逢
者少。」

【續蔣山懃云東寺只索一顆仰山傾出一
栲栳。】

「師因崔相國入殿見雀拋糞於佛頭上乃問
一切眾生皆有佛性為甚却拋糞於佛頭上
師云他終不向鷂子頭上拋。

袁州楊岐甄叔禪師因禪月問如何是祖師
西來意師呈起數珠月罔措師云會麼月云
不會師云某甲叅見石頭月云見石頭得何
意旨師指庭前鹿云會麼月云不會師云渠
儂得自由(或出栢岩錄)。

汾州無業大達國師問馬祖如何是祖師西
來密傳心印祖云大德正閙在且去別時來
師纔出祖召云大德師迴首祖云是什麼師
怱領悟便作禮祖云這鈍漢禮拜作什麼。

師又問馬祖云三乘至理粗亦研窮甞聞禪
宗即心是佛實未明了伏願和尚慈悲指示
祖云即󲊛不了底心是更無別物迷即眾生
悟即是佛如拳作掌如掌作拳師於言下知
歸。

五臺山鄧隱峰禪師在襄州破威儀堂只著
襯衣於砧椎邊拈椎云道得即不打于時大
眾默然師便打一下。」

【法眼益云鄧隱峰奇恠甚奇恠要且打不
著又云其時一眾出自偶然。
翠巖芝
云此語有勘破處且道勘破阿誰。
雪竇
顯云果然果然。

續東禪觀云彼時堂中是有人耶無人耶
若有人可容得伊若無人爭容得伊又云
笑殺傍觀。】

「師辭馬祖祖云甚處去師云石頭去祖云石
頭路滑師云竿木隨身逢塲作戲便去纔到
石頭遂遶禪床一帀振錫一下問是何宗旨
頭云蒼天蒼天師無語却迴舉似馬祖祖云
汝更去見他道蒼天汝便噓兩聲師又去一
依前問頭乃噓兩聲師又無語歸舉似馬祖
祖云向汝道石頭路滑。

師一日因推車次馬祖展脚在路上坐師云
請師収足祖云巳展不縮師云巳進不退乃
推車碾損祖脚祖歸法堂執斧子云適來碾
損老僧脚底出來師便出於祖前引頸祖乃
置斧。

磁州馬頭峰神藏禪師示眾云知而無知不
是無知而說無知後南泉云與麼依師道始
得一半。」

【黃蘗運云不是南泉剝他要圓前話。】

「定州栢巖明哲禪師因洞山與密師伯到師
問二上座什麼處來洞云湖南師云觀察使
姓什麼洞云不得姓師云名什麼洞云不得
名師云還理事也無洞云自有廊幕在師云
還出入不洞云不出入師云豈不出入洞拂
袖出去師明日侵晨入堂召二上座近前師
云昨日問上座話不稱老僧意一夜不安今
請上座別一轉語若愜老僧意便開粥相伴
過夏洞云却請和尚問師云豈不出入洞云
太尊貴生師乃開粥同過夏(或藥山下鄂州百顏語錄)。」

【續天童傑云明投暗合八面玲瓏不犯當
頭轉身有路曹洞門下足可觀光若是臨
濟兒孫棒折也未放在當時若見他道不
委姓劈脊便與一拳這裏拶得身轉非但
開粥相延亦可明䆫下安排有麼有麼喝
云漆桶叅堂去。】

「京兆興善惟寬禪師因僧問道在何處師云
只在目前僧云我何不見師云汝有我故所
以不見僧云我有我故即不見和尚見不師
云有汝有我展轉不見僧云無汝無我還見
不師云無汝無我阿誰求見。

潭州龍山和尚(亦曰隱山)因洞山與密師伯到乃
問此山無路闍𥟦向甚處來洞山云和尚從
何而入師云我不曾雲水洞云和尚住此山
多少時師云春秋不涉洞云和尚先住此山
先住師云不知洞云為甚不知師云我不為
人天來洞云和尚得何道理便住此山師云
我見兩箇泥牛闘入海直至如今無消息。

鄂州無等禪師謁王常侍辭退纔出門王乃
召云和尚師迴首王遂敲露柱三下師以手
作圓相撥三撥便行。

洪州百丈惟政禪師一日謂眾曰汝等與我
開田了我為汝說大義僧開田了請和尚說
大義師乃展開兩手(有本悞指大智禪師)。」

【白雲端云百丈說大義只止於此當時再
叅馬祖底向甚處去也若言更有在未免
與蛇畫足且道作麼生見得百丈老人立
地處乃云客來無茶點蒿湯當禮儀。
溈
山喆云百丈說大義可謂今古罕聞光前
絕後大溈即不然但向道開田勞力請歸
堂歇教他天下衲僧亡鋒結舌何故鶴有
九臯難翥翼馬無千里謾追風。

續天童華云白雲要見百丈再叅馬祖底
直是好笑笑須三十年又道作麼生得知
百丈立地處也與笑三十年客來無茶點
蒿湯當禮儀也與笑三十年三笑而九十
年為復笑白雲批判未當為復別有道理
汝諸人若撿點得出山僧拄杖兩手分付
苟或未然幾度醉歸明月夜笙歌引出畫
堂前。】

「師問南泉諸方善知識還有不說似人底法
也無泉云有師云作麼生是泉云不是心不
是佛不是物師云恁麼即說似人了也泉云
某甲即與麼師伯作麼生師云我又不是善
知識爭知有說不說底法泉云某甲不會請
師伯說師云我太煞為汝說了也。」

【溈山喆云百丈只知瞻前不知顧後當時
待伊道某甲不會但云老僧亦不會百丈
若下得此一轉語非惟與南泉為宗匠亦
乃與天下人為宗匠。】

「京兆草堂和尚曾叅海昌(即益官也)昌問什麼處
來師云道塲來昌云這裏是什麼所在師云
賊不打貧兒家。」

【汾陽昭代云但和聲打。】

「南嶽西園藏禪師因自燒浴僧問和尚不使
沙彌童行何得自燒浴師拊掌三下後僧舉
似曹山山云一等是箇拍手拊掌就中西園
奇恠俱胝一指頭禪蓋為承當處不諦僧却
問曹山西園拊掌豈不是奴兒婢子邊事山
云是僧云向上更有事也無山云有僧云如
何是向上事山叱云這奴兒婢子。

潭州秀溪和尚因谷山問聲色純真如何是
道師云亂道作什麼山却從西過東師云若
不與麼即禍事山又從東過西師遂下禪床
纔行兩步山却捉住云聲色純真事作麼生
師便與一掌山云三十年後要一箇人下茶
也無師云要谷山老漢作什麼山呵呵大笑。

郢州大陽伊禪師到石林林云近日有一般
禪師向目前指教人了取目前事作箇為人
還會文彩未兆時也無師云擬向這裏致一
問問和尚不知可不林云答汝巳了莫道可
不師云還識得目前也未林云是目前作麼
生識師云要且遭人點撿林云誰師云某甲
林便喝師乃退步立林云汝只解瞻前不解
顧後師云雪上更加霜林云彼此無便冝(或曰
師到齊峰)。

鎮州金牛和尚凡自做飯供養眾僧每至齋
時舁飯桶到僧堂前作舞云菩薩子喫飯來
乃撫掌大笑。」

【長慶稜云大似因齋慶讚。
大光誨因僧
問云長慶道因齋慶讚意旨如何光乃作
舞僧禮拜光云見甚道理便禮拜僧却作
舞光云這野狐精。
雪竇顯云雖然如是
金牛不是好心。】

「師因臨濟來乃橫按拄杖方丈前坐濟遂拊
掌三下歸堂去(或曰拍門三下)師却下去人事了便
問賔主相見各有軌儀上座何得無禮濟云
道什麼師擬開口濟便打一坐具師作倒勢
濟又打一坐具師云今日不著便遂歸方丈。」

【溈山祐問仰山此二尊宿還有勝劣不仰
云勝即緫勝劣即緫劣。

續溈山果云一人焦磚打著連底凍一人
得便冝是落便冝具眼者辨取。】

「江西北蘭讓禪師因湖塘亮長老問伏承師
兄畫得先師真暫請瞻禮師以兩手撥開胷
示之亮便禮拜師云莫禮莫禮亮云師兄錯
也某甲不禮師兄師云汝禮先師真亮云因
什麼教某甲莫禮師云何曾錯。

韶州乳源和尚示眾云西來的的意也不易
舉唱時有僧出師劈脊便打云如今是什麼
時節出頭來便歸方丈。」

【保福展代云為和尚不愔身命。
長慶稜
云我即不然福云作麼生慶云不妨不妨。

承天宗云宗乘也不易扶竪這兩箇老漢
扶不起我道這僧若不出頭棒即是乳源
自喫。

續溈山果云者僧若具眼纔聞語聲未絕
只向道老和尚少賣弄不唯勘破乳源亦
乃坐斷天下人舌頭。】

「筠州逍遙和尚一日陞堂時鹿西和尚侍立
乃云念念攀緣心心求寂師云昨日亦有人
漝麼道西云道什麼師云不知西云請和尚
道師以拂子驀口打西拂袖便出師云大眾
且看直是頂門上具眼也鑑他不破。」

【續蔣山懃云老僧雖頂門無眼也驗得󲊛
骨出何也古墓毒蛇頭戴角南山猛虎尾
吒􂴪。】

「洪州水潦和尚問馬祖如何是西來的的意
祖乃當胷踏倒師忽契悟起來拊掌大笑云
也大奇也大奇百千三昧無量妙義只向一
毛頭上一時識得根源去乃作禮而退。」

【續瑯瑘覺云大眾󲊛道水潦還曾悟也未。

天童覺云馬大師不合放過待伊起來恁
麼道但問只者一毫頭從甚處得來待伊
擬議更與一踏。】

「洪州西山亮座主因叅馬祖祖問講什麼經
師云心經祖云將什麼講師云將心講祖云
心如工伎兒意如和伎者六識為伴侶爭解
講得經師云心既講不得莫是虛空講得麼
祖云却是虛空講得師拂袖而去祖乃召云
座主師迴首祖云從生至老只是這箇師因
而有省遂隱西山。」

【續法眼益云看他古人恁麼慈悲教人如
今作麼生會莫聚頭向者裏妄想。】

「齊峰和尚(一本稱高峯)一日龐居士入院師云俗
人頻頻入院討箇什麼士迴顧兩邊云誰恁
麼道師乃喝一喝士云在這裏師云莫是當
陽道士云背後底聻師迴首云看看士云草
賊敗草賊敗師不對。

師因龐居士問此去峰頂有幾里師云什麼
處去來士云可畏峻硬不得問著師云是多
少士云一二三師云四五六士云何不道七
師云纔有七便有八士云得也得也師云一
任添取士云不得堂堂道師云還我恁麼時
龐老主人公來士云少神作麼師云好箇問
訊問不著人士云將為將為。」

【續天童華云發大機顯大用且非電光石
火疾焰過風要須平地上嶮崖孤峻處平
坦看他二老深入虎穴透徹淵源至於結
角羅紋游刃磅礴得大自在因甚華頂峰
未曾到只如齊峰云還我恁麼時龐老主
人公來士云少神作麼歸宗向這裏擬著
箇眼也要諸人瞥地良久云竹影掃堦塵
不動月穿波底水無痕。】

「師一日與龐居士並行士乃前行一步云我
強如師一步師云無背向老翁要爭先在士
云苦中苦未是此一句師云怕公不甘士云
老翁若不甘高峰堪作什麼師云若有棒在
手打不解倦士便打一摑云不多好師始拈
棒被士把住云這賊今日一塲敗闕師笑云
是我拙是公巧士乃拊掌出云平交平交。

古寺和尚因円霞至經宿侵晨粥熟行者只
盛一鉢與師又盛一椀自喫殊不顧􂑆霞霞
遂自去盛粥喫行者云五更侵早起更有夜
行人霞乃問師何不教訓行者得恁無禮師
云淨地上不要點污人家男女霞云幾不問
過這老漢(或出趙州語同)。

烏臼和尚因玄紹二上座來叅師問二禪伯
發足什麼處玄云江西師拈拄杖便打玄云
久知和尚有此機要師云󲊛既不會後面箇
僧秪對看紹擬近前師便打云信知同坑無
異土叅堂去。」

【雪竇顯云宗師眼目須至漝麼如金翅擘
海直取龍吞有般漢眼目未辨東西拄杖
不知顛倒只管說照用同時人境俱奪。

溈山喆云烏臼大似巨靈逞擘太華之威
蒼龍展奪驪珠之勢直得乹坤失色乃拈
拄杖云諸人還識烏臼麼若也識去橫按
鏌鎁寰中獨據若也未識棒頭有眼明如
日卓拄杖下座。

續白雲端云眾中啇量道拄杖在烏臼手
裏以強陵弱有什麼難苦哉作者般見解
水亦難消所以道醍醐上味為世所珍遇
斯等人翻成毒藥要識烏臼麼橫按鏌鎁
全正令太平寰宇斬癡頑。
昭覺勤云雪
竇明辨古今分別邪正若不知有爭恁麼
道雖然如是只見烏臼放行處未明烏臼
把住處要知烏臼把住處麼直得釋迦彌
勒猶為走使不敢正眼覷著若使據令而
行盡大地人並須喫棒。】

「師問僧近離甚處僧云定州師云定州法道
何似這裏僧云不別師云若不別更轉彼中
去便打僧云棒頭有眼不得草草打人師云
今日打著一箇也又打僧便出去師云屈棒
元來有人喫在僧云爭奈杓柄在和尚手裏
師云汝若要山僧迴與汝僧近前奪師手中
棒打師三下師云屈棒屈棒僧云有人喫在
師云草草打著箇漢僧禮拜師云却與麼去
也僧大笑而出師云消得漝麼消得漝麼。

石臼和尚叅馬祖祖云什麼處來師云烏臼
來祖云烏臼近日有何言句師云幾人到此
茫然祖云茫然且致悄然一句作麼生師乃
近前三步祖云我有七棒寄打烏臼󲊛還甘
不師云和尚先喫某甲後甘。」

【續昭覺勤云草窠裏撥出一箇半箇有什
麼共語處雖然如是猶放過一著在。】

「松山和尚一日與龐居士坐次師拈起尺子
云居士還見麼士云見師云見箇什麼士云
松山師云不得道著士云爭得不道師拋下
尺子士云有頭無尾得人憎師云不是這老
子今日還道不及士云不及什麼處師云有
頭無尾處士云強中得弱即得弱中得強即
無師把住云這老漢就中無話處。

師因與龐居士喫茶次士舉起橐子云人人
盡有分因什麼道不得師云秪為人人盡有
所以道不得士云阿兄為甚却道得師云不
可無言也士云灼然灼然師便喫茶士云阿
兄喫茶何不揖客師云誰士云龐公師云何
須更揖後丹霞聞舉乃云若不是松山洎被
老翁作亂一上士聞乃令人傳語何不會取
未舉起橐子時。

本溪和尚因龐居士問丹霞打侍者意旨如
何師云大老翁見人長短在士云為我與師
同叅方敢借問師云若與麼從頭舉來共󲊛
啇量士云大老翁不可共󲊛說人是非師云
念翁年老士云罪過罪過。

師又問龐居士達磨西來第一句作麼道士
云誰記得師云可謂無記性士云舊日事不
可東道西說師云如今事作麼生士云一辭
不措師云智人前說添他多少光彩士云阿
師眼能大師云是與麼始得為絕眹之說士
云眼裏著一物不得師云日正盛難為舉目
士云穿過髑髏去在師彈指云誰辨得伊士
云這老漢有甚奇持處師便歸方丈。

師一日坐次龐居士至師纔􂎁視士以拄杖
畫一圓相師近前踏却士云與麼不與麼師
亦畫一圓相士亦近前踏却師云與麼不與
麼士遂拋下拄杖而立師云來時有杖去時
無杖士云幸自圓成徒勞目視師拊掌云奇
哉奇哉一無所得士拈杖便行師云看路看
路。

石林和尚一日問龐居士云某甲有箇借問
居士莫惜言句士云便請舉來師云元來惜
言句士云這箇問訊不覺落他便冝師乃揜
耳士云作家作家。

浮盃和尚因凌行婆來作禮問盡力道不得
底句分付阿誰師云浮盃無剩語婆云未到
浮盃不妨疑著師云別有長處不妨拈出婆
歛手哭云蒼天中間更添冤苦師無語婆云
語不知偏正理不知倒邪為人即禍生後僧
舉似南泉泉云苦哉浮盃被這老婆摧折一
上婆聞笑云王老師猶少機關在時有幽州
澄一禪客乃問婆南泉為甚少機關婆哭云
可悲可痛澄一罔措婆乃問會麼澄一合掌
而立婆云伎死禪和如麻似粟後澄一舉似
趙州州云我若見這臭婆問教口啞澄一云
未審和尚怎生問他州便打澄一云為甚却
打某甲州云似這伎死禪和不打更待何時
婆聞却云趙州合喫婆手中棒州聞哭云可
悲可痛婆聞乃歎云趙州眼光爍破四天下
州聞令人去問云如何是趙州眼婆乃豎起
拳州聞乃作頌寄云當機覿面提覿面當機
疾報󲊛凌行婆哭聲何得失婆答云哭聲師
已曉巳曉復誰知當時摩竭國幾喪目前機
洞安和尚問僧近離甚處僧云東川師云雙
澗孤松煙青月白那箇是上座主人公僧云
始留洞安便遭此問師云記劒刻舟破珠求
影豈不是闍𪏭境界喫茶去僧云那箇是洞
安正主師云途中駒子不勝驊騮僧禮拜師
云胡人打令舞拍全無。

百靈和尚一日路次見龐居士乃問昔日南
嶽得力句曾舉向人麼士云曾舉來師云舉
向甚人士以手自指云龐公師云直是妙德
空生也讚之不及士却問師得力句是誰得
知師便戴笠子而去士云善為道路師一去
更不迴首。」

【續徑山杲云這箇話端若不是龐公幾乎
錯舉似人雖然如是百靈輸他龐老一著
何故當時若不得箇破笠頭遮却髑髏有
甚面目見他龐公。】

「師一日問龐居士云道得道不得俱未免汝
且道未免箇甚麼士以瞬目對之師云奇特
更無此也士云師錯許人師云誰不恁麼士
珍重而去。

師因龐居士至遂把住云今人道古人道居
士作麼生道士與一掌師云不得道著士云
道必有過師云還我一掌來士便近前云󲊛
試下手看師拂袖便行。

濛溪和尚問僧甚處來僧云定州來師云定
州近日有甚奇特事僧云某甲旦過只聞塩
貴米賤苦無奇特事師云我者裏也只如此
麤粥淡飯與僧別無奇特事󲊛又來者裏覓
箇什麼僧云某甲不會乞師慈悲師云頼󲊛
不會若會我即輸汝一半道理首座晚間上
問云和尚適來勘僧為什麼道輸汝一半道
理師云頼得汝舉老僧洎合忘却首座云請
和尚為某甲說師云󲊛即忘前失後我又忘
後失前首座方去師喚轉云恰不得舉著近
日師僧只說塩貴米賤並不將佛法為事忽
然頻頻舉著喪却󲊛性命。

則首座(蜀人)因與龐居士摘茶次士問法界不
容身師還見我不師云不是老僧洎答公話
士云有問有答蓋是尋常師不對士云莫恠
適來容易借問師亦不顧士喝云這無禮儀
老漢待我一一舉似明眼人去在師乃拋下
茶籃便歸。」

【雪竇顯云則川只解把定封疆不能同生
同死當時與捋下幞頭誰敢喚作龐居士。

續蔣山懃云兩回不顧拋籃便歸且道旨
歸何處還會麼苦瓠連根苦甜𤓰徹蒂甜
則川老漢經事多矣。】

「師一日在方丈內坐居士來見乃云只知端
居丈室不覺僧到叅時師垂下一足士便出
行三兩步却迴師乃収足士云可謂自由自
在師云我是主士云阿師只知有主不知有
客師喚侍者點茶士作舞而出。

師一日問龐居士還記得初見石頭時道理
麼士云猶得阿師重舉師云情知久叅事慢
士云則川老耄不啻龐公師云二彼同時又
爭幾許士云龐公鮮徤且勝阿師師云不是
勝我只欠󲊛一箇幞頭士拈下幞頭云恰與
阿師相似師大笑而矣。

襄州龐蘊居士問馬祖不昧本來人請師高
著眼祖直下覷士云一種沒絃琴唯師彈得
妙祖直上覷士乃作禮祖歸方丈士隨後入
云弄巧成拙。」

【雲峰恱云且道是賔家弄巧成拙主家弄
巧成拙還有人揀得出麼若揀得出三十
棒一棒也較不得若揀不出明年更有新
條在惱亂春風卒未休。

續瑯瑘覺云一夜作竊不覺天曉。
智海
逸云二老漢一箇開口了合不得一箇合
口了開不得更有一箇未欲說破乃呵呵
大笑歸方丈。
徑山杲云馬大師覷上覷
下即不無爭奈昧却本來人居士雖禮拜
也是渾崙吞箇棗馬師歸方丈士隨後乃
云弄巧成拙救得一半。】

「居士一日向円霞前义手立少時却出去霞
不顧士却來坐霞乃向居士前义手立少時
便入方丈士云汝入我出未有事在霞云這
老翁出出入入有甚了期士云略無些子慈
悲心霞云引得這漢到這田地士云把什麼
引霞乃拈起居士幞頭云却似一箇老師僧
士却拈幞頭安霞頭上云一似箇少年俗人
霞應諾三聲士云猶有些子氣息在霞乃拋
下幞頭云大似箇烏紗巾士乃應諾三聲霞
云昔時氣息爭忘得士彈指三下云動天動
地。

居士因辭藥山山命十人禪客相送至門首
士乃指空中雪云好雪片片不落別處時有
全禪客云落在甚處士遂與一掌全云居士
也不得草草士云恁麼稱禪客閻老子未放
󲊛在全云居士作麼生士又與一掌云眼見
如盲口說如啞。」

【雪竇顯別初問云但握雪團便打。】

「居士初問石頭不與萬法為侶者是什麼人
頭以手掩士口士於此豁然有省後又問馬
祖祖云待󲊛一口吸盡西江水來即向󲊛道
士於言下領解。

居士坐次問靈照云古人道明明百草頭明
明祖師意󲊛作麼生照云老老大大作箇語
話士云󲊛作麼生照云明明百草頭明明祖
師意士乃笑。

居士因賣竹漉籬下橋喫撲女子靈照一見
亦去爺邊倒士云你作什麼女云見爺倒地
某甲相扶。

居士一日見円霞來遂不語亦不起霞乃提
起手中拂子士拈起鎚子霞云只與麼別更
有在士云此迴見兄不似於前霞云不妨減
人聲價士云本來要折倒汝一上霞云與麼
則啞却天然口也士云汝啞却本分猶累我
啞却霞乃擲下拂子去士云然闍黎然闍黎
霞不顧士云不唯患啞兼亦患聾。

居士一日見大同濟禪師乃提起竹漉籬云
大同師濟不應士云石頭一宗到師處氷消
瓦解濟云不得龐公舉灼然如此士拋下漉
籬云寧知不直一文錢濟云雖不直一文錢
欠他又爭得士作舞而去濟提起漉籬云居
士士迴首濟作舞而去士拊掌云歸去來歸
去來。

居士一日因円霞纔見便作走勢士云猶是
拋身勢作麼生是嚬呻勢霞便坐士向前以
拄杖畫箇七字霞遂於下畫箇一字士云因
七見一見一忘七霞便起士云更坐少時猶
有第二句在霞云向這裏著語得麼士遂哭
出去。

居士在洪州市賣竹漉籬見一僧緣化乃將
一文錢問不孤負信施道理還道得麼若道
得即捨僧無語士云你問我與你道僧便躡
前問士云少人聽又云會麼僧云不會士云
是誰不會。」


宗門統要續集卷第四

* 音釋

􃀭
(俗󲊛同)。
狌
(音生狌狌能言獸也)。
眨
(側洽切)。
毓
(余六切)。
蟭螟

(蟭音焦螟音冥)。
睫
(即涉切目旁毛也)。
栲栳
(栲音考栳音老栲栳柳噐)。
襯

(初覲切近身衣也)。
磁
(疾茲切)。
舁
(羊諸切兩手對舉也)。
磅礡
(磅蒲光切
礡白各切)。
鏌鎁
(鏌音莫鎁音耶鏌鎁劒名)。

宗門統要續集卷第五　　　　　　扶七
宋建溪沙門宗永集
元建康保寧禪寺住持沙門清茂續集

* 南嶽下第三世

「趙州從諗禪師(嗣南泉願)問南泉離四句絕百非
請師道泉便下座歸方丈師云這老漢尋常
口吧吧地今日被我一問直得無言可對侍
者云莫道和尚無語好師便與一摑云這一
摑合是王老師喫。

師又一日問明頭合暗頭合泉便歸方丈師
乃歸堂云這老和尚被我一問直得無言可
對首座云莫道和尚無言自是上座不會師
便與首座一掌云這一掌合是堂上老漢喫。」

【五祖戒云正賊走了邏蹤人喫棒又云南
泉當斷不斷返招其亂。

續雲居舜云諸人作麼生會有底便道首
座落他綣繢與麼會又爭得山僧道趙州
大似傍若無人。】

「師因南泉一日閉却方丈門用灰圍著門外
云若有人道得即開或有秪對多不契獨師
云蒼天蒼天南泉便開門。

師因僧遊五臺山凡問一婆云臺山路向甚
處去婆云驀直去僧纔行三五步婆云好箇
師僧又恁麼去後有舉似師師云待我去為
勘過這婆子明日便去亦如是問婆亦如是
對師歸謂眾曰臺山婆子我為勘破了也。」

【報慈遂云前來僧也與麼問答後來趙州
也與麼問答且道甚處是勘破處又云非
唯被趙州勘破亦被這僧勘破。
瑯瑘覺
云大小趙州去這婆子手裏喪身失命然
雖如此錯會者多。
溈山喆云天下衲僧
只知問路老婆要且不知脚下泥深若非
趙州老人爭顯汗馬功高。】

「師到黃檗檗見來便閉却方丈門師乃於法
堂上呌救火救火檗開門捉住云道道師云
賊過後張弓。」

【保福展云黃檗有頭無尾趙州有尾無頭。

雪竇顯云直是好笑笑須三十年忽有箇
衲僧問雪竇笑箇什麼笑賊過後張弓。

五祖戒云黃檗只會買賤不會賣貴趙州
因禍致福。】

「師問一婆子什麼處去婆云偷趙州笋去師
云忽遇趙州又作麼生婆連打兩掌師休去。」

【雪竇顯云好掌更下兩掌也無勘處。
續
五祖演云趙州休去作麼商量白雲露箇
消息貴要諸人共知婆子雖行正令一生
不了趙州被打兩掌咬定牙關婆子可謂
去路一身輕似葉趙州高名千古重如山。】

「師因侍者報大王來也師云萬福大王者云
未到在師云又道來也。」

【黃龍南云頭頭漏泄罕遇仙陀侍者只解
報客不知身在帝鄉趙州入草求人不覺
渾身泥水。

續白雲端云其僧雖然罔措爭奈王令巳
行王令既行則海晏河清一句作麼生道
野老不知堯舜力鼕鼕打鼓祭江神。】

「師訪茱萸纔上法堂萸云看箭師亦云看箭
萸云過師云中。」

【雪竇顯云二俱作家蓋是茱萸趙州二俱
不作家箭鋒不相拄直饒齊發齊中也只
是箇射垛漢。

續報慈遂云且道二大老相見還有優劣
也無若撿點得出許󲊛於中字上有箇入
處。】

「師一日於雪中倒云相救相救有僧便去身
邊臥師便起去。」

【翠巖芝云此僧在趙州綣裏還有人出得
麼。

續天童華云者僧如蟲禦木要見趙州天
地懸殊有般瞎漢便道報恩扶強不扶弱
殊不知我王庫內無如是刀喝一喝。】

「師因僧問犬子還有佛性也無師云無僧云
上從諸佛下及螻蟻皆有佛性犬子為甚却
無師云為伊有業識在。」

【翠巖芝云說有說無兩彩一賽如今作麼
生。】

「師示眾云至道無難唯嫌揀擇纔有語言是
揀擇是明白老僧不在明白裏是汝還護惜
也無時有僧問既不在明白裏護惜箇什麼
師云我亦不知僧云和尚既不知為甚道不
在明白裏師云問事即得禮拜了退。」

【雪竇顯云趙州倒退三千。】

「師因僧問至道無難唯嫌揀擇是時人窠窟
不師云曾有人問我直得五年分䟽不下。」

【雪竇顯云識語不能轉死却了也好與二
十棒這棒須有分付處若辨不出且放此
語大行。】

「師因僧問學人乍入叢林乞師指示師云喫
粥了也未僧云喫粥了師云洗鉢盂去其僧
因此契悟。」

【雲門偃云且道有指示無指示若言有趙
州向伊道箇什麼若言無者僧為甚悟去。

雪竇顯云我不似雲門為蛇畫足直言向
󲊛道問者如蟲禦木答者偶爾成文然雖
與麼瞎却衲僧眼作麼生免得此過諸仁
者要會麼還󲊛趙州喫粥也未拈却者僧
喫粥了雪竇與󲊛拄杖子歸堂。
雲峰恱
云雲門與麼道大似為黃門栽鬚與蛇畫
足雲峰則不然這僧於此悟去入地獄如
箭射。

續黃龍心云雲門雪竇雖則善能鋤強輔
弱捨富從貧要且不能安家立國乃問僧
只如上座朝來亦喫粥亦洗鉢而今是迷
是悟其僧禮拜起師喚近前我有一柄拂
與汝歸堂。
龍門遠云山僧今日喫粥了
也洗鉢盂了也只是不悟既是為善知識
為甚麼不悟還會麼豈可喚鍾作甕終不
指鹿為馬善人難犯水銀無假冷地忽然
覷破管取一時放下。
開福寧云大眾且
道那裏是者僧悟處還委悉麼幾般雲色
出峰頂一樣泉聲落檻前。
徑山杲云雲
門大似阿脩羅王托動三有大城諸煩惱
海隨後喝云𥧌語作麼。】

「師示眾云今夜答話去也有解問者出來時
有僧出作禮師云比來拋磚引玉引得箇墼
子法眼舉問覺鐵觜先師意作麼生覺云如
國家拜將乃問甚人去得或有人出云某甲
去得須云汝去不得法眼云我會也。」

【雪竇顯云靈利漢聞舉便知落處然雖如
此放過覺鐵觜夫宗師語不虛發出來必
是作家因什麼拋磚引墼諸禪德要識趙
州麼從前汗馬無人識只要重論蓋代功。

續長慶稜問覺鐵觜那僧纔出禮拜為什
麼便將為墼子覺云適來那邊亦有人恁
麼問慶云向伊道什麼覺云亦向伊恁麼
道。
保壽沼云射虎不真徒勞沒羽。
昭
覺勤云諸方盡道趙州得逸羣之用一期
施設不妨自在這僧要擊節扣關閃電光
中卒著手脚不辦覺鐵觜能近取譬不墜
宗風法眼有通方鑑才便知落處敢問諸
人既是宗師為甚麼拋塼只引得箇墼子。】

「師問南泉知有底人向什麼處去泉云向山
前檀越家作一頭水牯牛去師云謝師指示
泉云昨夜三更月到䆫。」

【雲峰恱云若不是南泉泊被打破蔡州。】

「師陞堂云纔有是非紛然失心還有答話分
也無時洛浦在眾乃扣齒雲居云何必師云
今日大有人喪身失命有僧云請和尚更舉
師再舉前話僧指傍僧云這僧作恁麼語話
師休去。

師因有老宿問近離甚處師云滑州宿云幾
程到這裏師云一躂到宿云好箇捷疾鬼師
云萬福大王宿云叅堂去師應喏喏。

師一日到僧堂後逢一僧乃問大眾緫向甚
處去僧云普請去師遂於袖中取刀度與云
老僧住持事繁請上座為我折倒却便引頸
向前其僧便走。

師因僧侍次遂挾起火問云會麼僧云不會
師云󲊛不得喚作火老僧道了也復挾火云
會麼僧云不會師云此去舒州有投子和尚
汝去必為汝說其僧到投子子問近離甚處
僧云趙州子云趙州有何言句僧舉前話子
云汝會麼僧云不會乞師指示子下禪床行
三步却問會麼僧云不會僧却迴趙州舉前
話州云投子與麼不較多也。

師到保壽壽見來便背面而坐師乃展坐具
壽便起歸方丈師収坐具便下去。」

【保福展云保壽忘頭失尾趙州平地上喫
撲。】

「師到一菴主處問有麼有麼主竪起拳頭師
云水淺不是泊船處便行又到一菴主處云
有麼有麼主亦竪起拳師云能縱能奪能取
能撮便作禮。」

【支提愛云趙州只見錐頭利。
雲居舜云
趙州當時甚生意氣雖然如是要且鼻孔
在二菴主手裏。

續龍門遠云菴主一等竪拳趙州因甚肯
一箇不肯一箇且道得失在什麼處趙州
勘破幾多阿師菴主過了幾多寒暑要識
趙州麼拍禪床左邊一下要識二菴主麼
拍禪床右邊一下還有撿點得出麼良久
云易開終始口難保歲寒心。
溈山果云
泣露千般草吟風一樣松為什麼肯一箇
不肯一箇若向者裏見得釋迦不先彌勒
不後坐斷要津天長地久苟或未然月菴
為諸人下箇註脚良久云若不如是爭知
如是。】

「師問新到曾到此間麼僧云曾到師云喫茶
去或云不曾到師亦云喫茶去後院主云和
尚為甚曾到也云喫茶去不曾到也云喫茶
去師喚院主主應喏師云喫茶去。」

【保福展云趙州慣得其便。
鏡清怤舉問
僧作麼生會僧便去清云邯鄲學唐步。

雪竇顯云這僧不是邯鄲人為甚學唐步
若辨得出與汝茶喫。

續黃龍新云趙州喫茶宗門奇特到與不
到是白拈賊。
開福寧云趙州門下不揀
高低一椀麤茶普同供養得其味者方知
冷灰裏九轉透瓶香如或未辨端倪不免
重下註脚南北東西萬萬千趙州待客豈
徒然莫嫌冷淡無滋味慣把芝麻一例煎
以拂子擊禪床一下。】

「師在南泉時井樓上見泉過乃抱定柱懸一
脚云相救相救泉遂於踏梯上打云一二三
四五師便具威儀上方丈云適來謝和尚相
救。」

【續蔣山懃云一人將錯就錯一人看樓打
樓雖然如是父為子隱直在其中。
徑山
䇿云趙州懸羊頭賣狗肉南泉有年無德
作這去就當時只好拽飜梯子教這漢一
生蹭蹬還知麼養子方知父慈。】

「師因南泉云今時人須向異類中行始得師
便問異即不問如何是類泉以手托地師遂
與一踏踏倒却向涅槃堂內云悔悔泉令侍
者去問悔箇什麼師云悔不更與兩踏。

師因僧辭師問甚處去僧云諸方學佛法去
師竪拂云有佛處不得住無佛處急走過三
千里外逢人不得錯舉僧云與麼則不去也
師云摘楊華摘楊華。」

【續徑山杲云有佛處不得住生鐵秤槌被
蟲蛀無佛處急走過撞著嵩山破竈墮三
千里外逢人不得錯舉兩箇石人相耳語
恁麼則不去也此語巳遍天下摘楊華摘
楊華唵摩尼達哩吽𠷑吒。
靈隱嶽舉大
慧語了云大慧老人盡力只道得到這裏
還知香山落處麼鐵山崩倒壓銀山盤走
珠兮珠走盤密密鴛鴦閑繡出金針終不
與人看。】

「師聞沙彌喝叅乃向侍者云教伊去侍者纔
教去沙彌便珍重師向傍僧云沙彌得入門
侍者在門外。」

【雲居錫云什麼處是沙彌入門侍者在門
外這裏會得便見趙州。】

「師因南泉示眾云道非物外物外非道師乃
問如何是物外道泉便打師捉住棒云已後
莫錯打著人泉云龍蛇易辨衲子難暪。」

【雪竇顯云趙州如龍無角似蛇有足當時
不管盡法無民直須喫棒了趂出。】

「師因百丈問近離甚處師云南泉丈云南泉
有何言句師云未得之人直須悄然丈便喝
師作怕勢丈云大好悄然師乃作舞出去。」

【續瑯瑘覺云趙州老人向師子窟中換得
爪牙。
蔣山懃云作家相見彼此難搆茫
然悄然進前退後捏不成塑不就大路不
行草裏走。】

「師問座主講什麼經主云涅槃經師云問大
德一叚義得不主云問什麼義師以脚趯空
一趯吹一吹云這箇是什麼義主云經中無
此義師云脫空謾語漢此是五百力士揭石
義。」

【老宿代云和尚謾某甲謾大眾。
雪竇顯
別云和尚慣得其便。】

「師問僧曾看法華經麼僧云看來師云衲衣
在空閑假名阿練若誑惑世間人󲊛作麼生
會其僧擬禮拜師云󲊛披衲衣來麼僧云披
來師云莫惑我僧云如何得不惑去師云莫
取我語。」

【雪竇顯云大小趙州龍頭蛇尾諸人若能
辨得便乃識破趙州如或不明箇箇高擁
衲衣莫惑翠峰好。】

「師因二僧相推不肯作第一座主事白師師
云緫教作第二座事云第一座教誰作師云
莊香著事云莊香了也師云戒香定香慧香
解脫香。」

【續天童華云趙州下一槌不妨驚羣動眾
仔細撿點將來也是泥裏洗土塊若是薦
福門下不用相推第一座也有人第二座
也有人第三座也有人雖然如是不免從
頭註破第一座鐵眼銅睛覷不破第二座
陽春白雪無人和第三座真實身心同達
磨且道與趙州是同是別若也會得許󲊛
具一隻眼若也不會也許󲊛具一隻眼有
箇衲僧出來道緫不恁麼時如何對他道
切忌向鬼窟裏作活計。】

「師因僧問晝昇兜率夜降閻浮於中摩尼為
甚不現師云道什麼其僧再問師云毗婆尸
佛早留心直至如今不得妙。」

【續黃龍清云趙州老漢若無後語未免奔
馳太平則不然纔見他道為什麼不現連
聲便打教他痛後反思管取光明燦爛。

天童華云這一則公案諸方未有人批判
蔣山今日與諸人著一轉語洗脚上舩。】

「師因僧問二龍爭珠誰是得者師云老僧秪
管看。」

【雪竇顯云看即不無爭即不得且道扶者
僧扶趙州。】

「師示眾云纔有是非紛然失心還有答話分
也無有僧出拊侍者一下云何不祗對和尚
師便歸方丈後侍者請益適來僧是會不會
師云坐底見立底立底見坐底。

師因僧問至道無難唯嫌揀擇如何得不揀
擇師云天上天下唯我獨尊僧云此猶是揀
擇師云田庫奴什麼處是揀擇。

師與沙彌文遠論義闘劣不闘勝勝者輸胡
餅遠云請和尚立義師云我是一頭驢遠云
我是驢冑師云我是驢糞遠云我是糞中虫
師云󲊛在彼中作什麼遠云我在彼中過夏
師云把將胡餅來。」

【五祖戒云禍不單行。

瑯瑘覺云趙州文遠也是蕭何置律。

續徑山杲云文遠在驢糞中過夏面赤不
如語直趙州貪他少利贏得箇胡餅撿點
將來也是普州人送賊畢竟如何鵞王擇
乳素非鴨類。】

「師問僧發足甚處僧云雪峰師云雪峰有何
言句示人僧云尋常道盖十方世界是沙門
一隻眼󲊛等諸人向甚處屙師云闍黎若迴
寄箇鍬子去。」

【保福展云南有雪峰北有趙州。

雪竇顯云這僧既不從雪峰來可惜趙州
鍬子。

瑯瑘覺云眾中有云寄鍬去埋却雪峰若
道寄鉢盂去便道盛粥飯用狂解夢見作
麼商量不是僧繇手謾說學円青。】

「師示眾云此事的的沒量大人出這裏不得
老僧到溈山見僧問如何是祖師西來意溈
山云與我將床子來若是宗師須以本分事
接人始得時有僧問如何是祖師西來意師
云庭前栢樹子僧云和尚莫將境示人師云
我不將境示人僧云如何是祖師西來意師
云庭前栢樹子。」

【五祖戒代云和尚何以將別人物作自己
用。】

「師因僧辭乃問甚處去僧云雪峯去師云雪
峯忽問汝和尚有何言句汝作麼生道僧云
却請和尚道師云冬即寒夏即熱又問忽然
更問汝畢竟事又作麼生僧無語師又代云
某甲親從趙州來不是傳語漢其僧後到雪
峯峯問甚處來僧云趙州來峯云趙州有何
言句僧舉前話峯云須是我趙州始得。」

【玄沙備聞乃云大小趙州敗闕也不知。

續雲居錫徵玄沙語云甚處是趙州敗闕
處若撿點得出是上座眼。】

「師問南泉如何是道泉云平常心是道師云
還可趣向不泉云擬向即乖師云不擬又爭
知是道泉云道不屬知不屬不知知是妄覺
不知是無記若真達不疑之道猶如太虛廓
然蕩豁豈可強是非耶師於言下頓悟玄旨。」

【續溈山果云恁麼也不得不恁麼也不得
恁麼不恁麼時如何竪起拂子云鯨吞海
水盡露出珊瑚枝。
靈隱嶽云青天白日
悟箇什麼咄咄驪珠擊碎蒼龍窟。】

「師見僧掃地遂問與麼掃還得淨潔也無僧
云轉掃轉多師云豈無撥塵者僧云誰是撥
塵者師􂎁視云會麼僧云不會師云問取雲
居去其僧後問雲居如何是撥塵者居云這
瞎漢。

師到雲居居云老老大大何不覓箇住處去
師云作麼生是某甲住處居云山前有古寺
基師云和尚自住取次到茱萸萸亦云老老
大大何不覓箇住處師云什麼處是某甲住
處萸云老老大大住處也不知師云三十年
弄馬騎今日却被箇驢子撲溈山喆云雲居
茱萸為人猶如為己爭奈趙州不入者綣繢
然雖如是不得雪霜力焉知松栢操。」

【續大溈泰云雲居茱萸只解把住不解放
行趙州只解放行不解把住撿點將來未
為全美且雙放雙収一句作麼生道畢竟
水須朝海去到頭雲定覓山歸。】

「師因與文遠行乃指一片地云這裏好造箇
巡鋪文遠便去路傍立云把將公驗來師遂
與一摑遠云公驗分明過。

衢州紫湖利蹤禪師門下立牌牌上書云紫
湖有狗上取人頭中取人腰下取人脚擬議
則喪身失命有新到纔相看師便喝云看狗
僧纔回首師便歸方丈。」

【雪竇顯云眾中緫道這僧著一口著即著
了也爭奈這僧在敢問諸人紫湖狗著者
便死因什麼這僧在若無知方眼救得這
僧設使紫湖出世咬殺百千萬箇有甚益
我當時若見先斫下牌然後入院待這老
漢喝云看狗與伊放出箇焦尾大蟲如今
諸人要見麼日勢稍晚歸堂。

續神鼎諲云古人提唱一叚因緣󲊛道恁
麼時下得甚麼語神鼎當時若在他會襄
即出云這畜生又云死又作退勢。
天童
華云這老漢雖慣得其便爭奈咬這僧不
殺且道利害在什麼處。】

「師問劉鐵磨久嚮劉鐵磨莫便是不磨云不
敢師云左轉右轉磨云和尚莫顛倒師便打。」

【續蔣山懃云紫湖棒頭有眼只為權柄在
手鐵磨皮下有血饒他干木隨身雖然柔
弱勝剛強且要話在。】

「師於夜半在堂內呌賊賊(或謂金峯又曰香嚴)眾皆驚起
有一僧被師攔胷搊住云捉得捉得僧云不
是某甲師云是即是只是不肯承當。」

【翠巖芝云紫湖也是相頭買帽。

續溈山果云紫湖恁麼大似按牛頭喫草。】

「鄂州茱萸禪師示眾云󲊛等諸人莫向虛空
裏釘橛時有靈虛上座出云虛空是橛師便
打靈云莫錯打某甲師便歸方丈(一本云金輪可觀和尚)。」

【雲門偃云矢上加尖有僧云和尚適來與
麼道那門云搥鐘謝響得箇蝦䗫出來。

雪竇顯云若要此話大行直須打了趂出。

法雲秀云茱萸只知瞻前這僧不能顧後
仔細檢點將來兩箇緫須喫棒且道過在
甚處具眼者看。

續棲賢諟云且道這僧出來與麼道是具
眼不具眼茱萸當時便打且道打伊甚麼
處大眾驗取。】

「師因趙州上法堂來覷東覷西師乃問作什
麼州云探水師云我這裏一滴也無探箇什
麼州遂將拄杖靠壁而出。」

【溈山喆云趙州善能探水不犯波瀾茱萸
一滴也無爭奈關防不得。

續瑯瑘覺云勢敗奴欺主年衰鬼弄人。

天童華云茱萸一滴也無滔天白浪趙州
以拄杖靠壁不犯波瀾雖然二老同死同
生爭奈山僧未肯放過。】

「師因僧問如何是沙門行師云行即不無覺
即乖其僧後到洞山舉似山山云何不進語
僧云如何進語山云但問是什麼行僧復來
問是什麼行師云是佛行僧却返舉似洞山
山云幽州猶自可最苦是新羅僧却問洞山
如何是沙門行山云頭長三尺頸長二寸。

荊州白馬曇照禪師常云快活快活及臨終
時乃呌苦苦又云閻老來取我也院主問和
尚當時被節度使拋向水中神色不動如今
何得恁地師舉起枕子云汝道當時是如今
是主無對(或曰天皇語)。」

【法眼益代云當時但掩耳出去。

續清涼欽云當時好奪枕子劈面便擲。

雪峯恱云苦苦當時是即今是奪枕子呈
似人云閻羅王只在這裏。
大溈智云徹
底老婆心。】

「長沙招賢景岑禪師一夕與仰山翫月次仰
云人人盡有這箇事祗是用不得師云恰是
倩汝用去仰云󲊛作麼生用師乃與一踏踏
倒仰山起來云󲊛直下似箇大蟲。」

【長慶稜云前彼此作家後彼此不作家乃
別云邪法難扶。
保福展云好一箇月只
是用力太多被他踏破却成兩箇人人盡
道岑大蟲奇特須知仰山有陷虎之機。

德山密代云更與一踏。
瑯瑘覺云李陵
雖好手爭免陷番身。

續徑山杲云皎潔一輪寒光萬里靈利者
葉落知秋闒茸者忠言逆耳休不休巳不
巳小釋迦有陷虎之機老大蟲却無牙齒
當時一踏豈造次驀然倒地非偶爾眾中
還有緇素得二老出者麼良久云設有也
是掉棒打月。】

「師因有秀才看佛名經乃問百千諸佛但見
其名未審居何國土還化物也無師云黃鶴
樓崔顥題後秀才曾題也未才云未曾題師
云得閑何妨題取一篇好。」

【續溈山杲云若是箇漢纔見長沙恁麼道
但云黃鶴樓要題也不難未審百千諸佛
居何國土若下得此語非唯坐斷長沙舌
頭亦乃名摽青史。】

「師因竺尚書問蚯蚓斬為兩叚兩頭俱動未
審佛性在阿那頭師云莫妄想書云爭奈動
何師云會即風火未散書無對師却喚尚書
書應喏師云不是尚書本命書云不可離却
即今祗對有第二箇主人公也師云不可喚
尚書作今上也書云與麼則總不祗對和尚
莫是弟子主人不師云非但祗對不祗對老
僧從無始刼來是箇生死根本乃示頌云學
道之人不識真秪為從來認識神無始刼來
生死本癡人喚作本來人。

師因僧問如何是陀羅尼師乃指禪牀左邊
云這箇師僧却誦得僧云別有人誦得不師
復指禪牀右邊云這箇師僧亦誦得僧云某
甲為甚不聞師云大德豈不知道真誦無響
真聽無聞僧云與麼則音聲不入法界性也
師云離色求觀非正見離聲求聽是邪聞。

師因秀上座問南泉遷化向甚處去師云石
頭作沙彌時叅見六祖秀云不問石頭叅見
六祖南泉遷化向甚處去師云教伊尋思去
秀云和尚雖有千尺寒松且無抽條石笋師
默然秀云謝和尚答話師亦默然秀舉似三
聖聖云若實與麼猶勝臨濟七步然雖如此
待我明日更驗過聖乃問承和尚昨日答南
泉遷化一則語可謂光前絕後今古罕聞師
亦默然。」

【續蔣山懃云也大奇也大奇長沙畫虎却
成狸南泉一去無消息空使行人說是非。】

「師遊山歸至門首首座問云和尚甚處去來
師云遊山來座云到什麼處師云始隨芳草
去又逐落花回座云大似春意師云也勝秋
露滴芙蓉。」

【雪竇顯云謝師答話。】

「終南山師祖禪師問南泉摩尼珠人不識如
來藏裏親収得如何是如來藏泉云王老師
與󲊛往來者是師云不往來者泉云亦是又
問如何是珠泉召云師祖師應喏泉云去汝
不會我語師從此信入。」

【雪竇顯向往來者是處拈云草裏漢向不
往來者亦是處云雪上加霜向如何是珠
處別云險又云百尺竿頭作伎倆不是好
手這裏著得箇眼賔主互換便能深入虎
穴或不漝麼縱饒師祖悟去也是龍頭蛇
尾。

續白雲端云大眾這僧一顆摩尼珠可謂
希世之寶大可憐生幾乎落在萬丈深坑
猶頼南泉老手親為托起且道此珠見今
在什麼處乃云海神知貴不知價留與人
間光照夜。
昭覺勤云南泉一期垂手収
放擒縱則不無要且未見向上事在只如
盡大地是如來藏向什麼處著珠盡大地
是摩尼珠向什麼處著藏若明得有轉身
處許󲊛具一隻眼。
淨因成云南泉應機
酬對縱奪可觀檢點將來終未能指出他
珠在直饒喚師祖師祖應喏云汝不會我
語正是藏畢竟珠在甚麼處莫是海神知
貴不知價麼此是近來新婦禪不勞拈出
拍禪牀云珠之與藏盡被老僧一拍粉碎
諸人更來這裏討什麼又拍一下。】

「日子和尚因亞溪來叅師作起勢亞云這老
山鬼猶見某甲在師云罪過罪過適來失祗
對亞欲進語師乃叱之亞云大陣前不妨難
禦師云是是亞云不是不是。」

【趙州諗云可憐兩箇漢不識轉身句。】

「陸亘大夫問南泉大悲菩薩甚處得許多手
眼來泉云如國家用大夫作什麼。」

【雪竇顯別云不及大夫所問。

續保寧勇別云也未為分外。】

「大夫問南泉弟子家中有一片石亦曾坐亦
曾臥如今欲鐫作佛得麼泉云得得大夫云
莫不得麼泉云不得不得。」

【雲巖晟云坐即佛不坐即非佛。
洞山价
云不坐即佛坐即非佛。
保福展云南泉
看樓打樓雲巖洞山一起一倒。
五祖戒
云南泉只解移風不解易俗雲巖洞山夢
中說夢。

續五祖演云夫為善知識者須明決擇為
什麼他人道得也道得他人道不得也道
不得還知南泉落處麼白雲與󲊛註破得
又是誰道來不得又是誰道來。】

「大夫因南泉遷化來弔慰院主問大夫何不
哭先師大夫云院主道得亘即哭主無對。」

【續長慶稜云且道合哭不合哭。】

「大夫問南泉弟子從六合來彼中還有身麼
泉云分明記取舉似作家大夫云和尚不可
思議到處世界成就泉云適來總是大夫分
上事。

大夫問南泉云弟子家中於一瓶內養得一
鵞兒今來長大欲出此鵞且不得打破瓶亦
不得損却鵞未審和尚有何方便泉召大夫
夫應諾泉云出也。

池州甘贄行者因巖頭在家過夏一日把針
次甘至前立頭乃以針作劄勢甘遂歸著衣
欲出禮謝妻乃問翁作什麼甘云不得說妻
云有甚事也要大家知甘舉前話妻云從此
三十年後須知一度喫水一度噎殺人女子
聞乃云還知盡大地人性命被奯上座針頭
上劄將去也無。

行者因入南泉設粥仍請南泉念誦泉乃白
椎云為狸奴白牯念摩訶般若波羅蜜者拂
袖便去泉粥後問典座行者在甚處座云當
時便去也泉云打破粥鍋著(一本云泉乃擊鍋三下)。

行者因化主至宅乃問化主是甚處主云藥
山者云還將得藥來麼主云未審有什麼病
者忻然取銀一百兩施之復云山中有人此
物乃回主尋歸山納䟽藥山問子歸何速主
即敘前問難藥山云急送還他子遭賊了也
主及送還者云山中有人更添一百兩施之。」

【同安云早知行者與麼問終不道藥山來。

續雪峯空云藥山老漢亦自小膽若是東
山即便収下何故且教甘贄老漢疑三十
年。】

「行者入南泉設齋黃檗為首座行者請施財
檗云財法二施等無差別行者舁錢出去須
臾復云請施財檗云財法二施等無差別行
者乃行䞋。」

【翠巖真云甘贄行者黠兒落節黃檗施財
何曾夢見。

續雲居元云大小黃檗被甘贄換却一隻
眼。
徑山杲云一等是隨邪逐惡雲居羅
漢却較些子。
靈隱嶽云總是掩耳偷鈴
殊不知甘贄有収有放首座徹底惺惺雲
収雨霽長天闊一對鴛鴦畫不成。】

「福州芙蓉靈訓禪師(嗣歸宗常)一日訪同叅實性
大師大師陞堂以右手拈拄杖倚左邊良久
云此事若非芙蓉師兄大難委悉便下座。」

【黃龍南云實性用不得便休却將佛法以
為人情致令千載之下與人作笑端且道
利害在什麼處。】

「漢南糓城高亭和尚因僧自夾山來禮見師
便打僧云特來禮拜何打某甲再拜師又打
趂僧回舉似夾山山云汝會也無僧云不會
山云頼汝不會若會即夾山口啞。

金州操禪師(嗣章敬惲)因請米和尚齋不排坐位
米纔到乃展坐具作禮師下禪牀米遂就師
位而坐師却席地而坐齋罷米便去侍者云
和尚受一切人欽仰今日坐位却被人奪却
師云三日後若來即受救在米果三日後來
云前日遭賊。

鼎州古堤和尚因仰山到師云去汝無佛性
以手三撥山乃义手近前三步應諾師笑云
子什麼處得此三昧山云從躭源處得名溈
山處得地師云莫是溈山的子麼山云世諦
即不無佛法即不敢山遂問和尚從誰得師
云我從章敬得此三昧山歎云章敬此三昧
不可思議來者難為湊泊。

鎮州普化和尚(嗣盤山積)居常入市振鐸云明頭
來明頭打暗頭來暗頭打四方八面來旋風
打虛空來連架打一日臨濟令僧捉住云或
遇不明不暗來時如何師拓開云來日大悲
院裏有齋僧回舉似濟濟云我從來疑著這
漢。」

【續五祖演云若是五祖則不然有人問總
不恁麼來時如何和聲便打是他須道五
祖盲枷瞎棒我只要󲊛恁麼道何故一任
舉似諸方。】

「師因與臨濟在施主家齋濟問毛吞巨海芥
納須彌為復是神通妙用為復是法爾如然
師遂趯倒飯牀濟云太麤生師云這裏是甚
所在說麤說細濟休去明日又同一家赴齋
濟問今日供養何似昨日師又趯倒飯牀濟
云太麤生師云瞎漢佛法說甚麤細濟乃吐
舌。」

【雪竇顯云兩箇老賊喫飯也不了好與三
十棒棒雖行且那箇是正賊。

續南堂靜云二尊宿如二龍爭珠拏雲攫
霧不動波瀾如二虎爭餐活捉生擒不傷
物命或有人問毛吞巨海芥納須彌為復
神通妙用為復法爾如然只向道不見先
師翁云一拳拳倒黃鶴樓一踢踢飜鸚鵡
洲有意氣時添意氣不風流處也風流。

南華昺云臨濟覿面提撕普化全機酬酢
直得南山鱉鼻吞却東海鯉魚陝府鐵牛
觸倒嘉州大像為甚如此相逢不下馬各
自奔前程。
天童華云一出一沒一往一
來猛虎口裏奪餐毒蛇頭上揩痒要且未
稱大丈夫事二老名喧宇宙價重當時山
僧豈可謹密三寸二俱放過為他弄假像
真二俱不放過為他搕𢶍太甚是汝諸人
若作佛法商量達磨一宗掃土而盡。】

「師因臨濟院有齋河陽木塔乃同臨濟在僧
堂內坐纔說及師每日在街市掣風顛知他
是凡是聖不覺師入來濟便問普化󲊛是凡
是聖師云󲊛道我是凡是聖濟便喝師乃指
兩尊宿云河陽新婦子木塔老婆禪臨濟小
厮兒却具一隻眼濟云這賊師呌賊賊便走
出。

師因喫生菜次臨濟云這漢大似一頭驢師
便作驢鳴濟云直歲與他細秣草料師云少
室人不識金陵又再來臨濟一隻眼到處為
人開。」

【趙州諗云何不與他本分草料。】

「壽州良遂座主(嗣麻谷徹)初叅麻谷谷見來便將
鋤頭去鋤草師到鋤草處谷殊不􂎁便歸方
丈閉却門師次日復去谷又閉却門師遂敲
門谷乃問阿誰師云良遂纔稱名忽爾契悟
乃云和尚莫瞞良遂良遂若不來禮拜和尚
洎合被經論賺過一生及歸講肆開演有云
諸人知處良遂緫知良遂知處諸人不知。」

【雲門偃云便有逆水之波如今得入是順
水之意亦喚作雙放時節又云麻谷問阿
誰他道莫瞞某甲不是識破麻谷相見時
節若不禮拜和尚洎被經論賺過一生亦
知有賺人處又云作麼生是良遂知處。

續東林顏云諸人知處良遂緫知良遂知
處諸人不知作麼生是良遂知處乃云鸕
鶿語鶴。
靈隱嶽云為人為徹咬著生鐵
逆水之波虛空釘橛。】

「虔州處微禪師(嗣西堂藏)因僧問三乘十二分教
體理得妙與祖意是同是別師云須向六句
外鑒不得隨他聲色轉僧云如何是六句師
云語底默底不語底不默底緫是緫不是汝
合作麼生僧罔措。

五臺秘魔巖和尚(嗣永叅滯)常持一杈凡見僧來
遂提起杈云什麼魔魅教汝出家什麼魔魅
教汝行脚道得也杈下死道不得也杈下死
速道速道。」

【法眼益代云乞命乞命。
報慈遂代云老
兒家放却杈子得也。
五祖戒云山僧當
時若見奪取杈來驀項杈倒點把火照看
伊面皮厚多少。

續明招謙云我當時若見伊欲道未道先
與一杈。
瑯瑘覺云雷聲甚大雨點全無
後霍山聞遂訪師纔見未禮拜便攛入懷
中師乃拊山背三下山拍手云師兄三千
里外賺我來三千里外賺我來。
保福展
云當斷不斷返遭其亂。
首山念云千聞
不如一見。】

「湖南祗林和尚每叱文殊普賢皆為精魅手
持木劒自謂降魔纔有僧叅便云魔來也魔
來也以劒亂揮潛入方丈如是十二年後致
劒無言有僧問十二年前為甚麼降魔師云
賊不打貧兒家十二年後為甚不降魔師云
賊不打貧兒家。」


宗門統要續集卷第五

* 音釋

吧
(音巴)。
躂
(他達切足跌也)。
怤
(芳無切)。
邯鄲
(邯音寒鄲音丹)。
蹭蹬

(蹭七亘切蹬音鄧蹭蹬無能也)。
趯
(他歷切)。
鍬
(七宵切)。
諟
(音是)。
闒茸

(闒託合切茸而隴切)。
顥
(胡老切)。
贄
(音至)。
奯
(呼括切)。
䞋
(初覲切)。
杈

(初加切)。
攛
(七亂切)。
㧌
(呼刀切攪也)。

宗門統要續集卷第六　　　　　　扶八
宋建溪沙門宗禾集
元建康保寧禪寺住持沙門清茂續集

* 南嶽下第三世

「潭州大溈靈祐禪師(嗣百丈海)在百丈時夜侍立
次丈云看爐內有火也無師看來報云無丈
躬自至爐深撥忽得少火夾起云󲊛道無這
箇聻師因而契悟丈云欲知佛性義當觀時
節因緣時節若至其理自契便知巳物不從
外得汝善護持。

師一日見劉鐵磨來師云老牸牛汝來也磨
云來日臺山大會齋和尚還去麼師乃放身
作臥勢磨便出去。」

【續淨慈一云眾中道放身便臥是不去劉
鐵磨懡㦬而行有甚交涉殊不知溈山老
漢平生一條脊梁拗不曲被劉鐵磨一推
推倒直至如今起不得若要扶起溈山請
大眾下一轉語眾無語師以拄杖一時趕
散。】

「師在百丈為典座百丈將選大溈主人乃請
師同首座對眾下語出格者可往百丈遂拈
淨瓶置地上設問不得喚作淨瓶汝喚作什
麼首座云不可喚作木𣔻也百丈復問於師
師乃趯倒淨瓶而去百丈笑云第一座輸却
山子也因命師住持(首座即樺林也)。

師因見仰山來遂以五指搭地劃一劃仰山
以手於項下劃一劃復拈自巳耳抖擻三五
下師休去。

師陞堂時有僧出云請和尚為眾說法師云
我為汝得徹困也僧便作禮。」

【雪峯存聞云古人得與麼老婆心切玄沙
云山頭老和尚蹉過古人事峯問沙云什
麼處是老僧蹉過古人事處沙云大小溈
山被那僧一問直得百雜碎峯駭然。】

「師問仰山甚處來仰云田中來師云禾好刈
也未仰云好刈也師云作青見作黃見作不
青不黃見仰云和尚背後是什麼師云子還
見麼仰拈起禾穩云和尚何曾問這箇師云
此是鵞王擇乳。

師因僧問如何是祖師西來意師竪起拂子
後僧遇王常侍侍問溈山近日有何言句僧
舉前話侍云彼中兄弟如何商量僧云借色
明心附物顯理侍云不是這箇道理上座快
回去好某甲敢寄一書到和尚僧得書遂回
持上師拆開見畫一圓相內寫箇日字師云
誰知千里外有箇知音仰山侍次乃云雖然
如是也秪是箇俗漢師云子又作麼生仰却
畫一圓相於中書日字以脚抹却師乃大笑
(一本小真)。

師示眾云老僧百年後向山下作一頭水牯
牛左脇書五字云溈山僧某甲此時若喚作
溈山僧又是水牯牛喚作水牯牛又是溈山
僧且道喚作什麼即得仰山出禮拜而去。」

【雲居膺云師無異號。
資福寶代作一圓
相托起。
芭蕉清代作此􂲨相呈之又云
同道者方知。
南塔涌云一千五百人善
知識只得一半。
芭蕉徹代當時作此∴
相呈之又云說也說了註也註了悟取好。

續保寧勇云和尚一等是入泥入水。】

「師因僧問從上諸聖直至如今和尚意旨如
何師云目前是什麼物僧云莫秪這便是麼
師云阿那箇僧云適來秪對底師云󲊛擬那
箇去莫生事。」

【續蔣山懃云問頭太嶮答處太􂎌二俱不
了。】

「師問仰山云寂子速道莫入陰界仰云某甲
信亦不立師云汝信了不立未信不立仰云
只是某甲更信阿誰師云若與麼即是定性
聲聞仰云佛亦不見。

師坐次見仰山從方丈前過師云若是百丈
先師子須喫痛棒始得仰云今日事作麼生
師云合取兩片皮有分仰云此恩難報師云
非子不才老僧年邁仰云今日親見百丈師
翁師云子向甚句中見先師仰云不道見只
是無別師云始終作家。

師因摘茶次謂仰山云終日摘茶只聞子聲
不見子形仰撼茶樹一下師云子只得其用
不得其體仰云未審和尚如何師良久仰云
和尚只得其體不得其用師云放子二十棒。」

【首山念云夫為宗師須具擇法眼始得當
時不是溈山便見扶籬摸壁。
瑯瑘覺云
五更侵早起更有夜行人又云若不是溈
山洎合打破蔡州。

續白雲端云父子相投意氣相合機鋒互
換啐啄同時雖然如是畢竟如何道得體
用雙全去溈山放子二十棒也是養子之
緣。
蔣山懃云張公乍與李公友待罰李
公一盞酒倒被李公罰一盃好手手中呈
好手。
玉泉璉云直饒體用兩全爭奈當
頭蹉過過則且止放子二十棒又作麼生
三盞酒粧公子面一枝華插美人頭。】

「師坐次仰山與香嚴侍立師問如今緫與麼
者少不與麼者多香嚴從西過東又從東過
西立師云這箇因緣三十年後如金擲地相
似仰云亦須是和尚提唱始得嚴云即今亦
不少師云合取狗口。」

【續南堂靜云象王嚬呻師子哮吼踞地盤
空移星換斗坐斷舌頭合取狗口一回擲
地作金聲九曲黃河徹底清。】

「師問仰山即今事且置自古事作麼生仰叉
手近前師云猶是即今事自古事作麼生仰
叉手退後師云汝屈我我屈汝。」

【續蔣山懃云仰山雖善進前退後發明古
今其奈溈山向胡餅裏呷汁壓沙覓油雖
然如是且道仰山叉手意作麼生若也知
得行脚事辦其或未然老僧不曾孤負諸
人自是諸人孤負老僧。】

「師坐次仰山侍立師云寂子近日宗門中令
嗣作麼生仰云大有人疑著此事師云子又
作麼生仰云某甲秪管困來合眼健即坐禪
所以未曾說著師云到這田地也難得仰云
據某甲見處著此一句語亦不得師云子為
一人也不得仰云自古聖人盡皆如是師云
大有人笑汝與麼秪對仰云解笑某甲是某
甲同叅師云出頭作麼生仰遶禪牀一帀師
云裂破古今。」

【續蔣山懃云動絃別曲葉落知秋自古自
今築著礚著鳥道玄路許他父子親遊若
是荊𣗥林中猶欠悟在以何為驗只如仰
山遶禪牀一帀溈山云裂破古今若是明
眼衲僧瞞他一點不得。】

「師一日見香嚴仰山作餅次師云當時百丈
先師親得這箇道理仰與香嚴相顧視云什
麼人答得此話師云有一人答得仰云是阿
誰師指水牯牛云道道仰取一束草來香嚴
取一桶水來放牛前牛纔喫師云與麼與麼
不與麼不與麼二人俱作禮師云或時明或
時暗。

師因仰山與北菴主上問訊時有官客喫茶
次師乃指似官人云同叅古佛來主云百年
後覓箇人舉這話也難得師云即今作麼生
主云結舌有分答即不得師云官人見在自
巳也道不得主云仰山不甘此對師云作箇
菴主也難得。

師向仰山云有俗弟子將三束絹來與我贖
鐘子故與世人受福仰云俗弟子則有絹與
和尚贖鐘子和尚將何物酬他師以拄杖敲
牀三下云我將這箇酬他仰云若是這箇用
作什麼師又敲三下云汝嫌這箇作什麼仰
云某甲不嫌這箇這箇只是大家底師云󲊛
既知是大家底何得更就我覓物酬他仰云
只怪和尚把大家底行人事師云汝不見達
磨大師從西天來此土亦將此物來人事汝
諸人盡是受他信物者。

師一日臥次仰山來師乃轉面向壁臥仰云
某甲是和尚弟子不用形迹師作起勢仰便
出去師召云寂子仰回師云聽老僧說箇夢
仰低頭作聽勢師云為我原看仰取一盆水
一條手巾來師遂洗面了纔坐香嚴入來師
云我適來與寂子作一上神通不同小小嚴
云某甲在下面了了得知師云子試道看香
嚴乃點一椀茶來師歎云二子神通智慧過
於鶖子目連。」

【續蔣山懃云夢中說夢深許溈山妙用神
通須還二子傳茶度水耀古騰今年老心
孤怜兒惜子向衲僧門下一人在門外一
人在門裏更有一人遍界不曾藏佛眼覷
不見。
南堂靜云撥草瞻風孤峯獨宿鼓
無絃琴唱無生曲溈仰香嚴鼎之三足臨
機不費纖毫力任運分身千百億。】

「師問雲巖承聞汝在藥山是不巖云是師云
藥山大人相作麼生巖云涅槃後有師云如
何是涅槃後有巖云水灑不著巖却問師未
審百丈大人相如何師云巍巍堂堂煒煒煌
煌聲前非聲色後非色蚊子上鐵牛無󲊛下
口處。

師與仰山行次指前頭枯樹問前頭是什麼
仰云秪是枯樹子師指背後耘田公子云這
箇公子他後亦有五百眾。」

【溈山喆云山僧則不然耘田公子吾不如
汝且道大圓是山僧是若人辨得許汝具
擇法眼若也不辨佛法熾然生滅。

續神鼎諲云為復意在耘田處為復意在
仰山分上為復緫不恁麼諸上座一切諸
法摐然更不用生事他是父子說法同道
方知。】

「師問仰山妙淨明心汝作麼生會仰云山河
大地日月星辰師云汝秪得其事仰云和尚
適來問什麼師云妙淨明心仰云喚作事得
麼師云如是如是。

師一日索門人呈語乃云聲色外與吾相見
時有幽州鑒弘上座呈語云不辭出來那箇
人無眼師不肯仰山凡四度呈語第一云見
取不見取底師云細如毫末冷似雪霜第二
度云聲色外誰求相見師云抵滯聲聞方外
榻第三度云如兩鏡相照於中無像師云此
語正也我是󲊛不是早立像了也仰山却問
師某甲精神昏昧拙於祗對未審和尚於百
丈師翁處作麼生呈語師云我於百丈先師
處呈語云如百千明鏡鑒像光影相照塵塵
剎剎各不相借仰山於是禮拜。

師因陸侍御入僧堂乃問如許多師僧為復
是喫粥飯僧為復是叅禪僧師云亦不是喫
粥飯僧亦不是叅禪僧御云在此作什麼師
云侍御自問他看。

師因仰山踏衣次提起問正恁麼時和尚作
麼生師云正恁麼時我這裏無作麼生仰云
和尚有身而無用師良久却拈起問汝正恁
麼時作麼生仰云正恁麼時和尚還見伊不
師云汝有用而無身後師忽問汝春間有話
未圓今試道看仰云正恁麼時切忌勃塑師
云停囚長智。

師同百丈入山作務丈云將得火來麼師云
有丈云在甚處師把一枝柴吹兩吹度與丈
云如虫禦木。」

【續徑山杲云百丈若無後語洎被典座瞞。】

「師因仰山問百千萬境一時來作麼生師云
青不是黃長不是短諸法各住自位非干我
事仰乃作禮。

師一日坐収足次乃指謂仰山云十二時中
承他負載不可孤負他仰云昔日給孤園中
也只說這箇師云未在更道仰云寒時與他
韈著也不為分外。

師因僧問如何是道師云無心是道僧云某
甲不會師云會取不會底好僧云如何是不
會底師云秪是󲊛不是別人。

師示眾云仲冬嚴寒年年事晷運推移事若
何仰山近前叉手立師云我也知󲊛答這話
不得却問香嚴󲊛作麼生嚴云某甲偏答得
這話師再問嚴近前叉手立師云頼遇寂子
不會。

師示眾云汝等諸人各呈所悟看時有志和
上座出作禮師云不思善不思惡正與麼時
還我志和上座本來面目志云正與麼時是
某甲放身命處師云子莫落空不志云某甲
若見有空可落何曾是放身命處師云到這
裏何不問去志云某甲到這裏亦不見有和
尚可問師云汝福薄扶吾宗不起。

師問仰山承聞子在百丈問一答十是不仰
云不敢師云佛法向上一句作麼生道仰擬
開口師便喝師如是三問仰如是三擬答皆
被喝仰低頭垂淚云先師道教我更遇人始
得今日便是遇人也便發心看牛三年一日
師入山見在樹下坐禪師以拄杖點背一下
山回首師云寂子道得也未仰云雖道不得
且不就別人借口師云寂子會也。

師因資國來叅乃指月示之國以手撥三下
師云不道汝不見秪是見處太麤。

師一日坐次仰山香嚴侍立師云過去未來
與現在佛佛佛同宣人人得箇解脫之路仰
云如何是人人解脫之路師回首看香嚴云
寂子借問何不對伊嚴云若問過去未來并
現在某甲却有箇祗對師云汝作麼祗對嚴
珍重便出師却問仰云與麼祗對還契子麼
仰云不契慧寂師云子又作麼生祗對老僧
仰珍重便出師呵呵大笑云如水乳合。

師問道吾甚處去來吾云看病來師云有幾
人病吾云有病底有不病底師云不病底莫
是智頭陀不吾云病與不病緫不干他事急
道急道師云道得也與他沒交涉。

師問雲巖菩提以何為座巖云以無為為座
巖却問師師云以諸法空為座師又問道吾
吾云坐也聽伊坐臥也聽伊臥有一人不坐
不臥速道速道。

師一日呈起如意復畫此(○○)相云有人道得
便得此如意道道時有僧云此如意本不是
和尚底師云得而無用又有僧云設與某甲
亦無著處。

師示眾云一切眾生無佛性鹽官示眾云一
切眾生有佛性鹽官會下有二僧遂特詣師
會下探之既到所聞說法莫測其涯若生輕
慢一日在庭中坐次見仰山來遂勸云師兄
切須勤學佛法不得容易仰遂作一圓相托
呈却拋向背後復展兩手就二僧索二僧茫
然不知所措仰乃勸云直須勤學佛法不得
容易珍重便去二僧逮返鹽官將行三十里
一人忽然有省自歎云當知溈山云一切眾
生無佛性誠不錯也却回溈山一人又行數
里因渡水亦有省自歎云溈山道一切眾生
無佛性灼然有他與麼道亦返溈山。

師因泥壁次李軍容來具公裳直至師背後
端簡而立師回首見便側泥盤作接泥勢軍
容便轉笏作進泥勢師便拋下泥盤與軍容
歸方丈。」

【巖頭奯聞云噫佛法澹泊也大小溈山泥
壁也不了。
明招謙云當時合作麼生免
被巖頭點檢代云却轉泥盤作泥壁勢便
拋下歸去。

續黃龍新云巖頭錯下名言殊不知溈山
軍容弄巧成拙。】

「師因鄧隱峯到入堂於上板頭解放衣鉢師
聞師叔來先具威儀下堂相看峯纔見便放
身作睡勢師便歸方丈峯乃發去少間師問
侍者師叔在何處侍云巳去也師云去時有
何言語侍云無言語師云莫道無語其聲如
雷。

洪州黃檗斷際希運禪師示眾云汝等諸人
盡是噇酒糟漢與麼行脚何處有今日還知
大唐國裏無禪師麼時有僧云只如諸方匡
徒領眾又作麼生師云不道無禪只是無師。」

【溈山祐問仰山作麼生仰云鵞王擇乳素
非鴨類溈云此實難辯。
五祖戒出僧語
謝和尚說得道理好。
石門聰云黃檗垂
示不妨奇特纔被布衲拶著失却一隻眼。

承天宗云五祖戒眼照四天下要見黃檗
猶未可若要扶竪正法眼藏須是黃檗宗
師。
翠巖真云諸方商確便道黃檗坐却
這僧又道黃檗被這僧上來直得分析不
下何為也翠巖輒生擬議霧豹澤毛未嘗
下食庭禽養勇終待驚人。
溈山喆云諸
人還會麼莫怪從前多意氣他家曾踏上
頭關。

續法昌遇云我要無禪底做國師。
徑山
杲云且道是醍醐句是毒藥句。】

「師因百丈問甚處去來師云大雄山下採菌
子來丈云還見大蟲麼師便作虎聲丈拈斧
作斫勢師遂與丈一摑丈吟吟而笑便歸陞
堂謂眾云大雄山下有一大蟲汝等諸人也
須好看百丈老漢今日親遭一口。」

【溈山祐舉問仰山仰云和尚怎生溈云百
丈當時便合一斧斫殺因什麼到如此仰
云不然溈云子又作麼生仰云百丈只解
騎虎頭不解把虎尾溈云子有嶮崖之句。

五祖戒云百丈大似作賊人心虛黃檗熟
處難忘。】

「師因百丈問運闍黎開田不易師云眾僧作
務丈云有煩道用師云爭敢辭勞丈云開得
多少田也師將鋤築地三下丈便喝師掩耳
而去。」

【溈山喆云黃檗開田功不浪施百丈住持
今不虛行。

續瑯瑘覺云百丈一喝可謂垂絲於萬丈
潭中黃檗掩耳獨聳於千峯頂上。】

「師因有六人新到五人作禮中一人提起坐
具作一圓相師云我聞有一隻獵犬甚惡僧
云尋𦏰羊聲來師云𦏰羊無聲到汝尋僧云
尋𦏰羊跡來師云𦏰羊無跡到汝尋僧云尋
𦏰羊蹤來師云𦏰羊無蹤到汝尋僧云與麼
則死𦏰羊也師便休至明日陞堂云昨日尋
𦏰羊僧出來僧便出師云昨日公案未了老
僧休去󲊛作麼生僧無語師云將謂是本色
衲子元來只是義學沙門以杖打出。」

【雪竇顯云只如聲響蹤跡既無獵犬向甚
處尋逐莫是絕聲響蹤跡處見黃檗麼諸
禪德要明陷虎之機也須是本分衲子。】

「師因普請次南泉云如許大身材戴箇些兒
大笠師云三千大千世界緫在裏許泉云王
老師聻師戴笠便行。

師因裴相國捧一尊像於前胡跪云請師安
名師喚裴休休應喏師云與汝安名竟休作
禮。」

【雪竇顯代休當時便喝。】

「師在南泉會下為首座一日捧鉢向南泉位
中坐泉入堂見乃問長老甚年中行道師云
威音王巳前泉云猶是王老師兒孫下起師
過第二位坐泉休去。」

【溈山祐云欺敵者亡仰山云不然須知黃
檗有陷虎之機溈云子見處得與麼長。

雪竇顯云可惜王老師只見錐頭利我當
時若作南泉待伊道威音王巳前即便於
第二位生令黃檗一生起不得雖然如此
也須救取南泉。
雲峯恱云後來叢林中
多有商量或道黃檗有陷虎之機南泉有
殺虎之用若作與麼說話誠實苦哉殊不
知這老賊有年無德喫飯坐處也不依本
分若向雲峯門下說甚威音王巳前王老
師更大直須喫棒趂出。】

「師在鹽官佛殿上禮拜次時太中帝為沙彌
乃問不著佛求不著法求不著僧求長老當
何所求師云不著佛求不著法求不者僧求
常禮如是事彌云用禮何為師便與一堂彌
云太麤生師云這裏是什麼所在說麤說細
隨後擬掌沙彌便走。

師一日捏拳云天下老和尚緫在這裏我若
放一線道從汝七縱八橫若不放過不消一
捏僧便問放一線道時如何師云七縱八橫
又問不放過不消一捏時如何師云普。」

【雲門偃因僧問如何是七縱八橫門云念
老僧年老僧云如何是普門云天光回照
僧云如何是天光回照門云骼胔少人知。】

「師問百丈從上宗乘如何指示於人丈據坐
師云後代兒孫將何傳授丈云我將為󲊛是
箇人便歸方丈。」

【雲峯恱云百丈老人大似憐兒不覺醜雖
然如是盡法無民。

續雲居舜云到這裏能有幾人。】

「師因南泉問定慧等學明見佛性此理如何
師云十二時中不依倚一物始得泉云莫便
是長老見處麼師云不敢泉云漿水錢且致
草鞋錢教誰還師休去。」

【溈山祐問仰山莫是黃檗構南泉不得麼
仰云不然須知黃檗有陷虎之機溈山云
子見處得與麼長。
保福展云若無溈仰
埋沒著黃檗。
五祖戒云仰山大似為蛇
畫足。

續雲峯恱云若不同牀睡焉知被底穿。

大溈智云欺敵者亡。
徑山杲云路逢劒
客須呈劒不是詩人不獻詩。】

「師因南泉問黃金為城白銀為壁此是甚人
若土處師云聖人居處泉云有一人居何國
土師近前又手泉云道不得何不請王者師
道師云有一人居何國土泉云可惜許。

師因南泉問什麼處去師云擇菜去泉云將
什麼擇師竪起刀子泉云汝只解作賔不解
作王師以刀子點三下。」

【續黃龍新云今時師僧往往將南泉黃檗
作擇菜會却。】

「廣州和安通禪師因仰山作沙彌時嘗喚寂
子與我拈牀子來仰持至師云送舊處著復
問寂子牀那邊是什麼仰云無物師云這邊
聻仰云無物師又召寂子仰應諾師云去。

清田和尚一日與瑫上座煎茶次師敲繩牀
三下瑫亦敲三下師云老僧敲有箇善巧上
座敲有何道理瑫云某甲敲有箇方便和尚
敲作麼生師舉起盞子瑫云善知識眼應須
恁麼煎茶了瑫却問和尚適來舉盞子意作
麼生師云不可更別有也。

大于和尚與南用到茶堂見一僧近前問訊
用云我既不納汝汝亦不見我問訊阿誰僧
無語師云不得平白地恁麼問伊用云大于
亦無語師乃把住其僧云是󲊛恁麼累我亦
然乃打一摑用便笑云朗月與青天。

師因問侍者金剛正定一切皆然秋去冬來
且作麼生者云不妨和尚借問師云即今即
得去後作麼生者云誰敢問著某甲師云大
于還得麼者云猶要別人點檢在師云輔弼
宗師不廢光彩者乃作禮。

杭州大慈寰中禪師示眾云山僧不解答話
只是識病時有僧出師便歸方丈。」

【雪竇顯云大凡扶竪宗乘須辯箇得失且
大慈識病不答話時有僧出便歸方丈雪
竇識病不答話或有僧出劈脊便打諸方
識病不答話有僧出必然別有長處敢有
動著大唐天子只三人。

續黃龍南云可惜放過當時見伊出來劈
脊便打待伊知得行棒來處免見千古之
下遭人檢點黃龍今日也識病會答話忽
有箇漢出來掀倒禪牀這裏合作麼生指
凖諸上座請代一轉語看。
翠巖芝云這
僧出來大慈歸方丈並無箇道理甚麼處
是識病處如今也須子細。】

「師掃地次因趙州問般若以何為體師云般
若以何為體趙州呵呵大笑師明日見趙州
掃地次却問般若以何為體趙州致掃帚拊
掌大笑師便歸方丈。」

【雪竇顯云前來也笑後來也笑笑中有刀
大慈還識麼直饒識得也未免喪身失命。

溈山喆云纔見呵呵大笑便與一掌明日
又問待伊大笑又與一掌大慈若下得這
兩掌趙州若不對他可謂生鐵鑄就風吹
不入漢大凡宗師一等是搖撼乾坤直教
如旱天霹靂萬里無雲轟一聲教他眼目
定動豈不俊哉要識趙州大慈麼莫怪從
前多意氣他家曾謁聖明君。

續黃龍新云趙州金鍮不辯玉石不分直
饒分去也未夢見大慈在。
黃龍震云般
若非是無體二老不能知般若非是無用
二老不能用若也能知能用一言可以截
斷眾紛何必再三。
南華昺云兩箇漢只
解掩耳偷鈴不解移風易俗或有問南華
般若以何為體劈脊便打待伊眼目定動
却問般若以何為體靈利漢忽然踏著必
定自知落處。】

「師示眾云說得一丈不如行取一尺說得一
尺不如行取一寸洞山云說取行不得底行
取說不得底雲居云行時無說路說時無行
路不說不行時合行甚麼路洛浦云行說俱
到即本事無行說俱不到即本事在。

師住菴時南泉來問如何是菴中主師云蒼
天蒼天泉云蒼天且致如何是菴中主師云
會即便會休口喃喃地泉便出。

師因僧辭乃問什麼處去僧云江西去師云
將取老僧去得麼僧云非但和尚更有過於
和尚亦不將去。」

【汾陽昭代云知汝力微。
法眼益別云和
尚若去某甲提笠子。

續淨因成云這僧可謂擔頭不泊蠅是則
當如是要且只是孤生獨死底漢。
天童
覺云大慈合伴不著這僧不如獨行也須
是恁麼始得直饒大慈古佛也不奈這擔
板漢何且道別有什麼長處。】

「天台平田普岸禪師訪茂源和尚源纔起迎
師近前把住云開口即失閉口即喪去此二
途請師別道源以手掩鼻師放開云一步較
易兩步較難源云著甚死急師云若非是師
不免諸方檢點。」



宗門綂要續集卷第六

* 音釋

𣔻
(待骨切)。
抖擻
(抖音斗擻音叟抖擻振舉貌)。
礚
(苦盍切與磕同)。
摐

(初江切)。
􂜻
(勿發切足衣也)。
噇
(直雙切喫也)。
𦏰
(音零與羚同)。
骼胔

(骼柯額切胔疾智切露骨曰骼有肉曰胔)。

宗門統要續集卷第七　　　　　　扶九
宋建溪沙門宗永集
元建康保寧禪寺住持沙門清茂續集

* 南嶽下第四世

「楊州光孝慧覺禪師(嗣趙州諗)至法眼處眼問近
離甚處師云趙州眼云承聞趙州有栢樹子
話是不師云無眼云往來皆謂僧問如何是
祖師西來意州云庭前栢樹子上座何得道
無師云先師實無此語和尚莫謗先師好。」

【續徑山杲云若道有此語蹉過覺鐵觜若
道無此語又蹉過法眼若兩邊俱不涉又
蹉過趙州直饒緫不恁麼別有透脫一路
入地獄如箭射。
鼓山珪云覺鐵觜名不
虛得只是不曾夢見趙州。】

「太原孚上座叅雪峯纔至法堂上顧視雪峯
便下看知事至明日入方丈作禮云昨日觸
忤和尚峯云知是般事便休。」

【雲門偃因僧問作麼生是觸忤處門便打。

雪竇顯云打得百千萬箇有甚用處直須
盡大地人喫棒方可扶竪雪峯且道孚上
座具什麼眼又云一千五百人作家宗師
被孚老一覷便高竪降旗至明日云知是
般事便休處著語云果然。

續雲居舜云大小雪峯被孚上座惑亂一
上只者孚上座也是擔枷過狀。
雪竇宗
云只知其一不知其二殊不知雪峯坐籌
帷幄決勝千里孚上座呈盡平生見解也
只在雪峯圈繢裏。】

「師因鼓山問父母未生時鼻孔在什麼處師
云老兄先道山云如今生也汝道在什麼處
師不肯山却問󲊛作麼生師云將手中扇子
來山遂與再徵師默置山乃於之一拳。

師因雪峯和尚門送晏國師住鼓山回至法
堂乃云一隻聖箭子直射九重城裏去也師
云和尚是伊未在峯云渠是徹底人師云若
不信待某甲去勘過遂趂到中路便問師兄
向甚處去晏云九重城裏去師云忽遇三軍
圍閉時如何晏云他家自有通霄路師云與
麼則離宮失殿去也晏云何處不稱尊師拂
袖便回峯問如何師云好一隻聖箭折却也
遂舉前話峯云奴渠語在師云這老凍膿必
竟有鄉情在。」

【溈山喆云此話眾中商量不少或云纔問
甚處去這裏便好打是聖箭折處或云忽
遇三軍圍閉時如何好打是聖箭折處如
斯理論非唯瞞他亦乃自瞞要會麼相如
曾奪連城璧秦主安然致太平。

續寶峯文云雪峯一千五百人善知識受
侯王供養福報因緣即不無若是佛法未
在洞山即不然待孚上座云好一隻聖箭
折却也却問他道甚麼待孚上座舉拽拄
杖打出去一使孚上座巳後作箇本色衲
子二與聖箭子出其鋒鋩三與禪門作箇
真正宗匠為後人眼目諸禪德是不是有
眼者辦取。
保寧勇別國師語云孚上座
我也知󲊛是惡人。】

「師因保福簽瓜次福云道得與󲊛瓜喫師云
把將來福度與一片師接便去。」

【雪竇顯云雖是死蛇解弄也活誰是好手
者試請辯看。】

「師到投子子云久嚮太原孚上座莫便是麼
師作掌勢子云老僧招得師便出子云且聽
諸方斷看師却回首子便打。」

【玄沙備云莫是投子招得麼。】

「婺州新建禪師一生不畜沙彌有座主云上
座年尊何不討箇沙彌侍奉師云若有眼暗
耳聾口啞底為我討一箇來主無對。

日容遠禪師(嗣紫胡蹤)因奯上座叅師拊掌三下
云猛虎當軒誰是敵者奯云俊鷂冲天阿誰
捉得師云彼此難當奯云且休未斷這公案
師將拄杖舞歸方丈奯無語師云死却這漢
也。」

【續昭覺勤云力敵勢均不妨好頭對眼親
手辨彼此沒便冝下梢可惜放過待他將
拄杖作舞歸方丈便好與撫掌三下拂袖
便行非唯頭尾完全亦免遭人指註雖然
如是奯公無語還可轉側也無為言侵早
起更有夜行人。

大溈智云強中更有強中手天下元無第
一人還知麼伎倆全無波旬失途到這裏
無󲊛解會處自檢點看。】

「紫桐和尚因僧問如何是紫桐境師云󲊛眼
裏著沙得麼僧云大好紫桐境也不識師云
老僧不諱此事其僧出去師下禪牀擒住云
今日好箇公案老僧未得分文入手僧云頼
遇某甲是僧師云禍不單行。

石梯和尚(嗣茱萸)一日見侍者托鉢上堂乃喚
侍者者應喏師云甚處去者云上堂齋去師
云我豈不知汝上堂齋去者云除此外別道
箇什麼師云我秪問汝本分事者云若問本
分事某甲實是上堂齋去師云汝不謬為吾
侍者。

師因有新到僧於前立少時便出去師云有
什麼辯白處僧再立良久師云辯得也辯得
也僧云辯後作麼生師云埋却得也僧云蒼
天蒼天師云適來却與麼如今還不當僧乃
出去。

筠州末山尼了然(嗣大愚)因灌溪到問如何是
末山師云不露頂溪云如何是末山主師云
非男女相溪乃喝云何不變去師云不是神
不是鬼變箇什麼。」

【續昭覺勤云或有人問山僧如何是末山
一望不見如何是末山主可與佛祖為師
何不變去上座自變擬議不來劈脊便棒
且道末山是蔣山是當機無向背擬議隔
千山。
天童覺云非男女之相出有無之
量透萬機之前超三界之上窮而通簡而
當松含風而夜寒溪帶雨而春漲。】

「婺州金華山俱胝和尚(嗣天龍)凡有詰問唯舉
一指後有童子因外人問和尚說何法要童
子亦竪起一指師聞遂以刃斷其指童子負
痛號哭而去師復召之童子回首師却竪起
指童子忽然領悟師將順世謂眾曰吾得天
龍一指頭禪一生用不盡言訖而寂。」

【玄沙備云我當時若見拗折指頭。
長慶
稜代云美食不中飽人喫。

續曹山章云俱胝承當處莾鹵只認得一
機一境。
報慈遂云且道俱胝還悟也未
若悟為什麼承當處莾鹵若不悟又道用
一指頭禪不盡且道曹山意作麼生。

雲居錫云只如玄沙與麼道是肯伊是不
肯伊若肯伊何言拗折指頭若不肯俱胝
過在甚處。
靈隱嶽云且道如何是一指
頭禪乃竪起拂子云見麼若也見得可以
與俱胝把手共行脫或未然新薦福不免
重說偈言一著高一著一步闊一步坐斷
佛祖關迷却來時路。】

「襄州關南道吾和尚(嗣關南常)或執木劒橫在肩
上作舞僧問手中劒甚處得來師遂擲於地
僧却置師手中師云甚處得來僧無對師云
容汝三日下取一轉語僧亦無對師乃拈劒
肩上作舞云恁麼始得。」

【續雲峯恱云邪法難扶。】

「袁州仰山慧寂禪師(嗣大溈祐)因溈山問甚處來
師云田中來溈山云田中多少人師插鍬叉
手而立溈云今日南山大有人刈茅師拽鍬
而去。」

【玄沙備云我若見即踏倒鍬子。
有問鏡
清怤云插鍬意旨如何云狗銜赦書諸侯
避道又問玄沙踏倒鍬意如何云不奈船
何打破戽斗又問南山刈茅意如何云李
靖三兄久經行陣。
雪竇顯云諸方咸謂
插鍬話奇特大似隨邪逐惡據雪竇見處
仰山被溈山一問直得草繩自縛去死十
分。
翠巖芝云仰山只得一橛諸人別有
會麼。】

「師因僧問法身還解說法也無師云我說不
得別有一人說得僧云說得底人在甚處師
乃推出枕子溈山聞乃云寂子用劒刃上事。」

【續徑山杲云溈山正是憐兒不覺醜仰山
推出枕子巳是漏逗更著箇名字喚作劒
刃上事誤他學語之流便恁麼承虛接響
流通將去妙喜雖則借水獻花要且理無
曲斷即今莫有傍不肯底出來我要問󲊛
推出枕子還當得法身說法也無。
天童
華云若是劒刃上事寂子何曾會用忽有
箇僧出來問法身還解說法也無向他道
我說不得別有一人說得又問說得底人
在甚處只向他道三生六十劫。
靈隱獄
云仰山從前一條脊梁硬如鐵被這僧連
拶便乃四楞塌地溈山一期忍俊不禁不
知失却一隻眼忽有僧問冶父法身還解
說法也無便與攔胷一踏踏倒教伊起來
作箇灑灑落落底漢不見道犀因翫月紋
生角象被雷驚花入牙。】

「師因韋宙就溈山請一伽陀溈云覿面相呈
猶是鈍漢豈況形於紙墨韋乃就師請師於
紙上畫一圓相註云思而知之落第二頭不
思而知落第三首。

師因在溈山牧牛時踢天太上座問百億毛
頭百億師子現作麼生師不答歸侍立溈山
須臾泰上座却來師乃舉前話問適來道百
億毛頭百億師子現豈不是上座泰云是師
云正當現時毛前現毛後現泰云現時不說
前後師拂袖出溈山云師子腰折也。

師因溈山問忽有人問󲊛󲊛作麼生祗對師
云東寺師叔若在某甲不到寂寥溈云放󲊛
一箇不祗對罪師云生之與殺只在一言溈
云不負汝見別有人不肯師云阿誰溈指露
柱云是者箇師云道什麼溈云道什麼師云
白鼠推遷銀臺不變。

師問僧近離甚處僧云廬山師云曾到五老
峯麼僧云不曾到師云闍黎不曾遊山。」

【雲門偃云此語皆慈悲之故有落草之談。

溈山秀云今人盡道慈悲之故有落草之
談只知捉月不覺水深忽若雲門當時謹
慎脣吻未審後人若為話會然水母無目
求食須假於鰕。
黃龍心云雲門仰山只
有受璧之心且無割城之意殊不知被這
僧一時領過黃龍今日更作死馬醫乃拈
拂子度與僧僧擬接便打。
溈山喆云仰
山可謂光前絕後雲門雖然提綱宗要鉗
鎚天下衲僧爭奈無風起浪諸人還識這
僧麼親從廬山來。

續黃龍震云仰山巳是失却鼻孔雲門更
下註脚有什麼救處我即不然近離甚處
云廬山曾到五老峯麼云不曾到只向道
別甑吹香供養此人。】

「師甞夢往彌勒內院居第二座有一尊者白
椎云今日當第二座說法師乃起白椎云摩
訶衍法離四句絕百非諦聽諦聽。」

【溈山秀云依文解義即不無忽然彌勒會
中有箇作者纔見伊道摩訶衍法便云合
取兩片皮非唯止絕仰山𥧌語亦免使後
人夢中說夢。

續溈山祐因仰山舉乃云子巳登聖位。

瑯瑘覺云且道聖眾是肯仰山是不肯仰
山若肯又孤負仰山若不肯仰山猶如平
地喫交山僧今日不惜眉毛與諸人說破
摩訶衍法離四句絕百非󲊛若舉似諸方
諸方恁麼會入地獄如箭射。
天童覺舉
登聖位了云玉女依稀夜動機錦絲歷歷
吐梭臍水天湛碧全功墮雪月寒清一色
迷諸禪德全功負墮一色猶迷作麼生體
悉得相應去權挂垢衣云是佛却披珍御
復名誰。
東禪觀云尊者白椎聖眾便散
不妨使人疑著却待第二杓惡水潑了方
始惺惺遲也且如摩訶衍法離四句絕百
非道巳道了諸人還識仰山麼。】

「師因溈山山下有一僧住菴師至舉溈山道
如許多人只得大機不得大用只如山中和
尚與麼道意作麼生主云更請舉一遍師纔
舉被菴主攔胷一踏師歸舉似溈山山呵呵
大笑。

師問僧近離甚處僧云向南師拈起拄杖云
彼中還說這箇麼僧云不說師云不說這箇
還說那箇麼僧云不說師召大德叅堂去僧
便去師復召僧應喏師云近前來僧近前師
便打。」

【雲門偃云仰山若無後語爭識得人。】

「師因大溈問大地眾生業識茫茫無本可據
子作麼生知他有之與無師云某甲有驗處
時有一僧從面前過師召云闍黎其僧回首
師云和尚這箇便是業識茫茫無本可據溈
山云此是師子一滴乳迸散六斛驢乳。

師問溈山大用現前請師辨白溈山下座歸
方丈師隨後入溈問子適來問什麼話師再
舉溈山云還記得吾答不師云記得溈云試
舉看師便出去溈云錯師回首云香嚴師弟
來莫道某甲無語。

師一日侍溈山忽聞鳥鳴溈云伊說事却徑
師云不可向別人道溈云何故恁麼道師云
為伊說太直溈云多少法門寂子一時推下
師云推下事作麼生溈敲禪牀三下。

師一日忽見異僧乘空而至作禮而立於前
師問近離甚處僧云早辰離西天師云何太
遲生僧云游山翫水師云神通妙用不無闍
黎佛法須還老僧僧云特來東土禮文殊却
遇小釋迦遂出西天貝多葉與師作禮乘雲
而去。」

【東林緫云諸方商量如麻似粟盡道這碧
眼胡兒來無蹤去無迹直是光前絕後若
不是仰山也難為縱奪諸禪德殊不知這
碧眼胡兒騰空而來騰空而去一生只在
虛空裏作活計有什麼光前絕後大小仰
山被他將兩杓惡水驀頭澆了也當時集
雲峯下自有正令何不施行大眾且道作
麼生是正令咄。

續黃龍新云大小仰山被這僧熱瞞更出
貝多梵書塗糊一上如今更有異僧乘空
而至雲巖門下喚來洗脚。
泐潭凖云可
惜仰山放過這漢當時若是寶峯便與擒
住須教維那僧堂前撞鐘集眾責狀趕出
況佛法不當人情既稱羅漢諸漏巳盡梵
行巳立為什麼不歸家穩坐只管遊山翫
水。
昭覺勤云驅耕夫之牛奪飢人之食
是從上爪牙這羅漢具許多神通妙用到
仰山面前直得目瞪口呿何故鶴有九臯
難翥翼馬無千里謾追風。

大溈泰云大眾仰山只知進前趂鹿不知
身墮網羅尊者偶爾成文頗有衲僧氣息
若人會得許󲊛倒捋虎鬚。】

「師因一梵僧來叅師於地上畫半月相僧近
前添作圓相以脚抹却師展兩手僧拂袖便
出。

師因􃎶坐次有僧潛來身邊立師開目見遂
於地上作一圓相相下書一水字顧視其僧
僧無對。

師一日坐次有僧至云不審乃從東邊义手
而立以目視師師乃垂下一足僧却從東過
西立師又垂下一足僧却向中間立師𠬧兩
足僧禮拜師云老僧自住來不曾打僧今日
打去。

師因鹽官會下有數人到溈山不肯伏一日
因普請西莊般禾次師至嶺頭放下後十數
人亦到放下師遂舉起禾檐向諸人前行一
帀云有麼有麼其一行僧並無對師云賺殺
人便檐禾去。

師作沙彌時一日念經聲高乳源和尚云寂
子汝念經恰似哭師云某甲只與麼未審和
尚又如何源乃顧視師云若與麼與哭何別
源休去(或曰鷃山)。

師問東寺借一路過那邊還得不寺云大凡
沙門不可秪一路也別更有麼師良久寺却
問借一路過那邊得不師云大凡沙門不可
只一路也別更有麼寺云秪有此師云大唐
天子決定姓金。

師因溈山餧鵶生飯次回頭見師乃云今日
為伊大上堂一上師云某甲隨例得聞溈云
聞底事作麼生師云鵶作鵶鳴鵲作鵲噪溈
云󲊛爭奈聲色何師云和尚適來道什麼溈
云我只道為伊大上堂一上師云為什麼喚
作聲色溈云雖然如此驗過也何妨師云大
事因緣作麼生驗溈山竪起拳師云終是指
東畫西溈云子適來問什麼師云問和尚大
事因緣溈云為什麼喚作指東畫西師云為
著聲色故某甲所以問過溈云並未曉了此
事師云如何得曉了此事溈云寂子聲色老
僧東西師云一月千江體不分水溈云應須
與麼始得師云如金與金終無異色豈有異
名溈云作麼生是無異名底道理師云瓶盤
釵釧劵盂盆溈云子說禪如師子吼驚散狐
狼野干之屬。

師在溈山前坡牧牛次見一僧上山不久却
下來師乃問上座何不且在山中僧云秪為
因緣不契所以便下來師云有何因緣不契
請舉看僧云和尚問某甲名什麼遂答歸真
和尚云真歸何在某甲無對師云上座却回
向和尚道某甲道得也和尚問作麼生道但
云眼裏耳裏鼻裏其僧却回一如所教溈山
云脫空謾語漢此是五百人善知識語。

師因溈山問涅槃經四十卷幾卷是佛說幾
卷是魔說師云緫是魔說溈休去師隨後云
某甲適來拙祗對和尚猶疊石峯頭草溈云
許汝眼正。

師因見雪師子乃指云還有過得此色者麼
眾無對。」

【雲門偃云當時好便與推倒。
雪竇顯云
雲門只解推倒不解扶起。

續瑯瑘覺云即今問汝諸人推倒扶起相
去多少拄杖拶過眉毛鼻孔呵呵大笑擲
下拄杖。
淨慈昌云推倒也錯扶起也錯
還有過得此色者麼。】

「師因問香嚴聞師弟近日有悟道頌試舉看
嚴遂舉擊竹頌師云此是閑時搆置嚴又舉
一偈曰去年貧未是貧今年貧始是貧去年
無卓錐之地今年錐也無師云汝只得如來
禪未得祖師禪香嚴又呈偈云吾有一機瞬
目視伊若人不會別喚沙彌師云且喜師弟
會得祖師禪。」

【報慈遂徵云且道如來禪與祖師禪是分
不分。
長慶稜云一時坐却。
雲居錫徵
云眾中商量如來禪淺祖師禪深只如香
嚴當時何不問如何是祖師禪若置此一
問何處有也。
瑯瑘覺云武帝求仙不得
仙王喬端坐却昇天。
溈山喆云香嚴可
謂上無片瓦下無卓錐露躶躶赤灑灑沒
可把若不是仰山幾乎放過這漢何故不
得雪霜力焉知松栢操。

續徑山杲云溈山晚年好則極教得一棚
肉傀儡直是可愛且作麼生是可愛處面
面相看手脚動爭知語話是他人。】

「師掃地次溈山問塵非掃得空不自生如何
是塵非掃得師以掃帚掃地一下溈山云作
麼生是空不自生師以手指自身又指溈山
山云塵非掃得空不自生離此二途又作麼
生師又將掃帚掃地一下又指自身却指溈
山。

師問陸郎中承聞郎中看經得悟是不陸云
是弟子因看涅槃經道不斷煩惱而入涅槃
師竪拂子云只如這箇作麼生入陸云入之
一字也不用得師云入之一字不為郎中陸
便起去(一本謂鄭愚問)。」

【清涼欽云上座且道入之一字為什麼人
又云郎中且莫煩惱。
雪竇顯於仰山舉
拂處別云拂子到某甲手裏也又別後語
云我將謂󲊛是箇俗漢。】

「師因一僧叅便問和尚還識字不師云隨分
僧以手畫圓相托呈師以衣袖拂之僧又作
半月相托呈師以兩手作背拋勢僧以目視
之師低頭僧遶師一帀師便打僧遂出。

師一日坐次有僧來作禮師不顧其僧乃問
師識字不師云隨分僧乃右旋一帀云是什
麼字師於地上書十字詶之僧又左旋一帀
云是什麼字師改十字作卍字僧畫圓相以
兩手托如脩羅擎日月勢云是什麼字師畫
一圓相圍却卍字僧乃作婁至勢師云如是
如是此是諸佛之所護念汝亦如是吾亦如
是汝善護持善哉善哉好去其僧禮謝騰空
而去時有一道者見後經五日遂問師云汝
還見不者云某甲見出門騰空而去師云此
是西天羅漢故來探吾道者云某甲雖覩種
種三昧不辨其理師云吾以義為汝解釋此
是八種三昧是覺海變為義海體同然此義
合有因有果即時異時緫別不離隱身三昧
也。

師夏末問訊溈山溈云子一夏不見上來在
下面作何所務師云某甲在下面鋤一片畬
種一籮粟溈云子今夏不虛過矣師却問和
尚今夏作得箇什麼溈云日中一食夜間一
寢師云和尚今夏亦不虛過道了乃吐舌溈
云寂子何得自傷己命。」

【溈山喆云仰山眼照四天下到大圓面前
却向淨地喫交大圓可謂養子之緣不免
掛後人脣齒。

續龍門遠云溈仰父子尋常相見遊戲神
通不同小小還有知得底麼若無山僧與
汝諸人說看開得一片畬綿綿密密兩頓
粥飯其道自辦山僧一夏與諸人相見自
是諸人不薦若也薦成一片是什麼一片
看取當門箭。
西禪需云溈仰父子出入
卷舒得能自在諸人切不得作世諦商量
又不得作佛法解會既緫不許與麼商量
畢竟如何會開得一片畬種得一籮粟回
頭閑一望山青水又綠終日只一餐夜後
只一宿困來伸脚眠千足與萬足相將八
月九月來籬邊爛熳鋪黃菊。
東林顏云
今時師僧千百成羣經冬過夏虛消歲月
深屈古人東林不是檢點先聖仰山逞俊
太過吐舌只得一半。】

「師問僧甚處來僧云幽州師云我恰要幽州
信幽州米作麼價僧云某甲無端從他市橋
上過踏折他橋梁。」

【續保寧勇云放󲊛三十棒。】

「師因龐居士問久嚮仰山到來因甚却覆師
竪拂子士云恰是師云是仰是覆士乃打露
柱云雖然無人也要露柱證明師擲下拂子
云若到諸方一任舉似。」

【續隱靜岑云大小小釋迦被龐居士一拶
直得手忙脚亂只如居士打露柱一下又
作麼生鯨吞海水盡露出珊瑚枝。】

「師到巖頭頭舉起拂子師展坐具頭拈拂致
師背後師將坐具搭肩上出頭云我不肯汝
放只肯汝収。

師因石霜下有二禪客到溈山云此間無一
人會禪後普請搬柴次師見二禪客歇將一
橛柴問云還道得麼俱無語師云莫道無人
會禪好歸對溈山云今日二禪客被慧寂勘
破溈云什麼處被子勘破師便舉前話溈云
寂子又被吾勘破。

師因溈山開示云汝雖獨自迴光返照別人
不知汝解處汝試將實解獻老僧看師云若
教某甲自看到這裏無圓位亦無一物一解
得獻和尚溈云無圓位處元是汝作解處未
離心境在師云既無圓位何處有法把何物
作境溈云適來是汝作與麼解是不師云是
溈云若與麼具足是心境法未脫我所心在
元來有解爭道無解獻我許汝信位顯人位
隱在(一本小異大同)。

師住東平時溈山附書并鏡一面至師陞堂
受書乃提起鏡示眾云大眾溈山將鏡來而
今且道是溈山鏡東平鏡若道是東平鏡又
是溈山寄來若道是溈山鏡又在東平這裏
道得則存取道不得則打破去也如是三舉
眾皆無對師乃撲破。」

【五祖戒云更請和尚說道理看驀奪打破。】

「師因叅東寺寺云巳相見了不用上來師云
與麼相見莫不當麼寺便歸方丈閉却門師
歸舉似溈山山云寂子是什麼心行師云若
不與麼爭識得伊(師到乳源語亦頗同)。」

【保福展云仰山大似蚊子上鐵牛。
承天
宗云仰山識得東寺強說道理即不可設
使溈山去也未能得與東寺相見在。】

「師一日因溈山以兩手相交過各撥三下却
竪一指師亦以兩手相交過各撥三下却向
胷前仰一手覆一手以目瞻視溈山休去。

鄧州香嚴智閑禪師示眾云如人在千尺懸
崖口銜樹枝手無所攀脚無所踏忽有人問
西來意不對則違他所問若對又喪身失命
當恁麼時作麼生即是時有虎頭上座云上
樹即不問未上樹請和尚道師呵呵大笑。」

【雪竇顯云樹上道即易樹下道即難老僧
上樹也致將一問來。
翠巖芝云問者對
者不免喪身失命如今衲僧作麼生。

續徑山杲云吞得栗𣗥蓬透得金剛圈看
這般說話也是泗州人見大聖。
大溈果
云香嚴慈悲之故有落草之談仔細檢點
將來未免弄巧成拙。
鼓山珪云香嚴大
似蕭何制律。】

「師初開堂溈山令人送拄杖并書到師接了
云蒼天蒼天僧便問和尚為甚如此師云只
為春行冬令。

師因僧問如何是道師云枯木裏龍吟僧云
不會師云髑髏裏眼睛後有問石霜如何是
枯木裏龍吟霜云猶帶喜在問如何是髑髏
裏眼睛霜云猶帶識在又有問曹山如何是
枯木裏龍吟山云血脉不斷問如何是髑髏
裏眼睛山云乾不盡問未審還有得聞者麼
山云盡大地未有一箇不聞問未審龍吟是
何章句山云也不知是何章句聞者皆喪。」

【續神鼎諲云石霜一向打揲向真界裏作
活計又舉曹山云恁麼會取好。
昭覺勤
云念不異心不差圓融五位君臣跳過無
明三毒便可以向枯木上生花寒巖中吹
律看他三箇老宿一人透語滲漏一人透
情滲漏一人透見滲漏若善叅詳便可玄
關獨步還委悉麼莫守寒巖異草青坐斷
白雲機不妙。
徑山果舉圓悟透三種滲
漏語了云諸人還揀得出麼若揀不出妙
喜不惜眉毛為諸人說破香嚴透語滲漏
被語言縛殺石霜透情滲漏被情識使殺
曹山透見滲漏被見聞覺知惑殺分明說
了具眼者辨。】

「師因溈山問平生學解緫不要作麼生是大
德自己師道不得限三日亦無語溈云大德
何不且下山歇去師便下山遇著首座問什
麼處去師云被和尚問自巳道下得且下山
去座云何不住去師云某甲自己尚道不得
爭敢住座云不是與麼住香嚴山有古寺基
汝去住持我化齋粮與汝。

師因僧問不慕諸聖不重巳靈時如何師云
萬機休罷千聖不携當時踈山在眾作嘔聲
云是何言歟師問阿誰眾云師叔師云不諾
山僧那山出眾云是師云師叔莫道得麼山
云道得師云試道看山云若教某甲道還師
資禮始得師乃下座禮拜准前語問山云萬
機休罷猶有物在千聖不携亦從人得師云
却請師叔道山云何不道肯諾(或曰重)不得全
師云肯又肯什麼諾又諾阿誰山云肯即肯
他諸聖諾即諾自已靈師云饒󲊛與麼也須
三十年倒屙設使住山近山無柴燒近水無
水喫分明記取後住踈山果如師記至二十
七年病愈自云香嚴師兄記我三十年倒屙
今少三年在每至食畢以手抉而吐之以應
前記山後問道怤長老肯重不得全作麼生
會怤云全歸肯重山云不得全又作麼生怤
云箇中無肯路山云方愜病僧意。

杭州徑山洪諲禪師因佛日長老至師云伏
承長老獨化一方何以荐游峯頂日云朗月
當空挂氷霜不自寒師云莫便是長老家風
不日云峭峙萬重關於中舍寶月師云此猶
是文言作麼生是長老家風日云今日頼遇
佛日日却問隱密全真時人知有道不得太
省無辜時人知有道得於此二途猶是時人
升降處未審長老親道自道如何道師云我
家道處無箇道日云如來路上無私曲便請
玄音和一場師云任汝二輪更互照碧潭雲
外不相關日云為報白頭無限眾此回年少
莫歸鄉師云老少同倫無向背我家玄路勿
叅差日云一言定天下四句為誰留師云汝
言有三四我道其中一也無因有偈云東西
不相顧南北與誰留汝即言三四我即一也
無。

師因僧問掩息如灰時如何師云猶是時人
功幹僧云幹後如何師云耕人田不種僧云
畢竟如何師云禾熟不臨場。」

【續天童華云鳳閣香沉雪巢夜冷半䆫明
月和氣靄然正與麼時且道歸宗與徑山
還有相見分也無見與不見且止只如這
僧與麼問還具眼麼苟或未然雲藏無縫
襖鳥宿不萌枝。】

「師因僧問如何是長師云十聖不能量僧云
如何是短師云蟭螟眼裏著不滿其僧不肯
便去舉似石霜霜云只為太近實頭僧問如
何是長霜云不屈曲僧云如何是短霜云雙
陸盤中不喝彩。

福州長慶大安禪師(始住大溈時號懶安)示眾云有句
無句如藤倚樹踈山聞逕往彼請問值師泥
壁次便問云有句無句如藤倚樹豈不是和
尚道師云是山云怱遇樹倒藤枯時如何師
放下泥盤呵呵大笑歸方丈山隨後云某甲
三千里賣却布單特為此因緣而來和尚何
得相弄師云侍者討錢還伊去遂囑云向後
有獨眼龍為汝點破在山後到明招舉前話
招云大溈可謂頭正尾正只是不遇知音山
却問樹倒藤枯時如何招云更使溈山笑轉
新山因有省乃云溈山元來笑中有刀遂遙
禮悔過。」

【續開福寧舉有句無句語了良久云會麼
深秋簾幙千家雨落日樓臺一笛風。】

「師問百丈云學人欲識佛如何是佛丈云大
似騎牛覓牛師云識後如何丈云如人騎牛
至家師云未審始終如何保任即得相應去
丈云譬如牧牛之士執杖示之勿令犯人苗
稼。

福州雙峯和尚因仰山問師弟近日見處如
何師云據某甲見處實無一法可當情仰云
汝解猶在境師云某甲只如此師兄又如何
仰云汝豈無能知無一法可當情者溈山聞
云寂子一句疑殺天下人。」

【溈山喆云前箭猶輕後箭深無限平人被
陸沉。

續東禪嶽云解弄不須霜刃劒延齡何必
九還円。】

「福州靈雲志勤禪師因見桃花悟道有頌云
三十年來尋劒客幾回葉落又抽枝自從一
見桃花後直至如今更不疑舉似溈山山云
從緣得入永不退失汝善護持次舉似玄沙
沙云諦當甚諦當敢保老兄猶未徹在。」

【長慶稜因僧問玄沙意旨如何慶云將謂
胡鬚赤更有赤鬚胡。

續翠巖芝云有一人如今問玄沙意作麼
生且道此人還徹也未。
黃龍心云諸人
且道靈雲當初見底是桃花不是桃花若
是桃花天下人見緫須悟道若不是桃花
爭奈見有桃花擬向甚處看作麼生說箇
見底道理。
五祖演云說什麼諦當更叅
三十年。
昭覺勤云千鈞之弩不為鼷鼠
而發機靈雲既撥轉天關玄沙乃掀飜地
軸且道那箇是未徹處。
徑山杲云一家
有事百家忙。】

「師問僧甚處去僧云雪峯去師云我有一信
寄雪峯僧云便請師脫履拋向面前僧便去
雪峯問甚處來僧云靈雲來峯云和尚安不
僧云有信相寄道了脫履拋向面前峯休去。」

【溈山秀云雪峯既不能辨他來信端的這
僧又秪知依模畫樣鈍置他靈雲忽若當
時道我有一信寄他僧云便請靈雲只據
坐這僧又若為通露不可大丈夫漢為人
馳達教他一言不措。】

「師因長生問混沌未分時如何師云露柱懷
胎生云分後如何師云如片雲點太清生云
未審太清還受點也無師不對生云恁麼則
含生不來也師亦不對生云直得純清絕點
時如何師云猶是真常流注生云如何是真
常流注師云似鏡常明生云未審向上還有
事也無師云有生云如何是向上事師云打
破鏡來與󲊛相見(一本少異)。」

【續芭蕉徹云相見便休又打破鏡作什麼
白兆圓云若不打破鏡爭得相見。
大陽
延云即今破也又作麼生相見乃云照盡
體無依通身難辨的。
開福寧云好諸禪
德盡十方界是一面鏡作麼生說箇打破
底道理直饒眼親手辦光境俱忘如鷄抱
卵啐啄同時正好喫報慈拄杖何故弄影
禪和如麻似粟。
黃龍忠云二尊宿發明
本分大事可謂如切如磋如琢如磨不妨
端的檢點將來大似貼肉汗衫未能脫體
致使有般漢隨語生解便向未分時計較
打破鏡處說道理驢年解悟去若據牧菴
見處說甚混沌分與未分打破鏡與不打
破鏡直饒向露柱懷胎處會得正是片雲
點太清諸仁者還委悉麼待虛空落地即
向󲊛道。
天童覺云分與未分玉機夜動
點與不點金梭暗拋直是一色純清未得
十成穩坐且道打破鏡來向甚處相見還
會麼清秋老兔吞光後湛水蒼龍蛻骨時。】

「師因僧問佛未出世時如何師竪起拂子僧
云出世後如何師亦竪起拂子僧不肯後到
雪峯峯問甚處來僧云靈雲來峯云有何言
句僧舉前話峯云󲊛肯他麼僧云不肯峯云
你問我與󲊛道僧云佛未出世時如何峯竪
起拂子僧云出世後如何峯放下拂子僧禮
拜峯便打僧後到玄沙舉前話沙問󲊛怎生
會僧云不會沙云我與󲊛作箇譬喻如人賣
一片園東西四至結契緫了也中心有箇樹
子猶屬我在。」

【溈山喆云這僧一張弓兩隻箭擬撥亂天
下至玄沙面前一箇伎倆施展不得何故
鶴有九臯難翥翼馬無千里謾追風。

續雲門偃於兩竪拂處云前頭即是後頭
打不著。】

「福州九峯慈慧禪師因溈山上堂云汝等諸
人只得大體不得大用師便抽身出去溈山
召師師更不回顧溈山云此子堪為法噐。」

【保福展云依稀似曲失前忘後。】

「晉州霍山大禪佛景通禪師因到仰山前乃
翹一足云西天二十八祖亦如是唐土六祖
亦如是和尚亦如是某甲亦如是仰山下禪
牀打四藤條。」

【雪竇顯云藤條未到折因甚只與四下須
是箇斬釘截鐵漢始得。
翠巖芝云亦不
得作賞亦不得作罰如今作麼生會。

續棲賢遷云苦瓠連根苦甜𤓰徹蒂甜。

昭覺勤云師資會合輥芥投針一期借路
經過不免遞相鈍置雪竇道藤條未到折
因甚只打四下胡餅裏討甚麼汁又云須
是斬釘截鐵漢始得大似隨邪逐惡。
雲
蓋智云大禪佛翹一足仰山打四藤條不
是盲枷瞎棒且欲分付知音若不同牀睡
焉知被裏穿。】

「師後到霍山自云集雲峯下四　條天下大
禪佛叅山乃喚維那打鐘者師便走。」

【雪竇顯云這漢雖見機而變爭奈有頭無
尾。

續昭覺勤云這漢擔却仰山冬𤓰印子向
人前賣弄若不是霍山幾被塗糊雖然如
是可惜令行一半當時不用喚維那好與
擒住更打四藤條且聽這漢疑三十年。】

「滁州定山神英禪師因椑樹問不落數量請
師道師提起數珠云是落不落樹云圓珠三
竅時人知有請師圓前話師便打樹拂袖而
出師云三十年後搥胷大哭去在樹住後示
眾云吾三十年前被定山熱謾不同小小。」

【雪竇顯云定山用即用爭奈險椑樹知即
知要且未具擇法眼試請辨看。】

「師一日見首座洗衣遂問作什麼座提起衣
師云洗底是甚衣座云福州使鐵錢師乃令
維那移下首座挂搭。

元康和尚因謁石樓樓纔見便収足坐師云
得與麼威儀周足樓云汝適來見什麼師云
無端被人領過樓云是與麼始為真見師云
苦哉賺却幾人來樓便起身師云見即見巳
動即不動樓云盡力道不出定也師拊掌三
下。」

【南泉願云天下人斷這兩箇是非不得若
斷得與他同叅。】

「京兆米和尚(或謂米七師或曰米胡者)因僧問自古上賢
還達真正理麼師云達僧云秪如真正理作
麼生達師云當時霍光賣假銀城與單于契
書是什麼人做僧云某甲直得杜口無言師
云平地教人作保。

師令僧問仰山今時還假悟去不仰云悟即
不無爭奈落在第二頭何師乃肯之。」

【續泐潭清云門庭施設米胡深肯仰山第
二頭若是入理深談第一頭猶未悟在。

天童華云米胡提本分鉗鎚仰山展劒刃
上事二老於唱教門中足可稱尊若是衲
僧門下緫是喫棒底漢。】

「師問僧近離甚處僧云藥山師云藥山老子
近日如何僧云大似一片頑石師云得漝麼
鄭重僧云也無󲊛提掇處師云非但藥山米
胡亦漝麼僧近前顧視而立師云看看頑石
動也其僧便出。」

【雪竇顯云米胡也縱奪可觀爭奈死而不
弔。
溈山喆云米胡好片頑石多少遊人
不識及乎衲僧一見不免將南作北。

續昭覺勤云雪竇細處細如米末冷處冷
似氷霜要且只見錐頭利若據蔣山見處
只這米胡趂得老鼠打破油甕。
天童華
云這僧豈不是具眼尀耐却將藥山一片
頑石到處賣弄苟非米胡深辨端倪幾遭
惑亂是󲊛諸人試辨看。】

「襄州王敬初常侍一日治事次米和尚至侍
乃舉筆示之米云還判得虛空麼侍乃擲下
筆入宅更不相見米和尚致疑明日憑華嚴
置茶筵次設問昨日米和尚有何言句便不
得相見侍云獅子咬人韓獹逐塊米纔聞乃
省遽出朗笑云我會也我會也侍云會即不
無󲊛試道看米云請常侍舉侍乃竪起一隻
筯米云這野狐精侍云這漢徹去也(一本語少異大
意相類)。」

【溈山喆云米胡雖然如是且只得一橛常
侍云這漢徹去大似看樓打樓大溈則不
然常侍雖是箇俗漢筆下有生殺之權米
胡是一方善知識要且出他綣繢不得當
時待他擲下筆但向道我從來疑著這漢。】

「常侍與臨濟至僧堂乃問這一堂僧還看經
也無濟云不看經還習禪也無濟云不習禪
侍云經又不看禪又不習究竟作什麼濟云
緫教成佛作祖去侍云金屑雖貴落眼成翳
濟云我將謂󲊛是箇俗漢。」

【投子同別云官人何得貴耳賤目。
鏡清
怤代云比來拋摶引玉。
溈山喆云王常
侍可謂儒門君子禪門良匠若非智鑑精
明爭得是非頴脫。

續白雲端云大眾臨濟端的只具一隻眼
若是圓通即不然金屑雖貴落眼成翳我
將謂󲊛是箇俗漢大眾試斷看。
天童華
云風行草偃葉落知秋臨濟雖本分鉗鎚
常侍乃頂門具眼只如今日判府正言入
山與山僧相見雖無僧堂可至亦無佛法
商量只這便是出他一頭地處且道以何
為驗。
靈隱嶽云一著高一著一步闊一
步明眼人前猶涉路布鳳棲不在梧桐樹。】
宗門統要續集卷第七

宗門統要續集卷第八(第九同卷)　　　　扶十
宋建溪沙門宗永集
元建康保寧禪寺住持沙門清茂續集

「睦州龍興陳尊宿(嗣黃檗運)因僧問高揖釋迦不
拜彌勒時如何師云昨日有人問趂出了也
僧云和尚恐某甲不實那師云拄杖不在苕
菷柄聊與三十。」

【雪竇顯云睦州只有受璧之心且無割城
之意。

續南堂靜云衲僧家高揖釋迦不拜彌勒
不為分外也須是本分鉗鎚方能知其真
偽何故出羣須是英靈漢敵勝還他獅子
兒選佛若無如是眼直饒千載亦奚為。

西禪需云若要扶持大法舉唱宗乘這老
漢却較些子諸人要見睦州麼劒為不平
離寶匣藥因救病出金瓶。
靈隱嶽云以
毒攻毒以楔出楔還他睦州老漢始得今
日有人恁麼問虎丘也只恁麼答何故盡
法無民。】

「師示眾云我見百丈不識好惡大眾纔集以
拄杖一時打下復召大眾眾回首又云是什
麼有甚共語處黃檗和尚眾纔集以拄杖一
時打下復召大眾眾回首又云月似彎弓少
雨多風猶較些子。」

【雪竇顯云說甚猶較些子直是未在據雪
竇眾集一時打下便休或有箇無孔鐵鎚
為眾竭力善能擔荷可以籠罩古今乾坤
把斷乃驀拈拄杖云放過一著。
石門聦
舉黃檗語了云前來甚是奇特後來龍頭
蛇尾。
天聖泰云殺人須見血。

續瑯瑘覺云若入洪波裏須是弄潮人。

靈隱嶽云轉見誵訛這幾箇老漢出來張
羅布網却向平地上撈鰕摝蜆用盡自已
心笑破他人口。】

「師因西峯長老至致茶果次問長老今夏在
甚處安居峯云蘭溪師云有多少眾峯云七
十來人師云時中將何示徒峯拈起柑子師
云著什麼死急。

師問僧近離甚處僧便喝師云老僧被󲊛一
喝僧又喝師云三喝四喝後作麼生僧無語
師便打云這掠虛漢。」

【續泐潭清云這僧只解瞻前不能顧後恁
麼行脚鈍置殺人黃龍即不然待他道三
喝四喝後如何將坐具一摵拂袖便行非
唯截斷睦州葛藤且與天下衲僧出氣。

靈隱嶽云老睦州甚生氣槩却向這僧手
裏呈欵。】

「師一日喚僧云大德僧回首師云擔板漢。」

【雪竇顯云睦州只具一隻眼何故這僧喚
既回首因甚却成擔板。

續黃龍心云雪竇亦只具一隻眼這僧喚
既回頭因甚却不成擔板。
鼓山珪云睦
州和尚被這僧勘破。】

「師因秀才相看云會二十四家書師以拄杖
空中點一點云會麼秀才罔措師云又道會
二十四家書永字八法也不識。」

【黃龍南云睦州一點直在威音王巳前及
乎八法論書却被箇俗人勘破若是黃龍
即不然孔門弟子無人識碧眼胡僧笑點
頭。
溈山喆云睦州不妨用得這一點妙
又似以勢欺人大溈即不然乃畫一圓相
云會麼字義炳然文不加點。

續徑山印舉大溈語了云睦州大似如風
吹水自然成紋惜乎逞俊太過烏焉成馬
山僧今日客來雖有拂子拄杖盡以束之
高閣何故文不在茲。】

「師示眾云裂開也在我捏聚也在我時有僧
問如何是裂開師云三九二十七菩提涅槃
真如解脫即心是佛我且與麼道󲊛又作麼
生僧云某甲不與麼道師云盞子撲落地楪
子成七片。」

【雲峯恱云相罵饒󲊛接觜相唾饒󲊛潑水。

續天童華云我且問󲊛諸人雲峯與麼道
為復是會睦州意明睦州語歸宗因行不
妨掉臂不是禪不是道不是玄不是妙久
立珍重。
天童覺云睦州用處直是長三
短五七縱八橫撒在面前拋向背後不妨
奇特然則門庭施設自是一家入理深談
不啻百步。
靈隱嶽云也好笑睦州被這
僧拶得恰似落湯螃蠏七手八脚一時露。】

「師因雲門敲門乃問誰門云某甲師開門便
擒住云道道門擬議師便推出云秦時轢𨍏
鑽。

師問僧甚麼處來僧云瀏陽師云彼中老宿
祗對佛法大意道什麼僧云徧地無行路師
云老宿實有此語不僧云實有師拈拄杖打
云這念言語漢。

師因僧問門前金剛托即乾坤大地不托即
􂅕髮不逢時如何師云吽吽我不曾見此問
先跳三千倒退八百󲊛作麼生僧云諾師云
先責一紙罪狀好便打其僧擬去師云來我
共󲊛葛藤托即乾坤大地󲊛且道洞庭湖水
深多少僧云不曾量度師云洞庭湖又作麼
生僧云秪為今時師云只這葛藤尚不會又
打。

師問僧近離甚處僧云仰山師云五戒也不
持僧云什麼處是妄語師云這裏不著沙彌。

師問僧甚處來僧云那邊劄師云老僧屈僧
云和尚知即得師云擔枷過狀劈脊便打。」

【雲峯恱云睦州何用繁辭那邊劄劈脊便
棒。】

「師問僧近離甚處僧云河北師云河北有箇
趙州和尚上座曾到彼麼僧云某甲近離彼
中師云趙州有何言句示徒僧舉喫茶話師
乃云慙愧却問僧趙州意作麼生僧云只是
一期方便師云苦哉趙州被󲊛將一杓屎潑
了也便打師却問沙彌󲊛作麼會沙彌便設
拜師亦打其僧往沙彌處問適來和尚打󲊛
作什麼彌云若不是我和尚不打某甲。」

【雪竇顯云這僧克由尀耐將一杓屎潑他
二員古佛諸上座若能辯得非唯與趙睦
二州雪屈亦乃雪竇與天下老宿無過若
道不得到處潑人卒未了在。

續徑山杲云雪竇只知一杓屎潑他趙睦
二州殊不知這僧當時被趙州將一杓屎
潑了却到睦州又遭一杓只是不知氣息
若知氣息什麼處有二員古佛。】

「師因吳尚書至門首便問三門俱開弟子從
何門而入師召尚書尚書應諾師云從信門
而入。」

【雪竇顯別云客是主人相師。】

「師示眾云󲊛等諸人還得箇入頭處也未若
未得箇入頭須得箇入頭若得箇入頭不得
孤負老僧。」

【雲峯恱云古人與麼道和身放倒了也汝
諸人還相委悉麼若相委悉孤負睦州若
不相委悉雲峯亦遭連累。

續法雲秀云還會麼睦州便是陳蒲鞋若
見可謂大施門開更無壅塞其或未然莫
道不窒礙好叅。
白雲端云睦州老兒可
謂經事多矣要坐便坐要行便行雖然如
是天無全功。
雪竇宗舉拂子云我若恁
麼穿却睦州鼻孔若不恁麼換却睦州眼
睛又云今人明明向󲊛道尚自不會驢年
夢見麼。】

「師見僧來云見成公案放󲊛三十棒(雲峯恱云作賊
人心虛)僧云某甲如是師云寺門前金剛為什
麼豎拳僧云金剛尚乃如是師便打。」

【雲門偃云睦州正恁麼時天下人披枷帶
鎻。

續徑山杲云雖然無孔笛撞著氊拍板直
是五音調暢六律和諧仔細檢點將來未
免傍觀者哂且道誰是傍觀者良久云不
得動著動著打折󲊛驢腰。
東禪嶽云臨
危不變真大丈夫當時若不是這僧幾被
打破蔡州諸人還識睦州麼貧無達士將
金贈病有閑人說藥方。】

「師一日見僧行胡餅次乃云行箇甚麼僧云
胡餅師云這俗漢。」

【保福展云睦州也好低聲。】

「師問武陵長老了即毛吞巨海始知大地一
微塵作麼生陵云和尚問誰師云問長老陵
云何不領話師云是我不領話󲊛不領話。」

【雪竇顯云墮也墮也復云這葛藤老漢好
與劃斷拈拄杖云什麼處去也。】

「鎮州臨濟慧照義玄禪師在黃檗會中因第
一座勉令問黃檗如何是佛法的的大意檗
遂與二十棒如是三次問每蒙賜棒乃告辭
第一座云早蒙激勸問法累蒙和尚賜棒所
恨愚魯且往諸方去第一座遂白黃檗云義
玄上座雖是後生却甚奇特後五日為一株
大樹蔭覆天下人去在要起去忽辭和尚願
垂提誨師明日乃辭黃檗檗指往大愚處必
為汝說師至大愚愚問什麼處來師云黃檗
來愚云黃檗有何言句師遂舉前話復云不
知過在甚處愚云黃檗與麼老婆心為汝得
徹困猶覓過在師於是大悟乃云元來佛法
無多子愚扭住云尿牀鬼子適來又道不會
而今又道佛法無多子是多少速道速道師
便於大愚肋下築三拳愚托開云汝師黃檗
非干我事師返黃檗檗問來來去去有甚了
期師云只為老婆心切遂舉前話檗云大愚
老漢饒舌待見與打一頓師云說甚待見即
今便打遂與黃檗一掌檗吟吟而笑云這風
顛漢來這裏捋虎鬚師便喝檗云侍者引這
風顛漢叅堂去(有本小異大同)。」

【溈山祐問仰山臨濟得大愚力黃檗力仰
云非但捋虎鬚亦解坐虎頭。】

「師示眾云我於先師處三次問佛法大意三
次被打如蒿枝拂相似如今更思一頓誰與
下手時有僧出云某甲下手師拈棒度與僧
擬接師便打。」

【雪竇顯云臨濟放去較危収來太速。

續五祖戒云臨濟大似貧兒思舊債。
雪
竇宗云且道臨濟今日用底棒與當時喫
底棒是同是別若道同孤負他黃檗若道
別屈他臨濟若也盡其機來且道在阿誰
分上乃拈拄杖云退後退後。
天童華云
臨濟在黃檗處三度喫棒底意旨諸人還
覻得透也未直饒一咬便斷也未是大丈
夫漢三世諸佛口挂壁上天下老和尚將
什麼喫飯。
靈隱嶽舉雪竇語了拈拄杖
云臨濟據令而行不知孤負黃檗雪竇盡
力擔板也只見一邊且道薦福節文在甚
處擲下拄杖。】

「師因趙州遊方到院在後架洗脚次師便問
如何是祖師西來意州云恰遇山僧洗脚師
近前作聽勢州云會即便會啗啄作什麼師
便歸方丈州云三十年行脚今日錯為人下
註脚。」

【續法雲秀云眾中商量道趙州不識臨濟
作賊却為他下箇註脚臨濟當時作聽勢
何不劈耳便掌若恁麼商量何曾夢見趙
州識得臨濟殊不知兩箇盡是老賊須知
一箇好手敢問諸人那箇是好手具眼者
辨取。
教忠光云臨濟有驗人眼趙州又
飽叢林等閑略露風規自然頭正尾正還
會麼若不得流水還應過別山。】

「師侍德山次山云今日困師云這老漢寐語
作麼(或云德山回顧云欲借一問得麼師便喝)山便打師掀倒禪
牀。」

【雪竇顯云二員作者具啐啄同時眼有啐
啄同時用雪竇擬向飢鷹爪下奪肉餓虎
口裏爭餐敢謂德山臨濟俱是瞎漢有人
辯得天下橫行。
雲峯恱云奇怪諸德看
此二員作家一拶一捺略露風規大似把
手上高山雖然如是未免傍觀者哂且道
誰是傍觀者喝一喝下座。

續徑山杲云雲峯與麼批判大似普州人
徑山若見縳作一束送在河裏不見道蚌
鷸相持俱落漁人之手。
西堂顯云然則
德山門下草偃風行爭奈臨濟當機不讓
雖然如是未出葛藤窠裏。
護國元云奇
怪諸禪德二老漢忒煞傍若無人當時真
如若見每人與二十棒且道利害在什麼
處有人明得許汝親見臨濟德山要見真
如亦未可何故鶴有九臯難翥翼馬無千
里謾追風。】

「師到三峯平和尚問發足甚處師云黃檗平
云黃檗近日有何言句師云金牛昨夜遭塗
炭直至如今不見蹤平云秋風吹玉管那箇
是知音師云直透萬重關不住青霄外平云
此語太高生師云龍生金鳳子衝破碧瑠璃
平云且坐喫茶。

師因赴普請鋤茶次黃檗後至師問訊了按
钁而立檗云莫是困耶師云纔钁地何言困
檗拈拄杖便打師接住推倒檗乃喚維那拽
起我來維那云和尚爭容得這風顛漢檗却
與維那一掌師遂钁地云諸方火葬我這裏
活埋。」

【溈山祐問仰山黃檗與臨濟此時作麼生
仰云作賊人不在邏贓人喫棒。
溈山喆
云黃檗倒地維那扶起火葬活埋清風未
巳。

續三交嵩云正狗不偷油鷄銜燈盞走。】

「師在黃檗栽杉松次黃檗云深山裏栽許多
樹作麼師云一與山門作境致二與後人作
標榜道了將鋤打地一下檗云雖然如是子
巳喫吾二十棒了也師又打地一下噓兩聲
檗云吾宗到汝大興於世。」

【溈山祐問仰山黃檗當時只囑臨濟一人
別更有在仰云有只是年代深遠不欲舉
似和尚溈山云雖然如是吾也要知但舉
看仰云一人指南吳越令行遇大風即止。

溈山喆云臨濟與麼大似平地喫交雖然
如是臨危不變方稱丈夫黃檗云吾宗到
汝大興於世也是憐兒不覺醜。

續天童華云黃檗道雖然如是子巳喫吾
二十棒了也養子之緣故當如是臨濟正
令雖行可惜甘自向钁頭邊活埋仰山見
解未出常流豈止遇大風則止當時何不
道直待虛空界盡此話方始大行豈不頭
正尾正應菴今日捋下面皮要與諸人相
見去也驀拈拄杖卓一下云驚羣須是英
靈漢敵勝還他獅子兒。】

「師示眾云有一無位真人常向汝等諸人面
門出入未證據者看看時有僧出問如何是
無位真人師下繩牀扭住云道道僧無語師
拓開云無位真人是什麼乾屎橛。」

【雪峯存云臨濟大似白拈賊。
雪竇顯云
夫善竊者鬼神莫知既被雪峯覻破臨濟
不是好手復召大眾雪竇今日換却󲊛諸
人眼睛了也󲊛若不信各歸寮舍自摸索
看。

續瑯瑘覺云臨濟可謂氷稜上度九𨸰劒
刃上得全身。
薦福行云臨濟老人一條
春梁硬似鐵拗不折可憐末後不奈舩何
打破戽斗。】

「師問寺主什麼處去來主云州中糶黃米來
師以拄杖劃一劃云還糶得這箇麼主便喝
師便打次典座至師乃舉似典座座云寺主
不會和尚意師云󲊛又作麼生座禮拜師亦
打。」

【黃龍南云寺主下喝不可放過典座禮拜
放過不可臨濟令行歸宗放過三十年後
有人說破。
溈山喆云寺主下喝典座禮
拜臨濟令行古今獨邁。

續黃龍新云典座禮拜有過無功寺主一
喝有功無過既是有功為甚麼却被打棒
頭有眼明如日要識真金火裏看。
天童
華云二尊宿雖則力提綱要檢點將來未
免依草附木殊不知大小臨濟被這兩箇
漢破家散宅還會麼殺人刀活人劒。
西
禪需云院主一喝電卷雷奔山摧地裂典
座禮拜雲収雨散月白風清雖然如是因
甚麼緫喫痛棒不見道臥龍纔奮迅丹鳳
便翱翔。】

「師臨遷化垂示云吾去後汝等諸人不得滅
却吾正法眼藏三聖出云誰敢滅却正法眼
藏師云後或有人問󲊛又作麼生聖便喝師
云誰知吾正法眼藏向這瞎驢邊滅却聖便
作禮。」

【溈山秀云古者忍死待來因何正法眼藏
却向瞎驢邊滅臨濟行計速速三聖又却
怱怱因斯父子情忘遂使後人失望若不
得流水多應過別山。】

「師垂問一人在孤峯頂上無出身之路一人
在十字街頭亦無背面那箇在前那箇在後。

師垂問有一人論劫在途中不離家舍有一
人離家舍不在途中阿那箇合受人天供養。」

【續徑山杲云賊身巳露。
雲巖游云識取
鈎頭意莫認定盤星。】

「師會下有同學二人相問一云離却中下二
機請兄道一句子一云擬問則失一云與麼
則禮拜老兄去也一云這賊師聞乃陞堂云
要會臨濟賔主句問取堂中二禪客便下座。

師因一僧叅未人事乃問禮拜即是不禮拜
即是師便喝僧遂拜師云這賊僧云這賊便
出去師云莫道無事好首座在邊侍立師回
問還有過也無座云有師云賔家有過主家
有過座云二俱有過師云過在什麼處座便
出去師云莫道無事好。」

【南泉願云官馬相踏。

續保寧勇云這一羣賊其中有正賊有草
賊那箇是正賊那箇是草賊還辯得麼口
欵易招贓物難認。
護國元云這僧身挨
白刃臨濟劒不虛施首座不善傍觀惹得
一身泥水雖然如是且道前頭無事與後
頭無事相較幾何於此緇素分明不但穿
却臨濟鼻孔亦許󲊛眼光爍破四天下其
或未然莫道無事好。】

「師一日見普化來乃云我在南方馳書到溈
山時知󲊛先在此住待我來及至我到得汝
贊佐我今欲建立黃檗宗乘汝切須為我成
榹普化珍重下去克符後至師亦如是道符
亦珍重下去三日後普化却上問云和尚前
日道什麼師拈棒便打下又三日後克符亦
上問云和尚前日打普化有甚事師拈棒亦
打下至晚陞堂示四料揀語了普化克符二
人遂出眾作禮師便下座。」

【續長蘆仁云普化克符不可放過臨濟老
人放過不可若是且菴一生擔板無人成
榹然雖恁麼須知遠煙浪別有好商量。】

「師一日在僧堂前坐見黃檗來却閉目檗見
乃作怖勢遙遙過歸方丈師隨後具威儀去
禮謝了退于時首座在畔立檗云這僧雖是
後生却知有此事座云老和尚脚跟不點地
證據箇後生檗於口上自摑云却是老僧罪
過座云知即得。

師到京教化至一家門云家常添鉢婆云太
無猒生師云飯也未曾得何言太無猒生婆
便閉却門。

師因黃檗入厨見飯頭乃問作什麼頭云揀
眾僧米檗云一日喫多少頭云二石五檗云
莫太多頭云猶恐少在檗便打飯頭舉似師
師云與汝勘過這老漢纔出侍次檗便舉前
話師云飯頭不會請和尚代一轉語便問莫
太多麼檗云何不道來日更喫一頓師云說
甚來日即今便喫道了便掌檗云這風顛漢
又來這裏捋虎鬚師便喝出去。」

【溈山祐云養子方知父慈。
仰山寂云大
似勾賊破家。】

「師陞堂有僧出師便喝僧亦喝便拜師便打。」

【翠巖芝云臨濟也心麤好彩頼是這僧若
是今時衲僧且作麼生出得。

續東禪觀云臨濟除是不作作則萬竅怒
號這僧摶扶搖而上九萬里。】

「師或見僧來乃豎起拂子僧禮拜師便打。」

【翠巖芝云這僧有理不伸死而不弔且作
麼生會如今作麼生與這僧出氣。】

「師或見僧來乃豎起拂子(或云謝和尚指示或時僧不顧)師
並打。」

【雲門偃云只冝老漢。】

「師問僧甚處來僧云定州來師拈棒僧擬議
師便打僧不肯師云巳後遇明眼人去在僧
後叅三聖纔舉前話三聖拈棒僧擬議三聖
便打。」

【續天童華云臨濟三聖當時若有轉身句
後代兒孫未至掃土驀拈拄杖更有一箇
甚處去卓拄杖一下。】

「師因有座主相看師乃問講何經論主云某
甲荒虛粗習百法論師云有一人於三乘十
二分教明得有一人於三乘十二分教明不
得是同是別主云明得即同明不得即別時
洛浦為侍者乃云座主這裏是甚處說同說
別師回首問侍者汝又作麼生者便喝師送
座主回遂問適來是汝喝老僧那者云是師
便打。

師因半夏上黃檗山問訊見黃檗看經乃云
我將謂是箇人元來是淹黑豆老和尚住數
日乃辭去檗云汝破夏來不終夏了去師云
某甲蹔來禮拜和尚檗遂打趂令去師行數
里疑此事却回終夏。

師應機或多用喝會下僧眾亦學師喝師一
日問僧汝緫學我喝我今問汝有一人從東
堂出一人從西堂出兩人齊喝一聲這裏分
得賔主汝且作麼生分若分不得己後不得
學老僧喝。

師聞德山示眾云道道道得也三十棒道不
得也三十棒師令侍者(即洛浦也)去見他如是道
便問道得為甚也三十棒待伊打󲊛便接拄
杖推一推者去一如指教德山被一推倒便
歸方丈閉却門者回舉似師師云從來疑著
這漢雖然如是󲊛還見德山麼者擬議師便
打。」

【巖頭奯云德山尋常只據目前一箇拄杖
子佛來也打祖來也打爭奈較些子。

續雲居齊云只如臨濟道我從來疑著這
漢是肯語不肯語為當別有道理試斷看。】

「師訪平田路口見一婆使牛乃問婆婆平田
路向什麼處去婆便將牛打一棒云這畜生
諸處走到這裏不知路師云我問󲊛平田路
什麼處去婆云這畜生五歲也尚使不得師
云欲觀前人先觀所使便有抽釘拔屑之意
師至平田田問還見我婆也未師云巳収下
了也田云近離甚處師云江西黃檗田云情
知󲊛見作家來師云特來禮拜和尚田云巳
相見了也師云不然賔主之禮合禮三拜田
云既是賔主之禮禮拜著。

師會下兩堂上座一日舉頭相顧各下一喝
僧舉問師未審具賔主眼不師云雖然如此
賔主歷然。」

【承天宗云臨濟此語走殺天下衲僧我即
不然當時見僧舉但云一對無孔鐵鎚。

續昭覺勤云正勑既行諸侯避道。
大溈
智云作麼生是賔主歷然底道理若也會
得一雙孤鴈撲地高飛其或未然一對鴛
鴦池中獨立。】

「師到襄州華嚴嚴見來乃橫按拄杖作睡勢
師云莫瞌睡嚴云作家禪客宛爾不同師云
侍者點茶來與和尚喫嚴召維那第三位安
排(一本曰到翠峯)。

師到鳳林林云有事相借問得麼師云何得
剜肉作瘡林云海月澄無影游魚逐浪迷師
云海月既無影游魚何得迷。」

【或有云觀風波浪起翫水野僧飄師云孤
蟾獨耀江山靜長嘯一聲天地秋林云任
將三寸輝天靜一句臨機試道看師云路
逢劒客須呈劒不遇詩人不獻詩林便坐
師便出去。

或有云湛寂無高下隨風妄起波師云孤
月照臨山嶽靜幾多人向此中休林云老
僧與闍黎又作麼生師云高高直透千峯
外莫將螢火照山川道了拂袖便出復有
一頌云大道絕同各自西東石火莫及電
光罔通。

溈山祐問仰山臨濟道石火莫及電光罔
通從上諸聖以何為人仰云和尚作麼生
溈云但有言說都無實義仰云不然溈云
子又作麼生仰云官不容針私通車馬溈
云如是如是。】

「師因徑山有五百眾少人叅請每日乃遶佛
殿前大樹行道念觀音接人與黃檗是同叅
寄書與黃檗具言是事檗令師去云󲊛到彼
作麼生師云某甲自有方便師到徑山裝腰
直上法堂徑山纔舉頭師便喝山擬開口師
拂袖便行尋有僧問徑山適來這僧有甚言
句便喝和尚山云這僧從黃檗來󲊛要知自
去問取是時徑山五百眾太半分散。

師因僧叅乃展兩手僧無語師云會麼僧云
不會師云􂹥圝擘不破與󲊛兩文錢。

師因麻谷(第二世者)叅敷坐具問十二面觀音阿
那面正師下繩牀一手収坐具一手扭麻谷
云十二面觀音向甚麼處去也谷轉身擬坐
繩牀師拈拄杖打谷接却相捉歸方丈。

師到杏山問如何是露地白牛杏云吽師云
啞杏云長老又作麼生師云這畜生。

師到龍光問不展機鋒如何得勝光據坐師
云大善知識豈無方便光瞪目云嗄師拍手
云大眾看這老漢今日敗闕便行。

師往鳳林路逢一婆子問甚麼處去師云鳳
林去婆云鳳林不在師云甚麼處去婆便行
師召婆婆回首師云誰道不在。

師一日拈胡餅示洛浦云萬種千般不離這
箇其理不二浦云如何是不二之理師再拈
起餅示之浦云恁麼則萬種千般也師云屙
屎見解浦云羅公照鏡(或依和尚問端長老小異大同)。」

【溈山喆云臨濟便風帆掛洛浦鼓棹掦波
然雖如是臨濟門下則得溈山門下不得。】

「師辭黃檗檗問什麼處去師云不是河南便
是河北檗便打師約住棒遂與一掌檗呵呵
大笑喚侍者將先師禪板拂子來師召侍者
將火來檗云汝但將去巳後坐却天下人舌
頭去在。」

【溈山祐舉問仰山臨濟莫孤負他黃檗也
無仰云不然溈云子作麼生仰云知恩方
解報恩溈云從上莫有報恩事不仰云有
只是年代深遠不欲舉似溈云吾且不知
子但舉看仰云如楞嚴會上阿難讚佛云
將此深心奉塵剎是則名為報佛恩豈不
是報恩之事溈云如是如是見與師齊減
師半德見過於師方堪傳受。

續焦山體云賔主歷然師資道合輕來重
答不墮常情分付先師禪板拂子貴圖坐
却天下人舌頭正是憐兒不覺醜假饒索
火燒却終不向別處托生會麼老婆心切
呵呵笑一任傍人說短長。】

「福州烏石靈觀禪師一日因新到來偶引麵
次遂引麵示之其僧便去師晚間問首座今
日新到在甚處座云當時便去師云是即是
只得一橛。」
【雪竇顯云老觀大似失錢遭罪。

報慈遂云甚麼處是少一橛。
翠巖芝云
老觀道他只得一橛大似壓良為賤彼此
出家兒。
續東禪觀云總似這箇師僧靈
山付囑有在老觀為什麼道只得一橛要
會麼若不酬價爭辯真偽。】

「師因雪峯來敲門師云誰峯云鳳凰兒師云
作什麼峯云來啗老觀師便開門扭住云道
道峯擬議師便托開閉却門雪峯住後示眾
云我當時若入得老觀門󲊛這一隊噇酒糟
漢向甚處摸索。」
【老宿云雪峯徒有此語當
時入不得今也入不得。
明招謙代雪峯
纔見開門便云動即喪又代老觀云俊哉
俊哉。
雪竇顯云這孤恩負德漢有甚麼
交涉當時入不得豈是教󲊛入今既摸索
不著累他雪峯俱在老觀門下。】

「師常閉門獨坐一日雪峯敲門師便開峯扭
住云是凡是聖師乃唾云野狐精拓開便閉
却門雪峯云也只要識老兄。

師因曹山行脚時問如何是毘盧師法身主
師云不道曹舉似洞山洞云好箇話頭只欠
進語何不更去問為甚不道曹乃去進語師
云若言我不道即啞却我口若言我道即禿
却我舌曹歸舉似洞山山深肯之。」
宗門統要續集卷第八

宗門統要續集卷第九
宋建溪沙門宗永集
元建康保寧禪寺住持沙門清茂續集

* 南嶽下第五世

「洪州米嶺和尚(嗣徑山諲)垂語云莫過於此時有
僧問未審是什麼莫過於此師云不出是其
僧後問長慶為什麼不出是慶云汝擬喚作
什麼。

益州大隨法真禪師(嗣長慶安)因僧辭師問甚處
去僧云峩眉禮普賢去師豎起拂子云文殊
普賢緫在這裏僧畫一圓相拋於背後師云
侍者將一貼茶與這僧。」

【保福展云若無後語笑他衲僧。
雲門偃
別云西天斬頭截臂這裏自領出去。
五
祖戒云大隨不因一事不長一智。
雪竇
顯云殺人刀活人劒具眼底辯取。
溈山
秀云大隨茶非類趙州茶既不類趙州茶
得之者少矣這僧得之且有甚長處然不
義之財於我如浮雲。

續天童覺云識法者懼欺敵者亡水中辯
乳須是鵞王。】

「師因僧問劫火洞然大千俱壞未審這箇壞
不壞師云壞僧云恁麼則隨他去也師云隨
他去又僧問修山主如前修云不壞僧云為
甚不壞修云為同大千。」

【續道吾真云此二老宿一人道壞一人道
不壞且道壞底是不壞底是會麼壞與不
壞俱非內外不隔􂅕毫尋常面對。
黃龍
清云此二尊宿雖則應處無偏其奈影響
之流別生二見若是太平即不然忽有人
問劫火洞然大千俱壞未審這箇壞不壞
却向道壞與不壞即且致還識這箇麼忽
地喚回秋夜夢舉頭惟見月當空。】

「師因有婆子令人送錢物至請轉藏經師受
施利了便下禪牀轉一帀乃云傳語婆婆轉
藏經巳竟其人回舉似婆婆云比來請轉全
藏如何只轉半藏(或出趙州)。」

【報慈遂徵云什麼處是欠半藏處且道那
婆具甚麼眼便與麼道。】

「韶州靈樹知聖敏禪師因有尼送瓷鉢盂與
師遂托起問這箇出在甚處尼云出在定州
師撲破尼無對。」

【清凉欽別云不違此間。
保福展代云欺
敵者亡。】

「鄭十三娘年十二歲時隨師姑到大溈纔禮
拜起溈便問這箇師姑甚麼處住姑云南臺
江邊住溈便喝出又問背後老婆甚處住十
三娘放身近前义手立溈再問娘云早箇呈
似和尚了也溈云去娘纔下到法堂師姑云
十三娘尋常道我會禪口似劒利今日被大
師問著緫無語娘云苦哉苦哉作這箇眼目
也道我行脚脫取衲衣來與十三娘著娘後
又舉似羅山秪如十三娘叅見溈山恁麼祗
對還得平穩也無羅云不得無過娘云過在
甚處羅乃叱之娘云錦上更添花。

福州雙峯古禪師(嗣先雙峯)到石霜非時並不上
堂頭有僧白石霜云古侍者見雙峯得箇入
處師後一日辭霜去霜將拂子相送出門乃
召云古侍者師回首霜云擬著即差是著即
乖不擬不是亦莫作箇解除非知有莫能知
之作麼生師應喏喏師住後有僧問當時石
霜漝麼道未審意旨如何師云他只是教我
不得是非著。

睦州陳操尚書(嗣睦州)一日與諸官登樓次見
數僧行過一官人云來者總是行脚僧陳云
不是官云焉知不是陳云待近來與勘過及
僧至樓前陳驀召上座僧皆舉頭陳謂眾官
云不信道。」

【溈山喆云陳尚書可謂手擎仲尼日月腰
佩毘盧金印非唯儒士驚懾亦乃衲僧罔
措不見道當機如電拂方免病棲蘆。

續天童覺云陳操尚書白拈賊謾長蘆一
點不得。
鼓山永云這僧有理難伸死而
不弔尚書按劒當門誰敢正眼覻著。】

「尚書問僧云有事相借問得麼僧云合取狗
口書乃自摑口云某甲罪過僧云知過必改
書云就闍黎乞取口喫飯得麼。

鎮州保壽沼禪師(嗣臨濟玄)問胡釘鉸云莫便是
胡釘鉸麼鉸云不敢師云還釘得虛空不鉸
云請和尚打破來師便打鉸云莫錯打某甲
師云汝向後遇多口阿師與󲊛點破在鉸後
到趙州舉前話問不知某甲過在甚處州云
只這一縫尚不奈何鉸於此有省。」

【雪竇顯云我要打這三箇漢一打趙州不
合瞎却胡釘鉸眼二打保壽不能塞斷趙
州口三打胡釘鉸不合放過保壽驀拈拄
杖云更有一箇大眾一時退乃擊禪牀一
下。
溈山喆云這漢雖然省去可惜趙州
當時待他道某甲過在甚處劈脊便棒非
但承他保壽威光亦乃與叢林為龜為鑑。

續溈山果云保壽大似無風起浪平地生
堆胡釘鉸貪程太速不覺墮坑落壍若不
遇趙州點破爭得歸家穩坐大眾且道那
裏是趙州點破處要會麼良久云斬新日月
特地乾坤。
徑山杲云直饒釘得這一縫
點檢將來亦非好手可憐兩箇老禪翁却
對俗人說家醜。
鼓山永云保壽雖具打
破虛空底鉗鎚未免傷鋒犯手胡公末後
悟去誰知眼尚𥉌􂾮。】

「師因僧問訊師云百千諸聖盡不出此方丈
內僧云只如古人道大千沙界海中漚未審
此方丈向甚麼處著師云千聖見在僧云阿
誰證明師擲下拂子僧從西過東立師便打
僧云若不久叅焉知端的師云三十年後此
話大行。」

【續昭覺勤云保壽向方丈裏布網張羅這
僧鈎餌邊擎頭戴角三度衝浪上來三度
被他籠罩且道他得箇什麼還會麼重賞
之下必有勇夫。】

「師問新到近離甚處僧云崔禪師云還將得
崔禪喝來麼僧云不將得來師云與麼則不
從崔禪來僧便喝師拈棒僧擬議師便打(一本
出興化問)。」

【雲居舜云保壽與麼也險這僧飯到口邊
被人奪却。】

「師因僧問一物不將來時如何師云放下著
僧云一物不將來放下箇什麼師便打(與巖陽問
趙州語同)。

鎮州三聖慧然禪師㕘德山山云不用展炊
單這裏無殘羹餿飯師云頼遇無設有向甚
處著山便打師接住推倒向牀上山大笑師
哭蒼天出去。」

【續瑯瑘覺云眾中商量極有之不見道若
無欒布作爭得見韓光。
溈山行云三聖
撥草瞻風有舒有卷德山看凡驗聖有放
有収德山笑去即且置三聖哭蒼天便出
意作麼生不貪香餌味可謂碧潭龍。

雲巖游云三聖便展坐具作賊人心虛山
云不用展炊巾尾巴露也聖云設有向什
麼處著口是禍門山便打裂破古今聖接
住棒推山向繩牀上老鼠入牛角更有一
轉語待無舌人忌口却向汝道。】

「師到道吾吾預知以緋抹額執神杖門下立
師纔見乃云遂便祗候吾應喏師㕘堂了却
上堂頭人事道吾却換衣方丈內坐師近前
吾云有事相借問得麼師云也是適來野狐
精便出去。

師示眾云我逢人即出出即不為人便下座
興化云我即不然逢人即不出出即便為人。」

【續白雲端云此二尊宿各有一處打得著
且道那箇在前那箇在後還有人向這裏
定當得麼良久云妙舞莫誇回雪手三臺
須是大家催。
保寧勇云此二尊宿恁麼
為人猶在半途保寧今日路見不平拈拄
杖下座大眾一時走散擲下歸方丈。
寶
峯文云這兩箇老古錐竊得臨濟些子活
計各自分疆列界氣衝宇宙使明眼衲僧
只得好笑諸禪德且道笑箇甚麼還知落
處麼若知一任七顛八倒若不知且向三
聖興化葛藤裏咬嚼舉五祖演云大眾此
二尊宿一人文章浩渺一人武藝全施若
道興化是文亦不得若道三聖是武亦不
得若於此辯得出許󲊛通身是命若辯不
出󲊛自相度。
昭覺勤云一人在孤峯頂
上土面灰頭一人在十字街頭斬釘截鐵
有頭有尾同死同生且道出即不為人底
是出即便為人底是萬古碧潭空界月再
三撈摝始應知。
天童傑舉白雲語了云
大眾白雲端和尚錯下名言殊不知二尊
宿前不搆村後不迭店直至于今飜成話
欛何故字經三寫烏焉成馬。
靈隱嶽云
二老漢滅却臨濟正法眼却向長安路上
把手共行直至于今遞相鈍置且如何是
共行一句掣開金殿鎻撞動玉樓鐘。】

「師問僧近離甚處僧便喝師亦喝僧又喝師
又喝僧云行棒即瞎便喝師拈棒僧乃轉身
作受棒勢師云下坡不走快便難逢便棒僧
云這賊便出去師遂拋下棒次有僧問適來
爭容得這僧師云是伊見先師來。

師問雪峯透網金鱗以何為食峯云待汝出
網來向汝道師云一千五百人善知識話頭
也不識峯云老僧住持事繁。」

【保寧展云爭不足讓有餘。
雪竇顯云可
惜放過好與三十棒這棒一棒也饒不得
直是罕遇作家承天大宗云布縵天網須
是雪峯深入虎􂕷還他三聖眾中有般漢
商量道雪峯在網內三聖在網外苦哉苦
哉深屈古人若非此二員作家不能橫行
天下。
溈山喆云三聖可謂龍門萬仞慣
曾作客雪峯大似孟甞門啟豈懼高賔。

續寶峯文云俊哉俊哉快活快活恰似一
隻鷂子莫驚著報寧即不然透網金鱗以
何為食待汝出網來即向汝道一千五百
人善知識話頭也不識便拽拄杖打出三
門復云也好快活恰似一隻虎莫動著諸
禪德且道報寧快活何似三聖快活莫有
快活底漢出來定當看良久咄把手拽不
入。
五祖演云眾中或謂雪峯三聖宗泒
不同故言不相契或謂三聖作家雪峯不
能達其意如斯話會有何交涉若問五祖
透網金鱗以何為食只向伊道好茵問頭
且道與雪峯是同是別。
泐潭清云雪峯
雖有為人之心且無出人之手何必待他
出網來當時纔問以拄杖便打三聖若透
得過却是一員衲僧若透不得只是茵掠
虛漢。
徑山杲云一人麤似丘山一人細
如米粖雖然麤細不同秤來輕重恰好徑
山今日真實告報汝等諸人切忌鑽龜打
瓦。
天童華云若謂二俱作家未具透關
眼在且道歸宗恁麼說話還見二老落處
也無諸人若辯得出歸宗性命在諸人手
裏若辯不出諸人性命在歸宗手裏。】

「師因雪峯見獼猴乃云這獼猴各佩一面古
鏡師云歷劫無明何以彰於古鏡峯云瑕生
也師云一千五百人善知識話頭也不識峯
云老僧住持事繁。」

【雪竇顯云好與二十棒這棒放過也好免
見將錯就錯。】

「師因仰山問汝名什麼師云慧寂山云慧寂
是我師云我名慧然山呵呵大笑。

師雲遊到德山叅堂次堂中首座乃踢天泰
也遂問夫行脚人須具本色公驗作麼生是
上座本色公驗師云嗄座再問師乃打一坐
具云這漆桶前後觸悞多少賢良座便人事。

魏府大覺和尚到臨濟濟見乃豎起拂師便
展坐具濟擲下拂師便収坐具叅眾去其時
眾議此僧莫是和尚親故又不喫捧又不禮
拜濟聞令侍者喚適來新到來師便至濟云
師僧道你來叅長老人不禮拜又不喫棒莫
是長老親故師乃珍重下去。

師臨遷化時謂眾云我有一隻箭要付與人
時有一僧出云請和尚箭師云汝喚什麼作
箭僧便喝師打數棒歸方丈次喚其僧來問
汝適來會麼僧云不會師又打數棒擲却拄
杖云巳後遇明眼人分明舉似。

魏府興化存獎禪師在三聖處為首座常云
我在向南行脚一帀拄杖頭不曾撥著一箇
會佛法底人󲊛這裏作箇什麼三聖聞乃問
你具什麼眼師便喝三聖云須是󲊛始得師
休去三聖亦休大覺聞云作麼生得風吹入
大覺門來師後到大覺請為院主與大覺元
是同叅一日覺喚院主我聞󲊛道向南方行
脚一帀拄杖不曾撥著一箇會佛法底人󲊛
具什麼眼師便喝覺拈棒師擬議覺便打師
又喝覺又打師明日從法堂上過覺喚院主
我直下不疑󲊛昨日兩喝󲊛為我說來師云
某甲於三聖邊得箇賔主句緫被師兄折倒
了也與某甲箇安樂法門覺云這瞎漢來這
裏納敗闕脫下衲衣痛打一頓師於棒下識
得臨濟先師在黃檗處喫棒底道理。

師一日陞堂云今日不用如何若何便請單
刀直入興化與󲊛證據時有旻德長老出禮
拜起便喝師亦喝德又喝師又喝德禮拜歸
眾師云適來若是別人三十棒一棒也較不
得何故為他旻德會一喝不作一喝用。」

【瑯瑘覺云且道那一喝不作一喝用興化
若無後語疑殺天下人雖然如是曉者還
稀。

續教忠光云興化與旻德各出隻手要發
明臨濟正法眼藏殊不知臨濟一宗掃土
而盡且道利害在什麼處具眼者辯取。】

「師因有同叅來纔上法堂師便喝僧亦喝行
兩三步師又喝僧亦喝須臾近前師拈棒僧
又喝師云󲊛看這瞎漢猶作主在僧擬議師
便直打下法堂師却歸方丈時有僧問適來
這僧有甚言句觸悞和尚師云是他適來也
有權也有實也有照也有用及我將手向伊
面前橫兩橫到這裏却用不得似這瞎漢不
打更待幾時。」

【續天童華云興化門墻千仞從來家法森
嚴這僧暗透重關要看洞中春色好則好
未免二俱失利只如興化道我將手向伊
面前橫兩橫又作麼生天堂未就地獄先
成。
育王光云高提祖印獨耀寰中大啟
洪爐烹凡煆聖非興化不能驗同叅非同
同叅不能見興化直得主賔互換照用雙
行且道那裏是興化將手向伊面前橫兩
橫處這裏明得臨濟一宗掃土而盡脫或
未然卓拄杖一下金鏃慣調曾百戰鐵鞭
多力恨無讐。】

「師在臨濟為侍者因濟問新到什麼處來僧
云鑾城濟云有事相借問得麼僧云新戒不
會濟云打破大唐國覔箇不會底也無叅堂
去時師續問濟適來新到是成褫他不成褫
他濟云我誰管󲊛成褫不成褫師云和尚只
解將死雀就地彈不解將一轉語蓋覆却濟
云󲊛又作麼生師云請和尚作新到濟遂云
新戒不會師云却是老僧罪過濟云󲊛語藏
鋒師擬議濟便打至晚濟又云我今日問新
到是將死雀就地彈就窠子裏打及至󲊛出
得語又喝起了向青雲裏打師云草賊大敗
濟便打。

師入堂見首座乃云我見󲊛了也座便喝師
打露柱一下便出座隨後上去云適來觸忤
和尚禮拜未起師就地打一棒。

師因同光帝云朕収中原獲一寶而未有人
酬價師云略借陛下寶看帝兩手引幞頭脚
示師師云君王之寶誰敢酬價帝大恱。」

【雪竇顯云至尊所得只可傍觀若非興化
作家往往高價酬却。
翠巖芝云興化當
時下一著可謂酩酊如今作麼生斷。
雲
峯恱云真不掩偽曲不藏直有眼底辯取。

黃龍心云興化一期見機而作爭奈埋沒
伊一朝天子當時若但向道蚌蛤之珠収
得也無用處教伊向後別有生涯免得遞
相鈍置而今若有人問又作麼生酬價。】

「師有時召僧僧應喏師云點則不到或召僧
僧應喏師云到則不點。

師因僧問四方八面來時如何師云打中間
底僧禮拜師云大眾興化昨日赴箇村齋半
路遇卒風暴雨却去神廟裏避得過。」

【續天童華云眾中商量道向古廟裏避得
過是空劫巳前自己又道便是他安身立
命處殊不知腰纏十萬貫騎鶴上揚州又
云我見燈明佛本光瑞如此。】

「鄂州灌溪志閑禪師叅臨濟濟扭住師云領
也濟托開云且放󲊛一頓師後住示眾云我
見臨濟無言語直至如今飽不飢。」

【續天童華云灌溪氣宇如王被臨濟活埋
在鎮州城裏十字街頭當時若是光孝棒
折也未放󲊛在何故家肥生孝子國覇有
謀臣。
靈隱嶽云爐鞴之所鈍鐵尤多雖
然如是不因夜來鴈爭見海門秋。】

「師因僧問久嚮灌溪到來只見漚麻池師云
汝只見漚麻池要且不見灌溪僧云如何是
灌溪師云劈箭急。」

【玄沙備云更學三十年未會禪。】

「幽州譚空和尚因有尼要開堂師云󲊛有五
障不用開堂尼云龍女成佛也有五障師云
龍女現十八變󲊛試變看尼云不是野狐精
變箇什麼師便打。」

【鎮州牧主後聞云和尚拄杖折那將此見
解擬欲為人。
翠巖芝云且道尼具眼麼
只擔得斷貫索且作麼生會。】

「定州善崔禪師陞堂拈拄杖云出來打出來
打時有僧出云崔禪聻師擲下拄杖便歸方
丈。」

【歸宗一云作麼生道得一語救得崔禪。

清涼欽云和尚且自救好是肯他不肯他。

五祖戒別云便推倒禪牀。

續瑯瑘覺云久經行陣者終不展槍旗。

雲蓋智云身挨白刃不懼死生也須是這
僧始得崔禪為甚麼當機放過要會麼錦
鱗巳得休勞力収取􂅕綸歸去休。
薦福
行云崔禪上堂美則美矣善則未善何故
大似放過這僧山僧即不然待這僧出眾
來向未開口已前與他痛棒若是皮下有
血必然別有生涯。
龜峯光云崔禪布長
蛇偃月大陣欲統四大部洲為一世界不
是這僧攙旗奪鼓未免陷在虜庭且道坐
籌帷幄鎮靜八方水乳和同風雲會合一
句作麼生道若不藍田射石虎幾乎悞殺
李將軍。】

「鎮州萬壽和尚興保壽同叅師一日去保壽
壽坐不起師乃展坐具壽下禪牀被師便坐
却禪牀壽乃歸方丈閉却門師坐不起主事
云和尚閉却門請庫下喫茶師便歸院壽明
日却去復禮師還坐不起壽展坐具師亦下
禪牀壽乃坐却禪牀師遂歸方丈閉却門壽
於侍者寮取灰圍却方丈三道便歸師開門
見云我不與麼他却與麼。

桐峯菴主因僧問菴主在這裏忽遇大蟲來
又作麼生師便作大蟲吼僧作怕勢師乃大
笑僧云這賊師云爭奈我何。」

【雪竇顯云是即是兩箇惡賊只解掩耳偷
鈴。】

「師因一僧至乃把住呌殺人殺人僧托開云
呌喚作什麼師云誰僧便喝師便打僧出外
云且待且待師乃呵呵大笑。

虎溪菴主因僧來相看師總不顧僧云知道
菴主有此機鋒師乃彈指一下僧云是何宗
旨師便打僧云知道今日落人便冝師云猶
要棒喫在。

師因僧問菴主在這裏得多少年也師云只
見冬彫夏長總不記得僧云大好不記得師
云汝道得多少年也僧云冬彫夏長聻師云
閙市裏虎。

襄州歷村和尚因僧問如何是觀其音聲而
得解脫師乃將火筯敲柴頭問汝還聞麼僧
云聞師云誰不解脫。

雲山和尚問僧甚處來僧云西京來師云將
得西京主人公書來麼僧云不敢通消息師
云作家師僧天然有在僧云殘羹餿飯誰人
肯喫師云獨闍黎不肯喫僧便作吐勢師喚
侍者扶出這病僧著僧便出去。」

【續昭覺勤云以往觀來二俱作家節節勘
證二俱落草當時若有人截斷葛藤不妨
光前絕後還委悉麼多虛不如少實。】

「師因僧來乃起身僧便出去師云得與麼靈
利僧喝云作這箇眼目嗣法臨濟也大屈哉
師云且望闍黎善傳僧回首師喝云作這箇
眼目錯判諸方名言便打。

覆盆菴主因僧從山下哭上師閉却菴門僧
於門上畫一圓相了只於門外立師從菴後
出却於山下哭上僧喝云猶作這箇去就在
師便搥胷云可惜先師一埸埋沒僧云苦苦
師云菴主今日被人謾也。

杉洋和尚問僧什麼處來僧云江西來師豎
起痒和子云江西還有這箇麼僧拓膝閑目
師云東家厮兒却向西家使喚僧云有口不
煩賔主說師云適來患聾而今患啞僧云買
鐵得金一場富貴師云客作無功未免逃避
僧便行師云自累猶可莫累老僧僧却回禮
拜師云若不漝麼巳後喪我兒孫。

定上座初叅臨濟問如何是佛法大意濟下
牀擒住師擬議濟與一掌拓開師佇思傍僧
云定上座何不禮拜師便禮拜起來浹背汗
流從此省去。

師在鎮州齋回到橋上歇有三人座主一人
問如何是禪河深處須窮見底師擒住擬推
向橋下去時二人座主連忙救云休休伊觸
忤上座且放伊師云不是這二座主從他窮
到底。

師路次逢巖頭雪峯欽山三人巖乃問甚處
來師云臨濟巖云和尚萬福師云順世也巖
云某甲三人特地去禮見和尚巳歸寂某甲
等薄福不見和尚未審有何言句請上座舉
一兩則師遂舉臨濟一日示眾云赤肉團上
有一無位真人話巖頭不覺吐舌欽山云何
不道非無位真人被師擒住云無位真人與
非無位真人相去多少速道速道巖頭雪峯
近前禮拜云這新戒觸忤上座望慈悲且放
師云若不是這兩箇老漢築殺這尿牀子。

奯上座因到百丈丈云闍黎有事相借問得
麼師云幸自非言何須譗𧫡丈云収得安南
又憂塞北師擘開胷云與麼不與麼丈云要
且難構要且難構師云知即得知即得。」

【仰山寂云若有人知此二人落處不妨奇
特若辯不得大似日中迷路。

續蔣山懃云百丈獨坐大雄峯頂咳嗽風
生四方禪客望崖而退因甚奯上座到來
直得弓折箭盡。】

「師到德山山纔見便下繩牀作抽坐具勢師
云這箇且致忽遇心境一如底人來向伊道
箇什麼即得不被諸方檢責山云猶較昔日
三步在別作個主人公來師便喝山不語師
云塞却這老野狐咽喉。」

【溈山祐云奯公雖得便冝爭奈掩耳偷鈴。

續蔣山懃云奯公一喝賔主歷然德山無
語言遍天下溈山老子雪上加霜仔細檢
點將來總不可放過乃擲下拄杖。】

宗門統要續集卷第九



* 音釋

懾
(質涉切怖也)。
覰
(七慮切伺視也)。
𥉌􂿑
(𥉌都合切􂿑赤脂切)。
餿
(所鳩
切飯壞也)。
鏃
(作木切矢𨫢也)。
讐
(市流切與讎同)。
酩酊
(酩莫迥切酊音鼎酩
酊醉甚貌)。
鞴
(蒲拜切吹火韋囊也)。
漚麻
(漚於候切漬也)。
聻
(尼止切指物貌)。

奯
(呼括切)。
譗𧫡
(譗竹洽切𧫡陟栗切)。
𨸰
(居六切曲岸水外曰𨸰)。

宗門綂要續集卷第十　　　　　　傾一
宋建溪沙門宗永集
元建康保寧禪寺住持沙門清茂續集

* 南嶽下第六世

「吉州資福如寶禪師(嗣仰山西塔穆)僧問古人拈鎚
竪拂意旨如何師云古人與麼那僧云拈鎚
竪拂又作麼生師便喝出。」

【雲門偃云古人是什麼眼目有僧云和尚
與麼驢年會麼門乃召僧云來來僧近前
門以拂子驀口打。】

「師因陳操尚書來便畫一圓相陳云弟子與
麼來早是不著便更畫圓相師於中著一點
陳云將謂是南番舶主師便歸方丈閉却門。」

【雪竇顯云陳操只具一隻眼。
溈山喆云
資福雖是本分爐鞴爭奈陳操是煆了精
金諸人要識資福麼等閑拋一釣驚動碧
波龍。】

「師示眾云隔江見資福剎竿便迴去脚跟下
也好與三十棒豈況過江來時有僧纔出師
云不堪共語。

鴿湖和尚初開堂資福聞乃寄襪樣與師師
遂書火字封迴福見皺眉久不語鹿苑和尚
畫一圓相師云拘尸羅國親行此令。

郢州芭蕉慧情禪師(嗣南塔涌)示眾云󲊛有拄杖
子我與󲊛拄杖子󲊛無拄杖子我奪却󲊛拄
杖子。」

【溈山喆云大溈即不然󲊛有拄杖子我奪
却󲊛拄杖子󲊛無拄杖子我與󲊛拄杖子
大溈既如是諸人還用得也未若人用得
德山先鋒臨濟後令若也用不得且還本
主。

續投子青云人無遠慮必有近憂。
天童
覺云󲊛有則一切有󲊛無則一切無自是
當人與奪干芭蕉什麼事正漝麼時作麼
生是󲊛拄杖子。
寶峯文云大眾見錢買
賣莫受人瞞知麼有利無利不離行市。】

「師示眾云如人行次忽遇前面萬丈深坑背
後野火來逼兩畔荊𣗥叢林若也向前則墮
在深坑若也退後則野火燒身若也轉側則
被荊𣗥林礙當與麼時作麼生免得若也免
得合有出身之路若免不得墮身死漢。

師云我年二十八到仰山叅見南塔見上堂
云汝諸人若是箇漢從阿娘肚裏出便作師
子吼解好麼我於言下歇得身心便住經于
五載。

汝州西院思明禪師(嗣寶壽治)問保壽云踏破化
城來時如何壽云不斬死漢師云斬壽便打
師連道十聲斬壽連聲打十棒趂出復云適
來這箇僧將赤肉抵他乾棒有什麼死急次
有僧云某甲啟和尚問話底僧在大覺處來
兩人同叅在這裏見解總與麼恐巳後委悉
和尚法道須是趂出二人若不趂出巳後難
得人承嗣壽便趂出陳白者僧。

師因僧問學人有一問在和尚處時如何師
云設有也斬為三叚僧作禮師便休去會下
有僧次見問話底僧遂云堂頭和尚道即太
煞道未了在問話僧便拽其僧到堂上云這
僧不肯和尚語師云上座不肯老僧那僧云
某甲不曾覺事亦不曾說師一時喝下僧到
法堂又云說什麼道即太煞道直下未了在
僧又拽去師見云上座是不肯老僧僧云莫
信這僧今日三度見伊風發師總趂下去。

師未住時在許州聞汝州南院出世元與同
叅遂特去纔人事了云啟和尚某甲無可人
事自從許州來􂊂得江西剃刀一柄上和尚
南院云汝從許州來為甚却有江西剃刀師
遂於南院手上掐一掐院云侍者􂊂師以衣
袖拂一拂便行南院云阿剌剌阿剌剌。」

【溈山喆云西院雖􂊂得江西剃刀無處施
呈直遇同叅方始拈出如今還有􂊂得者
麼試呈似山僧看如無尋常用箇什麼。】

「鎮州第二世保壽和尚開堂日三聖乃推出
一僧師便打聖云漝麼為人非但瞎却這僧
眼瞎却鎮州一城人眼去在師便歸方丈。」

【雪竇顯云保壽三聖雖發明臨濟正法眼
藏要且只解無佛處稱尊當時者僧若是
箇漢纔被推出便掀倒禪牀直饒保壽全
機也較三千里。
法眼益云什麼處是瞎
却人眼處。
五祖戒別保壽云千鈞之弩
不為鼷鼠而發機。
瑯瑘覺云不是三聖
爭到今日雖然如是錯會者多。
雲峯恱
云臨濟一宗掃地而盡因什麼却到這裏
驀拈拄杖云什麼處去也。
溈山秀云保
壽為將因何三聖却作中軍可惜鎮州一
城人眼至今未辨東西然清議之排必有
竊吹之處當時連三聖趂出必然救得鎮
州一城人眼。
溈山喆云保壽大似寰中
天子勑正行三聖塞外將軍令正舉還有
不惜性命者麼出來與老僧相見要斷不
平之事良久云橫按鏌鎁全正令太平寰
宇斬癡頑。

續雲居元云眾中盡道此語奇特大似韓
獹逐塊殊不知保壽正賊不識悞罪平人
這僧有理不伸至今受屈承天欲斷不平
之事拈拄杖云要為天下宗師此棒別有
分付。
黃龍新云保壽見機而作其奈三
聖不甘直饒甘去未免瞎却鎮州一城人
眼。
泐潭唯云三聖成褫保壽出世好則
甚好要且只得一橛。
昭覺勤云保壽大
似毒龍攪海雨似盆傾三聖雖然雷震青
霄未助得威光一半在可中有箇直下承
當底非但瞎鎮州一城人眼瞎却天下人
眼去在。
天童華云叢林中商量盡道保
壽三聖是作家爐韛本分鉗鎚有甚交涉
殊不知二大老被這僧一拶直至如今扶
不起今日莫有為二老雪屈底麼出來與
明果相見有麼驀拈拄杖擲下云龍蛇易
辨衲子難瞞。
天童傑云二尊宿美則美
矣若要扶臨濟正宗每人合喫一頓棒在
且道那裏是欠處具擇法眼者試定當看。

東禪觀云眾中商量道三聖有奔流度刃
之作向平地上湧波瀾保壽用疾焰過風
之機向虛空裏轟霹靂二大老各出隻手
扶竪臨濟正法眼藏與麼說話要作臨濟
兒孫且緩緩性空道蚊子如何擎大柱藕
􂅕焉可拄須彌若是臨濟正法眼藏端的
向二人邊滅却。
靈隱嶽云大凡扶竪宗
乘須是頂門眼正肘後符靈二尊宿等閑
一挨一拶直下發明臨濟心髓只是不知
性命總在這僧手裏還有人檢點得出麼。】

「鎮州大悲和尚(嗣三聖然)因僧問除上去下請師
便道師云我開口即錯僧云與麼則真是學
人師也師云今日向弟子手中死。

廬州澄心旻德禪師(嗣先大覺)因問興化學人有
一問在和尚處時如何興化於繩牀右邊拍
一拍師便喝化又左邊拍一拍師又喝便歸
眾化云旻德較却興化二十棒雖然如是旻
德會若是小可衲僧一棒也較不得。

廬州大覺和尚因僧問牛頭未見四祖時如
何師云有恁麼畜生無所知僧云見後如何
師云無恁麼畜生有所知。

汝州寶應顒禪師(亦曰南院嗣興化樊)因僧問赤肉團
上壁立千仞豈不是和尚與麼道師云是僧
便掀倒禪牀師云󲊛看這瞎漢亂做僧擬議
師便打出。」

【續徑山杲云吾今為汝保任此事終不虛
也。
天童華云也是勾賊破家若非這僧
敢捋虎鬚爭見南院汗馬功高雖然如是
山僧更資一路赤肉團上壁立千仞若有
僧出劈脊便打何故殺人刀活人劒具眼
者看。
鼓山永云電光影裏緇素區分纖
毫不犯總教滅門。
靈隱嶽云這僧一味
小心大膽南院也是養子之緣。】

「師問僧近離甚處僧云襄州師云來作什麼
僧云特來禮拜和尚師云恰遇寶應老漢不
在僧便喝師云向󲊛道不在又喝作麼僧又
喝師拈棒僧擬議師便打僧禮拜師云這棒
本分是󲊛打我我且打󲊛要者話行瞎漢叅
堂去。

師因僧問從上諸聖向甚處去師云不上天
堂即入地獄僧云和尚又作麼生師云還知
寶應老漢落處麼僧擬議師以拂子驀口打
復喚近前云令合是汝行又打一拂子。」

【雪竇顯云令既自行且拂子不知來處雪
竇道箇瞎且要雪上加霜。
黃龍心云然
則白珪之玷猶尚可磨病在膏肓亦冝救
療這僧今既在手為什麼不行過在甚處。

續徑山杲云權衡臨濟三玄三要須還他
南院始得雪竇為什麼却道拂子不知來
處妙喜道箇瞎且要兩得相見。
東禪觀
云令合是這僧行為什麼却自行懵底便
道拂子在南院手裏若與麼非唯自抑威
光亦乃不識南院性空道南院令雖自行
要且打這僧不著。】

「師因僧叅乃云敗也師遂引杖向其僧面前
僧無語師便打數棒。」

【雲峯恱云這僧頂上有光不知脚下有漆
且作麼生會直饒󲊛十字縱橫朝打三千
暮打八百。】

「師一日陞堂云諸方只具啐啄同時眼不具
啐啄同時用時有僧便問如何是啐啄同時
用師云作家不啐啄啐啄同時失僧云此猶
未是某甲問處師云汝問處作麼生僧云失
師乃打僧不肯。」

【翠巖真云運籌帷幄決勝千里南院雖則
全機受敵其奈土曠人稀。
溈山喆云南
院高提祖印縱奪當機這僧善能當機抗
敵爭奈力竭計窮如今還有本色衲僧麼
出來與大溈相見不圖鼓舞揚聲貴要宗
風不墮有麼有麼如無大溈今日大似索
戰無功。

續淨因成云全軍制勝草偃風行南院如
師子搏兔亦全其力。
其僧後於雲門會
下聞二僧舉此話一僧云當時南院棒折
那其僧忽契悟遂奔迴省覲值師巳圓寂
僧乃謁風穴穴一見認得便問上座便是
當時問先師啐啄話底麼僧云是穴云󲊛
當時作麼生僧云某甲當時如在燈影裏
行穴云汝會也。
瑯瑘覺云只解竪降旗
不解奪劒㦸。
翠巖真出風穴語云當時
待這僧擬議祗對以坐具劈口摵。
溈山
喆云大小風穴却將惡水潑人大溈即不
然問󲊛當時作麼生待云某甲當時如燈
影裏行先師肉猶暖在󲊛作這箇見解以
拄杖打下法堂免見孤他南院。
續東禪
觀云扶南院門風還他風穴諸方往往道
伊肯這僧殊不知這僧被伊推在萬丈坑
裏。】

「太行山禪房院克賔禪師因興化一日云克
賔維那尓不久為唱導之師師云不入者保
社化云會了不入不會不入師云總不與麼
化便打乃云克賔維那法戰不勝罰錢五貫
設饡飯一堂至明日興化自白槌云克賔維
那法戰不勝不得喫飯即便趂出院。」

【雪竇顯云克賔要承嗣興化罰錢出院且
致却須索取這一頓棒始得且問諸人棒
既喫了作麼生索得雪竇要斷不平之事
今夜與克賔雪屈以拄杖一時打散。
黃
龍南云克賔失錢遭罪有理難伸興化以
剛決柔未足觀也。
雲峯恱云路遙知馬
力歲久辨人心。
溈山喆云興化令雖行
大似以勢欺人克賔一期輸機爭奈千古
聲光不墜且道利害在甚處若不沙塲經
久戰揭天犪鼓喪紅塵。

續白雲端云叢林自古至今盡道克賔知
恩方解報恩恁麼說話可謂埋沒古人土
上加泥且作麼生見得克賔維那要會麼
雖為興化燒香要且自熏天炙地。
雲居
舜云大冶精金應無變色其奈興化令行
太嚴不是克賔維那也大難承當若是如
今汎汎之徒飜轉面皮多少時也。
徑山
杲云雲居拗曲作直妙喜道要作臨濟烜
赫兒孫直須飜轉面皮始得。
天童華云
大小雪竇與克賔維那雪屈要且無合殺
資壽尼妙總云重賞之下必有勇夫。】

「守廓侍者因華嚴上堂云今日賜卿無畏若
是臨濟德山高亭大愚鳥窠船子兒孫不用
如何若何便請單刀直入華嚴與󲊛證據師
便出作禮起便喝嚴亦喝師又喝嚴又喝師
禮拜起云大眾看這漢一場敗闕又喝一喝
拍手歸眾華嚴歸方丈時風穴為維那上去
問訊嚴云浙客尀耐這守廓今日把老僧扭
勢如今集眾打一頓趂出穴云趂他遲況是
和尚言過道單刀直入豈不是言過他是臨
濟兒孫本分與麼作用嚴方息怒穴下來與
師說前來事意師云󲊛著甚來由勸這老漢
我未問前早要棒喫得我這話行如今不打
我搨却我這話不行穴云此話巳行也。

師到鹿門一日後架見楚和尚與數僧道話
次鹿門下來問楚和尚󲊛終日披披搭搭作
什麼楚云和尚見某甲披披搭搭那門便喝
楚亦喝兩家總休去師云諸上座󲊛看這兩
箇瞎漢隨後便喝門歸方丈却令侍者請師
上來云老僧適來共楚闍黎賔主相見什麼
處敗闕師云轉見病深門云老僧自見興化
來便會也師云和尚到興化時某甲為侍者
記得與麼時語門云請舉看師遂舉興化問
和尚甚處來和尚云遊五臺山來興化云還
見文殊麼和尚便喝興化云我問󲊛還見文
殊又惡發作什麼和尚又喝興化不語和尚
作禮興化至明日教某甲喚和尚待問和尚
和尚早去也興化上堂云󲊛看這箇僧檐一
条斷貫索向南去也巳後也道見興化來師
云今日公案恰似與麼時底門云興化當時
為甚無語師云知和尚不會賔主語所以不
語明日教某甲喚和尚擬待持論和尚早去
了也鹿門明日特為煎茶晚叅告眾云夫叅
學龍象直須子細入室決擇不得容易綽得
箇語便以為極則道我靈利只如山僧當初
見興化時認得箇動轉底見人道一喝兩喝
便休以為佛法也今日被明眼人覷破却成
一場笑具圖箇什麼只為我慢無明不能迴
轉親近上流頼得明眼道人不惜身命對眾
出來為鹿門老漢證據實謂此恩難報何故
興化云直饒󲊛喝得興化上三十三天却撲
下來一點氣也無欵欵地甦息起來向󲊛道
未在何故如此興化未曾向紫羅帳裏撒真
珠與󲊛諸人在乾虛空裏胡喝亂喝作什麼
真謂藥石之言道流難信如今直須明辨取
豈不慶快平生叅學事畢。

師曾問德山從上諸聖向什麼處去山云作
麼作麼師云勑點飛龍馬跛鱉出頭來山休
去明日浴出師過茶與山山撫師背一下云
昨日公案作麼生師云這老漢今日方始瞥
地。」

【雪竇顯云然精金百鍊須要本分鉗鎚德
山既以巳妨人這僧還同受屈以拄杖畫
一畫云適來公案且致從上諸聖什麼處
去大眾擬議一時趂出。
黃龍南云德山
持聾作啞雖然暗得便冝廓公掩耳偷鈴
爭奈傍觀者哂。
溈山喆云若不登龍門
焉知滄海寬直饒浪激千尋爭奈龍王不
顧。

續雲居元云大凡一賔一主須是知音同
死同生方堪受敵廓侍者獨立於懸崖石
上飜身倒捋虎鬚周金剛安坐於大海波
心背手逆擒鱗角在檀特山前列陣向占
波國裏爭鋒分明有輸有嬴且道誰得誰
失請諸人斷看。
靈隱嶽云前面是懸崖
萬仞後面是觸刃當鋒如何入得德山門。】

「際上座(嗣克符道者)到洛京因朱行軍設齋入堂
內顧視上下云直下是與麼行香口不住道
至師前師云直下是箇什麼軍便喝師云行
軍幸是會佛法人惡發作麼軍云喚作惡發
即不得師便喝軍云鈎在不疑之地師又喝
行軍齋了請師說話僧錄云啟行軍適來爭
容得這僧喝太甚無禮軍云若是󲊛諸人喝
某甲有劒在錄云某甲一隊紫布袋不會須
是他暉長老始得師云若是南禪長老未夢
見在。」

【續天童華云行軍拈出倚天長劒這僧披
襟敢衝白刃雖然兩不相傷爭奈二俱弄
險。
教忠光云朱行軍傍若無人這僧攙
行奪市雖然鈎在不疑之地爭奈二俱失
利且道甚處是失利處喝一喝。】

* 南嶽下第七世

「郢州興陽清讓禪師(嗣芭蕉清)僧問大通智勝佛
十劫坐道場佛法不現前不得成佛道時如
何師曰其問甚諦當僧云既是坐道場為什
麼不得成佛道師曰為伊不成佛。

郢州興陽歸靜禪師(嗣西院明)初叅西院便問擬
問不問時如何院便打師良久院云󲊛若喚
作棒則眉鬚墮落師於言下契悟。」

【保福展云雖然如是󲊛眉毛有幾莖。

續開福寧云諸禪德還知麼這僧却有䧟
虎之機西院不覺投他深穽若人辨得親
佩毗盧印當陽捋虎鬚其如見解未圓棒
頭有眼明如日要識真金火裏看。】

「汝州風穴延沼禪師(嗣南院顒)在郢州衙內陞座
云祖師心印狀似鐵牛之機去即印住住即
印破只如不去不住印即是不印即是時有
盧陂長老出問某甲有鐵牛之機請師不搭
印師云慣釣鯨鯢澄巨浸却嗟蛙步𩥇泥沙
盧陂佇思師喝云長老何不進語陂擬議師
打一拂子云還記得話頭麼試舉看陂擬開
口師又打一拂子牧主云佛法元來與王法
一般師云太守見箇什麼道理牧主云當斷
不斷返招其亂師便下座。

師初到南院便問入門須辨主端的請師分
(一本分上一句作主家語)院以左手拍膝一下師便喝院
以右手拍膝一下師亦喝院舉左手云這箇
且從闍黎舉右手云這箇作麼生師云瞎院
遂拈拄杖師云作什麼奪棒却打和尚莫言
不道院擲下拄杖云今日被這黃面浙子鈍
置一上師云大似持鉢不得詐道不飢院云
闍黎莫曾到此間麼師云是何言歟院云好
好借問師云也不得放過院云且喫茶。」

【續靈隱嶽云嗄也甚奇怪一箇禿苕菷一
箇破糞箕榼𣜂堆頭也用得著未免鈍置
門風若據令而行總欠一著。】

「師上堂云若立一塵家國興盛野老顰蹙不
立一塵家國喪亡野老安怗於此明得闍黎
無分全是老僧於此不明老僧即是闍黎闍
黎與老僧亦能悟却天下人亦能迷却天下
人要識闍黎麼左邊拍一拍云這裏即是要
識老僧麼右邊拍一拍云這裏即是。」

【雲門偃云這裏即易那裏即難。
瑯瑘覺
云杓卜聽虛聲。

續白雲端云大眾立即是不立即是良久
云心不負人面無慚色拍禪牀一下。

五祖演舉了云山僧即不然若立一塵法
堂前草深一丈不立一塵錦上鋪花何也
不見道九九八十一窮漢受罪畢纔擬展
脚眠蚊蟲獦蚤出。
天童華云大小風穴
不會轉身句。
靈隱嶽云大小風穴醋氣
猶在何故始作翕如也縱之純如也皦如
也繹如也以成喝一喝。】

「師示眾云昔世尊以青蓮目顧視迦葉正當
與麼時且道說箇什麼若道不說而說又是
埋沒先聖且道說箇什麼念法華便下去侍
者入室請益云念法華為甚不祗對和尚師
云念法華會也次日念法華與真園頭同上
侍次師云作麼生是世尊不說說真園頭云
鵓鳩樹頭鳴意在麻畬裏師云󲊛作許多癡
福作什麼何不體究言句又問念法華󲊛作
麼生念云動容揚古路不墮悄然機師云󲊛
何不看念法華下語。

師因僧問語默涉離微如何通不犯師云常
憶江南三月裏鷓鴣啼處百花香。」

【雪竇顯云曾有人問我對他道劈腹剜心
又且如何復云因風吹火別是一家傷鱉
恕龜必應有主。
溈山秀云江南佳景誠
合如之千載觀光添人性𢤁儻或不尓來
年更有新條在惱亂春風卒未休。

續鼓山珪云且道是犯不犯。
南華昺云
風穴入林不動草入水不動波眼睛裏倒
卓須彌眉毛裏橫安世界畢竟落在甚處
只許老胡知不許老胡會。
雲居元云且
喜天下太平西禪需舉雪竇語了云二老
漢一人如三春和煦一人如雪上加霜雖
則來機不昧縱奪可觀其奈未出這僧所
問曾有僧問祥雲向伊道泥牛吼處千花
秀木馬嘶時萬木秋復云師子頻申象王
迴顧三千年後和泥合水莫道見祥雲來。

東林顏舉雪竇語了云大眾還會麼寰中
天子勑塞外將軍令。】

「師問懷本上座云有事借問得麼本云不可
惜口去也師云不惜口即道本擬議師便打
又問第二人莫道得麼僧云道什麼師又打
又問第三人云三人同行必有我師作麼生
是我師僧云見叅禮次師亦打云過這邊立
復云將頭不猛悞累三軍瞎漢叅堂去本至
明日上堂頭親近云某甲夜來有甚麼過便
蒙賜棒師云󲊛要會麼以手左邊一拍云這
裏是祖師意以手右邊一拍云這裏是教意
還會麼本不肯便去後到穎橋安上座處舉
前話安云風穴棒折那本云上座臂腕終不
向外曲安云󲊛會風穴道這裏是祖意教意
麼非唯󲊛不會直饒白兆老口赫赤地教他
舉也舉不得。」

* 南嶽下第八世

汝州廣慧真禪師(嗣風穴沼)因風穴問會昌沙汰
時護法善神向什麼處去師云常在闤闠中
要且無人見穴云󲊛徹也。

【續徑山杲云汝道風穴自徹也未。】

「汝州首山省念禪師(亦住寶)因拈竹篦示眾云
汝諸人若喚作竹篦則觸不喚作竹篦則背
汝諸人且喚作什麼葉縣省和尚在會下乃
近前掣得折作兩截拋向堦下却云是什麼
師云瞎縣便設禮。

師問僧與麼來者是什麼人僧云問者是阿
誰師云老僧僧便喝師云向󲊛道是老僧又
惡發作麼僧又喝師云恰遇棒不在手僧云
草賊大敗師云今日又似得便冝又似落便
冝。」

* 南嶽下第九世

隋州智門罕禪師(嗣首山念)因為北塔僧使點茶
次師乃起自揖僧使近上座僧使云鷂子頭
上爭敢安巢師云棒上不成龍隨後打一坐
具僧使茶後近前云適來却成觸忤和尚師
云江南杜禪客覓什麼第二椀。

汝州仁王評禪師問首山如何是佛法大意
山便喝師便禮拜山拈棒師云和尚勿世界
那山擲下棒云明眼人難瞞師云草賊大敗
并州三交嵩禪師問僧󲊛是迦葉門前客祇
園會裏人僧云今日特來禮拜和尚師云洎
合不問闍黎僧便喝師云錯僧又喝師云放
󲊛三十棒僧云許和尚具一隻眼師云喫棒
了呈欵。

師問僧甚處來僧云潞府師云潞府米作麼
價僧云和尚試道看師云不解作客勞煩主
人庫下喫茶去。

潭州神鼎諲禪師舉南泉道我十八上便解
作活計趙州道我十八上便解破家散宅師
云󲊛道破家散宅底好解作活計底好初心
底人且取前語久叅先德直須破家散宅更
有一言萬里崖州。

襄州石門蘊聦禪師曾到大陽延和尚處陽
問近離甚處師云襄州陽云作麼生是不隔
底句師云和尚住持不易陽云且坐喫茶師
便叅眾去侍者問和尚適來新到祗對和尚
住持不易和尚為甚教且坐喫茶陽云我獻
他新羅附子他酬我舶上茴香󲊛自去問他
有語在侍者請喫茶問師意旨如何師云真
金不博鍮。

汝州葉縣省禪師問僧云日暮投林朝離何
處僧云某甲不曾學禪師云生身入地獄。

【明教寬代云鑰𢁈在和尚手裏。】

「師因僧問諸餘即不問如何是今日施設師
云有󲊛瞎驢漢在僧云與麼則打鼓弄琵琶
師云捺冑放屁聲。」

【雲峯恱云然則一期倚勢欺人其奈事不
孤起葉縣老人失却一隻眼還有人檢點
得出麼󲊛若檢點得出雲峯分半院與󲊛
若檢點不得良久云橫按鏌鎁全正令太
平寰宇斬癡頑。】

「師問僧近離甚處僧云襄州師拽童子摑一
摑便喝出去(或曰首山)。

汾州善昭禪師示眾云識得拄杖子行脚事
畢。」

【雲峯恱拈拄杖云這箇豈不是拄杖那箇
是󲊛行脚事復云楖𣗖橫挑不顧人直入
千峯萬峯去。
溈山喆乃拈拄杖云這箇
是拄杖子那箇是行脚事直饒向這裏見
得於衲僧門下只是脫白沙彌若也不識
且向三家村裏東卜西卜忽然卜著也不
定。

續泐潭澄云識得拄杖子入地獄如箭射。

靈隱嶽云汾陽雖是開口見膽未免落在
第二頭驀拈拄杖云這箇不得喚作拄杖
子漆桶叅。】

* 南嶽下第十世

「楊億侍郎(見廣慧璉)問廣慧云承和尚有言一切
罪業皆因財寶所生勸人踈於𧴫寶而況南
閻浮提眾生以財為命邦國以𧴫寶聚人教
中有財法二施何得勸人踈於財寶慧云旛
竿頭上鐵龍頭侍云海壇馬子似驢大慧云
楚雞不是􂑆山鳳侍云佛滅二千年比丘少
慙愧。

侍郎因慈明為唐明長老馳書至侍云對面
不相識千里却同風慈明云某甲奉院門請
侍云真箇謾語明云前月離唐明侍云適來
悔伸一問明云作者侍便喝明云恰是侍又
喝明以手面前畫一畫侍吐舌云龍象龍象
明云是何言歟侍喚客司點茶元來是自家
屋裏人明云也不消得喫茶了侍又問如何
是上座為人一句明云切侍云長裙新婦拖
泥走明云誰得似學士侍云作家作家明云
放󲊛三十棒侍以手拍膝云這裏是甚所在
明拍手一下云也不得放過侍乃呵呵大笑
侍郎又問專使還記得唐明當初悟底因緣
麼明云也曾親見舉來侍云請不恡慈悲明
便舉昔有僧問首山如何是佛法大意山云
楚王城畔汝水東流侍云只如楚王城畔汝
水東流意旨如何明云水上挂燈毬侍云與
麼則孤負他古人去也明云侍郎疑則別叅
侍云三脚蝦䗫飛上天明云一任𨁝跳侍乃
大笑。

侍郎因慈明住旬日乃辭侍云某甲有一句
語寄與唐明得也無明云明月照見夜行人
侍云却不相當明云更深由自可日午始愁
人侍云開寶寺前金剛為甚數日汗出明云
知侍云上座臨行豈無為人底句明云重疊
關山路侍云與麼則某甲隨上座去唐明也
明噓一聲侍云真師子兒大師子吼明云放
過又扶來侍云適來失脚躂倒又得家童扶
起明云有什麼了期侍呵呵大笑。

都尉李文和公(諱遵勗見石門聦禪師)因肅國大長公
主生辰就宅命谷隱石霜葉縣三大禪師演
法末當葉縣禪師始登座以拄杖就膝拗折
擲地便下座文和公笑曰老作家手段終別
縣云都尉亦不得無過。

都尉臨薨時膈胃𨅶熱因尼道堅就枕問云
都尉眾生見劫盡大火所燒時切要照管主
人公尉云大師與我煎一服藥來尼無語尉
云這師姑藥也不會煎投枕而去。

都尉問慈明禪師云我聞西河有金毛師子
是不明云都尉甚處得這消息來尉便喝明
云野犴鳴尉又喝明云恰是尉乃拍手呵呵
大笑明過數日乃辭都尉問如何是臨行一
句明云好自將息尉云與麼則不異諸方也
明云都尉見處又作麼生尉云放󲊛三十棒
明云與麼則專為流通去也尉喝一喝拍手
一下明云瞎尉云好去明云諾諾。

都尉因堅上座來辭次尉問云近離上黨得
届中都方接麈談遽迴虎錫指雲屏之翠嶠
訪雪嶺之清流未審此處彼處的的事作麼
生堅云利劒拂開天地靜霜刀纔舉斗牛寒
尉云恰值今日耳聵堅云一箭下雙鵰尉云
上座為什麼著鞋睡堅以衣袖一拂尉低頭
云今日可謂降伏也堅云普化出僧堂。

靳州龍華曉愚禪師(嗣汾州昭)到五祖戒和尚處
戒問不落脣吻一句作麼生道師云老老大
大話頭也不照顧戒便喝師亦喝戒拈棒師
拍手下去戒云闍黎闍黎且住話在師將坐
具搭肩上更不迴首直出去。

湖州天聖泰禪師(時謂泰河東)到瑯瑘瑘問云埋
兵掉闘未是作家匹馬單槍便請相見師指
瑘云將頭不猛帶累三軍瑘打一坐具師亦
打一坐具瑘接住云適來一坐具是山僧令
行上座一坐具落在什麼處師云伏惟尚饗
瑘托開云五更侵早起更有夜行人師云賊
過後張弓瑘云且坐喫茶。

舒州海會山齊舉禪師曾到瑯瑘瑘乃問上
座近離甚處師云浙江瑘云船來陸來師云
舩來瑘云舩在甚處師云步下瑘云不涉程
途一句作麼生道師云杜撰長老如麻似粟
便下去瑘乃問侍者此是什麼人者云舉上
座瑘云莫是舉師叔麼當時先師教我尋見
伊遂親下堂問上座莫便是舉師叔莫恠某
甲適來相觸忤師便喝復問長老甚時到汾
州瑘云恁麼時師云我在浙江時早聞󲊛名
元來見解秪如此何得名播寰海瑘乃作禮。

舒州瑯瑘覺禪師一日陞堂有僧出畫一圓
相師乃打云道道僧云不道不道師又打云
道道僧云三世諸佛不離於此師又打喚維
那抽單趂出院師却陞座以手指僧云大眾
比丘犯波逸提山僧入地獄。

潭州石霜楚圓禪師冬日牓示僧堂前作此
相。

　　<img:>
　　若人識得不離四威儀中
首座一見乃謂眾云和尚今日放叅。

師問顯英首座近離甚處座云金鑾夏在甚
處座云金鑾去夏在甚處座云金鑾前夏在
甚處座云金鑾先前夏在甚處座云和尚何
不領話師云我也不會勘得󲊛教庫下供過
奴子來勘且點一椀茶與󲊛濕口。

師問僧近離甚處僧以手向面前畫一畫師
云是何言歟僧便喝師云作什麼僧拍手一
下便行師云瞎漢亂做作什麼以坐具直打
下法堂。

師問僧近離甚處僧云雲過青山綠師云著
忙作什麼僧云鴈過水聲凄師便喝僧亦喝
師便打僧亦打師云看這瞎漢本分打出三
門外念󲊛是新到且坐喫茶去。

師或時方丈內安一盆水上劄一口劒下面
著一緉草鞋膝上橫按拄杖入門便指擬議
便打(有本小差)。」

【續天童華云我當時若見便去左耳邊低
聲地下一轉語待他貪觀天上却與一指
擬議拔劒便斬驀拈拄杖下座大眾一時
趕散。】

「師在眾時到芝和尚寮芝坐間開合子燒香
次師問作麼生燒芝便放香罏中燒師云訝
郎當漢又恁麼去也。」

* 南嶽下第十一世

袁州楊岐會禪師(嗣慈明圓)因慈明忌日至真前
以兩手捏拳向頭上作角勢次以坐具畫一
畫復畫一圓相方乃燒香次作女人拜首座
云休捏怪師云首座作麼生座云和尚捏怪
師云兔子喫牛􂛲。

洪州翠巖可真禪師在歸宗南和尚會為首
座時歸宗問承首座常將女子出定語為人
是不師云無宗云奢時不儉儉時不奢為甚
道無師云若是本分衲僧也少他鹽醬不得
宗却迴首喚侍者報典座明日只煑白粥。

師一日見堂中首座不喫食令侍者去問訊首座
至晚間自上方丈陳謝師云法身不安色身不安
座云早來承侍者相問師云泥裏洗土塊座云和
尚常用此機師云夜來天帝釋冠子為什麼落地
座無對師云南山起雲北山下雨遂喝出。

師因黃國博問百丈華長老既是百丈為什
麼却短小華云今日好天晴黃不契却請師
代語結緣師云但問將來黃再問師云須彌
南畔把手同行黃佇思却問意旨如何師云
蚊子上鐵牛黃又佇思云不會請和尚為某
甲說師云󲊛離却妻子來老僧為󲊛說黃云
秪如和尚還行得麼師云上藍寺裏送客一
日行百十遭。

洪州黃龍南禪師住歸宗日因化主迴陞座
示眾云有五種不易一施者不易二化者不
易三變生為熟者不易四端坐喫者不易且
道第五不易是什麼人良久云聻便下座時
翠巖真和尚為首座藏主續問第五不易是
誰真云腦後見腮莫與往來。

右南嶽下至一十一世共二百四十八人
見錄機緣總五百五十三則餘俟好事者
採摭續之。
宗門綂要續集卷第十

* 音釋

鞴
(薄邁切吹火韋囊也)。
溈
(俱為切)。
漝
(時及切)。
搯
(乞洽切)。
鏌鎁

(鏌末各切鎁音耶鏌鎁劒名)。
獹
(籠都切韓獹犬也)。
𥚚
(陳知切)。
拶
(于葛
切逼拶也)。
捋
(力活切手捋也)。
犪
(渠龜切似牛一角皮可冒鼓)。
尀
(普火切不
可也)。
搊
(楚尤切手搊也)。
㔃
(租恱切断也)。
鯢
(研奚切鯨鯢魚名)。
𩥇
(陟扇
切馬土浴也)。
顰蹙
(顰毗賔切蹙子六切顰蹙眉攢也)。
獦
(音葛)。
畬
(詩車
切田也)。
𢤁
(蘇到切狂踈貌)。
屁
(匹棄切氣下泄也)。
楖𣗖
(楖音即𣗖音栗
楖𣗖木名)。
泐
(歷德切)。
拗
(於絞切手拉也)。
膈
(各核切胸膈也)。
緉
(力讓切履
兩枚也)。
捏
(乃結切握也)。

宗門綂要續集卷第十一(上)　　　　　傾二
宋建溪沙門宗永集
元建康保寧禪寺住持沙門清茂續集

* 六祖大師嗣法

「吉州青原山行思禪師問石頭尓從甚處來
頭云曹溪師乃拈拂子云曹溪還有這箇麼
頭云非但曹溪西天亦無師云子莫曾到西
天不頭云若到即有也師云未在更道頭云
和尚也須道取一半莫全靠希遷師云不辭
向汝道恐巳後無人承當。

師令石頭馳書與南嶽大慧禪師乃云回日
與子箇鈯斧住山去石頭到彼便問不慕諸
聖不重己靈時如何慧云子問太高生何不
向下問將來頭云寧可永劫受沉淪不從諸
聖求解脫便歸師問子返何速書信達不頭
云信亦不通書亦不達乃舉前話復云去日
蒙和尚許箇鈯斧子而今便請師垂下一足
石頭便作禮。」

【玄沙備云大小石頭被大慧推倒至今起
不得。
雪竇顯云石頭洎擔板過却又云
大小大慧不解據令。
翠巖芝云思和尚
垂足石頭禮拜要且不得斧子且道後來
使箇什麼。
黃龍南云石頭雖然善能馳
達不辱宗風其奈逞俊太忙不知落節既
是落節迴來因什麼得斧子。】

「師因僧問如何是祖師西來意師云又恁麼
去也僧又問近日有何言句乞師一兩則師
云近前來僧近前師云分明記取。」

* 青原下第一世

南嶽石頭希遷禪師(嗣青原思)一日因思和尚云
有人道嶺南有消息師云有人不云云思云
若與麼大藏小藏從何而來師云盡從這裏
去。

師因藥山問三乘十二分教某甲粗知嘗聞
南方直指人心見性成佛實未明了伏望和
尚慈悲指示師云與麼也不得不與麼也不
得與麼不與麼總不得汝作麼生山佇思師
云子因緣不在此江西有馬大師子往彼去
應為汝說山至彼准前請問馬師云我有時
教伊揚眉瞬目有時不教伊揚眉瞬目有時
教伊揚眉瞬目者是有時教伊揚眉瞬目者
不是山於是有省便作禮馬師云子見箇什
麼道理山云某甲在石頭時如蚊子上鐵牛
馬師云汝既如是冝善護持。

【法雲秀云石頭好箇無孔鐵鎚大似分付
不著藥山雖然過江西悟去爭奈平地上
喫交有什麼扶筞處具眼者試辨看。

續五祖演云老僧在眾日聞兄弟商量道
即心即佛也不得不即心即佛也不得若
恁麼說話敢稱禪客殊不知古人文武兼
備韜畧雙全山僧見處也要諸人共知只
見波濤湧不見海龍宮。
大溈智云說什
麼在石頭時如蚊子上鐵牛只今又何曾
吐露得出。
溈山果云前箭猶自可後箭
射人深藥山直饒恁麼悟去也落第二月。

徑山杲云好箇話端阿誰會舉舉得十分
未敢相許。】

「師問新到甚麼處來僧云江西來師云見馬
大師不僧云見師乃指一橛柴云馬師何似
這箇僧罔措却迴舉似馬祖祖云汝見橛柴
大小僧云沒量大祖云汝甚有力僧云何故
祖云汝從南嶽負一橛柴來豈不是有力。

師垂示云言語動用沒交涉時藥山在會乃
出云直得非言語動用亦沒交涉師云這裏
針劄不入山云這裏如石上栽花。

師因問思和尚云和尚自離曹溪什麼年到
此間思云我却不知󲊛早晚離曹溪師云某
甲不從曹溪來思云我亦知汝來處師云和
尚幸是大人且莫造次。

師因大顛問古人云道有道無是二謗請和
尚除師云一物亦無除箇什麼師却問大顛
併却咽喉脣吻速道將來顛云無這箇師云
若與麼汝即得入門。」

* 青原下第二世

澧州藥山惟儼禪師(嗣石頭遷)久不陞堂一日院
主白云大眾久思和尚示誨師云教打鐘著
大眾方集師便下座歸方丈院主續問和尚
既許為大眾說法為甚一言不施師云經有
經師論有論師爭怪得老僧。

【雪竇顯云可惜藥山老漢平地上喫撲盡
大地人扶不起。
瑯瑘覺云藥山下座不
妨疑著及乎院主拶著失却一隻眼。
翠
巖芝云欒山下座院主當初怪不為說法
可謂誤他三軍。

續薦福懷云藥山還見院主麼院主還見
藥山麼三十年後遇著作家不得錯舉。

五祖演云雖然以巳妨人爭奈賊身巳露
諸人要識藥山麼閑持經卷倚松立笑問
客從何處來。
開福寧云藥山慎初護末
佛眼難窺院主狹路相逢等閑蹉過。
雪
竇宗云威音劫外携手誰肯同歸十字街
頭擲金幾人􂎆著敢問大眾且道藥山曾
說不曾說若道曾說是謗藥山若道不曾
說是孤負藥山且道畢竟為人在甚麼處
良久云須知雲外千峯上別有靈松帶雨
寒。
天童傑舉翠巖拈了云翠巖只具一
隻眼殊不知藥山歸方丈正是勞他三軍
資福先云藥山竟歸方丈却似箇好人只
被他輕輕一捏便見忘前失後。】

「師因僧問學人有疑請師決疑師云待晚間
來為汝決至晚叅眾集師云今日要決疑僧
何在僧便出來師下座把住云大眾這僧有
疑便與一推却歸方丈。」

【翠巖芝云藥山與麼決疑土上更加泥雖
然如是這僧也不得孤負藥山。

續雲居元云大小藥山被這僧勘破。】

「師因僧問巳事未明乞師指示師良久云吾
今為汝道一句亦不難只冝汝於言下便見
去猶較些子若更思量却成吾罪過不如且
各合口免相累及。

師一日問飯頭󲊛在這裏多少時頭云三年
也師云我總不識󲊛其僧不曉憤然而去。

師向手中書一佛字問道吾是什麼道吾云
佛字師云這多口阿師。

師尋常不許人看經一日自將經看僧問和
尚尋常不許人看經為甚麼却自看師云我
只要遮眼僧云某甲學和尚得麼師云󲊛若
看牛皮也須穿。」

【長慶稜云眼有何過。

續報慈遂云且道長慶會藥山意不會藥
山意。
雪竇宗云真心不動教海澄明得
用如如義天炳煥正恁麼時且道是經是
眼若向這裏見得徹更不用循行數墨逐
妄迷真其或未然牛皮穿透猶自可髑髏
徧野幾人知。】

「師因僧問平田淺草麈鹿成羣如何射得麈
中主師云看箭僧放身便倒師云侍者拖出
這死屍僧便走師云弄泥團漢有什麼限。」

【雪竇顯云三步雖活五步須死。

續雲居元云藥山千鈞之弩不為鼷鼠發
機這僧帶箭出門一死更不再活。
淨慈
昌云這僧趂得猢猻入他閙市藥山騎箇
猛虎直上高山若作一處商量終是遭人
檢點。】

「師與道吾雲巖遊山次見兩株樹一榮一枯
師乃問巖云枯者是榮者是巖云榮者是師
云與麼則灼然一切處光明燦爛去又問道
吾吾云枯者是師云與麼則灼然一切處放
教枯淡去時高沙彌至師又問彌云枯者從
他枯榮者從他榮師回顧雲巖道吾云不是
不是。

師因雲巖出糞次乃問作什麼巖云擔糞師
云那箇聻巖云在師云汝來去為誰巖云替
他東西師云何不教伊並行巖云和尚莫謗
他師云不合與麼道巖云如何道師云還曾
擔麼。

師因看經次栢巖云和尚休猱人得也師卷
却經云日頭早晚巖云正當午也師云猶有
這箇文彩在巖云某甲無亦無師云汝煞聦
明巖云某甲只恁麼和尚尊意如何師云我
跛跛挈挈百醜千拙且與麼過。

師向雲巖道與我喚沙彌來巖云喚他作什
麼師云我有箇折脚鐺子要伊提上挈下巖
云與麼則某甲與和尚共出一隻手。」

【溈山喆云藥山若不得雲巖折脚鐺子幾
成廢器大溈折脚鐺子也與諸人共出一
隻手何故且圖古風不墜。

續天童華云藥山道頭雲巖知尾雖然頭
尾相稱要且不識羞耻。】

「師問僧年多少也僧云七十二也師云是年
七十二那僧云是師便打。」

【曹山章云前箭猶自可後箭射人深時有
僧問如何免得此棒師云正勑既行諸侯
避道。】

「師晚叅云我有一句子待特牛生兒即向󲊛
道時有僧便出云特牛生兒也秪是和尚不
道師喚侍者將燈來其僧便抽身入眾。」

【洞山价云這僧會只是不肯禮拜。
清涼
欽云特牛兒牸牛兒又代云雙生。

續翠巖芝云我即不然特牛生兒也不向
󲊛道何故如此若向󲊛道何處更有王老
師。
投子青云且道甚處是這僧會底道
理若道得可為這僧雪屈若道不得却被
藥山瞞。
浮山遠云我有一句子待無舌
人問即道。
昭覺勤云藥山垂釣意在鯤
鯨這僧吞鈎三千激浪洞山眼正千里同
風法燈重整槍旗再裝甲冑夾山即不然
有一句子威音巳前道與諸人了或有問
明頭合暗頭合只向他道龍得水時添意
氣虎逢山色長威獰。
黃龍震云會麼如
人暗中書字字雖不成文彩巳彰文彩既
彰點燈為甚不見不見道賊是小人智過
君子。】

「師一日臨齋院主報云打鐘也請和尚上堂
師云汝與我擎鉢盂去主云和尚無手來多
少時師云汝只是枉披袈裟主云某甲只與
麼和尚又如何師云我無這箇眷屬。

師問龐居士云一乘中還著得這箇事麼士
云某甲秪管日求外合不知還著得麼師云
道居士不見石頭得麼士云拈一放一未是
好手師云老僧住持事繁士珍重便出師云
拈一放一的是好手士云好箇一乘問宗今
日失却也師云是是。

師坐次有僧問兀兀地思量什麼師云思量
箇不思量底僧云不思量底如何思量師云
非思量。

師問僧甚麼處來僧云南泉來師云在彼多
少時僧云粗經歲月師云與麼則三十年後
成一頭水牯牛去也僧云某甲雖在彼中且
不曾上他食堂師云口欱南風那僧云和尚
莫錯自有把𢁈筯人在。

師問雲巖甚處來巖云百丈來師云百丈有
何言句巖云有時示眾云我有一句子百味
具足師云鹹即鹹味淡即淡味不鹹不淡是
常味作麼生是百味具足底句巖無對師笑
云爭奈目前生死何巖云目前無生死師云
二十年在百丈俗氣也不除。

師次日又問海兄更說甚麼法巖云有時道
三句外會取六句外省去師云且喜沒交涉
又問更說甚麼法巖云有時陞堂眾集以拄
杖打下復召大眾眾迴首却云是什麼師云
何不早道巖於此有省。

師問僧甚麼處來僧云湖南來師云洞庭湖
水滿也未僧云未師云許多時雨水為甚未
滿(有本謂馬祖問僧)。」

【雲巖晟代云湛湛地。
道吾智云滿也。

洞山价云什麼劫中曾增減來。
雲門偃
云只在這裏。】

「師一日坐次石頭來見乃問汝在這裏作什
麼師云一切不為頭云恁麼即閑坐也師云
若閑坐即為也頭云汝道不為不為箇什麼
師云千聖亦不識頭乃有偈贊云從來共住
不知名任運相將秪麼行自古上賢猶不識
造次凡流豈可明。」

【五祖戒云藥山夢中說夢兩重重。】

「師因遵布衲作殿主浴佛次師乃問汝秪浴
得這箇還浴得那箇麼遵云把將那箇來師
休去。」

【長慶稜云邪法難扶。
黃龍南云此二尊
宿一出一入未見輸嬴三十年後不得錯
舉。

續天童華云遵布衲當時若是箇漢待他
道還浴得那箇麼拈起杓子劈面擲雖然
也不得屈藥山何故不入虎穴爭得虎子。】

「師一日提笠子出雲巖指云用這箇作什麼
師云有處用巖云風雨來作麼生師云蓋覆
著巖云他還受蓋覆麼師云雖然如是且無
遺漏(或曰道吾)。

荊州天皇道悟禪師問石頭云離却定慧以
何法示人頭云我這裏無奴婢離箇什麼師
云如何明得頭云汝還撮得虛空麼師云與
麼則不從今日去也頭云未審汝早晚從那
邊來師云某甲不是那邊人頭云我早知汝
來處師云和尚何以贓誣於人頭云汝身見
在師云雖然如是畢竟如何示於後人頭云
汝道阿誰是後人師從此有省。

師臨遷寂日大眾問疾師驀召典座近前云
會麼座云不會師乃拈枕子拋於地上即便
告終。

鄧州丹霞天然禪師訪龐居士門逢女子靈
照洗菜次師問居士在不女子放下菜籃斂
手而立師再問女子提起菜籃便行師遂迴
須臾居士外還女子乃舉似前話士云丹霞
在麼女子云去也士云赤土塗牛􂛲(一本云這冤家
子喪我門風)。」

【溈山喆云大小丹霞被居士女子勘破山
僧當時若作丹霞但與呵呵大笑待他問
長老笑箇甚麼却向道不是冤家不聚頭。

續蔣山勤云丹霞從苗辨地靈照因語識
人放下菜籃當處發生提起菜籃隨處滅
盡居士云赤土塗牛􂛲屋裏販揚州且道
畢竟如何各自散去免增話會。】

「師又一日訪龐居士至門首相見師乃問居
士在不士云飢不擇食師云龐老在不士云
蒼天蒼天便入宅去師云蒼天蒼天便迴去。

師問僧甚處來僧云山下來師云喫飯了也
未僧云喫飯了也師云將飯與汝喫底人還
具眼麼僧無對。」

【長慶稜問保福云將飯與人喫報恩有分
為甚不具眼福云施者受者俱瞎慶云盡
其機來還成瞎不福云道我瞎得麼。
芭
蕉徹云各具一得一失又代僧云爭不足
讓有餘又代霞云施受俱無利益。
汾陽
昭代云若不上山爭識丹霞。

續保寧勇代云今日被和尚勘破。
天童
華云丹霞既巳龍頭虵尾長慶保福只得
將錯就錯雖然二三老宿要且不知老僧
落處具擇法眼者試請辨看。】

「師因去馬祖處路逢一老人與一童子師問
公住何處老人云上是天下是地師云忽遇
天崩地陷又作麼生老人云蒼天蒼天童子
噓一聲師云非父不生其子老人便與童子
入山去。」

【續正覺顯云上天下地不妨聦明蒼天蒼
天隨語生解是父是子褒貶分明噓一聲
却較些子。】

「師因問龐居士昨日相見何似今日士云如
法舉昨日事來作箇宗眼師云秪如宗眼還
著得龐公麼士云我在󲊛眼裏師云某甲眼
窄何處安身士云是眼何窄是身何安師休
去士云更道取一句便得此話圓師亦不對
士云就中這一句無人道得。」

【續蔣山勤云是眼何窄是身何安昨日今
日事無兩般淮南兩浙秋熱春寒恁麼會
得也大無端三十年後莫受人瞞。】

「師一日與龐居士行次見一泓水士以手指
云得與麼也還辨不出師云灼然是辨不出
士乃戽水潑師二掬師云莫與麼莫與麼士
云須與麼須與麼師又戽水潑士三掬士云
正與麼時堪作什麼師云無外物士云得便
冝者少師不語士云誰是落便冝者。

師因過一院值凝寒於殿中見木佛乃取燒
火向院主遇見訶責云何得燒我木佛師以
杖子撥火云吾燒取舍利主云木佛何有舍
利師云既無舍利更請兩尊來燒院主自後
眉鬚墮落。」

【續大寧寬因僧問丹霞燒木佛為甚院主
眉鬚墮落寬云賊不打貧兒家。
投子青
云不會作客勞煩主人。
保寧勇云院主
眉鬚墮落即且置且道丹霞眉毛在也無
若也見得與古佛同叅若也不見切忌撥
無因果。
寶峯文云丹霞燒木佛院主眉
鬚落驀拈拄杖云不是木佛擲下拄杖云
誰敢燒󲊛擬即眉鬚落不擬又且如何高
聲云行者拈起拄杖。
東禪嶽云古人做
處今人合知如展一面皂纛旗殺一有罪
而天下咸服如其無罪法亦難施直饒千
聖出頭來安排一字也不得。
天童華云
諸方商量道院主忽起疑心而致斯禍又
云院主天寒不與丹霞火向致令燒却木
佛遂乃眉鬚墮落殊不知院主買鐵得金
一場富貴。
靈隱嶽云諸人要知麼大小
丹霞向深村裏失却一隻眼院主也是如
蟲禦木偶尓成文光孝門下也無木佛得
燒只有一星無煙火直是難近傍擬之則
燎却面門諸人須是退步看驀地冷灰裏
豆爆驚天動地直教佛祖救不得喝一喝。】

「潭州長髭曠禪師因石頭問什麼處來師云
嶺南來頭云大𢈔嶺頭一鋪功德成就也未
師云成就久矣只欠點眼在頭云莫要點眼
麼師云便請石頭垂下一足師便作禮頭云
󲊛見箇什麼便禮拜師云如紅爐上一點雪。」

【雪竇顯云無眼功德有什麼點處。

續雲居元云可惜勞而無功。】

「師因一僧至遶禪牀一帀卓然而立師云若
是石頭法席一點也用不著僧又遶一帀師
云却是漝麼時不易道得箇來處僧便出去
師乃喚僧不顧師云這漢猶少教詔在僧却
回云有一人不從人得不受教詔不落階級
師還許麼師云逢之不逢逢必有事僧乃退
身三步師却遶禪牀一帀僧云不唯宗眼分
明亦乃師承有據師打三下。

師問僧甚處來僧云九華山控石菴來師云
菴中是什麼人僧云馬祖下尊宿師云名什
麼僧云不委他法號師云他不委󲊛不委僧
云尊宿眼在甚處師云若是庵主親來今日
也須喫棒僧云賴遇和尚放過某甲師云百
年後討箇師僧也難得。」

【雪竇顯云是則二俱作家要且只解收虎
尾不能據虎頭若使德山令行並須瓦解。】

「師因龐居士到見陞座眾集定士便出云各
請自檢好師便說士却於禪牀右立時有僧
問不觸主人翁請師答話師云識龐公麼僧
云不識士便搊住其僧云苦哉苦哉僧無對
士托開師少間却問適來這僧還喫拄杖不
士云待伊甘始得師云居士只見錐頭利不
見鑿頭方士云恁麼說話某甲即得外人聞
之要且不好師云不好箇甚麼士云阿師只
見錐頭尖不見鑿頭利。

師因李行婆來乃問憶得在絳州時事麼婆
云非師不委師云多虛少實在婆云有甚諱
處師云念󲊛是女人放󲊛拄杖婆云某甲終
不見尊宿過師云老僧過在甚處婆云和尚
無過婆豈有過師云無過底人作麼生婆乃
豎拳云與麼總成顛倒師云實無諱處。

師一日見僧來乃擒住云師子兒野干屬僧
以手作撥眉勢師云雖然如此猶欠哮吼在
僧擒住師云偏愛行此一機師與一摑僧放
下手拍三下師云若見同風僧汝甘與麼不
僧云終不由別人師作撥眉勢僧云猶欠哮
吼在師云料想不由別人。

潭州大川禪師因江陵有僧來叅師云幾時
發足江陵府僧提起坐具師云特謝遠來下
去僧遶禪牀一帀便出師云若不與麼爭知
眼目端的僧撫掌一下云苦殺人洎合錯判
諸方師云甚得禪宗道理後僧舉似丹霞霞
云大川法道即得於我這裏即不然僧云和
尚此間作麼生霞云猶較大川三步在僧禮
拜霞云錯判諸方者多。」

【洞山价云若不是丹霞也難分玉石。】

「潮州大顛和尚因石頭問那箇是汝心師云
言語者是頭便喝出經旬日間師復問前者
既不是除此外何者是心頭云除却揚眉瞬
目將心來師云無心可得將來頭云元來有
心何言無心無心盡同謗師於言下有省。

師一日將癢和子廊下行逢一僧問訊次師
以癢和驀口打云會麼僧云不會師云大顛
老野狐不曾孤負人。

師因韓文公問和尚春秋多少師乃提起數
珠示之云會麼公云不會師云晝夜一百八
公罔措歸宅怏怏而巳夫人乃問侍郎神思
不懌復有何事公遂舉前話夫人云何不進
云晝夜一百八意旨如何公明日凌晨遂去
門首乃逢首座座云侍郎入寺何早公云特
去堂頭通話座云堂頭有何因緣開示公舉
前話座云侍郎怎生會公云晝夜一百八意
旨如何座乃扣齒三下公復至堂頭又進前
語晝夜一百八意旨如何師亦扣齒三下公
云信知佛法一般師云見什麼道理乃云一
般公云適來門首接見首座亦復如是師遂
喚首座問適來祗對侍郎佛法是不首座云
是師便打趂出院。」

【保福展云首座知前不知後大顛令不單
行。】
宗門綂要續集卷第十一(上)

* 音釋

鼷
(弦鷄切小鼠也)。
聻
(音󲊛指物貌)。
􂛲
(女蟹切乳也)。
噓
(休居切吹也)。

戽
(荒故切抒水噐)。
纛
(徒沃切皂纛軍中大旗也)。
摑
(郭獲切批打也)。
宗門綂要續集卷第十一(下)　　　　　傾三
宋建溪沙門宗永集
元建康保寧禪寺住持沙門清茂續集

* 青原下第二世

「汾州石樓和尚問僧近離甚處僧云漢國師
云漢國天子還重佛法也無僧云苦哉頼值
問著某甲問著別人即禍生師云作箇什麼
僧云人尚不見有何佛法可重師云闍黎受
戒多少時僧云二十夏師云大好不見有人
便打(一本曰棗樹話未詳是何世代)。」

【雪竇顯云這僧棒既喫要且去不再來石
樓令雖行爭奈無風浪起。】

「師因僧問未識本來性乞師方便指師云石
樓無耳埵僧云某甲自知非師云老僧還有
過僧云和尚過在甚處師云過在汝非處僧
作禮師便打。

澧州大同濟禪師一日因米胡領眾來纔欲
相見師便拽轉禪牀面壁而坐米於背後立
少時却回客位師云是即是若不驗破巳後
遭人貶剝却令侍者去請米纔上來却拽轉
禪牀便坐師乃遶牀一帀便歸方丈米却拽
倒禪牀領眾便出去。

師一日訪龐居士士云憶得在母胎中時有
一則語今日舉似阿師不得作道理主持師
云猶是隔生也士云向道不得作道理主持
師云驚人之句爭得不怕士云如斯見解可
謂驚人師云不作道理却成作道理士云不
但隔一生兩生師云喫粥飯底僧一任居士
檢責士鳴指三下。

師一日纔見龐居士來便掩却門云多知老
翁莫與相見士云獨坐獨語過在阿誰師便
開門纔出被士把住云是師多知是我多知
師云多知且致閉門開門卷之與舒相較幾
何士云秪此一問氣急殺人師不語士云弄
巧成拙。

丁行者一日看性空空打一棒云瞎却汝本
來眼也丁云非但今日古人亦行此令空云
誰向汝道古今丁拂袖便出空云青天白日
有迷路人丁云莫要指示麼空便打丁云莫
瞎却人眼好空云瞎却俗人眼有甚過。」

* 青原下第三世

潭州道吾智禪師(嗣藥山儼)離藥山到南泉泉問
闍黎名什麼師云宗智泉云智不到處作麼
生宗師云切忌道著泉云灼然道著即頭角
生至三日後師與雲巖在後架把針次泉過
見乃再問前日道智不到處切忌道著道著
即頭角生合作麼生行履師便抽身入僧堂
泉便去師却來坐巖乃問師弟適來為甚不
祗對和尚師云󲊛得與麼靈利巖不薦却去
問泉云適來因緣智頭陀作麼生不祗對和
尚泉云他却是異類中行巖云如何是異類
中行泉云不見道智不到處切忌道著道著
即頭角生且須向異類中行巖亦不會師知
巖不薦乃云此人因緣不在此便與迴藥山
山覩二人迴乃問巖汝到甚處去來巖云到
南泉山云泉有何言句巖遂舉前話山云子
作麼生會他這箇時節便回來巖無對山乃
大笑巖便問如何是異類中行山云吾今日
困別時來巖云某甲特為此事歸來山云且
去巖便出師在方丈外聞巖不薦不覺咬得
指頭血出師却下來問巖云師兄去問和尚
那因緣作麼生巖云和尚不為某甲說師便
低頭。

【續雲居膺因僧問切忌道著意作麼生師
云此語最毒僧云如何是最毒底句師云
一棒打殺龍蛇。】

「師與雲巖同侍藥山次山云智不到處切忌
道著道著即頭角生師便珍重出去巖遂問
智師兄為什麼不祗對和尚山云我今日背
痛是他却會汝去問取巖遂問師兄適來為
甚不祗對和尚師云我今日頭痛󲊛去問取
和尚後雲巖遷化遣人馳辭書至師覽後云
雲巖不知有悔當時不向伊道然雖如是要
且不違藥山之子。」

【報慈遂云古人與麼道還知有也未雲巖
當時不會什麼處是他不會處。
翠巖芝
云道吾道雲巖不知有悔當時不向伊說
只如與麼道道吾還知有也無。】

「師因雲巖問師兄家風作麼生師云教汝指
點著堪作什麼巖云無這箇來多少時也師
云牙根猶帶笑澀在。

師因南泉示眾云法身具四大不有人道得
與他一腰裩師云性地非空空非性地此是
地大三大亦然泉不違前言乃與裩一腰。

師因雲巖不安乃謂離此殻漏子向甚處相
見巖云不生不滅處相見師云何不道非不
生不滅處亦不求相見。」

【雪竇顯云侍者與我記取這一問。

續昭覺勤云何處不逢渠。】

「師一日指佛桑花問僧這箇何似那箇僧云
直得寒毛卓竪師云畢竟如何僧云道吾門
下底師云十里大王。」

【續昭覺勤云以膠投漆驗影知形不諳正
去偏來爭解明投暗合還委悉麼蝦䗫跳
上梵天蚯蚓驀過東海。
徑山筞云不開
戶牖安知明月之光不汎仙槎安覩天河
之勢道吾以楔拔楔這僧以智破智雖然
驀路相逢未免三頭六臂還委悉麼愛他
年少子飜作白頭翁。】

「師因雲巖修鞋次乃問作什麼巖云將敗壞
補敗壞師云何不道即敗壞非敗壞。

師因僧問無神通菩薩為甚蹤跡難尋師云
同道者方知僧云和尚還知麼師云不知僧
云為甚不知師云去汝不會我語。

師因僧問久嚮和尚會禪是不師云蒼天蒼
天僧近前掩却師口云低聲師遂與一掌僧
云蒼天蒼天師把住云得與麼無禮僧却與
師一掌師云老僧罪過僧拂袖出師云早知
如是悔不如是(後竹園與僧有語頗相同)。

潭州雲巖曇晟禪師因藥山問聞汝會弄師
子是不師云是山云弄得幾出師云弄得六
出山云我亦弄得師云和尚弄得幾出山云
我弄得一出師云一即六六即一師後到溈
山山問承聞長老在藥山弄師子是不師云
是溈云長弄還有置時師云要弄即弄要置
即置溈云置時師子在甚麼處師云置也置
也。」

【續法昌遇云好一場師子只是有頭無尾
我當時若見溈山道置時師子在甚麼處
便與放出踞地金毛直教溈山藏身無路。

泐潭凖云藥山雲巖鈍置殺人兩父子弄
一箇師子也弄不出若是凖上座只消自
弄拽得來拈頭作尾拈尾作頭轉兩箇金
睛攫幾鈎鐵爪吼一聲直教百里內猛獸
潛蹤滿空裏飛禽亂墜凖上座未弄師子
請大眾高著眼先做一箇定場擲下拄杖
云箇中消息子能有幾人知。】

「師問一尼云汝爺在不尼云在師云年多少
尼云年八十師云汝有箇爺不年八十汝還
知不尼云莫是恁麼來者麼師云猶是兒孫。」

【洞山价云直是不與麼來者亦是兒孫。

續溈山果云恁麼也不得不恁麼也不得
畢竟作麼生良久云從來無位次不用強
安排。】

「師因煎茶次道吾問煎與阿誰師云有一人
要吾云何不教伊自煎師云幸有某甲在。

師問石霜甚處來霜云溈山來師云在彼多
少時霜云粗經冬夏師云與麼則成山長也
霜云雖在彼中却不知師云他家亦非知非
識道吾聞乃云得與麼無佛法身心。

師一日謂眾云有箇人家兒子問著無有道
不得底洞山乃問他屋裏有多少典籍師云
一字也無山云爭得與麼多知師云日夜不
曾眠山云問一叚事還得麼師云道得却不
道。

師因裴大夫問僧供養佛佛還喫不僧云如
大夫祭家神大夫舉似師師代云有幾般飯
食但一時下來師却問神山一時下來後作
麼生神山云合取鉢盂師然之。

師因道吾問大悲菩薩用許多手眼作什麼
師云如人夜中背手摸枕子吾云我會也我
會也師云尓作麼生會吾云徧身是手眼師
云道即太煞道只道得八成吾云師兄作麼
生師云通身是手眼。

師一日掃地次道吾云太區區生師云須知
有不區區者吾云恁麼則有第二月也師竪
起掃菷云這箇是第幾月吾休去。」

【玄沙備云正是第二月。
長慶稜問玄沙
云被他倒轉掃菷攔面摵又作麼生沙休
去。
羅山閑云噫兩箇漢不識好惡雲巖
箇漢縛手脚死來多少時也。
雲門偃云
奴見婢慇懃。
保福展云雲巖大似泥裏
推車步步區區。
雪竇顯向有第二月也
處別云洎合放過。

續溈山行云道吾平地生堆雲巖因行掉
臂玄沙道正是第二月面皮厚多少且道
雲巖竪起掃菷意作麼生十成好箇金剛
鑽攤向門前賣與誰。】

「秀州華亭船子德誠禪師因夾山初住潤州
鶴林時道吾到遇上堂有僧問如何是法身
夾云法身無相如何是法眼夾云法眼無瑕
道吾不覺失笑夾便下座請道吾問某甲適
來祗對這僧話必有不是致令上座失笑望
上座不恡慈悲吾云和尚一等是出世未有
師在夾云某甲甚處不是望為說破吾云某
甲終不說請和尚却往秀州華亭船子處去
夾云此人如何吾云此人上無片瓦下無寸
土和尚若去須易服裝束(蓋船子曾囑道吾巳後有座主指一
箇來)夾乃散眾易服直造華亭船子纔見便問
大德住什麼寺夾云似則不住住則不似(或云
目前無似)師云不似又不似箇什麼(或云是什麼)夾云
不是目前法師云甚處學得來夾云非耳目
之所到師云一句合頭語萬劫繫驢橛師又
問垂􂅕千尺意在深潭離鈎三寸子何不道
夾擬開口師便以篙打落水中夾纔上船師
云道道夾擬開口師又打夾於此有省乃點
頭師云竿頭􂅕線從君弄不犯清波意自殊
夾遂問拋綸擲釣師意如何師云􂅕懸綠水
浮定有無之意夾云語帶玄而無路舌頭談
而不談師云釣盡江波金鱗始遇夾乃掩耳
師云如是如是遂囑云汝向去直須藏身處
沒蹤跡沒蹤跡處莫藏身吾二十年在藥山
只明斯事汝今既得他後不得住城隍聚落
但向深山裏钁頭邊覓取一箇半箇接續無
令斷絕夾乃辭行頻頻回􂎁師遂喚云闍黎
闍黎夾回首師竪起橈云汝將謂別有乃覆
船入水而逝。」

【續長蘆了云棹頭撥轉河漢星輝舩子踏
飜天地黯黑竪起拂子云這箇是钁頭邊
乾白露淨底還知沒蹤跡處隱身不得底
麼。】

「宣州椑樹慧省禪師因道吾來相看值師臥
次吾乃近前將被蓋覆師問作麼吾云蓋覆
師云臥是坐是吾云不在兩頭師云爭奈蓋
覆道吾便喝(有曰嗣馬祖者)。」

【續昭覺勤云椑樹臥起道吾蓋覆一喝當
頭掀飜露布。
溈山智云相逢不相避箇
裏聊遊戲喝一喝飜天覆地。】

「師一日坐次藥山來見問云作麼師云和南
山云隔闊來多少時師云恰是乃拂袖出。

藥山高沙彌一日齋時見藥山自打鼓師捧
鉢乃作舞入堂山便擲下椎云是第幾和師
云第二和山云如何是第一和師就桶舀一
杓飯便行。

師一日出菴值兩藥山見來乃云󲊛來也師
云是藥云可煞濕師云不打這鼓笛雲巖云
皮也無打什麼鼓道吾云鼓也無打什麼皮
藥云今日大好曲調。

師因藥山問什麼處去師云江陵府受戒去
藥云受戒圖箇什麼師云免生死藥云有一
人不受戒亦無生死可免汝還知不師云與
麼則佛戒何用也藥咄云這饒舌沙彌猶掛
脣齒在師因契本心更不受戒。

師因藥山問我聞長安甚閙󲊛還知麼師云
我國晏然山忻然乃問汝從人得請益得看
經得師云亦不從人得亦不請益得亦不看
經得山云有人不看經不請益為甚麼不得
師云不道他不得自是他不肯承當。

朗州㓨史李翱仰慕藥山道風久矣屢請不
赴乃特入山致敬肅裝客禮直造座前藥山
端然看經殊不顧視李乃云見面不如聞名
拂袖便行藥山却召李回首藥云何得貴耳
而賤目李遂頂禮起問如何是道藥以手指
天復指淨瓶李云不會藥云雲在青天水在
瓶李拜謝乃呈偈云鍊得身形似鶴形千株
松下兩凾經我來問道無餘事雲在青天水
在瓶。

李翱與西堂坐次因有兩僧從江西來李乃
問馬大師有何言教僧云大師或說即心即
佛李云過這邊又問一僧僧云或說非心非
佛李云總過這邊李却問西堂堂乃召李翱
翱應喏堂云鼓角動也。

澧州龍潭崇信禪師(嗣天皇悟)家為餅師逐日以
十餅饋天皇皇每受畢却留一餅云吾惠汝
以蔭子孫師一日自念云餅是我持來何以
返惠於我別有旨乎於是請問皇云是汝持
來復汝何咎師聞之稍悟玄旨因投出家。

師一日問天皇云某自到來不蒙和尚指示
心要皇云自汝到來吾未嘗不指示汝心要
師云何處指示皇云汝擎茶來吾與汝接汝
行食來吾與汝受汝和南時我便低首何處
不示汝心要師佇思間皇云見則直下便見
擬思即差師當下有省乃復問如何保任皇
云任性逍遙隨緣放曠但盡凡情別無聖解。

師因德山問久嚮龍潭到來潭又不見龍又
不現師云子親到龍潭德山乃作禮而退。」

【雪竇顯云將錯就錯。
雲峯恱云大小德
山向韲甕裏淹殺。
黃龍心云雪竇與麼
道不知德山將錯就錯不知龍潭將錯就
錯識休咎底衲僧必知去處未過關者亦
冝辨取還相委悉麼縱饒栽種得不是棟
梁材。】

「師問天皇從上相承底事如何皇云不是明
汝來處不得師云這箇眼目幾人具得皇云
淺草易為長蘆。

京兆翠微無學禪師(嗣丹霞然)問丹霞如何是諸
佛師霞咄云幸自可憐生須要執巾帚作麼
師退三步霞云錯師乃進前霞亦云錯師翹
一足旋身一帀而去霞云得即得孤他諸佛
師。

師因龍牙問自到和尚法席每每上堂不蒙
一法示誨意在於何師云嫌箇什麼牙後至
洞山亦如是道洞云爭怪得老僧後又問法
眼眼云祖師來也。」

【雪竇顯云兩箇老漢被這僧穿却唯有法
眼與他同叅若是雪竇門下喫棒了趂出。】

「師一日在法堂上行投子進前接禮問西來
密旨和尚如何示人師顧視少頃子云乞師
垂示師云更要第二杓惡水那子便禮拜師
云莫挅却子云時至根苗自生。

吉州性空禪師因僧來叅師乃展手示之僧
近前復退後師云父母俱喪略不𢡖顏僧呵
呵大笑師云少間與闍黎舉哀其僧乃打筋
斗而出師云蒼天蒼天。」

【續蔣山勤云展開兩手只見錐頭利進前
退後不見利頭錐呵呵大笑笑裏有刀連
哭蒼天弓折箭盡且道畢竟如何良久云
若不共同橋上過爭信橋流水不流。】

「師因一僧叅人事退乃云與麼下去還有佛
法道理也無僧云某甲結舌有分師云老僧
又作麼生僧云素非好手師便仰身合掌僧
亦合掌師乃撫掌三下僧拂袖出師乃有頌
示之不錄。

師因僧問如何是祖師西來意師云如人在
千尺井中不假寸繩出得此人即答汝僧云
近日湖南暢長老出世亦為人東語西話師
喚沙彌寂子拽出這死屍著沙彌後舉問耽
源如何出得井中人源咄云癡人誰在井中
後又問溈山如何出得溈山乃召云慧寂寂
應喏溈山云出也寂及住仰山常舉前話示
眾云我於耽源處得名溈山處得地。

米倉和尚一日有僧來叅乃遶師三帀敲禪
牀云不見主人翁終不叅眾去師云情識什
麼處去來僧云果然不在師打一拄杖僧云
幾落情識呵呵而笑師云村草步頭逢著一
箇有什麼話處僧云且叅眾去。

潭州石室善道禪師(嗣長髭曠)因杏山問承聞行
者遊臺山來還見文殊麼師云見杏云道什
麼師云道󲊛生身父母在深草裏杏無對。

師因杏山入碓坊相見乃云不易行者師云
有什麼不易穿心椀子盛將來無蓋盤子合
將去杏無語。

僊天和尚(嗣大川)因有新羅僧叅纔展坐具師
捉住云未離本國時道取一句僧無語師便
推出云問伊一句便道兩句。

師因一僧叅擬作禮次師云野狐兒見什麼
了便禮拜僧云老禿奴見什麼了便與麼問
師云苦哉苦哉僊天今日忘前失後僧云要
且得時終不補失師云爭不如此僧云誰甘
師呵呵笑云遠之遠矣僧以目四顧便出。

師一日與石頭和尚遊山次頭云汝斫却前
頭㓨樹師云不將刀來頭云這裏有乃抽刀
倒度與師云何不過那頭來石頭云用那頭
作麼師於言下有省。

師因僧叅纔展坐具師云這裏會得早是孤
負平生也僧云不向這裏會得又作麼生師
云不向這裏會更向何處會便打出。

師因僧叅纔展坐具師云不用通時暄還我
文彩未生時道理來僧云某甲有口啞却即
間苦死覓箇臘月扇子作麼師拈棒作打勢
僧把住云還我未拈棒時道理來師云隨我
者隨之南北不隨我者死住東西僧云隨與
不隨且致請師指出東西南北師便打。

師因披雲和尚來纔入方丈師便問未見東
越老人時作麼生為物雲云秪見雲生碧嶂
焉知月落寒潭師云只與麼也難得雲云莫
是未見時麼師便喝雲展兩手師云錯怪人
者有什麼限雲掩耳便出師云死却這漢平
生也。

師因洛瓶和尚到乃問甚處來瓶云南溪師
云還將得南溪消息來麼瓶云消即消己息
即未息師云最苦是未息瓶云且道未息箇
什麼師云一回見面千載忘名瓶拂袖行師
云弄死蛇手有甚限。

漳州三平義忠禪師(嗣大顛)一日問侍者󲊛姓
什麼者云與和尚同姓師云󲊛道三平姓甚
麼者云問頭何在師云幾時曾問󲊛者云姓
者誰師云念汝初機放󲊛三十棒。

師問大顛不用指東畫西請師直指顛云幽
州江口石人存師云猶是指東畫西顛云若
是鳳凰兒不向那邊討師作禮顛云若不得
後句前話也難圓。」

【續昭覺勤云徹底老婆心不向那邊討父
子要投機無端入荒草。】

「師一日陞座有一道士出眾從東過西又一
僧從西過東師云適來箇道士却有見處師
僧未在道士出作禮云謝師接引師便打僧
出作禮云乞師指示師亦打復謂眾云此兩
箇公案作麼斷還有人斷得麼如是三問無
對師云既無人斷得老僧為斷去也乃擲下
拄杖歸方丈(與章敬語同)。」

【溈山喆云若不是三乎老漢幾乎作道理
斷却不見石鞏道三十年一張弓兩隻箭
只射得半箇聖人果然。】

「馬頰山本空和尚示眾云秪這施為動轉還
合得本來祖翁麼若合得十二時中無虛棄
底道理若合不得喫茶說話往往喚作茶話
在僧便問如何免得不成茶話去師云󲊛識
得口也未僧云如何是口師云兩片皮也不
識僧又問如何是本來祖翁師云大眾前不
要牽爺恃孃僧云大眾欣然去也師云󲊛試
點大眾性看僧作禮師云伊往往道一性一
切性在僧欲進語師云孤負平生行脚眼。

本生和尚因僧從太原來師乃問近離那邊
風景如何僧云與此間不別師云且道此間
風景如何僧云和尚與某甲不同師云踏破
施主草鞋當為何事僧無對師云即今即古
出箇問處且難乃至老僧亦出不得。

師一日拈拄杖示眾云我若拈起尓便向未
拈起時作道理我若不拈起尓便向拈起時
作主宰且道老僧為人在甚處時有僧出云
不敢妄生節目師云也知闍黎不分外僧云
低低處平之有餘高高處觀之不足師云節
目上更生節目僧無語師云掩鼻偷香空招
罪犯。」

【雪竇顯云這僧也善能切磋爭奈弓折箭
盡然雖如是且本生是作家宗師拈起也
天回地轉應須拱手歸降放下也草偃風
行必合全身遠害還見本生為人處也無
復拈拄杖云太平本是將軍致不許將軍
見太平。】

「韓愈文公一日白大顛云弟子軍州事多省
要處乞師一句顛良久文公罔措時三平為
侍者乃敲禪牀三下顛云作麼平云先以定
動後以智拔公乃禮謝三平云和尚門風高
峻弟子於侍者邊得箇入處。」

【五祖戒代大顛拈拄杖打侍者。】

「文公因唐憲宗迎佛舍利入大內供養夜放
光明早朝宣問羣臣皆賀陛下聖德聖感唯
文公不賀上宣問羣臣皆賀獨卿何不賀文
公因奏對微臣甞看佛書況佛光非青黃赤
白等相此是龍神衛護之光上宣問如何是
佛光公無對因以罪請出。」

【雪竇顯代云陛下高垂天鑒。】

「文公問僧承聞講得肇論是不僧云是公云
肇有四不遷是不僧云是公遂將茶盞撲破
云這箇是遷不遷僧無對。」

【汾陽昭代云識得侍郎。】

宗門綂要續集卷第十一(下)

* 音釋

槎
(鋤佳切桴也)。
楔
(先結切櫼也)。
攫
(厥縳切爪持也)。
钁
(厥縳切大鉏也)。

頰
(吉恊切)。

宗門綂要續集卷第十二　　　　　傾四
宋建溪沙門宗永集
元建康保寧禪寺住持沙門清茂續集

* 青原下第四世

「潭州石霜慶諸普會禪師(嗣道吾智)僧問咫尺之
間為甚不覩師顏師云我道徧界不曾藏僧
後問雪峯徧界不曾藏意旨如何峯云什麼
處不是石霜僧回舉似師師云這老漢有什
麼死急。」

【玄沙備云山頭老漢蹉過也。
洞山价云
笑殺土地。
五祖戒云著甚來由。
瑯瑘
覺云雪峯雖有利人之心且無出人之眼
石霜雖有出人之眼且未知向上一竅。

法雲秀云要見石霜麼富嫌千口少貧恨
一身多。

續大陽玄云今時人要明此事大須仔細
只如石霜恁麼道落在甚處若不仔細非
但累及石霜和他雪峯累及。
淨因成云
諸人要識石霜雪峯麼天共白雲曉水和
明月流。
天童覺云雪峯石霜相去多少
直是千里萬里若有人問長蘆徧界不曾
藏意旨如何向道什麼處是石霜。】

「師因僧問先師一片靈骨黃金色擊作鐘聲
未審什麼處去也師召僧僧應諾師云󲊛不
會我語。

師因僧辭師問船去陸去僧云遇船即船遇
陸即陸師云我道半途稍難僧無對。」

【雲門偃代云三十年後此話大行又云臨
行一句永劫不忘。】

「師因僧問三千里外遠聞石霜有箇不顧師
云是僧云只如萬象歷然是顧不顧師云我
道不驚眾僧云不驚眾是不與萬象合如何
是不顧師云徧界不曾藏。」

【雪竇顯云誰是不顧者。】

「師叅道吾一日問和尚百年後有人問極則
事向伊道什麼吾喚沙彌彌應諾吾云添淨
瓶水著却問師汝適來問箇什麼師再舉前
問吾便起師於此有省。

師因拈裴相國笏問云在官人手中為笏在
天子手中為珪在老僧手中喚作什麼裴無
對乃為留下。」

【雪竇顯云弄巧成拙。

續保寧勇云只恐和尚使不著。】

「師一日問侍者云道吾甞向僧云莫棄那邊
著這邊󲊛作麼生會者云一依和尚所會師
云作麼生是我會處者從西過東而立師云
正是棄那邊著這邊。

師因僧問如何是祖師西來意師乃咬齒示
之僧不會師遷化後僧却問九峯云先師咬
齒意旨如何峯云我寧可截舌不犯國諱僧
又問雲蓋蓋云我與先師有甚怨讐。

師因許州金明上座問一毫穿眾穴時如何師
云直須萬年後明云萬年後如何師云登科
任汝登科拔萃任汝拔萃明次問徑山諲諲
云光華任汝光華結果任汝結果。

師問僧近離甚處僧云審道師於面前畫一
畫云󲊛剌脚與麼來還審得這箇麼僧云審
不得師云󲊛衲衣與麼厚為甚却審這箇不
得僧云某甲衲衣雖厚爭奈審這箇不得師
云與麼則七佛出世也救汝不得僧云說甚
七佛千佛出世也救某甲不得師云太懵懂
生僧云爭奈聻師云叅堂去僧云喏喏(或云鏡清
問僧)。

潭州漸源仲興禪師因同道吾去一家吊慰
次師乃拊棺云生耶死耶吾云生也不道死
也不道師云為甚不道吾云不道不道回至
中路師云和尚快與某甲道若不道打和尚
去也吾云打即任打道即不道師便打吾歸
院云汝冝離此去恐知事得知不便道吾遷
化後師至石霜舉前話請益霜云生也不道
死也不道師云為甚不道霜云不道不道師
於言下有省。」

【大溈秀云大凡言論須有轉身之謀道吾
既無便喫他痛棒且道漸源具什麼眼。

雲居元云石霜矢上加尖喚醒千箇漸源
也無用處當初待伊舉了以棒打出非唯
作天下宗師亦乃為道吾雪屈固知當斷
不斷返招其亂。

續五祖演云白雲今日憤氣不平須要斷
這公案道吾第一不解為身作主第二不
能隨機入俗當時待伊問生耶死耶但向
伊道等歸院裏向󲊛道若著得此語伶利
漢一踏踏著大小道吾和尚也免一頓拳
頭有眼者辨取。
昭覺勤云道吾橫身為
物指出生死根源漸源親到寶山當面蹉
過若不是金剛正性夙植根深爭得向平
田淺草驀地回光見得道吾著力相為處
且作麼生是道吾相為處試請道看。
徑
山杲云生也不道死也不道公案兩重一
狀領到露刃吹毛截斷綱要脫却鶻臭衫
拈却炙脂帽大坐當軒氣浩浩喝一喝。】

「師一日將鍬子於法堂上從西過東從東過
西霜云作麼師云覓先師靈骨霜云洪波浩
渺白浪滔天覓什麼先師靈骨(雪竇著語蒼天蒼天)師
云正好著力霜云這裏針劄不入著什麼力
師持鍬肩上便出。」

【太原孚云先師靈骨猶在。
明昭謙云莫
道作什麼別下得什麼語代云鸕鶿語鶴
又代漸源便擲却鍬子云淺水無魚。】

「師因在紙帳內坐有僧來撥開帳云不審師
以目視之良久云會麼僧云不會師云七佛
巳前事為甚不會後僧舉似石霜霜云如人
解射箭不虛發。」

【東林總云漸源云七佛巳前事且從石霜
喚什麼作箭良久云漸源頭白石霜頭黑
七佛巳前曾漏泄既漏泄掩不得南海波
斯生白澤。

續大溈智云要知麼空劫逈超無向背展
開春色共依依這僧正是執持千里鈔林
下道人悲良久云赤脚人趂兔著靴人喫
肉。
鼓山永云漸源夢中說夢石霜接響
承虛要且二俱不了。】

「師一日因寶蓋和尚來訪師卷起簾子在方
丈內坐蓋一見乃下却簾便歸客位去師遂
令侍者傳語長老遠來不易猶隔津在蓋遂
擒住侍者與一掌者云莫得打某甲有堂頭
和尚在蓋云為有堂頭老漢所以打󲊛者回
舉似師師云猶隔津在。」

【續蔣山勤云老漢一舒一卷賔主歷然隔
津通津彼此相照侍者親蒙賜掌恩大難
酬寶蓋到處垂慈費盡腕頭氣力。】

「祿青和尚因僧問不落道吾機請師道師云
庭前紅莧樹生葉不生花僧無語師云會麼
僧云不會師云正是道吾機為什麼不會僧
作禮師便打云須是老僧打󲊛始得。」

【續昭覺勤云來源既正只貴轉身這僧眼
既搭􂾮祿青遂因風放火當時若是箇漢
待他道庭前紅莧樹生葉不生花便與掀
倒禪牀直饒道吾親來也須與他平展還
委悉麼棊逢敵手難藏行詩到重吟始見
工。】

「筠州洞山悟本良价禪師(嗣雲巖晟)因請泰首座
喫果子次乃問有一物上拄天下拄地黑似
漆常在動用中動用中􂊂不得󲊛道過在甚
處首座云過在動用中師便喝乃令掇却果
卓。」

【五祖戒別首座云朝來更獻楚王看。
瑯
瑘覺云若不是洞山老人焉能辨得雖然
如是洞山猶欠一著在。
溈山喆云諸人
還知洞山落處麼若也不知往往作是非
得失會去山僧道這果子非但首座不得
喫假使盡大地人來亦不得正眼覷著。

雲蓋本云洞山雖有打破虛空鉗鎚而無
補綴底針線待伊道過在動用中但道請
首座喫果子泰首座若是箇衲僧喫了也
須吐出。

續南堂靜云洞山坐籌帷幄決勝千里泰
首座通身是口有理難伸。
溈山果云洞
山壓良為賤泰首座有理難伸山僧路見
不平要為雪耻當時纔見與麼問只向道
靈山授記未到如此待他擬議拈果子劈
面便擲不唯塞斷咽喉免見後人妄生卜
度。
淨慈昌云洞山雖然掇得果卓去要
且塞泰首座口不得。】

「師示眾云兄弟秋初夏末東去西去直須向
萬里無寸草處去始得只如萬里無寸草處
作麼生去後有舉似石霜霜云出門便是草
師聞乃云大唐國裏能有幾人。」

【大陽玄云如今直道不出門亦草漫漫地
且道合向甚麼處行履良久云莫守寒巖
異草青坐著白雲宗不妙。

續白雲端云若見得菴主便見得洞山若
見得洞山便見得菴主見洞山即易見菴
主即難為他不為住持之絆不見道雲在
嶺頭閑不徹水流澗底太忙生。
溈山果
云斬釘截鐵豁開向上玄關語諦言誠且
指當人要路且道󲊛作麼生會出門便是
草石霜恁麼道上封恁麼舉󲊛諸人不得
動著動著三十棒。
徑山杲云師子一滴
乳迸散十斛驢乳。】

「師因僧問時時懃拂拭莫遣惹塵埃為什麼
不得他衣鉢師云直饒道本來無一物也未
合得他衣鉢僧云甚人合得師云不入門者
僧云只如不入門者還得也無師云雖然如
此不得不與他。

師或問直道本來無一物猶未消得他衣鉢
這裏合下得箇什麼語有一僧下九十六轉
語不愜師意末後一轉始契師云闍黎何不
早與麼道時有一僧傍聽只不聞末後一轉
語遂請益其僧竟不與舉如是三年執侍巾
瓶一日因疾僧云某甲請舉前話不蒙慈悲
善取不得惡取遂持刀向前云若不與某甲
舉即便殺上座也僧悚然云闍黎且待我為
汝舉乃云直饒將來亦無處著其僧作禮。」

【雪竇顯云他既不受是眼將來必應是瞎
還見祖師衣鉢麼若於此入門便乃兩手
分付非但大𢈔嶺頭一箇提不起設使合
國人來且欵欵將去。
翠巖芝云總不合
得他衣鉢却與古佛同叅且道叅阿誰。

續天童覺云長蘆則不然直須將來若不
將來爭知不受將來底必應是眼不受底
真箇是瞎還會麼照盡體無依通身合大
道。
靈隱嶽舉翠巖語了云到江吳地盡
隔岸越山多。】

「師問雲巖和尚百年後忽有人問還貌得師
真如何祗對巖云但向伊道只這是師良久
巖云承當這箇事大須審細後因供養雲巖
真有僧問先師道只這是莫便是否師云是
僧云意旨如何師云當時幾錯會先師語僧
云未審先師還知有也無師云若不知有爭
解恁麼道若知有爭肯恁麼道。」

【長慶稜云既知有為甚恁麼道又云養子
方知父慈。】

「師因辭京兆興善平禪師平云什麼處去師
云㳂流無定止平云法身㳂流報身㳂流師
云總不作此解平乃撫掌。」

【保福展云洞山自是一家乃別云覓得幾
人。】

「師因夜叅不點燈有僧出問話退師令侍者
點燈遂召適來問話僧出來其僧近前師云
將取三兩粉與這箇上座其僧拂袖而退自
此有省遂罄捨衣資設齋得三年後辭師師
云善為時雪峯侍次問云只如這僧辭去幾
時却來師云他只知一去不解再來其僧歸
堂衣鉢下坐化及人報師云雖然如此猶較
老僧三生在。

師因普請次巡寮去見一僧不赴普請師問
󲊛何不去僧云某甲不安師云󲊛尋常健時
何曾去來。

師於扇上書佛字雲巖見却書不字師又改
作非字雪峯見乃一時除却。」

【續興化㢡代云吾不如汝。
白楊順云我
若作洞山只向雪峯道󲊛非吾眷屬。
天
鉢元云洞山雲巖平地起堆雪峯老漢因
事長智。】

「師問僧什麼處去來僧云遊山來師云還到
頂頭麼僧云到師云頂上有人不僧云無人
師云󲊛不曾到頂頭來僧云若不到爭知無
人師云闍黎何不且住僧云某甲住即不辭
西天有人不肯在。

師問僧名什麼僧云某甲師云阿那箇是󲊛
主人翁僧云見柢對次師云苦哉苦哉今時
人例皆如此秪認得驢前馬後底將為自已
佛法況此也是客中辨主尚未分明如何辨
得主中主僧便問如何是主中主師云闍黎
自道取僧云某甲道得即是客中主如何是
主中主師云與麼道即易相續也大難。

師因與雲居渡水師問水深淺居云不濕師
云麤人居云請師道師云不乾。」

【續五祖演云二人恁麼說話還有優劣也
無山僧今日因行掉臂為󲊛諸人說破過
水一句不濕庫藏真珠堆積過水一句不
乾無錐說甚貧寒乾濕二途俱不涉任他
綠水與青山。】

「師在泐潭見初上座示眾云也大奇也大奇
佛界道界不思議師云佛界道界即不問且
如說佛界道界是什麼人只請一言初良久
師云何不急道初云爭即不得師云道也未
曾道說甚麼爭即不得初不語師云佛之與
道只是名字何不引教初云教道什麼師云
得意忘言初云猶將教意向心頭作病在師
云說佛界道界病大小初明日忽遷化時號
問煞首座价。

師因一僧在延壽堂不安要見師師遂至僧
云和尚何不救取人家男女師云󲊛是什麼
人家男女僧云某甲是大闡提人家男女師
良久僧云四山相逼時如何師云老僧亦曾
從人家簷下過僧云回互不回互師云不回
互僧云教某甲向甚處去師云粟畬裏去僧
噓一聲云珍重便坐脫師以拄杖敲頭三下
云汝只解與麼去不解與麼來。」

【續昭覺勤云大凡行脚人正要透脫這一
件事這僧既是大闡提人家男女直至四
山相逼手脚忙亂若不是洞山具大慈悲
放一線道與他平展爭解恁麼去所以古
人道臨終之際若一毫頭聖凡情量未盡
未免入驢胎馬腹裏去只如洞山道我也
亦從人家簷下過粟畬裏去鼎鼎礙四山
不礙四山到這裏須是桶底子脫始得且
道洞山意作麼生還會麼金雞啄破琉璃
殻玉兔挨開碧海門。】

「師因僧問三身中那身說法師云吾常於此
切僧後問曹山洞山道吾常於此切意旨如
何曹云要頭斫將去僧又問雪峯峯以拄杖
劈口打云我也曾到洞山來。」

【承天宗云一轉語海晏河清一轉語風高
月冷一轉語騎賊馬趂賊試請辨看忽有
箇衲僧出來道總不與麼也許伊具一隻
眼。】

「師因僧問寒暑到來如何回避師云何不向
無寒暑處去僧云如何是無寒暑處師云寒
時寒殺闍黎熱時熱殺闍黎。」

【投子同云幾乎與麼去。

續瑯瑘覺云我即不然如何是無寒暑處
僧堂裏去。
雲居舜云大小瑯瑘作這箇
去就山僧即不然如何是無寒暑處三冬
向暖火九夏取涼風。
寶峯文云大眾若
也會得不妨神通遊戲一切臨時寒暑不
相干若也不會且向寒暑裏經冬過夏。

上封才云洞山一句可謂主賔交叅正偏
涉入諸人如今向甚處回避無事上山行
一轉借問諸人會也無。
泐潭凖云若為
人時冰也暖不為人時火也寒。】

「師示眾云有一人在千人萬人中不背一人
不向一人󲊛道此人具何面目雲居出云某
甲叅堂去。

潭州神山僧密禪師與洞山行次忽見白鹿
走過師云俊哉洞云作麼生師云大似白衣
拜相洞云老老大大作這箇說話師云󲊛作
麼生洞云積代簪纓暫時落薄。

師因與洞山行次洞指路傍院云裏面有人
說心說性師云是誰洞云被師伯一問直得
去死十分師云說心說性底誰洞云死中得
活。

師把針次洞山問作什麼師云把針洞云把
針事作麼生師云針針相似洞云二十年同
行作這箇語話豈有與麼工夫師云長老又
作麼生洞云如大地火發底道理。

幽溪和尚因僧問大用現前不存軓則時如
何師起遶禪牀一帀而坐僧欲進語師遂與
一踏僧歸位立師云汝與麼我不與麼汝不
與麼我却與麼僧再擬進語師又與一踏云
三十年後吾道大行。」

【續天童華云善射者箭不虛發若是箇漢
何處更有幽溪雖然如是最初一踏何異
最後一踏。】

「澧州夾山善會禪師(嗣船子誠)會下有一僧到石
霜入門便道不審霜云不必闍黎僧云與麼
則珍重又到巖頭亦云不審頭乃噓兩聲僧
云與麼則珍重纔回步頭云雖是後生亦能
管帶其僧歸舉似於師師明日陞堂乃喚昨
日從石霜巖頭歸底阿師出來如法舉似前
話僧纔舉了師云大眾還會麼若無人道老
僧不惜兩莖眉道去也乃云石霜雖有煞人
刀且無活人劒巖頭亦有煞人刀亦有活人
劒。

師因西川座主遊方至白馬舉華嚴經問一
塵含法界無邊時如何白馬云如車二輪如
鳥兩翼主云將謂禪門別有奇特元來不出
教乘乃回本地後聞師盛化遣小師持前語
來問師師云雕沙無鏤玉之談結草乖道人
之思小師回舉似主乃讚歎將謂禪門與教
意不殊元來有奇特事。

師因有問如何是夾山境師云猿抱子歸青
嶂裏鳥銜花落碧巖前法眼道老僧二十年
只作境話會。」

【浮山遠云直饒不作境話會亦未會在何
故犀因翫月紋生角象被雷驚華入牙。

瑯瑘覺云且道如今怎生會良久云上士
遊山水中人坐竹林。

續黃龍心拈拂子云看看拂子變作夾山
老子出來見麼有僧云謝和尚指示心云
見󲊛不顧而今却入露柱中去也。
黃龍
新云這僧分明問境法眼因甚不作境會
既不作境會作麼生會長憶江南三月裏
鷓鴣啼處百花香。
黃龍震云直饒法眼
盡力𨁝跳也出夾山綣繢不得法眼既出
不得且道是什麼人出得乃竪起拂子云
須是這老漢始得。】

「師甞遣一小師遊歷禪肆殊無趣向及聞師
道譽振遠乃回省覲云和尚有如是奇特事
何不早向某甲說師云汝蒸飯時吾為汝著
火汝行益時吾則展鉢什麼是孤負汝處小
師因而悟入。

師問僧甚處來僧云洞山師云洞山有何言
教僧云洞山尋常許人三路學所謂玄路鳥
道展手師云實有此語不僧云實有師云執
持千里鈔林下道人悲。

師示眾云百草頭薦取老僧閙市裏識取天
子。」

【雲門偃云蝦䗫鑽󲊛鼻孔毒蛇穿󲊛眼睛
且向葛藤裏會取。
雲峯恱云雲門與麼
道大似和泥脫墼若無後語疑殺天下人
山僧今日因行不妨掉臂乃竪起拄杖云
還見雲門麼。

續保寧勇云百草頭上分明顯露為甚不
薦閙市裏終日相逢為甚不識未開眼者
且莫錯怪夾山雖然如是干保寧什麼事。

雲居舜云古人與麼實為慈悲大眾且作
麼生是閙市門頭天子會麼愁人莫向愁
人說說向愁人愁殺人又舉了云我則不
然婦搖機軋軋兒弄口喎喎。
徑山杲云
夾山垜生招箭雲門認賊為子雖然如是
知恩者少負恩者多。】

「師示眾云我二十年住山未甞舉著宗門中
事一日有僧問承和尚有言二十年住山未
曾舉著宗門中事是不師云是僧便掀倒禪
牀師休去至明日普請掘一坑令侍者請昨
日問話僧來云老僧二十年只說無義語今
請上座打殺老僧埋向坑中便請便請上座
若不打殺老僧上座自著打殺埋此坑中始
得其僧歸堂裝束潛去。」

【續蔣山勤云夾山濁時頭尾皆濁這僧清
時始終俱清後人不會盡云這僧怕被打
殺潛然而去殊不知綿裏有針這僧好即
好只是少一轉語待夾山云闍黎若不打
殺老僧闍黎自著打殺埋向坑中只近前
兩手擘開眼云猫。】

「師因湖南虎頭上座叅師問甚處來頭云湖
南來師云曾到石霜麼頭云要路經過爭得
不到師云承聞石霜有毬子話是不頭云和
尚也須急著眼師云作麼生是毬子頭云躍
不出師云作麼生是毬杖頭云勿手足師云
老僧不曾與闍黎相識出去。」

【雪竇顯云親見這僧從石霜來夾山因什
麼道不相識。

續智海逸云夾山恁麼道肯這僧不肯這
僧若辨得出許󲊛具擇法眼。
徑山筞云
入虎穴者不畏死登危竿者不怕險這僧
要路經過夾山因茲落草檢點將來未免
如猫弄鼠塗毒若作夾山待他道和尚也
須急著眼即和聲打出便向道淨地上不
要放屙還知麼傷鱉恕龜殺活由我。】

「師次日陞座云昨日新到在麼虎頭出應諾
師云目前無法意在目前不是目前法非耳
目之所到頭云今日雖同要且不是師云片
月雖明非關天地頭云莫𡱰沸便作掀禪牀
勢師云且緩緩虧著上座什麼處頭竪起拳
云目前還著得這箇麼師云作家作家頭又
作掀禪牀勢師云大眾看這一員戰將若是
門庭布列山僧不如若據入理之談也較山
僧一級地。」

【續東禪嶽云夾山口吹無孔笛手提氊拍
板大家唱云去年梅今歲柳顏色馨依舊
且道是何曲調還會麼曲終人不見江上
數峯青。】

「師因僧問撥塵見佛時如何師云欲知此事
直須揮劒若不揮劒漁父棲巢後僧如前問
石霜霜云渠無國土甚處逢渠僧却舉似師
師云門庭施設不無夾山入理深談猶較石
霜百步。」

【續護國元云叅須實叅見須實見毫端許
言之本未皆為自欺今夜忽有人問三峯
撥塵見佛時如何和聲便打還會麼真金
自有真金價終不和沙賣與人。】

「鼎州德山宣鑒禪師(嗣龍潭信)小叅示眾云今夜
不答話有問話者三十棒時有僧出禮拜師
便打僧云某甲話也未問為甚打某甲師云
󲊛是甚處人僧云新羅人師云未跨船舷好
與三十。」

【法眼益云大小德山話作兩橛。
德山密
云大小德山龍頭蛇尾。
雪竇顯云此二
老宿雖善裁長補短舍重從輕要見德山
老漢亦未可在何故殊不知德山握閫外
之威權有當斷不斷不招其亂底劒諸人
還識新羅僧麼只是撞著露柱底瞎漢。

芭蕉徹云作死馬醫。
瑯瑘覺云德山何
似履春氷雖然如是如猫弄鼠。
溈山喆
云德山大似清平世界鋥甲磨槍這僧不
惜性命身挨白刃法眼道話作兩橛大似
藥病相治圓明道龍頭蛇尾也是金鍮難
辨雪竇道撞著露柱底瞎漢截斷眾流如
今還有人為新羅僧作主麼出來與大溈
相見乃竪拂云去去西天路迢迢十萬餘。

續翠巖芝云時人盡道德山作家用得好
若與麼會還曾夢見麼山僧道德山被這
僧一推直得瓦解氷消雖然如是今時覓
一箇尊宿也大難得。
五祖演云眾中舉
者甚多會者不少且道向甚處見德山有
不顧性命底出來道看若無山僧為大眾
與德山相見去也待德山道今夜不答話
問話者三十棒但向道某甲話也不問棒
也不喫󲊛道還契他德山麼到這裏須是
箇人始得。
黃龍清云雖則雪竇高提祖
令坐斷寰區只解瞻前不能顧後這僧堂
堂出來什麼處是撞著露柱處還有人辨
得麼若也辨得不唯與新羅僧雪屈亦見
當人眼目分明若辨不得非唯新羅僧撞
著露柱盡大地衲僧箇箇出來撞著露柱
南堂靜云德山老人寂寂惺惺法眼圓明
精精靈靈六韜三略武緯文經新羅衲子
有丙無丁。
丹霞淳云諸方盡道這僧纔
出德山便打末後却道未跨船舷好與三
十棒是話作兩橛處龍頭蛇尾處若與麼
會大似盲人摸象非唯不曾夢見德山自
巳亦乃未有叅學眼在何故殊不知德山
韜略雙全文武兼備放開則大野風行把
住則碧天星落然則貪扶正宗步步登高
仔細觀來一向只顧他非不能自省已過
這僧當時若是箇作家直饒德山通身是
手眼也須放下拄杖子豈不見道大丈夫
捋虎鬚未為分外這僧既無奪驪龍珠之
手段致使德山令行一半如今眾中莫有
為新羅僧雪屈者麼便請掀倒禪牀喝散
大眾􂑆霞這裏不學德山倚勢欺人却分
半院與之住為甚如此深嗟季運一將難
求若無實說異獸藏頭角靈禽惜羽毛。

昭覺勤云德山大似金輪聖主寰中獨據
四方八表無不順從等閑布一勑施一令
直得草偃風行若不是這僧爭見殺活擒
縱威權自在法眼圓明雪竇雖則直指單
提各能扶竪德山要且只扶得末後句未
扶得最初句且作麼生是德山最初句大
鵬欲展摩霄翅誰顧崩騰六合雲。
護國
元云忒煞倚勢欺人山僧見處也要諸人
共知這僧當時若是箇漢待他道󲊛是甚
處人便與掀倒禪牀剔起便行直饒德山
牙如劒樹口似血盆也須倒退三千里何
故識法者懼。
淨慈一云這僧赤肉挨他
白刃也不易抵當當時若是箇漢纔見他
道今夜不答話問話者三十棒便與掀倒
禪牀喝散大眾奪德山棒倒行正令去直
饒德山全機也須倒退三千里。】

「師到溈山挾複子直上法堂從西過東從東
過西顧視方丈偶溈山坐次殊不顧盻師乃
云無無便出(雪竇著語勘破了也)至門首却云也不得
草草重具威儀再入相見纔跨門便提起坐
具云和尚溈山擬取拂子師便喝拂袖而出
(雪竇著語勘破了也)溈山至晚問首座今日新到在甚
處座云當時背却法堂著草鞋去也溈山云
還識此人麼座云不識溈山云此箇阿師巳
後向孤峯頂上盤結草菴訶佛罵祖去在。」

【雪竇顯云雪上加霜。
五祖戒云德山大
似作賊人心虛溈山也是賊過後張弓。】

「師因侍龍潭抵夜潭云夜深子何不下去師
遂珍重揭簾而出見外面黑却回云外面黑
潭乃點紙燭度與師擬接潭便吹滅師忽有
省便作禮潭云子見箇什麼道理師云某甲
從今日去不疑天下老和尚舌頭也至明日
龍潭陞堂云可中有箇漢牙如劒樹口似血
盆一棒打不回頭他時向孤峯頂上立吾道
在師遂取䟽鈔於法堂前將一炬火提起云
窮諸玄辯若一毫置於太虛竭世樞機似一
滴投於巨壑將䟽鈔燒却於是禮辭。

師因一僧相看乃近前作相撲勢師云與麼
無禮合喫山僧手裏棒僧拂袖便行師云饒
汝如是也只得一半僧轉身便喝師打云須
是我打󲊛始得僧云諸方有明眼人在師云
天然有眼僧擘開眼云猫便出師云黃河三
千年一度清。」

【續天童華云這僧是透關底漢若非德山
本分鉗鎚幾乎死在句下只如德山道黃
河三千年一度清又作麼生嶺梅殘雪裏
雲𩯭未梳時。】

「師一日見僧來乃閉却門僧敲門師云阿誰
僧云師子兒師便開門僧纔設拜師驀項騎
云這畜生甚處去來。

師示眾云問即有過不問又乖時有僧纔出
作禮師便打僧云某甲話也未問為甚便打
某甲師云待󲊛開口堪作什麼。

師垂示云我先祖見處即不然這裏無佛無
祖達磨是老臊胡釋迦是乾屎橛文殊普賢
是擔屎漢等覺妙覺是破執凡夫菩提涅槃
是繫驢橛十二分教是神鬼簿是拭瘡疣紙
四果三賢初心十地是守古塚鬼自救不了。」

【雲門偃云讚佛讚祖須是德山老人始得。

瑯瑘覺云諸方若與麼會入地獄如箭射
只如雲門與麼道也是入地獄如箭射。】

「洪州寶峯和尚因僧從巖頭來師竪起拂云
落在此機底人未具眼在僧擬近前師云恰
落在此機僧回舉似巖頭頭云我當時見奪
却拂子看他作麼生師聞乃云我竪起拂子
從伊奪總不將物又作麼生巖頭聞得又云
無星秤子有什麼辨處。

師因僧叅師云其中事即易道不落其中事
始終難道僧云某甲在路時便知有此一問
師云更與二十年行脚也不較多僧云莫不
契和尚意麼師云苦𤓰那堪待客。

舒州投子大同禪師(嗣翠微學)一日指菴前一片
石向雪峯云三世諸佛總在裏許峯云須知
有不在裏許者師云不快漆桶又一日與峯
遊山峯云那箇是龍眠路師以杖指之峯云
東去西去師云不快漆桶又一日峯問此間
還有人參也無師將鋤頭拋向面前峯云與
麼則當處掘去也師云不快漆桶峯又問一
鎚便成時如何師云不是性𢤁漢峯云不假
一鎚時如何師云不快漆桶。」

【雪竇顯云然則一期折挫雪峯且投子是
作家爐鞴我當時若作雪峯待投子道不
是性𢤁漢只向伊道鉗鎚在我手裏諸上
座合與投子著得箇甚麼語若能道得便
乃性𢤁平生光揚宗眼若也瞞頇頂上一
椎莫言不道。
溈山喆云雪峯雖是本分
鉗鎚爭奈投子是作家爐鞴山僧今日亦
為諸人開箇爐鞴眾中還有本分鉗鎚者
麼如無山僧為󲊛諸人下一鎚直是火星
迸散乃卓拄杖云看看諸人護取眉毛好。

續東禪觀云與麼酬對喚作作家爐鞴正
是認狸為虎自取疑怖若據性空見處投
子心肝五臟被雪峯盡情摟出。】

「師在桐城縣因趙州和尚問莫便是投子菴
主麼師云茶鹽錢布施我來趙州先歸菴晚
問見師自携油回趙州云久嚮投子到來秪
見賣油翁師云󲊛秪見賣油翁且不識投子
趙州云如何是投子師提起油瓶云油油。」

【續南堂靜云趙州作家爐鞴要煆百煉精
金投子本分鉗鎚不免途中受用諸人還
見二老落處麼十年辛苦無人問一旦成
名天下知。】

「師因巨榮禪客叅乃云老僧未曾有一言半
句掛諸方脣齒何用要見山僧榮云到這裏
不施三拜要且不甘師云出家兒得與麼沒
碑記榮乃遶禪牀一帀而去師云有眼無耳
埵六月火邊坐。」

【雪竇顯云也不得放過纔轉便擒住是誰
不甘若跳得出不妨是一員衲僧。
溈山
喆云這僧雖是慣戰沙場爭奈投子善能
折挫何故真金若不經爐冶爭得光華徹
底鮮。】

「師因僧問如何是十身調御師下禪牀立又
有問凡聖相去多少師下禪牀立。」

【雪竇顯云此公案諸人無不委知若與麼
舉天下衲僧盡為念話社家雪竇還有長
處也無試為大眾舉看凡聖相去多少投
子下禪牀立如何是十身調御投子下禪
牀立且道與前來舉底是同是別若道一
般許上座具一隻眼若道別有奇特也許
上座具一隻眼復更開一線道凡聖相去
多少請上座下一轉語如何是十身調御
請上座答一轉語非但叅見投子亦乃知。

雪竇長處或若總道下禪牀立惜取眉毛
好。

續五祖演云或有人問山僧亦下禪牀立
為什麼却依樣畫猫兒待我計較得成却
向󲊛道。】

「師因僧問一切聲是佛聲是不師云是僧云
和尚莫㞘沸椀鳴聲師便打又有問麤言及
細語皆歸第一義是不師云是僧云喚和尚
作一頭驢得麼師便打。

師因僧問依稀似半月髣髴若三星乾坤􂊂
不得師於何處明師云道什麼僧云想師只
有湛水之波且無滔天之浪師云閑言語。」

【雪竇顯云投子古佛不可道不知若檢點
來直是天地懸隔纔問和聲便打。】

「湖州道場山如訥禪師因僧問如何得見聞
性不隨緣師云汝聽看僧作禮師云聾人也
唱胡家曲好惡高低自不知僧云聞性宛然
也師云石從空裏立火向水中焚。

棗山光仁禪師一日陞堂大眾集定未登座
乃云不負平生眼目置箇問訊來有麼時有
僧出作禮師云負我且從大眾何也便歸方
丈異日有僧請益云和尚陞堂云負我且從
大眾何也意旨如何師云齋時有飯與汝喫
夜間有牀與汝睡一向煎逼我作麼僧禮拜
師云苦苦僧云乞師指示師垂下一足云展
縮一任老僧。」

宗門綂要續集卷第十二



* 音釋

懵懂
(懵母緫切懂覩動切懵懂心亂貌)。
鍬
(遷遙切田噐也)。
莧
(狹澗切)。

澧
(里弟切州名)。
鏤
(郎豆切雕刻也)。
軋
(乙黠切)。
喎
(苦淮切口戾不正也)。

鋥
(除孟切磨也)。
舷
(胡千切船邊也)。
臊
(蘇曹切)。
𡱰
(冬毒切尻𡱰也)。宗門綂要續集卷第十三　　　　　傾五
宋建溪沙門宗永集
元建康保寧禪寺住持沙門清茂續集

* 青原下第五世

「筠州九峯道虔禪師(嗣石霜諸)因僧問諸聖間出
只是箇傳語底人豈不是和尚語師云是僧
云只如世尊生下一手指天一手指地云天
上天下唯我獨尊為什麼喚作傳語底人師
云為他指天指地所以喚作傳語底人其僧
休去。

師在石霜為侍者因普會遷化眾舉首座住
持師云須明得先師意始可住遂問先師道
如古廟裏香爐去冷湫湫地去如一條白練
去口邊生醭去首座作麼生會座云明一色
邊事師云未會先師意在不得住座云裝香
來我若不會先師意香烟起時脫去不得及
至香烟纔起首座脫去師乃於背上撫云坐
脫立亡即不無首座先師意未夢見在。」

【續雲居舜云汝等諸人作麼生會諸人會
處便道首座與麼說道理所以虔侍者不
肯山僧道侍者平生只具一隻眼。
南堂
靜云要識虔侍者麼只是急殺人底漢子
要識首座麼也只是孟春猶寒仲春漸暖
季春漸暄忽有人喚和尚和尚啞賴他喚
一聲若不喚一聲念到臈月三十日也未
了在。
開福寧云大眾且道首座是會先
師意不會先師意若道會爭奈虔侍者撫
背云坐脫立亡即不無首座先師意未夢
見在若道不會其奈首座良哉快便撒手
便行且道利害在什麼處會麼路遠夜長
休把火大家吹滅暗中行。
南華昺云透
生死關高超物表秉殺活劒獨據寰中若
非智眼洞明未免扶籬摸壁要會麼春蘭
與秋菊各自一時榮。
薦福行云大凡本
分法席肘臂欲其重非重不能權𢖍佛祖
爪牙欲其利非利無以開托人天看他石
霜遷化首座侍者各出一隻手扶持石霜
宗旨直是光前絕後今古罕聞諸人要辨
來端各請拗折弓箭踏翻射垛來與老僧
相見。
徑山杲云兩箇無孔鐵鎚就中一
箇最重。】

「河中南際僧一禪師到雪峯數日次到玄沙
沙云此事唯我能知長老作麼生會師云須
知有不求知者沙云山頭老漢用許多辛苦
作麼。」

【雪竇顯別際語云雪峯門下幾箇如斯。】

「台州涌泉景欣禪師因彊德二禪客到於路
次見師騎牛不識乃云蹄角甚分明爭奈騎
者不識師驟牛而去二禪客相次憩於樹下
煎茶師却回下牛近前問訊與坐喫茶師乃
問近離甚處客云那邊師云那邊事作麼生
客提起茶盞師云此猶是這邊那邊事作麼
生二人無對師云莫道騎者不識好。」

【續保寧勇代師指叅隨人云歸到山中分
明舉似。】

「師因雪峯來訪乃門送峯入轎了師云這箇
四人舁那箇幾人舁峯乃踴身起云道什麼
師再問峯云行行他不會師云知即知秪是
道不得。

潭州雲蓋志安禪師(一本曰志元非)因僧問石霜萬
戶俱閉時如何霜云堂中事作麼生僧經半
年方始道得云無人接渠霜云道也太煞道
秪道得八九成師聞却禮請石霜為道霜不
道師乃抱霜從方丈後去坐云和尚若不道
須打和尚去霜云得在師乃禮拜不住霜云
無人識渠師於言下有省。」

【翠巖芝云先行不到末後太過。

續天童覺云穩密田地忌墮功勳貼肉衣
裳會須脫去寰中辨的量外之機須仔細
始得同中之異灼然尚帶依俙異中之同
直是難臻妙極還知石霜父子轉側處麼
燭曉玉人初夢破夜寒青女未登機。】

「師初到雲居問某甲不奈何時如何居云秪
為工夫不到師不肯直造石霜又如是問霜
云非但闍黎老僧亦不奈何師云和尚為甚
不奈何霜云老僧若奈何拈過汝不奈何師
乃作禮求入室。

師因道正奏表聞馬王乞與師論議馬王遂
請師至具云茶罷師就大王借一口劒乃握
劒問道正云尓本教道恍恍惚惚其中有物
是何物杳杳冥冥其中有精是何精若道得
即不斬道不得即斬道正遽設拜哀求師謂
大王云還識此人麼大王云識師云是誰王
云道正師云不是其道若正合對得臣僧此
只是箇無主孤魂因斯道門不復紛紜。

福州覆船山荐禪師因僧問鈎錐不到處請
師道師良久僧云掣電之機徒勞佇思師云
出格一句汝試道看僧近前三步却退後師
云此是出格句即今事作麼生僧以袖拂一
拂便出師云也是天津橋上漢。」

【續昭覺勤云這僧渾金璞玉覆船大冶宏
開百煉千煅成一箇金剛王寶劒還委悉
麼也是天津橋上漢北斗南頭著眼看。】

「師因僧問如何是師子子師云善能哮吼僧
撫掌云好手好手師云青天白日却被鬼迷
僧作掀禪牀勢師便打僧云驢事未了馬事
到來師云灼然是作家僧拂袖出去師云將
甌盛水擬比大洋。

鳳翔府石柱禪師遊方到洞山第三代處(即青
林也)見垂語云有四種人一人說過佛祖一步
行不得一人行過佛祖一句說不得一人說
得行得一人說不得行不得那箇是其人師
出眾云一人說過佛祖一步行不得者只是
無舌不許行一人行過佛祖一句說不得者
只是無足不許說一人說得行得者只是凾
蓋相稱一人說不得行不得者如斷命而求
活此是石女兒披枷帶鎖洞云闍黎分上又
作麼生師云談通會上卓卓寧彰洞云只如
海上明公秀又作麼生師云幻人相逢撫掌
呵呵。

撫州曹山本寂耽章禪師(嗣洞山价)因僧問學人
抱璞投師請師雕琢師云不雕琢僧云為甚
不雕琢師云須知曹山好手。

師一日聞鐘聲乃云阿㖿阿㖿僧云和尚作
麼師云打著我心。」

【五祖戒代僧云作賊人心虛。】

「師問僧甚麼處來僧云掃地來師云佛前掃
佛後掃僧云佛前佛後一時掃師云與我過
袈裟來。」

【五祖戒出僧語云和尚是何心行。】

「師示眾云諸方盡把格則何不與他道一轉
語教伊不疑去雲門便問密密處為甚不知
有師云秪為密密所以不知有(雪竇別云達磨來也)門
云此人如何親近師云莫向密密處親近門
云不向密密處親近時如何師云始解親近
門應諾諾。」

【續徑山杲云濁油更著濕燈心。】

「師因米和尚至未相見米遂坐却禪牀師更
不出米便去主事遂問和尚禪牀為什麼被
別人坐却師云去後却還來米果回與師相
見(米到大同并操禪師處因緣多類此)。

師問彊德二上座菩薩在定聞香象渡河出
什麼經座云出涅槃經師云定前聞定後聞
座云和尚流也師云道也太煞道始道得一
半座云和尚如何師云灘下接取。

師因僧問承教有言大海不宿死屍如何是
海師云包含萬有僧云為什麼不宿死屍師
云絕氣息者不著僧云既是包含萬有為甚
絕氣息者不著師云萬有非其功絕氣息者
有其德僧云未審向上還有事也無師云有
僧云如何是向上事師云道有道無即得爭
奈龍王按劒何。

師因鏡清問清虛之理畢竟無身時如何師
云理即如此事作麼生清云如理如事師云
瞞曹山一人即得爭奈諸聖眼何清云若無
諸聖眼爭鑒得箇不與麼師云官不容針私
通車馬。」

【溈山喆云曹山雖然善能切磋琢磨其奈
鏡清玉本無瑕要會麼不經敏手終成廢
噐。】

「洪州雲居道膺禪師問僧念什麼經僧云維
摩經師云我不問󲊛維摩經念底是什麼經
僧因此有省。

師示眾云如人將三貫錢買一隻獵犬只解
尋得有蹤跡有氣息底忽遇𦏰羊掛角莫道
蹤跡氣息也無僧便問𦏰羊未掛角時如何
師云六六三十六僧云掛角後如何師云六
六三十六僧便作禮師云會麼僧云不會師
云豈不見道絕蹤跡其僧後舉似趙州州云
雲居師兄猶在僧乃問𦏰羊未掛角時如何
州云九九八十一。

師因洞山問甚處去來師云踏山來洞云阿
那箇山可住師云阿那箇山不可住洞云與
麼則國內總被闍黎占却也師云不然洞云
與麼則子得箇入路師云無路洞云若無路
爭得與老僧相見師云若有路即與和尚隔
生也洞云此子巳後千人萬人把不住。

師問雪峯門外雪銷也未峯云一片也無銷
箇甚麼師自云銷也。」

【保福展云要且無雪上加霜。】

「師因僧問如何是諸佛師師喝云這田庫奴
僧禮拜師云󲊛作麼生會僧喝云這老和尚
師云元來不會僧作舞而出師云㳂臺槃乞
兒。」

【續昭覺勤云識機冝別休咎有回互轉關
底眼千百人中難得一箇半箇為什麼却
成㳂臺槃乞兒去也是憐兒不覺醜。
何
山珣云翻手為雲覆手為雨主賔互換當
機作舞堪笑㳂臺槃乞兒也是面南看北
斗。】

「師示眾云老僧二十年前住三峯菴時魏府
興化長老來問權借一問以為影草時如何
老僧當時機思遲鈍道不得為伊置得箇問
頭奇特不敢孤他伊云想菴主答這話不得
不如禮拜了退而今思量當時不消道箇何
必後遣化主到魏府興化乃問山中和尚住
三峯菴時老僧曾問伊話祗對不得而今道
得也未主遂舉前話興化云雲居二十年只
道得箇何必興化即不然爭如道箇不必。」

【三聖然云雲居二十年道得底猶較他興
化半月程。

續保寧勇云明月照見夜行人。
徑山杲
云何必不必綿綿密密覿面當機有人續
得末後句許伊親見二尊宿。】

「師令侍者送袴與一住菴道者者云自有娘
生袴竟不受師却令侍者去問娘未生時著
箇甚麼道者無語後遷化燒得舍利持似師
師云直饒燒得八斛四斗不如當初下取一
轉語好。

師在洞山作務次剗殺蚯蚓洞山指云這箇
聻師云他不死山云二祖往鄴都又作麼生
師不對後僧問師在洞山剗殺蚯蚓洞山問
師豈不是無語師云當時有語只是無人證
明。

師因僧問山河大地從何而有師云從妄想
有僧云與某甲想出一錠金得麼師便休去
僧不肯。」

【雲門偃云巳是葛藤不能折合得待伊道
想出一錠金得麼以拄杖便打。】

「師因成尚書送供至書問如來有密語迦葉
不覆藏此理如何師召云尚書書應諾師云
會麼書云不會師云若不會如來有密語若
會迦葉不覆藏。」

【清涼欽云且道喚底是密語應底是密語
若也應喚總是去即不密也且道作麼生
是密語時有僧問欽云何曾得密來。
東
林總云怪哉弘覺二十年𦏰羊掛角絕跡
亡蹤及乎被尚書一問直得帶水拖泥遭
人笑怪法燈也是日午點燈夜半潑墨東
林不然如何是密語却向伊道甚處不密
且道與麼道還有過也無良久云更不用
別人。

續東禪觀云逢人且說三分話未可全拋
一片心。】

「師臨順世時問侍者今日是幾者云今日初
三師云三十年後但道只這是乃端然告寂。

潭州龍牙居遁禪師初㕘翠微乃問如何是
祖師西來意微云與我過禪板來師纔過微
接得便打師云打即任打要且無祖師意又
叅臨濟亦如是問濟令過蒲團師纔過濟接
得亦打師云打即任打要且無祖師意師住
後有僧問和尚當年問二尊宿祖師意二尊
宿明也未師云明即明巳要且無祖師意。」

【五祖戒云祖師土宿臨頭又云和尚得與
麼面長。
雪竇顯云臨濟翠微只解放不
解􂊂我當時若作龍牙待伊索蒲團禪板
拈得劈胷便擲。
翠巖芝云當初如是今
時衲僧皮下還有血麼。
溈山喆云翠微
臨濟可謂本分宗師龍牙一等是撥草瞻
風與他後人為龜鑒又舉住後僧問處乃
云龍牙瞻前顧後應病與藥大溈則不然
待問當年二尊宿明不明劈脊便棒非唯
扶豎翠微臨濟亦乃不孤他來問。
石門
聦云龍牙無人拶著猶可纔被箇衲子拶
著失却一隻眼。

續昭覺勤云這僧叅來莾鹵學處瞞預雖
然顧後瞻前爭奈藏身露影既是無祖師
西來意用明作麼若向這裏辨得出山僧
與󲊛拄杖子若辨不出和鼻孔一時穿却。】

「師問德山學人仗鏌鎁取師頭時如何山引
頸近前云㘞師云頭落也山呵呵大笑師後
到洞山舉似前話洞云德山道什麼師云山
無語洞云莫道無語且將德山落底頭呈似
老僧看師方省便懺謝後有舉似德山山云
洞山老人不識好惡這漢死來多少時救得
有甚用處。」

【保福展云龍牙只知進前不知失步。
翠
巖芝云龍牙當斷不斷如今作麼生斷。

續法華舉云諸上座莫是德山無機鋒麼
為當別有道理良久云德山引頸龍牙獻
劒。
東禪觀云龍牙抱劒傷身自招過咎
德山為頭作主幸好機籌忽被洞山指蹤
不覺尾巴露出。】

「師因僧問十二時中如何用力師云如無手
人行拳。」

【雲居齊云好言語且作麼生會甞問一僧
他道無手底人何更行得拳也及問伊佛
法伊便休去將知露布說得無用處不如
仔細體取古人意好。
大溈秀云是則是
又教人入陰界中作活計十二時中如何
用力如有手人行拳又且如何。

續石門聰云道即太煞道只道得一半石
門道如無舌人解唱歌始得。】

「襄州洞山三世師虔禪師(後住青林)凡有新到須
擔柴三轉因一僧問三轉內即不問三轉外
事如何師云鐵輪天子寰中勑僧無語師打
出院。」

【大溈秀云夫欲君臣道合應須水乳和同
這僧既抗節朝堂不覺喪身失命當時見
道鐵輪天子寰中勑將坐具便摵待伊擬
議便打。】

「師因洞山問近離甚處師云武陵山云武陵
法道何似此間師云胡地冬抽筍山云別甑
炊香飯供養此人師便出去山云此子向後
走殺天下人去在。」

【續鼓山永云恁麼祗對滳水難消因甚別
甑炊香飯。】

「撫州踈山仁禪師因知事與造壽塔畢來白
師云汝將多少錢與匠人知事云一切在和
尚師云為將三文與伊為將兩文與伊為將
一文與伊若道得與吾親造塔知事無語後
有僧舉似大嶺(即羅山也)嶺云還有人道得麼僧
云未有人嶺云汝却回舉似踈山道大嶺云
若將三文與伊和尚此生決定不得塔若將
兩文與伊和尚與匠人共出一隻手若將一
文與伊累他匠人眉鬚墮落僧回舉似師師
具威儀遙望禮拜歎云將謂無人大嶺古佛
放光射此間雖然如是也是臈月蓮花大嶺
後聞乃云我與麼道也是龜毛長數丈。」

【浮山遠云踈山以錐錐地大嶺用刀剜空
雖然二古德錯下錐刀今時人亦難搆副
何故後語中有捎有殺然雖如是河裏失
錢河裏摝。

續雪竇宗云說甚麼龜毛長數丈臘月蓮
華盡是和衣草裏輥直饒向這裏分三列
四說得倜儻分明祖師正眼未夢見在我
當時若見踈山恁麼道只向道一文也無
待他更說道理便與掀倒禪牀拆却壽塔
教這老漢無依倚處為甚如此知恩方解
報恩。】

「師示眾云老僧咸通年巳前會得法身邊事
咸通年巳後會得法身向上事雲門一日問
承聞和尚道咸通年巳前會得法身邊事是
不師云是門云如何是法身邊事師云枯椿
如何是法身向上事師云非枯椿門云還許
學人說道理也無師云許門云枯椿豈不是
明法身邊事非枯椿豈不是明法身向上事
師云是門云法身還該一切也無師云作麼
生不該門指淨瓶云還該這箇麼師云闍黎
莫向淨瓶邊會門乃作禮而退。」

【續徑山杲云雲門禮拜不是好心。】

「師因溈山示眾云行脚高士直須向聲色裏
睡眠聲色裏坐臥始得師乃出問如何是不
落聲色句溈山豎起拂子師云此是落聲色
句溈山歸方丈師不契便辭香嚴云何不且
住師云和尚與某甲無緣嚴云有何因緣不
契試舉看師遂舉前話嚴云某甲有箇語師
云道什麼嚴云言發非聲色前不物師云元
來此中有人乃囑嚴云󲊛向後有住處某甲
却來相見遂去後溈山問嚴云問聲色話底
矮闍黎在麼嚴云巳去也溈云曾舉向子麼
嚴云某甲亦曾對他來溈云試舉看嚴云言
發非聲色前不物溈云他道什麼嚴云他深
肯溈山失笑云我將謂這矮子別有長處元
來只在這裏此子向去若有住處近山無柴
燒近水無水喫。」

【續天童華云在今天下覓一箇言發非聲
色前不物底正如掘地覓天何況更要會
他溈山說話雖然切忌鑽龜打瓦。】

「澧州欽山文邃禪師遊方時同雪峯巖頭憩
一店上喫茶師乃云不會轉身通氣者今日
不得喫茶巖云若與麼我今日定不得茶喫
雪峯云某甲亦然師云這兩箇老漢話頭也
不識巖云什麼處去師云布袋裏老鴉雖活
如死巖頭退後云看看師云奯公且致存公
作麼生峯畫一圓相師云不得不問巖笑云
太遠生師云有口不得茶喫者多。」

【續蔣山勤云欽山雖解轉身吐氣亦未有
喫茶分何也話在。】

「師因良禪客問一鏃破三關時如何師云放
出關中主看良云與麼則知過必改師云更
待何時良云好箭放不著所在便出師云且
來闍黎良回首師把住云一鏃破三關即且
致試與欽山發箭看良擬議師乃打七棒云
且聽這漢疑三十年。」

【同安察云良公雖發箭要且未中的有僧
便問未審如何得中的安云關中主是什
麼人其僧却舉似欽欽云良公若解與麼
也免得欽山口雖然如是同安不是好心
亦須看始得。】

「師與巖頭雪峯同到德山師乃問天皇也與
麼道龍潭也與麼道未審德山作麼生道山
云汝試舉天皇龍潭底看師擬議山便打師
被打歸延壽堂云是即是打我太煞巖頭云
汝與麼他後不得道見德山。」

【雪竇顯云諸德欽山置箇問端甚是奇特
爭奈龍頭蛇尾汝試舉天皇龍潭底看以
坐具便摵大丈夫漢捋虎鬚也是本分他
既不能德山令行一半令若盡行雪峯巖
頭總是涅槃堂裏漢。
翠巖芝云欽山只
顧其前不顧其後如今作麼生與欽山出
氣。
五祖戒云德山只解打死欽山不會
打活欽山。
溈山喆云德山門下草偃風
行大溈不然待問未審和尚作麼生道劈
脊便打且道德山是大溈是會麼橫按鏌
鎁全正令太平寰宇斬癡頑。

續天童華云宗師非具透關眼有格外機
臨垂手之際又焉能辨其緇素只如德山
令行一半雪竇還免得也無既不能免當
時從德山門下過也是喫棒底漢還見德
山麼驀拈拄杖卓一卓賊是小人。】

「師陞堂豎起拳又伸掌云開即為掌五指叅
差復握拳云如今為拳必無高下還有商量
也無時有僧出眾豎起拳師云󲊛秪是箇無
開合漢。」

【雪竇顯云我即不然乃豎起拳云握即為
拳有高有下復開云開即成掌無黨無偏
且道放開為人好把定為人好開也造車
握也合轍若謂閉門造車出門合轍我也
知󲊛向鬼窟裏作活計。

續蔣山勤云掌亦是手握亦是手商量箇
什麼乃舉一足云展亦是脚收亦是脚無
高無下不許商量且道與欽山是同是別。】

「師與巖頭雪峯坐次洞山行茶來師乃閉眼
洞云什麼處去來師云入定來洞云定本無
門從何而入。」

【老宿代云大有人與麼會。
雪竇顯別云
當時但指巖頭雪峯云與這兩箇瞌睡漢
茶喫。】

「師到浴室下見僧踏水車次遂放却來問訊
師云幸自轆轆地轉何須却恁麼僧云不恁
麼又爭得師云若與麼欽山眼堪作什麼也
僧云作麼生是和尚眼師乃以手作撥眉勢
僧云和尚又得與麼師云是是為我與麼便
不得與麼僧無對師云索戰無功一場氣悶
良久問僧云會麼僧云不會師云欽山為汝
擔一半。

師因德山侍者來叅纔禮拜師把住云還甘
欽山與麼也無侍者云某甲却悔久住德山
今日無言可對師放却云一任󲊛祗對者撥
開胷云且聽某通氣一上師云德山門下即
得這裏一點也用不著者云久委欽山不通
人情師云累他德山眼目叅堂去。」

【續徑山筞云殺人不問問人不殺撥胷吐
氣彼此孟八直饒有始有終也是戽水相
潑要識欽山與這僧麼李順王小破草鞋
方十三李師囊破韈。】

「師一日在殿上看花次有僧問訊師拈起花
葉云是世界非世界從此去僧云秪此手中
底從什麼處去師與一掌云手中底是什麼
僧云因和尚所置累某甲喫摑師云若與麼
我還汝一摑將面近前僧云欽山與麼端正
師云世界還有過我者也無僧云有師云誰
僧提起袈裟角云空劫巳前誰人辨得師云
除却汝未有人敢與麼僧以袖遮面而去師
云空招此患僧云苦苦師云如今不苦更待
何時良久云汝且道苦在甚麼處僧無語師
云雷聲甚大雨點全無。

師去看巖頭住菴人事了問師兄在此住持
二時齋粥作麼生巖云每日受張四郎宅供
養極是難消師云師兄受張四郎供養他時
後日去他家作男作女巖以手作拳安於頭
上師云與麼則向頂𩕳上生去也巖便喝師
又云何如生取文邃去好巖又喝云我見汝
三二十年鼓兩片皮直至如今猶作這箇去
就便喝出張四郎却共師歸宅師乃垂淚云
三十年同行有佛法不向文邃道至半夜又
去敲門巖云阿誰師云文邃巖云這偷兒鬼
去師云師兄師兄有佛法不向某甲道且乞
師兄慈悲巖便開門為他說細大法門方得
安樂再迴澧州住示眾橫按拄杖在膝顧視
云有麼有麼若無欽山唱菩薩蠻去也囉囉
哩哩便下座。

師初入洞山山問什麼處來師云大慈來山
云還見大慈麼師云見山云色前見色後見
師云非前後見山默置師乃云某甲離師太
早不盡師意。

京兆華嚴休靜禪師在洛浦作維那因普請
白椎云上間般柴下間鋤地時首座便問聖
僧作麼生師云當堂不正坐那赴兩頭機。」

【續泐潭凖云也好箇消息華嚴和尚雖解
臨時對答應用不失其冝只解順水撐舩
不解逆風把柂當時若是凖上座即不然
纔見首座云聖僧作麼生便打一槌云大
眾普請罷首座當出院謹白諸禪德且道
因什麼如此不見道一朝權在手看取令
行時。】

「師在洞山時問學人未見理路未免情識洞
山云汝還見理路也未師云無理路洞云什
麼處得情識來師云學人實問洞云與麼須
向萬里無寸草處立師云無寸草處還許立
也無洞云直須與麼去。

台州幽棲道幽禪師一日斂鐘上堂大眾纔
集乃問什麼人打鐘僧云維那師云近前來
僧便近前師遂打一掌却歸方丈。

高安白水本仁禪師示眾云尋常不欲向聲
前句後鼓弄人家男女何故且聲不是聲色
不是色時有僧問如何是聲不是聲師云喚
作色得麼如何是色不是色師云喚作聲得
麼僧作禮師云且道為汝說答汝話若人辨
得有箇入處。」

【雪竇顯云本仁也甚奇怪要且貪觀天上
既非聲前句後且作麼生入。
大溈秀云
本仁只知橫千不會豎百如何是聲不是
聲莫逐音響如何是色不是色莫逐青黃
且從伊向聲前句後覓箇安身自然別有
生涯。】

「師謂鏡清云時寒不易道者清云不敢師云
還有臥單也無清云設有也無展底工夫師
云直饒道者滴水氷生亦不干他事清云滴
水氷生事不相涉師云是清云此人意作麼
生師云此人不落意清云不落意此人聻師
云高高山頂無可與道者㗖啄。

益州北院通禪師在夾山見示眾云坐斷主
人翁不落第二見師乃出眾云須知有一人
不合伴夾云猶是第二見師乃掀倒禪牀夾
云老兄作麼生師云待某甲舌頭爛即向和
尚道。

師問夾山目前無法意在目前不是目前法
非耳目之所到豈不是和尚語夾云是師乃
掀倒禪牀叉手而立夾山起來打一拄杖師
便下去。」

【法眼益云是他掀倒禪牀何不便去須待
夾山打一棒了去意在什麼處。】

「越州乾峯和尚上堂云法身有三種病二種
光一一透得始是好手須知臨時更有一竅
時雲門出眾云菴內人為甚不見菴外事師
呵呵大笑雲門云猶是學人疑處師云子是
甚麼心行門云也要和尚相委悉師云若與
麼始得穩坐雲門應諾諾。」

【雪竇顯云若明得褒貶句未必善因而招
惡果。

續昭覺勤云動絃別曲問一知十手搦手
擡以膠投漆菴內不見菴外無孔鐵鎚不
會人生相識貴知音水入水兮金博金。

溈山果云乾峯平地生堆韶陽因風起浪
雖然合水和泥千古叢林榜樣既是合水
和泥為甚麼是叢林榜樣不入洪波裏爭
見弄潮人。
天童覺云坐著病在膏肓用
著光不透脫直饒縱橫十字圓轉一機也
未知有向上一竅在還得穩坐地麼到頭
霜夜月任運落前溪。】

「師示眾云舉一不得舉二放過一著落在第
二雲門出眾云昨日有人從天台來却往徑
山去師云明日不得普請便下座。」

【雪竇顯云諸德雲門老只解一手擡不能
一手搦還有共相著力底麼試露爪牙看。

雲居元云此語眾中商量甚多會者極少
乾峯夢裏合眼跳黃河覺來身在牀上雲
門醉後扶人倒上樹醒來只在座中二人
打作一團至今分踈不下若人知得落處
許󲊛解空第一。
溈山喆云乾峯善唱雲
門善拍唱拍相隨風清古格還有知音者
麼一堂風冷淡千古意分明。

續瑯瑘覺云路遙知馬力歲久見人心。

育王璉云舉一黑如漆舉二全不是且道
作麼生良久云城東打鼓城西響園內華
開園外春。
護國元云道頭知尾告往知
來若非彼此共知又安向這裏共出一隻
手是即是爭奈猶欠一著在。
徑山杲云
乾峯洗面摸著鼻雲門喫飯咬著砂二人
驀地相逢著元來却是舊怨家雖然如是
只許老胡知不許老胡會又云彼此揚家
醜賴遇無傍觀者。
育王光云眼親手辯
彼此作家檢點將來猶欠一著在鴻福即
不然舉一不得舉二放過一著落在第二
忽有人出劈脊便打何故擊碎髑髏消息
盡從教大地黑漫漫。】

「師因僧問十方薄伽梵一路涅槃門未審路
頭在什麼處師以拄杖畫云在這裏後僧請
益雲門門拈起扇子云扇子𨁝跳上三十三
天築著帝釋鼻孔東海鯉魚打一棒雨似盆
傾會麼。」

【雪竇顯代僧便喝又有僧請益長慶慶云
問取堂中第二座雪竇代僧云錯尋有僧
問雪竇竇云墮坑落壍又自代云作賊人
心虛。
黃龍南云乾峯一期指路曲為初
機雲門乃通其變故使後人不倦。
大溈
秀云今古盡道乾峯安居祖師之堂開後
人之徑路殊不知乾峯老漢被這僧一問
直得手忙脚亂諸德且道譊訛在甚處良
久云不在水兮不在山只在人心返覆間。

東林總云有一古德道乾峯搖頭雲門擺
尾這僧只是箇撞露柱漢脚跟下透過也
不知便謂東家點燈西家暗坐龍銜海寶
游魚不顧山僧今日不可也隨波逐浪臨
危悚人殊不知大小乾峯雲門俱被這僧
勘破且道什麼處是勘破處良久云多時
雨水不及曬㫰。

續寶峯文云乾峯與麼道還夢見也未若
是老僧則不然十方薄伽梵一路涅槃門
未審路頭在甚麼處劈脊便棒却問他路
頭在甚麼處待伊擬開口熱喝出去更有
箇雲門折脚老比丘不分緇素不辯邪正
拈起扇子云云似這般和泥合水漢糞掃
堆頭埋却十箇五箇有什麼過阿呵呵樂
不樂足不足而今幸對山青水綠年來是
事一時休信任身心懶拘束大眾休瞌睡
好。
黃龍清云若向乾峯句中會去正是
死句坐殺闍黎若向雲門語下承當業識
忙忙隨波逐浪既不許雲門語下承當畢
竟向甚處會諸人還知落處麼自古上賢
猶不識造次凡流豈可明。
南華昺云乾
峯曲盡慈悲當機提掇雲門巧開方便覿
面發機直得枯木生花冷灰騰焰且道東
海鯉魚打一棒雨似盆傾明什麼邊事因
風吹火用力不多。
溈云泰云把定乾坤
眼綿綿不漏􂅕毫游戲諸塵中的的全彰
妙用穩密處三界顯露孤危處八面坦平
須彌山上走馬日本國裏藏身即不問󲊛
且道路頭在什麼處或若總道在這裏我
也知󲊛在鬼窟裏作活計。
徑山琰云唱
愈高和愈峻還他二老若是十方薄伽梵
一路涅槃門總未踏著在。
靈隱嶽云乾
峯也是釘椿搖櫓。】

「洛京白馬遁儒禪師問僧名什麼僧云覓箇
名字了不可得師云自是老僧不識好惡僧
云幾人於此亡言師云灼然是作家僧云須
是和尚眼始得師云闍黎聻僧拂袖而出師
召闍黎僧回首師云苦屈之詞不妨難吐。

明州天童咸啟禪師因僧問學人卓卓上來
請師的的師云我這裏一屙便了有什麼卓
卓的的僧云和尚與麼答話更買草鞋行脚
好師云近前來僧近前師云只如老僧與麼
祗對過在什麼處僧無對師便打。」

【續天童華云啟禪師故是本分鉗鎚塞斷
新天童口未得在這僧雖深入閫域要且
未具透關眼。】

宗門綂要續集卷第十三

* 音釋

醭
(普木切白醭也)。
舁
(羊諸切共舉也)。
荐
(才甸切)。
𦏰
(音零與羚同羊名)。

輥
(古本切)。
椿
(株江切杙也)。
矮
(倚蟹切矬也)。
奯
(許活切)。
屙
(烏何
切)。

宗門綂要續集卷第十四　　　　　傾六
宋建溪沙門宗永集
元建康保寧禪寺住持沙門清茂續集

* 青原下第五世

「澧州洛浦元安禪師(嗣夾山會)問僧近離甚處僧
云荊南師云有一人與麼去還逢麼僧云不
逢師云為甚不逢僧云若逢即頭粉碎師云
闍黎三寸甚密雲門於江西見其僧乃問云
還有此語不僧云是門云洛浦倒退三千里
師臨遷寂預告眾云吾非明即後也今有一
事問汝等若道這箇是即頭上安頭若道這
箇不是即斬頭覓活首座云青山常舉足日
下不挑燈師云這裏是什麼時節作這箇語
話時有彥從上座對云離此二途請和尚不
問師云未在更道從云某甲道不盡師云我
不管汝盡不盡從云某甲無侍者祗對和尚
師乃下堂至夜却令侍者喚彥從來師云闍
黎今日對老僧甚有道理據汝今時合會先
師意旨先師道目前無法意在目前不是目
前法非耳目之所到且道那句是主句若擇
得出分付鉢袋子彥從云某甲不會師云汝
合會但道從云某甲實不知師喝出乃云苦
苦。」

【報慈遂云且道從上座實不會為復怕見
鉢袋子粘著伊。】

「師久為臨濟侍者濟常稱美云臨濟門下一
隻箭誰敢當鋒師一日辭濟濟問什麼處去
師云南方去濟以拄杖畫一畫云過得這箇
便去師乃喝濟便打師作禮濟明日陞堂云
有一條赤稍鯉魚搖頭擺尾向南方去不知
向誰家韲甕裏淹殺。

師遊歷罷直往夾山頂卓菴經年夾山知乃
修書令僧馳到師接得便坐却再展手索僧
無對師便打云歸去舉似和尚僧回舉似夾
山山云這僧看書三日內必來若不看書斯
人救不得果三日後至纔見夾山不禮拜乃
當面叉手而立夾云鷄栖鳳巢非其同類出
去師乃問云自遠僧風請師一接夾云目前
無闍黎此間無老趍師便喝夾云住住且莫
草草怱怱雲月是同溪山各異截斷天下人
舌頭則不無闍黎爭教無舌人解語師佇思
夾山便打師因茲伏膺。」

【興化獎云但知作佛愁什麼眾生。
雪竇
顯云這漢可悲可痛鈍置他臨濟他既雲
月是同我亦溪山各異說什麼無舌人不
解語以坐具劈口便摵夾山若是箇知方
漢必然明窗下安排。
五祖戒出洛浦語
云更說道理看便出去。
大陽玄代云也
要和尚證明。

續昭覺勤云雪竇雖是賊過後張弓不妨
與臨濟雪屈若仔細檢點將來令行一半
儻若擔荷正法眼藏待伊道爭教無舌人
解語便與掀倒禪牀喝散大眾更待什麼
明窗下安排剔起便行直饒機如掣電眼
似流星辯瀉懸河也卒著手脚不得且道
譊訛在甚麼處乃云險。】

「師一日因侍者云肇法師制得四論也甚奇
怪師云肇公甚奇怪要且不見祖師者無對。」

【清涼欽代云和尚什麼處見。】

「師因龐居士拜起云仲夏毒熱孟冬薄寒師
云莫莫士云龐公年老師云何不寒時道寒
熱時道熱士云患聾作麼師云放󲊛三十棒
士云啞却我口塞却󲊛眼。

師因臨濟問從上來一人行棒一人行喝阿
那箇親師云總不親濟云親處作麼生師便
喝濟乃打。

撫州黃山月輪禪師初叅夾山山問名什麼
師云月輪山畫一圓相云何似這箇師云和
尚與麼說話諸方大有人不肯山云子又作
麼生師云還見月輪麼山云子與麼說話此
間大有人不肯諸方。

師因夾山問子甚處人師云閩中人山云還
識老僧麼師云和尚還識某甲麼山云不然
子且還老僧草鞋錢老僧然後還子江陵米
價師云與麼則不識和尚未審江陵米作麼
價山云子善能哮吼。

洛京韶山寰普禪師因遵布衲到山下相見
遵便問韶山路向甚處去師以手指云嗚那
青青黯黯處去遵近前把住云久嚮韶山莫
便是不師云是即是闍黎有甚事遵云擬伸
一問師還答不師云想君不是金牙作爭解
彎弓射尉遲遵云鳳凰直入煙霄內誰怕林
間野雀兒師云當軒畫鼓從君擊試展家風
似老僧遵云一句逈超千聖外松蘿不與月
輪齊師云饒君直出威音外猶較韶山半月
程遵云未審過在什麼處師云倜儻之詞時
人知有遵云與麼則真玉泥中異不撥萬機
塵師云魯般門下徒施巧妙遵云某甲秪與
麼和尚又如何師云玉女夜拋梭織錦於西
舍遵云莫便是和尚家風也無師云耕夫製
玉漏不是行家作遵云此猶是文言作麼生
是和尚家風師云橫身當宇宙誰是出頭人
復云闍黎有衝天之氣老僧有卓地之矛闍
黎橫吞巨海老僧背負須彌闍黎按劒上來
老僧掗鎗相待向上一路速道速道遵云明
鏡當臺請師一鑑師云不鑑遵云為甚不鑑
師云淺水無魚徒勞下釣遵無語師便打。」

【續黃龍新云好打這般漢打百千萬箇有
什麼過當時若在黃龍手裏棒折也未放
過在。
何山珣云縵天布網打鳳羅龍主
則琢玉鏤冰賔則攢花簇錦當機不讓覿
面爭先結角羅紋互存互奪諸方咸謂好
手手中呈好手還端的也無若約慧日見
處遵布衲若能慎初護末待韶山指出路
頭驟步便陞堂奧管取明窗下安排非唯
截斷葛藤亦免上他鈎線何也一著不到
處滿盤空用心。
天童華舉黃龍語了云
死心和尚一期大驚小怪殊不知韶山自
遭遵布衲毒手之後至今無人檢點得出
且道誵訛在甚麼處。】

「師見白頭因至乃云莫便是多口白頭因麼
因云不敢師云有多少口因云徧身是師云
大小二事向甚處屙因云向韶山口裏屙師
云有韶山口即得無韶山口向甚處屙因無
語師便打。」

【雲門偃代云這話墮阿師放󲊛三十棒又
云將謂是師子兒又云韶山今日瓦解氷
消。
雪竇顯云從來疑著韶山。】

「福州雪峯義存禪師(嗣德山鑒)一日示眾云南山
有一條鱉鼻蛇汝等諸人切須好看時長慶
出云今日堂中大有人喪身失命雲門以拄
杖攛向師前作怕勢後僧舉似玄沙沙云須
是稜見始得然雖如是我即不然僧云和尚
作麼生沙云用南山作麼。」

【續寶峯文云雪峯無大人相然則蛇無頭
不行長慶恰似新婦怕阿家相似便道堂
中大有人喪身失命雲門將拄杖攛向面
前作怕勢為蛇畫足玄沙道用南山作麼
道我見處親切不免在窠窟裏更無一箇
有些子天然氣槩報寧門下莫有天然氣
槩底麼不敢望󲊛別懸慧日獨振玄風且
向古人鶻臭布衫上知些氣息也難得。

護國元云雪峯搖頭雲門擺尾長慶為蛇
畫足玄沙一向插觜諸人還知這一隊漢
落處麼妙舞也應誇遍拍三臺須是大家
催。】

「師一日因有兩僧來師遂以手托菴門放身
出云是什麼僧亦云是什麼師低頭歸菴後
僧辭去師問什麼處去僧云湖南去師云我
有箇同行在彼住巖頭附汝一信去師致書
云某信上師兄一自鰲山成道後迄至于今
飽不飢同叅某信上師兄僧到巖頭頭問甚
處來僧云嶺南來頭云曾到雪峯菴麼僧云
到來有書達和尚頭接了乃問別有何言句
僧遂舉前話頭云他道什麼僧云他無語低
頭歸菴頭云噫我當初悔不向伊道末後句
若向伊道天下人不奈雪老何僧至夏末再
舉前話請益頭云何不早問僧云未敢容易
頭云雪峯與我同條生不與同條死要識末
後句即這是。」

【溈山喆云大小雪峯巖頭却被這僧勘破。

續泐潭凖云大眾雪峯是會末後句不會
末後句若道會巖頭又道當初悔不向伊
道末後句若道不會因甚如今兒孫徧天
徧地雖與我同條生不與我同條死末後
巖頭與劈頭說破了也未免有些誵訛久
叅先德一舉便知後學初機莫道不疑好。】

「師在德山作飯頭一日飯遲方曬飯巾次乃
見德山自托鉢至法堂前師遂問這老漢鐘
未鳴鼓未響托鉢向甚處去山便回方丈師
次舉似巖頭頭云大小德山不會末後句山
聞令侍者喚巖頭來問汝不肯老僧那巖遂
密啟其意山乃休去至明日陞堂果與尋常
不同巖至僧堂前撫掌大笑云且喜老漢會
末後句他後天下人不奈伊何雖然如是也
只得三年。」

【明招謙代德山云咄咄沒處去沒處去。

雪竇顯云曾聞說箇獨眼龍元來只有一
隻眼殊不知德山是箇無齒大蟲若不是
巖頭識破爭得明日與昨日不同諸人要
會末後句麼只許老胡知不許老胡會。

翠巖真云德山巖頭一狀領過雪峯一千
五百人善知識地在。
溈山喆云巖頭大
似高崖石裂直得百里走獸潛蹤若非德
山度量深明爭得昨日與今日不同。

續溈山果云古今無異路達者共同途透
出威音外須明肘後符且道那裏是巖頭
識破德山處若檢點得出非但叅學眼明
亦乃領過雪峯其或緇素不辨邪正未分
路遠夜長休把火大家吹滅暗中行。】

「師問僧近離甚處僧云覆舩師云生死海未
度為什麼覆却舩其僧無語歸舉似覆舩舩
云何不道渠無生死僧再去進此語師云此
不是汝語僧云是覆舩與麼道師云我有二
十棒寄與覆舩二十棒老僧自喫不干闍黎
事。」

【雪竇顯向為甚覆舩處代云久嚮雪峯待
老漢擬議拂袖便行又於末後著語云能
區能別能殺能活若也辨得天下橫行。

續昭覺勤云雪峯有驗人句覆舩有透關
眼雪竇有陷虎機且道崇寧成得箇什麼
邊事。
徑山杲云作家宗師天然有在然
雖如是也是作賊人心虛是則不干這僧
事二十棒何須自喫當時但添打覆舩便
了且道渠過在什麼處老老大大不合與
人代語。】

「師示眾云望州亭與汝相見了也烏石嶺與
汝相見了也僧堂前與汝相見了也後保福
問鵞湖僧堂前且致望州亭烏石嶺什麼處
相見鵞湖驟步歸方丈保福便入僧堂。」

【雪竇顯云二老是即是只知雪峯放行不
知雪峯把定忽有箇衲僧出問未審雪竇
作麼生豈不是別機冝識休咎底漢還有
烏石嶺望州亭底麼良久云擔板禪和如
麻似粟。

續雲居齊云此二尊宿會得會不得相見
不相見試斷看。】

「師因僧問聲聞人見性如夜見月菩薩人見
性如晝見日未審和尚見性如何師打三棒
其僧後又問巖頭頭打三掌。」

【雪竇顯云應病設藥且與三下若據令而
行合打多少。】

「師問僧見說大德曾為天使來是不僧云不
敢師云爭解與麼來僧云仰慕道德豈憚關
山師云汝猶醉在出去僧便出師却召云大
德僧回首師云是什麼僧亦云是什麼師云
這漆桶僧無語師回顧鏡清云好箇師僧向
漆桶裏著倒清云和尚豈不是據欵結案師
云也是我尋常用底忽若喚回道是什麼被
他道這漆桶又作麼生清云成何道理師云
我與麼及伊汝又道據欵結案他與麼及我
汝又道成何道理一等是與麼時節其間何
故有得與不得清云不見道醍醐上味為世
所珍遇斯等人翻成毒藥。」

【雪竇顯云看他父子相投言氣相合知者
謂粉骨碎身此恩難報不知者謂扶高抑
下臨危悚人毒藥醍醐千載龜鑒還會麼
這漆桶。】

「師在洞山作飯頭淘米次洞問淘沙去米淘
米去沙師云沙米一時去洞云大眾喫箇甚
麼師遂將盆覆却洞云據子因緣合在德山。」

【瑯瑘覺云雪峯與麼去大似拋却甜桃樹
尋山摘醋棃。

續天童覺云雪峯步步登高不覺草鞋跟
斷若也正偏宛轉敲唱雙行自然言氣相
合父子相投且道洞山不肯雪峯意在什
麼處萬里無雲天有過碧潭似鏡月難來。

雪竇宗云直木不棲鸞鳳金針巳繡鴛鴦
若不是新豐老人便見氷消瓦解。】

「師因洞山問什麼處來師云斫槽來洞云幾
斧斫成師云一斧斫成洞云猶是這邊事那
邊事作麼生師云直得無下手處洞云猶是
這邊事那邊事作麼生師休去。」

【汾陽昭代云某甲早是困也。】

「師因洞山云入門來須得有語不得道早箇
入了師云某甲無口洞云無口即且從還我
眼來師休去。」

【長慶稜云某甲謹退。】

「師因辭洞山山云子向甚處去師云歸嶺中
去山云當時從甚路出師云從飛猨嶺出山
云今回向甚路去師云飛猨嶺去山云有一
人不從飛猨嶺去子還識麼師云不識山云
為甚不識師云他無面目山云子既不識爭
知無面目師無對。」

【瑯瑘覺云心麤者失。】

「師示眾云盡大地撮來如粟米粒大拋向面
前漆桶不會打鼓普請看。」

【長慶稜問雲門云雪峯與麼道還有出頭
不得處麼門云有稜云作麼生門云不可
總作野狐精見解也又云狼籍不少。
雲
峯恱云疋上不足我更與󲊛葛藤驀拈拄
杖云還見雪峯麼咄王令稍嚴不許攙行
奪市。
溈山喆云我更為諸人土上加泥
乃舉拄杖云看看雪峯老人向󲊛諸人面
前放屙咄為什麼屎臭氣也不知。

續智海逸云慙愧雪峯老一等是弄精魂
就中弄得好雖然如是好事不如無薦福
見處也要諸人共知盡十方世界東西南
北四維上下此土西天十萬八千。
昭覺
勤云絕天維立地紀未足稱奇擘太華逗
黃河亦非敏手若向這裏覻得透便可以
撒驪龍窟明珠噴栴檀林香氣豈不快哉
山僧今日不避泥水放一線道乃拈拄杖
云還見雪峯麼遂卓拄杖云劄。
靈隱嶽
云陝府鐵牛不覺膽顫嘉州大像通身汗
流且道象骨老人面皮厚多少。】

「師因僧禮拜遂打五棒僧云某甲有什麼過
師又打五棒。」

【雪竇顯云我不曾與人葛藤前五棒日照
天臨後五棒雲騰致雨尓若辯得也好與
五棒。
溈山秀云這僧腦門著地過犯彌
天雪峯輕恕猶自不知罪名再犯不容更
道日照天臨雲騰致雨惑亂後人何謂曾
被雪霜苦楊花落也驚。

續東禪觀云性空自來性直不似雪竇謾
人雪峯前五棒打這僧禮拜後五棒打這
僧無過諸人且道是不是若道是要󲊛眼
作甚麼。】

「師問僧甚麼處去僧云識得即知去處師云
󲊛是了事人亂走作麼僧云和尚莫塗污人
好師云我即不塗污󲊛古人吹布毛作麼生
與我說來看僧云殘羹餿飯巳有人喫了也
師休去。」

【雲門偃別前語築著便作屎臭氣又代後
語將謂是鑽天鷂子元來只是死水裏蝦
䗫。
雪竇顯出雪峯語云一死更不再活。】

「師於僧堂前坐眾集師拈拄杖云這箇為中
下根人時有僧問忽遇上上人來時如何師
拈起拄杖。」

【雲門偃云我不似雪峯打破狼籍僧便問
未審和尚如何師便打。

續護國元云宗師家有擒有縱有殺有活
若是蛇頭上揩痒南明又且不然驀拈拄
杖云我這裏為中下機人忽有人問上上
機人來時如何只向道我不似雲門打葛
藤。】

「師因一僧在山下卓菴多年不剃頭有僧問
如何是西來意主云溪深杓柄長師聞此語
乃云也甚奇怪一日將剃刀同侍者去訪纔
相見便舉前話問是庵主語不主云是師云
若道得即不剃󲊛頭主便將水洗頭胡跪師
前師便與剃却。」

【續昭覺勤云庵主雖是生鐵鑄就奈雪峯
是本分鉗鎚當初若只顢頇爭得驚天動
地還委悉麼金鏃慣調曾百戰鐵鞭多力
恨無讎。】

「師問僧闍黎名什麼僧云玄機師云日織多
少僧云寸􂅕不掛師云叅堂去僧纔行三五
步師云袈裟落地也僧回首師便打。

師一日見僧遂喚僧近前師云甚處去僧云
善請去師云去。」

【雲門偃云此是隨語識人。】

「師因僧問古澗寒泉時如何師云瞪目不見
底僧云飲者如何師云不從口入趙州聞僧
舉乃云終不從鼻孔裏入僧却問古澗寒泉
時如何州云苦飲者如何州云死師聞得乃
云趙州古佛遂遙望作禮從此不答話。」

【雪竇顯云眾中總云雪峯不出這僧問頭
所以趙州不肯如斯話會深屈古人雪竇
即不然斬釘截鐵本分宗師就下平高難
為作者。
薦福懷云諸仁者作麼生會不
答話底道理讚嘆趙州即不無還知趙州
一片玉瑕生麼若人點檢得出相如不誑
於秦主。

續五祖演舉了云若有人問五祖古澗寒
泉時如何老僧只向他道水飲者如何但
云當下止渴或有箇漢出來問道與曹溪
水是一是二只向他道分枝列泒縱橫自
在低處澆田高處潑菜。
長蘆夫云扶豎
宗乘須還大匠雪峯有一千五百人善知
識身心趙州用一百二十歲手叚不妨奇
怪如今眾中隨言定旨亂作褒貶深屈古
人然則相席打令自有知音鏤骨銘心罕
逢明鑒。
徑山杲云雪峯不答話疑殺天
下人趙州道苦面赤不如語直若是妙喜
則不然古澗寒泉時如何到江扶櫓棹出
岳濟民田飲者如何清涼肺腑此語有兩
負門若人辯得許󲊛有叅學眼。】

「師在國清寺拈起鉢盂問座主云道得與󲊛
鉢盂主云此是化佛邊事(雪竇別云只恐鈍置和尚)師云
󲊛作座主奴也未得主云某甲不會師云󲊛
問我與󲊛道主方禮拜師便踏倒主後舉似
雲門云某甲得七年方見門云󲊛得七年方
見主云是門云更用七年始得。」

【雪竇顯別云草賊敗也。】

「師因僧辭問甚處去僧云禮拜徑山和尚去
師云徑山問你此間佛法如何󲊛作麼生道
僧云待問即道師便打却回問鏡清云這僧
過在甚處便喫棒清云問得徑山徹困也師
云徑山在浙中因甚問得徹困清云不見道
遠問近對師休去。

師一日叅次有僧珍重便出師云總似這箇
師僧省多少心力玄沙云和尚與麼接人瞎
却閩中一城人眼去師云󲊛又作麼生沙云
便好與二十棒師云巳後無人奈子何。

師問僧什麼處來僧云江西來師云江西與
此間相去多少僧云不遙師豎起拂子云還
隔這箇麼僧云若隔這箇即遙去也師便打
出。

師問德山從上宗乘學人還有分也無山打
一棒云道什麼師不會至明日請益山云我
宗無語句實無一法與人師因此有省巖頭
聞乃云德山老人一條脊梁骨硬似鐵然雖
如是於唱教門中猶較些子。」

【保福展問招慶只如巖頭出世有何言教
過於德山便與麼道慶云汝不見巖頭道
如人學射久久方中福云中後如何慶云
展闍黎莫不識痛癢福云和尚今日非唯
舉話慶云展闍黎是什麼心行。
明招謙
云大小招慶錯下名言。】

「師因鏡清問只如古德豈不是以心傳心師
云兼不立文字語句只如不立文字語句如
何傳授師良久鏡清禮謝師云更問我一轉
豈不好清云就和尚請一轉問頭師云只與
麼為別有商量清云和尚與麼即得師云於
汝作麼生清云孤負殺人。

師一日云此事得與麼尊貴得與麼綿密僧
云某甲自到山經數載可聞和尚與麼示徒
師云我巳前雖無如今巳有莫有妨閡也無
僧云不敢此是和尚不得巳而矣。

師因僧與造龕子了白云和尚龕子成也師
云舁將向堂前著師纔見便問大眾有人道
得第一句即留取如是再問時有僧出云某
甲咨和尚師喝云莫𡱰沸便將龕子燒却。

師因領徒南遊時黃涅槃預知師至搘筞造
前途迎接抵蘇溪邂逅師遂問近離甚處槃
云離辟支巖師云岩中還有主麼槃以竹筞
敲師簥師乃出簥相見槃云曾郎萬福師遂
展丈夫拜槃亦作女人拜師云莫是女人麼
槃又設兩拜遂以竹筞畫地右繞師簥三帀
師云某甲三界內人尓三界外人尓冝前去
某甲後來槃乃先回師遂至止囊山憇數日
槃供待隨行徒眾一無所缺。

師因僧問牧童能歌能舞時如何師便下繩
牀作舞玄沙云這老漢脚跟未著地在師云
子又作麼生沙撫掌三下。

師送南際長老出乃作女人拜際斂手應諾
諾師以手斫額便歸。

師問僧近離甚處僧云溈山師云溈山有何
言句僧云某甲曾問如何是祖師西來意山
據坐師云汝肯他不僧云不肯他師云溈山
古佛子速去禮拜懺悔玄沙聞得云山頭老
漢蹉過溈山僧問未審和尚意旨如何沙云
大小溈山被這一問直得百雜碎。

師塔銘云兄弟添十字同心著一儀土主曰
松山卵塔號難提更有胡家曲汝等切須知
我唱泥牛吼汝和木馬嘶。」

【翠巖真云然寰中天子勑塞外將軍令雪
峯前不至村後不搆店若是翠巖和泥合
水且與麼三十年後莫顢頇。】

「師一日喚僧近前來僧近前師云去。」

【雲門偃舉問僧󲊛作麼生道得叉手句󲊛
若道得叉手句即見雪峯。】

「師因僧問乞師指示師云是什麼僧於言下
大悟。」

【雲門偃云雪峯向伊道什麼。】

「師一日云此事如一片田地相似一任眾人
耕種無有不承此恩力者玄沙云且作麼生
是一片田地師云看玄沙云是即是某甲不
與麼師云󲊛作麼生沙云秖是人人底。

師一日晚叅次却回中庭臥時太原孚上座
云五州管內秖有這和尚較些子師便起去。

師問僧甚麼處來僧云浙中來師云舩來陸
來僧云二途俱不涉師云爭得到這裏僧云
有什麼隔礙師打趂出僧過十年後再來師
又問甚處來僧云湖南師云湖南與這裏相
去多少僧云不隔師豎起拂云還隔這箇麼
僧云若隔即不到也師又打趂出此僧住後
凡見人便罵師一日有同行聞特去訪乃問
兄到雪峯有何言句便如是罵他遂舉前話
乃被同行詬叱與他說破當時悲泣常向中
夜焚香遙禮。

師示眾云盡大地是箇解脫門把手拽不入
時一僧出云和尚怪某甲不得一僧云用入
作麼師便打。」

【雪竇顯云三箇中有一人受救在忽若總
不辯明平地上有甚數。】

「師因玄沙問某甲如今大用去和尚作麼生
師遂將三箇木毬一時拋出沙遂作斫牌勢
師云󲊛親在靈山方得如此沙云也只是自
家事。

師一日陞座眾集定乃輥出木毬玄沙遂去
捉來安於舊處。」

【白雲端云此箇時節眾中皆言子父共作
一大事如此見解還夢見也未海會今日
布施諸人乃云濃研香翰深蘸紫毫。】

「師在僧堂內燒火閉却前後門乃呌救火救
火玄沙將一片柴從窗櫺中拋入師便開門。

師示眾有云我這裏如一面古鏡相似胡來
胡現漢來漢現時有僧便問忽遇明鏡來時
如何師云胡漢俱隱。」

【玄沙備云我即不與麼有僧便問忽遇明
鏡來時如何沙云百雜碎。
明招謙云當
與麼時莫道胡漢俱隱別作麼生道玄沙
云破明招云喪也。

續瑯瑘覺云不見道驗人端的處下口便
知音。】

「鄂州巖頭全奯禪師叅德山纔跨門便問是
凡是聖山便喝師便拜洞山聞舉乃云若不
是奯公也大難承當師云洞山老漢不識好
惡錯下名言我當時一手擡一手搦。」

【雪竇顯云然則德山門下草偃風行要且
不能塞斷天下人口當時纔拜劈脊便打
非唯剿絕洞山亦乃把定奯老還會麼李
將軍有嘉聲在不得封侯也是閑。

續瑯瑘覺云巖頭無人問著不妨奇特纔
被洞山腦後一錐便乃氷消瓦解。
南華
昺云巖頭一期展露事不徒然無人讚嘆
猶較些子纔被洞山稱提直得驚群駭眾
還會麼無滯自然隨勢去有聲多為不平
來。
徑山杲云猛虎不識穽穽中身死蛟
龍不怖劒劒下身亡巖頭雖於虎穽之中
自有透脫一路向劒刃上有飜身之機若
仔細檢點將來猶欠悟在即今莫有為巖
頭作主底麼出來與大慧相見良久喝一
喝拍一拍洎合停囚長智。
教忠光云還
知三大老落處麼德山和身放倒洞山帶
水拖泥若非巖頭具通方眼有格外機爭
顯功高汗馬且作麼生是一手擡一手搦
處殺人刀活人劒。】

「師問僧甚處來僧云西京來師云黃巢過後
還􂊂得劒麼僧云􂊂得師引頸近前云㘞僧
云師頭落也師呵呵大笑僧後到雪峯峯問
甚處來僧云巖頭來峯云巖頭有何言句僧
舉前話峯便打三十棒趂出。」

【溈山喆云這僧黃巢過後曾􂊂得劒却向
巖頭處施設及至雪峯前鋒鋩不露何故
為他巖頭大笑一聲直得天地斗暗四方
絕唱若不得雪峯幾乎陸地平沉不見道
殺人刀活人劒。

續承天宗云可惜許這般漢只學得勝負
之法殊不知是生滅之因我當時若見但
向他道作家作家教他擔板過一生。】

「師因沙汰後於鄂洲渚邊作渡子兩岸各掛
一板有人過渡打板一下師云阿誰或云要
過那邊去師乃舞掉迎之一日因一婆抱一
孩兒來乃問呈橈舞棹即不問且道婆手中
兒甚處得來師便打婆云婆生七子六箇不
遇知音秖這一箇也不消得便拋向水中。」

【續瑯瑘覺云欺敵者亡。
大溈智云巖頭
業在其中只得通身泥水老婆雖有丈夫
手叚也是家醜外揚。】

「師因德山一日云我這裏有兩僧入山住菴
多時汝去彼看他怎生師遂將一斧去見二
人在菴內坐師乃拈起斧云道得也一下斧
道不得也一下斧二人殊不顧師擲下斧云
作家作家歸舉似德山山云他如何師云洞
山門下不道全無若是德山門下未夢見在。

師因瑞巖問如何是本常理師云動也巖云
動時如何師云不是本常理巖佇思間師云
肯即未脫根塵不肯即永沉生死巖於是領
悟。

師一日陞堂云吾甞究涅槃經七八年中有
兩三叚義頗似衲僧說話又云休休時有僧
出禮拜請和尚為眾舉師遂云吾教意如∴
字三點第一向東方下一點點開諸菩薩眼
第二向西方下一點點諸菩薩命根第三向
上方下一點點開諸菩薩頂門此是第一叚
義又云吾教意如摩醯首羅擘開面門豎亞
一隻眼此是第二叚義又云吾教意猶如塗
毒鼓擊一聲遠近聞者皆喪此是第三叚義
時有小嚴上座問如何是塗毒鼓師以兩手
按膝亞身云韓信臨朝底。

師與雪峯坐次欽山將一椀水致地云水清
月見峯云水清月不見師便趯翻而去(一本曰洞
山)。

師因觀音會下有僧來叅以手左邊作一圓
相又於右邊作一圓相又於中心作一圓相
欲成未成被師以手一撥僧無對師便喝出
僧欲跨門師却喚回問汝是洪州觀音來不
僧云是師云只如適來左邊一圓相作麼生
僧云是有句師云右邊一圓相聻僧云是無
句師云中心圓相作麼生僧云是不有不無
句師云只如吾與麼又作麼生僧云如刀劃
水師便打出。

師因欽山住後與雪峯同至澧州鼇山鎮阻
雪師每日秖是打睡雪峯一向坐禪一日喚
云師兄師兄且起來師云作什麼峯云平生
不著便共文邃箇漢行脚到處被他帶累今
日與師兄到此又只管打睡師喝云噇眠去
每日牀上坐恰似七村裏土地他時後日魔
魅人家男女去在峯自點胷云某甲這裏未
穩在不敢自謾師云我將謂󲊛他後向孤峯
頂上盤結草菴播揚大教猶作這箇語話峯
云某甲實未穩在師云󲊛若實如此據󲊛見
處一一通來是處我與󲊛證明不是處與󲊛
剗却峯云某甲初到鹽官見上堂舉色空義
得箇入處師云此去三十年切忌舉著峯云
又因洞山偈云切忌隨他覓迢迢與我踈下
云云得箇省處師云若恁麼自救也未徹在
峯又云後問德山從上宗乘中事學人還有
分也無德山打一棒云道什麼我當時豁然
如桶底脫相似師喝云󲊛豈不聞道從門入
者不是家珍峯云畢竟如何即是師云若欲
播揚大教一一從自巳胷襟流出將來與我
蓋天蓋地去峯於言下大悟便作禮起連聲
云今日始是鼇山成道也師兄今日始是鼇
山成道也師兄。

泉州瓦棺和尚為德山侍者時同德山入山
斫木德山將一椀水與師師接得便喫却德
云會麼師云不會山又將一椀水與師師接
又喫却山云會麼師云不會山云何不成𥚚
取那不會底師云不會又成𥚚箇什麼山云
子大似箇鐵橛師住後雪峯去訪茶話次峯
問當時在德山斫木因緣作麼生師云先師
當時肯我峯云和尚離先師太早其時面前
有一椀水峯云將水來師便過與峯接得便
潑却。」

【雲門偃云莫壓良為賤。】

「襄州高亭簡禪師初往叅德山隔江見德山
在江岸坐乃隔江問訊山以手招之師忽開
悟便橫超而過更不渡江遂返高亭住持。」

【續徑山杲云高亭橫趍而去許伊是箇伶
俐師僧若要法嗣德山則未可何故猶與
德山隔江在。】


宗門綂要續集卷第十四



* 音釋

譊
(女交切)。
餿
(所鳩切飯壞也)。
顢頇
(顢莫安切頇許安切)。
搘
(章移切拄
也)。
詬
(許候切怒也)。
搦
(昵角切按也)。
剿
(子小切絕也)。

宗門綂要續集卷第十五　　　　　傾七
宋建溪沙門宗永集
元建康保寧禪寺住持沙門清茂續集

* 青原下第六世

「洪州同安常察禪師(嗣九峯虔)因僧叅遶禪牀一
帀振錫一下云凡聖不到處請師道師鳴指
一下僧云奇哉同安嚇得忘前失後師云闍
黎發足甚處僧便珍重師云五湖衲子一錫
禪人未到同安不妨疑著僧云近見不如遠
聞師云貪他一盃酒失却滿舩魚。」

【續昭覺勤云全軍隊伍馬步相叅兩陣交
鋒不妨奇特爭奈二俱失利具眼底試辯
看。
何山珣云奮大用發大機明來暗合
平坦嶮巇彼既殺活拄杖我即綿裏秤鎚
縱使諸方眼目難斷箇是箇非畢竟如何
堪笑一枝無孔笛主賔顛倒兩頭吹。】

「師問僧甚處來僧云五臺師云還見文殊麼
僧展兩手師云展手頗多文殊誰覩僧云氣
急殺人師云不覩雲中鴈焉知沙塞寒僧云
遠趨丈室乞師一言師云孫臏門下徒話鑽
龜僧云名不浪施師云喫茶去僧便珍重師
云雖得一場榮刖却一雙足。

師因有僧叅乃問甚處來僧云江西師云江
西法道與此間如何僧云賴遇問著某甲若
問別人即禍生師云老僧適來造次僧云某
甲不是孾兒徒用止啼黃葉師云傷鱉恕龜
殺活由我僧又問久造玄微如何洞曉師云
老僧耳背分明問將來僧云快鷂不打籬邊
雀師云暗中臨鏡誰辯妍𡟎僧云向上機關
如何洞曉師云何必僧云休休師云始解乘
舟擬跨劒水。」

【續昭覺勤云宗師家握佛祖鉗鎚理當即
行不留眹迹這僧既上門上戶更說什麼
傷鱉恕龜劈脊便棒何故重賞之下必有
勇夫。】

「師一日遊山次大眾隨之師云堦前翠竹砌
下黃花古人道真如般若同安即不然時有
僧云古人也好和尚師云不貪香餌味可謂
碧潭龍僧云諸方眼目不怪陶潛師云闍黎
閉目中秋坐却笑月無光僧云堦前翠竹砌
下黃花又作麼生師云安南未伏塞北那降
僧禮拜師云名稱普聞。

師問僧近離甚處僧云太原師云太原近日
法道如何僧云只見雲隨日出水逐波生不
知太原法道如何師云豈不是離太原乎僧
云苦苦師云不覩海雲色微覺旱雷聲僧云
以金易鍮憎真愛假師便歸方丈僧拂袖而
出師云得縮頭時且縮頭。

師問僧眼界無光如何得見僧云北斗東轉
南斗西移師云夫子入太廟僧云與麼則同
安門下道絕人荒去也師云橫抱孾兒擬彰
皇簡。

師因僧問學人未曉時機請師指示師云叅
差松竹烟凝薄重疊峯巒月上遲僧擬進語
師云劒甲未施賊身巳露僧云何也師云精
陽不剪霜前竹水墨徒誇海上龍僧遶禪牀
一帀大笑而出師云閉目食蝸牛一場酸澁
苦。

吉州禾山澄源殷禪師垂語云習學謂之聞
絕學謂之隣過此二者謂之真過時有僧出
問如何是真過師云解打鼓僧云如何是真
諦師云解打鼓又問即心即佛則不問如何
是非心非佛師云解打鼓僧云如何是向上
事師云解打鼓。」

【續東禪嶽云禾山以無量義百千法門若
揭日月而行浮雲豈能掩蔽東禪不打這
破鼓臨機豹變見兔放鷹且要諸人各各
相委如何是真過實語如何是真諦如語
如何是非心非佛不誑語如何是向上事
不異語此四轉語如鐵蒺藜吞得過是好
手其或未然言多去道轉遠。】

「撫州金峯從志禪師(嗣曹山章)因僧侍次乃云舉
一則因緣汝第一不得亂會僧云請和尚舉
師豎起拂子僧良久師云知道闍黎亂會僧
以目視東西師云雪上更加霜。」

【續昭覺勤云金峯起模畫樣這僧好肉剜
瘡不唯雪上加霜未免將錯就錯山僧亦
有一則因緣只是不舉向諸人何故六耳
不同謀。】

「師示眾云事存凾蓋合理應箭鋒拄還有人
道得麼若有人道得金峯分半院與他住時
有僧出禮拜師云相見易得好共事難為人
便下座。

師一日拈起枕子云一切人喚作枕子金峯
道不是僧云未審和尚喚作什麼師拈起枕
子僧云與麼則依而行之也師云󲊛喚作什
麼僧云枕子師云落在金峯窠裏。」

【續法雲秀云買賣不相當牛頭南馬頭北
與麼說話也未出得金峯窠窟在畢竟如
何心不負人面無慚色。
雲蓋本云賣寶
遇著瞎波斯。
昭覺勤云渾侖無縫𦉑綿
密不通風畫也畫不成描也描不就喚作
枕子故是落在金峯窠裏直饒不喚作枕
子未免亦落在金峯窠裏且作麼生出得
金峯窠窟識取鈎頭意莫認定盤星。】

「師一日因僧問訊乃把住云輒不得向人道
我有一則因緣舉似󲊛僧作聽勢師與一掌
僧云為什麼打某甲師云我要這話行。」

【續明招謙云可惜許金峯好一則因緣被
這僧塌却若要話行這一掌須是金峯自
喫始得。
昭覺勤云六耳不同謀。】

「師一日上堂喫餬餅次乃拈一箇從上座板
頭轉一帀大眾見一一合掌師云假饒十分
擡起手也只得一半至晚間有僧請益云今
日和尚行餬餅見眾僧合掌却云假饒十分
擡起手也只得一半請和尚全道師以手作
拈起餅勢云會麼僧云不會師云金峯也始
道得一半。

師問僧發足何處僧云趙州師云趙州法嗣
何人僧云南泉師云󲊛何曾離趙州僧云未
審和尚尊意如何師云趙州實嗣南泉僧至
晚請益云今日蒙和尚慈悲某甲未會請和
尚指示師云若到別處莫道後語是金峯底
僧云為甚如此師云恐辱他趙州。

師一日見僧來便起身僧便出去師云恰共
昨日師僧見解不別僧遂回云昨日僧道什
麼師云恰與麼問僧云知道金峯有眼師云
金峯且致󲊛今日何處喫飯僧云道著即不
中師云與麼則無來處也僧云老婆心堪作
什麼師云金峯問僧不曾弱他就中闍黎無
話處僧云豈是分外師云小慈妨大慈。」

【續昭覺勤云鈎頭香餌放去􂊂來衝浪錦
鱗搖頭振鬣雖金峯不曾弱他奈這僧承
機自弱還會麼小慈妨大慈。】

「處州廣利容禪師(又曰貞溪)因僧到師乃豎拂子
云貞溪老漢還具眼麼僧云某甲不敢見人
過師云老僧死在闍黎手裏僧以手指胷便
出去師云闍黎叅見先師來至晚請喫茶了
僧拈起盞子云這箇是諸佛出世邊事作麼
生是未出世邊事師以手撥却盞云到闍黎
死在老僧手裏僧云五里牌在郭門外師云
無故惑亂師僧僧遂起謝茶師云特謝闍黎
相訪。

襄州鹿門處真禪師因韶國師到遂問近離
甚處韶云谷隱夜宿龐居士巖師云五眼之
中那箇是正眼韶云久嚮鹿門師云這一片
田地干󲊛甚事韶云話頭何在。

杭州佛日和尚(嗣雲居膺)到夾山維那云此間不
著後生師云某甲蹔來謁見和尚不宿維那
白山山許見師未陞堦山便問甚麼處來師
云雲居來山云即今在什麼處師云在夾山
頂上山云老僧行年在坎五鬼臨身師欲上
堦山云三道寶堦從何而上師云三道寶堦
曲為今時便上禮拜山問闍黎與什麼人同
行師云木上座山云他何不來相看師云和
尚看他有分山云在什麼處師云堂中山次
共師下到堂中師遂去取得拄杖擲于面前
山云莫從天台得不師云非五嶽之所生山
云莫從須彌山得來師云日月宮不遊山云
與麼則不從他人得也師云自已尚如冤家
從人得堪作什麼山云冷灰裏有一粒荳爆
乃喚維那來明窗下安排箸明日山入堂問
昨日新到在甚處師出應諾山云子未到雲
居巳前在什麼處師云天台國清山云天台
有潺潺之水淥淥之波謝子遠來子意如何
師云久居巖谷不掛松蘿山云此猶是春意
秋意又如何師良久山云看君只是撐舩漢
終歸不是弄潮人。

師因夾山大普請維那請師送茶師云某甲
為佛法來不為送茶來維那云和尚教上座
師云和尚尊命即得乃將茶去作務處撼盞
作聲夾山回顧師云釅茶三五椀意在钁頭
邊山云瓶有傾茶勢籃中幾箇甌師云缾有
傾茶勢籃中無一甌便傾茶行時大眾舉目
師云大眾鶴望請師一言山云路逢死蛇莫
打殺無底籃子盛將歸師云手執夜明符幾
箇知天曉山云大眾有人也歸去來歸去來。

洪州同安丕禪師看經次因僧來叅師以衫
袖蓋却頭僧近前作吊慰勢師放下衫袖提
起經云會麼僧亦將衫袖蓋却頭師云蒼天
蒼天。

洪州雲居懷嶽禪師因僧問明鏡當臺時如
何師云不鑒照僧云為甚不鑒照師云胡來
胡現漢來漢現僧云大好不鑒照師便打。

歙州朱溪謙禪師因韶國師遊方時到忽聞
犬咬靈鼠聲韶便問是什麼聲師云犬咬靈
鼠聲韶云既是靈鼠為甚却被犬咬師云咬
殺也韶云好箇大師便打韶云莫打某甲話
在。」

【續昭覺勤云朱溪八面受敵故宜委曲接
人國師一著當機未免承虛接響當時待
他道莫打某甲話在但向道巳後須遇人
始得。】

「池州嵇山章禪師在投子作柴頭投子一日
送茶與師乃云森羅萬象總在裏許師遂潑
却茶云森羅萬象在什麼處子云可惜一椀
茶。」

【續明招謙云嵇山未潑茶前合下得什麼
語免他道可惜一椀茶。】

「潭州報慈藏嶼禪師(嗣龍牙遁)因僧問承古有言
情生智隔想變體殊只如情未生時如何師
云隔僧云情未生時隔箇什麼師云這箇梢
子未遇人在。」

【瑯瑘覺云報慈不妨入泥入水據衲僧門
下遠之遠矣。

續黃龍新云也是小慈妨大慈這僧還同
受屈梢浪子未遇人在今時往往作是非
會却不作是非會如何理論良久云天上
有星皆拱北人間無水不朝東。
開福寧
云報慈一隔佛祖命脉放去􂊂來凡聖罔
測。
東禪觀云報慈末上大開東閣下梢
只以麤茶備禮。】

「師讚龍牙真云日出連山月圓當戶不是無
身不欲全露龍牙一日在帳中坐僧問不是
無身不欲全露請師全露牙撥開帳子云還
見麼僧云不見牙云不將眼來師後聞乃云
龍牙只道得一半。」

【雲門偃令僧舉我與󲊛道僧舉了雲門云
我不妨與󲊛道。

續東禪觀徵云適來報慈龍牙把手從者
裏過拶破上座耳門因什麼不知。】

「襄州含珠山審哲禪師因檀越請堂中首座
開堂主事來白師云是即是欠悟在首座得
聞乃束裝他去師以拄杖隨後打出。

襄州石門獻蘊禪師(嗣青林虔)在青林作園頭一
日林問今日作什麼師云種菜林云徧界是
佛身子向什麼處種師云金鋤纔動土靈苗
在處生林次日入園喚蘊闍黎師應諾林云
剩栽無影樹留與後人看師云若是無影樹
豈受栽林云不受栽且止汝曾見他枝葉麼
師云不曾見林云既不曾見爭知不受栽師
云秖為不見所以道不受栽林休去。

筠州黃檗慧禪師(嗣踈山仁)問踈山剎那便去時
如何山云逼塞虛空󲊛作麼生去師云逼塞
虛空不如去乃下至僧堂前首座云適來祗
對甚是奇特師云此乃率尔實自偶然敢望
開示愚迷首座云剎那還有擬議也無師於
言下有省。

隨州護國守澄禪師同演化大師在湖南報
慈一日慈陞堂演化出問如何是真如佛性
慈云誰無叅退首座問云汝適來問和尚話
還會麼化云不會座云和尚與麼慈悲汝為
什麼不會真如佛性誰無乃至四生六道悉
皆具足化云感首座為某說破師不覺咬齒
云這漢自家無眼更瞎他人却召化問首座
適來說箇什麼化云某甲當初不會得他說
破具如前說師云佛法不是這箇道理汝若
不信去問取堂頭和尚化遂去堂上具說前
解以求印證慈云佛法不是這箇道理化云
適來問淨果大師他亦不肯教來問和尚望
和尚為某甲决破慈云尓却去問取他化往
師處作禮云和尚令某甲來請益師云汝但
問來化乃問如何是真如佛性師云誰有化
於言下契悟乃云師向去或在眾或住持某
誓願終身佐助後相繼住持護國。

鳳翔青峯傳楚禪師(嗣洛浦安)因齋次問北院云
先師道信手拈來草師兄作麼生會北院拈
起一隻筯師云與麼會何曾夢見先師北院
云汝與麼會何曾夢見先師。

郢州桐泉山和尚(嗣黃山輪)初到黃山山問天門
一合十方無路若有人道得擺手出漳江師
云蟄戶不開龍無龍句山云是汝恁麼道師
云是即直言是不是直言不是山云擺手出
漳江師乃作禮。

袁州木平善道禪師(嗣盤山文)初謁洛浦遂問一
漚未發巳前如何辯其水脉浦云移舟諳水
勢舉棹別波瀾師不愜意次叅盤龍如前問
龍云移舟不別水舉棹即迷源師因此相契
(通明錄漳浦)。」

【雲峯恱云木平若於洛浦言下會去猶較
些子可惜許向盤龍死水裏淹殺後有問
如何是木平對云不勞斤斧果然只在這
裏諸禪德大凡發言超方也須甄別邪正
識辯真偽帶些子眼筋始得雖然如是也
是賊過後張弓。】

「福州玄沙師備禪師(嗣雪峯存)因叅次聞燕子聲
乃云深談實相善說法要便下座尋有僧請
益云某甲不會師云去無人信汝。

師初到莆田縣百戲迎之次日問小塘長老
昨日許多喧閙向什麼處去小塘提起袈裟
角師云料掉沒交涉。」

【法眼益別云昨日有多少喧閙。
清涼欽
別云今日更好笑。
溈山喆云大溈則不
然忽有問遂鳴指一下如有箇衲子出來
云料掉沒交涉却肯他何故大丈夫漢捋
虎鬚也是本分且道利害在甚處。

續黃龍新云奇怪諸禪德扶豎宗乘須是
小塘長老始得玄沙為什麼道料掉沒交
涉我即不然昨日許多喧閙向什麼處去
天共白雲曉水和明月流。
昭覺勤云或
有問山僧只向道又是從頭起他若道料
掉沒交涉劈脊便棒何故曹溪波浪如相
似無限平人被陸沉。
南華昺云玄沙恁
麼道還有得失是非也無若謂有當人未
具眼在若謂無因甚麼道料掉沒交涉還
會麼是非巳去了是非裏薦取。】

「師示眾云諸方盡道接物利生忽遇三種病
人來且作麼生接患盲者拈椎豎拂他又不
見患聾者語言三昧他又不聞患瘂者教伊
說又說不得且作麼生接若接不得佛法無
靈驗當時地藏出云某甲有眼耳和尚作麼
生接師云慚愧便歸方丈。」

【雲門偃因僧請益門云汝禮拜著僧拜起
門以拄杖挃之僧乃退後門云汝不是患
盲復喚近前來僧纔近前門云汝不是患
聾門云還會麼僧云不會門云汝不是患
瘂其僧於是有省。
雪竇顯舉了便喝云
這盲聾瘖瘂漢若不是雲門驢年去如今
有底或拈椎豎拂他又不管教伊近前他
又不來問還會麼他又不應諸方還奈何
得麼雪竇若不奈何汝這一隊驢漢又堪
作什麼以拄杖一時趂散。
翠巖芝云早
知燈是火飯熟巳多時。

續法眼益云我當時見羅漢上座舉此話
我便會三種病人。
雲居元云地藏如龍
無角似蛇有足玄沙只有先鋒且無殿後
兩人病在膏肓針藥之所不到山僧為󲊛
諸人點破拈拄杖云棒頭有眼明如日要
識真金火裏看。
本覺一云雲門雪竇也
是因風吹火見兔放鷹爭如地藏逆水之
波當時聞玄沙恁麼道便出眾云某甲有
眼有耳有口請師接玄沙云慙愧便乃呵
呵大笑非但玄沙盡西天此土諸佛諸祖
被這一拶不免退身有分驀拈拄杖云放
過則不可。
龍門遠云好兄弟還知真實
相為麼今日不惜眉毛為諸人說破只如
諸人有雙眼又何曾見來有雙耳又何曾
聞來有片舌又何曾說來既無說無聞無
見何處有色聲香味事雖然如是能有幾
人到這般田地。
徑山杲云這僧雖然悟
去只悟得雲門禪若是玄沙禪更買草鞋
行脚。
天童華云雲門平展這僧實酬且
道什麼處是這僧悟處不救之疾難為針
艾。】

「師一日見鼓山來乃作圓相示之山云人人
出這箇不得師云情知汝向驢胎馬腹裏作
活計山云和尚又作麼生師云人人出這箇
不得山云和尚與麼道却得某甲為甚道不
得師云我得汝不得。」

【雪竇顯云秪解貪觀白浪不知失却手橈。

雲峯恱云道得道不得總在玄沙圈裏如
今作麼生出得玄沙圈。

續昭覺勤云灼然這一條路作者方知直
得窮天地亘萬古而不移消刼石空芥城
而無盡便是透關底也須著眼始得一等
是恁麼時節為什麼我得汝不得切忌向
驢胎馬腹裏作活計。
淨因成云叢林中
往往作鼓山未到玄沙境界會却諸人要
識玄沙鼓山麼不見道盡出這箇不得。

南華昺云捩轉鼻孔換却眼睛若無這箇
手叚如何扶豎宗乘雖然如是直是好笑
笑須三十年且道笑箇什麼情知汝在驢
胎馬腹裏作活計。
地藏恩別云不免起
動和尚。
東禪觀云某甲當時若作鼓山
待玄沙道人人出這箇不得即云和尚元
來別有長處不圖成就前功且要與玄沙
向驢胎馬腹裏相見。】

「師甞與地藏在方丈說話夜深乃云侍者關
隔子門了汝作麼生出得藏云喚什麼作門。」

【雪竇顯別云珍重便行。
清涼欽別云和
尚莫欲歇去麼。】

「師上堂眾集遂將拄杖一時趂下却回向侍
者道我今日作得一解嶮入地獄如箭射者
云喜得和尚再復人身。」

【翠巖芝云大小玄沙前不搆村後不至店
且作麼道得出身之路。
道吾真云大小
芝老只是偏枯若是道吾即不然玄沙與
侍者一人具一隻眼。

續雲居舜云此話眾中舉得爛如泥且作
麼生會山僧道侍者不在言也玄沙也是
荊𣗥林裏求栴檀。
東禪觀云大小玄沙
性命在侍者手裏。】

「師問鏡清我不見一法為大過患汝道不見
什麼法清指露柱云莫是不見這箇法麼師
云淛中清水白米從汝喫佛法則未在。」

【雪竇顯云大小鏡清被玄沙熱謾我當時
若見但向道靈山授記也未到如此。
溈
山喆云若不是鏡清幾乎忘前失後何故
不逢別者終不開拳。】

「師令僧馳書上雪峯峯上堂開緘見三幅白
𥿄乃呈示大眾云會麼良久云不見道君子
千里同風僧回舉似師師云山頭老和尚蹉
過也不知。」

【五祖戒出語云將謂胡鬚赤。
黃龍南云
雪峯不道無長處既被玄沙識破直至如
今雪不出。

續明昭謙云玄沙三幅白𥿄爭奈文彩巳
彰雪峯千里同風何故不知蹉過不見道
養子莫教大大了作家賊。】

「師與天龍入山見虎龍云前面是虎師云是
汝阿虎龍歸院乃問適來山中未審和尚尊
意如何師云娑婆世界有四種重障若人透
得許汝出陰界。」

【雪竇顯云要與人天為師前面端的是虎。

續徑山杲云也知和尚為人切。】

「師因韋監軍云曹山和尚甚奇怪師乃問撫
州取曹山多少韋乃指傍僧云上座曾到曹
山不僧云到來韋云撫州取曹山多少僧云
一百二十韋云與麼則上座不到曹山韋却
起身禮拜師師云監軍却須拜此僧此僧却
具慙愧。」

【承天宗云這僧可悲可痛直饒玄沙具金
剛眼睛蹉過韋監軍了也。】

「師因韋監軍云占波國人語稍難辯何況五
天梵語還有人辯得麼師提起橐子云識得
這箇即辯得。」

【雲門偃云玄沙何用繁辭又云適來道什
麼。】

「師問僧甚處來僧云德山來師云德山近日
有何言句僧云和尚一日大眾集定攛拄杖
向前便歸方丈掩却門師云賺舉了僧却問
作麼生是某甲賺舉師云更請上座舉其僧
又舉師云不違種草。

師因有聲明三藏到大王王請驗之師乃將
銅火筯敲鐵火爐問是什麼聲藏云銅鐵聲
師云大王莫受外國人謾。」

【雪竇顯別云大王宜加信敬又別三藏云
莫謾外國人。
法眼益代云大師久受大
王供養。
清涼欽代云却是和尚謾大王。

續淨因成云既不是銅鐵聲玄沙喚作什
麼聲然則三藏只知渡水不覺濕衣玄沙
偏解誣人爭奈國有憲章且道三藏謾大
王何似玄沙謾大王。
天童覺云理契則
神貧子獲衣中之寶情封則物力士失額
上之珠三藏只解瞻前不能顧後還知麼
誣人之罪以罪加之。】

「師因雪峯至謂師云近有僧來禮拜我我打
伊一棒便回頭我向伊道是什麼渠便有箇
會處師云和尚莫錯保持人也須驗過始得
師後去山中果見其僧遂問云山中和尚見
兄來打一棒云是什麼是不僧云是師拂袖
去雪峯見師乃問云那僧何似生師云那僧
荒也峯云何處荒師云四邊荒躶躶地。

師因光侍者道師叔若學得禪某甲打鐵舩
下海去師住後令人馳書問光侍者云打鐵
舩也未。」

【法眼益代云和尚終不與麼。
清涼欽代
云請和尚下舩。
支提愛云玄沙也是貧
人思舊債。

續汾陽昭云只見錐頭利不見鑿頭方。

慧林本云昨日過新羅。
雲居元云禪也
未曾叅得何用思量舊事忽然被他撐動
鐵舩玄沙堪作什麼。】

「師因僧問盡十方世界是一顆明珠學人為
甚不會師云用會作什麼。」

【雪竇顯別云諸方即得我這裏不得。】

「師因雪峯遷化為喪主三朝集眾煎茶次師
於靈前拈起一隻盞問大眾先師在日即且
從󲊛道如今且作麼生道若道得則先師無
過若道不得則過在先師還有人道得麼如
是三問眾皆無對師遂撲破盞子歸院後問
中塔作麼生會塔云先師有什麼過師便面
壁塔便出去師復召塔塔回首師問󲊛作麼
生會塔便面壁師休去。

師一日見三人新到遂自去打普請鼓三下
却歸方丈新到具威儀了亦去打普請鼓三
下却入僧堂久住來白師云新到輕欺和尚
師云打鐘集眾勘過大眾集新到不赴師令
侍者去喚新到纔至法堂却向侍者背上拍
一下云和尚喚󲊛侍者至師處新到便歸堂
久住乃問和尚何不勘新到師云我與󲊛勘
了也。

師因僧侍次師以杖指面前地上一點白問
云還見麼僧云見師如是三次問其僧俱云
見師云󲊛也見我也見為什麼道不會。

師因長慶稜來乃問除却藥忌作麼生道稜
云憨作麼師云雪峯山橡子拾食來這裏雀
兒放糞。

師訪三外庵主纔相見主云不怪住山年深
無坐具師云人人盡有庵主為什麼無主云
且坐喫茶師云菴主元來有在。

師示眾云世尊道吾有正法眼藏付囑摩訶
大迦葉猶如畫月曹溪豎拂猶如指月時鼓
山出眾云月聻師云這箇阿師就我覓月山
不肯却歸眾云道我就他覓月。」

【雪竇顯云玄沙與鼓山如排百萬大陣秪
拋瓦礫相擊或有衲僧辯得當知正法眼
藏付囑有在。

續護國元云玄沙鼓山各說道理要且未
識月在諸人要識月麼幸無偏照處剛有
未明人。】

「師因上雪峯問訊次峯云我此間有箇老鼠
今在浴室下師云待與和尚勘過纔去見孚
上座打水次乃云新到相看孚云巳相見了
也師云什麼劫中曾相見來孚云莫瞌睡(雪竇
別這賊敗也)師復去白雪峯云巳勘破了峯云作
麼生勘師舉前話峯云汝著賊了也。

師一日侍雪峯次有二僧從堦下過峯云此
二人堪為種草師云某甲不與麼峯云汝作
麼生師云便好與二十棒。

師因雪峯云世界闊一丈古鏡闊一丈師乃
指火爐云火爐闊多少峯云似古鏡闊師云
老漢脚跟未點地在。」

【鏡清怤問僧為復古鏡致火爐與麼闊火
爐致古鏡與麼大。
西院明云與麼問人
也未可在。
雲門偃云餿飯泥茶爐。】

「師因侍雪峯行次峯指面前地云這一片田
地好造箇無縫塔師云高多少峯乃上下顧
視師云人天福報即不無和尚靈山授記未
夢見在峯云󲊛作麼生師云七尺八尺。」

【瑯瑘覺云國清才子貴家富小兒嬌。】

「師因雪峯指火云三世諸佛在火焰裏轉大
法輪師云近日王令稍嚴峯云作麼生師云
不許攙奪行市。」

【雲門偃云火焰為三世諸佛說法三世諸
佛立地聽。】

「師因侍雪峯遊山次峯云欲將此一片地作
長生地師云看此一片地好造箇無縫塔峯
乃作量勢師云是即是某甲不與麼峯云汝
作麼生師云造塔峯云好好。

福州長慶慧稜禪師因僧問眾手淘金誰是
得者師云有伎倆者得僧云學人還得也無
師云大遠在。」

【雪竇顯代這僧當時便喝復云有伎倆者
得一手分付有伎倆者不得兩手分付學
人還得也無蒼天蒼天。】

「師因遊山次保福以手指云秖這裏便是妙
高峯頂師云是即是可惜許。」

【鏡清怤云若不是孫公便見髑髏徧野。

雪竇顯云今日共這漢遊山圖箇什麼復
云百千年後不道全無秖是少。

續鼓山晏云長慶若不與麼紅旗徧野白
骨連山。】

「師云寧說阿羅漢有三毒不說如來有二種
語不道如來無語只是無二種語保福云作
麼生是如來語師云聾人爭得聞福云情知
汝向第二門頭道師云作麼生是如來語福
云喫茶去。

師示眾云總似今日老胡有望後保福云總
似今日老胡絕望。」

【續報慈遂云恁麼道是相見語不是相見
語。
黃龍南云總似今日曹溪絕流。
天
童覺云富嫌千口少貧恨一身多。】

「師因臥龍和尚在會下一日舉僧問曹山維
摩默然文殊讚善未審還稱得維摩意麼曹
云󲊛還縛得虛空麼僧云恁麼則不稱維摩
意也曹云他又爭肯僧云畢竟有何所歸曹
云若有所歸即同彼二公也僧云和尚又作
麼生曹云待󲊛患維摩病始得臥龍舉了師
云我雖不見曹山敢與曹山作箇話主臥龍
愕然云這老和尚近日顛倒作麼山頭老子
為這維摩默然話休歇却多少人如今却道
與曹山作箇話主師云咄這尿牀鬼不會即
休亂綂作麼。

師示眾云撞著道伴交肩過一生叅學事畢。」

【雪竇顯云是即是針不劄風不入有什麼
用處。】

「師問僧什麼處來僧云鼓山來師云鼓山有
不跨石門底句有人借問汝作麼生道僧云
昨夜報慈宿師云劈脊便棒汝又作麼生僧
云和尚若行此棒不虛受人天供養師云幾
乎放過。

師因閩帥夫人崔氏練師遣使送衣物至云
練師令就大師請取回信師云傳語練師領
取回信師明日入府練師云昨日謝大師回
信師云却請昨日回信看練師展兩手閩師
問大師適來練師呈信還愜大師意不師云
猶較些子帥云未審大師意旨如何師良久
帥云不可思議大師佛法深遠。

師因雪峯云吾見溈山問仰山從上諸聖什
麼處去仰云或在天上或在人間汝道仰山
意作麼生師云若問諸聖出沒處與麼道即
不可峯云汝渾不肯忽有人問汝作麼生道
師云但道錯峯云是汝不錯師云何異於錯。

師一日陞堂大眾集定師乃拽出一僧云大
眾禮拜這僧又云這僧有甚長處却教大眾
禮拜眾無對。

師示眾云淨潔打疊了也却近前問我覓我
劈脊與󲊛一棒有一棒到󲊛󲊛須生慙愧無
一棒到󲊛󲊛又向什麼處會。」

【雪竇顯云雪竇即不然淨潔打疊了也直
須近前就我覓我劈脊與一棒有一棒到
󲊛󲊛即受屈無一棒到󲊛與󲊛平出但與
麼會。

續黃龍清云長慶只知支離擁腫不知道
之根源雪竇引蔓牽枝未免隨波逐浪寶
峯則不然淨潔打疊了也近前來只向道
會麼歸堂去雖然如是也須是仙陁婆始
得。】

「師有時拈拄杖云識得這箇一生叅學事畢。」

【雪門偃云識得這箇為什麼不住。

續靈巖安云恁麼住者喪我兒孫恁麼去
者寒灰發焰然雖如是都未得勦絕在拈
拄杖云識得這箇遂卓一下云敲出鳳凰
五色髓擊誶驪龍明月珠。】

「師因僧問𦏰羊未掛角時如何師云草裏漢
僧云掛角後如何師云亂呌喚僧云畢竟如
何師云驢事未去馬事到來。」

【雪竇顯云寧可碎身如微塵終不瞎箇眾
生眼長慶較些子復云一般漢設使𦏰羊
未掛角也似萬里望鄉關。】

宗門綂要續集卷第十五



* 音釋

嚇
(郝格切)。
臏
(婢忍切)。
釅
(音驗醲也)。
挃
(職日切撞也)。
攛
(取亂切擲
也)。
賺
(直䧟切錯也)。
攙
(初銜切)。

宗門綂要續集卷第十六　　　　　傾八
宋建溪沙門宗永集
元建康保寧禪寺住持沙門清茂續集

* 青原下第六世之餘

「福州安國明真弘􂡸大師問僧得之於心伊
蘭作栴檀之樹失之於旨甘露乃蒺蔾之園
我要箇語具得失兩意僧豎起拳云不可喚
作拳頭師云只為喚作拳頭。」

【雪竇顯云無繩自縛漢拳頭也不識。
大
溈秀云雪竇與安國盡謂孤高方外及乎
臨鋒受敵又却逐隊隨行我要箇語具得
失兩意待伊豎起拳云不可喚作拳󲊛又
喚作什麼從伊說出得失兩意也要其中
見人只與麼和泥合水有甚分曉。

續天童華云若見得雪竇徹便見得安國
龍頭蛇尾若見不徹伊蘭作栴檀之樹甘
露乃蒺蔾之園。
東禪觀云這僧不能鉗
安國之口安國不能止雪竇之詞雪竇不
能免大溈之議可憐諸大老成羣作隊不
奈一箇拳何待云我要箇語具得失兩意
只向他道休何謂如此師子一滴乳迸散
十斛驢乳。】

「漳州保福從展禪師因僧問雪峯平生有何
言句得似𦏰羊掛角時師云我不可作雪峯
弟子不得。」

【雪竇顯云一千五百箇布衲保福較些子。】

「師問長慶云盤山道光境俱忘復是何物洞
山道光境未忘復是何物據二老總未得勦
絕作麼生道得勦絕去慶良久師云情知󲊛
向鬼窟裏作活計慶云汝作麼生師云兩手
扶犂水過膝。」

【雪竇顯云俱忘未忘總由我保福因什麼
道未得勦絕灼然能有幾箇諸人又作麼
生道免得長慶在鬼窟裏良久云柳絮隨
風自西自東。
大溈秀云保福拈提頗有
宗風及乎問著又却拖泥帶水光境何物
且致俱忘未忘甚處得這消息。】

「師示眾云此事如擊石火閃電光搆得搆不
得未免喪身失命有僧便問未審搆得底人
還免喪身失命也無師云適來且致闍黎還
搆得麼僧云若搆不得未免大眾笑師云作
家作家僧云是什麼心行師云一杓屎攔面
潑也不知臭。」

【雪竇顯云諸上座保福有生擒虎兕底爪
牙這僧也不易相敵雖然如此要且放過
保福一著只如雪竇與大眾還許諸方檢
責也無若免不得平地上死人無數其中
有得活底麼乃拈起拄杖云來也來也。

續護國元云能擒能縱能殺能活保福可
謂作家手叚本分鉗鎚這僧可惜許錯轉
話頭待他道闍黎還搆得麼只對他道明
眼宗師天然猶在當時若下得這一句直
饒保福全機更買草鞋行脚何故不見道
得人一牛還人一馬。】

「師一日云如今有人從佛殿後過便知是張
三李四有人從佛殿前過汝為甚不見且道
佛法利害在什麼處僧云為伊有一分麤境
所以不見師便喝復自云若是佛殿即不見
僧云不是佛殿還見不師云不是佛殿見什
麼。

師因僧侍立乃云󲊛得與麼麤心僧云甚處
是某甲麤心處師拈一塊土度與云拋向門
外著僧拋了却來云甚處是某甲麤心師云
我見󲊛築著磕著所以道󲊛麤心。」

【雪竇顯云然則這僧被熱謾爭奈真不掩
偽曲不藏直雪竇將今視古於理不甘󲊛
這一隊漢忽僧堂裏來寮舍內出築著磕
著亦乃不知近來麤心轉盛我若放過便
見諸方檢責卓拄杖下座。】

「師因長生卓菴時去相訪茶話次生云有僧
問某甲如何是祖師西來意某甲豎起拂子
不知得不得師云某甲爭敢道得不得有箇
問有人讚嘆此事如虎帶角有人輕毀此事
分文不直一等是與麼事為甚讚毀不同生
云適來出自偶尓有老宿云毀又爭得又有
老宿云惜取眉毛。」

【孚上座云若無智眼難辯得失。
雪竇顯
別云若非和尚證明拂子一生無用。
報
慈遂云一等是與麼事為什麼有得有不
得。】

「師問羅山有人問巖頭浩浩塵中如何辯主
頭云銅䤬鑼裏滿盛油意作麼生羅召大師
師應諾羅云獼猴入道場羅却問明招忽有
人問󲊛作麼生招云箭穿紅日影。

師問羅山云巖頭道與麼與麼不與麼不與
麼意作麼生山召大師師應諾山云雙明亦
雙暗師禮謝而去三日後却來問前日蒙大
師垂慈秖為看不破山云盡情向󲊛道了也
師云大師是把火行山云若與麼據大師疑
處問將來師云如何是雙明亦雙暗山云同
生亦同死師當時又禮謝後別有僧問師同
生亦同死時如何師云彼此合取狗口僧云
大師收取口喫飯其僧却去問羅山同生亦
同死時如何山云如牛無角僧云同生不同
死時如何山云如虎戴角。

師因僧問如來禪即不問如何是祖師禪師
以手撥云香嚴道底拈向這邊著僧無語師
却問明招云道者道取招云請大師舉師便
舉招云更有第二下鐵鎚來和尚又將箇什
麼祗荷即得。

師在疾問僧我與󲊛相識年深有何名方妙
藥相救僧云藥方甚有聞說和尚不解忌口。」

【雪竇顯別云只恐難為和尚。】

「韶州雲門文偃禪師因鵞湖上堂云莫道未
了底人長時浮逼逼地設使了得底人明明
得知有去處尚乃浮逼逼地師下堂舉問首
座云適來和尚示眾意作麼生座云浮逼逼
地師云首座久在此住頭白齒黃作這箇語
話座云上座又作麼生師云要道即得見即
便見若不見莫亂道首座云只如堂頭道浮
逼逼地又作麼生師云頭上著枷脚下著杻
座云與麼則無佛法也師云此是文殊普賢
大人境界。」

【溈山喆云大凡撥草瞻風須是其人雲門
可謂青天霹靂旱地震雷直得百里䰟慮
變懾不見道驚羣須是英靈漢敵勝還他
師子兒。

續黃龍新云雲門以錐錐地首座以刀剜
空直饒齊下錐刀未免頭上著枷脚下著
杻。】

「師因僧問如何是法身向上事師云向上與
汝道即不難作麼生會法身僧云請和尚鑒
師云鑒即且致作麼生會法身僧云與麼與
麼師云這箇是長連牀上學得底我且問汝
法身還解喫飯麼僧無對。」

【雪竇顯云將成九仞之山不進一簣之土
過在什麼處。
菴主永云雲門直得入泥
入水。

續保福展云欠他一粒也不得。
昭覺勤
云雲門可謂驅耕夫之牛奪飢人之食權
𢖍佛祖龜鑒宗乘所以後來尊宿各出眼
目扶豎大教雖然如是只明得法身邊事
未明得法身向上事且如何是法身向上
事域中無背面閫外有威權。
南堂靜云
這僧敢將游艇子撩撥洞庭湖殊不知雲
門金鏃慣調曾百戰鐵鞭多力恨無讐若
是大隨即不然這僧也拈却雲門也架閣
且作麼生會法身良久云任從滄海變終
不為君通。
天童傑云雲門渾剛打就生
鐵鑄成不動鉗鎚火星迸散永庵主冷處
著把火義出豐年保福閙處愛入頭未免
傍觀者哂天童據欵結案也要諸方檢點
若檢點得出生陷無間地獄。】

「師問嶺中順維那古人豎起拂子放下拂子
意旨如何順云拂前見拂後見師云如是如
是又云是諾伊是不諾伊又云可知禮也。

師問僧什麼處來僧云禮塔來師云謔我僧
云某甲實禮塔來師云五戒也不持。」

【保福展云智不責愚。
汾陽昭云彼此相
鈍置。】

「師因僧問十方薄伽梵一路涅槃門薄伽梵
即不問如何是一路涅槃門師云我道不得
僧云和尚為什麼道不得師云󲊛舉話即得。」

【雪竇顯別云淺水無魚徒勞下釣。】

「師問僧汝是甚處人僧云新羅人師云將什
麼過海僧云草賊大敗師云為什麼在我手
裏僧云恰是師云一任𨁝跳。」

【雪竇顯別雲門云噓噓又云雲門老漢龍
頭蛇尾放過這僧為什麼在我手裏恰是
劈脊便棒。
溈山喆云雲門雪竇只知步
步登高大溈即不然為什麼在我手裏恰
是便乃呵呵大笑不見道殺人刀活人劒。】

「師到灌溪有僧舉溪語云十方無壁落四面
亦無門淨躶躶赤灑灑沒可把問師作麼生
師云與麼道即易也大難出僧云上座不肯
和尚與麼道那師云󲊛適來與麼舉那僧云
是師云󲊛驢年夢見灌溪僧云某甲話在師
云我問󲊛十方無壁落四面亦無門(云云)󲊛
道大梵天王與帝釋商量什麼事僧云豈干
他事師喝云逐隊喫飯漢。

師在浙江蘊和尚會中因喫茶次舉蘊和尚
垂語云見聞覺知是法法離見聞覺知作麼
生時有僧云見定如今目前一切見聞覺知
是法法亦不可得師遂拍手一下蘊乃舉頭
師云猶欠一著在蘊云到這裏却不會。

師舉馬大師道一切語言是提婆宗以這箇
為主乃云好語只是無人問我時有僧便問
如何是提婆宗師云西天九十六種󲊛是最
下種。」

【雪竇顯云赤旛被這僧奪了也。】

「師問僧近離甚處僧云西禪師云西禪近日
有何言句僧展兩手師與一掌僧云某甲話
在師却展兩手僧無語師便打。

師舉臨濟三句語問塔主只如塔中和尚得
第幾句主無對師云󲊛問我主便問師云不
快即道主云作麼生是不快即道師云一不
成二不是。

師因到庫下見一僧乃問作什麼僧云設供
師云󲊛是甚處人僧云某處人師乃喚典座
與這上座設却供。」

【溈山喆云雲門一期慈悲却成多事當時
便回去免見掛後人脣齒良久云若不登
樓望焉知滄海寬。】

「師問直歲什麼處去來歲云刈茅來師云刈
得幾箇祖師歲云三百箇師云朝打三千暮
打八百東家杓柄長西家杓柄短又作麼生
歲無語師便打。」

【溈山喆云直歲為眾竭力到雲門面前乃
力盡神疲何故棊逢敵手難藏行水到滄
溟始是波。

續徑山杲云直歲無語有三百箇祖師證
明雲門令雖行要且棒頭無眼。
溈山果
云這僧若具眼見雲門恁麼道但云和尚
休要把髻投衙擬議之間坐具便摵不唯
慶快平生亦乃叅學眼正。】

「師因僧問秋初夏末前程忽有人問作麼生
祗對師云大眾退後僧云未審過在甚處師
云還我九十日飯錢來。」

【溈山喆云這僧貪程太速致使雲門隨索
飯錢而今還有識雲門者麼出來與大溈
相見良久云不是弄潮人休入洪波裏。

續昭覺勤云這僧貪觀白浪雲門見機而
作雖然斬釘截鐵未是本分草料有問崇
寧只對道驢事未去馬事到來待伊如之
若何劈脊便打。
護國元云據虎頭􂊂虎
尾則不無斬釘截鐵猶欠一著忽有人問
護國劈脊便打待伊道過在什麼處向他
道不似雲門索飯錢。
天童覺云大眾退
後衲僧去就豈用機關那容體究蓑翁老
熟慣波瀾橈棹不施舩放流。
天童華云
這僧有迎刃底謀略雲門具殺活底手叚
雖然如是報恩門下更須勘過了打。
天
童傑云平如鏡面險似刀山這僧有破關
底機謀雲門善用不戰屈人兵底手叚雖
然如是鼻孔在靈隱手裏。】

「師因一僧罷經論來叅多時乃云未到雲門
時恰似初生月及乎到後曲彎彎地師得知
乃舉問是󲊛道不僧云是師云甚好吾問汝
作麼生是初生月僧乃斫額作望月勢師云
󲊛如此巳後失却目在僧經旬日却來師復
問󲊛還會也未僧云未會師云󲊛問我僧便
問如何是初生月師云曲彎彎地僧罔措後
此僧果然失目。」

【瑯瑘覺云且道佛法有靈驗麼如今若有
人問瑯瑘如何是初生月向道經堂前打
板聲。
白雲端云這僧失却目雲門和鼻
孔不見雖然如是家住州西。

續黃龍新云語驚時聽得無動機若謂這
僧失雙目入地獄如箭射。
東禪觀云這
僧雖失雙目光射九天雲門兩眼雖存前
明後暗。】

「師示眾云諸和尚子莫妄想天是天地是地
山是山水是水僧是僧俗是俗良久云與我
拈按山來時有僧問學人見山是山水是水
時如何師云三門為甚騎佛殿從這裏過
(或云與我拈面前按山來)僧云與麼則不妄想去也師云
還我話頭來。

師問僧甚處來僧云江西師云江西一隊老
漢寐語住也未僧無語。」

【法眼益因僧舉眼云大小雲門被這僧勘
破。
五雲逢云什麼處是勘破雲門處要
會麼法眼亦被這僧勘破也。】

「師示眾云󲊛若不相當且覓箇入頭處微塵
諸佛在󲊛舌頭上三藏聖教在󲊛脚跟底不
如悟去好還有人悟得麼出來對眾道看。」

【雪竇顯云然則養子之緣爭奈壓良為賤
其間忽有不甘底出來掀倒禪牀豈不是
大丈夫漢然雖如是且問據箇什麼乃驀
拈拄杖云洎合停囚長智擊禪牀下座。】

「師云盡十方世界乾坤大地天下老和尚以
拄杖畫一畫云百雜碎。」

【雪竇顯云這老漢是即是要且未有出身
之路如今拄杖在雪竇手裏復橫桉云東
西南北甚處得來。】

「師云三乘十二分教達磨西來放過即不可
若不放過不消一喝。」

【雪竇顯舉了隨後喝一喝云大眾好喝落
在甚處若要鼻孔遼天辯取這一喝。】

「師示眾云聞聲悟道見色明心作麼生是聞
聲悟道見色明心乃云觀世音菩薩將錢來
買胡餅放下手云元來却是饅頭。」

【續白雲端舉了展兩手云有麼有麼又搖
手云無也無也乃云曾經大海難為水除
却巫山總是煙。
法雲秀拈拄杖卓一下
云這箇是聲色那箇是心良久云世間無
限丹青手到此都盧畫不成。
黃龍清云
雲門可謂食飽傷心諸人切忌向胡餅裏
討汁。
五祖演云我即不然乃以手作打
杖皷勢云棚八囉扎。
南堂靜云老僧即
不然張公喫酒李公醉李公喫酒張公醉
張公李公酩酊醉鼻息如雷甕裏睡。
徑
山杲拈拄杖云這箇是色卓拄杖云這箇
是聲諸人總見總聞那箇是明底心那箇
是悟底道喝一喝云貪他一粒米失却半
年糧復卓一下。
靈隱嶽云冶父有條活
路要與諸人共行拈拄杖云穿入諸人鼻
孔燈籠露柱直得眼睛突出卓拄杖下座。】

「師一日云真空不壞有真空不異色僧便問
作麼生是真空師云還聞鐘聲麼僧云此是
鐘聲師云驢年夢見麼。

師一日云平地上死人無數過得荊𣗥林是
好手時有僧出云與麼則堂中第一座有長
處也師云蘇嚕蘇嚕。」

【溈山喆云若不是雲門被這僧一問幾乎
將南作北大溈即不然忽有人道恁麼則
堂中第一座有長處也乃拈拄杖云󲊛喚
這箇作什麼若喚作拄杖子眉鬚墮落。

續黃龍南拈起拂子云大眾若喚作拂子
是平地上死人不喚作拂子未透荊𣗥林
在。
五祖演云太平即不然平地上箇箇
丈夫荊𣗥林裏坐得是好手何故格。
泐
潭清云只這拂子是荊𣗥林諸人作麼生
過直饒過得也是胡孫繫露柱。】

「師雲遊到江州陳尚書請喫飯次乃問三乘
教典即不問儒書更不言作麼生是衲僧行
脚事師云曾問幾人來陳云即今問上座師
云即今且致作麼生是教意陳云黃卷赤軸
師云這箇是語言文字作麼生是教意陳云
口欲談而辭喪心欲緣而慮忘師云口欲談
而辭喪為對有言心欲緣而慮忘為對妄想
作麼生是教意陳無對師云見說尚書看法
華經是不陳云是師云經中道一切治生產
業皆與實相不相違背且道非非想天有幾
人退位陳又無對師云尚書且莫草草十經
五論師僧拋却特入叢林十年二十年尚不
奈何尚書又爭會陳遂作禮云某甲罪過。

師問堂中首座云󲊛道乾坤大地與汝自巳
是同是別座云同師云一切物命蛾蛘蟻子
與汝自巳是同是別座云同師云󲊛為甚却
干戈相待。

師到天童童云󲊛還定當得麼師云和尚道
什麼童云不會即目前包裹師云會即目前
包裹。

師因􂡸長老舉菩薩手中赤旛問師作麼生
師云󲊛是無禮漢􂡸云作麼生無禮師云是
󲊛外道奴也作不得。

師因僧問佛法如水中月是不師云清波無
透路僧云和尚從何得師云再問復何來僧
云便與麼去時如何師云重疊關山路。

師問僧近離甚處僧云南岳師云我不曾與
人葛藤近前來僧近前師云去。

福州大普山玄通禪師到玄沙沙云汝在彼
住莫誑惑人家男女師云玄通秪是開箇供
養門晚來朝去爭敢作與麼事沙云事難師
云其情是難沙云什麼處是難處師云為伊
不肯承當沙便入方丈閉却門。

杭州龍冊寺道怤禪師(即鏡清也)因僧問學人未
達其源乞師方便師云是什麼源僧云其源
師云若是其源爭受方便。」

【雪竇顯云死水裏浸却有甚用處。】

「尋有侍者問適來成𥚚伊師云無者云不成
𥚚伊師云無者云師意如何師云一點水墨
兩處成龍。」

【雪竇顯云猶較些子雪竇不是減鏡清威
光要與這僧相見是什麼源其源三十年
後與汝三十棒。
五祖戒云與麼道也大
險雖然語險爭奈用得這一點親要會麼
莫怪鏡清多意氣他家曾謁聖明君。

續昭覺勤云鏡清機如掣電眼似流星一
切世界成就要且只解委曲不解直截還
委悉麼有意氣時添意氣不風流處也風
流。
南堂靜云大小鏡清元來手脚小今
夜或有人問適來是成𥚚伊麼無不成𥚚
伊麼無未審尊意如何一點水墨帀地成
金毛師子。】

「師因僧問學人啐請師啄師云還得活也無
僧云若不活遭人怪笑師云也是草裏漢。」

【雪竇顯云衲僧有此奇特事若一箇半箇
互相平展古聖也不虛出來一迴。】

「師問僧近離甚處僧云三峯夏在甚處僧云
五峯師云放󲊛三十棒僧云某甲過在什麼
處師云為󲊛出一叢林入一叢林。

師一日於僧堂前自擊鐘云玄沙道底玄沙
道底時有僧問玄沙道什麼師乃畫一圓相
僧云若不久叅爭知與麼師云還我草鞋錢
來。」

【雪竇顯云洎被打破蔡州。】

「師問僧近離甚處僧云石橋師云本分事作
麼生僧云近離石橋師云我豈不知󲊛近離
石橋本分事作麼生僧云和尚何不領話師
便打僧云某甲話在師云󲊛但喫棒我要這
話行。」

【雪竇顯云然則倚勢欺人爭奈事不孤起
這僧若能慎初護末棒須是鏡清自喫。】

「師因普請鋤草次浴頭請師浴師不顧如是
三請師忽舉鋤作打勢浴頭便走師召云來
來浴頭回首師云向後遇作家分明舉似僧
後舉似保福未了福以手掩其僧口僧後舉
似師師云饒伊與麼也未作家。

師因僧引一童子到云此兒子常愛問僧佛
法請和尚驗看師乃令點茶來師喫了過盞
與童子童子擬接師却縮手云還道得麼子
云問將來從容僧問此童子見解如何師云
秪是一生兩生持戒僧。」

【續法眼益於將來處別云和尚更喫茶不。】

「師住菴時有一行者至徐徐近繩牀取拂子
提起問某甲定喚這箇作拂子菴主喚作什
麼師云不可更安名立字也行者乃擲却拂
子云著甚死急。」

【明招謙代云敢死喘氣。】

「師問僧門外是什麼聲僧云雨滴聲師云眾
生顛倒迷巳逐物僧云和尚作麼生師云洎
不迷巳僧云洎不迷巳意旨如何師云出身
猶可易脫體道應難。」

【黃龍心云說難說易轉見迷巳要不迷巳
如今喚作什麼聲。

續瑯瑘覺云得即得大似平地陷人。
法
雲秀云出身句諸人總知脫體句還有道
得麼良久云事難方見丈夫心。】

「師又問僧門外是什麼聲僧云蛇咬蝦蟆聲
師云將為眾生苦更有苦眾生。

師問靈雲行脚事大乞師指南靈云浙中米
作麼價師云若不是某甲洎作米價會。」

【大溈秀云曾聞鏡清作者果然不類汎常
既知不作米價會必然深悟指南靈雲只
解放去不能􂊂來若不是某甲洎作米價
會只問道󲊛又別作麼生會從伊說得行
脚事且與後人為軌為範。】

「師在雪峯因普請次峯舉溈山云見色便見
心還有過也無師云古人為什麼事峯云雖
然如此我要共󲊛商量師云若與麼不如某
甲钁地去。」

【續靈隱泉云雪峯探竿在手影草隨身若
不是鏡清普請幾乎狼籍。】

「師因風穴到乃問近離什麼處穴云自離東
來師云還過小江也無穴云大舸獨飄空小
江無可濟師云鏡水塗山鳥飛不度子莫道
聽遺言穴云滄溟尚怯艨䑳勢列漢飛帆渡
五湖師豎起拄杖云爭奈這箇何穴云這箇
是什麼師云果然不識穴云出沒卷舒與師
同用師云杓卜聽虛聲熟睡饒噡語穴云澤
廣藏山理能伏豹師云捨罪放愆速須出去
穴云出去即得便出到法堂上却云夫行脚
人因緣未盡善不可便休却回方丈見師坐
次便問某甲適來輒陳小騃􂉄黷尊顏伏承
和尚慈悲未賜罪責師云適來言從東來豈
不是翠巖來穴云雪竇親棲寶蓋東師云不
逐亡羊狂解息却來這裏念篇章穴云路逢
劒客須呈劒不是詩人不獻詩師云詩速祕
却略借劒看穴云梟首甑人携劒去師云不
獨觸風化亦自顯顢頇穴云若不觸風化爭
明古佛心師云何名古佛心穴云再犯不容
師今何有師云東來衲子菽麥不分穴云秖
聞不巳而巳何得抑巳而巳師云巨浪湧千
尋澄波不離水穴云一句截流萬機寖削便
拜師云東來衲子俊哉俊哉。

福州長生皎然禪師因雪峯舉似云我適來
普請次負一束藤逢一僧乃拋下僧擬取被
我踏倒我今日踏這僧快生師云和尚替這
僧入涅槃堂始得峯休去。」

【雪竇顯云長生大似東家人死西家助哀
也好與一踏。
白雲端云雪峯外面嬴得
五百家中失却一貫。】

「師因玄沙問我觀如來前際不來後際不去
今亦無住長老作麼生師云放某甲過有箇
道處沙云放󲊛過作麼生道師默然沙云教
誰委師云和尚不委沙云情知󲊛向鬼窟裏
作活計。」

【續崇壽稠別長生云喚什麼作如來。】

「福州鼓山神晏國師因新到叅乃云直下猶
難會尋言轉更􂎌若論佛與祖特地隔天涯
上座作麼生會僧無語舉似侍者云某甲不
會請侍者代一轉語者云和尚與麼道猶隔
天涯在僧舉似師師喚侍者問󲊛為新到代
語是不者云是師便打趂出院。

師示眾云鼓山門下不得咳嗽時有僧便咳
嗽一聲師云作什麼僧云傷寒師云傷寒即
得。」

【續瑯瑘覺云雷聲甚大雨點全無。
雲蓋
本云鼓山雖有探竿影草未免將曲作直
道林即不然作麼生傷寒山中無別藥門
外有青松。】

「師示眾云若論此事如一口劒時有僧問承
和尚言若論此事如一口劒和尚是死屍學
人是死屍如何是劒師云拖出這死屍僧應
諾歸衣鉢下結束便行師至晚問首座問話
底僧在不座云當時便去也師云好與二十
棒。」

【雪竇顯云諸方老宿總道鼓山失却一隻
眼殊不知重賞之下必有勇夫然雖如是
若仔細點檢來未免一時埋却。
雲居齊
云這僧若不肯鼓山有什麼過若肯何得
便發去又云鼓山拄杖賞伊罰伊具眼底
試商量看。

續東禪觀云這僧將箇死屍出來弄得活
鼓山好一口劒尚欠磨礱在。】

「師初叅雪峯纔入門峯搊住云是什麼師釋
然契悟舉手搖舞峯云子作道理耶師云何
道理之有峯乃撫而印之。

明州翠巖令叅禪師示眾云一夏以來為兄
弟東語西話看我眉毛在也無。」

【長慶稜云生也。
雲門偃云關。
保福展
云作賊人心虛。
翠巖芝云為眾竭力禍
出私門。

續雲居元云翠巖知而故犯經赦不原雲
門按後施行依公問罪還識長慶保福麼
普州人送賊。
蔣山懃云翠巖坐斷天下
人舌頭無啗啄處長慶云生也因事長智。

保福云作賊人心虛是精識精雲門云關
據欵結案雖則宗風競酬還截得翠巖脚
跟麼不躡前蹤試道看。
薦福行云翠巖
開眼尿牀問在答處雲門失錢遭罪答在
問處若問不在答處答不在問處東湖拄
杖穿却嘉州大像󲊛諸人提起坐具且向
日本國裏作自恣佛事。
雪竇宗云盡大
地是翠巖一隻眼更說什麼在不在直得
諸方尊宿做盡伎倆出綣繢不得所以保
福云作賊人心虛正是上他機境雲門云
關大似夢中爭力長慶云生也隨語生解
只如宗上座又作麼生以拂子畫圓相云
分付海山無事客釣鰲時下一圈圞。
大
溈泰云保福道作賊人心虛可謂同道者
方知長慶云生也隨語作解雲門云關塞
斷咽喉若有問山僧見處又作麼生拈拄
杖卓一下云一丳穿却。】

「師因有座主就華嚴講下請師齋師云山僧
有箇問若道得即齋乃拈起胡餅云還具法
身麼主云具師云與麼則喫法身也主無對
本講座主代云有什麼過師不肯。」

【雲門偃代云特謝和尚降重空筵。】

「越州洞巖可休禪師因雲門到得數日纔上
來問訊恰值師下來便問什麼處去門云親
近去師云亂走作什麼門云蹔時不在師云
什麼處去來。」

【雪竇顯別云好與三十棒。】

「福州羅山道閑禪師(嗣巖頭奯)一日侍巖頭遊山
次忽然喚云和尚頭云作麼師乃近前作禮
問和尚豈不是三十年前在洞山又不肯洞
山頭云是師云和尚豈不是法嗣德山又不
肯德山頭云是師云不肯德山即不問只如
洞山有什麼虧缺頭良久云洞山好佛只是
無光師便作禮。

師因僧辭保福福問甚處去僧云禮拜羅山
去福云汝與我向羅山道保福秋間上府朝
覲大王置四十箇問頭問大師忽若一句不
相當莫言不道但與麼傳語僧到一一舉似
師呵呵大笑云陳老師自入福建道洪塘橋
頭下一寨未曾見一箇毛頭星現汝却與我
向從展道陳老師無許多問頭只有一劒劒
下須有分身之意亦有出身之路若不明便
須成未但與麼傳語僧回舉似保福福云我
當時也只是謔伊至秋間上朝覲師特為辦
茶筵差人去請福不赴却向僧云我前曾有
謔言恐大師問著僧歸舉似師師云汝更去
向他道猛虎終不食伏肉僧又去請保福遂
來。

師在禾山因清貴上座說話次貴云天下無
第一人大小溈山猶輸他道吾師云有什麼
語輸他貴舉石霜辭溈山纔禮拜起溈山問
有句無句如藤倚樹子意如何霜無對却到
道吾吾問甚處來霜云溈山來吾云有什麼
言句霜遂舉前話吾云汝何不道取霜云秖
為道不得吾云汝為我看菴待我與󲊛報讐
去吾往溈山山泥壁次忽回首見道吾在背
後山便云智頭陀因何到此吾云某甲不為
別事來秖為和尚問諸道者有句無句如藤
倚樹還是也無溈云是吾便問樹倒藤枯時
如何溈山呵呵大笑被道吾捺向泥裏溈山
總不管貴上座舉了云這箇豈不是溈山輸
他道吾師云上座三十年後若有把茅蓋頭
切忌舉著這箇話貴不肯却與道吾作主被
師擒下地云白大眾各請停喧某甲今日與
清貴上座直為溈山雪屈話且須側聆貴云
知也知也便禮拜師云何不早道󲊛還識道
吾麼只是舘驛裏本色撮馬糞漢。

師因遊漳州見三平碑云和尚遷化時眾請
韓(亡名)作喪主韓將一條手巾蓋一面鈔鑼
以一口露刃劒橫放鈔鑼上直到龕前放下
云還有人道得麼若道得某即作喪主若道
不得即不作喪主道道眾無對韓便趯却鈔
鑼哭云蒼天先師遠矣師云噫大奇大奇三
平門下六百來人總被這俗漢吞却也陳老
師當時若在未放佗過時有僧問秖如佗與
麼來未審作麼生祗對師云我當時若在只
將三尺布蓋却頭橫亞一柄露刃刀以手揭
起孝幕當門而坐看韓家箇漢要作喪主也
未得要不作喪主也未得進之須有禮退之
須有禮。

師因無軫上座問秖如巖頭道洞山好箇佛
只是無光未審洞山有何虧缺便道無光師
召云無軫軫應諾師云灼然好箇佛只是無
光軫云大師為什麼撥某甲話師云什麼處
是陳老師撥󲊛話處快道快道軫無對師打
三十棒趂出軫舉似昭慶慶一夏罵詈至夏
末自來問師此事師乃分明舉似慶便作禮
懺悔云洎錯怪大師。

師因發化主往泉州臨岐乃設問太傅忽問
大師十二時中將何示徒尓作麼生道主無
對師云但道騎虎頭收虎尾第一句下明宗
旨師又代進語云此猶是菩薩有言教菩薩
無言教作麼生主又無對師又代云敵露鋒
機如同電拂。

師在大𢈔嶺住菴時有僧辭去踈山師云我
有一信附與踈山得麼僧近前云便請師以
手挃頭上却展手云還奈何麼僧無對僧後
到踈山堂內舉次一僧云諸人還會麼眾無
對僧云天下人不奈大嶺何。

師問石霜云起滅不停時如何霜云直須寒
灰枯木去一念萬年去凾蓋相應去全清絕
點去師不契却往巖頭處如前問巖頭喝云
是誰起滅師於此有省。

台州瑞巖師彥禪師因夾山問甚處來師云
臥龍來山云來時龍起也未師近前以目顧
視山云灸瘡瘢上更著艾燋師云和尚又苦
如此作麼山休去。」

【溈山喆云瑞巖雖然威獰凡愬爭奈夾山
水清不容。】

「師問夾山與麼即易不與麼即難與麼與麼
即惺惺不與麼不與麼即居空界與麼不與
麼請師速道山云老僧謾闍黎去也師喝云
這老和尚而今是什麼時節便出去後有僧
舉似巖頭頭云苦哉將我一枝佛法與麼流
將去。

師每自喚主人公復自應諾乃云惺惺著他
後莫受人謾後有僧到玄沙沙問近離甚處
僧云瑞巖沙云有何言句示人僧舉前話沙
云一等是弄精䰟也甚奇怪却云何不且在
彼中僧云巳遷化也沙云而今還喚得應麼
僧無對。」

【雪竇顯云蒼天蒼天。

續保寧勇云和尚為什麼對面不聞。
雲
居元云天下宗師總為這僧下語大似東
家人死西家人助哀直饒瑞巖自出頭來
也是棺木裏瞠眼。
昭覺勤云百丈寒潭
徹底月在波心千尺巖松倚天風生幽谷
直得凜凜孤標澄澄丰采及至月離碧潭
影在雲衢遂乃當面蹉過當時若是箇漢
待伊道即今還喚得應麼直下便喝非唯
把斷玄沙要津亦乃與瑞巖老子出氣。

大溈智云勸君更盡一杯酒西出陽關無
故人。】

宗門綂要續集卷第十六



* 音釋

拖
(湯河切曳也)。
磕
(克合切)。
蛘
(音羊)。
艨䑳
(艨莫公切䑳音倫艨䑳船
名)。
噡
(之廉切多言也)。
圈圝
(圈驅員切圝落官切)。
趯
(他歷切)。

厇愬
(厇陟革切張也愬色責切驚懼也)。

宗門綂要續集卷第十七　　　　　傾九
宋建溪沙門宗永集
元建康保寧禪寺住持沙門清茂續集

* 青原下第七世

「漳州羅漢桂琛禪師(嗣玄沙備)問僧甚處來僧云
秦州來師云將得什麼物來僧云不將得物
來師云汝為什麼對眾謾語僧無對師却問
云秦州豈不是出鸚鵡僧云鸚鵡出在隴西
師云也不較多。」

【溈山喆云這僧新從秦州來為什麼道對
眾謾語要會麼作客慇懃帶累主人拖泥
涉水。】

「師與長慶保福入州見牡丹花障子福云好
一朵牡丹花慶云莫眼花師云可惜一朵花。」

【報慈遂云三尊宿語還有親踈也無只如
羅漢與麼道落在什麼處。

續黃龍心云據此三人見處一人超佛越
祖一人自利利他一人謾巳却問僧󲊛道
自謾底是誰僧云莫眼花師云此去更深
夜靜逈絕無人處更去共伊商量始得。】

「師問僧󲊛在昭慶有什麼異聞底事試舉看
僧云不敢錯舉師云真實底事作麼生僧云
和尚因什麼如此師云汝話墮也。

師因同中塔侍玄沙次沙乃打中塔一棒云
就名就體中塔不對沙乃問師云作麼生會
師云這僧著一棒不知來處。

師因為玄沙作忌齋請報恩和尚喫藥石報
恩看供養位不見有真遂問師還有真麼師
以手揖云看恩云元來無真師云大似不看
相似。

師因玄沙問三界唯心汝作麼生會師指椅
子云和尚喚這箇作什麼沙云椅子師云和
尚不會三界唯心沙云我喚這箇作竹木汝
喚作什麼師云某甲亦喚作竹木沙云盡大
地覓一箇會佛法底人不可得。

師見僧來乃豎起拂子示之僧便作禮師云
󲊛見箇什麼便作禮僧云謝和尚指示師便
打云見我豎起拂子便道謝和尚指示見我
每日掃牀掃地為甚不道謝和尚指示。

師一日插田次見僧新到乃問從甚處來僧
云南州來師云彼中近日佛法如何僧云商
量浩浩地師云爭如我這裏栽田博飯喫僧
云爭奈三界何師云喚什麼作三界。」

【溈山喆云清貧長樂濁富多憂。】

「師問僧甚處來僧云南方師云南方知識有
何言句示徒僧云彼中道金屑雖貴眼裏著
不得師云我道須彌在󲊛眼裏。」

【翠巖芝云且道地藏還免得這僧麼。】

「師因修山主悟空法眼三人到院阻兩雪向
火次師附爐乃問山河大地與上座自巳是
同是別修云別師豎兩指修云同師亦豎兩
指便去。

師問保福僧彼中佛法如何示人僧云保福
有時示眾云塞却󲊛眼教󲊛覻不見塞却󲊛
耳教󲊛聽不聞坐却󲊛意根教󲊛分別不得
師云吾問󲊛我不塞󲊛眼見箇什麼不塞󲊛
耳󲊛聞箇什麼不坐󲊛意根󲊛作麼生分別
僧於言下有省。

福州安國慧球禪師問了院主先師道盡十
方世界是箇真實人體󲊛還見僧堂麼主云
和尚莫眼花師云先師遷化肉猶暖在。

師示眾云我此間粥飯因緣然與兄弟舉唱
終是不常如今欲得省要却是山河大地舉
明其事却常亦能究竟若從文殊門入者一
切有為土木瓦礫悉皆助󲊛發機若從觀音
門入者一切善惡音響乃至蝦䗫曲蟮為󲊛
舉揚若從普賢門入者不動步而到我今以
此三門助汝方便如將一隻折筯攪大海水
令彼魚龍知水為命離水一分魚龍不全性
命還會麼若無智眼而審之任󲊛百般善巧
不為究竟(先大慈話亦同此)。」

【瑯瑘覺云雖是善因而招惡果。

續保寧勇云大眾東西南北四維上下𡎺
著磕著不覺不知過在什麼處良久云紅
粉易成端正女無錢難作好兒郎。
薦福
行云若據山僧檢點安國自已性命亦未
知落處在這裏一隻折筯也不消得莫有
虎口奪飡者麼若無山僧不免向灸瘢上
更下一燋去也拍禪牀下座。
東禪觀云
安國一時嚼飯餵嬰兒不知傍觀惡心。】

「泉州昭慶法因禪師(嗣長慶稜)師作桶頭常與眾
僧語話一日長慶入寮見乃云尓每日口嘮
嘮作什麼師云一日不作一日不食慶云與
麼則磨弓錯箭去師云專待尉遲來慶云尉
遲來後如何師云待伊筋骨徧地眼睛突出
慶便出去。

福州報慈光雲禪師因閩王問報慈與神泉
相去近遠師云若說近遠不如親到却問大
王日應千差是什麼心王云什麼處得心來
師云豈有無心者王云那邊事作麼生師云
請向那邊問王云大師謾別人即得。

師問僧近離甚處僧云臥龍師云在彼多少
時僧云經冬過夏師云龍門無宿客為甚在
彼許多時僧云獅子窟中無異獸師云汝試
作師子吼看僧云若作師子吼即無和尚師
云念汝新到放汝三十棒。」

【雪竇顯云奇怪諸禪德若平展則兩不相
傷據令則彼此俱嶮還檢點得麼。】

「婺州報恩曉悟寶資禪師因僧問波騰鼎沸
起必全真未審古人意如何師乃叱之僧云
與麼則非次也師云󲊛話墮也又云我話亦
墮汝作麼生僧無對。

新羅龜山和尚因僧舉裴相國問僧看什麼
經僧云無言童子經國云有幾卷僧云兩卷
國云既是無言為什麼却有兩卷僧無對師
代云若論無言非唯兩卷。

泉州王延彬太尉因入佛殿指鉢盂問殿主
這箇是什麼鉢主云藥師鉢尉云只聞有降
龍鉢主云待有龍即降尉云忽遇拏雲􂿓浪
來又作麼生主云他亦不顧尉云話墮也。」

【玄沙備云盡󲊛神力走向什麼處去。

保福展云歸依佛法僧。
百丈常作覆鉢
勢。
雲門偃云他日生天莫孤負老僧。

溈山喆云殿主只知瞻前不知顧後太尉
神威既逞殿主鉢盂猶覆大溈當時若見
他道拏雲􂿓浪來時如何托起鉢盂道盡
汝神力直饒八大龍王來也只得振威斥
愬。】

「太尉因長慶舉似雪峯曾豎拂示僧其僧便
出去若據此僧合喚轉與一頓棒尉云和尚
是什麼心行慶云洎合放過。

太尉因到昭慶煎茶次時朗上座與明昭把
銚忽飜却茶銚尉見乃問上座茶鑪下是什
麼朗云捧鑪神尉云既是捧鑪神為什麼飜
却茶銚朗云事官千日失在一朝尉拂袖便
去明昭云朗上座喫却昭慶飯了却向江外
打野榸朗云上座作麼生昭云非人得其便。」

【雪竇顯云當時但踏倒茶鑪。
溈山喆云
王太傅大似相如奪璧怒髮衝冠明昭也
是忍俊不禁難逢快便大溈若做朗上座
當時見問但呵呵大笑何故見之不取千
載難追。】

「福州永隆彥端禪師(嗣安國􂡸)一日陞堂眾集從
座而起作舞謂眾云會麼良久云山僧不捨
道法而現凡夫事作麼不會。

泉州昭慶省僜禪師(嗣保福展)因保福入殿覩佛
像乃舉手問師佛與麼意作麼生師云和尚
也是橫身福云一橛我自取師云和尚非唯
橫身福然之。

漳州報恩道熈禪師曾與保福送書往泉州
王太尉處尉問漳南和尚近日還為人也無
師云若道為人即屈著和尚若道不為人又
屈太尉尉云道取一句待鐵牛能囓草木馬
解含煙師云某甲惜口喫飯尉良久又問驢
來馬來師云驢馬不同途尉云爭得到這裏
師云謝太尉領話。

韶州白雲子祥禪師(嗣雲門偃)問僧不壞假名而
談實相作麼生僧云這箇是椅子師以手撥
云與我拈鞋袋來僧無語師云這虛頭漢後
雲門聞乃云須是他始得。

岳州巴陵顥鑑禪師因雲門舉雪峯云開却
門達磨來也意作麼生師云築著和尚鼻孔
門云脩羅王惡發打須彌山一摑𨁝跳上梵
天報帝釋為什麼却去日本國裏藏身師云
莫恁麼心行好門云汝道築著又作麼生。

師問僧遊山來為佛法來僧云清平世界說
什麼佛法師云好箇無事底禪客僧云早是
多事也師云上座去年在此過夏了僧云不
曾師云與麼則先來不相識下去。

隨州智門師寬禪師因遊山迴首座與眾出
松行接座云和尚遊山巇嶮不易師拈拄杖
云全得這箇力座乃進前奪却拋向一邊師
放身便倒大眾遂進前扶起師拈拄杖一時
趂散回顧侍者云向󲊛道全得這箇力。」

【黃龍南云明教雖然會起會倒不覺弄巧
成拙。】

「師一日訪白兆兆云老僧有箇木魚頌師云
請舉兆云伏惟爛木一橛佛與眾生不別若
以杖子擊著直得凡聖路絕師云此頌有成
𥚚無成𥚚兆云無成𥚚師云佛與眾生不別
􂿁左右侍僧救云有成𥚚師云直得凡聖路
絕􂿁當時白兆一眾失色。

師因戒和尚初叅乃問諸方言教即不問不
涉泥水一句道將來戒云話墮也師云拖泥
帶水漢戒云和尚幸是大人師云這禿釘子
叅堂去。

襄州洞山守初禪師到雲門門問近離甚處
師云查渡夏在甚處師云湖南報慈門云甚
時離彼中師云八月二十五門云放汝三頓
棒師明日却上問訊昨日蒙和尚放三頓棒
不知過在甚處門云飯袋子江西湖南便與
麼去師於言下有省遂云他時異日向無人
煙處卓箇菴子不畜一粒米不種一莖菜接
待十方往來善知識盡與伊抽釘拔楔拈却
膱脂帽子脫却鶻臭布衫教伊灑灑地作箇
明眼衲僧豈不俊哉快哉雲門云飯袋子身
如椰子大開得許大口。」

【雪竇顯云雲門氣宇如王拶著便氷消瓦
解當時若據令而行子孫也未到斷絕。

白雲端云大小雲門被洞山一問直得額
頭汗出口裏膠生。

續保寧勇別雲門後語云這瞎漢將謂󲊛
是箇人便打。
天童傑云雲門放去太奢
􂊂來太儉末後慇懃何不與他本分草料
致令和泥合水洞山恁麼悟去也是杓卜
聽虛聲。
靈隱嶽云諸方盡謂父子投機
啐啄同時殊不知雲門正令不行却向草
窠裏輥致令洞山打失鼻孔直至于今無
摸索處。】

「師問僧甚處來僧云汝州師云此去多少僧
云七百師云踏破幾緉草鞋僧云三緉師云
甚處得錢買僧打笠子師云叅堂去僧應諾
而去。

韶州雙峯竟欽禪師示眾云進一步即迷理
退一步即失事饒󲊛一向兀然立又同無情
時有僧問如何得不同無情去師云動轉施
為僧云如何得不迷理失事去師云進一步
退一步僧便作禮師云向來有人與麼會老
僧不肯伊僧云請和尚直指師便打出。」

【續昭覺勤云如鷹拏雀似鶻提鳩細中之
細妙中之妙進一步不迷理退一步不失
事所謂恁麼中不恁麼不恁麼中却恁麼
就中是末後一著光前絕後。】

「靳州北禪悟空寂禪師問僧甚處來僧云黃
州師云在什麼院僧云資福師云福將何資
僧云兩重公案師云爭奈在北禪手裏何僧
云在和尚手裏即􂊂取師便打僧不甘師隨
後趂出。」

【雪竇顯云奇怪宛有超師之作還知這僧
麼只解貪前不能顧後若在雪竇手裏棒
折也未放在。】

「深明二上座(即奉先清涼二禪師)因聞僧問法眼如何
是色眼豎拂子或云雞冠花或云貼肉汗衫
二師特特而去遂問承和尚有三種色語是
不眼云是深云鷂子過新羅便歸眾其時李
後主在座下不肯乃白法眼云來晨為置茶
筵寡人請此二人重新問話明日李主置茶
筵仍備綵帛一箱劒一口語二師云今日請
上座重新問話若問得是奉賞雜綵若問不
是只賜一劒法眼於是陞座深乃出問今日
奉勑問話師還許也無眼云許深云鷂子過
新羅便捧綵而去眾一時散法燈作維那不
肯乃打鐘集眾僧堂前勘辯問云承聞二上
座在雲門會下多時有什麼奇特因緣請舉
一兩則來商量看深云古人道白鷺下田千
點雪黃鶯上樹一枝花維那作麼生商量法
燈擬議深乃打一坐具便歸眾。

二師因到淮河見人牽網有鯉魚透出深云
明兄俊哉一似箇衲僧明云雖然如此爭似
當初不撞入網羅好深云明兄󲊛欠悟在明
至半夜方省。

益州香林澄遠禪師在眾日普請鋤草次有
一僧云看俗家失火師云那裏失火僧云不
見那師云不見僧云這瞎漢是時一眾皆言
遠上座敗闕智門寬和尚後聞舉嘆云須是
我遠兄始得。

漳州保福清豁禪師(嗣睡龍溥)因僧問家貧遭劫
時如何師云不能盡底去僧云為什麼不盡
底去師云賊是家親僧云既是家親為什麼
飜成家賊師云內既無應外不能為僧云忽
然捉敗功歸何所師云賞亦未曾聞僧云恁
麼則勞而無功師云功即不無成而不取僧
云既是成功為什麼不取師云不見道太平
本是將軍致不許將軍見太平(或與曹山語同)。」

【續徑山杲云􂅕來線去弄精魂。】

「婺州明昭德謙禪師(嗣羅山閑)在泉州昭慶大殿
上指壁間畫問僧云那箇是什麼神僧云護
法善神師云會昌沙汰時向甚處去來僧無
對師却令僧問演侍者演云汝什麼劫中遭
此難來其僧復舉似師師云直饒演上座他
後聚一千眾有什麼用處僧乃作禮請師別
語師云什麼處去也。

師問國泰􂡸和尚云古人道俱胝只念三行
呪便得名超一切人作麼生與他拈却三行
呪便得名超一切人國泰豎起一指師云不
因今日爭識得瓜州客。」

【續泐潭清云明昭只識得瓜州客且不識
國泰直饒識得國泰也未夢見俱胝老在
保寧勇代與一掌。】

「師到昭慶有度上座問云羅山尋常道諸方
盡是􂆌飯唯有羅山是一味白飯兄從羅山
來乃展手云白飯請些子師打兩掌度云將
謂是白飯元來也是􂆌飯師云癡人棒打不
死度夜間舉似諸禪客次師近前云不審度
云今日便是這箇上座􂡸上座云不用下掌
就裏許作麼生道師云就裏許也道道􂡸無
對師云是汝諸人一時縛作一束倒卓向尿
躂下明日相見珍重。

師到雙巖巖覩師風彩特異乃云某甲致一
問問闍黎若道得便舍院與闍黎住若道不
得即不舍金剛經云一切諸佛及諸佛法皆
從此經出且道此經是何人說師云說與不
說拈向那邊著只如和尚決定喚什麼作此
經巖無對師却舉經云一切賢聖皆以無為
法而有差別此則以無為法為極則憑何而
有差別且如差別是過不是過若是過一切
賢聖盡有過若不是過決定喚什麼作差別
巖亦無對師云雪峯道底。

師到泉州坦長老處坦云夫叅學一人所在
亦須到半人所在亦須到師便問一人所在
即不問作麼生是半人所在坦無對後却令
小師問師師云汝欲識半人麼也只是弄泥
團漢。

師會下有僧去住菴一年後却來禮拜師云
古人道三日不相見莫作舊時看乃撥開胷
云󲊛道我這裏有幾莖蓋膽毛僧無語師却
問󲊛什麼時離菴僧云今日早朝師云來時
折脚鐺子分付與阿誰僧又無語被師喝出。

師因清八路舉仰山插鍬話問古人意在插
鍬處叉手處師云清上座清應諾師云還曾
夢見仰山麼清云不要上座下語秖要商量
師云若要商量堂頭自有五百人老師在。

師因迅菴主在高司徒宅見掛彌勒㡧子師
指彌勒佛喚云菴主主應諾師云這漢還徹
也未主無語師云黃連和根煑也未是苦後
國泰代但合掌云善哉善哉師云和尚與他
隣舍住菴即得。

師在昭慶因普請去王太傅宅取木佛傅乃
問大眾云忽遇丹霞又作麼生眾無語師當
時提起向頂上云也要分付著人。

師一日去保寧於中路逢見保寧師便問兄
是道伴中人乃自點鼻頭云這箇閡塞我不
可徹與我拈却少時得麼寧云和尚有來多
少時師云噫洎賺我踏却一緉草鞋便轉國
泰代云非但某甲諸佛亦不奈何師云因什
麼以巳妨人。

師在疾一日國泰深和尚來問候侍者通報
云深師叔來師乃令請深纔入方丈師便云
阿㖿阿㖿深師叔救取老僧深云和尚有什
麼救處師舉頭一覷云咦眼子烏㖀㖀地依
前是舊時深上座乃回身面壁更不相見。」

【續徑山印云明昭若不轉身面壁有甚面
目見國泰一疾尚不奈何豈況出入生死。】

「師病愈往國泰深乃領眾出接至門首師乃
指金剛云這兩箇漢在這裏作什麼深揎拳
作金剛勢師云殿裏黃面老子笑󲊛。

師叅勝光和尚纔跨門光便垂足師云伎倆
巳足拂袖便下。

師在婺州智者寺為第一座尋常不受淨水
主事云不識觸淨淨水也不肯受師下牀拈
起淨缾云這箇是觸是淨主事無語師乃撲
破淨缾。

西川慧禪師謁台州勝光和尚值光在繩牀
上坐師直到身邊叉手立光問什麼處來師
云猶待答話在便下去光乃拈拂子下僧堂
前見師提起拂子問云闍黎喚這箇作什麼
師云敢死喘氣光低頭便歸方丈。

師初叅羅山纔禮拜起山云甚處來師云遠
離西蜀近發開元却近前云即今事作麼生
山揖云喫茶去師擬議間山云秋氣稍暖出
去師到法堂上自嘆云我在西川峩眉山脚
下拾得一隻蓬蒿箭擬撥亂天下今日到福
建道陳老師寨裏弓折箭盡去也休休山明
日陞堂師又出問豁開戶牖當軒者誰山便
喝師無對山云羽毛未備翼稍未全且去。

鄂州黃龍誨機禪師(嗣玄泉彥)甞問巖頭如何是
祖師西來意頭云汝還解救餈麼師云解頭
云且救餈去師後到玄泉又問如何是西來
意泉拈起一莖皂角云會麼師云不會泉放
下作洗衣勢師便禮拜云將知佛法無別泉
云汝見什麼道理師云某甲曾問巖頭師翁
頭云汝還解救餈麼也只是解黏和尚提起
皂角亦是解黏所以道無別泉呵呵大笑師
因此忽然信入。」
宗門綂要續集卷第十七

* 音釋

椅
(於蟻切)。
覰
(七慮切伺視也)。
餵
(於偽切飤也)。
􂿓
(俱縛切)。
銚
(徒弔
切)。
榸
(舊音卓皆切枯木根也)。
僜
(部鄧切)。
㖀
(音律)。
黏
(尼占切相著也)。

宗門綂要續集卷第十八　　　　　傾十
宋建溪沙門宗永集
元建康保寧禪寺住持沙門清茂續集

* 青原下第八世

「鼎州梁山緣觀禪師(嗣同安志)因僧問家賊難防
時如何師云識得不為冤僧云識後如何師
云貶向無生國僧云莫是他安身立命處也
無師云死水不藏龍僧云如何是活水龍師
云拏雲不吐霧僧云或遇傾湫倒嶽來時如
何師下繩牀把住云莫教濕却老僧袈裟角。」

【續黃龍清云梁山老漢洞達機宜堪稱作
者爭奈借便開門展轉令人著賊黃龍即
不然纔見伊問家賊難防時如何便與一
刀兩叚教伊永絕窺窬之地然雖如是忽
有箇衲僧出來却指山僧云賊賊又作麼
生支遣具眼者辯取。
護國元云梁山只
解步步登高不解從空放下若是山僧即
不然待他道忽遇傾湫倒嶽時如何只向
他道雲在嶺頭閑不徹。
天童華云梁山
和尚與賊相戰兵刀交接填然鼓之雖不
棄甲曳兵而走要且只解戰賊不解殺賊
有問山僧家賊難防時如何劈脊便打何
故不見道齊之以禮。】

「金陵清涼法眼益禪師(嗣羅漢琛)問修山主毫𨤲
有差天地懸隔兄作麼生會主云毫𨤲有差
天地懸隔師云與麼又爭得主云某甲只與
麼未審和尚作麼生師云毫𨤲有差天地懸
隔主便拜。」

【五祖戒出法眼劈脊便打。

續保寧勇云脩山主當時也好向法眼道
與麼會又爭得。
徑山杲云法眼與脩山
主􂅕來線去綿綿密密扶起地藏門風可
謂滿目光生若是徑山門下更買草鞋行
脚始得何故毫𨤲有差天地懸隔甚處得
這消息來。】

「師一日拈起香𢁈問悟空云兄不得喚作香
𢁈畢竟喚作什麼悟空云香𢁈師不肯悟空
却後二十餘日方省。

師示眾云這裏聚集少時為上座僧堂裏這
裏聚集少時為上座三門頭這裏聚集少時
為上座寮舍裏為復說上座過別有道理會
下有數尊宿對一人道諸佛出世也有這箇
方便一人云今日離章義一人云󲊛道伊為
什麼處一人云點燈等上座來多時也一人
云什麼處聚集來。

師問僧甚處來僧云泗州禮拜大聖來師云
大聖今年出塔麼僧云出師却問傍僧󲊛道
這僧曾到泗州麼。」

【續浮山遠云這僧到即到泗州只是不見
大聖。
道場全云這僧見即見大聖不曾
識法眼。
東禪觀云這僧到也到泗州見
也見大聖識也識法眼只是自討頭不見。】

「師因僧來叅次以手指簾尋有二僧齊去捲
簾師云一得一失。」

【續黃龍清云法眼如鏌鎁在手殺活臨時
二僧既齊捲簾且道那箇得那箇失還會
麼世事但將公道斷人心難與月輪齊。】

「師有云盡十方世界皎皎地無一􂅕頭若有
一􂅕頭即是一􂅕頭。」

【清涼欽云若有一􂅕頭不是一􂅕頭。】

「師有時指凳子云識得凳子周帀有餘後雲
門道識得凳子天地懸殊。」

【雪竇顯云澤廣藏山理能伏豹。
雲峯恱
云官不容針私通車馬。

續薦福懷云識得凳子是楠木做。
五祖
演云這兩箇漢一人過船一人渡水若檢
點得出許󲊛具正法眼。
圓通秀舉法眼
雲門天衣語了云山僧道識得凳子四脚
著地大眾其間一出一沒半合半開有得
有失有親有踈具眼禪人一任驗取。

泐潭清舉法眼雲門雪竇語了云三箇漢
總是依他作解明昧兩歧不脫見聞如水
中月黃龍即不然逼塞乾坤外開張日月
前。
徑山杲云識得凳子好剃頭洗脚雖
然如是錯會者多。
天童華云向周帀有
餘處會理上偏枯向天地懸殊處會事上
偏枯且道歸宗為人在什麼處犀因翫月
紋生角象被雷驚花入牙。】

「師因問井被沙塞却泉眼乃問僧泉眼不通
被沙塞道眼不通被什麼物礙僧無對師自
伐云被眼礙。

師因有子方上座自長慶來師舉先長慶稜
和尚偈問作麼生是萬象之中獨露身方遂
舉拂子師云恁麼會又爭得方云和尚尊意
如何師云喚什麼作萬象方云古人不撥萬
象師云萬象之中獨露身說甚撥不撥方豁
然有省。

師問脩山主云仰山四門光道應眼時全身
耳應耳時全身眼兄作麼生會脩云眼裏底
作耳裏底用耳裏底作眼裏底用師云正是
弄精䰟脩却問和尚如何師再舉一遍脩方
省。

師久叅長慶後却繼嗣地藏長慶會下有子
昭首座平昔與師啇確古今言句昭纔聞中
心憤憤一日特領眾詣撫州責問於師師得
知遂舉眾出迎特加禮待賔主位上各掛拂
子一枝茶次昭忽變色抗聲問云長老開堂
的嗣何人師云地藏昭云何太孤長慶先師
某甲同在會下數十餘載商量古今曾無間
隔因何却嗣地藏師云某甲不會長慶一轉
因緣昭云何不問來師云長慶道萬象之中
獨露身意作麼生昭豎起拂子師便叱云首
座此是當年學得底別作麼生昭無語師云
只如萬象之中獨露身是撥萬象不撥萬象
昭云不撥師云兩箇也于時叅隨一眾連聲
道撥萬象師云萬象之中獨露身聻昭與一
眾𢣾㦬而退師指住云首座殺父殺母猶通
懺悔謗大般若誠難懺悔昭竟無對自此却
叅師發明巳見更不開堂。

襄州青溪洪進山主因有二僧禮地藏和尚
藏云俱錯二僧無對下堂請益脩山主主云
汝自巍巍堂堂却禮拜擬問他人豈不是錯
師聞之不肯脩乃問未審上座如何師云汝
自迷闇焉可為人脩憤然上堂請益地藏藏
指庫下云典座入庫頭去也脩乃自省。

撫州龍濟紹修山主問地藏古人道萬象之
中獨露身意旨如何藏云汝道撥萬象不撥
萬象師云不撥藏云兩箇也師駭然沉思却
問未審古人撥萬象不撥萬象藏云喚什麼
作萬象師方省。

師問僧甚處來僧云翠巖來師云翠巖有何
言句示徒僧云尋常道出門逢彌勒入門見
釋迦師云與麼道又爭得僧便問和尚又如
何師云出門逢阿誰入門見什麼僧於言下
有省。」

【薦福懷云雖得一場榮刖却一雙足且道
落在賔家分上主家分上若定當得出憂
則共慼樂則同歡山僧即不然出門則吳
山楚水入門則佛殿行廊或有箇衲僧出
問師意如何許伊具一隻眼。

續西禪需云這僧悟即不無爭奈未遇諦
當青天白日如被鬼迷龍濟頭白齒黃作
恁麼語話懶菴即不然出門竹徑無人掃
入戶方塘照影寒。】

「師一日問訊地藏乃云某甲百劫千生曾與
和尚違背來此者又值和尚不安藏遂豎起
拄杖云秪這箇也不背師忽然契悟。

師示眾云具足凡夫法凡夫不知具足聖人
法聖人不會聖人若會即是凡夫凡夫若知
即是聖人此語具一理二義若人辯得不妨
於佛法中有箇入處若辯不得莫道不疑。」

【續黃龍清云修山主只知布網張羅不覺
自遭籠罩要得出身麼此亦有一理二義
若人辯得永墮阿鼻。
徑山杲云點鐵化
為金玉易勸人除却是非難。
淨慈一云
直饒有箇入路要作什麼凡夫則是凡夫
聖人則是聖人且道凡聖兩亡一句作麼
生道閑持經卷倚松立笑問客從何處來。】

「金陵清涼休復禪師在地藏經年不契直得
成病入涅槃堂一夜地藏去看乃問復上座
安樂麼師云某甲與和尚因緣背藏指燈籠
云見麼師云見藏云秖這箇也不背師於言
下忽省。

連州寶華和尚(嗣白雲祥)問僧甚處來僧云大容
來師云大容近日作麼生僧云近日來合得
一甕醬師乃喚沙彌將一椀水來與這僧照
影。

師因僧從法堂堦下過師乃敲繩牀僧云若
是這箇不請拈出師喜乃近前問之並無說
處便打。

韶州月華和尚因有一老宿入到法堂顧視
東西云好箇法堂要且無主師聞之乃云且
坐老宿便問玄中最的猶是龜毛兔角不向
二諦中修如何密用師云側老宿云與麼則
拗折拄杖割斷草鞵去也師云細而詳之。

靈徹散聖(見巴凌鑑)因寬和尚問甚處來師云水
清月現寬云好好借問師云褊衫不染皂寬
云喫茶去。

師一日上堂問訊寬和尚寬云上座到來數
日且得安樂師云波薐好煑羹寬云作這箇
去就師云王字不著點寬撫掌大笑。

靳州五祖戒禪師(嗣智門寬)甞問僧近離甚處僧
云東京師云還見天子也無僧云常年一度
出金明池師云有理可恕無理難容出去。

蓮華峯祥菴主(嗣奉先深)拈拄杖示眾云古人到
這裏為甚不肯住眾無對自云為他途路不
得力復云畢竟如何又自云楖𣗖橫檐不顧
人直入千峯萬峯去。

棗樹第二世和尚(嗣黃龍機)因僧鋤地次見師來
乃合掌問訊師云見阿誰了便不審僧云見
師不問訊禮數不全師云却是孤負老僧其
僧歸堂舉似第一座座云和尚近日可謂為
人切師聞乃打首座七棒座云某甲與麼道
未有過亂打作麼師云枉喫許多塩醋又打
七棒。

師因僧辭乃云若到諸方有人問󲊛老僧此
間法道作麼生對僧云待他問即道師云何
處有無口底佛僧云秖這也還難師豎起拂
子云還見麼僧云何處有無眼底佛師云秖
這也還難僧遶禪牀一帀而出師云善能祗
對僧便喝師云老僧不識子僧云要識作麼
師敲牀三下。」

【續蔣山懃云棗樹有口如啞這僧有眼如
盲遶禪牀一帀敗軍之將敲禪牀三下弓
折箭盡。】

「師問僧發足甚處僧云閩中師云俊哉僧云
謝師指示師云屈哉僧作禮師云我與麼道
落在什麼處僧無語師云彼自無瘡勿傷之
也。」

【續蔣山懃云凡為宗師言不虛發這僧既
是閩中來有何俊哉謝師指示有何屈哉
還見得誵訛麼若見得方信道棗樹在山
僧拂子頭上無風起浪好肉剜瘡其或未
然老僧罪過彌天。】

「嘉州黑水和尚叅黃龍機和尚乃問雪覆蘆
花時如何龍云猛烈師云不猛烈龍又云猛
烈師又云不猛烈龍便打師因而有省。」

* 青原下第九世

郢州大陽明安警玄禪師(嗣梁山觀)因問梁山如
何是無相道場梁指觀音云此是吳處士畫
師擬進語梁急索云這箇是有相底那箇是
無相底師於言下領悟作禮却依本位立梁
云何不道取一句來師云道即不辭恐難上
𥿄墨梁乃印可。

天台德韶國師(嗣法眼益)師在眾時問龍牙云天
不能蓋地不能載時如何牙云道者合如是
師累經一十七次問牙云道者若為󲊛說恐
尓巳後罵我去在師後住天台通玄峯因澡
浴次忽省前話便具威儀焚香望龍牙禮拜
云當時若與我說破我今日定罵他也。

師因僧問承古有言敲打虛空鳴觳觳石人
木人齊應諾六月降雪落紛紛此是如來大
圓覺如何是敲打虛空底師云崑崙奴著鐵
袴打一棒行一步僧云與麼則石人木人齊
應諾也師云󲊛還聞麼。

金陵清涼法燈欽禪師示眾云某甲本欲歸
山藏拙養道過時奈緣先師有未了底公案
出來了却時有僧問如何是先師不了底公
案師拈拄杖打云祖禰不了殃及兒孫僧云
過在什麼處師云過在我殃及󲊛。

【翠巖芝云為眾竭力禍出私門。
雲峯恱
云這老漢一期與奪也似光前絕後及乎
拶著又却龍頭蛇尾如今莫有為清涼作
主底麼。

續昭覺懃云法燈縱域中殺活握閫外威
權直得氣槩驚群風標獨立山僧卑志本
亦如斯今日出來只緣五祖先師有箇見
成公案對眾舉揚有不惜性命底出來挨
拶看如無不免自拈弄去也喝一喝擊拂
子。
天童覺云這僧若是箇漢出來便與
掀倒禪牀不唯自已有出身之路亦免祖
禰不了殃及兒孫。
東禪觀云千鈞上弦
必思鏖戰寸鐵入手惟恐無敵這僧既不
惜出來好大家割捨理會却只恁麼把伊
塗糊一上所以清涼公案至今未了。】

「金陵報恩玄則禪師因法眼問曾見什麼人
來師云見青峯和尚眼云有什麼言句師云
某甲曾問如何是學人自己峯云丙丁童子
來求火眼云上座作麼生會師云丙丁屬火
將火求火如將自己求自己眼云與麼會又
爭得師云某甲只與麼未審和尚尊意如何
眼云󲊛問我我與󲊛道師問如何是學人自
已眼云丙丁童子來求火師於言下頓悟。

師開堂日李王與法眼俱在會有僧問龍吟
霧起虎嘯風生學人知是出世邊事到此為
甚不會師云會取好僧舉頭看師又看法眼
乃抽身入眾眼與李王當時失色眼歸方丈
令侍者喚問話僧至眼云上座適來問底話
許󲊛具眼󲊛於人天眾前何不禮拜覆却便
摵一坐具其僧三日後吐光而終。

金陵報慈玄覺遂導師聞鳩子鳴乃問僧是
什麼聲僧云鵓鳩聲師云欲得不招無間業
莫謗如來正法輪。

相州天平山從漪禪師(嗣清溪進)因到西院居常
自言莫道會佛法今時覓一箇舉話人也無
西院知一日遙見乃召云從漪師舉頭院云
錯師行三兩步院又云錯師近前院云適來
這兩錯是西院錯上座錯師云某甲錯院云
錯師休去院云且在這裏過夏待共上座商
量這兩錯師當時便行住院後謂眾云我當
初行脚時被業風吹到思明長老處被他連
下兩錯更留我過夏待共我啇量我不道與
麼時錯發足南方去時早知道錯了也。」

【首山念云據天平作與麼會解未夢見西
院在何故話在。

續溈山果云天平似則似是則未是何故
貪程太速當時纔見道且在此中過夏待
共上座商量這兩錯便好擒住云過夏即
不辭這兩錯作麼生商量待伊擬議掀倒
禪牀便行非唯慶快平生亦乃坐斷天下
人舌頭。】

「潭州北禪智賢禪師(嗣福嚴雅)歲夜小叅云年窮
歲盡無可與諸人分歲且烹箇露地白牛炊
黍米飯向榾柮火唱村田樂何故免見倚他
門戶傍他牆剛被時人喚作郎下座歸方丈
少時有倚遇上座入方丈喚云和尚門外有
公人來師云作什麼遇云道勾和尚納䈥角
師遂捋下頭帽拋在地遇乃從地拾之師便
擒住云捉賊捉賊遇却將帽覆師頂云天寒
且還和尚師呵呵大笑。

筠州洞山曉聰禪師(嗣文殊真)或新到叅便問溈
山水牯牛上座作麼生會前後皆不契因雪
竇到亦乃垂問雪竇云作後人標榜師擬道
雪竇以坐具拂一下便行師云且來上座竇
云未叅堂。

明州雪竇明覺顯禪師(嗣北塔祚)因六人新到相
看便問叅頭夫為上將須是七事隨身兩刃
交鋒作麼生僧云久嚮翠巖有此一著師云
一著放過還我草鞋錢來僧便喝師便棒僧
約住拄杖與師一拍師云未到翠峯與󲊛二
十棒了也僧無語師云且在一邊却問第二
副將作麼生僧茫然師云一狀領過喫茶了
師把住叅頭云適來公案這裏即與麼堂中
作麼生舉僧擬議師打一坐具推出。

師因數人新到來師乃云新到那僧云是師
云叅堂去僧便去師復喚來來其僧迴師云
洞庭難得師僧與󲊛一椀茶喫。

師遊方時問大龍云語者默者不是非語非
默更非總是總不是拈却大用現前時人知
有未審大龍如何龍云子有如是見解師云
這老漢瓦解氷消龍云放󲊛三十棒師禮拜
歸眾龍却喚適來問話底僧來師便出龍云
老僧因什麼瓦解氷消師云轉見敗闕龍作
色云尀耐尀耐師休去後舉似南嶽雅和尚
雅云大龍何不與本分草料師云和尚更須
行脚師示眾云諸人要知真實相為麼但以
上無攀仰下絕己躬自然常光現前箇箇壁
立千仞。」

【雲峯恱云雪竇恁麼為人入地獄如箭。】

「師舉古云眼裏著沙不得耳裏著水不得忽
若有箇漢信得及把得住不受人謾祖佛言
教是什麼熱椀鳴聲便請高掛鉢囊拗折拄
杖管取一員無事道人又舉古云眼裏著得
須彌山耳裏著得大海水一般漢受人商量
祖佛言教如龍得水似虎靠山却須挑起鉢
囊橫擔拄杖亦是一員無事道人復云與麼
也不得不與麼也不得然後沒交涉三員無
事道人中要選一人為師。

師因新到人事便問還有作家禪客麼叅頭
云和尚道什麼師云點即不到僧擬議師便
喝僧無語師云龍頭蛇尾次問第二箇僧僧
指叅頭云和尚問何不祗對師與一掌僧無
語師指云第三箇如何其僧茫然師云一狀
領過。

師問新到闍黎甚處人僧提起坐具師云鰕
跳不出斗僧云𨁝跳師便打僧云更𨁝跳師
又打僧便走師喚回僧便作禮云觸忤和尚
師云我要這話行󲊛又走作什麼僧云己遍
天下了也師復打五棒僧云有諸方在師云
󲊛只管喫棒師又喚第二底近前來問甚處
人僧云鼎州人師云敗也僧云青天白日師
云兩重公案僧云恰是師以拄杖指云󲊛擬
𨁝跳僧擬議師亦打五棒叅頭云這僧喫棒
與某甲不同師一時喚近前僧珍重便走師
隨後與一拄杖。

師問羅漢林禪師云法爾不爾如何指南林
云只為法爾不爾師云大眾記取某甲話頭
拂衣歸眾林下堂却令侍者請師至方丈問
上座適來不肯老僧那師云和尚當代宗匠
某甲焉敢不肯林云󲊛為甚拂衣歸眾師云
和尚還許某甲說道理也無林云󲊛說看師
拍一拍下去。

師問僧近離甚處僧云和尚道什麼師云我
問󲊛近離甚處僧退身立師云克由尀耐不
言來處將拄杖來僧云某甲近離奉川師云
打野榸漢何不早與麼道。

師到太湖有余巡檢請師并志依上座齋臨
起檢問卑官今日命二衲僧齋得何果報師
云圖他一粒米失却半年糧依云臨行方覺
主人寬師召舍人舍人擡頭師指依云垜根
衲子齋他有甚利益巡檢大笑師便起去。」

* 青原下第十世

惠州羅浮山如禪師(嗣大陽玄)大陽問師什處人
師云益州人陽云此去多少里師云五千里
陽云汝與麼來還曾踏著麼師云不曾踏著
陽云汝解騰空那師云不解騰空陽云既不
解騰空爭得到這裏師云步步不迷方隨身
無辯處陽云汝得超方三昧師云聖心尚不
得三昧豈彰名陽云如是如是汝應諦信此
即大體全彰理事不二善自護持。

杭州永明延壽禪師(嗣韶國師)因二僧來叅乃問
叅頭曾到此間不僧云曾到又問第二上座
曾到不僧云不曾到師云一得一失少選侍
者問適來二僧未審那箇失那箇得師云󲊛
曾識這二僧也無者云不曾識師云同坑無
異土。

溫州僊巖安禪師因看楞嚴經到知見立知
即無明本知見無見斯即涅槃當時乃破句
讀云。

知見立　知即無明本　知見無　見斯
即涅槃。於此忽有悟入後人語師云破句
讀了也師云此是我悟處畢生讀之不易。

「洪州雲居齊禪師(嗣清涼欽)問僧什麼處來僧云
堂中來師云何得謾語。」

【翠巖芝云若不如是爭知如是。】

「師因法燈問適來有人問如何是祖師西來
意老僧向伊道不東不西藏主作麼生師云
不東不西燈云與麼會又爭得師其時懵然
莫知其旨至晚再伸請益燈云他家自有兒
孫在師於言下頓然契悟有頌云接物利生
絕妙外甥終是不肖他家自有兒孫將來使
用恰好。」

右青原下凡一十世共二百六十四人機
緣共五百五十四則自世尊下至此十一
卷總八百五十九人內六百一十三人見
錄機緣總一千三百二十三則間有遺漏
竚冀好事者採摭續之。


宗門綂要續集卷第十八

* 音釋

懡㦬
(懡忙果切㦬郎可切懡㦬而慚也)。
罩
(陟教切)。
薐
(魯登切)。
蘄

(渠希切地名)。
誵訛
(誵胡茅切訛吾禾切)。
觳
(胡谷切)。
鏖
(於刀切盡死殺
人也)。
榾柮
(榾音骨柮當沒切榾柮木頭也)。

宗門統要續集卷第十九　　　　　綺一
宋建溪沙門宗永集
元建康保寧禪寺住持沙門清茂續集

* 續南嶽下第十二世

「桂州壽寧齊曉禪師(嗣雲峯恱)因僧問大眾雲臻
合談何事師云波斯入閙市僧云恁麼則草
偃風行去也師云萬里望鄉關。

舒州白雲守端禪師(嗣楊岐會)師初㕘楊岐岐一
日忽問上座落髮師誰師云茶陵郁和尚岐
云聞渠有悟道頌試舉看師便舉云我有明
珠一顆久被塵勞覊鎻今朝塵盡光生照見
山河萬朵岐大笑而起師遂懷疑次日問云
先師悟道頌人人道好和尚因甚發笑岐云
汝見打驅儺者麼師云見岐云汝一籌不及
渠師大驚曰何謂也岐云他要人笑汝怕人
笑師於言下大悟。

師因僧問智不到處切忌道著道著時如何
師云風吹日炙僧云恁麼則無處容身去也
師云碓搗磨磨僧云官不容鍼私通車馬師
云可貴可賤僧彈指一下師云恰是僧吐舌
師云家貧猶自可路貧愁殺人僧呵呵大笑
師云放過一著。

師因僧問一喝分賔主照用一時行離此二
途請師別道師便喝僧云從來疑著和尚師
便打僧云作家宗師師云也不消得僧禮拜。

師因郭功甫到示眾云夜來枕上作得箇山
偈謝功甫大儒說與大眾請巳後分明舉似
諸方此偈非惟謝功甫大儒直要與天下有
鼻孔衲僧脫却著肉汗衫乃云上大人丘乙
已化三千七十士爾小生八九子佳作人可
知禮也。

金陵保寧仁勇禪師因僧問如何是保寧境
師云主山頭倒卓僧云如何是境中人師云
鼻孔無半邊僧云如何是佛法大意師云鑊
湯無冷處。

師因僧出作禮起畫一圓相師以左手拋向
後僧又畫一圓相師以右手拋向後僧歸眾
師云更有甚麼僧無語師拍膝云龍頭蛇尾
僧云賊過後張弓師乃噓兩聲。

師一日陞堂時有僧禮拜起以手向懷中作
取物呈似勢師左顧僧又作獻勢師右顧僧
作接物復安懷中勢師以手直下指僧擬議
師云只有這箇更無那箇僧以手劃一劃師
云果然僧歸眾師呵呵大笑。

師示眾云大方無外大圓無內無內無外聖
凡普會瓦礫生光須彌粉碎無量法門百千
三昧拈拄杖云緫向這裏會去蘇盧蘇盧㗭
唎㗭唎薩婆訶。」

【靈隱岳云這老漢業識茫茫不奈船何打
破戽斗。】

「潭州溈山慕喆禪師(嗣翠巖真)師因僧問趙州庭
前栢樹子意旨如何師云夜來風色緊孤客
巳先寒僧云先師無此語又作麼生師云行
人始知苦。

師一日問僧云趙州洗鉢盂話上座如何會
僧擬進語師以手托開云莫謾語。

師因僧問牛頭未見四祖時如何師云寒毛
卓豎僧云見後如何師云額頭汗出。

吉州龍慶慶閑禪師(嗣黃龍南)師到雙嶺再㕘黃
龍龍問自別後甚處去來師云百丈來龍云
幾時離彼師云正月十三離二月三日到翠
巖聞和尚在此今日特來禮拜龍云脚跟下
好痛與三十棒師云非但三十棒龍云為什
如此師云為不合秪對從百丈來龍喝云許
多時行脚並無些子氣息師云百千諸佛亦
乃如是龍云汝與麼來未有纖毫到諸佛境
界師云當知諸佛亦未有纖毫到某甲境界
龍云人人盡有生緣處上座生緣在甚處師
云早晨喫白粥如今肚又饑龍云我手何似
佛手師云月下弄琵琶龍云我脚何似驢脚
師云鷺鷥立雪非同色龍云汝與麼剃除鬚
髮當為何事師云只要無事龍云既無事何
須剃髮師云若不剃髮爭知無事龍云與麼
則數聲清磬是非外一箇閑人天地間師云
是何言歟龍云靈利衲子師云也不消得龍
便喝師拍一拍龍又喝師便出去。

師因侍黃龍次龍云這裏有箇辯上座汝須
著些精彩師云他有甚長處龍云他忽向󲊛
背上拊一下󲊛又作麼生師云却回向伊道
作什麼龍云他忽展兩手󲊛又如何師云向
伊道甚處學得這虛頭來龍呵呵大笑師却
展兩手龍遂喝師便出去。

師齋後又侍立次龍云𢤱𢤱鬆鬆兩人共一
椀汝作麼生會師云百雜碎龍云盡大地是
箇須彌山撮來掌中汝又作麼生會師云兩
重公案龍云者裏且待󲊛胡言亂語若到同
安處又作麼生過得師云同安也須到者箇
田地始得龍云忽然他指面前火爐云者箇
是黑漆火爐那箇是黑漆香臺甚處是不到
處師云某甲面前且從和尚與麼說話若是
別人笑和尚去在龍乃拍一拍師喝一喝。

師因黃龍同看僧堂龍云好僧堂麼師云好
僧堂龍云好在甚處師云一梁拄一柱龍云
此未是好處師云和尚又作麼生龍以手指
云者一柱得與麼圓那一枋得與麼匾師云
人天善知識須是和尚始得龍出堂外却云
適來與麼是肻󲊛不肻󲊛師云若與麼何曾
得安樂處。

師因問訊次龍云據汝知見只得上梢不得
下梢師云某甲上梢亦得下梢亦得龍云如
何是上梢師云風過樹頭搖龍云如何是下
梢師云刀斫斧鑿龍云老僧即不然師云如
何是上梢龍云頭鬅鬙耳卓𦍤師云如何是
下梢龍云緊峭草鞋師云謝師答話龍便喝。

師因黃龍問得坐披衣向後如何施設師云
遇方即方遇圓即圓龍云󲊛與麼說話猶帶
唇齒在師云某甲只如是和尚又作麼生龍
云近前來為汝仔細說師撫掌云三十年用
底今日捉敗龍呵呵大笑云一等是弄精靈。

洪州黃龍晦堂祖心禪師因僧問達磨九年
面壁意旨如何師云身貧無被蓋僧云莫孤
負他先聖也無師云闍棃見處又作麼生僧
畫一圓相師云燕雀不離窠僧禮拜師云更
深猶自可午後始愁人。

師一日與夏倚公談肈論至會萬物為自己
情與無情共一體時有狗子臥香卓下師拈
拄杖擊狗子又擊香卓云狗子有情即去香
卓無情自住情與無情如何得成一體公不
能答師云纔入思惟便成剩法何曾會萬法
為自巳哉。

洪州寶峯真淨克文禪師因僧問馬祖下尊
宿一箇箇阿漉漉地惟有歸宗較些子黃龍
下兒孫一箇箇硬剝剝地獨有真淨老師較
些子學人恁麼還扶得也無師云打疊面前
搕𢶍著僧云若不同牀睡焉知被裏穿師不
答僧云這箇為上上根人忽遇中下之流如
何秪接師亦不答僧云非但和尚懡㦬學人
亦一場敗闕師云三十年後悟去在。

師㕘黃龍龍問甚處來師云翠巖龍云恰值
老僧不在師云向甚麼處去龍云天台普請
南嶽遊山師云恁麼則學人亦得自在去也
龍指云󲊛脚下鞋甚處得來師云廬山七百
錢唱得來龍云何曾得自在師云何曾不自
在龍休去。

師一日侍黃龍龍舉白雲端和尚經臨濟三
頓棒云一拳拳倒黃鶴樓一踢踢翻鸚鵡洲
有意氣時添意氣不風流處也風流大稱賞
之師云某甲見處與端兄一般龍云汝作麼
生會師擬開口龍喝云端會汝不會。

師一日侍黃龍龍云適來令侍者捲簾問渠
捲起簾時如何答云照見天下放下簾時如
何答云水泄不通不捲不放時如何他無對
汝又作麼生師云和尚替侍者下涅槃堂始
得龍厲聲云關西人果無頭腦師乃指傍僧
云只者僧也未夢見在龍大笑。

師因僧問如何是佛師呵呵大笑僧云何哂
之有師云我笑󲊛隨語生解僧云偶然失利
師遂高聲云不得禮拜僧便歸眾師呵呵笑
云隨語生解。

師因劉宜翁到問云長老寫戲來得幾年也
師云專候樂官來翁云我不入這保社師云
爭奈即今在這場子裏翁擬議師拍手云蝦
䗫禪只跳得一跳翁乃作禮。

師與劉宜翁坐次翁乃指衲衣云喚作甚麼
師云禪衣翁云如何是禪師抖擻云抖擻不
下翁無對師掌云󲊛伎倆如此要勘老僧那。

師因諸山聚會佛印元禪師後至師問云雲
居來何遲印云為著草鞋從歸宗肚裏過所
以遲師云却被歸宗吞却了也印云爭奈吐
不出師云吐不出即屙出。

師示眾云頭陀石被莓苔裏擲筆峯遭薜荔
纏羅漢院裏一年度三箇行者歸宗寺裏㕘
退喫茶。」

【天童華因僧舉問此理如何華云他是關
西子愛說川僧話。】

「洪州泐潭洪萊禪師因僧禮拜起垂下袈娑
角問云脫衣卸甲時如何師云喜得狼煙息
弓弰壁上懸僧却攬袈裟云重整衣甲時如
何師云不到烏江畔知君未肻休僧便喝師
云驚殺我僧拍一拍師云也是死中得活僧
禮拜師云將謂是收燕破趙之才元來只是
販私鹽賊。

師因僧問如何是佛師云眉分八字眼似流
星僧云如何是祖師西來意師云一棒一條
痕僧云大眾證明學人禮謝師呵呵大笑僧
禮拜起以左手畫一圓相師以拂子穿向右
邊僧以右手畫一圓相師以拂子穿向左邊
僧以兩手畫圓相托呈師以拂子畫一畫云
二十年來未曾逢著溈仰子孫今日却遇箇
蹋土墼漢。

瑞州黃檗惟勝禪師因黃龍垂語云鍾樓上
念贊牀脚下種菜師云猛虎當路坐龍深肻
之。

江州東林照覺常緫禪師因僧紹慈問云世
尊傳金襴外別傳何物師舉起拂子慈云畢
竟作麼生師以拂子驀口打慈擬開口師又
打慈忽有省遂奪却拂子師云三十年老將
今日被小卒折倒。

吉州禾山德普禪師師講席有聲兩川以義
虎稱之㕘方首謁黃龍便問阿難問迦葉世
尊傳金襴外復傳何物迦葉云倒却門前剎
竿著意旨如何龍云上人出蜀曾到王泉否
師云曾到龍云曾掛搭否師云一夕便發龍
云智者道場關將軍打供與結緣幾時何妨
師良久復理前問黃龍俛首師趍出豁然有
省大驚曰兩川義虎不消此老一唾。

黃蘗積翠永菴主示眾云山僧自住菴來無
禪可說無法可傳亦無差珍異寶只收得續
火柴頭一箇留與後人令他煙燄不絕火光
長明遂擲下拂子時有僧就地拈起吹一吹
師便喝云誰知續火柴頭從者漢邊煙銷火
滅乃拂袖歸菴僧吐舌而去。

師一日問僧審奇云汝久不見何所為奇云
見偉藏主有箇安樂處師云試舉似我奇即
敘其所得師云汝是偉未是奇莫測歸以告
偉偉大笑云汝非永不非奇遂徃積翠質于
南公南亦大笑師聞之乃作偈云明暗相㕘
殺活機大人境界普賢知同條生不同條死
笑倒菴中老古錐。」

* 續南嶽下第十三世

靳州五祖法演禪師(嗣白雲端)師㕘白雲雲見乃
云川藞磋󲊛來也師遂請問南泉摩尼珠語
未終雲便叱之師乃領悟作投機頌云山前
一片閑田地叉手叮嚀問祖翁幾度買來還
自賣為憐松竹引清風。

師一日因端和尚云昨日有禪和子數人從
廬山來教他下語也下得教他說也說得教
他批判也批判得只是未在師云某甲有箇
喻子端云汝試道看師云譬如牛過䆫𣠄頭
角四蹄都過了只是尾巴過不得端頷之。

師因作磨頭一日有僧視磨轉急指以問師
云此神通耶法爾耶師褰衣旋磨一帀僧無
語。

師一日因端和尚垂語云古人道如鏡鑄像
像成光向什麼處去師叉手進前擡頭顧視
云也不爭多端大稱賞。

師示眾云山僧十有餘年海上㕘尋見數員
尊宿自謂百了千當及到浮山會裏直是開
口不得後到白雲門下咬破一箇鐵酸䭑直
得百味具足且道䭑子一句作麼生道華發
鷄冠媚早秋誰人能染紫絲頭有時風動頻
相倚似向堦前闘不休。

【靈隱岳云五祖恁麼說話猶欠悟在。】

「師因僧問牛頭未見四祖時如何師云頭上
戴纍垂僧云見後如何師云青布遮前僧云
未見時為什麼百鳥𠾑華獻師云富與貴是
人之所欲僧云見後為什麼不𠾑華獻師云
貧與賤是人之所惡。

師因僧問如何是極則事師云何須特地僧
云百尺竿頭如何進步師云快走始得。

師示眾云結夏無可供養作一家宴管顧諸
人遂擡手云囉邏招囉邏搖囉邏送莫怪空
踈伏惟珍重。

師因端和尚忌示眾云去年正當恁麼時多
前年三件事今年正當恁麼時多去年七件
事者十件事數不過者甚多何也去却七三
存一事是去年說是今日急如箭黑如漆無
言童子口吧吧無足仙人劈胷趯乃云交。

師因請監􂊂示眾云人之性命事第一須是
○欲得成此○先須防於○若是真○人○。

師因僧問一代時教是箇切脚未審切箇甚
麼字師云鉢羅娘僧云學人只問一字為什
麼却答許多師云七字八字僧云也是慣得
其便師云許多時茶飯元來也有人知滋味。

師示眾云四五百石麥二三千石稻好箇休
粮方𦒿婆不得妙。」

【靈隱岳云五祖老人好語只為探頭太過
香山有箇方便也要諸人共知透得金剛
圈細嚼鐵酸餡一飽忘百饑始信不相賺。】

「師因僧問如何是白雲一滴水師云打碓打
磨僧云飲者如何師云教󲊛無著面處。

師因僧問如何是先照後用師云王言如􂅕
僧云如何是先用後照師云其出如綸僧云
如何是照用同時師云舉起軒轅鑒蚩尤頓
失威僧云如何是照用不同時師云金將火
試。

師因僧問如何是臨濟下事師云五逆聞雷
僧云如何雲門下事師云紅旗閃爍僧云如
何是溈仰下事師云斷碑橫古路僧云如何
是曹洞下事師云馳書不到家僧作禮師云
何不問法眼下事僧云留與和尚師云巡人
犯夜。

潭州雲蓋智本禪師一日陞堂高聲喚侍者
者應諾師云那一箇因甚麼不來赴㕘者無
對師云點即不到。

師因僧問人人有一面古鏡如何是學人古
鏡師云打破來向汝道僧云打破了也師云
胡地冬抽笋。

提刑郭祥正一日到黃梅東山請演禪師說
法乃於法座前拈香云此一瓣香爇向爐中
為光明雲徧滿法界供養我堂頭師兄禪師
伏願於此雲中方廣座上擘開面門放出先
師頂相與諸人描貌何以如此白雲巖畔舊
相逢往日今朝事不同夜靜水寒魚不食一
爐香散白蓮風演遂云曩謨薩怛哆鉢囉野
恁麼恁麼幾度白雲谿上望黃梅華向雪中
開不恁麼不恁麼嫩柳條金線且要應時來
不見龐居士問馬大師云不與萬法為侶者
是什麼人馬大師云待汝一口吸盡西江水
即向󲊛道大眾一口吸盡西江水萬丈深潭
窮到底掠彴不是趙州橋明月清風安可比
刑又到雲居請佛印元禪師說法遂於座前
拈香云覺地相逢一何早鶻臭布衫今脫了
要識雲居一句玄珍重後園驢喫草乃召大
眾云此一瓣香熏天炙地去也元云今日不
著便被這漢當面塗糊良久云謝公千里來
相訪共話東山竹徑深借與一龍騎出洞若
逢天旱便為霖擲下拄杖便歸方丈。

湖州上方日益禪師(嗣保寧勇)開堂日時有兩僧
齊出師云一箭落雙鵰僧云某甲話也未問
何得著忙師云莫是新羅僧麼僧擬議師云
撞著露柱底漢便打。

師因僧問如何是未出世邊事師云井底蝦
䗫吞却月僧云如何是出世邊事師云鷺鷥
踏折枯蘆枝僧云去此二途如何是和尚為
人處師云十成好箇金剛鑽攤向街頭賣與
誰。

郢州壽勝智淵禪師因僧問立雪殷勤事巳
彰山林衣鉢付神光那時得底真消息今日
如何為舉揚師云鐵牛吼處須彌轉木馬嘶
時地軸搖僧云與麼則古蘭臺畔揚宗旨白
雪樓前萬姓歌師云相識滿天下知心能幾
人僧云祖師西來意即不問如何是一色師
云目前無闍棃此間無老僧僧云既不如是
如何曉會師云領取鉤頭意莫認定盤星。

洪州景福日餘禪師因僧問如何是道師云
天共白雲曉水和明月流僧云如何是道中
人師云先行不到末後太過僧畫一圓相師
以手劃一劃僧作舞歸眾師云家無白澤之
圖必無如是妖怪。

洪州泐潭景祥禪師(嗣大溈喆)問僧云唯一堅密
身一切塵中現如何是塵中現底身僧指香
爐云這箇是香爐師云帶累三世諸佛生陷
地獄僧罔措師便打。

洪州黃龍死心悟新禪師(嗣黃龍心)師因謁法昌
遇禪師遇問近離甚處師云黃龍遇云還見
心禪師麼師云見遇云什麼處見師云喫粥
喫飯處見遇乃插火著於爐中云者箇又作
麼生師拽脫便行。

師因僧問承師有言老僧今夏向黃龍潭內
下三百六十箇鉤未曾遇著箇錦鱗紅尾為
復是鉤頭不妙為復是香餌難尋師云雨過
竹風清雲開山嶽露僧云恁麼則已得真人
好消息人間天上更無疑師云是鉤頭不妙
是香餌難尋僧云出身猶可易脫體道應難
師云亂統禪和如麻似粟。

師因謁喆禪師喆云是凡是聖師云非凡非
聖喆云是什麼師云高著眼喆云恁麼則南
山起雲北山下雨師云且道是凡是聖喆云
爭奈頭上漫漫脚下漫漫師仰視噓一聲喆
云氣急殺人師云恰是拂袖而出。

師因僧問云如何是四大毒蛇師云地水火
風僧云如何是地水火風師云四大毒蛇僧
云學人未曉乞師方便師云一大既是四大
亦同。

師一日齋時聞板聲乃喚打板行者打五棒
須臾鍾鳴又喚打鍾行者打十棒却呵呵大
笑眾纔坐定師乃入堂白槌云大眾齋畢便
歸方丈。

洪州泐潭草堂善清禪師問僧田地穩密底
祖佛不敢近神通遊戲底鬼神不敢測三十
年後誰是知音僧無語師代云好事不如無。

師問僧甚處來僧云堂中來師云賔頭盧為
什麼走下洞庭湖裏去僧無語師代云若不
入水爭見長人。

澧州夾山曉純禪師以木刻作一獸師子頭
牛足馬身每持出示眾云喚作師子又是馬
身喚作馬身又是牛足畢竟喚作什麼令僧
下語皆不契師示頌云軒昂師子首牛足馬
身材三道如能入玄門疊疊開。

太史黃庭堅一日㕘黃龍心禪師求入道捷
徑心云秪如仲尼道二三子以我為隱乎吾
無隱乎爾太史尋常如何理論史擬對心云
不是不是史迷悶不巳一日侍心山行桂華
盛開心云聞桂華香麼史云聞心云吾無隱
乎爾史遂有省。

史因訪黃龍死心新禪師新問云死心死學
士死彼此燒作堆灰向什麼處相見史無語
新云晦堂處㕘得底用未著在後謫官黔南
忽有省乃云尋常被天下老和尚謾却多少
唯有死心道人不肻可謂真實相為。

洪州泐潭湛堂文凖禪師(嗣寶峯文)師一日㕘真
淨淨問近離甚處師云大仰淨云夏在甚處
師云大溈淨云甚處人事師云興元府淨展
手云我手何似佛手師罔措淨云昔來秪對
一一靈明一一天真及乎道箇我手何似佛
手便成窒礙且道病在甚處師云某甲不會
淨云一切現成更教誰會師當下大悟。

師因死心禪師舉住雲巖死心為寺承張邦
昌云這箇長老極有鼻孔一日會諸山於南
昌師後至死心指云這川僧唱喏山破句便
敢出來做長老師喝一喝云何甞破句來死
心顧昌云向道有鼻孔昌大恱。

洪州兜率從恱禪師因無盡張運使相訪問
云聞公善文章師笑云運使失一隻眼了也
山僧乃臨濟九世孫對運使論文章正如運
使對山僧論禪也公不肻其語至夜師乃焚
香請三世諸佛作證東林既印可運使運使
於佛祖言教中有少疑不公曰有師云疑何
等語公云香嚴獨脚頌德山托鉢話師云若
於此有疑其餘公案未夢見在只如巖頭言
末後句是有耶無耶公云有師大笑便歸方
丈閉却門公一夜睡不穩至五更觸翻溺器
遂大徹呈頌云鼓寂鍾沉托鉢回巖頭一拶
語如雷果然只得三年活莫是遭他授記來
師乃頷之。

東京法雲果禪師示眾云老僧熈寧八年文
帳在鳳翔府供申當年崩了華山四十里壓
倒八十村人家汝等後生茄子瓠子那裏知
有。

師因百法座主云禪家流多愛脫空師造前
問承聞座主講得百法論是不主云不敢師
云昨日晴今日雨是什麼法中收主無對師
云莫道禪家流多愛脫空好主抗聲問云和
尚且道昨日晴今日雨是箇甚麼法中􂊂師
云四十二時分不相應法中收主乃屈服作
禮而謝。」

【徑山杲云昨日晴今日雨時分不相應三
日後看取。】

「蘇州寶華普鑑禪師㕘真淨淨舉石霜虔侍
者話師於語下釋然契悟作偈云枯木無華
幾度秋斷雲猶挂樹梢頭自從闘折泥牛角
直至如今水逆流淨印可。

瑞州九峯希廣禪師遊方首謁雲蓋智和尚
乃問興化打克賔意旨如何智下禪牀展兩
手吐舌示師師打一坐具智云此是風力所
轉又問石霜琳和尚琳云󲊛意作麼生師又
打一坐具琳云好一坐具秪是󲊛不知落處
又問真淨淨云󲊛意作麼生師復打一坐具
淨云他打󲊛也打師於言下大悟淨有頌示
云丈夫當斷不自斷興化為人徹底漢巳後
從教眼自開棒了罸錢趂出院。

筠州五峯淨覺本禪師因僧問同聲相應時
如何師云鵓鳩樹上啼僧云同氣相求時如
何師云猛虎巖前嘯僧云一進一退時如何
師云脚在肚下僧云如何是不動尊師云行
住坐臥。

南嶽法輪齊添禪師(嗣泐潭英)因僧問學人上來
乞師指示師云適來聞鼓聲麼僧云聞師云
還我話頭來僧禮拜師便打。

泉州慧明雲禪師因僧問般若海中如何為
人師云雲開銀漢逈僧云畢竟如何師云棒
頭見血僧云毘婆尸佛早留心直至如今不
得妙師云醜拙不堪當僧云忽然當又作麼
生師云半錢也不直僧云如何即是師云趙
州南石橋北僧禮拜師擊禪牀三下。

江州開先行瑛禪師(嗣東林緫)因僧問如何是道
師云良田萬頃僧云學人不會師云春不耕
秋無望僧云如何是祖師西來意師云君山
點破洞庭湖。

東坡居士蘇軾㕘東林緫禪師緫與論無情
話有省遂獻投機偈云溪聲便是廣長舌山
色無非清淨身夜來八萬四千偈他日如何
舉似人。

士到金山訪佛印元禪師隨眾入室元云此
間無內翰坐處士云蹔借和尚四大作禪牀
得麼元云有一問居士答得則借四大作禪
牀若答不得則留下腰間玉帶士遂解下玉
帶元云山僧四大本空五蘊非有居士擬向
甚處坐士擬議元呼侍者云􂊂取玉帶永鎮
山門士欣然而與師遂以衲衣付之士即答
以二偈云病骨難堪玉帶圍鈍根仍落箭鋒
機應教乞食歌姬院故與雲山舊衲衣此帶
閱人如傳舍流傳到我亦悠哉錦袍錯落真
相稱乞與佯狂老萬回。

泉州尊勝有朋講師(嗣開元琦)㕘開元足未跨門
即領悟元問座主來作甚麼師云某甲不敢
貴耳賤目元云朝看華嚴夜讀般若則不問
如何是當今一句師云日輪正當午元云閑
言語師云平生仗忠信今日任風波然雖如
是秖如和尚恁麼道有甚交涉元云這裏且
放󲊛過忽遇達磨來時如何師便喝元云這
座主今日見老僧氣衝牛斗師云再犯不容
元拊掌大笑。

南康羅漢系南禪師(嗣雲居祐)臨入寂示眾云羅
漢今日倒騎鐵馬逆上須彌踏破虛空不留
朕跡去也遂歸方丈跏趺而逝。

南嶽方廣有達禪師(嗣大溈秀)因僧問學人上來
便請相見師云袖裏金槌腦後看僧云破二
作三又作麼生師云惜取眉毛僧便喝師云
放過即不可僧云瞎師便打。

彬州萬壽念禪師(嗣華光恭)因僧問龍華勝會肇
啟茲辰未審彌勒世尊現居何處師云豬肉
案頭僧云既是彌勒世尊為甚却在豬肉案
頭師云不是弄潮人休入洪波裏僧云畢竟
作麼生師云番人不繫腰。

襄州谷隱靜顯禪師(嗣仰山偉)因僧問覿面相呈
事若何師云清風來不盡僧云通上徹下􂅕
毫不納也師云明月照無私僧云文彩既彰
願聞舉唱師云巡海夜叉頭戴角僧云祇園
五葉華開也不屬東君別是春師云重疊關
山路。

㕘政蘇轍(嗣上藍順)謁上藍順禪師咨以心法順
示楞嚴經中搐鼻因緣而有省呈偈云中年
聞道覺前非邂逅相逢老順師搐鼻竟叅真
面目掉頭不受別鉗鎚枯藤破衲師何事白
酒青鹽我是誰慚愧東軒殘月上一盃甘露
滑如飴。」

* 續南嶽下第十四世

成都府昭覺佛果克勤禪師(嗣五祖演)因與佛鑒
懃佛眼遠同侍五祖至夜深祖云各人下一
轉語佛鑑云彩鳳舞􂑆霄佛眼云鐵蛇橫古
路師云看脚下祖云滅吾宗者克勤是也。

師因座主來㕘乃舉國師三喚侍者侍者三
度應諾國師云將謂吾辜負汝却是汝辜負
吾趙州拈云如人暗中書字字雖不成文彩
巳彰󲊛且道那裏是文彩巳彰處主云某甲
不會師又問座主講何經主云楞嚴師云楞
嚴有七處徵心八還辯見畢竟心在什麼處
主又無對師勉云󲊛但一切處作文彩巳彰
會時有僧請益十玄談方舉問君心印作何
顏師厲聲云文彩巳彰主聞而有省遂白師
云和尚且休舉話待某甲說看尋常拈鎚豎
拂豈不是經中道一切世界諸所有相皆即
菩提妙明真心師笑云󲊛元來在這裏作活
計主云下喝敲牀豈不是返聞聞自性性成
無上道師云豈不見經中道妙性圓明離諸
名相主於言下大悟。

師因僧問一大藏教阿那箇是頭師云如是
我聞僧云此是阿難底如何是和尚底師云
我使得甚快。

師一日與張無盡論華嚴旨要云華嚴現量
境界理事全真初無假法所以即一而萬了
萬為一一復一萬復萬浩然莫窮心佛眾生
三無差別卷舒自在無礙圓融此雖極則終
是無風帀帀之波無盡大恱師復云到此與
祖師西來意是同是別無盡云同師拊掌云
且得沒交涉無盡失色師云不見雲門偃師
云山河大地無􂅕毫過患猶是轉句直得不
見一色始是半提更須知有全提時節彼德
山臨濟豈非全提乎無盡矍然以手加額云
雖真淨老師亦不如是之審也。

金陵蔣山佛鑑慧懃禪師室中常以木骰子
六隻面面皆書公字僧纔入便擲出云會麼
僧擬議即打出。

舒州龍門佛眼清遠禪師一日不安僧問生
死到來時如何師云皖公山僧云為復只這
箇別有在師云桐城縣有僧舉似禮首座禮
云遠兄不相見三十年這漢徹也。

【薦福行云禮首座與先師同㕘可憐死在
句下。】

「彭州南堂元靜禪師(嗣南堂興)㕘五祖祖云我此
間不比諸方凡在室中不要汝進前退後豎
指擎拳繞禪床作女人拜提起坐具千般伎
倆只要󲊛一言諦當便是汝見處一日入室
罷祖云子所下語巳得十分秖是未曾得老
僧說話在齋後可來祖塔與汝一一按過及
至祖以即心即佛非心非佛睦州擔板漢南
泉斬猫兒趙州狗子無佛性有佛性之語質
師師一一秖對至子胡看狗話祖遽轉面云
不是不是師云不是却如何祖云此不是則
和前面皆不是師云望和尚慈悲指示祖云
他道子胡有狗上取人頭中取人腰下取人
足入門者好看纔見僧便道看狗向子胡道
看狗處下一轉語教子胡結舌老僧鉗口便
是󲊛了當處師默啟其意祖笑云不道󲊛不
是千了百當底人此語秖是先師下底語師
云某甲何人得似端和尚祖云不然老僧雖
承嗣他為他語拙蓋只用遠錄公手段接人
故也如老僧共遠錄公便與百丈黃檗南泉
趙州軰把手共行纔見語拙即不堪師以為
不然乃曳杖渡江適大水汎漲因留四祖儕
軰挽歸又二年祖方許可甞啇略古今次執
師手云得汝說須是吾舉得吾舉須是汝說
從今而後佛祖祕要諸方關鍵無逃子掌握
矣。

師因五祖垂語云身之一字也大難說教中
道地水火風四大假合據老僧所見亦未是
在有人道得老僧大展坐具禮他三拜師云
某甲道得請和尚禮拜祖提起坐具師便趍
退祖擲下坐具師揭簾而出云賊過後張弓。

師因僧問云有老宿垂語云向十字街頭起
一間茅廁秪是不許人屙此意如何師云是
他先屙了又教甚麼人屙老宿聞乃燒香遙
望大隨禮拜。

潭州開福道寧禪師因僧問蓮華未出水時
如何師云人天合掌僧云出水後如何師云
不礙往來看。

師因僧問如何是句到意不到師云瑞草本
無根信手拈來用僧云如何是意到句不到
師云領取鉤頭意莫認定盤星僧云如何是
意句俱到師云大悲不展手通身是眼睛僧
云如何是意句俱不到師云君向瀟湘我向
秦。

漢州無為宗泰禪師㕘五祖祖舉趙州洗鉢
盂話問師󲊛道趙州向他道什麼這僧便悟
去師云洗鉢盂去聻祖云󲊛只知路上事不
知路上滋味祖又問󲊛曾遊浙不師云不曾
祖云󲊛未悟在師凡五年不能對祖一日陞
堂顧眾云八十翁翁輥繡毬便下座師欣然
出眾云和尚試輥看祖以手作打杖鼓勢操
蜀音唱綿州巴歌云豆子山打瓦鼓楊平山
撒白雨白雨下取龍女織得絹二丈五一半
屬羅江一半屬玄武師聞大悟掩祖口云只
消唱到這裏祖乃大笑。

師因僧問如何是佛師云阿誰教󲊛恁麼問
僧擬議師云了。

靳州五祖表自禪師侍五祖久無省入時圓
悟為首座師乃請益德山小㕘不答話問話
者三十棒悟云禮拜著我作得󲊛師舉話尚
不會師作禮悟令再舉前話師云德山小㕘
不答話悟掩其口云但只恁麼看師出揚聲
云屈屈豈有公案只教人看一句底道理有
僧云兄不可如此說首座須有方便師即頓
釋疑情祖乃印可。

師因衲子四至不可遏乃榜侍者門云東山
有三句若人道得即掛搭一日有僧携坐具
徑造丈室云某甲道不得只要掛搭師呼維
那於明䆫下安排。

師示眾云世尊拈華迦葉微笑時人只知拈
華微笑要且不識世尊時有僧問如何是佛
師云新生孩子擲金盆僧云如何是祖師西
來意師云荊𣗥林中舞枯枝。

嘉州九頂清素禪師㕘五祖聞舉首山答西
來意話忽然契悟投偈云顛倒顛顛倒顛新
婦騎驢阿家牽便恁麼太無端回頭不覺布
衫穿祖乃問百丈野狐話又作麼生師云來
說是非者便是是非人。

師因太守呂公來瞻大像問云既是大像因
甚麼肩負兩楹師云船上無散工守乃作禮。」

【昭覺勤云疑殺天下人。
薦福行云將謂
無人又云本有餘力。
大溈果云全身擔
荷。】

「師因勤老宿至師問云舞劒當咽時如何勤
云伏惟尚饗師詬云老賊死去也󲊛問我勤
理前問師叉手揖云拽破。

元禮首座因僧問金剛經云修一切善法如
何是善法師遽起云上是天下是地中間坐
底坐立底立喚甚麼作善法僧無對師便打。」

【薦福行云大眾道無橫徑理當即行敢道
禮首座鼻孔落在這僧手裏若人檢點得
出天下橫行。】

「師因徃祖山僧問向什麼處去師云有眼無
耳朵六月火邊坐僧云未審意旨如何師云
家貧猶自可路貧愁殺人。

法閦上坐㕘五祖祖云不與萬法為侶者是
甚麼人師云法閦則不然祖以手指云住住
法閦則不然作麼生師於是契悟。

師在東林度禪師席下一日拈一枝華繞禪
牀一帀背手插香爐中云和尚且道意作麼
生度屢下語皆不契踰兩月遂令師說看師
云某甲只將華插香爐中和尚自疑有甚麼
事。

潭州承天自賢禪師(嗣雲蓋本)一日陞堂僧問大
眾巳集仰聽雷音猊座既登請師剖露師云
剎竿頭上翻筋斗僧云恁麼則嶽麓山前祥
霧起祝融峯下瑞雲生師云紫羅帳裏璨真
珠遂拈拄杖云不是心不是佛不是物擊禪
牀一下云與君打破精靈窟簸土掦塵無處
尋千山萬山空突兀復擊禪牀一下云歸堂
去。

俞道婆(嗣瑯瑘起)賣油餈為業㕘瑯瑘瑘示以臨
濟無位真人話一日聞丐者唱蓮華樂云不
因柳毅傳書信何緣得到洞庭湖忽然大悟
以餈盤投地夫傍睨云󲊛顛耶婆掌云非公
境界。

婆因圓悟禪師蔣山開堂方至法座前婆於
眾中躍出以身一拶便歸眾悟云見怪不怪
其怪自壞悟次日至其家婆不出厲聲云者
般黃觜小兒也道出來開堂說法悟云婆子
少賣弄我識得󲊛了也婆遂大笑出相見。

婆凡見僧到即云兒兒僧擬議即掩却門佛
燈珣禪師往勘之婆見如前喚珣云爺在甚
麼處婆轉身拜露柱珣即蹋倒云將謂有多
少奇特便出婆蹶起云兒兒且來識󲊛則箇
珣不顧。

婆因安首座至問甚處來安云德山來婆云
德山泰乃老婆兒子安云婆是什麼人兒子
婆云被上座一問直得立地放尿。

建寧府萬壽慧素禪師(嗣泐潭祥)因僧來禮拜師
問甚處來僧云和尚合知某甲來處師云湖
南擔屎漢江西刈禾客僧云和尚真人天眼
目某在大溈充園頭東林作藏主師打三棒
喝出。

東京淨因繼成禪師(嗣智海平)因同圓悟法真慈
受并十大法師赴太尉陳公良弼府齋時有
善華嚴者乃賢首宗之義虎也對眾問云吾
佛設教自小乘至千圓頓掃除空有獨證真
常然後萬德莊嚴方名為佛甞聞禪宗一喝
能轉凡成聖則與諸經論似相違背今一喝
若能入吾宗五教是為正說若不能入是為
邪說師云如法師所問不足三大禪師之酬
淨因小長老可使法師無惑也師乃召善善
應諾師云法師所謂佛法小乘教者乃有義
也大乘始教者乃空義也大乘終教者乃不
有不空義也大乘頓教者乃即有即空義也
一乘圓教者乃不有而有不空而空義也如
我一喝非唯能入五教至於百工技藝諸子
百家悉皆能入師震聲喝一喝問善云聞麼
善云聞師云汝既聞此一喝是有能入小乘
教須臾又問善云聞麼善云不聞師云汝既
不聞適來一喝是無能入始教遂顧善云我
初一喝汝既道有喝久聲消汝復道無道無
則元初實有道有則而今實無不有不無能
入終教我有一喝之時有非是有因無故有
無一喝之時無非是無因有故無即有即無
能入頓教須知我此一喝不作一喝用有無
不及情解俱忘道有之時纖塵不立道無之
時橫徧虛空即此一喝入百千萬億喝百千
萬億喝入此一喝是故能入圓教善乃起再
拜師復謂云非唯一喝為然乃至一語一默
一動一靜從古至今十方虛空萬象森羅六
趣四生三世諸佛一切聖賢八萬四千法門
百千三昧無量妙義契理契機與天地萬物
一體謂之法身三界唯心萬法唯識四時八
節陰陽一致謂之法性是故華嚴經云法性
徧在一切處有相無相一聲一色全在一塵
中含四義事理無邊周徧無餘㕘而不雜混
而不一於此一喝中皆悉具足猶是建化門
庭隨機方便謂之小歇場未至寶所殊不知
吾祖師門下以心傳心以法印法不立文字
見性成佛有千聖不傳底向上一路善又問
云如何是向上一路師云汝且向下會取善
云如何是寶所師云非汝境界善云望禪師
慈悲指示師云任從滄海變終不與君通善
膠口而退聞者靡不歎仰時徽廟私幸聞之
大恱謂近臣曰禪宗玄妙深極如此淨因才
辯亦罕有也近臣奏曰此宗師之緒餘也。

秀州華亭性空菴主(嗣黃龍新)未甞禮佛有僧問
菴主見佛為甚麼不禮師掌之云會麼僧云
不會師又掌。

師一日造大盆修書寄雪竇持禪師云吾將
水葬矣持至見其尚存作偈嘲曰咄哉老性
空剛要餧魚鱉去不索性去只管向人說師
閱偈笑云待兄來證明耳乃說偈云坐脫立
亡不若水葬一省柴燒二省開壙撒手便行
不妨快暢誰是知音船子和尚高風難繼百
千年一曲漁歌少人唱竟坐盆中吹鐵笛順
潮而沒。

福州雪峯東山慧空禪師(嗣泐潭清)因僧問和尚
未見草堂時如何師云江南有僧云見後如
何師云江北無。

東京天寧守卓禪師(嗣黃龍清)因僧問􂑆霞燒木
佛院主因甚却眉鬚墮師云猫兒會上樹僧
云早知如是終不如是師云惜取眉毛。

師因僧問佛未出世時如何師云絕毫絕𨤲
僧云出世後如何師云填溝塞壑僧云出與
未出相去幾何師云人平不語水平不流。

洪州雲巖典牛天遊禪師(嗣泐潭凖)示眾云三百
五百銅頭鐵額木笛橫吹誰來接拍時有僧
出師云也是賊過後張弓便下座。

師因作牧牛偈云兩角指天四足蹋地拽斷
鼻繩牧甚屎屁無盡張公聞而嘆曰此偈得
非彌勒大士之所說乎。

洪州九僊法清禪師(嗣慧日雅)常以袈裟蒙頂而
坐侍郎曾開問云師僊鄉何處師云嚴州郎
云與此間是同是別師拽却袈裟下地揖云
官人曾到嚴州不郎罔措師云待官人到時
却向󲊛道。

越州慈氏瑞仙禪師(嗣開先瑛)謁投子廣鑑禪師
鑑問仙里何處師云兩浙東越鑑云東越事
作麼生師云秦望峯高鑑湖水闊鑑云秦望
峯與󲊛自己是同是別師云西天梵語此土
唐言鑑云此猶是叢林秖對畢竟與󲊛自巳
是同是別師便喝鑑便打師云恩大難詶便
禮拜。

明州天童普交禪師(嗣泐潭乾)㕘泐潭足纔跨門
潭便喝師擬問潭即拽杖逐出一日呼師至
丈室云我有箇古人公案與󲊛商量師擬進
語潭遂喝師豁然領悟乃大笑潭下禪牀把
住云汝會佛法耶師便喝拓開潭大笑。

師凡見僧來㕘則叱云楖𣗖未擔時為汝說
了也且道說箇什麼招手洗鉢拈扇張弓趙
州栢樹子靈雲見桃華且擲放一邊山僧無
恁麼閑唇吻與汝打葛藤何不休歇去拈主
杖逐出。

江州圓通道旻禪師㕘泐潭潭舉世尊拈華
迦葉微笑問師師不契一日侍潭行次潭以
拄杖架肩長噓云會麼師擬對潭便打須臾
復拈草示師云是什麼師擬對潭便喝師真
下契悟作拈華勢云這回瞞旻上座不得也
潭云未在更道師云南山起雲北山下雨便
禮拜。

明州二靈知和菴主因僧禮拜師問近離甚
處僧云天童師云太白峯高多少僧以手斫
額作望勢師云猶有這箇在僧云却請菴主
道師作斫額勢僧擬議師便打。

溫州淨居了威禪師(嗣圓通仙)因僧問時節因緣
即不問慧超佛話事如何師云波斯彎弓面
轉黑僧云畢竟如何師云穿過髑髏僧云學
人好好借問師云黃泉無邸店今夜宿誰家。」



宗門統要續集卷第十九

* 音釋

儺
(奴何切行有莭也)。
礫
(郎狄切小石也)。
𢤱
(力董切)。
鬆
(私宗切)。
枋

(甫亡切楣枋也)。
匾
(㭪典切薄也)。
鬅鬙
(鬅音朋鬙音僧鬅鬙被髮貌)。
搕
𢶍
(搕烏合切𢶍私盍切搕𢶍糞也)。
抖擻
(抖音斗擻音叟抖擻振舉貌)。
薜
荔
(薜蒲細切荔郎計切薜荔草名)。
墼
(古歷切塼坏也)。
䖃䕢
(䖃力瓦切䕢竹
下切䖃䕢不中貌)。
𣠄
(音零)。
䭑
(戶鑑切)。
趯
(他歷切)。
賺
(直䧟切)。
泐

(歷德切)。
拽
(手結切引也)。
餌
(忍止切鉤餌也)。
喆
(之列切)。
黔
(其廉切)。

溺器
(溺奴弔切與尿同)。
飴
(盈之切餳也)。
骰
(果五切與股同)。
皖
(華板
切)。
儕
(牀皆切輩也)。
麓
(盧谷切)。
簸
(補過切揚也)。
餈
(才資切飯餅也)。

睨
(研計切睥睨邪視也)。
珣
(須倫切)。
餧
(於偽切飼也)。
屁
(匹避切泄氣也)。

邸
(典禮女舍也)。

宗門統要續集卷第二十　　　　　綺二
宋建溪沙門宗永集
元建康保寧禪寺住持沙門清茂續集

* 續南嶽下第十五世

「杭州徑山大慧宗杲禪師(嗣昭覺勤)因圓悟和尚
問云達磨西來將何傳授師云不可緫作野
狐精見解悟又云據虎頭收虎尾第一句下
明宗旨如何是第一句師云此是第二句。

師因僧問云古鏡未磨時如何師云火不待
日而熱僧云磨後如何師云風不待月而涼
僧云磨與未磨時如何師云交。

師間僧不是心不是佛不是物󲊛作麼生會
僧云領師云領󲊛屋裏七代先靈僧便喝師
云適來領時今喝干他不是心不是佛不是
物甚麼事僧無語師便打。

師室中纔見僧入便云不是出去僧便出師
云沒量大人向語脉裏轉却次一僧入師亦
云不是出去僧却近前師云向󲊛道不是更
近前覓箇什麼便打出復有一僧入云適來
兩僧不會和尚意師低頭噓一聲僧罔措師
亦打出。

師室中舉竹篦問僧云喚作竹篦則觸不喚
作竹篦則背不得有語不得無語速道速道
僧云甕裏怕走却鱉那師下禪牀擒住云此
是誰語速道僧云實不敢謾昧和尚此是竹
菴和尚教某恁麼道師連打數棒云分明舉
似諸方。

師因舉南院問風􂕷南方一棒作麼生商量
􂕷云作奇特商量􂕷却問此間一棒作麼生
商量院橫按拄杖云棒下無生忍臨機不見
師舉了云風􂕷當時好大展坐具禮他三拜
不然與他掀倒禪牀乃回顧冲密云󲊛道當
時風􂕷禮拜是掀倒禪牀是密云草賊大敗
師云󲊛看者瞎漢便打。

師一日見僧便云諸佛菩薩畜生驢馬庭前
栢樹子麻三斤乾屎橛󲊛是一枚無狀賊漢
僧云久知和尚有此機要師云我巳無端入
荒草是󲊛屎臰氣也不知僧拂袖而去師云
苦哉佛陀耶。

師室中問僧云不與萬法為侶者是什麼人
僧云無面目漢師云適來有箇師僧與麼道
打出去也僧擬議師便打出。

師問僧云道不用修但莫汙染如何是不汙
染底道僧云某甲不敢道師云為什麼不敢
道僧云恐汙染師云行者將糞箕苕菷來僧
茫然師便打。

師問侍者云許多人入室幾人道得著幾人
道不著者云某甲只管看師展手云我手何
似佛手者云天寒且請和尚通袖師打一竹
篦云且道是賞伊是罸伊者無對。

師因僧請益夾山境話聲未絕師便喝僧茫
然師云󲊛問什麼僧擬舉師連棒打出。

師問僧香嚴上樹話󲊛作麼生會僧云好對
春風唱鷓鴣師云虎頭上座道樹上即不問
樹下道將一句來又作麼生僧云適來向和
尚道了也師云好對春風唱鷓鴣是樹上語
樹下語僧無對師便打。

師問郡王趙衿居士同內翰汪藻叅政李邴
侍郎曾開等登山乃擊鼓入室郡王欣然袖
香趍室師云趙州洗鉢盂話居士作麼生會
王云討什麼椀拂袖便出師擒住云古人向
這裏悟去󲊛因甚不悟王擬議師打一拳云
討什麼椀王云還這老漢始得。

蘇州虎丘紹隆禪師到黃龍新禪師處龍問
甚麼僧師云行脚僧龍云什麼村僧行什麼
驢脚馬脚師云廣南蠻道什麼何不高聲道
龍云却有些子衲僧氣息。

師㕘圓悟勤禪師悟一日入室問云見見之
時見非是見見猶離見見不能及舉拳云還
見麼師云見悟云頭上安頭師忽證入便禮
拜悟叱云見箇什麼師云竹密不妨流水過
悟乃印可。

金陵華藏安民禪師㕘圓悟悟夜㕘舉古帆
未掛因緣師聞未領遂求決擇悟云󲊛問我
師舉前話悟云庭前栢樹子師即洞明謂悟
云古人道如一滴投於大海殊不知大海投
於一滴悟笑云爭奈這漢何。

師謁佛鑑懃鑑問云佛果有不妄為人說底
句曾與汝說麼師云合取狗口鑑厲聲云不
是這箇道理師云無人奪󲊛塩茶袋亂呌喚
作麼鑑云佛果若不為汝說我為汝說師云
和尚疑則別㕘鑑乃呵呵大笑。

台州護國此菴景元禪師因僧問三聖道我
逢人即出出則不為人意旨如何師云八十
翁翁嚼生鐵僧云興化道我逢人則不出出
則便為人又作麼生師云須彌山上浪翻空。

師因僧問云天不能蓋地不能載是什麼物
師云無孔鐵鎚僧云恁麼則天人羣生類皆
承此恩力也師云莫妄想。

杭州靈隱瞎堂慧遠禪師因圓悟夜㕘遂出
問云淨躶躶空無一物赤骨律貧無一錢戶
破家亡乞師賑濟悟云七珍八寶一時拏師
云禍不入慎家之門悟云機不離位墮在毒
海師隨聲便喝悟以拄杖擊禪牀云喫得棒
也未師又喝悟連喝兩喝師便禮拜。

師一日因書記維那二人爭競師乃揭榜曰
書記維那行令不正老僧罰油行者喫棒令
二人下語維那云難逃智鑑師云不是不是
書記無語二人俱逐出。

師因淨慈先馳通書師問云󲊛長老是甚處
人馳云和尚大似不相識師云󲊛是甚處人
馳云越州師云猛虎不食伏肉。

師因孝宗皇帝問云前日睡夢中忽聞鍾聲
遂覺未知夢與覺是如何師云陛下問夢中
底覺來底若問覺來底如今正是寐語若問
夢中底夢覺無殊教誰分別夢即是幻知幻
即離離幻即覺覺心不動所以道若能轉物
即同如來帝云夢幻既非且鐘聲向甚處起
師云從陛下問處起帝大恱。

師因一官人問性命事如何師云老僧無性
命官云如何無師云也無如何官搖頭云第
恐未是在師云非但橫點頭未是縱饒直點
頭亦未是在。

師因僧問即心即佛時如何師云頂分丫角
僧云非心非佛時如何師云耳墜金環僧云
不是心不是佛不是物又作麼生師云禿頂
脩羅舞柘枝。

師問僧一大藏教是惡口如何是本身盧舍
那僧云天台普請南嶽遊山師別云阿耨達
池深四十丈闊四十丈。

師一日擊鼓陞堂却潛坐帳中侍僧尋不見
師忽撥開帳云只在這裏因什麼不見僧無
對師云大斧斫三門。

眉州華嚴祖覺禪師因僧問最初威音王末
後婁至佛未審㕘見什麼人師云家住大梁
城更問長安路僧云只如德山擔䟽鈔行脚
意在什麼處師云拶破󲊛眼睛僧云與和尚
悟華嚴宗旨相去幾何師云同途不同轍僧
云昔日德山今朝和尚也師云夕陽西去水
東流。

蘇州明因曇玩禪師示眾云汝有一對眼我
也有一對眼汝若瞞還自瞞汝若成佛作祖
老僧無汝底分汝若做驢做馬老僧救汝不
得。

蘇州虎丘元淨禪師因僧問如何是到家一
句師云坐觀成敗僧云不與萬法為侶者是
什麼人師云遠親不如近隣。

師因僧問亡僧遷化向什麼處去師云糞堆
頭僧云意旨如何師云築著磕著。

侍郎李彌遜時年二十八問心法於圓悟禪
師一日躍馬忽有省竟造圓悟悟遙見便云
侍郎且喜大事了畢侍厲聲云和尚眼華作
什麼悟便喝侍亦喝於是機鋒迅捷休官築
菴自娛一日忽說偈云謾說從來牧護今日
分明呈露虛空拶倒須彌討甚向上一路遂
擲筆而逝。

覺菴道人祖氏㕘圓悟禪師聞示眾語下有
省白悟悟云更須颺却所見始得自由祖呈
偈云露柱柚橫骨虛空弄爪牙直饒玄會得
猶是眼中沙悟然之。

湖州何山佛燈守珣禪師(嗣蔣山懃)㕘佛鑑鑑示
眾云森羅及萬象一法之所印師聞頓悟心
旨白鑑鑑云可惜一顆明珠被這風顛漢拾
却乃詰云靈雲道自從一見桃華後直至如
今更不疑如何是他不疑處師云莫道靈雲
不疑只今覓箇疑處了不可得鑑云玄沙道
諦當甚諦當敢保老兄未徹在那裏是他未
徹處師云深知和尚老婆心切便禮拜鑑印
可。

師謁圓悟禪師值山行到一水潭悟乃推師
入水遽問云牛頭未見四祖時如何師云潭
深魚聚悟云見後如何師云樹高招風悟云
見與未見時如何師云伸脚只在縮脚裏悟
乃稱賞。

鼎州文殊道心禪師㕘佛鑑鑑夜㕘舉趙州
栢樹子話至覺鐵觜云先師無此語莫謗先
師好師聞豁然即趍丈室鑑遙見便閉却門
師云和尚莫謾某甲鑑云十方無壁落何不
入門來師以拳擉破䆫紙鑑乃開門擒住云
道道師兩手棒鑑頭以口啐一啐而出。

潭州龍牙智才禪師一日謁黃龍新禪師新
室中問云會得最初句便會末後句會得末
後句便會最初句最初末後拈放一邊百丈
野狐話作麼生會師云入戶巳知來見解何
須更舉轢中泥新云新長老死在上座手裏
也師云語言雖有異至理且無差新云如何
是無差底事師云不扣黃龍角焉知頷下珠
新便打。

師因僧問德山棒臨濟喝今日請師為拈掇
師云蘇嚕蘇嚕僧云蘇嚕蘇嚕還有西來意
也無師云蘇嚕蘇嚕。

福州鼓山竹菴士珪禪師(嗣龍門遠)因僧問如何
是祖師西來意師云東家點燈西家暗坐僧
云未審意旨如何師云馬便搭鞍驢便推磨
僧云狗子還有佛性也無趙州道無又作麼
生師云一度被蛇傷怕見斷井索。

杭州徑山塗毒智筞禪師(嗣雲巖游)謁雲巖取道
雲居值風雪迷路遂留月餘一日聞板聲豁
然大悟及造雲巖巖遙見便指云這漢甚處
見神見鬼來師云雲居聞板聲來巖云聞後
如何師云打破虛空全無柄靶巖云向上事
未在師云東家暗坐西家厮罵巖云嶄然超
出佛祖他日起家一麟足矣。

成都府金繩文禪師(嗣信相顯)因僧問如何是大
道之源師云黃河九曲僧云如何是不犯之
令師云鐵蛇鑽不入僧擬議師便打。

樞密具居厚(嗣圓通旻)謁圓通云某頃赴省試到
此過趙州關未明透關事曾問訥禪師訥云
且去做官今五十餘年矣通云曾明得也未
密云八次經過常存此念然未甚脫灑通乃
揮扇云有甚不脫灑處密忽有省云便請末
後句通再揮扇兩下密云親切親切通云吉
獠舌頭三千里。

中丞盧航謁圓通擁爐次丞問云諸家因緣
不勞拈出直截一句請師指示通厲聲云看
火丞急撥衣忽大悟即云灼然佛法無多子
通喝云放下著丞應諾諾。

楊州石塔禮禪師(嗣明招慧)一日陞堂至座前搊
一僧上法座僧慞惶欲走師遂指座云這棚
子若牽一頭驢上去他亦須就上屙在汝諸
人因甚麼却不肻以拄杖一時趕散。」

* 續南嶽下第十六世

福州西禪鼎需禪師(嗣徑山杲)師㕘妙喜喜一日
問云內不放出外不放入正與麼時如何師
擬開口喜連打三棒師直下大悟乃厲聲云
和尚巳多了也喜又打一棒師便作禮喜云
汝今日方知吾不汝欺遂印以偈云頂門豎
亞摩醯眼肘後斜懸奪命符瞎却眼卸却符
趙州東壁掛胡蘆。

師因問僧萬法歸一一歸何處僧云新羅國
裏師云我在青州做一領布衫重七斤聻僧
云今日親見趙州師云前頭見後頭見僧作
斫額勢師云上座是甚處人僧云江西師云
因甚却來這裏納敗闕僧擬議師便打。

泉州教忠彌光禪師㕘大慧慧問云契粥了
也洗鉢盂了也去却藥忌道將一句來師云
裂破慧震威喝云󲊛又說禪也師即大悟投
偈云一喝當機怒雷吼驚起法身藏北斗洪
波浩渺浪滔天拈得鼻孔失却口慧然之。

明州育王佛照德光禪師㕘大慧慧一日入
室舉起竹篦云喚作竹篦則觸不喚作竹篦
則背時如何師云請和尚放下竹篦與學人
相見慧放下竹篦云如何相見師云伎倆巳
盡慧云這漢又來老僧頭上行師云也是尋
常行履處便禮拜。

師又一日入室大慧云喚作竹篦則觸不喚
作竹篦則背不得下語不得無語不得向意
根下卜度不得向舉起處承當速道速道師
云杜撰長老如麻似粟慧云󲊛是第幾箇師
云今日捉敗這老賊慧深肻之。

江州東林卍菴道顏禪師㕘圓悟每至室中
機辯風生一日圓悟喝云汝㕘禪不求正悟
只管信口胡道作麼師直得汗下歸堂夜坐
豁然有省不覺失笑凌晨上方丈如前騁其
機辯悟皆肻可師云某甲昨日如此秖對和
尚為甚麼不肻今日為甚麼却肻悟云汝昨
日雜妄想心師云元來釋迦老子無神通便
禮拜。

福州東禪思岳禪師問僧甚處來僧云黃檗
來師云黃檗有何言句僧云某甲到這裏一
時忘却師云上座豈不是黃檗來僧云是師
云又道忘却僧擬議師便喝出。

師問僧道人相見時如何僧云更無餘事師
云趙州道呈漆器又作麼生僧便喝師云󲊛
道無餘事又喝作麼僧擬議師便打。

建寧府竹原宗元菴主因大慧令謙上座通
張無垢書謙云我㕘禪二十餘年無入頭處
更作此行決定荒廢奈何師叱云在路便㕘
禪不得也去我與同徃至中途謙泣語師云
途中奔波如何得相應去師告云󲊛但將諸
方㕘底悟底圓悟大慧與汝說底都不要理
會途中可替底事我盡替󲊛只有五件事替
󲊛不得󲊛須自支當謙云五件何事師云著
衣喫飯屙屎放尿拖箇死屍路上行謙於言
下領旨手足舞蹈師云󲊛此回方可通書宜
前進吾歸矣。

師室中垂語云楞嚴經中五十種魔界如今
盡大地人㕘禪更高也出他魔界不得時有
僧云和尚落在第幾界師云和󲊛在裏許僧
云某甲不入這保社師云驢漢󲊛擬向那裏
去。

蘇州資壽尼妙緫禪師㕘大慧慧陞堂舉藥
山初㕘石頭馬祖機緣遂契悟慧下座有馮
檝居士謂慧云和尚適來所舉因緣某甲會
也慧云居士作麼生會士云恁麼也不得蘇
盧娑訶不恁麼也不得㗭哩娑訶恁麼不恁
麼緫不得蘇盧㗭哩娑訶慧舉似師師云曾
見郭象註莊子識者云却是莊子註郭象慧
異其言復舉巖頭婆子話詰師師答偈云一
葉扁舟泛渺茫呈橈舞棹別宮商雲山海月
都拋却贏得莊周蝶夢長馮公疑師未善遂
問婆生七子六箇不遇知音只者一箇也不
消得便拋向水中大慧言道人會󲊛且說看
師云巳上所供並是詣實馮大喜。

師因大慧問古人不出方丈為甚麼去莊上
喫油餈師云和尚放某甲過方敢通箇消息
慧云我放󲊛過󲊛試道看師云某甲亦放和
尚過慧云爭奈油餈何師喝一喝拂袖而出
無㻈居士張九成謁善權清禪師問云此事
人人有分箇箇圓成是不清云是士云為什
麼某却無箇入處清於袖中出數珠示云此
是誰底士俛仰無對清復袖之云是汝底則
拈取去纔涉思惟即不是也士悚然遂看栢
樹子話忽聞蛙聲釋然證入說偈云春天月
夜一聲蛙撞破乾坤共一家正恁麼時誰會
得嶺頭脚痛有玄沙。

士謁大慧杲禪師一日與馮給事諸公論格
物慧云居士只知有格物且不知有物格士
茫然慧大笑士云師能開喻乎慧云不見小
說載唐人有與安祿山謀叛者曾為閬州守
有畫像存焉明皇幸蜀見之怒令侍臣以劒
斬其像其人在陝西首忽墮地公頓領深旨
遂投偈云子韶格物妙喜物格欲識一貫兩
箇伍伯慧印可。

士謁惟尚禪師尚纔見乃展兩手士便喝尚
便掌云張學士何得謗大般若士云某見處
只如此和尚又作麼生尚舉馬祖陞堂百丈
卷席話詰士語未終士推倒卓子尚大呼張
學士殺人士躍起問傍僧云汝又作麼生僧
罔措士打一拳顧尚云祖禰不了殃及兒孫
尚大笑。

士復謁尚禪師尚云浮山圓鑑道饒󲊛入得
汾陽室始到浮山門亦未見老僧在學士作
麼生士叱侍僧云何不秖對僧罔措士打一
掌云蝦蟆窟裏果沒獰龍。

士一日訪䂓首座纔相見䂓便問承聞學士
因蛙鳴有箇入處是不士云那裏得者消息
來䂓云見成公案諱作什麼士厲聲云火發
也䂓顧視傍僧士云燒到󲊛脚跟也䂓云將
為󲊛有長處元來只在者裏。

士一日同䂓首座圍爐坐次䂓驀拈火抄云
學士不得喚作火抄畢竟喚作什麼士乃掣
火抄踢倒湯缾而出。

明州天童應菴曇華禪師(嗣虎丘隆)師據室云現
成公案坐斷誵訛錯下註脚槌折󲊛腰撩起
便行必死之疾要須英俊別有生涯忽遇衝
雲俊鶻來時如何縵天網子百千重。

師因僧問凝然湛寂有辱宗風廓爾現前猶
辜自已去此二途如何即是師云一槌便透
僧云風捲長空千里靜日輪當午八方明師
云未是上座放身命處僧便禮拜師云三十
年後。

杭州徑山別峯寶印禪師(嗣華藏民)謁圓悟隨眾
入室悟問從上諸聖以何接人師豎起拳悟
云此是老僧用底作麼生是從上諸聖用底
師以拳便打悟亦舉拳相交笑而出。

師謁大慧慧問甚處來師云西川慧云未出
劒門關與汝三十棒了也師云不合起動和
尚慧深肻之。

潤州焦山或庵師體禪師(嗣護國元)因元和尚舉
十方同聚會箇箇學無為此是選佛場乃喝
一喝師豁然大悟後室中舉苕菷柄問僧云
依稀苕菷柄髣髴赤班蛇眾下語皆不契有
僧請益師示以偈曰依稀苕菷柄髣髴赤班
蛇棒下無生忍臨機不識爺。

內翰曾開(嗣靈隱遠)謁靈隱問云如何是善知識
隱云燈籠露柱猫兒狗子翰擬進語隱便喝
翰遂省悟投偈云咄哉瞎驢叢林妖孽震地
一聲天機漏洩。

知府葛剡志慕禪宗久無證入一日忽舉不
是心不是佛不是物豁然有省說偈云非心
非佛亦非物五鳳樓前山突兀艶陽影裏倒
翻身野狐跳入金毛窟謁靈隱遠和尚求證
隱云居士見處只可入佛入魔未得在府加
禮隱正容云何不道金毛跳入野狐窟府乃
頓悟深旨。

杭州淨慈水菴師一禪師(嗣育王裕)初㕘雪峯照
禪師照云直須藏身處沒蹤跡沒蹤跡處莫
藏身師於言下有省照詰云畢竟那裏是藏
身無蹤跡處師云嗄照云無蹤跡處因甚麼
莫藏身師云石虎吞却木羊兒照深肻。

師室中垂語云西天胡子沒髭鬚僧傳至或
菴處菴云餓狗喫縴􃎷僧回舉似師師云此
是五百人善知識語僧復舉似或菴菴云也
是烏龜入水。

澧州靈巖仲安禪師(嗣大溈泰)因大溈令通嗣法
書於蔣山圓悟處悟問千里馳來不辱宗風
公案現成如何通信師云覿面相呈更無回
互悟云此是德山底那箇是上座底師云豈
有第二人悟云背後底聻師便度書悟笑云
作家禪客天然有在次至僧堂前捧書問訊
首座座云玄沙白紙此自何來師云久默斯
要不務速說今日拜呈幸希一覽座便喝師
云作家首座座又喝師以書打之座擬議師
復以書打圓悟與佛眼傍觀悟云打殺我首
座也眼云官馬厮踢有甚麼憑據師云說甚
官馬厮踢正是龍象蹴蹋悟呼師至云我五
百眾中首座󲊛為甚麼打他師云和尚也須
喫一頓始得悟顧佛眼吐舌眼云未在待我
勘過遂問空手把鋤頭步行騎水牛人從橋
上過橋流水不流意作麼生師鞠躬云所供
並是諸實眼笑云元來是屋裏人。

師又到五祖自和尚處通書自問云書中說
箇什麼師云文彩巳彰自云畢竟說箇什麼
師云當陽揮寶劒自云近前來這裏不識數
字師云切莫詐明頭自顧侍者云這是那裏
僧者云曾在和尚座下住去自云怪得與麼
活頭師云曾被和尚鈍置來自將書於香爐
上薰云南無三曼䭾母䭾南師近前彈指一
下自便開書。

福州龜峯慧光禪師(嗣薦福行)因舊住相訪師問
云頃年有一則公案與󲊛商量不下如今作
麼生舊住云未入門巳舉似和尚了也師云
這裏又作麼生住云不可頭上更安頭師以
手畫一畫云這裏且置󲊛為什麼蹋斷天台
石橋住無語師云脫空漫語漢出去。

荊門軍玉泉宗璉禪師(嗣大溈果)因僧問三聖道
我逢人則出出則不為人意旨如何師云兵
行詭道僧云興化道我逢人則不出出則便
為人又作麼生師云綿裏秤鎚。

師因僧問乾闥婆王奏樂須彌岌嶪海水騰
波意旨如何師云一家有事百家忙僧云迦
葉作舞又作麼生師云隨喜功德僧畫一圓
相師指禪牀一下僧以袖拂一拂師云野狐
精僧禮拜師云伎倆巳盡。

師因僧問不落因果為甚麼墮野狐身師云
廬山五老峯僧云不昧因果為甚麼脫野狐
身師云南嶽三生藏僧云只如不落不昧未
審是同是別師云倚天長劒逼人寒。

* 續南嶽下第十七世

明州天童密菴咸傑禪師(嗣天童華)侍應菴一日
菴問如何是正法眼師云破沙盆菴深肻之
續南嶽下第十八世。

杭州靈隱松源崇岳禪師(嗣天童傑)室中垂語云
是風動是旛動僧擬議便打出不是風動不
是旛動僧擬議便打出。

右自南嶽下十二世續至十八世共二百
八十六人見錄機緣二百一十二則餘俟
好事者採摭續之。

* 續青原下第十一世

「東京芙蓉道楷禪師(嗣投子青)㕘投子問云佛祖
言句如家常茶飯離此之外別有為人處也
無子云汝道寰中天子還假堯舜禹湯也無
師擬進語子以拂子摵師口云汝發意來早
有三十棒也師即開悟禮拜便行子云且來
闍棃師不顧子云汝到不疑之地耶師以手
掩耳而去。

師一日侍投子遊園子度拄杖與師師便隨
行子云理合與麼師云與和尚提鞋挈杖也
不為分外子云有同行在師云那一人不受
教子休去至晚問師早來說話未盡在師云
請和尚舉子云卯生日戍生月師即點燈來
子云汝上來下去緫不徒然師云在和尚左
右理合如此子云奴兒婢子誰家屋裏無師
云和尚年尊缺他不可子云得與麼殷勤師
云報恩有分。

師因僧問胡家曲子不墮五音韻出青霄請
師吹唱師云木鷄啼夜半鐵鳳呌天明僧云
恁麼則一句曲含千古韻滿堂雲水盡知音
師云無舌童兒能繼和僧云作家宗師人天
眼目師云禁取兩片皮。

師因僧問如何是和尚家風師云眾人皆見
僧云未審見箇什麼師云東壁打西壁。

真州定山惟素禪師(嗣棲賢諟)因僧問如何是不
遷義師云暑徃寒來僧云恁麼則遷去也師
云啼得血流無用處。

杭州佛日戒弼禪師(嗣有王璉)因僧問如何是毘
盧印師云草鞋蹋雪僧云學人不會師云步
步成蹤。

金陵蔣山法泉禪師(嗣雲居舜)因僧問祖師面壁
意旨如何師云撑天拄地僧云便與麼去時
如何師云落七落八僧云二祖立雪齊腰又
作麼生師云三年逢一閏僧云為什麼付法
傳衣師云村酒足人沽。

明州天童淡交禪師因僧問臨雲閣聳太白
峯高到這裏如何進步師云但尋芳草際莫
問白雲深僧云未審如何話會師云寒山逢
拾得兩箇一時癡僧云向上宗乘又如何舉
唱師云前言不及後語。

建州崇梵餘禪師因僧問臨濟喝少遇知音
德山棒難逢作者和尚今日作麼生師云山
僧被󲊛一問直得退身三步浹背汗流僧云
作家宗師今日遭遇師云一語傷人千刀攪
腹僧以手畫一畫云爭奈者箇何師云草賊
大敗。

師因僧問恁麼來底人師還接不師云孤峯
無宿客僧云不恁麼來底人師還接不師云
灘峻不留船僧云恁麼不恁麼則且置穿過
髑髏一句作麼生師云堪笑亦堪悲。

江州歸宗慧通禪師(嗣大溈宥)因僧問如何是函
蓋乾坤句師云日出東方夜落西僧云如何
是截斷眾流句師云鐵山橫古路僧云如何
是隨波逐浪句師云船子下楊州。

東京慧林圓照宗本禪師(嗣薦福懷)因僧問如何
是祖師西來意師云韓信臨朝僧云中下之
流如何領會師云伏屍萬里僧云早知今日
事悔不慎當初師云三皇塚上草離離。

師因僧問上是天下是地未審中間是甚麼
物師云山河大地僧云恁麼則謝師答話師
云大地山河僧云和尚何得瞞人師云却是
老僧罪過。

師因上元日僧問千燈互照􂅕竹交音正恁
麼時佛法在什麼處師云謝布施僧云莫便
是和尚為人處也無師云大似不齋來。

東京法雲法秀禪師因僧問不離生死而得
涅槃不出魔界而入佛界此理如何師云赤
土塗牛􂛲僧云謝師答話師云適來道甚麼
僧擬議師便喝。

師在雲居充維那時舜禪師每訶罵薦福懷
禪師說葛藤禪一日聞懷遷化於法堂上合
掌云且喜葛藤椿子倒了也師云我須與這
老漢理會一上及夜㕘又如前訶罵師出眾
厲聲云豈不見圓覺經中道舜遽云久立大
眾伏惟珍重便歸方丈師云這老漢通身是
眼罵得懷和尚也。

真州長蘆應夫禪師因僧問古者道如來禪
即許老兄會祖師禪未夢見在未審如來禪
與祖師禪是同是別師云一箭過新羅僧擬
議師便喝。

杭州佛日智才禪師因僧問如何是道師云
水冷生氷僧云如何是道中人師云春雪易
消僧云畢竟如何談論師鳴指一下。

北京天鉢重元禪師因僧問如何是禪師云
入籠入檻僧撫掌師云跳得出是好手僧擬
議師云了。

台州瑞巖子鴻禪師因僧問法爾不爾如何
指南師云話墮也僧云乞師指示師呵呵大
笑。

師因僧問如何是真實體師云鍼劄不入僧
云如何是真實用師云清風在掌僧云離此
二途如何是向上一路師云欠汝一問。

師因僧問如何是祖師西來意師云拂衣瞻
漢月飛錫過中天僧云意旨如何師云熊耳
崔嵬千古色少林蒼翠幾流芳僧云謝師答
話師云師子咬人韓盧逐塊便打。

江州棲賢智遷禪師示眾云是什麼物得恁
麼頑頑嚚嚚𥈅𥈅睍睍拊掌訶訶大笑云今
朝巴鼻直是黃面瞿曇通身是口也分踈不
下久立。

舒州三祖冲會禪師因僧問如何是第一義
諦師云百雜碎僧云恁麼則褒禪一會不異
靈山師云將糞箕掃帚來。

師因僧問生也猶如著衫死也還同脫袴未
審意旨如何師云譬如閑僧云為甚麼如此
師云因行不妨掉臂。

越州天章元善禪師一日因僧問大無外小
無內既無內外畢竟是箇什麼物師云開口
見膽僧云學人未曉師云苦中苦僧云為眾
竭力禍出私門師云教休不肻休須待雨霖
頭便打。

無為軍鐵佛因禪師因僧問取不得捨不得
不可得中只麼得未審得箇什麼師展兩手
僧禮拜師云不要詐明頭。

侍郎楊傑一日因芙蓉楷禪師相會侍云與
師相別幾年也蓉云七年侍云學道來㕘禪
來蓉云不打這鼓笛侍云恁麼則空遊山水
百無所能也蓉云別來未久善能高鑑侍乃
大笑。」

* 續青原下第十二世

東京淨因枯木法成禪師(嗣芙蓉楷)師問僧甚處
人僧云西川師云幾時離鄉僧云前年二月
師云未離本國一句作麼生道僧云通身是
口難為秖對師云猶是離家失業句僧無語
師打一拂子云枉踏幾緉草鞋。

東京法雲善本禪師(嗣圓照本)因僧問九夏賞勞
即不問從今向去事如何師云光剃頭淨洗
鉢僧云謝師指示師云滴水難消。

師因僧問寶塔元無縫如何指示人師云煙
霞生背面星月繞簷楹僧云如何是塔中人
師云竟日不知塵世事長年占斷白雲鄉僧
云向上更有事也無師云太無猒生。

舒州投子修顒禪師一日陞堂纔有僧出師
云錯僧云什麼處是錯師云不信道。

潤州金山善寧禪師因僧問竿木隨身逢場
作戲選佛場開請師方便師云文不加點僧
云可謂今古罕聞師云且道是什麼題目僧
擬議師便打。

蘇州定慧遵式禪師因僧問南泉斬猫兒意
旨如何師便打僧云猶是學人疑處師云十
萬八千僧云忽遇趙州時如何師云賣金須
是買金人。

金陵保寧子英禪師(嗣法雲秀)因僧問山河大地
不作眼見耳聞時如何師云只恐不與麼僧
云便與麼時如何師云山高水深僧無語師
云幸自可憐生剛被他瞞却。

真州長蘆宗􃎸禪師(嗣長蘆夫)因僧問六門未息
時如何師云鼻孔裏燒香僧云學人不會師
云耳朵裏打鼓僧云如何是無功之功師云
泥牛不運步天下沒荒田僧云恁麼則功不
浪施也師云雖然廣大神通未免遭他痛棒。

潭州等覺法思禪師因僧問如何是佛法大
意師云燈籠掛露柱僧云學人未會師云佛
殿對山門僧云向上更有事也無師云大海
若知足百川應倒流。

澧州夾山自齡禪師(嗣佛日才)因僧問金鷄啄破
瑠璃殻玉兔挨開碧海門此是人間光影如
何是祖師機師云針劄不入僧云只如眹兆
未生巳前作麼生道師舉拂子僧云如何領
會師云斫額望扶桑。

明州育王曇振禪師(嗣瑞巖鴻)示眾云今日布袋
頭開還有買賣者麼時有僧出云有師云不
作貴不作賤作麼生酬價僧無語師云老僧
失利便歸方丈。

* 續青原下第十三世

真州長蘆真歇清了禪師(嗣丹霞淳)師㕘丹霞霞
問如何是空刼巳前自已師擬對霞云󲊛閙
在且去一日登鉢盂峯豁然契悟歸白霞霞
掌云將謂󲊛知有師便禮拜。

師一日因丹霞陞堂云日照孤峯翠月臨溪
水寒祖師玄妙訣莫向寸心安便下座師直
向前云和尚今日謾某甲不得也霞云試舉
我今日底看師良久霞云將謂󲊛瞥地師拂
袖便出。

師一日看厨下煑麵忽桶底脫麵潑地上眾
皆失聲云可惜師云桶底脫自合歡喜因甚
却煩惱僧云和尚即得師云灼然可惜一桶
麵。

師問僧云󲊛死後燒作灰撒了骨頭向什麼
處去僧便喝師云好一喝只是不得翻欵僧
又喝師云公案未圓更喝始得僧無語師便
打云這死漢。

師一日普請路逢一僧師以拄杖指地上竹
檐僧拈起云短些子師劈脊打云這裏是什
麼所在說長說短。

明州天童宏智正覺禪師㕘丹霞霞問如何
是空刼巳前自己師云井底蝦䗫吞却月三
更不借夜明簾霞云未在更道師擬議霞打
一拂子云又道不借師禮拜霞云何不道取
一句師云某甲今日失錢遭罪。

師因僧問清虛之理畢竟無身時如何師云
文彩未痕初消息難傳際僧云一步密移玄
路轉通身放下劫壺空師云誕生就父時合
體無遺照僧云理既如是事作麼生師云歷
歷纔回分化事十方機應又何妨僧云恁麼
則塵塵皆現本來身去也師云透一切色超
一切心僧云如理如事又作麼生師云路逢
死蛇莫打殺無底籃子盛將歸。

師因僧問如何是向去底人師云白雲投壑
盡青嶂倚空高僧云如何是却來底人師云
滿頭白髮離巖谷半夜穿雲入市廛僧云如
何是不來不去底人師云石女喚回三界夢
木人坐斷六門機。

右自青原下十一世續至十四世共一百
二十人見錄機緣四十七則南嶽青原二
泒下至此續添二卷緫四百單六人內一
百三十一人見錄機緣緫二百五十九則
間有遺漏竚冀好事者採摭續之。


宗門統要續集卷第二十

* 音釋

橛
(其月切)。
臰
(尺救切與臭同)。
賑
(止忍切舉救也)。
磕
(克盍切)。
颺
(餘亮
切)。
嶄
(士銜切嶄巖也)。
獠
(盧皓切西南夷名)。
聻
(尼止切指物貌)。
閬
(音浪)。

摵
(所責切)。
浹
(子叶切洽也)。
嚚
(魚巾切)。
𥈅
(他典切與靦同)。
睍
(胡典
切)。