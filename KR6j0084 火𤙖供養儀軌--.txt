#+TITLE: 火𤙖供養儀軌--
#+DATE: 2018-05-12 10:23:46
#+SOURCE: github.com/kanripo/KR6j0084 master f895ab1b                


No. 913
火𤙖供養儀軌


夫欲修行陀羅尼法。先須嚴飾道場。內外清
潔衣服鮮淨。離諸諠雜及諸戲論依念誦法
則四時不闕若闕一時及違法則。即從違闕後
起首。作法已前縱欲滿功唯欠一時。其時虧
缺亦總不成。要須終始無犯方論遍數。其遍
數準當部本尊自有次第。遍數訖已自有境
界。或恐念誦之時。違三昧耶心不專的妄有
緣起所以不能相應故淨境不即現前。專修行
人每月隨部。必須隨力供養。闕供養故亦非
相應(隨部者謂如來部十五日菩薩部十四日金剛部八日諸天部五日藥叉部四日也)供養法
皆用日初出時。辨壇食甘美香脆餅食脂油
細食。著銜蒸作乳粥酪飱。加之酥蜜。種種
妙饌隨力供養。皆別盤中種種奠豆作食
之時。及將入道場。皆用軍荼利心明及又
印。印諸供具明曰。

唵阿𤙖密㗚二合多𤙖㧊吒半音


事事皆呪三遍或七遍。所以免諸飛行羅剎
之所盜竊。若不作意多有觸穢。諸使者等不
生隨喜。遂障成就。

夫結界護身必須迅速。不得遲疑猶豫。恐
被揵疾藥叉來相嬈惱。是以結護及供養時
極須嚴備。事須迅速。夫供養時。先須洗浴
清潔。於道場外香水灑身。然後稱吽字三
聲。即右手作金剛拳。觀想聖眾遍滿道場。如
影重重不相妨礙。即禮三拜(誦外儀九遍)。

次誦大輪金剛真言(三七遍是懺悔法)。

金剛合掌雙膝著地。次想㘕字焚殄世界。
令如灰塵。次想唅字猶如黑風。飄激令淨
無復塵淨。次想鑁字門。想＝相【乙】想想同乳水清徹
皎鏡。復於其上想蘇字門成妙高山。山下
乳海彌漫法界。山上平坦果林芬葩。水木清
華澄湛照灼。

次執香爐焚香運想。於妙高山上百寶廣殿。
寶柱無邊寶剎懸幡。寶幢之上有半月輪。輪
上耀魔尼寶珠。行列遍布矜羯羅網絞
絡其間(謂帝釋綱皆是寶珠珠珠相射瑩映明徹)復觀阿字成窣
覩婆。復想靈塔成大日尊。坐寶蓮華。正中
(謂正殿中)跏坐。四面羅列億億蓮花。一一花中皆
坐聖者。謂十方佛來作證明。菩薩金剛侍衛
前後。二乘諸眾無量無邊。天龍充塞難可齊
限。其上空際雅樂妙音。清冷悅情廣作佛
事。謂淨居諸天作妙妙樂。諸眾左右賢瓶
閼伽(閼伽香水商佉坏也)香雲寶花繽紛亂下。香餐珍
饍流溢寶盤。芳果殊漿美味酷烈。寶衣製
曳光曜中場。珠炬曦暉眾色交映。如是運想
已。次依念誦法至本尊真言。略誦多少(百八遍或三七)。

次以虛空明妃及廣大等真言加持飲食。此
則名為法供養。供養訖依念誦法撥遣(一百
八遍)其火𤙖法。一依前法護持及念誦法則。
且其火法略有四種。

第一扇底迦法應當北面。鑪法圓作。其諸供
具皆悉白色(大約普賢為主然當部自有對法也)此謂息災滅罪。衣
服及畫像等皆悉白色。

第二補瑟微迦法應當東面。爐法方作。其
諸供具皆悉黃色(大約觀音為主)此謂成就滿願及諸
勝事。

第三阿毘遮魯迦法應當南面。爐法三角。
其諸供具皆悉赤色(大約金剛手為主)。

第四擯(必孕反)迦羅法應當西面。爐法八角如
蓮華葉。其諸供養皆紫檀色。此謂欲見大人
求敬愛法。

已前四爐皆方一肘(小尺一尺八寸)深則半之爐底
一以泥捏作獨股杵。杵長八指其圓爐及
八角爐。即作羯磨跋折羅(謂十字跋折羅)爐脣皆作
三重。從內高向外漸低。每重皆闊四指(都闊十二
指)脣緣之上任畫作花。如不能畫。即觀想作
之。其火木及香花等物並置右邊。每日三時
(日出時人定時後夜時)時別一百八遍火木用穀木及夜
合木桑木柏木松木等。其木每破削大如中
指。長十二指。無令節類須條直取。中色小樹。
不用老枯樹及有蟲者。採取之時必須看有
好相方採。若見不孝子及不具足人婦人惡
禽獸等並不須採。即別覓之。每一時用一百
八枚。於爐右邊作并欄疊之。

塗香法用白檀香一塊半斤以來者。於石上
用淨水磨之。兼沈香少分更磨之。又用欝金
少分。以沈香研磨令細。又用龍腦亦少分
(如無龍惱鬱金單用檀香亦得也)。

閼伽法以淨濾水取少計塗香。點淨水中妙
好淨華。著此水中亦精須新淨瓷椀盛之。又
用香水一瓶當於坐前對爐置之(火供養左手執杵按之)。

丸香法沈香二兩。淺香八兩。蘇合三兩。香
附子一兩。安悉香二兩。熏陸香二兩。青木香
一兩。㢇二兩。白檀香二兩。龍腦香一分。
欝金香一分。麝香一分。已上三物。同一處
研。甲香二兩(漿水煮洗蜜和炒令乾別搗之)右和合以鍊蜜
得所。最後入龍腦等三味(如鄉土難得隨得辨)。

秣香法甘松二兩。零陵香二兩。芎藭二兩。
丁香一兩。澤蘭二兩。沈香一兩。好淺三
兩(已上共搗)蘇合二兩。龍腦欝金麝香(各半分別絹袋盛著諸秣中了)
白芥子別盛。

三味法酥蜜酪(每時各三四計酪則減半相和一銅盆盛之)。

五穀法稻穀花(糤米油煮及染作紫赤黃等色名為稻穀華盛于一器)
油麻菉荳小豆小麥粳米(已上相和別盛一器)。

常合香法謂。龍腦如無。合白豆䓻子一兩
粒亦得(如無丁香亦得)供養火食爐食。及乾棗栗黃沙
糖。石蜜隨力辨具。

初供養召請結界護身。一如前列結界時。加
地橛金剛牆金剛網金剛火焰無動刀印明
等。召請時各各召請八方護法天王。各誦七
遍。同用金剛召請印。先供養火天。明三味
三杓五穀丸香安悉香等。然後運心普供養
五部聖眾。誦廣大真言及虛空明妃真言等。
次誦本尊真言燒火木。兩頭搵三味。誦一
遍。即擲爐中。仍須定志安詳不得卒暴矣。
次投火木總畢。即燒五穀。每至娑嚩訶前加
所祈法(謂某甲扇底迦娑縛訶也)數以香水遍灑諸物及火
等。灑水時誦軍荼利心中心明。初燃火真言
曰。

唵部𠷈惹嚩二合邏(三七遍)


以扇扇火不得口吹。其火於寺內淨處者不
得取俗家煮炙葷穢之火。不然即須別鑽
取。仍不得口吹。用兩香爐。軍荼右邊燒丸香
及沈香。軍荼左邊燒安悉香或熏陸或白膠
香。其供養物數隨時豐約。豐則不可多燒。約
則不可令闕。如不能供養辨。但於後夜及以
晨朝運心廣獻。多誦廣大及虛空明妃。亦得
擲木燒火應看火相。火色法須白黃赤。若黑
色及青色並惡。又聽火聲謂。音樂悅意聲者
善。若猪狗及以驢騾鳥梟等聲者不善。又發
焰掣曳流利者善。若熅勃煙欝衝人者不善。
或爆吒迸散者。亦非善相。善相之法不令人
熱。其炭仍須端直調均。應用香水遍洗。皆
長十二指以來。其八天真言及火天真言。已
別錄。具火色若吉。則可燒爐果子充供養。火
色若不善即不須燒。燒火供養七日為限。如
事不獲已三七日亦得。此火供養法。以資念
誦令速成就。其阿毘遮魯迦等。亦不應為。為
求成就妨大緣故。或於觀想及夢寐之間所
遇境界如經廣明。此不具述。火法又不速成。
即應加部母真言雙誦。又經三七日來加部
母真言不遂本志。即印塔每日一千遍。又
經三七日必果志矣。其塔印長一肘。亦應自
須籌量自力多少。業行精微雖有課數。而
秉護麁疎亦非相應。事須三業調柔。事法
淳熟自須觀察與理相應自感聖者。猶如明
鏡自現鏡像。
火𤙖供養儀軌＝經法【乙】儀軌𤙖儀軌