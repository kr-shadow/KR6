#+TITLE: 了堂惟一禪師語錄--(門人)宗義
#+DATE: 2018-05-12 10:25:09
#+SOURCE: github.com/kanripo/KR6q0350 master 51f45ca0                


* 了堂一和尚語錄總目


  
  * 卷一
  
  * 慶元路延慶寺語錄
  * 台州路紫籜山廣度寺語錄
  * 卷二
  
  * 慶元路天寧寺語錄
  * 天童寺語錄
  * 頌古
  * 讚語
  * 自讚
  * 卷三
  
  * 偈頌
  * 小佛事
  * 卷四
  
  * 後錄
No. 1417
了堂和尚語錄卷第一


* 初住慶元路延慶禪寺語錄
門人　宗義　省端　編

師於至順元年庚午。秋八月初四日。在本路萬壽禪
寺首座寮受請。次日入寺。指山門云。頂門具眼。未舉
先知。水到渠成。雲開月現。

佛殿。燒香云。生佛巳前。一段奇特大事。今朝覿面相
呈。便禮拜。

據室。明鏡當臺。物來斯照。錦鱗躍浪。鈍鳥棲蘆。

陞座。拈香云。此香。端為祝延
今上皇帝聖躬萬歲萬歲萬萬歲。陛下。恭願。金輪統
御。壽等乾坤。玉燭均調。明踰日月。次拈香云。嗅之則
全無氣息。用之則炙地熏天。人言價重娑婆。我謂分
文不直。爇向爐中。供養前住平江路薦嚴禪寺。楊岐
第十一世。竺元道和尚。用酬法乳之恩。歛衣就座。上
首白椎云。法筵龍象眾。當觀第一義。師云。機先覓妙。
空裏㘽花。語下求玄。水中捉月。如有作家禪客。不妨
對眾決疑　僧問。一人有慶。兆民賴之。學人上來。請
師祝
聖。師云。劫石有消日。君恩無盡時。進云。祝　　聖巳
蒙師指示。向上宗乘事若何。師云。鐵牛對對黃金角。
進云。解吹無孔笛。天下總聞聲。師云。伸手不見掌。進
云。若不登樓望。焉知滄海深。師云。竇八布衫穿。進云。
與麼則感恩有分。師云。八花毬子上。不用綉紅旗。僧
禮拜　師乃云。罷訪諸方知識。來歸古鄮城中。土面
灰頭。養問四壁。其奈宿緣難避。來主江干蕞爾禪林。
水遶千村。槎橫斷港。數聲柔櫓。一曲漁歌。煩佗真正
舉揚。直是超情絕謂。無端擊動法鼓。緇素駢臻。更欲
山僧為蛇𦘕足。法昌對泥像說法。事急計生。風穴單
丁七年。巧盡拙出。汾陽弄西河獅子。神頭鬼面。楊岐
㘽田博飯喫。鐵心石膓。者一隊老古錐。熏天富貴。裝
出徹骨貧窮。新延慶則不然。竪拂子。天上有星皆拱
北。人間無水不朝東　復舉。趙州因僧問。狗子還有
佛性也無。州云無。師云。趙州狗子無佛性。古今多少
錯商量。自從六國平來后。蕩蕩無為化日長。上首白
椎云。諦觀法王法。法王法如是。

上堂。風不鳴條。雨不破塊。洞山於金剛嶺上栽松。溈
山到國清寺裏受戒。東海烏鰂。南山筀筍。總是自家
買賣。更問如何。漆桶不快。拍禪床下座。

上堂。建法幢立宗旨。明明佛敕曹溪是。永嘉大師雖
□□竪降旗。大似偷鈴掩耳。以拂子畫一畫。一把柳
絲收不得。和烟搭在玉闌干。

開爐上堂。衲僧活計無多子。放下諸緣緩作程。品字
柴頭煨正暖。不知紅日又東昇。

上堂。舉汾陽和尚示眾云。識得主丈子。行脚事畢。三
角云。識得主丈子。入地獄如箭射。師云。二尊宿總被
主丈子穿却。延慶則不然。拈主丈。冬不寒臘后看。

除夜小參。僧問。一年將盡夜。萬里未歸人。如何是未
歸人。師云。眼似鼓椎。進云。誰知遠烟浪。別有好思量。
師云。碧落碑無贗木。進云。一言截斷千江口。萬仞峰
頭始得玄。師云。錯認定盤星　乃云。纔見冬至。又逢
歲除。兩曜奔忙。萬物代謝。浮生若此。榮枯得失。徒自
紛紜。我沙門釋子。無饑寒之迫。無征役之勞。二六時
中。合作麼生支準。求玄妙。枉費精神。無事無為。又成
莽鹵。臨濟大師道。有一無位真人。常在汝等諸人面
門出入。未證據者看看。恁麼說話。也是萬里崖州。良
久。明年更有新條在。惱亂春風卒未休。

復舉。投子因僧問。如何是十身調御。投子下禪牀立。
又問。凡聖相去幾何。投子下禪牀立。師云。大小投子。
將官路當人情。傷鹽傷醋。過犯彌天。

上堂。雞銜燈琖走。鼈吹釣魚竿。寶劒當空擲。神光照
膽寒。以拂子畫一畫。波斯嚼碎三斤錢。莫向金剛腦
后看。

元宵上堂。叢林中。纔見說燈籠與露柱交參。便作奇
特商量。及乎尋常說話。是對面蹉過。以拂子畫一畫。
今朝正月十五。今夜處處放燈。

佛誕上堂。如來降誕在今朝。摩耶夫人是其母。指天
指地語□々。拈得□□□□□。謾神嚇鬼二千年。兒
孫幾箇能知有。令行□□□雲門。也是蝦跳不出斗。
競將惡水驀頭澆。大地山河顛倒走。

上堂。僧問。金剛眼中著得什麼。師云。著得什麼則且
置。汝喚什麼作金剛眼。進云。學人不會。師云。問取燈
籠。進云。十二時中如何用力。師云。無汝用力處。僧禮
拜　師乃云。臥病丈室。久不上堂。然語言有間。此法
無間。日夜惟憑森羅萬象。墻壁瓦礫。為眾敷揚。所以
道。塵說剎說熾然說。三世一切說。擊拂子。若將耳聽
終難會。眼處聞聲方始親。喝一喝。

示眾。龜毛拂子兔角杖。拈向人前任度量。昨日前村
行一轉。田田水滿稻花香。擊拂子下座。

解夏上堂。舉翠巖參和尚示眾云。一夏與師僧。東語
西話。看取翠巖眉毛。還在也無。師云。多財善賈。長袖
善舞。撿點將來。也是賊過后張弓。

上堂。舉教中道。知見立知。即無明本。知見無見。斯即
涅槃。拍禪床。世事但將公道斷。人心難與月輪齊。

祖忌拈香。冷坐九年。和麩糶麵。手擕隻履。賣狗懸羊。
年年十月初五日。多費兒孫一瓣香。

上堂。昨日有一僧。自羅浮來。一僧自南嶽來。一人頭
長脚短。一人額闊眉低。總有佛法身心。且道那一人
合受人天供養。以拂子畫一畫。巴峽猿啼霜月曉。斷
腸何必待三聲。

佛成道上堂。釋迦老子生在王宮。鼻孔大頭向下。雪
山苦行六年。鼻孔大頭向下。夜覩明星悟道。鼻孔大
頭向下。擊拂子。幾多杜撰巡官。只管敲磚打瓦。

歲旦上堂。舉黃龍南禪師因僧問。舊歲巳去。新歲到
來。不涉二途。請師指示。龍云。東方甲乙木。師云。者僧
大似向繡針眼裏。躍出衝浪錦鱗。其奈黃龍向冷灰
堆中。撥出亘天紅𦦨。且道。涉二途不涉二途。有指示
無指示。拈主丈卓一下。李將軍有嘉聲在。不得封侯
也是閒。

上堂。昨日歸自城中。道傍田翁相邀少憩。眼見耳聞。
無非清淨性中流出。成得一頌。今朝舉似諸人。小圃
新薑露紫芽。荳緣籬落半乾花。兒童總角赤雙脚。釣
得錦鱗歸自誇。便下座。

上堂。前半夏巳過。堂前鐵鋸舞三臺。后半夏未來。眼
裡瞳人吹木叫。即今中夏。猢猻上樹尾連顛。洞山五
位。臨濟三玄。拈向一邊。久雨乍晴。各宜曬㫰皮草。

解夏上堂。九夏安居事巳圓。百千億劫亦如然。獼猴
撲碎軒轅鏡。出草菸菟角指天。

上堂。僧問。有言有說。皆是世諦之談。無言無說。未是
衲僧行履處。幸對人天。請師垂示。師云。數聲清磬是
非外。一箇閒人天地間。進云。專為流通。師云。無油不
點燈。僧禮謝　師乃云。萬法是心光。諸緣惟性曉。本
無迷悟人。只要今日了。西天四七。東土二三。天下老
和尚。總是未了底漢。擊拂子。水流黃葉來何處。牛帶
寒鴉過別村。

上堂。拈主丈喝一喝。卓主丈云。了。便下座。

上堂。菩提涅槃。真如解脫。是諸佛之所證。無明煩惱。
妄想塵勞。是眾生之業惑。只如世界未成。無佛名無
眾生名。如上許多絡索。畢竟向甚處安著。良久。任從
滄海變。終不為君通。

* 台州路紫籜山廣度禪寺語錄
門人　思齊　思靜　編

師於至正二年壬午。冬十月初一日入寺。指山門云。
入此門來。莫存知解。泥牛吼月。木馬追風。

佛殿。燒香云。百千諸佛。向一毫頭上識取。金屑雖貴。
落眼成翳。

據室。我此法印。為欲利益世間故說。拈主丈。道得也
三十棒。道不得也三十棒。卓主丈。車不橫推。理無曲
斷。

拈衣。雞足山中。翻成特地。黃梅夜半。愈覺乖張。今日
籜峰親授受。披來非短亦非長。

院劄。此是當今
聖君賢相。密護大法底句子。度劄云。不妨對眾宣揚。

三宗諸山疏。說而默。默而說。喚鐘作甕。證龜成鼈。珊
瑚枝枝撐著月。

江湖疏。越山吳水。春樹暮雲。威鳳祥麟自出群。

指座。法空寶座。人人共登。須彌燈王。猶較一級。登座
拈香祝
聖罷。歛衣就座。護聖和尚白椎云。法筵龍象眾。當觀
第一義。師云。有問有答。未出常情。無事無為。猶存知
解。莫有獨脫無依底麼。不妨相見　僧出問。崑山那
畔。肯笑堂前。歸源正印。早巳親傳。今日籜峰祝
聖開堂。願聞法要。師云。須彌頂上擊金鐘。進云。逈然
一句超今古。高蹈毗盧頂上行。師云。不打者鼓笛。進
云。昔日保壽開堂。三聖橫身相為。臨濟住院。普化盡
力扶持。畢竟明箇什麼。師云。兩頭俱坐斷。一劒倚天
寒。進云。與麼則五位君臣齊裂下。三玄戈甲一時收。
師云。錯下名言。僧喝一喝。禮拜歸眾。師云。亂統禪和。
如麻似粟　乃云。如我按指。海印發光。古佛堂前。敲
空覓響。非風旛動。仁者心動。曹溪路上。好肉剜瘡。直
饒別有生涯。也是和泥合水。今日新廣度。為　國開
堂。畢竟合談何事。新羅與占波鬬額。燈籠與露柱交
參。一切智智清淨。無二無二分。無別無斷故。正恁麼
時。且道腦后一句。是第幾機。良久。好把一枝無孔笛。
等閑吹出萬年歡　復舉。夾山因僧問。如何是夾山
境。山云。猿抱子歸青嶂裡。鳥銜花落碧巖前。法眼云。
我二十年。只作境會。師云。夾山放去太奢。法眼收來
太儉。撿點將來。總未有出身之路。護聖和尚再白椎
云。諦觀法王法。法王法如是。

當晚小參。僧問。言前薦得。猶為滯殻迷封。句下承當。
未免觸途成滯。學人上來。請師方便。師云。牡丹花下
睡猫兒。進云。只如疏中有語。非惟事理圓融。且喜師
資會遇。又且如何。師云。堂前鐵鋸舞三臺。進云。與麼
則青山不鎖長飛勢。滄海合知來處高。師云。嘉州大
象喫鹽多。陜府鐵牛添得渴。乃云。安洲管內。紫籜峰
頭。昔混源密禪師。洎屢代名德唱道之地。實東南之
覺場。龍象之淵藪。無似之蹤。祗奉院命。繼席茲山。誠
為叨忝。賴有暮翁老和尚在上。伏望壽同趙州。以永
佛祖慧命。寅夕得遂咨扣。幸莫大焉。然叢林小參。謂
之家教。其間鍋子大小。杓柄短長。未暇撿點。諒惟我
此一眾。猶百鍊精金。慣調良驥。見超量外。不待繁詞
　復成一偈。舉似大眾。長庚籜頂半千里。多士偕行
不憚勞。主丈且將留靠壁。同看千嶂起波濤。

謝首座藏主上堂。人天眼目。堂中上座。通人分上。未
舉先知。大藏小藏。全提半提。是甚熱椀鳴聲。青蘿夤
緣。直上寒松之頂。白雲淡泞。出沒太虗之中。擊拂子
下座。

上堂。舉明招示眾云。者裏風頭稍硬。且歸煖處商量。
眾隨至方丈。招云。纔到煖處便瞌睡去。以主丈一時
打散。師云。老明招拋出一機。不妨奇特。當時一眾。若
是靈利衲僧。待他道且歸煖處商量。便好一時散去。
教他獨眼龍。有理難伸。下座。

上堂。夜繩不動。疑之為蛇。暗室本空。怖之有鬼。昆明
池裏失却劒。曲江江上撈得鋸。阿呵呵。囉囉哩。鴶鷯
舌頭三千里。

上堂。與麼與麼。得之於心。伊蘭作旃檀之樹。不與麼
不與麼。失之於旨。甘露乃蒺藜之園。鐘樓上念讚。床
脚下種菜。勝首座道。猛虎當路坐。又作麼生。擊拂子
下座。

冬至小參。僧問。還丹一粒。點鐵成金。至理一言。轉凡
成聖。學人上來。請師一點。師云。頭長脚短。進云。只如
僧問古德。如何是冬來事。古德云。京師出大黃。又作
麼生。師云。舌上覆金錢。進云。初心後學。乍入叢林。和
尚豈無方便。師云。秤鎚鋸解血淋漓　乃云。教中道
法離見聞覺知。若行見聞覺知。是則見聞覺知。非求
法也。天左旋地右轉。日東上月西落。寒來暑往。陰極
陽生。鐵樹開花。氷河發𦦨。君子道長。小人道消。喚作
見聞覺知得麼。不喚作見聞覺知得麼。如斯解會。正
是認影迷頭。所以道。放行則怛薩舒光。把住則泥沙
匿耀。拈主丈。野色更無山隔斷。天光直與水相連。

上堂。深山巖崖無佛法。石頭大底大小底小。一冬二
冬叉手當胸。籬頭吹觱栗。元是夜來風。

上堂。舉趙州一日在井樓上。見南泉過。以手抱樓柱
叫云。相救。泉以主丈擊樓柱五下而去。州便具威儀。
上方丈謝云。適來謝和尚相救。師云。殺人刀活人劒。

除夜小參。一年三百六十日。今夜歲盡年窮。諸方說
妙談玄。者裏應時納佑。西天四七。東土二三。天下老
和尚。總是打淨潔毬子。抱不哭孩兒底漢。譬如琴瑟
箜篌。雖有妙音。若無妙指。終不能發。衲僧分上。不在
多端。地凍天寒。伏惟珍重　復舉。僧問古德。年窮歲
盡時如何。古德云。東村王老夜燒錢。師云。東村王老
夜燒錢。江上漁翁把釣竿。多少徧參雲水客。含元殿
裡覓長安。

元旦上堂。元正肇祚。萬物咸新。恭惟。兩序大眾。各各
起居多福。三九二十七。菩提涅槃。真如解脫。是甚敲
門瓦子。擊拂子。但得雪消去。自然春到來。

元宵上堂。舉教中道。一切眾生。具有如來智慧德相。
只為妄想執著。而不證得。乃云。燈籠㳂壁上天台。寒
山拾得笑咍咍。自有一雙窮相手。不曾容易舞三臺。

上堂。拈一莖草。作丈六金身。將丈六金身。作一莖草。
好大眾。不是苦心人不知。便下座。

上堂。舉三聖道。我逢人則出。出則不為人。興化道。我
逢人則不出。出則便為人。師云。耳朵兩片皮。牙齒一
具骨。無人過價。打與五伯。

上堂。僧問。文殊與普賢。萬法悉同源。文殊普賢即不
問。如何是同源底法。師云。胡張三黑李四。進云。一毛
吞巨海。於中更何言。師云。不勞懸石鏡。天曉自鷄鳴。
進云。是非不到處。還有句也無。師云。誠知你亂會。

乃云。小乘錢貫。大乘井索。有漏笊篱。無漏木杓。東卜
西卜。七錯八錯。辱不辱。足不足。樂不樂。雪峰輥木毬。
普化搖鈴鐸。

上堂。十五日巳前。師子不咬麒麟。十五日巳後。猛虎
不食伏肉。正當十五日。水上掛燈毬。良久。但得螺螄
吞大象。泗洲出現在楊州。

浴佛上堂。竪起拂子。即今釋迦世尊。在山僧拂子頭
上誕生。頂上灌九龍香水。足下敷百寶蓮華。汝等諸
人還見麼。直饒見得倜儻分明。也是迷頭認影。擊拂
子。

結夏小參。釋迦老子。二千年前。在靈山會上。事不獲
巳。立箇法門。謂之禁足護生。剋期取證。迨今天下叢
林。遵行莫違。西天以蠟人為驗。東土以鐵彈子為驗。
竹山今夜擊鼓集眾。初無許多閒家潑具。只向諸人
道。參須實參。悟須實悟。今日是三明日四。雪霜容易
上人頭。

復舉。古德云。道不得底句。不在天台。定在南嶽。師云。
一句明明定古今。天台南嶽謾追尋。子期去後人何
限。流水高山孰賞音。

上堂。倒跨楊岐驢。蹈翻華藏海。文殊普賢。窺覰無門。
狸奴白牯。放光動地。會醫還少病。知分不多愁。

上堂。舉長慶稜道者。廿年坐破七箇蒲團。只管看驢
事未去。馬事到來。因卷簾大悟。說箇頌云。也大差也
大差。卷起簾來見天下。有人問我解何宗。拈起拂子
劈口打。師云。有般底聞與麼道。便將情識搏量。剌腦
入膠盆。殊不知。我王庫內。無如是刀。便下座。

上堂。古㵎泠泠。亂峰矗矗。拈得鼻孔。失却眼睛。喝一
喝。

進退兩序上堂。或進或退。或左或右。扶巳墜之綱宗。
碎衲僧之窠臼。敵勝還他師子兒。驚群須是英靈手。
擊拂子下座。

上堂。古德云。譬如牛過窓櫺。頭角四蹄都過了。只有
尾巴過不得。師云。且道誵訛在什麼處。良久。一言巳
出。駟馬難追。

上堂。有物先天地。無形本寂寥。能為萬象主。不逐四
時凋。拈主丈。古人忍俊不禁。和盤托出。爭奈美食不
中飽人喫。卓主丈下座。

解夏小參。一夏九十日。今巳告圓。山僧未嘗蹉口道
著佛法二字。諸人每日著衣喫飯。何曾欠少一絲毫。
好箇古佛家風。直是超情絕謂。今夜鼓寂鐘沈。無端
諸人上來。剛要𦘕蛇添足。古德云。我若真正舉揚。法
堂前草深一丈。隨汝顛倒所欲。南斗七北斗八。竹山
則不然。今年桃李貴。一顆直千金。

上堂。三世諸佛。舌頭無骨。六代祖師。眼裏無筋。古廟
香爐雖冷。燒却諸人面門。莫言不道。便下座。

中秋上堂。舉教中道。修多羅教。如標月指。若復見月。
了知所標畢竟非月。拈主丈。恁麼說話。大似嚼飯餧
嬰孩。面皮厚多少。卓主丈下座。

上堂。釋迦掩室於摩竭。淨名杜口於毗耶。須菩提巖
間宴坐。天帝釋空中雨花。古今日月。古今山川。大鵬
一舉九萬里。蟠桃結實三千年。

上堂。舉雪峰示眾云。盡大地撮來。如粟米粒大。拋向
面前。漆桶不會。打鼓普請看。師云。老雪峰不妨賣悄。
拋向面前。會與不會則且置。打鼓普請看。是什麼閒。

開爐上堂。衲僧萬慮不干懷。妙用頭頭自偶諧。寒夜
地爐無宿火。明朝山上有生柴。

上堂。佛真法身猶若虗空。應物現形如水中月。驀拈
主丈。釋迦世尊即今走入露柱裏去也。汝等諸人。因
甚鼻孔失却半邊。靠主丈下座。

上堂。僧問。智不到處。切忌道著。道著時如何。師云。文
不加點。進云。與麼則無處容身也。師云。貴買賤賣。進
云。官不容針。私通車馬。師云。七差八錯。僧禮拜　師
乃云。三界二十五有是幻。四大五蘊。六入十二處十
八界是幻。樓臺殿閣。人畜草木。凡所有相。悉皆是幻。
畢竟喚什麼作實相。良久。一聲天外鴈。孤客巳先寒。

上堂。舉雲門示眾云。乾坤之內。宇宙之間。中有一寶。
秘在形山。拈燈籠向佛殿裡。將山門安燈籠上。師云。
中有一寶。秘在形山。大小雲門蹉過也不知。拈燈籠
向佛殿裡。將山門安燈籠上。竹山要斷不平。拈主丈。
大盡三十日。小盡二十九。

佛成道上堂。逾城出家。六年苦行。夜覩明星。成無上
覺。顢顢頇頇。莽莽鹵鹵。掇轉南辰向北看。五五依然
二十五。

上堂。至道無難。唯嫌揀擇。但莫憎愛。洞然明白。以拂
畫一畫。寒則向火。熱則乘凉。

元旦上堂。新年頭無佛法可說。惟願　皇圖永固。佛
日增輝。四海晏清。萬民樂業。我衲僧家。用捨有時。進
退合禮。頭頭妙用。物物全彰。良久。臥龍纔奮迅。丹鳳
便翱翔。

元宵上堂。最初一句。末後一機。直下構得。燈籠露柱
動地放光。其或未然。竹山今日失利。

上堂。我此間。也無禪也無道。也無玄也無妙。只有一
口劒。佛來也斬。魔來也斬。眾中忽有人出來道。借和
尚劒看。只向他道。三年一閏。五年再閏。

佛涅槃上堂。諸佛不出世。亦無有涅槃。但以假名字。
引導於眾生。昨夜南山虎咬大蟲。蛇吞鼈鼻。畢竟是
第幾機。喝一喝。

上堂。三分春光二分過。衣單之下事如何。勞生只有
僧無事。莫教蹉跎兩𩯭皤。

上堂。舉趙州一日在東司頭。見文遠侍者過。乃喚文
遠。遠應諾。州云。東司頭不可與汝說佛法。師云。趙州
謾文遠侍者即得。若是眼睛定動底。教它屙也不了。

侍者醫士至上堂。一十八年。紙襖上抄來底。好箇陳
年藥方。若是攢簇不得底病。總用不著。拈主丈。昨夜
洞庭湖火發。燎却嘉州石像眉毛。卓主丈下座。

佛誕上堂。盡道釋迦老子。二千年前。於淨飯王宮。摩
耶夫人右脇誕生。又道未離兜率。巳降王宮。未出母
胎。度人巳畢。拈主丈。虗空裡釘橛底有甚數。飯籮裡
撒屎底有甚數。卓主丈。

上堂。舉教中道。見明之時。見非是明。見暗之時。見非
是暗。見空之時。見非是空。見塞之時。見非是塞。見見
之時。見非是見。見猶離見。見不能及。師云。金剛與泥
神揩背。燈籠與露柱交參。處處綠楊堪繫馬。家家門
戶透長安。

聖節。邑中陞座。問答罷。乃云。雲從龍風從虎。聖人作
而萬物覩。是以山河藉聖人而永固。日月藉聖人而
長明。百官藉聖人而祿位常居。萬民藉聖人而畊桑
樂業。四時適序。五穀豐登。賢俊挺生。鳳麟呈瑞。皜皜
乎不可尚矣。巍巍乎莫能名焉。且道林下衲僧。畢竟
如何慶讚。良久。但見皇風成一片。不知何處是封疆。
復說偈云。大哉　萬乘尊。天下蒼生父。神聖越唐虞。
謨烈超文武。百億須彌盧。壽山高莫比。無邊香水海。
福海亦如是。

上堂。一塵飛而翳天。一芥墮而覆地。蝦蟇蚯蚓。悉證
圓通。牆壁瓦礫。常宣妙義。拈主丈。大田多稼飽甘霖。
喜色歡聲滿寰宇。

上堂。日往月來。星移斗換。一夏九十日。如今巳過半。
溈山水牯牛。拽脫鼻圈則且置。德山卓牌於閙市。畢
竟意在於何。喝一喝。

上堂。舉盤山積禪師示眾云。心月孤圓。光吞萬象。光
非照境。境亦非存。光境俱亡。復是何物。師云。天台則
有。南嶽則無。趙州東壁掛葫蘆。

上堂。十五日巳前。即心即佛。十五日巳後。非心非佛。
正當十五日。不是心。不是佛。不是物。三家村裡生苕
帚。十字街頭破草鞋。

解夏小參。僧問。千峰頂上。善法堂前。聖制告圓。請師
提唱。師云。家家門前赫日月。人人手裡明月珠。進云。
文殊三處度夏。達磨九年面壁。畢竟是同是別。師云。
斷頭船子下楊州　乃云。仰山一夏不空過。鋤得一
片畬。種得一籮粟。溈山一夏不空過。日中一飡。夜間
一寢。竹山一夏不空過。波波挈挈。百醜千拙。古今山
河。古今日月。古今人倫。阿誰無分。長期百二十日。中
期百日。下期八十日。總是療狂子之方　復舉。龐居
士問馬大師云。不昧本來人。請師高著眼。大師直下
覷。士云。一等沒絃琴。惟師彈得妙。大師直上覰。士乃
作禮。大師歸方丈。士隨后入云。弄巧成拙。師云。馬大
師當時見居士作禮。好劈脊便棒。非唯勦絕龐公。亦
使天下衲僧。亡鋒結舌。

上堂。今朝八月初一。諸方旦過門開。我此萬仞峰頭。
亦有衲僧來往。雖則雲寒水冷。誰云接納無方。雲門
胡餅趙州茶。喫著從教綴齒牙。

中秋上堂。舉寒山子詩云。高高峰頂上。四顧極無邊。
獨坐無人知。明月照寒泉。泉中且無月。月自在青天。
吟此一曲歌。歌中不是禪。師云。竹山未免下箇註脚。
蘇盧蘇盧。㗭唎㗭唎。便下座。

上堂。古釋迦不前。今彌勒非后。雪峯輥出木毬。普化
打翻筋斗。堪笑懵衲僧。東西競頭走。蘇州有常州有。

連雲和尚并藏主都寺至上堂。善知識者。是大因緣。
打開寶藏。運出自已家珍。津濟四生。梯杭九有。如我
連雲和尚。六坐道場。以無文印。印破天下衲僧面門。
直得龍驤虎驟。嶽聳波騰。且道同風句子。畢竟如何
舉唱。良久。楊岐牽犁。九峯拽耙。

上堂。一月普現一切水。一切水月一月攝。驀拈主丈。
卓一下。空山秋半老。萬木正凋黃。下座。

行者落髮。體性圓明。諸法無我。一呼善來。鬚髮自墮。

沙彌付衣。龍披一縷。金翅不吞。盜匿冢間。鬼神莫近。
此是解脫服。汝等應受持。

上堂。舉世尊在靈山會上。拈華示眾。爾時大眾默然。
惟迦葉尊者破顏微笑。世尊云。吾有正法眼藏。涅槃
妙心。實相無相。微妙法門。不立文字。見性成佛。付囑
摩訶迦葉。師云。眼裡著不得沙。耳裡著不得水。十字
街頭握手。三家村裏逢渠。風吹柳絮毛毬走。雨打梨
花蛺蝶飛。

祖忌拈香。不露蓋膽毛。唯缺當門齒。無端歷魏遊梁。
剛道單傳直指。插香云。殃害藂林猶未巳。

上堂。生佛巳前。有一句子。三賢十聖。窺覷無門。一大
藏教。詮註不及。竹山真不掩偽。直不藏曲。拋向諸人
面前。貴在大家知有。以拂子畫一畫。窮驢欠一尺。富
狗剩三寸。下座。

上堂。報化非真佛。亦非說法者。釋迦世尊降誕於迦
毗羅城。說法於波羅奈國。且道是真佛耶。非真佛耶。
以拂子畫一畫。當門不用栽荊棘。後代兒孫惹著衣。

冬至上堂。時臨長至。陰極陽生。樹上鯉魚產子。庭前
石筍抽萌。法性海中。湛然常寂。塵勞界上。雨施雲行。
拈主丈。天高地下。鼻直眼橫。下座。

施主齋僧并藏主至上堂。盡大地是王老師檀越。盡
大地是自已光明藏。若能於食等者。於法亦等。於法
等者。於食亦等。且道不落古今。不傷物義一句。又如
何話會。良久。幾度黑風翻大海。未嘗聞道釣舟傾。

上堂。舉永嘉云。損法財滅功德。莫不由斯心意識。師
云。喚什麼作法財。喚什麼作功德。喚什麼作心意識。
拈主丈。黃河三千年一度清。

佛成道上堂。諸佛證菩提。眾生徇煩惱。菩提與煩惱。
非一亦非二。展手即成掌。握手即成拳。水動即成波。
波澄即是水。六年往雪山。垂範示后昆。午夜覩明星。
目眩生花爾。普告諸仁者。諦審復諦觀。於此剎那間。
證成無上覺。

上堂。各各照管自已田園。自然時清道泰。物阜民康。
釋迦出世不出世。達磨西來不西來。了沒交涉。拈主
丈卓一下。

除夜小參。虗空不動。無古無今。歲月遷流。有新有舊。
家家門戶。祭鬼燒錢。竹山今夜。無佛法可說。無世法
可說。只舉一則古話。供養大眾。舉手云。囉囉招。囉囉
搖。囉囉送。莫怪空疎。伏惟珍重。

歲且。謝新舊兩序上堂。舉教中道。一切賢聖。皆以無
為法。而有差別。今朝是正月初一。舊兩序巳退。新兩
序依次出班。大眾隨例問訊。一一天真。一一明妙。畢
竟喚什麼作無為法。擊拂子。如今要見黃頭老。剎剎
塵塵在半途。

先師暮翁和尚入祖堂。無異堂前展兩手處。識得根
源。被人鈍置不少。紫籜峯頂一十七年。敲空作響。還
佗位次安排。置牌云。大家團圝頭。共說無生話。

元宵上堂。眼若不𥧌。諸夢自除。心若不異。萬法一如。
人天交接。兩得相見。須彌山上走馬。大洋海底挑燈。

上堂。善逐情生。如珠放光。還照珠體。惡從心起。似鐵
孕垢。自毀鐵形。所以道。天堂與地獄。皆由心所造。拈
主丈。芍藥花開菩薩面。椶櫚葉散夜叉頭。

佛涅槃上堂。舉世尊入般涅槃日。迦葉尊者最後而
至。世尊於槨內。露雙趺示之。迦葉尊者乃作禮。請如
來以三昧火而自闍維。即時金棺出七寶牀。昇舉繞
拘尸羅城七帀。却還本處。化火光三昧而自焚之。師
云。槨露雙趺示迦葉。化三昧火自闍維。面皮知是厚
多少。慣把空拳誑小兒。

上堂。僧問。名假法假。人空法空。請師直指。師云。曾問
幾人來。進云。無根樹子。向什麼處栽。師云。更深猶自
可。午后更愁人。進云。只在目前。為什麼再三不覩。師
云。千年常住一朝僧　乃云。竹山無可款待來賓。只
有木井水槎塘茶。且喜人人舌頭具眼。滿甌啜了。便
道好水好茶。良久。勞生萬事正如麻。擊拂子下座。

九巖道純和尚至上堂。祖師心印。狀似鐵牛之機。一
印印空。一印印水。一印印泥。者箇說話。直饒機如掣
電。眼似流星。未免坐在葛藤窠裡。拈主丈。蹈斷天台
石橋。笑倒新昌石佛。

上堂。千峯頂上絕諸緣。水牯何妨痛著鞭。啼鳥落花
春巳老。莫教荒却自家田。

浴佛上堂。佛是了事底人。因甚年年將惡水潑佗。擊
拂子。不經一事。不長一智。

結夏小參。心法無形。通貫十方。在聖不增。在凡非減。
蓋為從生至生。從劫至劫。不覺不知。枉受輪轉。勞佗
古聖。向第二義。立箇法門。謂之禁足護生。剋期取證。
證又證箇什麼。若是靈利衲僧。凍殺餓殺。終不著渠
鶻臭布衫。直饒朝遊羅浮。暮歸檀特。於一毫端現寶
王剎。坐微塵裡轉大法輪。也未是衲僧分上事。拈主
丈。一切智通無障礙。主丈子亦無障碍。卓主丈。

聖節上堂。四海妖氛咸肅靜。　　九天舜日自高明。
衲僧願祝　無疆壽。一炷清香一卷經。

上堂。旋嵐偃嶽而常靜。江河競注而不流。野馬飄空
而不動。日月歷天而不周。竪拂子。肇法師即今在山
僧拂子頭上。轉大法輪。良久。隔葉黃鸝空好音。

邑中歸謝齋上堂。談真則逆俗。順俗則違真。十字街
頭閙浩浩。千峯頂上靜悄悄。食輪與法輪俱轉。菩提
與煩惱無差。露柱燈籠齊起舞。狸奴白牯念摩訶。

端午上堂。今朝五月五。門門懸艾虎。繡衣公子飲香
醪。黃金滿盤堆角黍。灰頭土面衲僧家。無端也要知
時序。一盞菖蒲茶。大家溼唇觜。擊拂子下座。

縣令袁公至上堂。舉韓愈侍郎問大顛。春秋多少。顛
提起數珠云。會麼。韓云不會。顛云。晝夜一百八。明日
復來。門首見首座云。晝夜一百八。意旨如何。座扣齒
三下。及至方丈問大顛。晝夜一百八。意旨如何。顛亦
扣齒三下。韓云。元來佛法不別。顛云。侍郎見何道理。
韓云。適來門首首座亦恁麼祗對。顛請首座至。云適
來恁麼祗對是否。座云是。顛乃打趂出院。師云。大顛
打趂首座出院則不問。且道大顛扣齒三下。何似首
座扣齒三下。雖然。苦瓜那堪待客。

上堂。善言言者。言所不能言。善默默者。默所不能默。
所以道。我宗奇特。當陽顯赫。佛及眾生。皆承恩力。若
是增上慢。五千退席者。又爭怪得伊。下座。

示眾。佛祖話頭須妙會。魔宮虎穴要親逢。橫拈倒用
從渠別。七出八沒元自同。少室木人見花鳥。黃梅芻
犬吠茆叢。當陽拋出任吞吐。一箇楊岐栗棘蓬。

解夏上堂。洞山萬里無寸草。瀏陽出門便是草。昨夜
三更失却牛。天明起來拾得寶。阿呵呵。好不好。令人
特地開懷抱。倒拈鐵笛順風吹。驚動五湖山海島。喝
一喝。

慧因愚仲東堂至上堂。昔黃龍南禪師閑居積翠。有
云。雖老不敢寧居逸體。唯談禪病。以警來蒙。今我前
席慧因和尚養閒西隱。以千聖不傳之妙。普應群機。
且道。今人與古人。相去多少。拈主丈。有時乘好月。特
地過滄洲。

上堂。舉古德問僧。看什麼經。僧云。維摩經。古德云。我
不問你維摩經。看底是什麼經。其僧有省。師云。古德
大似壓良為賤。者僧雖則有省。也是剌腦入膠盆。檢
點將來。總未具看經眼在。

復田土。并藏主至。上堂。舉五祖演和尚偈云。山前一
片閒田地。叉手叮嚀問祖翁。幾度賣來還自買。為憐
松竹引清風。好大眾。一大藏教。橫說竪說。何曾說到
者裡。以拂子畫一畫。只為分明極。翻令所得遲。

中秋上堂。古人看此月。今人看此月。人有古今月無
別。古人看此月。今人看此月。月中仙桂何人折。驀拈
主丈。文殊普賢起佛見法見。貶向二鐵圍山。靠主丈。
門外有讀書人報來。便下座。

上堂。僧問。昔日混源密禪師住此山。示眾云。紫籜峯
頭峻。無毛鐵鷂飛。饒君急著眼。巳喪目前機。如何是
紫籜峰頭峻。師云。遊魚不上鉤。進云。如何是無毛鐵
鷂飛。師云。打鼓弄琵琶。進云。如何是饒君急著眼。師
云。擺手出長安。進云。如何是巳喪目前機。師云。邯鄲
學唐步。進云。四句巳蒙師指示。向上更有事也無。師
云。毒蛇頭戴角。乃云。重重無盡華藏海。重重無盡樓
閣門。是聖是凡。同出同入。只為情生智隔。想變體殊。
於三界二十五有。枉受輪轉。良久。來朝率眾。古廟看
經。便下座。

上堂。太末蟲處處能泊。不能泊於火𦦨之上。眾生處
處能緣。獨不能緣於般若。擊拂子。昨夜清霜重。堂前
草又黃。

開爐。鴻福和尚并藏主至上堂。高提鈯斧。颺下柴爿。
衲僧分上。了沒交涉。地爐榾柮高燒起。且自垂簾護
煖煙。

祖忌拈香。冷坐九年空著忙。西歸隻履好慚惶。報恩
一句無人會。徒仰聲光遍八荒。

上堂。識心達本。故號沙門。當知山河大地。日月星辰。
人畜草木。種種物象。從何發現。終日行住坐臥。喜怒
哀樂。種種施為。承誰恩力。良久。只知開口易。不覺舌
頭長。

冬至上堂。逢來一夏又一夏。過了一冬還一冬。身世
難將金石固。頭顱易見雪霜蒙。泥牛夜吼滄江月。鐵
鷂晨飛碧嶂風。四七二三諸宿德。曾無一法可流通。

上堂。舉教中道。燈能顯色。如是見者是眼非燈。眼能
見色。如是知者是心非眼。師云。釋迦老子抑下威光。
曲垂方便。也只道得一半。便下座。

淵西堂至上堂。倒却門前剎竿著。兄呼弟應久無聞。
住山鈯斧輕拋下。喜見西丘嫡骨孫。

佛成道上堂。逾城出家。拔劒斬髮。雪山六載。麻麥充
飢。夜覩明星。成無上覺。嗄。長安風月貫今昔。那箇男
兒摸壁行。

藏主維那至上堂。顯藏主對李殿院。側身而立。水到
渠成。克賓維那法戰不勝。棒了罰錢。雲開月現。以拂
子畫一畫。石牛闌古路。一馬生三寅。

除夜小參。似地擎山。不知山之孤峻。如石含玉。不知
玉之無瑕。不可以智知。不可以識識。不可以語言造。
不可以寂默通。一年三百六十日。諸人每日穿僧堂
入佛殿。拈香擇火。渴飲飢飡。或語或默。或喜或嗔。種
種施為。何嘗欠少。逗到歲盡年窮。聞鼓聲上法堂。鴈
行而立。圖箇什麼。山僧據曲彔木床。說黃道黑。指東
畫西。也是𦘕蛇添足。驀拈主丈卓一下。葫蘆棚上掛
冬瓜。黃檗樹頭懸蜜果　復舉。六祖大師示眾云。吾
有一物。無頭無尾。無名無字。無背無面。諸人還識麼。
時荷澤神會出云。是諸佛之本源。乃神會之佛性。祖
乃打一棒云。我喚作一物尚不中。豈況本源佛性。此
子向後。設有把茆蓋頭。也只成得箇知解宗徒。師云。
誰解當陽斬萬機。競將知解亂鍼錐。木人把板雲中
拍。石女含笙水底吹。

歲旦立春謝兩序上堂。百年難遇歲朝春。便覺乾坤
氣象新。海底泥牛鬪折角。峰頭鐵鷂舞翻身。掌知金
穀公廉士。表率叢林道德人。願祝無疆
聖人壽。一爐沈水正氤氳。

元宵上堂。舉僧問趙州。一燈然百千燈。未審一燈從
甚處發。趙州躍出一隻履。又云。作家即不與麼問。師
云。前箭猶輕後箭深。雖然。要見一燈從甚麼處發。猶
未可在。擊拂子。

城中歸上堂。古德道。王官苦拘束。佛法不流行。拈主
丈。且道鳧脛自短。鶴脛自長。又作麼生。卓主丈。三家
村裡神樹子。十字街頭石敢當。

上堂。山花開似錦。㵎水湛如藍。物物全真智。何勞更
指南。前三三后三三。可憐昔日毗耶老。只許文殊是
對談。

雙林首座至上堂。傅大士同七佛。行道於雲黃山頂。
仰山夢第二座說法於兜率天宮。二由一有。一亦莫
守。終日茫茫。那事無妨。驀拈主丈卓一下。心地不生
閒草木。自然身放白毫光。

佛誕上堂。舉世尊纔生下。隻手指天。隻手指地。周行
七步。目顧四方云。天上天下。唯我獨尊。拈主丈。且道
主丈子與釋迦世尊。是同是別。卓主丈云。關。

上堂。舉龐居士云。日用事無別。惟吾自偶諧。頭頭非
取捨。處處勿張乖。朱紫誰為號。丘山絕點埃。神通并
妙用。運水及搬柴。師云。龐居士與麼說話。古今徹證
者。如麻似粟。古今錯會者。如麻似粟。以拂子畫一畫。
修羅掌中擎日月。金鼇背上負須彌。

上堂。僧問。淨名杜口行私路。和尚如何為舉揚。師云。
的。僧云。恁麼則一出一沒。師云。水上掛燈毬。僧便喝。
師云。打野榸漢。僧云。莫道不逢人。師云。錯　乃云。諸
佛證大涅槃。眾生流浪生死。拈諸佛底。向眾生面前
得麼。拈眾生底。向諸佛面前得麼。然則諸佛眾生。非
一非二。到者裡。也須明白始得。擊拂子下座。

上堂。四月十五日。結却布袋頭。千兵易得。七月十五
日。解却布袋頭。一將難求。且道。不結不解一句。作麼
生道。擊拂子。雲在嶺頭閒不徹。水流㵎底太忙生。

解夏小參。百千法門。無量妙義。但向已求。莫從人覓。
所以臨濟大師道。一念清淨心光。是你屋裡法身佛。
一念無分別心光。是你屋裏報身佛。一念無差別心
光。是你屋裏化身佛。如斯見得。鎔瓶盤釵釧為一金。
攪酥酪醍醐為一味。明月堂前時時九夏。太陽門下
日日三秋。誰管你長期短期。克念攝念。攝念說什麼
鵝護雪蠟人氷鐵彈子。然雖如是。若是飯籮裡坐餓
死漢。水裏沒頭浸渴死漢。又爭怪得。拈主丈卓一下。
一把生芻拈未罷。六環金錫響遙空　復舉。昔有一
老宿。一夏巳來。並不與師僧說話。有僧自歎云。我只
與麼空過一夏。不敢望和尚說佛法。得聞正因兩字
也得。老宿聊聞乃云。闍梨莫𧬊速。若論正因。一字也
無。與麼道了。叩齒云。我適來不合與麼道。隔壁有老
宿聞云。可惜一釜羮。被兩顆鼠糞汙却。師云。者老宿。
一夏不與師僧說話。末後又道正因一字也無。撿點
將來。鼻孔在者僧手裡。且道隔壁老宿與麼道。具什
麼眼。良久。不入洪波裏。爭顯弄潮人。

上堂。應眼時若千日。萬象不能逃影質。應耳時若幽
谷。大小音聲無不足。拈主丈。一大藏教。詮註不及。達
磨西來。是證明底人。卓主丈。九衢公子遊花慣。未第
貧儒感慨多。

中秋謝侍者上堂。不是禪不是道。南北東西謾尋討。
昨夜日輪飄桂花。今朝月窟出芝草。阿呵呵。好不好。
是聖是凡俱靠倒。犀牛扇破索犀牛。老婆心切鹽官
老。

首座至上堂。舉大慧和尚在雲居作首座。一日到西
積莊。遇一暫到從圓通來。云因看首座頌女子出定
話。有箇悟處。特來求首座印證。大慧云。你去你去。不
是。僧云。某甲未說見處。為什麼道不是。大慧再三搖
手云。你去不是不是。其僧懡㦬而退。師云。者僧看頌
女子出定話。有箇悟處。陳年曆日。妙喜老人再三搖
手云。你去你去不是。土上加泥。驀拈主丈卓一下。牛
胎生象子。碧海起紅塵。

示眾。樵歌來疊嶂。帆影落汀洲。胡孫戴紙帽。直上樹
梢頭。七星劒五雲樓。毬打人兮人打毬。萬事難把玩。
魚吞水面漚。

開爐。山主藏主侍者至上堂。山高暴寒。凍縮如蝟。竹
山無佛法可說。只舉火爐頭話。也要大家知委。茶陵
郁和尚過橋喫攧。解道。明珠絕纇則且置。婆子請轉
藏。趙州遶禪床一帀。德山纔浴出。廓侍者度一盌茶。
畢竟是何道理。拈主丈。阿呵呵。囉囉哩。一抽三。二添
四。臨濟大師無本據。卓主丈。

上堂。百億四大海。在汝諸人頂門上。百億須彌山。在
汝諸人脚跟下。要住即住。要行即行。眼頭各自看風
煙。莽莽鹵鹵河沙數。驀拈主丈卓一下。

佛成道上堂。六載雪山修苦行。無端𦘕虎反成狸。明
星出現不出現。總是勞生證道時。

行者落髮。頂𩕳一著。千聖不傳。剗草殿前。翻成特地。
沙彌付衣。向袈裟下得人身者。如爪甲上土。向袈裟
下失人身者。如大地中土。良久。滄海非深。黃連非苦。

除夜小參。天地最靈。猶三年一閏。乃成其功。今年三
百九十日。正當極盡之夜。未免與大眾家話片時。德
山示眾云。今夜不答話。有問話者三十棒。時有僧出
禮拜。山便打。僧云。某甲話也未問。為什麼便打。山云。
你是甚麼人。僧云新羅人。山云。未跨船舷。好與三十
棒。竹山若作者僧。當時見他道今夜不答話。有問話
者三十棒。便與掀倒禪床。非唯免者老漢和泥合水。
喚鐘作甕。亦使天下衲僧。有出身之路。且道據箇什
麼道理。便解恁麼。拈主丈。機關不是韓光作。莫把胸
襟當等閒　復成一偈。衲僧日用事何如。烏兔奔忙
歲又除。法法由來本空寂。三千剎海一蘧蘆。

上堂。舉仰山問溈山。如何是真佛住處。溈山云。以思
無思之妙。返思靈𦦨之無窮。思盡還源。性相常住。事
理不二。真佛如如。仰山於言下頓悟。師云。大小溈山。
錯下名言。真佛住處。了沒交涉。仰山於言下頓悟。大
似認驢鞍橋。作阿爺下頷。喝一喝。

上堂。春種一粒種。秋收萬顆子。四海無閒田。農夫猶
餓死。我等沙門釋子。飢則喫飯。熱則乘涼。莫謂曩劫
修來。非從今日。良久。大海若知足。百川應倒流。

結夏小參。九旬無虗棄之功。黑牛臥死水。百劫在今
時之用。癩馬繫枯樁。西天以蠟人為驗。一犬吠虗。東
土以鐵彈子為驗。千猱啀實。殊不知。衲僧分上。如擊
石火閃電光。構得構不得。未免喪身失命。然雖如是。
猶是無風帀帀之波。更須知有向上一路。拈主丈。主
丈且將留靠壁。草鞵乾曬待秋風。

上堂。佛法遍在一切處。一切處不可作佛法商量。拈
主丈。薰風自南來。殿閣生微凉。古人於言下頓悟。又
作麼生。卓主丈。禹力不到處。河聲流向西。

解夏上堂。十五日巳前。結得解不得。十五日巳后。解
得結不得。正當十五日。結也結得。解也解得。雲門扇
子𨁝跳上三十三天。築著帝釋鼻孔。東海鯉魚打一
棒。雨似盆傾。拈主丈。朝悠悠暮悠悠。一葉落天下秋。

上堂。僧問。一喝分賓主。照用一時行。離此二途。請師
別道。師云。壁上安燈盞。堂前置酒臺。進云。從來疑著
和尚。師云。汝是甚處人事。進云作家。師云。老僧失利
　乃云。凡夫實謂之有。二乘柝謂之無。菩薩謂之當
體即空。拈主丈卓一下。三期事畢。萬行功圓。不須掘
地覓青天。

中秋上堂。四時遷謝。轉眼不同。方見火雲燒碧漢。又
逢丹桂落秋風。拈主丈。多向天邊看皓月。不知身在
廣寒宮。

上堂。聞說如來頓教門。恨不滅除瓴瓦碎。古人說破。
驗在今日。哭不得笑不得。落霞與孤鶩齊飛。秋水共
長天一色。

開爐上堂。出家端為究心宗。烏兔奔忙夏又冬。莫管
萬山寒氣重。地爐榾柮夜通紅。拈主丈。無神通菩薩。
為甚足跡難尋。靠主丈下座。

祖忌拈香。梁王殿上滿口含霜。少室峰前皴眉甞醋。
插香云。夜暗晝明。西天東土。

上堂。言而足。終日言而盡道。言而不足。終日言而盡
物。以拂子畫一畫。道物之極。一畫畫斷。楚王城畔。汝
水東流。

冬至小參。實際理地。不受一塵。佛事門中。不捨一法。
山僧住此深雲。巳是一十三年。與大眾同逢至節。凡
曰小參。未甞不舉古談今。多是掉在無事甲裡。只如
洞山與泰首座喫果子次。洞山云。有一物。上拄天下
拄地。黑如漆。常在動用中。動用中收不得。未審過在
什麼處。泰首座云。過在動用中。洞山令侍者掇退泰
首座果卓。恁麼說話。若作佛法商量。有甚交涉。不作
佛法商量。有甚交涉。明眼人一點也謾佗不得。其或
尚留觀聽。未免煩主丈子。分明說破。卓主丈。復成一
偈。舉似大眾。誰看葭管動飛灰。管取陽和地底回。鐵
樹糝花橫古壑。虗空供笑滿驢腮。

上堂。善財深入毗盧閣。帝釋高昇善法堂。紫籜峰頭
日卓午。破沙盆煑菜根香。擊拂子下座。

除夜小參。謝首座維那。舊歲巳盡。新歲將臨。萬仞峯
頭。氷枯雪老。無可與大眾分歲。未免炊鐵釘飯。煑木
札羮。等閒一飽。能消萬劫之飢。且道仰山夢昇天宮
第二座。說摩訶衍法。克賓維那法戰不勝。興化棒了
罰錢。畢竟是同是別。拈主丈。西天胡子沒髭鬚。昨夜
面南看北斗。

上堂。舉僧問虎丘隆禪師。如何是大道真源。虎丘云。
和泥合水。僧云。便與麼去而如何。丘云。截斷草鞵跟。
師云。大道真源問最親。答云截斷草鞵跟。茫茫宇宙
人無數。幾箇知恩解報恩。

上堂。山下炎如甑。山間涼似秋。得居山上者。知是幾
生修。我等沙門釋子。自合知慚識媿。退步就已。究明
千聖不傳者一著子。所以道。將此深心奉塵剎。是則
名為報佛恩。

上堂。舉東山和尚示眾云。百鍊黃金鑄鐵牛。十分高
價與人酬。庭前不有花含笑。又是東山一夏休。亦成
一偈。舉似大眾。鞭索俱忘露地牛。有何價數可相酬。
碧梧庭際初飄葉。誰肯言休即便休。

了堂和尚語錄卷第一

了堂和尚語錄卷第二


* 慶元路天寧禪寺語錄
門人　妙淨　無我　等編

師於至正二十三年癸卯。六月廿七日入寺。指山門
云。千人排門。不如一人拔關。夜暗晝明。天高地厚。

佛殿。燒香云。三世諸佛不知有。狸奴白牯却知有。日
午打三更。面南看北斗。

祖堂。西天東土。𦦨續芳聯。不與凡聖同纏。超然名之
曰祖。

據室。拈主丈。從上老骨柦。向者裡揭示第一義諦。如
青天白日。卓主丈。須彌頂上浪滔天。

拈劄。寶印當空妙。重重錦縫開。靈山付囑。驗在今日。

山門疏。屋裏生涯。有甚難見。聲和響順。形直影端。

三宗諸山疏。各乘願輪。各闡宗猷。嶽聳波騰。龍驤虎
驟。

指座。更不作禮須彌燈王。便乃高陞此座。舉足下足。
惟我自知。陞座拈香祝
聖罷。歛衣就座。湖心和尚白椎云。法筵龍象眾。當觀
第一義。僧出問。赤水求珠。猶是人間之寶。和雲唱出。
固非格外之機。學人上來。請師祝　聖。師云。舜日高
懸億萬春。進云。祝　聖巳蒙師指示。宗乘端的事如
何。師云。旛竿尖上鐵龍頭。進云。二六時中。畢竟如何
體會。師云。月裡仙人巧𦘕眉。進云。將謂少林消息絕。
一花重綻劫前春。師云。切忌亂針錐。乃云。摩竭法令。
披沙揀金。少室家風。守株待兔。二途不涉。別有條章。
所以道。法不孤起。仗境方生。有時拈一莖草。作丈六
金身。有時將丈六金身。作一莖草。不是神通妙用。亦
非法爾如然。直得萬家叢裡。古佛場中。人人常光現
前。箇箇壁立萬仞。堯風與慈風並扇。舜日與慧。日長
明。堪報不報之恩。以助無為之化。然雖如是。衲僧分
上。猶是半提。更須知有全提時節。竪拂子。祝融峰頂
上。露滴萬年松　復舉。保壽開堂。三聖推出一僧。保
壽便打。三聖云。與麼為人。非但瞎却者僧眼。瞎却鎮
州一城人眼去在。保壽擲下主丈。便歸方丈。師云。有
者道。三聖起平地風波。保壽具超方眼目。撿點將來。
鼻孔總在者僧手裏。拈拄杖。若無舉鼎拔山力。千里
烏騅不易騎。湖心和尚再白椎云。諦觀法王法。法王
法如是。

當晚小參。僧問。近離萬松深處。來據雙檜要津。少室
宗乘。請師舉唱。師云。十字街頭石敢當。進云。一言逈
出青霄外。四眾雲臻笑點頭。師云。月似彎弓。少雨多
風。進云。德山小參不答話。洞山小參不點燈。意旨如
何。師云。七棒對十三。進云。可謂了了了時無可了。玄
玄玄處亦須訶。師云。胡人飲乳。反怪良醫　乃云。山
僧道慚先哲。荏苒高年。飯蔬飲水。幸安林下。伏承省
院大人。諸山知識。誤採虗聲。俾主城隍古寺。辭不獲
巳。祗奉命嚴。乍到此山。為眾小參。此乃叢林古式。既
無玄妙可說。何妨據實而論。從上若佛若祖。無非為
一大事因緣故。出現於世。所謂大事因緣者。乃聖凡
共有之靈智也。在聖不增。在凡不減。只為情生智隔。
想變體殊。於三界二十五有。枉受輪轉。菩提心中。皆
為浮虗妄想凝結。拈主丈。如上許多葛藤。拈向一邊。
且道。西天那闌陀寺後。即今有幾人修行。卓主丈。雲
藏無縫襖。鳥宿不萌枝　復舉。達磨大師偈云。吾本
來茲土。傳法救迷情。一花開五葉。結果自然成。松源
老祖云。羲之字畫。入石三分。李杜文章。光𦦨萬丈。師
云。松源老祖用黑荳法。換人眼睛則不無。要明達磨
大師此偈。猶未可在。以拂子畫一畫。路從平處險。人
向靜中忙。

中秋謝首座藏主都寺侍者上堂。仰山夢昇天宮第
二座。說摩訶衍法。壓沙覓油。鳥窠吹起布毛。通侍者
便乃悟去。構角取乳。且道。倒跨三脚驢。蹈翻華藏海。
畢竟又如何話會。以拂子畫一畫。人間秋半。天上月
圓。

上堂。五千教典。一句全該。一擊金槌。十方震動。蝦蟇
跳上梵天。蚯蚓抹過東海。可憐傅大士。處處失樓閣。

開爐兼謝諸山江湖上堂。世界闊一丈。古鏡闊一丈。
火爐闊一丈。賴有明宗知識。具眼象龍。未舉先知。拈
主丈。三面狸奴脚蹈月。兩頭水牯手拏煙。

上堂。車馬喧闐。利名捷徑。紅塵浩浩。酒色樊籠。汝等
諸人。要識文殊普賢大人境界。更莫外求。拈主丈。朝
悠悠暮悠悠。欲窮千里目。更上一層樓。

冬至小參。僧問。時節若至。其理自彰。時臨亞歲。節屆
書雲。如何是自彰底理。師云。閉目食蝸牛。一場酸澀
苦。進云。莫是魯公臺上書雲。漢女宮中測日麼。師云。
汝自已事。合作麼生。進云。自是不歸歸便得。五湖煙
景有誰爭。師云。十八十九。癡人夜走　乃云。無邊剎
境。自它不隔於毫端。十世古今。始終不離於當念。無
空劫巳前自已。無日用現行自已。皓老布裩赫赤。慈
明揭榜堂前。總向鬼窟裡作活計。觀世音菩薩將錢
買胡餅。放下手元來却是饅頭。無事晚來江上望。三
三兩兩釣魚舟　復舉。嚴陽尊者問趙州。一物不將
來時如何。州云放下著。師云。趙州放下著。日午打三
更。樓至拳頭大。波斯鼻孔長。

上堂。舉須菩提尊者巖間宴坐。諸天雨花讚歎。尊者
云。空中雨華讚歎。復是何人。云何讚歎。天云。我是梵
天。敬重尊者善說般若。尊者云。我於般若。未甞說一
字。天云。如是尊者無說。我乃無聞。無說無聞。是真說
般若。師云。者箇說話。大似把髻投衙。抱贓叫屈。撿點
將來。總不得無過。拈主丈卓一下。

佛成道上堂。我佛世尊。棄萬乘金輪之位。逾城出家。
拔劒斬髮。雪山六載。麻麥充飢。夜覩明星。成無上道。
好大眾。我等沙門釋子。在佛光中。不得孤負先聖。不
得埋沒自已。以拂子畫一畫。三十三天撲帝鐘。狸奴
倒上菩提樹。

上堂。舉傅大士云。夜夜抱佛眠。朝朝還共起。起坐鎮
相隨。語默同居止。纖毫不相離。如形影相似。欲識佛
性義。只者語聲是。玄沙云。大小傅大士。只認得箇昭
昭靈靈。驀拈主丈卓一下。雪后始知松栢操。事難方
見丈夫心。

上堂。魯祖面壁。禾山打鼓。秘魔擎叉。金牛作舞。者一
隊漢。竊得些子鬼家活計。各要大開門戶。我此一眾。
東廓上西廊下。山門頭合掌。佛殿裡燒香。切忌撞著
露柱。擊拂子下座。

元旦上堂。僧問。師子出窟時如何。師云。南山起雲。進
云。出窟后如何。師云。北山下雨。進云。欲出未出時如
何。師云。手執夜明符。幾箇知天曉。進云。如何是新年
頭佛法。師云。青絹扇子足風凉。進云。萬法歸真。真歸
何所。師云。三脚蝦蟇著錦襠　乃云。年新月新。日新
時新。不見道。三陽交泰。萬物咸新。拈主丈。山僧主丈
子。不得不新。卓主丈。

元宵上堂。以十鏡喻十法界。以一燈喻一真心。老真
歇說道理則不無。未免旁觀者哂。且道誰是旁觀者。
喝一喝。下座。

上堂。祖師心印。狀似鐵牛之機。有時拈向人前。便道
現成買賣。今朝二月初一。喜見天晴日出。拍禪床下
座。

佛涅槃上堂。諸佛心內眾生。流浪生死。眾生心內諸
佛。證大涅槃。涅槃生死。無二無二分。無別無斷故。以
拂子畫一畫。犀因翫月文生角。象被雷驚花入牙。

上堂。舉靈雲見桃花悟道頌云。三十年來尋劒客。膠
柱調絃。幾回葉落又抽枝。風恬浪靜。自從一見桃花
後。眼似眉毛。直至如今更不疑。有甚用處。擊拂子下
座。

結夏小參。纔見元正啟旦。又逢法歲斯臨。衲僧家便
道。以大圓覺。為我伽藍。身心安居。平等性智。又道。護
生須是殺。殺盡始安居。殊不知。者般殘羮餿飯。喫了
吐不得底。如麻似粟。吐了喫不得底。如麻似粟。拈主
丈。耳裡著不得水。眼裏著不得沙。卓主丈。

結夏上堂。舉天平漪禪師因到西院。居常自言。莫道
會佛法。今時覓箇舉話人也無。西院知一日逢見。乃
召云從漪。漪舉頭。院云錯。漪行兩三步。院又云錯。漪
近前。院云。適來兩錯。是西院錯。是上座錯。漪云。某甲
錯。院云錯錯。漪休去。院云。且在者裏過夏。待共上座。
商量者兩錯。漪當時便行。住院后謂眾云。我當初行
脚時。被業風吹。到汝州思明。長老處。被它連下兩錯。
更留過夏。待共我商量。我不道與麼時錯。發足南方
時。早知道錯了也。師云。留僧過夏尋常事。兩錯商量
也大奇。幾度桑田變滄海。從來𦘕餅不充飢。

聖節上堂。河洛呈瑞。聖人出興。萬國歌謠。均陶至化。
八荒賓貢。共樂昇平。林下衲僧。感恩有分。一聲清磐
一聲佛。願祝吾　皇億萬春。

上堂。舉馬祖大師因百丈南泉西堂三人翫月次。大
師云。正與麼時如何。西堂云。正好供養。百丈云。正好
修行。南泉拂袖便去。大師云。經歸藏。禪歸海。惟有普
願獨超物外。師云。叢林多以刁刀相似。魚魯參差。理
論三大士翫月話。殊不知馬大師鼻孔。失却半邊。

上堂。昨日出郭迎接
御香。聞得兩家說話。一家云。東行不知西行價。爭得
買賣一般。一家云。騎馬不若乘船。爭得往來相似。拈
主丈。生鐵昆侖舞柘枝。笑倒東村王大伯。

上堂。僧問。不重已靈求解脫。往來消息為誰通。師云。
盲人喝賊虎。進云。一言巳出。駟馬難追。師云。靈利師
僧。天然有在。進云。旁觀者哂。師云。乞兒見少利。進云。
慣從五鳳樓前過。手握金鎗賀太平。師云。分明記取。
乃云。華嚴會上一箇善財。法華會上一箇龍女。涅槃
會上一箇屠兒。總是立地成佛底樣子。良久。甜瓜徹
蒂甜。苦瓠連根苦。此土西天十萬程。冬至寒食一百
五。

上堂。舉古德偈云。頻頻喚汝不歸家。白璧無瑕。貪向
門前撒土沙。枯木抽牙。每到年年二三月。螘食生鐵。
滿城開遍牡丹花。鼈咬蝦蟇。擊拂子下座。

解夏小參。盡十方世界。是圓覺伽藍。盡十方世界。是
摩醯正眼。汝等諸人。於九十日內。竪起脊梁端坐時。
焚香禮佛誦經時。觀樓閣市井種種物象時。聞鐘鈴
鑼鼓種種音聲時。乃至拈匙放筯。語默動靜。種種施
為時。還見得親徹也無。若也見得。前無釋迦。後無彌
勒。擲大千於方外。納須彌於芥中。西天蠟人氷。東土
鐵彈子。到者裏總用不著。其或未然。無孔鐵槌成隊
走。可憐滅却少林宗　復舉。雲門大師因夏末問僧
云。夏末秋初。不觸平常。道將一句來。僧無對。自代云。
初三十一。中九下七。師云。盡道雲門大師。賣寶撞著
瞎波斯。殊不知。無端道箇初三十一中九下七。笑破
土地口。擊拂子下座。

上堂。鬪諍為正宗。懈怠為兼修。古聖至言。驗在今日。
以拂子畫一畫。泥金剛既不汗流。石烏龜何曾解語。

上堂。舉禾山德普禪師講席有聲。兩川以義虎稱之。
參方首謁黃龍便問。阿難問迦葉。世尊傳金襴外。別
傳何物。迦葉云。倒却門前剎竿著。意旨如何。龍云。上
人出蜀曾到玉泉不。山云曾到。龍云。曾掛搭不。山云。
一夕便發。龍云。智者道場關將軍。打供與結緣幾時
何妨。山良久。復理前問。黃龍俛首。山趨出。豁然有省。
大驚曰。兩川義虎。不消此老一唾。師云。義虎重詢不
自欺。黃龍俛首益人疑。只將日用金剛杵。要碎多年
鐵疾藜。咄。

開旦過示眾。叢林古式。八月初一。方開旦過。蓋為四
海禪流。者邊過夏。那邊經冬。擇友求師。決擇已躬大
事。今則不然。也無夏也無冬。要住即住。要行即行。忽
然走入荒村古院。覓飯喫。撞著鼻涕垂頤老凍膿。問
云。上人來自大方。如何是上人已躬大事。被它輕輕
問著。直得眼似鼓椎。口如木𣔻。返生異見。增長無明。
所以道。業識茫茫。無本可據者。是也。者等師僧。也喚
作出叢林入保社。異日閻羅老子索飯錢有說在。我
此一眾。不待繁辭。暑退凉生。伏惟珍重。

中秋上堂。貪觀天上月。失却室中燈。古德與麼說話。
面皮厚多少。驀拈主丈卓一下。有來由無本據。黃梅
山中墜腰石。龍朔元年老盧記。

上堂。久病方起。擊鼓陞堂。口吻遲鈍。無可舉揚。新請
藏主。日本國裏高士。侍者燒香問訊。未知落處。上大
人丘乙巳。化三千七十士。可知禮也。擊拂子下座。

九日上堂。今朝九月九。那箇不知有。一琖茱萸茶。從
它酒可賒。五湖真衲子。未舉心先死。天寧與麼告報。
真是真實相為。擊拂子。有意氣時添意氣。不風流處
也風流。

上堂。舉神鼎諲和尚舉南泉道。我十八上。便解作活
計。趙州道。我十八上。便解破家散宅。神鼎云。且道。破
家散宅底好。解作活計底好。初心底人。且依前語。若
是久參宿德。直須破家散宅。更云萬里崖州。師云。有
者道。神鼎和尚縱奪可觀。抑揚有準。殊不知。錯下名
言。天寧門下解作活計底。好與二十棒。破家散宅底。
好與二十棒。不見道。齊之以禮。

開爐上堂。今朝十月初一。叢林是處開爐。我此城隍
古寺。其奈柴炭全無。陳如尊者一場懡㦬。走入露柱
裡去。山門頭金剛神。合掌讚云。好箇古佛家風。直是
超情絕謂。驀拈主丈卓一下。知音知后更誰知。

祖忌拈香。逾沙越漠。歷魏遊梁。九年面壁。皮髓分張。
以香扣爐云。殃害叢林話轉長。

施主至并謝藏主都寺上堂。三界二十五有。因塵勞
而生。六波羅密度門。以布施為最。一大藏教。具有明
文。拈主丈。楊岐栗棘蓬。切忌渾淪吞。

上堂。四大色身。不解說法聽法。肝膽脾胃。不解說法
聽法。虗空不解說法聽法。惟人人分上。歷歷孤明底。
解說法聽法。古人與麼道。抑下多少威光。天寧則不
然。擊拂子下座。

冬至上堂。舉溈山和尚示眾云。仲冬嚴寒年年事。晷
運推移事若何。仰山近前叉手而立。溈山云。誠知你
答不得者話。又問香嚴。嚴云。某甲偏答得者話。溈山
再問香嚴。嚴亦近前叉手而立。溈山云。賴遇寂子不
會。師云。有者道。問既相似。答亦一般。因甚肯一不肯
一。殊不知。溈仰家風。父子雖親。及乎話到誵訛。猶隔
海在。天寧要斷不平。拈主丈卓一下。

上堂。僧問。如何是向上關棙。師云。賊不打貧兒家。進
云。青山隱白雲。行人遊未到。師云。馬瘦毛長。僧禮拜。
師喝一喝　乃云。言無展事。語不投機。承言者喪。滯
句者迷。拈主丈。南天台北五臺。總在山僧主丈頭上。
卓主丈。雨下堦頭溼。天晴又沒泥。

佛成道上堂。六載雪山成底事。長空午夜覩明星。金
烏玉兔昇還墜。換却幾多人眼睛。

上堂。舉水潦問馬祖西來的的意。被馬祖當胷蹈倒。
水潦忽然契悟。起來撫掌呵呵大笑云。也大奇也大
奇。百千三昧無量妙義。只向一毫頭上。便一時識得
根源去。乃作禮而退。師云。叢林中盡道。水潦被馬祖
蹈倒。有箇悟處。殊不知。馬祖當時被水潦塗糊一上。
至今無地逃羞。拈拄杖。千年田八百主。卓主丈。

除夜小參。欲識佛性義。當觀時節因緣。時節若至。其
理自彰。不見僧問古德。年窮歲盡時如何。古德云。東
村王老夜燒錢。者箇說話。叢林中多是隨語生解。且
喜沒交涉。只如僧問楊岐和尚。如何是佛。楊岐云。三
脚驢子弄蹄行。汝又如何商量。直饒向金不博金。水
不洗水處。道得倜儻分明。也是厨中拭缽帛。驀拈主
丈卓一下。塞北千人帳。江南萬斛舟　復說偈云。五
天蒿箭攪支那。雪老冰枯事若何。明日三陽交泰後。
不妨同唱太平歌。

元旦上堂。元正肇祚。鳳曆更新。擊鼓陞堂。合談何事。
天得一以清。地得一以寧。君王得一文明至治。衲僧
得一鼻孔遼天。拈拄杖。且道。拄杖子得一。必竟有何
奇特。以拄杖畫一畫。截斷鄞江水。分開鄮嶺雲。

示眾。叢林在在正蕭然。末法今當一萬年。活計多知
藏鬼窟。全威誰解按龍泉。巳降我虎不須坐。未出睡
蛇那可眠。一句投機播寰宇。杖林山下竹筋鞭。

元宵上堂。一二三四五。新羅與占波鬪額。五四三二
一。燈籠與露柱交參。以拂子畫一畫。井底蝦蟇吞却
月。無言童子口喃喃。

上堂。春山疊亂青。春水漾虗碧。寥寥天地間。獨立望
何極。有者道。雪竇大師。因慈悲之故。有落草之談。天
寧未免為它從頭註破。春山疊亂青。客來須看。春水
漾虗碧。賊來須打。寥寥天地間。阿魏無真。獨立望何
極。水銀無假。擊拂子下座。

結夏上堂。文殊三處度夏。達磨九年面壁。且道意在
於何。以拂子畫一畫。於斯見得。變大地作黃金。攪長
河為酥酪。供養上座。未為分外。其或未然。且𢬵一夏
推尋看。待到秋風別問津。

上堂。毛吞巨海。芥納須彌則且置。千光王靜住如來。
在天寧拂子頭上。禁足九旬。今巳過半。且道功不浪
施一句。畢竟又如何舉唱。良久。氣似鞴袋。令人可愛。

上堂。舉古德云。佛從無依生。若悟無依。佛亦不可得。
佛從無依生。築著磕著。若悟無依佛亦不可得。三十
二相。八十種好。向什麼處去也。以拂子畫一畫。青原
白家三盞酒。喫了猶道未沾唇。

上堂。舉僧問白水本仁禪師。如何是不遷義。仁云。落
花隨流水。明月上高峯。師云。大好不遷義。白水盡力
只道得八成。有問天寧如何是不遷義。只向道。彩鳳
舞丹霄。烏龜鑽破壁。

解夏上堂。桑田成海幾番枯。昨夜西風到井梧。浩浩
塵中須辨主。釋迦彌勒是佗奴。

上堂。舉教中道。居一切時。不起妄念。眼裡著不得沙。
於諸妄心。亦不息滅。耳裏著不得水。住妄想境。不加
了知。蝦蟇跳上梵天。於無了知。不辨真實。蚯蚓抹過
東海。拈主丈。釋迦老子來也。卓主丈。龍門無宿客。龜
鶴自成仙。

示眾。埋頭玄妙語言間。掉臂幾人能過關。夢境風波
空險惡。覺天日月本寬閒。定光金地遙招手。迦葉靈
山獨破顏。我欲從頭重勘過。免教一向管窺斑。

重陽。謝丞相施財修佛殿。并謝西堂監收上堂。柱石
皇家。金湯佛法。還佗大力量人。田中稻熟及時收。顆
粒圓成免外求。此是衲僧用處。且道文殊是七佛之
師。因甚在釋迦會下聽法。以拂子畫一畫。三年逢一
閏。九日是重陽。

上堂。舉羅漢南禪師示眾云。紅霞穿碧落。白鷺點滄
洲。不是寒山子。時來古渡頭。騎駿馬驟高樓。萬里銀
河輥玉毬。別明真解脫。撥火覓浮漚。亦和一偈。舉似
大眾。直下蒼龍窟。踢翻鸚鵡洲。波斯入閙市。幾箇不
回頭。擊鐵鼓臥龍樓。八十翁翁輥繡毬。娘生雙眼活。
莫認海水漚。擊拂子下座。

上堂。一月普現一切水。一切水月一月攝。永嘉大師
盡其神力。只道得一半。拈主丈。物見主眼卓竪。鳳棲
不在梧桐樹。

退院上堂。古德云。住則孤鶴冷翹松頂。去則片雲忽
過人間。天寧則不然。識得自家觀自在。塵塵剎剎可
投閒。

* 天童禪寺語錄
門人　文暐　雲澹　等編

師入寺。指山門云。重重無盡華藏海。重重無盡樓閣
門。不勞彈指。一超直入。

佛殿。燒香云。佛身無為。不墮諸數。石牛闌古路。一馬
生三寅。

祖堂。鐵額銅頭。驢腮馬頷。若謂傳佛心宗。一一重須
勘驗。

據室。拈主丈。摩竭法令。少室真規。把住則泥沙匿耀。
放行則𤇅薩舒光。靠主丈。

拈劄。百千法門。一印印定。大功不宰。大方無外。

山門疏。建法幢。立宗旨。四海象龍。一家桃李。

諸山疏。各各具大眼目。各各扶樹宗乘。六月黃河徹
底氷。

江湖疏。地北天南。收罾罷釣。龍象蹵蹈。非驢所堪。

指座。此座高廣。吾不能陞。與麼說話。謾新天童不得。
遂驟步登座。拈香祝
聖罷。歛衣就座。上首白椎云。法筵龍象眾。當觀第一
義。師云。我宗無語句。亦無一法與人。放一線道。有可
商量。莫有逈脫根塵。獨超言象者麼。僧問。九隴屹半
空。雙池漾虗碧。絕勝古覺場。萬指同棲息。欣逢為
　國開堂。極則宗乘。請師提唱。師云。西天胡子沒髭鬚。
進云。與麼則　皇恩佛恩。一時報畢。師云。獅子不咬
麒麟。進云。祇如三聖道。我逢人既出。出即不為人。興
化云。我逢人即不出。出即便為人。意旨如何。師云。千
聞不如一見。進云。可謂蒲團時倚無餘事。永日寥寥
謝太平。師云。不是弄潮人。爭入洪波裡。僧禮拜歸眾。
師乃云。法隨法行。法幢隨處建立。有時向十字街頭。
拋沙撒土。有時向千峰影裏。嘯月披雲。喚作建立法
幢。埋沒自已。不喚作建立法幢。孤負先聖。衲僧家。機
如掣電。眼似流星。到者裏。也須明白始得。天左施地
右轉。日東上月西落。黃河三千年一清。蟠桃三千年
結實。且道不拘凡聖。不落古今。畢竟又如何話會。竪
拂子。天高群象正。海闊百川朝　復成一偈。舉似大
眾。真空妙有不相干。盤走珠兮珠走盤。竪亞摩醯頂
門眼。大千沙界掌中觀。上首復白椎云。諦觀法王法。
法王法如是。

當晚小參。僧問。承教有言。止止不須說。我法妙難思。
如何是難思底法。師云。一二三四五。進云。恁麼則昔
日五千增上慢。今朝大眾釋疑情。師云。專為流通。進
云。急水江頭須下釣。如何釣得巨鼇歸。師云。你祇要
勘破新長老。進云。與麼則師子窟中無異獸。象王行
處絕狐蹤。師云。你眼似鼻孔　乃云。似地擎山。不知
山之孤峻。如石含玉。不知玉之無瑕。達磨大師來自
五天竺國。便云。吾本來茲土。傳法救迷情。一華開五
葉。結果自然成。金不博金。六祖大鑑禪師云。菩提本
無樹。明鏡亦非臺。本來無一物。何處惹塵埃。水不洗
水。自后宗風廣被天下。德山棒如雨點。臨濟喝似雷
奔。秘魔擎叉。禾山打鼓。俱胝竪指。雪峰輥毬。汾陽莫
妄想。趙州喚喫茶。者一隊老骨查。鬼面神頭。千差萬
別。爭奈鼻孔總在新天童手裡。拈主丈。千年桃核裏。
元是舊時仁　復舉。前住當山啟禪師因僧問。學人
卓卓上來。請師的的。禪師云。我者裏一痾便了。有甚
卓卓的的。師云。者僧好箇問端。大似眼中著屑。啟禪
師作家手段。不能腦后抽釘。

開爐上堂。舉此菴師祖偈云。開爐今歲無柴炭。潦倒
情懷實不安。寒氣四山來得重。大家收足上蒲團。亦
成一偈。舉似大眾。無柴無炭尋常事。懶把家私說向
人。撥著冷灰重發𦦨。三冬和氣藹如春。

祖忌拈香。得得西來。有何奇特。一葦渡江。九年面壁。
奴呼釋迦。婢視彌勒。若謂分皮分髓。隻履西歸。檢點
將來。分文不直。遠諱之晨。爇此枯木。聊表世儀。

上堂。舉長沙岑和尚。因張拙秀才看佛名經。乃問。百
千諸佛。但聞其名。未審居何國土。長沙云。黃鶴樓崔
顥題后。秀才曾題否。秀才云未曾題。長沙云。得閒何
妨題取一篇好。師云。張拙秀才被長沙一坐。直至如
今起不得。天童今日為張拙秀才雪屈去也。拈主丈。
蘇盧蘇盧。靠主丈下座。

上堂。山中往年曾有更壺。或陰霾晝起。密雲夜作。專
為報更。執爨者有準。以致雲堂海眾。禪誦食息。不失
其時。新禪師作記。文辭奇古。石刻猶存。第未知更壺
廢弛之餘。今留何所。此乃為住持者。檢點家私之一
端。不可作佛法商量。不可作世諦流布。擊拂子下座。

上堂。三條椽下。七尺單前。提箇話頭。密密體究。忽然
穿透虗空。亦非分外事也。其或未然。有寒暑兮促君
壽。有鬼神兮妬君福。

上堂。毗盧藏海。清淨湛然。一擊金槌。聖凡罔措。龍吟
霧起。虎嘯風生。八十翁翁輥繡毬。草菴卸下瑠璃瓦。

冬至小參。僧問。群陰剝盡。一陽復生。小人道消。君子
道長。衲僧分上。畢竟如何。師云。猛虎口中撑玉筯。進
云。恁麼則一氣不言含有象。萬靈何處謝無私。師云。
攻乎異端斯害也矣。進云。學人未曉其中旨。請師方
便再宣揚。師云。榑桑人種陜西田。進云。便恁麼去而
如何。師云。拔劒攪龍門。進云。謾某甲一人即得。爭奈
大眾眼何。師云。合取狗口　乃云。靈光不昧。萬古徽
猷。智鑑洞明。十虗普應。時臨亞歲。節屆書雲。擊動法
鼓。大眾雲集。一一天真。一一明妙。更待說箇什麼。若
說有法。又被有礙。若說無法。又被無礙。若說不有不
無法。又被不有不無礙。若說不不有不不無法。又被
不不有不不無礙。雲從龍風從虎。聖人作而萬物覩。
日可冷月可熱。眾魔不能壞真說。以拂子畫一畫。黃
檗樹頭懸蜜果。無言童子唱巴歌。復成一偈。舉似大
眾。塵塵自已光明藏。法法何曾有去來。謾道一陽生
地底。競觀葭管動飛灰。

上堂。冬至月頭。賣被買牛。冬至月尾。賣牛買被。此是
三家村裡。田厙翁底言語。雖然其驗如神。不見道。觕
言及細語。皆歸第一義。若謂第一義。衲僧門下。正是
誑嚇閭閻。拈主丈。三邊不用安戈甲。萬里歌謠謝太
平。

看藏經上堂。今人看古教。未免心中閙。欲免心中閙。
須知看古教。古德與麼說話。也有權也有實。也有照
也有用。未免有一處誵訛。良久。阿耨達池深四十丈。
闊四十丈。也要諸人共知。

上堂。僧問。如何是佛。師云。八角磨盤空裡走。進云。如
何是法。師云。赤脚蹈冰稜。進云。如何是僧。師云。井底
種林禽。進云。如何是一體三寶。師云。驊騮將捕鼠。不
及跛猫兒。僧禮謝　師乃云。佛祖向上巴鼻。諸人本
地風光。覷得破者。銀山鐵壁。覷不破者。銀山鐵壁。且
道。一大藏教。是箇切脚。畢竟喚什麼作正文。拈主丈。
興化棒頭知落處。笑看千嶂起風雷。

臈八上堂。六年修道魚投網。午夜觀星鶴出籠。嚇鬼
謾神二千載。塵毛剎海撼腥風。

上堂。未達境惟心。起種種分別。達境惟心巳。分別則
不生。者箇說話。老僧三十年前得受用。三十年后不
得受用。蟭螟蟲吞却階前下馬臺則不問。汝等諸人。
長年喫飯。還曾咬著一粒沙麼。擊拂子下座。

上堂。舉僧問雲門。如何是雲門一曲。門云。臘月二十
五。師云。臘月二十五。喚作雲門曲。聞者耳須聾。唱者
舌須禿。南地竹兮北地木。六六依然三十六。

除夜小參。僧問。爆竹聲中殘臘盡。請師直示少林宗。
師云。潘閬倒騎驢。進云。心是根法是塵。兩種猶如鏡
上痕。痕垢盡時光始現。心法雙忘性即真。如何是性
即真。師云。劒去久矣。汝方刻舟。進云。與麼則野老不
知堯舜力。鼕鼕打鼓祭江神。師云。螺螄吞大象　乃
云。古來吾宗旺化。不拘院之大小。不分職之東西。非
特長連床上。一念萬年。至於開田燒畬。負舂運薪之
際。未甞不互相激揚。貴乎發明千聖頂𩕳上不傳之
妙。上至王公卿士。下及耕牧樵漁。徹證向上巴鼻者。
比比有焉。今則不然。雖千礎萬指之剎。以西來單傳
直指之宗。視為桎梏。縱有言說。罕究根源。懈於夙興。
多缺參會。禮法囿於世故。不明因果愆尤。我此一眾。
智識不凡。敢望即事即理同德同心。支大廈之將傾。
回狂瀾於既倒。不踐今時近跡。堪躡古聖遐蹤。不見
北禪賢禪師歲夜小參云。年窮歲盡。無可與諸人分
歲。且烹箇露地白牛。炊黍米飯。向榾柮火。唱村田樂。
何故。免見倚佗門戶傍佗牆。剛被時人喚作郎。下座
歸方丈。少時有倚遇上座入方丈。喚云。和尚門外有
公人來。禪云作什麼。遇云。道勾和尚納筋角。禪遂捋
下頭帽拋在地。遇乃從地拾之。禪便擒住云。捉賊捉
賊。遇却將帽覆禪頂云。天寒且還和尚。禪呵呵大笑。
大小北禪。雖則大開東閤。未免與賊過梯。遇上座無
端禍出私門。也是垛生招箭。檢點將來。總欠悟在。天
童今夜歲盡年窮。不惜口業。牽枝引蔓。鼓動臍輪。無
非真實相為。切希勉旃　復成一偈。舉似大眾。西祖
意如何。年光飛箭過。撥波求火少。擔草棄金多。妙湛
非它佛。塵勞即自魔。莫教開却眼。鷂子過新羅。

歲旦上堂。舊歲巳去。新歲復來。長空雪霽。大地春回。
垃圾堆頭。真燈𦦨發。荊棘叢裡。智慧花開。萬法雖云
一理該。三臺還是大家催。擊拂子下座。

上堂。空萬法於一心。了眾味於一舌。不見有異相眾
生。同成學般若眷屬。拈主丈。摘楊花摘楊花。長慶有
願不撒沙。

元宵上堂。不栽無影樹。不吹無孔笛。牛角長三寸。兔
角長八尺。且道一燈然百千燈。燈燈無盡。畢竟又如
何限量。良久。唱歌須是帝鄉人。

上堂。僧問。昭昭於心目之間。而相不可覩。晃晃於色
塵之內。而理不可分。既於心目之間。為什麼不覩其
相。師云。前行不到。末后太過。進云。恁麼則雲散家家
月。師云。令我攢眉。進云。學人不會。師云。脚下泥生。

乃云。長觜鳥芳樹不棲。摩斯迦滄溟不入。龍泉與刀
斧同鐵。利鈍懸殊。良驥與駑駘同途。遲速有異。以拂
子畫一畫。花須連夜發。莫待曉風吹。

上堂。舉僧問西堂。有問有答。賓主歷然。無問無答時
如何。西堂云。怕爛却去那。僧問長慶。有問有答。賓主
歷然。無問無答時如何。長慶云。相逢盡道休官去。林
下何曾見一人。師云。西堂慣於順風揚帆。長慶妙在
逆風把柂。總巳坐斷者僧舌頭。雪竇云。何不與本分
草料。雪上加霜。

上堂。玲瓏巖下。翠鎖亭前。古往今來。頂笠腰包。一瓶
一錫。好箇衲僧。圖𦘕常在諸人眼睛裡。還曾覰著也
麼。擊拂子下座。

上堂。千種言萬般解。只要教君長不昧。拈主丈。石頭
和尚來也。卓主丈。

上堂。舉真淨和尚示眾云。頭陀石被莓苔裹。卓筆峰
遭薜茘纏。羅漢院一年度三箇行者。歸宗寺裏參退
喫茶。師云。老真淨當時平常說話。後來叢林中。不應
作奇特商量。天童寺裏。新請知事。宜火速造米揍足
官粮。不見道。若要寬先解官。便下座。

上堂。飲光論劫坐禪。布袋終年落魄。質庫何曾典牛。
蟻子不食生鐵。占波國人語言難辨。一二三四五。虗
空缺處補。五四三二一。黃昏候日出。拍禪床下座。

退院上堂。百尺竿頭拋鐵網。千峰頂上棹金船。行來
此日難行事。了得前生未了緣。

* 了堂和尚頌古
門人　思謙　普莊　等編

舉釋迦世尊初降生時。一手指天。一手指地。周行
七步。目顧四方云。天上天下。唯吾獨尊。后雲門大
師云。我當時若見。一棒打殺。與狗子喫。貴圖天下
太平。頌曰。

分手指天并指地。千奇百怪展家風。雲門有口好挂
壁。剛要重論蓋代功。

舉世尊一日陞座。文殊白椎云。諦觀法王法。法王
法如是。世尊便下座。

法王法令。恢廓無涯。一聲椎下。要定誵訛。西天東土
二千載。引得兒孫撒土沙。

舉世尊臨般涅槃時。告諸弟子曰。若謂吾滅度。非
吾弟子。若謂吾不滅度。亦非吾弟子。

滅度不滅度。開口沒來由。雲自帝鄉去。水從江漢流。

舉阿難問迦葉云。師兄。世尊傳金襴外。別傳何物。
迦葉召阿難。阿難應諾。迦葉云。倒却門前剎竿著。

金襴之外傳何物。三昧由來各不知。倒却門前剎竿
著。阿難從此釋狐疑。

舉維摩經云。其施汝者。不名福田。供養汝者。墮三
惡道。

一溪流水自忙。萬疊青山不老。戴嵩牛臥夕陽。韓幹
馬嘶芳草。

舉菴婆提女問文殊云。明知生是無生之法。為甚
却被生死之所流轉。文殊云。其力未充。

生死所流。其力未充。蛇吞鼈鼻。虎咬大蟲。

舉僧問趙州。如何是祖師西來意。州云。板齒生毛。

西來有甚意。板齒不生毛。喫粥洗缽了。茅檐日又高。

舉臨濟大師凡見僧入門便喝。

當陽一喝似轟雷。也是重添醉后杯。今古罕逢穿耳
客。與誰𢹂手上高臺。

舉藥山儼禪師因遵布衲作殿主。浴佛次。藥山云。
汝只浴得者箇。且浴不得那箇。布衲云。把將那箇
來。藥山便休去。

者箇那箇。總成滯貨。眨上眉毛。早巳蹉過。藥山休去
太顢頇。今日分明重說破。

舉文殊所說般若經云。清淨行者。不入涅槃。破戒
比丘。不入地獄。

一心了了元非有。萬物芸芸不可齊。泉領藕花歸洞
口。月移松影過溪西。

舉丹霞到一荒院。遇夜取木佛燒火向。院主乃呵
責曰。何得燒我木佛。霞以主丈撥灰云。燒取舍利。
院主云。木佛何得有舍利。霞云。若無舍利。更取兩
尊燒。院主嗣后眉鬚墮落。

丹霞行脚投荒院。正是天寒地凍時。木佛拈來燒火
向。無端院主墮眉鬚。

舉南陽忠國師。因唐肅宗皇帝問。如何是無諍三
昧。師曰。檀越蹈毗盧頂上行。帝曰。寡人不會。師云。
莫認自已清淨法身。

君王出語世無如。拶倒南陽老古錐。清淨法身云莫
認。也將魚目換明珠。

舉僧問古德。年窮歲盡時如何。古德云。東村王老
夜燒錢。

東村王老夜燒錢。五鳳樓前舉鐵鞭。笑殺太原孚上
座。角聲吹徹髑髏穿。

舉德山凡見僧入門便棒。

宗師一等太垂慈。白棒逢人驀面揮。走遍江南與江
北。滿身煙水孰知歸。

舉僧問溈山。如何是百丈真。山下禪床叉手立。僧
又問。如何是和尚真。山復上禪床坐。

清溪道士人不識。上天下天鶴一隻。洞門深鎖碧窓
寒。滴露研朱點周易。

舉達磨大師自梁涉魏。至洛陽少林。面壁而坐。經
九年。二祖傳法。

觀音示跡。梁王罔識。折葦渡江。少林面壁。直指單傳
太險𡾟。一華五葉成狼藉。

舉昔有一座主。常念彌陀號。有小師喚云。和尚。主
回首。小師不顧。如是數四。主叱之。小師云。和尚幾
年喚佗即得。某甲纔喚便發惡。

幾年喚佛渾無事。數度喚師還發嗔。誰握龍泉遶天
下。當陽能報不平人。

舉六祖大師因風颺剎旛。二僧對論。一云風動。一
云旛動。往復曾未契理。六祖云。不是風動。不是旛
動。仁者心動。二僧悚然。

非風旛動。仁者心動。拈得眼睛。打失鼻孔。祖師真是
好知音。多向枯樁舊處尋。

舉南泉和尚云。心不是佛。智不是道。

昨日種冬瓜。今朝栽茄子。生涯勝舊年。何樂到如此。

舉木平道禪師因僧問。如何是祖師西來意。平云。
石羊頭子向東看。

臨機開口不相謾。要使醍醐透頂寒。有問西來祖師
意。石羊頭子向東看。

舉香林和尚因僧問。如何是衲衣下事。林云。臈月
火燒山。

衲衣下事。臘月燒山。問來語切。答去機閒。千里參玄
士。徒教賣布單。

舉僧問首山。如何是佛法的的大意。山云。楚王城
畔汝水東流。

首山和盤托出。者僧喚不回頭。日日楚王城畔。滔滔
汝水東流。

舉盤山一日出門。見舁喪歌。即振鈴云。紅輪決定
沈西去。未委靈魂往那方。幕下孝子哭云哀哀。山
忽有省。

謌郎聲未絕。孝子哭哀哀。大小盤山老。無端落賺來。

舉紫湖門下立一牌。牌上書云。紫湖有一狗。上取
人頭。中取人心。下取人脚。擬議即喪身失命。新到
相看。便喝云看狗。纔回首。湖便歸方丈。有問如何
是紫湖狗。云嘷嘷。

紫湖喝僧看狗。是誰親遭一口。茫茫走遍西天。得得
藏身北斗。

舉僧問智門。蓮花未出水時如何。門云蓮花。出水
后如何。門云荷葉。

蓮花與荷葉。自古到如今。出水未出水。何勞著意尋。

舉僧問古塔主。如何是佛。主云莫莫。又問如何是
祖師西來意。主云莫莫。

莫莫祥麟。只有一隻角。黃頭碧眼笑欣欣。八臂那吒
空發惡。

舉僧問巖頭。浩浩塵中。如何辨主。頭云。銅沙鑼裡
滿盛油。

眼中著屑。腦後抽釘。金不博金。水不洗水。挽之不後
推不前。獼猴上樹尾連顛。

舉鄂州無等禪師謁王常侍。辭退纔出門。王乃召
云和尚。師回首。王遂敲露柱三下。師以手作圓相。
撥三撥便行。

嚇鬼謾神。橫該竪抹。露柱三敲。圓相三撥。拈起死蛇。
解弄也活。咄咄咄。

舉五臺秘魔巖和尚。常持一木杈。凡見僧來。遂提
起杈云。什麼魔魅。教汝出家。什麼魔魅。教汝行脚。
道得也杈下死。道不得也杈下死。速道速道。

秘魔巖下老魔精。立箇門庭鐵膽驚。好似霍山親到
後。至今四海樂昇平。

舉黃檗因南泉問。黃金為城。白銀為壁。此是甚人
居止處。檗云。聖人居處。泉云。有一人居何國土。檗
近前叉手。泉云。道不得。何不請王老師道。檗云。有
一人居何國土。泉云可惜許。

可惜許可惜許。知音不在頻頻舉。當年黃檗與南泉。
全身輥在草窠裡。

舉曹山因僧問。世界恁麼熱。向甚處回避。曹山云。
鑊湯爐炭裡回避。僧云。鑊湯爐炭裏。如何回避。曹
山云。眾苦不相到。

世界恁麼熱。誰云回避難。鑊湯爐炭裏。著得老曹山。

舉僧問趙州。承聞和尚親見南泉是否。州云。鎮州
出大蘆菔頭。

南泉何曾親見。好手還它趙州。拈出鎮州蘆菔。塞斷
衲僧咽喉。

舉盤山垂語云。三界無法。何處求心。

三界本空。一心何有。水上捺葫蘆。空中翻石臼。鐵牛
不怕獅子吼。

舉僧問趙州。萬法歸一。一歸何處。州云。我在青州
作一領布衫重七斤。

萬法歸一一何歸。誰將圓木逗方孔。趙州曾在青州
時。作領布衫七斤重。

舉馬大師不安。院主問。和尚近日尊位如何。大師
云。日面佛月面佛。

院主問來元自易。大師答去亦非難。無絃一曲天然
別。地北天南誰解彈。

舉僧問雲門。如何是法身。門云。六不收。

雲門六不收。土宿倒騎牛。踢翻四大海。直上五雲樓。

舉僧問趙州。如何是趙州。州云。東門西門南門北
門。

烏飛并兔走。清曉復黃昏。趙州如來識。東西南北門。

舉俱胝和尚凡有所問。只竪一指。

竪一指。老俱胝。電光匪急。石火猶遲。從來佛法無多
子。只許狸奴白牯知。

舉僧問香林。如何是祖師西來意。林云。坐久成勞。

衲僧門下。不在忉忉。西來祖意。坐久成勞。

舉僧問百丈。如何是奇特事。丈云。獨坐大雄山。僧
禮拜。丈便打。

有問如何奇特事。便云獨坐大雄山。待它禮拜劈脊
打。也似波斯念八還。

* 了堂和尚讚語
門人　宗遠　思廉　等編

** 無量壽佛

稽首樂邦大導師。嚝劫乘茲大願輪。猶如杲日昇虗
空。群生蒙益無窮巳。演暢微妙最上乘。舌相遍覆三
千界。羣生迷妄久逃逝。廣開攝受方便門。一志誠心
二深心。三者回向發願心。塵勞業謝閻浮提。九品咸
生安養土。七重樹聳諸般樂。重重珠網光交羅。四色
華敷八德池。池中香水恒充滿。白鶴孔雀鸚鵡等。異
口同出和雅音。物我互融宣法化。實非罪報之所生。
導師功德難思議。我說持尺量虗空。樂邦殊勝難思
議。我說持蠡測巨海。徹見本性自彌陀。諦了惟心自
淨土。十方剎海悉鎖殞。十方如來同證明。

** 維摩居士

我觀古聖出興。無非不思議力。居士示疾毗耶。尤非
世智能測。借寶座於燈王。請缽飯於香積。如置棗葉
鍼鋒。斷取妙喜佛國。彈偏擊小兮。眼觀東南。歎大褒
圓兮。意在西北。願展纖毫神通。頓釋群生蒙惑。既云
文字性空。何對文殊一默。

** 普賢大士

稽首普賢大士。大行大願度生。無邊法界微塵。一一
塵中徧入。塵中所有寶剎。剎剎咸有大士。手執妙蓮
經卷。端坐雪色象王。羣生一念相應。大士即見其前。
群生業海未空。大士行願無盡。十方虗空為口。百億
須彌為舌。讚揚大士功德。功德云何讚揚。

** 觀音大士

三界群有。自昧已靈。見不超色。聽不出聲。大士示見。
非一方便。宴坐觀空。空何所見。十方擊鼓。聞無不圓。
縛脫無二。根塵同源。真慈非慈。真說無說。萬國行春。
千江印月。十四無畏。剎剎全彰。四無量心。塵塵普應。
眾生界上幾曾迷。剛道圓通耳根證。

虗空可量。鐵壁可入。大士示見。言思莫及。或定或慧。
或慈或威。不違本誓。普應羣機。

手裡輪珠脚下蓮。天邊明月水中天。度生悲願自無
盡。那箇眾生覺未圓。

全身是此經。有口道不得。大啟圓通門。端坐盤陀石。

大士經文。不即不離。空覺極圓。匪同匪異。一毫端上
示圓通。午夜金烏海底紅。

玉貌雲鬟貌不如。閻浮界上示真慈。紅塵浩浩人如
海。籃裡金鱗賣與誰。

** 布袋和尚

蔣公無事趂憨僧。背上何曾有眼睛。盡謂長汀出彌
勒。至今流水洗難清。

撫人背覓一文錢。走街頭擔條主丈。龍華會上補處
尊。弄出許多窮伎倆。

不在威音前。不落迦文後。打開破布囊。囊裡般般有。
鼻孔分明失半邊。噴嚏也成師子吼。

** 金陵真覺大士

弊衣徒跣髮垂肩。誰謂僧繇𦘕不全。別有示人奇怪
處。剪刀鏡尺杖頭懸。

** 戒香啞女

長廓生帚掃塵埃。曠劫深乘悲願來。滯句承言滿寰
宇。故將啞口向人開。

** 描金渡水羅漢

毗盧藏海。湛然恒寂。一念瞥興。昇沈罔極。粵有聖師。
四果極位。應供十方。親承佛記。少展神通。涉海騰空。
煙笻雨笠。風虎雲龍。誰把黃金。幻描異相。載禮載瞻。
捫空追響。

** 自達磨大師。至歸源老人。凡二十八代。天台
比丘嗣曇藏主。命工各繪真像。請讚

*** 初祖達磨大師

西天毒種。東土妖孽。直指單傳。千差萬別。對梁王道
箇不識。𦘕虎成貍。逢宋雲手𢹂隻履。證龜成鼈。大千
沙界絕行蹤。高圓熊耳峰頭月。

*** 二祖可大師

望真丹有大乘器。立雪齊腰斷臂人。了了常知言莫
及。華開鐵樹不干春。

*** 三祖粲大師

覓罪不可得。與汝懺罪竟。匿跡皖公山。無私大圓鏡。

*** 四祖信大師

是誰縛汝。來求解脫。腦後抽釘。死中得活。我今無心。
諸佛豈有。掇轉南辰。移來北斗。

*** 五祖忍大師

問法未由。栽松無暇。七歲歸來。翻成話杷。傳承祖父
舊家私。剛向人前索高價。

*** 六祖能大師

倩人書壁。半夜傳衣。從頭怪異。徧界光輝。

*** 南嶽讓和尚

修證則不無。汙染則不得。磨磚作鏡時。平地生荊棘。

*** 馬祖一禪師

即心即佛。非佛非心。袖頭取領。腋下剜襟。剛被龐翁
閒指註。妙彈一等無絃琴。

*** 百丈海禪師

野鴨飛過去。驀鼻拽教回。伯牙與子期。不是閒相識。
明朝馬祖陞堂。無端卷却拜席。

*** 黃蘗運禪師

捧却一副缽盂。坐在南泉位上。有問幾時行道。便云
威音巳前。硬如生鐵軟如綿。遇著知音笑揭天。

*** 臨濟玄禪師

黃蘗堂前曾喫攧。高安灘上始翻身。分明一箇白拈
賊。大樹陰涼天下人。

*** 興化獎禪師

平欺旻德。痛打克賓。鉤頭有餌。眼裡無筋。

*** 南院顒禪師

特來禮拜和尚。恰遇寶應不在。倦鶴投林。獰龍戲海。

*** 風穴沼禪師

空山古寺。單丁七年。乞村落以活命。對萬象而談禪。
祖祖相傳正法眼。免教滅在瞎驢邊。

*** 首山念禪師

迦葉不聞聞。世尊無說說。者箇閒公案。何勞強分別。
幾多明眼人。一片紅爐雪。獨許念法華。笑它老風穴。

*** 汾陽昭禪師

逆行順行天莫測。父母亡靈祭一回。座下六人成大
器。胡僧請法不虗來。

*** 慈明圓禪師

遠道阻重兵。易衣類廁養。大法既悟明。高名滿穹壤。
泉大道極口稱揚。楊大年傾誠推獎。咄。

*** 楊歧會禪師

電激飈馳言外旨。天荒地老憑誰舉。三脚驢子弄蹄
行。脫口氷霜滿寰宇。

*** 白雲端禪師

撥草瞻風。尋玄覓妙。撞著聱頭。大發一笑。窺覰無門。
思量莫到。直饒脫體承當。也是望空啟告。

*** 東山演禪師

鷄冠華。鐵酸饀。多處添。少處減。葉落知秋。開口見膽。

*** 圓悟勤禪師

金山熱病方甦醒。五祖回歸正此時。侍者參得禪了
也。憐兒不覺報人知。

*** 虎丘隆禪師

摩醯眼活。妙琢無痕。般若願深。大功不宰。落落叢林
話轉新。耽耽睡虎全威在。

*** 應菴華禪師

虎丘室中得法。洋嶼菴中付衣。俯視禪流。雲趨水赴。
高提祖令。雷厲風飛。

*** 密庵傑禪師

問正法眼。答破沙盆。欺淩佛祖。震動乾坤。

*** 松源岳禪師

提金剛劒。破邪師見網。用黑荳法。換衲僧眼睛。楊岐
之衣把住。少林之旨愈明。

*** 天目禮禪師

大疑四眾。三督黃牙。量涵巨海。機嶮懸崖。拈出南山
筀笋。東海烏鰂。愛向叢林驗作家。

*** 橫川珙禪師

磨稜就圓。示成功於衲子。去華取實。任大法於已躬。
掃空當時弊習。恢復上古醇風。萬象森羅齊拭目。鄮
峰高出大江東。

*** 竺源道禪師

乾屎橛悟在一朝。爛蒲鞵話行四海。一具鐵面皮。到
死也不改。

** 豐干禪師

騎虎出松門。為人機用別。閭丘太守前。天機都漏泄。
都漏泄。金剛腦後三斤鐵。

** 寒山拾得二大士

掣風與掣顛。非凡亦非聖。颺下菜査筒。放來苕帚柄。
答豐干不游五臺。嚇溈山同出松徑。寫盡天下心。長
吟并短詠。倒握鐵蒺䔧。擊碎軒轅鏡。拍肩大笑太無
端。森羅萬象齊歡慶。

** 靈巖了庵和尚。其嗣法弟子梨洲興長老。參
侍山行像

半杯醇酎分獺膽。九曲神珠穿蟻絲。晴日侍游松下
路。誰云父子不傳持。

** 先師歸源和尚

古鄮峰前曾失脚。無端蹈著死蛇頭。兒孫不是揚家
醜。毒氣傷人卒未休。

** 仗錫默堂和尚。小師安長老請

目光電掣。氣宇淵澄。眾衲風靡。群魔膽驚。大七峯如
五嶽。漲西江於東溟。非智能測。何真可呈。因思普化
翻筋斗。何獨盤山有寧馨。

** 天童元明和尚

乃翁雙谿。大父歸源。冰枯雪老。𦦨續芳聯。鞔峯室中
訶佛罵祖。道臻眾妙。太白峯頂羅龍打鳳。機透重玄。
起宗綱於委地。動。

宸衷於九天。三關不用立。直透威音前。

* 自讚

** 泰岳端長老請

從上傳持。曾無別旨。虎嘯風生。龍吟霧起。彈指圓成
八萬門。擡眸早巳三千里。

** 回峯遠長老請

四處住山三十載。惟思佛祖報深恩。曉來照影清池
上。頭髮莖莖白到根。

** 染山主請

無傳之傳。此菴家風。無授之授。歸源宗旨。不是嫡骨
孫。亦非克家子。指出羚羊掛角蹤。要看平地波濤起。

** 多福淨長老請

千峰頂上。十字街頭。半聾半啞。全放全收。破沙盆鏗
金戞玉。乾屎橛塞壑填溝。大恩未報。雙𩯭先秋。妙筆
最難描貌處。愛同衲子結冤讎。

** 小師集福思靜長老請

四處住山。百醜千拙。石上栽花。水中捉月。描貌將來。
家風迥別。別別。師子教兒迷子訣。

** 小師思謙藏主請

佛祖是讎敵。群魔為弟昆。金圈胡亂擲。栗棘渾淪吞。
死蛇拈起弄得活。方是歸源真子孫。

** 中首座請

祖翁恩大似難酬。歷盡風霜白盡頭。歲晏江空無著
處。獨騎駿馬驟高樓。

** 莊藏主請

摵碎破沙盆。掃除黑荳法。全無巴鼻傳持。惟有空拳
惡辣。摘楊花摘楊花。阿剌剌阿剌剌。

** 我侍者請

心直語拙。齒踈髮皤。罷遊江海。投老煙蘿。百丈再參
馬祖一喝。晴空霹靂。國師三喚侍者三應。平地風波。
話落叢林巳久。師僧錯會尤多。莫把生綃描貌我。擡
眸鷂子過新羅。

** 暐藏主請

療餧何須炮鳳髓。續絃自合取龍筋。黃梅衣付負舂
客。妙解徒聞七百人。

了堂和尚語錄卷第二

了堂和尚語錄卷第三


* 了堂和尚偈頌
門人　文度　文朗　等編

** 次韻贈曙藏主再參靈巖了菴和尚

摩尼珠自圓轉。舍之則近取還遠。大洋海底蓬塵生。
須彌頂上洪濤卷。不是心兮不是佛。頂門放出遼天
鶻。長空雲淨月三更。倒持鐵杵敲冰骨。既明密意自
已邊。何須再買三吳船。靈巖老人太饒舌。令行好擊
三百鞭。

** 靈壑歌。次無言和尚韻

靈壑靈壑吾為歌。無風自起滔天波。回頭巳覺滄溟
窄。朝宗萬派如渠何。源遠流來自摩竭。銀山鐵壁俱
通徹。六月陰生火聚凉。三冬𦦨發氷河熱。靈兮非內
壑非外。古往今來絕停待。月明歌罷夜堂空。天風撼
動千年檜。

** 次中竺古鼎和尚韻。贈允藏主

展開佛手。伸出驢脚。露柱燈籠築著磕著。特為此事
參尋。布單枉教賣却。一顆如來藏裡珠。日用靈光常
烜赫。

** 贈朗首座

一字字。一句句。覿面提持。誰云密付。永嘉到曹溪。韶
陽見靈樹。子真師子兒。機先知落處。七九六十三。逢
人休錯舉。大地春敷五葉華。老胡徒自涉流沙。

** 大義號

上人號大義。大義難形諭。不在隔江舉火時。不在開
田展手處。父母非我親。黑漆昆侖遭指註。諸佛非我
道。狸奴倒上菩提樹。三千剎海。一一全彰。八萬法門。
頭頭顯露。竹山有口莫敷宣。從教舉向諸方去。

** 送奉藏主江西禮祖

大藏小藏。全提半提。騎聲蓋色。帶水拖泥。三登投子。
一宿曹溪。天明芻犬吠。夜半木鷄啼。動靜寒溫宜自
愛。祖師何獨在江西。

** 次無際和尚韻。示問禪行者

雲鎻萬峰巔。苔徑無人跡。淨人從何來。貌古雙瞳碧。
自言多記古機緣。徧歷諸方叩知識。我宗無法與人
傳。交馳問答誠何益。袖裡真金用不親。徒將瓦礫閒
相擲。臨風不覺成太息。般若叢林長荊棘。

** 次平石和尚韻。贈大雲曇藏主

遊徧諸方歸。石床蘚花碧。掀翻五千卷。六門頓清適。
佗觀非正觀。無得是真得。自媿仍自悔。誰會復誰識。
用舍在當仁。古路如絃直。扇乾生死海。不須金翅翼。

** 寄台城虗白居士

西祖門庭。單傳直指。聖不慕佗。靈不在已。微言妙語
滿塵寰。總是無用瘡疣紙。打破鳳林關。斫却𣯛牛尾。
毗耶城裡老維摩。拍手呵呵笑不巳。

** 次了菴和尚韻。送木菴藏主。見溍卿先生為
歸源老人求塔銘

深院無人正岑寂。追慕先師慘愁色。先師遷化何所
之。萬疊雲山鎻寒碧。木菴淵默聲如雷。令我頓覺孤
懷開。持來了菴法兄偈。明珠白璧無纖埃。了菴分違
屢更歲。大法千鈞能負載。休居死后到先師。傷悼宗
門意有在。死兮生兮事若何。波不離水水即波。黃君
當今廊廟器。詞源浩浩傾天河。盛聞書言與書事。筆
力不減董狐史。了庵指子求塔銘。叢林有識咸增喜。
會看勒石成豐碑。誵訛句子難形書。每怪古德浪指
註。如驢覰井井覰驢。

** 贈藻維那

一了一切了。一見不再見。霜劒倚天寒。殺活分手面。
興化打克賓。臨機少方便。出院仍罰錢。恩多返成怨。
若是大冶金。百鍊色不變。放去與收來。何甞不成見。
茫茫只解問長安。不知身在含元殿。

** 題王真人月舟圖

皎皎天上月。汎汎水中舟。月或翳雲霧。如心縈百憂。
舟或厄風濤。如身困馳求。當淨心如月。湛然凌素秋。
當以舟喻身。洞視生若浮。月本無明暗。舟還任去留。

** 示小師思齊參方

出家入道非小緣。當紹先宗明自已。汝年十五事參
尋。臨行囑汝無佗語。勿翫山水費光陰。勿厭觕糲慕
甘美。勿輕實德貴虗名。勿效無知狎庸鄙。吳楚叢林
知識多。晨參暮請羅萬指。棒喝交馳掣電機。直須薦
取言前旨。后生可畏古聖言。五十無聞我身是。佗日
歸來似古靈。我亦致齋慶讚汝。

** 題無著染上人芬陀利華室

瑞世白蓮華。梵語芬陀利。瑩潔玉雪同。馥郁沈檀異。
觀之色非色。嗅之鼻非鼻。所以古聖言。是法難思議。
無著染上人。視世如幻寄。取花以名室。是真無著義。
於中或宴安。於中或遊戲。此華與此室。不即亦不離。
無邊法界中。誰淨復誰穢。譬彼太虗空。花生眼中翳。

** 贈聰藏主遊台鴈

僧來問字惟一默。金鉤玉線空拋擲。狸奴白牯暗嗟
噓。耀古騰今有何極。杖挑日月來天台。萬八千丈登
崔嵬。五百聲聞無處覓。石橋飛瀑鳴如雷。幡然又欲
尋鴈蕩。莫把工夫事遊賞。詎那猶自未回頭。到時好
鼓攔腮掌。衲僧用處曾不難。轉地軸兮回天關。大家
拗折主丈子。笑看千嶂起波瀾。

** 性元號。為資藏主賦

見性成佛佛即性。獼猴撲碎軒轅鏡。直截根元性非
元。脫殻烏龜飛上天。佛即性也謾甄別。性非元也尤
親切。黑漆昆侖舞柘枝。赤脚波斯嚼生鐵。道人自是
僧中龍。揭翻藏海咸讓雄。八萬四千塵勞。荊棘叢中
高懸惠日。三百六十骨節。旃檀林裡普散香風。頓空
語默。迥脫羅籠。使夫一類斷善根闡提。知有千聖頂
𩕳上不傳之正宗。咄。

** 示小師妙智參方

智過於師。方堪傳授。大抵相似。終不唧𠺕。汝丁壯年。
我趨衰謬。勿以名牽。勿以利誘。廢寢於夜。忘餐於晝。
如溺求援。如焚求救。知識門庭。徧宜咨叩。入薝蔔林。
餘香不嗅。至道淵曠。終可成就。語默行藏。色色仍舊。
佗日歸來。禁得罵詬。無媿古人。吾宗良胄。

** 玄立號

玄固非玄。立亦奚立。為萬化之母兮。豈言思而可及。
即真空成妙有兮。亦情塵之妄執。如是則窮天地亘
古今。明如日黑如漆。取不得捨不得。而強號之曰玄
立。

** 次南堂和尚韻。贈清禪客

開口即錯。端的不容。一句道著。喪我門風。直饒壁立
萬仞。也須末磨粉舂。釋尊推微細禪病。明言五蘊。初
祖具真正知見。大破六宗。五葉花開震旦。萬年松在
祝融。狸奴倒上菩提樹。午夜金烏海底紅。

** 送天寧章藏主歸開元省師

姑蘇城中古法窟。西竺浮來二石佛。聞道曾經劫火
餘。鼻孔依然高突兀。道人遠自浮佛來。探玄有志非
凡才。掀翻教典五千卷。笑觀雙幘青崔嵬。師老歸覲
誠尤確。脩途不憚風塵惡。到時圓相不須呈。側身立
侍禪床角。儻問孤蹤事若何。宗乘無補𩯭先皤。太湖
三萬六千頃。雪浪翻空入夢多。

** 次芭蕉泉禪師示眾韻

三界擾擾何時休。窮其起處無端由。從迷積迷歷塵
劫。吾徒自合思回頭。晝貪餐夜貪臥。米未經篩糠未
簸。巧飾言詞顯已長。妄生枝節求人過。野干兒何所
宜。師子之皮不易披。自已田園荒廢了。它家物務總
能為。苦奔波。多懡㦬。深種煩惱根。寧結菩提果。一朝
蛇入布裩襠。魂膽飛怎眠坐。叫菩薩誰憐我。

** 送思上人之西州

妙年思訪道。決志尤宜堅。未會入門款。須防劈面拳。
沙彌有主無主。趙州曾見南泉。信手拈來兮氷河發
𦦨。當頭坐斷兮陸地生蓮。若是咬人師子。等閑拶透
機先。知識門庭好咨叩。三吳煙浪接遙天。

** 次保福一菴和尚韻。送鄞侍者遊金陵

鑠石流金不我熱。折膠墮指不我寒。男兒奮志邁往
哲。抉珠驪頷曾無難。壺中但覺日月永。量外須信乾
坤寬。世尊拈花示海眾。迦葉當時獨破顏。金聲玉振
二千載。撼動天上並人間。靈鋒寶劒常在握。自然破
敵還斬關。此去金陵古城下。無事為我拈掇看。脫體
承當都在汝。莫教只管弄疑團。

** 贈隱侍者

道人索我書長歌。尺水誰能興丈波。肚裡不留元字
脚。當知文彩猶嫌多。長歌縱書成底用。打破虗空重
覓縫。若人一念自知非。六月黃河連底凍。從來無妙
亦無玄。萬象森羅舉不全。昨夜南辰移向北。阿難依
舊世尊邊。

** 送方上人遊天台

日高蘿窻睡方起。道人袖出玉繭紙。自言江海久曾
遊。未到天台心未巳。天台古今人共遊。幾人能解窮
清幽。穹崖䆳谷金磬響。玉芝瑤草天香浮。半千尊者
樂空寂。或隱或顯人不識。有時琖裡現茶花。有時松
根坐苔石。衲僧用處天然奇。高𢹂七尺烏藤枝。一挨
一拶儻不解。臨機慎勿輕饒伊。

** 大梅錄都寺焙藏經

有大經卷離言說。四聖六凡俱洞徹。海藏龍宮五百
函。眼裡無端著金屑。楊岐用處人罕同。要覓挂角羚
羊蹤。紅爐𦦨上舒復卷。墨花香霧翻晴空。眼觀東南
意西北。錦標更向何時得。彈指圓成八萬門。何待佗
生問彌勒。

** 清心堂

雅志遠塵滓。深雲構虗堂。水澄石磊磊。月白山蒼蒼。
琪樹落秋影。瑤草生異香。孤坐四檐靜。天風透微凉。
萬慮不相到。一片凝氷霜。人生貴知止。歲月奔風檣。
誰能苦膏火。置身聲利場。

** 勾龍道人每口中道吽吽唄三字。述此以贈

道人道箇吽吽唄。頓空言義真奇怪。若是驚群師子
兒。拶透機先何痛快。妙乎此道絕疎親。猶恐從前認
識神。直饒一念空三際。也是倀倀摸象人。回僊不見
黃龍老。燕石那知非至寶。當時牙齒欠關風。彼此全
身入荒草。同中異也異中同。消息由來不易通。昨夜
泥牛鬪入海。天明鐵鷂舞翻空。

** 示小師思敏侍者再參育王雪窗和尚

鄮峯有宗工。迅機如電掣。鍛聖與鎔凡。竹篦三尺鐵。
汝欲追再參。决志宜猛烈。目前事萬端。一刀須兩截。
當年老韶陽。何甞有言說。紙襖上抄來。重添眼中屑。
老我籜峯頭。百醜復千拙。臨行覓贈言。一口無兩舌。
自家本有靈光。直要覰教通徹。其或如存若忘。恐無
會底時節。

** 次韻贈昱上人

吾宗論實不論虗。毫𨤲有差天地殊。南山起雲北山
雨。東家作馬西家驢。江河為舌義難演。鐵石作膓恩
未孤。不許夜行須曉到。誰知更有赤鬚胡。

** 次東州和尚答古林和尚真蹟韻

舜若多神發惡。剛把虗空穿鑿。木馬奔脫四蹄。泥牛
驚折兩角。爭似鳳臺虎丘。傑出叢林高作。參徒水赴
雲趨。迅機雷轟電鑠。當陽摵碎破沙盆。瑞氣祥光騰
碧落。

** 贈彌陀昱長老

至道無難。惟嫌揀擇。山高海深。烏玄鵠白。若是具眼
衲僧。自然超宗逸格。曠大劫不消一瞬。何古何今。無
邊界全在一塵。非寬非窄。叢林有此出群才。何慮聲
光不輝赫。摩挲老眼碧峯前。要觀九萬翔鵬翮。

** 韜侍者血書蓮經

經名妙蓮花。如來真秘訣。方便演三乘。有語非干舌。
道人用處尤親切。瀝盡娘生指尖血。一毫端上見神
通。百億毫端亦非別。讚歎莫及。歡喜不徹。一會靈山
儼然。切忌眼中著屑。

** 贈天元達書記

當年大覺依圓通。主賓契合恢吾宗。文字不即亦不
離。高懸慧日開羣蒙。圓通道大動　天子。大覺誠為
天下士。銀璫小使頒綸音。舉賢代已人罕似。淵才雅
思自古今。宗乘黼黻真知音。男兒奮志邁往哲。金聲
玉振傳叢林。

** 送仙巖華石瑛長老

古德心心貴相契。出世不忘悲願海。叢林是處沾恩
波。藹藹聲光至今在。誤讀楞嚴思老安。唐言梵語何
相干。非惟無佛亦無已。炎炎六月氷霜寒。道人氣岸
天然別。驪頷明珠手親抉。祖翁一箇破沙盆。倒用橫
拈自超越。

** 次韻送振侍者參方

只是無師。不是無禪。斬釘截鐵。謬解悞傳。若謂超今
邁古。開口蚤成墮負。更言別有生涯。對面拋沙撒土。
直饒納大千於一塵。打三更於日午。正好拶教面紅。
知有少室真宗。翠巖不得善侍者。那明真際分頑空。
參遍江南與江北。須知不假它家力。一念回光見得
親。達磨九年空面壁。

** 次韻贈晟維那

祖令高提。欺胡謾漢。越聖超凡。轟雷掣電。興化打克
賓。風穴見南院。機用隔天淵。誰云可同傳。直饒靈源
湛寂絕滲漓。吾宗那可稱傳持。指螘垤為太華。認蹄
涔為歸墟。對𦦨爐而受凍。坐飯籮而忍飢。男兒奮志
從師決擇。此道毋自欺。閻浮身世膠膠擾擾。轉眼成
衰遲。

** 送天童東岡昕書記住天王

老南見慈明。良遂參麻谷。拈起鐵蒺䔧。擊碎無瑕玉。
教苑初遊兮眼中巳刮金鎞。禪林晚歸兮腦後更抽
金鏃。寂寥非內兮素範還還。寬廓非外兮真規復復。
挹雙沼之淵澄。大雙溪之正續。普施法雨勿遲遲。無
限焦枯待霑沃。

** 宗元號

恢宗廓元。呵佛罵祖。尋流得源。上馬見路。了無朕跡。
正好推窮。千差萬別。八達七通。不躡前蹤。寧彰後位。
烈𦦨銷冰。迅雷破柱。

** 天台竺曇瑞首座。扁所居室。名四華世界。徵
伽陀以證

無邊剎土本清淨。淨土何獨稱西方。羣生妄覺淪有
海。情波識浪何茫茫。娑婆釋尊運慈溥。隨機演法多
門戶。十六禪觀乘願輪。面奉彌陀子歸父。八德池開
四色花。其地布以黃金沙。大如車輪絕傾側。微妙香
潔分光華。天台道人竺曇瑞。四華榜室超言義。優缽
曇與拘物頭。波斯迦及芬陀利。經行坐臥於其中。浮
生萬念春氷融。淨名不忘修淨土。明知佛國從來空。
我宗孤危何取舍。問著痛棒和聲打。滄溟月白吼泥
牛。大野風生嘶木馬。於一毫端洞十虗。劃波限域徒
區區。拈却風前案山子。不妨潘閬倒騎驢。

** 示莊侍者

不慕諸聖。不重已靈。機如掣電。眼似流星。敲唱雙行
有準。師資會遇非輕。野鴨飛過時。謾它百丈。侍郎有
省處。不打三平。聲前破的。腦后抽釘。拋鐵網於泰華。
捉麒麟於滄溟。幾多癡狂外邊走。兩耳卓朔頭鬅鬙。

** 贈日本俊藏主

單傳直指。絕學無為。頓空華藏海。抹過毗盧師。無量
法門。都來在汝。百千億劫。不出今時。逆施倒用見教
徹。德山臨濟還堪追。

** 示淨藏主

活袞袞明落落。儗心早巳成纏縛。一毫端上識根源。
八萬法門頓昭廓。是不是非不非。徒將情解窮玄微。
黃龍拈出斷貫索。兩川義虎方知歸。最初機末后著。
瘥病不假驢駝藥。藏裡摩尼自古今。天邊日月何輝
赫。

** 示度藏主

參至無參。學至無學。是聖是凡。全歸掌握。七十二汀
鄞水。遠入東溟。萬八千丈台山。高齊南嶽。喜有路而
可行。笑無繩而自縛。毗盧藏海盡掀翻。回頭好截蒼
龍角。

** 次韻贈初侍者

出格言到家句。古往今來幾人舉。如來禪祖師意。大
抵難傳㽄嗄器。釋尊詳說對阿難。正倒只輪金色臂。
不在推窮尋逐時。擡眸早巳三千里。溈山只牧水牯
牛。不用手中三尺箠。男兒參叩勿遲遲。昨夜金風生
玉宇。

** 次韻贈守侍者

潦倒雲門云念七。接響承虗至今日。拈得七兮失却
一。運斤須還受斤質。迦葉明明不覆藏。始信如來語
非密。陳年一等葛藤窠。對眾何勞重拈出。厇愬金毛
師子兒。頂門正好施一錐。祖域高深不易到。欲成大
智先成愚。臨濟會下赤梢鯉。誰道千非博一是。末后
非逢老夾山。翻身爭入洪濤裡。

** 贈中竺傑侍者

覺海澄圓。性天朗耀。照而常寂。寂而常照。倒握烏藤
驀面揮。誰知特地開懷抱。君不見。世尊拈起一枝花。
金色頭陀獨微笑。惟敲瓦鼓唱巴歌。看佗合出陽春
調。有放復有收。自起還自倒。

** 次韻默菴歌。贈唯維那

我宗從來無語句。金舂玉應何差互。巖間宴坐老空
生。雨花天帝尋無路。南海波斯吹鐵笛。泥牛側耳知
端的。紛紛覓妙參玄人。幾箇能禁惡拳踢。裙衫抖擻
尤難知。無端太阿成倒持。𦦨發氷河自閃鑠。糝花枯
木徒芳菲。莫教守住英靈窟。直須東涌復西沒。伽陀
書罷倚危闌。天風磨出蒼崖骨。

** 于石號。介侍者求

上人志道堅于石。石堅貴韞無瑕璧。良工剖琢石非
堅。志堅道可窮玄極。落落當從自已求。碌碌休向它
山覓。生公說法曾點頭。五百力士空施力。

** 次韻贈閏侍者

東土隔西天。何妨密相付。覓妙與尋玄。邯鄲學唐步。
頭頭總見前。法法成差互。達磨老臊胡。元來不是祖。
神光乞安心。來機曾不副。從頭點檢看。五五二十五。
當爐能不避火熱。誰謂同途不同轍。看它赤手坐重
關。把斷何曾通水泄。一機瞥轉威音前。拈起死蛇活
潑潑。百萬人中輥出來。自然用處天然別。因憶金巒
善侍者。翠巖親遭痛摧折。當時不得老慈明。滿懷冤
屈憑誰雪。

** 贈日本登侍者

香林遠侍者。久入韶陽室。韶陽道不涉言詮。紙襖無
端浪傳出。悞它學語禪流。轉增煙霞痼疾。吐得氣轉
得身。去却七三存一。百尺竿頭進步時。搏桑日上珊
瑚枝。

** 答龍華穆菴法姪康長老韻

四海禪流自旁午。少室宗乘待人舉。南堂嫡子鳳臺
孫。地褊善於長袖舞。迅機一喝如雷奔。要使正眼開
頂門。焦枯溥沃會有日。黃河九曲來崑崙。

** 次蘿月瑩公墨蹟

後以智拔先定動。自然空盡塵勞夢。棒喝交馳建法
門。直教喪膽還驚魂。妙喜舌底風雷卷。點鐵成金丹
九轉。蘿月道人何所參。馬頭北也牛頭南。我之所說
譬時雨。塞却耳根須聽取。古今𦦨續與芳聯。佛祖曾
無一法傳。

** 次韻送我藏主再參中竺季潭和尚

未明三八九。難蹈古皇道。白璧鑿石終自逢。青天掘
地從渠討。是藥採將來。拈起一莖草。機先領旨。何疑
可疑。量外明宗。弗好也好。五千餘卷葛藤窠。十聖三
賢俱絆倒。要作德山臨濟下兒孫。更須參叩千歲巖
前老。

** 用韻寄道純西堂

濟北宗風。江西法道。電激雷奔不覆藏。龍睛鶻眼難
探討。鞭起石麒麟。毒蛇驚出草。咬破鐵酸饀。萬象齊
稱好。泥金剛直得汗流。雪師子爭教推倒。靈機洞徹
威音前。天香桂子秋光老。

** 如山號恩監寺求

道人號如山。山即如如體。上屹萬象前。下根九淵底。
巨靈力大無所施。愚公歲久那能移。號風老樹化鮫
鰐。霾雲怪石蹲熊羆。恩大或云山可比。道大未許形
言語。三脚驢子弄蹄行。狼藉氷霜滿寰宇。

** 法華圖為鹿苑天鼓聞法師題

現瑞舒光靈鷲峯。宣揚妙法啟羣蒙。三周七喻何親
切。百界千如本互融。更雨天花香藹藹。彌羅帝網影
重重。還它鹿苑扶宗手。凡聖咸歸海印中。

** 寓幻室

真不留兮妄本虗。室名寓幻竟何如。乾城影裡飛金
鳳。石火光中見梵廬。以有相空為戶牖。從無住法立
屏除。休聞吾語生疑訝。三界均同一夢居。

** 遊景星

巨靈何年施斧鑿。巖崖𡾼峻千青旻。銀河橫界可隣
壁。翠巘周羅猶從賓。五更先見海底日。三月未覺人
間春。潛光毓勝古淵藪。璣公貫公僧鳳麟。

** 答方巖大林和尚(二)

慢幢疑網巳氷銷。佛國魔宮幾許遙。玉筯好撑師子
口。麻絛偏繫呂公腰。尺圓寶鏡容千里。六結花巾止
一條。用捨總行安樂法。側微誰謂異層霄。

覺性圓明事若何。凡兮非少聖非多。一金豈礙持投
井。三獸奚勞喻渡河。寶劒空中還自擲。鈆刀石上任
渠磨。永嘉早巳欠緘默。今古猶傳證道歌。

** 答南堂和尚見寄韻(二)

萬古穹祟少室峯。是誰能復九年風。不空佛病并祖
病。那得宗通與說通。文豹惟知藏霧雨。彩鸞終不受
樊籠。好將袖裡吹毛劒。截斷千差到大同。

鈯斧拋來湖上峰。閒居力振古宗風。非惟睡虎全威
在。別有靈犀一點通。夜坐沈檀浮寶鼎。卯齋菱藕滿
筠籠。祥麟掣斷黃金鎖。天外出頭誰與同。

** 答會翁和尚

久客同登巾子峰。滿軒江月桂華風。年光易逐星霜
換。祖意難將語默通。縛虎直須探虎穴。養鷄何必閉
雞籠。萬機休罷頭如雪。琴到無絃調自同。

巖頭雪嶠宿鼇峯。抖擻肝膓不露風。抹過三玄并五
位。掃空密證與潛通。驊騮豈待金鞭影。鸑鷟寧堪鐵
網籠。太祖西丘多胤胄。家風不約自然同。

** 次夢堂和尚韻。贈國清敞侍者再參

侍者參得禪了也。洞徹威音大劫前。鐵馬奔程揮折
箠。冰河連底打焦甎。明知心外元無佛。剛道壺中別
有天。百丈當年再參話。虗空為口舉難全。

** 次石屋和尚雜言韻(五)

浮生多是強名模。放下情緣道可圖。雲影谿光清入
座。蕨牙菰米旋供厨。穠花勿謂春難老。童齓當知𩯭
易枯。萬物古今紛變化。難逃天地一洪爐。

老我年來事事休。為它猶自動閒憂。林泉勝絕好遊
翫。烏兔奔忙難駐留。作佛何須生竺國。成仙多是慕
蓬丘。有為須極無為地。幾箇工夫得到頭。

空階行蟻上生臺。紅日三竿門始開。抖擻裙衫無法
說。提𢹂瓶錫有僧來。雨餘觀瀑非常好。月下聞猿分
外哀。鶴脛自長鳧脛短。是誰續也是誰裁。

慕道專誠要決疑。當如勝負局中棊。圓成般若空情
識。根本無明立見知。自合探珠投赤水。幾多拾礫向
春池。秋雲滿目頻搔首。覺苑荒涼正此時。

萬化趨功不少停。慵將大藥制頺齡。纔逢露冷江楓
赤。又見春回野燒青。供佛自持生鐵缽。汲泉誰用古
銅瓶。天風一陣松濤惡。高枕南窗午睡醒。

** 贈俊上人

生佛巳前奇特事。須知用不出今時。蒲帆遠別吳城
畔。鐵錫東遊越海涯。進步孤來三事衲。回頭惜取兩
莖眉。紅爐新出黃金彈。驚落天邊白鳳兒。

** 答宗聖首座

弟兄南北總成翁。何日開懷話此宗。本有靈源常湛
湛。顯玄法喻自重重。見須見月休觀指。聞貴聞心謾
擊鐘。若約衲僧門下令。烏藤三十未輕容。

** 答天童元明和尚

力闡宗猷九隴前。當陽無黨亦無偏。輝騰自已光明
藏。燭破佗家默照禪。聖解競推憐末學。靈機獨脫慕
先賢。煙霞老我千峰頂。喜見雙溪有正傳。

** 寄則中度首座

宗綱委地起無因。敲唱深期過量人。果卓掇時機自
別。茶瓢跳處話重新。群生在在投迷網。諸聖塵塵乘
願輪。拈起毫端風雨快。優曇花綻不干春。

** 贈莊上人

趙州十八見南泉。心印無傳是正傳。木馬驚嘶新脫
鞅。鐵牛酣臥久忘鞭。雙眸掣電覰不破。滿口含霜道
得全。萬古碧潭空界月。何妨𣤩碎水中天。

** 答玄一隱君韻(二)

彤霞暖影煦人酣。水遶平坡竹遶庵。道極玄微元不
二。教隨名相自分三。雪花浮椀雨前茗。金顆堆盤霜
后柑。童子無端事遊歷。滿身煙水百城南。

如棊世事屢更新。脫屣功名貴葆真。蓬島跨來千歲
鶴。桃源別是一家春。玄琴黃卷為佳侶。老石長松作
近隣。珍重盤溪玄一子。竿頭百尺解翻身。

** 答夢堂和尚見寄韻(時重修僧傳)

簡修僧史甘露滅。刪集傳燈楊大年。重喜酉菴攎妙
解。廣揚列祖顯真傳。陰凉大地閻浮樹。饒益群生忍
辱僊。四海叢林遍蓁莽。高堂何忍事安眠。

** 悼南堂法兄和尚

說法洞庭湖外寺。重來智積讖嘉期。雲趨水赴三千
里。玉應金舂十二時。沙竭龍歸無底缽。毗嵐風撼不
萌枝。東西失此人天眼。情與無情總皺眉。

癸卯八月廿五日。南堂靠倒涅槃臺。浮幢王剎毫端
現。優缽羅花火裡開。妙解玄言都掃蕩。真規素範頓
追回。嘉禾鄞水七百里。側耳時聞震法雷。

** 次中竺用章和尚韻。贈咨侍者

我宗無語亦無法。寧許胡抄與亂抄。回首群魔皆近
侍。擡眸千聖匪同交。噇空鐵缽休安柄。載月金船好
把梢。吹起布毛方悟去。分明屎塊向人拋。

** 次韻贈日本敬藏主

參玄東走復西奔。求劒刻舟徒記痕。眼正龍蛇元易
辯。氣高佛祖可平吞。掃空藏教五千軸。抹過塵勞八
萬門。獨上城樓望鄉國。海天寒日湧金盆。

** 謝事雙檜。答天元師姪韻

閒居四壁甘吾分。鳴鼓無由逼晚參。一任角聲來枕
上。慵將草色問城南。鐵牛電眼難留屑。石女雲鬟易
受簪。因憶慈明見神鼎。江河為舌向誰談。

** 題大禪安西堂。繼休居歸源二老人。及南堂
之後。重拈雪竇所拈古德公案一百則

百章古德閒公案。五色摩尼耀大千。多訝雲林藏玉
櫝。賸觀雪竇擊金鞭。鳳臺光吐星中月。崑阜香浮火
裡蓮。珍重南堂施敏手。今逢法喜繼前賢。

** 寄夢堂和尚(時在大慈)

閒居湖寺談禪病。還如積翠在江西。霜藤靠壁蛻龍
骨。磨衲擁肩行螘蹊。句裡藏鋒全殺活。機先失照隔
雲泥。空王浩劫至今日。大化無私物物齊。

** 用韻贈靈隱密藏主

未舉烏藤知落處。不虗依我古巖西。罕逢赤手抉驪
頷。多向枯樁尋兔蹊。水可結冰冰即水。泥能成像像
非泥。毗盧藏海空諸有。一念不生凡聖齊。

** 用韻示左右(二)

大家相聚喫莖虀。莫話趙州東院西。黃檗樹頭無蜜
果。懸崖險處有平蹊。袒肩未荷千斤檐。著脚先防三
尺泥。廓徹摩醯頂門眼。劣形殊相本來齊。

此心無悟亦無迷。多是東行却向西。如信大虗堪覓
縫。從教古路自分蹊。疾雷破嶽似摧朽。利劒刜鐘如
切泥。老我煙霞成底用。天時人事固難齊。

** 答天王東岡昕長老

雲壓千峰路欲迷。雪欹老栢斷橋西。榮枯自信無纖
念。明昧誰云有二蹊。守默癡禪油入麵。尋文狂慧絮
沾泥。暮翁善唱無生曲。喜見諸孫和得齊。

** 贈日本謙藏主

祖域高深到未曾。多誇密授與親承。人心本自無今
古。法運其如有廢興。罷向千門持鐵缽。空圍萬象舉
霜藤。何期斫額搏桑曉。枯木花開六月氷。

** 示暐藏主省師

人人本有光明藏。無受無傳古到今。易領解時休領
解。難推尋處好推尋。曹溪祖派稱南嶽。積翠孫枝讓
寂音。得度有師歸禮覲。尚期看我老雲林。

** 送大基丕長老住補陀

浮幢王剎香海界。古佛圓通門大開。翠嶽峨峨參碧
漢。鯨濤湱湱震晴雷。溈山踢倒淨瓶去。黃檗取將禪
版來。一句迥超千聖外。叢林氣象追回。

** 送定上人參方

探玄須具眼。列祖備機深。但莫隨佗語。終能見自心。
磨甎難作鏡。點鐵易成金。太古無絃曲。相期發至音。

** 次韻留道中藏主

至道關懷重。浮生繫念輕。行藏無別法。語默總真情。
翳盡空元淨。塵銷鏡自明。風光清溢目。何處問歸程。

** 送來上人參方

子來需贈語。展紙復沈吟。蹇淺時流議。寬洪古聖心。
無瑕稱美玉。出鑛是精金。道匪從人得。專誠且訪尋。

** 次韻悼藻藏主

有志探玄士。牧牛師嬾安。聖凡情若盡。生死海能乾。
鸑鷟徒呈瑞。芭蕉不耐寒。百年真一夢。萬事付三歎。

** 至正已亥。謝事竹山。歸圓明庵。因閱真淨和
尚語。有一身終有限。萬事畢無時之句。析其
十字為首。成雜言十章。示諸左右

一庵鄰木井。老我合投閒。砌石成蓮沼。開軒面藥闌。
亂峰青崒屼。幽㵎瀉潺湲。別有生涯在。無絃琴好彈。

身居千嶂裡。幾見歲華更。壁靠過頭杖。爐埋折脚鐺。
禦寒麆布褐。誑腹老藜羮。路轉溪回處。是誰來共行。

終日倚巖隈。閒雲去復來。未明心即佛。謾說鏡非臺。
濁水珠還現。淤泥蓮可栽。吾宗多異見。有口亦慵開。

有身還有累。無􂱁是無求。隨事能通達。何人不自由。
花生因翳眼。岸住為停舟。法道常超勝。祗園自晚秋。

限時登聖果。特地執愚情。彈指三祇劫。擡眸十萬程。
石牛畊曠野。芻犬吠空城。真正舉揚處。堂前草盛生。

萬法何曾有。一心元自無。虗空終不壞。滄海幾番枯。
妙辯毗城老。單傳碧眼胡。怪來木獬廌。吞却石菸菟。

事理巳圓融。何妨話此宗。採來都是藥。捧上不成龍。
楊廣山前草。金剛嶺上松。大哉穹壤內。千古慕靈蹤。

畢竟難傳授。胡為喚作禪。呈機非句裡。領旨豈言前。
喝下分賓主。棒頭明正偏。祖翁田地在。水牯好加鞭。

無事可思惟。隨緣度歲時。案頭間寶鴨。壁角挂軍持。
雨歇谿聲壯。月高松影遲。真空并妙有。一一洞靈知。

時光有今古。佛性無悟迷。表法名何別。還源理自齊。
直教分水乳。未免隔雲泥。一舉四十九。趙州東院西。

** 次所庵首座韻(二)

隨處成嘉遁。神珠耿夜光。茅廬殊迫窄。法界總含藏。
上國蒲輪召。深爐芋火香。癲癇循迷妄。那可秘靈方。

覺皇如按指。海印自生光。火不鏡中出。珠非衣裡藏。
甆甌浮雪乳。石室藹天香。妙達真空理。規圓矩自方。

** 閱古軒

歷探先聖意。毫髮本無差。未盡眼中翳。那除空裡花。
凉風生几席。白月照窻紗。掩卷成枯坐。真觀豈有涯。

** 答天童平石和尚見寄韻(五)

不肯高居兜率天。逢人要覓一文錢。更言彌勒真彌
勒。摋土拋沙百眾前。

泐水禪如藥汞銀。黃龍聞著即生嗔。當時不是慈明
老。鐵網難收一角麟。

三尺竹篦長在握。肯將佛法當人情。巍然照雪軒中
坐。衲子教它眼自明。

旃檀樓閣翠嵐中。水鏡襟懷鶴髮翁。石鼎香銷定初
起。金烏拍翅海門東。

頭頭物物總天真。誰謂今人媿古人。慶喜何曾徇根
識。瞿曇徒自綰花巾。

** 贈的維那

化米歸來仍化炭。堂司一職輒相煩。要明的的西來
意。只在尋常日用間。

** 贈西上人

子到問吾西祖意。老來有口只宜閒。趙州曾指庭前
栢。千古叢林作話端。

** 贈靜知客

動靜寒溫合自知。江淮閩浙浪奔馳。大陽寺裡顯知
客。乳竇峰頭百世師。

** 懷古十首寄大宗西堂

鶉衣百結不掩骭。糞火堆中有芋魁。寒涕垂頤曾不
管。紫泥書自九天來。

語非難也識真難。臨濟腰包上徑山。汝自問它何欠
少。一堂雲侶半抽單。

頭上青灰三五斗。趙州誰謂太疎慵。等閑剔起眉毛
看。老虎斑斑是大蟲。

飢餐渴飲不多爭。不向如來行處行。怪底當年顛普
化。飯床踢倒大麁生。

白雲昔日見楊岐。問及茶陵受業師。不是當家真種
草。如何一笑會懷疑。

慈明參罷老汾陽。短髮肩挑骨董箱。神鼎老昏相見
語。叢林多是錯商量。

芭蕉庵中泉大道。禪子來參無異談。直示汾州奇特
事。解懷抖擻破裙衫。

古德示人閒露布。看時容易會時難。不因兩轉合頭
語。船子那能得夾山。

談辯對人無抵捂。自家無事動干戈。從前一等偷心
死。選佛場中得甲科。

三督黃牙竅到天。衲僧蹉過萬千千。字經三寫烏焉
馬。疊妙重玄競說禪。

** 次了菴和尚雜言韻(八)

吾祖深慈豈易量。要成大樹作陰涼。看它五葉花開
後。萬紫千紅敢鬪芳。

胡僧得得飛金錫。曾為汾陽罷夜參。未許南堂樂閒
寂。要弘法道播東南。

一塵不立萬緣空。夜半陽烏海底紅。出窟金毛不求
伴。度河香象更誰同。

有生有死心源混。無聖無凡性地平。客至休嫌太疎
嬾。白雲流水自將迎。

赤手須探火裡氷。自家活計勿它營。德山白棒橫揮
處。即是昏衢智慧燈。

觸目遇緣無剩法。何須要透未生前。三冬喜有生柴
火。且自垂簾護煖煙。

揑沙終是不成團。斷臂安心話巳圓。真正舉揚宗教
事。草深何止法堂前。

眼見耳聞無別旨。手握烏藤行復倚。菩薩聲聞曾未
知。各證圓通二十五。

** 信庵

只箇無疑便入門。其中別是一乾坤。拳頭對客何勞
竪。日日茅檐挂白雲。

** 台州天寧音。都管塑觀音。知客寮起樓淨僧
髮施草鞵

觀音示現比丘身。樓閣門開接要津。剃了頭光飽喫
飯。草鞵重著見何人。

** 寄紫巖絕學和尚

莫厭荒凉古道場。吾宗只貴話頭行。趙州曾住觀音
院。麥醋沙鹽土塌床。

** 示禪客

問來汝須啞却口。答去我須禿却舌。堂前露柱笑掀
眉。達磨西來無妙訣。

** 析雪竇迷悟相反偈

霏霏梅雨灑危層。一句分明絕愛憎。末法師僧少方
便。多將知解當宗乘。

五月山房冷似氷。不教容易啟柴扄。口邊白醭生來
久。且喜渾無問法僧。

莫謂乾坤乖大信。古今毫髮不曾差。趙州猶自婆心
切。凡見僧來喚喫茶。

未明心地是炎蒸。縱巳明來也只寧。栽了冬瓜種茄
子。一條百衲補難成。

** 答靈隱竹泉和尚

摩醯正眼耀乾坤。物日禪翁六世孫。倒握竹篦全殺
活。當陽擊碎鐵崑崙。

** 建三塔

潭北湘南草正青。敲甎打瓦見功成。一非三也三非
一。那箇髑髏無眼睛。

** 華頂光菩薩製紙龕於爐上。禦寒坐禪

溪藤裁製禦寒威。六面虗明定起時。棗栢當年惟造
論。火爐頭話幾曾知。

** 山居

深深爐內煨黃獨。爛爛鍋中煑蕨薇。曠劫不殊今日
事。今年不似去年飢。

綠蘿溪畔啟荊扉。自浣襤衫布衲衣。乾鵲鳴來又鳴
去。多年江海故人歸。

尋玄覓妙正紛然。誰解回光究本源。大地眾生銷妄
見。百千諸佛本無言。

法社凋衰心欲寒。諸緣空寂更何言。山窻睡起日卓
午。一樹桫欏花正繁。

平面似床松下石。偃枝成蓋石邊松。無心道者眉如
雪。煑得茶香分外濃。

雲銷陰崖寒意早。枯枝收拾兩三堆。不教菜葉隨流
去。恐悞高人訪道來。

定起蘿龕偶獨行。不知人世歲華更。閒拋藤子清池
裡。無限魚兒水面爭。

三箇柴頭煨正煖。三竿寒日尚高眠。明知有口可挂
壁。萬象森羅替說禪。

總是娘生一箇身。任它富貴任它貧。石床坐落三更
月。風揭松濤滿耳根。

山高纔寒便積雪。三冬少有無雪時。庭前齊腰憶二
祖。床上縮項思楊岐。

** 題祖會圖

聖賢瑞世示冥權。妙筆如何𦘕得全。賴有陳年斷貫
索。將它鼻孔一時穿。

** 獨庵

單單結構箇茅廬。玉殿珠樓總不如。非特與人難共
住。更無人可作鄰居。

** 勉中姪侍者參方

千聖頂𩕳一著子。決擇莫辭途路長。雪嶠三回到投
子。慈明易服見汾陽。

** 贈僧書楞嚴法華圓覺華嚴四經

直取華巾成六結。曲垂根器演三乘。其如深入光明
藏。破一微塵出大經。

** 贈峴維那為法花會化緣捺海塘

興化棒頭知落處。東西南北任縱橫。靈山一會儼然
在。滄海桑田幾變更。

** 悼愚仲和尚

諸方宿德死殆盡。死到慧因愚仲翁。法道衰寒端可
卜。典刑誰復繼高風。

頓悟心宗空萬法。尤專密行化人天。輪珠手裡一百
八。綻作火中金色蓮。

** 無疑

何須東卜與西卜。自信從來不覆藏。見得一番親切
了。著衣喫飯只如常。

** 悼壽昌別源法兄(四)

平生慣用黑荳法。松源五世的骨孫。信脚蹈翻生死
海。當陽指出鐵崑崘。

有口不吞三世佛。十方剎土任遨遊。死來隨例成顛
倒。舍利勞人滿掬收。

心存聖解道還殊。藥有神功病莫除。劫火從教燒海
底。涅槃生死本如如。

川陸動踰千里遠。弟兄十載不承顏。遺音昨到紫籜
寺。骨石巳葬丹霞山。

** 國清索天封竹作水筧

雙㵎當陽輕借問。天封直下便相酬。同將百尺竿頭
意。萬仞懸崖接上流。

** 答清凉實庵法兄六首(時在太白前板)

黃金世界清凉國。演說無邊舌廣長。太白峯前分半
座。端如靈樹待韶陽。

籜頂幽居百念灰。窗前明月幾番來。昨朝僧向臺山
去。接得羅浮一信回。

吾知捉象與捉兔。一等須教用力全。日用現行明歷
歷。從來無得亦無傳。

根器未湛禁惡辣。明窻之下且安排。一聲看狗狼忙
走。門外紫湖空立牌。

大小雲門奇特事。曾無一法可當情。問渠諸佛出身
處。便道東山水上行。

不羨超宗并逸格。何勞廣學與多知。空來佛國三千
界。使得人間十二時。

** 悼紫巖絕學和尚

晚年歸老千峯頂。警發來蒙念未休。聞道秋來遷化
了。何人重舉過窓牛。

** 染藏主天童持淨

苕帚放來拈鐵剗。淨邊功業穢邊修。廁籌撥出光明
藏。笑倒天童老隰州。

有甚卓卓與的的。老禪不覺舌頭長。掃空教典五千
卷。糞壤堆頭自舉揚。

** 示朗侍者

野鴨分明飛過去。馬師驀鼻拽教回。徒將鐵杵敲氷
骨。花在不萌枝上開。

** 行者福嚴歸葬父母

父母非親孰最親。報恩須是負恩人。活埋黃土深三
尺。碓觜花開劫外春。

** 悼前清凉松隱和尚(二)

八十五年能事畢。跏趺合掌示真歸。闍維重使人驚
訝。繚亂天華雪片飛。

直下西丘四世孫。倒騎鐵馬上崑崙。清凉山裡萬菩
薩。無相光中添一尊。

** 輗侍者歸省松岡和尚

剎海三千彰妙用。塵勞八萬洞靈知。鳥窠吹起布毛
處。普化打翻筋斗時。

** 送希聖彥長老住溫州仙巖

此去仙姑巖畔寺。烏藤橫按接禪流。安公破讀楞嚴
句。直得須彌笑點頭。

** 宗綱

少室峰前拋鐵網。振振盡是玉麒麟。一從五派分來
后。赤手提持有幾人。

** 次松巖恕中和尚山居雜言(四)

菩薩圓修與佛鄰。退身三界拯孤貧。茫茫角力趨程
者。頂罩燒鐘一萬斤。

雲頭按下守空知。坐對飯籮甘受飢。桂櫂蘭舟誇好
手。未聞奪得錦標歸。

一句了然超百億。更疑何事待丁寧。怪來昔日矮師
叔。蒲伏洞山床下聽。

江海歸來齒髮疎。一庵移入深雲住。獼猴成隊摘酸
梨。見人走上懸崖樹。

** 拜和天目老祖四題真蹟韻

*** 香山湯禪師濯足亭

上牢添器費工程。巧處偏於拙處呈。濯足溪流顯靈
異。當時那辯濁中清。

*** 石橋五百羅漢

五百聲聞受記來。神通手面走風雷。石橋蹈斷不蹈
斷。且向深雲靜打隈。

*** 瑞巖惺惺石

恠石破陀讓蘚苔。老禪危坐不傾摧。長年報道惺惺
著。那箇出它機境來。

*** 龍湫詎那尊者

詎那抱膝古崖阿。萬斛觀傾設利羅。我欲為渠施痛
掌。奈渠不肯轉頭何。

** 題列祖傳法正宗標目

金舂玉應楔出楔。燄續芳聯心印心。真淨界中無位
次。閻浮世上有知音。

** 答傳首座(二)

汾陽有語莫妄想。長慶連云也太差。踢倒飯床顛普
化。築來脚指老玄沙。

竭世樞機固可𠷣。窮諸玄辯亦徒為。碓坊盧老不識
字。六代傳衣還是伊。

** 招國清東席木庵和尚

皮膚脫盡唯真實。一片虗懷水鏡開。正好清狂伴寒
拾。隰州古佛望歸來。

** 聞䳌有感。寄國清東席了空和尚

倒指從頭數故人。音書處處隔風塵。杜䳌啼上三更
月。一箇空山老病身。

** 招前明慶瑩中法弟

音容動別半千里。黃落巳驚三十秋。細大法門無可
說。欽山有語啟巖頭。

** 析舊作成四章。示淡維那

化米歸來仍化炭。殺人劒也活人刀。誰知恩大難酬
處。海未為深山未高。

堂司一職輒相煩。徹骨氷寒者一番。束破桶盆雙眼
碧。黑花猫子面門斑。

要明的的西來意。塞却咽喉須出氣。無言童子念摩
訶。釋迦不受然燈記。

只在尋常日用間。須知覿面隔千山。句中有眼終難
會。琴上無絃正好彈。

** 送僧持缽

覺皇三界獨稱尊。法化宣流在子孫。喜覩雲堂容海
眾。高擎鐵盋向檀門。

** 聵翁

娘生兩耳聾來好。老去無聞萬念如。每見傍人開笑
口。仰天閒撚白髭鬚。

** 謝事太白。偶閱東石和尚語。其間有賀能仁
仲南東堂退居偈。析成四章。示諸左右

占得溪房最上層。省來赤脚蹈氷稜。縱饒著我千金
價。不賣平生百不能。

山中拋却一堂僧。總可它年繼祖燈。萬象森羅熾然
說。何須勞我舉烏藤。

小園移在闌干下。屋角天風鳴鐵馬。今無良遂來咨
參。麻谷鋤頭對誰把。

自摘青藜雜飯蒸。飽餐毛孔有餘馨。笑它昔日毗耶
老。演出如來最上乘。

** 贈日者

壽夭榮枯底用推。定於哇地一聲時。先生妙縱談天
舌。本命元辰合自知。

** 製衣沈氏求

引線行針無別法。量長較短在臨時。工夫純熟自省
力。手段精奇人共知。

** 修鞋鮑氏求

破柴床下埋塵久。妙手重修在此時。初祖親攜返西
竺。大陽轉付續宗枝。

** 季曇

二千年后法末世。優缽羅華遍界春。飲光獨得正法
眼。謾盡靈山百萬人。

** 閒居雜言同韻六首

瘦藤孤倚碧池頭。照影空驚兩𩯭秋。祖道流通滿寰
海。負舂盧老出新州。

有口何勞舉話頭。萬松聲撼四時秋。夜明廉外排班
立。恠底當年老隰州。

敲出麒麟拄杖頭。機如激電氣橫秋。唆佗臨濟參黃
檗。徹底婆心是睦州。

翻身只在一毫頭。凜若神山碧海秋。打失眼睛孚上
座。角聲吹徹古楊州。

牧牛善解掣繩頭。祖父田園會有秋。不見溈山傳寂
子。宗乘大闡在袁州。

一室空山白盡頭。祇園無處不凋秋。束腰豈易追藥
嶠。行脚尤難學趙州。

** 悼玄一隱君

埋玉平原草樹荒。隱君玄一未甞亡。清凉傳與補陀
傳。千古名山有耿光。

圖書四壁貫晴虹。方外猶明少室宗。那料藏舟移夜
壑。丹霞無處訪龐翁。

** 圓中

轉轆轆地。如盤走珠。向外尋覓。天地懸殊。

** 一言

只箇歸源旨。分明不二談。機先見真諦。何用口喃喃。

** 生上人禮補陀

大士巖間出見。勞生日用相逢。楊柳枝枝甘露。旃檀
葉葉香風。

** 凝碧亭

群峯鎖煙靄。方池漾漣漪。遙空結靜色。一片清琉璃。

** 溪謳十首贈無著山主

小小一溪水。雄雄四面山。道人栖止處。茅屋兩三間。

壁角破沙鍋。洗來猶可用。撥雪挑薺牙。夜深營茗供。

溪居樂性情。誰云大孤絕。脫脚濯清流。開窗待明月。

四畔多山家。朴古忘彼我。共樂鐘磬聲。隨時送山果。

洗衣一片石。闊可四五尺。崖根著脚牢。溪湍任舂激。

鹽從山市賒。麥寄隣家磨。斫得生柴歸。日頭檐外過。

茗盌對爐香。同參引話長。西風上衡岳。夜雨宿瀟湘。

溪雲弄晚晴。飛起碧蜻蜓。西園看梨棗。何處唱歌聲。

寒日巳卓午。柴扉猶未開。飢烏如有約。成隊下生臺。

夜來寒氣濃。天明雪沒屋。化粮人未歸。充飢有黃獨。

* 小佛事

** 為曉上座火

提起火。汝是超生越死曉事底人。隔墻見角。便知是
牛。隔山見煙。便知是火。擲下火。

** 仁藏主火

生也不道。死也不道。一大藏教。詮註不及。仁則榮。不
仁則辱。般若如大火聚。近之則燎却面門。

** 勤都管火

上士聞道。勤而行之。生死到來。總用不著。動絃別曲。
葉落知秋。摺折聖箭子。撥火覓浮漚。

** 寂都管火

逼慈明晚參。對白雲發笑。照而常寂。寂而常照。擲下
火。火蛇鑽汝髑髏。退後退後。

** 能都寺火

能所俱亡。生死路絕。楊岐金剛圈栗棘蓬。拈向一邊。
金將石試。玉將火試。

** 仁都寺火

楊岐輔慈明。石窻輔宏智。仁者必有勇。勇者不必有
仁。顧眾云。夜來何處火。燒出古人墳。

** 昌都寺火

透得金剛圈。吞得栗棘蓬。大昌吾道。死款活供。擲下
火。南山燒炭北山紅。

** 規都管火

打破生死關。摺折聖箭子。未為好手。要見真規復復。
真須火裏蓮開。

** 琦典座火

如麟如鳳。如琦如瑰。敵不得死生何益。明日喫甚菜。
二年同一春。擲下火。紅爐焰裏好翻身。

** 堯首座火

不譽堯而非桀。不喜佛而增魔。不捨妄而求真。不貪
生而畏死。摩訶衍法。離四句。絕百非。撥波求得火。燒
却五須彌。

** 宗首座火

我宗無語句。亦無一法與人。仰山夢昇天宮第二座。
說摩訶衍法。有甚交涉。擲下火。喚作火。則燒殺你。不
喚作火。則凍殺你。

** 禪上座火

道無古今。禪非坐臥。死款活供。能有幾箇。太原孚上
座。在楊州聞角聲。髑髏前打失眼睛。也是認橘皮作
火。

了堂和尚語錄卷第三

了堂和尚後錄
門人　編

** 重刊法華經印施珠山志長老請題

覺皇誓願丘山重。大事因緣信者稀。現瑞放光嚴萬
德。開權顯實被群機。毗盧正印當空妙。般若真燈遍
界輝。一會靈山儼然在。閻浮日月過如飛。

** 讚觀音大士

心聞洞十方。大哉觀自在。為度苦眾生。恒深悲願海。
我述讚詞不自量。徒繪虗空絕五彩。

六根互用。萬行齊修。吹香風於旃檀林裏。灑甘露於
楊柳枝頭。無生不度。無剎不遊。

** 圓相文殊大士悟上人禮五臺後請

大智七佛師。塵剎咸歸命。不現妙色身。示此大圓鏡。
直饒凡聖本來同。也是幻藥醫幻病。

** 布袋和尚

背負布囊。肩橫藤杖。閒時討忙。痛處抓癢。落魄長年
走市𢌅。拋却上方兜率天。

** 豐干禪師

騎虎出松門。為人機用別。閭丘太守前。家風都漏泄。
都漏泄。金剛腦後三斤鐵。

** 寒山拾得二大士

掣風與掣顛。非凡亦非聖。颺下菜査筒。放來苕帚柄。
答豐干不遊五臺。嚇溈山同出松徑。寫盡天下心。長
吟并短詠。倒握鐵蒺䔧。擊碎軒轅鏡。拍肩大笑太無
端。森羅萬像齊歡慶。

** 靈照女

悲願度生無盡時。逆施倒用討便宜。滿船家計沈湘
水。却向街頭賣簏籬。

** 朝陽穿破衲

空山寒日當簷。喜有竹針麻線。此時不下工夫。驢年
會成一片。

** 對月了殘經

天邊桂月娟娟。爐上檀煙梟梟。曠劫曾看底經。未展
卷時都了。

** 䟦妙喜老祖與監務大夫手帖(幻住乃大夫門舘。亦老祖
故人也。見帖中)

妙喜百世師。機鋒萬夫敵。如日行閻浮。群有咸蒙益。
惠書監務君。意真語尤直。大海揚風帆。高山落圓石。
幻住深道交。臥病詢端的。遠寄鎮心丹。備陳調服食。
堂堂大乘人。寧忘悲願力。或示易中難。或施順中逆。
上賢猶罔知。淺智那能識。持尺量虗空。我謂徒疲劇。

** 石窻和尚語錄。寶都管重刊印施求語

曹洞家風尚綿密。末學那窺萬中一。夜明簾外擊金
鐘。珊瑚枝頭昇杲日。石窻端可恢先宗。真俗二諦尤
圓融。荷眾處已潔氷雪。陞堂開室揮天龍。四會有錄
行世久。舊板無踪歸蠧朽。永嘉上人捐已資。重刊印
施世希有。勝侶著眼觀非觀。玄言妙語何相干。咬人
還他師子子。澄潭不許蒼龍蟠。

** 化緣造石塔奉藏拭經舍利。獎藏主求

如來藏裏摩尼寶。勝義空中設利羅。香吐煙雲凝翠
蓋。光流星斗燦銀河。金陵應禱康僧會。玉几專誠劉
薩何。高壘雲根成窣堵。廣資福聚到檀那。

** 閱藏經化粮供眾

古佛應身揚化地。長庚橫曉在東南。重延雲侶三千
指。旋展霞縧五百函。意在鈎頭緣般若。春生筆底綻
優曇。要教滿鉢盛香飯。當聽維摩不二談。

** 雪竇華國和尚。九峯芳長老請

松源遠孫。枝分派列。竺西嫡嗣。焰續芳聯。妙用全彰。
輥綉毬於萬家叢裏。真機罔測。垂金鈎於千丈巖前。
證先宗即心是佛。憐末學待悟為禪。夫是之謂華國
和尚乘夙願輪。饒益乎人天者也。

** 天童平石和尚。東山言長老請

氷雪其懷。風雷其舌。道被人天。令行吳越。起祖父欲
墜之宗。掃魔外架空之說。竹篦三尺長。用處尤親切。
松濤飽聽樂高年。一甌清茗三更月。

** 無際和尚

東甌勝絕。間出名師。祥麟遁跡。瑞鳳來儀。探驪頷抉
驪珠。精窮奧旨。入虎穴撩虎尾。弗畏雄威。濟中川之
舟楫。匡大法之綱維。此是無際和尚丹青描貌不得
底。真相非相之希奇者也。

** 題仲謀和尚語錄後

虎丘曾祖法道。六傳而至鄮峰此菴師祖。其嶮峻之
機。純全之旨。咸稱復古。而增輝焉。此菴之傳。得鳳臺
佛性叔父東禪圓明先師。又能大其家世。佛性之傳。
得仙巖仲謀靈巖了菴。猶景星鳳凰。世不多見。今觀
仲謀三會說法語。飈馳電激。玉應金舂。蓋其化去後。
門人結集。鋟梓流通。庶乎覽者咸領旨於言前。譬若
塗毒之鼓一撾。聞者皆喪。

** 悼楚石和尚

抉得龍淵珠九曲。當陽能把蟻絲穿。京城別眾搖金
鐸。法海憑誰駕鐵船。傑閣那容留􂨘李。浮圖永喜鎮
秦川。超生越死光明藏。舌卷風雷舉不全。

** 悼無夢和尚

宗教東南冷似灰。扶持全藉出群材。萬言書動。

龍顏悅。列祖傳驚魔膽摧。熊耳老胡歸竺國。鴈門大
士赴蓮臺。本來無地容生滅。要使人天正眼開。

** 悼大千和尚

茫茫苦海法舟傾。不復垂慈利有情。祖室真燈輝太
白。師門的派出雙清。盤陀石上名先重。妙喜泉頭話
太行。無位真人赤骨律。分明日午打三更(無位真人赤骨律。辭
世頌語)。

育王大千和尚火化後。四物不壞。其徒弟妥
侍者請語。謁

** 無相居士宋公求塔銘

玉几夢菴醒大夢。了知幻有即真空。輪珠不壞闍維
日。設利收來般善功。擇法眼睛終爍電。談玄牙齒尚
關風。求文刻石垂千古。洞徹吾宗無相翁。

** 歸源老人示眾。析成四首

問佛與問法。石頭路尤滑。生柴帶葉燒。苦瓠和根拔。

馳求轉更狂。須信不尋常。彈指超三際。舒光洞十方。

語言并動用。謾覓虗空縫。三冬寒氣濃。黃河連底凍。

只欠自承當。猶多錯較量。挨身入閙市。紅日上扶桑。

** 禪人寫師真請讚

深憐末學。遐仰先宗。面赤不如語直。耳聾爭似心空。
倒握竹篦三尺鐵。金烏飛上海門東。

心宗不可傳。開口成話墮。壓沙謾覓油。敲氷難取火。
五色天麒麟。掣斷黃金鎻。

** 次韻澄散聖山居真蹟

樂道自然忘世緣。崖根結屋屢更年。霜華燦爛蒙雙
𩯭。雲葉參差擁半肩。百丈再能參馬祖。趙州早巳見
南泉。誰來同撥地爐火。話到威音大劫前。

** 奉答無相大學士宋公見寄

本無自性金剛寶。那有他家藥汞銀。貴樂昇平佐
明主。詞鋒筆陣肅天人。

善言言所不能言。一句當陽明正偏。珍重金華傅大
士。掃空疊妙與重玄。

** 答赴

** 詔京城。諸高僧見寄韻二首

官驛涼生八月初。承
恩入對
御庭除。河清海晏開天統。虎踞龍蟠壯
帝居。報國巳酬千里志。匡宗應上萬言書。特裁雲錦
遙相寄。慰我林泉齒髮踈。
奉
詔新編佛樂成。萬靈趨會彩雲輕。經翻貝葉開龍藏。
燈燦金蓮滿
禁城。杭海梯山懷德厚。歸牛休馬賀時清。當年大覺
辤
仁廟。宸翰鐫珉在四明。

** 淨慈壽首座日本人。持危宋二學士所作南
堂和尚行道記語錄序見示。書此以贈

仰山說法兜率天。扶桑人種陜西田。舌頭不覺添三
寸。鼻孔無端失半邊。道人氣岸真奇絕。脚踏金船載
明月。慈雲堂前喫蒺䔧。滿懷冤屈憑誰雪。

京城特謁老維摩。雄詞妙辯翻銀河。持來長庚試一
展。光𦦨萬丈輝松蘿。事理全彰容物我。纖塵不立難
肯可。優鉢華敷劫外春。祥麟掣斷黃金鎻。

** 次了菴和尚韻題臥雲軒

深谷搆層軒。紛華不到眼。一榻臥白雲。長年遂踈散。
聖賢出沒如浮雲。須彌百億皆幻塵。香雲樓閣遍塵
剎。彌勒一一能分身。坐即臥兮臥即坐。誰管光陰蟻
旋磨。勞生界上機巧萬端。臥雲軒中不消一唾。

** 光明室為天淵和尚題

我此光明室。廣博容大千。方便開戶牖。悲願堅墻垣。
毗耶離城真規未泯。摩竭提國勝軌儼然。交羅從誇
寶絲網。四色謾說金池蓮。馨香味觸常三昧。經行坐
臥空諸緣。

** 次天界季潭和尚韻。送韞中宣首座

萬八千丈華頂峯。祥光貫日如晴虹。間生如識到全
室。不離幻有談真空。匡眾龍河吉祥處。廣揚佛祖同
風句。韞中傳誦無少差。妙乎不動中間樹。逆施倒用
侶難識。量外機先好尋覓。一毫端上洞根源。日用現
行明歷歷。君不見古有永嘉真覺師。曹磎證道誠希
奇。又不見雲峰曾參翠巖老。意在驚虵先打草。不是
佛兮不是心。亦非禪也亦非道。坐來如靠須彌山。折
筯謾攪滄溟乾。從空放下從空看。轉地軸兮回天關。

** 追和古德雜言同韻五首

釋尊示跡度娑婆。正法難留像法過。易樹慢幢大力
鬼。甘縈疑網小根魔。頂門眼活觀何遠。肘後符靈驗
自多。萬一身心堅鐵石。終成砥柱障頹波。

一千七百閑公桉。何處誵訛透不過。脫體承當魔即
佛。從頭執著佛成魔。心存厚德推恩廣。藥奏全功識
病多。莫使毗盧清淨海。無風匝匝湧金波。

老屋深雲養宿痾。黃連石蜜幾甞過。罷拈藤杖勘禪
侶。閒把茶甌敵睡魔。一剎那間猶是久。盡恒沙數未
為多。翠岩一見慈明後。便有滔天逆水波。

鐵杵宜將石上磨。要教明試一翻過。證非證也三乘
果。空可空兮五陰魔。撥火覓漚愚不少。檐泉帶月智
何多。宗綱力振諸知識。骨冷雲山窣堵波。

塵沙剎海事如何。六十小劫風雨過。焰續智燈追列
祖。鋒藏慧劒怖群魔。機先與奪真觀妙。格外提持錯
會多。眨上眉毛回首看。分明全水即全波。

** 心上人求舍利禮寶陀

玉几峯前求舍利。寶陀巖畔禮觀音。要教瑞相時時
現。空却塵勞種種心。

** 次韻送域侍者就柬廼師仲齡和尚

佛祖向上關。過在強描貌。有路不吾行。無繩還自縛。
擊竹老香嚴。曾謂無錐卓。覓油謾壓沙。取乳期搆角。
國師喚侍者。直截何差錯。望空穿鑿多。平地風波惡。
道交仲齡翁。每思觀盛作。真乘好舉揚。叢林正衰落。
嚴師禮覲復南詢。彈指聲中入樓閣。

** 次木菴和尚韻示鑑維那

心外非佛。佛外非心。無邊界不間毫髮。曠大劫何分
古今。翠岩用處誵訛。將蝦釣鱉。雲峰悟時端的。握土
成金。楮小自難懷大。綆脩終堪汲深。師子翻身兮。威
獰罔測。羚羊掛角兮。踪跡何尋。雖云悟解隨類。當知
演說一音。行待搖鞭匪良馬。棲能擇木真靈禽。

** 用恕中和尚韻送寄侍者參方

千差萬別消歸已。咳唾揚眉契真理。道人欲作諸方
遊。一步當知始於此。密意明明在汝邊。塵勞妄覺空
鏖煎。烏藤倒握遍探討。抉珠須造驪龍淵。偷心未死
成痼疾。神醫拱手何由痊。望真丹有大乘器。老胡得
得來西乾。布毛吹起無別旨。侍者悟去良有以。竿頭
百尺解翻身。越聖超凡都在汝。

** 虗室謌為莊藏主賦

虗也何室。室也何虗。虗兮匪曠。室兮匪拘。鑑世間如
影響。了聖道如蘧廬。直下忘能忘所。自然無欠無餘。
與麼與麼。塵毛剎土。隨緣遊戲。不與麼不與麼。蝸牛
殻裏。妄自安居。當臺明鏡。歷掌神珠。頓空摩竭法令。
掃蕩毗耶真規。赤脚波斯尋戶入。無言童子笑軒渠。

** 樵菴

斧在腰兮柴在肩。三間茅屋斷橋邊。盧能養母終傳
法。王質觀棋巳得僊。煨芋日高開宿火。煑茶月下取
寒泉。當年懶琖欠周密。惹動坭書下　九天。

** 雪崖

隆冬瑞雪豐年兆。先積高崖也自奇。雲盡半空騰素
𦦨。風生四野奮寒威。神光獨立齊腰處。會祖忘眠縮
項時。平地不無千仞險。足心酸澁洞靈知。

** 答前保福仲邠和尚

虗空不掛一絲頭。滄海能浮萬斛舟。廣學多聞都掃
却。橫拈倒用有來由。松華堂上揮談麈。玉几峯前下
釣鈎。雲侶憧憧問禪病。機先好舉過窻牛。

** 送舜西堂省親

天台南望青海邊。白髮慈母延高年。古寺編蒲作後
範。隔江舉火超先賢。滔天恩波自枯竭。歷劫愛網空
縈纏。洞明真智全真孝。銀山鐵壁堅非堅。

** 示離相儔長老

夾山早住一院。未得親承作家。不知千里懸隔。謬在
毫𨤲有差。僧問法身。便答法身無相。僧問法眼。便答
法眼無瑕。道吾為客聽法。一笑略露爪牙。茶邊慇懃
致問。未免撒土拋沙。夾山器量本奇偉。即住華亭見
船子。兩篙打時巳點頭。一橈呈處心全死。陳年爛葛
藤。何用重新舉。既以披衣握麈。要稱祖師門下士。當
知吾宗顯赫。利益人天有如此。

** 示師孫法雷藏主

瑞光圓照陞高堂。鼓輒墮地聲愈揚。有僧指鼓謂眾
曰。法雷震地何其祥。弘荷大法果莫及。嚮風緇白如
雲集。　天子賜坐御榻前。茶甌三蕩仍長吸。汝師訓
汝名法雷。有意遠期成大材。四海叢林正衰落。波流
風靡追難回。汝丁壯年宜奮勵。毗盧藏海空三際。一
句無私廓頂門。歸源五葉真苗裔。

** 送邁藏主

心不是佛。智不是道。丹霞騎聖僧。馬祖踏水潦。五千
教典盡掀翻。百億須彌俱靠倒。後非遲也先非早。啐
啄之機難恰好。木鷄啼處月黃昏。芻犬吠時天大曉。
絕承當。離膠擾。明知不覆藏。却許自探討。吳楚叢林
知識多。臨機無吝攄懷抱。

** 定山

大定如山不傾動。山非大定還消磨。惟聞虗空不爛
壞。七金五嶽徒嵳峩。鷲嶺衣付大迦葉。龍華待傳阿
逸多。大洋海底遭火熱。須彌頂上翻金波。道人妙齡
聽吾語。閻浮烏兔如飛梭。定起空山口無舌。何能與
子歌長謌。

** 信中

信是道原功德母。善根長養在其中。玄微巳向言前
薦。端的何妨格外通。誠實功夫能保惜。偏邪情解自
消融。還他親到不疑地。空有雙忘顯正宗。

** 樵隱

旋作生柴帶葉燒。白雲丹嶂樂陶陶。

九天曾遣蒲輪召。不出頭來儘自高。

** 野牛

長林豐草臥雲煙。鼻孔遼天不受穿。消得乾坤閑歲
月。荒來祖父舊田園。

** 韞中

上人字韞中。此義難部㭊。不是珠沉淵。亦非玉藏石。
自家一寶秘形山。古今無價堪酬直。明明不離日月
間。向外馳求徒費力。

** 梓巖

吾聞梓是木中王。托根層巖愈堅久。繁柯上徹碧雲
高。重陰下覆蒼苔厚。秋老風傳錦瑟鳴。夜闌電掣金
蛇走。空生宴坐天雨華。無說無聞獅子吼。

** 無言

維摩牀上示疾。善現巖間坐禪。一句何曾脫口。舌覆
三千大千。

** 自明

非從他得。本有靈光。不離當念。洞徹十方。

** 清白軒為天寧原上人題

玉壺貯水。銀碗盛雪。物理自彰。清白誰說。四時遷謝
兮。有古有今。六窻虗明兮。無二無別。經行既從容。宴
坐尤超絕。門外黃塵沒馬深。毫端辯的方親切。

** 送秀書記遊台鴈

掃空積翠三關語。便有經天緯地謀。五百聲聞都勘
過。詎那爭敢不低頭。

** 次韻贈興藏主

佛祖最上乘。非空亦非色。參之詎可參。得也竟何得。
不有寸心丹。難逢雙眼碧。道人精進幢。終當造玄極。

** 送日本生禪人禮寶陀遊天台

生緣辭絕域。參禮到中洲。妙相從心現。真乘匪力求。
白華嚴洞曉。紅葉石橋秋。直下明端的。艱懃志可酬。

** 妙禪人求

何用談玄并說妙。亦無密授與親傳。渾侖一箇鐵餕
饀。細嚼方知百味全。

** 借韻勉陟藏主

真誠衲子陟藏主。來伴閒居三兩年。處已肯摸今日
樣。探玄期拍古人肩。良駒豈待搖鞭影。瑞鳳終知飲
醴泉。佛祖話頭千七百。直須一一薦言前。

** 借韻示暐藏主

牧來水牯得純時。何用施呈嚙鏃機。藏裏無珍應失
色。籬根瓦礫自生輝。本無凡聖成階級。那有乾坤受
範圍。黃蘗當年打臨濟。烏藤六十不知歸。

** 借韻示朗長老

列祖大開方便門。迅機殺活棒頭分。長鯨吸盡百川
水。徤鶻衝開萬里雲。佛自佛兮居佛位。魔誰魔也墮
魔群。莫嫌老我無傳授。纔涉纖塵染污君。

** 示徒弟楚長老

古有至人。善施法令。似空噇空。如鏡照鏡。赴齋大士
提起門槌。掃地寒山放下帚柄。百千劫未始拋離。二
六時自然相應。修也何修。證亦非證。無言童子念摩
訶。耳根塞却分明聽。

** 借韻示徒弟思隱

大陽傳法付皮履。曹洞宗風墜還起。滄溟枯竭須彌
低。千聖之手堪同擕。頂門正眼如未明。黃金無色蘭
無馨。楊岐垂派到崑阜。看他各展扶宗手。折膠墮指
猶未寒。扶珠驪頷方為難。祖域荒涼正此時。危如九
鼎懸一絲。汝能遠來慰空寂。打汝罵汝都無力。一句
分明向汝談。前三三與後三三。

** 乾峯乾長老字象初

指乾曰象初。乾也從何起。未聞太虗空。形其有終始。
古德曾有言。貴在明自已。有物天地先。無頭亦無尾。
不逐四時凋。認著還不是。道人曾主乾峯來。未開口
前。早巳明斯旨(咄)。

** 珽藏主字大珪

試玉要須經烈燄。纔形纖翳成玼玷。不分真偽開眼
人。非惟燕石藏來賺。難逢至寶出人間。能別至寶尤
為難。卞和三獻遭刖足。煙雲結恨遺荊山。當知至寶
得非得。倘分美惡成仇敵。明明不離萬像中。鶻眼龍
睛曾莫識。

** 無我字照上人求

火寄諸緣。或炎或熄。水流於下。隨曲隨直。風動搖而
成聲。雲去來而絕跡。乳和水而易分。膠隱色而難識。
諸法何紛紜。當體本空寂。自家拶倒須彌盧。一句了
然超百億。

** 贈靈隱迅藏主

堂堂古德。凜凜真規。美流萬世。清振一時。秉起金剛
慧劒。撒出海藏摩尼。不有龍睛鶻眼。難窺電激颷馳。
與麼與麼。得之於心。剖石逢玉。不與麼不與麼。失之
於旨。𦘕虎成狸。莫辜三事衲。惜取兩莖眉。閻浮光陰
迅疾不少駐。究明已躬大事毋自欺。

** 次韻贈淨慈達藏主

虎丘直下到西丘。派列枝分多勝流。萬指雲堂曾弗
顧。孤村草店肯遲惡。機先中的同非別。句裏藏鋒各
有由。信手揭翻華藏海。還他全放復全收。

** 贈四明廉長老

佛祖門庭海樣深。出家自合遍參尋。研窮至理楔出
楔。透脫玄關金愽金。垂棘連城難著價。陽春白雪罕
知音。德山一見龍潭後。頓息從前種種心。

** 次韻示奧侍者

有見非真見。無傳即正傳。頭頭開智眼。法法離情緣。
未解抽金鏃。休云打鐵船。布毛吹起處。不是祖師禪。

** 虎丘繼藏主。嘗到太白山中。請舉話。因寄偈
見謝。故答以示之

開口無非觸祖翁。難教金翅不吞龍。陳年酸饀咬得
破。颺向籬根糞壤中。

** 贈輔侍者

少室真規。摩竭法令。照乘神珠。當臺明鏡。言思莫及
處。拄杖生根。心手相忘時。鉢盂安柄。國師三喚侍者。
侍者隨聲三應。不是量外施功。亦非機先取證。南海
波斯念八還。生鐵崑侖側耳聽。

** 贈觀上人

靈踪聖跡滿區寰。東南四處尤殊特。設利靈光或可
求。觀音妙智終難測。石橋瀹茗供聲聞。南冥焚檀禮
彌勒。喜公操心絕比倫。顧我有口那椷默。歇去向外
妄馳求。成來自已真功德(咄)。

** 隱翠軒為劉振道題

隱翠於空兮。翠豈非空。隱空於翠兮。空亦是色。隱顯
無二兮。殊媿蒼穹。空色不分兮。那臻玄極。闌干獨倚
時。萬像明歷歷。

** 題倒騎牛

三五兒童髽兩角。笛中吹得落梅華。牧來水牯路頭
熟。顛倒騎時也到家。

** 示左右同韻二首

細嚼東山鐵酸饀。蔗漿氷碗讓甘涼。北齊荷法思龍
樹。投子傳宗嗣大陽。

殑伽非鼻可聞香。壁月無風亦自涼。空手教人放下
著。趙州特地啟嚴陽。

** 宗淨頭求

東司不可說佛法。趙州此話播叢林。屎腸抖擻不出
底。休向威音那畔尋。

** 亨淨頭求

水槽每日積來滿。湯鑊及時燒得溫。炙地薰天乾屎
橛。娘生鼻孔幾曾開。

** 示道者智實參方

梵語頭陀。此云抖擻。清淨本然。塵垢何有。大千界不
妨山高海深。無量劫一任烏飛兔走。奉眾勤勞宜力
行。律已規繩要堅守。未能追攀入室之象龍。莫負捨
送出家之父母。不見老飲光。常居萬人後。知識門庭
好遍參。王麈橫揮獅子吼。

** 得淨人火

聽誦金剛經。豁開死眼。解下墜腰石。半夜傳衣。撥波
求得火。燒却五須彌。
了堂和尚後錄(終)