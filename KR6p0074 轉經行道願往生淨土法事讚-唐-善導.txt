#+TITLE: 轉經行道願往生淨土法事讚-唐-善導
#+DATE: 2016-06-11 12:29:56
#+SOURCE: github.com/kanripo/KR6p0074 master 7b5f0da1                


No. 1979
轉經行道願往生淨土法事讚卷
上

沙門善導集記

「　奉請四天王
　直入道場中
　奉請師子王
　師子亦難逢
　奮迅身毛衣
　眾魔退散去
　回頭請法師
　直取涅槃城」


序曰。竊以娑婆廣大火宅無邊。六道周居重
昏永夜。生盲無目慧照未明。引導無方俱
摧死地。循環來去等逝水長流。託命投神誰
之能救。斯乃識含無際。窮塵之劫更踰。自
爾悠悠遇勝緣之何日。上從海德初際如來。
乃至今時釋迦諸佛。皆乘弘誓悲智雙行。不
捨含情三輪普化。然我無明障重。佛出不逢。
設使同生。還如覆器。神光等照不簡四生。慈
及無偏皆資法潤。雖沈法水長劫由頑。苦集
相因毒火臨時還發。仰惟大悲恩重等潤身
田。智慧冥加道芽增長。慈悲方便視教隨宜。
勸念彌陀歸乎淨土。地則眾珍雜間光色競
輝。德水澄華玲瓏影徹。寶樓重接等輝神光。
林樹垂瓔風塵雅曲。華臺嚴瑩種種希奇。聖
眾同居明踰千日。身則紫金之色相好儼然。
進止往來乘空無礙。若論依報則超絕十方。
地上虛空等皆無異。他方凡聖乘願往來。到
彼無殊齊同不退。但以如來善巧總勸四生。
棄此娑婆忻生極樂。專稱名號兼誦彌陀經。
欲令識彼莊嚴厭斯苦事。三因五念畢命為
期。正助四修則剎那無間。回斯功業普備含
靈。壽盡乘臺齊臨彼國。

凡欲為自欲為他立道場者。先須嚴飾堂
舍安置尊像。旛華竟眾等無問多少。盡令
洗浴著淨衣入道場聽法。若欲召請人及
和讚者盡立。大眾令坐。使一人先須燒香
散華周匝一遍竟。然後依法作聲召請云。

「　般舟三昧樂(願往生)
　大眾同心厭三界(無量樂)
　般舟三昧樂(願往生)
　三塗永絕願無名(無量樂)
　三界火宅難居止(願往生)
　乘佛願力往西方(無量樂)
　般舟三昧樂(願往生)
　念報慈恩常頂戴(無量樂)
　大眾持華恭敬立(願往生)
　先請彌陀入道場(無量樂)
　般舟三昧樂(願往生)
　不違弘願應時迎(無量樂)
　觀首勢至塵沙眾(願往生)
　從佛乘華來入會(無量樂)
　般舟三昧樂(願往生)
　觀音接手入華臺(無量樂)
　無勝莊嚴釋迦佛(願往生)
　受我微心入道場(無量樂)
　般舟三昧樂(願往生)
　碎身慚謝釋迦恩(無量樂)
　彼國莊嚴大海眾(願往生)
　從佛乘華來入會(無量樂)
　般舟三昧樂(願往生)
　助佛神化度眾生(無量樂)
　十方恒沙佛舒舌(願往生)
　證我凡夫生安樂(無量樂)
　般舟三昧樂(願往生)
　悲心利物大悲心(無量樂)
　慚愧恒沙大悲心(願往生)
　受我微心入道場(無量樂)
　般舟三昧樂(願往生)
　專心淨土佛前期(無量樂)
　一一如來大海眾(願往生)
　從佛乘華來入會(無量樂)
　般舟三昧樂(願往生)
　盡是往生增上緣(無量樂)
　佛使二十五菩薩(願往生)
　一切時來常護念(無量樂)
　般舟三昧樂(願往生)
　畢命直入涅槃城(無量樂)
　佛恐眾生四魔障(願往生)
　未至極樂墮三塗(無量樂)
　般舟三昧樂(願往生)
　直心實行佛迎來(無量樂)
　我今眾等深慚謝(願往生)
　受我微心來入會(無量樂)
　般舟三昧樂(願往生)
　心心專注出娑婆(無量樂)
　本國彌陀諸聖眾(願往生)
　平等俱來坐道場(無量樂)
　般舟三昧樂(願往生)
　道場聖眾實難逢(無量樂)
　眾等頂禮彌陀會(願往生)
　普散香華同供養(無量樂)
　般舟三昧樂(願往生)
　彌陀光攝往生人(無量樂)
　對佛彌陀涅槃會(願往生)
　各發誓願請華臺(無量樂)
　般舟三昧樂(願往生)
　極樂莊嚴門盡開(無量樂)
　般舟三昧樂(願往生)
　專心念佛坐華臺(無量樂)
　般舟三昧樂(願往生)
　乘華直入不須疑(無量樂)
　眾等齊心請高座(往生樂)
　愍懟智影說尊經(往生樂)
　難思議(往生樂)
　雙樹林下(往生樂)
　難思(往生樂)
　道場時逢難叵遇(往生樂)
　無常迅速命難停(往生樂)
　難思議(往生樂)
　雙樹林下(往生樂)
　難思(往生樂)
　眼前業道人人見(往生樂)
　皆由三毒作因緣(往生樂)
　難思議(往生樂)
　雙樹林下(往生樂)
　難思(往生樂)
　雖得人身常闇鈍(往生樂)
　貪瞋邪見轉專專(往生樂)
　難思議(往生樂)
　雙樹林下(往生樂)
　難思(往生樂)
　日夜惛惛不惺悟(往生樂)
　還是流浪三塗因(往生樂)
　難思議(往生樂)
　雙樹林下(往生樂)
　難思(往生樂)
　忽爾輪回長劫苦(往生樂)
　彌陀淨土何時聞(往生樂)
　難思議(往生樂)
　雙樹林下(往生樂)
　難思(往生樂)
　大眾同心請高座(往生樂)
　為度群生轉法輪(往生樂)
　難思議(往生樂)
　雙樹林下(往生樂)
　難思(往生樂)
　眾等傾心樂聞法(往生樂)
　手執香華常供養(往生樂)
　難思議(往生樂)
　雙樹林下(往生樂)
　難思(往生樂)
　道場大眾裹相與至心敬禮
　南無常住佛
　道場大眾裹相與至心敬禮
　南無常住法
　道場大眾裹相與至心敬禮
　南無常住僧」


敬白。道場眾等各各斂心。彈指合掌叩頭歸
命。禮本師釋迦佛過現未來諸世尊。所以歸
依佛者。佛是眾生大慈悲父。亦是出世增上
良緣。計其恩德。過於塵劫述之難盡。賢愚經
言。一一諸佛。從初發意終至菩提。專心求法
不顧身財。悲智雙行曾無退念。或可逢人逼
試皮肉分張。或自割身而延鴿命。或捨千頭
以求法。或釘千釘而求四句。或刺身血以濟
夜叉。或捨妻子以充羅剎。或設慈悲方便。化
作禽魚。用濟蒼生免其飢難。或作金毛師子
以上獵師。或作白象抽牙為求菩提而奉施。
或觀怨家由如赤子。或現外道比若親兒。彼
我無殊。聖凡何異。三祇起行。皆與無漏相應。
地地收功始得果圓號佛。身則閻浮金光色。
喻千日競暉。相好分明譬若眾星夜朗。跏趺
正坐不背之相圓明。法界同歸。各覩如來面
相。身心湛寂。化用不失時機。隨類變通。報
體則元來不動。但以如來智德嘆之難盡。道
場眾等各生慚謝之心。能使諸佛為我捨身。
過於塵劫。哀哉世尊能為難事。長劫勤勤忍
疲勞之苦痛。雖復為生苦行。不覓小恩。望欲
等出塵勞會菩提而歸彼岸。眾等齊心。為今
施主某甲等。奉請十方諸佛一切世尊。弟子
等敬尋諸佛境界。唯佛能知。國土精華非凡
所測。三身化用皆立淨土。以導群生。法體無
殊。有識歸之得悟。但為凡夫亂想寄託無由
故。使釋迦諸佛不捨慈悲。直指西方十萬億
剎國名極樂。佛號彌陀。現在說法。其國清淨
具四德莊嚴。永絕譏嫌等無憂惱。人天善惡
皆得往生。到彼無殊齊同不退。何意然者。乃
由彌陀因地世饒王佛所捨位出家。即起悲
智之心廣弘四十八願。以佛願力五逆之與
十惡罪滅得生。謗法闡提回心皆往。復因韋
提致請誓捨娑婆。念念無遺決定求生極樂。
如來因其請故。即說定散兩門三福九章。廣
作未聞之益。十方恒沙諸佛。共讚釋迦。舒舌
遍覆三千。證得往生非謬。如是等諸佛世尊。
不捨慈悲。受今施主某甲及眾生請。入此道
場證明功德。奉請已。今勸眾生等各各斂心
歸依合掌。

下座接高讚云。

願往生願往生。眾等咸歸命本師釋迦佛十
方世界諸如來。願受施主眾生請。不捨慈悲
入道場。證明功德滅諸罪。回心一念見彌陀。
眾等身心皆踊躍。手執香華常供養。

高接下讚云　高接下請召云。

重白。道場大眾等。各各斂心彈指合掌。叩頭
一心歸命。為今施主及眾生。次當奉請十方
法界諸佛所說修多羅藏八萬四千。又請全
身散身舍利等。唯願放大神光入此道場證
明功德。又請十方聲聞緣覺得道聖人。唯願
不捨慈悲現大神通。入此道場證明功德。又
當奉請諸菩薩眾普賢文殊觀音勢至等。唯
願不捨慈悲滿眾生願。入此道場證明功德。
所以歸依奉請者。此諸菩薩從初發意乃至
菩提。常行平等接引無偏。自利利他無時暫
息。常以法音覺諸世間。光明普照無量佛土。
一切世界六種震動。總攝魔界動魔宮殿。摑
裂邪網消滅諸見。散諸塵勞壞諸欲塹。開闡
法門。顯明清白光融佛法。宣流正化。常作不
染身口意業。常行不退身口意行。常行不動
身口意業。常行讚嘆身口意業。常行清淨身
口意業。常行離惱身口意業。常行智慧身口
意業。覺悟成就定慧成就。此諸菩薩。常為
諸天龍八部人王梵王等。守護恭敬供養。一
切眾生為救為歸。為明為尊為勝為上。具無
量行願多所饒益。安穩天人利益一切。遊步
十方行權方便。入佛法藏究竟彼岸。智慧聖
明不可思議。轉佛法輪。成就如來一切種智。
於一切法悉得自在。如是等菩薩大士不可
稱計。唯願不捨慈悲。受眾生請一時來會入
此道場。為今施主某甲證明功德。今勸道場
眾等人等。斂心歸依合掌禮。

下接高讚云。

願往生願往生。眾等希聞諸佛法。龍宮八萬
四千藏。已施神光入道場。證明功德復滿願。
因茲離苦見彌陀。法界含靈亦除障。我等身
心皆踊躍。手執香華常供養。

高接下讚云。

願往生願往生。龍宮經藏如恒沙。十方佛法
復過是。我今標心普皆請。放大神光入道場。
證明功德復除罪。增長施主菩提芽。眾等各
各齊心念。手執香華常供養。

下接高讚云。

願往生願往生。今日道場難得遇。無上佛法
亦難聞。畢命形枯斷諸惡。從是念念罪皆除。
六根得了得惺悟。戒定慈悲誓不虛。眾等身
心皆踊躍。手執香華常供養。

高接下讚云　下接高讚云。

願往生願往生。久住娑婆常沒沒。三惡四趣
盡皆停。被毛戴角受眾苦。未曾聞見聖人名。
憶此疲勞長劫事。誓願捨命見彌陀。眾等身
心皆踊躍。手執香華常供養。

高接下讚云。

願往生願往生。眾等咸歸命。今為施主及眾
生。已請十方法界全身舍利碎體金剛。物利
隨宜。分形影赴。雖復形分大小。神化一種無
殊。大則類同山岳。小則比若芥塵。畢命真
誠齊心供養。近則人天獲報。富樂長劫隨身。
遠則淨土無生剋果。則涅槃之常樂。又願道
場眾等。各各齊心。手執香華常供養。

下接高讚云。

願往生願往生。真身舍利隨大小。見聞歡喜
修供養。自作善根他人福。一切合集皆回向。
晝夜精勤不敢退。專心決定見彌陀。眾等身
心皆踊躍。手執香華常供養。

高接下讚云　下接高讚云。

願往生願往生。普賢文殊弘誓願。十方佛子
皆亦然。一念分身遍六道。隨機化度斷因緣。
願我生生得親近。圍繞聽法悟真門。永拔無
明生死業。誓作彌陀淨土人。眾等各各齊身
心。手執香華常供養。

下接高讚云。

願往生願往生。十方菩薩大慈悲。不惜身命
度眾生。六道分身隨類現。為說妙法證無生。
無生淨土隨人入。廣大寬平無比量。四種威
律常見佛。法侶携將入寶堂。眾等身心皆踊
躍。手執香華常供養。

下接高讚云　高接下讚云。

願往生願往生。為今施主及眾生。奉請賢聖
入道場。證明功德修供養。三毒煩惱因茲滅。
無明黑闇罪皆除。願我生生值諸佛。念念修
道至無餘。回此今生功德業。當來畢定在金
渠。眾等各各齊身心。手執香華常供養。

下接高讚云。

願往生願往生。菩薩聖眾身雖別。慈悲智慧
等無殊。不惜身財求妙法。難行苦行未曾休。
誓到菩提登彼岸。放大慈光度有流。有流眾
生我身是。乘光畢命入西方。眾等身心皆踊
躍。手執香華常供養。

高接下讚云　下接高讚云。

願往生願往生。為今施主皆已請十方諸佛
入道場。龍宮法藏真舍利。已放神光入道場。
羅漢辟支通自在。一念乘華入道場。普賢文
殊諸菩薩。一切俱來入道場。是諸聖眾如雲
集。地上虛空難可量。各坐蓮華百寶座。證明
功德放慈光。如此聖眾難逢遇。同時發願入
西方。眾等齊心皆踊躍。手執香華常供養
請觀世音讚云。

「　奉請觀世音(散華樂)
　慈悲降道場(散華樂)
　斂容空裹現(散華樂)
　忿怒伏魔王(散華樂)
　騰身振法鼓(散華樂)
　勇猛現威光(散華樂)
　手中香色乳(散華樂)
　眉際白毫光(散華樂)
　寶蓋隨身轉(散華樂)
　蓮華逐步祥(散華樂)
　池回八味水(散華樂)
　華分戒定香(散華樂)
　飢飡九定食(散華樂)
　渴飲四禪漿(散華樂)
　西方七寶樹(散華樂)
　聲韻合宮商(散華樂)
　枝中明實相(散華樂)
　葉外現無常(散華樂)
　願捨閻浮報(散華樂)
　發願入西方(散華樂)」


高接下請香華云。

重白。道場眾等各各斂心。彈指合掌叩頭標
心運想。

今為施主某甲等。奉請十方法界人天凡聖。
水陸虛空一切香華。音樂光明寶藏。香山香
衣香樹香林香池香水。入此道場。又請一切
寶樹寶林寶衣寶池寶水寶幢寶蓋寶華寶網
寶樓寶閣。入此道場。又請一切華林華樹華
幢華蓋華樓華閣華宮華殿華衣。入此道場。
又請一切光雲樹光雲林光雲網光雲衣光雲
蓋光雲幢光雲臺光雲樓光雲閣光雲樂光雲
香光雲池光雲水光雲山。入此道場。又請一
切香雲山香雲衣香雲樹香雲林香雲網香雲
蓋香雲幢香雲樓香雲閣香雲池香雲水香雲
光香雲樂香雲華香雲臺。入此道場。又請一
切寶雲山寶雲樹寶雲華寶雲果寶雲衣寶雲
幢寶雲蓋寶雲網寶雲旛寶雲樂寶雲樓寶雲
閣寶雲光明寶雲天衣寶雲供養海。入此道
場。又請一切華雲山華雲林樹華雲幢蓋華
雲衣服華雲羅網華雲音樂華雲臺座。入此
道場。又請一切天人變化莊嚴供養海。一切
聲聞變化莊嚴供養海。一切菩薩變化莊嚴
供養海。一切諸佛變化莊嚴供養海。如是等
無量無邊恒沙供養。種種莊嚴悉皆奉請。入
此道場。供養一切佛舍利竝真法菩薩聲聞
眾。受此香華雲莊嚴供養海。為滿施主眾生
願。隨心變現受用作佛事。供養已。人各至心
歸依合掌禮。

下接高讚云。

願往生願往生。願在彌陀會中坐。手執香華
常供養。

奉請既竟即須行道七遍。又使一人將華在
西南角立。待行道人至即盡行華與行道眾
等。即受華竟不得即散。且待各自標心供養。
待行道至佛前。即隨意散之。散竟即過至行
華人所。更受華亦如前法。乃至七遍亦如是。
若行道訖即各依本坐處立。待唱梵聲盡即
坐。

高接下勸眾行道即云。

奉請一切香華供養已訖。一切恭敬。道場眾
等各執香華。如法行道。

行道讚梵偈云。

奉請彌陀世尊入道場(散華樂)

奉請釋迦如來入道場(散華樂)

奉請十方如來入道場(散華樂)

「　道場莊嚴極清淨
　天上人間無比量
　過現諸佛等靈儀
　人天龍鬼中法藏
　全身碎身真舍利
　大眾持華散其上
　瞻仰尊顏繞七匝
　梵響聲等皆供養
　願我身淨如香爐
　願我心如智慧火
　念念焚燒戒定香
　供養十方三世佛
　慚愧釋迦大悲主
　十方恒沙諸世尊
　不捨慈悲巧方便
　共讚彌陀弘誓門
　弘誓多門四十八
　遍標念佛最為親
　人能念佛佛還念
　專心想佛佛知人
　一切回心向安樂
　即見真金功德身
　淨土莊嚴諸聖眾
　籠籠常在行人前
　行者見已心歡喜
　終時從佛坐金蓮
　一念乘華到佛會
　即證不退入三賢」


下接梵人聲立讚云。

願往生願往生。道場眾等爾許多人歷劫已
來。巡三界輪回六道。無休止。希見道場請佛
會。親承供養難思議。七周行道散華訖。悲喜
交流願滅罪。乘此善根生極樂。華開見佛證
無為。眾等持心就本座。手執香華常供養。

高接下讚云　下接高讚云。

願往生願往生。釋迦如來初發願。頓捨塵勞
修苦行。念念精勤無有退。不限日月及歲年。
大劫小劫僧祇劫。過踰大地等微塵。不惜身
財求妙法。慈悲誓願度眾生。普勸歸西安養
國。逍遙快樂得三明。眾等各各傾身心。手
執香華常供養。

高接下讚云。

願往生願往生。眾等齊心生渴仰。慇懃頂禮
樂聞經。聖人所重不過命。不貪王位捨千頭。
七寸長針遍體入。標心為物不生憂。自取身
皮寫經偈。普願群生入法流。千燈炎炎流身
血。諸天泣淚散華。周感傷大士身心痛。微
微含笑願無瞋。仰願同聞同斷惡。難逢難遇
誓當專。念念回心生淨土。畢命入彼涅槃
門。各各傾心無異想。手執香華常供養。

下接高讚云。

願往生願往生。曠劫已來居生死。三塗常沒
苦皆逕。始服人身聞正法。由如渴者得清泉。
念念思聞淨土教。文文句句誓當勤。憶想長
時流浪苦。專心聽法入真門。淨土無生亦無
別。究竟解脫金剛身。以是因緣請高座。報
佛慈恩轉法輪。眾等身心皆踊躍。手執香華
常供養。

高接下讚云　下接高讚云。

願往生願往生。眾生見佛心開悟。發願同生
諸佛家。住此娑婆已來久。無功捨命劫塵沙。
自覺心頑神識鈍。良由地獄臥銅車。銅車炎
炎難居止。一念之間百千死。非直此中多苦
痛。一切泥犁亦如是。泥犁一入過塵劫。畜生
鬼道還如此。今得人身貪造罪。諸佛聖教生
非毀。非毀聖教罪根深。謗說良善苦常沈。大
聖雖有神通力。無能相救益悲心。今勸道場
時眾等。發露懺悔罪無窮。眾等同心彼淨土。
手執香華常供養。

高座待下座聲盡即懺云。

敬白。道場說眾等今為施主某甲及諸眾生。
歸命十方諸佛龍宮法藏舍利真形菩薩大士
緣覺聲聞等。現在道場證明懺悔。又白。天曹
地府閻天子。五道太山三十六王。地獄典領
天神地神。虛空神山林河海。一切靈祇及眾
賢聖等。各有天通道眼他心宿命漏盡智人。
現在道場。證明弟子今日施主某甲及諸眾
生披心懺悔。

弟子道場眾等內外爾許多人。自從過去。盡
過去際現在際未來際。身口意業行住坐臥。
於一切三寶師僧父母六親眷屬善知識法界
眾生上。具造一切惡。常起一切惡。相續起一
切惡。方便起一切惡障業障報障煩惱等障。
生死罪障不得見聞佛法僧障。

弟子眾等自從曠劫已來。乃至今身至今日。
於其中間作如是等罪。樂行多作無量無邊。
能令我等墮於地獄。無有出期。是故經言。阿
鼻地獄。十八寒氷地獄。十八黑闇地獄。十八
小熱地獄。十八刀輪地獄。十八劍輪地獄。十
八火車地獄。十八沸屎地獄。十八鑊湯地獄。
十八灰河地獄。五百億刀林地獄。五百億劍
林地獄。五百億刺林地獄。五百億銅柱地獄。
五百億鐵鐖地獄。五百億鐵網地獄。十八鐵
窟地獄。十八鐵丸地獄。十八火石地獄。十
八飲銅地獄。如是等眾多地獄。佛言。阿鼻
地獄。縱廣正等八萬由旬。七重鐵城七層鐵
網。下十八隔周匝七重。皆是刀林。七重城
內復有劍林。下十八隔有八萬四千重。於其
四角有大銅狗。其身廣長四十由旬。眼如掣
電。牙如劍樹。齒如刀山。舌如鐵刺。一切身
毛皆出猛火。其煙臭惡。世間臭物無以可譬。
有十八獄率。頭如羅剎頭。口如夜叉口。六十
四眼。眼散迸鐵丸。如十里車。鉤牙上出。高四
由旬。牙頭火流。燒前鐵車。令鐵車輪一一輪
輞。化為一億火刀鋒刃劍戟。皆從火出。如
是流火燒阿鼻城。令阿鼻城赤如融銅。獄率
頭上有八牛頭。一一牛頭有十八角。一一角
頭皆出火聚。火聚復化成十八輞。火輞復變
作火刀輪。如車輪許。輪輪相次在火炎間。
滿阿鼻城。銅狗張口吐舌在地。舌如鐵刺。舌
出之時化無量舌。滿阿鼻城。七重城內有四
鐵幢。幢頭火流如沸湧泉。其鐵流迸滿阿鼻
城。阿鼻四門於門閫上。有八十釜。沸銅湧出。
從門漫流滿阿鼻城。一一隔間有八萬四千
鐵蟒大蛇。吐毒吐火身滿城內。其蛇哮吼如
天震雷。雨火鐵丸滿阿鼻城。此城苦事八萬
億千。苦中苦者集在此城。五百億蟲。蟲八萬
四千觜。觜頭火流如雨。而下滿阿鼻城。此蟲
下時。阿鼻猛火其炎大熾。赤光火炎照八萬
四千由旬。從阿鼻地獄上。衝大海沃燋山下。
大海水渧如車軸許。成大鐵炎。滿阿鼻城。佛
言。若有眾生殺害三寶。偷劫三寶。污染三寶。
欺誑三寶。謗毀三寶。破壞三寶。殺害父母。偷
劫父母。污染父母。欺誑父母。謗毀父母。破
壞父母。罵辱六親。作如是等殺逆罪者。命終
之時銅狗張口。化十八車狀如金車。寶蓋在
上。一切火炎化為玉女。罪人遙見心生歡喜。
我欲往中我欲住中。風刀解時寒急失聲。寧
得好火。在車上座。然火自爆。作是念已即便
命終。揮霍之間已坐金車。顧瞻玉女皆捉鐵
斧斬截其身。身下火起如旋火輪。譬如壯士
屈伸臂頃。直落阿鼻大地獄中。從於上隔如
旋火輪。至下隔際身遍隔內。銅狗大吼。齧骨
唼髓。獄卒羅剎捉大鐵叉。叉頸令起遍體火
炎。滿阿鼻城。鐵網雨刀從毛孔入。化閻羅王
大聲告勅。癡人獄種。汝在世時不孝父母。邪
慢無道。汝今生處名阿鼻獄。汝不知恩。無有
慚愧。受此苦惱。為樂不耶。作是語已即滅不
現。爾時獄卒復駈罪人。從於下隔乃至上隔。
經歷八萬四千隔中。𢫫身而過至鐵網際。一
日一夜當此閻浮提日月歲數六十小劫。如
是壽命盡一大劫。五逆罪人無慚無愧。造作
五逆罪故。臨命終時。十八風刀如鐵火車解
截其身。以熱逼故便作是言。得好色華清涼
大樹。於下遊戲。不亦樂乎。作此念時。阿鼻
地獄八萬四千諸惡劍林化作寶樹。華菓茂
盛行列在前。大熱火炎化為蓮華。在彼樹下。
罪人見已。我所願者今已得果。作是語時疾
於暴雨坐蓮華上。坐已。須臾鐵觜諸蟲。從火
華起。穿骨入髓徹心穿腦。攀樹而上。一切劍
枝削肉徹骨。無量刀林當上而下。火車爐炭
十八苦事一時來迎。此相現時陷墜地下。從
下隔上身如華敷。遍滿下隔。從下隔起火炎
猛熾至於上隔。至上隔已身滿其中。熱惱急
故張眼吐舌。此人罪故。萬億融銅百千刀輪
從空中下。頭入足出。一切苦事過於上說。百
千萬倍。具五逆者其人受苦。足滿五劫。

弟子道場眾等。自從元身已來。乃至今身至
於今日。於其中間放縱三業。作如是等罪。樂
行多作無量無邊。今聞佛說阿鼻地獄。心驚
毛竪。怖懼無量慚愧無量。今對道場凡聖。發
露懺悔願。罪消滅永盡無餘。懺悔已。至心歸
命禮阿彌陀佛。

下接高讚云。

懺悔已。至心歸命禮阿彌陀佛。

高接下懺云。

弟子道場眾等。自從曠劫已來。乃至今身至
於今日。於其中間。放從身口意業。造一切罪。
或破五戒八戒。十戒三歸戒。四不壞信戒。三
業戒十無盡戒。聲聞戒大乘戒。及一切威儀
戒。四重八戒等。虛食信施。誹謗邪見不識因
果。斷學波若。毀十方佛。偷僧祇物。婬妷無
道。逼掠淨戒諸比丘尼姊妹親戚。不知慚愧。
毀辱所親。造眾惡事。或樂行十惡不修十善
障。樂行八苦不持八戒障。樂行三毒不受三
歸障。樂行五逆不持五戒障。樂行地獄極苦
業不修淨土極樂障。樂行畜生愚癡業。不修
智慧慈悲障。樂行慳貪餓鬼嫉妬業。不行布
施利他障。樂行諂曲虛詐修羅業。不行真實
言信不相違障。樂行瞋惱殺害毒龍業。不行
歡喜慈心障。樂行我慢自大下賤不自在業
不行謙下敬上尊貴障。樂行邪見破戒破見
惡見謂修善無福造惡無殃外道闡提業。不
行正見禁行出世往生淨土障。樂行破滅三
寶壞人善事惡鬼業。不行護惜三寶成人功
德具足障。樂受三界人天長時縛繫業。不貪
淨土無生解脫障。樂受二乘狹劣業。不行菩
薩廣大慈悲障。樂行親近惡友業。不樂親近
諸佛菩薩善知識障。樂行六貪六弊業不行
六度四攝障。樂行不識因果觝突業。不知身
中有如來佛性障。樂行食噉一切眾生酒肉
五辛多病短命業。不行慈心樂聞佛法僧香
華供養障。如是障罪自作教他。見作隨喜。若
故作誤作。戲笑作瞋嫌作。違順愛憎作無量
無邊。思量不可盡。不可盡說不可說。亦如大
地微塵無數虛空無邊法界無邊法性無邊方
便無邊。我及眾生造罪亦復如是。如是等罪
上至諸菩薩。下至聲聞緣覺。所不能知。唯佛
與佛乃能知我罪之多少。

地獄經云。若有眾生作是罪者。臨命終時。風
刀解身。偃臥不定。如被楚撻。其心荒越。發
狂癡想。見己室宅。男女大小一切皆是不淨
之物。屎尿臭處盈流于外。爾時罪人即作是
語云。何此處無好城郭及好山林使吾遊戲。
乃處如此不淨物間。作是語已。獄卒羅剎以
大鐵叉擎。阿鼻獄及諸刀林。化作寶樹及清
涼池。火炎化作金葉蓮華。諸鐵觜蟲化為鳧
雁。地獄痛聲如歌詠音。罪人聞已。如此好處
吾當遊中。念已尋時坐火蓮華。諸鐵觜蟲從
身毛孔。唼食其軀。百千鐵輪從頂上入。恒沙
鐵叉挑其眼精。地獄銅狗化作百億鐵狗。競
分其身。取心而食。俄爾之間。身如鐵華滿十
八隔中。一一華葉八萬四千。一一葉頭身手
支節在一隔間。地獄不大此身不小。遍滿如
此大地獄中。此等罪人墮此地獄。經歷八萬
四千大劫。此泥犁滅復入東方十八隔中。如
前受苦。此阿鼻獄南亦十八隔。西亦十八
隔。北亦十八隔。謗方等經具五逆罪。破壞
僧祇。污比丘尼。斷諸善根。如此罪人具眾罪
者。身滿阿鼻獄。四支復滿十八隔中。此阿鼻
獄但燒如此獄種眾生。劫欲盡時東門即開。
見東門外。清泉流水華菓林樹一切俱現。是
諸罪人從下隔見。眼火暫歇。從下隔起婉轉
腹行。𢫫身上走到上隔中。手攀刀輪。時虛空
中雨熱鐵丸。走趣東門既至門閫。獄卒羅剎
手捉鐵叉。逆㓨其眼。鐵狗齧心悶絕而死。死
已復生。見南門開如前不異。如是西門北門
亦皆如此。如此時間經歷半劫。阿鼻獄死生
寒氷中。寒氷獄死生黑闇處。八千萬歲目無
所見。受大蛇身婉轉腹行。諸情闇塞無所解
知。百千狐狼牽掣食之。命終之後生畜生中。
五千萬身受鳥獸形。還生人中。聾盲瘖瘂疥
癩癰疽貧窮下賤。一切諸衰以為嚴飾。受此
賤身經五百身後。還得生餓鬼之中。如是等
輪迴三惡無量無邊。

弟子眾等今聞地獄。心驚毛竪。怖懼無量。恐
畏殘殃不盡復還流浪。今生已來縱暴三業。
造眾重罪。若不懺悔定招此苦。無有出期。今
對三寶道場大眾前。發露懺悔。即安樂。知而
不敢覆藏。

唯願十方三寶法界眾生。發大慈悲。廣大慈
悲不計我惡。如草覆地。布施歡喜。受我懺
悔。憶我清淨。唯願不捨慈悲攝變我等。已作
之罪願除滅。未起之罪願不生。已作之善願
增長。未作之善方便令生。願從今日乃至不
起忍已來。誓共眾生捨邪歸正。發菩提心。慈
心相向。佛眼相看。菩提眷屬。真善知識同生
淨土。乃至成佛。如是等罪永斷相續。更不敢
覆藏。發願已。至心歸命阿彌陀佛。

下接高讚云。

願往生願往生。願在彌陀佛前立。手執香華
常供養。

高接下讚云。

願往生願往生。願在彌陀會中坐。手執香華
常供養。
西方淨土法事讚卷上



安樂行道轉經願生淨土法事讚
下卷

沙門善導集記

高座入文。

如是我聞。一時佛在舍衛國祇樹給孤獨園。
與大比丘眾千二百五十人俱。皆是大阿羅
漢。眾所知識。長老舍利弗。摩訶目揵連。摩
訶迦葉。摩訶迦旃延。摩訶俱絺羅。離婆多。
周利槃陀伽。難陀。阿難陀。羅睺羅。憍梵波
提。賓頭盧頗羅墮。迦留陀夷。摩訶劫賓那。薄
拘羅。阿㝹樓馱。如是等諸大弟子。并諸菩
薩摩訶薩。文殊師利法王子。阿逸多菩薩。乾
陀訶提菩薩。常精進菩薩。與如是等諸大菩
薩。及釋提桓因等。無量諸天大眾俱。

下接高讚云。

願往生願往生。諸佛大悲心無二。方便化門
等無殊。捨彼莊嚴無勝土。八相示現出閻浮。
或現真形無利物。或同雜類化凡愚。分身六
道無停息。變現隨宜度有流。有流見解心非。
一故有八萬四千門。門門不同亦非別。別別
之門還是同。同故即是如來致。別故復是慈
悲心。悲心念念緣三界。人天四趣罪根深。過
現諸佛皆來化。無明業障不相逢。慚愧。釋迦
弘誓重不捨娑婆十惡業。希遇道場聞淨土。
騰神永逝出煩籠。眾等傷心共悲嘆。手執香
華常供養。

高接下讚云　下接高讚云。

願往生願往生。釋迦如來成正覺。四十九載
度眾生。五天竺國皆行化。邪魔外道盡歸宗。
天上天下無過佛。慈悲救苦實難逢。或放神
光遍六道。蒙光觸者起慈心。或住或來皆盡
益。三塗永絕斷追尋。或震大地山河海。為覺
萠冥信未深。或自說法教相勸。展轉相將入
法林。法林即是彌陀國。逍遙快樂不相侵。眾
等傾心皆願往。手執香華常供養。

高接下讚云　下接高讚云。

願往生願往生。如來教法元無二。正為眾生
機不同。一音演說隨緣悟。不留殘結證生空。
或現神通。或說法。或服外道滅魔蹤。自利一
身雖免縛。悲心普益絕無功。灰身滅智無餘
證。二萬劫盡復生心。生心覺動身還現。諸
佛先教發大乘。眾等回心生淨土。手執香華
常供養。

下接高讚云　高接下讚云。

願往生願往生。菩薩大眾無央數。文殊師利
最為尊。發大慈悲行苦行。不違弘願度眾生。
或現上好莊嚴相。或現上好莊嚴身。含靈覩
見皆生喜。為說妙法入真門。十方佛國身皆
到。助佛神化轉法輪。眾等回心生淨土。手
執香華常供養。

高接下讚云　下接高讚云。

願往生願往生。與佛聲聞菩薩眾同遊舍衛
住祇園。願閉三塗絕六道。開顯無生淨土門。
人天大眾皆來集。瞻仰尊顏聽未聞。見佛聞
經同得悟。畢命傾心入寶蓮。誓到彌陀安養
界。還來穢國度人天。願我慈悲無際限。長時
長劫報慈恩。眾等回心生淨土。手執香華常
供養。

高接下讚云　下接高讚云。

高座入文。

爾時佛告長老舍利弗。從是西方。過十萬億
佛土。有世界。名曰極樂。其土有佛。號阿彌
陀。今現在說法。舍利弗。彼土何故名為極
樂。其國眾生無有眾苦。但受諸樂。故名極
樂。

下接高讚云。

願往生願往生。人天大眾皆圍繞。傾心合掌
願聞經。佛知凡聖機時悟。即告舍利用心聽。
一切佛土皆嚴淨。凡夫亂想恐難生。如來別
指西方國。從是超過十萬億。七寶莊嚴最為
勝。聖眾人天壽命長。佛號彌陀常說法。極樂
眾生障自亡。眾等回心願生彼。手執香華常
供養。

高接下讚云　下接高讚云。

高座入文。

又舍利弗。極樂國土。七重欄楯。七重羅網。
七重行樹。皆是四寶。周匝圍繞。是故彼國名
曰極樂。

下接高讚云。

願往生願往生。三界眾生無智慧。惛惛六道
內安身。諸佛慈心為說法。聾盲觝突伴不聞。
忽爾無常苦來逼。精神錯亂始驚忙。萬事家
生皆捨離。專心發願向西方。彌陀名號相續
念。化佛菩薩眼前行。或與華臺或授手。須
臾命盡佛迎將。眾等回心皆願往。手執香華
常供養。

高接下讚云　下接高讚云。

願往生願往生。歷劫已來未聞見。西方淨土
寶莊嚴。地上虛空皆遍滿。珠羅寶網百千重。
一一網羅結珍寶。玲瓏雜色盡暉光寶。樹枝
條異相間。行行整直巧相當。此是彌陀悲願
力。無衰無變湛然常。眾等回心皆願往。手執
香華常供養。

高接下讚云　下接高讚云。

高座入文。

又舍利弗。極樂國土。有七寶池。八功德水。充
滿其中。池底純以金沙布地。四邊階道。金銀
瑠璃玻瓈合成。上有樓閣。亦以金銀瑠璃玻
瓈硨磲赤珠碼碯。而嚴飾之。池中蓮華大如
車輪。青色青光。黃色黃光。赤色赤光。白色
白光。微妙香潔。舍利弗。極樂國土。成就如
是功德莊嚴。

下接高讚云。

願往生願往生。極樂世界廣清淨。地上莊嚴
難可量。八功香池流遍滿。底布金沙照異光。
四邊階道非一色。岸上重樓百萬行。真珠碼
碯相映飾。四種蓮華開即香。十方人天得生
者。各坐一箇聽真常。是故彼國名極樂。眾等
持華來供養。

高接下讚云　下接高讚云。

高座入文。

又舍利弗。彼佛國土。常作天樂。黃金為地。
晝夜六時而雨曼陀羅華。其國眾生。常以清
旦。各以衣裓盛眾妙華。供養他方十萬億佛。
即以食時。還到本國。飯食經行。舍利弗。極
樂國土。成就如是功德莊嚴。

下接高讚云。

願往生願往生。彌陀佛國最為勝。廣大寬平
實是精。天樂音聲常遍滿。黃金為地間奇珍。
晝夜六時華自散。法音常說自然聞。彼國眾
生更無事。衣裓盛華詣十方。一一親承修供
養。塵勞垢習永消亡。種種隨心皆稱意。無不
利益是真常。歘爾飛騰還本國。飯食經行七
寶臺。眾等傾心皆願往。手執香華常供養。

高接下讚云　下接高讚云。

高座入文。

復次舍利弗。彼國常有種種奇妙雜色之鳥。
白鵠孔雀。鸚鵡舍利。迦陵頻伽。共命之鳥。是
諸眾鳥。晝夜六時出和雅音。其音演暢五根
五力七菩提分八聖道分如是等法。其土眾
生聞其音已。皆悉念佛念法念僧。舍利弗。汝
勿謂此鳥實是罪報所生。所以者何。彼佛國
土無三惡趣。舍利弗。其佛國土尚無三惡道
之名。何況有實。是諸眾鳥。皆是阿彌陀佛。欲
令法音宣流變化所作。舍利弗。彼佛國土。微
風吹動諸寶行樹及寶羅網。出微妙音。譬如
百千種樂同時俱作。聞是音者。皆自然生念
佛念法念僧之心。舍利弗。其佛國土。成就如
是功德莊嚴。

下接高讚云。

願往生願往生。道場清淨希難見。彌陀淨土
甚難聞。難聞難見今得會。如說修行專意專。
願佛慈悲遙攝受。臨終寶座現其前。既見華
臺心踊躍。從佛逍遙歸自然。自然即是彌陀
國。無漏無生還即真。行來行止常隨佛。證得
無為法性身。眾等回心皆願往。手執香華常
供養。

高接下讚云　下接高讚云。

願往生願往生。極樂莊嚴間雜寶。實是希奇
聞未聞。寶鳥臨空讚佛會。文文句句理相同。
晝夜連聲無有息。哀婉雅亮發人心。或說五
根七覺分。或說八聖慈悲門。或說他方離惡
道。或說地獄封人天。或說長時修苦行。或說
無上菩提因。或說散善波羅蜜。或說定慧入
深禪。菩薩聲聞聞此法。處處分身轉法輪。眾
等回心皆願往。手執香華常供養。

高接下讚云　下接高讚云。

願往生願往生。極樂莊嚴出三界。人天雜類
等無為。法藏行因廣弘願。設我得佛現希奇。
或現鳥身能說法。或現無請能應機。或使微
波出妙響。或使林樹讚慈悲。或使風光相應
動。或令羅網說音辭。一切莊嚴聲遍滿。恒
沙天樂自依時。為引他方凡聖類。故佛現此
不思議。我等聞之身毛竪。碎骨慚謝阿彌師。
一受專精不惜命。須臾即到豈為遲。眾等回
心皆願往。手執香華常供養。

下接高讚云　高接下讚云。

願往生願往生。彌陀佛國真嚴淨。三惡六道
永無名。事事莊嚴難可識。種種妙微甚為精。
地迴寬平眾寶問。一一同耀五百光。一一光
成寶臺座。一一座上百千堂。千堂化佛塵沙
會。眾生入者共相量。無數音聲遊空轉。化
天童子散華香。晝夜六時無間息。地上虛空
難可量。八德香池隨意入。灌注由人無淺池。
或出或沒三禪樂。徐徐相喚入檀林。檀林寶
座行行別。聖眾猶若超日月。日月即是長時
劫。或坐或立或遊方。到處唯聞無上法。永絕
凡夫生死殃。是故彼國名安樂。眾等回心願
往生。往生彼國無餘事手執香華常供養。

高接下讚云　下接高讚云。

高座入文。

舍利弗。於汝意云何。彼佛何故號阿彌陀。舍
利弗。彼佛光明無量。照十方國。無所障礙。是
故號為阿彌陀。又舍利弗。彼佛壽命及其人
民。無量無邊阿僧祇劫。故名阿彌陀。舍利弗。
阿彌陀佛成佛已來。於今十劫。又舍利弗。彼
佛有無量無邊聲聞弟子。皆阿羅漢。非是算
數之所能知。諸菩薩眾。亦復如是。舍利弗。
彼佛國土。成就如是功德莊嚴。

下接高讚云。

願往生願往生。果得涅槃常住世。壽命延長
難可量。千劫萬劫恒沙劫。兆載永劫亦無央。
一坐無移亦不動。徹窮後際放身光。靈儀相
好真金色。巍巍獨坐度眾生。十方凡聖專心
向。分身遣化往相迎。一念乘空入佛會。身色
壽命盡皆平。眾等回心皆願往。手執香華常
供養。

高接下讚云　下接高讚云。

願往生願往生。彼佛從因行苦行。勇猛專精
無退時。一坐百劫長時劫。難作能作不生疲。
自利利他同斷惡。不捨怨憎由大悲。有識含
靈皆普化。同因同行至菩提。

誓願莊嚴清淨土。見聞歡喜證無為。眾等回
心皆願往。手執香華常供養。

下接高讚云。

願往生願往生。彌陀化主當心坐。華臺獨迴
最為精。百億摩尼間雜寶。葉葉莊嚴相自成。
正坐已來經十劫。心緣法界照慈光。蒙光觸
者塵勞滅。臨終見佛往西方。到彼華開入大
會。無明煩惱自然亡。三明自然乘佛願。須臾
合掌得神通。

彼佛聲聞菩薩眾。塵沙算數亦難窮。願我今
生強發意。畢命往彼聖人叢。眾等傾心願往
生。手執香華常供養。

高接下讚云　下接高讚云。

高座入文。

又舍利弗。極樂國土眾生生者。皆是阿鞞跋
致。其中多有一生補處。其數甚多。非是算數
所能知之。但可以無量無邊阿僧祇劫說。舍
利弗。眾生聞者。應當發願願生彼國。所以
者何。得與如是諸上善人俱會一處。舍利弗。
不可以少善根福德因緣得生彼國。

下接高讚云。

願往生願往生。釋迦如來告身子。即是普告
苦眾生。娑婆六道非安處。冥冥長夜闇中行。
聖化同居不相識。動生瞋毒鬪無明。為此無
明繫六道。愛憎高下何時平。既無善業排生
死。由貪造罪未心驚。犯此人皮裹驢骨。三塗
自入不須爭。我等聞之心髓痛。誓願頓捨世
間榮。普願回心生淨土。手執香華常供養。

高接下讚云　下接高讚云。

願往生願往生。娑婆極苦非生處。極樂無為
實是精。九品俱回得不退。阿鞞跋致即無生。
非直初生無限極。十地已下劫難窮。如此大
海塵恒沙。有緣到者入其中。四種威儀常見
佛。行來進止駕神通。六識縱橫自然悟。未藉
思量一念功。普勸同生善知識。專心專注往
西方。眾等回心皆願往。手執香華常供養。

下接高讚云。

高座入文。

舍利弗。若有善男子善女人。聞說阿彌陀佛。
執持名號。若一日。若二日。若三日。若四日。
若五日。若六日。若七日。一心不亂。其人臨命
終時。阿彌陀佛與諸聖眾。現在其前。是人終
時。心不顛倒。即得往生阿彌陀佛極樂國土。
舍利弗。我見是利故說此言。若有眾生聞是
說者。應當發願生彼國土。

下接高讚云。

願往生願往生。極樂無為涅槃界。隨緣雜善
恐難生。故使如來選要法。教念彌陀專復專。
七日七夜心無間。長時起行倍皆然。臨終聖
眾持華現。身心踊躍坐金蓮。坐時即得無生
忍。一念迎將至佛前。法侶將衣競來著。證得
不退入三賢。眾等回心皆願往。手執香華常
供養。

高接下讚云　下接高讚云。

願往生願往生。彌陀侍者二菩薩。號曰無邊
觀世音。一切時中助佛化。分身六道起慈心。
念念隨機為說法。惛惛難悟罪根深。百計千
萬數出世。萬中無一出煩籠。念汝眾生長劫
苦。諸佛對面不相逢。人天少善尚難辯。何
況無為證六通。雖得見聞希有法。麁心懈怠
益無功。縱使連年放脚走。趁得貪瞋滿內胸。
貪瞋即是身三業。何開淨土裹真空。寄語同
生善知識。念佛慈悲入聖叢。眾等傾心皆願
往。手執香華常供養。

高接下讚云　下接高讚云。

高座入文。

舍利弗。如我今者讚歎阿彌陀佛不可思議
功德。東方亦有阿閦鞞佛。須彌相佛。大須彌
佛。須彌光佛。妙音佛。如是等恒河沙數諸佛。
各於其國。出廣長舌相。遍覆三千大千世界。
說誠實言。汝等眾生。當信是稱讚不可思議
功德。一切諸佛所護念經。

下接高讚云。

願往生願往生。釋迦如來常讚嘆。東方恒沙
等覺尊。大悲同化心無二。一佛施功多亦然。
為斷凡夫疑見執。皆舒舌相覆三千。共證七
日稱名號。又表釋迦言說真。終時正意念彌
陀。見佛慈光來照身。乘此彌陀本願力。一念
之間入寶堂。寶堂莊嚴無限極。化佛聖眾坐
思量。心性明於百千日。悲智雙行法爾常。我
今既到無為處。普願含靈歸此方。眾等傾心
皆願往。手執香華常供養。

高接下讚云　下接高讚云。

高座入文。

舍利弗。南方世界。有日月燈佛。名聞光佛。大
焰肩佛。須彌燈佛。無量精進佛。如是等恒河
沙數諸佛。各於其國。出廣長舌相遍覆三千
大千世界。說誠實言。汝等眾生。當信是稱
讚不可思議功德。一切諸佛所護念經。

下接高讚云。

願往生願往生。南方諸佛如恒沙。亦舒舌相
覆三千。為其本國凡聖眾。讚嘆釋迦變現身。
出現娑婆五濁內。標心為化罪根人。我見邪
貪增上慢。教令出世及生瞋。念汝眾生流浪
久。諸佛誠言謂不真眾。等回心生淨土。手
執香華常供養。

高接下讚云　下接高讚云。

高座入文。

舍利弗。西方世界。有無量壽佛。無量相佛。
無量幢佛。大光佛。大明佛。寶相佛。淨光佛。
如是等恒河沙數諸佛。各於其國。出廣長舌
相。遍覆三千大千世界。說誠實言。汝等眾
生。當信是稱讚不可思議功德。一切諸佛所
護念經。

下接高讚云。

願往生願往生。西方諸佛如恒沙。各於本國
讚如來。分身百億閻浮內。示現八相大希奇。
五濁凡夫將謂實。六年苦行證無為。降魔成
道說妙法。種種方便不思議。普勸眾生歸淨
土。前思却慮更生疑。我今舒舌以為證。西方
極樂必須依。眾等回心皆願往。手執香華常
供養。

高接下讚云　下接高讚云。

高座入文。

舍利弗。北方世界。有焰肩佛。最勝音佛。難
爼佛。日生佛網明佛。如是等恒河沙數諸佛。
各於其國。出廣長舌相。遍覆三千大千世界。
說誠實言。汝等眾生。當信是稱讚不可思議
功德。一切諸佛所護念經。

下接高讚云。

願往生願往生。北方諸佛如恒沙。皆舒舌相
證牟尼。為我凡夫來出世。隨緣說法應時機。
時機相感聞即悟。如說修行不致疑。七日稱
名無間雜。身心踊躍喜還悲。慶得希聞自家
國。諸佛證判得還歸。眾等回心皆願往。手
執香華常供養。

高接下讚云　下接高讚云。

高座入文。

舍利弗。下方世界。有師子佛。名聞佛。名光
佛。達摩佛。法幢佛。持法佛。如是等恒河沙數
諸佛。各於其國。出廣長舌相。遍覆三千大千
世界。說誠實言。汝等眾生。當信是稱讚不可
思議功德。一切諸佛所護念經。

下接高讚云。

願往生願往生。下方諸佛如恒沙。各於本國
度眾生。證讚釋迦出五濁。能為難事化群萠。
善巧隨宜令斷惡。偏心指授向西方。一切福
業皆回向。終時化佛自來迎。利根智者聞歡
喜。忽憶三塗心即驚。驚心泥竪勸懺悔恐罪
不滅墮深坑。眾等回心生眾生。手執香華常
供養。

高接下讚云　下接高讚云。

高座入文。

舍利弗。上方世界。有梵音佛。宿王佛。香上
佛。香光佛。大焰肩佛。雜色寶華嚴身佛。娑
羅樹王佛。寶華德佛。見一切義佛。如須彌山
佛。如是等恒河沙數諸佛。各於其國。出廣長
舌相。遍覆三千大千世界。說誠實言。汝等眾
生。當信是稱讚不可思議功德。一切諸佛所
護念經。

下接高讚云。

願往生願往生。上方諸佛如恒沙。還舒舌
相為娑婆。十惡逆五多疑謗。信邪事鬼餒神
魔。妄想求恩謂有福。災障禍橫轉彌多。連
年臥病於床枕。聾盲脚折手攣橛。承事神明
得此報。如何不捨念彌陀。彌陀願力皆平
等。但使回心華自捧。一念逍遙快樂國。畢竟
常安無退動。眾等回心願生彼。手執香華常
供養。

高接下讚云　下接高讚云。

高座入文。

舍利弗。於汝意云何。何故名為一切諸佛所
護念經。舍利弗。若有善男子善女人。聞是諸
佛所說名及經名者。是諸善男子善女人。皆
為一切諸佛。共所護念。皆得不退轉於阿耨
多羅三藐三菩提。是故舍利弗。汝等皆當信
受我語及諸佛所說。舍利弗。若有人。已發願。
今發願。當發願。欲生阿彌陀佛國者。是諸人
等。皆得不退轉於阿耨多羅三藐三菩提。於
彼國土。若已生。若今生。若當生。是故舍利弗。
諸善男子善女人。若有信者。應當發願生彼
國土。

下接高讚云。

願往生願往生。釋迦如來大慈悲。應現娑婆
度有緣。有緣遍滿三千界。隨機示悟斷貪癡。
總勸厭此人天樂。無常八苦火燒人。念佛誦
經除罪障。諸佛遙加護念身。

晝夜六時強發願。持心不散業還成。業成見
佛華臺主。須臾變作紫金臺。從佛逍遙入寶
國。畢竟永絕愁憂聲。眾等回心皆願往。手執
香華常供養。

高接下讚云　下接高讚云。

高座入文。

舍利弗。如我今者稱讚諸佛不可思議功德。
彼諸佛等。亦稱說我不可思議功德。而作是
言。釋迦牟尼佛。能為甚難希有之事。能於娑
婆國土五濁惡世劫濁見濁煩惱濁眾生濁命
濁中。得阿耨多羅三藐三菩提。為諸眾生。說
是一切世間難信之法。舍利弗。當知。我於五
濁惡世行此難事。得阿耨多羅三藐三菩提。
為一切世間。說此難信之法。是為甚難。佛說
此經已。舍利弗。及諸比丘。一切世間天人阿
修羅等。聞佛所說。歡喜信受。作禮而去。

下接高讚云。

願往生願往生。世尊慇懃告身子。表知諸佛
大悲同。互相讚德心無異。巧應時機各有功。
六方如來皆讚嘆。釋迦出現甚難逢。正治五
濁時興盛。無明頑硬似高峯。劫濁時移身漸
小。眾生濁惡等蛇龍。惱濁遍滿過塵數。愛憎
違順若岳山。見濁叢林如棘刺。命濁中夭剎
那間。依正二報同時滅。背正歸邪橫起怨。九
十五種皆污世。唯佛一道獨清閑。出到菩提
心無盡。還來火宅度人天。眾等回心皆願往。
手執香華常供養。

高接下讚云　下接高讚云。

願往生願往生。如來出現於五濁。隨宜方便
化群萌。或說多聞而得度。或說少解證三
明。或教福慧雙除障。或教禪念坐思量。種種
法門皆解脫。無過念佛往西方。上盡一形至
十念。三念五念佛來迎。直為彌陀弘誓重。致
使凡夫念即生。眾等回心皆願往。手執香華
常供養。

下接高讚云　高接下讚云。

願往生願往生。世尊說法時將了。慇懃付屬
彌陀名。五濁增時多疑謗道俗相嫌不用聞。
見有修行起瞋毒。方便破壞競生怨。如此生
盲闡提輩。毀滅頓教永沈淪。超過大地微塵
劫。未可得離三塗身。大眾同心皆懺悔。所有
破法罪因緣。眾等回心生淨土。手執香華常
供養。

高接下讚云　下接高讚云。

高座待下座聲盡。即為大眾。總懺悔云。

弟子道場眾等。爾許多人各各標心愧謝。諸
佛冥空幽顯得道聖人。三十三天等。一切天
神地神。虛空山林河海神等。天曹地府。閻羅
伺命。五道太山。三十六王地獄。典領一切靈
祇等。及此道場尊經。舍利形像靈儀等。唯願
大悲光威神。加備護念攝受證明。今日道場
主某甲。及爾許多人。披心懺悔。

弟子某甲等。自從無身有身無識有識已來。
乃至今日至於今時。於其中間。所作身口意
業十惡之罪。無量無邊。

或放縱身業。殺害劫奪一切地獄畜生眾生。
水陸虛空蠕動之類。不可知數。或殺害劫奪
一切修羅鬼神眾生。水陸虛空蠕動之類。不
可知數。或殺害劫奪一切人天三寶師僧。父
母六親眷屬。善知識法界眾生。不可知數。或
故殺誤殺。戲笑殺自殺。教他殺隨喜殺。相續
殺無間殺。愛憎違順殺。放逸殺貪味為財殺。
如是等殺罪無量無邊。今對道場凡聖。發露
懺悔。永盡無餘。懺悔已。至心歸命阿彌陀佛。

下接高和云。

懺悔已。至心歸命阿彌陀佛。

高接下懺云。

弟子眾等次當懺悔偷盜罪。或放縱身業。偷
盜劫奪一切地獄畜生眾生。水陸虛空蠕動
之類。不可知數。或偷盜劫奪一切修羅鬼神
眾生。水陸虛空蠕動之類。不可知數。或偷盜
劫奪一切人天三寶師僧。父母六親眷屬。善
知識法界眾生。不可知數。或故盜誤盜。戲
笑盜自盜。教他盜隨喜盜。放逸盜無間盜。愛
憎盜違順盜。貪味為財盜。如是等偷盜罪無
量無邊。今對道場凡聖。發露懺悔。永盡無
餘。懺悔已。至心歸命阿彌陀佛。

下接高和云。

懺悔已。至心歸命阿彌陀佛。

高接下懺云。

弟子眾等次當懺悔邪婬顛倒罪。或放縱身
業。起於邪婬。或逼掠一切畜生眾生。水陸
虛空蠕動之類。不可知數。或起婬逼掠一切
鬼神眾生。水陸虛空蠕動之類。不可知數。或
起婬心。逼掠一切師僧。父母六親眷屬。善
知識法界眾生。不可知數。或放逸作故作。誤
作戲笑作。自作教他作。隨喜作無慚愧作。相
續作無間作。邪貪惡貪作。如是等邪婬罪無
量無邊。今對道場凡聖。發露懺悔。永盡無
餘。懺悔已。至心歸命阿彌陀佛。

下接高和云。

懺悔已。至心歸命阿彌陀佛。

高接下懺云。

弟子眾等次當懺悔口業虛誑罪。或放縱口
業。欺誑一切地獄畜生。眾生水陸虛空蠕動
之類。不可知數。或欺誑一切修羅鬼神眾生。
水陸虛空蠕動之類。不可知數。或欺誑一切
人天三寶師僧。父母六親眷屬。善知識法界
眾生。不可知數。或常作無間作。故作誤作戲
笑作。自作教他作。隨喜作邪貪惡貪作。如是
等欺誑罪無量無邊。今對道場凡聖。發露懺
悔。永盡無餘。懺悔已。至心歸命阿彌陀佛。

下接高和云。

懺悔已。至心歸命阿彌陀佛。

高接下懺云。

弟子眾等次當懺悔調戲之罪。或放縱口業。
調戲輕弄一切地獄畜生眾生。水陸虛空蠕
動之類。不可知數。或調弄一切修羅鬼神眾
生。水陸虛空蠕動之類。不可知數。或調弄一
切人天三寶師僧。父母六親眷屬。善知識法
界眾生。不可知數。或常作無間作。故作誤作
戲笑作。自作教他作隨喜作。如是等調弄之
罪無量無邊。今對道場凡聖。發露懺悔。永
盡無餘。懺悔已。至心歸命阿彌陀佛。

下接高和云。

懺悔已。至心歸命阿彌陀佛。

高接下懺云。

弟子眾等次當懺悔惡口罪。或放縱口業。罵
辱誹謗毀呰。一切地獄畜生眾生。水陸虛空
蠕動之類。不可知數。或罵辱誹謗毀呰。一切
修羅鬼神眾生。水陸虛空蠕動之類。不可
知數。或罵辱誹謗毀呰。一切人天三寶師僧。
父母六親眷屬。善知識法界眾生。不可知數。
或常作無間作。故作誤作戲笑作。自作教他
作隨喜作。邪貪惡貪作。如是等惡口罪無量
無邊。今對道場凡聖。發露懺悔。永盡無餘。懺
悔已。至心歸命阿彌陀佛。

下接高和云。

懺悔已。至心歸命阿彌陀佛。

高接下懺云。

弟子眾等次當懺悔兩舌罪。或放縱口業。兩
舌鬪亂破壞。一切畜生眾生。水陸虛空蠕動
之類。不可知數。或鬪亂破壞。一切修羅鬼神
眾生。水陸虛空蠕動之類。不可知數。或鬪亂
破壞。一切人天三寶師僧。父母六親眷屬。善
知識法界眾生。不可知數。或常作無間作。故
作誤作戲笑作。自作教他作隨喜作。邪貪惡
貪作。如是等兩舌罪無量無邊。今對道場凡
聖。發露懺悔。永盡無餘。懺悔已。至心歸命阿
彌陀佛。

下接高和云。

懺悔已。至心歸命阿彌陀佛。

高接下懺云。

弟子眾等次當懺悔意業罪。或起邪貪惡貪。
動身口意業。不可知數。或起邪瞋。動身口意
業。不可知數。或起邪癡顛倒惡見顛倒。動身
口意業。不可知數。或因意業。造作身業十惡
之罪。不簡凡聖六道眾生親疎人畜等眾生。
不可知數。或故作誤作。常作無間作。自作教
他作。隨喜作。如是等意業罪無量無邊。今對
道場凡聖。發露懺悔。永盡無餘。總懺十惡罪
竟。至心歸命阿彌陀佛。

下接高和云。

懺悔已。至心歸命阿彌陀佛。

此十惡即攝一切惡。盡今懺悔十惡罪者。即
懺一切罪盡。應知。

下接高讚云。

願往生願往生。三界無安如火宅。六道周慞
競出門。門門不同八萬四。各各皆當心眼前。
棄棄欲出還回去。為箇無明誤殺人。貪財愛
色無厭足。虛華幻惑詐相親。財盡色落相嫌
恨。須臾義斷若屠怨。屠怨遍滿娑婆內。有
識含情皆亦然。為此如來偏指授。勸使專修
淨土因。淨土因成自然到。終時合掌奉香煙。
香煙直注彌陀佛。聖眾持華迎我身。即坐華
臺皆金色。到彼無漏真復真。眾等悲流皆願
往。手執香華常供養。

高接下讚云　下接高讚云。

願往生願往生。劫欲盡時五濁盛。眾生邪見
甚難信。專專指授歸西路。為他破壞還如故。
曠劫已來常如此。非是今生始自悟。正由不
遇好強緣。致使輪回難得度。今日今時聞要
法。畢命為期誓堅固。堅固持心不惜身。慚愧
釋迦諸佛恩。標心為說西方樂。欲使齊歸入
正門。正門即是彌陀界。究竟解脫斷根源。去
來他鄉不可停。從佛歸家還本國。一切行願
自然成。眾等各各生淨土。手執香華常供養。

高接下讚云。

願往生願往生。大眾人人皆合掌。碎身慚謝
釋迦恩。能得慈悲巧方便。指授西方快樂門。
道場欲散人將別。努力相勸斷貪瞋。貪瞋因
緣障聖土。不得自悟永沈淪。同行相親相策
勵。畢命為期到佛前。願此法輪相續轉。道場
施主益長年。大眾咸同受安樂。見聞隨喜亦
皆然。普願回心生淨土。手執香華常供養。

下接高讚云　高接下讚云。

又誦經唱讚已。高座即令一人行香與大眾
行華。次當讚人等向行道處立。又令小者唱
禮供養及如法行道。唱已其散華法用一如
上。或三匝或七匝竟。即當佛前立。次唱後
讚。

高座唱讚　下座和云。

「　般舟三昧樂(願往生)
　大眾人人皆合掌(無量樂)
　般舟三昧樂(願往生)
　道場聖眾欲歸還(無量樂)
　眾等傷心共傷歎(願往生)
　唯知慚謝釋迦恩(無量樂)
　般舟三昧樂(願往生)
　悲喜交流深自慶(無量樂)
　不因釋迦佛開悟(願往生)
　彌陀名願何時聞(無量樂)
　般舟三昧樂(願往生)
　荷佛慈恩實難報(無量樂)
　四十八願慇懃喚(願往生)
　乘佛願力往西方(無量樂)
　般舟三昧樂(願往生)
　娑婆永別更何憂(無量樂)
　無問罪福時多少(願往生)
　心心念佛莫生疑(無量樂)
　般舟三昧樂(願往生)
　六方如來證不虛(無量樂)
　三業專心無雜亂(願往生)
　百寶蓮華應時見(無量樂)
　般舟三昧樂(願往生)
　臨終聖眾自來迎(無量樂)
　行者見佛心歡喜(願往生)
　彌陀接手坐華臺(無量樂)
　般舟三昧樂(願往生)
　坐已身同紫金色(無量樂)
　從佛須臾至寶國(願往生)
　直入彌陀大會中(無量樂)
　般舟三昧樂(願往生)
　見佛莊嚴無數億(無量樂)
　三明六通皆具足(願往生)
　憶我閻浮同行人(無量樂)
　般舟三昧樂(願往生)
　同行相親願莫退(無量樂)
　七周行道散華竟(願往生)
　供養冥空諸佛會(無量樂)
　般舟三昧樂(願往生)
　大會頂禮別彌陀(無量樂)」


行道散華七周竟次向佛前立唱讚云。

「　慚愧彌陀諸聖眾(願往生)
　受我施主眾生請(無量樂)
　般舟三昧樂(願往生)
　慈悲平等度眾生(無量樂)
　證明功德除罪障(願往生)
　存亡利益難思議(無量樂)
　般舟三昧樂(願往生)
　形枯命斷佛前期(無量樂)
　供養莊嚴不如法(願往生)
　布施眾生歡喜心(無量樂)
　般舟三昧樂(願往生)
　見聞流淚同懺悔(無量樂)
　散華行道訖(願往生)
　諸佛隨緣還本國(無量樂)
　般舟三昧樂(願往生)
　普散香華心送佛(無量樂)
　般舟三昧樂(願往生)
　願佛慈心遙護念(無量樂)
　般舟三昧樂(願往生)
　同生相勸盡須來(無量樂)」


次打磬子唱敬禮常住三寶。

次唱歎佛呪願。

歎佛竟。即依法唱七禮敬唱隨意。

竊以。彌陀妙果號曰無上涅槃。國土則廣大
莊嚴。遍滿自然眾寶。觀音大士左侍靈儀。勢
至慈尊則右邊供養。三華獨迴寶縵臨軀。珠
內輝光天聲外繞。聲聞菩薩數越塵沙。化鳥
天同無不遍會。他方聖眾起若雲奔。凡惑同
生過踰盛雨。十方來者皆到佛邊。鼓樂彌歌
香華繞讚。供養周訖隨處遍歷親承。或入百
寶池渠會。或入寶樓宮殿會。或入寶林寶樹
會。或上虛空會。或入大眾無生法食會。如是
清淨莊嚴大會聖眾等。同行同坐同去同來。
一切時中無不證悟。西方極樂種種莊嚴。歎
莫能盡。然今清信弟子某甲等爾許多人。知
身假合四大共成。識命浮危譬似嚴霜對日。
十方六道同此輪回。無際循循沈愛波。而沈
苦海。佛道人身難得今已得。淨土難聞今已
聞。信心難發今已發。仰惟今時同生知識等
爾許多人。恐畏命同石火久照難期。識性無
常逝踰風燭。故人人同願共結往生之業。各
誦彌陀經。爾許萬遍。念彌陀名爾許萬遍。又
造某功德等。普皆周備。故於某月日。莊嚴院
宇。瑩飾道場。奉請僧尼。宿宵行道。又以厨皇
百味種種甘香。奉佛及以僧徒。同心慶喜。又
願。持戒誦經念佛行道。及造諸功德等。當今
施主。及同行諸人法界眾生。從今已去。天神
影衛萬善扶持。福命休強離諸憂惱。六方諸
佛護念信心。淨土彌陀慈心攝受又願。觀音
聖眾駱驛往來。念念無遺遙加普備。春秋冬
夏四大常安。罪滅福成迴生淨土。又願。臨終
無病正念堅強。聖眾來迎華臺普集。彌陀光
照菩薩扶身。化佛齊心同聲等讚。乘臺一念
即至西方。見佛尊顏悟無生忍。仰願往生同
行人等得如此善。又願。此功德資益。

大唐皇帝。福基永固聖化無窮。又願。

皇后慈心平等哀愍六宮。又願。

皇太子承恩厚地。同山岳之莫移。福命唐唐
類滄波而無盡。又願。天曹地府閻羅伺命滅
除罪障注記善名。又願。修羅息戰諍。餓鬼除
飢虛。地獄與畜生。俱時得解脫。竪通三界橫
括九居。莫不等出娑婆同歸於淨土。

下座唱七禮。

南無本師釋迦牟尼佛等一切三寶。我今稽
首禮迴。願往生無量壽國。

南無十方三世盡虛空遍法界微塵剎土中一
切三寶。我今稽首禮迴。願往生無量壽
國。

南無西方極樂世界阿彌陀佛。願共諸眾生。
往生安樂國。

南無西方極樂世界觀世音菩薩摩訶薩。願
共諸眾生。往生安樂國。

南無西方極樂世界大勢至菩薩摩訶薩。願
共諸眾生。往生安樂國。

南無西方極樂世界諸菩薩摩訶薩清淨大海
眾。願共諸眾生。往生安樂國。

普為四恩三友。帝王人王師僧。父母善知識。
法界眾生斷除三障。同得往生阿彌陀佛國。
和上一切賢聖。迴願往生無量壽國。

唱竟即云隨意。

白行者等。一切時常依此法。以為恒式。應知。
送經致何處。送至摩尼寶殿中。送經致何處。
送至龍宮大藏中。送經致何處。送至西方石
窟寶函中。
安樂行道轉經願生淨土法事讚卷下(終)