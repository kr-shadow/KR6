#+TITLE: 般若心經注-宋-道隆
#+DATE: 2018-05-12 10:22:42
#+SOURCE: github.com/kanripo/KR6c0153 master ce8fe255                
No. 534
般若波羅蜜多心經注
大宋國　沙門　道隆蘭溪　述

「摩訶。」

【摩訶者梵語此曰大諸佛眾生平等之自性也日
月不能照虗空無容亘十方無涯際徹三世無際
限欲知此可盡巳小心小心者妄想識情又有無
取捨空不空生佛迷悟等二致也若無小心即大
心也在眼曰見在耳曰聞小心眾生漆桶不會可
憐生向外求咄眉毛本在眼上。】

「般若。」

【般若者梵語此曰智慧逐諸境界心背真故不知
無我我即愚癡全體也離愚癡謂智有其方便謂
慧智者慧之體慧者智之用也眾生本來具足矣
三世諸佛歷代祖師天下老和尚繇之施妙用現
神通下喝行棒真般若非文字蠢動含靈本來真
性也即今且道那箇是般若良久曰日面佛月面
佛。】

「波羅蜜多。」

【波羅蜜多者梵語此曰彼岸到無生死是彼岸有
涅槃是此岸離生死出涅槃即清淨本覺也故曰
淨極光通達寂照含虗空却來觀世間猶如夢中
事即今見聞覺知起居動靜歷歷分明是夢耶是
覺耶是生死耶是涅槃耶是垢穢耶是清淨耶諸
人向自巳命脉上自辨別看良久曰白鳥入蘆華。】

「心經。」

【心經者大道也無小礙無差路又無小法可得故
無心謂道眾生不知隨境分名相增長我見是故
不行大道古人曰大道透長安到長安了當知王
知了豈有他哉且道即今起居動靜得誰恩力野
老不知堯舜力鼕鼕擊鼓祭江神。】

「觀自在菩薩。」

【司空山本淨禪師曰若會應處本無心始得名為
觀自在。】

「行深般若波羅蜜多時。」

【行者不行一切是佛行也深者佛乘也不見一法
即如來也淺者聲聞緣覺乃至著文字行般若人
等也故大般若魔事品云或依文字執有般若波
羅蜜多菩薩當知是為魔事又功德品云於此般
若波羅蜜多受持讀誦不為毒藥所害刀兵所傷
火所焚燒水所漂溺乃至不為四百四病之所夭
歿云云外離諸緣內不住根本眾魔難窺六賊無
破離四句絕百非無蹤跡可求故曰深般若般若
鋒不立一塵即是行也。】

「照見五蘊皆空度一切苦厄。」

【五蘊者色受想行識也起心見境故曰色希望色
故曰受記憶不休故曰想心妄不止故曰行行不
休輪迴不免故曰識照見者返照也不染境緣退
步見性謂返照般若真空也度者盡也應五蘊空
苦厄盡紅日三竿伸脚眠。】

「舍利子色不異空。」

【色本自空生迷人向真空外見色了得從心起心
無色相歸根得旨隨照失宗任他灰頭土面。】

「空不異色。」

【空依色現色即歸空心起故色也心無所依故空
也了悟心空諸法自空真空端的作麼生道山上
鯉魚水底蓬塵。】

「色即是空。」

【色即空用空即色體萬波不離水喝一喝云賓主
歷然。】

「空即是色。」

【空即色體色即空用咄云事從叮嚀起。】

「受想行識亦復如是舍利子是諸法空相。」

【五蘊者了得心源自空覺心空不滯覺空所空滅
佛藏經曰一切法空無我無人無眾生無壽命此
之謂也諸法者色受想行識六根等之十八界也。】

「不生不滅不垢不淨不增不減。」

【心空則諸法亦空也有甚麼生滅垢淨增減哉畢
竟空不立一塵一法打禪床云還聞麼。】

「是故空中無色無受想行識。」

【空本無相不得求色不會底人元來不疑。】

「無眼耳鼻舌身意。」

【六根者諸善惡業窟宅也六賊堅城也愚人謂毀
堅城殺六賊心地穩密無孔鐵鎚現前打禪床云
百雜碎。】

「無色聲香味觸法。」

【元依一精明分成六和合一處成休復六用皆不
成塵垢應念消成圓明淨妙餘塵尚諸學明極即
如來大智還同愚。】

「無眼界乃至無意識界。」

【總無十八界也舉眼界與意識界餘準之可知六
根無主塵境自亡通身是眼見不到通身是耳聞
不及通身是心監不出通身是舌說不得芭蕉無
耳聞雷開葵華無眼向日轉且道是有眼耶是無
眼耶石虎吞却木羊兒。】

「無無明。」

【凡夫迷雲被掩不知本地風光但偏逐境迷巳故
却物為上逐物為下直了心源則光明現故云無
無明那箇是諸人本地風光新羅夜半日頭明。】

「亦無無明盡。」

【塵勞本無不加了知盡此什麼靈臺一點不揩磨。】

「乃至無老死。」

【生死之二法一心妙用有無之二法自性真德也
施一心用則六根現前迷用則生也迷體則死也
存生死無明也了生死無無明也兩箇泥牛鬪入
海不知何人引得來。】

「亦無老死盡。」

【生死老病本來無也夢裡明明有六趣覺後空空
無大千毫釐有差天地懸隔證實相理一切眾生
同一清淨實相也盡是什麼良久曰張公喫酒李
公醉。】

「無苦集滅道。」

【無此四聖諦法也苦諦者貪著世間相無間歇也
集諦者向經論之中求妙理也滅諦者厭諸善惡
求寂滅也道諦者真寂也諸佛眾生具足無欠餘
咦恁麼會易不恁麼會難具衲僧眼目試甄別看。】

「無智亦無得。」

【道不在見聞覺知而不離見聞覺知中諸法從本
無可得東西不辨南北不別心法并亡未夢見在
諸人要會麼鐵蒺莉。】

「以無所得故菩提薩埵。」

【普照寂滅無一法可得菩提也了得諸法不可得
名菩提薩埵故古人曰一如體玄兀爾忘緣。】

「依般若波羅蜜多故心無罣礙。」

【色空不二淨穢并亡境依心起有心空寂境自不
存心境自空迴然無事有何罣礙要知麼八角磨
盤空裡走。】

「無罣礙故無有恐怖。」

【心心無所依亦不可得不礙於生死間鑊湯爐炭
吹教滅劍樹刀山喝便摧。】

「遠離一切顛倒夢想。」

【心迷謂顛堅執我凡夫謂倒四大假和合體為我
六根境界為心故云夢想智者醒夢靜也迷人信
夢忙也直了心源無一心可得是遠離也即今誰
是遠離顛倒夢想纔有言語是揀擇是明白不在
揀擇明白底是何人暗裡抽橫骨明中坐舌頭若
知此人有何顛倒夢想佛法不現前不得成佛道。】

「究竟涅槃。」

【究竟窮極之義也佛祖言不及故云究竟是云理
極忘情謂如何得喻齊當頭霜夜月任運落前溪。】

「三世諸佛依般若波羅蜜多故得阿耨多羅三藐三
菩提。」

【阿者無也耨多羅者上也三藐者正也三菩提者
真道也合云無上正真道深行般若即得菩提是
真解脫也佛言知即身有佛性故今得成阿耨菩
提云云。】

「故知般若波羅蜜多是大神呪是大明呪是無上呪
是無等等呪。」

【呪者是契當句也心與行相應之謂契亦呪云心
故云神呪眾生一心無有涯際十方虗空皆在心
性中如空中有一片雲故云大神呪淘然明白無
變易在眾生不變在佛祖不變故云本分又云心
地唯此一事實餘二則非真故云大明呪萬法從
一心生無始無終輭如金剛堅似兜羅綿誰分限
量故云無上呪直行直用與佛祖無差別故云無
等等呪要見此呪麼良久曰鎮州蘿蔔從來大也。】

「能除一切苦真實不虗。」

【諸佛依此呪得菩提故云不虗也君臣道合街頭
孤峰自在受用家舍途中自由現成現成端的誰
知長憶江南三月裡鷓鴣啼處百華香。】

「故說般若波羅蜜多呪即說呪曰。

羯諦羯諦」

【始羯諦無妄想可除次羯諦無真可求真妄俱寂
無有二法今夜一輪滿清光何處無。】

「波羅羯諦」

【此心元來清淨無塵垢可染珊瑚枝上撐著月。】

「波羅僧羯諦」

【清淨與塵垢雙對言也若離塵垢清淨因何立看
看破鏡不重照。】

「菩提」

【即是道也道者無依也日午打三更。】

「娑婆訶」

【畢竟空亦無依空相亦無三人稱龜作鼈。】

「般若心經。」

【再犯不許。】
般若波羅蜜多心經注(終)