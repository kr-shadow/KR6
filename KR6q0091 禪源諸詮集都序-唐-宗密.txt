#+TITLE: 禪源諸詮集都序-唐-宗密
#+DATE: 2016-06-11 12:30:07
#+SOURCE: github.com/kanripo/KR6q0091 master 9845ba4e                

No. 2015

* 重刻禪源詮序


道不能自鳴。假人而鳴。鳴雖不同。道則未嘗
不同也。苟不同不足以為道。如仲尼之一貫。
老聃之無為。釋氏之空寂。人異道同。此其證
也。況夫禪教兩宗同出於佛。禪佛心也。教佛
口也。豈有心口自相矛盾者乎。奈何去聖時
遙。師承各異。教者指禪為暗證。禪者目教為
漸修。明暗未得其公。頓漸罔知攸定。迭為詆
毀殆若仇讎。非但鼓之空言。抑且筆之簡冊。
世道日下。弊將何如。昔圭峯禪師患之。遂將
教禪諸祖著述章句旨意相符者。集為一書。
名曰禪源諸詮。以訓于世。將使兩家學者知
一佛無二道。四河無異味。言歸于好。永無敗
盟。源詮之功。豈易量哉。予每見南方此弊尤
甚。安得人有是書一洗舊習。咸與惟新興念
至此。未嘗不廢食而歎也。今雪堂總統大師。
若有所契。特捐衣長復新諸梓。以廣流傳。千
里走書俾為序引。裴公相國既述于前。自視
何人敢此凌躐以貽識者之誚。然而此書平
生所愛慕者。何幸挂名其間。故不讓也。大德
七年七月住崑山薦嚴無外惟大序。



* 重刻禪源詮序


禪源詮者。唐圭峯禪師之所作也。佛之道廣
周法界。而細入微塵。非有非空。無內無外。後
之學禪者。志窮實相。以言語為苛纖。設教
者。務覈真詮。以空寂為誕肆。離為異門。莫明
統一。豈佛之道本然哉。於是以教三種證禪
三宗。謂依性說相。即息妄修心。破相顯性。即
泯絕無寄。顯示真心。即直明心性。江漢殊流
而同歸智海。酸醎異調而共臻禪味。至於空
宗性宗之別。頓修漸修之殊。莫不會其指歸
開示正覺。然又慮末學之易惑而難悟也。則
又旁行為圖朱墨以志之。自頓覺至成佛。十
重為淨。自不覺至受報。十重為染。淨染之源
由於聖凡。心法悉具真妄。是名藏識。不覺則
迷真逐妄歷劫輪迴。頓覺則舍妄歸真隨順
解脫。雖然學者要知真如闡教如標月指。若
復見月。了知所標畢竟非月。則詮圖兩忘。愚
智通為般若。垢淨俱證菩提。南岳天台南侁
北秀。與達磨東來宗旨無有差別。尚何禪與
教之分哉。唐大中時。裴相國休為之敘。復手
書是圖。付金州延昌寺。後傳唯勁師。再傳玄
契師。而圖行閩湘吳越間。國朝至元十二年。
世祖御廣寒殿。願問禪教要義。帝師及諸耆
德。以禪源詮對。上意悅命板行於世。後二十
有九年為大德癸卯。嗣法雪堂仁禪師。奉旨
之五臺。回途過大同。得金時潛菴覺公禪師
所書圖。益加考訂。錦粹以傳諸遠。俾圭峯禪
師研真顯正。化導群迷之意。永久不墜。其為
利益何可稱量。文原與師為方外交。乃隨喜
讚歎為之次序其說書諸編首。是歲閏月朔。
應奉翰林文字將仕佐郎同知制誥兼國史院
編修官巴西鄧文原書。



* 重刻禪源詮序


雪堂禪師。智識雄邁行解圓通。喜修為。樂施
與。一日謂余曰。愚甞患世之學佛者。不究如
來設教之因妄執空有競分大小。曰頓曰漸
曰禪曰律。訾訾紛紛千數百年。如護父足使
具受病。雖遇一二同志有以啟之。恨不能家
喻而戶曉也。幸得圭峯所述禪源詮。其文博
雅其旨切當。悉敘前所患者道其所以然。且
作圖示心一真實諦含三大義。無明緣染諸
相妄起。依修斷法獲證入理。提綱舉要如指
諸掌。昔至元十二年春正月。世祖皇帝萬機
之暇。御瓊華島延請帝師。太保文貞劉公亦
在焉。乃召在京耆宿問諸禪教乖互之義。先
師西菴贇公等八人。因以圭峯禪源詮文為
對。允愜宸衷。當時先師囑其弟雙泉泰公為
之記。仍命雪堂鏤板流行。愚以參問諸方。未
暇及此。向於雲中普恩興國二寺各獲一本。
後在京萬壽方丈。復得遼朝崇天皇太后清
寧八年印造頒行天下定本。與文士較正擬
欲刻梓以傳永久。請敘一言庸伸先師遺志。
余聞之喜曰。今子之心即圭峯師憂世之心
也。然不有斯文無以解其惑。不壽其傳無以
利其眾。學者覩之而情不遣解不生。亦何益
矣。古人所謂四難者。今三難不具其一。則在
諸方參學者儻能不負二師弘法利人之念。
盡心披玩。情遣解生。如王良總六轡馳通衢。
阿師駕般若航登彼岸。豈有不達者哉。翰林
待制朝列大夫同修。

國史賈汝舟序



* 禪源諸詮集都序敘

唐綿州刺史裴休述

圭峯禪師集禪源諸詮為禪藏而都序之。河
東裴休曰。未曾有也。自如來現世隨機立教。
菩薩間生據病指藥。故一代時教。開深淺之
三門。一真淨心。演性相之別法。馬龍二士。皆
弘調御之說。而空性異宗。能秀二師。俱傳
達磨之心。而頓漸殊稟。荷澤直指知見。江
西一切皆真。天台專依三觀。牛頭無有一法。
其他空有相破。真妄相收。反奪順取。密指顯
說。故天竺中夏其宗實繁。良以病有千源藥
生多品。投機隨器不得一同。雖俱為證悟之
門。盡是正真之道。而諸宗門下通少局多。故
數十年來師法益壞。以承稟為戶牖。各自開
張。以經論為干戈。互相攻擊。情隨函矢而遷
變。(孟子曰。矢人豈不仁於函人哉。函人唯恐傷人。矢人唯恐不傷人。蓋所習之術然也。今學者但隨宗徒
彼此相非耳。函字。唐韻。從金䤴者。鎧甲也。周禮。函人為甲。即造甲之人。古字多單為之。故孟子亦單作)法
逐人我以高低。是非紛拏莫能辨析。則向者
世尊菩薩諸方教宗。適足以起諍。後人增煩
惱病。何利益之有哉。圭峯大師久而歎曰。吾
丁此時不可以默矣(仲尼刪詩書正禮樂。皆不得已而為之。故述而不作。乃聖
人貴道不貴跡。意道吾久修當宗佛法。今忽和會諸宗。豈欲立跡哉。不得已也。丁當也。正當須和會之時也)
於是以如來三種教義。印禪宗三種法門。融
瓶盤釵釧為一金。攪酥酪醍醐為一味。振綱
領而舉者皆順(荀子云。如振裘領。屈五指而頓之。順者不可勝數也)據會要
而來者同趨(趨字平聲呼之。周易略例云。據會要以觀方來。則六合輻輳。未足多也。都序
據圓教以印諸宗。雖百家亦無所不統也)尚恐學者之難明也。又復
直示宗源之本末。真妄之和合。空性之隱顯。
法義之差殊。頓漸之異同。遮表之迴互。權實
之深淺。通局之是非(此下歎敘述顯。明而丁寧。欲人悟也)莫不提
耳而告之(毛詩云。匪面命之言提其耳。當時疾彼人不修德荒亂。言我不對面向汝說。又提耳
起耳。就耳邊告汝。汝終不改也。意說丁寧之甚)指掌而示之(論語云。知其說者之於天下
也。其如視諸斯乎指其掌。言夫子語了指自手掌示弟子。言見此事分明。如掌中之物易了)嚬呻以
吼之。愛軟以誘之(此下歎慈悲憂念。如養赤子也)。乳而藥之。
憂佛種之夭傷也(無少善根而作闡提。是夭傷也)。腹而擁之(毛詩
云。腹我顧我。言慈母念幼子。腹中抱我。暫起去又回頭顧我念惜之深也)。念水火之漂焚
也(欲是水火)挈而導之懼邪小之迷陷也(既有善根。又離五欲。
復恐不入於大乘也)揮而散之。悲鬪爭之牢固也。大明不
能破長夜之昏。慈母不能保身後之子(此下歎悲
智與佛同也。佛日雖盛。得吾師然後回光曲照。佛慈悲雖普。得吾師然後弘益彌多)若吾師者。
捧佛日而委曲回照。疑曀盡除。順佛心而橫
亘大悲。窮劫蒙益。則世尊為闡教之主。吾師
為會教之人。本末相扶。遠近相照。可謂畢一
代時教之能事矣(自世尊演教至今日。會而通之。能事方畢)。或曰。自
如來未嘗大都而通之。今一旦違宗趣而不
守。廢關防而不據。無乃乖祕藏密契之道
乎。答曰。佛於法華涅槃會中。亦已融為一
味。但昧者不覺。故涅槃經。迦葉菩薩曰。諸佛
有密語無密藏。世尊讚之曰。如來之言。開
發顯露清淨無翳。愚人不解。為之祕藏。智
者了達則不名藏。此其證也。故王道興則外
戶不閉而守在戎夷。佛道備則諸法總持而
防在魔外(涅槃圓教和會諸法。唯簡別魔說及外道邪宗耳)不當復執情
攘臂於其間也。嗚呼後之學者。當取信於佛。
無取信於人。當取證於本法。無取證於末習。
(都序。以佛語印諸宗以本法照偏說。故丁寧勸其深信)能如是則不孤圭峯
劬勞之德矣(哀哀父母生我劬勞。吾師之德。過於是矣。後之人觀其法而不生悲感。木
石無異。且須保重也)。


禪源諸詮集都序卷上之一
(亦名禪那理行諸詮集)

唐圭峯山沙門宗密述

禪源諸詮集者。寫錄諸家所述。詮表禪門根
源道理。文字句偈。集為一藏。以貽後代。故都
題此名也。禪是天竺之語。具云禪那。中華翻
為思惟修。亦名靜慮。皆定慧之通稱也。源者
是一切眾生本覺真性。亦名佛性。亦名心地。
悟之名慧。修之名定。定慧通稱為禪那。此性
是禪之本源。故云禪源。亦名禪那理行者。此
之本源是禪理。忘情契之是禪行。故云理行。
然今所集諸家述作。多談禪理少談禪行。故
且以禪源題之。今時有但目真性為禪者。是
不達理行之旨。又不辨華竺之音也。然亦非
離真性別有禪體。但眾生迷真合塵。即名散
亂。背塵合真。方名禪定。若直論本性。即非真
非妄。無背無合。無定無亂。誰言禪乎。況此真
性非唯是禪門之源。亦是萬法之源。故名法
性。亦是眾生迷悟之源。故名如來藏藏識(出楞
伽經)亦是諸佛萬德之源。故名佛性(涅槃等經)亦是菩
薩萬行之源。故名心地(梵網經心地法門品云。是諸佛之本源。是菩薩道之
根本。是大眾諸佛子之根本)萬行不出六波羅蜜。禪門但是六
中之一。當其第五。豈可都目真性為一禪行
哉。然禪定一行最為神妙。能發起性上無漏
智慧。一切妙用萬德萬行。乃至神通光明。皆
從定發。故三乘學人欲求聖道必須修禪。離
此無門。離此無路。至於念佛求生淨土。亦須
修十六觀禪。及念佛三昧。般舟三昧。又真性
則不垢不淨。凡聖無差。禪則有淺有深。階級
殊等。謂帶異計欣上壓下而修者。是外道禪。
正信因果亦以欣厭而修者。是凡夫禪。悟我
空偏真之理而修者。是小乘禪。悟我法二空
所顯真理而修者。是大乘禪(上四類。皆有四色四空之異也)若
頓悟自心本來清淨。元無煩惱。無漏智性本
自具足。此心即佛。畢竟無異。依此而修者。是
最上乘禪。亦名如來清淨禪。亦名一行三昧。
亦名真如三昧。此是一切三昧根本。若能念
念修習。自然漸得百千三昧。達摩門下展轉
相傳者。是此禪也。達摩未到。古來諸家所
解。皆是前四禪八定。諸高僧修之皆得功用。
南岳天台。令依三諦之理修三止三觀。教義
雖最圓妙。然其趣入門戶次第。亦只是前之
諸禪行相。唯達摩所傳者。頓同佛體。逈異
諸門。故宗習者難得其旨。得即成聖。疾證菩
提。失即成邪。速入塗炭。先祖革昧防失。故且
人傳一人。後代已有所憑。故任千燈千照。暨
乎法久成弊錯謬者多。故經論學人疑謗亦
眾。原夫佛說頓教漸教禪開頓門漸門。二教
二門各相符契。今講者偏彰漸義。禪者偏播
頓宗。禪講相逢胡越之隔。宗密不知宿生何
作熏得此心。自未解脫欲解他縛。為法忘於
軀命。愍人切於神情(亦如淨名云。若自有縛能解他縛。無有是處。然欲罷不能驗。
是宿世難改)每歎人與法差。法為人病。故別撰經
律論疏。大開戒定慧門。顯頓悟資於漸修。證
師說符於佛意。意既本末而委示。文乃浩博
而難尋。泛學雖多秉志者少。況迹涉名相。誰
辨金鍮。徒自疲勞。未見機感。雖佛說悲增是
行。而自慮愛見難防。遂拾眾入山習定均慧。
前後息慮相計十年(云前後者。中間被勅追入內住城三年。方却表請歸山也)
微細習情。起滅彰於靜慧。差別法義。羅列
見於空心。虛隙日光纖埃擾擾。清潭水底影
像昭昭。豈比夫空守默之癡禪。但尋文之狂
慧者。然本因了自心而辨諸教。故懇情於心
宗。又因辨諸教而解修心。故虔誠於教義。教
也者。諸佛菩薩所留經論也。禪也者。諸善知
識所述句偈也。但佛經開張羅。大千八部之
眾。禪偈撮略。就此方一類之機。羅眾則渀蕩
難依。就機即指的易用。今之纂集意在斯焉。
問夫言撮略者。文須簡約。義須周足。理應撮
束多義在少文中。且諸佛說經皆具法(法體)
義(義理)因(三賢十地三十七品十波羅蜜)果(佛之妙用)信(信法)解(解
義)修(歷位修因)證(證果)雖世界各異化儀不同。其
所立教無不備此。故華嚴每會每位。皆結十
方世界悉同此說。今覽所集諸家禪述。多是
隨問反質旋立旋破。無斯綸緒。不見始終。
豈得名為撮略佛教。答佛出世立教與師隨
處度人。事體各別。佛教萬代依馮。理須委
示。師訓在即時度脫。意使玄通。玄通必在忘
言。故言下不留其迹。迹絕於意地。理現於心
源。即信解修證。不為而自然成就。經律疏論。
不習而自然冥通。故有問修道。即答以無修。
有求解脫。即反質誰縛。有問成佛之路。即云
本無凡夫。有問臨終安心。即云本來無事。或
亦云此是妄此是真。如是用心。如是息業。
舉要而言。但是隨當時事應當時機。何有定
法名阿耨菩提。豈有定行名摩訶般若。但得
情無所念。意無所為。心無所生。慧無所住。即
真信真解真修真證也。若不了自心但執名
教欲求佛道者。豈不現見識字看經元不證
悟。銷文釋義唯熾貪嗔耶。況阿難多聞總持。
積歲不登聖果。息緣反照。暫時即證無生。即
知乘教之益。度人之方。各有其由。不應於
文字而責也。問既重得意不貴專文。即何必
纂集此諸句偈。答集有二意。一有雖經師授
而悟不決究。又不逢諸善知識處處勘契者。
今覽之遍見諸師言意。以通其心以絕餘念。
二為悟解了者欲為人師。令廣其見聞增其
善巧。依解攝眾答問教授也。即上云。羅千界
即漭蕩難依。就一方即指的易用也。然又非
直資忘言之門。亦兼垂禪教之益。非但令意
符於佛。亦欲使文合於經。既文似乖而令合
實。為不易須判一藏經大小乘權實理了義
不了義。方可印定諸宗禪門各有旨趣不乖
佛意也。謂一藏經論統唯三種。禪門言教亦
統唯三宗(各在下文別釋)配對相符方成圓見。問今習
禪詮何關經論。答有十所以。須知經論權實
方辨諸禪是非。又須識禪心性相方解經論
理事。一師有本末馮本印末故。二禪有諸宗
互相違阻故。三經如繩墨楷定邪正故。四經
有權實須依了義故。五量有三種勘契須同
故。六疑有多般須具通決故。七法義不同善
須辨識故。八心通性相名同義別故。九悟修
頓漸言似違反故。十師授方便須識藥病故。
初言師有本末者。謂諸宗始祖即是釋迦。經
是佛語。禪是佛意。諸佛心口必不相違。諸祖
相承根本是佛。親付菩薩造論始末。唯弘佛
經。況迦葉乃至毱多弘傳皆兼三藏。提多迦
已下。因僧諍律教別行。罽賓國已來。因王
難經論分化。中間馬鳴龍樹悉是祖師。造論
釋經數千萬偈。觀風化物無定事儀。未有講
者毀禪禪者毀講。達摩受法天竺躬至中華。
見此方學人多未得法。唯以名數為解事相
為行。欲令知月不在指法是我心。故但以心
傳心不立文字。顯宗破執。故有斯言。非離文
字說解脫也。故教授得意之者。即頻讚金剛
楞伽云。此二經是我心要。今時弟子彼此迷
源。修心者以經論為別宗。講說者以禪門為
別法。聞談因果修證。便推屬經論之家。不知
修證正是禪門之本事。聞說即心即佛。便推
屬胸襟之禪。不知心佛正是經論之本意(前敘
有人難云。禪師何得講說。余今以此答也)今若不以權實之經論對配
深淺禪宗。焉得以教照心以心解教。二禪有
諸宗互相違反者。今集所述殆且百家。宗義
別者猶將十室。謂江西荷澤北秀南侁牛頭
石頭保唐宣什及稠那天台等。立宗傳法互
相乖阻。有以空為本。有以知為源。有云寂默
方真。有云行坐皆是。有云見今朝暮分別為
作一切皆妄。有云分別為作一切皆真。有萬
行悉存。有兼佛亦泯。有放任其志。有拘束其
心。有以經律為所依。有以經律為障道。非唯
汎語而乃礭言。礭弘其宗礭毀餘類。爭
得和會也。問是者即收。非者即揀。何須委
曲和會。答或空或有。或性或相。悉非邪僻。但
緣各皆黨己為是。斥彼為非。彼此礭定。故
須和會。問既皆非邪。即各任礭定。何必會
之。答至道歸一精義無二。不應兩存。至道非
邊了義不偏。不應單取。故必須會之為一令
皆圓妙。問以氷雜火勢不俱全。將矛刺盾
功不雙勝。諸宗所執既互相違。一是則有一
非。如何會令皆妙。答俱存其法俱遣其病。即
皆妙也。謂以法就人即難。以人就法即易。人
多隨情互執。執即相違。誠如氷火相和矛盾
相敵故難也。法本稱理互通。通即互順自然。
凝流皆水鐶釧皆金故易也。舉要而言。局之
則皆非。會之則皆是。若不以佛語各示其意
各收其長。統為三宗對於三教。則何以會為
一代善巧俱成要妙法門。各忘其情同歸智
海(唯佛所說即異而同。故約佛經會三為一)三經如繩墨揩定邪正
者。繩墨非巧。工巧者必以繩墨為憑。經論非
禪。傳禪者必以經論為準。中下根者但可依
師。師自觀根隨分指授。上根之輩悟須圓通。
未究佛言何同佛見。問所在皆有佛經。任學
者轉讀勘會。今集禪要何必辨經。答此意即
其次之文。便是答此問也。四經有權實須依
了義者。謂佛說諸經。有隨自意語。有隨他意
語。有稱畢竟之理。有隨當時之機。有詮性
相。有頓漸大小。有了義不了義。文或敵體相
違義必圓通無礙。龍藏浩汗何見旨歸。故今
但以十餘紙都決擇之。令一時圓見佛意。見
佛意後即備尋一藏。即句句知宗。五量有三
種勘契須同者。西域諸賢聖所解法義。皆以
三量為定。一比量。二現量。三佛言量。量者。
如度量升斗量物知定也。比量者。以因由譬
喻比度也。如遠見煙必知有火。雖不見火亦
非虛妄。現量者親自現見。不假推度。自然定
也。佛言量者。以諸經為定也。勘契須同者。若
但憑佛語不自比度證悟自心者。只是泛信。
於己未益。若但取現量自見為定。不勘佛語。
焉知邪正。外道六師親見所執之理修之亦
得功用自謂為正。豈知是邪。若但用比量者。
既無聖教及自所見。約何比度。比度何法。故
須三量勘同方為決定。禪宗已多有現比二
量。今更以經論印之則三量備矣。六疑有多
般須具通決者。數十年中頻有經論大德。問
余曰。四禪八定皆在上界。此界無禪。凡修禪
者。須依經論引取上界禪定而於此界修習。
修習成者。皆是彼禪。諸教具明。無出此者。如
何離此別說禪門。既不依經即是邪道。又有
問曰。經云。漸修祇劫方證菩提。禪稱頓悟剎
那便成正覺。經是佛語。禪是僧言。違佛遵僧。
竊疑未可。又有問曰。禪門要旨無是無非。塗
割怨親不嗔不喜。何以南能北秀水火之嫌。
荷澤洪州參商之隙。又有問曰。六代禪宗師
資傳授禪法。皆云。內授密語外傳信衣。衣法
相資以為符印。曹溪已後不聞此事。未審今
時化人說密語否。不說則所傳者非達摩之
法。說則聞者盡合得衣。又有禪德。問曰。達摩傳心不立文字。汝何違背先祖講論傳經。
近復問曰。淨名已呵宴坐。荷澤每斥凝心。曹
溪見人結跏曾自將杖打起。今問。汝每因教
誡即勸坐禪。禪菴羅列遍於巖壑。乖宗違祖。
吾竊疑焉。余雖隨時各已酬對。然疑者千萬。
愍其未聞。況所難之者情皆遍執。所執各異。
彼此互違。因決申疑復增已病。故須開三
門義。評一藏經。總答前疑無不通徹(下隨相當文義一一
脚注。指之答此諸難。欲見答處。須檢注文也)七法義不同善須辨識者。
凡欲明解諸法性相。先須辨得法義。依法解
義。義即分明。以義詮法。法即顯著。今且約世
物明之。如真金隨工匠等緣作鐶釧椀盞種
種器物。金性必不變為銅鐵。金即是法。不變
隨緣是義。設有人問。說何物不變。何物隨緣。
只合答云金也。以喻一藏經論義理。只是說
心。心即是法。一切是義。故經云。無量義者從
一法生。然無量義統唯二種。一不變。二隨緣。
諸經只說此心隨迷悟緣成垢淨凡聖煩惱菩
提有漏無漏等。亦只說此心垢淨等時元來不
變常自寂滅真實如如等。設有人問。說何法
不變。何法隨緣。只合答云心也。不變是性。隨
緣是相。當知性相皆是一心上義。今性相二
宗互相非者。良由不識真心。每聞心字將謂
只是八識。不知八識但是真心上隨緣之義。
故馬鳴菩薩以一心為法。以真如生滅二門
為義。論云。依於此心顯示摩訶衍義。心真如
是體。心生滅是相用。只說此心不虛妄故云
真。不變易故云如。是以論中一一云心真如
心生滅。今時禪者多不識義。故但呼心為禪。
講者多不識法。故但約名說義。隨名生執難
可會通。聞心為淺聞性謂深。或却以性為法
以心為義。故須約三宗經論相對照之法義
既顯。但歸一心自然無諍。八心通性相名同
義別者。諸經或毀心是賊。制令斷除。或讚心
是佛。勸令修習。或云善心惡心淨心垢心貪
心嗔心慈心悲心。或云託境心生。或云心生
於境。或云寂滅為心。或云緣慮為心。乃至種
種相違。若不以諸宗相對顯示。則看經者何
以辨之。為當有多種心。為復只是一般心耶。
今且略示名體。汎言心者。略有四種。梵語各
別翻譯亦殊。一紇利陀耶。此云肉團心。此是
身中五藏心也(具如黃庭經五藏論說也)二緣慮心。此是八
識。俱能緣慮自分境故(色是眼識境。乃至根身種子器世界是阿賴耶識之境。各
緣一分。故云自分)此八各有心所善惡之殊。諸經之中。
目諸心所總名心也。謂善心惡心等。三質多
耶。此云集起心。唯第八識。積集種子生起現
行故(黃庭經五藏論。目之為神。西國外道。計之為我。皆是此識)四乾栗陀耶。此
云堅實心。亦云貞實心。此是真心也。然
第八識無別自體。但是真心以不覺故。與諸
妄想有和合不和合義。和合義者。能含染淨
目為藏識。不和合者。體常不變目為真如。都
是如來藏。故楞伽云。寂滅者名為一心。一心
者即如來藏。如來藏亦是在纏法身。如勝鬘
經說。故知四種心本同一體。故密嚴經云。佛
說如來藏(法身在纏之名)以為阿賴耶(藏識)惡慧不能
知藏即賴耶識(有執真如與賴耶體別者。是惡慧)如來清淨藏世
間阿賴耶。如金與指鐶展轉無差別(指鐶等喻賴耶。金
喻真如。都名如來藏)然雖同體。真妄義別本末亦殊。前三
是相後一是性。依性起相蓋有因由。會相歸
性非無所以。性相無礙都是一心。迷之即觸
面向牆。悟之即萬法臨鏡。若空尋文句。或
信胸襟。於此一心性相如何了會。九悟修頓
漸似反而符者。謂諸經論及諸禪門。或云先
因漸修功成。豁然頓悟。或云先須頓悟方可
漸修。或云由頓修故漸悟。或云悟修皆漸。或
云皆頓。或云法無頓漸頓漸在機。如上等說。
各有意義。言以反者。謂既悟即成佛本無煩
惱名為頓者。即不應修斷。何得復云漸修。漸
修即是煩惱未盡。因行未圓。果德未滿。何名
為頓。頓即非漸。漸即非頓。故云相反。如下對
會。即頓漸非唯不相乖。反而乃互相資也。十
師資傳授須識藥病者。謂承上傳授方便皆
先開示本性。方令依性修禪。性不易悟多由
執相。故欲顯性先須破執。破執方便須凡聖
俱泯功過齊袪。戒即無犯無持。禪即無定無
亂。三十二相都是空花。三十七品皆為夢幻。
意使心無所著。方可修禪。後學淺識。便但
只執此言為究竟道。又以修習之門人多放
逸。故復廣說欣厭毀責貪恚讚歎勤儉調身調
息麁細次第。後人聞此又迷本覺之用。便一
向執相。唯根利志堅者。始終事師方得悟修
之旨。其有性浮淺者。纔聞一意即謂已足。仍
恃小慧便為人師。未窮本末多成偏執。故頓
漸門下相見如仇讎。南北宗中相敵如楚漢。
洗足之誨。摸象之喻。驗於此矣。今之所述。豈
欲別為一本集而會之。務在伊圓三點。三點
各別既不成伊。三宗若乖焉能作佛。故知欲
識傳授藥病。須見三宗不乖。須解三種佛教
(前敘有人難云。禪師何得講說。余今總以此十意答也。故初已敘西域祖師皆弘經論耳也)。
禪源諸詮集都序卷上之一


禪源諸詮集都序卷上之二

唐圭峯山沙門宗密述

上來十意理例昭然。但細對詳禪之三宗教
之三種。如經斗稱足定淺深。先敘禪門。後以
教證。禪三宗者。一息妄修心宗。二泯絕無寄
宗。三直顯心性宗。教三種者。一密意依性說
相教。二密意破相顯性教。三顯示真心即性
教。右此三教如次同前三宗相對一一證之。
然後總會為一味。今且先敘彈宗。初息妄修
心宗者。說眾生雖本有佛性。而無始無明覆
之不見故輪迴生死。諸佛已斷妄想故見性
了了。出離生死神通自在。當知凡聖功用不
同。外境內心各有分限。故須依師言教背境
觀心息滅妄念。念盡即覺悟無所不知。如鏡
昏塵。須勤勤拂拭。塵盡明現即無所不照。又
須明解趣入禪境方便。遠離憒鬧住閑靜處。
調身調息跏趺宴默。舌拄上腭心注一境。南
侁北秀保唐宣什等門下。皆此類也。牛頭天
台惠稠求那等。進趣方便迹即大同。見解即
別。二泯絕無寄宗者。說凡聖等法。皆如夢幻
都無所有。本來空寂非今始無。即此達無之
智亦不可得。平等法界無佛。無眾生。法界亦
是假名。心既不有。誰言法界無修不修無佛
不佛。設有一法勝過涅槃。我說亦如夢幻。無
法可拘無佛可作。凡有所作皆是迷妄。如此
了達本來無事。心無所寄方免顛倒。始名解
脫。石頭牛頭下至徑山。皆示此理。便令心行
與此相應。不令滯情於一法上。日久功至塵
習自亡。則於怨親苦樂一切無礙。因此便有。
一類道士儒生閑僧汎參禪理者。皆說此言。
便為臻極不知此宗。不但以此言為法。荷澤
江西天台等門下亦說此理。然非所宗。三直
顯心性宗者。說一切諸法若有若空皆唯真
性。真性無相無為。體非一切。謂非凡非聖非
因非果非善非惡等。然即體之用而能造作
種種。謂能凡能聖現色現相等。於中指示心
性。復有二類。一云。即今能語言動作貪嗔慈
忍造善惡受苦樂等。即汝佛性。即此本來是
佛。除此無別佛也。了此天真自然。故不可起
心修道。道即是心。不可將心還修於心。惡亦
是心。不可將心還斷於心。不斷不修任運自
在。方名解脫。性如虛空不增不減。何假添補。
但隨時隨處息業。養神聖胎增長。顯發自然
神妙。此即是為真悟真修真證也。二云諸法
如夢。諸聖同說。故妄念本寂塵境本空。空寂
之心靈知不昧。即此空寂之知。是汝真性。任
迷任悟心本自知。不藉緣生不因境起。知之
一字眾妙之門。由無始迷之故。妄執身心為
我起貪嗔等念。若得善友開示。頓悟空寂之
知。知且無念無形。誰為我相人相。覺諸相空
心自無念。念起即覺。覺之即無修行妙門唯
在此也。故雖備修萬行。唯以無念為宗。但得
無念知見。則愛惡自然淡泊。悲智自然增明。
罪業自然斷除。功行自然增進。既了諸相非
相。自然無修之修。煩惱盡時生死即絕。生滅
滅已。寂照現前應用無窮。名之為佛。然此兩
家皆會相歸性。故同一宗。然上三宗中。復有
遵教慢教。隨相毀相。拒外難之門戶。接外眾
之善巧。教弟子之儀軌。種種不同。皆是二利
行門各隨其便。亦無所失。但所宗之理即不
合有二。故須約佛和會也。次下判佛教總為
三種者。一密意依性說相教(佛見三界六道悉是真性之相。但是眾
生迷性而起。無別自體。故云依性。然根鈍者卒難開悟。故目隨他所見境相說法漸度。故云說相說。未彰顯故云
密意也)此一教中自有三類。一人天因果教。說善
惡業報令知因果不差。懼三途苦求人天樂。
修施戒禪定等一切善行。得生人道天道乃
至色界無色界。此名人天教。二說斷惑滅苦
樂教。說三界不安皆如火宅之苦。令斷業惑
之集。修道證滅以隨機故。所說法數一向差
別。以揀邪正。以辨凡聖。以分忻厭。以明因
果。說眾生五蘊都無我主。俱是形骸之色。思
慮之心。從無始來因緣力故。念念生滅相續
無窮。如水涓涓。如燈焰焰。身心假合似一
似常。凡愚不覺執之為我。寶此我故即起貪
(貪名利榮我)嗔(嗔違情境恐侵損我)癡(觸向錯解非理計校)等三毒。三毒
擊於意識。發動身口造一切業。業成難逃
(影隨形響應聲)故受五道苦樂等身(此是別業所感)三界勝劣
等處(所居處此是共業所感)於所受身還執為我。還起
貪等造業受報。身則生老病死。死而還生。界
則成住壞空。空而復成。劫劫生生輪迴不絕。
無始無終如級井輪。都由不了此身本不是
我(此上皆是前人天教中世界因果也。前但令厭下忻上。未說三界皆可厭患。又未破我。今具說之。即苦集二諦也。下破我執令修滅道二諦。明出世因果。故名四諦教)不是我者。此身本
因色心和合為相。今推尋分析。色有地水火
風之四類。心有受(領納好惡之事)想(取像)行(造作一切)識
(一一了別)之四類(此四與色都名五蘊)若皆是我。即成八我。況
色中復有三百六十段骨。段段各別皮毛筋
肉肝心肺腎各不相是(皮不是毛等)諸心數等亦各
不同。見不是聞。喜不是怒。既有此眾多之物。
不知定取何者為我。若皆是我。我即百千一
身之中多主紛亂。離此之外復無別法。翻覆
推我皆不可得。便悟此身心等俱是眾緣似
和合相元非一體。似我人相元非我人。為誰
貪嗔。為誰殺盜。誰修戒施。誰生人天(知苦集也)遂
不滯心於三界有漏善惡(斷集諦也)但修無我觀智
(道諦)以斷貪等止息諸業。證得我空真如。得
須陀洹果。乃至滅盡患累得阿羅漢果(滅諦)
灰身滅智永離諸苦(諸阿含等六百一十八卷經。婆沙俱舍等六百九十八卷
論。皆唯說此小乘及前人天因果。部帙雖多理不出此也)三將識破境教(說前所說境相。若起若滅。非唯無我。亦無如上等法。但是情識虛妄變起。故云將識破境也)說上生滅等
法不關真如。但各是眾生無始已來法爾有八
種識。於中第八藏識。是其根本。頓變根身器
界種子。轉生七識。各能變現自分所緣(眼緣色。乃至七
緣八見。八緣根種器界)此八識外都無實法。問如何變耶。
答我法分別熏習力故。諸識生時變似我法。
六七二識無明覆故。緣此執為實我實法。如
患(病重心昏見異色人物)夢(夢相所見可知)者。患夢力故。心似種
種外境相現。夢時執為實有外物。寤來方知
唯夢所變。我此身相及於外境。亦復如是。唯
識所變。迷故執有我及諸境。既悟本無我法
唯有心識。遂依此二空之智。修唯識觀及六
度四攝等行。漸漸伏斷煩惱所知二障。證二
空所顯真如。十地圓滿。轉八識成四智菩提
也。真如障盡。成法性身大涅槃也。解深密等
數十本經。瑜伽唯識數百卷論。所說之理。不
出此也。此上三類都為第一密意依性說相
教。然唯第三將識破境教。與禪門息妄修心
宗而相扶會。以知外境皆空故不修外境事
相。唯息妄修心也。息妄者。息我法之妄。修心
者。修唯識之心。故同唯識之教。既與佛同。如
何毀他漸門息妄看淨時時拂拭凝心住心專
注一境及跏趺調身調息等也。此等種種方
便。悉是佛所勸讚。淨名云。不必坐不必不坐。
坐與不坐任逐機宜。凝心運心各量習性。當
高宗大帝乃至玄宗朝時。圓頓本宗未行北
地。唯神秀禪師大揚漸教。為二京法主三帝
門師。全稱達摩之宗。又不顯即佛之旨。曹
溪荷澤。恐圓宗滅絕。遂呵毀住心伏心等事。
但是除病。非除法也。況此之方便本是五祖
大師教授。各皆印可為一方師。達摩以壁觀
教人安心。外止諸緣內心無喘。心如牆壁可
以入道。豈不正是坐禪之法。又廬山遠公與
佛陀耶舍二梵僧所譯達摩禪經兩卷。具明
坐禪門戶漸次方便。與天台及佚秀門下意
趣無殊。故四祖數十年中脇不至席。即知了
與不了之宗。各由見解深淺。不以調與不調
之行而定法義。偏圓但自隨病對治。不須讚
此毀彼(此注通前敘。有人問難余云。何以勸坐禪者。余今以此答也)二密意破
相顯性教(據真實了義。即妄執本空更無可破。無漏諸法本是真性。隨緣妙用永不斷絕。又不應
破。但為一類眾生執虛妄相障真實性難得玄悟。故佛且不揀善惡垢淨性相一切呵破。以真性及妙用不無。而且
云無。故云密意。又意在顯性。語乃破相。意不形於言中。故云密也)說前教中所變
之境既皆虛妄。能變之識豈獨真實。心境互
依空而似有故也。且心不孤起。託境方生。境
不自生。由心故現。心空即境謝。境滅即心空。
未有無境之心。曾無無心之境。如夢見物似
能見所見之殊。其實同一虛妄都無所有。諸
識諸境亦復如是。以皆假託眾緣無自性故。
未曾有一法不從因緣生。是故一切法無不是
空者。凡所有相皆是虛妄。是故空中無色。
無眼耳鼻舌身意。無十八界。無十二因緣。
無四諦。無智。亦無得。無業。無報。無修。無
證。生死涅槃平等如幻。但以不住一切無執
無著而為道行。諸部般若千餘卷經。及中百
門等。三論廣百論等。皆說此也(智度論百卷。亦說此理。但論主
通達不執。故該收大小乘法相􂏁同後一真性宗)此教與禪門泯絕無寄宗
全同。既同世尊所說菩薩所弘。云何漸門禪
主及講習之徒。每聞此說。即謗云。撥無因果。
佛自云。無業無報。豈邪見乎。若云佛說此言
自有深意者。豈禪門此說無深意耶。若云我
曾推徵覺無深意者。自是汝遇不解之流。但
可嫌人。豈可斥法。此上一教據佛本意雖不
相違。然後學所傳多執文迷旨。或各執一見
彼此相非。或二皆泛信渾沌不曉。故龍樹提
婆等菩薩。依破相教廣說空義。破其執有令
洞然解於真空。真空者是不違有之空也。無
著天親等菩薩。依唯識教廣說名相。分析性
相不同染淨各別。破其執空令歷然解於妙
有。妙有者是不違空之有也。雖各述一義而
舉體圓具。故無違也。問若爾何故已後有清
辨護法等諸論師互相破耶。答此乃是相成。
不是相破。何者。以末學人根器漸鈍互執空
有故。清辨等破定有之相。令盡徹至畢竟真
空。方乃成彼緣起妙有。護法等破斷滅偏空
意存妙有。妙有存故。方乃是彼無性真空。文
即相破。意即相成(敘前疑南北禪門相競今於此決也)由妙有真空
有二義故。一極相違義。謂互相害全奪永盡。
二極相順義。謂冥合一相舉體全攝。若不相
奪全盡無。以舉體全收故極相違方極順也。
龍樹無著等就極順門故相成。清辨護法等
據極違門故相破。違順自在成破無礙。即於
諸法無不和會耳。哀哉此方兩宗後學經論
之者。相非相斥不異仇讐。何時得證無生法
忍。今頓漸禪者亦復如是。努力通鑒勿偏局
也。問西域先賢相破。既是相成。豈可此方相
非便成相嫉。答如人飲水冷暖自知。各各觀
心各各察念。留藥防病不為健人。立法防奸
不為賢士。三顯示真心即性教(直指自心即是真性。不約事相而示。
亦不約心相而示。故云即性。不是方便隱密之意。故云顯示也)此教說一切眾生
皆有空寂真心。無始本來性自清淨(不因斷惑成淨。故云性
淨。寶性論云。清淨有二。一自性清淨。二離垢清淨。勝鬘云。自性清淨心難可了知。此心為煩惱所染。亦難可了
知。釋云。此心超出前空有二宗之理。故難可了知也)明明不昧了了常知(下引
佛說)盡未來際常住不滅。名為佛性。亦名如來
藏。亦名心地(達摩所傳是此心也)從無始際妄想翳之。不
自證得耽著生死。大覺慜之出現於世。為說
生死等法一切皆空。開示此心全同諸佛。如
華嚴經出現品云。佛子。無一眾生而不具有
如來智慧。俱以妄想執著而不證得。若離妄
想。一切智。自然智。無礙智。即得現前譬如有
大經卷(喻佛智慧)量等三千大千世界(智體無邊廓周法界)書寫
三千大千世界中事一切皆盡(喻體上本有恒沙功德恒沙妙用
也)。此大經卷。雖復量等大千世界。而全住在
一微塵中(喻佛智。全在眾生身中圓滿具足也)如一微塵(舉一眾生為例)一切
微塵皆亦如是。時有一人。智慧明達(喻世尊也)具足
成就清淨天眼。見此經卷在微塵內(天眼力隔障見色。喻
佛眼力隔煩惱見佛智也)於諸眾生無少利益(喻迷時都不得其用。與無不別)
即起方便破彼微塵(喻說法除障)出此大經卷。令諸
眾生普得饒益(云云乃至)如來智慧亦復如是。無量
無礙普能利益一切眾生(合書寫三千世界事)具足在於眾
生身中(合微塵中)但諸凡愚妄想執著。不知不覺
不得利益。爾時如來以無障礙清淨智眼。普
觀法界一切眾生。而作是言。奇哉奇哉。此諸
眾生。云何具有如來智慧。愚癡迷惑不知不
見。我當教以聖道。令其永離妄想執著。自於
身中得見如來廣大智慧與佛無異。即教彼
眾生修習聖道(六波羅蜜三十七道品等)令離妄想。離妄想已
證得如來無量智慧利益安樂一切眾生。問
上既云性自了了常知。何須諸佛開示。答此
言知者。不是證知。意說真性不同虛空木石。
故云知也。非如緣境分別之識。非如照體了
達之智。直是一真如之性。自然常知。故馬鳴
菩薩云。真如者自體真實識知。華嚴迴向品
亦云。真如照明為性。又據問明品說。知與智
異。智局於聖不通於凡。知即凡聖皆有。通於
理智。故覺首等九菩薩問文殊師利言。云何
佛境界智(證悟之智)云何佛境界知(本有真心)文殊答智
云。諸佛智自在三世無所礙(過去未來現在事。無不了達。故自在
無礙)答知云。非識所能識(不可識識者。以識屬分別。分別即非真知。真知唯無
念。方見也)亦非心境界(不可以智知。謂若以智證之。即屬所證之境。真知非境界。故不可以
智證。瞥起照心。即非真知也。故經云。自心取自心。非幻成幻法。論云。心不見心。荷澤大師云。擬心即差。故北宗
看心是失真旨。心若可看。即是境界。故此云非心境界)其性本清淨(不待離垢惑方淨。不待
斷疑濁方清。故云本清淨也。就寶性論中。即揀非離垢之淨。是彼性淨。故云。其性本清淨)開示諸
群生(既云。本淨不待斷障。即知群生本來皆有。但以惑翳而不自悟。故佛開示皆令悟入。即法華中開示
悟入佛之知見。如上所引。佛本出世只為此事也。彼云。使得清淨者。即寶性中離垢清淨也。此心雖自性清
淨。終須悟修方得性相圓淨。故數十本經論。皆說二種清淨二種解脫。今時學淺之人。或只知離垢清淨。離垢淨
解脫。故毀禪門即心即佛。或只知自性清淨。性淨解脫。故輕於教相。斥於持律。坐禪調伏等行不知必須頓悟自
性清淨性自解脫。漸修令得離垢清淨。離障解脫。成圓滿清淨究竟解脫。若身若心無所壅滯。同釋迦佛也)。

寶藏論亦云。知有有壞。知無無敗(此皆能知有無之智)真
知之知。有無不計(既不計有無即自性無分別之知)如是開示靈
知之心。即是真性與佛無異。故顯示真心即
性教也。華嚴密嚴圓覺佛頂勝鬘如來藏法
華涅槃等四十餘部經。寶性佛性起信十地
法界涅槃等十五部論。雖或頓或漸不同。據
所顯法體皆屬此教。全同禪門第三直顯心
性之宗。既馬鳴標心為本源。文殊揀知為真
體。如何破相之黨。但云寂滅不許真知。說
相之家。執凡異聖不許即佛。今約佛教判
定正為斯人。故前敘西域傳心多兼經論無
二途也。但以此方迷心執文以名為體故。達摩善巧揀文傳心。標舉其名(心是名也)默示其體(知是
心也)喻以壁觀(如上所敘)令絕諸緣。問諸緣絕時有
斷滅否。答雖絕諸念亦不斷滅。問以何證驗
云不斷滅。答了了自知言不可及。師即印云。
只此是自性清淨心。更勿疑也。若所答不契。
即但遮諸非更令觀察。畢竟不與他先言知
字。直待自悟方驗實。是親證其體。然後印
之令絕餘疑。故云。默傳心印。所言默者。唯默
知字。非總不言。六代相傳皆如此也。至荷澤
時他宗競播。欲求默契不遇機緣。又思惟達摩懸絲之記(達摩云。我法第六代後。命如懸絲)恐宗旨滅絕。遂
明言知之一字眾妙之門。任學者悟之淺深。
且務圖宗教不斷。亦是此國大法運數所至。
一類道俗合得普聞故感應如是。其默傳者
餘人不知。故以袈裟為信。其顯傳者學徒易
辨。但以言說除疑。況既形言足可引經論等
為證(前敘外難云。今時傳法者說密語否。今以此答也。法是達摩之法。故聞者淺深皆益。但昔密而
今顯。故不名密語。豈可名別法亦別耶)問悟此心已如何修之。還依
初說相教中令坐禪否。答此有二意。謂昏沈
厚重難可策發。掉舉猛利不可抑伏。貪嗔熾
盛觸境難制者。即用前教中種種方便隨病
調伏。若煩惱微溥慧解明利。即依本宗本教
一行三昧。如起信云。若修止者。住於靜處端
身正意不依氣息形色。乃至唯心無外境界。
金剛三昧經云。禪即是動不動不禪是無生
禪。法句經云。若學諸三昧。是動非坐禪。心隨
境界流。云何名為定。淨名云。不起滅定現諸
威儀(行住坐臥)不於三界現身意。是為宴坐。佛所
印身。據此即以答。三界空花四生夢寐。依
體起行修而無修。尚不住佛不住心。誰論上
界下界(前敘難云。據教須引上界定者。以管窺天但執權宗之說。見此了教理應懷慚而退)然此
教中以一真心性對染淨諸法。全揀全收。全
揀者。如上所說。俱剋體直指靈知。即是心
性。餘皆虛妄。故云。非識所識。非心境等。乃
至非性非相。非佛非眾生離四句絕百非也。
全收者。染淨諸法無不是心。心迷故妄起惑
業。乃至四生六道雜穢國界。心悟故從體起
用。四等六度乃至四辨十力妙身淨剎。無所
不現。既是此心現起諸法。諸法全即真心。如
人夢所現事。事事皆人。如金作器。器器皆
金。如鏡現影。影影皆鏡(夢對妄想業報。器喻修行。影喻應化)故華
嚴云。知一切法即心自性。成就慧身不由他
悟。起信論云。三界虛偽唯心所作。離心則無
六塵境界。乃至一切分別。即分別自心。心不
見心。無相可得。故一切法如鏡中相。楞伽云。
寂滅者名為一心。一心者名如來藏。能遍興
造一切趣生。造善造惡受苦受樂。與因俱故
知一切無非心也。全揀門攝前第二破相教。
全收門攝前第一說相教。將前望此。此則逈
異於前。將此攝前。前則全同於此。深必該
淺。淺不至深。深者直顯出真心之體。方於中
揀一切收一切也。如是收揀自在性相無礙。
方能於一切法悉無所住。唯此名為了義。更
有心性同異頓漸違妨。及所排諸家言教部
帙次第。述作大意悉在下卷。
禪源諸詮集都序卷上之二



禪源諸詮集都序卷下之一

唐圭峯山沙門宗密述

上之三教。攝盡佛一代所說之經。及諸菩薩
所造之論。細尋法義。便見三義全殊。一法無
別。就三義中。第一第二空有相對。第三第一
性相相對。皆條然易見。唯第二第三破相與
顯性相對。講者禪者同迷。皆謂同是一宗一
教。皆以破相便為真性。故今廣辨空宗性宗
有其十異。一法義真俗異。二心性二名異。三
性字二體異。四真智真知異。五有我無我異。
六遮詮表詮異。七認名認體異。八二諦三諦
異。九三性空有異。十佛德空有異。初法義真
俗異者。空宗緣未顯真靈之性故。但以一切
差別之相為法。法是俗諦。照此諸法。無為無
相。無生無滅。無增無減等為義。義是真諦。故
智度論以俗諦為法無礙辯。以真諦為義無
礙辯。性宗則以一真之性為法。空有等種種
差別為義。故經云。無量義者從一法生。華嚴
十地亦云。法者知自性。義者知生滅。法者知
真諦。義者知俗諦。法者知一乘。義者知諸
乘。如是十番釋法義二無礙義。皆以法為真
諦。以義為俗諦。二心性二名異者。空宗一向
目諸法本源為性。性宗多目諸法本源為心。
目為性者諸論多同。不必敘述目為心者。勝
鬘云。自性清淨心。起信云。一切法從本以來
離言說名字心緣等相。乃至唯是一心。楞伽
云。堅實心。良由此宗所說本性不但空寂而
乃自然常知。故應目為心也。三性字二體異
者。空宗以諸法無性為性。性宗以靈明常住
不空之體為性。故性字雖同。而體異也。四真
智真知異者。空宗以分別為知。無分別為智。
智深知淺。性宗以能證聖理之妙慧為智。以
該於理。智通於凡聖之靈。性為知。知通智
局。上引問明品已自分別。況十迴向品說真
如云。照明為性。起信說。真如自體真實識知。
五有我無我異者。空宗以有我為妄。無我為
真。性宗以無我為妄。有我為真。故涅槃經
云。無我者名為生死。有我者名為如來。又
云。我計無我是顛倒法。乃至廣破二乘無常
無我之見。如春池執礫為寶。廣讚常樂我淨
而為究竟。乃至云無我法中有真我(良由眾生迷自真我。妄
執五蘊為我。故佛於大小乘法相及破相教中破之云無。今於性宗直明實體。故顯之云有也)。六遮詮
表詮異者。遮謂遣其所非。表謂顯其所是。又
遮者揀却諸餘。表者直示當體。如諸經所說
真妙理性。每云。不生不滅。不垢不淨。無因無
果。無相無為。非凡非聖。非性非相等。皆是遮
詮(諸經論中。每以非字非却諸法。動即有三十五十箇非字也。不字無字亦爾。故云絕百非)若云
知見覺。照靈鑒光明。朗朗昭昭。惺惺寂寂等。
皆是表詮。若無知見等體。顯何法為性。說何
法不生滅等。必須認得見今了然。而知即是
心性。方說此知不生不滅等。如說鹽云不淡
是遮。云鹹是表。說水云不乾是遮。云濕是表。
諸教每云絕百非者。皆是遮詞直顯一真。方
為表語。空宗之言但是遮詮。性宗之言有遮
有表。但遮者未了。兼表者乃的。今時學人皆
謂。遮言為深。表言為淺。故唯重非心非佛。無
為無相。乃至一切不可得之言。良由但以遮
非之詞為妙。不欲親自證認法體。故如此也
(悟息後即任遮表臨時)七認名認體異者。謂佛法世法一
一皆有名體。且如世間稱大不過四物。如智
論云。地水火風是四物名。堅濕暖動是四物
體。今且說水。設有人問。每聞澄之即清。混之
即濁。堰之即止。決之即流。而能溉灌萬物洗
滌萬穢。此是何物(舉功能義用而問也)答云。是水(舉名答也)愚者
認名便謂已解。智者應更問云。何者是水(徵其體也)
答云。濕即是水(剋體指也。此一言便定更無別字可替也。若云水波清濁凝流是水　何異
他所問之詞)佛法亦爾。設有人問。每聞諸經云。迷之
即垢。悟之即淨。縱之即凡。修之即聖。能生世
間出世間一切諸法。此是何物(舉功能義用而問也)答云。
是心(舉名答也)愚者認名便謂已識。智者應更問。何
者是心(徵其體也)答知即是心(指其體也。此言最的。餘字不如。若云非性非相能語
言運動等是心者。何異他所問詞也)以此而推水之名體。各唯一
字。餘皆義用。心之名體亦然。濕之一字貫於
清濁等萬用萬義之中。知之一字亦貫於貪
嗔慈忍善惡苦樂萬用萬義之處。今時學禪
人多疑云。達摩但說心。荷澤何以說知。如
此疑者。豈不似疑云比只聞井中有水。云何
今日忽覺井中濕耶。思之思之。直須悟得水
是名不是。濕濕是水不是名。即清濁水波
凝流。無義不通也。以例心是名不是知。知
是心不是名。即真妄垢淨善惡。無義不通也。
空宗相宗為對。初學及淺機。恐隨言生執。故
但標名而遮其非。唯廣以義用而引其意。性
宗對久學及上根令忘言認體。故一言直示
(達摩云。指一言以直示。後人意不解尋思。何者是一言。若云即心是佛是一言者。此是四言。何為名一也)
認得體已。方於體上照察義用。故無不通矣。
八二諦三諦異者。空宗所說世出世間一切諸
法不出二諦。學者皆知。不必引釋。性宗則攝
一切性相及自體總為三諦。以緣起色等諸
法為俗諦。緣無自性諸法即空為真諦(此與空宗相宗
一諦。義無別也)一真心體。非空非色。能空能色。為
中道第一義諦。其猶明鏡。亦具三義。鏡中影
像。不得呼青為黃。妍媸各別。如俗諦影無
自性一一全空。如真諦其體常明。非空非青
黃。能空能青黃。如第一義諦。具如瓔珞大品
本業等經所說。故天台宗依此三諦修三止
三觀。成就三德也。九三性空有異者。三性謂
遍計所執性(妄情於我及一切法周遍計度。一一執為實有。如癡孩鏡中見人面像執為有命質礙骨肉等)依地起性(此所執法。依他眾緣相因而起。都無自性。唯是虛相。如鏡中影像也)
圓成實性(本覺真心始覺顯現。圓滿成就。真實常住。如鏡之明)空宗云。諸經
每說有者。即約遍計依他。每說空者。即是圓
成實性。三法皆無性也。性宗即三法。皆具空
有之義。謂遍計情有理無。依他相有性無。圓
成情無理有。相無性有。十佛德空有異者。空
宗說佛以空為德。無有少法是名菩提。色見
聲求皆行邪道。中論云。非陰不離陰。此彼不
相在。如來不有陰。何處有如來。離一切相即
名諸佛。性宗則一切諸佛自體。皆有常樂我
淨。十身十智真實功德。相好通光一一無盡。
性自本有不待機緣。十異歷然二門煥矣。雖
分教相亦勿滯情。三教三宗是一味法。故須
先約三種佛教證三宗禪心。然後禪教雙忘
心佛俱寂。俱寂即念念皆佛。無一念而非佛
心。雙忘即句句皆禪。無一句而非禪教。如此
則自然聞泯絕無寄之說。知是破我執情。聞
息妄修心之言。知是斷我習氣。執情破而真
性顯。即泯絕是顯性之宗。習氣盡而佛道成。
即修心是成佛之行。頓漸空有既無所乖。荷澤江西秀能豈不相契。若能如是通達。則為
他人說無非妙方。聞他人說無非妙藥。藥之
與病。只在執之與通。故先德云。執則字字
瘡疣。通則文文妙藥。通者了三宗不相違也。
問前云。佛說頓教漸教。禪開頓門漸門。未審
三種教中何頓何漸。答法義深淺已備盡於
三種。但以世尊說時儀式不同。有稱理頓
說。有隨機漸說。故復名頓教漸教。非三教
外別有頓漸。漸者為中下根即時未能信悟
圓覺妙理者。且說前人天小乘乃至法相(上皆
第一教也)破相(第二教也)待其根器成熟。方為說於了義。
即法華涅槃等經是也(此及下逐機頓教合為第三教也。其化儀頓即總攝三
般。西域此方古今諸德。所判教為三時五時者。但是漸教一類。不攝華嚴經等)頓者復二。
一逐機頓。二化儀頓。逐機頓者。遇凡夫上根
利智。直示真法。聞即頓悟全同佛果。如華嚴
中初發心時即得阿耨菩提。圓覺經中觀行
成時即成佛道。然始同前二教中行門。慚除
凡習漸顯聖德。如風激動大海不能現像。風
若頓息則波浪漸停影像漸顯也(風喻迷情。海喻心性。波喻煩
惱。影喻功用。起信論中一一配合)即華嚴一分及圓覺佛頂密嚴
勝鬘如來藏之類二十餘部經是也。遇機即
說不定初後與禪門第三直顯心性宗全相同
也。二化儀頓。謂佛初成道。為宿世緣熟上
根之流。一時頓說性相理事。眾生萬惑。菩
薩萬行。賢聖地位諸佛萬德。因該果海。初心
即得菩提。果徹因源。位滿猶稱菩薩。此唯華
嚴一經及十地論。名為圓頓教。餘皆不備。
(前敘外難云。頓悟成佛是違經者。余今於此通了)其中所說。諸法是全一
心之證法。一心是全諸法之一心。性相圓融
一多自在。故諸佛與眾生交徹。淨土與穢土
融通。法法皆彼此互收。塵塵悉包含世界。相
入相即無礙鎔融。具十玄門重重無盡。名為
無障礙法界。此上頓漸皆就佛約教而說。若
就機約悟修說者。意又不同。如前所敘諸家。
有云。先因漸修功成而豁然頓悟(猶如伐木片片漸斫一時
頓倒。亦如遠詣都城。步步漸行。一日頓到也)有云。因頓修而漸悟(如人
學射。頓者箭箭直注意在中的。漸者日久方始漸親漸中。此說運心頓修。不言功行頓畢)有云。
因漸修而漸悟(如登九層之臺。足履漸高。所見漸遠。故有人云。欲窮千里目。更上一層樓)
等者。皆說證悟也。有云。先須頓悟方可漸修
者。此約解悟也(約斷障說。如日頓出霜露漸消。約成德說。如孩子生。即頓具四肢六根。長即漸成志氣功業)故華嚴說。初發心時即成正覺。
然後三賢十聖次第修證。若未悟而修非真
修也(良以非真流之行無以稱真。何有修真之行不從真起。故彼經說。若未聞說此法。多劫修六度行。
畢竟不能證真也)有云。頓悟頓修者。此說上上智根性
樂欲俱勝(根勝故悟欲勝故修)一聞千悟得大總持。一念
不生前後際斷(斷障如斬一綟絲。萬條頓斷。修德如染一綟絲。萬條頓色也。荷澤
云。見無念體不逐物生。又云。一念與本性相應。便具河沙功德。八萬四千波羅蜜門。一時齊用也)此人
三業唯獨自明了。餘人所不見(金剛三昧經云。空心不動具六波
羅蜜。法華亦說。父母所生眼耳徹見三千界等也)且就事跡而言之。如牛頭
融大師之類也。此門有二意。若因悟而修。即
是解悟。若因修而悟。即是證悟。然上皆只約
今生而論。若遠推宿世則唯漸無頓。今頓見
者。已是多生漸熏而發現也。有云。法無頓
漸。頓漸在機者。誠哉此理。固不在言。本只論
機。誰言法體頓漸義意有此多門。門門有意。
非強穿鑿。況楞伽四漸四頓(義與漸修頓悟相類)此猶不
敢繁云。比見時輩論者。但有頓漸之言。都不
分析。就教有化儀之頓漸。應機之頓漸。就
人有教授方便之頓漸。根性悟入之頓漸。發
意修行之頓漸。於中唯云先頓悟後漸修。似
違反也。欲絕疑者。豈不見日光頓出霜露漸
消。孩子頓生(四肢六根即具)志氣漸立(肌膚人物業藝皆漸成也)猛
風頓息波浪漸停。明良頓成禮樂漸學(如高貴子孫。
於小時亂沒落為奴。生來自不知貴時清父母訪得當日全身是貴人。而行跡去就不可頓改。故須漸學)是
知頓漸之義。甚為要矣。然此文本意。雖但敘
禪詮緣達摩一宗。是佛法通體。諸家所述
又各不同。今集為一藏都成理事具足。至於
悟解修證門戶。亦始終周圓。故所敘之頓漸
須備盡其意。令血脈連續本末有緒。欲見本
末綸緒。先須推窮。此上三種頓說漸說教中
所詮之法。本從何來。見在何處。又須仰觀諸
佛說此教意。本為何事。即一大藏經始終本
末。一時洞然明了也。且推窮教法從何來者。
本從世尊一真心體流出。展轉至於當時人
之耳。今時人之目。其所說義。亦只是凡聖
所依。一真心體隨緣流出。展轉遍一切處遍
一切眾生身心之中。但各於自心靜念如理
思惟。即如是如是而顯現也(華嚴云。如是如是思惟。如是如是顯
現也)次觀佛說經本意者。世尊自云。我本意唯
為一大事因緣故出現於世。一大事者。欲令
眾生開佛知見。乃至入佛知見道故。諸有所
作常為一事。唯以佛之知見示悟眾生。無有
餘乘若二若三。三世十方諸佛法亦如是。雖
以無量無數方便種種因緣譬喻言詞而為眾
生演說諸法。是法皆為一佛乘故。故我於菩
提樹下初成正覺。普見一切眾生皆成正覺。
乃至普見一切眾生皆般涅槃(華嚴妙嚴品云。佛在摩竭提國菩
提場中始成正覺。其地堅固金剛所成。其菩提樹高廣嚴顯。出現品云。如來成正覺時。普見眾生等。一一如文)
普見一切眾生貪恚癡諸煩惱中。有如來身
智常無染污德相備足(如來藏經文也)無一眾生而不
具有如來智慧。但以妄想執著而不證得。我
欲教以聖道令其永離妄想。自於身中得見
如來廣大智慧如我無異(華嚴出現品文也。唯改當字為欲字。令順語勢
也。法華亦云。我本立誓願。欲令一切眾。如我等無異)遂為此等眾生於菩提
場。稱於大方廣法界。敷演萬德因華以嚴
本性。令成萬德佛果。其有往劫與我同種善
根。曾得我於劫海中以四攝法而攝受者(亦妙
嚴品文也)始見我身(頻呻三昧盧含那身)聞我所說(說上華嚴)即皆信
受入如來慧。乃至逝多林我入師子頻呻三
昧。大眾皆證法界。除先修習學小乘者(佛在法華
會說。昔在華嚴會中。五百聲聞如聾如盲。不見佛境界。不聞圓融法。是也。次云。我今亦令得聞此經入於佛慧。即
直至四十年後法華會中皆得授記。是也)及溺貪愛之水等者(亦出現品云。
如來智慧唯於二處不能為作生長利益。所謂二乘。墮於無為廣大深坑。及壞善根非器眾生。溺大邪見貪愛之水。
然亦於彼曾無厭捨。釋曰。即華嚴所說學小乘者。法華會中還得授記。及不在此會亦展轉令與授記是。此云不厭捨也)如是眾生。諸根鈍著。樂癡所盲。難可度
脫。我於三七日。思惟如是事。我若但為讚
於佛乘。彼即沒在苦。毀謗不信故。疾入於惡
道。若以小乘化。乃至於一人。我即墮慳貪。
此事為不可。進退難為。遂尋念過云佛所行
方便力。方知過去諸佛皆以小乘引誘。然後
令人究竟一乘。故我今所得道。亦應說三
乘。我如是思惟時。十方佛皆現梵音慰喻我。
善哉釋迦文。第一之導師。得是無上法。隨諸
一切佛。而用方便力。我聞慰喻隨順諸佛意
故。方往波羅㮈國轉四諦法輪。度憍陳如
等五人。漸漸諸處乃至千萬(如羊車也)亦為求緣
覺說十二因緣(如鹿車也)亦為求大乘者說六波羅
蜜(如牛車也。此上皆當第一密意依性說相教。此上三車皆是宅中。指云在門外者。以喻權教三乘云云)
中間又為說甚深般若波羅蜜。陶汰如上聲
聞。進趣諸小菩薩(此當第二密意破相顯性教也)漸漸見其根
熟。遂於靈鷲山開示如來知見。普皆與授阿
耨多羅三藐三菩提記(究竟一乘。如四衢道中白牛車也。權教牛車大乘與
實教白牛車一乘不同者。三十餘本經論。具有明文)顯示三乘法身。平等入
一乘道。乃至我臨欲滅度。在拘尸那城娑羅
雙樹間。作大師子吼。顯常住法。決定說言。一
切眾生皆有佛性。凡是有心定當作佛。究竟
涅槃常樂我淨。皆令安住祕密藏中(法華且收二乘。至
涅槃經方普收六道。會權入實。須漸次故也)即與華嚴海會師子頻呻
大眾頓證。無有別異(法華涅槃。是漸教中之終極。與華嚴等頓教。深淺無異。都為第三顯示真心即性教也)我既所應度者皆以度訖。未得度
者已為作得度因緣。故於雙樹間入大寂滅
定。反本還源。與十方三世一切諸佛。常住法
界常寂常照也。評曰。上來三紙全是於諸經
中錄佛自言也。但以抄錄之故。不免於連續
綴合之處。或加減改換三字兩字而已。唯敘
華嚴處一行半。是以經題顯佛意。非佛本語
也。便請將佛此自述本意判前三種教宗。豈
得言權實一般。豈得言始終二法。禪宗例教。
誰謂不然。竊欲和會。良由此也。誰聞此說
而不除疑。若猶執迷。則吾不復也。然上所
引。佛自云。我見眾生皆成正覺。又云。根鈍癡
盲。語似相違。便欲於其中次第通釋。恐間雜
佛語文相交加。今於此後。方始全依上代祖
師馬鳴菩薩。具明眾生一心迷悟本末始終
悉令顯現。自然見全佛之眾生。擾擾生死。全
眾生之佛。寂寂涅槃。全頓悟之習氣。念念攀
緣。全習氣之頓悟。心心寂照。即於佛語相違
之處。自見無所違也。謂六道凡夫三乘賢聖
根本悉是靈明清淨一法界心性覺寶光各各
圓滿。本不名諸佛。亦不名眾生。但以此心
靈妙。自在不守自性。故隨迷悟之緣。造業受
報。遂名眾生。修道證真。遂名諸佛。又雖隨緣
而不失自性。故常非虛妄。常無變異不可破
壞。唯是一心。遂名真如。故此一心常具真如
生滅二門。未曾暫闕。但隨緣門中凡聖無定。
謂本來未曾覺悟。故說煩惱無始。若悟修證
即煩惱斷盡。故說有終。然實無別始覺亦無
不覺。畢竟平等。故此一心法爾有真妄二義。
二義復各二義。故常具真如生滅二門。各二
義者。真有不變隨緣二義。妄有體空成事二
義。謂由真不變故妄體空為真如門。由真隨
緣故妄成事為生滅門。以生滅即真如。故諸
經說。無佛無眾生。本來涅槃常寂滅相。又以
真如即生滅故。經云。法身流轉五道。名曰眾
生。既知迷悟凡聖在生滅門。今於此門具彰
凡聖二相。即真妄和合非一非異。名為阿賴
耶識。此識在凡本來常有覺與不覺二義。覺
是三乘賢聖之本。不覺是六道凡夫之本。今
且示凡夫本末。總有十重(今每重以夢喻側注一一合之)一謂一
切眾生雖皆有本覺真心(如一富貴人端正多智自在宅中住)二未
遇善友開示。法爾本來不覺(如宅中人睡自不知也。論云。依本覺故而有不覺也)三不覺故法爾念起(如睡法爾有夢。論云。依不覺故生三種相。此是初一)四念起故有能見相(如夢中之想)五以有見故根
身世界妄現(夢中別見有身在他鄉貧苦。及見種種好惡事境)六不知。此
等從自念起。執為定有。名為法執(正夢時。法爾必執所
見物。為實有也)七執法定故便見自他之殊。名為我
執(夢時必認他鄉貧苦身。為己本身)八執此四大為我身故。法
爾貪愛順情諸境欲以潤我。嗔嫌違情諸境
恐損惱我。愚癡之情種種計校(此是三毒。如夢在他鄉所見違順
等事。亦貪嗔也)九由此故造善惡等業(夢中或偷奪打罵。或行恩布德)。

十業成難逃。如影響應於形聲。故受六道業
繫苦樂相(如夢因偷奪打罵。彼捉枷禁決罰。或因行恩。得報舉薦拜官署職)此上
十重生起次第。血脈連接行相甚明。但約理
觀心而推照。即歷然可見。次辨悟後修證。還
有十重翻妄即真。無別法故。然迷悟義別順
逆次殊。前是迷真逐妄。從微細順次生起。展
轉至麁。後乃悟妄歸真。從麁重逆次斷除。展
轉至細。以能翻之智。自淺之深。麁障易遣。淺
智即能翻故。細惑難除。深智方能斷故。故後
十從末逆次。翻破前十。唯後一前二有少參
差。下當顯示十重者。
禪源諸詮集都序卷下之一



禪源諸詮集都序卷下之二

唐圭峯山沙門宗密述

一謂有眾生遇善知識。開示上說本覺真心。
宿世曾聞今得解悟(若宿生未聞。今聞必不信。或信而不解。雖人人等有佛
性。今現有不信不悟者。是此類也)四大非我。五蘊皆空。信自真如
及三寶德(信自心本不虛妄本。不變異故曰真如。故論云。自信己性知心妄動無別境界。又
云。信心有四種。一信根。本樂念真如。二信佛。有無量功德常念親近供養。三信法。有大利益常念修行。四信僧。
能修正行自利利他常樂親近。悟前一翻前二成此第一重也)二發悲智願誓證
菩提(發悲心者欲度眾生。發智心者欲了達一切法。發願心者欲修萬行以資悲智)三隨分修
習施戒忍進。及止觀等增長信根(論云。修行有五。能成此信。
止觀合為一行。故六度唯成五也)四大菩提心從此顯發(以上三心開發。
論云。信成就發心者有三種。一者直心。正念真如法故。二者深心。樂集諸善行故。三發大悲心。欲拔一切眾生
苦故)五以知法性無慳等心(等者貪欲嗔恚懈怠散亂愚癡)六隨順
修行六波羅蜜定慧力用(初修名止觀。成就名定慧)我法雙
亡(初發心時。已約教理觀二執空。今即定慧力觀自覺空也)無自無他(證我空五)常
空常幻(證法空六色不異空空不異色。故常空常幻也)七於色自在一
切融通。(迷時不知從自心變。故不自在。今因二空智達之故融通也)八於心自
在無所不照(既不見心外別有境界。境界唯心。故自在也)九滿足方便
一念相應。覺心初起心無初相。離微細念心
即常住。直覺於迷源。名究竟覺(從初發心即修無念。至
此方得成就。成就故即入佛位也)十心既無念。則無別始覺之
殊。本來平等同一覺故。冥於根本真淨心源。
應用塵沙。盡未來際常住法界。感而即通。名
大覺尊。佛無異佛是本佛。無別新成故。普見
一切眾生皆同成等正覺。故迷與悟各有十
重順逆相翻。行相甚顯。此之第一對前一二。
此十合前第一。餘八皆從後逆次翻破前八。
一中悟前第一本覺。翻前第二不覺。前以不
覺乖於本覺。真妄相違故開為兩重。今以悟
即冥符。冥符相順無別始悟。故合之為一。又
若據逆順之次。此一合翻前十。今以頓悟門
中理須直認本體。翻前本迷故對前一二
(上云。參差。即是此也)二中。由怖生死之苦發三心自度
度他故。對前第十六道生死。三修五行翻前
第九造業。四三心開發翻前第八三毒(悲心翻瞋智心翻癡願心翻貪)五證我空翻前第七我執。六證法空翻
前第六法執。七色自在翻前第五境界。八心
自在翻前第四能見。九離念翻前第三念起。
故十成佛佛無別體。但是始覺。翻前第二
不覺。合前第一本覺。始本不二。唯是真如顯
現。名為法身大覺。故與初悟無二體也。順逆
之次參差正由此矣。一即因該果海。十即果
徹因源。涅槃經云。發心畢竟二不別。華嚴經
云。初發心時得阿耨菩提。正是此意。然雖順
逆相對前後相照法義昭彰。猶恐文不頓書
意不並顯。首尾相隔不得齊覩。今更畫之為
圖。令凡聖本末大藏經宗一時現於心鏡。此
圖頭在中心云眾生心三字是也。從此三字
讀之。分向兩畔。朱畫表淨妙之法。墨畫表垢
染之法。一一尋血脈詳之。朱為此○號。記淨
法十重之次。墨為此●號。記染法十重之次。
此號是本論之文。此點是義說論文爾。

　迷有十重　此是迷真逐妄從微細順次生起展轉至麁之相。






<img:>







詳究前述諦觀此圖。對勘自他及想賢聖。為
同為異。為真為妄。我在何門。佛在何位。為當
別體。為復同源。即自然不執著於凡夫。不
僣濫於聖位。不耽滯於愛見。不推讓於佛心
也。然初十重是一藏經所治法身中(第一重)煩
惱之病生起元由(次三重)漸漸加增(我法二執)乃至麁
重(三毒造業)慧滅(受報)之狀。後十重是法身信方
服藥(前三重汗出)汗出病差(菩提心開發)將理方法(六波羅蜜)
漸漸減退(從六至九)乃至平復(成佛)之狀。如有一人
(在纏法身)諸根具足(恒沙功德)強壯(常住不變妄不能染)多藝(恒沙妙用)。忽然
得病(無始無明)漸漸加增(其次七重)乃至氣絕(第十重)唯心頭
暖(賴耶識中無漏智種)。忽遇良醫(大善知識)知其命在(見凡夫人即心是佛)。強
灌神藥(初聞不信頻就不捨)忽然蘇醒(悟解)初未能言(初悟之人
未能說法答他問難皆悉未得)乃至漸語(能說法也)漸能行履(十地十波羅蜜)
直至平復(成佛)。所解伎藝無所不為(神通光明一切種智)以
法一一對合。何有疑而不除也。即知一切眾
生不能神變作用者。但以業識惑病所拘。非
已法身不具妙德。今愚者難云。汝既頓悟即
佛。何不放光者。何殊令病未平復之人。便
作身上本藝。然世醫處方必先候脈。若不對
病狀輕重。何辨方書是非。若不約痊愈淺深。
何論將理法則。法醫亦爾。故今具述迷悟各
十重之本末。將前經論統三種之淺深。相對
照之如指其掌。勸諸學者。善自安心行。即
任隨寄一門解。即須通達無礙。又不得慮其
偏局。便漭蕩無所指歸。須洞鑒源流。令分菽
麥。必使同中見異異處而同。鏡像千差。莫執
好醜。鏡明一相。莫忌青黃。千器一金雖無阻














<img:>














隔。一珠千影元不混和。建志運心等虛空界。
防非察念在毫釐間。見色聞聲。自思如影響
否。動身舉意。自料為佛法否。美膳糲飡。自想
無嫌愛否。炎涼凍暖。自看免避就否。乃至
利衰毀譽稱譏苦樂。一一審自反照實得情
意一種否。必若自料未得如此。即色未似影。
聲未似響也。設實頓悟終須漸修。莫如貧窮
人終日數他寶自無半錢分。六祖大師云。佛
說一切法。為度一切心。我無一切心。何須一
切法。今時人但將此語輕於聽學。都不自觀
實無心否。若無心者。八風不能動也。設習氣
未盡。嗔念任運起時。無打罵讐他心。貪念任
運起時。無營求令得心。見他榮盛時。無嫉妬
求勝心。一切時中於自己無憂饑凍心。無恐
人輕賤心。乃至種種此等亦得名為無一切
心也。此名修道若得對違順等境。都無貪嗔
愛惡。此名得道。各各反照。有病即治。無病勿
藥。問貪嗔等即空便名無一切心。何必對治。
答若爾汝今忽遭重病痛苦。痛苦即空。便名
無病。何必藥治。須知貪嗔空而能發業。業亦
空而能招苦。苦亦空只麼難忍。故前圖中云。
體空成事(如杌木上鬼全空。只麼驚人。得奔走倒地。頭破額裂)若以業
即空。空只麼造業。即須知地獄燒煮痛楚亦
空。空只麼楚痛。若云亦任楚痛者。即現今設
有人以火燒刀斫。汝何得不任。今觀學道者。
聞一句違情語猶不能任。豈肯任燒斫乎(如此者十
中有九也)問上來所敘三種教三宗禪。十所以十別
異輪迴及修證。又各十重理無不窮事無不
備。研尋玩味足可修心。何必更讀藏經及集












<img:>













諸禪偈數過百卷。答眾生惑病各各不同。數
等塵沙。何唯八萬。諸聖方便有無量門。一心
性相有無量義。上來所述但是提綱。雖統之
不出所陳。而用之千變萬勢。況先哲後俊各
有所長。古聖今賢各有所利。故集諸家之善
記。其宗徒有不安者亦不改易。但遺闕意義
者注而圓之。文字繁重者注而辨之。仍於每
一家之首注評大意。提綱意在張網。不可去
網存綱(華嚴云。張大教網。漉人天魚。置涅槃岸)舉領意在著衣。不
可棄衣取領。若但集而不敘。如無綱之網。若
但敘而不集。如無網之綱。思而悉之不煩設
難。然剋己獨善之輩。不必遍尋。若欲為人之
師。直須備通本末。好學之士披閱之時。必須
一一詳之。是何宗何教之義。用之不錯皆成
妙藥。用之差互皆成反惡。然結集次第不易
排倫。據入道方便即合。先開本心。次通理
事。次讚法勝妙呵世過患。次勸誡修習。後示
以對治方便漸次門戶。今欲依此編之。乃覺
師資昭穆顛倒交不穩便。且如六代之後。多
述一真。達摩大師却教四行。不可孫為部
首。祖為末篇。數日之中思惟此事。欲將達摩宗枝之外為首。又以彼諸家所教之禪。所
述之理。非代代可師。通方之常道。或因以
彼修鍊功至證得。即以之示人(求那慧稠臥輪之類)或因
聽讀聖教生解。即以之攝眾(慧聞禪師之類)或降其跡
而適性。一時間警策群迷(志公傅大士王梵志之類)或高其節
而守法。一國中軌範僧侶(廬山遠公之類)其所製作。
或詠歌至道。或嗟歎迷凡。或但釋義。或唯勵
行。或籠羅諸教。竟不指南。或偏讚一門。事不
通眾。雖皆禪門影響佛法笙簧。若始終依之
為釋迦法。即未可也(天台言教廣本雖備有始終　又不在此集之內)以心
傳嗣。唯達摩宗。心是法源。何法不備。所
修禪行似局一門。所傳心宗實通三學。況覆
尋其始(始者迦葉阿難)親稟釋迦。代代相承一一面
授。三十七世(有云。西國已有二十八祖者。下祖傳序中。即具分析)至於吾
師(緬思何幸得為釋迦三十八代嫡孫也)故今所集之次者先錄
達摩一宗。次編諸家雜述。後寫印一宗聖
教。聖教居後者。如世上官司文案曹判為先。
尊官判後也(唯寫文剋的者十餘卷也)就當宗之中。以尊卑
昭穆展轉綸緒而為次第。其中頓漸相間。理
行相參。遞相解縛。自然心無所住(淨名云。貪著禪味
是菩薩縛。以方便生是菩薩解。又瑜伽說悲增智增。互相解縛)悟修之道既備。解
行於是圓通。次傍覽諸家以廣聞見。然後􁻛
讀聖教。以印始終。豈不因此正法久住在。余
之志雖無所求。然護法之心。神理不應屈。我
繼襲之功。先祖不應捨我。法施之恩。後學不
應辜我。如不辜不屈不捨。即願共諸同緣。速
會諸佛會也。
禪源諸詮集都序卷下之二















<img:>













