#+TITLE: 秀野林禪師語錄-清-明林
#+DATE: 2018-05-12 10:25:20
#+SOURCE: github.com/kanripo/KR6q0496 master 85fe00d3                

** 重刻西來和尚語錄序

丹霞禪師劈木佛燒取舍利院主呵之鬚眉脫落秀
大和尚語錄先於辛丑年刻成行世祝融峰頭迴風
爇燄光燭四天下大地六種震動板中舍利隨風雨
下學徒愍後來聾瞽不聞不見復於山邊水邊竹林
池沼邊明光殿邊茆屋草茇邊百草枝頭邊糞壤土
堆邊拾取一二復成十卷刻成付使者問序於予余
焚香頂禮命使者於庭曰當日祝融老人業已和盤
托出今日又煩木上座一一宣揚使者曰也須居士
證明請為木上座點出雙晴普施後來學者余曰使
者大家照顧眉毛好分付毛頭記室不得矢上更加
尖從此法雨周沙劫。

時
康熙戊午正月上元之吉武昌太守筠菴居士劉餘
霖沐手拜題






** 西來秀野林禪師語錄序

往歲登百丈山與秀大師晤言一室殊深景仰辛丑
之二月師錄既脫草隨過峴南惠然臨貺而以序言
見屬余自愧佛頭著糞矣雖然有說焉茫茫宇宙三
聖鼎分要之闡明心性而止試觀達磨初入東國不
立文字直指人心見性成佛明乎赤子知能即聖神
功化亦曰孃生面亦曰不壞身亦曰真如法藏斂之
則一掬散之則三車十二部千七百則公案古今諸
尊宿語錄一切文字禪浩若滄海返而扣之自本自
根處絲毫無增減也人若於此認得真站得定磨鍊
得潔潔白白顯現本來面目何玅弗臻哉古德云說
得一丈不及行得一尺大師信根深厚道力清堅自
童山參請以還益加熏習濟宗一脈與老黃龍覿面
印可是故著為法語字字從心性中出頭頭自體驗
上來掃盡葛藤打穿漆桶授者非啞謎受者非盲拳
嘲風弄月之間極得意忘言之玅方今門庭四出壇
坫叢開提唱若西來者指不多屈矣錄中奧旨賴有
鉅公大手筆徹底掀翻何難使日星之在天江河之
行地即欲向此外贅隻字亦奚以為余不文不得巳
而揚聲止響尾之續不猶愈於頂之屙乎但所願世
之覽者不言而躬行因權以化實舌尖無骨當觀言
句之總持眉稜有筋請具戲游之三昧庶幾哉不負
師意並有鑒於余衷也夫謹序。

大清順治辛丑孟秋楚臨沮珂雪居士方叔壯芑田
甫和南拜題
















* 秀野林禪師語錄目錄

  
  * 首卷
  
  * 序文(二道)
  * 卷第一
  
  * 上堂
  * 小參
  * 示眾
  * 普說
  * 卷第二
  
  * 法語
  * 拈頌
  * 機緣
  * 書復
  * 像讚
  * 聯芳
  * 法派
  * 卷第三
  
  * 住襄陽府黃龍禪寺語錄
  * 上堂
  * 小參
  * 法語
  * 偈
  * 雜著
  * 佛事
  * 壽塔法語
  * 行繇




秀野林禪師語錄卷一
嗣法門人最正等編

* 住湖廣安陸府西來禪寺語錄

順治丁酉歲六月二十九日師受眾護法紳衿檀越
居士暨諸山耆舊本寺監院請住西來禪寺於十月
十五日進院即日眾護法請開堂師至座前拈啟示
眾云文采全彰廓落煥然迥沒摸索現前一眾英靈
共有常光顯露大眾還委悉麼如或未會仰煩維那
宣過宣畢指法座云坐斷路頭魔狐潛蹤達磨不識
威王沉吟大眾還識路頭麼試看新長老放一線道
遂陞拈香云者瓣香根盤空劫葉覆今時信手拈來
爇向寶爐端為祝延
今上皇帝聖躬萬歲萬歲萬萬歲恭願道愈三皇仁風
齊北極稱尊德冠五帝睿算等南山永固次拈云者
瓣香布則金聲玉振合則條理始終奉為滿朝文武
闔國公卿天下列位尊官伏願祿位高登永佐君王
施仁政法幢弘護長勷列祖振宗風復拈云者瓣香
顯示當陽直截現成奉為護法紳衿居士列剎高賢
本山耆德伏願豁開頂門正眼洞徹一貫圜機又拈
云者瓣香深藏大機廓顯大用今對人天眾前拈出
爇向爐中專伸供養現住襄陽府百丈山黃龍堂上
傳臨濟正宗第三十三世本師奇然智大和尚用酬
法乳攝衣就座上首白椎云法筵龍象眾當觀第一
義師云當觀第一義露刃霜鋒利掣電羅影蹤萬里
更萬里還有獨露者麼僧問四相皆空三心未有是
箇甚麼師云頭頭獨露進云意旨如何師云處處全
彰進云恁麼學人禮拜和尚去也師云好與三十拄
杖問和尚未登寶華王座甘露已潤群生時如何師
云開豁人天眼渾忘舊面皮進云謂是山靈有待謂
是法爾如然師云顯大機大用進云恁麼西來法道
從今振枯木重開劫外華師云瞻之仰之驀拈拄杖
云神光一道烜赫十方玅體無形炳然萬象寒風颯
颯清機歷歷霜華巧呈堂堂覿面所以道用時便用
心無定動隨處作主遇緣即宗無倚無依自繇自在
祇如今日開堂祝聖一句作麼生道皇風蕩蕩被寰
宇兆姓歌歡逾萬春復舉古德道夫為善知識須是
驅耕夫牛奪饑人食驅耕夫牛令苗稼滋盛奪饑人
食令永絕饑虛大眾古德竊得些子活計氣宇如王
擒縱自由這樣說話諸方舉者甚多聞者如風過耳
殊不知古德一期方便與伊摧魔破執既驅其牛奪
其食為甚麼卻苗稼滋盛永絕饑虛喝一喝云驅其
牛耶奪其食耶還有緇素得出底麼試出來呈醜拙
看如無禍不單行福不重受上首復結椎云諦觀法
王法法王法如是卓拄杖下座(謝辭不錄)。

立職事上堂眾兄弟既到者裏挂搭都是三條椽下
客宜從履踐自了心休二六時中事在精勤行存潔
白忘憎愛絕是非隻腳立定冰凌上度九曲劍刃上
拾全身恁麼謂之極則呵呵正是錯認驢鞍橋作阿
爺下頷且從容莫疑猜西來與現前兄弟行也如是
坐也如是箇箇衣下本來現成搬柴運水執爨負舂
烹茶挈瓶拋籌拈杓營繕屋廬事持齋饌採擇菜果
支收出內糊窗拭器掃地裝香街坊打化賓客送迎
主伴交參乃佛祖始終正行自成一家規繩事事圜
融塵塵方便叢林隨事立名因名顯分輕重得所優
劣無差規矩以之而立法幢因茲而興山僧只管牽
枝引蔓萬種施為拿空塞空以毒攻毒秖如展佛祖
現成家風布叢林斬新條令又作麼生髑髏前暗行
賞罰電光裏明驗主賓喝一喝下座。

次日結制請上堂西來結制雲水濟集把住咽喉甚
處出氣非是山僧壓良只為諸人不薦汝諸人薦麼
若薦得各各清淨寶爐不假莖柴塊炭晝夜熾然無
迴避處無間隔處所以諸佛證知空明廓徹得大自
在興大作用故云如我按指海印發光眾生昧之逐
妄受生業識忙忙無本可據所以世尊道汝暫舉心
塵勞先起現前緇素貴賤男女自肯回光悟同本得
有本得底麼出來道看僧問和尚今日結制十方衲
子聚會以眾為心心不可得和尚還有箇甚麼師云
打草正要驚蛇進云莫塗糊人好師云你刺腦入膠
盆作麼便打問年年月月十五日和尚因甚又認著
十月十五日師打云伊看是十五日不是十五日聻
僧禮拜師云儱侗不少復云秋末冬初九旬茲始事
不獲已放一線道拈拄杖云會麼若也未會山僧更
為諸人顯露去也拽拄杖下座。

安陸戎府大誕請上堂通達本法心無法無非法悟
了同未悟無心亦無法古德恁麼道既是無心又無
法卻喚甚麼作本法本法又作麼生通達諸人大須
細意者箇常露現前自由自在未曾有一法解蓋得
伊未曾有一法解等得伊轉轆轆底蓋色蓋聲周流
無滯不與萬法為鄰一切法蓋伊不得所以古德云
目前無法意在目前不是目前法非耳目之所到諸
人委悉也無若未委悉不免為諸人註破心不妄取
過去法斯名為智不貪未來事斯名為慧不於現在
有所住斯名為定如是了達三世悉空寂此智此慧
此定一一無邊際所以當陽一著非異非如非見非
說非無非有非佛非法昭同杲日廣若太虛昔日黃
面老子於此示生修行於此悟道成佛全不由他悉
承渠力即如今千聖頂𩕳上掫出了也遂舉拂子云
還見麼若是大人具大見大智得大用舉一明三底
瞞他一點不得何故當人日用現成今日山僧以此
廣大無邊際心說此廣大無邊際法奉為
安陸戎府筠菴劉大護法高登祿位慧性宏開亨富
貴多子孫永作皇家柱石恒為佛法金湯祇如即今
依時及節一句作麼生道麗景重重彰瑞氣壽山高
到大椿年下座。

佛誕黃奎芳陳尚德二善士率合鎮檀越請上堂眹
兆纔彰成露布呱聲未絕便橫行指天指地提持處
只要人人正眼明赤骨師兒開巨口通身現出大人
形是則固是今日人天俱集為佛慶誕一句作麼生
道今朝處處澆香水東土西天共讚誠。

戎府劉護法僧請上堂考鐘伐鼓獨震宏音滿堂
龍象廓開胸襟親遭香積妙供灼然六味徹心不曾
咬著粒米箇箇飽足歡欣然雖如是諸人還聞毛孔
香麼若聞廣慧心酬大信施興祚國祝
聖皇猷復頌云毗耶城裏老維摩不二門頭尟客過
一箇無言寧有礙頂𩕳醯眼耀山河下座。

伽藍殿上梁慈雲化主請上堂良辰高豎伽藍堂輸
我禪林道播揚衲子豁開正法眼自然瀟灑絕諸望
檀那家業永興盛施主門闌恆吉祥福慧莊嚴二種
備獅床千古振宗綱巨梁跨地衝霄碧宛似蛟龍奮
翼翔佳致斯山文兆出相傳猶演濟燈長喝一喝。

宜城縣萬壽寺瑞林寂空見明禪德請上堂山僧二
十餘年行腳今日偶開舖面蓋為眾竭力大有不著
便汝諸人平地討喫交過歸阿誰然雖如是事無一
向驀拈拄杖卓一下云兔角杖龜毛拂通身無影覿
體離詮道人安用今古昭然那有三玄三要也無五
位君臣顧視左右云總來滯貨不出門。

上堂箇箇英靈猛烈漢本來面目沒覆藏盡大地人
無兩樣何雖好肉上剜瘡復舉六祖大師云汝等諸
人自心是佛更莫狐疑外無一法而能建立皆是本
心生萬種法故經云心生種種法生心滅種種法滅
若欲成就種智須達一相一行三昧六祖恁麼吐露
山僧恁麼舉揚驀拈拄杖云昭昭然宇宙充塞無相
可睹晃晃焉色空混融無跡可尋上乃天下乃地中
間水陸空行此是佛殿僧堂三門廚庫僧是僧俗是
俗敢問諸人畢竟如何是一相一行三昧卓拄杖下
座。

忠宇葉居士撝金建新方丈請師入室從上諸聖當
代群英總踞此室即今山僧又作麼生遂據座云恢
彰佛祖家風克紹全提正令如何是正令全提句喝
一喝便起。

自學止幻禪德請上堂的的大意沒量施彰對無儔
侶脫體堂堂昔臨濟大師上堂云赤肉團上有一無
位真人常在汝等面門出入未證據者看看此老宿
與麼施陳驀拈拄杖卓一下云信手布施諸公了也
復舉起召眾云者是山僧拄杖且道布施在甚麼處
若向者裏辯得出略較些子如辯不出未免困於途
轍秖如不歷程途一句作麼生道一氣不言含有象
萬靈何處謝無私下座。

黃龍命人送信衣到上堂師拈香上首白椎畢僧問
黃龍意旨轉至西來意旨且置請師敷揚師舉拂云
會麼進云不會師云放一線道乃云摩竭正令少室
真規風吹不入水泄不通西來巳平地喫交了也賴
有不二門頭放開一線撝拂子云人人威光閃爍各
各不欠絲毫雖然如是更有向上一竅三世諸佛莫
能宣揚歷代祖師提掇不起且道是箇甚麼物得與
麼奇怪復揮拂子云諸人見麼若見得徹非特吾老
人恩歸有地直下人人不落第二見不唯不落第二
見抑乃各各知恩報恩秖如今日應時及節一句作
麼生道自笑衣穿赤骨露一肩授手被金襴斂衣下
座。

上堂忠宇葉居士善女余氏捐淨財修設香齋仍乞
山僧陞於此座為眾顯揚臨濟宗猷提持向上一路
所願色身安泰入道無難遂召眾云且喚甚麼作臨
濟宗猷宗猷又如何顯揚喚甚麼作向上一路一路
復如何提持拈拄杖橫按云指縱萬別千差獨脫一
字全無到者裏大師面目現在河北風規猶古所以
迸開赤肉團用白拈賊奮奔雷喝捋猛虎鬚大機大
用電激星馳於時脫羅籠自此出窠臼乃至衝天意
氣格外提持都教箇箇契機人人悟同即此赤肉團
全威烜赫大用風旋臨濟宗猷宛然見透頂透底露
乾坤喝一喝。

上堂濟濟人天駢驟集相呈覿面沒多般揮拂云金
錘影動寒光燄直下分明著耳觀喝一喝下座。

懷江周居士請上堂不是心不是佛不是物是箇甚
麼脫或未委與諸人通箇消息舉拂云於此脫落豁
開金剛正眼普照大千世界一毛頭上安身一一毛
頭顯現一一毛頭既爾一一包融無礙人人遍普風
光各各乾坤逼塞能為萬象中主法法頭頭自在下
座。

臘八上堂舉世尊臘八睹明星時忽云奇哉一切眾
生具有如來智慧德相但以妄想執著不能證得師
云若論山僧見處月娟娟萬水不能沉風冷冷六窗
自能啟老瞿曇垛生招箭認賊為子然雖如是知恩
者少負恩者多遂豎拂子云大眾還見世尊立地處
麼若見得許具隻眼玉轉珠回機路活風飛雷厲頂
眼空若不見許具隻眼珊瑚枝枝撐著月扶桑夜夜
日頭紅如或未委更聽一頌六年孤坐雪山翁一睹
明星眼豁空百億分身無覓處是凡是聖悉潛蹤下
座。

歲朝上堂拈香祝
聖畢乃云今日正月初一大眾明明薦取遂舉拂云
會麼良久劃一劃云識得一事事畢一即一切一切
即一一舒一卷大都委悉草木叢林皆現玅相大地
山河盡轉法輪道泰時清歌歡滿處既非世諦流布
抑且納節應時正當恁麼時一句作麼生道淡蕩春
風育萬物巍然海印照三千撝拂下座。

解制上堂僧問布袋解開天地闊腳下無私任往還
般若門開即不問如何是一條白練去師云衲捲高
雲千嶂碧進云劃斷青山未足酬如何是一念萬年
去師云目前不許停機回互不讓當前進云芒鞋筋
斷通消息枯木華開劫外春師云明明全正令梅花
香更妍問封侯豈是尋常調肘後斜懸奪命符擒縱
殺活無能敵三玄五位一齊周今日請師不接師云
一片白雲不露醜進云萬里共長天三山瞻霽色師
云點就乾坤面進云金剛寶劍截斷玄機正眼摩醯
光吞佛祖師云頂門隻眼亞雙進云放行光蔽五天
捏住風馳萬里師豎拂云且道這箇放行把住進云
大眾證明學人禮拜師云是放行是把住問通天徹
地即不問拈一放一事如何師揮拂云輕搖禿塵霞
滿面進云秖如到家無別路又作麼生師云自道去
進云獅子窟中獅子旃檀林內旃檀師云須珍重始
得乃拈拄杖云本有天真玅絕凡聖結卻卓然解開
無剩萬別千差頭頭自應明明一句沒囊藏坐斷毗
盧遊大徑卓拄杖下座。

合鎮眾檀信撝金熏禮千佛懺圜滿請上堂師拈香
竟乃云街坊檀信道心濃懺滿功圜福莫窮千佛光
中空罪相重重瑞色嘯春風驀豎拂云還識千佛麼
儻能未舉先知山僧直得下座安敢無事生事設或
未然鼓舌搖脣去也佛者神通至玅蔭天人大器道
者隱顯叵測育萬物為語其語盡性命捨惡趨善去
偽歸真所以道一佛不二千佛奚別如處處水現在
在月無去無來不生不滅若人皈敬者功利無邊感
應符節如風行空中霫雨潤群卉歲豐時和士民安
怗普天下刑措兵寢十方界兆斯王國雖然如是還
有誠爾心盡爾性窮物理極天命底麼到這裏若非
幹玄機無際窮實相源底不能趣入還有趣入者麼
有則出來與伊證據苟或未然山僧與汝道破揮拂
子云五色祥麟步天岸十影神駒立海涯下座。

佛誕興安州君然孟居士請上堂舉釋迦初生一手
指天一手指地周行七步目顧四方云天上天下唯
吾獨尊師云世尊只知進前不能顧後拈拄杖卓一
下云雲門大師來也道我當時若見一棒打殺與狗
子喫貴圖天下太平老雲門恁麼道美則美矣善則
未善你諸人作麼生甄別若甄別得放行好把定好
放行挂弊顯玅把定深密奚宣更或躊躇山僧不免
為諸人道破將此深心奉塵剎是則名為報佛恩下
座。

結夏上堂人生易老壽命幾何生死現前將何支準
所以道若不安禪靜慮到者裡總忙然召眾云莫慌
莫慌了生脫死有甚麼難只在自己頓然撒手今日
山僧不免擊開關鍵諸人於中三月安居一念不促
誠堪賀喜狂妄心息苦惱熱止獲勝清涼證寂滅理
雖然如是箇箇衲僧跳不出落在綣繢裏諸禪德莫
比擬且向西來九十日討箇活路休將玄玅挂脣齒
端午上堂舉佛眼和尚云今日端午世間人釘桃符
書門閫使萬邪不窺其戶百鬼不入其門世間人又
使針燒炙採藥登山使萬病不干其體疫癘不入其
身大眾先德恁麼葛藤何不向膏肓穴上下一針我
恁麼道且作死馬醫還會麼你諸人若不來山僧無
可說得你既上來不免向你好肉上剜瘡你還知痛
癢麼知得可謂如飲醍醐渴心永寂其或未然乃拈
拄杖喝一喝云有甚掩處雖然如是於此門中未出
見聞以為戲論遂失聲叫云阿㖿阿㖿你諸人剜卻
一塊肉為甚麼西來長老受痛豈不見先德道懷州
牛喫禾益州馬腹脹天下覓醫人炙豬左膊上忽有
箇漢出來道和尚又苦作麼即向伊道無智人前莫
說打伊頭破腦裂卓拄杖下座。

師誕日上堂豎拂召眾云於此會得無生示有生無
身現有身即知四大五蘊自受用境界蕩然過現未
來三際平等如是從上佛祖覓得的捷徑路頭教人
身心一如身外無餘處壁立千仞所以道諸法不自
生亦不從他生不共不無因是故說無生無生之理
佛祖同源眾生亦爾如是山僧生不生既生不生且
道今日作麼生折合以拂子作相云兩箇五伯文
元來是一貫擲拂下座。

西密禪德請上堂拈拄杖卓一卓云一葉落普天秋
一塵起大地收片雲鼓太虛群鴈鳴匝地西風頓冷
野水漸寒明明顯露歷歷全彰復呈拄杖云有眼者
總見卓一下云有耳者悉聞既見既聞且道佛法在
甚麼處擲下云築著額頭磕著鼻。

解夏上堂九夏已過初秋方新百期制滿衲子自恣
箇箇頂門眼開人人隨處見成便恁麼承當得去不
妨一杖清風一瓢明月橫行天外闊步大方苟或眼
目未清路頭未熟不免明眼相逢難為透脫直饒通
方達者眼光爍破四天下猶在半途且不涉途程一
句作麼生道撒手到家人不識更無一物獻尊前。

中秋上堂水中捉月正好修行朱砂畫月正好供養
移舟趁月南泉拂袖便行掉棒打月仰山與長沙一
蹋直饒這幾箇老凍濃一時遊玩各露風光檢點將
來盡是猢猻伎倆賣弄光影殊不知吹糠著米翻成
特地雖然不因一事不長一智今日被山僧把條斷
貫孃生鼻孔一齊穿卻擲向他方世界碧霄及爾翳
絕陳年珮玦廓清而今揭露一輪新鮮光彩輝天鑑
地耀古騰今直得桂魄增輝驪珠添耀遂豎拂子云
大眾看看照境俱不立誰分上下池昔年鷲嶺徒勞
話會當日曹溪枉用指陳千差萬別等恢恢四聖六
凡一晃晃豈待娥眉若線而後方明中不容他彌滿
清淨設或眼目定動更聽一偈皎潔蟾蜍無晝夜十
分明耀向人舒堂堂密密何曾間一道寒光爍太虛
結制小陂湖廣濟寺澂源禪德請上堂僧問昨夜霜
風皎更清今朝杲日照分明獅威遠布狐蹤絕臨濟
宗風耀古今濟上宗乘即不問弘開爐鞴事如何師
云烈燄堆頭透體涼進云恁麼水到瀟湘異樣清月
朗天心絕點塵師云蒼蒼庭柏鬱霜凌問拈起橫遍
十方放下了沒蹤跡秖如不拈不放一著落在甚麼
處師良久云會麼進云不會師云汝道不會是會了
不會是果然不會進云不會不會師云儱侗禪和便
打僧一喝師復打乃云十方同聚會三月一結制爐
鞴大鉗錘佛祖急迴避將長年念死話頭無繩自縛
底禪和妄生測度認賊為子底衲僧驅來炖炖烈燄
中煆得伊箇箇皮穿骨露然後蘇醒轉來即猛省得
從前一片方圜田地不妨道盡大地無寸土到恁麼
時節脫體轉身空裏步方知法法是通衢于時若有
箇作家漢子出來云和尚既為臨濟兒孫必明臨濟
堂奧大機大用既明堂奧大機大用因甚麼今朝結
制只說門庭邊事山僧要問伊向甚麼處見臨濟堂
奧門限脫或未知更為重說偈言三載西來唱祖機
一條拄杖振全威狸奴白牯腦俱裂衲子通身喫得
歸遂下座旋棒打散大眾歸方丈。

臘八上堂祖師門下更無等者世出世間了無別法
若未得拌命一下不免被萬境惑妄立凡聖等障故
我釋迦世尊於雪山六載臘月八日忽睹明星頓破
空劫無明即云奇哉一切眾生具有如來智慧德相
可謂箇箇成佛久矣奈何今人不踐正徑多入邪途
被無明瞞昧過了一生雖然如是切忌承當且看釋
迦世尊有甚玄玅超人處後輩謬解謂佛有成道檢
點將來不無拖泥帶水正眼觀之都是閒名假字其
後祇舍諸處四十九年說法度生既雪嶺睹星明得
大地眾生一時成佛了又以誰作眾生受度於此曉
了可名無為道人雖然猶恐有超凡入聖出格道理
在未能脫略諸人將多生氣力併在一處極力直造
到父母未生前故家田地方稱本懷方契玄旨如是
佛恩君恩親恩師恩一時頓報正與麼時報無能報
亦無所報者山僧恁麼告報未免明眼者哂今日不
避檢責只要諸人自信得及良久云佛法無你會處
喝一喝下座。

戊戌冬方伯聚五王護法同眾檀越於小陂湖廣濟
寺豎佛殿上梁請上堂僧問古德道卓錐地也無和
尚今日向甚麼處說法師云斬新豎方外乾坤縱橫
挂域中日月進云野老已知堯舜力好把瑤琴徹底
彈師云誰是知音者進云東風吹閫外庭際報新梅
師云直饒玄會得也是眼中塵僧噓一聲作禮師云
雪上加霜乃卓拄杖云擊大法鼓吹大法贏登大法
壇演大法義廣濟乃智者大師舊隱今日山僧暫借
陞陟良以深愧志素非才明眼人前提持祖令此法
印不從人得若正令提綱佛祖蹤泯放過一著聖凡
交集所以道斯事不可有心求不可無心得不可語
言造不可寂默通蕩蕩目前森羅頓現昭昭日用彼
此無分非文字相絕見聞緣直下截斷眾流不留眹
跡是日人天集會法以遇時略建化門中普示大眾
顧左右云諸公見麼若恁麼承當能入一乘閫域蹈
向上玄關坐微塵裏轉大法輪於一毛端現寶王剎
茲者澂源禪德於此統理大檀越揮金鼎新大寶殿
一木支大廈之室一柱回千江之流於時只要紳衿
眾善莫忘靈山記莂永作佛法金湯正眼圜明重光
祖印諸公還見此間公輸子麼以拂子招眾云起遂
上梁。

臘八上堂十方普照坐斷乾坤大地絕塵誰人舉目
昔日釋迦聖王正覺山中折本睹明星開正眼也是
徐六擔版若真正道流豈捨長從短西來門下還有
具眼衲僧麼驀豎拂子云我法玅難量非思議分別
能解若擬分別卜度即落眾生境界只如不思量分
別又是箇甚麼良久擲拂子下座。

立春上堂僧問雲散家家月春來處處華春魁獨占
即不問牛過窗櫺事如何師云五九盡時春體露千
林亂吐象先華進云一身頭角都過了因甚麼尾巴
過不得師展手云只為在山僧手裏僧一喝師便打
僧作禮歸位問死了燒了風吹灰散向何處安身立
命師云十方世界覓無蹤僧禮拜師打云元來在者
裏乃云正逢五九今朝盡溢目風光鼓劫外寒谷春
回嶺梅爭馤所以時節到來因緣合會那堪意下摶
量不用心中模楷隄楊金眼醒野水鴨綠濊光彩廓
清兩曜明春風影裏乾坤大卓拄杖下座。

* 小參

師受宗旨歸院小參拈起源流示眾云會麼曹溪旨
臨濟宗黃龍法總在裏許且道以何憑據乃展兩手
云我見燈明佛本光瑞如此眾作禮師歸方丈。

小參舉拂云大眾看看諸法蕩然奚拘奚絆汝於是
中自生易難心源大統彌亙十方上上機人自然曉
了不見南泉和尚道如斯癡鈍世且還稀歷歷分明
有無不是只欠個丈夫志氣致織妄枉受疲苦汝欲
得易會麼從曠大劫來無伊呈伎倆處無伊擬解會
處無箇聖人凡夫出現汝前無句善言惡語到汝分
上何以故覓善善無形覓惡惡非相既本無我喚甚
麼為善為惡立那箇乃聖乃凡諸公信得及麼還保
任得麼有甚麼迴避處恰如日中避影還避得麼還
隱諱得麼今之古之今古同時佛法玄旨唯契證知
勿兢小緣礙於大事汝不見教中道唯此一事實餘
二則非真吾今為汝保任斯事終不虛也敢問諸人
如何是不虛的事還會麼各歸衣缽下看。

小參大凡參學人須具自家眼識得自己心心眼明
了腳跟點地將心相示方可諦當若認奴作郎把揚
眉瞬目一語一默印與人為心要者此實未了吾今
與諸人分曉說出各各聽受但除一切妄想現量思
惟舉止即真汝心此心與靜慮塵境攀緣計度全無
交涉即心是佛不假修證何以故應用隨照覓用處
了不可得乃是本心善自護持。

結制小參開第二門三月結制於此高挂缽囊放下
袱子都教洞明劫外風光徹見本來面目山僧與麼
道正是陷人阬塹埋沒仁者何故不見道覿面分付
尚涉廉纖直下承當猶存情識所以道道人行處如
火消冰箭既離絃無反回勢那有許多之遶直得盡
乾坤大地無纖毫過患尤是轉句不見一色始為半
提更須知有全提時節若欲做個透頂透底脫灑的
漢子雖是恁麼一回可以往復三界獨步十方驀拈
拄杖云便如西來拄杖子𨁝跳上三十三天𡎺著帝
釋鼻孔東海鯉魚打一棒雨似盆傾若也恁麼峭峭
巍巍活活卓卓運用通身手眼不落見聞知覺包括
天地籠絡古今舉必全真縱橫歷落撒手懸崖便是
到家消息直是西來要問伊如何是到家消息脫或
未委更副一頌東西南北沒邊疆遍覆三千舌廣長
轉地回天聲落落騰今耀古歷蒼蒼兩輪日月通霄
漢八極風雲透座涼過得祖師關鍵客不妨於此徜
徉彰。

至節小參群陰剝盡大心無依一氣潛回大化無跡
洞山掇退果桌大巧無作魯公臺上書雲大任無力
慈明揭牓僧堂萬法全彰漢女宮中測日一毫不露
今日秀上座將世法佛法打成一片喚眾生作諸佛
體亦何殊喚諸佛作眾生理未曾失冷地裏忽有個
漢出來道眾生自眾生諸佛自諸佛何得混濫聖凡
令他釋迦彌勒受屈只向他道你等諸人無始妄流
轉莫不由此執定性凡夫聖所呵千手大悲推不出
然領會在人不在法何也法無必固須是恁麼人便
說恁麼話祇如古德道向上一路千聖不傳頂𩕳一
機萬靈罔測意作麼生諸人還自擔荷得麼若未擔
荷山僧更為傍通一線以拂子空中劃一劃云汝諸
人還見空中寫兩行梵字麼若見何名虛空若不見
當面蹉過所以道一動一靜未曾有纖毫異相更無
絲髮許作見聞心識解會諸仁這裏見得便見得昔
日五祖演和尚示眾云將四大海水為一枚硯須彌
山作一管筆有人向虛空中寫得祖師西來意五字
太平下座大展具禮拜為師若寫不得佛法無靈驗
有麼有麼便下座還知演祖落處麼若知即知西來
落處亦知萬木凋殘處常住不遷義亦知諸佛寂滅
性都在眾生心行中祇如眾生心行中心心煩惱念
念無明作麼生識得諸佛寂滅性祇如暑往寒來陰
退陽生又作麼生明得常住不遷義果於其中明辯
得分曉說甚麼動靜去來豈妨湛寂拈拂子擊禪床
乃擲下云便如秀上座拂子相似拈不自拈依義而
拈擊不自擊依義而擊擲不自擲依義而擲諦觀此
義峭巍巍活卓卓橫亙十方豎窮三際拈時非拈擊
時非擊擲時非擲如是了知洞然無礙報知音瞥不
瞥泥牛吼處天關轉木馬嘶時地軸回晷運推遷日
線長且道佛法長多少良久云九九八十一喝一喝。

除夕小參即今臘月三十晚若是明眼高流不在鑽
龜打瓦若是棒頭取證喝下承當者千里萬里若論
斯事直下無私輝騰今古不離當處那涉舊歲新年
吐新納故直得萬機休罷一念融會說甚麼此際正
在舊歲欲去未去之時新年欲來未來之候說甚麼
世間富貴貧窮戶戶不同說甚麼憂愁喜樂家家各
別然雖如是若是道業荒蕪未透祖關者只知事逐
眼前過不覺老從頭上來時光易邁歲月虛消入息
雖存出息不保今夜直須剔起眉毛仔細看不可作
尋常放過而今緇素濟濟面面相覷且道祇圖箇甚
麼良久呵呵大笑云兄弟們若尚留觀聽山僧未免
相席打之遶西來者裏聚千聖於同堂不受纖塵會
十方於一室那隔寸步超佛祖於一時至簡至易鎔
今古於一刻最玅最神雖然隨家豐儉不可將無作
有也要應箇時節拈拄杖云諸兄弟若信得去不妨
省力可謂十世古今始終不離於當念無邊剎境自
他不隔於毫端赤灑灑全露淨裸裸無遺可以使十
二時不特使十二時亦乃逆推甲子便能反年頭作
歲尾當日午打三更延一念為三祇不長促三祇為
一念不短到此田地莫道閻羅大王那裏算飯錢縱
饒釋迦聖主何處摸巴鼻還會麼謬加穿鑿傍觀笑
收起葛藤任貶剝拽拄杖歸方丈。

立宗上人領江右周祥卿彭秀卿嚴文盛三善士請
小參僧問龐居士一家悟道悟箇甚麼師便打僧擬
進語師以杖擉退問法王座上饒紅舌拽動諸人鼻
孔徹獅子吼獸腦裂各各具眼看親切聲未絕師云
且道節目即今落在甚麼處進云謝師指示師打云
喫棒有分問三世諸佛從此出歷代祖師從此入未
審出入事如何師云朝到西天暮歸東土有僧出師
不顧乃云萬法歸一不撥一塵一歸何處不立一境
秤錘上拶出汁枯骨裏敲出髓無些子藉慣賣弄觜
臨濟用金剛王望影猶難德山遣木上座追蹤莫及
所以道黃面漢四十九年有手只好拿空白拈賊千
七百箇有口惟堪挂壁只為大地眾生太不惺惺所
以舌頭瀾翻平地波起手裏指東畫西口中說黃道
青一著全提纖毫不露趙州柏樹子無根虛空有骨
雲門乾屎橛臭氣潑天難聞狗子無佛性一點心如
黑漆父母未生前面目夜夜天上星亂灑不是心不
是佛不是物眼睛難見耳難聽麻三斤提頭拽不起
放下卒難收金剛圈至小難跳一跳跳過桌棘蓬有
刺難吞一吞吞下鐵缽盛貓飯一頓忘累饑西來村
叟昔曾效顰也作這般伎倆不是等閒誑嚇平生所
參得底直要涅槃堂裏用且道作麼生是這般伎倆
咦恁麼一回方知道世間死不得的活人以活法死
之世間活不得底死漢以死法活之吾不欺也遂擊
拂子云還會麼良久云知音者少這些子要在直下
承當負之而趨千聖羅籠不住十方呼喚不回有恁
麼衲僧纔可到此烹佛煉祖之場紅爐大冶之內一
一與你拔楔抽釘解黏去縛做箇脫灑丈夫其或未
透脫一路從上披枷帶鎖擎頭戴角老古錐折本消
息九旬日內使現前眾兄弟打辦精神不可左商右
量東覷西覷擔閣時光應是從前學解凡聖疑情一
時掃卻向一念未起之先猛然省得渾身擔荷豈不
慶快平生若是半疑半信取捨未忘究竟奈何伊不
得縱有一箇半箇相似做得去翻去依他樣子簸弄
識塵不肯全身信入今日眾居士撝金遠詣當山設
齋山僧因齋慶讚多方委示便是沒羞恥有甚落魄
雖然也與作軌格參。

重陽小參僧問如何是奪人不奪境師云遍界露形
容昂藏絕眹跡進云如何是奪境不奪人師云寂歷
無蓋藏直教眼睛枯進云如何是人境兩俱奪師云
行不出戶坐不當堂進云如何是人境俱不奪師云
驪珠閃爍光射衣裓進云謝師答話師云無毛鐵鷂
過新羅乃云纔過中秋又逢重陽炎涼倏改時節不
饒心不是佛風生大野智不是道菊綻庭前華曾無
媚人之心風豈有振人之意夫出家兒具大知見心
不附物所以道真實明達能與諸佛同徹寂照忘知
虛含萬象如今無一處不是汝無一處不分明無一
處不露現若非到者箇田地爭免諸般滲漏何所謂
心違境逆情暢物舒若有箇兄弟向者裏揭開夢眼
獨露當前便見十方無壁落四面亦無門露裸裸赤
灑灑沒可把逍逍遙遙騰騰運運也只成得箇了事
道人若到衲僧門下千聖立下風誰敢出頭道且道
衲僧據箇甚麼道理便乃如是良久喝一喝云千手
拽不住。

為武昌太守劉公護法筠菴居士對靈小參拈香云
以此玅香特薦尊靈現宰官身勤勞王事學博才優
沛德施仁金湯法苑濟宗鳳麟滿衙芝蘭孕秀靄著
聲名唱傳唯公以之萬民仰戴正宜榮耀百󵊮富貴
何期終不惑四齡蹋翻生死路端坐涅槃城覺功名
幻識富貴空千倉萬頃世上資糧積玉堆金兒孫活
計幸佛慈悲垂手接引極樂淨邦瞻彌陀玅相率陀
內院參慈氏真容三千銀世界任意逍遙十二玉樓
臺隨心自在雖然如是此由化門未是到家且作麼
生道到家句聻佛國天堂休措足腳跟一步即真宗
安陸府城太音庵印文耆宿集各剎耆德結普同塔
社弟子慈筏繼燄月幢穎石月修同眾禪德恭送得
戒本師一真法主靈骨到普門寺入塔請對龕小參
佛教未易墜五十二春秋以來作教中龍爪劃五天
雲影為法中義虎吞三藏雄文垂手入廛接物利生
開講肆弘毘尼孰不稱奇歎美非唯今少於古亦稀
可謂千秋傑士一代法主也佛教失所望五十二春
秋而云歸來耶去耶果離合非智眼而莫睹祖意教
意果同異獨神心而了知當時恁麼來未曾來如今
恁麼去未曾去公於真常不動之際而又安得有生
乎死乎然則如是公必以我說為然也且道一公本
來面目在何處還委悉麼直是世界生佛未形未具
巳前眉目十分顯露還有人於此識得去堪與大師
把手同行不於意地中度量設或未然山僧不免將
錯就錯隨例顛倒遂以杖指龕云若道這箇是則有
兩箇了也若道這箇不是則又蹉過了也畢竟如何
不蹉過沒兩箇面目本來無向背明明遍界不曾藏
薦忠宇葉居士法名照意對靈小參世間最苦唯生
死是箇縵天底網子盡大地裏賢愚人被伊籠罩莫
可逃獨有大丈夫漢直下翻身透脫忠宇葉公生緣
本地自幼好善長素念佛山僧往歲乙未據淨土丈
室公捐檀財仍誘眾姓建百二十日禪期弘揚大法
傳授毗尼公遂爾圜具丁酉歲山僧遷豐鎮西來祖
剎公不惜身命出己財傾心護持十有五載山門不
幸歾此股肱眷戀相關不勝涕泗今則報緣謝盡長
揖人間然既告寂夫復何云雖然還明得金剛正體
麼汝等諸人向甚麼處相見若也見得塵塵爾剎剎
爾突出無位真人發明現成面目直得上不見天下
不見地中不見聖人凡夫萬象森羅內不見眼耳鼻
舌身意外不見色聲香味觸法說甚洞達承當設使
三世諸佛歷代列祖各各箇裏不資一毫所以道正
體獨露萬象無所覆敢問諸人忠宇葉公即今在甚
麼處還委悉麼正體無生無住處如如處處是全身
以拄杖卓一卓。

薦葉門善女余氏法名常照對靈小參師舉拂云此
一機天不能蓋地不能載游四生不能絯歷生死不
能礙風雨不能隤水火不能壞佛祖覷之無路鬼神
度之難猜淨裸裸赤灑灑寸絲不挂所以道目前無
法森羅萬象眼中塵脫體無依無影樹頭消息斷截
斷聖凡情解剿除惡見稠林世出世頭無向背人間
天上絕羅籠如斯見得覓聖凡亦不可得迷悟亦不
可得生死亦不可得去來亦不可得既是去來生死
迷悟聖凡了不可得者所在無邊剎境自他不隔於
毫端十世古今始終不離於當念示一毫端現大千
沙界擲大千沙界于一毫端大中現小小中現大翻
濁處為淨域易短壽作長󵊮生死為游戲三界作旅
亭從來徹古今一一非分外今日山僧于靈柩前復
舉拂云無非舉揚此一機追悼余氏老孺人直下諦
明此一機以見昔日生本非生全體恁麼來今日死
本非死全體恁麼去且道伊歸何處夢斷人間幻化
機神游天上真常地。

* 示眾

示眾今朝七月一北斗面南看大智得大用大人具
大見高高無上深無際文彩巳彰錦簇攢揮拂云大
眾看看聻復舉三聖云我逢人即出出即不為人興
化云我逢人即不出出即便為人師云兩箇漢間出
並列提持一人高提祖印獨耀寰中一人大啟洪爐
烹凡煆聖各出隻手發明臨濟正法眼藏好則好未
免二俱失利殊不知臨濟一宗掃土而盡且道利害
在什麼處具眼者辯取還委悉麼擲拂子云金鏃慣
調曾百戰鐵鞭多力恨無讎。

因雪示眾長空酣戰玉龍陣潑地潑天呈似人一色
渾然銀世界箇中何處不超倫。

示眾佛祖出興於世無法與人只要一切眾生自見
本性本性自見則知一切法即自心性成就法身不
由他得所以從上佛祖不令人泥著文字只求休歇
者何祇教伊明自心見自性至於德山入門便棒臨
濟入門便喝已探頭太過何更立言語且如諸公坐
立儼然歷歷聽法無形段底一著子還薦得麼若也
薦得與佛祖把手共行如或未薦自是渠儂甘為下
劣今既至寶山不可空手而還還委悉麼須是獲寶
者便好向伊道禍不單行福不重受。

楊紫雲甯開之率眾善士請示眾此箇色身四大假
攢聊憑一氣呼吸無賴二六時中妄逐聲色強安名
姓不思󵊮華長短旦夕安危命若殘燈期約不定從
昔至今生死海中頭出頭沒甘受淪溺不求出離是
故至聖悲心不巳出現於世罔倦長舌譬喻言辭種
種方便說法開示辭宏如海涌波騰理貫似珠回玉
轉欲令眾生悟佛知見豈徒然哉惡業沉迷者難遭
善根深厚的易值今日眾居士知身是幻奉戒持齋
從教攝心有進禮念無虧攝心有進功成就禮念無
虧德漸優功就德優水澂珠現此際慎勿作容易宜
生難遇想山僧斯說未圜更為葛藤一上真如界內
本絕凡聖之蹤平等場中原無迷悟之跡更討甚麼
地水火風六根六塵色聲味觸生死去來都盧是箇
真實正體了無異相箇裏還有人當處解脫直捷承
當底麼若承當得迥絕知見更無覆藏如今活鱍鱍
淨裸裸孤迥迥峭巍巍廉纖不涉一切截斷當恁麼
時裂轉上頭關捩子眼聲耳色不思議設或躊躇抖
擻精神期早悟莫教辜負兩莖眉。

* 普說

普說舉古德云衲僧是通變道人若遇鑊湯鑪炭諸
般厄難又如何免得若是免不得何名通變道人作
麼生是透脫諸般厄難底句師云諸禪德鑊湯無冷
處眾苦不能到措意者則差若人鑑辯透脫得許伊
出得陰界莫有透脫者試對眾道看山僧為你證據
抑且不辜負古人若透不得決欲臘月三十日四大
分散時要得這著有下落無有是處到此諸人自不
本分以有所得心求無所得法與麼又爭得云何是
有所得心靈利聰明心思意想度量計較底是云何
是無所得心度量計較不到心思意想不及靈利聰
明無處安著底是箇裏皎然如白日青天不動不變
無增無減當人應緣日用處物物頭頭明顯取之捨
之蕩蕩無礙如水上葫蘆拘他不得豈不見釋迦世
尊在法華會上盡力只道箇是法非思量分別之所
能解此是釋迦老子開方便顯實相之包括也誌公
和尚云內外追尋覓總無境上施為渾大有昔雪峰
存禪師亦為此事不明三登投子九到洞山尚機緣
不契後參德山鑒禪師造室中問從上宗風以何法
示人德山云我宗無語句亦無一法與人後又問從
上宗乘中事學人還有分也無德山拈拄杖打云道
甚麼雪峰於時撞破漆桶諸禪德以此諦觀計較心
思靈利聰明此箇門中一點也用不著所以云般若
如大火聚近之則燎卻面門擬思躊躇便落意識者
裏唯證者方知若未證者直須證取方名真正出家
兒若心不正心外取證是名出家外道不堪為種草
永嘉大師云損法財滅功德莫不由此心意識是故
心意識乃障道業亦使人七顛八倒儘在外邊走為
諸不善䜋則還源達本不逐其末但得本其末自至
眾禪德既有窮究此道之心誠欲立堅固志挺身勇
猛直前不至大休大歇大解脫處誓不退墮驀然向
心思意解計較不及處見徹父母未生面孔即是伊
脫生死放身命處也久立珍重。







秀野林禪師語錄卷一(終)

　(皈依弟子　　　　皈依女弟子
　　嚴貴鳳　　　　安門甯實恆
　　敖子華　　　　張門鄭實勝
　　楊實茂　　　　李門張實曉
　　安泰　　　　尼弟子實相
　助緣耆德　　　　　　　實真
　　穎　石　　　　　　　實能
　法弟子
　　最　正
　　最　悟
　戒弟子
　　海　月)

　　同捐貲敬刻
　秀野和尚語錄卷第一用廣流通
　　伏願人人豁開正法眼各各悟證無生地者
康熙二十三年中秋日謹識　(檇李吳知先敬書禾郡曹文雄繡梓)

秀野林禪師語錄卷第二
嗣法門人最正等編

* 法語

** 答武昌太守筠菴劉護法

大居士智種夙深顧門今大現宰官身樞機密任當
不啻一佛二佛三四五佛為授記也因緣時至此事
驀地相應今德民化物之際不落思議斯無作玅庸
莫可比況古謂千聖不傳參尋不到聰慧非及亦是
山野數十󵊮前分疏不下處此面目絕無形容那有
朝聞夕死之說閤下既錯愛故不避斧鉞忉怛葛藤
如許。

** 荅護法天與蔣居士(公求出塵未允)

師舉古李都尉謁谷隱問出家事隱以崔趙公問徑
山公案荅之公於言下大悟作偈曰學道須是鐵漢
著手心頭便判直趣無上菩提一切是非莫管觀公
如是語話非辭親割愛剃髮染衣而明出世之機謂
古來如龐襄翁楊文公皆於塵勞富貴之中而不被
富貴塵勞之所籠罩親見自己本命元辰豈不直截
痛快乎居士天資粹美夙承弘願作塵勞中主不為
世網所羈棄宦向道解徹金繩慷慨行禪唯期實證
此正所謂出格漢子大丈夫所為耳果向者裏薦得
直教功滿三祇位超諸聖設或尚留觀聽慎勿外求
此貧道喫緊向居士道真真欲了生死必須看箇無
字話頭時時參究刻刻提撕者無字古德目為金剛
寶劍又謂斷命刀子又謂不是有無之無亦非真無
之無參時唯不以聰利之資自作窠臼莫於語言道
理虛妄情識一切經書文字古人差別機緣上穿鑿
支持殊不知只這穿鑿支持底念頭正是生死根株
若不斬斷生死根株必不能倒斷既不倒斷何所圖
哉待倒斷時乞示一倒斷消息來山野再進言耳祈
自珍重。

** 示夢齋潘居士

先聖只為這件事涉水登山參訪知識十年二十󵊮
未得餘習淨盡逐日挨拶只待噴地折嚗地斷生死
利害纔奈何我不得近來求箇鐵石心腸漢子撩起
便行竟不可得縱有無過聰明領略認得箇光影及
乎問著本分事不是說些義理便玩出許多機關古
德云不透此關難出生死公向此門中著腳實實為
生死出於至誠非泛泛者可比也方今之時不為功
名所羈祿位所絆知進退者能有幾人唯公抽身出
金門撒手玉堂外可謂名遂身退古之大賢明哲亦
不過如是也山野固知慕道心切設以本分事相告
本分事者即當人本命元辰之落處也欲明此事謹
勿外求只將一箇如何是我本來面目話頭孜孜屹
屹頓在目前不可須臾放過若落意解不惟不發正
悟未免於話頭上強生節目前不云乎噴地折嚗地
斷生死利害纔奈何我不得公平生全力在於性命
命根不斷是非鋒起豈不聞乎我此昭昭靈靈乃自
生後入此殼漏子被現前種種業力驅使如今六道
四生莫不依此為憑仗以當主人公世間奇文玅辯
乃是依他發出的支節且道他是何面孔此時如不
諦當分曉而無始習氣未得勦絕於一切應緣處則
不相應矣學道人真如大火聚一切大小名相俱不
依倚直教空蕩蕩驀忽衝開頂𩕳隻眼照破五蘊山
頭纔覺一生所習都成剩事當此時節佛眼覷不見
便恁麼承當得真出窟獅子也。

** 示泰徵汪文學

今昔士人博覽群書以資識性而返記持古人言句
納於胸中當作事業資談柄為極則蓋以不知聖人
闡教之意吾佛有云如人數他寶自無半錢分然聰
明靈利人易入而難保任入處不深而力單弱古德
所謂靈利聰明人纔聞善知識說著箇事便眼目定
動早將心意識領解了也似此非他咎自作障礙永
無有悟底時節既學此道十二時中當淨意根下曠
劫巳來客塵煩惱虛偽習染單單提箇無義味話頭
如昔有僧問雲門和尚如何是佛門云乾屎橛蘊在
胸中遇物應緣處不得令絲毫走作不容意地下卜
度思量不要別求解會者裏若無決定志半疑半信
則無脫落日即沒交涉古德云學道如鑽火逢煙切
莫休直待金星現燒然始到頭既到頭斯無作玅用
之心所向自蔑滯礙矣昨因居士得得來室中欲明
此箇大事山僧不覺忉怛如許葛藤然雖如是此言
發光明種子之助也請思之。

古越梅仙沈居士請法語求法名遂名之曰實滿號
之曰圜照乃云自家一片靈明玅心覿體如大日輪
常自圜滿昇於虛空遍照十方更無障礙嗟乎眾生
各各莫能正照祇為迷雲彌固何謂迷雲種種分別
妄想貪嗔癡愛底是若能深自悟入迷雲自消麗天
廓爾無所不照所以瞿曇云我於阿耨菩提實無所
得若有所得然燈佛則不與我授記實無所得是名
阿耨菩提即靈明玅心即第一義在諸佛位中不增
處眾生分上不減無古無今無人無我且今時緇素
例皆著一切聲色為窠臼何不心同虛空若同虛空
有少分相應縱橫無礙蕩然清淨若只迷頭認影將
箇見聞覺知為自己受用昭昭靈靈七顛八倒奚有
解脫之期得契玅心之體果能自不生情舉必全真
喚甚麼作境洞然無間矣如是則玅心與見聞覺知
會同見聞覺知與玅心交徹居迷則玅心是見聞覺
知惟悟則見聞覺知是玅心迷悟俱遣得失雙融玅
不立而玅存心不形而心合矣復偈贈曰卓爾圜常
心妙靈風流不減悟明星名高寂寞存僧史勝會逍
遙入祖庭。

陸安州參府李門徐氏夫人請法語心外別無佛法
可求一切佛法是自心具足人人本具何分僧俗箇
箇圜成奚論男女任他五目不能睹其形四辯莫能
談其狀且道端的在甚麼處良久以筆書○相云居
士於此薦得則契自心至體無可見無可聞無可知
無可覺乃至無可獲棄凡有所為悉是虛妄顛倒既
不可以見聞知覺則現前何以趣入而驗之箇事甚
非小緣然如是廣大真實法性只在己躬腳跟下且
不曾移易毫髮許蓋其迷昧隨妄流轉由是拽之不
回輓之不住其間肯於不回不住處瞥然遠離一切
見聞知覺能離所離一齊罄靜當念休歇而靈覺心
體依然露現於見聞知覺之間故從上古德默契而
神會自然眾緣無罣矣所以道不用纖毫修學心一
顆圜明光皎潔如擬別求劍去久矣復舉昔者鄭十
三孃保福與甘長老相看纔坐定福便問承聞十三
孃參見溈山是否曰是福曰溈山遷化向甚麼處去
鄭起身偏床而立甘曰閒時說禪口似懸河何不道
取鄭曰鼓這兩片皮堪作甚麼甘曰不鼓這兩片皮
又堪作甚麼鄭曰合取狗口鄭十三孃󵊮十二歲時
隨師姑到大溈纔禮拜起溈便問這箇師姑甚麼處
住姑云南臺江邊住溈便喝出又問背後老婆甚處
住十三孃放身近前又手立溈再問孃云早箇呈似
和尚了也溈云去孃纔下到法堂師姑云十三孃尋
常道我會禪口似利劍今日被大師問著總無語孃
云苦哉苦哉作這箇眼目也道我行腳脫取衲衣來
與十三孃著孃後又舉似羅山祇如十三孃參見溈
山恁麼祇對還得平穩也無羅云不得無過孃云過
在甚麼處羅叱之孃云錦上添花比一投機緣一並
錄上令見賢思齊以知遠代有此女中知識與佛祖
同一鼻孔出氣居士雖則未至他古人田地要且亦
不欠少雖在內閤深閨時時善心發現刻刻向道真
誠而篤信宗門志尤高尚矣只如山僧恁麼說話則
與自心相應否設或懷疑自心未曾悟明只消將箇
四大分散時向何處安身立命話頭置之於懷日用
默默自參參時總不要作修行想亦不可作一切想
纔作是想便被籠絡了無纖毫憎愛之習滯於膺中
直以所參話頭久之純熟一旦忽然洞明此時情境
空能所泯則見自心全體獨露隨處自在極樂國土
無越此也茲因居士徵余言而為警更請法名為一
派遂書數語并實慧之贈他日親到古人立地處把
臂同行果不負余言則慧性通解矣而說偈曰語默
昭然不覆藏頭頭顯露獨堂皇經行坐臥無差別總
是心王大道場。

** 示智覃首座

超卓穎悟之士矻矻意於此道要以宗正眼照破義
路透出心性不拘限量徑截大解脫大休歇場此段
乃諸佛歷祖所證金剛正體直指玅心此詎存知解
墮機括單見淺聞者所可測度是故古之大達之士
不圖淺近志欲直徹綿密穩當等閒千人萬人羅籠
不住直趣向上大解脫大休大歇之場若有一毫聖
解不盡即是我見未忘故吾佛於雪山六󵊮支離皆
沒交涉忽睹明星露出面皮久默斯要三百餘會初
不明破但隨機引接俟時節到來下梢結角於鷲嶺
拈華會中百萬英傑唯飲光頭陀一鉤便上謂之教
外別傳之旨若諳形容更無類者即空劫前巳漏逗
了也是故從上覷破漢不免漏泄分付將錯就錯西
來大意喧示四海流通遍界自此遞立門戶五家七
宗雖然如是從來大達之士不喫此等茶飯且如何
諦當須知六合外別有好商量所以道密授此印是
第二重公案至於本色衲子未舉先知未言先契尚
少知落著如與迦文老人金色道者碧眼老鬍共一
坐具地方垂手殺人活人始無窠臼然後不虛印可
也還委悉麼不見尊宿云神仙秘訣父子不傳。

** 示梁山鑑西堂

承當斯事必英傑漢道業內克才器宏遠活卓卓地
使千聖摸索不著所以云紹隆佛種非為小事諦審
先宗是何標格唯過量大解脫人始善弘荷保祕從
上師資相聚切磋琢磨集學植德勵行修身十󵊮二
十年鏟去枝葉直見根蒂得意之後埋光鏟彩造次
不凡或山居或行化一味信緣不生諸見有大志貴
守節絕事人情不巡細檢平生無矯飾不為事物所
遷足以道德節義教化叢林拳拳奉行垂範後世所
以先聖之遺規至今由未泯矣是故人能弘道非道
弘人今既作其兒孫具金剛正眼流通大法務報佛
恩雖然切忌希名苟利乃宜追復古風茲吾之深祝
也。

** 示立宗彌宗法海三禪者

時承遠涉不棄荒剎知公道念愈堅菩提心切尋求
師友實為生死壞衲清苦誰人肯作今既除髡滿昔
所願若非大力量漢誠難至此冷淡門庭今日山僧
不免叮嚀一番日用間當違其現業除其助因不倚
聰明將岐路為究竟莫向聰慧氣魄上著力只要退
步知非乃悟與未悟所共遊徑已事不明切莫便休
我此門中無你分曉處但盡凡情別無聖解何謂凡
情遇逆即怒遇順則喜憎之則離愛之即著是則稱
譽非則謗毀及取捨善惡分別種種者是果到聖凡
情盡迷悟識消又何惜餘光也耶若未徹窮底根終
非到家時節惟自珍重。

* 拈頌

「舉釋迦牟尼世尊初降生一手指天一手指地周行
七步目顧四方云天上天下唯吾獨尊後雲門云我
當時若見一棒打殺與狗子喫貴圖天下太平師拈
云世尊纔生能手舞足蹈稱尊天上人間須則氣宇
如王爭奈瞻前不能顧後雲門須有殺人刀而無活
人劍若據山僧直是好笑且道笑箇什麼笑賊過後
張弓。」

【脫體堂堂出䝱門指天指地自稱尊當時莫怪韶
陽老只為垛生招箭痕。】

「舉僧問九峰虔云承聞和尚有言諸聖間出祇是傳
語人是否師曰是曰世尊一手指天一手指地云天
上天下唯吾獨尊和尚為甚麼卻喚作傳語人師曰
祇為一手指天一手指地所以喚作傳語人師拈云
九峰善能利刃上舐蜜不覺舌頭血滴者僧慣會蠱
毒中嘗水未得衣錦還鄉當時我若在會見他師僧
與麼道各與三十拄杖不惟師僧伎倆全消亦免後
人傳言送語。」

【淨圜玅體絕埃塵佛祖猶然總未親一貫初無來
與去瞿曇甘做不良人。】

「舉世尊初於臘月八日明星出時忽云奇哉一切眾
生具有如來智慧德相但以妄想執著不能證得師
拈云瞿曇輕金輪位隈藏草座雖則因禍致福也是
金彈換泥丸何也瞿曇只看絲綸上不見蘋白對蓼
紅。」

【黃面瞿曇見未圜分明打失一雙眼白雲繚繞雪
山在不免被人道擔板。】

「舉世尊一日陞座大眾纔集定師拈云一例受欺謾
文殊白椎云諦觀法王法法王法如是拈云草裏漢
世尊便下座拈云雪上加霜雖則覿面提撕也是一
場敗闕。」

【百萬人天兢大雄風行雲集已其中翻身獅子絕
蹤跡何必文殊椎下通。】

「舉世尊一日敕阿難食時將至汝入城持缽難應諾
曰汝既持缽當依過去七佛儀式難遂問如何是七
佛儀式佛召阿難難應諾佛曰持缽去師拈云世尊
在阿難圈繢裏還有人出得麼要見七佛儀式天地
懸隔。」

【從前佛式沒邊表各各男兒不欠少未解懸崖雙
手拋無非到此打之遶。】

「舉文殊師利令善財童子採藥云是藥者採將來善
財遍採無不是藥卻來白云無不是者殊云是藥者
採將來善財拈一枝草度與殊殊接得示眾云此藥
能殺人亦能活人師拈云文殊善財莖艸上定綱宗
掌握中全殺活須則用處天然也是重添眼裏華西
來要與二老把手共行遂拈拄杖云若道得一任褒
貶如道不得藥病相治。」

【善財拈與文殊用殺活手中任奪縱歷劫明明絕
覆藏怜兒不覺重賣弄。】

「舉西天初祖摩訶迦葉尊者見世尊在靈山會上拈
起一枝華以青蓮目普示大眾百萬聖賢悉皆罔措
惟迦葉破顏微笑世尊乃曰吾有正法眼藏涅槃玅
心實相無相微玅解脫法門付囑於汝汝當護持流
通無令斷絕師拈云黃面漢四十九年葛藤不了臨
末梢頭落節白眉翁可怜有理不解自伸換卻一隻
眼百萬聖賢略較些子。」

【世尊拈起華來示漏泄幽香遞噴鼻百萬聖賢眼
豁開飲光微笑欠瞥地。】

「舉迦葉因阿難問世尊傳金襴外別傳何物迦葉召
阿難難應諾迦葉曰倒卻門前剎竿著師拈云迦葉
以強凌弱則且置如何道得一句語免他道倒卻門
前剎竿著良久云縱然不坐空王殿爭奈千峰夜色
寒。」

【翡翠麒麟羽角奇兄呼弟應自相宜傾湫倒嶽還
知否此土西天真白眉。】

「舉昔有古德一日不赴堂侍者請赴堂德曰我今日
在莊上喫油餈飽者曰和尚不曾出入德曰汝去問
莊主者方出門忽見莊主歸謝和尚到莊喫油餈師
拈云古德出入不動步喫餈不動口雖則作用天然
能有幾人知而今撿點將來也是家醜外揚還知莊
主侍者慇懃處麼一條拄杖兩人扶。」

【莊上喫油餈果曾而今多少昧相應非非是是請
俱出茶飯隨時待列朋。】

「舉德山一日飯遲先托缽下堂時雪峰作飯頭見便
云這老漢鐘未鳴鼓未響拓缽向什麼處去師便歸
方丈峰舉似巖頭頭曰大小德山未會末後句師聞
令侍者喚來聞汝不肯老僧那頭密啟其意師乃休
去至明日陞堂果與尋常不同頭至僧堂前撫掌大
笑曰且喜老漢會末後句雖然如是只得三󵊮師果
三󵊮而歿師拈云德山父子經天緯地嶮布鎗旗仔
細檢點將來做處沒交涉可恨兵行詭道佛口蛇心
當時若是秀上座見便云莫瞞人好非惟他父子討
巴鼻不著亦免賺後昆向末後句疑殺只如德山三
󵊮遷化符契巖頭之斷意作麼生口喃喃伎倆只如
此白拈火裏討便宜。」

【六韜三略徒誇得文武齊施覺費力擬向當陽指
似來門前早是生荊棘。】

「舉文殊師利在靈山會上諸佛集處見一女子近佛
坐入於三昧文殊白佛云何此女得近佛坐佛云汝
但覺此女令從三昧起汝自問之文殊遶女子三匝
鳴指一下乃至拓上梵天盡其神力而不能出佛云
假使百千文殊亦出此女定不得下方過四十二恆
沙國土有罔明菩薩能出此女定須臾罔明至佛所
佛敕出此女定罔明即於女子前鳴指一下女子於
是從定而出師拈云文殊罔明弄巧機關難經識者
看破瞿曇敲唱翻古調女子接拍換新腔雖然梵曲
湖腔卻也被傍觀者哂。」

【朱絲一奏五音分只是不堪識者聞徒把機關重
漏泄瞿曇女子眼無筋。】

「舉殃崛摩羅既出家為沙門因持缽入城至一長者
家值其婦產難子母未分長者云瞿曇弟子汝為至
聖當有何法能免產難殃崛曰我乍入道未知此法
當去問佛卻來相報遽返白佛具陳上事佛告曰汝
速去說我自從賢聖法來未曾殺生殃崛往告其婦
人聞之當時分娩子母平安師拈云長者一問不免
將錯就錯殃崛弗委只得送語傳言瞿曇恁麼通消
息脫賺時人沒了期。」

【長者發言巳是遲摩羅自昧轉頭時從來聖法無
生殺惟把空詞誑小兒。】

「舉南院上堂赤肉團上壁立千仞僧問赤肉團上壁
立千仞豈不是和尚與麼道師曰是僧便掀倒禪床
師曰這瞎驢亂作僧擬議師便打師拈云叢林中浩
浩商量盡道南院是作家爐鞴本分鉗錘有甚交涉
雖然若非這僧敢捋虎鬚殊不知被這僧一拶直至
如今扶不起且道那裏是扶不起處還有扶得起衲
僧麼有則出來替這僧合喫西來一頓棒何故殺人
刀活人劍具擇法眼者試定當看。」

【壁立千仞分略韜面皮露出沒纖毫未言先契自
然愨萬里晴空飛鶚高。】

「舉風穴上堂云若立一塵家國興盛野老顰蹙師拈
云法堂前草深一丈不立一塵家國喪亡野老安怗
拈云錦上鋪華於此明得闍黎無分全是老僧拈云
窮漢受罪畢於此不明老僧即是闍黎拈云將錯就
錯闍黎與老僧亦能悟卻天下人亦能迷卻天下人
拈云純如也皦如也要識闍黎麼左邊拍一拍云這
裏即是拈云這裏即難那裏即易要識老僧麼右邊
拍一拍云這裏即是拈云那裏即易這裏即難且看
雙放雙收喝一喝拍禪床一下。」

【威行閫外雄基立俱仰清光萬里熠傾國風流大
勝朝男兒那箇不天襲。】

「舉襄州龐居士一日曰難難十石油麻樹上攤婆應
聲曰易易百草頭邊祖師意靈昭曰也不難也不易
饑來喫飯困來睡師拈云龐老賣弄口觜婆子應聲
應色唯有靈昭猶較些子雖然如是更有一著在忽
有人問西來是那一著只對他道饑來喫飯困來眠
具擇法眼試請辨看。」

【喃喃口子太綿密切切為人話語實說向世間無
事君而今便好猛參悉。】

「四料揀。」

【奪人不奪境雲月溪山靜沙界一毫端目前無異影。

奪境不奪人廓然絕點塵未移方寸步賞盡洛陽春。

人境兩俱奪聖凡情盡脫不留佛與祖六合密迴拔。

人境俱不奪調機順物情雲林宣玅法句句悉無生。】

「三玄三要。」

【第一玄該今該古逾天寬無陰陽地無根樹重疊華
開空劫前。

第二玄飲光展笑擬華前無端平地起模樣漏泄家
風不本然。

第三玄紛紛衲子蹀蹁躚忙忙走殺天真佛腳下水
泥奚日乾。

第一要夜半金烏空裏燿華新枯樹劫初春萬紫千
朱同箇竅。

第二要不犯毫芒格外造縱展無私玅化機行行恰
恰鳥同道。

第三要臨機活卓巍然峭乾坤之內振雄威敵勝驚
群彰淨玅。】

「黃龍三關。」

【我手佛手並伸當陽曉示於人衲僧直下明得日用
絕無比倫。

我腳驢腳兼行高低步步分明直登無相峰頂此道
迢迢坦平。

人人盡有生緣全體徘徊現前認著依然不是四威
儀裏勾牽。】

「山中四儀。」

【山中行極目風光春似瀛日麗喬林華正發玄機深
入道逾精。

山中住隨用現成自具足漏草屋頭法界寬兩丸日
月依簷路。

山中坐空性現前陰境破四壁寥寥廓太虛六窗迥
絕無纖過。

山中臥睡到碧天日午過不用安排自古今渾然一
段天真箇。】

「總頌。」

【窅窅深藏嬾道流超然迥出世群儔經行坐臥躬如
是唯我獨尊法法頭。】

「十二時頌。」

【半夜子千門崇枕臥方美尊卑貴賤各相依未熟黃
梁夢不巳。

雞鳴丑高扣鯨音徹大有喚醒連宵夢裏人由來教
伊悟元首。

平旦寅天光隱隱淨無塵眼空佛祖親疏絕白棒一
條血渥淋。

日出卯更無一法外邊討縱橫期用目前底左右拈
來如意寶。

食時辰好好修事法眼真大響一缽和羅飯調諧味
塞口多人。

禺中巳箇事那堪重舉似芥納須彌不易容是非得
失何相倚。

日南午亙古亙今萬象主剎剎塵塵堅密身盡虛空
界一輪普。

日昳未昏魔不散要瞑睡朝來猶得榻高眠兩眼豁
開打箇嚏。

晡時申可愍古今妄認真急急迭生路上走衣中有
寶自甘貧。

日入酉萬巧施為呈拙醜不怕羞慚擘面門圜機錯
落星飛走。

黃昏戌羊裘樵子盡歸屋豪賓倚席醉貪觴多少漁
翁江上宿。

人定亥夜深出靜啟岩隗今宵更覺月增明六合茫
茫尚危殆。】

* 牧牛頌

** 尋牛

「　全牛切忌外頭尋莫謂渠儂入草深只在自家猛省處不消回首更沉吟」


** 見跡

「　任他騰踏跡無多正體堂堂見也麼鳥道玄途收不得誰知直下獨非他」


** 見牛

「　隨伊露面恣哮聲通體完全不飾青謾莫迷頭認影子元來氣象自生成」


** 得牛

「　此處而今親獲渠天然之性安容除免教緇俗勿疑著畜熟牛兒焉定居」


** 牧牛

「　只在尋常處放身胸中從不立纖塵日來水艸怡然足何待揚鞭炤管人」


** 騎牛到家

「　露地寧眠已迄家目空天地渾無霞直饒佛祖難依近免事抵頭犯爪牙」


** 忘牛存人

「　覿面盈眸只見山牛兒無處獨安閒大千沙界沒知已一箇暇人天地間」


** 人牛俱忘

「　人牛直下忘來空玅密家風本地通無相光中全體現不存機境振綱宗」


** 返本還源

「　玅源絕待本非功聲色無依孰瞽聾一一見聞元不礙現成公案顯青紅」


** 入廛垂手

「　龍驤虎驟交馳來擬議攔胸毒掌腮作者機籌拋格外潑天門戶任從開」


* 機緣

安陸戎府尊筠菴劉居士迎師入衙內茶畢問如何
是自己本來面目師舉番菩提珠云會麼士云久曉
本來面目不假外得師云恁麼居士親見本來面目
何須貧道更起模畫樣士云如何保任護持師復舉
番菩提珠云明明無覆藏歷歷生光彩士豁然頓契
問一段真風見也麼元元化母理機梭織成古錦含
春象無奈東君漏泄何世尊在甚麼處漏泄師云念
言語漢進云是箇甚麼師云錯進云如何是不錯聲
未絕師便喝。

問弟子參父母未生前本來面目聲未絕師便打僧
禮拜師云也是平地喫交僧喝師趁出。

師喫茶次問行者看的甚麼話頭者云竹篦子師舉
茶杯云喚作茶杯則觸不喚作茶杯則背汝喚作甚
麼者一喝師云喝即任喝這裏不許思量卜度直下
道道看者擬議師以茶潑之。

問如何是賓中賓師云用處鹵莽進云如何是賓中
主師云舉目無親進云如何是主中賓師云迷頭認
影進云如何是主中主師云凝眸據座進云賓主巳
蒙師指示如何是向上事師便打進云打即任打畢
竟如何是向上事師復打頌云。

賓中賓終朝不識自家珍忙忙宇宙猶如醉傍戶倚
門空蹙顰。

賓中主半合半開惟自露捲起簾來沒可觀解區端
坐無回顧。

主中賓迴光返照見疏親長安大道迢迢直暗去明
來不露身。

主中主凝眸據座鎮寰宇全威赫赫非常尊皝皝清
光唯自睹。

問通身是口那箇是和尚說法口師云吐卻著進云
請和尚親切道一句師云合取好僧禮拜師云自倒
自起。

僧參乞話頭師舉拳云會麼僧擬思師云拳頭也不
識僧仍擬思師掌云鈍漢者裏會得好。

問香怎麼遣師云龍遊滄海舒卷無方進云禪怎麼
參師云鶴唳青霄誰委蹤跡僧擬議師云清水白米
任你食將甚麼還飯錢僧禮拜師云一鉤便上。

問古德繞禪床三匝是何意旨師舉杖示之進云周
身是箇泥團如何得破師打云一棒打破進云破後
如何師復打云同阬無異土僧擬進語師直打出。

問如何是遣一炷香坐一炷香師云雲散不動天本
然皎如蟾進云不會師云八面無拘束撒手遍大千。

問學人衣長不合體欲改短些和尚還許麼師云許
道許為甚麼古德云千丈法身披著不短丈六報體
搭起不長偏汝著便長聻僧擬議師連掌云切莫動
著若動著打折汝驢腰。

問古人道諸佛不出世祖師未西來佛法遍天下談
玄口不開既是佛法遍天下為甚麼談玄口不開師
云野雲疊疊萬山青進云諸佛巳出世祖師既西來
支分派列五葉聯輝浩浩談玄宗旨建立為甚麼翻
成途轍師云自是無人有路行進云即今虔誠請問
未審有何開示令學人不墮途轍師云冷門萬丈豎
橫開顧險防危喪性命進云近來狐宗放肆正眼寂
寥五家宗旨久矣無聞還許學人一一舉問麼師云
銀山只是銀山鐵壁只是鐵壁進云如何是臨濟宗
師云言中喝下劃斷群狐進云如何是雲門宗師云
藏身北斗格外縱橫進云如何是曹洞宗師云不落
有無隨機應物進云如何是溈仰宗師云離雲玉鑑
潭無影進云如何是法眼宗師云頂門隻眼照乾坤
進云如何是最初句師云無人解得齊進云如何是
即今句師云揚聲止響進云如何是末後句師云再
犯不容進云謝師荅話師打云放過不可。

問承古有言開口也打不開口也打為復懸巖撒手
為復覿面全提師云直下無私化本來自驚群進云
恁麼則處處綠楊堪繫馬家家門首透長安師云無
私春色千林茂平出山頭白浪翻進云兩途俱不涉
一劍倚天寒師云劄僧擬進語師以杖擉退入室。

居士問和尚案前豎根拄杖作甚麼師云今日不打
你士云學人來參不問話的怎曉得他機頓機漸師
云一口兩舌士云昨日雪中到府一僧問世尊未離
兜率已降皇宮未出母胎度人巳畢不知此理如何
師云端然衣錦自還鄉士擬進語師云還記得話頭
麼士云不記得師云元來元來。

中秋師指月云喚作月則觸不喚作月則背畢竟喚
作甚麼一僧出云寶鑑當臺現群象師云現後聻進
云光非照境師云放你三十棒進云和尚意又作麼
生師云金烏莫望玉兔難居。

問濟上門庭三句如何是第一句師云靈鑑印開日
月無光進云如何是第二句師云釋迦彌勒尚自忙
然進云如何是第三句師云狸奴白牯脫體風流進
云三句謝蒙師指示如何是四照用師云倜儻天然
竅坐斷祖師關進云如何是先照後用師云推過釋
迦按下彌勒進云如何是先用後照師云腦後一錘
縱奪自在進云如何是照用同時師云齒牙敲磕搖
舌鼓脣進云如何是照用不同時師云子丑寅卯申
酉戌亥進云如何是收攝句師連棒趁出。

問學人頂門眼開聲未絕師云汝向頂門眼開處道
一句看進云大地無寸土師云既大地無寸土汝即
今何處安身進云蝸牛角上三千界師云盡十方世
界都是山僧箇方丈蝸牛角在甚麼處僧一喝師云
亂叫喚便打出。

居士問弟子蒙眉嶽大師開示得歸正念今特來禮
覲和尚求直言一句師便打士云弟子參不是心不
是佛不是物師和聲打云是箇甚麼士以扇敲桌師
云不得虛頭畢竟是箇甚麼士擬議師復打云但恁
麼提持得好。

一僧入室將禮拜師云作甚麼進云昨夜得箇消息
特來陳白和尚師把住云速道速道僧擬進語師拓
開云是甚麼消息何不呈似山僧僧仍擬進語師云
夢也未夢見在直打出。

問百尺竿頭更進步四面懸崖直撒手師云照顧腳
下僧趨前與師腿上一拳師云是甚麼旨僧惘然師
直打出喚云禪人僧回首師云山僧罪過。

梁山鑑西堂問生法師道涅而不生槃而不滅不生
不滅故曰涅槃跋陀禪師道一微空故眾微空眾微
空故一微空一微空中無眾微眾微空中無一微一
老之意那箇道著涅槃玅心師云總未夢見在進云
盡佛法不過一理因甚和尚二俱不肯師云只見落
花隨流水不知流出洞中春進云學人當面師云上
座莫錯認好進云松華若也沾春力根在深岩也著
開師云未是時節在進云也瞞他不得便禮拜。

* 書復

** 謝安陸戎府尊筠菴劉居士(諱餘霖法諱實超號遠公)

昨辱過上府得睹慈顏又聆大論於法務語語真切
雖未及覯中心欽仰矣日同諸禪徒飽味香齋厚嚫
敬謝敬謝復得縱觀園亭竹石之勝獲重振于塵鞅
之外非大護法厚德向道何以臻此歸寺時常憶清
教感佩不忘大居士豎精進幢研佛法味日用應酬
親猛提撕鏟去所知尤自所望蓋金湯明良會合之
時即苾芻泉石依憑之日忻慰之情有不期然而然
也謹專學人實見齎啟陳謝伏惟台慈炤察。

** 附來書

郡齋簡慢蒙和尚慈悲垂手火宅渥以清涼便
是厚幸何煩致謝賜教當時時警策不負大德
告示一張附來掩俗入耳目爾豈足當護法耶
附覆不宣。

** 附為尊嚴六袟請啟

伏以一音演暢甘露遍於河沙三藏圜通法雨周
於塵剎當時說無所說四十九年曾無一字至今
傳無所傳百千萬載剩有千函恭惟西來大和尚
振衣鷲嶺洗缽曹源常驅耕夫之牛有時而帶水
拖泥既奪饑人之食不妨亦牽犁拉耙慈航普濟
悲願弘加竊念(霖)質本顓愚性非慧敏服官千里
不勝岵屺之思倚閭九年未遑顧復之報茲值家
嚴初度六袟恭請大慈弘大法之寶輪微塵眾生
獲玅智擊大法之雷鼓百千世界盡聲聞躋大地
於春臺登閻浮於壽域伏願飛錫遄臨祥光賁於
白雪雲幢至止瑞靄溢於陽春弟子(霖)臨啟無任
翹誠之至。

** 復江南揚州府通州天與蔣居士

伏蒙台下弘護正法眷顧山野非從靈山一會又安
能如是親且切乎何日忘之前祇領厚幣敬謝不一
自客冬荒剎奇遇別後倏忽半載矣然襄樊與敝寺
不二百里所仰音徽何其不易邪思欲寄一札不知
尊寓何館莫便可通徒自鬱懷而已入夏來思愈甚
不意溽暑反承命黃沈二位賢公遠頒翰教兼惠葛
衣齋儀枵腹苾芻所仰維摩神力香積於剎那際各
各飽食足矣布謝布謝茲以寸楮遙訊待涼風屆節
萬山秋色耑候道駕晤會之緣有時也不宜。

** 附來書

恭惟和尚道證上乘法流三界誠苦海之慈航
通衢之巨燭也去冬有緣得睹慈光實三生有
幸耳因解纜急未獲深聆禪範殊為悵愧然傾
葵之切二六寧有間哉弟子碌碌半百皆成夢
境常思功名轉盼成灰生死臨時難措若不預
求指迷何時得登彼岸耶故不揣樗質待俗冗
畢同潘舍親躬詣寶剎皈依和尚門下將從前
事一一懺悔得為佛家弟子足矣茲于五月初
一日在樊城啟建千佛百期道場至八月終方
可告竣今十九日恭遇觀音大士聖誕虔備香
蠟二事齋儀拾兩葛衣一件特著學生子黃文
裔先齎奉上俟九月初旬可以挂帆前來得侍
杖側也臨楮曷勝神馳統惟慈鑒。

** 附請啟

切以一物非有始得玅理眾物纖毫無障乃能遍
覆三千一言出而為萬法之宗一事行而作奕世
之範自非願力宏深安足拯拔群溺惟我本師秀
野大和尚慧眼高懸大乘在握信手拈來頭頭是
道由心演教法法皆真豈非濟世之慈航破暗之
巨燭耶弟子(時參)等常念石火韶光蜉蝣幻跡不
藉指南之車罔出沉迷之路今生慶會洪鐘敢不
駑力請扣謹卜本月十二日恭迓高昇蓮座普震
徽音合盲者復明回光而返照俾愚者頓悟撥霧
而見天同證本性之阿彌咸登無邊之彼岸若天
若人佇望頑石點頭或僧或俗爭覷天華紛墜誠
所謂萬劫難逢千生鮮遇者也伏願棒喝處群魔
蕩滅開示後眾性靈通既切景仰之慇慕無棄苾
芻之皈依謹啟。

** 簡天與蔣居士(諱時泰法名實寵道號智威)

神交千里覿面一回是箇中人談箇中事莫非黃面
老子兒孫豈方其袍圜其顱者為拘矣如頂𩕳一著
非般若夙熏信根成熟莫能趨向幸保任之津梁末
法(某)啟西來竹院多賴金湯念別日久遐思起居諒
多納吉耳每念住持之縛已當暮年求作閒人殆不
可得徒寤寐轉側而已恆憶與老居士聚首促膝白
雲清風頭頭自在而未果何日前承光隆法席拜登
大貺伏蒙捐俸垂囑大佛殿及初祖殿五楹重飭鼎
建如命煥然一新也蒙潘老居士一番維持楚中郢
地漢江之秀玅耀西來祖印之光千古標格教化典
型茲因潘居士辭衲冒暑往顧台駕謹托寸楮遙為
問訊用展心素惟冀原亮。

** 上黃龍和尚

(林)夏月參禮親蒙法乳忝荷付囑紹繼一燈當朝夕
問盡之誠無奈挂搭西來乏侍左右近聞眾弟子結
意為和尚建塔躬失作務恃海量洪深一一宥之謹
專監院照璿代伸禮足并齎折儀若干青蚨若干涼
薄不堪僅以匠作一食費用餘容面稟懇啟照亮。

又

(林)自去春拜別株守荒剎幾欲走百丈禮足因今冬
結制未敢遠行特著首座最(正)代伸禮覲俟春王端
始大衍之辰親臨座前再領慈訓臨楮切切翹企不
勝惶恐之至。

** 附大洪山萬壽禪寺來書

老尊宿曇秀凝資崧精挺質學追往哲懋玄要賓
主之風法利群蒙超良知格物之業聾俗驚奇晦
蒙咸睹茲者敝禪室經兵燹之餘雲賢巳無駐驆
之所幸而叨沐餘庥聲光復彰予意從上諸老安
忍其滅沒而無傳耶客歲末姪矢志願闡禪期料
天之福祚鼻庭自有名賢下顧接手教不棄葑菲
恢復數老家風大開聖諦奧旨振作而維新之則
洪山亦煥然可睹矣聊獻不腆乞惟幸宥恭望蓮
臺刻期辱臨荒山匪第末法佩仰靈老亦誦德歌
功不淺矣謹修尺素曷勝海含臨楮可任注瞻謹
啟。

** 復大洪山萬壽允書

頃接芝眉虛高忽寄令靈府中平得一番清況矣但
季世淳風煇生寒谷有此弘宗之念實世希有之聞
讀翰教相呼貧道欲卻之有方尊命應之又增汗顏
二者較之寧汗顏而不方命也謹此奉復。

** 謝復惕若楊老居士作緣簿文

老居士玅文未可加點蒙不惜筆鑯西來瓊樓玉殿
巳鼎建垂之不朽貧衲刻於肺腑感佩寧有涯乎耑
此復謝。

** 附香嚴蜀叟法叔老和尚

聞公住黃龍予不勝其喜法兄和尚之道場不致
寂寞矣拙緣薄人數年來奔馳兼客歲天旱秋收
全無故舉止多艱今遣侍僧持微物齋敬以為一
賀願賢姪和尚久久繼振不惟黃龍常住得人亦
襄城由霑法化囑囑。

** 復蜀叟法叔老和尚

小院禮別慈顏迄今十有七載第山水迢遙無縮地
術失候親炙幸海量洪深不以怠緩加罪亦釋然矣
自先師辭世經今七年(小姪)不憶黃龍習山主及城
南檀越居士靈芝監院今年三月十六日召勉繼席
再三再四推脫不得祇可守塔而巳荷惠齋金種種
盛禮既上賜下一一拜登容日匍匐面領尊諭臨楮
翹企不勝悚然復上。

** 附山右古宿法叔和尚書

西來一別迄今相近十有九年第恨僻處山右令
師故後二載方知罔獲親臨一奠雖則遙空設供
聊表寸誠大都骨肉分離之痛卒難可愈自聞老
姪繼席黃龍頗得半瘥香嚴一枝法脈從茲永遠
彌布震旦國中矣。

** 復古宿法叔老和尚

自荒剎拜別倏忽廿載矣以山水迢遙未獲往候法
駕近得寄札拜讀慈示愧心如搗罪誠莫宥幸和尚
開天高地厚之恩以赦之也甲寅仲春三日先師辭
世冷落至今七年先師室中蒙記莂者五十餘人近
日只存二十五六人七載寒暄速如飛電樓頭花萼
睹影情枯原上鶺鴒采音腸斷同氣連枝無撫今追
昔之感(姪)便欲深棲嵒竇隱遯過時不憶習山主城
南眾檀越召勉濫叨繼席若謂香嚴法脈則有幾位
法叔老和尚在(姪)祇可守先師塔而巳矣叨荷遠頒
法章過譽誠難克當恨衰齡不能腰石事春然未常
不神馳左右也想和尚自愍(姪)有眾之累不加叱責
臨楮無任戰汗悚懼之至謹此復上。

* 像讚

** 觀音贊

「　舉世眾生眼觀耳聞惟此菩薩眼聞耳觀心洞十方空互彰六處用人人能作如是觀永脫世間生死際」


又(京山張居士請)

「　稽首大悲瑞像智光無礙常放譬如日月行空穢潔燦然照上士女得瞻聖容一心敬禮供養若能斂念持名必悟圜通性藏我作讚詞贊之人天莫不宗望」


** 初祖

「　渠儂搖振梁魏少室斟皮酌髓更說甚安心法脫空乃大謾訿眼深鼻大眉橫彰露許醜舉止秀野一見俏讚甜瓜甜苦瓠苦虛堂張挂人皆識箇是西來祖之始」


** 天童密雲悟祖

「　巍巍玅體宴坐曲彔法湛冰壺靈臺絕矚中興濟宗曠代紹續四眾懷風策杖參棒頭換卻多人目咄」


** 千首觀音菩薩(并序)

大士隨類現形展化權於娑婆界中上同諸佛慈心
下合眾生悲仰以圜通三昧而為佛事有越宗德上
人者發大心率檀財聚為千佛菩薩像既像鏤畢眉
目可睹毛髮微露冠纓衣褶靡不分曉印施隨處與
人供養欲使普修善業同登玅果若見若聞莫不稱
異彼上人悟斯菩薩身發明而獲性常住如是功德
聚微玅難可測所成就法界眾生各各同圜智慧海
我亦作此如是觀於是歡喜而讚之。

「　徹軀千佛示閻浮度盡眾生願未休世出世間開慧眼慣從苦海泛慈舟汪洋浩瀚濤收息穩汎舶津九有流堪嘆娑婆真五濁激揚蔑計輓何由悲心宛覆如天大諸上善人還信不顯發圜通第一義鴉鳴鵲喿鬧喧頭昭然無隱遍塵剎甘露憑傾沙界周覿面相看勿擬議洗清凡骨共渠游」


** 諸方

「　分枝列派義何宣共闡宗猷豈小緣祖令全提明玅用隨機變現體中玄遺蹤斷際難依望掩勝潛奇迴灑然再焰真燈寒嶠月重光先覺碧潭煙引攜諸子出三有排斥眾魔超四禪碓觜瓊華知逝水岩頭石筍聽飛泉剎那心合僧祇後過量智圜古佛前玳瑁盂傳親嫡嗣苾芻香馥郁金田」


** 戊戌春至香嚴覲禮宕山師翁有感

「　尋源驀地到香嚴正值桃花放更鮮我祖中興大法主門庭施設唱三玄」


** 祝本師奇老和尚五旬

「　有山咸拱嶽是水盡朝東世代攸宗陪卓然百丈崧鉗鎚全殺活振起濟家風權衡玄要訣饒益君臣豐滂沛群生潤慈雲遍界克嵩呼祝五紀緇素聚千叢擊香嚴毒鼓聞著悉頭恫邁古金獅子超今海內雄法王壽者相一喝迅穹窿」


** 黃龍智本師和尚(覺知上座請)

「　道大門庭壁立人無能攀德重聆風契心莫知其數不假鉗錘渣滓淨盡嘉聲遍界箇阿誰百丈奇然老古錐」


** 自贊(智覃首座請)

「　曾遭天童密祖痛打令我頓然棒底翻身直下情根
意識無作無功透得黃龍關瞎卻頂門眼脫脫灑灑絕縱絕跡如鑑受象光非雜壞雜壞蠲便醜妍一齊分付正智覃唵叭彌𠶒囉哩吽吽蘇嚕」


** 梁山鑑西堂請

「　者真癡獃漢拈一條白棒彼此殊弗分碎衲僧窠窟恁麼底為人阿誰能信受到斯肯承當許親見渠儂咄箇老瞎驢付與梁山」


** 淨極澂西堂請

「　我相非矩則描出尤幻式其不幻式者如何加贊得眉毛罅裏劍光縱橫廬陵米價齊等窿亟觸著慣揮白棒頭痛癢要伊自己識莫便是林秀野為人處麼賊賊阿呵呵甚奇特漢水清兮可以恆映月之形明崆山秀兮可以常挂真之容色更假丹朱寫徒勞費胸臆不假丹朱何所彰問取西堂澂淨極」


** 法海清典座請

「　這藞苴頻模楷有丰姿無精彩謂會禪古人公案要待驢年謂知道本地風光不明白在無分曉處露佛祖爪牙有來由時飽鬼神饑餧從來伎倆只如斯一字如何加讚乃人生相識貴知音水入水兮清法海」


** 見若朝西堂請

「　這川巴子有時本分接人笑面當慈悲示無作相行無緣慈有時酷虐淵深苦心含惡毒擊塗毒鼓誅佛誅祖人情沒秋毫無狀有千萬性氣剛決得人憎瞋恚發時渾不管只這著子振家風百世見者白拈賊見若西堂知不知牙爪猙獰力不欺」


** 空印極侍者請

「　這漢一生來不識好與惡空空眼界不分皁與白空印之手形道環之虛盈空印侍者虛堂張供三十󵊮後青天激電白日見星為人活計無伎倆真實天童五世孫」


* 聯芳

** 智覃正首座(湖廣安陸人)

「　佛祖道元爾以悟山僧今日親分付巍然蒞眾振洪規塞斷通天魔子路」


** 武昌府太守筠庵劉居士(盛京順天府宛平籍)

「　文經武緯振皇風道合君臣佐國忠格外行權公定法大雄正續濟綱宗仲尼日月腰間帶佛祖靈符手內笻弘護覺場猶不倦鷲峰曾囑託流通」


** 本巳上西堂(四川碧山人)

「　箇是西來傑出人識高見遠古為鄰驚群伏眾綱宗振衲子趍風濟濟臻」


** 梁山鑑西堂(四川夔州人)

「　七穿八穴之心印千緒百頭之玅門不徇人情資作者大機大用獨為尊」


** 智威寵蔣居士(江南通州籍)

「　然已得熊峰髓信手打開無盡藏且喜功深悟亦深世間世出獨為上」


** 智弘潘居士(江南通州籍副號朴友)

「　出群英俊越諸方虎驟龍驤莫敢當把斷玄關施正令西來祖印更增光」


** 敏慧悟侍者(四川酆都人)

「　不語須知未遇人西來驗辨扣機親濟宗正脈憑分付四海垂鉤釣錦鱗」


** 覺知受書記(四川人)

「　獲記西來敷化心玄宗玅達廓雄襟龍驤虎驟頻降伏從此聲光振道林」


** 淨極澂西堂(貴州思南人)

「　得爾法幢相與扶掃除學解刮肌膚為人直截機如電福慧雙彰入祖圖」


** 梅叟卓書記(秦中寧下人)

「　全提向上惡鉗鎚尚古風規振此時正法今堪付囑汝叢林牓樣立雄基」


** 法海清侍者(湖廣人)

「　溈山作用了無疑惟爾上人自主持全放全收意亦克具摩醯眼那能窺心安如海量空廓互換機鋒敏捷奇喜有巨鯨來突浪好拈竿線續斯時」


** 見若朝西堂(湖廣人)

「　離相離名絕眾塵一回拈出一回新輝天鑑地邁今古濟上綱宗爾盛振力在此時作用處老僧分付莫因循豁開向上之機括垂手廛中接引人」


** 能極見監院(湖廣人)

「　洞明正眼徹根元透脫根元獨自尊肘後斜懸三要印恢宏祖道耀乾坤」


** 景隆洪書記(湖廣人)

「　七尺一條白蒺棒人天今古為模樣熊峰直令爾親行是聖是凡難近傍」


** 法泰弘都寺(四川人)

「　心心相印本同源此際汝能接上根萬行莊嚴福慧備定應四海象龍奔」


** 印肅信知藏(湖廣人)

「　珍重吾徒入此門西來十載契心源如如自住大覺聲巨灼然宇宙喧」


** 本權性維那(湖廣人)

「　不留朕跡走機輻略露爪牙向近難一道清光輝宇宙八荒四海任盤桓」


** 景齊照書記(湖廣人)

「　西來法道好扶持掣電之機在蒞時一等令行超格外與奪縱擒任設施」


** 寶嚴果上人(四川人)

「　西來中毒巳多年不二門開選俊賢濟上綱宗親授
手雄雄老衲據中堅」


** 與如愚平上人(江南人)

「　堂堂臨濟下兒孫重按輕提廓頂門此日迎恩開法席四方龍象雲奔屯」


** 蓋臣周居士(漢陽籍)

「　及第曾經法戰場權衡在手任低昂西來肘後毘盧印付與晴川英俊郎」


** 竹叟智上人(四川人)

「　迦葉破顏來鷲嶺德山焚鈔嗣龍潭撒開金鎖傳心印傑出叢林作指南」


** 佛幻心上人(湖廣人)

「　堅侍江南刻錄歸心如杲日晝揚輝相期不憚頻頻舉脫體雲霞霧露衣何用老僧多指註當機無順亦無違西來與柄吹毛利有待他年恣設施」


** 能睿興上人(湖廣人)

「　雄峰扭鼻絕思惟豁豁全提更有誰瞥轉當頭那一著逢人專勸念阿彌」


** 尼覺妍慧

「　赫赫靈光奕古今輝天鑑地勢難禁相承授受親分付佛祖傳持只此心」


** 尼法雲相

「　心鑑圜明燭大千頭頭法法自光前百思不斷憶能祖好續末山道脈綿」


** 法派

「　明最尚宗乘怕然續濟燈光含福慧普法印振南能」


** 至節示三問

「　一陽始生衲子風流徹體如何是徹體風流句」


「　萬物滋產總來一眼蓋盡作麼生是一眼蓋盡句」


「　包含育養合配乾坤箇裏如何是不涉陰陽句」

秀野林禪師語錄卷第二(終)　　(檇李吳知先敬書禾郡曹文雄繡梓)

秀野林禪師語錄卷第三
嗣法門人最正等編

* 繼席襄州黃龍禪寺語錄

康熙庚申歲二月二十三日師於安陸府豐樂鎮西
來禪寺受襄陽府列紳士山主眾檀護暨各剎耆舊
同門昆季本寺監院請於三月十六日進院。

三門廣大法門一道直截信知家裏人自然無內外
拽杖便進。

佛殿法身無為不墮諸數直下會得應緣即現呈坐
具云大眾莫言不見乃展拜。

韋馱殿感應三洲剎那遍阿僧祇行彈指圜寥寥坐
斷魔軍表弘護法門不計年。

先師像前平生沒本據妄談般若罪無涯端的有來
由項上鐵枷先擔取黑豆換人眼睛爭怪得者老漢
追憶老凍濃心肝懸樹頭胸中更有一般毒不肖兒
孫孰敢觸遂拈香作禮。

方丈拈拄杖云新黃龍相席打令看風使帆不惜帶
水拖泥一任諸方笑怪以拄杖卓一卓喝一喝便起
即日眾護法居士等請上堂師至座前拈啟示眾云
此謂之無見頂王三昧甚深微玅法藏言言見諦句
句朝宗諸公應須不作文字解不生紙筆見如此符
合文彩全彰還知端的麼如或未委試聽維那宣讀
宣畢以拄杖指座云看看者寶華王座欄楯階陛天
繒玅寶香光雲網殊勝莊嚴一一皆由諸公多生修
行集聚善根所共成就如是功德今日於一念間齊
顯露了也還見麼遂陞拈香云者瓣香至尊至貴名
超優曇華為蓋為雲葉覆大千界虔爇寶爐端為祝
延
今上皇帝聖躬萬歲萬歲萬萬歲欽願福基等乾坤永
固國運與兩曜增輝八荒歌堯天之化育四海樂舜
日之豐腴復拈云者瓣香補袞仁主鹽梅聖化爇向
爐中奉為滿朝文武闔國公卿道府縣各衙現任列
位尊官伏願常居祿位永作金湯次拈云者瓣香足
見僧賴護法以顯護法賴僧以鳴今日滿諸護法勇
衛協贊嘉謨爇向爐中奉為闔郡紳士在筵檀護列
剎高賢同門昆季本山兩序監院等伏願緇俗同明
正法眼見聞咸發最勝心又拈云者瓣香已在西來
拈出多年今日人天普集不免從頭說破廿載行腳
蹋破芒鞋江南江北受盡風霜曾經數員知識提攜
實乃緇素難明一朝天童會裏幾遭密祖毒棒當下
知歸自吳越抵荊南撞入百丈山中禮見不近人情
老和尚摧折一上痛恨難忘昔年親到者裏印可今
日相承繼主此席茲對人天眾前拈出爇向爐中供
養前住即此山傳臨濟正宗第三十三世先師奇大
和尚用酬法乳斂衣就座智覃門人白椎云法筵龍
象眾當觀第一義師云未白椎之先則無當觀之義
任他五目不能睹四辯莫能通直饒薦得落七落八
且第一義還有知落處底麼出眾與新長老相見智
覃門人問玄風大震獨巍然拄杖撩天接上賢高豎
法幢天地動靈山密旨請師宣師云正法眼藏無古
今般若真燈照天地進云今辰眾大護法一會儼然
恭請和尚上堂說法且道作麼生相為師云相逢自
有知音客何必清風動五天進云龍象駿奔咸鶴望
普施一語利人天師云雷轟電掣風行艸偃進云一
句迥然開祖胄千秋法運喜重新師云也知恁麼讚
嘆進云從此黃龍光不夜人人徹證續傳燈師云勒
回河北千年運直接曹溪萬派春進云西來大意越
今古百丈宗風遍大千師云好事不如無乃云疊巘
峰巒毓秀泉清溪壑源長凌霄殿閣巍曠龜鑑人天
道場祕密寶藏八字打開具種智者頓然玅達一段
祖父田園界畦四至分曉只要親到一回便見百丈
弘規所以道隨處作主遇緣即宗法隨法行法幢隨
處建立展臨濟三玄戈甲會曹洞五位君臣敲唱雙
行殺活自在拈一莖草穿衲僧鼻孔布縵天網打衝
浪錦鱗拈拄杖一劃云新長老一時掃蕩何故幸逢
堯舜世自合樂無為復舉阿難問迦葉世尊傳金襴
袈裟外別傳何法迦葉召阿難阿難應諾迦葉云倒
卻門前剎竿著後來汾陽昭拈云不問那知五祖戒
云露翠岩芝云千󵊮無影樹今時沒底靴師云掀翻
海嶽求知己為報時流莫浪猜且道與三大老相去
多少如此涇渭得便會得阿難問迦葉荅之意亦乃
爍迦羅心靈然不昧摩醯正眼光照無窮所謂真機
普應大用全提還會麼莫怪從前多意氣他家曾蹋
上頭關結槌云諦觀法王法法王法如是下座(謝辭不錄)。

當晚小參塵劫來事只在目前緇素濟濟燈燭煒煌
百丈山從地而起插劍峰崒立層霄是襄州勝境黃
龍道場殿堂虛敝煙雲蔽虧正法眼藏頭頭顯出玅
明心印處處全彰須知靈利衲僧未舉早能委悉何
煩黃面瞿曇出現於世寧用缺齒老鬍航海西來諸
方尊宿分宗列派各立門庭具驅耕奪食之機摧邪
顯正之用正眼觀來總不消得我此門中別無奇特
只貴明自心見自性聞聲見色色色仍舊穿衣喫飯
日用尋常不必望求勝玅以為自得豈不見古德云
欲識佛祖心須向眾生心行中識取欲識常住不凋
性須向萬物遷更處薦得多少明白多少現成今人
不能洞明蓋是自生知解礙卻本來一段光明山僧
今夜始入此門初相聚首竟不肯說心說性說玅說
玄恐增諸仁知解只將現成一句子覿面拈出令箇
箇自悟自證自家境界且作麼生是現成一句子以
拂子擊禪床三下。

二月二十三日師受襄州眾護法居士請住百丈山
黃龍禪寺於西來禪寺上堂拈帖示眾云兩度三回
推不脫今日依前把不住不是人情之故亦非時節
因緣因甚撞頭磕額豈意因緣會遇只如今日動靜
不以心去來不以象諸仁還知麼黃龍虛法席使者
至再三思昔得法時二紀有餘年豈謂蒞晚景檀護
重相關開函讀來簡叮嚀見楮端符子既巳至不問
路行難方撾集眾鼓龍象咸欣歡先師未了底應時
起波瀾敢問諸仁如何是先師未了底待至黃龍方
與諸人道破下座。

佛誕際明習居士請上堂僧問一降皇宮即不問未
出母胎度人巳畢時如何師云巳降未出俱鈍滯躲
根禪客切須參進云因甚又睹明星悟道師云明眼
人難謾進云十方同聚會個個學無為如何是學無
為師云相識還如不相識進云此是選佛場心空及
第歸如何是心空及第歸師云行不出戶坐不當堂
乃云天上天下行履自由慈愍四生示現閻浮故我
釋迦老人降皇宮出母胎便會指天指地周行七步
目顧四方云天上天下唯吾獨尊如此何等慶快若
非得大自在安能如是然雖逞俊不免傍觀者不肯
所以後來雲門大師道我當時若見一棒打殺與狗
子喫貴圖天下太平也怪雲門不得何故祇為亂眾
生太甚今日正當此際山僧乍主法席茲者際明習
居士揮金辦齋供佛及僧城南一境居士各捐淨財
延仗本堂禪侶諷經禮懺慶佛聖誕山僧陞座無法
可說聊申一偈以應時節乃展拂子云年年春色滿
毘藍堪笑瞿曇入鬧籃纔出母胎揚醜拙便開大口
脫空談韶陽痛恨要捶殺棒下分明絕指南絕指南
至今一個未相諳試問諸人諳不諳如諳卓爾渾然
無向背西天佛是老瞿曇下座。

開爐結制上堂斯時法鼓纔鳴大家一齊散去可謂
超出古今更擬撒土拋沙不免起模畫樣諸禪德既
到黃龍相從參禪發明生死大事須依山僧行履他
後決不相賺箇箇都要屏息萬緣一心向道追復黃
面老子百丈巳前所行頭陀之行是謂家風此之苦
行頭陀教乘備載請自校看雖然今人難齊古人且
請其中行得一半庶使得霑頭陀苦行之少分耳不
可類此時學者總不問著甘為無慚愧人大法驢年
會得只如黃面老子當時饑則統眾持缽入城乞食
歸則各處岩穴之間其後匾檐山和尚唯食橡栗度
日趙州諗和尚三十年不開口問人不雜用心芙蓉
楷禪師不發疏簿不邀化主唯受澹泊又有丹霞然
禪師一生只箇布衲此諸尊宿俱是行頭陀行家風
所以各各魁壘秀出於當時而歷千古之下為世出
世間之所尊諸禪德若憑此苦行行持久之不移不
易到者裏更須知有轉身喝一喝云百丈巖前輕撒
手大千沙界露全身復舉雪峰示眾云三世諸佛向
火燄裏轉大法輪雲門云火燄為三世諸佛說法三
世諸佛立地聽師云雪峰雖則畫蛇添足未免水寒
於冰雲門固爾直截指陳也是承虛接響黃龍今日
結制開爐亦不鑿壞常住地亦不過費常住炭只教
寒時休嫌寂寞冷處卻要溫和若能如是體貼不惟
免撥灰弄火亦且無佛見法見以拂子畫􂨭◎○相
下座。

上堂寒則普天匝地寒熱則普天匝地熱雖則寒暑
凌奪玅體本無生滅是以彤雲羃羃朔風凜凜當此
之際蠢動含靈森羅萬象乾坤肅靜庶物蕭然於時
衲子放下腰包脫卻芒鞋同居百丈不拘堂內堂外
不容學佛學祖但以十二時中行住坐臥著衣喫飯
運水搬柴磨麵輾米迎來送往主伴交參無功用行
隨緣自在人人本有莫大威光如龍得水似虎靠山
黃龍門下既不容學佛學祖也不圍爐添炭直教箇
箇寒徹骨髓因甚如此冷灰爆出黃金豆卻勝諸方
熱鬨禪。

因事上堂二十餘年玩馬騎今辰卻被驢兒撲一撲
撲倒地無人攙得起卓拄杖云幸賴拄杖子著力撐
住不然直跌倒金剛輪際尚無歇腳處在此時若逢
白牯便須倒退三千里若見狸奴更須別路讓他還
拄杖子道長老長老平日硬糾糾地生按佛祖今日
如何者般委蛇呵呵大笑云拄杖子你卻不知先人
法幢退已讓人也是大丈夫事。

上堂自客歲孟冬暨望之期十方雲集內外雍容同
結制開爐共向無煙火冷灰裏豆爆世界無處簸曲
指數將來看看九十日然雖慎初護末原始要終首
尾一如全無罅縫不參禪道佛法大家共樂無為同
諸人住一冬山僧縱有一言半句盡是家常惱人說
話來朝罷爐諸人或東去西去他時異日莫道黃龍
不為人好。

佛成道日在北楊居士請上堂昔日釋迦世尊睹星
悟道今日西來覿面指出明星令諸人一時悟入遂
拈拄杖呈起云拄杖不是明星佛殿不是明星山門
廚庫不是明星露柱燈籠不是明星森羅萬象不是
明星卉水叢林不是明星祇如釋迦夜睹明星悟道
與現前諸人見山僧拄杖是同是別於此悟得直得
坐斷聖凡窠臼上無攀仰下絕己躬淨裸裸赤灑灑
無依無倚無得無失可謂男兒自有衝天志不向如
來行處行卓拄杖下座。

師繼席黃龍以西來授智覃首座紹席上堂祖脈悠
遠法海汪洋是真正種艸可續其後裔大力量人能
泛波瀾若論曹源巨浪包含深廣若鯤若鯨若蛟若
龍無不從中躍出然不躍則巳一躍九萬里程扶搖
直上扶豎佛祖正宗還他過量人能持過量事過量
人巳見過量事行則同行坐則同坐灼爾西來的意
自然上古風規既是權柄在手便合與人雪屈且道
應時及節底句子作麼生舉聻滅卻老鬍種族扶起
千古叢林喝一喝。

佛誕糾首善士何燦然安士俊周文黌李文魁楊大
祥關明皋夏實禛魯國輔等請上堂拈香祝聖竟僧
問佛身無差別充滿於法界充滿法界即不問佛誕
法語請師宣師豎拂子云攢簇不得底進云天人群
生類皆霑此法力師云昔日世尊漏逗今日山僧饒
舌進云將此深心奉塵剎是則名為報佛恩師云一
言巳出駟馬難追乃展拂子云玉麈高揮為舉揚分
明佛面露堂堂今朝對眾難收拾眼上依前雙簇長
諸人於此薦得則見今日吾佛立地處設或未委更
為指陳故我釋迦老子啟基刱業開方便門原為一
大事因緣出現於世愍三界火宅焚傷悲四類欲流
永鶩遂爾離兜率降迦維淨梵國王為其父摩耶夫
人為其母以茲證真常玅體運無作神通慈濟無方
度諸含識正所謂淨法界身本無出沒大悲願力示
現受生正法眼藏涅槃玅心實相無相微玅大法直
截吐露分付了也釋迦老子本命元辰亦乃諸人本
來面目覿體無私縱橫自適且不負眾善士年年打
破慳囊運出家珍詣西來禪林禮梁皇寶懺慶至尊
牟尼所謂一念欣喜心能滅河沙罪果報福德因生
生無棄背人天法界中諸佛同歡會還委悉麼明心
須讓英靈漢成佛還他過量人復舉世尊初生一手
指天一手指地周行七步目顧四方云天上天下唯
吾獨尊後雲門出來道我當時若見一棒打殺與狗
子喫貴圖天下太平師云世尊可謂龍袖拂開全體
現雲門真乃象王行處絕狐蹤雖然如是一隊漢遞
相脫空二俱不了還有撿點得出底麼如無山僧不
免別咎休去也還知落處麼世尊不解覆藏惹得雲
門眼熱祇如今日應時慶祝一句作麼生道九龍灌
沐自招得難洗今朝一面羞卓拄杖下座。

開之甯居士建千佛懺請陞座根原悟徹見全修祖
意明明百艸頭隨處施為能脫略入流終不肯隨流
舉世尊問波斯匿王云汝以何相觀佛王云觀身實
相觀佛亦然觀佛亦然觀法亦然法界眾生界根根
塵塵一切清淨師召眾云欲識佛大寂滅相諸人但
盡攀緣於此薦得一切心即佛心一切相即佛相一
切法即佛法一切語即佛語心也相也法也語也且
道一也二也同也別也不見道二由一有一亦莫守
一心不生萬法無咎蓋山僧往歲甲午卓錫普門丙
申遷住西來而開之居士兩處饋供綿遠不絕壬寅。

佛成道日夫婦同到西來求受菩薩大戒越今辛酉
廿有六載抑此信心堅固夙有善種今冬特延禪侶
就家熏禮梁皇法懺仍請山僧陞座舉揚般若且般
若如何舉揚不免倩拄杖子為諸公通個消息遂拈
拄杖卓一卓云孜孜竭力道心濃懺法功能豈易窮
今日親蒙千佛記信知男女體元同祇如善人家庭
營齋禮懺祈福延生聻復呈拄杖云揭示盡兮又何
說壽嶽高兮福更洪下座。

德明劉居士六袟禮懺請上堂冉冉流光速季冬將
歲暮朔風臨古幹共唱無生曲句句非別詞單談本
面目還識本面目麼於此薦得坐臥經行任所之雙
親罔極已酬足亦知自家壽量等虛空不落人間花
甲數是以特至西來辦供禮千佛法懺仍請山僧上
堂為眾舉揚此事既然如是豈可囊藏乃豎拂子云
看看箇裏會得釋迦不先彌勒不後迥超那畔獨脫
今時無分凡聖奚論人天祇如用益福齡超出壽量
一句作麼生道不萌枝上春秋古無影林中日月長
下座。

儀真縣芮門汪氏實瑛請陞座乃云斯一段大事不
分男女只貴痛切信得及底向未舉巳前一肩擔荷
若是思量了無交涉豈不見趙州諗禪師問南泉和
尚云如何是道泉云平常心是道州云還假趣向也
無泉云擬向即乖州云不擬爭知是道泉云道不屬
知不屬不知知是妄覺不知是無記若直達不疑之
道如太虛空廓然蕩豁詎可強是非耶古德將心一
時吐露了也以拄杖呈起云見麼有眼同見擊香几
云聞麼有耳同聞既同見同聞無儻無偏所謂無邊
剎境自他不隔於毫端十世古今始終不離於當念
行住坐臥自然虛而靈寂而玅三世十方空蕩蕩無
佛無祖無眾生山僧與居士恁麼道也是無風波浪
生。

除夕是󵊮三月復往吳郡檇李挂錫資勝禪林刊錄
畢旋至漢鎮大悲禪院訪白雲老宿恰值歲杪承道
愛堅留過歲設齋請小參山野推脫不得不免應個
時節揮拂子云不是心不是佛不是物是個甚麼良
久云千聖仰之莫及萬靈覷窺無門威音王前淨裸
裸赤灑灑威音王後風凜凜峭巍巍臨濟喝下承當
了沒交涉德山棒頭取證且過一邊直饒總不恁麼
終非俊敏所以道我若真正舉揚法堂前直得艸深
一丈事不獲已向諸禪德道盡大地是個解脫門盡
大地是個光明藏盡大地是個金剛眼若作恁麼會
悉唎悉唎不作恁麼會蘇盧蘇盧恁麼不恁麼總拈
卻悉唎蘇盧蘇盧悉唎截斷三路葛藤放下舊年曆
日管取百城春暖四海浪息還委悉麼一歲今宵盡
來朝正月一。

中秋晚參嵒桂飄香梧桐葉落體露金風應時及節
明明百艸頭物物西來意直下一見一切見一聞一
切聞一了一切了一證一切證方知心外無法法外
無心心外無法正如中秋一月溥現一切水法外無
心一切水月二月攝今者月天上人年登半百虔辦
香華燈燭珍饈玅供仗延禪德熏禮千佛寶懺仍設
嚫齋普供大眾公願巳滿壽福無盡且應時及節高
低溥印一句作麼生道夜靜江涵千顆玉清光遙散
萬龕燈。

結冬制晚參鬧𦕠𦕠處有鬧𦕠𦕠處的佛法靜悄悄
處有靜悄悄處的佛法若是鬧𦕠𦕠處依舊靜悄悄
少有些子氣息若是靜悄悄處依然鬧𦕠𦕠底可謂
太殺辜恩若向這裏擔當得去不遣悟迷親證無餘
所以道萬法是心光諸緣惟性曉本無迷悟人只要
今時了敢問諸人如何是了底一著子卓拄杖云千
山勢到嶽邊止萬派聲歸海上消。

為心海月海玄機剃度小參揮拂子云一二三四四
三二一全體脫塵埃自心莫放逸能為大丈夫頂眼
明如日火裏發青蓮山岡出白璧佛祖盡欣歡怨魔
悉悚慄好記取勿忘失復揮拂子云若向這裏親薦
得從今不是等閒人。

除夕時窮日窮月窮年窮三十六旬窮過了東村王
老夜燒錢西來並無一物應箇時節豎起拄杖云祇
者個無窮無盡歷劫經年經月經日經時隨分應用
總不涉蔓相牽遂靠拄杖云歷劫得來赤骨立乃展
手云拍雙空手接新年。

* 法語

為楊門高氏法名實潔老孺人對靈法語撝拂子云
山僧對靈吐露全無一字聊且應時及節只得暫為
指注且作麼生指注自己一點靈明之性覿體與三
世諸佛平等從來無去無來無生無死真光廓然洞
照萬象高氏孺人六十八年前全體恁麼來金雞抱
子離青嶂彩鳳銜花下碧霄六十八年後全體恁麼
去水底泥牛銜月走雲中木馬逐風嘶高老孺人還
委悉麼此是西方安樂國從來本性即彌陀。

越宗禪人辦齋供眾請法語古人道理障難除情塵
易遣殊不知盡十方世界空索索地求一法可當前
了不可得有甚麼理障可除情塵可遣雖然言中有
響舌裏藏鋒切忌佛殿上廊廡下撞著露柱復舉法
眼和尚偈云見山不是山見水何曾別山河及大地
總是一輪月法眼恁麼道西來則不然見山是山見
水是水到處走來不似家裏。

* 偈

** 壽武昌太守筠菴劉護法大誕(諱餘霖法名實超號遠公)

「　不負靈峰曾記莂如今握手樂無生仁風溥扇楚山淨雅德弘傳天下聲邇對南嶟稱壽酒遐瞻北闕感恩榮欣膺軒冕當清代莫惜賢勞荅聖明」


** 贈江南通州天與蔣護法(諱時泰法名實寵號智威)

「　天命寰區榮耀遷高居顯宦政聲傳名山古宿曾親覲疏爵潔修果益堅道契神交能一默緒言過辱爽談禪臨行麤箑引新句護法深心甚藹然」


** 贈江南通州夢齋潘居士(諱銳法名實宣號智弘)

「　時人不識但聞名渠是江南丹鳳鳴捷出搢紳捐富貴頓開心地證無生深抽禪髓廓宗眼著揭修途保障城泉石光輝承願力灼然高照亙天明」


** 癸卯除夕作奉居智党元戎

「　歲交溢座笑言雷喬木嚶鳴煖色回短燭紅光今夕意觚稜白釂古人該華懸近圃春堪摘高榭護蘭風正開應節市廛喧爆竹賢良俊傑奮雄才」


** 居智党居士命贈鍾祥縣星賓程邑侯

「　頌聲德望崇千仞政化仁風定一方惠遠民懷真父母蒼生今古頭甘棠」


** 示明宇張居士

「　松梢微月夜初懸皎皎清光寥廓然大抵人生難共會獲團圜處且團圜」


** 寄泰徵汪文學

「　一翳在眥華亂墜相逢狹路難迴避天然佛性事誰明日用纖毫不費力」


** 次酬襄州芑田方居士韻

「　野衲何人媿不禪道存顏巷意幽玄乘因王化垂千古且把新詩樂性鉛」


** 丁已春會稽圜照沈居士前以隹章見貺余愧
不敏敢不敬裁俚言以和兼五旬之祝

「　微樽並祝南山齊日暖風和奇卉萋物物拈來信可達胸中無悟亦無迷」


** 示文盛嚴居士

「　心光虛映絕偏圜物物頭頭本寂然鳥跡空中無倚靠幾行鴻雁落霜天」


** 示郡山敖居士

「　合眼開眸重露布雙明一句無差互於中切莫更騰疑法法頭頭絕去住」


** 壬戌春漢陽藎臣周護法至方丈索偈遂贈之

「　威音那畔箇消息顯露明明在即今儒釋傳持敷正化雅為符合卻堪任」


** 贈江南儀真汪護法君耀居士

「　居士身而佛祖心雙彰兩相護叢林信由福慧多生種受囑靈山箴古今」


** 贈羽聖芮居士

「　紹來曠劫好家門自得吾真萬累諼一箇閑人天地內般般繼嗣有兒孫」


** 祝穎石上座六旬

「　威音那畔菩提種傑出須彌勢獨聳眾曜潛暉杲日懸緇素濟祝大椿年大椿年劫矸不能比勁堅」


** 贈罕拙上座浙歸

「　南方參遍罷行腳心眼圜明觸處廓寸步寧虧達本源灼然放出翀霄鶴」


** 示純然禪人

「　物我同源佛祖機古今不易絕依俙堂皇迥迥坐聲色惟爾純乎獨振威」


** 宜城怕源鄭居士受戒求偈

「　分明非戒亦非心平地不栽荊棘林法解勿存塵自盡妄情暫動業還深四禪畢竟無成壞十世何嘗有古今遏下威光再為說杜康臺子是知音」


** 贈智覃首座

「　金毛獅子解翻身驚倒閻浮主地神彈壓叢林新氣象不施一喝主賓分」


** 贈指凡法姪

「　道人胸次機輪活腦後常輝萬里光空劫巳前一段事先賢猶待替宣揚」


** 祝法海西堂五袟

「　熏風感萬物雨露發新條瑞應端陽節願乘華柳朝無瑕仁實玉有美佛能超天命蕤賓月相呈景趣高」


** 示敏慧悟書記

「　躍出威音無措足門庭超絕聖凡路世間世出越群儔卓卓巍巍全面目」


** 祝月天都監五袟

「　丹桂飄香正此辰月華生彩現全身拓來山色可行樂捩轉秋光玅入神撥境只因心未了忘緣常與道相親難將甲子匹空狀今古何曾有二人」


** 贈密宗監院

「　監院多年為法門一毛頭上立乾坤直心忠膽眾魔畏白牯狸奴歎善哉」


** 示智宗維那

「　誰問宗通與說通懷奇大有古人風金槌颺下無諸佛正合全肩荷此宗」


** 示聯宗書記

「　參禪宜早慎斯時錯過光陰懊悔遲當下洞明佛祖心堂堂出格丈夫兒」


** 示尼覺妍禪人

「　覺齊佛祖太巍巍妍淨智圜逞玅機聖解凡情俱泯釋頭頭自合契玄微」


** 示尼心海禪人

「　諸佛難窮淺與深古今錯喚是滄溟無形無相無名字列祖傳持只此心」


** 示尼月海禪人

「　蟾蜍飛浴渤澥中乾坤一箇水晶宮直教光境俱忘卻親到末山見始終」


** 贈嘉禾雲衢趙居士

「　浩浩彌陀不斷聲令人聞徹耳根清跏趺坐落松間月祖意明明一道行」


** 秋熱偶拈寄嘉禾斌政吳居士

「　西林南畝正生禾已過伏天熱更多執扇烹茶消睡悶炎烝應待雨滂沱」


** 祝在北楊居士八袟

「　玅心常住脫根塵鶴筭年花豈足臻唯此一機超那畔頭頭顯露劫前春」


** 示開之甯居士

「　無位真人面目全見聞知覺照虛然若能解唱龐家曲箇事明明蓋代傳」


** 示鳳鳴安居士

「　拶破機先那一關是非情盡不為難瞿曇四十九年囑阿彌陀佛坐舌端」


** 示慧明安居士

「　無喜無嗔面目足秖緣善性根深固翹勤披奉鬱多羅日日行持自愛護」


** 示元法劉居士

「　寒月夜深兩不雙光吞宇宙印千江古今無箇解稱賞整歲長然上矮窗」


** 示篤揚楊居士

「　俯仰周旋皆祖意笑譚怒罵理非常須然應用無多子也要當人自發揚」


** 示尼月音禪人

「　即心即佛難描畫非佛非心聖不傳了取平常心是道饑時喫飯困來眠」


** 示尼慈慧禪人

「　玅心純粹絕修為日用頭頭自主持活脫一機無限意咄哉好繼末山尼」


** 贈南召迎恩慧聞都監

「　迎恩何處不名聞獅子林中無獸群天地絕言能善慧上人素志可同雲」


** 贈慧明監寺

「　參禪課佛要精勤便是出塵離苦津一念純真萬慮息頓超直下見當人」


** 贈慧光副寺

「　單刀直入莫因循斬卻目前機境垠坐致太平無箇事任君在處擬相親」


** 示心銘副寺

「　秋風秋雨起雲堆獨坐寒窗心似灰祖席寥寥為誰囑望渠日作棟梁材」


** 示密印知客

「　頭頭融會本通達放去收來在汝邊此際期渠成法器嘉聲傳遞百千󵊮」


** 贈自修禪德

「　絕學本來超對待無為何用更商量自能坐斷聲前路高揭輝騰腦後光」


** 贈雙泉李居士

「　是偈纔拈分萬象不同摩竭掩重門無生自證無生理正眼豁開見本根」


** 示睿宗法徒

「　能所淨盡空廓曠揭開自已光明藏膺中瓊睿活神機超佛越祖大力量」


** 示覺宗法徒

「　豈比尋常世俗情師資緣會信非輕遵依佛祖毘尼戒覺樹華開道果成」


** 示淨意知客

「　一毫端上識根源靈鷲拈華今古尊迦葉破顏失正眼兒孫喚作破沙盆」


** 示空印侍者

「　西來中毒不參禪苦侍巾瓶巳有年信腳蹋翻華藏海寥寥坐斷言思讂」


** 示玄機書記

「　歷代傳持只此心洞然無古亦無今拈華微笑靈山記烈燄分芳繼祖燈」


** 示懋蕃侍者

「　靈山拈華露消息百萬人天明不得一笑開顏精識精嘉聲重振白眉力」


** 示越宗禪人

「　弘機深密難窺測只在尋常日用中見色聞聲仍舊去自然越格亦超宗」


** 示義宗監院

「　參禪該古亦該今密密窮之似海深體露十虛圜滿色奇華秀麗豔春林」


** 示耀宗禪人

「　東風拂拂乾坤橐處處園林華亂萼樓子情忘一曲中靈雲疑破逞家擴」


** 示成然禪人

「　春雲片片自飛高舉目遙看徹碧霄千古清風彌浩浩天然竭世虛閒包」


** 示空微禪人

「　參禪求勝不相應勝乃修羅魔子心聲色叢中如薦得獨超物外箇知音」


** 示心宗副寺

「　即心即佛絕纖埃卓爾無依擘不開惟此一機自受用閒忙動靜獨徘徊」


** 示卓宗營辦

「　坐斷自家真淨土釋迦老子亦非佛南無稽首麻三斤缺齒老鬍不是祖不是祖半夜日輪正卓午」


** 示玄庵禪人

「　知身是幻若浮漚世諦從教直下休以戒攝心期早悟寰中獨步更無儔」


** 示佛隱侍者

「　六根不動絕前塵彼我無差本自真豈用安名與立號十方世界法王身」


** 示彥宗禪人

「　不欺之力用非常一句南無百念忘動靜閒忙端的旨阿彌陀佛放毫光」


** 示尼乘蓮禪人

「　塵勞頓脫入空門皤髮剃除出世尊坐臥經行時念佛雙親罔極盡酬恩」


** 示清奇禪人

「　波波終日為誰忙識得忙底道益昌始信當人一段事心期遠大貴怕長」


** 侍陳琳侍者

「　報云扇破索犀牛潦倒鹽官非善謀言下當機吞佛祖越山吳水不空遊不空遊牙爪深藏輕不露通身隱遯一峰頭」


** 示古龍禪人

「　疊玅重玄豈易窮只須晝夜痛施功一朝覷見本來面能繼法泰道脈隆」


** 示慈容禪人

「　西來消息與誰通旛動竿頭不是風能所量忘知見泯扶桑夜半日輪紅」


** 示怕照侍者

「　自心是佛少承當剎剎塵塵放寶光見得分明真古佛寒來向火熱乘涼」


** 示道妍侍者

「　卻將消息與渠通擊碎玄關那一重直截更無些蓋覆同中有異異中同」


** 示淳朴禪人

「　今日親承古佛衣箇中須薦祖師機沒絃琴上宮商別不在陽春和者稀」


** 示慧融禪人

「　誰謂拈華是別傳西來敢道總非禪吾宗直指無知解楊柳絲絲盡帶煙」


** 示月光禪人

「　饑食渴飯困來眠日用頭頭自顯然半夜陽烏出海閜也非佛法也非禪」


** 示淨慧禪人

「　本然清淨慧弘明植竹薅雲了幻情好箇為人消息子朝朝林下樂生平」


** 示道勤禪人

「　念到心空佛亦忘更無餘事可思量東風陣陣催花柳紅日暉暉照竹房」


** 示謐愷侍者

「　禪須必參道須學不是現成非造作儻順語言解未忘胸中何得超群略直下衝開萬仞崖頭頭拶入毘盧閣始知物物全彰頭頭獨脫法法不融而自融事事不擴而自擴汝今無求我無語列祖傳來此心箇此心箇南山起雲雨北山瞥向人前恣卓塋」


** 示法平禪人

「　馬廄牛欄正覺場更於何處覓西方潦倒誑人剛指注明明好肉上剜瘡」


** 示法幢禪人

「　原夢度茶無指趣一聲啼鳥入雲端仰山別有超群處不被溈山苦熱謾」


** 示玉明黃佛子

「　善法堂前一片地莫教荒卻變桑田耕翻便把靈苗種子實香飄播在先」


** 示美之王佛子

「　善人行善終身美有問誰為樂善旨一念平懷自坦然菩提解脫心無比」


** 示克生劉佛子

「　時中一句彌陀佛當下能消歷劫愆念到心空佛亦寂何如浮世獨渠賢」


** 示余佛子

「　兩目昏華光不夜耳根圜聽髮鬅鬠腳跟點地步真實也與從前較不增」


* 雜著

** 齋榜

襄州百丈山黃龍禪寺閎恢佛祖門庭具備叢林禮
樂管取聖凡同聚出乎爾返乎爾宗風遍布於諸方
從教福慧雙修行亦禪坐亦禪功果頓超於十地晨
朝搏香積齋日午打龍宮供大開門戶誰管船來陸
來高豎法幢任他風動旛動俾衲子悟禪悅法喜之
機祈施主衍富壽康寧之福廣慧心而酬信施興國
祚以祝
皇圖。

** 戒殺放生念佛文

靈蠢萬殊所感之身有貴有賤有富有貧福業雜糅
捨此趣彼曠劫迨今歷試諸難正如轆轤圜旋不息
流轉六道三途繇是觀之莫不由疇昔自作也凡人
生天地間孰不承父母遺體然曰身體髮膚受之父
母至於蜎飛蠕動異類含生咸稟陰陽氣以生成且
世間人則曰天生以養人遂充其口腹於是燔炙烹
炰以為快事殊不知世間至重者生命最慘者殺傷
螻蟻蟣虱尚爾避死貪生此等之卑皆因惡業所弊
受此微劣之軀惜哉肆其吞噬之謀若此能推己畏
死之心而及物安肯其吞噬如是之切邪眾生迷昧
何乃罠于山罭于淵百計多方搜羅掩取使其魂飛
膽落母子離散羽毛鱗甲均同佛性形異貌別痛癢
相關或囚籠檻如居囹圄或逼刀砧快鋒剮𢦟一頤
指百命俱傾諧舉脣群孳絕滅季世殘忍已甚𥏫殺
蕃多倚我強欺彼弱啗他肉補己身友戚親朋同牽
六趣夫妻子女共結輪迴冤親聚首黑白難分永劫
流連作者自受此則理恐非宜其心安忍人必將思
過去巳作之因則現生定受已作之果所以由今以
驗昔因往以知來由今以驗昔則知定業之不化因
往以知來則知定果而莫逃作如是因受如是果因
果分明昭乎耳目焉不矍然起懼未來生死冥然無
涯乎惜哉俗習深滋距劫怪世歲節春秋以之祀祖
母難誕辰饔飧以之燕賓晨暮飯脯葷腸自為恣飽
不思三途惡報悠長果因明然不爽能令生生互相
賊害冤對相仇如形影相似不可移易也殺生之禍
莫此為甚不可不恐怖哉嗟乎數十年來乖氛續興
兵兇臶更刀劍臨身迴避無地群寇之殛現見尸橫
遍野白骨盈岡咸斯殺業釁為之致也繇是昦天垂
矜先聖行睿釋網著於成湯天子埋骨興於文王聖
人壽禪師慈風未泯贖鱗虫而得度蓮大師悲心由
在鑿窪池被物蠢以全生孫真人遺寵猶存救龍子
而傳方沙彌易短命為長年一活蟻也書生改卑名
為上第一放龜也孔愉微職而封侯毛寶臨危而脫
難酒匠拯巳溺之蠅死形而復穌廚婢捨將烹之鱉
痼疾而痊瘉俾居水族者游潛泳沫處林澤者跳躍
飛翔獲驗全生之樂自得性中之天放生之效事非
無徵施皆有報昭然如此普願仁人隨所見物恤念
生靈物我一體發慈悲心共相勸勉開解脫門好生
植福捐已之財行方便事予具言至此諒同志者目
擊於心或恩周多命而莫積陰功多福聚於今生若
惠及一蟲而利益寧尟餘慶逮于他世苟能慈心接
物更加稱念佛名彌陀古佛當體輝彰唯斯念佛法
門超脫業障苦海均資九有拔利四生當知揭顯戒
殺放生念佛功德最勝者也請各直下承當。

** 回蜀省親傳

前佛應化不誕虛空然有父母宗屬生氏令人歷傳
可考蓋吾人之有親猶水之有源木之有根所從來
者也吾宗之著止周宣王之代支分派別散之六合
抑從來亦遼矣又何知焉所審高祖曾祖居蜀成都
資縣吾祖所生惟先君先君生二人余其次也而先
君治生最專慎教兒極嚴謹余七歲始入館至十齡
時遇佘酋叛亂一日父諭之曰殺戮之刑何以相遠
予即求出塵先君吾母即命出家及攝衣從師剃落
未逮一載先君以吾母囑長兄事之亦從佛薙髮如
是空門者踰十二年哀哀先君不幸先朝癸酉以疾
而終先君生于萬曆二十一年癸巳十月初五日歿
於崇禛六年三月十二日也余選日茶毘建塔於富
順縣瓦宅舖九龍寺之南山(舊額五龍廟明季時鄉紳諱麟號瀛仙周老先
生改為九能寺)守塔一載參學心切奮志南詢自離故鄉三
十有五祀未始不欲南還塔隴修法為父之冥贊會
其世之亂猶未果念嗚呼余何能述先君聊記大概
用以想見其音容耳吾母成我之道未酬自於懷之
育之不計其劬勞之恩吾母事先君以先君不治家
捐愛出塵吾長兄年幼吾母持家拮据勞苦余兒童
出家又何知哉自今思之先君吾母之德實同天無
際海無涯雖釋子割愛而形生大本孰可忘之吾母
雖則有兄奉養而不能躬行定省之事執兼且道力
弗充莫克致父母宗親於安養之上品仰觀大覺世
尊成道之初說法於靈鷲山中父皇成道於當時又
說法於忉利天宮聖母直下證無生忍聖人可謂與
人道大合也慕諸勝軌目犍連運神力破嶽府之深
扃拔母罪而直出泥犁黃蘗隔江投火母獲生天感
聞其謝子之聲於雲旆之端倪睦州師編蒲呼母母
亦悟道恭行以籃輿負母至於竟老六祖始鬻薪以
養其母將登黃梅從師患無以為母贍殆欲為傭以
取資及得法南還而其母巳歾慨不得以道見之東
震法幢賴獦獠漢健身揚名至今存焉遂寺其家以
善之終亦歸于此也故葉落歸根能祖道人也詎測
量其異德猶示人而遺其本也然而諸名德不忘其
親於聖人之意得之矣且二十餘󵊮鄉邑嬰於大亂
未知吾母若存若歿先父塔廬得不為其剽難猝暴
乎瞻之望之漣然泣下今󵊮會事益有所感是可以
省吾親安吾親遂旋里之舉故著是說發明吾佛列
祖大孝之密意奧理耳時大清康熙六年丁未仲秋
十二日歸覲生事死祭孝斯在矣。

挂鐘板師呈板云鉗錘佛祖號令人天今日懸堂前
通身無向背於此薦得金鐘恆說無生法玉板常鳴
劫外音遂擊板云若將耳聽終難會眼處聞聲方始
親。

挂火板觀音入理門衲子莫蹉跎擊板云分明舉似
絕淆訛逐色尋聲巳錯過。

開梆形聲未先曠默以何準簨橫崇臺善存而殊應
舉椎云椎下無私聲前不讓隨擊梆云直下洪音施
正令衲僧莫不共徜徉。

安監齋手中鉞斧護身符凜凜威風見也無化供察
齋忙不徹叢林擁衛助香廚。

* 佛事

為天童密雲悟老和尚忌日設供拈香指幀云堂堂
覿面覿面堂堂於一毛端智遍法界為甚麼古德道
覿面相逢堂堂不見舉坐具召眾云還知西來落處
麼昔曾親喫棒至今痛不巳然雖如是一段苦屈不
得不說破良久以香爇爐云天童佛法無多面目分
明見麼遂率眾展拜。

香嚴宕山遠師翁訃音至挂幀云先師翁慈容窺覷
有繇遽聞遷化吁嗟涕淋法門不幸痛傷莫量翁昔
繼濟宗銘今示真歸告且喜自始至末從初到終一
期事畢真善知識西來忝為法孫誠謂青出於藍今
日不免設一分供點一盃茶爇一瓣香熏禰鼻孔召
眾云還見香嚴老古錐麼復指幀云虔修薄供惟翁
鑒三片旃檀三度熏遂燒香上供展拜。

香嚴遠師翁週忌拈香云親翁三番覿面難睹離翁
一載難睹覿面今朝狹路相逢難為迴避誠欲撮土
為香不免傍觀者哂舉起香云大眾若道是香也觸
了非香也背了畢竟如何咦便燒。

暮春宕師翁諱日拈香云昔󵊮今日生幸值春深山
色織昔󵊮今日滅雨泣山花紅似火生滅去來卓然
超絕時節分明面目現成良久云常憶江南三月裏
鷓鴣啼處百華香。

丁未秋回川為先君在天定公掃塔云河山閱歷數
千里無縫塔前覓父容誰曉先君真面目兒孫顯露
日用中遂插香上供作禮。

為佛會菴懸鐘洪爐鞴內越翻身偉器成來世所珍
鳴鐘三下云音震乾坤惠號令喚回多少夢迷人。

黃龍奇然智先老和尚訃音至挂幀舉哀云百丈峰
前古法幢全提唱道久非常抽身鬧裏獨歸去海涸
山崩五內傷雖然如是正似昔年大庾嶺頭笑卻成
哭今日西來門下哭卻成笑何也豈不聞古宿有云
喫泉水貴地脈且要正眼流通宗風不墜可謂於時
法幢摧而未摧法梁折而未折法河乾而未乾法眼
滅而未滅諸人若能如是會奚用哭蒼天祇如通信
一句又如何道祖月凌空圜勝智何山松柏不青青
遂拈香作禮九拜。

先老和尚一周上供指幀云此是黃龍堂上先師奇
老和尚一生孤硬不近人情底面目不肖明林昔遭
鈍置今日故無三轉語諸人薦麼設或躊躇再為注
腳舉僧問巴陵鑑禪師云如何是提婆宗陵云銀碗
裏盛雪如何是吹毛劍云珊瑚枝枝撐著月祖意教
意是同是別云雞寒上樹鴨寒下水後雲門聞云老
僧百年後只將此三轉語供養老僧足矣遂驀顧左
石云即今素拙兒一語也無且作麼生報答作女人
拜乃上香上供作禮。

先老和尚諱日上供拈香云東君行正令及節遍閻
浮梅闢花燦爛馨香子實稠者是老漢鼻孔分明覿
面昂藏即今還有知老凍濃本命元辰底麼良久云
兒孫已普傳天下壽量無窮不計秋遂插香率眾禮
拜。

先老和尚三周對塔上供百丈山頭擒虎兕漢江波
上釣鯨鼇口吞佛祖絕同類眼蓋乾坤獨據高前年
二月初三那伽定今歲三周慧辨豪驀豎拂子召眾
云看看先師從定而起在拂子上放紫金光說微妙
法頓令人天親獲記莂還見麼還聞麼於此見得聞
得慧日高懸法雲彌布箇裏玄要掀翻主賓不立淨
裸裸無內外孤卓卓亙古今所以徹骨徹髓血脈貫
通透頂透底乾坤獨露綿綿不漏器器相傳不肖秀
上座親為諸仁點出作將來眼拈起香云有來由無
巴壁沒興相逢黃龍寺拾得底無頭無尾無眼耳鼻
舌身意復舉起香云若是一片旃檀香嗅著全無香
氣今日外揚家醜明人不作暗事便燒。

為一真大師起龕有佛處不肯住覺華拂拂面門開
無佛處徑走過踏碎雲山俱腳底自不夜行天明已
到遂拽杖引之。

入塔拓起骨云盡十方世界是箇金剛正體是箇無
縫塔門到者裏出亦無礙入亦無礙遂進骨云無縫
塔中開正眼普門千古鎮常存。

安陸太音庵法孫普德普續請為印文師祖起龕心
地坦然性光皎潔又安得有去來徑之可分有生死
相之可別然則如此理絕千差事無一向且道起龕
一句又作麼生這條鼻直通霄路輕然移步往西方
下火師至龕前把炬云平生機用今朝盡辭世茶毗
正此時劫火洞然凜凜發通身觸著光煒熙攛火炬
云欲問印公安樂土西方端坐寶蓮池。

入塔火滅煙消會見稀無生面目沒倚依頓辭人世
隱形外脫體巍然對落暉恭惟老耆宿印公覺靈七
十六年前始於郢地生生而無生相七十六年後終
於郢城去去而無去跡正所謂無始來生死交謝而
靡移亙古今寒暑迭遷而不易今既非去昔亦豈來
迥超三際獨脫今時所以住閻浮七十六年實性孤
高胸懷安靜現前兒孫蟄蟄法眷繩繩續焰聯綿分
枝列派今日化緣已畢頓歸安養祇如應時應節作
麼生是退藏於密遂下襯云烈焰堆中煆過無縫塔
裏安身。

香嚴師翁塔前上供拈香云燈傳臨濟不容擬議掀
翻窠臼直截為人六坐道場慣用圜機且道黃龍法
孫明林今日到這裏向甚處相見師翁聻遂作○相
云一塔巍然千古秀日月長明不夜燈禮拜退。

安陸北關外白衣庵穎石轉石崑石衡石禪德請悼
先師潤慈德公上座對靈云點點荷錢池畔綠枝枝
榴火檻邊紅當陽薦得真消息直往西方剎土中恭
惟潤公覺靈棄常郡旺族入瞿曇氏門出處非凡安
身得地始於太音教院肆志法義然後住持北關外
白衣庵三十餘載使殿閣鼎新山門壯觀佛像嚴飾
器具周全可謂光前耀後正好應緣行化何期彼岸
先登復祭云嗚呼公之為人兮識見高明公之處世
兮胸懷特達公之齒德兮尊乎高上公之戒珠兮淨
爾無塵公之法眷兮派衍賡後真一世之偉仁兮後
昆之良範詎料忽唱滅兮令人淚出痛腸嗚呼岸柳
依依兮亭花簇簇即境明心兮了無回互吾今告公
真言兮確實還鄉這邊那邊兮形諱聲揚勒文致祭
兮介師盛德香茗薄奠兮揭徒寸心生死幻化兮寂
滅為樂靈其不昧兮倏爾來歆。

起龕公滅亦速合徹玄微體絕依倚徐行獨步然雖
如是且起龕一句作麼生道程途俱不歷頃刻到西
方以杖擊龕引之而行。

入塔無來無去千古音容常在不生不滅本來面目
恆存下龕云坐斷涅槃城端踞無縫塔代代子孫賢
栴檀樹無雜。

為古蘭和尚塔前設供佛祖出世應緣行化度生事
畢返本還源法兄古蘭和尚生緣西川與吾同門道
眼洞明靈機廓徹前年繼先師法席正欲高踞猊座
播揚宗教豈謂化緣已竟辭眾說偈而逝今日法弟
紹席別無所敬香焚三炷茗斟一甌略伸道義格鑒
微情遂插香拜。

悼南召迎恩映昧和尚轉無上法輪於鹿鳴為人曾
不憚敷揚如日當午罄無側影提毘盧正印於迎恩
揭翻佛祖開玄路如風吹水自然成紋鎔凡鍛聖只
在剎那出死超生如同游戲大眾還知喜法弟用處
麼縱橫手面與人別榜樣堪留後世看。

法徒尚景尚溥為故恩師淨極故伯立宗二公三周
誦經禮懺上供請悼二公萬事巳都忘兩曜昇沉一
任忙落落襟懷絕塵慮了無心念往西方唯法子淨
極澂公者戒撿冰清不惜身命為法重故攻苦清淡
刺血書經而能明佛心宗備行法門中事以法徒立
宗道公者與淨公一日薙髮同期具圜二公行解兼
全豈非有行乎然廿餘載之間晝夜奔馳出入孜孜
不懈使西來法幢煥然一新山門壯麗真一世英傑
後學良範正宜執持院事何期一旦傾逝嗚呼人之
生兮聚首同住人之死兮各行異路嘆萬法無常嗟
色身匪固臨行說偈相辭撒手翩翩獨步俄驚三周
之期設供誦經薦度悟自性彌陀達惟心淨土溪聲
舌相處處全彰山色身形頭頭顯露祭薄奠之珍饈
想二公之來赴。

為後堂太初敏禪德起龕日暖風和爽氣新密移一
步正斯辰而今撒手歸何處直往西方罷問程。

下火我心傷痛太初公誠實胸懷無有二毘尼嚴淨
若珠珍出處為人而得地上座生緣蜀夔高梁古氏
之子幼󵊮薙髮靈機敏達慧性開通然後晚景出蜀
慨爾西來圜具十二年間處身不憚勤勞輔弼山野
意氣高賢檀那敬德衲子稱名正好佐助叢林何期
一旦傾逝浮生七十三世緣今巳謝到這裏須信道
涅槃無二路方便有多門越過生死關絲毫無間隔
乃舉火炬云敏後堂會不會當機宜悟真消息便是
逍遙物外人攛火炬云欲識到家安穩處紅爐焰上
露全身。

為靜虛禪德設供雪消庭畔凍𨴍河大地陽回暖氣
多欲識真靈歸去處一輪明月蘸清波恭惟圜寂靜
虛海公覺靈性質孤高胸懷坦蕩足下幸得薙髮上
首智覃公者現紹臨濟正宗分枝列派可謂法眷繩
繩兒孫蟄蟄禪德既住人世巳滿且喜玅契無生所
以吾佛道諸行無常是生滅法生滅滅巳寂滅為樂
若也恁麼薦得本來面目分明在春水春山顯舊形
今日仙茗一甌香一片聊伸道義眷微情起龕雲深
二月聚西峰可惜光陰日不同試看山前桃李樹此
時猶自醉東風驀拈拄杖指龕云且道者上座向何
方所蟭螟穩跨崑崙背撞倒須彌壓碎空。

下火七十七年間一心渾落魄課佛持戒堅示疾而
告寂證得金剛不壞身便歸如來大圜覺攛火炬云
紅爐焰焰雪花飛一點靈光遍寥廓。

為立宗知客起龕出生出死得大自在且如何是出
生出死得大自在一著子良久以杖引云擺手毘盧
頂上行便是當人好消息。

下火未悟客塵煩惱熾盛既明一真廓然清淨豎火
炬云須看死柴頭活燄揚真令直教皮袋從此盡留
得莖毛翠拂天。

為元宗禪人起龕應知諸法如幻生死猶若雷電來
去自住圜通直往西方無間。

下火五十三年前生生幻五十三年後死死幻生死
根株今巳坐斷皮囊付與丙丁童灼灼光明輝八面
為福宗緣知殿起龕且喜達惟心彌陀遠降迎接引
歸佛國臺畔禮慈尊。

下火陣陣朔風送福宗信是超然樂無窮直須火裏
翻身去獨步毘盧頂上頭。

為佛隱貴侍者起龕以杖擊龕云佛隱山河體性空
休分南北與西東今朝躍出生死路萬派千峰總一
同。

下火拈炬豎起云不變金剛體明明在目前隨緣須
透脫獨露莫貪觀此去再來吞佛祖巾瓶左右得逢
原且道末後全提句又作麼生攛火炬云來去杳杳
絕形跡烈燄爐中片雪寒。

入塔學無前後達者為先生居人世一十九年西來
出家圜具參禪志念真堅吞栗棘蓬透金剛圈臨終
念佛擦手安然拓襯入塔云孤峰頂上埋金骨淨土
花開一朵蓮。

* 壽塔

丁巳季春廿四日為師造壽塔功畢集眾上塔頂請
示眾師至塔前云春風浩浩林木長新無縫浮圖巍
然卓立拈拄杖指塔云大眾此是現住西來傳臨濟
正宗第三十四代秀野明林末後全身竁窆之所今
日不顧面皮厚不識羞恥親拈自弄自揚家醜與諸
公重下注腳良久云茲者廣濟澂源主人荊南罕拙
上座及我嗣法門人合山諸公列剎高德眾居士等
不忘靈山之囑直指湘南潭北大家信手拈來頓成
一座寶塔可謂超出古人一頭地矣莫言忠國留此
樣祇是古今浪相傳所以截斷大庾支離覷破疏山
漏逗故知鷲嶺當年事今日分明不用猜無縫層層
於一致當陽卓立泯功該斯事且置祇如理圜事畢
轉功就位一句作麼生道金針雙鎖全心印永鎮陂
湖億萬年。

* 行繇

順治庚子冬兩序暨合山眾職事等各各懷香人方
丈啟述行腳師曰有何行腳可說若說行腳家醜外
揚你等是無事生事專露山僧醜拙也眾懇乞不巳
師曰然說便說了汝等不得記取一字予西蜀成都
資縣人也父姓周諱朝富母饒氏世族錦衣於萬曆
四十二年甲寅七月初九日辰時生始離襁褓辛酉
佘酋叛亂予雖兒童知敬佛乘一日父諭之云天下
無平均故有攻戰之亂殺戮之刑由此生死驚懼何
以相遠予聆父訓銘刻於心爾時求出家父母聽許
即命之富順縣九龍寺禮星天師為徒越明󵊮母長
兄事之父隨出家予蒙父師教誨十有二󵊮崇禛六
年癸酉春父師前後遷化予自計曰昨日的今朝不
見了早晨的晚些不見了整日應酬人事有何利益
即趨傅家庵印心老宿處印問曰聞汝父師俱喪是
否予涕泣曰是印曰生死事大無常迅速曰弟子身
墮三寶數心未出家丐師一言指箇出生死路印曰
汝曾讀法華經麼曰讀過曰經中道佛子住此地則
是佛受用汝作麼生會曰經行及坐臥常在於其中
印曰此語且非汝本懷汝試父母未生前道一句看
予被一問茫然無曉印曰山僧萬曆󵊮間在兩浙參
見尊宿蒙他指箇歇處不似爾等未出境而清機密
旨擬欲覯邪曰再乞開示即遍參去印曰汝但持佛
子住此地則是佛受用句偈只是持時不得將心領
略分別解會唯貴猛著精彩直下持去他日自有尊
宿與你點破予禮曰謝師激勵終身不敢忘卻每日
參究怏怏然似物塞膺一日忽值一禪客到寺挂搭
譚及天童密雲老和尚玄墓漢月和尚孤峻門庭實
深相為機鋒敏捷鮮敢當者予曰既鮮敢當者禪師
曾參見否時禪客舉拳云喚作拳則觸不喚作拳則
背你喚作甚麼予罔措被訶曰何不遍歷諸方去予
󵊮二十隨吼石親教師南遊癸酉冬發足甲戌春抵
南京吼師單丁參玄墓予寓金陵講席四載戊寅春
腰包下姑蘇謁玄墓漢老和尚尚一見便問是何省
人曰四川漢舉竹篦云喚作竹篦則觸不喚作竹篦
則背汝喚作甚麼予挺身而立漢曰西川蠻子亂做
予禮拜起漢理前語問之予珍重出詣知客寮詢吼
師下落忽一師從禪堂出說吼石兄在此住兩載去
年秋往杭州西天目山住靜予得信即過浙到徑山
參雪嶠師太一見禮拜了便問十方世界中一切人
師子阿那箇是師子頭雪曰設有你向甚處見他曰
放過一著雪便打曰草草打著箇拂袖便出登天目
山禮高峰中峰斷崖三祖塔畢到吼師靜室吼曰汝
三󵊮離我歷諸方見老宿所得的一一通來看予叉
雪便打曰這漢從來沒縫罅吼曰汝別我三󵊮實無
得處予曰疑則別問即服勤三箇月一日吼舉竹篦
云觸不得背不得汝喚作甚麼予不能答被痛打一
頓予參究兩晝夜目不交睫至第三日吼驀搊住云
速道速道予被一拶通身汗流即口占一偈毫端開
豁好精神落落舉揚處最親氣宇堂堂無向背等閒
放出百千真吼曰汝將謂大事了明未在更親切道
一句看予又曰剎剎塵塵超背觸由來行履不虛躅
交羅溢目心眼飛玅相圜明元具足時品中靜主在
傍豎拳云贓在者裏賊在甚麼處被予劈面掌云贓
賊俱獲捉敗了也吼休去予雖有箇入處尚懷猶豫
未得脫落是秋辭吼師參天童悟祖至人事了問除
卻棒喝語言和尚將何指示學人童便打一掌予曰
學人自招得童曰汝道自招得招得箇甚麼予便禮
拜童腳與一蹋予不覺通身汗流更得一番慶快次
󵊮己卯四月八圜具秋到金粟參費隱老和尚問如
何是覿面相呈一著費便打予一喝費復打予曰瞎
棒瞎棒費連打數棒云瞎棒元來有人喫在予曰奈
遇某甲檐荷得舞坐具出冬結制貼悅眾單時玄密
智光二師作維那柴立師為連單一日隨眾入室侍
立次費拈拂子云老僧這柄拂子與人祇有一問問
諸人諸人若答得便分付古德道舉一不得舉二放
過一著落在第二且一如何舉時孤煙師下語云六
六三十六費詬罵一頓復云還有道得底麼出眾道
看予出伸禮了依位而立費顧云汝道也太煞道祇
道得一半予曰一半與和尚道費拈棒予珍重出辛
巳秋予仍參天童遇彌勒佛像成眾請開光童至座
前以拄杖指云大眾者老漢已開平等眼光普視諸
人了也諸人還識普視的意麼若識得便知古人道
彌勒真彌勒化身千百億時時示時人時人自不識
若不識老僧為諸人一時點出遂以拄杖打散予被
一頓痛棒全身放下剔脫猶豫遂呈一偈荷師頓棒
太多焉打破從來一肚禪卻見自家真面目渾然更
不別求玄童接入袖復伸手云將偈來與你看證予
曰謝和尚證偈竟作禮出壬午春解制予出山回川
養親至荊州地方行李罄失到巴東荊南大亂予避
進建始縣永安寺刺血寫法華梵網二經經畢起身
上川遇張寇入川大亂止施州衛冬瓜溪荷桂亭陳
居士刱菴留予住靜六載己丑春復下江南過遠安
聞奇然本師於南漳雲臺山住靜直造謁之蒙留過
夏予將昔日所做工夫天童金粟機緣一一陳白師
曰何不再參諸方去予豎一指師曰弄虛頭作麼予
將茶一潑師便休一日師以偈示之天童角虎到湖
東得意忘言步步通任他十方塗毒客都來盡喪爪
牙中予和曰含虛包括絕西東向上玄微豁徹通縱
有大方英俊衲到來盡伏爪牙中師覽畢曰有半根
拄杖子分予云是何言歟是年冬忽聞破山老和尚
出川詣天童埽塔予有參侍之念辭師到安陸訪信
破未曾離川予遂遊東山華嚴古硐靜安上座留住
癸巳四月八日請為眾弘戒予堅辭不巳應之遂六
處放戒甲午住普門結冬制延抱一講主弘楞嚴經
百日禪期丁酉歲聞本師住襄州黃龍予六月二十
九往禮師出迎之曰這幾年聞公在安陸荊州大興
佛事予默然而退接進師遂撾鼓上堂集眾云百丈
山前親行此令本來無說除人之病卓杖云一擊塗
毒鼓玄沙遇猛虎橫吞海底月吸盡賓與主握偈拂
與之云大唐國裏無人奇然可知之也兩手拿盡虛
空分付秀野禪者予接云當人突出腦後眼睛腦後
眼睛今瞎了依前祇是舊時人請師不接師震威一
喝予曰大眾證明便禮拜予不意因緣至此乃卓錫
焉上來是予二十餘年奔南走北請益尊宿不唧溜
事漏逗不堪今因諸公勤求不巳出盡百醜諸公們
慎勿效繇各各直下承當有甚麼隔礙時寒久立珍
重眾作禮踴躍而退。

秀野林禪師語錄卷之三(終)

　　(法子最澂　　　　戒子如心
　　　　最清　　　　　　寂聖
　　　　最見　　　　　　照慧
　　　　性弘　　　　　　玄庵
　　　　實信　　　　　　實恪
　　　　實性　　　　　　照元
　　　　實照　　　　　　修成
　　　　海洪　　　　　　性恩
　　法徒實道　　　　法孫尚能
　　　　實和　　　　　　尚瑩
　　　　德極　　　　　　尚溥
　　　　德會　　　　　　際昇
　　　　實炯
　　　　德洪
　　　　實瓊
　　　　實果)


　　　同捐資敬刻
　秀野林和尚語錄卷一之三用廣流傳
　　伏願人人透脫生死關薦取衣中無價寶者
康熙二十三年歲次甲子中秋日謹識
　　　　　　　　　　　　　板藏禾郡楞嚴寺
　　　　　　　　　　　　嘉興(吳知先敬書張舒瞻繡梓)