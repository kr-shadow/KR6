#+TITLE: 維摩經疏記-唐-湛然
#+DATE: 2018-05-12 10:23:28
#+SOURCE: github.com/kanripo/KR6i0100 master 20015117                

* No. 340-A
 刻淨名疏記序

智者淨名經疏。部帙廣大。與三部殆比駕焉。隨部各
有荊谿之記。猶五經之有正義也。但記之為文。三部
則廣。淨名疏則略。均是大部。而其記有廣略者。蓋亦
有說。三部俱是九旬敷演。章安所錄。不得不略。其記
須委悉釋成。而義意始彰矣。此其所以廣解也。若淨
名疏。大師親令侍人筆錄。是故文廣義備。其記止箋
釋其難文要義。則足矣。此其所以略釋也。雖廣略不
侔。然其精揀教門。辨明觀道。以扶翼宗旨。則未初不
一致也。(余)曩講疏。深見此記妙解巧釋。第全書久散
逸。不得復覩。斷簡殘篇。僅窺一斑耳。近橫川雞頭慈
瑗。特索諸南都興福。果獲全帙而還。靈空和尚一見
而喜。遂使(余)謀參訂梓行。(余)適病冗交沓。不能從事。
乃囑南谿寶積求公。公乃參訂命刻。完璧復瑩乎世
矣。寔盛舉也。學人苟藉斯記而商究疏文。藉斯疏而
講求經文。則不思議解脫。當下薦取。與古文殊老毗
耶。一鼻孔出氣哉。爰書數言於卷端。為之序云。

旹
元文戊午仲冬望日天台山東溪沙門亮潤謹撰
* No. 340-B
 刻維摩經疏記辯語

智者維摩經疏文古義幽旨趣淵哉大矣故學者窺
測實難矣然其所難不在佗而在巳不在遠而在近
也其果難邪其果不難邪欲知其所以實難而得其
近在巳不難者舍毗陵之記何塗之從惜乎全函流
逸存而行者僅斷篇畸冊而巳蓋天之未喪斯文邪
獲復覩全帙寔是時也(清求)謬當拔正之任亦時也
不校刊以傳乎但其書乃本國傳寫疑誤不少無貳
本可校(求)之浮昧惡能任其事也雖然勉強為之猶
賢乎巳哉可巳而不可巳乃遂徵諸世行殘簡與垂
裕記中所引用校彼訂此參互仇拔者數矣稍稍得
定鉛黃命刻梓人其間尚有疑似若差升者標諸頂
上不敢輙改彼全是者巨細悉皆標之彼全誤者槩
弗取兩可難裁者則亦舉之使以知異同覽者其察
諸嗟乎記之為釋使學者知文字與解脫可以即而
不即可以不即而即膏火相助經疏之宗而用即即
之不即永免說食數寶之支不即不即之即高超暗
證無聞之狂不即不離二病互救之妙焉則窺測其
實難哉其或不藉記解者不支則狂不狂則支則窺
測其實不難哉偉矣記也救弊正偏羽翼斯道此蓋
吾宗看教之常亡適不然記旨特在于此誰難乎知
常而常之言末之難矣末之難矣唯是為難矣非知
常之言難實得乎心之難者籍記解者終令難者難
而不知其近在巳不難也則窺測其果難邪其果不
難邪。

元文丁巳臘月朔天台山南谿寶積教院沙門清求
妙乘謹撰
* No. 340-C
 維摩經疏記序

原夫三才方判一氣生於道上三春殆回一陽復乎
地中三軸將行一卷顯于格下此世出世間自然之
數也葢荊溪述作之為維摩疏記也固有三卷廣大
悉備有三諦焉有三觀焉有三千焉一代時教八萬
法藏卷懷同在一性一心一念巾帙觀心為經諸法
為緯織成部袟不與他同斯之謂也廣矣大矣不可
得而思也甞稽羣書疏有廣略者各從機宜所好也
記有眾寡者葢由後人析卷也通慧僧傳所載略維
摩疏十卷維摩疏記三卷雖無廣言而對上略下的
指廣是以孤山垂裕敘於疏三十四卷記三卷疏廣
記略所由而出後學執廣疏記尋繹略疏文義迴互
慈雲函錄舉略疏十卷廣疏記六卷竟云記對廣疏
指文少殊釋義宛合東湖統紀荊溪本紀列出略疏
十卷記三卷廣疏記六卷其三卷似略疏記而至山
家教典志不載於記三卷舉廣疏記六卷紀之與志
何自反也叡山證真雖不載數而決記主云妙樂記
消廣疏道暹記釋略疏由是觀之荊溪不記略疏明
矣至其編數但是開合異耳何其致疑惑焉猶言兼
三才而兩之故六六者非他也三才之道也又由一
月分為白黑則三春月成六數也夫一心者萬法之
總也分為戒定慧三學開而為檀那等六度也義真
座主撰維摩堂記云不經三祇頓滿薩埵之行不逾
一念直進遮那之果三身究竟無有過上良以淨即
真身名即應身真即所證之理應即所現之身一體
三身或時分為理智自他勝劣六身或時一一文字
皆現金粟如來今斯記數不是妙乎厥天台廣疏我
孝謙御寓鑑真和尚帶來東大傳教大師寫得南京
請益巨唐而傳荊溪之記復命本朝以置睿嶽之藏
是故慈雲云唐時有日本國僧最澄多取教卷往於
彼國惜乎諸說今無得而聞焉嗟夫教有夷隆書有
隱顯非惟震旦日域亦爾廣疏與記韜晦于世不知
幾載今夏曬陳編於螢雪軒時偶從書架下敞篋蠹
簡中得茲首篇不禁踊躍方思繡梓以公同好會書
商主齎一故策來謂余曰某有願刻維摩妙記旁叩
諸剎求未應手屬推洛北禪門如落樞臼不勞獲焉
雖卷不完鋟木流行以為他日擊發希聲之一椎耳
庶蒙倭訓并一校焉余聞領之啟卷頂讀菩薩品去
記而性具法門昭昭乎若大明麗天置書几案語曰
夫壽書木也者莫良於梓百木長故梓為木王董子
所謂古之造文字者三畫而貫其中者謂之王三畫
者天地與人也而連其中通其道也為是義故我山
王明神曰我名山王表三諦即一也山字豎三畫者
空假中也橫一畫是即一也王字橫三畫者三諦也
豎一畫又一也二字三畫而有一貫之象故我立為
號也一心三觀一念三千亦復如是是以我護持台
教鎮覆國家云云伯陽又有言道生一一生二二生
三此必然之理也我貯斯記一冊今方生二聖語信
有徵矣兩加點較共𢍉於子異日會當成三全本流
布天下商主大喜而去自時厥後且點且較時時與
夫關中注解方以融即匹以圓理豈得同日語其優
劣智者大師不言乎若尋什師生肇注維摩同用通
意陳梁諸法師講此經文今家往望皆是用通教意
釋此經耳聖師之語豈虗也哉是以寶雲道威云四
注淨名既將巳見注釋佛經猶難取信今則不然深
可取信依憑有在者即智者大禪師疏也月柏庭亦
云所謂什肇釋經多附通意雖得通意之權而失圓
頓之實苟為失實則權實俱非斯言至矣哉緬懷有
隋煬帝潛龍之時閣什肇注請智者疏大師滅後向
疏呪願夢感智者有悟疏旨以故逮登儲貳宣令慧
日道場道莊法論二師於東宮講淨名不據關注全
用台疏判釋經文副君臨聽以為心要弘通宇內天
挺睿智深哉朗矣加旃華嚴六祖大統清涼國師性
自天然解從上智才供二筆目視九行大曆十年習
學天台止觀法華維摩等經疏于荊溪大師凡歷唐
九朝為七帝門師撰華嚴疏完用天台判教相文及
三觀三德一念三千性善性惡等又宜矣乎繇是皇
明宋濂著華嚴古庭法師塔銘云清涼大士學無常
師習維摩等疏于荊溪賢首之學雜華為尊至若天
台性善性惡三觀三德之旨一念三千之文又曷甞
不引之而示人況修門之注釋乃止觀熏習次第亦
不外之實惟吾祖智者妙譚解行所以抗折百家獨
拔兩朝者以由三千性惡法門故也雖然陽春白雪
唱高和寡義疏雖存而隱不行吾甚傷之今時講釋
維摩者眾陞座握塵辯河馳電談玄說妙不過什肇
通意惡知今宗圓具豈不見無盡燈師云肇公觀談
雖善苟不明乎性具亦恐有言而無旨也肇師聖智
尚爾況叔世淺識乎故荊溪云忽都未聞性惡之名
安能信有性德之行弗知天台性惡融通寂滅魔界
即佛之理濫唱毗耶煩惱即菩提生死即涅槃之說
非但墮鼠唧鳥空之責誚抑亦為眾魔羣道之嬈固
吁可畏者其在茲焉點藁既成投其書肆乃使筆生
淨寫登梓將得一序以安篇端俾人起信頻請不巳
因拭老眼呵硯冰而敘疏記顯晦之顛末云耳。

旹
元祿龍輯重光大荒落律中黃鍾月念有四蓂台宗
沙門秀雲筆于叡岫西塔東溪螢雪軒之寓居No. 340
維摩經疏記卷上
天台沙門　湛然　述

* 淨名疏卷第一

於釋經度不盡為三初正明不盡次意下明不盡所
以三問答料簡初又二初引古今五本次何以下正
示不盡文處可撿古本以資新見慇懃無量者凡有
二意一者當時佛語詞多二者通述不盡之相如世
人云無量無巳之類故知文殊粗宣佛旨不事餘辭
堪可承佛旨良有以也爰者於也于也爰至只是至
于耳震旦者如止觀記即是摩訶般若諸方等等者
此明共部非關共教故此二共俱共二乘謳和俱舍
優婆夷(出舊華嚴)始乎淨土終法供養者言淨土者指佛
國品肇師意謂淨土法供養皆屬正宗故正宗中皆
不思議以此一意冠之即足雖然諸品既異不無別
旨如觀眾生佛道不二豈無殊途巳如疏破傍經開
科等者意欲俱異二師故也傍經故異諸禪師不執
故異諸法師夫佛說法至備矣者五時不同逗機差
別故曰殊源源即水之濫觴用譬契機之始雖五時
不等無失機之辜故得善始令終具有三意序既元
序於正流通通於正宗三不可虧故云備矣必先現
瑞表發等者問何不述於序述之序用為表發而獨
云述現瑞序耶答序述還只述於現瑞及以二由故
不須也若爾經初何故著敘述耶答無亦何失故亦
有經無敘述序如欲說大品等者般若照也故光表
之所以彼經數數放光如法華經中放光表中故法
華經三段俱中如涅槃經常光表常三亦竝常故知
今經現國表國三俱佛國深會斯旨眾教炳然若爾
法華何故不以中為宗耶答取理同邊無非一乘堪
聞聖旨者故知由現瑞故動物機緣發起之名良有
以也亦如斥小訶大事在往時雖非瑞相亦表今經
吉兆預彰助成今事義既輔正理合先陳無滯無壅
者滯隔內法壅遮外事流至像末莫不沾濡故無壅
滯悉如來力助佛揚化者從人及以未印定時方乃
成正者法可印成正經人豈印成化主心心寂滅者
從名附近義當流通觀門亦爾故作斯解起盡者章
初章後意也如文所分二序三正正中室外室內出
室出室復分空假中等寶積請問佛國因果者願聞
得佛國土清淨問果也唯願為說淨土之行問因也
總明者未分四故於中為五初明來意次所言下佛
國得名三亦名下出其異名四佛國下分於事理五
或有下破四性義初來意者文雖未有義巳具足今
但重示其旨而巳分事理者常寂屬理餘三在事若
但云應報二身俱名為應次事即下先略述也而至
理下明有事之由然非本下明事理相關體亦相即
無因而有土者計雖性過本是理土生佛理具凡聖
一如計者成過土體何失若計成過性執須破破性
仍是從事以說破三可見不假別論言從事者若云
一向無有自他故使計者成無因失思益論染淨至
遊此土撿之問穢土至殊別耶者其因既同果不應
異如穢土善因報人天果諸淨土中亦有十善何故
報與此土永乖答意者名同事同解異願異如止善
是一對於止善加修願行故使諸土階降不同人天
名同隨土義別言二處者且以淨穢相對而論攝大
乘七種生死者如止觀記即因陀羅網者既一土攝
一切土故得此界徧攝下二唯不能攝上品寂光其
義既通理何隔異準此以說上能攝下有餘亦應攝
於同居體內外惑其相異故斷界內惑者與未斷者
報不相收別圓二人地住巳前觀道雖通未見理故
論其報相優劣尚隔修因無定者以修因時淨穢境
融不可以一異名之故云無定別教初地等有七淨
者此是今家義立七名前五體滿者體既居初故從
初四皆成就體此但成於正報而巳故須第五依報
住處依正具足故名體滿復由前四莊嚴於體故初
體有相有用三五屬相三正報相五依報相二四屬
用二利他用四自利用若爾相用應次何以間雜答
依正雖復通自他一往從便故別對耳六七雖云因
圓果滿既許初地具於七淨還是初地望於地前以
立因果即此因圓名為果滿常寂光者本是真境意
明境智其體本融故云即是常寂智性智是能照以
能釋所意欲顯同次不同去明體異者境異智故故
云偏真引涅槃經亦證同智次此經下證同所以指
無明性而為智體此智是境此體方同以無明性亦
境性故不思議去結成境名以向所釋皆通智境故
今結境還從境立亦名下列上異名次但真下明身
土一細思此意至下諸文及以教門所明土義皆以
此意而往申之其理方盡智集等者四智和合故名
為集識轉為智故名為通唯識之名猶通於惑故成
智巳方顯通名如是取者方曰寂光故此淨土唯法
身居法身非形得名第一以諸行願莊嚴之身方感
法性寂光身土竝得名為非嚴之嚴此乃方曰滿足
身土宛然相似者經有土名兼所化等名目雖異釋
使宛同問曰此經等者釋義違經其理何在答意者
應約密教一音異解即通顯祕二不定也橫解者如
前所引法華經文只於此土而覩上二故小被斥見
淨不驚足指案地即其事也縱對大豎說於小解仍
橫準其正理不聞為勝華嚴十種淨土(檢之)有人云經
明二十七種淨土(檢之)此經非但至之因也者故知直
心乃至十善亦名正因亦曰依因依因二種自行利
他今此正當為他取土自他相成土義方具隨機別
說時不同耳故利物依因由加別願故菩薩行一因
兩向上求自為下化成他於下化中分於兩異自行
利物之依正也故知自行依之與正一因成故云正
因感四佛果依因復云感四依土所以其因不殊而
義兩別故使寂光法身異而常一小妨者若四教因
對於四土雖有此義不無小殊何者藏通對於同居
淨穢別對有餘似如稍得若於土中辨教多少是則
不便故更對土用教增減委悉論之別圓眾生來生
其國者仍彼有餘用教之時云別圓耳若至實報失
別教稱唯一圓常以當土名盡未來際引法華經壽
量者引於實果以證權果所以過去若常未來必常
如從本果以垂於迹示淨土行以取眾生至論諸佛
至可見者仍以三土從常光論寂光無相故三皆泯
由不可見故得有見問曰經言去總問也先引經立
宗此為是下難也難意者為元只是一種飯色見自
異耶為元有多色見有異耶準下答文既有四句豈
但多一兩句而巳此中問答總有三重四句分別既
云於不可見而得有見即是寂光對於三土先以有
餘攝二同居對二同居而立四句以二土竝有實質
而辨同異故得約質以辨有無次以實報對於下二
以立四句以實報中色無障礙對下二土質礙辨異
三以寂光對於下三以為四句以寂光中色質永寂
故以有無相對辨四是故向辨第二四句約有色質
論障不障初四句中復更約障以辨四別若爾亦應
更於初四句前立四句淨質穢見如身子等淨質淨
見如安養人穢質淨見如大梵王穢質穢見如五濁
人即二同居相比望也今初四句中云別圓菩薩用
天眼者見土不應用餘眼故即此二人賢位眼也此
約身居此土以論若在方便見二同居必無異質次
於一質一見之中明五種人共見有餘更無別者五
人之中雖兼別圓且據三藏二乘通教三乘共見故
爾此之兩教三乘之人共稟近教故於有餘所見未
遠故使但以二同居土共彼有餘而為一見若於彼
土發別圓心便即同於別圓所見問那約有餘等者
一質與一見皆云有餘若二同居各各自見亦得名
為一質一見何必要須約有餘耶次答文中云三人
者當知前釋第四句中三種意生須指通中利鈍菩
薩但不得指利根見中以此菩薩但斷通惑與二乘
同以其適從通中來故是故答中且指三乘同見第
一義諦此等本異今皆成同故且言之若指二種同
居之人當土自見何往不得但為辨異故須此明言
無漏五陰至一往同者據未發於別圓之心論未見
中其事亦等故於真諦同一見也大品亦名往生亦
名來生者互相望故(檢之)次二土亦然者二同居土相
望既爾有餘實報相望亦然言然但橫豎之殊者二
同居橫望餘二土名之為豎若爾只可娑婆而往於
淨何以從淨却生此耶答下之八品不可來生上品
上生或可即能到彼土巳獲通故來故法華云是人
自捨清淨業報而來樂此多怒害處唯常寂光文無
往義上品可爾中下義通若中下無實報亦無若不
立於中下寂光中下猶屬實報故也又若義立不往
而往上品亦通何但中下善逝之言良有以也如來
之義信亦不無方便往來者往義可知所言來者但
有願來應在菩薩小從得記義亦同之次淨土中云
人天者彼土具有欲色諸天但無須彌地居而巳一
切皆依虗空而住具如釋籤別教十行及圓十信後
心者準理別教應云住向今不云者住巳同於藏通
五人十向修中雖亦同生有餘之土非為正意故取
尅體但云十行而立圓信復云後心者七信巳上亦
可得生但是略耳一者三昧正受乃至伏無明者釋
三意生皆云恐者尊重聖典兼示無執三種階降經
文義含為是何教三昧正受若約通教七地巳上或
至九地言自性者別住同通應取十行圓教既云伏
於無明即七信去所以別教云自性者若不見中則
不見於諸法自性未發真修者真緣之義義通通別
若約別教則有二義三俱名意三俱入地一者但是
未極名意二帶教道挫之言意若通教十地判三種
意等者準此即知前之所明一質一見即是二乘及
當教中三種意生異質一見而云即是別教菩薩當
知消於楞伽經文即別圓人有三意也故今別更從
通菩薩而說之也問曰分段至果報土也者以通見
思難別見思見思既同捨身應等問實報受生等者
遠取上文三土有生唯常寂光無往來生則應不合
更有此問答中意者但欲重顯從名消義亦約中下
在果報內約報論生是故有邊論於果報約所入邊
則非果報但所入邊即是見真故云不生上品無報
唯真無生而云生者不生而生故果報中見真亦有
果報不生生義究竟而論寂光唯真永無果報義而
言之亦可得云不生生義此則不復更有生也問若
不生生等者此問意者從名作竝以不生生與不常
常言勢欲同其義似反故以反義以問勢同答中意
者名異義同何以云似故許斯理以諾竝辭何者下
釋出名異義同之相究竟而論唯名常常及以不生
不生故引聖位即是不常之常不生之生四十一地
真理不生不生而生餘無明在名為不常見一分常
故名為常思之可見次問可見答中云本願說者上
品淨土不須開漸故云因願乃可有說香積無願故
不得說不說不聞故來問也如安養界樹說苦空人
開羅漢既不云願驗土非高故法華等者此有二意
一者通證一切開權二者別證二乘之漸皆法華意
是故引之若別教意但是開教不開理也或亦開理
以示圓中若約果報至所說法者果報邊須云苦集
以有苦集須具四諦於果報中分論寂光須從理說
故唯實諦義亦當於寂光說法下兩土類此分別者
有餘同居俱得橫論即寂光土若有餘中亦說無量
以對一實或說通以對一實故有餘中若說一實即
有餘中寂光說法實報例之亦應可見然約橫論同
居具四餘三漸減例之可見若兼體同一切皆四觀
心四土者先立心性為理寂光而眾生下明迷寂光
而見三土或失一諦而見四諦於中先通明起由次
無明下別示迷境次中道下正明觀心以成四土此
一品經文玄旨者此一品文義兼序正序中表發入
正宛然故下正說玄旨在茲界內結業未斷等者(上都
管反下徒管反)但未斷得生非全未斷二種眾生來生者從
方便品及斷有為緣集之人故作是說以方便品但
用二教故復亦但二教斷盡來生其土弟子品中以
三教訶故亦但有三教來生是則三教來生至彼但
稟二教菩薩品中但云一種來生者從所至說從實
教說下卷天女住室十有二年正引經文以證同住
常寂先耳不取十二通佛道品者即於不淨而現於
淨具如釋所化意是也然於此中且從橫說引淨名
偈者證初住去淨土之行不得不修因人果人皆悉
爾也若不精解等者若不始末解佛國義此品但云
菩薩佛土及眾生來生并淨土行如是等文何由可
識室外現土者現妙壽時不云室內但云眾見於內
見外理亦何妨摩訶般若等者若爾定應用序標品
問若爾者何以不同彼大品經從序顯名答意者引
金光明由藉之序與正同品非佛非阿難者序品一
切結集家置正宗諸品安則不定如法華疏初及記
所述高位弟子者如歎寶積神智高明況復或是化
佛示逃化佛亦復通於因果難測其本故亦具諸今
因別名有別序者如因維摩不思議名得有合葢等
不思議事因於經字得有如是我聞等言若因下約
行約理明通別者若無行理何須此教況此三事同
魔說故一切經皆具此三及以通別具如法華疏記
問曰若以觀心等者心通觀別今云觀心乃別前通
後如何得例通別二序答意者準世名便不可即云
心觀故也然亦且順此土之言若從西方心觀何爽。

* 淨名疏卷第二

初安如是等者自此巳下釋通序文義具四悉少標
名目準法華疏比之可見今於此中指一兩節便下
比決則易可知今文初是世界又如是者善信去是
為人又大論去是對治又古來去是第一義如百論
意者具如法華疏記問毗尼明食時等者為異外人
暫時權制不應於此而求實理教意唯在求解脫果
真如玅理因緣假名中引般若華嚴者且從歷劫以
證假名非謂二經部全在假彼多說故故借用之佛
法有四種如是者欲約五時故且通途云佛法耳如
用金錢買銅錢等者聖人稱我人無怪者阿難陀食
得聞持緣(出大論撿)阿難從佛乞四願三如大論(更撿)又云
阿難亦結集不共二乘人說者據此應引大乘經證
今云正法念者且據迹中多種之文非謂小乘所明
阿難能持大小既有多種不可共持一小乘藏故小
多名密擬縱廣別教者然別所明非無諸部釋我等
義但非正意故不別云今從勝說故云自在問若爾
何得等者此問意者隨俗說我四教並應我是世俗
何得更立自在之名及以不二答中意者三教隨情
從多屬俗別雖自在望圓仍俗別教地前未觀不二
後心雖證從教不得名永自在圓教明我我即是聞
者能聞所聞皆法界故故使我外更無別聞大經生
生即十二因緣相續不斷者以生生法是世俗故通
教不聞聞別教聞不聞者若準諸文二句對教與今
文相有迴互者何耶以義互通故可通用於經本文
皆不爾也竝是隨義故得互論以大經中生等釋聞
生句與聞次第亦等以至釋生亦復如是故大經云
生不生不生生生生不生不生是故從義迴互無在
言義通者何以通教作不聞聞雖　而色聞不聞者
色即是空作別釋者不聞聞者從　出假聞不聞者
如空種樹雖種而空二義俱通守名何益問若無聞
相等者從第四句引大涅槃而為問也恐不了者見
第四句不聞不聞復云相盡謂永不聞與聞相違故
須問起以生後答此意欲顯二死聞盡自在聞生是
故答中若相似盡能相似聞若究竟盡能究竟聞問
大論等者前問俱應名世流布有何真我今問應令
一切俱無何得此中更論於有即違問也若爾下結
難答中意者若定有者不應有四若定無者亦不應
四若其不許下則有二失一者壞佛方便教失方便
對實則有四種二者增於不信之人破正教失以不
信者不信佛有逗機眾教今還不許佛法諸教義正
當於不信之人所不信境三藏教中尚有三文以明
於我假實不同更互破立顯我不無及後三教竝明
有我是故當知不可無也雖然許有不可定一意欲
竝存權實諸說以酬難者佛法無我故知任彼各立
其宗方便教中三藏巳多況復三權一實相對其名
不一何得一向云無我耶故知有無無非佛法大論
至陰持入等者持謂執持各有自分如山中物各不
相収陰入等是實是故不攝假名時數戒序者古梵
網經經初有序如苦忍一剎那者既不出觀無聞法
義藉於前聞得入見諦此以剎那而為一時世善機
發名多一時者不同苦忍一剎那故以有漏心時節
長故以世間善其心雜故下之三門亦復如是故前
三門皆具四悉唯第四門獨論時也約教者法無別
時必約實法以論一時攝大乘明數世識者若從分
別數之與世以辨識者數世事廣故屬別教況攝論
中不明小乘復少圓義故此世數必屬於別一時入
一切時等者具如華嚴剎那三世九世具足況復七
日對一劫耶華嚴十一切(撿)佛在者在即住之異名
者一切經初二名互用名異義同譯人參取佛所得
法等者佛以無依而為所依無所依者即常寂光現
三土者皆為利物住表無住故居此城世釋佛住唯
用世土此乃以佛同於世人今欲通明故通天梵況
佛所住兼天梵等次用至對法門者亦依四義以立
三身所依之土是故前三約性三德後一即約修得
三德從七覺華起慈悲者因相成時依之起誓大經
明摸象者汝存事釋不許法門如各據象互失其實
故一家釋義事理二圓豈非得象之全分耶如華嚴
中十城十園豈可准是世城園耶。

* 淨名疏卷第三

內無得道等者內無得道簡異二乘外闕化他簡異
菩薩如大論者引此釋者小則唯小大不定或並或
單竝是部意單從譯者故準論意金剛豈可是小乘
譯人存略故單列耳發迹等者問發本發迹同異云
何答具如釋籤此四種僧前二至非事和者不能分
別定慧二藏猶可事和戒藏不明持亦有闕故雖持
戒猶名愚癡況啞羊耶開士者心初開故始士者始
發心故問曰前兩教至二乘者依前藏通巳下文為
問也答中意者前云不得名薩埵者以無別圓薩埵
義故今云少有慈悲等者藏通菩薩亦有慈悲但異
二乘得名菩薩前斥云非薩埵者意令別起別圓慈
悲方乃別受薩埵之稱但藏通菩薩觀行同小故別
斥之通得名者各從當教今用前問答意者欲還取
藏通菩薩合成四種非正意者今經在衍故斥菩薩
有通有別通乃斥三別唯訶藏故使通別有歎有斥
三藏唯斥圓教唯歎通斥語見非教正體總歎為五
初正標章門者下去但是初德之別德耳次若無下
釋歎意也三此諸下釋知識義也四聞名下釋知識
名五但眾生下約教釋也於約教中二初來意次正
釋釋中復更約位而分別者至此位時方可通為眾
生知識若正歎者如下結文即補處位從今此下正
結所歎位中功用言同居等者有本有迹本則教教
發為三土之知識也迹則隨教隨位各各隨土細分
對之可以意得解此去釋大智本行四字所以二釋
者於他用義初似持業次似有財於今即當離合釋
也故法華下引證初引法華中上句證本下句證迹
依本修行故必作佛既云大智即是本行亦可本行
即是大智故但云本行即具大智次云從無住本以
證於本立一切以證行也南北二釋未見本文什師
雖云從下向上漸漸轉勝諸句未必後勝於前近無
等等者文約定義唯在等覺言相待者是約通義即
以住前待於二住以之為遠待於初住以之為近初
住待二住二住為近若望三住名之為遠乃至十地
比說可知皆以玅覺為無等等橫豎諸德者以種智
解歷一切行行名為橫以智詣理望行名豎豎理深
行廣故也又亦可云解橫行豎解初心具行漸方成
又亦可解行各有橫豎故知但語行解攝無不周亦
得傍成化他者化物必假諸佛加故內雖自有四大
者如種子中四大具足不能自生若外無下假外生
長外四大者即如文云地是地大日是火大雨是水
大風大可知大鵬等者明感應理玅不至而加無緣
慈悲也華嚴八地沉空等者舊經二十一云入八地
巳十方諸佛作如是言善哉善哉善男子汝巳得是
第一忍故慎諸佛法諸佛皆有無畏不共之法汝未
得之故勤精進此正釋前者正釋自行此指觀心即
名事釋亦可即名觀心釋前諸佛放光加方得說者
乃至十地尚須請加何況初心而欲揣拱是故自他
俱須請也大經云言佛性者亦師子吼三昧者若見
佛性方決定說如師子吼故云住此三昧耶能師子
吼如師子吼具十一事(撿大論)菩薩善巧至四種四諦
等者以四四諦各為當教無畏所依一切智依苦說
欲障道依集盡苦道依道漏盡依滅各隨教依名同
義別圓教菩薩能以四悉而作四說如師子子三年
能吼菩薩亦爾得至初住方能分吼若野干子雖復
百年不能作於師子吼也如諸外道兩教二乘及二
菩薩雖至極果永不能說眾生佛性以不聞故自未
行故然此觀解不必初住五品即能觀行說也若開
等者若開權者指法華教觀心中而云四心不請三
觀者指心為境境雖須觀義不名請以不請故勤勤
觀之方與觀合言令住者安是住義如經月喻諸教
不絕是異體義故不得以月愛為喻法如月體佛如
智德僧如斷德思之可見觀心紹隆等者此中觀心
先列事者以事為本故也復以紹隆之心而共為境
恐世昧者唯信觀心兼勵君主樹立像教紹隆無觀
尚成漏緣況迷紹隆相從心耶能表若失所表自亡
故一一文皆令觀於相從等也二王造像緣具如止
觀記明出家等者出家之徒巳在相從三寶數故且
云在家其實四眾咸須紹隆及觀相從況紹隆事大
非王力不辦敬像如真佛者大論引經云不於泥木
生難思想安能知像性等虗空三身宛然四德無減
是則第四觀於相從之心若能如是是則相從即真
佛也此明觀於相從佛寶心也從無離去觀相從法
見真法也賢愚經者觀相從僧心見真實和若不如
是豈見常流如身子耶如是紹隆真紹隆也若不如
是但於三寶縱見取心何由可見真三寶耶以是思
之有德未免大經八魔華嚴十魔具如止觀記如云
迦葉是界外外道訶須菩提意亦同之菩薩云何者
問前兩教菩薩也故三昧魔住小涅槃今謂下正釋
今師更約以近喻遠但枝葉異其名必同。

* 淨名疏卷第四

大論出異家解王三昧者雖有異釋不出此四依衍
但三三陀羅尼一一簡之皆令異別問此經等者既
約三觀復屬圓教義在初心故有斯問聲聞等者凡
云持者一者一攝一切二者生生不失小教無此故
不合論大品七辯具如止觀記大集二十四辯者準
第五卷乃以五重釋此四辯即有二十華嚴四十辯
(檢)還從定慧開出者大開合者隨事不定若通六度
而為開合具如止觀記今且論於三法開出巧拙者
只是方便若爾方便無拙何以言之相對故來非謂
有拙慳及以愚亦復如是逮之言及者得七度巳及
得法忍即無所得之法忍也不起只無生異名而云
無所得者此中二意一者去大寂近二者寂名不壅
重言無所得者即寂滅之無所得也又復恐畏都無
故云非是等也仁王明五忍者謂信伏順無生寂滅
瓔珞四忍闕於信也復言逮者下別釋逮字與前不
同故作自上及下釋之及是兼義隣果即是佛地所
兼今歎所兼故云及也問下文等者此問後前初釋
生也前云究竟寂滅故云不起法忍及以此中別圓
兩教皆以等覺通名寂滅等覺正是今之所歎何以
後文而違前耶答中乃用通別二意故大經云涅槃
言等者故引此文證於不生不生者只是寂滅故得
通用相好嚴身等者約教釋中前之三教第一者且
教奪邊用跨節說巳過量者重顯無量前雖約所化
今重約能教捨復入力者有入下力故云入力捨初
所得須入下位下法門也釋十力等文者約因緣也
從今但下約教者名同義異依諦不同分得力無畏
等具如止觀記列名者初三菩薩可對三觀次第屬
對亦應可見合體用得名者體即是等用即不等體
用不二名等不等前二乃是體用別論實論三人體
用悉等隨順物機得名不一即一一人皆具五十一
人德也故云乃至文殊等也此既三人合為一釋下
四十九多二二合或三或單今文為欲一一成觀故
不作對今順對文復不失觀應以次三共論體用次
光相等三能所相對光相即所嚴之體光嚴是能嚴
之用大嚴即欲能所相稱雖云能所莫不皆具觀法
故也下去悉爾次一雙亦約體用相對但寄積言之
以此為異寶積體也辯積用也寶譬辯法也次一雙
權實與雙非相對實相之印印雙非也次一雙上求
下化相對次慈悲相對次內外自在相對喜內辯外
也次能藏所藏相對空能寶所也次得法見法相對
得故勇也勇故見也次約差無差別相對帝顯差別
明無差別次積散相對次人法相雖俱在人得名別
故次破立相對壞魔破也見理立也次外內相對外
用內嚴也師子吼一獨顯無對佛性不與諸法共故
次二音相對以譬內照及外他也次二象相對譬二
諦也亦事理也次始終相對精進有始不休有終次
智斷福慧相對玅生智斷華嚴福慧此乃二雙共為
一雙次西方二待為對即折攝也次教法行儀為一
對梵網淨教法也寶杖福智行也次依正二因相對
無勝正也嚴土依也次權實二智相對次內慈外德
相對亦可云本迹相對彌勒本文殊迹亦可云古果
今因相對。

* 淨名疏卷第五

今傍涅槃經者彼唯一句舉勝況劣今附一句離為
四句於中先列句若通下別判也三即分為七門解
釋後六雖殊莫不皆成初乘戒也所謂乘戒之信法
乃至乘戒之自他亦可云信法之乘戒自他之乘戒
中五展轉更互論之若欲生起此七門者初為成根
具立乘戒為成乘戒須開信法又由信法種子別故
感於大小兩乘不同由乘大小有漸頓化能引之人
須垂應迹為成受化須示觀心以觀心故化物機熟
婆藪來者具如釋籤大經鬼神來者具如大經列眾
文明大品放光至來聽法(檢)舍衛三億具如止觀記
聽講講說為信乘者善自斟量勿失其旨言善得其
意者如佛意故既言為種種有明昧若微遠種畜生
道中久遠一句尚得為因況復聽講講說者耶故知
佛意不以但令聞巳說巳端拱待發若如是者精進
徒施必欲為種佛意欲令分起行故菩提故為利他
故伏煩惱故隨照了故厭生死故達文字故遠眷屬
故為乘急故為俱急故無悕取故遠名利故亡彼我
故折憍慢故敬求者故不請友故請加被故讚他說
故遠雜語故離戲笑故捨如是等二十法巳略可微
為信行乘種若不爾者為種實難木叉等者木叉戒
也念處乘也故云等者如止觀記以由造逆雖現墮
苦未造逆時為種巳定藍弗生天由無乘種福盡墮
苦若爾調達尚乃得為乘種何須上來二十法耶答
調達未逆巳得𤏙法尚不與向二十為儔何得却以
調達為比若不畏墮苦任如調達何須更論乘戒四
句況教門引逆勸進詞耳以此義故須善取意瓔珞
禪禪有梵王者(檢)處空浩漫者初禪覆於一箇鐵圍
二禪覆小千三禪覆中千四禪覆大千皆以下擬上
略知方所不同於空不可擬故但諸天身量壽命長
短於此非急故不具列問勝天甚多者何故於色但
列初禪僧護經僧護比丘為四龍說法等者龍有視
觸氣噓等毒有視者閉目有噓者閉口有觸者遠住
文云開口恐字誤也事相具如止觀記十寶山如止
觀記夜叉下諸部因緣略如法華疏記未可定用者
依餘經文但云近佛得善宿名不可定云男女不同
宿也一發起者至應土也者具表三正三依雖兼表
正意正在依若準此意說普集時身相巳勝但未論
勝土今於勝身加以合葢表說諸土問寶積是何時
來答準此經文似普集末何以知然經云爾時毗耶
城有長者乃至合成一葢此文既無聞經之言但云
持葢來供養佛驗知只是普集竟時云爾時也準下
歎於勝應法云說法不有亦不無等似如聞法何妨
爾前曾聞勝法以不云聞普集經故但是至此見勝
應佛約身擬法於理無妨復次下引法華意具騰五
時者所以此中騰五時者全借法華意明今部中五
第三若不具騰焉知近遠既表淨土法身等者既見
勝應必表法身土既表境境必有智故云豈不等也
離身無別土者此法身身土不二之明文也諸部文
中雖有此意文相不顯不得此文將何以消諸部碩
妨通前說普集經等者準此亦知寶積普集會末始
來既云彼時驗在前也例如先說無量等者彼乃由
開故合此明由正有依開意本合依正不殊不二而
二為物故爾如海水非等者此山乃是四寶所成依
阿含經東青南黃西白北頗而隨山變本無四色亦
表等者即為辨前後具如前說五種性者習種性道
種性聖種性等覺性一性有百各以十善互嚴故也
十善以為眾善之本故通淺深或可表器世間者然
前文中巳表依土依土即是器世間竟故知此中但
表依中小世間耳即如一山一洲之例。

* 淨名疏卷第六

神智高明者位居極故高以高故故云明也若準經
文與五百俱自非相亞豈堪隨從若非所將其位必
下至下請說仍云是五百等皆巳發心至下得道方
云得忍準此復似五百未與寶積同位縱述巳身在
五百數寶積豈可與彼全同況在數外仍須有本焉
知本位不廁名淨故今乃以高明通歎若不高者焉
知所表所現之瑞以擬淨身淨土之相智人知智故
能冥合淨名之情既了淨名亦可依俙裁於佛智述
歎者以述為歎故云述歎既現二身必依二土故述
兩應竝得為由故云述歎現相表發至遠由者勝應
之中別標法身而文但云尋應得法未云應身即法
身者猶帶方便劣應身故又以劣應色相劣故不可
尋之見法身也滅色即色方之可見況復即色所表
復通故法華云等者雖引彼經仍有三意一以劣為
由二以勝斥劣三引小歸大著脫之語不在今教此
乃直用塵土坌身狀有所畏釋所畏相具如釋籤引
成論文問何以至為遠由及答文者一者遠借法華
經意二者近用當部之文在昔必無為由之語於今
方可分置其言何以得知等者經既未來以現往驗
況復自有歎劣之文身勝法身勝劣法劣大經云佛
在者亦色亦非色者至無畏等(檢)歎勝攝劣者準凡
歎聖耳況應身之相教門自分故聖相中莫若毫髻
今從眼說故云眼勝況具五眼從名復勝故且歎之
以形於劣肝悲等者亦且準凡而擬於聖問自縱有
淚安知肝悲答肝實不悲若目欲淚必由於悲所以
目淚先動於肝其目既其非悲不淚驗目若淚即是
肝悲開佛目無淚豈可無悲答亦以聖準凡凡悲必
淚淚必在目如來即以利物表悲利必在智故眼表
智肝表於定智動於用故云肝悲則目淚也大論等
者既悲生於智智由於定定用即悲智用也肝悲目
淚況之可知問法身亦有相者既尋勝應以得法身
勝應有相法豈有耶答意者佛眼為四眼之體四眼
即是法身之相故便尋相見無相也況無相之相諸
相中上故引法華即其事也法華意者佛具五眼四
不獨立故三十二即法身相吾今此身即是法身斯
言有在但眼去總別釋之故別釋中最後佛眼而能
雙照乃至事理故知但是體用而巳若從修觀肉眼
居首今從歎佛體用同時前事釋者當因緣竟今約
下當約教也於中先略標教數次金剛下引證五眼
不可分張三今寶積下略以五眼用消經文四此但
下略約教判五問下料簡六今寶積下結歸寶積以
消經文於中又二先通次別初於通中先消法次消
喻別中云今略等者前通釋中悉從極判故云窮源
及遍法界今從別說故分五差雖復五差仍以教分
屬別圓也何以知然肉見有頂天見界外慧眼能破
內外見思既能過於兩教三乘驗知義當別圓教也
唯圓不應別說五用唯別不應天慧通外但是為令
五相區分故於圓中而兼別說次略約教中正以別
圓収前次以形斥通藏別圓但成次不次別藏通但
四義立於五況復依禪依真不同具如法華疏記那
律中明今寶積偈歎不乖佛心等者如向即是依佛
心釋既云不乖佛心故知其位不下後得無生唯在
五百以權覆實迹近何妨次約觀心釋者既云一心
五不應別不別而別暫屬對之故此應云只分麤細
境即中道也釋心淨中先略判文凡約教前多屬因
緣上下多然對下觀心即四釋中唯闕本迹或時義
立釋巳度中先通次別初若通論下先義立之故涅
槃下引通難別今約別下立別通然用消巳度若從
果者則不可云佛心名禪不可過故問下次難別中
從因所以既有通果何事立因答中引大智論及以
涅槃竝證從因則為因果各有文也且因翻名助從
因義故棄惡言定不唯果次約教中三藏亦云永離
法愛語通此中但是於禪離愛但當教佛於禪自在
故云離愛所以羅漢但云無間超入超出然論自在
猶不及佛又今約教者皆附前文從因義邊佛無所
斷故云自在及以無明永盡等也即於巳度義便故
也又藏通中一時之言但約當教真諦以說別圓九
禪義須約位分別故知名同其義永異所以兩教竝
有重玄及以真緣不約位消何由可判從自性至此
世他世等者第九既對等覺之位亦名為禪諸名在
九佛心過九故云巳度此亦從別九唯在因故也是
則雖淨仍未名淨以未盡度諸禪故也依清淨禪至
出過清淨者清淨之言即指第九清淨淨禪此約地
前修自性禪者未入初地未具佛法未名一切當位
別修故名自性昔在華嚴等者所言昔者一家五時
皆有結教以瓔珞經結諸方等故指華嚴以之為昔
猶隔鹿苑瓔珞在後道理必然故知他釋非但八禪
不成昔義未允次觀心中取本有理名為心淨能觀
此理得巳度名故諸禪語攝別地前及第二教歎化
他中云形聲兩益者準前開章只合云聲今加形者
形未必聲聲必有形開章依別釋義從通況復經文
久積淨業及以導眾義兼身口故得雙明稱無量等
者文中雙約身心兩果二業相成方具相好無畏等
故故重引相好釋成心淨應云無量不思議相但云
三十二者且欲順前居相首等又解下重釋導眾句
者自行釋上句前約自行後約化他此句前約他後
約自自他相藉故也是則下示教成相又上形益中
兼出心德以顯於形故知聲益亦依於心故以色釋
色以心釋心聲從於口三輪具足故知以能導眾必
專於心故用二義以釋兩字若用此以字以字向下
若用此巳字巳字向上約色為神變者然其神變通
於一切具如止觀記釋種種神變中今此且從所變
事釋既引一切悉趣於色而為神變豈隔於心方得
名為一切法趣以此神變有法身本故也問今應歎
土何以歎形答形必依土驗正知依況事以隔從理
必同依事似殊其理無二此一行釋成色用者色心
言之聲亦屬色況舉說驗形其形方實若不驗說雜
魔外故問聞佛說法乃是聲益何名形耶答言形聲
者須從化主今此但是化事所現況復見佛及佛說
法皆屬於色況復說法亦是色用是故可得釋成於
色從若非是釋於得益之相非辨形益問曰此即是
等者此既現土親能表土何名為由由但正報何分
近遠答中意者然此頌中先歎於由次頌表發故不
可以由為表發故於答中便破他釋法王法力至歎
佛心用者前標章中形益色用今云心者此有三意
一心有用故色方有用如前略中亦以心釋形聲兩
益一切諸法皆趣於色不隔於心色方有益益如前
釋得三昧王三昧者以法在人人方稱王法力等者
法不出諦力即自在於諦自在法方有力超過者三
昧是斷諦觀屬智二俱超過是故云也既出十界三
界通外常以法財等者今以道諦名聖財者其實財
通一切諸法亦以無作聖財理通如云聞等不可局
故其實通四咸是所證苦集須破故不言之問法財
二字為屬色等者聲教屬色屈曲藉心況復答中引
無盡意色即是心故云通也但約能施是心者此語
尚通方便教意應云施由心玅財方有法是知由於
能施心融方乃可云施由心也能善分別等者言權
智是世諦者此約跨節指一實理為第一義諸教淺
深皆名世諦問上多約三諦等者如略歎形聲仍約
五眼及九大禪故此禪眼三諦具足言此經者非部
對部既云上釋多約三諦但釋上文今文為此答中
但是用開合異者只是一往今應以一期佛法事理
相對通論二諦亦得名為合真入俗故此方等具有
五種三諦離合次又解下以情智言之者應如法華
玄文七重跨節也俗諦離合並屬分別上現尊勝等
者先以形表聲俱正次以正表依正為依序說法不
有等者文既雙非又云說法當知雙非即是中道恐
人不了又更從說何等法下於所說法釋出其意不
可說於所非之法故知能非即所說也能非即是中
道法也何者下更舉所非釋出所說所說必非凡小
法也且舉凡夫二乘便耳亦應更云異於三教出假
菩薩多說中道者方等四教前二無中前二非正意
故得云多問上用二諦等者指上善能分別等文智
既照諦說必依智何得前後二三不同答意如前問
曰外道等者欲簡諸教眾多雙非顯雙非圓故設斯
問答中具答雙非不一若得方便等者此約奪邊但
云非有雖有四門奪但成無故云非有三藏教去雖
復與之有此滅故亦得是有但成有無尚無第三何
但雙非故前二教必無雙非次別教云藏性者須簡
別圓緣起有二種如前說者如前歎菩薩德中明有
迷悟二種緣起迷即十二因緣無明為本悟即觀於
十二緣智能滅無明今亦二種苦集是迷道滅在悟
悟兼利物迷全巳愚迷乃可盡悟必須興皆約中道
雙非理也然體非去結前二句不有不無結說法不
有不無雙照有無結前以因緣故諸法生此但疏家
結其義意無我巳去經中自結文相可知四教明三
種至云云者若有我者則有造作若有造作當來有
受故知無我則無造受但前二教約界內真後之二
教約界外真此中正約作時無我非謂不作方名無
我故知作時作體本無雖曰本無業不敗失只緣本
無得論約觀修令無我故約佛說作受本無而眾生
作及佛菩薩作不敗亡故得用結不有不無因緣生
此中歷教先約界內及以二乘二乘義當藏通二教
故次列於無量無作論不敗亡然道諦中但云善業
集諦之中論善惡者道中唯善道理應然集兼二者
如三界集善惡各三若無明不了染真之集真俗竝
善無明為惡若無作無量地住之集於位位中皆唯
法愛亦名為善亦名為惡唯佛獨善唯善不亡歎劣
應中言體用者劣應既無理性之體但以應色而為
其體以依色之聲而為其用魔王等者具如止觀記
菩薩中夜入四禪者一切應佛成道入滅轉法輪等
皆在此禪知一切有常無常等者常即定法無常只
是不定之法於三學中如毗尼藏有心犯重定為業
障名之為定餘戒不障故名不定無心意等者心意
只是識想兩陰受即受陰行字平去二聲俱得俱屬
於陰能所別耳大品明五受五行者有受必行五門
者只是五受以門為名門從教立受在內心於內受
中由受故行故皆有五具如止觀記長爪尚受第五
不受以受不受亦名為見故為佛責低頭默然用止
觀記第五記意細消此文言眾人者正意指於諸起
見者小小避就但云眾人問長爪是後時事者將於
長爪及以身子得道之時望佛初坐樹下之日所以
長爪却在後時答文可見五行六甲如止觀記陰陽
曆數具如大論非此所明三轉法輪具如法華疏及
記曇無德解三轉法輪者具如成論(檢)但四諦各十
二行他有法輪章於今非急引大集者引甚深理證
本來淨陳如但見小深理耳但拘隣一人不成僧寶
者此破古也若餘四人非見諦者陳如一人縱是比
丘不名僧寶何名三寶現世間耶先具此三然後依
之立相從三不用一體者有二義故一者漸化之始
未須一體二者以一體三消經不便以斯玅法者今
問他人若從名定應同法華故須簡於名義同異今
無漏真智斷結等者非但無漏過於世智於無漏中
佛必異於三乘弟子三十四心無間斷故佛無退緣
受更不超是故得有一受之言大涅槃云等者此引
治他證自不退治他既爾驗自可知案婆沙及曇無
德有退無退者取無退邊以證不退然婆沙中具有
二文今舉退邊成論依空一向不退兼雙引之非即
雙用又復婆沙約修道邊有漏智斷即無無生但有
盡智者則有退也見諦不退二論則同以大悲三念
之德者一切諸佛皆具此三謂得供不高逢毀不下
於不毀供而不生癡此意多在應化佛耳文中但引
女毀梵讚第三略無八風亦但舉違順後文自列故
此未具須彌者此云安明入水最深故名為安等諸
山上故名為明所言玅者新譯云獨有茲山四寶所
成羅睺三摩等者因身子駈而安慰之訶身子云汝
何以輕大龍之子語羅云言莫啼莫啼訶調達者具
如釋籤一香塗下此約色心具出二種三念相者雖
即由境方具三心義但成一今各明者欲顯二相令
後行者因外識內正述歎表發等者前巳破古故由
前二由方有表發因小果大者五百各各俱獻微葢
葢微曰小合表寂光大中之極豈過此未達表旨故
云莫測此乃為後淨土因果之先兆也何者由獻故
受由受故合由合故喜由喜故請由請故說由說故
聞由聞行因由因感果復有種種因果差別即成種
種淨土之行今從勝說故云無方又從總說但云因
果應身之事者之事兩字主彼所說之事故也譬之
如月方圓隨器者非但多少任器亦乃方圓遍臨多
少譬物類不同方圓譬機情非一方圓只是偏圓不
同四悉四門咸隨物應佛尚非梵音等者大音無聲
梵音只是隨於國土一類而巳梵尚非梵餘何所論
舉勝況劣他皆準知稽首十力等者只由具力方能
外用此即同體權實之體用也稽首住於不共法者
以不共故故能導物此從不共為名以導物故故有
不共此從導物為名左右共論故成二義即是化他
權實為智斷者斷縛到岸其名既通義分偏圓即權
實也況復眾言理含權實或斷眾結為權權到彼岸
為實據答問文通釋為便稽首能度等二句云結三
權實者三中一一皆有能度永離之義自度度他自
他相對其義並通結上三者若自度世亦自永離結
自行也能度結他永離結自即自他也度他令他永
離世間竝結他也。

* 淨名疏卷第七

是五百皆巳發心者問此之五百何處發心疏既不
云此難定判或是此生此會巳前或普集見聞勝報
人法或復適來覩佛神變或當聞向寶積述歎或可
具經上來諸處或再或三但所聞見悉屬方等含於
四教發豈不然但機宜聞淨土行教是故復須更請
問耳何者發心之中上求唯一下化猶通不出權實
歷教行理取土攝生是故更須問淨土教是故寶積
述發為請令得聞於淨土因果如來對大眾復宗等
者復猶複也佛初自說佛國因果而以為宗今重明
之故云複也況對淨名彈訶文殊往復皆順佛旨是
故如來重更說之亦得稱復從所以下具足騰之問
如何得知訶皆在昔五百八千皆云憶念我昔曾於
故是巳前今說淨土去命時近故知訶時悉在前也
何必一一須待詔者若非涉情先行後奏彌副聖懷
此聖臣也對佛述時契故默印昔日彈訶等者當彈
訶時佛國因果其言未興普集同席尚自未說故使
爾前但助二緣況今經中具足依正又普集前諸大
乘經但多說正故彈斥日總助成之該於二緣故云
通助問曰此半品等者問意言前云淨名助佛揚化
近聞向來通助正依若爾此中應當別在依報依報
既是別意所為應須處處盡明依報淨名所說品數
雖多若論依報其義未幾葢不足言者非謂全無唯
有空室現玅喜等葢少許耳答中意者何必說於土
名方是淨土因果行即是因因必招果即是其義何
固守名問始終等者始即佛國終謂菴園前問猶通
與其少分故云葢不足言乃由答中但以行因而為
答問其行猶總未足決疑今九品中二義不成一非
佛說二無土名而淨名說何者是依答中意者從義
非語理出常途豈執國土之名而亡方便之說故從
此下乃至宛然即其事也答至皆有其義者如問中
三義淨名一訶具其三理乃至九品意亦如之況淨
名始終悉成三義故從如法華下釋出其三初引法
華舉佛自淨佛土成就眾生永永不巳化主既然以
勵諸下是則下正明淨名但符成於如來淨土即釋
初意次淨名既能下釋出第二意次弟子下釋出第
三意弟子即指弟子品也菩薩即指菩薩品也問菩
薩可爾等者淨土之行必須願生小乘亡生生滅義
反何得引同菩薩事耶答意者引法華者從本說之
方有其事故示受折者皆是能同又問疾品去至之
宗也者別酬問意即更通引顯成佛國為宗義也故
因此往復往復乃是通指九品若不許下破古意者
此將巳釋以難古非以空室用表極淨之佛土也以
破古釋所生諸品意斥古人雖見經文十方佛土皆
空之文亦未肯以宗為佛國淨名意以十方三土亦
復皆空良由室表常寂光空當知古人未曉經旨問
此經等者此經雖即人法雙題恐單人名表法猶濫
故從法稱以為其問答中還從別名以答故不思議
最顯佛國但今意明不思議義有總有別總冠一部
故名為通以法對人亦復如是是故人法二意不殊
翻云無上正遍知道心者恐剩心字心者西音質多
菩提云道若加心者西土應云阿耨乃至質多故也
文中此音巳在心音但發心至分證者問既通列菩
提六即之中不列理即及究竟者其理可然何以不
云觀行即耶答今此發心對佛述行觀行功薄故不
足論況觀名通相似等別故相似分證非無觀行從
勝別立方稱所述若欲通收理何不可只恐長者位
巳過之今言下更從教簡於此三中但云相似者相
似居中名字無位分真正當無生之位故須正約相
似位判通別二教雙標二名通教之中不列地位但
列別教三十心者比說可知又別賢位皆能發故通
家十地有發不發有因有果故後答中唯約通教簡
初二地初地只名觀行發心故也二地於通雖名相
似於別則非故不用之問者長者但云發菩提心今
準何據云相似耶答中意者亦簡無生及觀行故故
知爾前發義不成前巳論竟今重問者欲簡異耳如
通教中相似初心尚未能發故知名字雖有發義去
無生遠兼復通漫此亦約於次第者耳所以引三教
者諸長者子義通衍故念之生修慧者念前聞思所
依之境當如聞思而修行之通於四教應此方等問
何故法華疏以念為聞答夫云念者通於通別彼聞
此修者帶通從別故也若唯別者則從別立唯論聞
等若唯通者俱名為念無可簡別而於念上別誡聽
思故以念之別對修慧是故聞巳必須思修故書云
思而不學則殆學而不思則罔其義則內修身慎行
恐辱先也俗但有名無出世實然土不在至如前具
說者問既非四句土定在誰答只緣定屬以成性過
故四句中皆云不在言四句者破凡非聖凡理本來
亦無性過眾生業力不可思議佛菩薩應亦復如是
豈兩難思合成性過離二無別不可思議應知思議
即不思議況不思議理可思議耶若離若合皆不逾
理作此觀之諸土永寂無可說示四悉示之隨聞獲
益餘何可論言有為者諸緣積集有為無為一切悉
然應知有為即緣名有為緣集若以無為為緣集者
名無為之緣集此三土眾生者若作都迷即二同居
及以有餘若兼分迷即指同居有餘果報若全取分
迷即是果報及中下寂光是故文中上句云乃至中
下寂光土也故全取分迷皆在無為緣集故也問何
故不依四種緣集者此問意者論師既立四種緣集
今家又立四種眾生何不以四而對於四有為生滅
等次第對之答中一往亦暫許之言有妨者因斥論
師自體法界不殊無為名異義同何須別立若於無
為義分三者容有是理然此三集竝在別圓住地巳
上故不以三對三眾生欲離無為以對三者無為即
是初地巳上自體即是第十地也法界可對等覺地
也然實不及直在無為無為悉是障中無明故須總
合為一無為觀心者為對二種緣集分明故今且以
二種緣集次第以對三觀觀相粗存緣集未盡故也
應須更論一心三觀一時俱破二種緣集即約六即
及緣集盡今明菩薩至調伏等者準此意教化屬初
句調伏屬次句故前二句竝後二句之方便也故知
教化調伏本為佛慧起根四隨諸下釋起根句意亦
如是言起菩薩根者既云要因六根起根取土當知
下文光明寂默佛菩薩等竝在同居淨穢二土以今
文中亦且在前二土故也具如下文菩薩行品者彼
品佛為阿難廣說佛土謂佛光明菩薩化人佛衣服
等總十七事以此四句在於二土故名為橫一一別
對故名為豎二豎對中隨土體別對惑增減得有諸
土多少不同故名為豎四起根中云總別見中以根
對境得總別名根六慧一隨宜不等非即有於總別
之土答因果與奪等者因之與果俱得無生寂滅種
智與則寂光而通於因通中下奪則寂光別在極地
以上下位俱行無生寂忍種智別則寂忍不通為因
如前等者指前橫釋同居具四復當今文通為四教
故令四釋通於同居其中寂光唯用中下教化調伏
佛慧漸深起根成就入於究竟常寂光故觀心中云
多少者即是因緣及空假中對論多少如初觀心未
敢遍緣且緣因緣於因緣中隨對隨照故云少也觀
境稍熟恣心遍攬即名為多次空假中多少準說境
即如土或增或減次及不次準例可知釋教化句竟
次若緣去釋第二句次隨觀去釋第三句次起菩薩
去釋第四句巳約豎釋觀心竟復次下更約橫初對
初句調與不調下即第二句得入不入即第三句若
起不起即第四句次深識下約觀明起誓橫取四土
以對四心但約二種緣集作之緣集在因最宜對觀
次若但下結上觀中必須行願事理相資故豎屬行
橫對屬願今行人下事釋橫豎本在觀心故將向文
以觀行者既云觀心須在於巳以諸眾生不出心故
巳心既爾他心亦然是故文云意在於此引大集者
證事須觀觀成心淨心淨必能事淨故也亦約教中
於一一句皆約四教各歷四土至果報中有別教者
存教道耳至寂光中云圓教者通中下耳又從有餘
以取果報用別圓者用別地前及教道耳下文多倒
釋者菩薩行品具足述前四義不闕而不次第第一
釋第四第二釋第三第三釋第二第四釋第一下文
雖是章安續補亦不違於先聽之旨初開成譬等者
所言空者四不可說言虗空者謂都無說是則失於
四不可說旨故須依於四不可說有因緣說具足悲
智取土利生能於空中以見不空教化調伏入慧起
根乃於眾生有所成辦故云空地隨意故有無礙故
空故云空者四不可說之理也地者即為悲願所依
空即地也言空室者生之所依為生取土土成物益
有因緣故下雙證空地若純用下此經斥二乘而云
通教菩薩亦入滯空數者何故復云通教菩薩有淨
土因然為遮其取空證耳廣長之相正表此也者廣
表於橫長表於豎竝現於葢正顯相資橫豎不二而
橫而豎又十方諸佛以表於橫諸佛說法亦可表豎
竝在葢中不二亦然論橫等者所釋文須達文旨廣
長相在身土亦然故表不二問淨土是菩薩行等者
此問意者經云直心深心是菩薩淨土等既此二心
是二乘心行菩薩何以行二乘心答中雖借通教義
仍未顯故引法華而通釋之雖為攝物行二乘心元
期淨土故得引釋問曰此中等者經文但云直心深
心如前所釋竝是菩薩行願大體若消文中淨土又
無二乘之心乃似妄加二乘之語答中意者但云直
深不云二乘者赴小則避大就小赴大則避小就大
不可一向專小唯大故云不指的也作此旨者亦可
通用言準望者今經此言宜有其旨未可即得彰灼
說之此座二乘頭角之輩元是修於淨土之人故云
菩薩修二乘行為攝生法若欲顯說須依大品法華
經意問準望法華可有此理大品如何答一切諸法
趣於諦緣是摩訶衍會法之言良有以也故有諸法
趣二乘心問雖作此說亦未消於大品之文大品但
云三乘共位菩薩十地皆學皆行何曾云是淨土行
耶答既云不取證理在攝生修淨土因而為攝法所
攝亦通二乘心也通教尚爾別圓灼然次引大論者
既云有土純聲聞僧即是聲聞來生其國既有所引
豈無能引四諦下結難也即是能引之人行也從多
為論者若望諸土道理合有未開顯者故云十方不
無此事但開顯者多是故前消教化等文雖有橫豎
通約諸土於中豈無未開顯者故此經文理須十方
橫豎消釋然雖猶有未開顯土忽若合時移入他邦
或用密教當土開之若法華疏釋照東方一切開者
為引同故但照於同證經意別不可一準無三差別
等者故約三心以明三德又此三心義雖通於別圓
二教然亦不可前後竝別言三德者異名者大乘即
解脫深心即般若直心即法身大乘但從悲願得名
故對解脫即是初心住於三德者既對三德理合各
三若昔論等者昔指普集今明至三土四者爾前諸
經但明正報唯說三身對於四教前二教佛俱名應
故若以依因對於四土者同居有餘俱名應土故合
身土或四或三依因者利物因也若對緣集有為無
為及以生死分段變易國須分四即二同居方便實
報二集二死各分二故次觀心中云空假二觀三心
等者還借前來通別二釋至此文中共成觀義三心
別者具如別釋若作通釋空假三心亦含於大以通
菩薩亦入空觀乃以諦緣假三心者藏通菩薩自觀
諦緣亦具三心中三心者而云一三三一者二未即
中中必即二凡覩萬境皆不二故若分圓別對此二
教初心後心別教初心義當空假與前兩教三乘義
同此十七句直居於初故於此中應知起盡是故於
中大分為八初從一釋下分於今昔以辨異次從問
下料簡通別三正釋四此五下判權實五今圓教下
明淨土行相六菩薩下明淨土行人入於似位七若
入下明分真位隨分果相八其義下結斥故後成佛
使修因時眾生來生前約教明等者前普集經準教
修行取法身果今非無教但於教行更加悲願成淨
土因問此前後文皆云此經並約依因此中何得還
引光嚴以證彼正答道場處義當依因亦可用表能
依法身況復今經雙表依正故列諸行並具二途問
何故等者此還用前別釋為問直通緣度豈獨諦耶
答中二意一者從便二者攝他是則二俱用彼別名
以成通義直心有五等者一往似豎如下布施以望
持戒亦名為橫一一復通五種直等亦得名豎是則
豎中以五望五復可為橫亦名為豎然終是橫專對
於橫良有以也一世間直中應有多種如三界中見
愛各別諺云癡直者但世間諸直以癡為本以是而
言亦具貪嗔下之通別具如前釋若得無作四法皆
實者苦集尚實何況道滅故無作四皆稱實也於正
釋中先列次釋依此方等必具五故此五直等者釋
權實也顯為方等當教菩薩密為此中兩教二乘密
但探用法華之意非今部體若論用教不無其理次
菩薩下明淨土行相者一切菩薩具此四心方名大
行今具後極故是圓也收下三故四心之相闕一不
可具如止觀記引大論文也故於五直亦具四相成
淨土行道理雖然識其旨故若實行者前二教人以
前二三而為權也別圓準說可以意得各誘令入當
教之實若本圓人但以同體之權而攝取之又復通
人亦云修於淨土行者若任當教雖有其文乃寄利
人堪被接者又成佛之言不必玅覺通取別圓地住
巳上從此位去皆八相故悉以十界身土取生或復
古佛埀迹利物今文正在菩薩實行故成佛言必須
通曉下去諸文大旨悉爾從似入真以成化相分真
果中三土不同以常寂光無成佛義若開中下準說
可知無二邊等者當地中惑名之為諂斷名直最後
復次是也深心巳下分文悉然下文或必須知大體
餘有闕者皆應準此為說緣覺者通中存別意仍在
通次但具有二種下分於橫豎通別兼具具於四種
四土故也菩提心至大乘即是四教等者問前別釋
大乘唯在別圓直深二心唯在二乘今此文中何得
通四答前別此通理數然也故通釋中雖皆五釋於
大乘中復除世間思之可見。

* 淨名疏卷第八

若無等者真實是直高是深心廣即大乘前辨亦指
普集經也具足攬前總別二釋布施有五者亦是菩
薩心二乘人所行施等為淨土因故離為五思之可
見世間至六道者然知世間直深亦合離六及於六
中各更委分擇覺等者擇法屬慧今在施者為成施
故施不得慧不成出世阿蘭若至沙彌呪願者如是
方免摩訶羅之因也出世行者可以仿之各為鹿王
具如止觀記中彼經即是大拏經也華嚴十施(檢)地
持九禪具如法界次第華嚴經如來檀(檢)大品等者
具如廣乘中品又云趣等者具如發趣品中具歷諸
法四教修相具如止觀記三十二相竝忍為本者夫
為忍者為端正因故出世忍能感相果故得以為一
切相本問曰凡夫等智等者問意者等智有漏依根
本禪若正定之言義通五者後四正定位在內凡世
禪全在有漏凡夫何意名為正定聚耶答意者分別
方異合說何妨正定望散亦可通用豈有行六度行
等者如向六度菩薩非不用之化人但法屬自行今
四無量非不自行法屬化他於今四六皆成大行咸
具自他一事至法緣者非謂三慈之中法緣慈也法
名既通故云皆法但是眾生緣之法耳故云事法下
之三教準說可知謂無生無量等法耳於無量中著
法字者即四無量家恒沙佛法耳即三諦中恒沙佛
法若是此法三慈中法法字何得亦在世間故知法
字亦可通五若在三藏但成生滅所緣之下三準知
圓教獨當無緣名者從勝說耳此四攝法非凡夫等
者如前三心直深通大大不通小以名局故是故通
中亦須別也但可通諸大乘而巳今亦如是如前六
度及四無量理通大小故此四攝及以大乘并下方
便迴向之文不通世間及兩二乘彼教必無其事故
也又四無量及以四攝歷教別釋修相證相不易分
別不可具存故竝略列言四攝者布施愛語利行同
事約所同邊諸教似同細尋智願高下永別以其上
能兼下故也乃至位位節級不同即如本迹高下四
句今多分從下劣凡夫難化者說其名必通理不可
壅解脫所攝眾生等者能攝則有四教之脫所化雖
通世間之法菩薩化人無不皆令至解脫故彈指合
掌其例可從故今從於攝之本意自行方便等者問
自行等三及破等三有何差別答有同有異從名則
異從義故同雖此異同離合復別言義同者自行等
三名雖有三法但成二自他相對無別體故破立等
三亦有三名亦但二義破立二種通成自行教化化
他故但成二若爾何須重列答經論逗機各有其旨
此法二乘有分者以四諦法二乘初心即須觀故況
復四四各各不同生滅具用二乘之法故云有分三
十七品具如止觀及記并法界次第非此可具若準
婆沙有漏道品例前九五有何不可但凡夫外道所
修行者亦是佛法行者所修未發無漏名有漏耳但
外道法無念處名故令來生至具足也者若不迴向
施福有限唯感富樂迴向極果及與眾生令福具足
福智乘戒體用事理一切無闕若爾施等六度皆悉
具五豈不具足何須別立此一門耶答必須方便方
乃具足若爾迴向復還託於諸行諸行雖皆不云迴
向迴向又亦不云諸行存沒雖異誠無別體何須別
立答雖相導引所治各別得名又殊施為慳治乃至
智為愚治迴向自為自利近果之治所以有願無行
令修六度則以六度為名若有六度無迴向者令修
迴向即從迴向為名故也至善吉等者彼章亦只對
於二乘辨界外難亦不更約方便果報若欲略明則
有餘中三十心人為三惡道住無我法名為北洲地
前法愛如長壽天未有初地十種六根名諸根不具
地前智淺如世辯聰不窮中理如佛前後若實報中
位位相望節節作之此竝障於中道理也是故結云
約四土簡至具足者以向來意一一思之此非容易
不可濫述四句者準經正用四中第二是淨土因譏
他得宜第三通用初心菩薩未全自守故不論之第
四句中不譏一半理亦可通由不自守故亦不應唯
於初句都無所取次引大經證第三句故初句中既
不自守譏何益耶其身不正雖令不從故第二句不
令而行若見機者定用第二第三句也第二自行第
三利他利他即是淨土行也後四種十善者止惡義
通從願行別問此十善與前尸羅同異云何同何假
列別相如何答尸羅相通對一人說今離為十以對
多人十三番相資成淨土因者初資第二乃至十二
資於十三細尋具如下解釋中上從直心等者上釋
諸行諸行相望故名為橫一一皆從世間至圓其義
雖豎但經一往直列而巳終成橫行況雖豎釋但約
教判淺深不同是故窮源研於心念令從淺行直見
深理方乃名豎第一須約四教通釋成豎行者令出
圓教窮源易顯耳問三藏既無云何言四答即是釋
以有對無即名四釋若言有者即成身子之疑者三
藏教中無淨土教但以煩惱潤業而生故於穢土成
佛無爽忽聞衍門說有淨國故使身子由是致疑又
依衍門方有變地故用案地以斥身子豈成助於身
子之疑若三藏中立淨土教與昔教反佛無可以釋
身子疑無行無人者有六度行無淨土教教無行缺
終無成佛無淨土因無行之佛有教無人六度之行
有因無果行既無果反成無行問若爾何故前釋直
心等文而皆具五世直尚成菩薩之行三藏何失云
無行耶答從本則有據迹說無有教無人良可信矣
須泛論等者通別二教猶非正意只可泛論以為挍
捔次約通教釋於中初以直心對於見地而云登地
發真者何耶答於通教中上根菩薩初地見真義當
三人共位見真入第三地為深心者此十三句中云
深心者非前三心之深心也故前深心但是初發之
深心也望聲聞人得名深耳第四去云事理俱行乃
至智慧以對十地皆從成就別別言之通教初心既
事理俱行亦應合有教化調伏乃至起根得名處別
故別對之以成豎義通教尚爾況復圓耶言善慧者
借別詺通故所列地不標地稱但云初地乃至十地
唯此第九暫借別名至第十地攝後三句併結成地
借此十地者正借別也經文但云從初至後雖無地
名既云登地巳見真理豈可專用乾慧等者名通教
初地未名直故故可借別以名於通初地斷見仍成
通義又復通教地前無賢故第十地含於三句初之
兩地俱名為直故使第十含於三句問通教菩薩有
淨土行者菩薩知十方諸佛二乘如何答雖同一教
大小義別二乘道理不合知之雖與二乘同坐解脫
自鄙不發永不求故又菩薩雖知佛猶永滅永滅乃
與取土義乖故知此佛無人有教教既權施不稱因
行故於權教不須苦窮二別教中用二釋者初釋巳
將諸句對地次復更下約十四般若者對開合邊其
名便故以理合故名通初後故下法雲含取地前及
等覺也依十四般若然欲解釋出其理者即如向來
消文者是故一家釋義以義消文必不以名而局於
義故云無往不通故知以名局義無處不壅寂照之
智等者若從初地至於等覺但名照寂玅覺一位方
名寂照橫說則竝備眾門者於十二句句句遍攝前
十七句及以十方一切佛法故句句下隨其之言義
通橫豎發心正行等者圓人初心既在初住始得無
生既斷無明理合唯在果報土中傍為取機化下二
土即是方便及以同居何妨亦得化分寂光下二非
正故名為傍事理相資者事即如前十七句也理即
指今直心是也事理不善者事理二惑也佛土淨故
即是境界淨者境界即是所化生也所化境淨則說
法淨說法淨故內心智慧增明者由物機生令所說
穢故使未堪用淨智化化道未周未見四淨故使說
等未受淨名即於二土自行等者穢淨二種同居土
也謂住觀行相似位時修淨土因若入銅輪還於二
土以攝同類乃至令入有餘果報故下用經四句結
云教化眾生調伏等也即用前文橫豎對土釋於淨
穢二同居也若以上化下即有餘同居多是文字者
文字指前別釋文也別釋即對三教文故故前通釋
三心之中唯指自性清淨之心方近於觀餘皆言教
是故約心圓頓釋之以門深詣譬如非日等者但詣
理釋義當於橫對文字釋義當於豎其實圓釋不當
橫豎圓別俱教尚成橫豎互有資益況以教觀而為
橫豎亦以橫豎更互相資故以橫等對於三德即非
豎而豎般若德也非橫而德解脫德也即此橫豎雙
非之理法身德也故云非日無以等也日如橫行月
如初住歲等即如四十二位三土四土者於四土中
合於方便及以同居皆應土故故云三也直心即是
前圓教觀中道者圓教如前教觀中教觀二圓方是
圓門真淨土義言帖釋經文者向約教觀非不消經
未是逐句消文故耳眾生正報至佛土淨也者此中
分於止行二善但對依淨及佛土嚴者非獨依及土
嚴而巳正報亦合清淨及嚴但今正為明於依報故
耳正報止行即是惠施及以願加名為清淨如感五
度乃至十善一切皆然如四無量本是利他尚有止
行如治嗔等豈非止善為攝生故豈非行善自餘諸
行一切準知又如世人等者還是宿世以法相關方
乃感應只如尋常散心講說何必能令聽者爾耶佛
土淨等者依此經文初釋及以四種之文所以具二
種者前約當分從四下即約跨節自行約理性化他
約悲願願期皆令至自性故正意皆是淨心故也此
有二意一者句句名異不出淨心二者雖十二句意
在十三淨心句也故知淨心者先淨自心方淨他心
他心若淨於成佛處心淨眾生來生其國次跨節者
只由自性清淨心淨即入初住能現四土攝取眾生
四土四心皆悉清淨眾生四心分別殊雖究而窮之
不出一體故淨自他只是自性清淨心淨事理惑除
者至此方始兼論正報事理只是障真障中之惑耳
障真為事障中為理二惑俱除感常寂土四教四種
眾生者緣但有二從解分四如有為緣隨於界內析
體解異界外亦爾故成四別故止觀中云惑隨於解
集則有四解隨於惑但感二死二死為酬二種因耳
四土相望互論淨穢具如前釋四句中明前不許立
四緣集者惑體無別故也今立四者從解分耳大乘
方等至淨土也者自方等前不云此土穢中有淨純
小乘人爾來未知故云秘密良由爾前顯露未堪至
今經中方顯昔密以斥小宗故云有也約教暫無附
道理論所以云有未能稱機疑問者且從迹說乘佛
力故若從本論自力亦能自力雖能終歸讓主故引
法華以證發迹又若不蒙加無由能疑加為疑由可
加由智三藏教去立其疑宗三藏教宗三祗修時是
淨土行與十方佛正報果同作此下因聞置疑若三
祗行是淨佛土釋迦之土今即應淨此疑釋迦為菩
薩時其心不淨若不以下結疑言翻覆者以土疑佛
以佛疑土彼中有諸天子等者天子譬真身宮譬真
而云真應二者但是文略應云雙標身土故也四德
成身常能照於四土眾生者明真能起應故合標之
真應法身之所依者真是法身通云所依及以所照
即是同居淨等四土又譬等者前總日月及以天子
但作能照所依之譬今置天子又離日月作真緣譬
譬能成就及照顯也盲者二事俱皆不見故真緣合
時破一分無明即有真身依於真土而能照於三土
眾生成就即譬正報說法照顯即譬淨土攝生以真
緣合故此有四種淨土者有為置同居穢也為二緣
集等者此乃雙舉所除故也身子雖除有為緣集猶
有無為不見四諦又復身子縱除穢中有為緣集亦
未能見淨同居也故總二障障於五眼以責身子又
有為無為者釋通諸盲所以故也對曰等者身子亦
未悟於日月譬之深旨且依於事而為答耳眾生至
不見同居淨土者雖先從近說正以此文斥於身子
不見四諦是故且以同居言之豈可即令身子見於
有餘果報以從道理故文兼以有餘等合故從界內
罪去次第合之言界內罪者即以界內真諦之執及
以同居淨土之障此罪即與無為集合共障五眼故
使不見四種淨土若只單訶不見同居之淨土者則
不須云二種緣集以通責故次第釋出若爾同居淨
中亦有執真與無為合何以得見同居淨耶答以彼
生者巳除界內二種障故今從穢責故云障彼同居
淨土若從同居淨中責者只得責云不見有餘果報
等三正為前四種罪障故者界內有為緣集障界內
塵沙障界外塵沙障界外塵沙障界外無明障而此
四障障於四淨故知身子具四種障身子雖除惡有
為集然由有於淨有為集不依佛慧故使於垢不能
見淨是故四淨悉皆不見生聞信之善者初聞未信
覩相方伏伏巳方信所聞不虗是故二種俱名生善
梵王證者欲顯如來案地之奇其寶猶如第六天寶
者(檢)問若同居淨對穢為橫者香積亦判為淨同居
何以在上如許恒沙答夫論豎者約理淺深未必重
累勝者居上若以二三同一處見故說為橫上下相
同豈得為豎若準其相不殊安養但以無小稍不同
耳雖安養兼小義亦唯大問寶莊嚴土為在何許答
只是安養但六天至舉近況遠者一往比之不必全
同梵王言故螺髻至但見垢也者此文且準明依佛
慧則見淨土應知佛慧理通衍門平等之言復兼三
教言不可思議佛慧者別在於圓尚通三教則是相
待不思議也故不思議只釋於佛慧尚通諸教則通
斥身子但見於穢不見四淨答曰有二意者第一則
別唯一同居二者理通通於四淨與前日月譬意亦
同大眾悉有生此淨土之理者坐華具表同居之淨
仍通四淨若至法華四淨因具足蒙授記後分破無
明豈非一分常寂光顯故寂光中三土具足自力生
當故云之理前說諸方等經等於前縱見佛勝應身
不謂此身別有淨土今藉佛力亦未了知佛常寂土
及以果報隨機見者置而不論故此隨機仍屬於密
不同華嚴一切皆見皆聞故也飯色異等者常寂即
器同居有餘果報為二并身子見理應有四同居淨
穢二土合說故但云三不得云四十番者初之一番
別斥身子後之九番通密斥之與盲者譬及案地譬
其意大同第十文云諸土非垢等者應將寂光却對
前九應云前九非垢非淨名之為垢常寂光土亦垢
淨而名為淨初同居淨穢云五濁重輕等者亦得輕
者名為五清彼見思輕眾生壽命劫量著相一切勝
此故名為輕三四五可見六果報與下品寂光竝者
問下品寂光猶是果報何故復與果報相比答既分
出巳還將所分屬果報者而為比耳亦可初住巳上
為下寂光寂光是理還對當地果報而比下品下品
純將寂光以比寂光以中比上不同亦然第十雖即
一切俱非垢淨而垢而淨亦成差也問何故皆云非
垢非淨答有事理故理論不當垢之與淨約事唯有
寂光永淨又寂光異諸土故非垢即諸土故非淨諸
土即寂光故非垢異寂光非淨問前釋天器中以寂
光譬器諸土如飯今那乃以寂光譬飯答不可以譬
譬真解脫若用譬者通別竝通別巳如彼通即如今
彼此俱譬理何晦沒諸土寂光竝非垢淨而垢而淨
以之為飯若寄辨者果報望寂光器色入飯色令飯
色有異故一飯色上有器飯二色亦名飯色異下中
上寂光展轉復相比器上有多色並皆入飯色展轉
互相比亦名飯色異若更以寂光而對諸土異雙非
淨穢別論飯色異者飯器俱四微各各非飯器雖各
非飯器而能成飯器故通別二其理皆善成若通途
往論既以通許三教無生故應將前展轉入後以論
於得或超或次或從博地凡夫中來或從小乘方便
中來八萬發心亦復如是或在前教巳曾發心聞於
後教重能發也若超若次凡來聖來準說可知。

* 淨名疏卷第九

初此品下總明來意次方開三總明中正為破有等
者且據婬舍酒家等處正當有為緣集之事既云欲
顯法身即指前經所明符成即指今經之說一往雖
爾不及云破有為無為緣集以成四土大聖於前普
集等者此經宗異體與彼同故亦真性而為其體所
以還用前經體者此法華顯獨尚與一切大乘同體
況俱兼帶體同何爽然但須以宗對簡之故云體是
宗家之體宗是體家之宗體為所取宗是能取故將
今經以望普集依正自分故使法華一乘因果宗之
所取不同諸經此經乃是佛國因果宗之所取故使
體家之宗永異諸說以體望宗同而且異以宗望體
異而復同深得此意可以判諸教可以會諸部今為
迷者依正各論其明了者豈聞正報而昧於依故今
明依應須重述故於文下問出其旨令離諸緣集者
總語諸緣集也略釋方便名者初通明來意次方者
下別釋二字法華疏中為顯實故分為三釋謂法用
及門并祕玅也今此廢二但取法用者門論趣入祕
玅開權今未開權故闕後釋不取門者菩薩可入二
乘闕之於菩薩中且約當分復置傳入故且不云據
理亦合用門一義以當分入與法用同故且唯用法
用一意又通祕教亦可具足用彼三義方便是智所
詣之偏法者今文且指三偏之法彼法華疏俱指四
教並名法故以未融故乃屬今經方便不同中乃約
四教次約四教辨不同者即是經論所出不同前文
皆但列於有無二門而巳闕三四者若了一二則曉
三四雙用為三雙非為四是故不復列三四也又後
後教望於前前若實若權說教說證若他若自自他
相對聞名權者既非當教之所行用望從說邊故皆
是權又當教中自他相對皆以前教若證若說皆為
權他者以互奪故奪前之實成後之權當教亦得名
為實者為欲對辨一雙故立自他如大經云世人所
見等也如毗曇有門至實智者問此中既云無常事
理事可無常理何故爾答照理所無亦名無常故使
成論以有門中事理俱權以有門理不即事故法障
者界內塵沙也次通教中亦可引大品若有法過涅
槃者證於實智亦名幻也是故文殊等者此正引證
自行實也亦應通引三十二人各各自說以證化他
門門不同即是權也門門不二化他實也亦可文殊
以證自他以有說故名為化他說於無說得名自行
三方便下明方便不同者先引當文次引瓔珞但先
總述瓔珞三種方便重釋方便所以故也意明此品
大士種種善巧方便備如瓔珞三種方便方今令正
法久住於世言久住者謂見佛性云遠近者室外處
處婬舍酒家如是事去今時遙故名為遠望為諸來
問疾者說去還菴園印述時促故名為近遠近皆是
助化之緣莫不為令正法久住是以中論等者即與
中論末代觀法大旨全同經論遠近不出此三故此
下引今經文隨方便言必含破立久住之意言助佛
者佛之大化亦不出三約三方便所用法中初文通
釋即是自行本無三業及以十界故非一異而以三
業十界化物如是等用他所不測藏通下攬向通釋
以示今品用與不同故於三業以明方便又云密者
一一界中各具十故不可以一界測不以多界測即
名為密次此品下正示此品得名之由先正示經文
以對三密次此三下釋密異名三從良以下正示同
居現疾得名名方便品一切至可知只是初修三業
十界諸根之相若破若立諸教諸觀元意只是令成
此觀問答者答中三意者此具三意而不及初何妨
一品是集經者以諸經中爾時等言悉是集者所以
不同次家釋者豈有寶積不云白佛便於佛前述淨
名事乃專輙云毗耶離等故知今解深得經旨以加
阿難本願等言有來處故功成者往益今益私益眾
益斥益熟益現益當益大益小益偏益圓益始終收
束疾無不攝疾為法界功之極也維摩義如前者具
如玄文釋名中明今明下分門解釋彼解長者離為
四義今亦具四初世長者借喻事理法身長者事理
相符名同理異觀心長者即法身長者之行相也亦
是法身長者之因果也帖釋長者即是因果長者之
誠證也亦顯經文次第有在問既云因果今修十法
即獲淨名之十法耶答依經修觀道理必然淨名既
一德具九修時必諸句互融若修一德尚具十德何
況修十不具十耶但以一德而為言端應修十德共
成一德餘德亦然方名具德故使修時一句遍攝則
令至果一德通收問若爾此之十德即十號不答名
殊義合何者從如實道故名姓貴堪應供故所以位
高以遍知故豈非多財既具通明即是威勢善契祕
藏由於智深解三世間必在年宿士中之上由三業
淨丈夫屈伏乃關禮備是天人師諸佛方歎世間之
長而為下歸故此一號亦具九德問淨名即是果佛
德不答從本必然迹為因化觀心十德尚得名為觀
行如來發心畢竟豈逾於此爵位者爵封也因官得
祿故云爵也寵者愛也若不寵民則無威德故知不
愛故物不敬不威故他不畏斯者惡也折也折壞者
惡之極也玉是貴質而內有瑕則不任用若是長者
具上六德而行有虧則無上敬下歸之理證無生忍
為位高者但讓佛寂滅則於無生最居其極降魔制
外者應云降制界內界外權實魔外即是同體權實
故也記莂應云授法身記釋梵且揚隨近以說人天
須約四教凡聖故能為釋尊等者應云能持十方四
土佛法淨土之言不局同居穢土而巳觀心釋中一
一皆附下文帖釋以為觀相教理有憑故與他人明
觀有異但異於果並名觀心今引法華初隨喜文正
是觀行四位之觀觀心灼然通於隨喜之前符契者
符合也契當也如世人符所行之處上合主心下契
黎品十法亦爾上符果理下稱物機供養諸佛為種
姓者如世父母所有子息自非所生焉能供養眾生
理等故能發心三慧與理者由圓賢位得入初住乃
至等覺故云相應從佛智生名佛真子從理法生名
法王子咸依佛慧是故爾耳深植者如世孝子存沒
無違父在觀行父沒觀志故知父母為德本也真性
以為眾善之元依之植善善有本也咸依本名真供
養觀畢竟空種大智者能觀屬智真空是境大智觀
境故名為種從解行者智為能觀故名大解從此立
行行方稱境境智既冥萬行具足引大品云諸法雖
空等者智應於空方令行足此義猶通者通上下地
也今淨名位別而不通別中三位有本有迹迹因本
果故也因中又有二位別者隨諸經中有立不立故
存沒異若居中下者立三品者通總言耳等覺所存
如向所明三業功德者即是三乘家之所有故屬財
也總持一切意業功德者且從別說若通途論只由
意持身口方持言逮諸者良由此也言及餘者三業
之外無復餘法今云餘者寄方便教從別說之故云
餘也圓三業兼方便中一切諸法如世大家必具小
家之資產也勞怨者最能勞累於我故也所以約害
權實父母者如世禮云父母之讎不同天兄弟讎不
同國故害智度善權父母即害內外一切權實莫若
內外天魔外道故能降者其力稱大所以不云內外
者內外則有四及八十其義兼故故不言之具如止
觀記入深法門者門教也由門深故所以智善正用
善字而為歎也明了眾生心之所趣所趣不同故云
為權今為釋實者趣有二種近遠別故具如法華藥
草喻疏釋終歸於空約七方便皆有二趣遠趣唯一
近趣不同今從遠說故云一也此若非實何須更立
久於佛道等歎修行者上句序上二句見理序決定
大乘年耆喻上二句見久喻下一句諸有所作者三
業隨智名能善思量智者慧也由慧善思令三俱善
三隨於智故次文云前智後作若前作後智雖名為
覺即是本覺地住諸聖悉皆如是除地住前及諸小
乘不入觀者但此不與下地同耳歎形心者上句形
也下句心也學佛象王迴者且寄應佛之儀式也世
人倣此未必全然不思議佛法亦爾者具如下文此
室所現八未曾有即佛性海諸法具足今文且用不
增減一眾流等者九道常投而佛界不增種智常煎
而生界不減應具以前二句合之九道雖投而由心
無取故不增種智雖觀而由心無捨故不減此則具
於事理二釋咨嗟者歎美之聲也此借事以表聖儀
弟子釋梵者舉形服同及二界主總而言之應云九
道及七方便等覺巳還無不歸敬居廣嚴國者如前
四釋並須至此以合淨名所居之處資財等者就此
為三初總示本迹次問答下料簡三資財下正釋初
資財等者六度之名近本故也故從本六以垂迹六
二十九事以為末也故云從迹資財等事是末故也
垂此末事攝取眾生令歸於實問意可見答六度等
者此據從理對事以問故六度滿亦名為身密之處
身口具足所以六度事理名同而本迹各別故下文
云從於本六以垂迹六若從事說身口是未元為同
凡先同後異方示其本三資財下正釋分為二段先
序舊釋次即今解若舊等者淨名非不世財攝生但
直云世財歎意不盡故應須約四土等也下去例然
故云有事理次今言下為四略釋文二約四教釋三
大士下別示今文大士之化以明淨土因果四故知
下斥他解初略釋文先釋上句次攝諸下以釋下句
於中先總次若是下分文別釋約教中三藏菩薩長
時六度故得富名別教橫豎知如來藏更富於前圓
教一切無非秘藏富中之極雖並名富展轉互奪是
故準歎富中之上大士等者述本也能起者舉迹也
了斯則曉又約頓者但是八相成道之處皆須八教
以顯一乘唯除獨顯大乘之國如香積等觀心者為
二先須事施以為觀境次方觀事為施法界次運大
悲成淨土行隨其方所有受化者先為施主方乃為
其取土豈同世人自謂高深但令他施為施所墮故
知斯等現闕攝生之始當無淨土之終必願學宗說
者行者細思易解之教以裨難行之行於中先正出
行相次是諸下明攝生取土三即下明結歸行人就
行相中先略立次若是下為後學者示無盡燈先法
次譬後合法中即是自行等四於取土中先權後實
故前文中令用八教次為實道之方法也若聞法華
下亦為聞法華之遠因也下諸文中但闕料簡耳此
行者之要術故委分之以為行軌觀心文中下云不
見施慳者即行施時不獨治慳見慳法界而行於施
施亦法界而用攝生攝生之時生亦法界如是亡泯
能治所治能度所度無非法界如是方便不見慳施
常途但亡三行施亡何等三凡修觀者但云無施而
無無慳縱似無慳非施法界況復更能利物為懷三
界有二種等者變易分段開合以對四土者開變易
合分段開變易者離出有餘果報二土合分段者不
分同居淨穢之殊問分段既合那云二土答分雖有
二莫非分段但論惡道五濁有無分淨穢耳變易開
者良由無明有斷不斷真應有無寂光見否須發心
及不更發又有功用及無功用有此多別須更分二
此巳下例諸句等者以一觀門通該諸說然於此中
及以前文豎觀心源不同他文觀心釋義他文觀心
並寄近事以明遠理因名用義借數辨從人顯法約
法通智今乃豎明即觀通事是故此品約事淨名密
勸後進修於觀門自行勸他加願利物權實雙用望
果行因我即淨名何須遠討故並寄白衣公私文武
以為興致雖暫寄之然應知之發心即是何簡黑白
故行效者真觀行之大士也是以四眾悉須欽風可
思齊焉可自軌矣然論菩薩雖遍四眾出家理順在
俗義違故云俗流立行特出具足眾德一切中尊斥
奪提蒙辯財無盡欲使後代莫不歸之常用四忍修
相好者此意如前淨土相好來生故立此門以招四
土博塞者博戲雙陸等也塞謂波羅塞戲以黑白子
如鬬戰勢他化物今不著等者凡示俗儀皆現堅志
世以混和合雜醜行欲引淨名深未可也無記者四
無記中即工巧也故論云異熟威儀路工巧處通果
直爾為之似屬無記因之得物況陷初篇況復道陌
定歸無救淨名示為意令不作今不曉者反欲效之
內長散憍全隨貧結不思來報倚託聖蹤為欲伏彼
初應受學者小乘破外稍通一時大乘標宗初心明
制妨入妙道故不令為五地菩薩方修世業是斷佛
種障道因緣今出家人戒定慧心一無所修而云伏
外義等倒裳散染易流道法難寄增長慢集反輕學
宗深可悲也甚為謬也況坐常住院著信施衣飡淨
眾厨踐無價地而三業泛俗四儀拘迷若欲倣之當
思十德從縱譬金示人無行於中點理後必殺人此
一句通下十九句者後十九句皆令生敬得最後益
若隨句消皆使成於見敬中最準此中意前文雖為
白衣句中乃有二總一總冠二十九句句句皆著雖
為白衣而有律行二者別在前八句首身口別故方
便與奪者禮以與之刑以奪之又行禮刑各有與奪
禮則奪小人而與君子刑奪重罪而與輕𠍴故今俗
官皆有大權寄之行事非是捨道等者此明淨名非
親職掌而善禮刑大論有三十六失(檢)復次酒是煩
惱等者準此句中作觀心義前文諸句亦應例之如
安樂行十纏惱亂尚作觀心但不及前釋資財等文
相周備策勵道俗令成真實淨名之行田主具如法
華疏釋王子中尊等者如太子未紹王位不得安眠
然是子是臣盡忠盡孝孝名為戒戒名斷惡是故戒
孝通四通五誨以勝慧者如禪觀支是名慧非勝梵
亦曾得不以為尊故示出世四種慧勝淨禪觀等及
無垢禪通明特勝帶根本修而無所著為說無常十
五種觀門者具如大論智度中明(檢)別教金剛巳前
皆無常者此他所計今因判之令屬別教又梵王保
常過於帝釋自謂眾生之父母故今梵不以無常為
治者諸梵巳得深根本禪但以勝慧奪其有漏剎利
婆羅門等通皆保常此亦置通而從於別各別說之
良由此也又復欲示教門種種不同令遍識故以各
各說。
維摩經疏記卷上

維摩經疏記卷中
天台沙門　湛然　述

* 淨名疏卷第十

除物罪垢者罪垢之名須通四教或二緣集故此教
門一部之內廣略相映觀其義勢逐而釋之應合廣
者不由語略使義混和故見總略以廣別之或覩別
文以總攝之所以惑體無二智非他惑成從一開諸
合諸歸一見合亦不少離無所分身土惑智一切皆
爾故此除見除垢為四土因豈直只云界內而巳託
疾為四意者問室內六品何但云發問疾品耶答室
內六品悉因疾生但標問疾自攝餘五寄言斥彼勸
誡為便見者如云是身無常等寄巳身疾斥彼計常
以斥為誡勸觀法身是則一斥義含勸誡況復誡後
即勸觀也生同居有餘等者以斷有為有盡未盡俱
為證解脫之遠由生二土之近行豈敢輙述者慚昔
愧今情兼蘊失誰能不命輙述屈懷被命上催恐重
招恥雖圖俛仰巳招屈對佛述過勝俗頻誡故稱本
而談兼宣化導是則賓主及以師弟咸權實益樂小
執小者樂小即是小乘方便執小即是小乘見有果
人云心折者折字(市結反)此下執字通上賢聖自鄙志
成名之為折知有大法名之為有慕爾時必能發於
大心遠為至生果報土之良緣者為遠緣者若無彈
斥不堪洮汰況復二味為見醍醐因得記捨生必招
果報普令今日等者雖有三教正意以圓訶諸菩薩
菩薩不任大旨見同小其藏通人即別折其執方便
者於方等中利者入實鈍者仍未故知此中折三語
通或但入別而巳至法華會方乃見有咸歸然經大
途宗須入以用真性為體四土為宗故也此中且從
對極以說此之四意者具如前文列釋者是又總前
四意又有四別一得命二文殊論道三聲聞自見鄙
四菩薩進行故知前二為成後二後二復有近遠二
意近遠復二一通二別所言通者近遠各有遠近故
也聲聞二者遠成究竟近入熟酥菩薩二者鈍同二
見見有小乘利悟在即所言別者聲聞遠益菩薩近
益今疏從別故聲聞自鄙菩薩進行意乃有四經文
二段者四如前列所言見二段者即如文中折伏攝
受亦可為二謂室內攝受外折伏於折伏中有今有
昔今謂問疾俗徒昔即被訶道眾於攝受中亦有二
意能生所生能即室空所即六品又亦可分之以為
自他他傳佛旨自述巳情即從居士所疾巳下文是
言室外者既無數千人皆往問疾爾時未長者國王
現難思事故見見有問疾時疾者雖復在於室內而
所被機形並疎且云室外從所被說復云室之外又
折攝等亦用纓絡三方便意思之可知折中具攝受
者折如析觀攝如體觀又折如觀身攝如勸求又攝
中折者調伏如折慰喻如攝又藏折通攝別折圓攝
又權折實攝乃至非權非實下去諸有品比說可知
自體等者問前巳破古自立二集今何更立法界集
耶答兼破論師立斯別稱今但只立一無為集故合
標之又今文中先且有依彼雙立二名而暗奪之故
從問答下重顯其失而辨大小得名少殊即正釋也
然須得其正釋之旨兼為欲折見攝大乘師以內外
塵沙與無明合說今言二乘與諸菩薩同有內外無
為緣集既分出巳即二乘人須從著於無為立名菩
薩不著唯觀自體及以法界故別得名名為法界法
界非緣以緣與彼法界體合從所障說故云自體法
界緣集以是應須並置塵沙從無明立以塵沙惑並
不牽於界內外生故且置之不從其立所以文云名
雖有殊惑體無別故見例學人與凡同有三界思惑
問學人等者此問從問答文而生若真若中俱得名
理附中之惑即名自體依真亦名自體惑耶前答既
用攝論師名今還承茲以為進難答中意者二真既
別真義乃殊故障界內全非自體不可同於障中立
名況二惑體殊麤細永別二真元隔何須強同故知
自體以對於中則顯偏真非自非體但對無為不合
別立故依前破有理存焉其往者下說法中六初明
說法來意次淨名下明章來意三又若下明雙用章
意四今約下依章別解於中復四初明章中用教次
有師下述古三今釋下正明說門差別四一約下依
門別解初門中云十想者具如法界次第言前三者
即無常苦無我言中四者謂身不淨食不淨世間不
可樂死言後三者謂斷離盡今勸諸人求者若入後
三即入無為故不言之約二種念處者問何意不約
緣念處耶答緣非正觀但是分別諸門文字故且置
之然五種中二行正助其相大同慧行是正行行是
助故也今別立者行即能行道是所踐道行不同故
別立之略出下明五條中前之四文三土具足何以
不云常寂土耶答第五文云住不思議即常寂土何
須別立但以寂光而為所成即以三土以為能成故
所成唯一能成有三是則能所事別故也問前三屬
生於生成自寂光屬所於佛成自以自望他還成二
他其義何耶答破自他義巳如前釋今從所奪一往
且然具足應如前之所破所契能契故有其四理還
相即不別而別於中第三即是橫也同居即是同處
淨同居也安養乃是異處淨同居也具如法華功德
品明次引螺髻所見例淨同居也復云佛慧者見淨
無濁良由佛慧即如法華由加而見引螺髻普賢亦
證佛慧除濁之人二乘橫見亦由適聞佛慧故也三
苦者如法華疏及止觀記九惱者三世各三可見問
於空觀中即作衍門說法者何耶答此中明空空兼
體析故於此明其義便也故十喻中義兼二教良有
以也但大論至如幻者且如幻化俗同真異一俗三
真例意可見故於一幻所見不同所以通教三人見
別別人次第滅幻見理圓人即於幻見法性利人即
指別圓人也勸修觀者留意思之尋文述宗謂之數
寶離合等者假身即是諸法合成是故得云離合不
定亦如婆沙釋十二緣或云一法即有為也或云二
法謂因果也或云三法即三道也或云四法二因二
果或說五法二因三因或說六法三世因果或說七
法二因五果或說八法三因五果皆以三世更互比
說因緣所成即假身也故諸經論法相離合悉皆不
定今用三事者若根本禪多從息入若通明禪具觀
三事若無漏禪觀不淨等及以三事是故今文但說
三事攝大乘八譬譬阿梨耶(檢)沫譬中云此譬人空
意顯法空未明者如以水投水水譬實法沫喻假名
但破於沫故但破假雲等亦然若如幻譬全體是幻
豈破幻人反存幻法影等亦然若如因藥因物成幻
兔者義與沫同影等亦爾是身如炎從渴愛生者炎
從渴生如身從愛生以炎譬身故並舉之影與業緣
復如是如以四德別對四三昧者即二十五三昧中
以無礙三昧破空有處常三昧破識處樂三昧破不
用處我三昧破非想處雖無淨名無礙即淨若定的
對即別義也言破四種人者只是得於四空天處人
耳三無我義者眾生無我法無我平等無我平等無
我即第一義空具如後文觀眾生品具足三空空即
無我內地是四微所成等者此且順於外計以說即
二十五諦中有此計故彼云四大之中微有增減者
意云其力薄者須多微成其力大者由少微成故四
大中風力最大唯一微成即水無香微火無香味一
往觀之亦謂似爾然於佛法終無一微獨能成法但
是質礙皆四微成今欲破計故從彼計約四大破我
者問何不譬而云約耶答約者依成也依外破內故
但云約今推外地乃至無主知身無主約外知內故
云約也餘大準知外云依神內云是身依諸大者以
大望身身是實法外人迷之謂有神等四大不一神
為依誰若並依四應有四我疏云四身正破四我我
依身故故云四我內外俱有四大故也艸木瓦礫亦
由陰陽轉變者問草木可爾瓦礫如何答草木隨於
四時彫翠瓦礫亦有四時改動即如瓦炭能知晴雨
故大集云等者心念牽風故並由心為增上緣故前
諸義並皆由心與四大合生種種計為破外人及內
計故故各破之非合時無若接前等者約前五雙今
但五隻故於見修一雙之中接於見道即修道也此
不定者於五雙中隨對一隻是何一隻更向前等於
見修道一雙之中若更向於四行之中說此不淨則
但成於五停中意故云見道方便以居七賢之首故
云前後與下六賢共成方便若一時者以助助正即
是一時亦應云是行行故也菩薩若入等者且約當
教近意通菩薩也若遠論者亦助別圓復次至作四
苦者不必即是四念處中以無常觀通修道故故苦
亦然即是三界皆苦故也雖免四趣七反人天具足
生等況仍欲界人天往來是故亦可對於生等理四
苦者剎那無常事四苦者即在修道以修觀時觀於
思惑思惑屬事故云事也特勝及以九想具如法界
次第中明餘皆生苦者自相不淨尚通胎內初託胎
時何況性耶是故當知亦屬生也雖復澡浴等者有
人云衣字平聲食字入聲今云不爾未受用時可以
平入二聲呼之若正受用應並去聲若衣食二字從
平入聲者澡浴但應云湯水耳未受用故丘井者丘
墟中井朽敗無用腐草亦是葛藤耳業力所持無有
定相若準人人各自有業亦可有定業有可破亦無
定也又有遇緣及如藥師大小諸橫并大經中八種
枉死亦成不定況復只約人人有業彼彼相形業業
相望俱名不定山海等者仙人空中死等乃至山海
空市出大論具如止觀記如毒蛇等者出毒蛇喻經
及大經二十四(檢)豈可勸求等者非是專令求於劣
身既勸撿捨於無常之身豈可還求無常之果引文
雖復但云真實下文還約四種真實者實能兼權理
無闕也佛答梵志等者借彼破外證此先權若一向
依彼豈得引之通勸四人者以依今部教寬機遍故
也涅槃等者於三並為一實方便是因此經等者總
第三時指於方等具足被機部會始末方有四也故
云大部如大寶積四十九會並屬方等然於部內或
一會唯小或大小相兼故使今文通指大部亦如今
經隨品不定方便但二問疾及以不思議品則唯在
大觀眾生去三品分三故亦大部方具四耳若從一
音顯密異聞只方便品密解別圓顯密相對大部義
足所以者何去亦名轉釋轉釋上來當樂佛身國王
長者但見王宮父母生身故須勸云佛身者即法身
也巳下諸句雖復轉釋此句是總下去是別言偏真
空理等者五分仍依有為之法空理即是無為功德
禪經及以須菩提為證大小自明須菩提見法身緣
具如止觀記經文如是清淨法云多是通教者問下
文既結一十三條但以清淨通途結之今那云通答
文既不云三阿僧祗并無數劫及以一法攝一切法
故且云通然亦可云是三藏教但三藏教不云清淨
故不論耳勸慕果行因者雖對諸法不及緣了其名
最顯至果仍存別圓二教以顯為生異藏通故其名
別立前之二教故戒定慧等者言從五分法身生者
方便教中五分法身名唯住果又戒等三雖通於因
二種解脫藏通唯果前四並從了了之後方受其名
然今從圓故五通四教既列四圓義不局故後結云
修五身也又云用此五身復生法身五身即是因五
身也故初總云恐多是通非專通也通也通教五分
初之二分云如前者罪不罪等皆依前教五分為境
故後後教悉觀前前若一音異解只於一五所見各
別通教中云見真圓極者此非圓融之圓以極稱圓
故耳九種戒等者地持六度一一皆九名同義別故
今用彼三九之文而為三分了了自知見法身顯等
者自唯見理他通因果迷悟諸位位有隱顯圓教云
一往亦與別教無殊者意云同至常住極果故也圓
修境智因果大異然別教三皆云九種者通指地前
乃至等覺證道且同故云無殊若欲去更辨別也以
前三教無有一時修五因義事等等者以事況理故
云事等即法身之大在煩惱之小小大常爾無所相
妨況至果時大恒在小故能事用芥等須彌故不斷
言只指凡鄙一念剎那具足難思法身之本本來相
在非關事通是故方便教門之人迷於相在不思議
理縱聞常住解惑分流故使權人由教未實若至登
地勝用無殊故教道中仍在異解故唯圓教始末一
如故使五分身不乖凡質慧行緣理名為慧身者修
因之相戒定是助故且云事中慧具足偏門諸慧故
以圓慧而為正道以正消助無處不融以具正助合
行故也若初心等者所有諸意具如上說此文亦是
寄通說之故云入空應知皆以眾生緣慈而為觀境
是故向來一一教中皆云法緣所以藏通唯至法緣
別教後心方得無緣圓教初心即修三慈四教六度
者如前說者如前佛國中說用此為勸求之行是故
須示或開六為七十百等諸波羅蜜者七十具如止
觀記中開為百者於十一一更互相資八萬等者對
三昧煩惱陀羅尼等皆云八萬彼諸八萬悉至彼岸
故得名也諸波羅蜜者一行一心皆至彼岸故也方
便如前者如釋方便品名者是也生果地法身方便
者通至圓果故也因通自行果全利他六通是果而
亦云從六通生者習未盡時雖云五通但讓果耳其
實巳得無漏通也故從因六而生果六別圓亦是借
果名也故知亦有因中分六以成果六一往見遠等
者以從業來業為根本別圓即以迷於真如而為根
本故云界外亦應更云九世故也三明亦得從因為
名即以時節不思議智而為其體此經下文等者若
準此意唯在於圓尚不通別寄此通辨亦可知也緣
理事止觀是能緣事理是所緣具如止觀所明正助
即是諸教止觀不同止觀既殊事現亦別總而論之
唯實名理權皆屬事證佛果法身定慧者即是果地
報應二身亦寂照也亦二德也亦二智也亦二嚴也
不二而二以分四教報應等別此三皆據等者四教
佛果一切皆有十力等三此三唯果故前通明因人
具有是故今著一往之言從真實生者此從所入以
為名也諸教真諦莫非真實如是清淨法者指向諸
法並清淨故前雖對通應知清淨其理不權又復應
知此諸法門一一各有互相收攝如初二嚴攝下十
二具如止觀攝法中明及以助道攝佛威儀即其相
也總而言之不出常觀涅槃行道以般若解脫即二
嚴故一音演說等者此乃重以一音結之令稱經旨
故也初云廣勸此云結勸者依於前章亦合云廣今
不同者應是更於廣勸之中復離為二唯此初章應
前先開二無重開者不欲煩耳。

* 淨名疏卷第十一

如佛說大品至未入位者捨所受初(檢)若衍等從共
部說故云多也故大論云聲聞經以菩薩為似子未
斷惑故以聲聞為真子以斷惑故大乘經以菩薩為
真子求實果故以聲聞為似子不願大故一往至意
同者法華三周亦以身子而為上根今亦居初法華
即以迦葉等四而為中根今經亦次身子之後法華
以阿難為下今經亦著九德之餘中少不同故云一
往也但如來下例如初定社稷拓境立功事藉忠臣
腹心輔佐密行持戒者波離雖為持律之上無密名
者而於密邊不及羅云八座卿者即二僕射及六尚
書對十心數者此中但依舊名列之若新譯云受想
思觸欲慧念與作意勝解三摩地遍於一切心望此
舊名但以觸為更樂受為痛別餘名悉同然此二名
只是名異義同而巳佛為法王至善心數法也者問
見修道俱須正助何以於見道中即用正行於修道
中即用行行答此有二義一者以法望法觀理觀事
以判正助二者從人既入初果巳得正位次從此後
更修事觀助顯正正理成後三果又於修道乃是從
行修行故云行行復次至入涅槃者言十法門者此
意何但直名世間心數而巳亦成法門何者若在凡
夫唯名為有至四枯即名枯中受想思等成枯法門
榮及雙非準此以說於此方等不定漸頓者皆不出
於受想等故先似欲鉤牽等者此十心數更互通入
今且從於通欲中說先用世間十心數欲後乃令其
入佛十數對迦葉中一切善法欲為其本何以獨將
對迦葉耶答義有通別通義可爾若別論者唯取於
欲故今迦葉於善欲中最受其名以頭陀法善行中
最更樂為論義者更樂是觸觸即觸對對彼往復故
得名也且順古名而消釋之即如更語更聽故也其
用念數者能持義將對持律名最為便思云密行者
思居內懷人無測者解脫對善吉者即此二字文分
兩用先解字義對空第一次解脫兩字明空功用若
不見空無由解脫作意於境界名憶數者作意方得
名為憶也佛令起此數等者修天眼時憶光明等以
為方便故云繫心於外境也凡夫皆有此定者舉心
數定者如根本定一切眾生皆曾得之故云皆有若
無巳下證心數定以眾生下舉住心所不能進修若
單心所但名決定受數四卷者阿毗曇心文有四卷
古譯受數名之為痛又云雜心為受所以雙引兩名
者明痛是受恐人誤解故並列之上雖明等者上約
十數以釋十人雖一一人略云枯榮即當人人經於
五味味相未顯故云語少此中正用大經雙樹中間
涅槃涅槃正表令物入中故云安置諸子自亦入中
是十弟子等者如來所入意令弟子悉入其中此意
始終亦用大經師子吼文師子吼言誰能莊嚴娑羅
雙樹佛答之文及師子吼領解之語具如止觀記引
而云如來方乃最能莊嚴故知至果方受最名當知
弟子但同如來少分得於雙非枯榮若爾非唯涅槃
名非枯榮八教所顯佛性之說皆得名也若行若證
悉名涅槃悉名莊嚴此中須以法華大旨思之方見
二千者意總五百所用法門雖復法相未顯法門通
漫故更問之言未見五百法門者是故可以身因當
之今尋乃至五百數者此但借數而對於數義之要
者不出根境故用對之以消五百故引五百身因為
證故知身因不出根境緣起具如止觀記皆由十弟
子至佛事者明諸弟子具經半滿皆為成就輔弼法
王故今具歷一代教法眾生至開佛知見者意指法
華入祕密藏即是大經中間涅槃意明二經大旨同
故六明生果報土者還指前文二乘之心是菩薩淨
土以為問答意也故彈斥及受彈者同時聞者重聞
述者同入室者後時入者遠論皆當入於寂光居分
果報若雖入實未破無明但在方便有餘中耳今處
中說及巳入實故云果報所被大機即有顯益若於
小行但有冥資今從意說故得言之生有餘土者於
諸味中無學之人便入滅度不到法華及無密益者
故作是說七明淨佛土者淨正當菩薩之行他消經
文都無此旨今此從於權行者說若從未顯本示為
小乘實行說者爾前未曾與物結緣故使法華初得
記巳須更修於淨土之行次今取去明用法華當知
一往顯未究竟又用法華須有二別引汝等所行證
開權也次引小欲證顯本也故釋此文方得云符成
淨土故知淨名與諸弟子皆有實本故從是則下以
本迹義對淨名本而用結之自古但作彈斥等言永
失符成佛國之理又復非但佛及弟子義當王數凡
入道者心王心所一切悉然施教本令凡夫修習義
當王所共化諸心令成正覺又一一文云自他者化
他心義似淨佛土也今自念是解脫知見法身者解
脫知見了自得法今之淨名了巳證位位居等覺既
具三德自念亦是以解解德利益眾生念自解脫利
他故也息諸勞煩等者煩是煩惱事即是業世疾亦
須息此二事今亦二事表於惑業境智相應二事必
息所以者何此二種體即是般若解脫二德之種故
也而今淨名種轉事顯名之為息問淨名等者問曰
者只應愍彼何為自念答意者此表三德此三德中
境智和合故云法身及以般若但解脫未暢於化機
中須云念耳大悲即是解脫之相託自念彼故云寄
也三種緣集者二緣集中加法界集方便品前皆但
立二方便品初依攝師立法界者為欲消品消文便
故若不爾者弟子菩薩但共為一無為緣集大小則
濫故更順古離為三種若爾何以破他答名同義異
如前說左面等者如世左相用重故是故今文在前
命之故大經下明莊嚴人者如來於中脫表入中中
體者何謂即邊是是故其枯即嚴於榮榮所以嚴謂
即枯故故諸弟子自鹿苑來至般若會枯榮尚隔迹
中化事相仍別故探取法華等者至法華時三乘被
會三即是一邊方能嚴以法華會悉入中故故至涅
槃重以表顯一代所歸非待涅槃方堪嚴樹却引法
華秋收冬藏良有由也諸方等等者至方等中若大
若偏巳有此事於小猶祕言不必者必亦是定即不
定也若將下文訶義望者即準別訶之文故也既云
不於三界等驗知以圓而訶於藏前云六失者如下
別訶三雙是也毗曇云滅盡等(檢)誠論空心二處滅
(檢)十種細想具如止觀記釋滅定名具有破斥如止
觀記次明下觀練薰修如法界次第初背捨二勝處
者於內有色外觀多少分之為二三四二勝處者文
中略無謂內無色外觀多少亦分為二餘四勝處在
淨背捨即八一切處中四色是也廣如禪門言八一
切處者一切處有十八在色界故取四色二在無色
故不論之即是空識兩一切處也今約下明五味相
生者暫寄五禪明五味耳願智者應云願智頂禪文
云乃至是重舉也此願智禪居諸禪上故名為頂於
其禪中能起諸願及以智等故得名也十八變如止
觀記諸禪極頂者一切諸禪若依觀等至於薰修皆
得頂名問何以等者若單根本無此問也更有觀等
四對根本成五以背捨等皆依禪地別何故別立觀
等四耶答意者只是熏以觀等觀練根本耳三雙者
悉是圓訶但體中名猶似濫小何者身子亦謂我入
滅定不是三界而現於意後入無餘是不現身何以
訶云現身意耶然淨名意訶其現在若云未來凡夫
亦滅何獨身子餘之二雙一隻皆悉非其見聞之境
次定用中正斥身子所入之定不能如是餘之二雙
即是訶其定中無慧於第二雙仍更兼前定用以斥
下一雙一隻多皆屬慧又因果雙雖至第三方立其
名然前二雙並約果訶下重云果者以對因故雖復
立因並為成果以訶身子不對餘人故但以大乘分
證之果而訶小果故除因巳餘之五法皆先直引菩
薩次重舉法身菩薩以分證人對斥小果至訶目連
緣對八百則盡以三教因法訶之下之八人至文屬
當身如木石等者雖如木石有此身故雖如死灰有
要期故並名為有身子何必為邀名利由現此儀全
似現相是故大士寄之以訶乃是不思議等者問此
真宴坐是不思議而云乃至者何耶答總以事定而
訶身子故先令以佛慧之心入九大禪即別教禪也
及同二乘者即是別人入藏通定次不思議中越一
切出假諸之故云乃至在欲而行禪者此亦約果地
真滅定作此說意令入於不思議假故云在欲不以
世人在欲而謂有禪今意云魔本以欲而亂世人既
以魔界而為佛事故魔見之其心惱亂復次菩薩下
方寄因人不現身心之觀行也復次法身下正以因
乘無生分果而往訶之大小俱果汝何以於三界而
現身心若即理下恐推大果故以不思議事理而對
責之事理俱不如汝所人於自無用等者得巳有餘
何復此定廢餘威儀於佗何益無用等者前訶無體
正訶無用之體與無何殊今訶無用乃成雙訶三業
善不善事等也者三業所作泛泛不善但名不善與
三毒合方名不善根善及善根準此可見並在界內
故云凡夫問凡起三業必通三毒何有通起而不名
根要待別起方名根耶答根以能生生後世為義泛
泛起者泛與三毒俱不招來報不名根耳總而言之
亦是如彼凡夫有漏三業所作之事成是菩薩定法
之外用也故不須捨引物至淨土也者故知六法但
有一法則能利生為利生故須取淨土具足如前二
十九事今應等者四句之中第三所訶第四能訶餘
之二句相從來耳故佛於須䟦等者師子吼者說有
佛性八正道也不動不修者有身見故即有邊見有
邊見故即有戒取及以邪見八十八足故云不動修
四枯念處等者此是通塗道品具如止觀第七及記
若有身邊即具五陰陰是四教所觀之境七十三人
者上八地各有九品八九七十二人并取欲界具惑
一人七十三人也(檢俱舍)八自在者如止觀記二斷而
入中別教者此是別人十住之初用二乘法耳不能
用煩惱為佛事者正約初住之位也雖云其入等者
應云涅槃本來不動故細合此喻所以身子非但有
無定之智亦入無智之定以是義故從定訶之亦由
身子智無於定又入無智之滅定言現身者由果人
入而現身相故全從果而訶之也。

* 淨名疏卷第十二

次命目連為對居士全從因訶又從說法邊皆用教
訶居士俗眾一切並具有為緣集故須兼通帶別入
圓若但目連是則以三而訶於小次所以次命目連
者智既不遠兼定應堪萊茯者未足表勝應如法華
疏云古仙所嗜深求其致者從此至利益之義諸文
是也勸勿忘本故曰深求下去悉然身子亦爾漸顯
者漸教即第二榮也半滿相對者所破定半能訶是
滿門中或三二一雖復不定三皆名滿以由此故得
名相待非唯至小益者說小法相被彼大機故俱失
二故於上來總訶之云不當如人者所說此中當字
平聲呼之意明所說不當故也若去聲呼但可釋義
即是所說不當理也若常讀經須依平聲況作去聲
須以當字而為句末故不可也須略分引至三空不
同等者先略標不同次前明下辨大小相三若是下
明於小衍入法不同四淨名下結歸所用於辨相中
二先小次衍於先小中五先略引二空不同次依阿
含下明諸經論用空多少以立三空三若有人下釋
平等空四止作下二三離合五雖復下結歸本宗次
破下衍也於中先巧拙相形次此三下正明衍相三
明入法不同中先小次衍衍中先正明衍相次若承
稟下明通於通四淨名下明結歸所用略分文竟次
更略消初小中云誰老死等者若云二空須加無字
謂無是老死無誰老死具如止觀記次相形中二先
法次譬無拳是生空也無指是法空也無空即是平
等空也文作權字恐誤前二空方便者由入法空方
入真空乃名平等當知但指所證之空即名平等若
衍教等者名字之三無差別三即一故故但有名既
是巧空即真即中不應別說三即中者不必皆中但
云此俗通至於中是故釋云皆通法性若承稟下明
通於通先出鈍根不見法性唯住偏真故云見菩薩
上根通至法性即菩薩中利者故也故下文中皆通
法性故云即見中道故也若不信有共空義者今問
他云具如經云法無眾生離眾生垢等豈不是無眾
生我人壽命等四此之四法二乘巳離何以還將用
斥於小既斥於小小大須分於今應云所離無殊能
空智別今家意能離三中通真與拙所離不別應知
別圓能離永乖故釋義者諸皆須具約三教俗同真
異真體須分今疏從勝且從圓釋心法法性其言尚
通下三空句一切皆爾善得斯旨方乃可言善消三
空又復經文所列諸句凡諸法字及以釋中諸法性
名悉須分別令具三真若獨圓者心外無境一攝一
切莫不融通今兼斥俗義通權實及以初心應知所
觀不出界內一切心法以由即故義雜真殊問眾生
空等者此依通中偏生空問答中並約通中利根利
中圓教以釋生空義引經證義一切皆然細得七重
之中三真深意方了此中前後經文然約圓釋眾生
尚乃即是法性況眾生空豈可非耶故使一切趣於
我人次引大經者引於六法而為問者不即不離巳
如餘文於中但取我空而巳故引六十二見即是答
也向多處之文巳料簡竟此何復疑如云三俱名字
即真入中故於次文分上下根下根即真上根即中
即中從深即真在淺深不失淺淺則遺深故覆淺從
深一音通被況依經部理合隨機準經現文且從通
釋如云法無眾生三教之法俱無眾生用智不同使
成三異故法性實慧及以方便其言悉通但譬之以
伊不通通別又復須知巳下諸句方便慧中悉有二
意自行化他又下諸句皆云心及一切法者以此諸
句歷心約法誰有見之不思巳行一句專憑文字法
耶如優波離心相等者下文正約犯罪心本來無垢
如優波離得小乘脫豈不見於罪心脫心心性不別
故約理性一切無垢勝天王者引自相空以證理法
無眾生垢引自相離以證理中離眾生垢皆約法性
並云自相次實慧中亦先牒法性者由性無故慧方
令無雖復性無而猶有者良由無慧不可自無但云
若法不云心者心法相攝舉一自通下去諸句一切
悉然法性至垢者此中具二一者全不了知真中無
我二者縱了真諦不知中道由此教令我猶有垢以
有垢故並名妄計次若了下明稱實之慧乃契理無
下去諸句一切悉然類前作者前二易類於方便中
皆有自他如伊字等下去悉然不同凡夫至際斷者
且據此於二邊便故具足應云不同七種方便人也
此非獨圓不復得說之下去例爾次八番正明體法
入空者前明衍門人即是法不應別說但於前來生
空之上以示法空故體法言通人法也故於所空人
法還別約所空說故重言之故所空中人空但對眾
生壽命即彼能空體常寂滅諸相恒滅即名法空若
不說者何以得知下去皆然讀者體之行者察之消
者了之教意前後相望皆爾數數融會無令迷旨十
相者涅槃云色聲香味觸生住異滅及男女相但離
此十未足以顯大涅槃德然經意者云大涅槃中無
此十相非唯破此成大涅槃智識者分別識也亦是
分別智也於今正當空假二相故云分別故中道理
無分別境必非智識之所能緣問曰亦有一智而緣
多境如以俗智照真照中及以真俗更互轉照其理
何耶答若論通相入空境智即以一俗對於三真互
照轉照非此所論法無有說等者以諸言說皆從覺
觀生凡諸有言皆從覺觀法性俱離能說所說法性
本無實慧照之方便無著故使然也非六七八識者
識名分別故說皆無問何不亦云無五識耶答以根
對境不可無也況五未能分別諸法過在六七五亦
何辜若爾八亦何失答是無記報含雜染故總而言
之俱生死故若爾五亦生死何以不列答當觀境故
若爾六七及八亦是觀境何以云無答所言無者明
法性無故法性之理不可見聞覺知故耳若爾何以
不云無眼識等答一往須立下文亦云法過眼等謂
無為性此即不可無等即性理必如之此下七番及
諸句者下去仍合有九番也似平等者以準絕待及
同法性同如同實際等言全是平等但諸句勢如離
好醜及過眼等亦欲同前生法二空進退兼含故且
云似又不同前七故云不屬因緣無去來等既三空
體一故得言之又似平等空與法空雜雜者亦是兼
共異名所以可句句兼釋故名雜非即合雜故知生
法狀似有待故以平等而重絕之初云無相待者無
亦是絕絕彼待故故從心絕不從事絕事絕無窮絕
還不絕心約實理理即法性法性本無尚亦無絕有
何不絕相待之惑自然而滅者智稱法性方乃名滅
是故法性亦滅於絕平等之理猶有所存者故得二
空即名平等言所存者意令成絕必無所存當知平
等自無平等名平等空若不然者何名衍門三空俱
時欲顯功能三無差別故列所存顯無所存欲得平
等生法亦無豈更存於平等之見故云即無平等但
三藏下更引小三以形大三縱有平等終無別理況
復小教二空成時猶未平等況更修空空於平等是
故大小三空不同智障心滅者有智障時仍屬相待
二障亦是空假智耳雖因共乘至初住位智障必滅
非六因不在四緣者略如止觀記及俱舍文若欲粗
知其名字者名有新舊舊云所作共自分普遍相應
報新云能作及俱有同類與相應遍行并異熟四緣
者舊云因緣次第緣緣緣增上緣新云緣緣名所緣
緣次第緣名等無間緣餘二名同大體亦是法性不
從因緣生耳以在因法必屬緣故因緣必是有為法
故及十二等者四緣六因及以並是生死生死即三
道三道即三德三德是法性三德之外無復三道言
亦可者以十二緣名同事同十二亦是四六而巳故
知但是離合說耳且如無明即是行家之能通也即
同類因行必四相即俱有也行中五部亦同類也無
明行中心心所法共行共感所作必同行支必招識
等異熟此行必有遍行五部之惑若四緣中論云增
上即能作因緣五因性比六因說可知然疏文中因
緣中所作及增上云與相待同者如增上中有力無
力並是能成望彼所成能所別故故名相待況能所
中俱有長短大小等也我法性中都無是事故為平
等之所破也為的當故者此方便中唯以隨緣應物
為壞若世間法屬因緣者因假定緣方乃可成如泥
成瓦必假火緣如土為泥必假於水一法入一切法
至法也者既云諸法悉有安樂即是本有義云相入
既本相在更云互入者示相攝相令知相在法即法
性等者法雖本即必須實慧而遍入之方了諸法互
入之性理智合下即是方便三密應機故云應入法
即智慧者即是境智不二故也然小乘中巳破因緣
得入真諦今云法性不屬因緣故殊小也如不異者
法性中如一如無二法住實際等者法性實際及以
如如名異義等故無四邊義亦通三今文且一意在
略耳理智合應云四教等者理具故後方遍起不依
六塵者依者著也若爾三藏小乘豈著六耶答有即
有離離仍同著以著二中之無故也塵離二著名無
殊如金鐵鎻被繫義等今摩訶衍二俱離也以見真
俗法界故爾法無去來等者問言不住者亦是去來
何得去來釋無去來答不住則不去不住不去則無
去來故可以釋無去來也意明法性不偏住故故云
不住為異二乘有去有住若聲聞經至十六行等者
空謂空無我無相謂滅四無作即餘十依諦各別三
不相收若衍門中三法相收若真若中俱無異趣一
法性中三亦何別引思益者眾生者即理性滅定滅
定尚具足三故知理性不殊無相無願故也故一理
中最可相即尚即眾生諸何可異實慧具三昧中云
復宗者復彼眾生身中滅定之三理也理為本宗故
云復也應用即是方便之慧亦有三也雖同他有有
常同理無可愛果等者問可愛不可愛俱有生死何
以分對生死涅槃耶答為異好醜故重對之亦可果
從酬因立名生死涅槃始末翻對是故別也增損等
者問增損之中亦云生死及以涅槃與前何別而此
復云答好醜約果報增損約功能二門雖別生死等
同名異義同重論何爽下去準知法過眼耳等者與
不依塵能所別不然法性中無眼等名一一根中俱
是法界故云過也若實慧者得慧故過若方便中入
假故過文略不述高下比知異三藏者理俱異三何
但三藏今沒二者應知能異必異三教今經文中通
教似顯故且從之義解之人須令圓顯文之旨故應
修門故深收淺故佛元意故故令思擇令義歸圓唯
大目連至方可說乎者故知不應唯作三藏說也言
如是者法相應如向來所釋豈可唯如目連說乎目
連豈不能說三藏之中法無眾生離眾生垢等而為
淨名之所責耶法既含三連尚不能說三中之幻俗
何能說於即幻之三真即真之圓中中理之諸法故
結示云法相如是豈如目連以三藏說乎夫說法者
等者然準次第應先訶解後訶於說今先訶說後訶
解者正訶目連說法相故也說不如法良為無解故
於說後方更訶解如是解者方可如解而為他說故
前結云解應如是豈可輙為居士說耶四不可說者
當知法性尚不可作圓教說之況復三教寧當可說
引法華者以證從極三教名餘通別尚迷況復三藏
其聽法者無聞無得等者此亦斥於說示之謬亦由
說示不示無聞無得之體故令聽者有聞有得若目
連下以有說示正結訶其不能於法性中忘其師資
之道目連豈不能於真諦體中忘師資耶準於出定
真亦不忘譬如幻士等者問前文多云幻隨三真今
那云四四理如幻耶答過涅槃幻類之可知問文初
但云約通教訶前後釋義皆作一幻隨三真轉釋乃
成於別圓接通對通即三豈會經旨獨通教耶答通
為能通別圓是所通有能通別圓之功故先但約通
教釋之能所相對即具三也若從接邊通是所接別
圓是能亦緣所有可接之理則令能有能接之功況
義在通並含能所若其不以接義釋者何以明於通
中利根根生待接接候機成今存三釋為順接入圓
別教也此文前後少明接義亦得縱容兼含判之故
委料簡通上下文況今責目連若解若說不稱法相
正當不得二種入通通入二種之深旨耳當令目連
依於中道觀解之意而說法也況復說接然須知機
目連復無觀機之智故令說解不當於機若入如幻
等者此引二十五三昧中如幻三昧故令依圓不思
議理而說法也當了下至隨病授藥也者問前巳約
圓此何仍別答前正在通通中真理雖含圓別但屬
未是知根之智目連之可中自因此門入圓入別尚
須勸以中智照俗使成妙俗況前泛為利根通論機
緣不同尅仍須別故以別訶良由此也一訶不知根
二訶有滯者訶滯仍與通教略同以通教中先真後
假故也故先訶其不知根緣況訶有滯正是不知根
緣之由文在後者文後意前故也如來至利根也者
文中但作藏通相對以論利鈍亦且寄通一往而巳
今亦一切利鈍皆悉不知目連但泛對他以說拙教
而巳既不知小鈍亦不知大利況十六門六十四悉
之利鈍耶故利鈍之言有通有別通約十六別但衍
門與而言之亦可容知三藏十六故今所以斥小被
大三空悉然故須曉此以悲至所說耳者問前以用
別理合有悲今此亦以大悲為訶何得判云是圓訶
耶答前對真空且以滯空不知根訶非全無悲今云
悲者加報佛恩即是無緣大慈悲也故以念報佛恩
之大悲而訶其偏但是被俗之慈悲耳況八百居士
宜須在慈故更進訶雙被故也以不可重而為悲境
具如華嚴人法處等有量則非菩薩大悲一一須云
廣大如法界等如是運懷通於初後作意任運並可
云也運無緣悲即念報佛恩之大悲也若報佛恩即
不斷種當知二乘自既斷種亦斷他種良由不知小
三空中無無緣悲雖眾日說非報佛恩維摩至菩提
心者準此亦須略說三空以結淨名巧說之德以訶
說法不應法相不知根緣且至大機居士發心者故
上破古斥小逗大非關人天又發心語通諸居士中
根緣不同或是唯圓或是通別或有圓機宜先通別
或唯通別同座異聞次命迦葉者身子巳約果訶目
連復約因訶今此文中約因兼果而為訶也寄大因
果訶其小果寄小因果示其大教大因者示乞食門
大果者示正食法小因者集道諦也小果者滅諦也
大教者頓教也初釋因緣文列三大文意具有法華
疏中七大義足初從所以然者下釋也有人去復是
位大次知僧即住持大無欲者即是德大棄金色婦
即是捨大頭陀者是行大慈悲等印可大得四枯善
欲者以大善地加於通數準此餘人並須加之但大
善名別今略不論法華疏中即具對也頭陀三意者
半滿亦是約教而巳法華疏文具廣分別今難下破
他解中今以二門對於二人意略可見今更助一釋
二門雖得飯義一即涅槃是恐人謬作觀行等者問
大師恒用何以匿他答非為不許但斥乖文一家消
文皆先事次教後方觀門縱為觀門依文附教堪資
至道以益行者直爾理解恐迷經宗欲使現世轉報
者凡施聖眾皆蒙現益如阿那律拔現貧苦有慈悲
心等者抑揚之妙事在於斯以歎有悲抑之令普故
也若言下縱難何但下遮於總中一言故也亦具訶
於自行化他於中先自次俱別訶中立四意者從始
至末次第訶故元知迦葉建意欲往乞食之所標心
既謬故後訶時至入聚落其心必非故不能體空聚
之想入巳得食食必有非非由觀諦俱不合理若欲
訶之為用何法故辨漸頓以為訶法事窮理盡故結
勸之次破其昔心所契者證滅諦也故次標之約證
滅也事果乖心者據所契滅未入事時元知出散行
事難當及至乞食果然隨非具如訶中廣明非相行
生修者引大品文具如止觀記意明次第心中使應
般若云常與薩婆若相應次即不次故也迦葉何不
將如此心次第行乞而但懷於去取心耶若迦葉下
次將身子入定之果寄釋其因故知不離薩婆若心
尚能於食見於八邪即八解脫善達機理豈令行事
捨富從貧事行尚虧安會至理一一禪中皆有三智
者具如止觀禪境之中觀諸事禪皆成妙境此是圓
人觀於根本乃至別教九種大禪一一禪中皆見佛
性若別教人自性禪但在地前而巳二苦諦去次下
三諦一一諦中皆先於無學法上以破迦葉次若在
學地去以學人未足而形迦葉三迦葉結漏下重以
應入無餘為難四若為迦下以利他法而為難也若
菩薩下以大示之乃以菩薩利他結之四食者觸思
識段揣是古譯新不用者云飲粖等豈可為揣凡云
食者取能資長滅壞身者不得食名如毒藥等雖食
非資觸如冷等思如意思能延報命識如分別令報
命住古人有章不能廣述敘今意但取段食為語餘
者相從訶其有心等者淨名訶意云既有取捨信知
入聚不免有心不能四儀常住諦理當知六根至之
失者滯有等也問迦葉證空先巳袪有何須還以有
心訶之答此有二意一者訶其無空心入聚二者無
分空分別貧富欲知迦葉入聚心散但以分別貧富
驗之信知不見聚落圓理信無不捨滅定現儀信知
小空迦葉巳得今以事理不空訶之故一一文皆以
體空入位並之見色盲等例之可見六根本是塵識
所依生諸分別及於六塵而得斷空故以如盲訶令
會理意令迦葉得無出入之大盲也迦葉但得入觀
時盲出觀猶見不殊凡俗有見不見則非大盲故借
世盲譬無分別見而無見無見而見故雖曰盲遍觀
法界能如是觀空有貧富常會一如迦葉未然故招
訶折然又應知盲非盡理故從耳去但云如響不云
如聾次引大經正當似位次引大品不見等者當知
如盲語局不見乃通鐵輪者用判上文下去五根語
別位同所以引銅輪為證得至初住方有一分如盲
故也如智證者疏文亦對有出入定而訶其觸令入
聚時身如滅定又如智者如契境以證得理佛答德
女等者如大品中德女問佛無明內有不乃至非內
非外有不佛初皆答云不也次云如是有今文甚略
具有其意如幻非內外意者即佛初答意也現一切
事即佛次答意也文有譬喻合初文譬也次無明下
合也四句檢等者凡云如幻必四句推之令空理巳
復辨大小今一一文皆以圓文對訶三藏既以圓教
而訶於小所列菩薩道理應圓豈雜欲食等者正明
食時須稱佛慧故非佛慧皆名雜欲故知迦葉散心
食時及昔所得捨邪入正悉名雜欲既無佛慧觀必
出入令食成雜不應食若以欲界釋雜去欲則以迦
葉同凡非邪非正者雙非凡小邪正故也不捨味禪
等者於一一支見禪實相名真背捨成常現解脫訶
令目連見真佛性以一食施一切等者義雖通因此
約果人能用食者以訶迦葉無此勝能故引香積以
為誠例若論其意雖在果用必由因驗知迦葉初行
亦偏因果俱失是故招訶令得不思議雙遊二諦者
由得中故故能雙照世及出世世即穢土人間之食
以為施也出世即指界外諸塵如香積例即中道也
問曰前示至事前理後等者前釋體中分之為二初
事次理今牒答如文菩薩無上食因者圓門之人發
心觀食若受若施法界平等方乃堪為一切食因故
云無上此即正當以圓訶小而訶迦葉故凡施受因
獲大益不為損之復損之者易損卦云損之又損之
以至於無損今引意者不取無損但暫借於又損之
言損於煩惱巳得有餘復損生死入於無餘菩薩不
然故不為例若不了義等者準此意者若一代五時
相望唯有法華得名為了故許聲聞得是漸也若當
部論諸大乘人皆有了分但有兼帶經云斯有家名
者斯此也云在家士也經云我從是來等者恥小也
故知彼時雖慕而不能取此時雖恥而不能捨故但
冥資而無顯益此時能取也故不直用彈訶亦得顯
名望彈斥意故云密耳。

* 淨名疏卷第十三

見空得道者即是空解脫門者以依於空門得解脫
故五種利益者即當前文深求其致此中云理即道
理也亦內實也亦教旨也亦化意也莫敢闚其門也
者然十德五百四十八千豈皆不曾造其舍耶欲顯
善吉恃空之謂傷其說耳其存有者等者此述善吉
乃謂一切小乘之人及諸菩薩悉皆以為存有之人
則謂一切無近其門我既解空徑造何懼今與至示
理等者表義眾多且出一轍為訶之式以妙有飯點
但空鉢示令知空即不空也若爾其時巳是求於不
空得不空耶答此即求也即得也何者心相體信入
出無難因聞大教即當其機亦名冥求亦名冥得然
其置鉢表尚存空是故於舍心仍住小然善吉迦葉
皆因乞食不稱上田約所訶邊二人各異各有所歸
但迦葉從貧其心猶下善吉自恃空解勝他況復以
身直造其舍狀當干忤不護人心須以隨宜悲敬兩
屈又此二人其事雖別於理大同何者若堪為敬田
乃可取食此同迦葉道滅心非自謂真田而生謬解
其心既僻入聚必非於食等者同於迦葉無正食法
挫同悲田亦是訶其唯有苦集菩薩常於五道現身
聞同悲田情猶未愜如與外道天魔同流而欲自謂
無上乞士須是眾生福田一事不閑福田何在本不
了悲敬平等理性聞茲抑挫置鉢忙然復同迦葉被
斥自鄙二取二捨有失義同彼此咸招四諦之屈故
與迦葉大旨略同餘非乞食隨事不定然法能成人
者若曉於法何須問人下更問人良由暗法事中復
云於法等者於食亦等者事中食者貧家富家及所
得食事中法者於家於食悲智之心食法互形失一
俱喪故知於食起平等者於食必懷不二之心驗知
善吉二事咸闕如何得成淨土之行於食既爾諸法
亦然復次下復約二門約食對法而訶其偏故法於
食亦成不等故知善吉於乞屬非菩薩不爾者示大
而訶空有並是一法界故故皆可破及不可破不可
破者立一切法俱可破者破一切法遍破遍立安得
以之同善吉耶善吉偏以空破一切破即非遍唯立
於空立亦不遍有能有所有待對故乞食既壞自他
不成今大乘人雖以空有而為言端破立皆遍一切
諸法若能至於食無諍心者向破善吉空不成空今
破無諍翻為有諍貧富破異諍豈過斯以其不能如
菩薩故若能至真乞士者反其善吉當如淨名之所
說故二明約理者約行立觀仍名為事今此唯論乞
食法界如智論剎那中三相者今借喻於同時三諦
三諦方名於法理等若是聖人至取食者前以人驗
法今以法格人人法互無即俱無也故知前既無法
巳知無人故重驗之還須約法恐其生念至敬田取
食也者前迦葉章中以小四諦難之令於大乘成失
今於此中約大四諦難之使於計小有僭故以四諦
總別難之故知善吉以小四諦而為所證淨名以大
四諦而為訶詞大小永乖豈能酬答若凡夫下心是
心王常與毒俱此下亦應須以四句分別今但三句
斷而與俱無此理故若義立者即諸常見斷惑外見
全與見俱於理亦得今第二句正是所訶次第三句
即是能訶今菩薩等者此中所明即是中道佛性即
真性也次通達下即實慧也見一切法即方便也不
壞至不縛者對諦可知有人作不解不縛解字古買
反何往不得但反上解脫不合言之何者若正運功
上可作古買反下可作恥活反功成之日上應作戶
買反下應作徒活反縛無兩音義實通二以縛竟時
亦只名縛二乘觀有作苦諦等者小乘可知菩薩下
此中亦應具作四句以偏對實有壞不壞今文闕別
但有藏通圓三也初以藏通對於圓真論壞不壞故
通文中不語不壞以濫圓故故不立之不云別者但
別教人先壞後隨濫三藏故雖具四句但成二句謂
壞而隨不壞而隨以界內外各有壞與不壞故也若
為成於四句義者壞身不隨苦行外道不壞不隨常
見外道又通教中文亦云不壞而隨非今經意經言
不滅癡愛至方入者體集以為無作之道故云不如
此也雙遊等者理性相即故曰雙遊豈可俱存事中
明暗名雙遊耶今以此文從果用故得云雙遊任運
體暗即明明能乘暗暗亦恒明如是方可名曰雙遊
豈可障智無明猶存不破而得名為明暗相即今乃
通於因果之位事理相即義不相妨故脩觀者理亦
相即豈可一向推功聖人故知行者恒住事中觀理
明暗暗盡明成亦無所滅故應於事明暗照理明暗
而於觀行亦曰雙遊是則事暗非暗理明非明雖即
事理位殊亦曰事理不相妨礙由因雙遊成果雙遊
故也行於非道理亦如之故得證向雙遊句巳則三
千世間皆名非道所示癡愛不離空中明暗理同方
名佛道是則事理因果皆不二也問何以明脫而為
道諦答三明具有正助二道無漏正也過未助也道
諦不出正助之行又可三明正也八解助也又八解
者若於事禪達實相理而能化用實理正也化用助
也於如是等方名道諦聲聞教至即是滅諦者今意
滅諦而從解脫五逆為名者五逆即是極苦之因因
必招果苦即滅故故小乘中為十三難障戒不發定
慧不成定慧不成無得果義今大乘教體達心性即
是解脫何障之有若爾何故梵網七逆成遮答小遮
障戒而復障果大雖障戒不遮進道故阿闍世得無
根信殃掘摩羅獲無生忍若爾大何須戒答若也自
知宿世有乘遮猶得法此世新入薄助來生乘種既
微遮牽惡道實假乘戒人天值佛又大乘障不同於
小一生永棄以大乘中許懺逆故此土行事盛用斯
宗依大懺𠍴還投小檢況本大學懺重何妨梵網明
遮未懺者耳具如下文波離中說豈有哲仕避戒從
乘尚戀除遮焉求志道如調達等者此須從權迹示
邊說在逆恒不妨違斥小不關非道為道準理應說
體逆入滅體逆滅巳方稱實行善吉不能如是等者
此更舉果而斥於果引權調達意亦如之權迹即是
果地之用故也初雙非中釋者初約法中且消經文
以無作諦遮二邊故若言等者又恐善吉內心遮云
若破有作豈全無耶故即示云無作四諦豈亦無耶
故以上來所說酬之唯大無小何須置惑次又解下
約人釋者但以不同凡夫二乘大乘自有無作諦也
雖作二釋其約法者其理稍強法通屬人雙釋無咎
次約去取者但以三教而斥於一問去取文中去一
取三為用三教訶善吉耶答小衍相對尅如下文外
人過論主云若破一切法者出論主過却謂論主破
一切法汝是俱破四種四諦此是外道以巳量人當
知此是大可畏處論主反質者反以此見而還外道
汝計是見破諸因果今雖云破雖表不盡即破即立
如我所破破小立大乃至遍立一切因果大小竝立
故云宛然與此相符者破外立小破小立大正符此
文俱破俱立故更以衍而對於小三約四不可說者
問若訶小乘只合用大而云四不可說為不見諦善
吉正得有作滅理亦云不見何名為訶非不見諦亦
指大經有因緣說善吉巳稟生滅之教亦能說之何
名為訶答前文先作雙非釋竟巳屬無作更去取釋
復用大小相對門訶即明善吉非但不見無作四諦
意顯衍中三俱不見今引大經四不可說及四可說
明四四諦俱是聖法一心中具見此具理而能具說
若破若立俱說俱泯但須菩提無斯證用則二俱失
何名聖田但二乘下更破小果今彈意者以向去取
四諦之文其文既通更立圓極以為能非若如是者
方名得果降斯巳外如破化城巳下其文具歷四教
尚以圓教等覺為非得果善吉何人自謂得耶言巳
破化城者雖草菴入出無難義巳冥當破於化城言
十地若別教至果也者問準圓別教皆應以等覺之
位為非得果何以只云十地未滿答由等覺位有無
不定及以等覺為等覺佛此約不立等覺位者於別
教中十地義當菩薩位極若望於圓地仍屬住故云
未滿下文等者雖初住中巳成佛道亦非得於究竟
佛果以云非離凡夫等展轉比望亦以佛果方名非
凡也永離凡故引五凡夫論者亦證五凡唯佛方非
凡夫故也而離至取著者四種四諦只是權實四種
因果理性唯是平等法界故云不取著也即是見中
道至定慧莊嚴者三昧是定三智是智諦只是境即
法身也即定慧莊嚴法身故知此中具三德也不聞
摩訶衍三教等者此文斥意雖多在通圓舉不聞邊
須云三也故知尚不通別何況圓耶彼外道六師下
至得也者前不見等巳是極問既不見佛是邪見人
雖復總問猶恐善吉因循推託不受泛言我親見佛
安云不見故更的指不見佛者必見六師故知六師
既不見佛不聞佛法善吉亦然與彼何別何以知去
以事驗之即以善吉解空之時望於六師元學之日
六師在前善吉先見又言下明不修意八萬劫定何
須修習禪定者四禪四空停河等者略如止觀記四
韋陀如止觀記又彼師所墮明有生死生死義同大
道理等何得具有見思等者亦以體異名同為訶善
吉具有界外凡鄙凡鄙是賊何名殺賊賊必是生故
非不生是賊是生安堪應供無此三德羅漢不成言
邪見者徵起釋出若界內邪此則易知外邪難識即
指善吉故欲釋之先須徵起次釋若作含中即無無
見攝意明此邪仍預二諦三諦之內二則指俗為有
三則指真為無雖為二諦三諦所攝並不見中即屬
界外之邪見也若界內邪悉為二三俗之所破故知
內外邪見永殊今以界內既不見中具有無明變易
生死界內能破賊義仍存言含中者於七重中藏通
即是無中二諦別圓接通名為含中別是顯中顯中
或時復指於圓涅槃疏中亦以七重名為單複真俗
二諦今於此意明二諦之中有於中道中道共真而
為真諦名為含中若顯中者亦是別及圓入別之二
諦也故準今意含亦得名顯言真諦含俗者即二乘
之真合在俗中俗亦名有故云有見若離為三二乘
真諦亦得名無故云無見以不見中並名為見見故
名邪以五種中別圓入通者正斥於真豈論接真故
五種中唯圓非見餘猶名見故大經下證二屬邪何
者下釋同外道屬邪住於八難去明淨名訶意本以
理難而訶善吉言中意事抑同悲田故釋斥辭皆兼
事理聲聞等者明聲聞人難之分齊既破思惑明難
定無今以難訶明具理難是則身住界外八難何能
入於大乘見道若菩薩則不定者即界內聖為界外
障境達界外難方名無難故於此不境有障不障言
不障者菩薩通四前二成障未能善巧觀於內障成
外無障後兩善觀方乃非障又前二事理一切俱障
別教教道猶不免障圓人前後一切非障正約此文
以斥善吉又復前二能知內障不能知外故二乘人
義當前二是故被訶忙然不識故使小學住內外難
不得免難彈斥之意意在於此此即行於非道者內
外八難俱名非道從今明去釋出內外而分事理此
即善吉不識界外理難而能障於中道有師去破古
者今但破小既大小二乘共有三空是故不得三空
為釋又三空位在見道前猶能發心故亦不用今明
見等三道是巳死故於義便故故引正位即見道也
見道尚爾何況修道又從實說入三道者猶可得發
入無餘者準小乘教無有發理餘國之言亦從實教
菩薩下明二乘心尚是惡道中之極重豈不名為三
惡道耶如大論等者二乘之人為菩薩怨怨家豈過
惡道之因證惡道也因緣具如止觀記中四諦中有
滅諦等者此取法華譬喻品意彼品東西馳走視父
而巳彼疏釋云東西者苦集也南北者道滅也故以
北對滅用證滅諦若入無餘八六四二如定壽也縱
現有餘定無餘故亦得名定故俱舍云北洲定千年
西東半半減西東亦定今取極長自謂永滅長豈過
斯佛前佛後出處不定故無當也俗後真前俱不見
性何者真諦之後應須見中而便照俗義同在後又
約諦論亦可名為俗前真後如二乘人初觀俗諦佛
意元令於俗見中而便取空故如俗後外道不見理
等者見慧即是一切智外道故神通韋陀多皆先脩
一切智也故小乘謂真於大猶俗俗故名世真俗二
諦俱不見中但成世智所以屬難喑者大呼聲也啞
者失喑也無大聲故故名喑啞所不能斷者折挫之
言據未發心前耳問若以事難而為理境者菩薩住
於惡道等處及以根壞云何今無根名無難答此有
二義一者入位二約觀行若入位人何妨有之俱斥
小乘無此事耳若觀行者亦容不障何者初心菩薩
乘急戒緩在三惡道天及北洲乘種不失乘戒俱急
縱在佛前宿願所牽或在佛後稟教無廢根缺正智
何損觀門況體難之言言兼事理事難如前理難只
是一念小心小心即中何難可得況復大願無處不
至何得隔於難處難時難根難智住之體之化之用
之是故大乘理須體事故知因果並異小乘變易三
界者前之見惑亦通三界以通屬故故不云三念今
明三別故須言之即是欲色無色思也離於自性清
淨等者自性畢竟言異理同悉皆只是大乘理也從
圓說故九皆依理故皆須加畢竟之言故云自性乃
至清淨小乘無此故云離也四無量心無諍等定者
有漏慈悲不與世諍亦名無諍何足為奇有見思砂
鹵者此寄世田釋出世田所言非者但有砂鹵非良
田耳故二乘人猶有塵沙無明砂鹵供養至道中者
以小乘人無願牽故無化物心故施得福先在人天
此明施者自無願故菩薩不然巳如前釋又解去據
薄聞小者自無小益唯能謗大自行等者同樂生死
如同一手界內天魔本意但令眾生樂有有即生因
內外何別生因同故一手作勞侶者文作靳者應作
此犖亦可云累勞累之侶於我為勞俱相帶累相累
類同故云侶也善吉亦具故言等也等者然八萬等
言通於大小故俱舍云牟尼說法蘊數有八十千乃
至如報恩經列多八萬此等皆是界內八萬如對四
分一分各有二萬一千四分只是界內惑耳如大乘
中三昧波羅蜜等之所治者皆界外惑故知善吉具
有界外名同類同故大士訶之云無異也如群賊等
者應云閹賊又取他閹自滅滅他不可治也又害等
者害即怨也前釋害相此釋所害又前唯正因故云
種子此據三因故云身命及眷屬也謗有二種者雖
對二種只生死一言亦兼二謗若有生死必無常住
為成損相須對常住不入眾數者亦可云事理二和
方名為眾眾名和合即是事與法界眾生和理與真
如法界和善吉並無故不人數不入數故終不能得
大般涅槃大般涅槃即大滅度縱有入數尚未得滅
況不入數焉能得滅此縱斥耳終無入數而不滅度
唯谷者此舉譬言所向皆谷故云唯也故應合作此
唯字耳忙然者總相不知不知佛法權實開遮若使
知者即應答云世尊知我實機未發是故遮實而先
施權大士何得輙以實斥至後機成方可遮權而用
於實如來尚自觀機逗物大士何以損我機宜密意
雖然善吉可中能作此答乃涅槃會上聲聞豈更招
於大士之折大士正為方等不知作入醍醐遠方便
耳以不能知故默無答即是法身等者即法身如來
所作化事作此釋者但是從理二應更須從事以釋
假使如來化為一人還自以此而詰難之所化之人
豈有懼色一切諸法等者陰界入等一切法也此法
尚爾何獨悲敬卒鬬忘拳雖從觀出卒用不稱如自
有拳用之不瞻聞後安慰如約幻之說者準此即是
昔曾於餘方等中聞不可至此方乃聞之而去易悟。

* 淨名疏卷第十四

大品等者雖於法華而為下根巳堪受命轉般若教
故於今教非後非前故知大權引機何定是三乘初
心者此諸比丘在彼三藏三乘眾中始欲學小現雖
暫居三藏之眾宿根非小而滿慈子見在小眾便為
說小不逗宿種無四悉功又或可在於通三乘眾滿
願見與二乘同止便即為說析法小乘尚失小機寧
生別善故為大士之所彈訶言機在者即宿習也引
法華經念何事等者何言表諸即七方便亦是借於
法華之意何得偏以小法教之應當為說大乘因果
三德是果發心為因世間者釋世界字亦可通論衍
三因果亦應更問所以世界在於為人對治之後何
以不同五章中意利在第一鈍居第四耶答為人對
治逗善惡因世界即是善惡之果觀果知因驗因識
果竝是隨便何所疑耶若是利人乃至亦可全不同
三準此鈍中復應有此因果前後若不入定等者此
豈不誡後來說者縱不先有知根三昧亦須觀人然
後說法等是下根依安樂行弘大乘者即是其人為
說大乘第一義者若準下文得不退轉應以第一義
悉而居於初若爾於諸比丘乃成不用下之三悉何
得以四而訶滿願答逗諸比丘現世根緣只應用一
通往具四故列餘三況復因茲通明被物理須具足
列四不疑以諸比丘曾修此四具如疏文所列者是
聞淨名說即是世界破見思惡生俗諦善此竝在於
相似位中若將不退而為相似為第一義節級向前
而為三悉即行不退之四悉也通別不退義準可知
障通無知者亦應云見見屬知故故知以通是知故
以不知而為通障通教慧俱二種解脫二解脫後竝
云亦爾者亦如小乘有不得禪及得禪者然當通教
豈全不知意明未是任運真化未知內外一十六門
六十四悉之知見也是故唯取別圓菩薩然於別圓
不判位者必須判屬下根位故以下根者其位定故
具如次文問答料簡任運即是真出假位即初地初
住圓照者是此智無為照機故也問若爾淨名何得
等者而下文云當知比丘心之所念答凡欲利物先
藉知心一切眾機不出心故昔有此志亦方成機或
為破為勸者即破小勸圓自無所入為他入故故云
方便雖分圓別乃是兼菩提即是法性者明彼比丘
昔之曾發正當法性之菩提也大乘器世間者大乘
者通標也器謂堪盛大法者世間即是器世間也教
二弟子具如止觀記是故至有障者此障應合用大
治之故非小治之所對也未有念著小乘法瘡者勿
傷令成小乘瘡也大智論云聞法之人須有宿世種
子信心為瘡如臥毒屑身若無瘡毒不得入論元喻
大今借譬小本無小瘡縱臥小教比毒不入何以用
小為身作瘡亦是以小損大法身彼本發大法身全
具故也此中至性也者明根若成即不可改今諸比
丘心猶可發是故先以三義斥之雖餘文中三世更
互得用其名今此定須釋諸比丘改小入大即是對
境生欲意也若過去善根牢固下更以性欲更互得
名助釋斯意習欲成性性在未來由性成欲性在過
去是則欲必現在根定過去故向文云根一向也欲
又對緣必須現在性名深心等者問其心既深何不
名根答得名處別故不云耳根名能生性謂不改以
不改故亦名深心未有可生非根也義兼於深亦應
名性正酬問也欲性相關者由與欲對辨故性通過
未欲顯法身等者智為能行道為所踐故知所踐即
實相也故知大道亦小所行小乘於中取真諦耳故
以能行用顯所行之大道也欲修等者行大由心故
云大心大心導行萬善歸之即緣因也前智為了其
意可見若言下以防伏難恐伏難云見真不殊即舉
譬遮云無以等也故以五義而為別之言五義者一
蟲寶異真中異故二停不停極未極故三多少殊有
界內外四自及他分作無作五益無益化之遠近必
成三德者以三德名通於小外故以法身而辨別也
對上三文相可見此四心者大四悉也不取今世近
知者今現在世三乘眾中聞小聞共誰不知之若深
計者既云中忘須深計其元結緣時必非小乘之所
知也雖報障所障者報障即是退大巳後在三惡道
既云流轉多非善處若居人天不名報障是故應云
同法華中三千塵點過是巳後今始得悟故宿世人
未入正位既於方等得遇淨名赴往機緣開導當解
入正位者必至法華今引法華良有以也問至為失
為不失答云不失前云久廢復云中忘故須更問失
與不失若其失者為說何益又失不失有緣了了如
今文若緣因者事關生公善不受報彼義尚似一毫
不忘何況了因菩提之心理合於此廣明失與不失
之本意也受及不受之大旨也寄海寄人之善喻也
我觀下譬也有法喻合可見此智力不能斷塵沙至
名微者上廣明塵沙約法藥也知根即是破向塵沙
圓照照上無明塵沙無明塵沙即是所破知根圓照
即是能破須約圓別分此二故猶如盲也者先約法
明無故無兩眼次約人明無無菩薩根等者塵之名
雖通凡夫此圓菩薩根塵三諦又如生盲下至鈍也
者當知二乘全無大乘五眼所見故說如盲此則五
眼俱奪意也問前三眼兩教二乘亦能得之法眼三
教菩薩亦能得之如何五眼併奪云無答隨教依理
其相天殊若云諸佛菩薩之所見者即是帶理之四
眼也地住分得佛方究竟故云肉眼一時遍見十方
天眼不以二相而見慧眼乃云第一淨故法眼佛眼
元來永殊是故文中不更別辨具如前文也巳委辨
竟若爾五俱屬佛豈成五別答不然諸佛如來法身
菩薩約體分用五相不同且如肉眼見於麤色於麤
色處見於中道從麤色邊名為肉眼約見中處即名
佛眼故見色處名之為用佛眼正當中道體也餘之
三眼比說如向若如初釋與而言之二乘但盲法佛
二眼今從奪說故五俱盲況以佛地五眼望之菩薩
尚奪況二乘耶法華眇目仍從與論三淨名入定者
加諸比丘借宿命智借字(子夜反)以此助彼故得名也
而今淨名住無垢位豈須入定然後知耶今示八相
令比丘知則令比丘䘖恩致敬五百佛所者既巳中
忘若依法華五百之初或依今佛若準大經四恒之
後五百佛所誠為不多雖無塵點之言及標一佛之
號今既獲益從於淨名當知淨名或是本時眷屬師
資將非淨名亦於五百助其令發凡一句益悉不徒
然故眾生聖化儀或共或兼或正良為宿緣不同故
也碎身莫報者日捨三恒未酬一句豈更計於小教
之儀欲行豈存形儀檢大小二儀開遮異轍忘犯之
教不在聲聞故梁朝祐公不禮大士尚獲輕報豈聞
大教端拱懼違捨衣大提能泯相禮俗小吉何足可
除圓教等者從似至真即三不退似位中二不退也
即行位二準餘可見或是至未可定判者若準斯文
既具三教可定判故判前四心通三何咎雖三不定
望圓五品須皆外凡雖在經文無的位相故使不可
專在一文次命迦旃延中出須陀耶沙彌論議之相
具如止觀記十仙論議者沙彌最初涅槃居後以此
準知中間可見信知彼亦經於五時此是見機得道
之論議也即於彼天般涅槃者明佛滅後及以天中
論議亦為解脫之業論議無窮盡者雙存之妙故使
爾耳總相說苦即名略不多解釋即義略者總相但
云有身皆苦無可愛樂即義略也名廣義廣準說可
知若爾至第二義方稱經文經自列五不多解釋準
列五名亦可為名廣義略故使旃延廣敷演之今所
訶用不訶義廣但訶用小不應機宜然經但云說於
法要即名略也略名之下含於大小旃延不達以小
演之問旃延等者旃延何得以五行名解佛五義佛
五義意何必爾耶答意者義行及門所依別耳苦四
行等者四行只是四念處耳同緣於苦故名為總大
小入道莫若於斯故云要也若爾何故不立不淨念
處而却云空答不淨故空若爾何以不云別相念處
既有總言今從親入燸法邊說故且云總隨用一行
者具在玄文及釋籤中具留二行以對二人二中隨
對愛見不等又此下對三印者夫開合者適物所宜
一切經論文無不爾今此開合亦但於類例同者合
之為三若開為五為五法印有何不可如地持中四
優檀那優檀那者此翻為印於彼四印又合不淨或
復合空是故小乘三不可闕生死之法與涅槃異故
別印之生死須存初後二故故生死印不可一也大
乘法印即唯一也又此至解脫門者印異名也恐著
語者此且從法行者說信行不爾宜讀故又著即是
亂何關多少一橫二豎者三界應豎今云橫者且從
一世三界之心諸見應橫今云豎者歷於三世四句
別故又諸見由身次第相生故亦云豎又亦可云諸
見為橫瀾漫起故三界為竪淺深別故理須細約諸
見委論五義見轉皆以五義逐之使成後人入道之
相異於數寶唐喪功故凡諸入道皆多從竪也具如
止觀破見遍中諸論廣明為令正法久住世耳若說
四念處者明門功能門中皆悉迷悟雙明義當有無
兩門故也三聖行者無貪等三聖人所行名為聖行
若不善通三藏等者意明有無但是述其所入之門
傍學能於四門通贍故使傳於南天竺國毗曇下四
門皆五者莫不皆具苦等四義寂滅只是四義所歸
青目至鈍根人者青目全破是故兩少猶為鈍人此
恐下今判論意四門相望展轉互得為利鈍也方用
第四為最利人出沒多端者或沒大義兼用小名即
如今教或沒大名而用小義即如迦旃延此非佛意
或先大名後用小義如通二乘亦非佛意或先小名
後用大義如今淨名所用者是此得佛意或先小名
兼用小義如通菩薩別教亦然亦非佛意或先後俱
小如三藏教固非佛意或先後俱大即通教中利鈍
菩薩半有佛意於一音中竝有上來眾多意趣其中
雖有非佛意者莫非一代逗機之教逗不得宜故云
非耳但旃延用不稱佛意於機無益反致譏訶是則
以生滅等者此中意明說由心生心既生滅安說無
生說從心生證隨心證信不餘塗故以心驗法知法
必如心終無生滅之心能說大乘實相實相名通須
以理定意訶所說尚非通教實相故耳於中先約四
教訶說心非又旃延下重訶不知根緣之失初約教
中初三藏教總有五重先約二諦訶次又四下約五
義訶三又出下約觀用訶四又旃延下約二門訶五
又聲約下觀體訶此則總含四門一切行理行理等
異莫非生滅引中論者證第五也但迦旃延所說心
非不過此五是能訶所訶相對也是則下約衍結非
初通教云八地巳上等者意明徒有雙流之名而實
無有雙流之理雖不生滅有教無人以其雙流無實
果故別教初地理雖是實地亦無人雖用通訶通非
教意況復文意亦非專通故至別教尚云無人又迦
旃延非但等者語其機教之功用也應知訶意正用
通真諸法等者五義皆與藏對辨者正斥三藏名同
義異以由境同觀別故也諸法究竟等者小亦名空
而非空義小空無旨真義不成乃至寂滅同異準說
三藏析假入生法二空者或一或三具如目連章中
巳辨衍明真如實相者義通真中此正用真密兼中
道故此正與目連章意及為國王長者所說并下釋
觀眾生品大旨略同餘非全無不及三處此中意亦
正明通義故顯說通故知此之四義稍隱不彰於寂
滅中偏顯圓別是故文中指大涅槃若三藏與通通
結五義大小二釋此是通塗者只以此章義含三意
故曰通塗前後文多皆含於中道之說故此中云亦
得即是等也教法通深故也問意只緣含是故問答
欲令意顯故問意云為顯四榮應以榮折雖著義字
苦等仍存故云枯也但是四枯顯榮何在答中意者
破拙入巧巧拙自殊意顯破拙即入中也借結此拙
而成枯意巧自成榮故先入巧入巳見中雙遊之義
枯即榮也故引二鳥其理善成故居士訶即名榮也
苦等一一皆云義故可結為非枯非榮義字不簡真
中故也故立不生不滅我與無我不二等言況此通
門元通妙理淨名結真等者正出答意具如述真即
是中雙遊之言必相即故不生不滅雖即結苦不必
專苦苦義仍通故宜斥於三藏二乘令於此座成生
酥益彼比丘益雖不因佛與淨名得通教利當知緣
在二聖故也具如前說得羅漢者前云真我後云實
相及以雙遊今結得羅漢者驗前進明別圓理者明
教功力非正訶相心脫是俱慧脫是慧次命阿那律
中云報得天眼者亦有生得如鬼神等及發得等(云云)
大辟支佛等者問支佛元知十方佛不答亦知不答
亦知若準所見百佛世界豈可無佛理應合知只恐
見處不知有佛又容知者只知一界唯一佛化知亦
何妨故二十部中亦有許知十方佛者此亦宜為大
教梯漸問若爾定有何異者如向但聞抑小同凡為
同定爾不問異難同答中答出異意者一往所見遠
近雖同然復報等因亦不一如文三別報修不同及
以總別通明復異總言禪智者五事禪中願智禪也
天眼開闢者肉眼雖見廣由於天大品等者明大乘
肉眼不假開闢故欲奪天先辨肉異大小既別因果
自殊與圓教等者即同圓教六根淨位父母所生肉
眼齊也正當初依具無明惑假使作相等者羅漢滅
不應有見故云假使與外道等者亦是抑詞有為功
德具有三明安同外見而云與等故且挫其出觀時
也雖與等者與而又奪殊即與也有即奪也入觀等
者若約那律失眼出觀但同世人壞根者不見有佛
世尊等者有人以有字為上句末深不可也何者所
言誰者本問其人兼及有無故須還以人為答也是
故疏中但釋答人即中見色等者應云即中見麤細
色言無偽者辨佛眼家之功用也常在至深禪定窟
者三法名異其義必同亦可義異其體不別而別者
理通因果事用非因首楞在因涅槃指果三種生死
加自體耳非偏非圓等者亦可應云是偏是圓即別
教也約地前後而分偏圓。

* 淨名疏卷第十五

次命波離中云六念者且指一日之別行耳多日相
續皆由念故願解疑悔者罪輕重悔葢覆心疑悔罪
重何由可滅復本上懺不出無生今此波離不達機
理專輙為其依小解釋悕免咎者悕蠲重𠍴輕尤易
除何果見佛或教集僧者集僧唯二羯磨通三滅與
不滅如常所辨無重罪者第二篇去僧法可除未妨
真修何成擾心當是疑重及重方便依教作法緣具
難諧若學悔所加懼一世無用義須心殄乃令事除
彌助疑情名重增罪罪從至其想者語意玄善須得
旨然知其罪而隨其治縱有治者皆擇其易焉力其
難故須觀時藥病相扣不可一向併云無生故天台
大師明懺淨中小教有者令依事滅非小所迷方投
大宗竝應先斷相續之想不應觀理而令續行況復
須窮逆順十法觀成法順方滅重瑕然此中辭但存
大旨使成淨名訶小之相欲集行者不可徒然應當
專於四種三昧不思議境九法資成遠近方便解行
兼美故須於止觀大部一切行者之妙津梁作法等
三中第二用定門者意明專注非禪定也戒慧相藉
次第說之具如法華三昧中辨根本者生罪妄心總
而言之煩惱業也故觀相者即事一心雖云戒等其
實約慧然除圓定無滅重方圓定即慧故如日也違
無作者具如止觀辨業中明作法紛動者舉難從易
令習無生意明下三尚自紛動況復上二乘二安可
遂情釋觀相中依經作法故非禪定況云取相心動
驗知非定者也亦是擾心者既不欲令修前二懺所
以列者為逗物機及以竝決知非無生悉成紛動何
者一七三七多七九旬一年兩年或云長作如斯等
例豈不紛動耶意復兼勸前二懺者進慕觀理一體
妙除況消訶文非前二義是故觀相緣罪心境對滅
罪境生重懺愧不惜身命改革元心故知其人理觀
全昧次釋無生中云觀成者指初隨喜非必證真或
隨喜前始集觀道前既悠漫故須尅之指觀行也末
代行者自揣其心幸非利根何辭觀相觀相重滅無
生可成勿辜其心空云理是相應之語不在於他善
格內懷安負眾聖無勞等者結懺功能此無生門懺
於三道一念除滅消苦道也畢故忘新袪結業煩惱
能必滅故巳不造新既不造新豈應習故一剎那頃
名故新不懺墮非尋即名故設懺罪畢故忘新新罪
既除何新之有便不落謝新故竝忘故大論下示悔
初後於此初後謂罪定有而生重憂罪定不滅以此
心起不順無生應滅憂心巳生無主方名罪性本自
無生罪尚無生豈計憂悔捨憂悔想相續永忘了自
性心本無生滅如是悔者名真無生憂亦悔之別名
而巳故一切大教皆為眾生示滅罪相如禮二十五
佛聞文殊等名更云有罪即名謗佛散心尚爾況復
無生又若下重釋罪心罪體未忘不獨由執世人作
罪常謂罪無可由此心令罪自滅若如是者豈不增
於諸見計耶今云不執從悔心說若設悔巳信解佛
云無尚執有𠍴公違佛教故知觀罪本為滅心若反
執心與滅相反若能等者復滅心宗顯懺功著事即
事懺性即觀相根本即是無生懺也罪心是心即罪
根本能達心者根本永忘又見理者貪等之無生此
則以理破於心執故此心執通能障於三種懺也三
種懺內無生為首無生生執罪尚不滅況於前二而
生執耶彼罪性等四句推者本推於共具如止觀等
諸文所明(云云)若十八界等者內根外塵中間識也此
十八界從緣而生尚自不實何以更能保罪心耶又
罪下觀心者前對外境此唯觀心造罪由心不作罪
時尚須觀照豈況作罪而不觀之引普賢觀者心謂
罪心法即罪境心境成菩提全是心是故更令觀於
心也作是懺悔明懺悔之體嚴謂眾法助體所行所
嚴即是中道實相無罪謂罪本無破壞是捨離想心
識謂執心家之分別行此至心如流水等者意明不
住能滅所滅心相者心境也見罪福有無念念無生
前兩解至小疎者於無生中自有三釋初解以心境
相對次又解下以根塵識三事對辨而此二解竝是
無生非不滅罪但不與經中佛語相應佛語唯令觀
心故也故云心垢故眾生垢等破其疑執者疑罪執
小小乘之中但有作法若準憂波離作此執者尚違
小教何況大耶大士下淨名引佛正教無生除滅以
小執仍不違小若心見有眾生等者眾生只是執心
宰主故有執者即名不淨以不淨故即有罪也此即
能知所知等者心為能知即無生心眾生罪垢即是
所也二心俱無不在四句一一推之皆不可得何者
無生之心既非四句罪心無生安屬於四是則無心
下以心況罪由心有罪心無罪無諸法尚然何罪可
得不出於如下具如目連圓教三空故下文中用如
幻等譬假相者假文具三皆用如幻等亦得入圓真
者既是體法能至圓中以通屬故故云亦也所以三
釋之中前二釋雖亦衍門不及第三唯觀心性故前
兩釋多寄通真析假者三假之義既在成論三藏豈
無但諸阿含名多不顯所以三假之盛在弘教者故
廣在於成論文中言析法者非無其理何者如云因
無常故緣亦無常前念後念悉皆生滅長不住故短
亦不住既俱無常即破常倒不假更用自他等名故
四句推唯在衍教便令成於生即無生故用衍門以
破藏拙隨情者假非即理故得情名理即是空隨空
隨理三倒三陰者心倒受陰想倒想陰見倒行陰心
王識四陰是心皆依於色今順所引佛語易故置色
存心更有同異具如止觀記引婆沙文即是無生等
者無心者牒上無生故此三假竝約罪心及以罪境
以此文意遍通諸文我見等五者即身邊等四皆因
我生五及三倒皆因成故皆對境故故俱舍云受領
納隨觸想取像為體行攝多心所所除不相應行及
以無為法皆有所緣故一一文中竝闕推句至下二
假方乃具足顯迅速者幻猶似住相待中有二者異
時豎也同時橫也相待之文皆具此二不能用衍通
別圓者以四句推通三教故賢愚經明出家功德之
利(檢)十智具如俱舍智品謂世智比智法智他心苦
集滅道盡及無生略如止觀記引婆沙文此形服出
家等者應以形心對於偏圓及以信法作多四句今
文正當令圓心出若利他者於無利中而行於利方
乃得於不思議空空心出假以赴物機令物推理二
約理訶寄密行名以依理出家而為訶也密積功德
之利方名無利無功德也有為法者又訶羅云雖見
偏真同於有為故大經云空者等者意引不空即無
為中具一切法若爾於小乘真空之中但是於空不
具諸法故不合說即是平等真法界等者此中寄之
以斥古師而成今解真法界中尚無界外出家度人
豈有形服度人功德又亦得名大小名同體異而訶
亦是況訶前後竝爾即如羅云小乘中密小乘之理
尚不可得況平等法界畢竟真空而云利耶引彼真
諦以證無為大乘無為具諸功德故不同妙若有若
無皆不能具一切諸法問淨名等者經中只云無為
無利此即問前引大涅槃虗空佛性平等法界此名
自足何以名之為真密行與無為義亦不相應答中
意羅云正說小乘無為功德之利又稱小中密行第
一淨名以大折其二事令俱不成大乘無為如如意
珠珠即諸物密豈過此無為之語其理未極故云一
往故知大乘無為非無勝利以其羅云巳得小乘無
為故以大乘無為折之既破小巳方述大乘無為法
遍以明小乘有為無為竝不能具一切諸法若如是
者方是密行中之上品故十人中皆以其行而為破
立以為半滿深求之致若觀至名真無為者即真密
行下去一一皆結以為真無為中具諸功德一一義
當密斥羅云處於涅槃等者故此無為密行之理即
具三德此即性德三德明文此是大師之深旨也一
家學者願善思於百界因緣一念三道降伏眾魔度
五道等者由降故度乃至離惡皆由降魔得菩薩道
等者文雖別說然須約圓故得菩薩道時巳得法性
初住之道故具二時巳得不動即是究竟餘準可知
又此不動應知不是二十五三昧中之不動此借三
藏降魔之時別立之名破他化等者赤色三昧也故
知不得有前後也故引大乘經證成圓位圓家降魔
之分齊也又一一文義通始行可為行者之初始也
度五道至三種意生身也者於中雖不別立界外五
道之名巳引大經二十五三昧經既名為三昧中王
能度二十五有三諦之惑具足三智身三脫尚成十
種破二十五有即是十種度五道也即能度界內等
者正出分段及以變易二處五道況復下句云淨五
眼言淨五眼者雖五對五非謂體同重明能度之體
用耳破諸惡業對肉眼者欲指人中是肉眼故明四
趣眼不及人天故為所破此亦一往亦有龍鬼過人
肉眼終是惡業從道以判破諸亂心等者亂既云諸
即指欲界以天眼法在色界故破欲方有四禪天眼
應知從教判為別圓得五力者力既由眼眼由度道
故釋根力亦在別圓進退明之或具四教問約於道
品何以不列三四七八何故五根復居力後答此乃
別圓果地諸法七料一一獨頭為門何以用因法相
生難耶問眼不分教力何以分於分仍有判權實耶
答此亦成於眼家體用若淨五眼根力必全一往文
中似相生相莫不皆以降魔所成故用降魔以為本
也下去文相竝本竝生何但獨頭迭生迭本是則一
心具足萬行者撮前自他悉一心故故前四科必同
體也今得值得聞等者諸長者子初聞大乘出家功
德信於佛法都未曾霑故知曾聞只聞向說若不聞
者如三億人四句者應具如前辨多四句以判於心
若不爾者何殊於小故云各有大乘等也言各有等
者既云善根即是宿種非於淨名始勸發心故也對
前出家故云正觀觀念界外諸功德也菩薩戒品隨
心即發者非謂發心即具戒體且以小大相形言之
然於大乘亦假緣具在家緣具父母咸聽以不妨於
色養故也但小乘教以色及非色心而為戒體菩薩
雖亦身口為助增上在心名隨心戒雖大小別上品
咸心但大律儀四弘為本立心緣境三聚為懷佛道
但是三聚之果故四弘三聚更互相資故淨名云是
出家是即具足次命阿難中三因緣得名者亦可此
三義立四悉本願世界也父母對治也從見生善及
第一義亦可三文即是三悉歎文即是第一義也言
本願者從佛本說耳九惱具如止觀記引是則下明
方等意若從本說正當符於半滿之文若實行者應
但依今具此二途即是教意而說有苦因者疾是苦
果果必由因身小有疾者只此一言咸招二傍所以
借金剛者三德具故此破三藏教等者具如止觀縱
橫三德大小各三衍教約究竟法身者越於通教直
述別圓然四時五時家之所計竝不以前四時三時
有常住理是故不受今釋顯榮榮即大故故違他解
楞嚴七百阿僧祇者具如釋籤大威德諸天者通論
諸天皆有威德悉皆無病他方淨土等者且指安養
下至十念臨終一念皆得往生故云小善界內外三
漏者此準二種三界說之毗盧遮那等者問此是何
佛之法身耶答十方諸如來同一法身何得問言誰
法身耶然不別而別應物由聲緣別聲殊即是釋迦
法身之聲問法身無聲何得有聲答法無應有問既
云法身今那云應答無色曰法聲即是應應即法身
何求異耶故云吾今此身即法身也法華空聲準應
可見五濁具如法華第一經疏為化婆羅門者此明
現疾意也乳光經中七聖共化慳婆羅門牛母牛子
𤚼者阿難淨名如來空聲此婆羅門生來不施鐵網
其舍飛鳥不過阿難造門淨名訶者為顯如來常住
法身阿難欲去因空聲勸此婆羅門施心似開仍擇
群中不受𤚼者令自𤚼取阿難言我大比丘不應觸
乳佛便化小婆羅門輙於傍立婆羅門見乃令𤚼之
纔觸牛身受無量樂於是牛母而說偈言若𤚼右邊
兩應留左邊兩若𤚼左邊兩應留右邊兩盡𤚼奉世
尊犢子應須養犢子聞巳復說偈言我本不布施今
來畜生道盡𤚼奉世尊我自噉水艸於是婆羅門驚
異歎訝畜生尚爾何為慳耶因茲發心傾財大施乃
隨阿難至如來所佛為說法授記作佛號曰乳光此
空聲勸具足權實故一安慰利及二人不勞恥愧者
有大機者本自悉之若小機聞疾亦何妨元知宮室
父母生身因既非常果疾何爽各說身因者如前十
數但述半教之身因耳藉今彈訶即成常住之身因
也而實行者此會未知據共化慳何恥之有。

* 淨名疏卷第十六

二約聞得道夜至般若者此大論中明說般若有顯
有密定及不定約顯次第唯在第三於當部中橫豎
不定且復未明今通豎論以明密教故成道後中間
常說故今用之以至方等故方等中以大訶小大義
正當始終般若故於通別所益不同皆來至今須待
彈斥菩薩別聞者不在鹿苑對二乘說至方等會對
大聞小然非秘密之般若也此仍方所論不定耳言
方所者十方相望又此亦名約行五味而論不定三
明稟華嚴等者於彼處會未能獲益來至鹿苑密利
全無至此會中待別彈斥又前下重釋前文顯密五
味於五味中而辨訶意明乳等四方便真實須訶不
訶何以故下釋訶所以恐失訶意問何意如此者問
向訶及不訶之意答中先且約教次示品內文之意
也或可至與疾俱訶者明俱訶所以約法病相對者
巳如前說方便教也若實教者即具二意也依方等
教方便菩薩者於方便教復約人法辨訶不訶以存
方等之教故也若封教至海也者大師正以圓頓之
教是華嚴經之元旨是故彼教不同二酥二酥乃有
遠近二意乃俱得遠論唯頓故云此即法華弄引問
亦云至此意也者既通初後亦應具四四中方便及
以真實有斥不斥何不出之答雖有此意未見明文
者問此引佛答迦葉之文此即是文乃云無者但未
若華嚴其文分明復是智論之明文也亦曰有文故
從若欲去即以義推名異義同以為答意問從得道
夜等者答中雖云名異義同華嚴般若悉涉方等不
知亦有異部名為名異為當同部立異耶答中分二
若不共者即是異部若其共者即是同部若爾還是
以教望教論同異部復次大智下意明何但名異義
同論部亦得有同有異部異理等於義不失何況但
是異名而巳問自淨名等者亦應合有方等生酥通
乳酪耶若其有者何不說之答文雖爾應須具如法
華玄文第十卷中今若復欲論理有者鹿苑理須密
說彈斥又華嚴中四何須更論亦是其例既其一切
俱通初後豈可方等不通於初準此問前亦應問後
文無者略若爾一音之教非無小得但失於鈍以歷
五時故不全用玄文所引二明轉觀等者對教但是
信法別耳顯密次第一切同教依前諸義隨觀待訶
但加殺人以為不定用顯行相以此為別故引大經
殺人為證復次往昔下重明今昔教觀之益必定不
虗以成利益問訶諸菩薩等者問大士訶辭意皆在
圓而諸菩薩豈皆圓益答意者如詩三百一言以蔽
於方等中縱未入圓亦得圓益故云一道言詩等者
如論語注云曰思無邪故知諷刺之道意令輔正降
斯巳外諸無所云第三符成等者兼出諸意此用初
文如來答於淨土之意若見空室入自益位若見燈
王及以香積即得入於利他位也次又見下明被訶
者自淨土行成入無生位亦得生於同居等三又隨
福慧下示被訶者淨土行成所攝眾生來生其國次
此是下總結前意故知如來明淨土行元令具於上
來諸文意也至法華成熟酥者問一家諸文咸至法
華悉成醍醐今何得云但成熟酥答教旨無他人自
前却況顯露教指二乘人來至法華悉成醍醐諸菩
薩等無處不入般若同異亦復如是五千起去三變
被移捃拾之言良由多意如是熟酥即名醍醐故使
法華之後更說般若良由尚有生酥之名並是涅槃
入法界者佛化施設一期事畢前後小別大體無違
尚置餘國傳說之言何必全在靈山之席若以不盡
入於法界則令法華部非終極爾前諸教有得入者
部應圓融問曰上來等者此約上來多五味義並以
涅槃對於法華而為上下故二乘眾皆至法華而入
法界法界性論何以然耶答法界性論唯約菩薩入
一乘機故云一乘人也若二乘人在於法華而為上
也說二乘者明大小共問玄義等者問意者準此亦
應問云亦有至法華如乳者不答如所問也準問為
答即是亦有準此亦應更須問出亦有以方等教為
上上根不答道理然也三藏之後即入故也別教大
乘者驗知前二一切俱小又四種菩薩皆云䟦致者
初舉發心次入䟦致此則具舉初後故也又被訶者
皆不退位從前不退入後不退三種不退相望說之
以四菩薩中先訶彌勒不退之行是故預標不退之
言四教明菩薩等者諸波羅蜜即橫行也觀理入智
即豎行也前之三教但明豎唯有圓教俱明橫豎若
準前文亦可具如佛國品中一十七句即橫行也一
十三句即豎行也雖不霑藏義立何妨法身眷屬者
上來多文皆云深求其致者是問三萬等者明被訶
者多在同聞信知同聞竝非下位既是同位不應有
訶雖復有訶不妨高位雖曰消文意兼斥古以佛事
為魔事者作魔王者多是住於不思議也問破彌勒
一人等答中意云悉有故也共行弟子者此是彌勒
同事機也既能遍同斥於能化自整眾生緣慈取眾
生相者生相樂相(云云)四教皆云與道滅樂不云苦集
者且消慈邊未即拔苦圓慈之體理無獨運若從事
說不無二別故無樂言一途而巳彌勒為說等者具
如疏文釋巳委悉今私助一釋凡得記者多在不退
既自獲記復為他說故為天子說得記位因茲而為
大士所訶記雖被訶不訶不退者既訶授記是訶不
退因中得理等者在因證理故且云也若從彌勒應
云果由因剋故云行也入燸等者應引俱舍燸必至
涅槃頂終不斷善等若通教明三不退中云六地功
齊等者以與小共故得齊名所言皆者顯乘顯地見
地巳去皆不退也十信初心等者以十信位但分初
中二心之別八信至十以為中心聞訶彌勒說至得
入者益時別故所因異故一先總定者對下生滅等
文故世成別一生記等者亦應云二即人天也亦應
云三兼此生故小彌勒經明三藏得記(檢)大彌勒成
佛經及大品經竝明通教彌勒得記(檢)正習俱盡者
仍小為名即是先得五分亦名法身以次第人先同
小故示斷一品等者前不云示至此方云者易濫實
故大乘諸經多說示故況教無人故須說之問若爾
通亦易濫何不說示答觀名雖濫彼與小共共不共
異極成難濫又亦可云示者顯示義耳準此而言餘
文亦有華嚴善財入彌勒閣及見彌勒未來作佛(檢)
迹表本者圓是實成若準實成境智合時唯佛見佛
故法華云唯佛與佛等也若為在菩薩寂場者故知
迹也迹中圓說但可表本此亦體用論本迹耳此意
亦與示義大同故以寂場共表二教亦如華嚴者問
何以一文用表兩教答機眾教共令經部含豈測高
下者或是古佛久近難知有四種者問前文巳云沒
實用權今何以云權實俱用答云多者不專權故以
圓教中失旨等三亦須訶故縱示圓教三不退位但
訶彌勒餘者歛蹤通教中云因果事理無生者滿果
正顯事滿故也信事滿時理亦不滿而不單從理為
名者理濫初故得繩義如止觀記若現在生現在生
無住等者破毗曇人三世不成破曇無德二世亦失
復次三世下通約二家所計以斥彌勒此約計三世
心而為破也若依薩婆多明三相等者還約小宗以
破於小故約有門用破無門問三相四相等者若但
立三則無異相此亦兼破計常故也即是摩訶衍等
者令諸執方便教者而自驚言彌勒不退尚自被訶
我等初心安敢固執故須求實而棄於權若如是即
除障也三藏伏結等者此正破也更引三藏者明但
有於首楞嚴三昧尚自須破故三藏教未得無生不
合求記故權無生非正記位雖復立之正即尋破與
而論之出三相耳故下歷教皆先引前三教非真次
方破於權實得否乾慧至性地等者正出通位與三
藏教三祇百劫其位齊也若聞授記心則等者即破
彌勒者令餘息心若破諸天恐濫破餘悕冀者耳常
住佛果為異者此是究竟法身記也若通教中唯有
八相無法本故不名也故望法身此為永別若智若
斷名為別者借通教名通途用之將窮三教無生之
源者即補處位名之為源以理而彈即圓理也金剛
般若云等者然其三教跨節言之皆有此義為兜率
天王等所作兩釋約諸天子及彌勒耳。

維摩經疏記卷中

維摩經疏記卷下
天台沙門　湛然　述

* 淨名疏卷第十七

為從下約生滅者生滅是行行即智斷就此雙定亦
云玄作三意者亦三教也所以此中但三教者大破
小故若以如生下次雙難中就能破三教一一皆先
立當教理以為得記之情執也一一皆為淨名難破
初難破通中先約如體次復次下約四句破體乃約
理四句從事事理雖二推使不二也事理即是智境
相依隨理偏圓皆有事理通教一往其事則同而理
異者理一向異何須置疑事雖云同仍有小別是故
文致一往之言言小別者界內外殊復次若由等者
前以理約行今以事約行今問何意通別緣修為自
圓教則以真為自耶乃此準前釋文為問問法華玄
文明車體中藏別二教以緣為自通圓二教以真為
自與此不同其義何耶答亦不相違但意各別法華
玄文且在權理界內界外權實各別故使內外各有
即離即者初心即得真理乘理至故故用真理為自
為體非實理故不得為自故藏通理並皆為他由此
因緣依之問起問通教等真既未極故曰斷無還從
智生故云他耳然復別教應須縱容更云二義以申
其旨地前一向以真為他登地亦容以真為自但別
得名多非登地是故今文不以為自故大涅槃等者
佛即真智法即真理此證證道無復自他故教道中
真非實說亦真為自須有二義者從理二者破計言
從理者智尚本有況復境耶故修性合時必從本說
故從本說名為自生乃至雙非理性本無自他故也
二破計者還須依理理非自他何得計四前之二教
唯有破計故後二教皆依遠理若一切法如至無情
之法佛不授記者此乃引異而難於同況復此中且
從破說若從立義無非授記一切諸法得記何爽依
尚可記正何所論淨名今且寄衍權教以不記法而
難於記純依圓教何所難耶故圓教中在果既其依
正不二事理不二理既圓具記亦何疑果有因無無
常果耳況大涅槃下引證者大旨亦然故亦且從權
教以說三次約賢聖如並者小乘賢聖權無記義實
教具如法華經也故四味中著諸法如及記小乘則
為如來綺語之過故知淨名不可即用法華經意故
且還依方等部難問若爾何不用於方等中圓反以
諸法無如為並答還是方等帶別之圓故亦未得彰
灼向說華嚴初頓理無餘說尋此結文正用圓教釋
者初總釋中雖有多意或三訶一或一訶三故今收
之明文正意問何以破約三教亦可應云那用四教
但三藏教生門破竟故此文中不復重述問只應更
約通別二教何以破圓答前總釋中巳料簡竟圓人
破於語見等三今文答中但通云執答大論等者佛
雖復說性常離著今恐有著是故須破若以誘論佛
亦自誘何但彌勒然佛必無能化想著雖訶彌勒能
化想著意令天子執記念祛若捨執心轉權歸實大
經者執得權記執即名邪此義具為智論破者廣破
三藏菩薩因果具如止觀記破如金剛等者經雖具
三今且通破是故今文以別圓破皆云不可以身心
得言不可身心得者身聲是色舉色例心復次下以
前未立故更立之故前等者重將前破以示此立即
破中立四種相融十六相者只是四教一十六門執
異成機故以門逗元知實相本無十六不觀不行等
者此望下文斷德釋義乃是反名而用釋義何者觀
名智德不觀名斷不行亦爾例之可知亦可應云不
斷名斷不智名智凡諸釋義皆有其勢若立中破即
從反釋若破中立應從順說正明有智即是菩提即
是摩訶般若者此從三德中般若立有名於二因中
即名為了於二嚴中即名為智餘一切法準之可知
心心數法不行者以證真空為行般若者以證不行
四教明至及一切法者若準四教二嚴之外則無復
法今以人天及一毫等得名一切下去例爾離四門
等者既云緣修即三教之四門也言一切妄想者具
如前文滅諸相中障是菩提等者凡云障者不過此
二即是上求及以下化上求兼自下化唯他平等法
界菩提理也諸佛不行此破方便教中自行佛不度
生者即破方便教中化他少說斷者菩提名智今釋
菩提不多言斷故二十九中但有今斷由少復雜故
不分章所以然者欲明圓文智斷不二若有方便偏
教所明至對內意根即是二者權教初心不離情想
不知意根是菩提以有能對及所對故圓教至非智
來會理者從初發心智與理俱由智從理因果義同
豈從智因來契理果而不與合者一者無明不盡二
者無明體如次下七番即是不可以身心得等者前
文巳破身心得竟今復言者前一向破今明相即得
而不得不得而得下去諸句一切悉然言無處者方
便教中心為能依依於身土是故以色名之為處亦
可身心俱名為處觀智即是能依法也離所依外無
別能依假名等者觀假即理理攝一切不同小乘觀
無我等次命光嚴童子中至即其事也者如云非青
見青等也藏別但有色心之光者方便教中不說理
具是故不云第一義光言色心者光既即是色從色
放光但可云色心即偏真由偏真故故無心光第一
義光即圓真也然第一義非不由色全色是心從心
為本小乘不即致分色心應細約教一一分別別教
不與前二合明仍云亦爾者地同於未見心光不無
小異故別言之故唯有之言簡於三教童子至名童
真者若約別教且在七住今從圓文必不全爾但是
且借童真名耳故圓初住即得無染童真位也初明
出入相逢者先約事釋次若約內行解下即約理解
若迷若悟無異路故如人迷故以東為西迷悟人殊
理路一也若從示迹以為解者光嚴從實而示權不
出而出淨名從權以示實不入而入為欲說圓教至
事迹者唯欲說於圓理故耳故圓教中能表之事亦
破皆令入實故也天衣七寶虗空等座並出勝天王
經(檢)燋炷具如止觀記中意明燋炷但是斷位今則
非果理不離果理雖非因理不離因理為道場也是
故斷非初後不離初後依之任運自得道場答諸方
便教一往約觀者觀義猶疎但是附理方便至為例
者仍約當分初四番一往豎等者所以不與後二十
五番總名廣者橫豎別故此三心如磁石等者任運
意也顯住任運上求下化華嚴等者引成正覺以證
直心云是道場及真實性證無虗假法華經歎五品
等者至五品位必至六根隣於初住分真道場具發
萬行等者自行化他俱得名行自然流入者海亦證
深具如前釋淨土中分別者同是取土利物道場豈
非當得成佛之處六度中一一皆云法身者六度悉
能滿法身故然但用對治以為能依故一一句皆是
所依所依即是真法身也又智中但四者智無世間
耳亦且從於出世智說故可例前通用五也慈等四
等巳下一一皆須從圓以釋語似方便釋成圓顯出
法性真淨六根者入初住時六根俱十六根即是六
通故也乃能出等者除入勝處也言能出二乘等者
小從大出大必具小故今開之皆令成大以其因中
等者因中用於小乘八解脫後轉入大見八解理一
一地中具足佛性是故轉名解脫也後用利物還依
本習隨宜設化以一切法得入中巳悉具難思化他
之行心之與法俱名行也故成二十五三昧中勝妙
解脫也方便是道場等者方便即實道道存焉多聞
是道場者自治治他俱得名為如聞行也除倒顯性
悉破八也言顯發者即於文字而達至理釋道場義
一一皆云初心菩薩者道場即是從果立名今通於
因故並云初發心發心畢竟二不別故亦可以六即
而分別之然此四菩薩初二約果後二因者亦表初
後不二故耳第三結成者初文開章即云結釋此中
從便即云結成結只是成耳。

* 淨名疏卷第十八

次命持世中云大論明帝釋多著欲為說十五種觀
門既破欲巳仍令轉教說於般若亦是三德者常依
法身般若慧命解脫法財五種三堅未知說何也者
既破天樂只應為說三藏三堅但天主機難可定判
破欲之後豈必藏耶俱通四機故未定判魔即自等
者自照一理具足三千故令魔及女機熟至持世所
覩淨名譏即是調他界內外魔也空聲三釋並無去
取者巳如前文阿難中釋降魔伏眾魔者淨名寄此
潛譏魔眾以示天女住宮之儀樂淨佛國土者一切
皆是佛土之行此中別示淨土言者即此別示是通
示也恐諸天女未有菩薩淨佛土緣樂成就相好者
相好即是取土之身諸方便教行時非證時前二人
二教行證可知別教地前名為行時未見中道不名
證時若小證者通教七地及兩二乘亦可粗通兩教
學地次命善得中云關河舊解者觀今文意不取此
解釋弟子中前訶弟子巳久除邪今訶菩薩須與異
小此乃以圓而訶於偏或圓訶藏是故不取其行淫
祀善得既是等者今但云菩薩不分教別準諸文意
故唯須圓四別問法施之會等者文但略法施而巳
經但對財而云法施其旨難辨故須問起然向疏文
雖說財中有法之理未是彰灼示其觀門今欲雙明
故亦須問答中云備有兩義義通於四即理唯圓故
約法論財用施一切受者無不咸沾法門法既無涯
施亦無限以此傳化如無盡故燈此非正意義立而
巳故云亦有以三教心不能即故故三教理理外論
事事不見理不稱圓宗及但約觀以為解釋出沒者
有無也只圓教中於諸經論有無不定何但前之三
教文耶故四教文並得名為出沒不定十法界至一
切法者問雙照即是施十法界然施十界有何功德
九界若非何以施彼九界若是用佛界為答若事若
理皆有勝益所言事者斷六界法與其四界與其斷
法故名為施後四界中卷權歸實漸與不定事理皆
然所言理者十界之理同在一心不一不多不無不
有十即是百百即是千千即三千而空假中故空假
中咸名理法法不出事故號法財以法融財以財引
法用施於彼名為法施故法在財名波羅蜜如意珠
譬思之可知復次下亦令用權助不思議即如法華
異方便等通望眾人亦名一切迹中善得等者若爾
本地善得此會自知法施之理但為受者其心未融
故重請之成受者解符成之義其理宛然淨名元示
財中之法意令後代行者說者觀文對境皆須約財
論法故也若離財等者三教於財必無其法以財施
人至一切法者問諸佛菩薩深位之人何嘗離於以
財導法眾生受用地水火風任運常蒙佛菩薩益諸
佛菩薩不可數知受用時長眾生久益如何更令凡
夫假想如是作者所益幾何況復反隱佛菩薩術答
其義實爾然須曉宗先荷聖恩兼蒙凡益但化物之
式譬若征夫大陣難當理藉多戰良將雖強不容獨
致傍資散健併力共攻散健獲勳功由將術況設未
破賊教練何嫌卒急施兵拔健為將縱未全可勉強
礪器方堪不難故諸佛菩薩無始運慈而諸眾生亦
無始沾化以是得知眾生難化常處生死受苦時長
忽感應道交乃彼此兼益況復眾生亦有先修淨土
行者彼彼弘願更互相熏彼彼相資至果方益即受
化者共別不同彼我悉然深可思也故一佛出世眾
聖咸臻須達老婢例之可見生功德智慧之法身也
者法施緣了即顯同體之法身也無施無受等者意
明大捨等無緣慈是故彼此皆云無也故以四種不
可說法名為平等即是大捨之體理也平等真法界
佛不度眾生等者於此捨中慈悲喜三即是度心捨
中無著即是不度然四與六及諸雜行一一皆是獨
頭法施為欲相成故並列耳二約六度正行者前四
及雜無非正行然在諸教多皆列六故六攝諸六為
菩薩之正行也約四等者四若得六方稱兼懷教化
眾生去約三脫者即以空等對化生等既是圓行應
具一切對雖只爾不必全然互對亦成圓行故也用
互對意一一釋之令成圓義方稱教旨起於慧業者
此亦復與諸文不等諸智文對或云因果今乃以慧
而蕩於智如是善男子者如前諸句一一皆須約圓
施心細辨相狀具如前章明諸教意來入此中寄法
華說述其觀旨悉入法門觀財如法方稱此中諸科
文旨若唯消法相何能涉於財中法耶法施既迷亦
不達於菩提道場及法樂等如今消釋方表其事是
故不與貪等相應乃至不與無量相應唯與一實不
受冥合波羅門發心者此最利根是故於中別標其
發。

* 淨名疏卷第十九

前明淨名託疾等者即指前來兩節文也方便品中
廣為諸來問疾者說此有二義近為俗眾當座之益
遠為後時印定成經即方便品初料簡文是次弟子
品初云自念寢疾于床等具如前文五種利益今欲
總以前二處文而為室外室外彈訶者問何以不云
世界悉耶答二門各須先歡喜巳方可為說二門共
有是故不論問第一義理亦是共有何以明之答雖
即共有有入不入而於求入者故須說之又世界一
種有則不定若第一義一向須有是故須說權謀者
明方便品處處現身即其事也問應云無謀之權何
以更得云權謀耶答無謀即是大權謀也大像無形
大音希聲故知不思議之權謀即希聲無形云大形
聲也前巳用一四教等者言凡夫者指方便品言二
乘者指弟子品諸偏菩薩者指菩薩品問只應合云
以圓折伏而云四者何耶答訶凡用藏訶小用衍斥
大用圓或展轉訶故須用四今歎等者即指文殊稱
歎淨名令修等者即指調伏慰喻之文及下四品人
不思議指不思議品得見淨剎即指香積阿閦佛品
言及下五品者至文中各隨其品不出折攝此又為
五者亦與前品五義意同而但與前名異義別亦可
應云名同義異以文殊受命亦依文殊各隨五別於
此須與前文辨別親承者向雖聞述被訶之事但可
罔像纔信而巳若見神變并聞智辯得益不輕故須
隨從隨障盡者緣謂緣集障即宿障緣集但二障必
具三以同居中分淨穢故是故於障必須分三若二
乘人巳入位者亦可從於顯露教說復亦須云令顯
入位者成於生蘇在第四意中為後弄引者是各生
淨國者具如前文佛國品中爾前等者前據未轉者
也亦容巳有根轉之人及秘密悟上下文相一切皆
然言不累施文偏事具故且從顯一往以說若至大
品等者此文亦依次第以說不可準前轉教觀等前
既總撮大旨巳竟下去處處一切且別復須述意故
云利根發時不定具如前說五為還佛所結定成經
者不云印定而云結者結即印也所言結者大士化
事其功方畢收束機宜理在成教故云結也對佛印
定前後等者問印前可爾何須云後答非菴園後名
之為後前雖聞述而嘿印之未知嘿意其旨何在至
後入室累聞勝因復見大士施多權變入室之後故
云後耳如是等事理不容易故藉如來對眾印可復
假天帝發誓願弘通佛復述成令傳後代準此必須
重至菴園諸菩薩至如兩磓云二乘但云菩薩者亦
是互為砧磓而巳以力等故得兩磓名必不可云兩
砧故也言互為者如初入室文殊設問而淨名答至
觀眾生淨名乃令文殊說法及不二門更互說嘿為
二聖利物之式亦可得云文殊以言說之磓扣於淨
名真理之砧乃成中間稱教之益始會砧磓理教之
用瘵亦病也貪欲至一身者前之三分引經義立等
分對身者稍似身耳雖乃從義義通於實實由於心
理必然也夷平也經云等者如瑞應經也問何不云
生答三由於生生亦由三故不別出通今一往等者
通別二義於理方成何者由此三毒通感於身別對
非無通造為善引通文以成別也若因中下云強弱
者重強輕弱四約云等者雖復橫論又更豎攝如有
餘土雖有藏通五人生彼至彼復無藏通之名其教
既謝位名亦失終未見別理即別地前彼土尅實但
有別圓二種人也從漸教說藏通初轉或且入別初
轉豈容全不入圓但是附文而從別說答分無為緣
集等者名同體別即與界內三界愛見四名分同其
體則與界內永別況復界外方便說耶答曰亦有變
易等者唯輕無重故但云通言具有地等四大及生
等四苦但彼苦果與心體同以從貪等得四大名故
便生等念念變易故以變易故名為生死以有生死
任運老病問曰至有之者所以不問生死苦者變易
生死諸教盛談所以但疑老病苦耳亦名因緣者但
未見理故屬因緣故與界內名同體異即法性為因
無明為緣答既有等者既許生死何妨四大四大既
別故引大品一切法趣及以不為老死所遷此明等
覺分尚云得不遷之理而猶名為界外四大同體別
其理不疑古來不知此文難會若不得今意如何能
釋觀音品中果報煩惱火水風別既云名同下之二
土不名因緣者從麤從別別受名耳若從因緣理無
不通從癡有愛等者故等覺中一分無明亦名癡愛
從此癡愛感等覺地前一品生死乃能為物受癡愛
生若不爾者感應之道不同設化之儀未普故金剛
下引證無明亦名癡愛此取無有等者此中唯取此
之兩位以為中下所言或者一由等覺有無不定若
有即取以為無後若無即指十地之位雖名有後若
無等覺家之十地終名無後並取無後一位為常寂
光菩薩居也若依仁王於無等覺位中以立二生既
不立等覺但云十地位中有三生也則立法雲而為
始生準此但取住生終生以為寂光以始生者讓為
實報故云因緣此別教為便者以依仁王故不立三
十心為斷無明位又法雲一地而分三品故成別也
況有教無人未可依用今對寂光依圓教故圓教三
十心皆是因緣雖作此解亦未可定用者向來雖對
別圓兩教及等覺有無以立中下寂光之義未若唯
立上品為定況復暫借攝師之名問龍樹等者此問
意者由用有後生死等言是攝師義是故且推以屬
天親答意雖爾然一家所用龍樹為宗從聖行生天
梵等者由因證理從理起用用又指因故云聖行乃
至而起問天既是證何名為行答從天起行故名天
行故天行位在於地住驗知從於別圓二種聖行而
生嬰兒行下釋於病嬰二行所以若此下明於二行
息之由也隨諸眾生下明二行生之所以機生曰興
若約物病何時不興今淨名下約法從人前雖通辦
意出今文文意亦在通被諸土一同居土等者然且
四土皆有權實之兩疾也若約後有於現權疾唯有
實報則位位中一實一權若方便中亦有神通得名
權疾但不得名應化權耳是則二土亦權亦實二同
居土一向唯實同居中得實益者亦可隨義判釋不
同但有人天等者人天并四故名六界然淨土中雖
無藏教二乘之人亦可得有通教二乘并後二教菩
薩及佛破成六也由是亦得名為六界權同四土者
實報方便及二同居問淨名既是等覺等者作此問
者以土望人其人既其猶有實疾何能自於無障礙
中現等覺地之實疾耶答中先以本迹高下四句不
可測答次但權疾下從實位辨約觀心者義通初心
是故云也如無貪人權現貪等故置無疾現疾等言
或自行等者明示現權疾之所以也自行精進只可
示為懈怠之權不可實惰而示精進化益不定意在
隨宜乃至一切者一切鬼神亦有權變假設之相事
通意局五源等者古人意云問疾一品因於文殊至
淨名室除去所有為下五品之源本也八始者至法
供養猶是正經故問疾初為下正經八品之始三由
等者因於古釋今亦立三亦名為由而義少別但從
疾生非全一品而為初由但三處由疾故曰三由一
俗眾二聲聞三菩薩六源者意明示疾為六品之源
問疾初文亦為此品調伏慰喻之源始也并下五品
故為六源若權智說至故言非要者二智體同並得
名為說權說實今從泛爾隨情之權且作此說耳四
句分別者前之二句即前三教後二是圓四辯赴緣
說三教等者既云赴緣理須說四今從用權且云三
耳非但等者意云悉知之言猶濫未證故以成就未
證而對說之十方等者義通橫豎八方橫也即是同
居淨穢二土上下豎也即是有餘果報二土常寂光
究竟等者以表究竟若約自行現此相者正言我與
文殊俱除微煙故用表之為他亦然理須從極表果
報之末者亦指等覺故地持等上句釋其所以次離
一切下正示斷障名禪明是等覺若表等者具如前
釋權實二疾各隨巳之所有明其權實不同何者下
釋生後所以心安不動等者智契極境斷所以滿自
非元品永除至於究竟智斷豈令三事具足俱得滿
名淨名雖居等覺所現終成究竟安穩眠等者引此
偈意安眠即是真性軌也實慧慈悲即是方便解脫
故也今解淨名等者勸捨執耳言罔象者用莊周言
託興假設立此人名名之為罔象意明乍可得珠過
若窮研只恐失寶況復轉譬成有所憑表土表身者
對向四不可說文應云可表四土三身又文殊尚知
欲說法華等者若以淨名望於如來誠為不易況法
華方等難易可知信知何經不有天華地動放眉間
光文殊纔觀知異一代便憶往世曾有見聞故見瑞
時乃引燈明釋彌勒疑即懸知今欲說妙法此事尚
識況方等耶終求無餘等者無餘等言本在三藏通
雖稍巧及以斷惑然所求果不出無餘果是所期故
云終求轉心轉觀者心即期心次第觀即初地雙流
所以彈訶菩薩多在三教及失圓意者那得第七云
是圓教後心人耶答圓教失意定在初心與物無緣
者簡第六七若被彈者簡於前四今總言之得作此
說應歎二乘者二諦語通責同異耳若爾者淨名皆
應歎諸菩薩者地住巳上皆有法應即列眾中不無
其人唯有語見須在博地皆言表諸通於三萬二千
故也但諸圓菩薩至不稱歎者此中釋前圓不應斥
但通云圓不云位者故知前文理合通取第六第七
但為無緣而不堪耳故於高位最藉有緣所以唯在
文殊一耳皆是四不可說者有機之人理亦無說理
不自顯然由說成文殊扣機不說而說若入初發心
住至亦如是者通辨不見而見之位非專所歎之人
從今文殊本迹去位既齊等今此大會豈無齊人故
亦須以有緣簡之準前歎德悉歎等覺故也下去對
釋但皆少於有緣一事故須節節添其有緣何者見
既釋來須稱來義(云云)次問中可見答中意先分別異
次引法華二文者意明知見必不相離不同三教知
見相別復次因圓教至果報者亦是通出知見之位
表因至果皆是不來而來故也然於文殊無趣果義
正當不來而來義也不同眾生來故云不來相而來
見亦如是前五等者故知善來取後二也以有緣簡
故不取之自此巳下不能煩述準例可知若以果望
因等者亦如前文以事表理故大品等者須云二種
三界意也又大論等者即先以佛依理不來為眾生
故而來而去故文殊答亦依此理。

* 淨名疏卷第二十

賓主相見之儀者若二大士俱是法身有何賓主而
欲設儀若約化事今此淨名本雖妙喜妙喜亦是中
間迹耳但約此迹先處毗耶使文殊仍為遊客況復
問疾親詣所居故有賓主設儀何咎大品諸佛自相
慰問智論委釋(檢)今即約四土者夫不可忍惡中之
極內心既惡相必外彰故可忍者有損之理即是易
治之人故也果疾是一因疾有九者果一者六道隨
一三善隨一三途隨一以三途中亦可宿習能生三
界及六道因故云因九於九因中三乘可忍六道不
可忍但不如前有餘等者若以地地而為相待待上
不可忍待下可忍有何不可但不如橫一時相望可
對不可義則易見此並果報土中義立無實權之疾
等者問既無實疾何以無權答今約自行當土不須
故云無也若望三土應云無實而得有權佛止一句
等者乃成如來一音普應故一家解釋深窮佛心答
至實疾也者固勸學者順大師意見諸經論不須違
拒幸通二義教復無違故以寂光與三土體體恒相
即復順三品寂光之文疾有三種等者至此不云有
為等三但云見思塵沙等三者何耶意明疾相此三
義顯故有為等暫用非極為破滯有著有為名無為
破著亦復如是又無為者傍涉塵沙及以無明其體
混濫故義非乖又立見等為欲對下三觀四教調伏
慰喻其文便故二從空至傍治同居塵沙無知者以
界內塵沙不障界外之生故雖生彼有而須斷既生
界外界外為正縱未出界惑終非正於外破內內則
別易壞三中道正觀治有餘土至塵沙無明者有餘
土中無明全在果報土中餘無明在雖復有餘及以
全在並為中治言利根至傍治者通教利根具界內
惑但修中觀細惑未破麤雖前除亦非正意故云傍
也又非正障中故亦云傍若就等者言無明永不損
者一往雖爾然又應云三乘相形大小既別亦可義
立俱彼土無執教之惑是故無有不損之理若約初
心宿業等者若巳生彼無復重惡遮障宿業約在此
土修圓觀人未破無明或復當破而云有遮義同彼
土故寄言之但有損損增損也而三乘至約行退念
退故有三者五人位別稟教不同故云利鈍以無位
退者若約三土明三不退即其土中猶有二退若破
塵沙得行不退若破無明得念不退即入果報果報
一向是念不退況餘二耶約土既然從位可識皆有
損損者若此言之方便亦應唯有損損文且寄於二
種退義名損增耳其實不可更為增疾若為眾生至
意在此也者若皆非近須論悲體體即實理理與一
切眾生共同別論發心者前自從初發四弘誓來有
疾而眾生疾亦無始本有但以菩薩未發心前及以
未得無生忍來無疾可爾況發心巳大願始張至真
位初疾方分現未審淨名證來幾時其所現疾未知
久近約所度物緣會機成機成應興其疾乃現故關
初心結緣多少生熟偏圓淨土因成權疾方現自爾
巳後生生成就生生願行剎那剎那三業四儀未曾
剎那闕於行願故知悲疾後後隨興據此言之則淨
名疾近眾生疾久今約理說有何久近久近之義節
節委論同居癡愛盡等者道理有餘果報二處之病
只是未斷不名為生今云生者寄於麤破細法方現
義當於生如四正勤中未生者是若約眾生等者此
問意者以理難事事有久近理無久近答中意者欲
分事理先理次事所言理者只此癡愛即是明脫癡
愛明脫悉是本有乃與淨名本理悲同所言事者眾
生尚迷淨名久悟淨名久以大悲熏真性眾生機發
對淨名悲機感相應乃成疾相是故淨名權疾則近
一切眾生實疾則久從發心後雖有大悲仍未堪同
眾生之病所以能度所度皆非久近而論久近若知
此意可以立願可以修行可以赴機可以施教若依
理等者理本有故即無明是故云久也即此無明復
名為事故事亦久石異於吸等者一往觀之二句無
別細尋文旨不無少殊先問石異於吸意問法體不
關用耶次問吸異於石意問法不關體耶體即法身
用即悲疾答中意者必不相異方名體用問別有常
寂光土耶者若如前釋巳知不別猶恐不了故重問
之若答中意者三土即是何須別求若爾三尚遍有
三外虗通何得不有若爾虗通之有為與太虗同耶
異耶答若同太虗那遍三土若異太虗豈得通三內
外虗知遍而非遍四句推檢通教顯真問三土之外
何殊太虗答遍理同別問約理云遍為復常遍為或
在無答法體恒遍常在情無但可推之不可思之但
可思之不可推之不可觀之但可會之不可會之但
可觀之如螺髻等者舉淺況深淺尚相在況復深耶
故云等者且寄相在以表相即故將相即酬前問於
有無之旨言皆空者意明遍空顯非壃畔亦顯壃外
理必不無以不無故亦名非有天器即離方之可見
問以何為空者初分段下約餘三土對法性問又聲
聞經去約大斥小問明空三昧者小乘唯但明空若
衍門明十八空中即有空空下七問答皆須兩消答
中云若約境智明等者重空之言互對境智境空於
智智空於境今言下釋意者雖開境智別相難分一
者從證不可分故二者居因淺深莫測文殊所以更
進問者問中雙申兩問之勢若通約理性對智以辨
況又若去別約真諦以斯空名近真諦故一往且從
隣近為問問空何用空者亦約兩解細意作之不得
不但空及不可得空問二空何別答約理二空不可
分異但對不但空即是對於不可得空今重云者所
對別耳何用空者先正難次若以下引同小乘夫云
空者應空分別今那更云空不空耶答意者分別尚
空況不分別豈不空耶若所觀分別等者雖約境智
相對以辨無分別相而須互作自他等性及以破性
而辨二空圓教等者以是而觀三教境智境智猶二
是故未名分別亦空故須唯指圓境智也今眾生未
悟至常寂光之土者文中乃以悟未悟為言者且以
因果相望易見耳若未入圓不名悟故以未入圓非
善行故故只應云圓與三教所明不同亦可得云即
與不即分別之盛豈過諸見諸見即是何以別求中
論觀法品亦有此說者當知四教既皆觀於六十二
見見體不別求者於中推檢不同若圓求者乃全體
見以窮真極雖巧拙不等漸頓差殊皆於見處而入
空也如大經乳譬佛性從緣生乳四句叵得佛性亦
爾執成四見體之見理二無我者亦是人法二無我
也見是悉是我體之全空即是諸教破見入空能空
不同故分教別若從凡夫等者向雖一途但似豎耳
今更約教即成橫論應云具足橫豎二行巳如前釋
不染而染等者理本不染無始恒昧豈染不染而能
觀之故起六十二見至之源者如窮無明源者是也
氷者理同義異不別而別同一真土眾生所依唯一
法身為諸身體所依不二能依自殊所既不殊能亦
何異無始妄習謂依正殊問求真性等者舉心修觀
惑相無體一切諸法唯一真如若爾為復更有餘二
脫不答中意者眼性雖一一體猶三惑體既三而不
三解脫亦即三而一終從此出者意明雖有三觀及
以通別根本皆從空室生也所言侍者不出四教大
經佛為師子吼說十力是也(檢)初問云何慰喻等者
準下五品既從此生下之五品復能成上須以通相
三觀釋之若不爾者國王長者亦樂佛身諸大弟子
用三教斥菩薩亦用三教為訶雖多用圓義歸於衍
故須通相別在其中是故上文但云從別故此文意
用上為基空既通巳豈有中假而不通耶故準往復
以論所表次從空中生一切法為存方等通對諸土
及以三惑因果不同故須別辨觀眾生等及以別訶
弟子菩薩故至法華方純一味未入室明四教等俗
眾未即見思之惑須加三藏而對治之以三藏教治
欲勝故若爾俗眾豈無斷無為者答若依小斷巳在
小數若依大斷巳在大數故且別引具惑為俗三藏
助通者故經云說身無常元是三藏不說厭離即用
通門故知通人用三藏者知無常巳無常即空若助
別圓對轉兼具準例可知今且消經未通圓別問答
即是經之正意四種正命者非唯離於四邪五邪正
顯住於四教慧命四五具在止觀記中楞嚴者入假
勇健之心名為健相。

* 淨名疏卷第二十一

通相一心的在圓者問那云斷惑終成前後耶答行
相無殊從教前後故前文云恐是方等中意也當知
猶是方便之說問我與眾生何別答我計宰主眾生
攬陰分別法者法者只是陰界入耳亦是十法界法
也者後四法界只是六中空假中耳此四法界既亦
名法故知法空義長遠他云二乘不得法空不明所
空法之長短今空四界入實相中二邊法者前既二
解即有兩種二邊不同如下文云若依前解即我我
所為二邊也若約後解即約十界生死涅槃而為內
外二邊也即是兩種平等空也九百七十二者八十
一品品品各有一十二故問何故破見一番四十八
句破思一品各一十二耶答斷雖一番諸見各別每
於一見皆防轉計故四十八思無轉計唯一三假故
但十二若存平等等者兼破古人釋平等空具如前
文目連章中以辨大小三空不同此如大論至解使
也者彼論中辨有緣無為而生惑使此引毗曇證第
一義亦須空之如雖平等復言平等以為有者亦須
空故如無為無使能緣之心緣之生使滅諦下惑即
其相也別圓不爾等者異偏真等雖以別圓一時共
說釋義必須分別圓相如前屬對三種三觀既云別
相以屬別教通相一心屬於圓又云通相雖圓然帶
方等乃成圓中之別相耳故此三空通屬別圓自此
巳下但尋此中一段經文若云空即空於涅槃及以
中道結釋即云終是從假入空而巳故知空三諦故
故在於中終在入空故但似別故初雙標圓別二教
所以此經若分教釋理具別圓統消經文復依通相
若爾為定別圓答既云方等適機為宗圓別二人隨
聞各異故從宗釋須辨別圓名分義通隨機恒別眾
生佛性準例可知故上文云下之三品從此中生若
爾始末俱是一音之教何異流支答顯秘既殊一音
冥契亦名平等者且依瓔珞作此說耳出假有三等
者即三根也上根煩惱未斷斷字都管反此約三教
同從此空故通三根俱名有疾以下根人尚有習氣
故通教意無有不留餘殘習者故三根人並有實疾
此中初列通位次若別下引別辨異三但別圓下明
於兩教寄位之意非是用通等者前約通教三根斷
者意明別教三根亦然故先辨通意令識別又後復
空通故得借辨此空雖即不空於空乃有假中二觀
在故若下二觀三俱假中以漸深故通教留習尚名
有疾況本圓別仍有塵沙無明惑在故方等教且對
所出三根欲同若論所入長短大異故使有疾多少
不同故別教等覺唯有一品尚名有疾故使菩薩無
有無疾之者然此中既其多約次第三觀故知非是
不思議假故使別圓約地住前若止觀中三根出假
意別不爾(云云)雖不次第者第一當前第三第二當第
五第三當第一第四當第二第五當第四所以有此
兩次第者各有其旨前次第者教門必須大悲居首
依悲起誓其根須利乃以勇進今次第者內觀任運
即是根利是故居初利根須進重起大悲弘誓勇猛
屬愛善受至善受也者善惡各三故合脩羅為下十
善然於而受諸受之中具足廣約節目階位作相狀
者意欲略明出假菩薩委悉受相令後學者作出假
因先具照之而為方便滅三心涅槃者三空也答觀
此等者然此通相三觀之圓但前二觀唯云空假未
有一中一切中故故須更明圓教四門以圓四門始
末皆悉入中故也是故更須說第三觀華嚴明七地
欲沈空等具如前引華嚴文也菩薩於諸不善至通
達佛道者於惡中以知惡故而為所觀於能觀中具
有四種分於藥病成八不同各分因果為十六諦所
觀惡境不同既爾善境乃至二乘菩薩節級減之知
病識藥藥治減故隨減說之道品下去一一皆云自
他以有疾故以習假須自行也五明工巧醫方伎術
因聲六藝者禮樂書筭射御具如止觀記若薄若盡
等者對於三根伏見侵思並名薄地約初出位故云
稍破一切眾生悉具十界者此從實理談其意也既
云十法不同是則凡聖事理因果行位俱十十界百
界三千世間俱在一念若凡夫人迷中三千若兼圓
別應知次與不次有除不除若唯圓者理性三千一
向不除故云而不除法言除病者次第應知除九界
病不次第者但云體達以達為除麤細前後以分次
位則無諸界減少之名言溫身者溫法身照惑暗成
行食照暗般若成食解脫十二因緣亦復如是但破
執病法何所除三道之法本三德故亦如治眼者猶
是分喻可喻次第今謂至無明取相者界內無明名
為取相過去攀緣等者因是果病之根本也現未悉
然修此觀位約教有三種者別教接通八地巳上并
於別圓地前住前初列通教欲出別接之位耳七地
破塵沙至名眼見者七地被接八地雙流九地聞中
十地方證故云眼見且約一途不必全爾隨三根故
此但屬下斷見自體此同體見是故爾耳圓教等者
雖屬通相復以教分圓教永興故以空觀多屬於通
入假屬別入中屬圓或圓接別或圓接通以方等中
不定判故故云菩薩觀照等也即淨名病與物理同
既專後心驗知即是本修圓人前之二觀成既前後
雖復亦云三空三假三空但破見思之惑三假但破
塵沙之惑虗解疎通未成實益今之中觀定空假並
中進退消之依教準部無令失旨初言下約見愛簡
非者既約觀中簡此見愛位在初心修中觀耳故云
從本巳來與其菩薩俱非有無復云法愛生不得入
菩薩位菩薩位者即初住也故知愛見復屬無明言
慈悲者正當二邊之慈悲耳作此說者斥二邊位令
入中耳故知即是同體見愛名為順道解釋除失顯
得者愛見下除失若能下顯得若貪著有漏根本等
者世人若但作此釋者何能釋於中道實慧小乘尚
離根本之著況菩薩耶故今文中乃至漸深以釋諸
土釋前四章門者慧即實慧方便是權故方便與實
更互相成闕一則俱失故互明之故前兩句約權論
實辨權有無明實縛解後之二句約實論權辨實有
無明權縛解故上二句中莊嚴等是權權無故實縛
解則反此下二句者植本是實實無故權縛解則反
此不加修真慧者真者實也正明無實故使無權若
俱破者則權實並顯答愛見是順道者以順實道而
起於愛令方便闕故經云無方便慧縛故云以愛見
心莊嚴佛土等後三毒等者妄依正者經云無慧方
便縛故云住於貪欲邪見煩惱而殖眾德本初觀法
身實疾是實智者觀法身故名為實慧有實疾故須
觀無常故知亦約具足三惑者而修中觀須作是觀
即事不實者謂無常等事即是真如如常照事故於
實疾事中觀常法身理境故云雙遊是病是身等者
菩薩自觀實疾身病即約實慧以明實境境即實體
與悲意同故悲與生俱非新故於餘眾生者還待有
緣單明雙流者如云過魔伏魔只是一邊而無示魔
同魔一邊故也雖但一邊任運具二故出一邊亦名
雙流又如求一切智及不非時求亦只一邊對於而
示現人假方是雙流下去準知不能委釋而隨禪生
中云隨於解脫生五淨居者修八解脫具足事禪不
隨兩字冠下三句不同凡夫者問何故不云不隨實
報入無功用答通釋無妨但是文略雖行四念處者
正觀相應四字並冠下七科照俗云十力等者以力
望理十用皆俗止觀助道者道品必且據空邊以對
於助廣簡正助具如止觀記皆異二乘者二破二入
故也。

* 淨名疏卷第二十二

淨名空室至所表者空表寂光寂光亦有本迹之別
身居空室迹也本因感果本也身亦有二望土可知
現疾表迹亦是迹用四教皆明三種之理者前二各
以真諦之理為真性也各以二智而為餘二得此意
巳後兩自明待絕即應三一相對不思議二種者即
三一相對若玄文中從理相對前二教約思議理論
生無生後二約不思議理論生無生今待絕相對不
思議中猶有教道此絕仍待今除別教是故須以待
絕簡之若三教所明即是相對者竝三道之外有三
解脫圓人三道約即可知如文廣釋集在一國者且
在此經若從此理亦可一塵具一切剎當於須菩提
章中求(檢)即有三失者第一責違心失此取答時然
身子本來非全求座但責現在不能亡軀義當求座
以成身失為責之法道理如然念座居懷口稱為法
豈不正當心口相違第二約法責訶不稱理者準次
第教承前巳來未曾求大雖云被屈復聞文殊稱歎
難酬然亦未作慕大之想信知爾時雖云為法但欲
樂聞所行小法此則正當違所求理第三興念失者
但於小乘尚乃成失況復大耶又知法名佛等者於
中能知即佛義也離相名法者即向所知體全是法
境既云離令知無著無為即僧者法體既離故得遍
和若不和者由法非離事和尚爾況理和耶乃是行
生滅者界外生滅亦是以界內生滅而反責之大涅
槃愛有九種(檢)即生七識者此內執識小教不明既
取滅諦即是內執名生七識今推此文等者觀前彈
訶四段經文無別圓相而多似通又復訶小不應但
通故知只是以中人空故使聞者亦得小乘法眼淨
也即斷見位若準下文等者下文為成彼世菩薩雙
流之行須先傳白動彼機情來彼菩薩發問之端即
應先遣化菩薩往今無斯事須使義希即表果報土
者問何以不云下之三土答果報具三何須更別列
況小能容大尚在一塵身子及諸等者身子內心未
證此理燈王之座由證而成淨名亦是證故能借身
子未證二人所證此稱理事事高難昇正由即理之
事高廣故使無理之事靡昇以過一切七方便人事
理之外故令此等皆不能昇所以新發意者能昇菩
薩不一故比決之故將諸賢位展轉不同別圓新發
意尚自不及況復前二初心是人身子雖是前教後
心仍是小乘方須禮座既被加巳昇亦何難又解小
乘歸向等者此彈訶中亦生蘇益故今昇意預表後
昇故至法華究竟昇也初云諸佛菩薩者若云理者
眾生共之既云諸佛及菩薩則表巳證不思議理下
文復云若菩薩住是解脫者即是巳契真性之理驗
前所契亦真性也智境合時理應有用此乃修性合
論故真性唯一古釋此品隨事多云未應經旨今疏
一釋用冠十雙遂使古今諸師撰拱手歎云未曾有
者自普集來罕覩斯迹大乘三無漏根者即以住前
對於登住為無漏道望小比擬亦應可見法眼根壞
者且對事論不能盡理究竟應云佛眼根壞一切聲
聞等者準此亦是佛及淨名大聖加之方有此說故
云迦葉此意等也。

* 淨名疏卷第二十三

成上果義者即成近遠二處果用故耳近而為論巳
下文是室外四品者理須兼於佛國半品通總論之
故且云四故方便下三正當三觀方便品約所用法
正多屬空弟子菩薩約能訶法而弟子多屬假以菩
薩多屬中佛國具三三觀既爾四教準知而云成者
即釋成也上所明假空既空一切即是皆空故也應
具假中但云空者此有二意一者通途虗照三諦雖
三而空二者由在方等教中雖三而通故使通相復
異次第未是獨顯但是通知若爾空尚未委況今於
空加四無量及廣上等故云小異是故今以三品釋
上觀眾生中有假有中故云約空起四無量義當假
觀含於空中故云約空若準此文窮眾生源義當中
在空中意也次佛道品既辨假中任運變成不可思
議之假中也文中雖不彰灼言之道理應爾雖然此
乃從於教旨以說顯機乃須依附方等教分三品以
屬三觀淨名答等者源者即是無明源本即是無住
之源本也尚至無住豈但空耶如我病者等者能見
斯病與空同體故中雙非病亦雙非非俗故非有非
真故非無此則正當中道義也自之與他等者應先
了心方知生佛初既了矣及後照時但一邊無不具
足故今但云觀眾生耳此意正顯空之與中先引華
嚴自他雙顯還依方等且從於通故釋觀達觀穿之
文皆空三諦慈悲接物者即眾生以從利他故觀他
也利他之法指四無量言觀穿者不依止觀作貫穿
者貫字亦與觀義大同彼用貫字釋觀字也菩薩照
了者先約利根人從慈得入故法華等者雖用三空
但是借彼法華之譬譬三根人觀於眾生入三諦空
然今見中理與法華等兼帶約部小為不等言眾生
者等者觀字兩向釋觀字雖兼眾生但是能觀通總
而說今此別釋眾生兩字眾生即是所觀境也故此
兩字竝約小乘諸部以釋部屬方等宜從小宗若大
乘中但論觀別釋名何殊於三論中名有小乘中之
二名智度論中破失衍意者無三假故彼是小宗濫
大名而無大旨故云失也況今衍幻化本通通於佛
性中道言戲論者彼執幻化破他析法而自全無入
空之門況復入中不思議理眾生佛性不離等者空
通於中得作此說此中所說與餘文異此證三諦皆
約眾生故云不離中道佛性佛性亦名眾生故也若
對不即通途明者假不即故即是真俗二眾生故也
不離者空假眾生體即中故又不即者三皆非故又
不離者三皆道故故觀眾生義通一切問等者正意
欲擬三諦即空故以諸土而問於觀約觀非但唯空
於有亦空假中雖無空於變易之文義當空於二土
之惑故引菩薩觀空例之又云至亦空者信三諦空
既是虗解雖未能見若假若中能破執假執中之病
所以有時等者非但虗解破執而巳亦能實破二邊
之惑不同虗解故云有時若空二邊即顯中道故云
空於生死等也若計等者為破二觀之人計中道者
說之一心具萬行者此為因茲入圓中者而說之也
即空假但空而入中空中空任運具足萬行若據名
者準入空時只可得名一切智耳此一切智無其理
既通即此一切亦通三諦如此品所明者空中即具
慈等三義三義當於假捨者義當於中由即此品內
所明也問意者中體須立何須更空以中破真中體
理極更將何法而空中耶答中意者中體性空何須
用空不同空假而事猶有滯具如前文妄計下說故
知空中亦為計者破計見理二俱空也復次下重釋
出之若更等者釋前中道不須更空之所以也故云
自性無無窮過故復說之文即為四者更加無量及
以窮源天女散華而明別惑文乃表於三諦悉空華
著小乘空之失也自有體等者即性計也故云性空
等若論體假即空者體假名假猶有實法故空假實
方見實體皆是幻者假實皆幻言隨理者理即是空
假即空故故云隨理又觀此假假立生名以為觀境
故云觀生此下十譬正觀實法令成法空故云觀眾
生也此下釋中欲以下四同如幻故先委釋幻次以
此四例後五譬譬隨情者問此品隨理通空何須更
立隨情五譬答既計陰實雖亦知假假未即真故立
隨情以助隨理對幻判之故屬析法菩薩自知等者
此通相空不關二乘一切皆應云是菩薩非但此中
此中且取異體為譬故以天月譬於無明若論正意
正取觀時於法性處而觀眾生即見眾生遍於法性
亦見法性全是眾生故水中月本自無月今不除之
意令即於眾生而見法性此下三譬意亦不同但熱
𦦨二法稍似不即今亦於熱而觀於𦦨全熱是𦦨攝
大乘八譬依梨耶者論既譬別方等意同然欲通圓
亦何所隔無有定性者隨彼諸譬若空假中名假宛
然故云不妨假智雖毛角不同三藏但破我人亦譬
毛角其實毛角須求於幻處以見空空故下中空亦
非餘境若不了者逐語流移失三諦空將何合譬舍
利弗毗曇明無色有色(檢)如燋穀芽者若引法華非
專今意但約菩薩通方述之時小宗未有斯見次引
大經意亦同爾以密斥之意令尚發次三果譬大意
亦然小乘亦無界外生死雖於大乘會中聞之亦未
能有曉了之信藏通菩薩尚未盡知以其教意入無
餘故得忍菩薩此約通教入無生者如佛煩惱習者
指應化佛示有煩惱小乘教中亦明示故訶調達譏
責身子者具如止觀記從盲者見色去譬事則可通
於小乘滅度受身義猶隔小所以出沒不同者以此
諸譬多在菩薩亦兼小故如滅度者受身者此既衍
門復在菩薩仍兼斥小得作此說四句破火云無因
者從因緣生不可得故故云無因還從因生故云之
火上來諸譬或用衍門或依小教所以小大相兼者
以由方等諸機雜故維摩詰言下答意者所言慈者
利物與樂以為其本故知為說即是利他即說三諦
與究竟樂拔究竟苦故諸慈中具有智斷聖德等相
故說行相資四段明益即是三德者無緣法身法緣
般若生緣解脫及以三諦對於三德如常所聞法華
云雖未得等者雖通引彼正取未得無漏為證內外
八風者外無八相只是違順真中不同故與內別阿
羅漢下六句乃借大小因果等名者圓慈則與大小
因果其名雖異同入無緣一實慈義故竝用釋無緣
慈也釋經等者智人即是菩提及以菩薩羅漢下餘
三名同故引大品四事以證六句有師云下破他釋
者具如前文菩提道場法施等義一一皆是獨頭法
門但欲事依法相次第以一法中收一切故雖攝一
切然須遍行以遍行故理須遍列若如是者何但釋
迦一代佛法十方佛法若依若正收在一念慈等心
中今施至方便略列七名豈用古師專對地位四弘
成四無量者然今此文與餘稍別若準餘處四無量
中雖加喜捨喜捨為成慈悲而巳若無喜心三諦不
滿若無捨心於諦生染故知其名雖四但成二種此
二即是四弘所用雖有此法若不加誓慈悲不固安
令自佗得至所在故須立誓以制慈悲今此從義以
四無量的對四弘法門離合不可一準或如六念者
著或言者不專定指故非定義一切當修念佛三昧
正緣如來三身功德若六念者立對治法以修事觀
未稱今文下去正釋慈童女緣具如止觀記次淨名
答所除中經云所作等者功德之大豈過於慈還將
此慈令斷煩惱故云施之當知前慈巳具拔苦重明
悲者令識別相即是大慈家之大悲也後喜捨心同
異亦爾又若自有縛能解彼縛無有是處故令先除
除苦因也問欲除煩惱等者言為成喜心者義如向
釋答中當行正念等者若無無作四念處觀見於他
陰界法性安能令他離苦得樂而生中道第一義喜
故無上道諦即中道法喜故下捨心即指果理果理
必定遍有慈悲二法不生不滅者大捨也若三諦者
是有生滅捨愛憎三心者只是慈等三心之中道違
順等境以無緣心行於慈等不為境轉故云捨也世
諦不生不滅者以對顯中二諦即是善惡二境世諦
即是真諦中之不生不滅耳或言離心出色等者準
婆沙文從於色界生無色界是離色出心從無色界
生於色界是不離心出色今正明色云無色者相從
來耳故二界往來皆由妄計二處定實若在欲界亦
計色心不如二界所計最強如貪通上界從下得名
攝大乘等者論云是識無始時一切法等依十住見
終等者但以最後得名為終由斷一分見一分終故
云見終其實無明不可云終佛斷最後後相如初故
云見始其實無明不可云始若定終始何名無住若
計無明有始終者是故法性有始終也以全法性是
無明故亦全無明體是法性問若爾過在大經答曰
不然有事有理若從事說若見法性始即見無明終
從見法性終名見無明始無始之始名無明始無終
之終名法性終若從理者應知二法俱始竝終況此
二法自無二法俱無始終若從事理相待以說從理
故即從事故離始終亦爾約非事理而論事理於無
始終而云始終大經之文帶別論圓從事相待故作
此說次窮源中唯約五住不云恒沙者以恒沙惑不
障於理四住障真無明障中是故且從二障邊說況
無明無知但成離合具如餘文廣簡同異是故不可
更以四住依於無知無知非依是故不立若言無知
依於無明能依亦失今欲令於四住見中故指無明
全四住是法性復指無明為心窮源既然修觀準說
但觀現在一念見思徹無明源窮法性底法性即無
住無住即無明無明亦無住若斷若窮雖分前後然
其住處不合不離說自住即別教意者是說煩惱法
性體別則是煩惱法性自住俱名為自亦可云離煩
惱外別有法性法性為他亦可法性為自離法性外
別有煩惱煩惱為他故二自他竝非圓義以其惑性
定為能障破障方乃定能顯理依他即圓者更互相
依更互相即以體同故依而復即故別圓教俱云自
他由體同異而判二教今從各說別自圓他此見因
無明等者見為能住無明是地此依別教故作是說
界內四住如常所聞。

* 淨名疏卷第二十四

隱名如來藏等者今既現身不名為隱然未現時理
亦非隱今從事釋立隱顯名故知事顯巳來從機為
語理本無生非今始顯又解去向文約事非無此義
若欲更作以事表理即是事理雙明之義若單事理
化迹不成如大品諸天子等者諸天子云從心樹生
須菩提云不從心樹生者即表俱非世俗所生皆從
心生但所計別竝依理生而非生也即是果報等者
此明迦葉曾聞方等不思議事此事未甞不與理合
不得界外解脫神力不大證難思理方有勝通非是
世間思議華即以界外而為難思二乘之人豈知界
外更有妙欲又以如法心等者事則大小俱散理乃
遍於法界方名如法名大平等不能斷別惑即非童
真既非童真未住諦理汝自有染何關我非是故訶
云仁者自生分別想耳分別即是染著故也身子起
教之端教由斯啟故名為端為諸聲聞作生蘇之首
下文天女訶文是也二乘至涅槃生死者言文字者
未必全指文字教法通云世間一切名言皆名文字
小乘則指界內之法縱指教相亦非所證若非所證
還屬生死故於其中不得自在所以者何解脫等者
文存兩釋初釋先舉解脫文字俱無內外者正指文
字及以解脫二俱無得所以先破解脫者恐人不曉
執解脫相次釋者恐人謂在文字之外故指名字是
解脫也言不思議者即形前釋仍通通教故重釋中
即云別也何但解脫者仍恐唯指教法文字故指二
十五有一切因果無非文字此等文字皆解脫也言
二處者法華簡眾及小乘中此中兩解者初約執情
濫大俱是未得謂得次又圓下復從理說理本無斷
稱理名脫是則圓乘而為不斷却自執其小乘合斷
由此自謂成增上慢前解大小相對後解偏圓相對
濫謂同於諸佛所得者如法華云我等同入法性乃
至世間六大羅漢三人同坐解脫之牀三同入無言
說道故未轉時無不謂佛與巳同等若於法華不名
等者釋出慢異準向天女所說之意以望法華何但
於小非增上慢於大亦非若至法華與天女齊當知
法華起去之人於大小乘竝成上慢佛雖令去意待
後時或約三藏問或約通問者二教俱有三乘故也
以聲聞人於方等中同聞通教三乘之法故以為問
志求聲聞等者意明三別是三藏教此即約於化他
說也自行受道者自行不可更稟權乘分得法身仍
須道進道故法華等者以入圓圓以人顯成此義但
以大悲等者他釋大乘功只齊此有言寄十二年在
室等者但斥彼時於今亦復何所嫌耶但恐於今聞
而不受況復往日在方等前爾前者方等前也故知
所訶亦在十二年前也是故得與方等義同此中正
破古師釋也今言下表十二年等者正指天女巳之
所證此即無久近之久近者無始為久至今為近三
脫亦爾法性本有名之為久方始修得名之為近故
知三道三脫皆非久近而論久近故以止室而用表
之此中約事論修性也豈知根本無明者若觀三道
即三脫故知三脫為無明障障三脫者即是根本無
明故也當知因緣至諸佛之法者言一切者通界內
外意云從初皆依頓教發心故云初不聞等如界內
界外有犯重等者重能遠礙界內外理來會也者以
不絕義似漸深也轉不轉俱阿鞞䟦致者佛答意者
前之二教不轉方得名為不退後之二教以得理故
從理為名理性本無轉與不轉轉者退義故不退也
但與上文小不次第者第一在第二第二在第一以
不次第故不相應雖次不次義理必等天以正觀義
顯者先明正觀故云十二年來求女人相了不可得
於三德中無男女相譬顯亦須依於三德譬如下譬
顯也天陽地陰等亦可云晝陽夜陰等不可說盡一
切莫不皆在陰陽以女業在等者以未償故故未酬
生必不可轉然未償者亦有可轉非此所引故不列
來一切諸法皆妄等者非但世法有可轉義出世之
法亦復如是若謂有定悉是妄計我入不思議至那
得八相等者此約教門當分以釋別圓無生那得作
於藏通八相映望上下皆須此釋雖有此意等者小
乘云無十方諸佛意不彰顯以小乘中亦有許有十
方佛者雖即許有豈如華嚴涅槃等耶華嚴十方互
為主伴一佛尚爾況他佛耶故此中無義不彰顯。

* 淨名疏卷第二十五

正成問疾品明別教等者問通相三觀義在圓者今
那云別答對出假邊義立別耳前文三教慰喻中文
通相仍存次第意者良由此也有三種非道之理等
者文雖在假意復通中故云之理乃至佛道功德智
慧復是假攝所言理者即指三道本是三德體復全
是中道法性出沒釋之是通是極方等之教故使爾
耳言佛道者佛是不二之智道以能通為名二義竝
稱故名為道一者所踐則無虗通不至極故通而不
虗是故今云從因至果俱名佛道兼二故也諸佛實
相智慧者苦即實相惑即智慧業即功德此三皆理
故云之理問此品不約十二等者下八段中無十二
名答意者雖無別標却成通具豈非八段十二緣耶
所言一切非道等者如此所列豈過三道對文點出
其義自彰況復九道收界內外一切三道以令非道
即佛道故云九界者具如下列以為下四教明菩薩
不定者前二菩薩但是二乘之菩薩道故不云也別
教正當菩薩道也圓教或佛或菩薩也今云別圓修
中道者以別初心亦修中故故且得云修佛道耳復
次方便下指藏通也進暫取之終結其非復次此品
下舉淺例深一切諸道皆屬方便方便既遍豈隔藏
通遍入復斷故圓為正然道對非道非道具十故知
十界或從名攝或從體分或因果相形或與奪暫設
故佛法界或唯在圓或退取別或俱取地住或沒地
唯住或復通因或唯在果究竟而論圓果為正義通
從體攝圓初心大經十二因緣名為佛性等者問佛
性之名豈獨緣了縱通緣了義涉生死生死何故名
緣了因若云唯正非緣了者生死三道何名正耶三
俱不成經意何在故須依此三道三德三種佛性之
正種也故重引大經以立中道中道若立緣了可成
況十界一心具多十二百界一一無非道場故知此
中莫非二身之正因法身之緣了剎那之三性生死
之三德能如是了方釋今經今此大方等等者兼斥
古也今此經中部無十二豈無佛性意明大乘無有
不具廣問記者此意正明有三定大無三定小不必
十二方乃名大唯涅槃法華具而復大自餘諸部盈
縮不恒問此經何文正當三部答皆不思議豈非方
廣無別記而有通記一切眾生即三道故無有不具
當成之理記豈過此而云無耶前方便品即無問自
說初雖居士印竟何殊況復涅槃指十二部望十二
部以定大小故但有方廣十二善成無問及記猶通
大小故無此二義亦善成種性即是眼目異名雖是
異名非無別義若說能生應從種立若說不改以性
為名但隨便標義理咸具今經且從能生為名是故
文中多從種立應知種是性家之種性是種家之性
不變故能生能生故不變此二一切無始無終久遠
常存足為良信問若佛性有三種等者意欲明同先
從異問前文雖云道即是性此但通途消品題目今
問品內種有三不答意可知種相體性者此中意列
四名名異義同今之種性即令永異相彰於外尚與
性同種從內生理符於性問種以能生為義等者一
切諸佛二義為本故知真如法界法性秘藏皆應對
種而為問也答中無取緣了而為種義從內求者方
便比說方出正性亦名為種故知三道能生三性何
必專執外生長耶況復亦應以類釋種具如法華疏
中所明故非但正種非因而因業惑緣了亦復如是
是則如下顯有種義故翻對正緣了亦得名為性也
是則三名俱種竝性義同名異善須思之心境不殊
義理自合答中云若如所問乃是通義者通別只是
離合之義具知法華疏中及不二門法性五陰有無
明不善等者無明惑也不善業也無記五陰本名法
性由加惑業計陰成迷亦是法性本來清淨故使三
種迷則俱迷迷理本淨因果對說故云有無明不善
即成生死轉即名淨十地論師等者七識是一所計
成異由此見識是了因種從了名智從迷曰見古人
不用互執成諍六識為緣亦復如是觀心者前雖巳
約十二因緣十界三道未云此等則是觀境今云十
界十二因緣只是一念與前何別恐人不了故別明
之於向事此更無異轍一心一色無非十界即空假
中況復舉心惑巳成智業隨觀轉自得脫名究竟而
論苦為正境業惑之上苦亦灼然故苦色心三義具
足是則至不彰三德者能通至極故名不障如伊字
者因果事理俱得譬伊準他所明理一修二因之與
果皆不成伊常無常等理須顯說若覺至如來者然
此三道俱有能生緣了之義能生緣了之義能生巳
如前立更應問云正豈非種自行至功德者從自行
說但由二智能顯法身及解脫用二智權實般若契
境不名功德化他二智是名一權維摩詰言等者應
知答意具於二義一者出假二者即理若不出假無
由顯於通相次第若不即理無由顯於理假通因下
去七段深了其意方稱此品文之大旨復次下重更
分別出假非道約事佛道具指假智為非道等約五
重三途之果者問無間之果那感鬼畜而總云三途
耶答餘二即是無間眷屬以造因時自有相從二惡
趣業亦可餘報通於餘二此明菩薩利物之門亦由
初觀逆心願力故成觀因任運契機故何者下釋出
初觀以為假因業待入時方乃名順何況下以因況
果即阿字等既是通相入假之觀故得通用無生觀
門及無垢等以為其行若爾亦得名為不思議假但
於別教猶名次第及鈍菩薩仍名生蘇於利根者即
名入中此會得入既名上上於上上中不無初後處
處結其得道之相從若知下至通達佛道即其文也
逆心下以觀心者種性不周遍在諸教味諸行諸道
言漸頓等者具騰始末令知一化無非佛道不思議
假故知通相具含三種菩薩之假及以地住不思議
假準義亦含三祗之假但約顯教非從空出是故此
中不得論之今取最惡等者以居其初惡中之極所
以具示二種相者若唯示可懺恐人謂言逆罪無果
若唯不懺恐人謂言罪不可滅為除邪計及生二善
故隨其根立斯二也我受等者此有二義今從內實
灼然不失楞嚴之樂豈但獨云三禪而巳若從迹論
乃示現抗慚之極故今從其出假邊說三禪乃是開
迹之言所以得作本迹釋者諸大乘經唯除如來久
本之秘及以記小成佛之言調達開文經論共有方
等婆藪即其例也此中諸文皆用二十五三昧中諸
三昧者以王三昧只是三諦三三昧故耳以依次第
但唯用俗故云佛法未滿等也未滿名亦通三諦補
處尚乃更入重玄故一一文皆云自行等也下去諸
句一一悉然婆藪具釋籤中明象等具如止觀記中
請觀音偈如止觀引此十多有等者既不別分多分
通說然準破戒定屬業道餘者多分皆是煩惱故云
多也故知若內起者即屬煩惱不可制者多屬業道
以無所受而受諸受者雖即翻於十蔽成度於一一
蔽皆達於中如身子善吉等者當知受彈及以加被
但是從迹示次第行今據本說云不受等示入至受
四天下等者經無四名應從義立何者若準下賤醜
陋之言多在南洲老病妻妾事通餘三北洲復應不
通於病訥鈍亦可通於四洲故得總云四天下也經
無脩羅及六欲者脩羅離合有無可知六欲或是例
上故略文中次第略出六欲斷於因緣約四教者別
圓因位猶屬諸道未純淨故故斷通諸除圓玅覺等
者他明非道其事太近今明唯餘一品無明在者尚
是非道故唯除佛究盡佛道此二大士更相問答正
當二磓更扣之相如法相解等者如彼非道即是佛
道法相生解還依彼說方稱如來能依此觀即如來
行是故引之通於說行種以能生類性三義者前巳
和會今更對辨故更論之其實能生生於種類此生
類永無改也若無苦道何有一相若無業道何有彈
指若無煩惱何有智慧順方便教猶名不類故諸餘
經皆悉別立今明有類生義可成生必無理直至於
果故今立之共成化相故釋種類乃附時情由約類
明恐人不了謂滅種非類故附時情簡出餘教識方
便教不明真種故大經至善根人無者顯非道可滅
善道可成復將此無以入後句善人有者是也又善
人有指有漏善至後開時堪成緣因故此緣初巳名
為種言俱無者即指了因何妨無始全無一句故今
從於無者說或是了從顯了者說若爾緣亦容無何
獨於了為成四句故緣從有說了因且從覆相而說
無八識則無生死涅槃者八是異熟故云生死即此
生死體是涅槃又此識性體含此二若爾六七亦是
生死識何不得名即涅槃耶答若通對者義亦可爾
若地論用七識斷六識智障滅者謂第七識能取八
中清淨之相真修未顯皆屬六也故今六中智障滅
者即顯八中清淨真修須取中論等者地師以八為
自攝師以八為他故為中論之所破也此經以身識
煩惱不善等用中論破巳方顯今經三道之言身等
者身中六七自有報法俱屬苦道起煩惱者即屬煩
惱結業成就即屬不善三即三因何徒紛諍此三種
性非前後等者只三道時自非縱橫豈得至果方如
伊字種若縱橫果非本有理性伊者深觀三道為在
何處既在一念不可縱橫故知因果悉如伊也三門
不同苦門通門別門下文一一次第出之初若就苦
門明義者三道相從皆是苦攝通相既云一一皆三
對本苦門故有離念三道復別不可專通初有身等
者前文巳將身為苦道即是正因六為緣因七為了
因今復合之而為正因又身為種者能生福德智慧
者對三可知此是三種經之文恐猶執權勤勤示耳
具如止觀記及法華疏六法不即不離中明如人翳
眼等者正約方等形於二乘而作譬也亦是三佛如
來種者意亦如前苦道明之貪愛雖即巳屬煩惱依
身藉業亦具有三豈獨觀惑能壞惑耶必觀惑具及
以惑由業苦故也煩惱既爾於五葢中睡掉二葢猶
是報法以相帶故故亦同苦所以皆須云三故也若
離取我者別列於三別通有我故但成三若離出我
我遍有三乃成等分別門明義者倒計於陰故總屬
身常等別故故於苦門苦道之中離出四倒別門即
是別相念處加能觀念故處名生若從相生身等復
受正勤如意乃至覺道等名故知身等文亦轉入下
之六門此等皆應無作釋之當知四倒非道出生三
十七品之佛道能生根本等者問葢能覆禪與禪相
違葢去禪發能生何在答若約小乘葢是相違若從
大教達葢成定故約大教名相生也若爾何故生於
根本禪耶答事理竝明故兼發事或是元以小助於
大此於別於通無妨以由葢中亦具三道故約通說
華嚴十種六根(檢)七識住者處是所住住是能住若
依什公但在於苦隨所住處三道具足亦成通相三
道之相約小乘樂住挫成無種雖云不樂理非全無
生善之緣者且從對治通為觀境何種不成因惡生
善等者此引可轉以為況例一切大惡無不轉理既
轉為善生三不護當知惡體是不護體如濕土能生
乾土成乾土巳即成塼瓦故知濕土是塼瓦體能生
三種法身者諸身竝得名法身者即如三法在苦故
也大品植種於空等者無糞曰空非太虗也慈與悲
相符等者女性柔和不與物諍如慈與悲易可合集
若似若真者似賢真聖如是約別圓教等但要先須
約前二教消釋竟巳次約後二然前二教但斷界內
若依別教界內界外見思除處皆有前後易可相例
登地同體理非前後於別教中雖復入地仍分見修
前後之別圓教一向初後不二是則不可分於見修
之異且約界內見盡之位名為見淨及度疑淨約思
盡邊名分別淨及以行淨涅槃須指究竟佛果若於
真位立七淨者不分而分以為七淨準四依位作之
可見菩薩在因等者以七淨中有無學道非究竟果
即是菩薩修無學因亦得名為涅槃故也更修八解
為除垢者即斷諸禪障通無知及修九種大禪等也
亦可得云於諸禪中皆除無知。

* 淨名疏卷第二十六

第一四句中以第三句簡二乘者此意正當方等意
也亦可應云通教二乘義同三藏別教地前名為偏
門若初地名入圓理但初異後不同圓教或云教道
地前非圓入從證說方名圓理第四四句即是簡前
第三四句前雖理教相對為門未知為是何教教理
須簡即離能所圓別更對藏顯前理教次第五四句
即是對前四四句簡前皆從法雖對理辨未論入者
嘿與非嘿今更從行立此門重簡前四第六四句者
今昔因人果人相對顯前圓教亦應更約二教簡之
第七四句者約得失辨得失由行顯前皆得今此帶
失第八四句者約一代教以論今昔相對出入得否
之相前七四句中通述今昔以論得失亦是偏圓相
對以辨唯第四門是圓是得次第九四句約大觀小
果相對辨者初句小果後三大觀亦名大因此如法
華相待論玅第十四句者純約觀門雖復多門意在
於觀故使觀門最在後說二不二者如向十門簡入
不入入者偏圓圓者不二偏者則二不二方是今所
入門二者不定或邪或正或小或大唯事唯理但別
一義或存或沒如下具簡當知為簡不入之二若得
入者無向諸失是則還是一法等者不二及門只是
一法但法從處立門從用生立名雖殊法體無別故
云不二約此諸門有二不二雙捨二邊等者捨中著
也中道之理名之為門者顯教即是所入之理法華
云其智慧門等者理即是門此門中智稱理故難故
借開文以顯於難亦是境智相稱之謂如人知彼家
等者此約住前知圓為譬顯住分真名之為入復次
進論者更辨果用故云進論具如止觀引即表此中
具如前釋謂三十三天十四般若四十二字答若作
一一門等者此緣前文對文殊淨名判三十二人例
別竟今更問答顯圓耳不可專判以為別教若於一
門攝三十二諸門亦然則權實至無縛者如問疾中
慧與方便對論縛解今云自在即是二用慧即實慧
故云二慧權慧自在實慧無縛所以於初法自在文
廣料簡者在諸菩薩之首故耳下去大旨悉須準此
故下諸釋文相竝略五星二十八宿者具如止觀記
是動念等者念動故所以境動今但通以不動之心
對於動境故三教境智名之為二唯圓教境為方名
不二名無動念善眼者慧眼也即是分得世尊慧眼
一相無相等者大乘三解小宗一解竝不分別一相
無相之深淺也又若待明一明無則不用也今取釋
論等者非異是一非一是無又非此一無方名不二
次亦如下且先將一以破於數次一相無相下雙破
一無方名不二更有三法開心為四者文語稍略應
云更有三法色及心數更有四法開心為三王數同
時及色為四更有五法開心為四對色為五如此但
是阿含小教開合色心以釋一多暫寄顯相非永用
之若不下正明觀相事中妙者同體權也不思議實
與權理同菩薩心聲聞心者此則兩教菩薩對兩教
二乘弗沙者先解泯此下斥舊今取下正釋師子吼
中先約世兩名以辨同異若取下斥舊今達下正釋
師子意中無漏故健漏言下先泛舉漏無漏相又漏
名下正釋淨解中先分名體意云前文巳作漏與無
漏名竟今復更立有為無為名者以門別故故更以
有為對三無為今將離一切數等者以有為中數對
三無為中數緣滅名之為二若無彼數及數滅者是
則不二那羅延中初出到下正當通意現見名文中
不釋巳覩中道故名現見癡是無明乃至老死此中
具指十二緣也此用經意成今觀也今觀不盡是空
者是中道空從非盡下釋出中空名為不盡此盡不
盡則非盡非不盡普守引八自在我及云又於我無
我等者二名俱在中道法性故須引之以防名同義
同之失故以名同義異釋之電天中明無明為二者
此是界內不即無明故與界內明為二耳無明即明
下正釋其相即是相即之無明也無明即明無明之
體尚自不二何況於明故云佛性即是明也明有三
種者泛出之耳喜見中先斥拙次今即下正釋者如
幻有即空一切法趣空不空是真空也明相中四種
空種等者亦先立次四種乃至不二正釋也言內外
皆空即空體也者即是中道空也具如前釋妙意無
盡意可知深慧名文中不釋見底之慧故名為深底
即實相寂根中釋名云三無漏根者此是大乘三無
漏根從於寂滅實相而生境智相稱者不稱則不和
既約境智以明三寶而云境法佛智相稱者境亦稱
智故名相稱與理相應者智應於理如前約理即是
理應於智三寶義既爾諸法亦爾諸法無非一體三
寶之實相也心無礙中云說涅槃即是色者空即是
色此空亦是中道之空中道之中具足一切色空故
也上善中色心為二者小乘入空猶見有二於實相
中見一切法不得一法豈分色心故云不二福田中
釋無動者釋有進退初以四禪皆名無動次以第四
禪及以四空乃名無動此中但是他人所解今明如
上所明無動但屬於福皆是有漏故皆屬動對理無
漏方名不動經云從我起二者意明破我見於無我
故云起二未達我性故起二也德藏月上印手竝可
見珠頂名文中不釋譬如輪王頂上明珠是珠居頂
故云珠頂樂實中云若約別教為語正觀中道為慧
眼者於十住中遠所期耳從十行去從空出假故云
照於二諦故從假邊名為法眼三諦同觀即入初地
亦是別擬圓教者上巳判諸菩薩屬別教竟故不可
說屬圓教釋也此亦一往隨文判耳若三十二人從
遠意說所入亦是不可說也若得意者者上來亦判
三十二人一一相通即成圓教義故今此中得作此
釋不可說門亦如是者別圓四門各有第五不可說
故故不可說故故不可說其門亦通遍攝一切方屬
圓門。

* 淨名疏卷第二十七

菩薩在俗非僧數攝者若藏通三乘不別立戒具如
法華玄中料簡若但戒急而無乘者明無大乘表淨
名所作三界結斷者非為竝斷應令除去早巳除竟
故云七日下用前七日為方便者即用前來事解七
日之文為理解中之前方便名異義同者此述與前
說別之名名為異也大旨不殊法華三周開權不別
若毗曇至大乘圓教諸法者豈可將此毗曇以難法
華信知但是不了之教定不可依又今毗曇師若聞
斯語豈不撫掌光明作佛為事者此土尚有光明為
正何況餘土正用光明但小乘中或言光到觸者到
而方觸也不到觸者謂不到不觸縱非不到亦非益
相化人對根塵者菩薩亦爾故屬起根夢幻十喻者
亦皆如空故也況復十喻本喻於空蜫蟲者蜫是蟲
之總名亦是眾也華嚴中女人者即和須蜜具止觀
記引凡夫為此墮落者總云世人多分之相豈可和
須蜜令人墮耶此女唯益故云出世婆羅門者即勝
熱也具如止觀及釋籤此之身土等者既可以土釋
身即可以身釋土若是化他等者或說權為實者即
是藏通三種真也或說實為權者含中入真也此等
對圓亦名化佗故云約此判思議不思議不思議此
通教及二入中之真俗也若通別教圓教等者別教
有時屬於化他有時亦得為自行有時名為自他亦
是開真出俗者以中為真故云開也真俗為俗故云
含也。

* 淨名疏卷第二十八

涅槃三世偈具如法華疏記華嚴住十不思議法門
(檢)於實下生了二因互比決者此約無生之緣當分
各說豈有發菩提心者獨有緣因而無了耶獨於了
而無緣耶若獨有者彼此不成對緣而了了方成了
緣亦如是供養生身名生因者此約唯供色身之佛
不聞法者或見生身唯說小法竝名福不趣菩提也
復次大品下至為諸佛怨者以小教中所不說故故
無生於罪福之緣聞思前行者住前修於果地功德
具如止觀記涅槃般若者涅槃解脫也即對般若而
為二也取於實相中道故也圓頓是圓漸是三教三
種生死者於變易中分出因緣示百句解脫者至於
極果方具百句若具百句豈唯百耶若具一切何獨
果耶優婆毱多具如止觀記言深經者引無行經文
中有說貪欲即是道者是也眾生無始與此三俱動
勸眾生於茲取悟故云即是一切諸經大旨悉然深
不得意者以三為是恐人誤解故更引彼經深達此
法者亦不破於戒等此是往日沙彌者是和上阿難
是阿闍梨如二時三四五者二半滿也三漸等也四
四時也於漸等三更加常住涅槃也五即五時如常
所聞及破斥等三教二教一教等者三亦是漸等三
教二即頓漸一謂一音無教者無言說也乃至八教
隨宜用一而以諸教用兼於觀更互融通意令無滯
方便入道若不爾者理與外何殊故令於教以起於
行行教相修以悟為本。

維摩經疏記卷下(終)