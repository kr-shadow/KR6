#+TITLE: 玉泉蓮月正禪師語錄-清-道正
#+DATE: 2016-06-11 12:30:28
#+SOURCE: github.com/kanripo/KR6q0446 master cf537b75                

* 敘

余不敏生平僅知儒行未諳宗門大旨何能闡揚禪
理但今蓮月大師係臨濟傳燈不能無鄉山雪竇之
感余鄉雪竇古名山也荒廢者數百󵊮明崇禎間為
石奇和尚墾荒闢蕪開拓大乘今稱偉林焉其派分
於天童而祖於臨濟蓋以天童密雲師接蔥嶺隻履
之系明天啟中聿興廢址集眾廣教恆不下數千僧
閱今六十餘󵊮道場之盛東南宗為第一臨濟湮遠
之模實於此大振猗歟密師誠臨濟之後身也按達
磨辭梁武而別即折蘆一枝渡江而西止少林西舍
面壁九󵊮乃去後宋雲奉使西域遇師於蔥嶺然後
知達磨終歸西天厥後竟邈乎不可聞矣迨密師至
天童而臨濟宗門煥然蔚起其演法於四方者實繁
有徒獨是石奇和尚振興余鄉應夢名山住錫於雪
竇古剎其間開創締造招提普渡不減於天童之巍
煥洵大觀也蓮公為密雲之孫石奇之姪淵源一派
嫡有薪傳迺自天童掃塔歸玉泉者七載於茲余宰
當邑拈香詣剎遇大師於方丈歡然道故掬其容止
文章吞吐經史雖身入淄儔猶不失儒者氣象似亦
有九󵊮面壁之證候者乎稽其飛錫所至於夜郎為
薦紳先生請於牂牁郡九青山東印寺開堂又以順
慶鶴鳴山大建法幢迨渡三峽復為眾士夫相留福
昌祖席四載則知其德行法教與竺道生之豎石虎
丘殷七七之爛熳杜鵑了元之運巨木於門內為蘇
子瞻黃魯直雅重者並垂不朽云今玉泉為
制臺蔡大護法修葺而余得樂觀厥成其規模宏麗
亞於天童雪竇嗚呼臨濟之盛又見其一班矣然余
尤有感焉昔司馬子長遍歷名山大川所以嬉笑怒
罵皆成文章今大師所遊何以異是其間啖雲芝逢
石髓真有得之心而應之手者是月也大師開堂接
渡吾知其坐象揮麈授喝衣缽者皆拈華微笑洱龍
拱聽頑石點頭矣爰爇瓣香以敘其略偈曰。

「　葦渡慈航到玉泉無言鐵缽自生蓮四明太白光長照又見荊山祗樹園」


康熙拾柒󵊮黃鍾月穀旦
賜進士第文林郎知當陽縣事加一級明俞廷瑞
頓首拜撰























玉泉蓮月正禪師語錄卷第一
門人發慧錄

* 上堂一

住郢州當陽縣玉泉山景德禪寺康熙十五年五月
初一日師在江陵福昌受請拈帖示眾云開緘白紙
文采全彰重加一點圭角太露恁麼見得靈山付囑
正法眼藏總在裏許若要大家知卻請維那宣過。

指法座云此寶華王座亦說佛法亦說世諦總要與
三世諸佛歷代祖師出得一口氣喝一喝云遇貴即
賤遇賤即貴。

陞座師云境上辨別固是周遮句下承當亦非唧溜
還有機前領旨格外明宗底衲僧麼出眾相見僧問
惟善法席智者道場兩處施設未審作用還同也無
師云相席打令進云忽遇其中人來時如何管待師
云格外安排僧禮拜師乃云動無動機十字街頭著
腳靜離靜境萬峰山頂橫身堆藍山即在鬧市裏鬧
市裏即是堆藍山雖有動靜卻無動靜之形雖當往
來安有往來之跡所以道法隨法行法幢隨處建立
貴得宗風不墜正眼流通且轉境應機一句作麼生
道雲歸青嶂澹水入碧潭清。

入院方丈云立主立賓一問一荅機鋒峻峭猶涉𦆆
纖山僧者裏只饒口似懸河眼如掣電惟拈一條白
棒與伊據款結案。

檀越任熙子院主禪悅請陞座師云城市山林理惟
一致雲水車馬道絕殊途眾中有兩眼大開千差同
照者麼出來互相激揚僧問如何是玉泉境師云堆
藍山下珍珠水進云如何是境中人師云拍掌珍珠
涌出來進云人境已蒙師指示當陽一句請拈提師
震威喝一喝問法鼓初撾人天普集祖令當機作麼
顯示師豎拂子云見麼進云布褌大師今日來也師
云直教天下人同見進云諸祖堂前新舉唱堆藍山
上又生光師云仰之彌高僧禮拜師乃云雲壑幽深
松風水月呈句林巒秀麗鳥語華香發機大好現成
佛法全舒本地風光況此山乃隋時智者道場神秀
國師法席謂芳握七尺烏藤宗璉騎三腳驢子惟有
丹稜皓老得法自在布褌上提持名喧宇宙山僧庶
事無能安踵前賢之轍雖然如是更有諸佛說不到
祖師拈不出底句在且道是那一句以拄杖指云淵
泉涌玉常盈座峻嶺堆藍欲接天。

開爐上堂師云鉗鎚惡辣祖師機好手何妨盡力揮
若遇銅頭鐵額漢頂門一擊火星飛眾中有當爐不
避火者請出來互相擎展僧問九夏已去三冬復臨
如何是和尚作用師云只是現成進云如何是現成
句師云坐蠟玉泉池更冷開爐松火焰彌高僧禮拜
師乃云般若如大火聚近之則燎卻面門以拄杖打
圓相云山僧即以般若為爐汝等諸人全身在箇中
同經鍛煉且道一鎚便就時如何發用巨冶紅爐成
利器管教觸處露鋒鋩以拄杖拍禪床下座。

上堂僧問南有曹谿北有玉泉兩處宗風是同是別
師云同則總同別則總別進云同別且置如何是菩
提樹師云何似斫倒進云如何是明鏡臺師云何似
踢倒進云因甚秀祖道有六祖道無師云何似兩頭
坐斷進云今日和尚據款結案去也師便喝一喝僧
禮拜師乃云十五日巳前總說佛法十五日巳後總
說世諦正當十五日說佛法底是說世諦底是展兩
手云此是無文心印佛法世諦萬象森羅一印印定
大眾還見麼以拄杖指云堆藍山毘盧頂門珍珠泉
釋迦寶藏獅子巖文殊床榻觀泉亭普賢家舍坐禪
洞智者道場赤壁巖雲長面目妝鏡臺觀音龕室置
郵館彌勒樓閣隋鼎中臨濟鼻孔鐵塔上達磨眼睛
且道山僧眉毛在甚麼處以拄杖擲地下座。

佛成道日上堂師云󵊮󵊮臘月八處處話明星況此
玉泉寺尤稱大祖庭鉗鎚爐未冷龍象蹋無停今日
應時節為遵舊典型豎拄杖云釋迦老子來也來借
山僧拄杖說法大眾見麼以拄杖畫一圓相云奇哉
以拄杖向中點一點云奇哉復以拄杖指云奇哉奇
哉卓一卓云雪嶺當󵊮公案在者回拈出更叮嚀。

歲旦上堂院主問󵊮󵊮有頭月月有尾今日元旦乃
三百六十日之首如何是第一句師豎拄杖云一回
拈出一回新進云如何是末後句師卓拄杖云既從
拄杖起還歸拄杖收問昔日世尊在靈山說法現甚
麼手眼師云撥轉乾坤進云今日和尚在玉泉說法
是什麼手眼師云同坑無異土問天得一以清時如
何師云天所以成高進云地得一以寧時如何師云
地所以成厚進云君王得一時如何師云天下太平
進云衲僧得一時如何師云慶快平生僧禮拜師劈
脊打一棒僧歸眾師乃云舊󵊮原自新󵊮舊新年又
自舊󵊮新新󵊮節令舊󵊮轉五九盡時已是春所以
山川艸木風日煙雲皆是新󵊮氣象東家喫酒西家
喫茶敲鑼擂鼓社舞村歌皆是新󵊮禮樂卓拄杖云
惟有山僧拄杖子不論󵊮華新與舊觸著依然又打
人豎拂子云拂子聞恁麼道心中抱不平出來問拄
杖子曰木上座元正啟祚之日你為甚麼也要打人
拄杖子荅曰新󵊮無可為稱賀早與諸人透法身以
拄杖擊禪床下座。

解制上堂僧問聖制告圓請師打箇滿散師便打一
棒進云便恁麼去時如何師云腳下無非解脫場進
云芒鞋蹋破關山雪四海春風任自由師云也須看
腳下問如何是結制一句師云滴水成冰進云如何
是解制一句師云東風轉令進云不結不解時如何
師云大好一員無事道人僧禮拜師乃云結制解制
把住放行莫別參長期短期橫來豎去須同悟悟得
徹參得透卓拄杖云結制也在者裏解制也在者裏
長期也在者裏短期也在者裏今日胡善珍譚玉鉉
二居士來山作齋與諸人慶讚正要諸人向者裏轉
身吐氣果然穿卻天下人鼻孔坐斷天下人舌頭玉
泉拄杖付伊提持若是風景覽五湖之闊煙水歷百
城之遙東西覓老凍膿南北尋真知己玉泉拄杖亦
不放過還知拄杖相為處麼腳跟下各與三十走出
諸方意氣多喝一喝卓拄杖下座。

寧南靖寇大將軍順承王請陞座師拈香云此瓣香
英資獨冠群品浩氣遠凌萬邦爇向爐中恭為祝嚴
順承殿下伏願龍標遙指風煙靜馬足前衝疆域平
三星和尚白椎天寧惺公問揭開雲面三千丈放出
谿山萬派長如何是玉泉得力句師云今日為順承
殿下祝香進云王今出師遠闢封疆長胤祿位一句
作麼生道師云山高海闊地久天長明旨問道為智
者設事為達者明即今和尚明箇什麼師云眉毛在
眼上進云如是則智者大師來也師云分明看取僧
喝一喝師亦喝一喝進云旁觀者清師云正要他具
眼僧禮拜師乃云高天厚地山川日月露清輝至德
深仁艸木昆蟲霑雅化帝力弘資百華競秀皇風大
振萬卉爭妍一一普賢境界頭頭妙德家風此是最
尊最貴不涉功勳天然受用今順承殿下奉命南征
屯兵荊楚都城真如寺空谷和尚來荊宣化王乃延
於祗園闡揚臨濟宗旨何期恩光遠被不惜山水之
遙特來玉泉請山僧舉揚定乾坤手眼豎起拄杖喝
一喝云露滴寰中萬物遂生復性風生閫外八荒塵
靜煙消正恁麼時拈香祝國一句作麼生道一炷清
香彌宇宙普天匝地嚮唐虞。

總制蔡大護法請開堂師於邑侯手中接帖示眾云
文星耀采佛日騰輝靈鷲拈華意旨祖師棒喝心宗
盡在箇裏若要當陽顯露不妨對眾敷宣。

指法座云藍岫為屏紫雲作蓋瞻之仰之迥然獨露
三世諸佛歷代祖師同於此座一時出身大眾見麼
巍巍沒覆藏看取頂𩕳上。

陞座拈香云此一瓣香呈瑞呈祥最尊最貴祝嚴
今上皇帝聖壽萬歲萬歲萬萬歲伏願山河社稷風
塵靜艸木昆蟲造化均次復拈香云此一瓣香奉為
總督本省文武事務兵部尚書蔡大護法伏願雨露
霑時風行艸偃旌旆指處氣靜物安干戈定而功勳
懋山海平而祿位尊又拈香云此一瓣香奉為邑侯
俞護法暨縉紳文學伏願琴清二水而澤沛群黎采
映三星而光生八座勸俗則悉成鄒魯養才則間出
皋夔末拈香云此一瓣香久蓄深山痛經辣手用捨
行藏權無適莫不拘時節因緣貴遇遼天鼻孔此是
第七回拈出供養蜀東梁山雙桂堂上破山先師用
酬法乳之恩斂衣就座上首白椎云法筵龍象眾當
觀第一義師云祝無疆聖壽讚遠大皇猷振佛祖門
庭開人天眼目眾中若有大方獨步者請出當機僧
問方今聖朝寧謐疆域汗馬南征如何是安邦定國
句師云皇風清海嶽進云海宴河清時如何師云聖
化洽封疆進云正是鵰弓高挂狼煙息萬里謳歌賀
太平師云大家慶讚僧問山有僊則名水有龍則靈
玉泉重振旌旆臨筵為是山靈為是水靈師云掬水
月在手弄華香滿衣進云有意氣時添意氣不風流
處也風流師便喝一喝僧亦喝一喝師便打一棒僧
禮拜師乃云山僧住此山已經五六載曾將綿州曲
對眾唱一回將謂閒閒地脫略過餘生豈知宰官紳
士大人大力大智大用擴一已同人之量開十方選
佛之場事務未齊今已齊法門未振今大振山水重
開生面佛祖重開生面山僧才力不足浪受公請提
持大綱只得據令而行去也乃高豎拄杖喝一喝云
仲尼日月中天照鷲嶺乾坤盛世開。

結制上堂僧問如何是十方同聚會師云大家在者
裏進云如何是箇箇學無為師云更無別事進云如
何是選佛場師云門庭出格進云如何是心空及第
歸師云決不相賺僧禮拜師乃云玉泉今朝結卻布
袋口雖與諸方同途不與諸方同轍母論九旬百二
十日惟悟為期眾弟兄大家在者裏眉毛廝結從前
論聖論凡論理論事論得論失論是論非都盧放下
東西不辨南北不分諸佛演說不到處祖師拈提不
及處挨拶將去直似萬里一條鐵且道計窮力極時
畢竟向什麼處轉身驀豎拄杖云此是楊岐栗棘蓬
復以拄杖畫一圓相云此是楊岐金剛圈金剛圈早
震威跳栗棘蓬須奮志吞喝一喝下座。

總制蔡大護法重修大佛殿題額陞座拈香云此一
瓣香乾坤賦其正性雨露培其靈根爇向爐中奉為
總制大護法伏願股肱王室永任棟梁之材保持帝
畿長堅砥柱之力斂衣趺坐溢天首座問張無盡參
兜率悅日月入懷大司馬修玉泉有何祥瑞師云今
朝杲日正當天覿面威光尤烜赫進云龍得水時添
意氣虎逢山勢長威獰師云大家同證據僧禮拜師
乃云祗林祗捨樹園布黃金地延佛飾精藍佛宣第
一義此第一義君王本之以治國垂衣宣化宰官本
之以攝政興讓從仁庶民本之以齊家移風易俗衲
僧本之以悟道超佛越祖維茲玉泉在唐宋間皆演
第一義之法席帝王后妃布金賜紫宰相學士入室
叩關但以華臺隆替頻更殿閣急需再造幸遇佛心
大護法于王事憂勤之時檄書馳驟之際一展調羹
之手力扶釋梵之宮委官韓文煒宋元相同為督修
經󵊮功成題雲端現身以獻巍峨壯麗非圖止復前
觀增補鼎新尤冠古今勝蹟既然如此且道第一義
諦如何舉揚豎拄杖云見麼復以拄杖畫此○云如
是法輪如是轉不磨事著不磨功卓拄杖下座。

請兩序上堂僧問佛祖風規叢林榜樣未審法柄即
今在阿誰手裏師豎拂子云高著眼進云還有麼師
云莫別求問賓主相見時如何師云兩眼對兩眼進
云還某甲賓主句來師便喝一喝問今朝立兩序和
尚作麼生施設師云雲從龍進云又是甚麼境界師
云風從虎僧禮拜師乃云抒一人之心以契眾人之
心號令叢林而有準竭眾人之力以資一人之力恢
張法席而無虞包藏萬有為深山吞納百川為巨海
畢竟互為主賓方能起倒平帖彼唱此隨元是兄呼
弟應千頭百緒自然玉轉珠回不齊物而物自齊風
行艸偃不立身而身自立水到渠成雖然如是且道
眾兄弟在者裏動則同動止則同止忙則同忙閒則
同閒畢竟向甚麼處著力拈起拄杖云濟北門庭希
久盛大家提挈破沙盆喝一喝下座。

江陵觀音菴惟吉禪師請上堂師豎拄杖云拈起也
壁立萬仞擲拄杖云放下也七縱八橫不拈不放把
斷要津不通凡聖智不能知識不能識三世諸佛口
挂壁上德山臨濟飲氣吞聲是以惟吉公自遠來山
請山僧撥轉者箇關捩令汝諸人向銀山鐵壁下得
路出身來孤迥迥塔尖撐日月活鱍鱍水面涌珍珠
全體作用虎驟龍驤收放自在玉轉珠回還知拄杖
子竭力為人處麼復拈拄杖卓一卓云洞庭水闊人
難到書信還因柳毅傳又卓一卓下座。

發仁樊居士請上堂師云老僧昔在渚宮雖打口鼓
東語西話實無一法與人是以樊公亦無一法可得
總未曾向紫羅帳裏撒珍珠在雖然如是有時高高
山頂立有時深深海底行老僧今住玉泉此公遠來
再參老僧曾於玉泉源頭上拾得珍珠百萬斛不妨
對眾傾出幾栲栳令伊一生受用不盡乃以拄杖連
擊禪床連喝數喝云樊居士從今已後不可將魚目
相溷也何故一喝不作一喝用又喝一喝下座。

歲旦遠安涂副戎請陞座師云把定重關境外一塵
不入坐斷岐路域中萬物咸安當其殺也令不虛行
當其活也化尤遠被平其所未平撫其所宜撫寧謐
封疆奠安海宇以拂子左右拂云和風掃戰場以拂
子左右灑云甘雨洗甲兵力回禹甸芳郊快睹堯天
化日今日遠安涂護法當此軍務繁難之際來山中
齋佛齋眾請山僧播揚最勝大法且乾坤大定一句
作麼生道又以拂子拂一拂喝一喝云狼煙息盡鵰
弓挂虎帳風清龍劍長。

邑侯俞護法請陞座師云德政弘敷郊野化為善俗
仁心溥洽林泉共樂清風興復名藍壯觀山水崇修
聖蹟隆重禪流立萬世不替之徽猷定萬世不移之
標格五湖衲子趨風四海後昆取則奇特因緣蓋天
蓋地過量事業亙古亙今惟我邑侯俞大護法率闔
郡紳士請山僧主持法道開堂祝聖今當聖制告圓
原始要終來山作齋鼓勵道心旌表禪學非是泛然
慶賞要見諸人九十日來㘞地一聲消息只如龍象
隊中如何揀辨如何激揚豎起拂子喝一喝云選佛
唯憑選佛眼狀元直取狀元才復舉僧問投子如何
是一大事因緣投子云尹司空請老僧開堂拈云投
子老漢通身是手眼將丈六金身作一莖艸將一莖
艸作丈六金身奇特中最平常平常中最奇特玉泉
者裏如有僧問如何是一大事因緣即向他道俞邑
侯請山僧選佛。

解制上堂師云窺籓不入據鼎不嘗淵明之流攢眉
歸去此等擔板漢列在一邊口吞佛祖眼蓋乾坤拈
卻炙紙帽子脫卻鶻臭布衫老僧也要與他索九十
日飯錢在羅籠不肯住呼喚不回頭的腳跟下三十
棒其餘直須領出三門外自打眾中若有問今日解
制大家慶賞因甚一味教人喫棒只向他道水清米
白玉泉飽莫學諸方五味禪以拄杖擊禪床下座。

錫菴宜都統鳳翔邵銓部嘉善陳參領重修佛殿題
額陞座師云隋時智者大師定力據座漢代雲長夫
子神工刱基從此開闢歷唐而宋奉敕增修遂成精
舍千百󵊮來漸見頹落邵大護法出師彝陵入山覽
勝目擊靈蹤迺合力重搆題神工再新四字山僧陞
座拈提卻是一重新公案豎拄杖云檀越向拄杖頭
上豎修瓊樓玉殿山僧將玉殿瓊樓橫挂拄杖頭上
且道今人作用與古人作用是同是別乃橫按拄杖
喝一喝云智者大師來說法關夫子又現全身。

毘盧殿新成邑紳栗長伯汪晦公二護法院主任遠
請陞座值雨僧問如何是新毘盧境界師云壯麗來
龍象規模冠古今進云如何是境中人師云腳跟同
點地鼻孔盡遼天進云只如腳蹋毘盧頂手把釋迦
臂的人來和尚作麼回互師云還要喫棒在進云為
甚如此師云放過即不可僧問如何是毘盧印師豎
拳云無文無字進云還向拄杖頭上放光也無師拈
拄杖驀頭打云正要放者一道僧禮拜師乃云舉棒
下喝轉佛祖之樞機豎拂拈椎開人天之眼目從上
老古錐皆在此道場中提綱挈領建立宗乘興大法
雲澍大法雨溥潤有情種子時勢屢更卒成艸莽幸
分守湖南登雲張兵憲因王事入山捐金鼎建前院
主蓮藏董其事今任公等竣其功門庭高廣堂奧幽
深叢林壯觀山水生色整出舊規模總成新氣象山
僧入此堂陞此座只得隨時作事轟雷掣電傾湫倒
嶽去也乃以拂子灑一灑喝一喝云龍得水時添意
氣虎逢山勢長威獰復云說法此時雨此時機緣相
濟復相宜傾湫倒嶽袈裟溼為繫龍珠久奉持。

荊州詹春寰熊伯樓請陞座僧問廣額屠兒放下屠
刀立地成佛荊南居士遠來請法是同是別師云人
人鼻孔遼天進云箇箇腳跟點地麼師云各人腳下
各人知僧禮拜師乃云三登九上務明腳下重關遠
訪再參為透當陽一著權變古今語句必須覿面拈
提舉世尊遣文殊往問維摩居士文殊云彼上人者
難為酬對及到維摩處各說不二法門獨維摩默然
師云維摩伎倆只是如此文殊因甚道難為酬對豎
拂子云無者箇在山僧昔󵊮在荊南曾與眾居士酬
對未見有難易近來遯跡玉泉詹熊二居士復來請
益先呈白拂一柄請山僧說法山僧即於拂子頭上
轉身吐氣二居士縱有維摩之舌易為酬對何故豎
拂子云有者箇在大眾見麼三世諸佛歷代祖師天
下老和尚總在拂子頭上放無量光說無量法說時
默然默然時說塵說剎說熾然說都盧共說無生訣
且道拂子有甚麼長處以拂子左右拂云百千妙義
縱橫施大用現前無軌則復以拂子擊禪床下座。

本郡開先王邑侯請陞座僧問山青水秀百倍光輝
今朝陞座作麼師云也要大家知進云鳳彩龍文新
題在額請師便道師云錦上鋪華問如何是雙桂宗
旨師拈拄杖云棒頭有眼進云雙桂千古茂因甚堆
藍一枝獨盛師云別有風流一段奇進云堆藍山裏
隱獅子觀泉亭下起蛟龍師便喝一喝僧禮拜師乃
云天得一以清地得一以寧人得一以靈清則成天
寧則成地靈則成人皆本此一誠本既同得方稱三
才郡侯王大護法赤手拈提題誠以自成四字懸於
方丈雖為山僧相席打令正欲諸人同得此誠同得
自成復同成物繇自成成物便可恢張佛祖風規昭
示人天眼目湖海衲僧必來取法真是一點水墨兩
處成龍雖然如是敢問大眾畢竟將甚麼為誠喝一
喝云詣實供通所成何事又喝一喝云據款結案山
僧恁麼酬唱諸人還委悉麼豎拄杖云法海標從宦
海立名山勝水仰圖書。

復寰董居士妙圓朱居士施田請上堂僧問董居士
光揚法道與當時龐居士是同是別師云別進云龐
居士是何作用師云頂門上下手進云董居士又是
何作用師云眉毛上放光進云依然是同師云一任
揀辨僧禮拜師乃云折腳鐺中終日煮鐵釘飯無底
缽內長󵊮盛栗棘蓬此皆山中道人家常活計但吞
吐不及者翻謂分外施設爭似本色打米餅保老種
田博飯鼓腹謳歌鼻孔雷垂更是真實受用且不涉
泥水平常中自得一句作麼生道野老不知堯舜力
勾芒祭罷餉春耕復舉法眼禪師參方途中值雨投
地藏宿地藏曰禪客自何方來曰南方來曰南方佛
法何如曰商量浩浩地曰何如我者裏種田博飯喫
師云法眼參方未具行腳眼忍饑奔走地藏雖顯自
已家風卻止得他人饑渴老僧住玉泉數󵊮來炊無
米飯殷勤供眾秖欲飽人幸有董朱二居士著箇方
便買得山前一片閒田地效地藏之所為拈拄杖畫
此○○○云一畝一畝又一畝大眾見麼不用遠向
香積國中運神力托飯只此數畝山田取之不竭用
之不窮堪作湖海道流驢󵊮供養雖然如是此二居
士心中還有一事相勸大眾未曾出口老僧為伊說
破且道是那一事尋常喫飯飽些喫喫飽大家還飯
錢頌曰董公贍眾買山田香積移來屬玉泉不管四
來凡與聖憑他應供到驢󵊮。

受劉貞甫為僧上堂師云布上吹毛遺榮宮使明宗
旨殿前剷艸選佛丹霞諳已躬是恁麼人具恁麼眼
轉恁麼機發恁麼用師資遇合水乳相投真是後昆
榜樣若不識好惡徒出塵網鬚髮雖除不堪持論今
貞甫居士荊南大儒劉氏子依山僧有󵊮者回來玉
泉欲預僧數但非僅薙染為事既有出群之志應行
出格之事且如何是出格底事越古超今須曠達丹
霄獨步自騰騰復舉盤山道似地擎山不知山之孤
峻如石含玉不知玉之無瑕若能如是是真出家大
慧杲云育王即不然若能如是捏目生華師云盤山
若不知有爭解恁麼道育王捏目生華莫謗盤山好
山僧另開一路要與古人相見似地擎山須知山之
孤峻如石含玉須知玉之無瑕倘有人道與麼正是
捏目生華即向他道莫謗玉泉好下座。

上堂僧問昔日關王打供今日陳居士作齋是同是
別師云種豆不生麻進云即今智者大師還來受供
也無師豎拂僧喝一喝師云如法供養僧禮拜師乃
云毘耶幾許過香積此去荊州一百七不二門中不
二人看來箇箇維摩詰既然如是今人供養即古人
供養今古雖不同時要且飯是米做以拄杖橫香几
上合掌云是名真法供養如來諸供養中最為第一
復舉龐婆入鹿門作齋維那拈疏請回向龐婆以梳
子插髻後云回向了也師云維那向外與伊折合龐
婆顯出自已家風奇特人作奇特事所以此話千古
大行今明性陳居士攜清音甘居士入山作齋維那
不拈疏作麼生為伊折合以拄杖畫圓相云回向了
也恁麼回向且道與古人回向還有優劣也無喝一
喝云一片清風來宇宙百華亂放盡飄香。

豎藏經閣上堂師云玉泉古殿西任氏藏經閣迥出
堆藍山巍峨衝碧落秖緣風雨飄颻歲月深遠雖存
標格非復前觀任氏諸生追先人慈航老居士功業
培後裔福基存古制度闢新規模力為輪奐推倒也
橫三豎四扶起也百匝千重貯諸佛海墨立祖師門
庭奇特中奇特之事殊勝中殊勝之因當此鼎新之
際畢竟如何舉揚豎拄杖云種得菩提成大樹選為
廊廟棟梁材卓拄杖下座。

受覃文寰為僧上堂師云出家一事大丈夫所為秉
金剛慧劍割破塵網直超界外不處凡流不居聖位
淨裸裸赤灑灑羅籠不肯住呼喚不回頭有如是氣
宇於佛法中略較些子既然如是日用尋常向甚麼
處行履良久云八角磨盤空裏走復舉傅大士應化
梁時大行法道一日有人問曰大士何不出家傅曰
我不出家亦不在家拈云出格人荅出格語超越古
今可謂神通妙用覃道者學道已久雖然在家卻是
出家晚年來玉泉從老僧剃染學諸佛威儀亦是田
地穩密今之人古之人出處雖殊鼻孔元不別還知
鼻孔落處麼喝一喝云但得恁麼同出氣不妨彼此
各遼天。

師上天童埽密雲悟和尚祖塔歸院眾居士請上堂。

僧問四千里外掃塔歸來未審報恩一句作麼生道
師云已在南山塔前道了也進云今日人天眾前不
妨重為拈出師喝一喝云是者傾心一句僧禮拜師
乃云水源木本杖履雖勞弗勞月渚風柯山川縱異
非異擲大千於方外納須彌於芥中拈取占斯波國
與新羅國鬥頞亦是道人本分作用昔五祖演出隊
歸上堂云出隊半箇月眼不見鼻孔失卻祖師禪拾
得箇骨董且道向甚麼處著一分奉釋迦牟尼佛一
分奉多寶佛塔後大慧杲出隊歸上堂舉此語告眾
云徑山出隊八十日眼與鼻常相見不曾失卻祖師
禪亦不曾拾得骨董既不曾拾得骨董則無以奉釋
迦牟尼佛亦無以奉多寶佛塔何故夜靜水寒魚不
餌滿船空載月明歸拈云二古人出入雖然步步蹋
實惜乎腳頭不甚寬闊於攝身處有餘於為人處猶
覺不足山僧與他二老同途不同轍為往浙東上天
童埽塔出隊十箇月眼與鼻相見不相見祖師禪失
不失略不論量只也拾得箇骨董不奉釋迦牟尼佛
亦不奉多寶佛塔乃豎起拂子云卻要奉與現前大
眾擲下云且道山僧與古人還有優劣也無良久云
人遊大國方知貴水入全潮乃見清。

督標守備府焦檀越請就新修水月菴陞座僧問一
莖艸上現瓊樓是何人境界師云是出格人境界進
云今日旌旆臨筵未審還有向上事也無師卓拄杖
云兵隨印轉進云恁麼則高提祖印大轉法輪去也
師云將逐符行僧禮拜師乃云買園布金說法為依
勝地輸機解玉幻身不借禪床於一毫端現寶王剎
坐微塵裏轉大法輪兵隨印轉將逐符行威力自在
更不周由豎起拄杖云寶王剎現也以拄杖畫一圓
相云大法輪轉也若向者裏見得便知印蓮禪師十
餘󵊮來精勤道業焦護法陳趙二居士竭力鼎新請
山僧陞座立人天牓樣顯佛祖家風則此叢席不致
虛設大眾還知此中實處麼水澄月映水水底有龍
靈擲拄杖下座。

中夏程明珹魯抱忠請上堂師云四野新霽清風聿
起百穀欣榮稱種之美碓觜開華香飄萬里景物樅
然薦取自己不見當󵊮龐居士一口吸盡西江水今
日程魯二公來我山裏同學同參向上宗旨一棒當
頭徹骨徹髓且道與古人為同為別以拄杖劃一劃
云入此不二門聖凡皆一體下座。

佛成道日郢城淨業菴正覺禪師請上堂師云昨夜
世尊在雪山中睹明星悟道而成正覺此萬古師法
也淨業菴主人見賢思齊亦號正覺但此公居於城
隍來山請法老僧為伊揭示頂門正眼去也豎拂子
云長街鬧市紛擾略無暫搖深山茂林幽閑亦未相
守即喧即寂即境即心內不放出外不放入世俗諦
中勝義諦勝義諦中世俗諦三祖信心銘云欲取一
乘勿惡六塵六塵不惡還同正覺師云大小祖師奴
郎不辨菽麥不分也是箇儱侗漢山僧恁麼批判不
惟祖師無分身之路即大小世尊未免一翳在眼還
有為乃佛乃祖出氣者麼良久師以拂子劃一劃云
萬象森羅一法印印中印定法無餘。

遠塵禪人為師得聞送靈骨入塔請上堂師云火光
三昧最安詳分付全身入火光一具黃金骨不壞送
歸無縫塔中藏此老在此山中二十餘󵊮凡叢林廢
墜者與諸昆仲力為修理已復唐宋選佛之場惜乎
未入我家保社以致今日收因結果還欲為伊舉揚
一上且道舉揚箇甚麼豎拄杖喝一喝云五蘊既離
四大散不離散在箇中堅又喝一喝卓拄杖下座。
玉泉蓮月正禪師語錄卷第一

(荊州信善啟洪耀　王元海　能洪壁　王充門　樊發仁　胡養懷　劉發清同刻
蓮月和尚住五泉語錄第一卷　　　　堆藍沙彌光謙對
　　　　　　　　　　　　　　　駌湖謝文英穎仙書　角里倪雲望天章刊
康熙十九年孟夏日　　　　　　吉旦嘉禾楞嚴寺般若坊識)

玉泉蓮月正禪師語錄卷第二
門人性同錄

* 小參一

玉泉入院小參師云做工夫只在一機一境上究取
自有得力處若是要求多知多解卻不得倒斷反耽
閣日子但看水潦隨馬祖入山採藤被馬祖當胸蹋
倒起來呵呵大笑云百千法門無量妙義只在一毫
頭上識得根源去也豈不直捷豈不省力又湛堂準
策進大慧云杲侍者教你小參普說你也說得教你
拈古頌古你也作得只有一事未在你進方丈時有
禪出方丈去便無禪也此豈不是智識聰明未曾大
死一回後參勤巴子方得徹頭眾兄弟在者裏同辦
肯心日用尋常忙閒動靜運用施為悉加照顧無處
不是佛法也若稍不綿密即被人換卻眼睛。

示眾江西黃龍南因禾山普參普善經論兩川號為
義虎問黃龍南曰阿難問迦葉世尊傳金襴外更傳
何物因緣意旨如何南曰上人出蜀曾到玉泉否普
曰曾到南又問曾挂搭否曰一夕便發南曰智者道
場關王打供結緣住幾時何妨普良久再理前問南
俛首普趨出大驚曰兩川義虎不消此老一唾師曰
普雖行腳未具行腳眼雖到玉泉一夕便發不知智
者道場正是他放身命處奈何當時玉泉無人致令
普蹉過了也及到黃龍壁立萬仞便不能去雖然如
是普還是識好惡的終不敢辜負黃龍汝等諸人現
住智者道場試將此則公案檢點看黃龍還荅他話
不荅他話若道不荅他話空逞驢唇馬觜作麼若道
荅他話語意參差若檢點得出一任橫行天下若檢
點不出智者道場灼然住幾時何妨。

除夜小參舉德山小參不荅話問話者三十棒師云
德山行令雖嚴棒頭落處未免偏枯玉泉今夜要荅
話問話者不問話者總與三十棒為甚如此山僧拄
杖子從來不敢辜負一人何況三十日到來不打更
待何時復舉石門因僧問󵊮窮歲盡時如何門云東
村王老夜燒錢師云石門荅話應時應節固是好手
但衲僧家說他張王李姓作甚麼如有問山僧󵊮窮
歲盡時如何只向他道爆竹堂前催喫茶雖不是奇
言妙句亦是󵊮窮歲盡與人同樂底家風且要諸人
箇箇溼觜免教乾爆爆地大眾還知玉泉荅話意麼
今宵舉盞非常禮佛祖相將一口吞喝一喝。

小參師云師資緣契啐啄同時子啐母啄啄與啐不
先不後是為同時南院上堂示眾云諸方只具啐啄
同時眼不具啐啄同時用時有僧問如何是啐啄同
時用院云作家不啐啄啐啄同時失僧云猶是學人
問處院云如何是你問處僧云失院拈棒便打僧不
契後到雲門會下與二僧話及此事一僧云當時南
院棒折那其僧忽省悟便歸南院院已遷化時風穴
為維那一見便問你是問先師啐啄同時話底僧麼
云是穴云你當時如何僧云我當時如在燈影裏行
穴云汝會也玉泉璉云啐啄同時是親切處因甚麼
道失若於此會得堪報不報之恩師云還知失處麼
山僧今日與南院翻案去也若具啐啄同時眼便是
啐啄同時用也勘得破僧在雲門省悟處也勘得破
風穴云汝會也也勘得破玉泉璉云堪報不報之恩
也勘得破何故啐啄時開啐啄眼諸方用處自分明
郢城發仁樊居士生日請小參師云車聲馬聲皆唱
無生之曲樹色華色全開不二之門頭頭本地風光
法法本來面目何須拈椎豎拂搖唇鼓舌方謂之舉
揚正法不見淨名居士在毘耶城裏杜口談不二法
門樊公初度於此郢城中請山僧說無生法忍且道
杜口的是開口的是以拄杖劃一劃云有言不在舌
無語聲如雷。

為當陽開先王邑侯對靈小參師云居宰官位用菩
薩心宣化兩郡臨淄當陽適王事賢勞之際政欲撫
民力贍軍需豈知熱鬧場中忽然著隻冷眼蹋翻者
邊轉身那畔山僧昔與護法談論古今但未將者邊
那畔一並舉出早請判斷相隔幾許今日還須分明
說破以拂子畫圓相云者邊也在者裏那畔也在者
裏東土西天三千剎海百億須彌總在者裏豎拂云
王公于拂子頭上悟入不二法門現大人相便道者
邊那畔同一行履做官作佛元無二人以拂子劃一
劃云見麼艸露清同華露冷松煙淡共竹煙生。

為劉發清發淨二居士對靈小參師云生死同參究
眼開全體真灼知生死幻各見本來人所以道生則
決定生去則實不去既不去且發清發淨即今在什
麼處豎拂云同條生又同條死一拂子頭同現身。

聞平陽弘覺忞和尚訃設供拈香云續龍池脈繼天
童席帝王召對內殿陞座抒錦繡文章則王公敬畏
立叢林標格則衲子欽承聲振湖海才冠古今豈知
名場退步靜裏藏身雖然如是且道從前一段威光
還可瞻仰也無以手指幀云生則決定生去則實不
去既然不去正好供養插香云不但靈骨猶在情知
我法叔老和尚肉猶暖在。

聞古南牧雲門和尚訃設供拈香云明州天童潤州
鶴林吳越名剎皆豎法幢門庭孤峻聲譽益隆晚退
古南高潔是守龍象參叩罕蒙接納及至末後猶然
拄杖橫肩不顧人而去風波險阻未獲早聞訃音而
今追慕難備舉揚記得昔󵊮送別印正語云滹沱生
面福昌開豈知古南生面又是玉泉開以兩手舉起
香云見麼插香云且道我法叔老和尚還來受供養
也無眾無出師噓一聲云蒼天蒼天。

* 法語

** 示穎禪人

做頂天立地人行超佛越祖事元是另闢乾坤丹霄
獨步若有絲毫見解未透未免觸途成滯便被語言
名相籠罩卒無自由分真正濟上兒孫胸中抱不群
之志尋常一動一靜如萬里一條鐵只要做到大徹
頭處去然後向魔宮虎穴閒坐困眠蠍尾蛇頭顛拈
倒弄建立先聖宗乘昭示後昆眼目或放或收或抬
或搦如象王遊行如獅子返擲威光赫奕無敢近傍
皆是從前得力處深也。

** 示允㓓知客

從苗辨地因語識人賓主相勘問答激昂逢緣話會
遇境拈提談笑起倒皆照顧當頭一著事事不可瞞
頇法法不容蹉過動靜嚴密家風整齊從上施設門
庭皆是師資唱和方得法道流行千古既作佛祖兒
孫身心性命皆所不惜操履日深走出人天眾前驗
龍蛇擒虎兕自游刃有餘地也。

** 示瞿諳知庫

佛法世法初無兩般如盤走珠如珠走盤活活鱍鱍
更不留礙鹽醬米茶出內有節粥飯湯果豐儉隨時
如楊岐燈盞照耀古今威光赫奕公既同此職則同
此才能同此心行同此眼目同此光明凡濟物資生
之具深儲厚蓄時節因緣所當施設打開寶藏運出
家珍取之不竭用之不窮與楊岐鬥勝不為分外又
楊岐兒孫之最勝者也。

** 示敏旃禪人

少󵊮學道貴乎立志志既先立則諸凡外緣總不能
奪多見英俊之士不遇善友激勵此志終不能發欲
企聖哲體裁則心懷怯弱欲就庸鄙行徑則意負慚
惶猶豫既久不覺荏苒一生自古至今甘受陸沉者
無限若善決擇我此一身必如何可了出家事業可
報佛祖國王父母師長深恩恁麼細思諦審自行腳
參請以至悟道養道行道皆非卒然可辦豈得徐徐
姑待他󵊮而後從容進步耶直須朝勤夕惕廢寢忘
餐依明眼宗匠放下身心祁寒溽暑執勞運力負舂
斷臂痛罵痛打受惡辣鉗鎚不敢稍生退屈要做到
透頂透底兩眼大開然後已耳。

** 示匡禪人省親

匡禪人英󵊮依吾蜀樹彰和尚剃落已中些子毒氣
境風吹到玉泉動靜語默略露圭角尚未與老僧大
展作用老僧正欲痛加辣手敲骨取髓忽母病劇使
人接歸雖在制中亦不相留即令歸家慰問只是老
僧有一問若見母時為說何佛法令病得愈道道。

** 示雲監寺

衲子住叢林身心性命皆所不惜祁寒溽暑運力執
勞總欲爭先但以輔弼法門為任餘不暇計也既以
佛法為己躬下事則忙時閒時須在佛法上著眼朝
夕提撕必要到徹頭處方敵得生死試看世諦與佛
法相去多少若勘得透管教眼光爍破四天下。

** 示致中禪人

出家一事本為了生死既欲了生死須入叢林中親
近知識汎愛親仁助發高尚之志不可暫隨流俗阿
師談世諦事遇著辣手喫些鉗鎚自有痛快處正眼
開時不受他人瞞頇卻能訶佛罵祖欺謾天下人去
有如是骨力一切神通妙用皆莫測其為何如也。

** 示明宗馬居士

心淨則佛土淨是淨土在汝心中明矣淨土既在汝
心中則華開時亦汝之心華開發見佛即見汝心華
上佛悟無生則心華上佛本是無生之體如是則淨
土殊勝功德總在汝一心顯現也勉之。

** 示明章李居士

東土是東土西方是西方心隔之也東土即西方西
方即東土心通之也以東土人念西方之佛分明為
東土人心中有西方之佛若悟得西方之佛在東土
人心中是名真念佛人也。

** 示明忠王居士

安養國土固是眾生歸根之地但東土與西方相隔
十萬億佛土之遙如何得到蓋彼佛有許生之願眾
生有求生之願是汝心與佛心相契汝願與佛願相
投全無一毫之隔則東土即西方可不疑也。

* 拈古

「舉黃檗示眾云汝等諸人盡是噇酒糟漢與麼何有
今日還知大唐國裏無禪師麼時有僧云只如諸方
匡徒領眾又作麼生檗云不道無禪只是無師。」
【
師云
黃檗只把酒糟與人噇若是玉泉待者僧云只如諸
方匡徒領眾又作麼生便拈棒打云者漢你又來噇
酒糟。】

「舉睦州陞座云首座􂓎荅云在寺主􂓎荅云在維那
􂓎荅云在州云三段不同今當第一向下文長付在
來日。」
【
師云睦州不耐多說反致文繁若是玉泉則不
然首座􂓎在寺主􂓎在維那􂓎在便下座。】

「舉大川和尚因江陵僧參川云幾時發江陵僧提起
坐具川云謝子遠來僧便出川曰若不恁麼爭知眼
目端的僧拊掌云苦殺人幾錯判諸方老宿川肯之
僧舉似丹霞霞曰於大川即得於我者裏即不然僧
云此間作麼生霞曰猶較大川三步僧禮拜霞曰錯
判諸方老宿底甚多。」
【
師云者僧也具行腳眼未免龍
頭蛇尾若是玉泉待他道猶較大川三步但曰莫錯
判諸方老宿不惟截斷丹霞舌頭亦且不辱行腳。】

「舉內翰蘇東坡於東林總處得省抵荊南聞玉泉皓
布褌機鋒不可觸欲抑之乃微服過訪皓問曰官人
尊姓曰姓秤乃稱天下長老輕重皓便喝一喝云且
稱山僧者一喝重多少蘇無對。」
【
師云皓老被東坡一
拶未免全身上鉤東坡雖姓秤斤兩尚未分明至今
死了不得活山僧今日為東坡出氣去也待皓云者
一喝重多少亦喝一喝云兩箇八兩原是一斤。】

「舉臨濟半夏上黃檗問訊見檗看經云我將謂是箇
人元來是箇數黑豆漢住數日乃辭去檗云汝破夏
來不終夏去濟云某甲暫來禮拜和尚檗遂打趁令
去濟行數里疑此事卻回終夏。」
【
師云此話商量者多
謂臨濟素有當仁不讓師之作者回翻不轉面皮來
若據玉泉見處則不然黃檗行令固嚴臨濟善能提
振家風誘掖後進要勾天下人同做白拈賊召大眾
云還知他疑底事麼以拄杖一時打趁。】

「舉南泉典座辦兩分食詣園中管顧園頭食時展缽
次忽有念佛鳥鳴園頭敲缽一下又鳴又敲一下鳴
既住頭問典座會麼座云不會又敲一下。」
【
師云園頭
遇境逢緣與鳥唱和爭奈典座不識鳥語玉泉若作
典座待園頭問會麼即咄云可以人而不如鳥乎便
踢倒缽念佛一聲而行豈不是園頭知音人耶。】

* 偈

** 示貫如監院

「　荷眾此身苦莫辭叢林眾務必先之龍天常住傾肝膽自有龍天推出時」


** 示大省禪人

「　參禪直以悟為期月冷三更也莫辭試看梅華骨力勝雪寒放出早春枝」


** 示洞雲禪人

「　出家道業問何如參是真參悟不虛悟徹根源非淺近及時進步莫徐徐」


** 示雪幢禪人

「　鐵漢參禪力最堅虎穴魔宮一直穿手疾眼親膽志大轉身堪與佛齊肩」


** 示星槎禪人

「　少󵊮學道力殊強還欲久依選佛場才賦一朝堪中選歸鞭馬上漫輕揚」


** 示蓬雪禪人

「　棹舞清風兩岸霜水雲撥轉汎三湘澄潭攪動蒼龍起一曲漁歌唱和長」


** 示紫橋關主

「　求佛坐禪念未灰磨磚作鏡不須猜打車即是打牛是一擊牢關八字開」


** 示大用監院

「　玉泉八載共開堂輔弼老僧節義長事易事難無變志法門體度自全張」


** 示聞白禪人

「　鳳凰山上鳳凰栖欲養凌雲兩翼齊直待風高方振作出頭天外覺天低」


** 示香雪禪人

「　真行真參真悟生常勤精進佛先成黃梅腰石負舂漢心眼明逾明鏡明」


** 示法直歲

「　行腳歸來志不同全身放下故山中古今法道元無二還輔祖庭振祖風」


** 示惺知庫

「　燈照已躬薑辣人風高學道者相親雖然是箇家常事舊案拈來施設新」


** 示靈樞禪人

「　玉泉戒也玉泉禪萬斛珍珠聚一淵勘破水天心眼透天中更有一重天」


** 示敏修新戒

「　一期受戒與參禪一事成時兩事全禪律雖殊同著眼明珠衣裏舊來圓」


** 示廓曙禪人

「　己事親疏定一生漫將己事視為輕直須勇猛向前進遲早還期佛法行」


** 示璽文禪人

「　堅固道心行力長行門證入悟門強忽然自見本來佛運水搬柴處放光」


** 示澄明禪人

「　芒鞋入我玉泉門佛祖相將一口吞吞卻也須還吐卻大開兩眼定乾坤」


** 示大宗禪人

「　玉泉戒也玉泉禪龍得水還歸故淵一旦雲雷風浪起大搖海嶽震江天」


** 示存文禪人

「　動時則有靜時無一棒當頭何所拘不涉有無道一句將來可列祖師圖」


** 示閑雲監院

「　扶起鷲峰古剎竿精勤十載不求安人天百萬皆瞻仰北斗面南喜共看」


** 示據一知事

「　心力既然為眾施當真行事莫遲遲叢林大任全擔荷佛祖龍天不負伊」


** 示雲在副寺

「　默契龍天佛祖心勞勞心力久叢林長堅松柏傲霜節行力圓時智力深」


** 示字瀾禪人

「　笻竹一枝九頂來水雲遠撥到章臺楊岐栗棘能吞吐拾得一藍擔取回」


** 示參機禪人

「　十字街頭事事明廬陵米價作麼生價高漫向廬陵問到處可將米價評」


** 示洞一禪人

「　上流斷不溷常流一念回光不假修雪後晴天開雨眼五湖風月任君收」


** 示雨谷知庫

「　隨家豐儉輔叢林為眾勤須契眾心寮外莫辭兼重務法門功大行門深」


** 示清影禪人托缽

「　為眾忘身志更堅眾心同格格龍天飽人日日缽盂滿香積國今在目前」


** 示謙行者

「　幼住叢林有夙根幼時蚤立定乾坤不言不笑不驕慢法尊人尊已亦尊」


** 示長脈禪人

「　青春來去逼人忙學道何如色力強三二十󵊮加策進少林五葉定聯芳」


** 示春寰詹居士

「　呼渠盡力不能呼名字無時相亦無名相全消還獨露鬍鬚赤是赤鬚鬍」


** 示爾公王居士

「　面目相呈十二󵊮而今鼻孔復遼天淺深今昔雖無異出氣應知卻勝前」


** 示明性陳居士

「　雖不出家不在家二途不涉不周遮恁麼平正真行履駕大白牛乘大車」


** 示妙圓朱居士

「　二諦不分大智人還從二諦悟來親面門觸著既無滯理事縱橫任轉身」


** 示發道李居士

「　學道不須深遠尋平常心是聖賢心隨緣處世無憎愛清冷家風越古今」


** 示清因陳居士

「　訓子齊家學佛堅人情佛法應機圓者邊那畔事平等世業成功道業全」


** 示發誠徐居士持經

「　自心般若自金剛幻化身中見法王悟得幻身非幻相四威儀放幻身光」


** 示發曇馮居士

「　學道直須叩己躬居家亦有箇家風蓮華不獨汙泥裏還欲常開在火中」


** 示鄂渚海山馬居士

「　有口昔󵊮尚未開拳頭驀豎語如雷離名離相忽然省不負玉泉得得來」


** 復太史宋容菴先生次來韻

「　試把驪珠拈一回驪龍靈氣養珠胎此珠輕重誰為定姓秤人今喜再來」


「　大秤玉泉挂一竿曾將議論逞詞壇今逢太史稱人物手未放時卻未酸」


** 復節崖法弟來韻(時師在平陽)

「　良晤不殊舊所聞清新句有孰同君歸來攜得平陽杖撥轉錦江五色雲」


** 贈密岸禪宿

「　律部威儀久範身道為己任德為鄰賓朋輻輳皆爐茗藤笠到來誼愈親」


** 贈鼻源禪宿

「　五十󵊮來戊己庚無生本體本無生無生體自無今古山秀水長世外榮」


** 贈月恆禪宿

「　松老枝疏影到庭蒼龍鱗即似龍形祁寒溽暑頻相易霜雪萬󵊮不改青」


** 贈大峨萬󵊮寺洞初上座

「　峨眉山水冠諸方小石如珠也放光惟有萬󵊮稱勝蹟一爐沉水祝君王」


** 贈大峨伏虎寺可聞上座

「　萬行同圓行力饒行能伏虎行方高二空莫道不驚客喚出林來即共哮」


** 贈雲濟若愚上座

「　法王法演最高峰錦繡雲鋪百萬重畢竟此雲何所濟相將致雨會從龍」


** 贈廣福密印上座

「　立身行道與師同今復恢張振祖風雙桂親傳來正脈克家子是賴弘通」


** 贈鼇山時禪師

「　法幢高豎白雲間舊是雪峰成道山正欲人人成此道還教透過祖師關」


** 贈在邇禪師

「　為人由己不由它德與師齊智欲過自許金城山說法天華亂散滿藤蘿」


** 贈菩提端圓禪師

「　撐持雙桂舊家門啟后光前始報恩出手獨推公有力拈提正眼破沙盆」


** 贈歸龍大谷禪師

「　天龍甲馬盡皈依大坐當軒萬指圍震動乾坤獅子吼法王法令法王威」


** 贈東寺端霞禪師

「　雙桂分來第一枝新秋玉露正開時逢人覿面頻拈出最勝香風滿芷谿」


** 贈智周禪師

「　叢林重任力承當整飭家風立大綱創守維新功既盛遍師遺範自悠長」


** 贈大龍拳徹禪師

「　祖庭已復尚安危不惜身心可住持體度力遵惟苦志龍天保任振風規」


** 贈量周禪師

「　遍師說法祖庭中幸有兒孫大志同規範秩然持守肅相承遞代仰高蹤」


** 贈若惕禪人養親

「　杖笠飄然方外人而今歸里事慈親母心喜處佛心喜孝子身同佛子身」


** 贈允㓓上座

「　來風深辨作家機格外相投識者稀語默迥然常獨露不將語默涉離微」


** 贈悅可禪師

「　叢林大樹棟梁材天澤還因栽者培葉茂風高群木表綠陰長覆玉池臺」


「　玉泉戒也玉泉禪高似危巖深似淵行到高深機用大權衡佛祖接人天」


** 贈慧目禪師

「　玉泉戒也玉泉禪玉剖石中珠出淵風雨晦明珠玉燦清光直射九重天」


** 贈且拙禪師

「　玉泉戒也玉泉禪虎出深山龍出淵雲起風生龍虎變變時動地復驚天」


** 贈廓曙禪師

「　玉泉戒也玉泉禪看取鳶飛魚躍淵覿面堂堂全體現分明拄地又撐天」


** 贈大可禪師

「　久懷高志輔叢林聚首多󵊮契眾心試看百華遲早
發清香畢竟在雲深」


** 贈遍圓禪師

「　玉泉舊案近來新為得良朋出箇身行得法門中一事還須是我法門人」


** 贈上機禪師

「　出世須舒出世懷隨宜說法度同儕松風散暑人間賣賣到而今六月來」


** 寄溢天上座

「　玉泉已住八󵊮來導眾還須導眾才公舉惟公先繼席吾家法道任弘開」


** 寄龍潭斷雪禪師

「　祖庭大振祖風高才力過人志轉豪攪得龍潭龍一起瀰天瀰地鼓波濤」


** 寄君之姚居士

「　深惜前緣我與公一山中住一湖中風塵漫道三󵊮隔日月相看旦晚同」


** 寄伯樓熊居士

「　聚首談心七載餘白雲邀我玉泉居又煩摩詰遙舒臂力補郎當屋壁疏」


** 寄開伯禪友

「　近處不親亦不疏遠方卻又是同居天寒一偈權聞間燕子飛時另有書」


** 寄珠林上座

「　一園柑橘老秋光幾箇青青幾箇黃養得枝頭霜露熟品稱奇貴特馨香」


** 寄樹義上座

「　龍興山頂不人間一目坦然小眾山苔徑也須還掃雪白雲放出舊松關」


** 寄雲臺符居士

「　學道多󵊮眼已親資生業等總皆真世緣佛法兩無
滯溷俗和光出格人」


** 訪鄂渚秀巖上座

「　玉泉苔徑接臨沮地僻雲深兩奧區攬勝歸來仍縱目江城山野境非殊」


** 登太白峰(悟和尚卜塔若有牧童指云者裏好言訖不見)

「　峻󵍀危巖上碧霄人間天際正非遙青山本自無今古童子重來不待招」


** 鄮山禮舍利塔

「　殊勝山中舍利藏隨人心現百千光大都佛力鬼神力弘護應知有帝王」


** 玲瓏巖禮悟祖爪髮塔

「　石如明鏡照秋毫魔佛到來影莫逃兩眼一生空四海分身也占地頭高」


** 題子美張居士像

「　形端影直氣爽神清淡淡描出面目分明自心自悟體究真誠與人交接溫厚和平夫是之謂子美公久參之見地不墜之嘉聲」

玉泉蓮月正禪師語錄卷第二(終)

(荊州信善姚君之　董彬朱妙圓　陳明性　徐發誠　李發道　馮發曇　馮發德同刻
蓮月和尚住玉泉語錄第二卷　堆藍沙彌光謙對
　　　　　　　　　　　　　鴛湖謝文英穎仙書　角里俔雲望天章刊
康熙十九年孟夏月　　　　吉旦嘉禾楞嚴寺般若坊識)