#+TITLE: 芝園集-宋-元照
#+DATE: 2018-05-12 10:24:17
#+SOURCE: github.com/kanripo/KR6k0217 master 33bc38f8                


* 芝園集目錄

  
  * 上卷　凡十四條
  
  * 杭州南屏山神悟法師塔銘
  * 杭州祥符寺通義大師塔銘
  * 秀州華亭超果照法師塔銘
  * 唐蘄州青著法師行業記
  * 湖州東林禪慧大師行業錄
  * 杭州祥符寺久闍棃傳
  * 秀州超果惟湛法師行業記
  * 杭州雷峰廣慈法師行業記
  * 杭州祥符寺瑛法師塔銘
  * 越州餘姚異闍棃塔銘
  * 越州漁浦淨慧大師塔銘
  * 溫州褒法師行業錄序
  * 湖州八聖寺鑒寺主傳
  * 溫州都僧正持正大師行業記
  * 下卷　凡十八條
  
  * 秀州呂氏靈骨讚
  * 考妣墓誌銘
  * 台州左氏墓銘
  * 新市姚君墓銘
  * 秀州沈君墓銘
  * 崇德呂君墓銘
  * 廣陳馬氏禮經錄
  * 四明孫氏禮佛錄
  * 論增戒書
  * 論慈愍三藏集書
  * 送衣鉢書
  * 讒議
  * 博奕解
  * 四子要言序
  * 高麗李相公樂道集序
  * 送聞伯龍歸大學序
  * 長蘆賾禪師文集序
  * 釋門登科記序


芝園集目錄(終)No. 1105
芝園集上

* 杭州南屏山神悟法師塔銘

天台教始盛於陳隋間教主歿至于唐南北性相之
宗大行于世異端斯起微言殆絕荊溪禪師辭而闢
之遂復興振荊溪既滅逮于我宋又數百年學者鮮
得其要是非相攻訛駮滋甚有大導師號神悟者出
焉師永嘉人名處謙字終倩少厭俗禮常寧寺尚能
為師能即天台十三世之祖師自剔染稟戒四出游
學投足於錢唐天竺慈雲之門敏銳超倫美聲外溢
先達晚進懾然敬服其次歷扣諸方道不我合卒詣
天台東掖山遇神照法師服勤北面遂嗣其居焉自
是磨礱所業優柔至理夙植既深豁有所發乃擲去
浮末研幾根底統宗會異一其指歸五時之教權衡
於法華一家祖乘梗槩於止觀故其所韞不可測其
所學不可究其辯論不可窮每一臨座發言有詣舉
事炳煥聽者莫不驚耳動目揚聲稱善搢紳先生博
雅論士求之講道終夜竟日莫知所詣師虗以待物
慈以容眾青青子衿憧憧而奔踵門扣道若大旱之
望雲霓嬰兒之慕母乳未足為喻晚年出山闡化于
錢唐而東吳禪講頗盛或馳騁文字之學或放蕩身
口之事浸以成俗非朝夕矣師獨能奮然整其頹綱
摘其餘焰其徒往往捨末務本革謬從正者多矣故
有厭棄榮寵者謝絕退藏者禮誦專業者衣盂外飾
者齋戒自持者講論兼濟者禪寂內怡者殆不可勝
數由是先聖之遺化復存於季運者實斯人之力焉
累遷望寺終止南屏報盡緣息示疾奄逝壽六十五
臘五十四即熈寧八年四月五日也門人󰢍全身于
山之右立塔以識之銘曰。

「　天台東掖
　奮于聲跡
　克志圓乘
　妙契皇極
　後世有聞
　斯人之力」


「　靈山天竺
　方朋雲逐
　來者虗心
　往者實腹
　瘠地枯根
　靡不沾沃」


「　西湖南屏
　石室籌盈
　孤蟾奄墜
　大野重冥
　唯遺清風
　布于寰瀛」


* 祥符寺通義大師塔銘

元祐三年十一月十日大師以疾終于所居十九日
火葬得青碧舍利數百粒弟子輩以明年正月二十
六日葬餘骨于靈隱之西麓預狀平生事業從予請
銘以表其塔辭不獲免故為敘曰大師姓阮世為錢
唐人少小頴悟不樂塵俗從祥符寺有章脫素遇天
禧普恩落髮具戒諱子寧字師靜號全真子初依祖
師遇因百法學慈恩經論次從長水子璿法師學賢
首教觀尋歸閉戶焚枯折松輪環講貫若楞嚴若法
華若圓覺若金剛等無慮五十餘過行有餘力旁涉
周孔老莊百氏之書皆通講解善屬文辭頗工筆扎
甞撰金剛心經科記略慈恩彌陀疏鈔並各一卷出
宋高僧傳音義三卷刪續本寺圖經一卷新修廣韻
字錄一卷書疏雜文六卷古律詩總五百餘首其歷
學義解如此中年謝去人事閱大藏凡四周四大部
一周東京普安長興慶善雲濟數處大藏皆師對校
手寫法華等經五十餘軸看華嚴二十部法華楞嚴
維摩圓覺各五百部金剛彌陀並五萬卷密言聖號
晨夕課念不可悉數其焚修精至如此未終前數日
忽謂其徒曰吾報齡非久矣吾沒後舉哀變服挽喪
夜會汝輩必不為之然有假手作臨終頌辭世遺書
多為識者所誚汝無侚俗貽吾恥也俄而臥疾不起
剋時整慮瞑目屈指泊然化去俗齒八十一僧夏六
十九度弟子梵倫梵僎梵仁法孫思振思授思拱思
總其享壽令終如此昔百法以德業擅名言行動靜
為人軌則大師稟奉教言孜孜循踐力勤講課不墜
其風又百法平居手植石嵓木于其庭下以為悅目
之玩一時名賢皆留篇什大師晚年敞軒裁花繼其
所好且欲終身不忘遺訓其尊道重義如此大師天
資沉毅動無輕率深居宴晦怡然自得雖衣冠貴族
出入其門而未甞枉尺屈道趍附權豪苟其聲利其
養志秉節如此大師學問該博德業充富才辯辭翰
出於時流然未甞矜能伐善恃巳陵物不議人之所
短不掩人之所長謙虗退巳慎言寡過其深識遠度
如此於戲人有卒身不為學者有學而不務修者有
修而不存義者有義而不守節者有節而不負識者
有備此數德而不得其終者有以見大師為人為道
有始有卒豈特擅美於一時亦將垂裕於後世也銘
曰。

「　百法五教
　性相支離
　旁求兼講
　通幽洞微
　克嗣遺蹤
　聿修厥德
　操守有終
　動止無忒
　空花起滅
　水月去來
　唯此遺骸
　復于浮埃
　靈山之西
　祖塔之右
　壘石勒銘
　用昭厥後」


* 華亭超果照法師塔銘

法師諱靈照字了然號希夷子父盧氏本東陽蘭谿
建鄴里人法師生而有異不與群童戲劇既失恃怙
志願脫俗累啟於兄兄欲止之遂取三藤極麁者示
之曰使吾擊汝藤碎可從汝意法師欣然躍入山林
間拾藤如束薪負至兄前曰兄果容入道直以束藤
擊之俱碎亦無恨矣兄即感涕乃知其志不可奪遂
令禮本縣寶慧寺紹賢為師一入僧門誓去枕席香
燈禮誦晝夜不息未㫷月誦通法華光明二經年過
弱冠抱經投試即預科選長吏嘉其敏銳別牓以獎
之洎落䰂稟具奉持甚嚴竊自思曰人而不學沒齒
無聞君子恥之矧為佛徒唯道是務飽食虗度不知
其可乎遂浮杯度江詣錢唐香嚴蘭若依湛法師學
天台教服勤數載更欲旁求師訓之曰汝無他往方
今淨覺法師闡化吳興實吾宗間世之匠宜就而正
焉法師受教負笈而往師資道契針芥相投切問近
思夙夜匪懈又數年間一家教觀無不通達淨覺欲
觀其器度歷試重任法師隨事裁置皆得眾心洎淨
覺歸寂吳興道俗請住吳山解空院次遷景德戒壇
院熈寧中香嚴法師居雲間超果力搆教肆纔及完
備無何報盡將啟手足囑其眾曰吾竭力盡心建此
道場常願得一真傳教人以繼吾後非靈照其他不
可道俗依言同謀懇請法師乃率眾而至遐邇嚮風
徒侶奔湊禪誦精苦講誨無倦矧乃崇淨土之教慕
東林之風自元豐巳來結四眾為社專慕彌陀誓期
西往每至春首啟淨土法會七晝夜躬事懺摩愈加
精至如是二三年間士女預社者二萬餘人獲益感
驗不可勝數甞於寢夢見彌陀觀音勢至聖相殊特
法師前禮跪而問曰靈照一生誦大乘經學大乘法
修大乘行期生安養為果願否觀音指曰淨土不遠
有願則生勿復疑矣又甞誦經至於深夜因而倚臥
忽夢普賢身相喜而驚寤遂發心造普賢像誓誦法
華萬部以嚴淨報餘時讀誦不可具紀元豐五年仲
冬月忽臥疾不起謂侍者曰吾於病中見有異事安
養之期吾巳決矣十六日昧爽間北首西面累足而
逝肢體溫煖者三日其徒依西竺法闍維之是日天
慘雲愁風悲泉咽衰素盈于四衢號慟震於大野眾
以香木積而化之開棺發焰或聞異香煙散身灰盡
覩奇瑞舌根不壞柔潤如生舍利迸流赤白相間平
居功業於茲見矣世報五十五僧夏三十四登門受
道千有餘人親度弟子曰靜仁曰覺圓曰靜智明年
仲冬十八日以骨舌󰢍于院之東南隅立塔以識之
其靜仁者累以行狀從予丐文予與法師有舊辭不
得巳強銘繫曰。

竺風扇于震旦台教盛于東吳克荷斯道寔蕃有
徒偉歟法師出為世模拯于弱喪炳于昏衢乘戒
兩急言行齊驅集結蓮社兮希風廬阜剋勤禪誦
兮接武大蘇道因時而或晦形隨物而云殂舍利
騰煙兮粲如珠顆舌根在焰兮赫如紅蕖摧教門
之梁棟失後學之津途機山西湖丈室東隅覩此
靈墳孰不為之嗚呼。

* 唐蘄州青著法師行業記

法師名慧普本郡蘄水宋氏之子稟賦踈朗器識超
邁既具戒品操守頗嚴元和初甞過廣濟邑北望數
里峯岫峭卓鬱如屏障遂有終焉之志乘興曳䇿趍
而登之得一巨巖結廬其下誓誦大涅槃經以為常
業歷年滋久一部通徹凡四十二卷或疑其誕妄趣
舉品題以試之師應聲連續了無澀滯聞者莫不歎
伏而師初不介意躬力耕種用備辰羞卉服布裘以
度伏臘居常誦經朝夕匪懈梵音清朗響應空谷山
深路僻人跡罕到唯樵叟往還每見一青衣隨侍坐
起自是絕粒更無他營議者以為必有幽靈奉供或
有扣問師終不言鄉俗稱異乃以青著名其山焉至
十年有徒道進糺率檀信開基搆廈剏為伽藍即以
山名揭其院額大中十二年十月二十七日怡然無
疾澡浴更衣集眾告別加趺收視奄爾長逝弟子輩
以香泥纏飾建塔于院之東峯皇朝初第三世孫德
明患其居處嶮絕艱於登降乃遷院基于山下徙塔
當其前峯熈寧末七世孫智華智潭又慮院塔相遼
事奉有間復徙塔于院之西北隅傍溪增築用接廊
廡逮今八世幾二百年香火不絕予甞覽三代高僧
傳其間誦經一科多敘臨終異事豈非博聞多學未
若專業一經寓目妙乘不參世論遊心聖境頓息妄
緣是以生則德動神明死乃全身不壞振一時之清
望垂千載之令模豈與夫恃爝火之明衒鼯鼠之伎
者同日而語哉其孫擇言甞慨先祖之遺美雖傳錄
所載而脫略舛誤未足取信於世遠遊江表累造吾
廬撿錄事條首命纂緝將謀勒石以永其傳予喜其
為人敏銳好學復能念祖尚德故為筆削以塞其請
云。

* 東林禪慧大師行業錄

大師湖州歸安縣東林吳氏之子智印諱也復之字
也少厭塵網志慕超拔父母奇之乃聽出家年甫弱
冠禮祇園寺宗盛為師未幾經業通利比試得度既
而登壇稟戒便欲裹糧負笈四出遊學無何師老且
死遂嗣其居弗果先志每以為恨然凡遇知法有道
之士欽羨敬服避席請教一有所聞則忻然頂受拳
拳不敢忘於是經律論藏戒定慧學皆薄知其梗槩
中年聞淨土教觀決能超絕諸有至無退轉自是專
勤禮誦凝神繫想日無虗度師天資質直不喜巧言
諂容迎合人意歷掌眾事而公白廉慎上下悅伏身
無妄為語不輕發道俗往還止以因果死生之理以
相警勵由是閭里嚮風率從善誘元符改號暮秋月
得疾乃摒去人事不接賓侶扶羸牽強不臥枕席獨
於常課愈加精至一日語其徒曰吾此疾不復起也
吾平居誓生安養時其至矣宜集寺僧以佛事相助
十月二十一日辰時寺眾雲擁聲磬諷阿彌陀經殆
至卷末師乃加趺瞑目泊然長逝經夕神色如生鄉
俗聞之持香奔赴稽首稱歎不可遽數壽六十九臘
四十五弟子曰善欽曰有邦曰思尚皆他適獨思坦
者侍疾至終越明年二月十一日依天竺法火葬于
近郊收舍利葬于本居之後園立塔以識之予元祐
中以結界之命甞至此寺寓大師房數宵因語及淨
業師頗以為然自此相別十餘年蹤跡南北殆不知
師之在否比坦者至具道先師平生本末袖出行狀
請文為記予追感不巳故為編緝且欲以始終見證
警諸同道庶幾篤志西想無復自疑自障致虧於發
足耳。

* 杭州祥符寺久闍棃傳

釋可久字佚老錢唐錢氏子少厭俗遇天聖覃恩得
度甞從霅溪法師學天台教喜為古律詩大抵造於
平淡清苦比夫然徹清塞之流未相上下左丞蒲公
集錢唐古今詩從師求槀師曰隨得隨去未始留也
人亦頗高之晚年杜門絕迹送客指門閾為界內翰
蘇公摳密林公一時名賢傾蓋相訪亦未始屈也予
初聞之作詩嘲曰拗折牀頭舊杖蔾任教桃李自成
蹊如何昔日廬山遠却為陶潛一過溪師笑而不答
居室荒陋人不堪憂庭下唯紅蕉數本翠竹數百竿
自號蕭蕭堂師居堂上經行宴坐裕如也既病將卒
輒語人曰吾死蕉竹亦死擇瑛公亦死是時瑛公尚
無恙後皆果其言人亦莫能測臨行口占頌曰生老
病死樂在其中巳矣乎傳語風花雪月言訖長往壽
八十其徒葬骨于北山禪宗蘭若予平時常敬事之
每過舊居愴然有所感因提數事以示來者。

* 秀州超果惟湛法師行業記

法師本東陽義烏宋氏之子惟湛名也子照字也未
生之日有神異僧謂其父曰汝當生子六人其第五
者慎勿留之宜令出家必弘大教祥符中母陳氏始
生法師齠年便懷出俗父母難之因而致疾其父方
悟疇昔異僧之言乃從其志遂禮雙林寺慧勤為師
寺即梁朝大士所居處也真宗天禧中普度天下僧
尼法師乃獲剃染明年即具戒品嚴奉彝範深樂圓
乘聞天台之教大振于江左遂投天台東掖山神照
法師而求學焉晝探妙義夕奉懺摩三業翹勤寸陰
不廢故同學輩以道人稱之復詣四明廣智之門旁
求異聞博究精義一坐十載大有所成乃曰大師所
得我亦得之遂陞堂請益為眾激揚四方嚮風群學
畏服復自思曰大師所授吾不復疑矣若夫圓頓絕
待之旨非深造自得吾竊不敢自許乃優而柔之積
而思之忽於智者祖師言下廓然自悟渙如冰釋乃
與同學先達輩相與講論或稽首伏從者或攘臂拒
斥者法師喟然歎曰吾佛之道得之者謂之無諍三
昧尚非言思所到寧容戲論乎遂卷衣還鄉捿止舊
隱焚栢進月遠繼大蘇之風菜食水齋高慕赤城之
節宴晦林野禪誦自適既而思曰吾祖有訓弘法是
務莫作最後斷佛種人吾今專門獨善豈其孫謀耶
於是負錫來吳闢絳紗于錢唐香嚴蘭若次遷東越
後居雲間即超果道場也法師纔至士庶風偃學眾
雲集有時啟貝文揮犀柄圓音落落駭于群聽或陞
其堂或入其室一雲所雨莫不霑益講習之餘志在
興建導誘豪族力營福事雕彌陀聖像敞淨土懺室
講堂函丈周遭舍宇所須供事一皆新之自是天台
之道淨土之教流于中吳者由師始也山家教觀大
小部帙輪環講授不可具錄熈寧六年三月八日建
光明懺會與眾同修期滿七日臨將解散召集徒屬
遽然告曰吾報緣齊此欲與汝輩訣別宜聽吾言即
舉涅槃遺教等文殷勤囑累其詞哀切舉眾垂淚言
訖加趺儼然而逝異日火化得舍利數百粒粲然如
珠火鍛鐵擊鏗然不壞非戒定慧力曷至于是其徒
以餘骨建塔于縣西余山之慧日院春秋六十五僧
臘五十三親度弟子曰贄通曰宗永曰宗式曰宗古
登門受法者不可勝計海慧圓師實得法之高弟一
日狀其行業從予丐文辭不得巳因為編敘庶有補
於僧史云。

* 杭州雷峯廣慈法師行業記

師名慧才字曇遠永嘉樂清王氏之子少有奇操樂
道厭俗五歲投本邑白鶴寺怡芳為師遇祥符覃恩
得剃度十三進具戒聞四明法智大師傳天台宗教
法席頗盛遂往聽習而稟賦昏魯罔無所措乃曰吾
聞觀音大士弘誓利物有求必應吾將持觀音名課
大悲咒庶幾心智明發學通祖教一夕恍若睡夢見
一梵僧長數丈輙呼師名因脫所著袈裟與師披掛
囑云盡生記吾吾當助汝翌日一臨講會廓然開悟
目矚耳聽有如夙習前後所聞無不洞曉朋儔驚異
摩肩疊足諮詢扣擊應酬無滯法智乃命為眾點讀
凡請益答義學眾環繞法智每於眾前稱其所得從
此名流四方前輩推伏後詣錢唐天竺慈雲法師座
下服勤北面益有異聞既而解行老成學者蟻慕遂
於寶山廣嚴院領徒講授三年遷孤山竹閣又三年
遷南山佛慧寺二十餘年度支毛公請住衢州浮石
院治平初知府沈公請歸住法慧寶閣太尉盧公奏
廣慈之號年老求退杭人惜其去建庵于南山之雷
峯壽八十六臘七十三講過經論為眾授戒不可勝
數感應事迹避誕不書師平生以大悲呪為憑伎少
時甞翹跪一晝後誦之無倦色自後每一跪以百八
為期又欲誓生安養翹跪一晝夜課彌陀名其至誠
皆類此將終得異夢乃曰吾生淨土決矣遂更衣起
坐書偈讚佛偈畢泊然而化實元豐六年五月二十
一日也是年閏六月十日其徒奉全身葬于庵之右
立塔以識之師性恬貌古少語寡欲舉止沉厚與人
慈和天台教門諸家異論師資相戾喧動江浙而師
盡巳所知循循講訓善否短長未甞形齒高而不介
和而不流往來錢唐四十餘年不與俗接所在領眾
供事充給公卿仕人望風師敬養高任世凡百不謀
而至非福慧兼備曷至于此哉平居大小二食朝晚
講誨雖病未甞違眾辭老入庵終身不出雖威權豪
勢竟不能屈真一代之高僧也登門授道不計數親
度弟子凡十人而法宗者一日條目其事以記文見
囑予甞從師稟戒知師頗詳因為編敘以備後世作
傳者云。

* 杭州祥符寺瑛法師骨塔銘

師名擇瑛字韞之桐江俞氏子母王氏嘗夢二日相
趂而至并貫于懷因而有娠且疑必孕二子焉逮月
滿止誕一男次年復姙娠又產一男始應二日之夢
父母異之俱令出家各以經業得剃度然皆明敏好
學有志節長子名子欽字希固受業于錢唐淨住院
晚出遊學卒於天台山次子即法師也師幼失所恃
隨父來杭始脫素于南山之瑞峯後禮壽寧院處邦
為師既具戒品首學戒律俊邁之聲巳出流輩師以
始學頗亦自負熈寧中東掖山神悟法師來止寶覺
師往見之一聞講唱慴然媿伏乃曰不意叔世復有
斯人此真吾師幾不遇也於是虗心潔巳北面師事
摳衣請教朝夕匪懈神悟亦頗器之師雖博涉經論
獨於法華尤為得意因看不二門金剛錍不寐者數
月遂以所得白師師曰法華妙旨歸乎自巳宜善護
持勿自輕也但恐摩尼至寶投于弊囊非所宜耳自
是學行著聞方朋嚮慕如鏡去垢則有像斯分如鐘
中虗則隨叩而應其為道也不羈於相不蕩於空其
為人也不附於時不滯於物言無委曲行無便侫播
遷南北為法忘勞行止隨緣去留在我或領眾住持
或寓居講演蘇杭湖秀歷二十餘處中年多病遂居
祥符古剎一揮麈柄緇儒雲集洪音迅辯聽者莫不
耳聳目貽歎其頴脫元符二年春得疾藥不可療臨
行自省曰吾二十年專弘上乘啟悟群庶豈謂嬰茲
疾苦力不能制將非所傳未契聖意乎遂以平生著
撰對眾火之奮身而起面西凭机命眾誦彌陀經纔
及流通奄然息絕實三月二十九日也壽五十五臘
三十二後五日闍維於下湖之野是日素幡滿路香
木成𧂐道俗追送數里間車馬不容火滅得遺骸散
于湖中或謂法師有益於世一旦歸寂而遺風餘懿
泯然無聞殆非我曹所忍遂使人漉之止得半許立
塔葬于靈芝懺室後蓮池之西請予為銘予與師童
稚時巳相往還以至同試經同學教知師頗詳故不
敢辭銘曰。

「　至聖降靈
　唯為一實
　鷲嶺開權
　鶴林扶律
　天台妙悟
　章安祖述
　不有法師
　孰造淵密
　區其善否
　糾其得失
　住有沉空
　虎皮羊質
　若夫冥乎真者
　無動無出
　繫乎數者
　有始有卒
　收種凭机
　加趺掩室
　香燼有身
　塔藏遺骨
　荷花開謝
　湖光出沒
　留示諸徒
　仰止奚畢」


* 越州餘姚異闍棃塔銘

釋單異字隱之越州餘姚杜氏子丱角時巳有超拔
之志脫素于龍泉寺禮清序為師遇皇祐普恩得剃
度既具戒品負笈挈囊學天台教於四明贇法師自
後徧歷諸方知新溫故天竺明智雷峯廣慈皆登門
入室孜孜扣擊餘二十年所業既成遂還舊隱道俗
或以住持強之皆確然不就柰何耆舊篤迫事不能
巳遂於本寺講演圓乘聽眾悅服晚年謝去人事掩
關不出嚴治一室專修淨業禮佛誦經不舍晝夜崇
寧改元夏制將解忽染微恙至十九日召集徒屬焚
香告曰吾生淨土時巳到矣當乘金剛臺隨佛西邁
願勉力進修可得相見言訖索湯沐浴手結佛印泊
然坐滅是月二十五日火化于西郭而灰骨間舌根
數珠儼然如故得非誦持之効歟其徒以某年某月
葬于當山之西峯壽七十六臘五十二平居誦普賢
觀經萬卷法華經五千部彌陀經萬卷佛號不計數
一子曰德懋二弟曰覃逸曰覃悅悅見為僧首甞從
予學律一日具錄其事求銘以識其塔銘曰。

「　惟師為學
　有而若無
　惟師為行
　實而若虗
　形器化矣
　珠舌儼如
　白業斯著
　青史宜書」


* 越州漁浦淨慧大師塔銘

大師蕭然漁浦章氏子少孤與兄同事母年甫弱冠
知兄力能幹家遂白母求脫俗禮淨慧院子蘭為師
嘉祐四年得剃度明年具戒諱清沼字澄之自少有
膽氣善營眾事好賓客胸中豁如也於是眾推主事
凡三十餘年其先院宇卑陋師乃勠力興建除大殿
外廊廡堂舍皆鼎新之元豐三年建轉輪藏始則募
眾計用不足乃盡輸囊長至於冬無衾襦夏無絺綌
而未始有倦色元祐中余過蓀溪次命余結大界講
彌陀經受菩薩律儀自是專持齋戒食後雖湯茶不
進晚年謝絕人事於院之西北隅搆堂曰忘緣別開
懺室看華嚴十六觀經繫念彌陀早晚佛事不輟紹
聖二年春得疾聞余赴四明築壇舟次西陵遣弟子
道淵召余且欲敘別遂往見之雖巳在膏肓而精爽
不亂一日呼左右擊磬厲聲稱佛逾於平時其徒乃
集眾諷經師自稱普賢懺悔發願迴向三偈巳泊然
息絕是年十月葬全身于院側楓林下俗壽六十三
僧臘三十七度弟子六人法孫希深具狀老師平生
事業從予丐銘以表其塔銘曰。

「　師之存兮漁江之人翕然如歸
　師之亡兮漁江之人寂然無依
　嗚呼大師之為人也茲焉可知」


* 溫州褒法師行業錄序

法師名契褒字天錫永嘉橫陽徐氏子幼歲厭俗投
興業寺壽聖院出家剃髮二十進具戒遂遊學四方
至越州天衣山見曇翼禪師生平事業慨然有景慕
之志誓發心終身誦經為業俗年七十八至和改元
十二月二十七日澡浴易衣巳念佛而終其諸大乘
經呪佛名或目覧口誦或剌血書寫或逐字敬禮並
具錄如右當時文士有過其塔率多留詠略錄其三
章則師之功行可見矣。

「　飛霜飛露寒空寒
　夜夜夜半冰欄干
　紫皇天眾合指掌
　聽誦字字到日上」


永嘉周侃。

「　金猊烟噴空閑堂
　經聲松韻和清商
　西風月落寒夜長
　白芙蓉滿心地香」


天台長吉。

「　應向鷲峰親得記
　醍醐香味滿心田
　人間劫石終須壞
　難壞吾□舌上蓮」


不記姓名。

* 湖州八聖寺鑑寺主傳

師名惟鑑字公照德清嘉育沈氏之子少厭塵俗依
寺僧有章脫素年十六試經業剃度既具戒品從長
水子璿縉雲仲希學賢首經論又從安吉羅漢長老
參問禪理晚歸本居眾推以董寺事師口不沾葷囊
無餘積所獲施利畢歸營福言行繩準舉措公正其
徒莫不敬服建觀音院啟長堂鑄鐘結界皆勠力為
之募萬餘人為社同崇淨業以旃檀木刻西方三聖
早暮懺念中宵施食終身不輟閱大藏一周誦法華
千部光明萬部如是凡三十餘年孜孜不懈而世鮮
有知者噫非僧傳所謂高而不名者歟元祐五年十
二月二十四日微恙不起越三日午時澡浴易衣集
眾持諷加趺瞑目屈指為印泊然化去數日方殮體
貌儼如俗齒七十九僧夏六十三弟子輩以明年三
月十三日闍維之仍錄平生事業請文於余故為編
次庶有補於同道云。

* 溫州都僧正持正大師行業記

大觀元年九月十五日午未間永嘉都僧正持正律
師歸寂于城西之壽聖院前三日命眾僧諷十六觀
彌陀等經師亦合掌䖍恭隨聲而和將終乃指西向
云此吾所歸處也良久奄然息絕至十月二十三日
茶毗于西郊發棺投炬膚體如生唇頰如紅蓮火滅
得舍利不勝數至明年某月某日葬遺骨于西岑駐
旌亭之南郊立塔以識之親度上首曰知孟具狀先
師平生行業求文為記予尊僧正實為先達僧正視
予不以晚輩抑與師有舊故不敢辭師諱靈玩字占
叔本郡宋氏子童年厭世禮開元寺妙明僧正曇可
為師二十三試經業得剃度當年納具戒即有志于
學聞天台真悟律師闢絳紗于錢唐遂與同友仲卿
而就學焉敏銳剋勤寸陰不癈儒老百氏餘力旁求
當時卿玩之名藉藉稱于教肆既而還鄉卿迺導誘
親族重建戒壇壇成未幾不幸早世其先壇上不立
佛像師欲立之而眾議紛挐是否未決師於眾中袖
出戒壇經證之眾遂默伏自是壇場製度一稟於師
仍立南山祖堂於壇院之左既而學業內充名聞外
溢於是眾命住本寺教院法明忠老當代之名匠一
日過門正當講次因而就聽講罷執師手曰吾鄉善
講唯師一人而巳自後凡有登門指令從師先學戒
律然後可習經論次住永安常寧律院又遷東安教
院復遷杭州普寧寺尋歸本寂禪院後居大雲律省
師以不倦誨人來學輻湊舍宇為之不容眾信傾財
鼎新蓋造不數載而成因命演法處為毗尼講堂塑
律宗祖像列祀于閣置律乘教藏緘于丈室自此人
皆號為毗尼師焉郡倅唐公(穀)舉師為僧判次遷副
僧正郡守張公(濟)性嚴少交游待師獨厚又遷都僧
正給帖令揭額為十方律院郡守楊公(蟠)知師公正
凡僧門事盡委處斷仍為親書額字贈毗尼講堂詩
見于永嘉百詠大夫吳公(君平)讚師𦘕像盛稱其美自
僧判至都正掌握教門二十餘年略無遺缺數以病
辭後方獲免師昔甞臨壇度戒位在第三知郡石公
(景立)以為度戒事重宜選德人餘皆黜退獨留師一
人仍推為壇長萬口皆謂綱紀壇場得其人矣師少
居學地不憚勞苦至於祖師三大部本講十記諸餘
卷帙皆親手書之逮本寺遭爇悉為煨燼復出錢唐
傳寫以備撿閱師講學外於西方淨業信願甚篤甞
命工繪彌陀觀音勢至三聖像隨身奉事至老愈勤
凡有少善悉嚴淨域故隨處坐臥面不背西日誦彌
陀經四十八徧酷愛飛山往生傳鏤板印施為眾銷
釋講行事鈔十五過羯磨疏七過戒本疏八過諸小
部帙不可悉數自餘法華光明十六觀普賢行願諸
小經呪日別看誦以為常業凡所施物隨得隨散衣
盂之外唯教乘數百軸耳登門受道前後往來二千
餘人散布諸方分燈傳化俗壽七十六僧臘五十三
評曰棄俗為道其要在三一曰行巳二曰利他三曰
護法竊惟僧正自入道至終稟律奉戒不虧其節不
辱其身禮誦焚修日無虗度則其行巳不為不勤矣
甞患鄉閭律學不振遠涉江山尋師受業晨夕講演
訓誘來蒙故使南山宗部遐邇獲聞流演無窮由師
為始則其利它不為不博矣四十餘年弘闡律藏播
遷南北一志流通魁鎮教門肅清海眾主持壇席糾
正軌儀荷法輕生死而後巳則其護法不為不篤矣
晚年謝事退養幽居建志存誠專期西邁臨終正念
奄爾遷神逮至荼毗道俗奔赴眾覩異相追慕哀號
斯可謂始卒兩全美善俱盡非存誠荷法孰能至於
此哉於戲人有片善猶足可絕況備斯眾德而無述
乎故直筆編其始末以俟異日作傳者云。

芝園集上

芝園集下

* 秀州呂氏靈骨贊

秀州海鹽廣陳鎮普照院釋智圓母喪以遺骨盛於
小匣日誦毗盧灌頂呪加持淨土覆于骨上殆至盈
尺一日頂骨忽涌於土面初不以為然仍舊覆之翌
日復爾眾皆驚駭適會武夷公權鎮作記以廣其事
青山安忍子復作贊曰。

噫彼遺形兀如無情既積土而餘尺何自底而還昇
為毗盧之本誓為濯頂之勝能為慈母之積德為孝
子之克誠考眾緣而罔知所自詰至理而寂爾無名
不見所宰孰示斯徵無師上智未足測懸河妙辯無
以評唯其莫測莫評兮所以為靈。

吾佛初成正覺即結上乘戒首曰孝順至道之法次
命其徒曰我初出家與父母誓若得佛道當先度之
逮還本國父王展禮即踊身虗空七多羅樹若有所
不敢當也尋昇忉利天為母一夏說法由是二親皆
獲果證父喪既殮率難陀阿難羅云共舁棺就葬顧
謂眾曰吾恐當來兇暴不知報恩故也其苦勉深誡
徧見于大小乘經律論學者共知不復備舉然有晚
輩不從師範肆意狂走棄親遠遊殊不念倚門延頸
拊膺飲淚積思而成病者往往有之矧復知病而不
歸省聞訃而不奔喪臨喪而不展哀履時而不致祭
乃引洞山拽殺母玄沙不救父以為方外達人不在
是也吁汝謂吾佛方外耶方內耶達耶不達耶何拳
拳奉親不違生事死葬之禮乎哀彼二師但肆一時
之特異不顧後世之冐濫害傷名教不為不甚且夫
辭親割愛者蓋所以平親疎彼我之見息愛惡取舍
之情然後生佛等觀怨親無外四生六道孰非吾親
服勤侍養未害為達是以睦州供母手自編蒲道紀
報親肩常負擔安有辜恩悖德而為達乎若乃尋師
訪道夕愓朝勤不棄分陰猶不免過而況任性嬉遊
爛眠飽食則無間極苦未足為報甞覽呂氏靈骨記
愛其所謂報恩求法兩存而並行有以見武夷簿公
不獨知圓師之所存是亦深契吾佛垂訓之意有足
警寤於吾曹也因題贊末以廣其致云。

* 考妣墓誌銘

考君唐姓諱祐世居錢唐祖父皆為公吏遂承其業
君仁慈寬厚出於天性公勤廉慎上位多任之凡典
廂鎮里巷鬪訟止以善言和解至有置酒勉其去甞
歉歲差散米濟飢民而公倉出給必有費耗他皆削
其升合君乃別籴陰以益之由是在處皆目為佛子
君雖吏人坐必儼如行必緩步口不談非議足不履
非所公筵餞迓紛華滿眼君獨俛首未甞窺􂎫輕薄
輩以為取笑少孤事兄亮亮性嚴小有忤意輒加敺
叱君怡然遜謝沒齒無怨訴凡家貲不入私室盡以
付兄聽其裁置或勉與兄析居君曰吾無他親獨一
老兄而巳骨血離異非吾所忍為也有日族人強之
且使草狀君執筆墮淚不忍書遂擲筆而罷於是兄
弟聚首終老晚年休退日唯課念元祐四年秋染疾
至十月十一日稱佛揑印而終享壽七十五娶郡人
竺氏生男四曰簡曰齊曰照從釋氏曰式早世五女
皆出適後月十二日葬于北山青枝塢。

先妣竺氏自處室巳能篤信佛理洎歸先君執勞敬
難如婢事主女工婦事凶喜禮度鄉隣取之為法主
家嚴毅慨然有丈夫志與人柔順凡姻戚無表裏無
豪賤皆包容矜恤至於婢僕群小低顏輭語若恐有
所失奩無餘畜隨有即散于投借貸無不周給造像
供僧尤無所惜中年棄生事絕首飾齋戒蔬素專慕
淨業辰夕禮誦言音清朗過門者往往駐足傾耳遲
遲不去鍼縷澣濯至老不許人兼紹聖二年春得疾
六月十日卒於臥寢移時身暖神色不變指結佛印
堅不可解壽七十七明年正月十八日拊于先君之
塋吁父母生我其恩巳為罔極而況遣我脫塵拔俗
學佛知道則其恩尚可報耶銘曰。

「　於戲考妣
　積行可紀
　後世弗聞
　人子所耻
　顧茲鞠育
　實惟怙恃
　厥德罔窮
　厥心曷巳
　孰有為弟
　事兄猶父
　孰有為婦
　事夫猶主
　生則偕老
　死兮同土
　勒銘幽泉
　用昭終古」


* 台州左君墓銘

君諱伸字君儀世為臨海人謙恭端直平易安靜行
無疾趍語不輕發治家營生不以非義剋人毫髮之
利為人所犯未甞形色聞人之過未甞形齒知人有
善敬慕如不及性喜佛理見其徒不問賢不肖皆盡
誠致禮年未壯從東掖山神照法師求菩薩戒法師
對眾稱賞摩頂與記自是嚴奉淨禁凡臨齋日中食
之外有形湯藥不復進口適有親族宴會請君預焉
雖苦言篤迫終不曲從乃曰吾豈徇人意而欺佛制
乎如是四十年至死不易刻西方三聖像不與匠者
較其直誦法華三千四百餘過金剛二萬餘過起橋
甃路賑給孤寒略無所惜娶大田黃氏柔淑有賢行
亦頗向佛生男六曰太微業儒場屋有聲曰良王孝
友泛愛不幸早世曰太怡曰完曰較一為釋氏曰淨
圓女三皆出適黃氏既逝不復再娶獨居東山之別
業禮誦之餘疊足凭机宴居終日申申如也有謂君
曰所居無乃寂寥乎君曰按有佛書堂有佛像何寂
寥之有一日當經桉處有鷰欲巢其上君曰爾巢于
此恐穢吾經少頃鷰徙他所其感物如此紹聖二年
秋臥疾不起預命僧朝晚懺念君強起厲聲誦佛不
巳將啟手足命淨圓發法華首題增菩薩大戒尋夢
三偉人顏釆瑩潔立于江皐召君登舟瞥然西邁君
以為三聖導引之先容自是盡出所愛物分遺長幼
急召僧諷彌陀經未徹乃曰吾巳有證生淨土必矣
侍人曰何所證耶曰我巳得佛光矣遂沐浴更衣叱
退左右嚴誡勿泣恐亂吾意稱佛揑印泊然而𣧩實
其年九月十二日也享壽七十二諸孤卜明年某月
某日葬于江南之子方隩禮也予元祐中甞寓台城
日與左氏子弟遊淨圓以予知君之詳遂登涉溪山
不遠千里而至且欲請銘以表其墓辭不獲免直筆
編次若夫考姓氏之所出事文辭之華麗則吾不如
老儒矣銘曰。

「　於戲君儀
　資性天成
　居敬行簡
　閑邪存誠
　視其所養
　既壽且寧
　觀其所終
　厥證迺明
　夫謀生者
　不得其死
　而達死者
　獨全其生
　君其全矣
　吾敢不銘」


* 新市姚君墓銘

姚氏之子喪其父巳三年一日泣告於予曰先君以
元祐元年十月十七夜終于所居享年七十有五娶
梅林沈氏有二子即明與弟時也六孫漸沖澂源浹
淵卜今年三月二十三日依西方法火葬二十五日
󰢍餘骨于祖母之塋皆先君之志也竊惟父母有善
子不能稱之於禮所謂不孝且先君平生為善唯師
知之願銘其墓俾無墜焉予哀其有喪又愛其父之
為人故為敘曰君諱映世居湖州德清縣新市鎮其
先家微而能竭力以事父母謹身節用展大其業以
至為豪族父喪奉遺言化之洎母喪哀慕不巳乃窆
于近舍之園林間搆亭宇終身居之歲時追福以酬
罔極凡語及父母輒涕淚不止其純孝如此中年以
家事付其子燕居養志閱佛書持佛名六齋五戒至
老以為常業崇塔像葺寺宇供聖飯僧不可勝計嚴
冬歉歲賑給孤寒以至輿梁義井凡有惠於人者皆
率先為之而輸其貲帛若無所惜其樂施如此沈氏
既喪誓不復娶而鰥居獨處怡然自得雖親族篤勉
之終不能迴其志曰吾豈恣巳所私而貽子孫之患
耶其清慎如此早暮臨食必三復拳跽媿謝於天又
令舉家皆倣之君雖富有常若不給每謂人曰吾家
起於微今雖財食苟完然且不敢忘其始晚年宗族
既盛而居室尚卑其子乃選材拓其第宇而君終不
樂曰於吾甚非分矣其守巳如此君為鄉中父老然
未甞恃巳陵物至於寒賤皆溫顏與語若無高下故
居則雖婢僕皆愛之出則雖強很皆畏之隣里或有
所爭殆不可巳者必求於君君往與一言無不平息
其服物如此君未終預數月忽多置槀薦或問其故
則曰吾不久逝矣必命浮圖者禮誦用以藉之貴其
精潔耳又囑其子曰吾歿後宜修崇以資吾報其他
無益事雖古今所尚慎勿為之人初或未信至期果
如其言其令終如此夫純孝仁也樂施義也清慎禮
也守巳智也服物信也所以令終者此也且人有一
善猶足稱之矧備此數者而述耶銘曰。

「　至哉五常
　天性本爾
　蒸民倥侗
　訓諸名理
　有一于是
　適為君子
　矧夫若人
　克備斯美
　惟形有亡
　惟德不死
　永錫孫謀
　百世可軌」


* 秀州沈君墓銘

君諱延祿世為嘉興人本家于白苧鄉晚徙居郡城
未幾別卜他舍施舊第為本覺廨宇君為人長厚少
小克嗣家業有如成人其事親以孝其治家以禮其
守巳無所渝其與人無所競故為鄉人之善者所稱
每事必投誠於佛而法華一經尤所駐意命僧讀誦
歲時不輟自持大悲消災密言以為常業供聖飯僧
不可計數元豐四年十月二十六日得疾終于所居
壽七十九始娶周氏先逝晚娶丁氏長男曰文雅次
曰文益二女並歸他族孫男曰宗道曰宗且曰宗敏
者從釋氏孫女三人尚處室六年三月二十二日將
從火葬予以法會因過秀城諸孤具錄其事從之乞
銘予哀其有喪辭不獲免銘曰。

「　以義而富
　以仁而壽
　厥始有聞
　厥終益茂
　積善于今
　餘慶于後」


* 崇德呂府君墓銘

忠亶君之諱也子厚字也世居義禾錢氏有國時遠
祖皆為仕洎納土歸田無復繼者行琛曾祖也仁悰
祖也文滉父也君幼孤能治家逮成人而家業大成
先娶陳氏生二男曰宗古早世曰宗顏克嗣父業一
女適邑人蔣芳孫男五曰京曰亢曰永曰亨其一從
釋氏曰慧滋曾孫十有四玄孫一舉家五十餘凡五
世而君皆見之晚娶劉氏先逝君稟賦沉厚姿貌落
落望之若可畏然與人溫恭而無競中年為疾所苦
耳目昏塞遂求悔於浮圖敬持密語未幾輒愈自是
謝絕人事杜門不出者僅三十年子孫皆孝敬侍養
有常君家雖富豪而謙卑節儉常若不足每臨衣食
必擎拳慚謝然後乃進甞訓子孫曰吾家財穀苟足
汝宜知幸勿自驕傲而奉養過度此又見君之為人
也元祐改元歲首忽自感曰吾宜去矣遂絕葷血而
課佛至三月且神色不亂屈指為印奄然謝世享年
九十三越明年二月初吉葬于邑之西南隅予甞過
是邑而諸孤狀其事號泣叩首求為之銘銘曰。

「　噫彼君子
　聞于鄉里
　以直而生
　以壽而死
　有初有終
　盡善盡美
　貽厥孫謀
　庶乎不巳」


* 廣陳馬氏禮經錄

清信女馬氏世居秀州海鹽縣廣陳鎮父諱喜生而
柔順長歸鎮人陳世華躬勤婦事協和親族夙植所
資篤奉佛教樂善恤物節用好施至有僧道過門孤
寒投謁皆能輟巳給人所欲年甫三十忽若自悟輒
慨女報極為鄙濁深厭勞生無足可樂乃曰年光易
去薄命難保苟為躭湎世樂不自䇿修一旦長往前
途何恃全玉雖貴不足延齡骨肉至親豈能相代由
是削去塵事掃治淨室誓禮佛經以為常課香燈繼
日孜孜弗暇逮于垂暮役奉愈勤所遇經懺無問豐
約皆一字一禮歷年滋多遂盈卷帙以字校禮殆不
勝數又常奉六齋終身不缺累受五八戒守持頗嚴
元豐五年仲夏間微疾不起忽見一沙門合掌而至
俄頃失之翌日將午顧謂侍人曰日當午耶又見沙
門迎前相命乃整容趺坐屈指為印奄然而化是月
十七日也享壽六十六生三男曰惟照次曰惟恭早
亡又次曰惟正三女皆巳出適明年正月二十一日
葬于本邑之華亭鄉諸子號泣以謂慈母積善有足
聞者而不能稱之非孝道也遂狀其實從予丐文以
識之予曰吾佛之教廣大宏遠無往不利其教之所
被無士女無豪賤無老幼無賢愚至有篤信者焉躬
行者焉然後於無所得中而無不得由來不為不多
矣若馬氏之事佛雖莫知其膚奧考其世善令終亦
可謂有得矣儒謂女子小人是為難養吾以為人不
可以類取在其志而巳且人有倥侗不可教者雖可
教而能不自守者於親不能盡其養於君不能盡其
忠吝財荒色酣酒嗜音醺醺終日空空卒世彼雖丈
夫非丈夫也此雖婦人非婦人也後世覽此尚不能
一思齊耶嗚呼。

* 四明孫氏禮佛錄

四明慈溪清信女孫氏自中年寡居厭塵習去女飾
唯篤信佛法蔬素齋戒課念禮誦餘三十年至老不
懈常手製衣衾襪履施僧前後不知數凡羞齋設會
必親執事以盡其敬遣子從釋氏曰如昪住支山定
慧蘭若適因本居起造喧闠乃往昪所寓居幾半載
凡僧物至於茶水未始輒啖是時昪方期三年長懺
以賽願而親臨撿舉不容縱怠昪頗憚之忽頻夢佛
僧愈加精至一日微恙見異人立臥牀前囑曰宜勤
持誦不可慢也次夢八僧旋遶懺室自見身掛縵袈
裟隨僧行道少頃又見當中有一木龕漆飾明瑩既
覺乃知將逝之相遂命僧懺念曰吾當歸淨土矣叱
退親屬勿相擾乱索香湯澡浴著淨衣專誦彌陀經
於大眾前加趺結印執念珠幡脚誦至一心不亂語
昪曰助我誦之氣將盡矣言訖奄然而逝異香天樂
近遠皆聞停七日鄉人聚香木化之遺骨葬于某山
年七十八平居禮誦經佛皆自紀其數今刻石留于
後世使觀者知佛法不可不信既信不可不修既修
必有善相隨之則知吉凶禍福因果報應如影響如
符節無毫髮之差聞者見者得不自勉哉。

* 論增戒書

某月日釋元照謹熏滌裁書獻于
權府運使門下貧道自齠齓出家冠年比試獲中洎
落髮稟戒潛心於佛乘十有六載自度庸昧區區於
卷䇿間雖不能深造聖人之淵蘊然亦粗領萬分之
一二今不避狂斐輙敢言於左右夫佛之教大率指
萬化而歸一心即一心而見自性且性之為體湛寂
虗曠朗徹無礙其高不可踰其廣不可際無生佛焉
無依正焉無死生焉無去來焉無愚智焉無物我焉
平等一相一相無相是謂法界焉常住焉真如焉實
相焉如來藏焉首楞嚴焉般若焉涅槃焉種種異號
其實一也聖人覺之謂之菩提眾生昧之謂之煩惱
聖人將以其所覺而覺其所昧於是無像而像現百
億之容儀無說而說出大千之經卷機分異類說有
殊途要其所歸無越三藏所謂經律論也示其所修
則有三學所謂戒定慧也戒也者所以軌範於身口也
定慧也者所以融冶於性情也然陟遠者未始不自
於邇入室者未始不由於戶是故三藏三學必推戒
律為首焉伊昔南山律師專以此學為巳任操觚著
撰大倡其要一家部帙計三百餘軸貧道雖不敏甞
從事於此宗矣且知夫戒者截苦海之舟航發萬善
之端緒三乘聖賢之所尊敬歷代祖師之所傳通但
受之者心有明昧學有精粗而不能一揆故有初受
者焉重增者焉故律明發心則有三品一者唯期脫
苦專求自利名為下品此二乘心也二者為物解疑
自他兼濟名為中品此小菩薩心也三者忘巳利生
福智雙運了達本性求佛菩提名為上品此大菩薩
心也審知初受但發中下佛開重增轉為上品此所
謂增戒也桉梁高僧傳宋元嘉十一年有梵僧名僧
伽䟦摩為祇桓寺慧義等五十許人度蔡州岸駕船
江中重增戒法又準戒壇圖經唐乾封二年南山律
師於京兆府為諸岳瀆沙門春夏二時再行重受以
至四分律成實論師資傳等並明重增之法實佛教
之常儀僧徒之本事耳然彼諸師不知所以相與鼓
惑鬪搆紛紜者蓋亦有說焉貧道熈寧間自溫台遊
方還本受業院在祥符寺之東南隅閉戶專業謝去
人事乘閑揮麈讚述戒律無何謬為人所知遂有遠
方之朋負笈日至而就學焉每患正法下衰人情鄙
薄僧綱解紐非一日矣輙不自料頗有意於扶持故
夫來者必博之以禪智約之以法律持盂丐食以充
其口腹疎布裁衣以蔽其形苦日加朔引夕增勵修
出處語默率遵於佛制如是數年間罔敢自怠然將
行古道必反常情往往同儔輩以為矯異駭眾而窺
伺短失者有矣竊自解曰孔子云事君盡禮人以為
諂也予事佛盡誠人以為詐不亦宜乎且孔子聖人
也言無口過行無怨惡然猶不免世俗之憎嫉故甞
疑於桓魋辱於陽虎畏於匡人困於陳蔡況一末下
庸僧學古背俗而不為人之所惡者其可得乎以致
彼徒率因行事有所不同夙懷忿慍乃乘是增戒之
勢以致鬪訟其意無他直欲以無辜之人陷於縲絏
之中耳自念與時寡合一無勢援獨力不能加眾厥
或枉遭刑戮固無惜於一身但恐遏絕律風使無聞
於後世耳恭惟權府運使負伊周之才佐唐虞之主
文聲治術卓出于群英仁政德風下臨於庶物願垂
明鑒少賜哀矜苟得戒法流通三寶住世則涅槃所
謂我滅度後以正法付囑國王大臣斯言殆有所寄
也荷法事重繄叩情深􂏖瀆尊嚴豈勝戰汗不宣。

* 論慈愍三藏集書

某月日釋元照謹齋沐裁書獻于
權府朝奉明公貧道甞聞律佛所制也教佛所說也
禪佛所示也是三者皆出於佛曰三學曰六度故為
佛者不可滯於一端威儀軌度持犯開遮皆見於律
非學無以自明權實偏圓觀行因果皆見於教非學
無以自辨識心達本忘筌離相皆見於禪非學無以
自悟經曰歸源性無二方便有多門是則律與教與
禪同出而異名殊途而一貫所謂同出者出於一心
也一貫者會於一性也心性也者一切眾生見前覺
知之體也其量虗寂其用亘廣潛于萬化之際見于
動用之中四相流而不遷三惑覆而常照柰何漚生
覺海雲點大清岸逐舟移花因眚發熾然妄動矒然
昏塞紛然馳散非一朝一夕矣吾佛哀之將使復其
本也於是制其妄動故謂之律闢其昏塞故謂之教
攝其馳散故謂之禪以是觀之律亦心也教亦心也
禪亦心也三者皆我自心豈容是非彼此於其間哉
不然則心外有法未契佛祖上乘之旨也是以自古
知識節行超邁未始不稟於律博涉經論未始不知
於教希夷淡泊未始不通於禪歷觀三代高僧傳至
有木食草衣孤節苦行卓然風霜不改其操鏗然憂
喜未達其心故得振清望於當時垂令模於史籍近
世慧林孝本法雲大秀皆釋門之豪傑舉揚宗風激
勵修奉天下緇儒雲奔草偃率從其化自是其徒稍
知頓悟漸修之門藉教悟宗之理但古今學者自有
黨宗蔽曲之淨謂了心見性何假修行認放蕩為通
方嗤持守為執相殘毀正教瞖罔來蒙故慈愍三藏
文集於是乎作也斯實救一時之訛弊護佛法之紀
綱耳而況一破一立或抑或揚乃釋門述作之通規
義學討論之常事也西天諸論大小相攻或空有爭
馳或性相勍敵二部五部十八五百異執支離于今
不絕此方傳教華嚴賢首天台慈恩互相斥奪章疏
競行亦猶儒家魯史春秋學開五傳國風雅頌分為
四詩孟氏辭闢於楊墨子雲無取於老莊鄭玄王肅
師資形矛盾之談劉向劉歆父子有異同之論至如
宗門自達磨西來衣鉢相傳迨于五祖而下則南北
分宗其後各建門庭而五家派別雲門臨濟當世盛
行然各據師承互相嗤笑又如古今語錄謂佛身為
屎橛指大藏為故紙薄講學為入海筭沙貶聽習為
分別名相徧在禪䇿不復具舉即應講學之師執為
謗巳而興於諍訟耶蓋不知古賢為物情深方便苦
口使求魚觀月不滯於筌指耳貧道少小辭親冠年
從道尋師務學負笈橫經于茲三十一臘矣不料寡
薄謬為師首在處養徒晨夕講訓上酬佛祖開悟之
恩次報王臣存護之德頃以前任太守王公修撰持
遣公符邀命至此俾於南寺重建戒壇方欲糺募豪
族發首興工無何諸師見忌異論鋒起以謂慈愍集
乃貧道自撰假彼名字排我宗門曾不知此文得於
古藏編于舊錄不省寡聞輙懷私忿以至訟于公府
干長吏直欲投諸深穽加以大石恐愶督迫幾不能
免竊惟古人有言出乎爾者反乎爾者我既無心於
物物豈能加於我故唯緘默坐視未始一辭辨之然
恐官司未委情實謹賷元得古本文集并敘始末三
于左右是否枉直惟明公裁之不宣。

* 送衣鉢書

某月日比丘元照謹裁書獻于
淨慈圓照禪師元照早甞學律知佛制比丘必備三
衣一鉢坐具漉囊是為六物上中下根制令遵奉故
從其門者不可輙違違之則抵逆上訓非所謂師資
之道也三衣者何一曰僧伽棃謂之大衣入聚應供
登座說法則著之二曰鬱多羅僧謂之中衣隨眾禮
誦入堂受食則著之三曰安陀會謂之下衣道路往
來寺中作務則著之是三種衣必以麤疎麻苧為其
體青黑木蘭染其色三肘五肘為其量裂碎還縫所
以息貪情也條葉分明所以示福田也言其相則三
乘聖賢而同式論其名則九十六道所未聞敘其功
則人得免凶危之憂龍被逃金翅之難備存諸大藏
未可以卒舉也一鉢者具云鉢多羅此云應器鐵瓦
二物體如法也烟熏青翠色如法也三斗斗半量如
法也蓋是諸佛之標幟而非廊廟之器用矣昔者迦
葉如來授我釋迦本師智論所謂十三條麤布僧伽
梨是也洎至垂滅遣飲光尊者持之於雞足山以待
彌勒有以見佛佛之所尊也祖師西至六代相付表
嗣法之有自此又祖祖之所尚也今有講下僧在原
奉持制物有年數矣近以病卒將啟手足囑令以衣
鉢坐具奉于禪師實以賴其慈廕資其冥路故也恭
惟禪師道邁前脩德歸庶物黑白蟻慕遐邇雲奔天
下叢林莫如斯盛竊謂事因時舉道假人弘果蒙暫
屈高明俯從下意許容納受特為奉持如是則大聖
之嚴制可行諸祖之遺風未墜謹遣僧賷衣鉢共五
事修書以道其意可否間惟禪師裁之不宣。

* 讒議

曰讒與謗同耶異耶曰讒必假謗而成蓋有謗而不
讒者未見讒而不謗者也夫讒之生也其始因於憎
嫉而終成於輕信為之者諂侫小人也古之人有輸
忠以輔君者盡孝以事親者抱義以結友者雖君臣
之相得父子之相愛朋友之相親一日為人所讒則
反目攘臂擯逐離間至於相視如寇讎雖在古聖賢
所不能免也然有初不能辯久而後明者有生不能
辯死而後明者有至死不能辯終古不能明者不可
勝數矣子游曰事君數斯辱矣朋友數斯疏矣此所
以誡人遠讒也嗚呼讒與謗不可不察也且經史載
之不為不明學者覽之莫不知其非往往身自陷於
讒口噎鬱至死不能自明者是必怒受讒者不察為
讒者之謟侫也至有群小至其前復讒於他人則又
聽之以為然是可謂聦明乎蓋善為讒者巧便鬬搆
迎合蒙蔽使其瞢然如為鬼所魅至有終身不能察
者孔子曰浸潤之譖膚受之塑言其浸潤之來不使
人預覺雖曾參至孝母必疑其殺人市非林藪人必
疑其有虎間有不行焉者則謂之明遠君子矣予以
愚拙疎懶不喜諂附妄悅於人遂多為人所讒謗予
聞之竊自省曰彼言果是歟吾當改過彼則我師也
彼言果非歟彼亦徒為耳焉能浼我哉於是耳雖聞
之而口未甞辯士君子察不察在彼才識明不明耳
吾孰能申其枉直求知於人哉然且不知久而後明
耶後世而後明耶終古不明耶文中子曰何以息謗
曰無辯吾常事斯語矣。

* 博奕解

論語云飽食終日無所用心難矣哉不有博奕者乎
為之猶賢乎巳解曰此孔子勉人之為學非所以使
人博奕也凡人所以異於草木土石者以其有識故
也所以異於禽畜者以其最靈故也所以異於眾人
者以其為學故也所以異於輩流者以其自強不息
故也是故為人不可不為學為學不可不自勉豈宜
飽食嬉遊而不知為學一混於眾人縱學而無所成
業未殊於輩流乎自古聖賢急於為學孜孜矻矻無
暇於其他尚恐虗擲其時陰而有所不至而彼罔然
無所用心悠悠以終老者不知何以自處而度其永
日耶此聖人所以感歎故曰難矣哉也不有博奕者
為之猶賢乎巳者此舉市井鄙事以較之將使知耻
而思為學故也且夫群聚博戲爭先鬪勝殆非賢者
所宜為然且有所用心雖不肖猶足以為賢以見飽
食虗度不務學者尚不逮於博戲小人況君子乎此
蓋激勵之深切非所謂稱美博奕使人為之也安有
聖人之教誘人於不義哉儒者說曰為其無所據樂
善生婬欲故且使之博奕耳此不唯毀滅聖人垂訓
之旨陷人於不義之中抑其言復何鄙俚之甚乎每
讀至此未甞不為之慨歎也何平叔猶以為諸家之
善者黃侃邢昺之徒又不能考其善否相㳂舊說無
所辨正致使古今儒冠釋服競習博奕以為巳能往
往廢棄所業忽慢人事竟日徹旦失食忘寢精神耗
眊色力疲頓以至成疾猶不知止而卒無成益且仁
人君子言行動止必審其損益而後行之何為無益
世伎所役獨不思之乎予甞極言以勉之彼拒之曰
孔子尚稱為賢子何昧而見罪耶予乃退思先儒之
謬妄有誤於來者不為不甚故特為之別解冀負識
君子或有取焉。

* 四子要言序

天道體剛而用柔地道體柔而用剛人生天地間稟
天地二氣而為體固當法天地而為行古先聖王能
盡天地之理法天之柔所以教人行仁也法地之剛
所以教人為義也是故仁主於慈愛義主於果斷此
人倫之大本儒教之宗極也孔子祖述堯舜憲章文
武豈有他哉故曰吾道一以貫之忠恕而巳忠豈非
義耶恕豈非仁耶則知孔子言行動靜雖用舍萬異
而未始出於仁義矣予甞閱諸子書獨愛荀孟楊王
能宗孔子之道知儒教之本故孟子對梁惠王曰何
必曰利亦有仁義而巳文中子曰仁義其教之本乎
荀子曰唯仁之為守唯義之為行楊子曰太玄為仁
義而作所以四子之書不混於異端者此也孟子文
中皆門人所錄荀子楊子乃秉筆所撰其文富其事
繁非博綜於儒業者不可備覽故於其間採摭簡當
精要之言有足訓世者總為一集題曰四子要言然
在言雖簡而為學為道為人為政君臣父子百行五
常之義亦巳盡矣學而思之得無補於心術哉。

* 高麗李相公樂道集序

予昔見海東使臣經從吾鄉名山勝槩率多題詠觀
其格致則與夫大國文軌頗同後見僧統所留篇什
語句平易思味幽遠復知僧統又知詩之深者比以
朝辭迴杭艤舟府亨忽持李相國詩集為示發卷一
覽愛其學贍而識遠辭直而理詣大率稽於釋典宗
於理性皆超拔物外之論非所謂世俗文筆也處富
貴而慕真寂故以樂道命其題居塵染而守清節故
以婆塞標其號以夫道無不在故其言觸事而發隨
物而應存乎梗槩且錄百篇足以弘贊佛乘啟迪來
裔豈與夫雕虫刻篆嘲風詠月者同日而語哉然彼
國文士能詩者甚眾而僧統獨愛此集將命鏤板流
通於世向所謂僧統知詩之深為不誣矣觀是詩者
當體斯意。

* 送聞伯龍歸太學序

余學佛外甞閱先儒書觀古聖人立言垂法大率使
人修巳治性立身行道且與夫眾人異焉柰何後世
學者資性有淳薄所習有高下雖皆讀書為儒而有
修者焉有不修者焉則君子小人見矣孔子謂子夏
曰汝為君子儒無為小人儒今之業儒者誦其書不
為不多與之議論落落可聽發為文章郁郁可觀然
以才俊自負輕浮貢傲嬉遊縱誕無所而不至是故
求其為君子儒者或寡矣余素未識聞君巳見長者
稱其性行時輩服其才業及一見之聽其言觀其行
果如余所聞每謂人曰此所謂君子儒也宜乎貴矣
適聞促裝將復于大學故直書以勉之庶有所補焉。

* 長蘆賾禪師文集序

佛教所謂大乘師者蓋有上根利智勇厲丈夫頓了
自心旁達諸法緣生無性一切皆如無性緣生廣大
悉備安住實際得大總持摩尼寶珠出生無盡大圓
鏡智應現無差秉智慧刀被弘誓鎧入生死海遊濁
惡世徧微塵剎歷恒沙劫善巧方便化導群生六度
四弘三聚四攝如夢如幻無捨無著終日說法無法
可說終日度生無生可度眾生無盡悲智願行寧有
盡乎業惑無窮身土壽量寧有窮乎發此心者即菩
提心行此行者即菩薩行傳此法者號大乘師也然
則功高而業廣任重而道遠自非識洞天人之際道
超區宇之表孰能荷三寶之重寄為四生之良導乎
是以在昔高僧學優才贍節高行苦至有食不耕鋤
衣無繒纊忍人之所不忍行人之所不行扶顛持危
闢邪禦侮其濟物也視形骸如朽木其護法也輕性
命若鴻毛與夫獨善偷安猒誼求寂者日劫相倍未
足校其優劣矣賾老禪師河北洛水人少業儒文晚
從釋氏志節超邁學問宏博徧歷叢林飽參宗匠天
機既洩學眾雲從三處住持六時精苦門墻壁峻規
矩霜嚴著述盈編播流寰海傳聞有日尚或持疑比
得斯文喟然驚歎不意後世復有大乘師耶觀乎發
菩提心要則知修行發足不踐於小道也觀乎自警
銘則知篤志在道無暇於世論也觀乎百二十問則
知晨夕自檢不容於妄慮也觀乎誡洗麵文則知節
儉清苦不以口腹費於僧物也觀乎在家行儀以至
公門十勸則知憫物情深不擇於高下也觀乎枯骨
頌則知達妄窮真不為世相所動也觀乎蓮華勝會
序勸念佛頌則知決了死生靈神有所歸也觀乎坐
禪儀則知志尚修習不徒於言句也噫正道難聞知
音罕遇方圖欵扣以盡所懷俄聞暮秋奄歸真寂沉
吟感槩長鼾永日惜乎得非吾道衰替不使真善知
識久住世耶古人有言百年影殂千載心在覧斯集
者則禪師之心可鑒矣。

* 釋門登科記序(越州餘姚縣龍泉寺)

三代僧史十科取人讀誦一門功業尤重
皇朝著令帝王誕辰天下度僧用延聖祚尊崇吾教
宣布真風自古皆然於茲尤盛方今州縣淨侍寔繁
每歲選人必量經業開場考試合格精通公牓星羅
獎平生之勤苦綸恩露墜許畢世以安閑外被田衣
內懷戒寶為法王子作人天師不事耕桑端受信施
栖心物外旅泊寰中釋子之榮豈復過此近世出俗
多無正因反欲他營不崇本業唯圖進納濫預法流
或倚恃宗親或督迫師長至有巡街打化袖疏干求
送惠追陪強顏趨謁頻遭毀辱備歷艱辛為者百千
成無數十豈有榮身良筞安樂法門斯由當本昧出
家心抑亦為人無丈夫志況蓮華妙典鷲嶺極談大
事因緣開佛知見是諸佛降靈本致實群生悟入津
途無量國中不知名字幸而聞見那不誦持豈獨辜
恩誠為忘本奉勉未度者宜加精至早冀變通巳達
者莫廢溫尋終為道業百金供施實亦能消四輩瞻
依諒無慚德幻軀有盡實行不亡故有舌相粲若紅
渠身骨碎如珠顆具書傳錄識者備聞況般若有經
耳之緣法華校隨喜之福幸依聖訓勿棄時陰近期
於削髮為僧遠冀於破魔成佛若能如此夫復何言
所患為僧不應於十科事佛徒消於百載古賢深誡
寧不動心哉。

芝園集下(終)