#+TITLE: 衡山禪師語錄-清-燈炳
#+DATE: 2018-05-12 10:25:23
#+SOURCE: github.com/kanripo/KR6q0554 master 3df8b4ca                

** 衡山和尚語錄序

昔達磨西來不立文字直指人心見性成佛後六祖
曰達磨道箇直指早是曲了也何以故要知不立二
字亦是文字且達磨傳法偈四句豈非文字乎其不
尚文字者恐人滯指而迷月也又太原孚因雪峰道
一隻聖箭直射九重城裏去也遂趁至中路勘神晏
國師回謂雪峰曰好隻聖箭中路折卻了也遂舉前
話峰曰奴渠語在由此觀之文字語言其可無乎。

衡山和尚聚雲之孫治平之子出住吉祥龍象雲集
其機鋒似金刀破竹其才辯若珠子走盤其上堂小
參法語皆從胸襟流出蓋天蓋地真不愧為大慧之
兒孫也夫聚雲治平諸大老重振大慧之道於西蜀
而衡山三山諸和尚又能繼志述事俾雙徑禪燈旦
復旦兮則凡我濟北後裔皆當共慶同宗之盛也茲
普陀別菴和尚以衡山令伯語錄壽諸棗梨而几幻
大師索序於予予不自揣援筆作此何異捧土培泰
山掬水沃東海哉。

康熙乙亥王春龍池後裔閩莆超原澹崖氏拜撰



** 慶雲炳禪師語錄序

臨濟之道騰越而起類皆岷蜀之人五祖昭覺其最
著者逮有明神宗朝雲老人以間世英偉承徑山
之後大乃父乃祖之庭于桐山王壘光燄赫奕諸方
傾向以為臨濟再興故出其門者廣大精微凌轢前
古直與南匾頭寶峰文輩並驅中原􃎨歟盛哉慶忠
禪師居其一也忠得法龍象二十三人三座則為慶
雲炳禪師按炳狀師少即見先聚雲于寶峰初入侍
寮不幾于度水擎茶間已明已躬下事雲歿後始親
忠于枳江久之克第一座當是時也巴蜀禪叢肇啟
遐邇英俊雲委川輪師以玅齡首眾舉揚從上巴鼻
明清以來馳聲走譽弘揚徑山聚雲之道者皆自痛
拳辣手出焉且師之碩德行業冰清玉潤去住翛然
臨死生之際獲大無畏如獅子王遊戲自在非近世
楊鄭所企及者不佞仰之深慕之久矣師凡兩坐道
場晚興慶雲語錄一卷皆膾炙叢林服膺緇素顧其
言雖不多要皆到地本艸如人食少金剛自當穿皮
而出非過量人難為湊泊者普陀別菴禪師師之猶
子也當童稚時撫其臂曰異時弘我徑山之道者舍
子而誰師滅去十餘年別公果法道大震東南抑見
師之慧鑑不爽矣今其三世孫几幻禪人持稿南來
謀予不佞弁言簡端又以別公之介紹請陳始末乃
退而為之書。

康熙丙子孟春月上浣
鎮守浙江等處地方定海總兵官左都督藍理拜撰















衡山炳禪師語錄
法孫宗位編

順治壬辰七月望日夔州府石砫祇園檀越蘇茂宇
暨眾善信請師住吉祥禪寺入院。

三門　如來倒駕逆來菩薩順行而去雖然來去不
同縱橫上下無忌還識路頭麼十方薄伽梵一路涅
槃門卓拄杖便入。

伽藍　紅髮白牙鐵臉爛額應現圓通出沒莫測箇
箇恒衛吉祥只教眉毛出血如斯依教奉行不負山
僧饒舌珍重珍重。

方丈　不喚作方丈玄要難分喚作方丈照用齊立
有時驅耕夫之牛奪饑人之食末後轉身異類行縱
橫百寸是十尺喝一喝云料揀齊施賓主全百億金
毛出隊躑即日迎佛陞座請上堂師拈香祝
聖畢次拈云此瓣香荊棘叢中常快活干戈林裏恒
吉祥即今對人天眾前信手拈來供養傳臨濟正宗
第二十六世現住慶忠堂上上鐵下壁本師老和尚
用酬法乳之恩斂衣就座維那白槌云法筵龍象眾
當觀第一義師舉趙州云有時將丈六金身作一莖
草有時將一莖草作丈六金身建立也在我掃蕩也
在我今日山僧則不恁麼有時將三世諸佛向吉祥
寶殿裏安立有時將吉祥寶殿向三世諸佛眉毛上
安立收來也在我放去也在我恁麼告報且道與趙
州是同是別還見麼坐斷兩頭無別路一切時中最
吉祥維那再白槌云諦觀法王法法王法如是師下
座。

冉總戎利幽請上堂僧問此日拈花是錢索是井索
師云野人恒面壁進云五福宏開時如何師云三星
拱吉祥乃云六三六四六五吉祥大震法鼓黃梅三
擊祖意旛花羅列飛舞今日迺冉公大護法建普利
道場特請山僧陞座舉揚般若若論般若無說無聞
向何處開口只聽得有一尊宿在山僧拄杖頭上道
大乘井索小乘錢索有漏笊籬無漏木杓撞著臨濟
德山無故入門便棒便喝差甚麼使者雲行功曹傳
奏大地草木咸放光明天龍鬼神歡喜信受卓拄杖
云知麼野人恒面壁三星拱吉祥。

佛誕日檀信啟華嚴會請上堂昔年今日四月八今
日昔年四月八東西南北露全身四維上下天花撒
吉祥院裏事不同僧俗乘時轉妙法若以白紙黑字
為法猶是止啼黃蘖若以數墨等行為轉亦是門外
之遶即今合作麼生又久云天上天下惟吾獨尊。

午日上堂菖蒲劍艾葉虎海底紅輪日當午吉祥漏
逗者封皮聲聲震動龍舟鼓喝一喝云還聞麼。

順治丙申九月朔日總戎袁公大護法暨闔營將士
請住忠州福城山慶雲禪寺。

上堂豎拄杖云天得一以清卓拄杖云地得一以寧
橫擔拄杖云人得一以靈且道衲僧得一時又作麼
生建法幢立宗旨人天號令南山雲北山雨虎嘯風
生擲拄杖連喝三喝云十方聚會學無為選佛場開
歸及第。

檀姓利幽請上堂生是死之生死是生之死兩路坦
然平無彼亦無此會麼若也未會再與重下註腳以
拂子打○相云此是佛體性三昧世界也在此中眾
生也在此中過去現在未來諸佛諸祖十聖三賢也
在此中乃至六道遷徙四生升降抱恨含冤苦樂榮
辱悔罪造業改過從新俱在此中所以世尊遣阿難
尊者往地獄問提婆達多云汝在此中樂否提婆云
如三禪天樂者云汝還求出否提婆云待世尊入地
獄我纔出地獄者云世尊豈有入地獄分提婆云世
尊既無入地獄分我豈有出地獄分汝等若在者裏
會得便向升沉遷徙處識取本地風光且道如何是
本地風光復以拂子畫􃌛相云處處總成華藏界堂
堂無處不毘盧。

說戒上堂舉拄杖云釋迦老子來也在山僧拄杖頭
上道不用安排切莫造作安排造作無繩自縛不安
排不造作善財彈指登樓閣秘魔放下手中叉普化
入市搖鈴鐸諸仁者于斯薦得百千法門同歸方寸
河沙妙德總在心源一切戒定慧門悉皆具足不離
汝心如或未然鞭影日將調意馬溪光時把按心牛
卓一卓。

慶忠老和尚設忌上堂拄杖突出虛空踢著通身粉
碎三炮四喝料揀玄要賓主明歷此是老和尚家醜
當陽露出端的作麼是露出底句咄。

明德居士請上堂踏破虛空口崑崙顛倒走明德出
頭來性哲傳燈久以拄杖畫<img:>相云參。

聚雲三目法叔老和尚訃音至上堂同住聚雲時曾
霑猶子愛離亂各一方面目無隔礙化緣事已周分
身遍法界大眾還知者老漢落處麼遇寒湖中向火
逢熱火裏乘涼恁麼本分自由好與頂門揭蓋復云
蒼天蒼天。

上堂扇子𨁝跳上三十三天獅子窟中無異獸觸著
帝釋鼻孔象王行處絕派蹤東海鯉魚打一棒萬里
橫屍雨似盆傾四洲普潤大眾會麼福城批判異諸
方大用全提只者是。

* 小參

小參人天百萬驀然拈花此是瞿曇老漢上頭關喚
作竹篦則觸不喚作竹篦則背此是徑山老漢上頭
關一棒一條痕一摑一掌血此是慶忠老漢上頭關
逢人便拜遇佛便打此是福城長老上頭關若在者
裏一一會得縱然一夜風吹去只在蘆花淺水邊如
或未然太湖三萬六千頃月在波心說向誰。

小參舉趙州和尚云老僧十二時中除粥飯二時是
雜用心處此是古人為敵生死底工夫今人又當何
如若要擔荷佛祖門庭須要箇直實決定志氣千磨
萬鍊百棒打不回頭底漢子始得若是半疑半信半
進半退底終是半途而廢安能在生死海中倒駕慈
航耶久立眾慈各宜努力。

總戎袁寶善居士請小參舉僧問趙州如何是祖師
西來意州云庭前柏樹子僧云和尚莫將境示人州
云我不將境示人僧云如何是祖師西來意州云庭
前柏樹子者箇公案要累及寶善居士在。

* 示眾

午日示眾石輥嚼破虛空冤屈崑崙叫苦痛殺海上
王郎到處敲鑼動鼓喝一喝云家家蒲倚天寒報
到今朝是端午。

示眾生從何處來死向何處去知得來去處方名學
道人連喝四喝云會得老僧者四喝參學事畢如或
未然但看受生死底是誰不受生死底是誰知得來
去處底是誰不知來去處底是誰看來看去看理
會不得處如一團火頓在胸中久久提究到豁然貫
通處方知生死二字決定與自己不相干涉。

示眾今時學道人多是腳跟不穩立志不堅於世事
上不如意則火急要參禪要修行忽然世事稍有如
意則不參禪不修行矣此何以故無決定信故也如
是學道欲與佛祖把手共行無有是理。

示眾世尊在靈山會上拈花示眾惟迦葉頭陀破顏
微笑且道迦葉見箇甚麼道理便笑者裏下得一語
恰當方許來入老僧之室。

示眾老僧未讀詩書出言莽鹵待人唯一味鐵釘飯
木札羹誰肯下口咬嚼世人都是愛逞神機以資談
柄無怪方木圓竅兩不相當矣即世尊為一大事因
緣出世間有言下相應者盡是途中受用當機證悟
唯得迦葉一人而已阿難將佛四十九年說底記持
如瓶貯水毫無滲漏末後又疑問迦葉世尊付金襴
袈裟外另傳箇甚麼迦葉答曰倒卻門前剎竿著阿
難得迦葉者一轉語始入安樂法門大眾倘具一隻
超方眼肯越常流必不空過此生根器珍重。

示眾心地隨時說菩提果自成事理俱無礙當生即
不生可怪汾陽李上座十二時中向佛頭上著糞。

示眾釋迦未曾出世達磨未曾西來老僧未曾卓錫
此山時人人頂門上輝大寶光箇箇腳跟下縱橫十
字無有欠少無有休歇奈何日用而不知故君子之
道鮮矣何以見得人道中若無此光聞呼即應見物
便知揚眉瞬目折旋俯仰迎賓待客穿衣喫飯者是
誰天道中若無此光受天福樂變化莊嚴視東忘西
瞬目不捨修九次第定者是誰地獄道中若無此光
洋銅灌口熱鐵沸心刀山上行劍樹上走忍痛受苦
者是誰餓鬼道中若無此光鍼煙焰火長夜燒然
呼求食恒受飢渴者是誰畜生道中若無此光披毛
戴角銜鐵負鞍喫草飲水飛躍啼嗥者是誰修羅
中若無此光三頭六臂嗔焰然眉或現大身甕
彌或現小身潛於藕孔者是誰緣覺道中若無此光
知苦斷集慕滅修道求聖法者是誰聲聞道中若無
此光坐無為床受寂滅樂神通變化飛騰隱顯者是
誰菩薩道中若無此光勤修六度萬行莊嚴無疲勞
厭怠者是誰諸佛若無此光成等正覺廣度眾生永
無休息者是誰山河大地草木叢林若無此光春生
夏長秋收冬藏者是誰故知者道光明物物上彰法
法上顯本自具足本自圓成雖然無處不現無不承
此恩力只因理在五陰坑中拋在無事甲裏不知參
求不知推究故勞釋迦出世達磨西來作箇教主欲
人人向自已腳跟下識取者道光明輝天鑑地耀古
騰今不但釋迦達磨出來如是即歷代祖師出來也
只如是昔西天國王問波羅提尊者曰我欲作佛不
知何者是佛尊者曰見性是佛王曰師見性否尊者
曰我見佛性王曰性在何處尊者曰性在作用王曰
是何作用我今不見尊者曰今現作用王自不見王
曰於我有否尊者曰王若作用無有不是王若不用
體亦難見王曰若當用時幾處出現尊者曰若出現
時當有其八王曰人處佛性當為我說尊者曰在胎
為身處世名人在眼曰見在耳曰聞在鼻辨香在舌
談論在手執捉在足運奔遍現俱該法界收攝在一
微塵識者知是佛性不識喚作精魂王聞是言心即
開悟此是波羅提尊者令西天國王向一切處識取
者道光明之樣子也裴相國入寺見壁間畫像問院
主云壁間是甚麼主云高僧真儀相國云形儀可觀
高僧何在主無語相國云者裏有高僧麼時黃蘗在
眾院主云有一上座頗似高僧相國遂舉前話蘗云
請問來相國云形儀可觀高僧今在甚麼處蘗召裴
休休應諾蘗云在甚麼處裴公於言下領旨此是東
上祖師令裴相國向語言色相上識取者道光明之
樣子也僧問六祖如何是佛祖云我欲說恐汝不信
僧云和尚誠言安敢不信祖云即汝便是僧問鹽官
如何是本身盧舍那官云與老僧過淨瓶來僧將淨
瓶至官云卻安舊處著僧送還舊處復來詰問官云
古佛過去久矣老僧引古證今者些葛藤都是與混
沌畫眉虛空安柄還知者道光明麼那吒眼裏虛空
碎鐵鑄波斯笑海潮參。

示眾二時課誦乃漸修之學猶人日用飲食不可無
也如參禪以提話頭為務或參父母未生前或參如
何是本來面目或參念佛是誰是必二六時中勤參
不歇方纔契悟自心豈不是一乘圓頓妙法門見性
成佛真秘典如念佛以一心不亂專持名號為務行
人單以一生長齋不飲酒茹葷廣行布施禮拜供養
親善知識受持經典晝夜六時勤切念佛始終如一
則臨命終時觀音彌陀親垂接引豈不是臨終西方
境分明在目前也今有人披張禪師封皮酒葷不斷
自誤誤人其過非小不見永明壽禪師四料揀云有
禪無淨土十人九錯路陰境若現前瞥爾隨他去謂
只明禪理不習禪定不修六度淨業一生狂亂隨流
臨終陰境現前輪迴六道者是也二曰無禪有淨土
萬修萬人去但得見彌陀何愁不開悟謂見地不明
一生只修淨業念佛發願往生廣修萬行臨終仗彌
陀願力攝受往生西方決定無疑三曰有禪有淨土
猶如戴角虎現前為人師當來作佛祖謂深達佛理
兼修淨業隨其根性化人念佛為人天師往生上品
四曰無禪無淨土鐵床並銅柱萬劫與千生沒箇人
依怙謂不明佛理不修淨業不願往生甘受沉淪何
由出離苦海諸仁者欲超生死證菩提宜擇善行之
速登上品正恁麼時腰纏十萬貫騎鶴上楊州好不
快活。

* 法語

示扆恒上座者箇道理亙古亙今恒常不變也不著
忘懷也不著念慮但自時時參究刻刻提撕妄念起
時亦不得止遏止動歸止止更彌動如何敵得生死
只就動止處看箇話頭便是釋迦老子達磨大師出
來多方為人只是者箇歷代祖師順機接引也只是
者箇一問一答賓主交參也只是者箇舉起茶盃放
下匙筋也只是者箇老僧恁麼舉似恁麼註解此中
還敵得生死也無若謂敵不得生死總是未會者箇
落點處既是未會者箇落點處須行也參者箇坐也
參者箇喜怒哀樂時也參者箇應用酬酢時也參者
箇參來參去參到沒滋味沒撈摸處如秋月懸空毫
無雲彩心頭熱悶悶地恰如一盤火相似便是參究
得力處不可放捨忽爾洗面摸著鼻孔經行踢著指
頭自然心花發明照十方剎一微塵裏轉大法輪且
道法輪作麼生轉請過別峰頭上與汝相見。

示真空禪人一念萬年萬年一念亙古亙今恒常不
變鼻端凝住白蓮開鐵脊胡床觀自在撲破明鏡解
翻騰淨土娑婆成一塊咦還見阿彌陀佛麼喚來與
真空洗腳。

示明德居士昔二祖神光為一代曠達之士博覽群
書善談玄理每自嘆曰孔老之教禮術風規莊易之
談未盡妙理乃往少林晨夕參請達磨常端坐面壁
莫聞誨示光自思惟昔人求道敲骨取髓刺血濟飢
布髮掩泥投崖飼虎古尚若此我又何人是夜天雨
大雪光堅立不動遲明積雪過膝磨憫而問曰汝久
立雪中欲求何事光悲淚曰惟願和尚慈悲開甘露
門普濟群品磨曰諸佛無上妙道歷劫精勤難行能
行非忍而忍豈以小志小德輕心慢心欲冀真乘必
須勤苦光聞誨勵遂自斷臂求之磨再論曰外息諸
緣內心無喘心如墻壁可以入道末後為親承入室
之真子欲學此道當體此規儀非造次者可登也。

* 機緣

師問一僧你是那裏人僧云本地師云那裏是汝本
地僧云等丘師云者僧眉毛原在額上。

一僧進方丈師云千佛在甚麼處僧進前磨墨師云
我問汝千佛在甚麼處僧又磨墨師云去。

一僧侍師行次師指黑白二犬云者不是曹洞宗旨
僧云那箇是正位師云雞向五更啼。

師舉古鏡未磨公案驗一喝居士士云某甲則不然
若有人問古鏡未磨時如何銅磨後如何非銅師云
誰知是兩塊銅。

* 問答

僧問古人道逢人則不出出則便為人和尚今日將
甚麼為人師云虛空頭戴角進云若遇盲聾瘖啞三
種人來時如何師云玉兔嚼寒冰僧禮拜師撫禪床
云茫茫宇宙人無數那箇男兒是丈夫。

僧問如何是未生前事師云我不曾與汝同參進云
如何是已生後事師云我曾與汝同參進云和尚恁
麼得大自在師云我恁麼得大自在。

僧問一心不異萬法一如如何是萬法之源師云飯
缽子。

僧看夾山參船子機緣次師云者漢若不是道吾幾
乎半途而廢僧云那裏是他半途師指夾山語云者
不是僧便問如何是法身師云木魚兩箇口如何是
法眼師云香爐三隻腳。

僧問念佛底是誰師云雞鳴犬吠。

* 佛事

** 為聚雲萬祖忌日拈香

舉南泉和尚為馬大師設齋問眾云大師來麼有道
合取缽盂有道真堂前更添一分食今日為聚雲設
齋也不問來與不來瞞頇大眾但看師翁者十四年
來入泥入水葛藤不少不肖炳孫欲搖唇鼓舌稱揚
讚嘆又是土上加泥諸昆仲且道師翁說底以何為
驗遂拈香。

** 禮聚雲萬祖真

冤有頭債有主聚雲堂上曾觸忤毒鼓遺來到處鳴
戴角泥牛拍掌舞拈香作禮云兒孫得力祖父不知。

** 為蘇茂宇居士對靈

舉古德云紅芍藥邊方舞蝶碧梧桐裏正啼鶯目前
大道無遮障只是時人不解行驀豎拄杖云會麼居
士平日建立精藍請佛供養也是者箇護持三寶親
近知識也是者箇四十九日以來淨穢不著去來不
分也是者箇既是者箇還有出格事也無卓一卓喝
一喝。

** 為思修禪人舉火

拈火炬上下指云還見麼上是天下是地四方八面
無迴避鐵牛咬碎破沙盆思修頓入三摩地。

** 為心池維那舉火

清淨行者不入涅槃破戒比丘不入地獄秪如心池
維那不是清淨行者亦非破戒比丘又向甚麼處安
置擊火炬云法筵龍象眾當觀第一義。

** 為崑山行者舉火

以火炬敲龕左邊云君子道長敲龕右邊云小人道
消年月日時俱吉利節候到此不相饒還知不相饒
處麼東鄰鐵馬鼻繩斷沒處藏身著火燒。

* 題讚

** 讚吹萬師翁

「　者慈尊一箇好潔白人不做無端去朝陽洞飲真空水來聚雲堂上吐甘露泉引得後代兒孫一箇箇粧風賣顛逢場作戲仔細檢點者不唧溜底老凍儂好將一條斷貫索穿著鼻孔送在無佛處稱尊若論仁義道中且燒一瓣兜樂婆畢力迦沉水香留作人天供養」


** 達磨渡江

「　紙上水上海上江上無住為宗竺乾震旦面壁處一味直指單傳付囑時兩卷楞伽教相得恁麼賣弄精魂笑殺衡山和尚」


** 隻履西歸

「　無端自西來禍胎從此起不是斷臂人幾乎坐殺你咦者回歸去勿再來再來失卻那隻履」


** 瑞林畫達磨請題

「　瓶內有花紙上有相石上有松且道達磨面目在甚麼處咄會得許你動手」


** 自讚

「　三腳驢子弄蹄行天上天下沒蹤跡威音已前威音後沒量人騎沒量驢此是老僧重下底註解就裏有二句是玄要料揀有二句是賓主照用若檢點得出與老僧把手共行如或未然且向第二頭薦取」


* 偈頌

** 頌臺山公案

「　古道傍邊老牸牛頭生雙角使人愁趙州握口無鋒劍劄盡浮雲萬戶收」


** 頌末後句

「　末後句隔一層無端錯認定盤星手長衫袖短風逐水成文凌煙閣上功臣杳說向愁人愁殺人」


** 頌國師三喚侍者

「　一箇銅睛鐵眼一箇鐵眼銅睛兩箇暗中書字不覺偶爾成文」


** 頌國師問紫璘童子全章

「　供奉童子草作黃色要識一貫兩個五百」


** 頌曹源一滴水

「　問在答處答在問處問答分明燈籠露柱」


** 別峰上座係忠郡孝廉其子亦食饌俱從慶忠
老人祝髮時住風木臺賦寄

「　風木臺無風木傷竿頭進步共商量商量極處見題目悟我木樨越桂香」


** 示竹庵靜主

「　且住庵中且住僧急須策杖別峰行他時行到無行
處始信吉祥正眼青」


* 書問

** 上慶忠老人

弟子久擬出江隨侍巾瓶第火鏡太明芒鞋生澀雖
承事不以寒暑為勞奈吾師之家富養子多驕特走
執事持供不腆暫調香積俟布金主人將祗園大定
並候法旨方敢束裝臨啟惶懼。

** 寄映曹勤舊

龐居士云有男不婚有女不嫁大家團圞頭共說無
生話後元豐間有箇無為居士曾參宗門大有所得
和龐公偈曰男大須婚女大須嫁討甚閒工夫更說
無生話者兩箇俗士將十方常住分疆列界各自稱
尊彼時有箇海印信禪師因見無為居士此偈亦作
偈曰我無男婚亦無女嫁困來便打眠誰管無生話
過此三大士再無與渠把手共行者聞勤舊女巳嫁
矣想于青州布衫公案用力參究山僧代作一偈儻
日後打穿漆桶與三大士把手共行不負歷年護法
之誠偈曰我雖無男婚卻也有女嫁從此究根源再
不說閒話看者一偈與三大士是同耶是別耶若道
同幻人心識本來無若道別罪福皆空無所住或曰
此是月山參底話頭因甚書與勤舊我直向他道嘉
州大象喫黃連陜府鐵牛滿口苦說到者裏不覺一
場大笑姑且截斷葛藤。

** 復汾陽覺師弟

兀坐山中無可共話忽讀華札並十二時歌不覺抖
擻精神通身踊躍想吾弟做將軍時金戈鐵馬躍武
揚威未足為貴今日在糞草堆中拾得無價之寶照
天照地布施無窮方為貴耳賢弟莫謂年邁無為正
宜老當益壯他日聲教過汾利益不同小小至若聚
雲掃塔之行帚柄原在衡山手中亦任那腳跟穩與
未穩者隨侍函丈去來俟秋末冬初將老聚雲多寶
全身和盤托出江上一個個不可謂衡山得恁麼不
惜眉毛一笑。

又

莊讀來翰知吾弟氣概不同法門甚幸但門庭施設
不可不捷疾操履入理深談不可不確細討論拿者
兩條路參証明白縛作一束送在永安沱裏然後向
寶花座上提持入泥入水或上或下只教獅子迷蹤
誰奈你何若不如是笑破天下人舌頭在。

** 復友人

吉祥久欲出江第以暑氣逼人實難舉足聚雲之行
吉祥多子塔中往來遊戲夜夜同眠朝朝共起何必
區區鼓棹臨江耶或曰理上則可事上不然我向他
道離卻理事來與吉祥相見。

** 答慈庵靜主

春初一別不覺經秋忽接雲章恍如覿面每嘆賢座
天資不群住山清白儻肯放下狂心一味參究則世
出世間事自然通天達地耀古騰今那許倚墻靠壁
討人冷煖耶吉祥日用本分為人若將油鹽醬酢五
味調和接待往來諸方定罵我去在儻不惜草鞋過
山一晤冬瓜茄子亦任飽餐必不空出。

** 寄寶善居士

古德云頓明自性與佛同儔然有無始染習必假漸
修令人順性起用如人喫飯那能一口便飽圭峰和
尚答溫造尚書曰真理雖然頓達此情難以卒除如
風頓止波浪暫停豈可一生所修便同佛用又云作
有義事是惺悟心作無義事是狂亂心狂亂隨情念
臨終被業牽惺悟不由情臨終能轉業庵提遮女問
文殊云明知生是不生之理因甚為生死之所流轉
殊云其力未充雖有見性不留佛悟道不存師目睹
瞿曇猶如黃蘗一大藏教是老僧坐具祖師玄旨是
破草鞋寧可赤腳不穿者個說話另具一番眼孔始
得所以白居易侍郎問惟寬和尚曰禪師何以說法
寬曰無上菩提心戒備於身為律說於口為法行於
心為禪應用者三其致一也易曰既無分別何以修
心寬曰心本無損傷云何要修理易曰無修無著又
何異凡夫寬曰凡夫無明二乘埶著除此二病是曰
真修真修者亦非勤亦非忘勤則近執著忘則落無
明是為真修心要古宿入法淵微示人剋底若此昔
大安三十年只看得一頭水牯牛趙州以粥飯二時
為錯用心處此昔後世行履之模範也如雲門大師
是法海神龍出語萬古不墮常流一日上堂問僧曰
世界恁麼闊為甚鐘聲披七條僧曰不會門云七里
灘頭多蛤子今人只知他老作家手段不知他參學
之苦初行腳到乾峰峰示眾云法身有三種病二種
光須是一一透得更須知有向上一竅門云只如庵
內人為甚不知庵外事峰呵呵大笑門云猶是某甲
疑處峰云你是甚麼心行門云也要和尚相委悉峰
云直須恁麼始得穩坐地門云諾諾到曹山山示眾
云諸方盡把格則何不與他道卻令他不疑去門出
眾云密密處為甚麼不知有山云秪為密密所以不
知有門云此人如何親近山云莫向密密處親近門
云不向密密處親近時如何山云始解親近門云諾
諾後到疏山山上堂云病僧咸通年前會得法身邊
事咸通年後會得法身向上事門出眾云如何是法
身邊事山云枯樁門云如何是法身向上事山云非
枯樁門云還許學人說道理也無山云許門云和尚
道枯樁豈不是法身邊事山云是門云道非枯樁豈
不是法身向上事山云是門云秪如法身還該一切
法也無山云法身周遍豈得不該門指淨瓶云秪如
淨瓶還該法身也無山云闍黎莫向淨瓶邊覓門遂
禮拜只者幾段機緣一一透得證得始可向高高山
頂立深深海底行也居士乘悲願力現將軍身到法
門中來摸著衲僧鼻孔俟出得門時另有一番說話
且道說甚麼話機絲不挂梭頭事文彩縱橫意自殊。




衡山炳禪師語錄終



　　　(四川石砫普賢庵戒弟子性印
　　　性果性通海明海澄海清海覺
　　　助刻
　　衡山老和尚語錄一卷祈求早明
　　　般若正因永證菩提妙果)














* 附塔銘
高峰法侄性統撰

粵自西乾釋迦文佛開教以來祖祖傳心得人道顯
所由來矣迨夫西旨東流宗分五派臨濟而下于我
先世大慧宗杲禪師稱益盛焉杲傳懶庵需需傳鼓
山永永傳淨慈明明傳苦口益益傳筏渡慈慈傳一
言顯顯傳小庵密密傳二仰欽欽傳無念有有傳荊
山寶寶傳鐵牛遠遠傳月明池池傳吹萬真真傳鐵
壁機機付法一十八人高峰先師其第四也第三座
則為衡山燈炳禪師初號沖谷本蜀南道瀘州合江
縣馮氏子世業儒師生有異相既長不樂世典遂祝
髮焉初習教乘久之嘆曰黃葉雖可止啼幾誤卻出
世嬰兒乃治任東下遍訪名宿過萬邑興隆寺進叩
吹萬老人痛遭鉗錘不覺渾身俱碎隨老人遷忠之
聚雲執侍者事脅不就席者數年老人告寂鐵師翁
繼席師以事老人者事之猛醒奮發于翁拄杖頭邊
搗穿漆桶翁印以偈則在辛卯六月望前五日也出
住石司之香爐寺數年性孤淡不樂與世交而真俗
從之者愈眾忠屬范村有族業一所延師卓錫焉勉
請乃就是時狼煙四起林密人稀師闢棘插草不為
懼緇衲雲集無怨勞者凡夫武夫健將皆倒旌門下
嗚呼是非有以大服其心而能然平剎成匾其額曰
慶雲正我朝鼎興平治之年皇風浩蕩關津無阻師
遠涉萬里掃大慧祖塔于浙之雙徑望其五峰聳翠
殿閣依然而法席終虛萬種感發一載復歸維時統
方祝髮師見而異之曰中興雙徑其在此子矣統尚
孩孺亦未知其言之重也自是朝夕相見從不作世
情一語每嘆祖道艱危法門秋晚諄諄齒頰間俱示
相囑之意庚申春值兵變統隨先師避地禮別于師
師垂涕曰吾老矣于世何濟亂離若此何心人世哉
揖而囑統曰法道惟賢座是賴願勿忘我相送竹堵
門耿耿然由由然屢顧後別別且遠悲聲尚在耳也
孰知離不幾時走訃者至嗚呼愈知師別時相囑之
言誠有心矣師生于萬曆辛亥四月十一日子時于
庚申六月十八日沐浴端坐訓眾畢說偈而逝世壽
七十僧臘五十三語錄一卷行世闍維後師得法弟
子性玨奉師靈骨附葬于高峰祖塔內承先師命也
蓋高峰祖塔先師修以安鐵師翁者左右附二井以
左井迎師右井先師以之自待焉殆以父子兄弟誼
篤一堂示遺範于來茲耳玨念慶雲為師開創將靈
骨留半欲建塔以主叢林無如事未就而玨古矣其
徒若孫不忘先志謀為合塔以安兩代誠亦孝思之
不誼也統思之悼之用是激切感仰而為之銘曰。

「　我宗的旨
　教外別傳
　人人本具
　證自西乾
　臊胡遺臭
　迄平中土
　作獅子兒
　大慧為最
　遞傳而下
　代有明宗
　獨師荷任
　志願堅隆
　語傾甘露
　氣靄慈雲
　披肝瀝膽
　彷彿難名
　追思莫盡
　緬維德音
　渺渺予懷
　將于斯銘
　斯名在列
　皎月當天
　清輝不改
　普照永年」
