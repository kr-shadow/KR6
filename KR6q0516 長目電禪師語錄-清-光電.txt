#+TITLE: 長目電禪師語錄-清-光電
#+DATE: 2018-05-12 10:25:21
#+SOURCE: github.com/kanripo/KR6q0516 master 65b3570a                

* 敘

余乃楚之孝感世宦攻儒業生平專以文學為念貪
浮名幻利為樂竟不知鼻祖之門庭單傳之要玅余
任江南池州府推官一日私遊九華探閱藏經細覽
景德傳燈閱至分燈錄觀吾儒中從上諸大老大護
法者不過於裴公深領黃檗之痛棒有蘇東坡老先
生者往往與佛印酬酢後法嗣東林禪師雖是海內
名公爭奈鼻孔被人穿卻有黃庭堅先生選館太史
好作艷詞嘗謁圓通秀和尚日有慕道之心後法嗣
黃龍禪師雖是聰明之人難出頭陀之手有張無盡
先生乃閣下侍郎提刑兩浙嘗以佛道留心遍參天
下大善知識機鋒掣電後法嗣兜率悅禪師一語雜
著落在法海窟中一念萬年去也陸亙大夫法嗣南
泉和尚嘗向口角邊討鹽覓醬喫有麼奇特余雖露
布諸大老之醜未免今日又被長目禪師錐著痛處
要請作敘自露己之醜長目禪師者乃同條梓邦寶
郡鄧氏之子也年少薙髮傲骨名山經歷江海單瓢
隻杖泛吳楚過洞庭涉滇雲尋訪賢士至彌陽大隱
寺撞著冤家路頭恒秀大和尚奪下腰包隨侍一載
授手歸山至蒙自白雲山中坐靜三載又策杖河西
普應山圓明寺坐靜余奉命改補河西知日往謁之
見其師之嚴護尊其師之威德非彼國之師乎乃天
上人間荷賴之津梁矣余敬誠拜問師之何派師曰
吾西蜀破山之派幻翁之孫恒公之子余曰自古道
龍生龍子鳳生鳳兒余閱師坐靜鄉紳護法請上堂。

小參語錄詩歌少許如珠滾盤出於大方句句奪大
慧杲之體裁字字雜圓悟勤之骨髓料揀截中峰本
之舌頭棒喝劈洪覺範之正眼四大家攪成一團捷
徑為已倘今之相季或久參衲子或初進晚學若睹
師之語錄縱有宗眼精明透徹古今者適難窺師之
涯岸縱有胸負五車者讀師之語錄未免如水中撈
月鏡裏簪花何能下手乎但師為人孤硬不與時人
同類草衣木食日持大悲聖號千遍舌湧香泉獨栖
圓明破寺做務無暇掀翻華藏世界觸著磕著盡用
本地家風一縱一奪挽回萬峰疊翠一殺一活競起
海上騰波余雖住在塵勞堆裏聲色窩窟動靜語默
安敢自欺無時不在無底缽盂裏嚼鐵釘飯酒肆淫
房內臥無畏床雖然如是黃面老子曾分半座今日
與師同一鼻孔兩處出氣。

楚孝感張象賁頓首謹撰

* 長目電禪師語錄目錄

  
  * 卷上
  
  * 上堂
  * 卷下
  
  * 示眾
  * 小參
  * 機緣
  * 頌古
  * 雜偈
  * 佛事
  * 行狀









長目電禪師語錄卷之上
門人悟本編次

* 住彌陀寺

康熙辛亥春受蒙自縣個舊眾紳衿同諸耆舊請住
彌陀寺當日陞座拈香云此瓣香舉起輕似鴻毛放
下重如泰山信手拈來爇向爐中端為祝延
當今皇帝聖壽萬歲萬歲萬萬歲伏願
統億兆而歸皇仁政宇宙維新御彌劫而信佛旌崇
乾坤永久次拈香云此瓣香從袈裟世界得來拋向
娑婆國土至誠至禱爇向爐中端伸祝為
東宮皇后太子千秋滿朝文武諸大護法高增祿位
伏願　效伊周之佐忠禹舜之勤復拈香云此瓣香
共顏子而居陋巷樂道安貧契孟軻而弘戰國輸忠
信實爇向爐中供養　三世諸佛歷代古錐天下宗
匠伏願遊戲酒肆婬房裏度生行權不違正法變形
鑊湯爐炭中濟物那辭戴角披毛再瓣香臭如瘡腿
香似沉水欲取取之不得欲捨捨之未能幾番躊躇
置得忍氣吞聲拈來爇向爐中供養　現住彌陽大
隱堂上傳臨濟正宗第三十三世本師恒秀老人用
酬法乳之恩斂衣敷座雪濤和尚拍椎云法筵龍象
眾當觀第一義師云若論第一義山僧三十年前過
洞庭早被西北風吹向蘆華蕊裏去也眾人莫有透
網錦鱗麼不妨請出相見問銕牛過窗櫺頭蹄俱過
了置尾巴過不得意旨如何師拈拄杖橫膝云會麼
僧罔措師便打乃云五祖演使縵天網用武略文韜
任是沖霄鸞鳳出不得這格子光上座即不然盡十
方世界是個窗櫺盡十方世界是個鐵牛身子盡十
方世界是個鐵牛尾巴五臟六腑肝膽腸胃三百六
十骨節節節相通八萬四千毛竅竅竅出氣使這不
唧溜漢抱定個尾巴似餓狗嚼枯骨臨死不肯放手
祇如今日眾護法請山僧住者寺裏決不釘樁搖櫓
賓主相安焚掃不勞他力又與毗盧古佛像開光圓
滿功德以了住持之信念佈施齋僧增檀那之福果
若是祖師門下即不然故永嘉云著相布施生天福
猶如仰箭射虛空箭力盡勢還墜招得來生不如意
縱伊福慧莊嚴一生兩世不墜人身三生四生作麼
生支持不如修無漏因以實相無相不生不滅不增
不減為涅槃道不取不捨無依無倚無求無縛為解
脫門不然且回三毒為三聚淨戒坐斷善惡兩頭回
煩惱作菩提接物群迷冤親平等回六識作六神通
不辭向劍樹刀山中那論虎穴魔宮裏深弘大願不
惜已身不顧已命如鹿王菩薩似惜鴨禪者割耳道
士忍虻耆舊千百億劫中不求如意因果逢緣而義
脫何故不見道行直影端不須疑惑聲和響順豈獲
追尋雖然如是且道超宗一句作麼生道雞生鳳子
登九翔馬產龍駒追千里卓拄杖喝一喝下座。

上堂金鴨香銷錦繡幃笙歌叢裏醉扶歸少年一段
風流事祇許佳人獨自知這老古錐恁麼偈曰祇好
瞞得川巴子要且難哄當鄉人光上座即不然金鴨
香銷有甚幃笙歌叢裏是誰歸風流不向佳人泄空
腹熱腸頓九迴推倒圓悟老人卻是光上座推倒諸
人還有扶得起底麼一僧云某甲得師云圓悟老人
在那裏僧擬議師便打下座。

上堂智者不講經仁者不論道聖人多註解凡夫被
他覆三人兩隻靴兩人共頂帽石女產麒麟須瑞而
不玅自性天真佛猿啼并虎嘯好與三十棒高處要
鏟平低處要堆厚良久云曾到祝融峰海上紅輪跳
上堂眼若不睡諸夢自除心若不異萬法一如祖師
恁麼道祇知截人後尾要且不解攤頭光上座即不
然眼也要睡夢也要作心也要通法也要說不見道
有時鞭木馬向火裏騰輝今古有時抱石女入海底
渾身絕跡良久云心不負人面無慚色。

上堂寂光三昧遍河沙凡聖含靈共我家一念不生
全體現六根纔動被雲遮斷除煩惱重增病趣向真
如亦是邪隨分世緣無罣礙涅槃生死等空華張拙
秀才恁麼道美則美矣猶有俗氣在山僧即不然寂
光三昧統河沙凡聖含靈頭路差一念不生跨玉象
六根纔動斬龍蛇斷除煩惱窮算計趣向真如富者
奢莫道世緣無罣礙都城浪子戀脂花。

上堂山花開似錦澗水湛如藍一句明報身佛一句
透法身佛若人定當得出許你坐曹溪勝過六祖許
你歸西去超越達摩不然飲水也雖妨噎。

康熙癸丑歲通海縣諸山耆舊領眾紳士請住湧金
寺。

上堂至道莫測愈窮愈遠偶爾忘失擲在目前劈之
不碎捏之不團高低險危左右逢源推之不去瞻之
在前深溝野壑一概塞滿不與菩提共處豈礙煩惱
合煎婬房酒肆喜怒不遷屠兒魁膾義氣相連道無
名字孰能強安道無形狀描邈難傳不在三乘十二
分內豈在五教言詮攝歸方寸藏身始無蹤跡放之
不去縱橫體遍大千壁立萬仞佛祖難窺撲落丘陵
樵牧同歡蜉蝣出穴承誰恩力蝴蝶穿花晝夜相生
入山呼而則響退步二三覓之不見此玅道兮無根
無蒂能養萬物統森羅為己眷屬包八卦兮御星象
驅兩儀兮明知有物玄玄難極不可思不可議晃晃
然沒巴鼻湖南女子害相思江北郎君雙流涕師以
手拍膝云相識滿天下知心能有幾。

上堂不用尋真無真可尋不消遣妄無妄可遣嶺上
一團雲坡下一隊牛三個鷂子相打內中有個必勝
二人齊下浴池內中有個不濕不見道孟姜女節氣
哭倒長城究竟元來不出范郎妻呵呵。

上堂大通智勝佛十劫坐道場佛法不現前不得成
佛道師云既坐道場因甚麼不成佛道既成佛道為
甚麼佛法不現前大通智勝也是靈龜曳尾徒勞拂
跡僧問歸宗如何是佛歸云我向汝道汝還信否僧
云和尚誠言安敢不信歸云汝便是僧云如何保任
歸云一翳在目空花亂墜汝等諸人還識歸宗語麼
識歸宗語便識大通智熊佛落處不然光上座為伊
指出揮拂子云還見麼全心即佛全佛即心心佛不
二彼我無差離心佛相是名真坐道場離我我見是
名真成佛道已成佛竟為甚麼又道佛法不現前皆
為不能轉山河大地歸自己去不能轉自己歸山河
大地去所以佛法不現前不得成佛道有僧問明覺
云如何是諸佛之本源覺云千峰寒色者豈不是轉
山河大地歸自己去僧云向上還有事也無覺云雨
滴巖花者豈不是轉自己歸山河大地去驀拈拄杖
云這個是拄杖子將甚麼喚作山河大地良久云也
是一場漏逗。

上堂風濤松嶺四禪之下洪波運箭墜鋒鋩劫到想
天還壽命指月話月自設撈摝之殊途但盡凡情本
虛出沒驀舉拂子召眾云向這裏會得去始知玉浪
翻波不假輪王頂髻紅爐焰裏顯現百億神威雲收
霧捲風過群靈而體玅隨緣赴感應無所住是阿誰
獸鳴兔走大施門開解脫道漁父樵歌不忘付囑暗
傳機梅寒鬥雪全彰古佛肝膽華綻喬林獨露涅槃
玅心所以道見色原非色聞聲不是聲若作實義會
埋沒汝己靈說法如畫餅原為止兒啼目前繫驢杖
誰悟又誰迷殺活在臨時權衡立宗規若是本色匠
相逢不展眉德山有言一毛吞海海性無虧纖芥投
鋒鋒利不動學有學無惟我知之山僧如此舉揚且
道為人一句作麼生良久云鷺鷥飛入碧波中抖擻
一團銀繡線。

住河西縣圓明寺邑侯張公諱象賁請。

上堂卓拄杖云未入圓明處處攢花簇錦迦葉道場
巳入圓明頭頭月白風清文殊境界巳入未入信手
拈來著一分奉釋迦牟尼佛著一分奉多寶佛塔燃
燈佛即不與我授記可謂張公喫酒李公醉昨夜寒
山子道圓明寺裏二三十年塵生破釜草絕窮嚴晝
看牧童燒糞火夜聽青獐老猿啼窮廝炒餓廝煎如
何得個自由去不見道青蘿寅緣直上寒松之頂白
雲淡佇出沒太虛之中萬法本閒為人自鬧恁麼你
暫舉心塵勞先起如我按指海印發光以拂子擊禪
床云今到這裏傍通一線露布賢劫面門雖然如是
也要應時及節爭奈他一口吸盡西江水且向珊瑚
枝上拈一片無滋味香就爐供養　見任河西縣令
張公伏願　御白牛而出化城施祇園而登寶所豈
似山僧欲向三家村裏躲雨右廟廊下藏頭雖不是
嚴陵遯跡之所慶幸洗耳掛瓢之場總為明人不作
暗事貴圖現前緇白男人同一眼見同一耳聞若作
聲色會黧奴白牯塵沙劫無有出頭時節倘作佛法
商量擬將魚目以比明珠丹霞過慧林寒逼將木佛
焚燒院主道何得燒我木佛霞以杖撥灰云燒取舍
利主云木佛豈有舍利耶霞曰既無舍利再取幾尊
主眉鬚墜地師曰丹霞燒木佛以強凌弱院主眉鬚
墮地柔能克剛今日山僧入此寺也要燒取幾尊木
佛諸人向未寒朕兆以前開得一隻眼便能識得丹
霞燒木佛的事院主眉鬚墮落的緣因不然更聽一
頌父母未生前眉鬚早墮地因風吹動火暫借他人
力識心起我見無端遭霹靂條條在目兮爍爍沒巴
鼻。

上堂病除不須服藥氣滿徒勞食參究玅窮玄未勉
向好肉上󵐁瘡諷經禮懺可惜為甚重生遽障六祖
原不住曹溪達摩何曾西歸去卓拄杖良久云是何
心行。

上堂濁兮者是天清氣者是地陰陽調和鬼神寂息
截斷衲僧伎倆佛祖沒處出氣喝一喝云這個聻。

上堂三界不安猶如火宅盡大地是個胡餅何處著
三界既無三界火宅從甚得來驀拈拄杖云識取自
己兒孫休戀他家眷屬。

上堂有心是業種無心是道場雲光曾做牛涕泣兩
心傷明白不通理滯在個名相持戒不修行雲上更
加霜顧視左右云仔細。

師淨髮張天德胡應魁居士請　上堂昨日要晴卻
雨今朝要雨卻晴好事弄成煩惱年年淨髮求人不
如戴冠做個救苦天尊三牧本屬一源誰人論彼親
疏有女須當早嫁有男決定要婚莫待光陰錯過何
緣報國資恩所以雲門大師常向山門頭合掌佛殿
裏燒香禱祝咒願願黃梅石女生兒母子團圓少室
無角銕牛常甘水草雲門恁麼說話不管長安甚鬧
惟貴我國咸寧光上座則不然也要據斯相當今日
且向毗藍園裏合掌無憂樹下燒香禱祝咒願願摩
耶夫人謹守閨門寸步不移管取天下太平皇風永
扇倘有纖毫滲漏依舊日午打三更。

上堂揮拂子云源流不止問如何久住令人賤真照
無邊說似他勤來親也疏離相離名人不秉觸著磕
著吹毛用了急須磨抱得不哭孩兒有甚用處昨夜
楊岐三腳驢子報道溈山水牯牛喫盡國王水土有
犯人家苗稼六根纔動青山起舞一塵纔起大地全
收雪峰毬一擊百碎破砂盆從新扶起雲門扇子𨁝
跳上三十三天築著梵釋鼻孔須彌主人喝一聲如
今南瞻部洲有千七百善知識浸殺在鼻祖法海裏
還許相救麼娑竭龍王打一棒血似盆傾到如今只
得三根骨兩條筋七零八落且道眾中還有與雲門
出氣者麼卓拄杖云觀世音菩薩來也請進齋堂吃
茶去。

說戒上堂問面前銀山銕壁背後萬丈懸巖阿誰出
得頭也無師喚僧諾師云若不入虎穴爭得金豹子
乃云一法若有毗盧墜在凡夫萬法若無普賢失其
境界正當恁麼時且道非非想天幾人退位豎拂子
召眾云百億須彌爐百億華藏海盡在山僧拂子頭
上湧出諸大菩薩諸阿羅漢次第出興轉大法輪說
般若無邊際般若既無邊際十方世界亦無邊際十
方世界既無邊際諸人本命元辰亦無邊際本命元
辰既無邊際諸解脫門亦無邊際諸解脫門既無邊
際此無住心亦無邊際此無住心既無邊際山僧以
此無邊際境說此無邊際昔有僧持戒精嚴忽因夜
行踏著一物作聲謂是一蝦蟆腹子有子無數驚悔
不已正睡夢數百蝦蟆索命其僧深懷更怖至天曉
觀之乃一老茄耳其僧當下疑情頓息方知三界無
法解履踐修行這僧只知道三界無法不知頓破疑
情處要知有向上一竅在為頌出參差松柏籠煙薄
重疊峰巒月上遲夜聽寒江漁父笛順風吹過洞庭
西。

得戒師誕上堂心月孤圓恢豁人天正眼辣棒當軒
殺活佛祖靈機問靈機且擲如何是一印印空師云
露柱畫眉如何是一印印水師云泥牛火裏嚼寒冰
如何是一印印泥師云琉璃瓶子盛穢物問一口吸
盡西江水即不問如何是意到句不到師云矮子不
渡河如何是句到意不到師云長人不著靴如何是
意句俱到師云薰風自南來殿閣生微涼如何是意
句俱不到師云雪深迷了路黃昏馬不前士問古鏡
未磨時若何師云寒山逢拾得古鏡已磨時若何師
云國清寺裏少知音已磨未磨又作麼生師豎拂子
云會麼士拂袖便出師云好一面古鏡可惜照不著
乃云長空一月映千江處處圓通觀自在白雲深處
不朝天頭頭遊戲毗盧界進一步許嘉州大象一口
吸盡錦江水退一步那容陝府銕牛久住長安不進
不退使黃花翠竹常現般若之光青山綠水顯露古
佛心源破沙盆裏和羅飯不從香積世界得來急水
灘上打毬徒勞猢猻貶眼舉溈山睡次仰山問訊溈
以面向壁仰曰和尚因甚如此溈云我剛纔做一夢
子與我圓看仰取水一盆與溈洗面次香嚴到溈云
我剛纔做一夢寂子與我圓了子要與我圓看香乃
點茶一碗溈歎云二子見解過於鶖子師云溈山作
夢因風吹火二人圓夢用力不多肘後靈符須是溈
山始得今日我得戒璩山和尚降生與溈山作夢是
同是別若道是同截鶴豈能續鳧若道是別銀盆裏
長年盛雪雖然如是且道為人一句作麼生良久云
淨法身本無出沒大悲願力示現受生。

佛誕上堂問世尊未離兜率已降皇宮未出母胎度
人已畢意旨如何師曰牛圈裏是牛馬圈裏是馬進
云豈不隨類去耶師便打僧一喝乃云靈明假為佛
愚魯分優劣虛空不曾壞修行塗結業聲色如影響
覓地不可得以拂子驀召眾云昔雲門推倒世尊山
僧今又扶起且道扶起後如何更聽頌出爛額焦頭
糞裏寶相逢覿面沒邊表舒光腦後重現瑞處處神
通風偃草喝一喝下座。

秉拂上堂問獅子未出窟時如何師云風行草偃已
出窟時如何師云水到渠成已出未出時如何師云
逼塞虛空且道成佛後又作麼生有水皆涵月無山
不帶雲乃舉文殊普賢起佛見法見貶向二銕圍山
如今還許他委悉也無不見道太平原是將軍定不
許將軍見太平今日我圓明寺裏有個伶俐衲僧起
佛見法見山僧倒退三千里何故國清才子貴家富
小兒嬌。

三韓劉定邦余登科二檀護送法衣請。

上堂拈衣云者個法衣披起則嚬呻六種放下則萬
國咸寧胎卵離慾濕化滅想五濁劫盡三塗脫化既
然如斯且道施者受者後還有優劣也無良久云但
行好事莫問前程。

住臨安府寶覺禪院慧月禪人請。

上堂問靈雲未見桃花時如何師云價重娑婆見後
如何師云半文不直且如玄沙不肯他又作麼生師
云苦口是良藥問如何是龍潭境師云兩峰觀不足
秋月印潭寒如何是境中人師云石女熱腸傾不盡
木人愁聽五更鐘超宗一句作麼生師云塞破汝口
僧一喝師云病入膏肓漢難言醫者痾乃云一人在
孤峰頂上無出身之路朝打三千暮打八百一人在
十字街頭一無向背心不負人面無慚色不是釋迦
文本非維摩詰毗婆尸佛早留心棄卻珍寶織芥籬
蝦蟆吞大象時人笑不徹鯉魚上竹竿一日一千里
蝦跳不出斗無端遭點額金烏拍天飛玉兔坐明月
彈指圓成八萬門剎那滅卻僧祇劫復舉前百丈僧
問大修行人還落因果也無丈云不落因果墮五百
劫野狐身後百丈問大修行人還落因果也無丈云
不昧因果脫卻野狐身師云一墮一脫自招其禍全
體恁麼來全體如是住赤條條光爍爍山僧即不然
問大修行人還落因果也無向他道兵隨印轉將逐
符行喝一喝下座。

師誕上堂一靈塊我形骸天地受生而托質如水上
泡似草頭霜幻生幻滅有甚了期山僧在塵得智十
七八九俟後薙髮著著現前恰似冤家債主觸境遇
緣便是這個大矣哉巍巍乎眼光射入兜率宮中彈
開彌勒樓閣三十三天光光相接亦無窮盡闊矣哉
蕩蕩乎世界倘有缺陷處斯光圓滿成就亦無邊畔
有時歌舞聽鸝聲而起性有時放曠睹山色而舒心
冬季雪滿群山獼猿披古鏡而投青嶂秋天月明千
里丹鳳啣寶珠而趣向紫微盡從這裏付囑去不過
借他舌頭而發機奈何盡大地人不守本分這條窮
性命落在目前久矣卻被楊岐三腳驢子轉身退步
踏碎了也幸慶今生逢緣捏聚一團雖是他人之物
竊得自己受用畢竟為人一句作麼生以拂子打圓
相云義海不同性海喝一喝下座。






長目電禪師語錄卷之上(終)

長目電禪師語錄卷之下
門人悟本編次

* 示眾

示眾擊水魚頭痛入林宿鳥驚木人吹銕笛石女唱
歌聲不是門外事亦非自家珍觀音菩薩成悲願驢
鳴犬吠馬嘶恩山僧如斯剖露也是腦後安釘若論
向上竅猶較萬里程畢竟如何得個穩當去良久云
知安則福知足則榮。

端陽示眾今日端陽節烏龜生個鱉蝦蟆不出頭有
口也難說拈拄杖云惟有者拄杖今古無異色既無
色因甚黃鶴樓前搖艾旗鸚鵡洲上香風徹良久云
多少伶俐漢無端遭點額。

示眾淘金雖假木碗念佛以投亂心金現不須用碗
心淨不消念佛碗佛是藥沙亂自除心金晃耀亙古
亙今撒在目前愚人不識良久云畢竟祖師門下是
何道理日月不及須彌頂大海從來不納屍。

示眾卓拄杖云莫隨心意識修成有漏因既成有漏
因無繩自縛身福慧定莊嚴與道不相親南山有白
虎咬殺東海鯤良久云因甚如此不傷心處也傷心。

小參舉僧問大慧禪師逼塞虛空時如何慧一喝僧
云文殊普賢來也慧云逼塞虛空甚處與徑山相見
僧一喝慧云文殊普賢為甚麼在你腳跟下過僧擬
議慧便打師云這僧雖有擒虎之勢而無縱豹之能
當日若遇著個文武兼備底衲僧待他道文殊普賢
為甚麼在你腳跟下過㩆胸把住云大善知識為甚
不守毗尼管教這老漢慚愧三十年。

對靈小參師云衝開碧落松千尺截斷紅塵水一溪
欲識本來真面目黃鶯啼處百花飛正恁麼時如何
是真風露布底境界拈拂子揮棺云此是極樂國此
是兜率天兩處即且置也要大家知遂舉七賢女遊
屍陀林一女云屍在這裏人向甚麼處去一女云作
麼諸妹齊悟無生法忍豎拂子云還會麼倘向這裏
會得七賢女悟去處便知雷相國小姐去處既知小
姐去處卻知山河大地日月星辰森羅萬像過現未
來本無纖毫生滅動靜之相依我大般涅槃而住之
雖然如是畢竟亡靈還有出頭分也無關塞極天唯
鳥道江湖滿地一漁翁。

對悟乘李居士靈小參卓拄杖云三十年握三軍旌
旗之勇能透千里甲三十年後如鼠畏貓竊藏遯跡
何故千金之子豈落庸夫之手羡矣哉拜法華勞感
棲天之勝美矣哉弘誓願倦思壽域之虔嗟夫昂然
而散手兮滿腔恩愛無由自嘆慷慨而還鄉兮一場
大夢終切寡聞想人生在世如莊周之蝶徒勞空逐
似槐國之螻委身寄托渡愛河兮洪波千丈御白牛
兮頻登寶所望鄉臺兮白雲萬里騎黃鶴兮捷上揚
州雖然如是且道為人一句作麼生有水皆含月無
山不帶雲。

除夕晚參喝一喝云晴光吞萬象古佛峭巍巍青山
呈舊面腦後更添錐不是彌陀院本非摩詰提一塵
一國土一葉一須彌文殊與普賢相逢笑罕希雖然
如是且道笑個甚麼以拂子擊禪床云東村王大老
酒醉一身泥。

小參舉黃龍慧禪師云千般說萬般喻祇要教君早
回去去何處良久云夜來風起滿庭香吹落桃花三
五樹山僧即不然千般說萬般喻祇要教君知個足
知個足無去住喝一喝云佛祖是人生冤家鷺鷥腿
上割斤肉。

茶話舉杯云森羅在盞裏盞裏在心裏汝等作麼生
會僧問森羅在盞裏即不問如何盞裏在心裏師以
手指燈籠云好個燈籠可惜照不著進云照著時何
如師曰黑似漆桶。

茶話卓拄杖喝一喝云草鞋飛上三十三天缽盂跳
下東海藏身處無蹤跡巖前花發鳥聲催好與三十
棒吩咐雨花臺且置為甚麼草鞋飛上三十三天師
云吞卻八卦包羅乾象曰兩儀又作麼生師云同明
不同色儀轉明不轉曰大千俱壞未審這個歸於何
處師云不歸曰既不歸還假壞否師云壞即不損皮
歸即不動步曰蒙師指示師云識甚好惡。













* 機緣

眾鋤豆師曰汝等各人钁鋤上放大光明钁鋤下為
甚麼黑似漆桶眾罔措一僧曰某甲即不然師曰汝
又作麼生會僧曰钁鋤下放大光明钁鋤上黑似漆
桶師曰不謬汝鋤豆。

有士過陰一日禮師曰聞汝常往陰府是否曰然師
曰且道閻羅王近在陰司作甚麼王曰考人善惡師
曰山僧落在善簿惡簿士曰善惡簿中不見師豎拂
子云還見這個麼士曰見師曰喚作甚麼士曰拂子
師曰又說善惡簿中不見恁麼又道是拂子士茫然
師示偈曰。

如來轉法輪五殿即觀音擬心沉惡趣般若銕圍城
一文學參問五經稍通一二欲要參釋門禪可得否
師曰釋門無禪可參曰和尚乃人天師範為甚麼吝
教師曰你豈不聞佛以心為宗無門為法門若道有
禪可參即向沉潭裏浸殺公也若道有門可入即向
漆桶裏埋殺公也曰畢竟如何師與一摑士罔措師
云會麼曰不會師曰不會處正是公得力處僧問如
何是和尚家風師曰鴛鴦戲碧水白鷺啄荒田。

僧問大通智勝佛十劫作道場為甚麼佛法不現前
不得成佛道師指空云汝道虛空有幾莖眉毛僧擬
議師曰果然佛法不現前。

僧問趙州布衫重七觔未審和尚布衫重多少師曰
汝可帶得秤來否僧無語師曰定盤星也不識。

僧問如何是祖師西來意師曰貓兒出簡州曰學人
不會師曰不會更好。

僧問如何大圓鏡智師曰大海不納死屍僧問無情
還解說般若也無師曰解說如何是無情說般若師
曰星宿海裏似雷鳴僧問如何是邪師曰放狗咬羊
如何是正師云狗子歸家不正不邪又作麼生師便
打曠劫無事誰教顛倒。

僧問如何是戒師曰墻壁不礙聲如何是定師曰玲
瓏風不透如何是慧師曰三月桃花臘月梅。

僧問如何是道師曰三歲孩兒抱花鼓曰學人不會
師曰會與不會總在裏許。

僧問如何是大道不分男女師曰鵓鳩草裏叫子規
樹上啼。




* 頌古

** 世尊初生

「　指天指地自稱孤撞著雲門棒太粗莫道鬍鬚猶未赤誰知更有赤鬚鬍」


** 睹明星

「　賣卻乾坤沒處藏臭名千古最難當逢人吐盡衷腸語只為熱心返受殃」


** 文殊秉劍

「　從來車不行空路遇境逢緣作戲場沽盡人間三百酒夢中喚醒撒稀郎」


** 乾闥婆王獻樂迦葉三度作舞

「　風來綠水逐成波惹得紅雲觸太窩檻外杜聲啼子後巖花斂面入芳蘿」


** 女子入定

「　杳隔瀟湘一畫圖夢中飛札到秦都岳陽三醉逢知己且把洞庭作酒壺」


** 達摩西歸

「　心中無事為誰愁踢倒須彌價未酬試間西歸猶不去桃紅嫩柳戀枝頭」


** 文殊三處度夏

「　士者輸忠豈範圍盡情隨處任芳菲滿天星斗同時現莫把長庚當紫微」


** 產難因緣

「　漁翁把釣投南浦浪子天明捨蚌歸冷眼傍觀纔一笑驚群湖燕滿天飛」


** 南泉斬貓

「　老伯鳴琴曾有意子期善聽卻無心孤鴻聲斷秋江冷隊對沙鷗盡宿林」


** 趙州布衫

「　三月桃花滿樹紅杜鵑啼語出千松愁夜春閨眠不
得束手倚欄兩鬢髼」


** 德山托缽

「　普天之下皆王土率土之濱盡巳傾莫道邊疆分閫外八蠻荒服奏歌聲」


** 東司上不可與汝說佛法

「　故土燕子尋樑宿蝴蝶翻墻遍地飛莫怨春風妒爾早來年又向嶺頭歸」


** 懶融見二祖百鳥不啣花

「　餓鬼從來夜半呼人家有飯豈能驅掩門只待金雞唱泯跡潛蹤一物無」


** 百丈捲席

「　夫婦之情難割斷枕邊恩愛豈能傾晴雲嬾掛松梢上留與黃鶯叫一聲」


** 婆子燒庵

「　養犬圖他覓個兔放鷹貴在起家肥蒼天不滿人的願雨打梅花蛺蝶飛」


** 倩女離魂

「　張郎有金不會用李郎會使又無錢鴛鴦一對歸滄海想是癡驢抱橛眠」


** 丹霞燒佛

「　藝高膽大小心過蛇螫蝦蟆哉苦陀幾說成龍歸海去萬里無雲雨點多」


** 九峰不肯首座

「　出身容易轉身難世味人情無兩般只說就機投一語返遭簡點被他瞞」


** 雲門打殺世尊

「　憶郎直意到如今誰料恩多怨亦深刻木為雞啼不得原來有口也無心」


** 那吒析骨

「　小過州還在鶩飛汀不移虛空饒白舌勞費嘴唇皮」


** 佛身充滿於法界

「　瀑釀溪聲愁落澗青山惟喜白雲堆靜鐘漁火樓頭笛怯釣鱗翻堤柳飛」


** 法華經云若人散亂心云云

「　洞房夜夜逢知己遇店何妨處處賒孤鴈頻聲催蝶夢醉解愁腸一曲笳」


** 知見立知即無明本

「　春色滿園母可誇慢將短笛送晴霞月明人靜巉巖冷嶂裏獼猿嘯落花」


** 應無所住

「　沽酒之家不擇嫌有錢醉得沒錢難草眠不及幃鸞寵春色到頭總一般」










* 雜偈

** 參禪

「　參禪死水不藏龍玅悟臨時貴變通滯句滯情淘未盡依然城困半途中」


「　參禪舉話孰提撕惺惺還迷不識渠動靜施為原不假明明契汝舊相知」


「　參禪陰界墮狂魔參到驢年夢未他大道目前光皎潔可憐學者用心錯」


「　參禪休執個團蒲鴨飛過嶺鼻頭甦聞聲鼷鼠君還在莫向蘊中問有無」


「　參禪個裏究紛飛究竟紛飛已莫隨了得聖心凡自歇休疑言教滯筌蹄」


「　參禪受識識為聰半信狐疑轉不通妄計憎情多逐境七想三類羽毛中」


「　參禪明白不通理智者損仁成庸鄙不息世緣貪愛重信施難消菌生彼」


「　參禪實際要明心莫學狂徒執卷經參到水窮山盡處迴腸寡女謾停針」


「　蒲團穩坐莫心他一念頑空病更多謾道無心猶諦當無心枯寂落禪魔」


「　一念纔差萬念興參禪不實被魔侵急須返省吹毛利免使輪迴痛百刑」


** 山居

「　黎杖深溪住雲閑半社流推窗驚野鶴兀坐看沙鷗妄動禪中靜心塵素裏修鐘聲催萬籟喚醒夢千秋卓錫三山頂人行兩路同碧天浮掛月綠樹影搖風猿嘯煙蘿外鳥啼翠葉中凝眸悲概遠萬里一寒空山家多興趣啼鳥報春叢柳絮愁腸斷桃花妒冷風竹聲傳谷外松磬到庵中幾說紅塵好輪迴永不空殘霞鋪晚景雲勢疊崔嵬一葉梧桐落三秋岩菊開庵邊留虎跡潭裏毒龍猜入定蘆穿膝安禪兜率回歸山圖個靜漫蓋草團瓢闢地栽松竹憑天種野苗籬邊成隊兔麥裏滿園貂目繫千愁耐饑腸一夜憔松風吹過嶺蘿月枕邊浮我事君能識人情孰肯休無明纔著念煩惱掛心頭夙業牽連起山中何所修沿溪涉十里郊外擁南峰叫樹玄猿老嘶風銕馬儂綠蘿藏古寺霜夜扣寒鐘四季粉團玉常年清壑松淨業福田種紅塵聲色違梅寒消雪瘦桃暖障春肥烏雀樓頭噪白雲嶺上晞人間三萬夢劫火一時歸抱道人似粟誰能樂趣裁經秋黃橘熟度夏綠荷開
茅屋風吹漏石床雪滿堆呼童煨芊熟被褐詠岩梅」











* 佛事

** 顯庵和尚入塔

師揮拂子云長燈不夜始知皓月照巒群日面佛兮
滿目晴空掃煙塵般若深種不捨叢林掉背優游帝
網重重智鏡圓明珠璣燦爛白雲堆裏相逢體性難
窺不離舊時光景冷湫湫地天上龍飛鳳舞法堂斷
舌山中虎嘯猿啼雖然骷髏粉碎倒身塞破虛空旅
泊三界為家不棄法幢處處饒溪聲韻廣長舌安住
無縫塔裏勘笑風行草偃未免藏頭露尾其或未然
且道歸根得旨一句作麼生道良久云有水皆含月
無山不帶雲。

** 悼開郡李太守

秋日聞音歎息涼綠蘿賢護一金湯十年宦海三生
幸廿載榮宗百世昌節廉為國誰憐苦治澤黎民孰
感傷極目閩天惆未盡清魂竊巳到家鄉。

** 挽野竹和尚

嵩山法道賴君培君逝嵩山佛法哀鞭起泥牛吞皓
月喚回石虎吐黃梅人間劫火傾燒盡物外常明豈
能灰莫使吹毛隨帶去聖賢掣電迅風雷。

** 悼法伯知止和尚

化生利物秉剛持撒手還鄉任己施碧臉古梅香梵
閣金容秋菊放庭儀溪聲錦浪多饒舌山色濃粧懶
畫眉億劫孰能窮此事斯心獨許老僧知。

** 挽劉翰林

太史清高甘澹奇不將荊璧換城危議之懶洗廬山
硯坡老曾遊赤壁池五柳屋低陶靖節三槐庭亞魏
公枝採薇不食周家飯抱忿　先皇仕不為。

** 挽翀漢林檀越

夏日相逢喜氣催思君秋後別塵埃花園月色無人
賞廬舍春光有子培豪傑一生惟是夢功名半百盡
成灰靈前酌滔三呼奠八萬幽城杖擊開。

* 行狀

師諱光電字長目乃楚之寶慶府新化縣蘇溪司族
姓鄧父諱芳字玄修母劉氏生於明崇禎丙子十一
月初三日十七歲剃落隨師放蕩江湖一日得讀黃
檗心要發明大事乞戒璩山和尚後參綠蘿大和尚
問爾從何來師曰臨安尚曰幾時離彼師曰離即便
乖尚豎拂子還離個麼師曰若離這個和尚無卓錐
之地尚一喝師曰某數百里省候為甚將殘羹餿飯
與人喫尚曰有人喫在爾且參堂去至康熙庚戌四
八秉拂上堂授受源流拄杖開道滇南忽染癱瘓壬
戌還綠蘿菩提塔院養病乙丑七月二十八師落堂
趺坐謂眾曰此何時也一眾曰日正午師鼓掌大笑
日午以前前不搆村日午以後後不抵店正當日午
諸兄作麼生一眾曰大師道得分明一眾曰清光獨
露師偈曰今廿八日正午渾忘甲子有何數明明一
月映湖天月半原來是十五合爪合目而逝世壽四
十九僧臘三十二塔安在綠蘿老人壽塔之左山。

長目電禪師語錄卷之下(終)

(康熙廿六年孟秋吉日比丘弟子遣存助貲刊
恩師長目和尚語錄上下二卷
　嘉興吳知先敬書　吳遠士清對

　　　　　　　　禾郡楞嚴寺般若坊藏板)