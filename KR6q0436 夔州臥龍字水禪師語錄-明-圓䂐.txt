#+TITLE: 夔州臥龍字水禪師語錄-明-圓䂐
#+DATE: 2018-05-12 10:25:17
#+SOURCE: github.com/kanripo/KR6q0436 master bb70aa9a                

** 夔州臥龍字水禪師語錄敘

指月園錄成社中諸子索余敘適余病胃不耐執穎
倦睡去夢入指月園問侍寮索紙接手即呈空紙一
幅於師師曰也須道一句子來余即畫一圜相師曰
只是不道余曰向癡人不得說夢打屁後教誰濾渣
龜負出來喪性命於赤字鴻已飛矣覓指又於黃蘆
夜來八萬四千偈只須四兩大黃下出架上一千七
百則快索一把火苣飄揚諸子聞於無聞吾師說而
無說即使言前薦得有甚了期乃以手摸師額曰描
看你面皮厚多少師遂驀頭一棒曰賊卻女深心奉
塵剎遂驚寤索紙疾書出來向癡人前說夢。

崇禎己卯二月十五日夔州府新寧縣嗣法弟子張
懋德撰








** 又

一色未立萬籟闃然當是時也木樨無隱砌蛩俱默
桃華不語雞犬自恬大千豈有壞時諸佛何常出世
無奈勞勞多事哆哆相承教野老以還淳洗素絲而
求白宜雲門之有憾誠曹山之不如寧知空外劫前
早沒交涉待爾破顏寒齒堪作麼生四十九年不自
嘔卻千七百則俟誰刪之青冥云冤白日走魅況又
有摶饑虎而求食伍白澤以為妖發烈火於滄海興
穨瀾於赤波上之則奴隸祖禰下之則奔走人天徹
底掀翻憑空顛撲如我臥龍老賊恨不及生初一棒
打殺令奄有今日舉口禍生休道以酉解醒孰任鼓
風揚焰獨哂如許狂肆莫謂無人識他若不趁斯翻
除將必有時罵我。

夔州府新寧縣嗣法弟子熊之奇撰







* 啟

伏以吾無隱爾飄來雲外古香法亦非心點破柏庭
新翠霜輪月轉智無功處全章掜目華生指所標時
即墮況至借人牙後之穎乃轉增我道眼之塵自非
吾師孰續慧命恭遇臥龍老和尚撲破萬古虛空推
倒十世諸佛三書扭折鼻孔曾當場法戰古錐一掌
擊碎茶桮輒尋常勘驗衲子知馬駒蹋殺天下乃龍
象近出蜀中懋德等志合孔釋之仝力清朱陸之壘
笑聞樨之從人借陋見桃之自竟來在懋德等必不
刺腦入膠盆若吾師無向虛空掘屎窖幸來仝撾塗
毒鼓相將共坐多窯床謹啟。










* 夔州臥龍字水禪師語錄目錄

  
  * 序二
  * 啟
  * 第一卷
  
  * 上堂
  
  * 住夔州新寧縣指月禪寺語錄
  * 住夔州開縣棲靈禪寺語錄
  * 住荊州天皇護國禪寺語錄
  * 住岳州慈利縣華嚴禪寺語錄
  * 住澧州藥山禪寺語錄
  * 住夔州新寧廣福禪寺語錄
  * 第二卷
  
  * 小參
  * 晚參
  * 示眾
  * 機緣
  * 法語
  * 規約
  * 佛吏
  * 第三卷
  
  * 書問
  * 頌古
  * 分鐙偈
  * 雜偈
  * 附行狀





夔州臥龍字水禪師語錄目錄(終)
夔州臥龍字水禪師語錄卷一
住夔州廣福門人觀誰錄

* 住夔州新寧縣指月禪院語錄

崇禎戊寅十月朔到院山門云若論步步風規則十
方無壁落若論重重關鎖則四面亦無門以杖指云
者裏合作麼生大眾者裏也好箇入路。

據室師拈拄杖云鐵人據鐵室坐鐵座拈鐵棒且道
作麼生施設乃卓一卓云生鐵鑄就底到來也須頭
破腦裂有僧便喝師打七棒趁下。

劉兵憲陳太守李明府及紳士護法請開堂上堂拈
香祝
聖畢次拈香云九上萬峰石中有玉三登中慶沙裏
無油若非撲碎窠巢終是鼓鬻飯气供養見住梁山
太平禪寺破山明禪師大和尚維那白椎竟乃云菩
提涅槃真如佛性及從上來吏總被者上座一椎喪
盡了也還有箇甚麼而言觀乎拈拂子畫云犀因翫
月紋生角象被雷驚華入牙擿拂子下座。

上堂豎拂子云會麼天竺玄猷少林家法盡向者裏
露布只是你諸人不肯領取所以總成敗闕雖然門
前縱是知音少卻有秋風送月來。

陳微一秀才送子出家上堂父子儒釋揮塵持錫兩
重公案仝此消息真亦非真俗亦非俗當年裴公送
虎谿今日陳子向指月。

上堂除卻心性是箇甚麼欲覓蹤由錯錯錯錯具眼
衲僧如何摸索便下座。

上堂遊龍峰頂猿鳥啼不二之圜音指月竿頭青冥
顯無聞之般若若能一一領得則從上來事彈指圜
成其或不然徒自疲困。

上堂一呼便應六室虛明一舉便知六處解脫若當
向上宗乘全非第一義諦既然甚處與女相見乃擊
案一下。

上堂蝴蜨生枯樁千古之常事指物與傳心早落第
二義良久云不是不是。

上堂止止不須說我法玅難恩諸增上慢者聞必不
敬信良久擿拂子云誣人之罪不堪持論。

上堂釋迦老人在你面門唱言惟此一吏實餘二則
非真你諸人還見麼便下座。

上堂僧問西來大意且置未出方丈時如何師便打
僧喝師复打乃云一法不存青山綠水野艸閒華頭
頭不至一念纔舉塞北安南人倫物理歷歷在前諸
人向者裏如何究竟若究竟得我與女仝枕共被若
究竟不得你向瀟湘我向秦。

胡憲卿護法祈嗣請上堂師以拂子畫一畫云無上
玅道盡在於此天地萬物盡在於此如是則憲卿居
士不向佛求不向法求不向僧求求男得男便生福
德智慧之男求女得女便生端正有相之女男女互
生生生不已亦盡在於此复顧視左右云記取記取
張則堯居士誕請上堂師拈拄杖云諸法不自生亦
不從他生不共不無因是故說無生寤得來底一塵
不立未曾寤底萬慮雲興良久靠拄杖喝一喝云水
凍冰生。

上堂僧擬問師便打乃云指月家風眼高一世逢魔
不怖見佛不禮禪不知參教不解習夜不挑鐙日不
埽地哀不啼哭樂不嬉戲人若問著不吐一句唯條
拄杖攔腮劈脊遂擿下杖笑云且道是甚時節。

冬至上堂一縷麻線遮縷風霜雪何妨滿道中不燒
榾柮地盧空乃呵呵大笑下座。

上堂小盡二十九大盡三十日十九八七六五四三
二一於此會得參學事畢。

上堂舉拂子云會麼此是指月于萬峰山中無會易
地上三鍬九鋤掘得來底鈍置多時今日不忍被盍
囊臧對眾拈出時維那便喝師云不勞註腳。

新法堂成上堂斬新日月特地乾坤剎竿豎出雲霄
門頭橫厭海宇所以感得龐居士說偈贊歎云十方
仝聚會箇箇學無為此是選佛場心空及第歸雖然
畢竟如何是心空及第歸底道理以杖畫一畫。

臘八上堂臘月八日正晴放出明星刺眼睛瞿曇老
作麼生今古何曾有二人擿杖云不煩久立。

上堂從上來事總無多涂若能直下承當便是宗乘
直截一路既無靈利只得引玄畣玅落艸商量及乎
究到頭來全無用處大眾佛不出世祖不西來還有
是般事麼所以道指南一路智者知疏如今大眾盡
是多歷江湖久居林下胡不體究要待何時生死吏
大無常迅速珍重。

薦嚴上堂朝聞道夕死可矣畢竟以何為道夕死可
矣莫是明德親民是道麼莫是正心誠意是道麼莫
是修身齊家是道麼莫是治國安民是道麼莫是不
睹不聞是道麼莫是無聲無臭是道麼莫是綱常仁
義是道麼莫是陞階正笏是道麼大眾向者裏試辦
看若辦得分明不枉繹初衛居士為尚書清敏公薦
拔之誠其或不爾更聽指南便下座。

上堂三世諸佛不知有鬼怕神符貍奴白羖卻知有
狗咬枯骨若明得此兩語南泉落在下風若明不得
此兩語大有吏在。

上堂雪色滿園中寒風吹古瓦故人不見歸小鳥空
啼野擊香几下座。

上堂指月門下不是一切人棲泊處若向者裏棲泊
焦頭爛額不向者裏棲泊亦焦頭爛額良久云者裏
切忌說破。

上堂七十二棒翻成一百五總不是分外事但恐一
切人向他門頭戶底無出身之路所以今日不惜眉
毛露箇說話舉杖云不可喚作渠。

上堂佛法因緣不是小事亦不是博知經史及一切
子書語言文字上求覓得底只須向佛祖未出世父
母未生時明得始稱參玄上士不然盡屬狂解惱亂
其性何故聻中峰雲亂起澗底水潺潺。

上堂小知不及大知小年不及大年乃召眾云冢莊
今日向指月門下賣弄伎倆被露柱鐙籠曲折一上
只得有眼看不見有耳聽不聞卻來指月門下覓箇
說話指月也只得道箇巧伎盡時諸念盡白雲散後
見青山。

上堂識得一萬事畢遂畫一畫召眾云者是一你作
麼生識若識得設保萬事畢若識不得切莫向諸方
道親見指月來。

上堂一室虛明不是時人遊戲處一亙晴空不是時
人遊戲處千峰秀色不是時人遊戲處萬華爭艷不
是時人遊戲處何也巴東湖南與麼去。

上堂訒著是痛與一頓不訒著是亦痛與一頓昨見
孤鴻塞北歸足邊繫得安南信以杖築禪床下座。

上堂開眼便見開口便道雖是省力若較從上來事
十萬八千在何故不見道分明月在梅華上看到梅
華早已遲。

上堂大眾不可造次若造次三世諸佛歷代祖師與
你坐與你臥若不造次貍奴白羖水鳥樹林與你坐
與你臥。

上堂宗乘未唱淨白地上有許多人坐臥自在自由
及乎我祖西來弄出者場禍事如今要坐也不得要
臥也不得要自在也不得要自由也不得雖然總是
玄沙道底。

解制上堂解開布袋如意自在任去任留了然三昧
紅華峰上正春晴鵝城山下雲靄靄。

* 住開縣棲靈禪院語錄

據室若論者箇所在也好歌於斯哭於斯聚國族於
斯為甚卻道佛來祖來請居門外者裏合下得箇甚
麼語拋下杖云不圖打艸且要驚蛇。

結制上堂僧問諸佛諸祖道不得底和尚作麼生道
師打云一棒碎微塵進云恁麼百芔逢春萬華爭艷
去也師云豁開柳眼笑殺梅梢乃云風行艸偃水到
渠成本自天然何段雕琢纔擬議時即錯了也以杖
畫云將謂桃華深有意誰知開後也徒然。

上堂僧問如何是天地仝根萬物一體師云釋迦曾
稽首進云和尚恁麼道學人如何委悉師云甚麼人
教你如此乃云若論天地仝根萬物一體則人人本
具物物全章無有大小方圖亦非玄黃朱紫到者裏
有無不得是非不得取舍不得聖凡不得玄玅不得
道理不得言語不得寂默不得乃至真如佛性菩提
涅槃賓主照用玄要偏正圜相顧鑑一字關六相義
輥毬舞笏打鼓揮劍擎又扣齒千般伎倆不得顧左
右云既總不得且道作麼生纔得有定當得底出來
道看一僧纔出師搖手云此是諸佛祕臧無人能到
在所遊方勿妄宣傳便下座。

上堂萬峰青萬峰青春色壹壹物自明百囀流鶯處
處鳴處處鳴祇是時人不解聽依舊可憐生。

上堂臨江浪靜石龍船載明月之珠鹿渡煙消漁父
子釣蘆華之岸一一是諸人出身處切不可作竟話
商量若作竟話商量西來大意埽地盡也。

上堂盛山高映繡衣池野鳥啼幽華落時多少尋香
逐嗅者將心往往向深支。

上堂百千三昧無量玅義祇向一毛頭建立敢問諸
人還識一毛頭麼子規啼綠樹牧豎歌青山。

上堂紅塵𠂤裏盡是談般若之處若著意追求便被
紅塵盍覆終無解脫之時何也總是鹿子蹋月。

上堂臨濟喫黃檗棒把髻投衙百丈被馬祖喝以酉
解醒棲靈也無棒打人也無喝喝人但只閒看家家
綠樹鳴黃鳥處處青山覆白雲。

上堂向上一路理涉幽玄旨外一宗機貴神寤所以
先宗道纔著脣吻便落是非大眾不可容易莫終日
只浩浩商量那箇書史可讀那箇經論可講教壞人
家男女且一切百家異說盡不是了道之事若作了
道之事達磨一宗盡屬知解。

上堂玉貴溫潤道貴眼明不然終非至寶故祖師西
來埽除知解不立文字謂之教外別傳今人不察大
失宗旨不是於經論書史邊記取便向孔孟老莊上
孰讀烏乎殆不可教也大眾幸是無事趁此時節做
上一場莫走向他家甕裏淹殺可惜許。

上堂演若迷頭頭本不失鹿子蹋月月非真形學道
人向鏡中覓景上求縱百千劫有甚了期大眾棲靈
門下不是厭良為賤亦非抬捺商量祇要識得根宗
便休喝一喝。

上堂問一為無量且置無量為一時如何師云拂子
千條線香煙一片雲進云最初一句拈向一邊末後
句子請為舉揚師云卻說他不出進云學道也不是
參禪也不是和尚如何為人師云腳跟下薦取問遠
遠趨風和尚如何管待師云放女一頓進云若人識
得心大地無寸土指地云者箇聻師云莫被刺眼好
進云選佛場中及第歸不入此者作麼生勘驗師打
云速退速退乃云道原無狀法亦強名鳥啼華笑月
色溪聲鳳凰山下鹿渡溪濱既是恁麼不快何必落
艸求人。

上堂昨日四今日五漁歌自放臨江渚不是知音和
不齊祇緣來者盡下里品字峰前棲靈寺裏良久云
一二三四五。

太平專使送法衣至上堂舉起衣云大眾喚作甚麼
喚作僧伽黎雞足山中薶沒也不喚作僧伽黎大眾
有眼在畢竟喚作甚麼以衣展開云品字峰前裁錦
淨盛山頂上繡雲飛。

上堂僧問石頭瓦由轉法輪時如何師喝云是甚麼
進云擊碎虛空佛祖向甚處著師云屎桶裏進云空
外劫前又作麼生師云者桼桶乃云竺土大仙心東
西密相付謹白參玄人光會莫虛度如今有不虛度
底麼曾憶當年騎竹馬今輸便作白頭翁。

上堂至道無難惟嫌柬擇纔擬開口便落是非正恁
麼時如何是不柬擇者有僧便喝師云不是弄潮人
休入洪波裏。

上堂舉秀和尚者一箇那一箇更一箇若是明眼人
何須重說破杲和尚云致令默照之徒鬼堀長年打
坐棲靈不然良久云忘卻了也便下座。

上堂生從何來看腳下死從何去高著眼不涉兩涂
一句又作麼生朔風凜凜梅華燦燦。

上堂長期短限畫地為牢究玅求玄開眼作夢所以
道有佛處不可住無佛處急走過大眾正恁麼時棲
靈門下作麼生行履時維那便喝師云者箇伎倆休
拈出不如隨分過殘春。

上堂欲為師法須有觀光不可沽名飾貌窺竊祖位
恐知者竊笑古之人欲立叢林住持必須推選有道
有誠信者庶不致有破敗事近聞一種不獨尟道及
誠信抑且無僧規但藉執以欺枉醜態百出烏乎叢
林之德風釋子之節義將何以啟迪乎女等後來有
箇因緣切不可效如是事。

上堂欲究向上宗乘不可將心待寤所以道莫只忘
形與死心大眾棲靈長老不是虛語祇要一切人知
箇下落不然髮白齒黃無了處回頭依舊黑漫漫。

解制上堂舉杖云生平惟與此相知石榻談心到極
微轉眼纔經三四載固陵回首又辭歸祖師心印狀
似鐵牛之機去即印住住即印破如是則行住坐臥
剎剎塵塵總不離此據此而論非去非住難擬難思
其住也春潮帶雨其去也野渡無人雖然又何妨鼓
脣弄舌說去說住攜笻頂笠打雨打風所謂行亦禪
坐亦禪語默動靜體安然也大眾正恁麼時一句作
麼生清江浪裏春風急楚水波頭秋月明。

* 住荊州府天皇護國禪院語錄

據室據此室坐此座行此令有時語驅耕夫之牛有
時默奪饑人之食大眾忽有箇二俱不涉底如何管
待以杖畫圜相喝一喝云任是傾湫倒嶽來棒頭喝
下總按過。

開盧上堂拈香祝
聖畢次拈香云萬峰頂上得來嗅著則腦裂天皇寺
裏拈出覷著則眼盲供養破山大和尚舉杖云臥龍
道者譙氏一丁生年十三確志出塵十五遊方楚水
吳門衡嶽廬阜江淛叢林沈溺教海一十一春真妄
差別小大區分末歸高梁太平門庭三登九上微契
其心中閒委曲舉似諸兄初上萬峰火裏尋冰次上
萬峰擔雪填井及登中慶少分相應因辭歸來路舉
古人木人之句一旦澂清雖然還有一事急著眼睛
以杖畫<img:>落落景團團千古萬古與人看。

上堂僧問如何是道師云雲生戶外荊門上鶯囀林
閒古樹頭乃云洞庭湖上紫煙映日色之初天皇寺
中鐘聲雜桂楫之響諸般無礙萬象何拘若能一一
見得分明聞得分明便是頓超之理其或不能莫笑
好音空啼野別有恩光一段奇。

上堂佛祖竟界參未透時如銀山鐵壁擬欲進前撞
斷眉目擬欲退後蹉過腳跟大眾祇如進不得退不
得畢竟如何出身如出身得生生慶快處處無依天
下橫行大方獨步苟或未然二六時中抖擻精神急
尋出路始得。

上堂僧問如何是天皇竟師云昨夜東風吹過去今
朝杲日送將來進云如何是竟中人師云密密無蹤
跡相逢喜帶顏進云人竟已蒙指示無竟無人時如
何師云放女三十棒進云恁麼則從今會得祖師禪
也師云莫錯訒好乃云一光東照智竟全章彌勒文
殊為眾激揚如何委悉若委悉得人人常光見前箇
箇腳跟點地張七趙八直指人心瓦由磚頭見性成
佛鐙籠來露柱裏轉身佛殿騎山門上出气其或未
委天皇自道去也無風荷葉動畢竟有魚行。

上堂從上來事本自見前舉拂子云見麼擊香几云
聞麼天皇不惜眉毛將百億須彌盧放在女眼睛裏
百億香海水灌入女耳孔裏猶自嫌少乃高聲喚大
眾眾舉首師云討甚麼碗。

上堂舉僧問同和尚一大臧教還有奇特事也無同
云有云如何是奇特事同云演出一大臧教新和尚
云演入一大臧教杲和尚云演出演入即不無若論
奇特事二大老三生六十劫未夢見在則和尚云叢
林商量皆謂大慧不肯二老若恁麼商量三生六十
劫未夢見大慧在師云投子因風放火不是好心雲
巖路見不平亦非本分大慧矢上著尖翻成特地天
如不忍袖手俛力為人天皇如是處斷且道還有曲
直也無。

上堂僧問如今說箇甚麼即得師云者桼桶猶問話
在乃云雨雪風吹上翠微大功一色露全機卻笑夜
來人不識層層包裹豈知非如今還有知非者麼有
則出來道看無則天皇鼓兩片皮去也眾皆側耳師
便下座。

上堂有二僧出眾齊喝師一時趁散夏召眾云天皇
門下須是別有始得若只今日也喝明日也喝總是
鬻飯气有甚宗眼雖然二僧豈無見處。

上堂也好箇時節你道是甚時節大眾年頭便見雪
飄飄艸木層層裏碎瑤凍得荊山寒透骨思量嬾把
舌頭饒燒獸炭酌香醪一園玉竹臨空曲數樹梅華
映遠郊。

上堂古佛未生前一畫九相圜中有一相是何曾落
正偏拈拂子作九圜相云還見麼蒼天蒼天。

上堂昨日也口吧吧前日也口吧吧乃至過去無始
也口吧吧明日也口吧吧後日也口吧吧乃至未來
無終也口吧吧如今四眾巳集寶座巳陞也是要口
吧吧你道畢竟為箇甚麼如不會待下座看。

上堂天門山青九溪水碧唐虞之先遺我今日不知
幾千億猶問何消息。

上堂昨日雨今日風昨日今朝事不仝事不仝張公
喫酉醉王公歸來叫殺三更月大眾為我道末後句
看。

上堂驀豎拂子云見麼拂子是佛法寶臧能含虛空
能含塵剎能轉法輪能成佛道你道如何相見若以
色相見不得見拂子若以聲相見亦不得見拂子畢
竟作麼生得見拂子擿下云覷著則眼瞎。

上堂是法住法位世間相常住豎拂子云者箇是相
還常住麼饒你說根身器界皆如來臧大地山河盡
露法身也祇是箇性常住作麼生得相常住去。

解制上堂前年結今年解兩箇泥牛鬥入海蹋碎龍
王夜明珠水晶宮殿雲煙靄還有能知時節底麼此
處無人。

謝兩序上堂兩序大眾光伴法化無可祇謝惟有一
文大光錢聊為兩序壽乃畫圜相云伏惟伏惟。

* 住慈利縣華嚴禪院語錄

據室設平地牢關檻佛檻祖布縵天網子羅虎羅龍
顧左右云不入者保社底出來有僧出眾以手掩師
口師退身打一棒云是甚麼僧喝師云不是不是又
打一棒。

結制上堂盡乾坤界是箇盧子諸人卒難回避若也
回避得一毛耑上驅雷走電澍雨興雲一微塵裏大
抹高揮神出鬼沒總不是分外設或未能長連床上
有鬻有飯莫錯訒好夏舉蜆子禪師隱東山古廟一
日華嚴靜和尚問如何是西來大意子云神前酉臺
盤師云兩人酬唱固是聲揚千古要塞新華嚴口未
在何故蜆子祇知門前撈漉不知家裏臧頭華嚴祇
知騎虎頭不知收虎尾若是新華嚴便與禽住云速
道待伊開口即與一頓管教者漢一場敗露新華嚴
恁麼你道古人還落節也無。

上堂今朝六月一熱得遍身白汗滴萬樹熏風不得
涼陽烏銜火橫空偪前堂伐鼓聲逢逢古澗流泉劈
箭急祖師意旨已了然兩堂上座識不識若識掉臂
便去若不識待拄杖別通气息便擿下。

上堂如如原不動動即成妄想一物不能為為者亦
伎倆不慕諸聖師不落己靈網大眾是甚麼所在許
女妄承當。

然律師請上堂自安上座春秋七十餘矣僧臘亦四
十餘矣昔參方時曾兩到金陵得戒於古心大師歸
來行律亦有年矣忽遇華嚴深信此道堅迎於本院
日究道玅於是生老病死八苦交煎始到安妥田地
可謂赤灑灑絕承當淨贏贏無回互還有箇甚麼戒
體持犯不持犯之元字腳挂於胸次中也雖然正恁
麼時如何是自安上座出身一路安一喝師便下座。

上堂僧問夏日炎炎熏風徐徐如何是清涼竟界師
云熱出冷汗來問劫火洞然大千俱壞未審者箇壞
不壞師便打問心空及第歸如何是心空竟界師云
女未到者竟界在進云未審到得底是甚麼人師云
吾若說此人無女安立分乃舉龐居士云十方仝聚
會師云不遠千里而來箇箇學無為師云亦將有以
利吾國乎此是選佛場師云何必曰利心空及第歸
師云亦有仁義而已矣大眾華嚴如是註解且道還
杜得龐公口也無設或未然還有一人為女通箇消
息乃卓杖一下。

上堂記持名言何生了道柬擇聲色何處求真饒女
講得恒沙法門背得無量文句也只是箇聰明學解
不如向聲色裏覓箇出身之路好所以道聲是佛聲
色是佛色大眾華嚴傾出了也還有見得底麼秋風
柳上來池底波紋起。

上堂僧問如何是華嚴家風師云一步未曾迻十方
在腳底進云築著一微塵無邊瞋火發師云不是知
心人徒勞亂度量僧禮拜師便打乃云華嚴竟界不
是小事大事比量亦非頓說漸說可擬女等後生欲
究此宗大須立志若不立志徒自殷勤不見先宗道
祇劫果滿始得解脫乃彈指云祇劫果滿也且道還
有解脫底麼。

上堂僧問從上來事某甲還有分也無師便打進云
早知和尚有此機要師云自謂久饑虛不能嘗一粒
乃云若論演說宗乘何處不是所以諸佛說眾生說
山河大地一齊說無有間斷既是恁麼又要華嚴說
箇甚麼起身云不可節外生支。

上堂僧問和尚未見太平時如何師云滴滴不斷進
云見後如何師云光光不漏進云從此家風超世外
更無一事落玄微師打云秋聲處處響木葉村村黃
乃云釋迦掩室固執難袪達磨壁觀癡頑太重所以
是般事本來具足不段修為今時人不了此事故他
從上諸聖立種種名說種種法逗到如今總成病痛
雖然不著本來衣猶是玄談意。

上堂僧問師唱誰家曲宗風嗣阿誰師云雨灑不溼
鱗意气天然別進云直截一路請師再垂師云天門
山帶碧秋色暗中知僧喝師便打乃云秋風入慈昜
天門山色換樓頭梧葉飄有眼如不見如不見一聲
猿啼腸欲斷。

上堂祖不西來早有者場禍事何況西來如今諸方
老宿事不獲已說箇有禪可參有道可學總是止啼
之事若作實法商量未免道聽涂說大眾華嚴如是
且道是禍事不是禍事起身云禍事禍事。

上堂問從上相傳一路請師直指師驀豎拂子進云
謝師畣話師云不唱言前寧談句後進云不消彈指
力樓閣參遍時師便打乃云不入彌勒樓閣怎見家
珍未到華嚴聖門安知法要是以通方上士不拘一
路一門向上衲僧不足一知一見若不如是焉得傳
持如今大眾還知麼從來參遍處回首始知宗。

上堂雕砂無鏤玉之談落艸垂道人之意諸仁者向
者裏作麼生領會如領會得不枉親見作家不然大
有事在。

解制上堂華嚴今朝解制兄弟東去西去雖則理合
如斯華嚴一應分付遂高聲云者邊那邊更莫回顧
卓拄杖喝一喝。

* 住澧州藥山禪院語錄

據室譙老師入室久矣今日重新據座就中一著乎
坦見者不可錯過眾中有不錯過底麼僧便喝師云
胡喝亂喝咄。

開盧上堂僧問大眾雲臻師登寶座主賓酬唱棒喝
交馳畢竟明甚麼邊事師云此去龍潭不易進云意
旨如何師云此去龍潭不易問龍天擁出為扶宗優
缽華開世罕逢今日陞堂如何指示師云拄杖五尺
長僧禮拜師便打乃云直指人心見性成佛先宗固
是直截正眼看來卻似不是若是今日只須道箇青
則青白則白噁雖然已是涂汙諸人了也良久云事
無一向不見先藥山一笑應澧陽東去九十里許如
是則新藥山開堂亦有一笑布施大眾不惟應澧陽
千里萬里管教闔國人成祖成佛乃大笑云會麼便
下座。

曰事上堂雨灑風飄古殿腳冬寒閉戶然枯竹何期
撾鼓要陞堂曳杖強登曲彔木打喊讙讙瞋火惡惡
本欲為眾說法只是不成法度。

上堂僧問如何是清淨法身師云祇此一問也不消
進云怎知法身師云錯錯進云和尚分上即得師
云錯錯乃云鼇山露遮那之體澧水瀉不二之音若
人識得有口只堪挂壁若識不得總成孤負。

上堂壁侍者問古人陞座不吐一辭此理還的當不
師云毛吞巨海意乖卻本來真進云打得血流出如
何瞋火然師云莫以荊山玉比作衣下珍者禮拜師
打三棒乃云古人陞座不說今人陞座要說不說而
說說而不說牆壁瓦礫放槁光玅惠空生何處著莫
莫開眼也著合眼也著喝一喝。

上堂僧問如何是和尚垂示一路師便打進云不是
某甲幾錯承當師云以其自足不如重出又打進云
領領便歸眾師云可惜珍玉混泥沙乃云古佛心宗
衲僧肝膽盡在一毛頭建立一毛頭收歸只是大眾
未肯承當所以在者裏早上上來晚下下去不自回
光卻成孤負故先宗道京都鄴都浩浩便是菩提大
道大眾向者裏信去不可更疑若更疑驢年去在。

上堂大眾有甚麼事隔礙不如與麼去藥山在萬峰
六年亦只與麼去若不與麼去不獨六年即六年又
六年有甚了期雖從上有三祇果滿者有七破蒲團
者有四十年不雜用心者有四十九年尚自走作者
若不與麼去亦只是箇勞生老漢有甚可取大眾今
日事不獲已乃說如是不可謂藥山重加箋註好。

上堂僧問動靜正迻時本分落在甚麼處師云大地
雪消去乾坤一片明進云意旨如何師云適來為女
道破了也乃云識神種艸糞埽𠂤裏薶卻千箇萬箇
未為分外何故若是出格高流十年五載時節到來
自然瞥地放出牚天拄地之手打開燿古騰今之燄
不勞矢鏃海晏河清不動干戈太平坐致如此則超
群越格即不無正恁麼時甚麼處安身立命卓拄杖
一下。

師因患腳上堂有時節掉棒打月接竹點天有時節
海晏河清風恬浪靜有時節哎喲此一句腳痛說不
得便下座。

到龍潭寺上堂一潭煙景萬頃波光子規啼落楊華
漁父全拋玉餌者箇竟界且置正與麼時如何指示
燒經臺上浮青靄仙眠洲中落紫霞。

到夾山上堂未到夾山藥山便有許多隔礙及乎到
來藥山隔礙全無既然不落兩涂一句作麼生道夾
嶺雲生橫谷口藥山月出照丹霄。

上堂從上來也有打者也有喝者也有百般做出者
也有一物不為者藥山今日點柬將來各欠寤在揮
拂子云也是抑而為之。

上堂雪色媚諸峰湖光搖三楚若作佛法觀五五二
十五拈拄杖卓一卓云大眾切忌茻鹵。

上堂一浦雲煙萬井冰雪玉樓人睡不知天曉瓊樹
烏啼不知晴明林下道人當恁麼時喚作何事以杖
卓一下云等閑莫灑兩行淚恐染湘山竹上辨。

解制上堂九旬佛事今朝罷垂示諸人無別話東擿
西拋任運行路逢死蛇莫打殺。

* 住新寧縣牛山廣福禪院語錄

據室從上宗師於此開蝦蟆口說一二三四五新廣
福於此又說箇甚麼喝一喝云雲中纔見傾雷雨澗
底頻驚倒嶽機。

結制上堂僧問從上老和尚施設盡是節外生支和
尚今日作麼生師揮拂子云廣福無法說拂子驀面
揮進云早箇節外生支也師复揮拂子云莫孤山僧
好乃驀豎拂子召眾云廣福三登中慶九上萬峰別
無別得單只得此斷拂子一柄遇人問著便將指揮
拂一拂云拂子頭上塵說剎說熾然說無閒歇你道
此斷拂子見箇甚麼道理便有如是神通如是玅用
如是作為你也須出來道看既道不得不可艸艸且
請出來秉戒。

王珍送子出家上堂僧問一子出家九族生天未審
一子出家為甚九族便與麼去師云闍黎下一轉語
看僧便喝師云退後退後乃云廣福說法無處啟口
只好舉則古人因緣聊為證據道玄居士問馬祖不
與萬法為侶者是甚麼人祖云待女一口吸盡西江
水即向女道士於言下頓領玄旨有偈云有男不婚
有女不嫁大家團圞頭共說無生話廣福論他千古
之下雖是出群猶有不盡善處怎如思脩居士也不
恁麼問廣福也不恁麼畣自是另行一路何也他有
男不婚無女不嫁何用團圞頭大家相接話雖然廣
福敢問大眾且道此公與龐老用處是仝是別出來
對眾道看若道得堪為古今法眼設或不能不妨老
實疑著好。

上堂黃面老人自謂成道於天竺雪峰老人自謂成
道於鼇山今日不肖兒孫要問二老人成箇甚麼。

上堂僧問如何是提宗一句師云當機不唱無生曲
進云早知是錯師打云跛鱉漫追蹤乃云者件大事
佛祖唱不出辦才詮不出大眾疑不出廣福說不出
惟有松風水月瓦由磚頭艸木叢林拄杖拂子當頭
露布大眾直下領取更莫回顧。

上堂鵝城峰碧牛山咄青不是古佛蠃髻亦非諸聖
頂門昨夜文殊普賢疑到五更及至醒將起來依舊
可憐生。

上堂僧問從上來事即不問如何是和尚家風師云
一跛一跳進云莫便是不師云揚沙攃土底意非真
僧禮拜師打乃云蜀魄啼柳莊蜨舞華若人於此聞
得分明見得分明則不勞廣福鼓脣弄舌即與從上
諸佛仝一龕室不然孤負殺人。

解制上堂僧問如何是解制一句師云一聲牛背笛
山山任遨遊乃云諸方浩浩商量且不是聚廣福人
人解去且不是離若作聚三十棒打折驢腰若作離
三十棒打折驢腰。

上堂神會圭峰尚斥為知解宗徒而泛泛字句支講
者豈能善乎我此大眾倘有向上志五年十年不雜
一語何愁不是佛不解語邪珍重。

上堂有句無句如藤倚樹樹倒藤枯句歸何處阿呵
呵誰管你簇錦攢華阿呵呵誰管你倒腸括肚乃拍
膝一下云東風昨夜向荊南千峰萬峰啼杜宇。

上堂萬法歸一刀刃上蜜舐著些兒血珠便滴陷虎
機蠱毒食見者喪耳者死顧左右云且如何回避掌
上縱有返魂香也須遠離三千里。

上堂拂子好打蠅拄杖好打狗若作佛法觀面南看
北斗蘇州有常州有怎如山門前佛殿後。

上堂剋期取證非但高峰為然雪岩老人亦謂女等
諸人若能七日夜脅不至席目不交眨一念無閒若
不會截取頭去做澆屎勺此法從來得驗者不可勝
紀今諸人一夏又過半矣不惟沒有下落亦且妄想
雲興若不出來提過期畢不得意又道長老不道。

軍中謝世上堂有時大聲喚有時小聲叫道是苦苦
為甚與人仝道不是苦苦濫泥有刺顧左右云知麼
老僧無耑墮向刀兵獄裏誰似三千年前雙林中右
而臥喝一喝端坐而逝。
夔州臥龍字水禪師語錄卷一(終)

夔州臥龍字水禪師語錄卷二
住澧州洛浦門人寂亮錄

* 小參

熊之可之奇之京請為胡縣君對靈小參師拈疏云
第一第二總不足論此是象山縣君生平底付與沒
量居士拈出宣畢師云縣君早修淨業持誦佛母準
提晚自知非深究正法眼臧乃於今年遣人求指訣
因教看箇不是心不是佛是箇甚麼由是力參者三
七日忽然心識不行言思路絕將座鐵山撞倒笑曰
范縣君道元來恁麼近今果然縣君病革召仲君平
原謂曰女為吾報師恩德言訖自在而脫大眾縣君
如是得不為長君孔原等慶幸乎雖然正恁麼時如
何是縣君暢快一句脫體頓超名相外一彈指頃去
來今。

附請疏伏以興化於親過奢無勞集眾天如於母
太煞不覺重言子母俱到情忘慈孝遂立人極之
可等痛念亡母誥封安人象山縣君胡氏內政克
修曾見褒於天語靜業夙具常夢遊於梵宮蚤稽
首佛母準提晚并心正法眼臧已解人竟俱奪但
欠灑脫自閒愧求事之未能奈無法之可說伏遇
臥龍大和尚人天眼自幽明津梁轉經有類多羅
修儀一如七佛幸蒙飛錫妄冀垂楊秦國有落艸
之談已非因子及母瞿曇申無常之偈亦曰事亡
如存知從空放下不難看對靈呼之或出於斯識
得薦母意是則名為報佛恩。

明道黃道婆請為星拱黃映宿居士對靈小參師拈
拄杖指云見麼星拱黃君其未死也常聽我打葛藤
其既死也亦聽我打葛藤何也盍崇禎庚午閒入我
大覺法中究心楞嚴少有入路十年於茲遂成莫逆
自吾觀之實非一生兩生結就者也又常重建棲靈
梵剎欲期仝住忽一旦攃手而去豈复嫌於久住令
人賤頻來親也疏也邪雖然佛祖不傳之事猶未指
破在复拈杖指云星拱黃君即爾儒者身身無其身
即爾菩薩形形無其形虛空仝體世界浮雲生死晝
夜形骸旅亭其來也電光爍爍其去也石火騰騰即
見仝人作來去原原委委亙常存時道婆歛手云哀
哀師云作甚麼婆云為他黃君摘楊華師便下座。

熊止白居士請為余道婆小參乃云止白得為吾徒
爾亦得為吾徒止白吸盡香水海爾方跳上須彌盧
顧左右云者話且置如何是道婆得力句自從埽去
雲空翳一月千江總自如。

張道婆請為通碧徐道臣對靈小參云者漢方脫卻
鶻臭布縿炙脂帽子便解向官潭渡裏泛石龍船逍
逍遙遙歌滄浪弄明月與性空仝游去也山僧也有
首歌曲為伊助喜遂云知音人知音人流水高山共
此心石印寺前重論舊鳳凰山下語猶深折蘆葉蕩
秋會斷送孤帆白晝雲喝一喝云低聲低聲。

小參問如何是西來大意師云江村漁火發照見夜
行舟乃云但盡凡心別無聖解山僧看來卻又不然
未知有底礦中有金既知有底金中有礦所以道大
事未明如喪考妣大事已明如喪考妣莫道不知有
底如此即知有底愈要精進除去無始劫來妄業流
識始有契證時節雖然當又知我宗無語句亦無一
法與人須是自家屋裏拈出始得盍天盍地不然大
有事在。

小參放下著莫妄想如今坐立儼然作麼生放下莫
是內六根外六塵中六識一齊放下麼僧問趙州一
物不將來時如何州云放下著僧於此寤去大眾者
便是放下底樣子雖然不可便作容易只須去盡無
始壅塞及見前流識使胸中七穴八穿蕩蕩地灑灑
地無事無為真正道人然後乃已不爾都無利益所
以道割髮須及膚翦叉宜侵體。

除日小參學道人非一做便休須是切之又切乃能
窮高極深古人在叢林久經磨洒然後雖住得箇院
子人猶譏為離師太早盍在師邊住一日有一日警
策故從上以今日為警策謂一年十二月於今是盡
月一月三十日於今是盡日所以鞭策道流回光自
照若不如此光會可惜兄弟也有遠來者也有近來
者仝山僧打者鼓笛須要一番磨洒一番光明始不
負初心不爾於事何益。

小參山僧尋常有一機不與諸佛共不與祖師共不
與天下老和尚共且道與誰共有定奪得者不妨出
來相見如無山僧自道去也今夜且燒舊臘火來朝
相賀新年人。

小參今之參禪學道工夫不得力此事不得明無他
盍為去不下身心自生愛染放不下家緣自起繫念
繫念起則好食戀衣愛染生則貪生畏死所以不能
自在而生死際頭亦不得力此之過也兄弟家既辦
翀霄志來者裏仝甘澹泊共守清貧須是把生死念
頭密密舉起切切窮去窮到心識不行言恩路絕不
待倒斷而自倒斷矣。

小參若論本分接人何須擔枷帶丑無奈今時弊病
頗多師家亦只得隨例起倒道箇此事不從佛祖經
書邊得不從他人口嘴邊得不從靜悄地裏得不從
鬧轟地裏得但除去見聞覺知屏卻咽喉脣吻見得
分曉自然不動干戈太平坐致不然還須把不明不
會底做箇生法身父母長道德聖胎或行或坐必要
覷透根源如縣嵒上撲地一驚始可謂罷參絕學真
正道人。

小參囊留螢火鑿壁引光世出世雖不仝向上心一
也棲靈門下既有鐙又有燭參玄上士須著猛力或
大事未明祖意未透著實參究究到無可究處自然
蕩豁可謂冷灰裏有粒豆爆枯木上有支華發豈不
是衲僧家生平慶幸邪天寒勿勞久立。

小參僧問如何是五宗仝道一句師云棲靈寺外諸
峰秀臨水江頭一月明如何是五宗別開一句師云
江清河濁流今昔岷嶺梁山別一宗僧喝師便打乃
云春色晴明佛祖體露秋聲送雨衲僧命門者裏辦
得分明尚無入路何況者裏未曾發足大眾你道如
何是究竟一路處處子規啼不盡家家月色照無聊。

小參僧問師唱誰家曲宗風嗣阿誰師云頭頂黃河
尾氐江僧云才挽雕弓意喊聲便震天師云彈子出
紅盧闍黎一命殞僧便喝師打乃云放開一步步步
登高把住一頭頭頭無路所以盡十方界只得無取
無舍始是佛祖轉身一路若不如此徒勞擔囊負缽
走東適西有甚飽參時節大眾我廣福圜制之時故
以此進女大眾若女大眾的欲明此一段大事當須
究竟不可以少為足古人三二十年始成道業豈欺
我哉珍重。

* 晚參

晚參此事不論僧之與俗貴之與賤都行得只是思
慮太過不能當下領取如家居者治生巳遂又慮子
孫子孫羅列又慮科目科目巳登又慮名爵名爵既
極而世間事畢矣方欲求免生死則頭白齒黃惡有
餘年可進此道邪如不家居者欲研四諦至滅道可
已又思十二緣至還滅盡巳又思萬行至三觀尚矣
又思正覺至正覺方觀從前事業終是階級建化門
邊事惡有頓超之理兄弟總不如向者裏盍卻始得
疌徑。

晚參山僧有三轉語垂問大眾切須子細此事元來
見成何須別用工夫不用工夫如何得見成去有時
節要人作佛祖有時節不要人作佛祖者老漢是甚
麼心行至道無難唯嫌柬擇是何人語若道山僧孤
負祖師若道祖師又成柬擇。

晚參兄弟家都是多歷江湖久參上士不可只見一
橛便謂禽縱殺涽我已透得古人常言大事已明如
喪考妣況未明大事即作自足想邪何不趁此色力
百尺竿頭快須進步忽然虛空粉碎是時不待罷參
而自罷參矣。

晚參拈拄杖召眾云有麼有僧便喝師打云者樣底
有甚交涉今日不許喝豎拳豎指左右旋女人拜種
種盡是學來底只須別道始得既道不得何不精進
不見古人四十年不雜用心除二時鬻飯是雜用心
邪又不見只愁不是佛是佛何愁不解語邪。

晚參舉德山和尚住後因緣驀顧左右大罵云看者
桼桶把佛祖欺迕只當笈中物可惜當日仝事者不
肯左袒佛祖令伊肆意獨邁高風今七百年來亦未
有為佛祖雪屈者山僧雖生晚年必不私徇要為干
城啟闢徽猷胡不思先佛天人莫上眾聖中尊豈可
欺迕當物看乎祖師直指人心見性成佛亦可欺迕
當物看乎复顧左右云兄弟還甘此說麼若甘德山
放行早已不甘佛祖過在甚麼處有僧出師打云不
是不是又僧出師亦打云不是不是一眾芒然莫識
師意從此內外脅不至席矣。

晚參丈夫眉宇不作跛驢為甚透脫不得有僧以腳
打地師打兩棒云做甚麼僧才開口師复打云問意
有宗畣意攸仝是女亂做得麼且者學得底濟事不
得又有僧從東過西師亦打云者桼桶華嚴門下佛
來祖來一驗骨出鐵額銅頭不敢跨門況女溺床鬼
子欲逞神通邪又打兩棒。

晚參山僧學道二十餘年末上向萬峰山頂見箇無
面孔老師被他朝打三千莫打八百逼得到千里萬
里無我無人冷清清地忽地醒來乃舉杖云拾得者
箇喚作佛法從巴蜀歷荊楚也曾拈示於人只是無
人證據如今藥山寺裏新開盧韝也拈示於人亦無
人證據夜裏忽爾傷風出气不得衲被蒙頭悶得通
身汗滴天明剛才蘇息又被人問著山僧無可措手
复舉杖云又只得將者箇拈示切勿道夜來傷風今
猶噴嚏在何也者箇千聖不能傳乾坤包不得通身
是手眼亦少覷著者兄弟明見是箇拄杖不從南山
來便是北山出因甚道千聖不能傳乾坤包不得明
見是箇拄杖長則長五尺渾身似桼黑因甚道通身
是手眼亦少覷著者者裏有具眼底出來道看。

晚參此段大事就在諸人經行打坐處討取自是分
曉行時討取行底是甚麼坐時討取坐底是甚麼一
行一坐通身討取是甚麼如是討取則行住坐臥法
法頭頭自然綿密誠能爾者必有倒斷時節東院云
一生不離叢林十年五載不語無人喚伊作啞漢豈
欺人哉。

晚參一口气不來畢竟向甚麼處去此博山大師語
也兄弟家將此一句頓在面前行也此一句坐也此
一句行住坐臥通身此一句如是則手中掜著此一
句腳底蹋著此一句眼中覷著此一句耳裏聽著此
一句鼻頭嗅著此一句牙關咬著此一句未常少閒
未常少歇欲登佛祖階亦何難也只是兄弟家不能
信去山僧昔年將謂此老魔魅人今日看來何等見
成何等簡易兄弟家記取記取。

晚參舉龐居士偈至神通玅用運水般柴云只如早
上般柴時還得神通麼兄弟家如不會不免從頭註
破日用事無別師云還須知有惟吾自偶諧師云切
莫訒著頭頭非取舍師云是箇甚麼處處勿張乖師
云要且不識渠朱紫誰為號師云任從滄海變丘山
絕點埃師云光景中死漢神通與玅用師云你試道
看運水及般柴師云三生六十劫山僧如此且道是
肯老龐不肯老龐各請下一轉語。

* 示眾

住指月禪寺到院日示眾拈疏云此是沒量大人將
佛祖百千三昧總向不律頭上露出倘不會知事宣
過乃云山中斫柴澗下取水自是住山本分何故卻
來者裏揭佛祖標格用開盧鉗鎚鼓得三百五百於
叢林中鬧浩浩地良久云只因使符逼非是彊出來
下座。

示眾惡池見僧便喝只在舌上用得武陵見僧便棒
只在手裏用得何似山僧全體用得顧左右云且那
裏是全體用得處時維那云請歸方丈與和尚道師
云歸方丈即不無要且不見全體用得處時又有沒
量居士從東過西從西過東云當甚破艸鞋止白居
士拂袖便出白拈居士喝一喝玄倩居士便掀倒禪
床退身三步師云千般萬般即不無要且不見全體
用得處。

示眾大凡演唱宗乘須具金剛眼擇法眼透關眼超
宗眼具此四眼始可用劍刃上事坐曲彔床有麼有
麼僧便問如何是金剛眼師云燒眼非關日精靈絕
景相如何是擇法眼師云淘沙赤金出漫謂白銅仝
如何是透關眼師云千重無留礙急水打毛毬如何
是超宗眼師云上得瞿塘峽始見眾山低。

示眾諸方在浩浩裏傳持藥山在物物上建立所以
在西蜀即說西蜀底法在楚澧即說楚澧底法大眾
西蜀且止你道楚澧江南江北甚麼處是法莫是艸
木叢林僧俗男女是法邪料掉沒交涉莫是風雲雨
露日月寒暑是法邪料掉沒交涉莫是前堂後殿廚
庫寮房是法邪料掉沒交涉莫是鐙籠露柱瓦由磚
頭是法邪料掉沒交涉莫是樹支子搖牛尾巴動是
法邪料掉沒交涉大眾畢竟在甚麼處道道看。

示眾山僧者裏有時是水上葫蘆禪有時是日中寶
石禪有時是色裏膠青禪有時是水中鹽味禪女等
合作麼生會僧出問如何是水上葫蘆禪師云才欲
進前看轉便舉頭早已失來蹤如何是日中寶石禪
師云新出河山光爛熳燒空灼地景微微如何是色
裏膠青禪師云分明漢上無雲物比擬來時翳眼睛
如何是水中鹽味禪師云晉人有舌應難辨付與多
情石女兒。

示眾我此大眾江湖散人聽吾偈句以為道根不可
放縱不可死心不可妄想不可執情不可四顧不可
合睛不可妄訒不可別尋不可憎愛不可無明不可
自欺不可非人不可不說不可動脣不可執坐不可
長行不可繫念不可起瞋無利益事決不可行豪釐
若犯打出山門。

示眾淨如珠清如水明如鏡煇如星皎如月杲如日
厚如地大如天虛如空深如海今之人不惟不能洞
蕩不能深遠不能光明不能皎潔且不識自心在甚
麼處是箇甚麼近有一夥識神之徒升在高座被人
逼著便胡言漢語非打即喝幾曾夢見臨濟德山竟
界來及乎教除去者伎倆更與相見必也眼瞠瞠地
似箇卜卦底見神見鬼可憐生胡不聞語不驚人切
莫開口不識真人母訒識神之誡歟珍重。

埽龍潭信祖塔示眾擎茶奉餅天王時底事分明敢
自欺今日艸巟人變色椎胸更去告阿誰顧左右云
為甚如此虛空休掘洞平地起孤𠂤。

示眾吾昔侍萬峰時與象巖破雪諸人作偈頌比被
老人訶罵即自知非今諸人入來未經一月便欲逞
才作偈得不為眾中糟粕邪如禁而不止病在膏肓
難以救治。

示眾高高峰頂立深深海底行你道是甚麼人竟界
知與師齊減師半德知過於師方堪相授如今學人
才向門牆邊張一張便開口說是說非此等人佛謂
之可憐憫者閻羅王殿前依舊汗下何益也不如做
到佛祖田地出來說兩句光揚祖道豈不謂之丈夫
也哉若是光景中門牆上識得些子便作者般蟲豸
不惟不能為人亦且箭折弓殘於人矣時有張沒量
向前作掌埶師云放女三十棒士禮拜而去。

示眾莫妄想見山見水是箇甚麼眾目定動師喝云
者裏那有閒飯養你者死獃禪和枯棒便打眾淚下
師云會即會淚甚麼复打板頭一棒云將頭不猛累
及三軍。

因事示眾昔在中慶萬峰時知事常差負薪汲水耕
嵒種石剝筍采茶打碓牽磨知事訶責於時只不與
之爭然後始得己事了辦兄弟家念生死來此聚首
即般幾束柴未為分外何小逆竟便打不過如此是
不能放下無明種子如來訶為可憐憫者不見曹溪
掌碓雪峰執炊溈山諸老皆出行門豈盡不及兄弟
也即如長老順慶名族縫掖子孫曾二十年苦辛豈
亦不及兄弟也快須放下莫慚惶殺人好。

示眾趙州云諸方難見易識我者裏易見難識天皇
亦常道諸方易見易識我者裏難見難識何則不見
道佛法不是小事要在做到行到方知受用兄弟家
如欲得者箇受用用心須是微細綿密不可因循如
用心細自然日劫相倍用心密亦自然日劫相倍所
謂生死心切向上心堅自然日劫相倍兄弟家肯依
此言必也窮高極遠透徹精微發用闊大語句驚群
雖然猶有一機尚要會在。

示眾兄弟家喚甚麼作道器若聰明之士舉起便知
底則世知辨聰如麻如粟此等尚與情念黏著不能
遠離稍有粟米粒事在胸中日夜不安心神攪亂趙
州謂諸人被十二時使正為此輩發藥兄弟家何不
趁此鬻飯有喫把自己不明不會底急急回光返照
打起精神只要做到放光動地始可歇下如德山見
龍潭後拈一條棒佛來也打祖來也打者才是不負
行腳向上高流時寒珍重。

示眾學道人志須堅心須固萬年一念一念萬年如
金如石風吹不入雨打不溼到恁麼地生禽佛祖活
捉衲僧豈是分外事雖然還有一著不與道在。

示眾日月高縣乾坤倒卓露柱鐙籠一動一靜磚頭
瓦由或坐或行正與麼時耳其聲者死不移時利害
在甚麼處曾經一中穿楊箭乍見松毛也皺眉。

示眾拓缽出低頭入伶俐漢勿輕忽瓦子鼓琴蝦蟆
和曲磚頭驚起上月窟复云虛而盈剝而复若得絕
後再穌其宗不致寥落。

示眾諸方則難參易學藥山則難學易參所以藥山
接人不須濟下玄要洞上君臣拈拄杖豎起云見麼
十方薄伽梵一路涅槃門。

* 機緣

張則堯居士問如何是落艸句師云此去牛山一里
許如何是直截句師云牛頭牛尾顛倒顛士信入。

開令萬時公問父母未生前不問四大消散時如何
師云到頭霜夜月任運落前谿公禮拜。

師睡次有陳瑞環居士至問如何是和尚家風師云
一枕齁鼾眠自足士云意旨如何師云曾無俗客到
山家。

問臘月三十到來如何師云雪抹山河皎竹燒節候
催進云新年佛法如何師云烏雅巢霰錦鯉臥冰。

問如何是體中玄師云華愛談經名解語如何是句
中玄師云龜毛牚破水中月如何是玄中玄師云蔆
角尖尖三箇叉。

師問新到女住甚處僧云白雲寺師云白雲也有事
僧無對。

問如何是諸佛出身處師低頭云㘞。

古山問某甲一向自謂有箇入處及舉如何是心又
去不得過在甚處師打云是甚麼猶問過在山禮拜
師复打七棒云棒下無情聾瞶皆驚你欲思量千生
萬生。

問大千世界一微塵如何是一微塵師舉首云是甚
麼。

問萬法歸一一歸何處師云揭諦揭諦。

問如何是空王殿師云橫三豎四如何是空王佛師
云一二三。

問明歷歷黑桼桼是箇甚麼師與一蹋蹋倒僧起复
問生死不明再乞指示師掌云者無血性漢。

師問僧山河及大地全露法王身隨以手指地云者
是甚麼僧無對。

問法堂前即不問方丈裏如何師云五眼莫能見云
威音王後亦不問威音王前如何師云四野青青一
片春。

師開堂日張沒量居士請書雲堂額師云攃佛處乃
以衣袖左右撝云山川也是艸木也是士作虎聲便
出師云者俗流也有點气息。

師與胡是渠居士論次師云文章雖居士佛法須山
僧士云互用得麼師云居士哭山僧笑士便出去。

師與張文禪居士避暑牛山師云何不脫衣冠士云
禮也師云將謂你是箇人士叩齒而去。

師與熊止白玄倩山行次師指樹云喚作甚麼白云
黃荊也不識師云綠葉因甚道黃荊白乃作舞師复
問倩倩云是甚麼師云三十年後有人舉在倩亦作
舞。

佛侍者問某甲為甚愈參愈不得師云挑鐙撥火是
甚麼道不得。

師問婆子你是甚麼生底云某年師云那箇是甚麼
生底婆無對。

師夢入萬峰室峰問佛祖在甚麼處師便作掌埶峰
云不得動掌在甚麼處師又舉掌云好不識羞。

師過烏雅山問主僧山名甚麼云烏雅師云為甚不
飛去。

師問僧從那裏來云金雞師云來時金雞啼也未僧
無語。

德山僧參師云金剛祖師道甚麼僧沈吟師便打。

問門外人即不問如何是門裏人師厲聲云眼瞎那
僧喝師云好喝僧禮拜師便蹋倒僧起欲語師云住
住此事須是命根下刺一刀底人始得我者裏刀刃
上取人容你眨眼不得。

問縣嵒攃手時如何師作聽埶僧理前問師云三生
六十劫。

金雞啟教授參問趙州到投子子過茶州不顧侍者
過茶州為甚禮侍者三拜師云山僧亦合禮你你作
麼生會啟領玄旨有偈云复將三拜驗天人石女聞
之也斷魂赤眼波斯來何早金雞啼上鐵昆侖師然
之。

石林誰維那參師云鼻孔向下垂眉毛橫兩截作麼
生誰釋然禮拜云觀誰終不敢忘和尚。

欽山僧參師問若人識得心大地無寸土眼前是甚
麼上座有會處下一轉語來僧無對。

問觀世音將錢買胡餅放下手卻是饅頭時如何師
云女信不及邪。

慧月亮西堂問寂亮在天童曾問向上一著千聖不
傳意旨未有入路即今和尚如何指示師云輕舟浮
水面亮於言下豁然禮拜云喜得今日問過。

師因肩複下山遇張沒量居士問云何不累侍者師
云不欲段借人士直走而去。

問臨濟三玄玄沙三玄是仝是別師劈脊便打。

問三十日到來時如何師云縣嵒解點頭。

問如何是佛法大意師云一鋸葫蘆兩把瓢。

師問壁侍者云女會佛法麼者云去年會如今不會
師云如今為甚不會者云早無管待用會作麼師云
放女一頓者禮拜。

師與壁侍者山行次師問如何是正法眼臧破砂盆
你作麼生會者云某甲不是弄淖人師云不弄淖怎
見洪波者云洪波在甚麼處師以杖畫兩畫者揭涉
曰莫淹殺某甲好師頷之。

師因座主問溈仰九十七圓相意旨師以拂子畫相
示之主抹卻師复畫主又抹卻師云吾不畫你又作
麼生主芒然師云販私鹽漢放下著。

師一日舉楞嚴事究竟堅固因擊碎茶桮勘眾云你
道是堅固是不堅固若道堅固山僧已擊碎矣若道
不堅固古人為甚如此道。

瑞環陳居士入山師舉六祖轉識成智歌畢徵云作
麼生會士豁然云向來聞和尚恁麼舉如鐙景裏相
似今日聞和尚恁麼舉洞見和尚為人徹頂徹底處
師云試道道看士拍手大笑云莫道某甲無語好師
休去。

明玅陳道婆參竹篦子話有年一日於轉車處忽然
有省入山飯僧問承聞和尚打碎茶桮驗事堅固是
不師云是女作麼生婆云任從滄海變終不為師通
乃轉身禮拜而去越五年示微恙有偈曰來是誰來
去是誰去兩腳長申如是如是師聞而許之。

明理陳道婆入山飯僧適師為天童悟和尚舉哀燒
香畢婆入來云久仰老人今日得禮三拜師云道得
許你禮拜云恁麼不消得轉身便出。

明道黃道婆因乞法語師命僧持去婆接得云和尚
來也僧云在甚麼處婆擊案一下云見麼僧無語師
聞許之。

王道婆送子出家請師上堂畢婆指子曰且道此兒
還承當箇甚麼師便打婆自怪云也是句賊入家。

* 法語

** 示玄詞西堂

常遊楚之南北而遍覓一箇不畏毒害吞舟之鯉盡
其伎而莫之得客歲天皇山中不下千人獨一尾肥
壯赤梢頗有意於竿頭大約為文義網羅一時卒難
及第今夏率仝志將華嚴命來堅請樹法幢之於此
院又得一夏盤桓而腳跟下一似安妥第力量一時
未充乃書歷來相見之語以嘉其志山僧雖他往亦
可極力進道須待臨機大發殺活自由來尋山僧何
愁不點頭也哉。

** 示參原熊居士

佛祖盛化從昔至今而聲揚萬世無有一人不深操
遠進稱了事人必也打起一片長遠鐵石精神未透
者必欲透未徹者必欲徹然後始承接得下居士既
欲為之亦必也切切諄諄萬年一念不讓楊內翰李
駙馬一絲豪許而山僧豈不忻然相印邪。

** 示三和張居士(懋鼎)

一千七百則鐵饅頭打得開咬得碎何愁盡大地不
光明亦會萬物為自己矣碓嘴生華枯椿結果豈虛
語哉只怕箇綿綿纏纏於世情中膠死了則錯過生
平好消息也山僧如不道過異日又說我孤女學道
之志然必須放下滿架書與令兄沒量切磋一上又
是兩蘇在我堂裏也公其勉之。

** 示自文禪人

若論此事不可以有心求不可以無心會直須將萬
法歸一一歸何處我在青州做領布縿重七斤頓在
面前行住坐臥也在面前穿衣喫飯也在面前屙屎
放尿也在面前待客迎賓也在面前無一時雜談無
一時戲論終日竟夜豎起眉頭青著嘴臉勿懈勿怠
如此做去五年十年若不寤道山僧頭在頸上女來
截取去做箇澆屎勺子。

** 示玉莽熊居士

學士家道心壁直無一絲委曲無一豪私染終日浩
浩地裏於兒女叢中不著纖塵竟界住在世閒盡其
壽命七八十歲不怕病魔不畏生死學地如是可謂
不出欲界而入佛界山僧豈不羨慕也哉又云住在
世閒作事弘廣客來待之以酉僧至供之以茶謙而
有禮威而有德一步步蹋在實地上有何天堂地獄
惟只一箇本來面目與之仝生仝死無壞無滅則真
火中蓮華也。

** 示見莽

真實為生死須自己衣單下看是何物行住坐臥不
可打落無事甲裏穿衣喫飯不可走入瞢懂袋中畢
竟要覷透根源見徹窠窟然後兩手禽著此物冷笑
一場來與山僧相見即不孤女勞力於此保社也。

** 示會極

近墨者黑近朱者赤近飄颺學輕細近渾厚學朴實
近操持學勤習近端嚴學誠意近文藝學詩字近蓮
社學念佛苟能如此行持可謂遇竟逢緣會其至極
所言至極非從人得從人得者斷斷不是真正消息。

** 示古山禪人

見山是山見水是水者箇說話明明只在目前不能
領會恰似明眼人落井相似然既不能如此只須向
目前橫看豎看三千里外撞著箇無髭須底胡子切
莫錯訒。

* 規約

者鼓笛自我初祖東來打者不可勝紀然未免鈍置
英靈屈仝中下山僧既是他兒孫似不必以陳爛繩
黑而縛諸人於保社者也第近代以來識心紛擾不
無放蕩而縱情之極只得又將從上老和尚用過底
事件揭出惟吾徒遵之守之俟啐地折爆地斷然後
罵我魔魅人可也。

瞿曇老人一華垂示兩手分付以來而東西兩土代
代相承莫有一人一世而不以深進遠操洞貫古今
聲揚萬世為急務也今之禪人猶古之禪人今古􃌩
閒而法範焉有不陳不嚴乎余既濫當是任不得己
乃揭數條於僧堂諒諸人亦必不以跛腳粗漢是厭
良為賤也宜共遵之。

* 佛事

自安然上座火師拈火苣云會麼者便是自安上座
本來不昧底面目其來也自安其去也自安既然正
恁麼時如何是他末後一句以火苣攛下云只此堂
堂火把子山色谿聲白燄中。

大覺寺定光耆宿火定光大師九十年於盛山峰頂
般弄佛祖公案如今一旦歛衣辭眾而去可謂來亦
無所從日明東嶺去亦無所至月照西村者也雖然
末後一著猶要棲靈與伊點出以火苣攛下拍手云
歸去來歸去來。
夔州臥龍字水禪師語錄卷二(終)

夔州臥龍字水禪師語錄卷三
住開縣棲靈寺門人完矩錄

* 書問

** 與瑞環陳居士

雪山老子常言一切眾生具有如來智慧德相此老
子一片苦心徹底要人當下寤去而人只不肯盍忽
於平常返欲務高求深良可歎也公肯信此言之切
而當下寤去否如不能切須留神不可甘為經史耽
誤平生前之人即塵勞中做去者有之即潔白中做
去者亦有之第塵勞中拔出為百當千了者常十一
而潔白中得來為百當千了者常十九此輕重之效
也能於二處做得去此又真火中蓮丈夫漢也山僧
在荊南煙霧中回首夔門儼在天上安能與公把臂
快談乎為道自隹餘不備。

** 與笑一法師

湘南領眾剝不容離何能謀面談鄉井中清話直令
人隱隱作凌雲想耳聞足下論法華於天門而深固
幽遠之寶所當陽道出參請輩覿面相承余實躍然
無休也遣人趨座拾取毒言不識足下毒腸以為何
如附後小偈靈山未散語何真栗棘吞來怕殺人竹
杖仝君歸錦里鑾師席上醉華春。

** 复笑一法師(附來書)

至人應運古佛為心終不以譏刺愛譽為二而來教
長箋批答分析過當詞气少貶詎非夫子有蓬之心
也邪足下大見何薄且陋乎前之人擊塗毒鼓灑甘
露漿莖艸見瓊樓須彌置芥孔固非淺見可能測度
然余猶少羨於足下者盍鑒祖鑾師皆出吾蜀疑足
下亦其人之流亞實用繾綣待以智者又譽以毒言
毒腸及小偈云云孰知只泛泛一支講人實未夢見
實際理耳既非種艸似不當論而武陵龍孝若常言
足下曾見雲門和尚縈有良遂敲門之勤今來諭鄙
辱殆盡誠白面書生之淺見能不錯會余相愛者就
來諭而試一論之先德常言是賊識賊足下不妄稱
誤作亂吼爭光安知人妄稱誤作亂吼爭光乎然不
知此種種亦何常不入正受不是玅理所謂與諸勞
侶仝一手作倘學不如此不無師子咬人韓盧逐塊
實可憐憫者至於太虛玅體西氏丰神不令稚子管
窺醜婦顰效余恐羊質虎皮雞心鳳狀大為人所笑
也噫足下識見只合美以紅蓮舌白玉齒不合稱以
毒言語毒心腸烏乎醍醐上味為世所珍遇此等人
翻成毒藥有旨哉有旨哉。

艸昧世界機智人心魚目妄稱明珠山雞誤作彩
鳳碔砆與白璧爭光狐狸仝獅子亂吼良可嘆也
予不欲以太虛玅體受稚子管窺西氏丰神令醜
婦顰效於是偕二三好音嘯傲於煙雲之上五十
知非養恬於丘壑之中乃予拙計也聞老和尚於
深山窮谷而棒喝交馳費精殫神而平常少會非
大手段大力量者不能予欲向癡人前說夢恐釋
迦老子笑我也忽接來教大章大書未必出自老
和尚親手而中閒語句恐門弟子向口角邊取錄
也感謝感謝俟遲特謀一晤方面布不悉。

** 复若明請住德山

鑒祖老人唱龍潭宗旨於是山每接納四來棒如雨
點亦如燒尾辟歷幾七百年絕無繼此席者而是山
七百年竟寥寥耳上座既惜此席久虛乃有是命欲
山野極力扶持其見可謂偉矣但山野適有芰荷衣
松華食之想其志既堅似難回策上座的欲完此段
公案亦應待其時待其人而不可艸艸光景當亦如
鐵而老子斷盡人知解不惟不媿老人亦不辱足下
知人之累。

** 复亮西堂啟教授

正欲走金雞尋二公談還鄉曲與物不遷之旨何期
先辱華札字字珠璣誠得我悟師翁棒頭消息者也
山野寧不羨且賀哉手教問山僧在萬峰時事萬峰
唯打幾頓絕無物與人臨濟兒孫何堪預數二公過
譽使汗下浹背也邀住金雞即當如命完此口願第
方退藥山院而諸剎皆有命以我病足未得少瘳安
能一一酬之然金雞雖不能久住當必過看作三日
談耳不盡欲言。

** 复李修吉居士

來楚二年法幢三樹意覓一具眼人不得何天段其
緣相遘於仙眠洲上說及此段光景無不相信但試
稘迫不得三日提點耳昨雖快談不過艸艸而一口
气怎能說得到底居士气宇雖不減石公龍湖也須
久久方能盡善古人有生來淨潔者有學問淘洒者
有工夫磨煉者閱來書似在第三方得徹頭倘船子
可能留一日再來痛領談笑鍼錐瞚揚棒喝作赤身
擔荷人無自甘門外。

** 复元璧金居士

向史書上楷模道理恐不能作了當人何也公以孔
孟比大鑒而先朱程比臨濟而後胸中何重前而輕
後之甚邪既朱程比臨濟而後則臨濟而後盡屬知
解雪竇云此箇尚不與教乘合況中庸大學邪若論
大鑒而先即玄元蒙莊猶尚不類奚仁義之道一門
哉從上來事如大火聚觸之則燒公謂縱禽便利可
乎不但不識古人且不識古人用處誠景響中事無
怪乎山僧語直也倘把古人用處頓向面前著實理
會久當親證始知不是縱禽不是便利亦知山僧不
女欺也來書有向道最為堅固切欲實證等語故據
實寫來諒必不气悶下筆沒人情也。

** 复白拈張居士

來諭生此季世爾我皆苦回望天竺尼山真雲泥殊
繼也大約過量人斷出此苦之外又何須論天竺尼
山之樂而爾我不樂為哉然山僧正好向一步一跛
處示人爾亦好向呼奴喚婢邊作用若身若世總是
當人本地風光誰見有一絲豪身世為苦樂邪幾時
策俊骨過我聚話一上何如。

** 复困菴龔居士

如何如何一任卜度若據者箇居士實未得在不見
訒著依前不是不訒著依前亦不是訒與不訒居士
如何承當又謂棒之與笑本自無殊一任卜度但屈
殺古人多多也然者箇即韓白蘇黃尚未夢見況居
士種種見解乃能得入路邪至於近與不近來與不
來山僧放居士二十棒免得葛藤蔓延。

** 复淨土寺淨峨禪人

萬峰老人祥符解制复有黃龍之命連書相喚欲山
僧往黃龍但不知何所教也今又一書敦催乃破暑
而去則前所許者實難如命況撦葛藤念子山僧灰
冷久矣如的欲完此因緣可請徹兄甚玅徹兄是山
僧素所知者二十四部無不洞淵造微如舍徹兄而
外山僧莫得而知也。

** 复王方伯狄雲居士

住方城山日常在師僧前稱說居士見宰官身護持
我法者適誦大教至欲聆風旛之說則巳在公筆尖
上漏洩了也又要山僧矢上加尖得不為葛藤禪所
笑邪如公識得便是放心時節不然還須共山中人
住幾日不致作門外弼終門裏相公也。

** 复長眉羅明府

土廣人稀山僧素所慨者長樂菴得公金石之談山
僧眼中意中不覺光明此何修而能致此也前牛山
亦承公與之酬唱激揚不然何能使新寧道俗沾法
利如是之沃也適又承多寶臧中迻來利益人天山
僧汗顏統此致謝。

** 复懋中朱居士

荊楚間每晤士大夫言及此事無一二不怖毒害能
可其意者故買輕舟溯流而西以尋亮座主舊址對
猿鶴招麋鹿誦箕山燕蕨薇為樂不意慈利多有辣
手阻我蘭橈而复有居士豈悅老再出無盡後來乎
請過青蓮山中重論末後句子勿為紙墨交可也。

* 頌古

「世尊初生。」

【僧祇一片苦心腸展手纔堪示四方若是獨尊天地
事不須扶過祖師堂。】

「大慧舉竹篦子。」

【匹馬西還無一薦樓前空歎穿楊箭來時祇想論神
功爭奈宮中不召見。】

「世尊答五通仙人。」

【堂堂大世尊那通亦難窮漫穿鑿枉費工良久云春
風依舊五湖中。】

「善財度草。」

【能殺能涽只一莖艸者裏不會何處討善財善財莫
被謾好。】

「不落不昧。」

【不昧不落前錯後錯春風起洛城華鳥不見過過也
是大蟲看水磨。】

「十智仝真。」

【百二嚴關欲上難不知別路向長安一聲喚得故人
出綠酉紅亭奏合歡。】

「楊岐示眾老僧舉則公案布施大眾良久云口
只堪喫飯。」

【九十老婆逞玉顏不知雪已覆雲鬟旁人卻道風流
甚別是天地非人閒。】

「南泉斬貓。」

【手中寶劍起龍文百二河山蕩最氛從此太平消劍
戟更無戎馬度河汾。】

「黃檗打臨濟三頓棒。」

【無耑三度上雲房六十頭皮起禍殃寄語諸方當著
眼何須清濁費商量。】

「裴休丞相問黃檗壁上高僧象。」

【畫人不會畫人心何似人心會畫人欲識畫人端的
意等閒喚處句來親。】

「趙州三佛。」

【木佛泥佛與金佛何常不是大人作只是當年老趙
州不曾把定末後著。】

「婆子燒菴。」

【無耑突出向雲中一片寒天起黑風好箇金輪無艷
色回頭猛火在牆東。】

「僧問雲門如何是佛門云乾屎橛。」

【雲門屎橛人多气急屈指算將來九九八十一。】

「夾山見船子。」

【全身分付不須疑才有絲豪便見欺末後著知不知
覆船入水也多時。】

「黃龍三關。」

【我手佛手拈苕弄帚括地埽天絕無好醜我腳驢腳
步步蹋著引得兒孫無繩討縛人人生緣種地耕田
驀直一路蒼天蒼天。】

「玄沙敢保老兄未徹話。」

【蜚鳶嶺下敶雲黑捉得玄沙者箇賊切卻尾兮斫卻
頭銅睛鐵眼訒不得。】

「睦州見僧便云見成公案放女三十棒。」

【劈頭把出驗來人匝匝清風繞客身既是金蘭莫逆
友何須戈戟暗中陳。】

「拾得曰無瞋即是戒心淨即出家我性與你合
一切法無差。」

【無瞋無箇戒無心無箇家我性與你性擬合即成差。】

「僧問破山老人終日喫飯不曾咬著一粒米時
如何山云一箇辨鳩九隻鳥。」

【終日喫飯不曾咬一箇辨鳩九隻鳥飛來飛去樹梢
頭鬧轟轟地生煩惱。】

「龍城元徹禪師示眾眹兆未分總是者箇○兩
儀既判不離者箇○即今縱有者箇○○○○
○○不出者箇○。」

【分不分看此閒不須一箭過重關堂堂便是長安道
趁柳尋華白晝閒。】

「龍城又示眾有時一棒向活路上尋死人有時
一棒向死路上尋活人有時一棒教伊死也死
不徹活也活不來立地恁麼。」

【棒頭下下且精明殺活雙章不著情分明一一重拈
出不是五千舊葛藤。】

* 分鐙偈

** 付廣福大儀觀誰長老

「　嵩少東來直指禪令行吳越复西川棲靈更付臨笻竹惡辣聲名自此傳」


** 付洛浦慧月寂亮長老

「　蘭江渡口令初開鐵鑄才堪入室來竹篦堂堂三尺鐵馮君拓上雨華臺」


** 付金雞大仝照啟長老

「　天篤傳來事事昌如何更有別商量藥山一缽親分付好去烹泉濟十方」


** 付棲靈頑石完矩長老

「　山亭一語絕多疑衣缽今朝可付之歸到漢豐全正令青山不許著便宜」


** 付牛山見斯圓照長老

「　十載巴東毒鼓鼙聞聲死去已多時穌來可繼牛山席滿院華飛信益奇」


** 付方城獅巖果霑長老

「　指月室中喫棒回方城寺裏吼如雷重重惠女桃支杖一任英靈四海來」


** 付廣福可雲果霽長老

「　十分膽气壯如雷曾在棲靈中毒來此法和囊分付女山頭藥鋪任從開」


** 付張懋德居士修之別號沒量

「　拈華微笑到今來六十八番正令開且喜新安張沒量棲靈門下和歌回」


** 付熊之奇居士平原別號止白

「　桂楫中流雨岸秋悄然繫艇大江頭綸竿才向蒼龍窟好箇金鱗躍上流」


** 付張允中居士則堯別號白拈

「　牛山一棒斷人魂活得來時是上根今日丁寧為聖種堂堂誰是俗兒孫」


** 付熊之京居士大原別號玄倩

「　曹溪春色十分闌一片清香誰解看獨許大原先得意東風迢遞入長安」


** 付胡齡祺居士是渠別號實參

「　濟北宗風萬古春華香鳥語意偏新蘇黃當日聲名重今日峰頭女更親」


** 付張懋學居士二卯別號文禪

「　指月園中碎頂門烏紗猶帶棒頭痕寫來一句知心話不是愁人也斷魂」


** 付陳正道居士瑞環別號明珠

「　烏紗叢裏道偏孤昨夜論心理目符磚鏡堂前月更皎許多梅柳盡垂珠」


** 付王珍居士思修

「　六年死志出頭來語默相投果俊哉此去燕居茅屋下春風秋月任徘徊」


** 付王裕甲居士玉澡別號海艇

「　烽火極天物不寧門庭冷落不堪聽曳回拄杖誰能委付與吾徒萬古馨」


** 付熊之哲居士參原

「　一曲衷腸欲話難先宗獨許默中看誰知俗子豁開眼拂袖還鄉理釣竿」


** 付陳道婆明玅

「　盛山幾度已曾說法眼圜明性自悅末後還鄉曲更清吾徒豈是空饒舌」


** 付陳道婆明理

「　十載殷勤豈偶然江風明月是單傳等閒識得竿頭意秦國何勞說後先」


** 付黃道婆明道

「　生平直以道為先渴飲饑餐豈妄傳授女龐婆回向句谿山雲月祖師禪」


** 付王道婆玄明

「　蘇迷盧竟鎮海瀾分明說在一豪耑山僧不必重安柄法乳從今任爾餐」


** 付熊道婆玄印

「　打碎無明窟可全靈昭百艸又重詮臥龍意旨從今得任女油餈擿市廛」


* 雜偈

** 山中吟

「　我居山無奇特食黃精燒松葉閒不過長自吟三四句寄知音」


** 翫月偶成

「　海上古明月遙遙來古松夜深雲散盡緲緲欲相從」


** 漢豐道中

「　攜杖歸來晚落暉返照東谿聲亂石裏山色莫煙中」


** 示頑石矩禪人

「　頑石本無情點頭情自可乃知生公徒當年未負墮」


** 解嘲

「　無道人情好人情返复閒不如支枕臥百事何相關」


** 示笑月初監院

「　洞壑深如此公卿少干謁悠然萬事清笑入松邊月」


** 睡佛池

「　山頭一箇佛半在水底眠鐙火不相照明月卻高縣」


** 一笑亭

「　碧色媚孤山萬竅來怒號大江自前橫笑歸來時道」


** 示止白居士

「　趙州道箇無子湖教看狗山僧無法說拂子驀打口」


** 示明峰監院

「　身住無塵地心空亦是禪偶來石上坐峰月落飛泉」


** 答生死真妄問

「　去來不以相動靜不以身非生亦非死非妄亦非真」


** 示若洒禪人

「　一念心清淨光明猶若洒直透威音前何處狂妄起」


** 示孫居士從聞

「　幾度入青山草鞋也蹋破如何不自知還來論者箇」


** 示印石禪人

「　餘霞散成綺澂江清如練天水兩相望化為石一片」


** 示明節禪人

「　出郭居松山日日營何事獨有古人禪平常不虛棄」


** 山居

「　挂笠夔州幾載了無一事可人惟有峰頭明月往往
來來自親」


「　自余住此山中白雲半屋常閒日裏松閒鳥語夜則衡門不關」


「　山深杳無人跡獨有麋鹿為鄰負杖有時出戶遙見食野之蘋」


「　散步行到谿口萬樹鳥語華香忽見飄風驟雨急向古穴嵒廊」


「　千里萬里月色三峰四峰秋光樂則高歌一曲倦則斜枕石床」


「　攜笻剛到嵒谷又聞石磬鏗鏘緣徑徐徐歸去沙鐺己孰芥薑」


「　山中雖無奇處林泉也勝長安饑來幾碗薄鬻困則一箇蒲團」


「　疇昔山翁行腳草鞋蹋破幾𠂤今日高眠絕頂任他佛來祖來」


「　居山沒甚生涯直條拄杖袈裟閒到嵒頭趺坐笑落幾點梅華」


「　山色谿光𠂤裏只好埽地焚香如論祖佛公案任他浩浩商量」


** 題宿雲亭

「　白雲與亭似有約亭與白雲亦相若灑灑澹澹宿亭中歲歲年年如旅泊」


** 贈美若蔣居士杰

「　八十二翁書草聖江湖久矣識名姓昨從岳寺遠相尋一幅送余真遒勁」


** 送竺微和尚還越

「　隴西尚未盡風塵此日帆開送別津遙憶鴛湖如鏡淨不知秋月照何人」


** 送知微禪人

「　白月高天去不疑吳山楚水欲何之草鞋腳底如能
解回首巴山意莫遲」


** 示淨遠禪人

「　攃手逍遙一著子本無生也本無死當陽一棒是根源申腳原從縮腳起」


** 偶成

「　得休休處且休休今日方知遠遁流瓢笠好隨風月老任他佛祖不為儔」


** 示月林禪人

「　茅屋雲中春色煥千谿竹樹香風滿有時支銚鬻清流一气傾乾茶七碗」


** 過寶峰訪龍城和尚

「　野徑行來日已斜雲中犬吠是山家閣上經聲松外落林耑也放白蓮華」


** 弔煙霞道士

「　一到人閒八十秋心仝雲月自悠悠夜來應有還鄉信御鶴翩翩到十洲」


** 贈龍城本明徹和尚

「　十載離情欲洒難蜀山楚水幾相看歸來獨有龍城月高映蘆華十七灘」


** 示法曇禪人

「　破雨乘風赤腳來相逢一味喝如雷如何當作衣中寶依舊從前熱鐵摧」


** 破雪和尚訃至

「　一到渝州未十秋煙華浪裏坐扁舟錦鱗尚未吞香餌何事絲綸即便收」


** 含璞和尚訃至

「　梁山笑聚萬峰頭一別東西十度秋此日芙蓉聞罷席叢林寂寂與誰儔」


** 鐵龍山十首

「　一袋還山過嶺東橫擔雲月杖頭中諸方老宿宜公
舉漫謂歸貪枸杞紅」


「　香茅誅得鐵龍東消受青山綠水中自是清閒無外事朝朝鉏藥旁崆峒」


「　深山別是一生涯芋栗多收樂歲華更有一般清趣好西林日日起煙霞」


「　山中別是一清機水當茶來雲作衣世外高人如有意何妨相繼到嵒扉」


「　幾箇師僧住石泉朝來飲食夜來眠衣中一寶雖無異大氐壺中別有天」


「　少林直指沒多岐不用勞勞別覓之秋月春華頻寄意如何此外問真知」


「　破破茅菴舊舊床十年坐臥此山岡饑來自有松華飯世外何勞辟穀方」


「　十年谿上牧牛兒一片衷腸說向誰獨有寒猿啼夜月天明蹋破老松支」


「　冰霜歲莫苦東林紙被蒙頭冷不禁惟是菴前雙柏樹孤根無改老幽岑」


「　從今一日不離山萬事無為心自閒竹杖倚松雲鶴靜清風回首在嚴關」


** 示中樹熊居士

「　欲啼還笑都無意別有商量落位次翻复追尋聲臭前何常不是如來地」


** 示印文

「　無文印子向空印印住虛空空不消急急歸來子細看牛山聳出白雲霄」


** 示可雲書記

「　未透雲門一字關茅菴且住白雲山有時翻出平生手一劍橫抽埽百蠻」


** 送允一壽侍者

「　十年隨侍鳳凰山送女西歸白水灣若到新安休住
著還須再上臥龍關」


** 示見宗

「　未破疑關見道難疑關一破即長安回頭卻有青山分笑月吟風臥石盤」


** 示長木棟侍者

「　此日重來履碧霞頭皮一擊血淋沙堂堂好箇還家路爭奈家鄉隔海涯」


** 示慧波玨侍者

「　女父宗儒女學佛宗儒學佛事如何猛然躍過龍門去電走雲飛倒玉河」


** 與別眼熊居士

「　摶風帶雨上山來短短柴門為爾開格物頻頻言底事子韶一笑響嵒隈」


** 示熊爾錫孝廉

「　勞君幾度到雲門兜率何堪可共言若論心原無說處茶桮舉起便消魂」


** 复白拈張居士

「　臥龍無字到諸方多謝少陵論短長縱使文華雕刻好勞勞未免費商量」


** 示甘使君六守居士

「　一繫扁舟到臥龍心原細細論初終回頭明月瞿塘上冷冷清煇曜碧空」


** 示翼如禪人

「　泉向高嵒下碧天帛拖一匹挂雲邊煙波一似惡池出白浪滔滔涌淡漣」


** 示雲海禪人

「　舟泊臨江鹿渡津登山欲訪白雲人風旛意旨如何道三頓竹篦漫作瞋」


** 示徐成宇居士

「　十載滄浪理釣竿蘆灣一曲和應難不如且擿煙波
裏回首月高玉一團」


** 示璧侍者等三十餘人

「　令行四國已多年未得英靈可息肩報女吾將離四大春風吹殺五湖船」


「　澡浴剃頭都不許粗麻細苧不須陳堂堂薦取臨行句即是分身奉剎塵」


「　生滅無將來論我此言終是著關鎖欲知正見复何如明月峰頭看猛火」


「　楚水巴山十四秋說黃道黑豈無由祇緣道大人難識且暫高眠白月樓」


「　不是臨行寫熱腸亦非無可繼衣缽棲靈多恐久虛涼珍重當須識本末」


** 法𠂢

「　圓完覺复祖道常弘鐙傳永世紹續正宗」






(板存嘉興楞嚴寺經坊)。
夔州臥龍字水禪師語錄卷三(終)











* 夔州府臥龍寺字水圓䂐禪師行狀

師諱圓䂐字字水鐵龍其別號也漢太師譙周之後
家安漢岳池羊山下父聖功母楊氏生明萬曆乙巳
十月七日有異兆人多奇之五歲入塾能誦四書頗
敦敏十歲知春秋能文常喜與僧談一日父諧往山
寺有僧看經因問看者何書曰心經曰借覽可乎曰
可師遂覽既歎曰此聖之至也自是以後有出塵之
意而不敢𣊡告於親友年十三將為納聘乃惟曰塵
網恢恢不裂之於此日而後欲解亦難也因見有衲
憩樹下而貌高古不類庸僧乃問師欲何之衲不對
負囊而去師雖不聆衲語而心切慕之一夜不樂黎
明即逸去氐渝追衲不及急出峽造江陵遍謁名勝
忽見衲於千佛菴急前揖曰師識弟子不樹閒一別
兩月逾矣衲驚且詰曰少年欲何事而遠涉邪曰乞
師剃度納憫而收之衲諱德崇字大悟是師從舅氏
也既脫白勤習經律而同列沙彌雖前十臘不如師
一歲學也年十五聞江浙講席半為蜀人欲往參學
白本師本師聽而遣之由衡廬達建業過武林不八
越歲經旨遠造一時諸師莫不嘉歎忽動省親之想
買歸櫂到江陵謁本師而後還蜀則親已逝矣明年
往嘉州禮峨嵋复欲下楚道梁山會明法師與之論
法華有契留住分座說法明法師臘尊學博學者罕
有契而一見即許之足見師之所造也年二十五開
縣有知微雲波者仝瑞環陳公星拱黃公訝師大覺
講楞嚴自此則新寧之牛山達州之黃龍皆師法席
矣崇禎壬申棲靈寺成眾以為非師莫主公書迎師
師既居之常閱五鐙見德山圓寤皆是法師遂欲罷
席叩宗旨於吳越忽聞破山老人自嘉禾還蜀在梁
山太平又見提唱語頗信服時有僧坐僧堂前師過
都不視之師疑而邀入問焉僧曰某自浙來以天童
衣缽在蜀固欲見破和尚耳師疾與之諧往既至見
方丈長揖不拜明日平上堂舉德山見龍潭語示之
師芒然不知是義所在平召入室夜坐不覺論之久
侍僧曰只一法師而費此商量何也平曰是玉不可
不琢越十日襄香上方丈問佛說上中下修未審修
箇甚麼平曰修即不無女且明道眼著又問如何是
成佛根本平曰父母未生前薦取師曰某到此不會
平曰向此著力好時四方多故而楚兵又將入蜀因
辭隱開縣之九龍山居一載疑情愈重再往見平請
益工夫平曰工夫不到不方圓著實理會去及平遷
中慶師又往見之求入堂平不許師曰此回如不得
入路誓不出平然之一日聞維那月竹舟師說前有
僧入堂三日有省師被此語激發頓不知工夫之切
密而癡絕者三七日因竺微泰師一喝而師之桶底
脫也走上方丈見平平上下顧曰者是甚麼所在師
曰者箇所在不可說平曰你者說底聻師一喝便出
平隨落堂師問盡大地是一眼時如何平便打師喝
平曰再試喝看師云知音不在頻頻舉平曰伎死只
如此師曰再有絕伎作麼生平曰重言不當吃師曰
伎倆盡時諸念盡猶來何處不稱尊平曰去年有供
養沒人還飯錢今年有人還飯錢又沒人供養師拍
一拍平便歸方丈西堂珽師曰大慧十八寤公得頭
一寤師作偈見意曰迷則千差寤則不別十聖三賢
繫驢之橛一日平上堂師出拍兩拍便𢍏卻席平便
下座師呈偈曰當場一語絕家私此意須還父子知
自是旁人空著眼徒勞歎息鐵師兒平曰卻似有箇
入路師曰也不可道別有平便打因看有句無句如
藤倚樹又似墨黑乃歎曰大慧何人尚疑到喫飯不
知舉箸因又起疑後在書記寮偶與人語忽然冰釋
上方丈見平適平在火盧上便拈火柴頭打出師之
有所得心伏不住而歡喜踊躍作歌詞偈句不知竟
幾千也一日過河口忽念木人夜半穿靴之語而一
旦平妥如雲出岫似鳥飛空絕無管待閱五家宗旨
如子猷青􃌪實我家故物也平常書法語付師其略
曰字水䂐公得得破家散宅來入者保社捉余腳手
大放憨睡饑餐渴飲盡是本地風光啄唾掉臂全章
殺活機柄云云乃以師為西堂平應棲靈請師亦在
焉及平住祥符師遣人上書論有鼻孔無鼻孔往還
三次又常擊碎茶桮驗事堅固則師之所造非淺故
沒量居士啟云三書扭折鼻孔曾當場法戰古錐一
掌擊碎茶桮輒尋常勘驗衲子盍本諸此也其後師
與破雪諸公祝平四十平屬師與雪公共廣化門雪
回渝之西湖師還夔之臥龍將尋亮座主之山而為
隱遯之計年三十三矣新寧士大夫高師德風以師
名白郡請出世於城西之指月師幡然行曰吾不為
而誰為於是歸者如市即士大夫願段擇木堂講明
此道者亦百人焉由是漢豐之棲靈江陵之天皇慈
利之華嚴澧州之藥山新寧之廣福不十年則六坐
道場矣師說法有古德之風故其上堂如蝴蜨生枯
樁千古之常事指物與傳心早落第二義又如遊龍
峰頂猿鳥啼不二之圓音指月竿頭青冥𣊡無聞之
般若又如訒著是痛與一頓不訒著是亦痛與一頓
昨見孤鴻塞北歸足邊繫得安南信又如秋色入慈
昜天門山色換樓頭梧葉飄有眼如不見又如一浦
雲煙萬井冰雪玉樓人睡不知天曉瓊樹鳥啼不知
晴明又如鵝城峰碧牛山岫青不是古佛贏髻亦非
諸聖頂門昨夜文殊普賢疑到五更及至醒將起來
依舊可憐生之類他如開堂日沒量張公居士請書
雲堂額師曰攃佛處以衣袖左右撝曰山川也是草
木也是及四禪四眼問答之類種種施設若非深造
遠蹈安能如此直截痛快乎即廁之雪竇真淨松源
天目雪巖高峰之閒則亦伯仲焉爾師重道好德不
噬利不榮名暑寒一衲飲食一缽即錢穀如山錦繡
如市都不經眼故凡師之及門莫不以清白為行所
以師在棲靈日有僧名全心者來遺金三十頑石矩
公拾得當白眾無訒識者全五日後方覺來白師師
曰在某處矩出金原封未解又笑月初公往淨土寺
拾金五十歸白師曰此必商賈所遺也初當候而還
之兩日後其人來倉皇之極口數曰有死而已初詰
之其人曰兩日前遺下白金是貸以糴米者某家寒
將何以償言畢大慟初曰無啼金在我處遂出而還
之其人曰生我之恩逾於父母跽謝而去如非師之
好義何能感及門清淨若此則是師之皇皇德業而
揆筆舌何能殫述焉吾蜀父老亦能道之常曰為佛
祖兒孫如吾臥龍老人可謂不忝也毅廟甲申閒殺
僇之痛焚燒之憯無寸土乾淨師諧五七人避之方
城避之九龍避之萬峰未七月日而二郡三十縣人
與物無有矣師以昔年參方勇不避暑溼惟以佛法
因緣在意不覺成患而損一足此時履動非馬即輿
故不能遠去萬里外逃此大劫乃於新寧之廣福為
戎壘所有幸師德聲素來遠播雖持兵者亦知有師
競來禮拜奉以淨食并乞師懺罪師盡陳以罪福忠
孝之事皆曰吾屬本國家赤子安能萌此不軌之心
乎此李某張某陷吾屬於此奈何師益就此指之導
之故殺僇少貸吾仝袍之釋子亦賴此得免十一其
來集之及門亦如臥龍時無減此十二月十八日也
明年迻營梁山師目此竟非沙門所安二月二十七
告眾曰吾自為僧以來不受不義之衣食況戈戟中
吾豈樂乎自今日始勿進飲食來月朔吾當出營矣
營之愚者聞師言恐失師皆防之至朔之子喚侍者
張鐙謂曰女為道其努力之吾以此時別女矣侍者
求偈師書數偈與之又曰徐護法為師之重獨不留
一面乎且坐脫亦化人之一助因勸請至午徐率眾
至求說法師忻然上堂說法畢端坐而逝實乙卯三
月朔日也留五日始茶毗其營中慕師者皆持緞帛
及沈水等香競投薪中以表敬及收骨得五色設利
若干人皆爭拾之骨臧梁山金城之西胡氏萬松菴
後自此遐邇皆曰有佛矣師世壽四十有一臘二十
有八室中親印弟子大儀誰公等七人居士沒量等
十人婆子明玅等五人其受化獲益者千萬有餘師
語錄初誰公裒刻於棲靈者八卷次亮公裒刻於藥
山者又八卷次矩公收全錄裒刻於臥龍者總二十
卷今刻於黔南者璧侍者囊中所存數篇非師全璧
焉烏乎師為一大時宗匠道沖德備嘉言懿行揆焉
能詳述𣊡揚於天下使仝事之人知師之所造乎揆
懼湮沒乃不過狀其人所共見俟大手筆為師作塔
銘者有所考。

住夔州開縣寶峰法姪明揆謹狀