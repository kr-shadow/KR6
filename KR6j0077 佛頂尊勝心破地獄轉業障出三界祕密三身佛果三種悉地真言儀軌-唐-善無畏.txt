#+TITLE: 佛頂尊勝心破地獄轉業障出三界祕密三身佛果三種悉地真言儀軌-唐-善無畏
#+DATE: 2016-06-11 12:28:56
#+SOURCE: github.com/kanripo/KR6j0077 master dbd6cc8a                



No. 906
佛頂尊勝心破地獄轉業障出三
界祕密三身佛果三種悉地真言
儀軌一卷

中天竺國三藏善無畏奉　詔譯

摩訶毘盧遮那如來金鼓說。口開舌舉震法
界宮殿。蓮華臺藏世界諸如來出定。即以摧
破地獄滅七遍之殃。起教菩薩說五字祕密。
是五字者阿鑁覽唅欠。阿字金剛部主肝。鑁
字蓮華部主肺。覽字寶部主心。唅字羯磨部
主胃。欠字虛空部主脾。山海大地從阿字出。
江河萬流從鑁字出。金玉珍寶日月星辰火
珠光明從覽字成。五穀五果眾花開敷因唅
字結也。秀香美人天長養顏色滋味端正相
貌福德富貴從欠字莊嚴。阿字是東方阿閦
如來。鑁字西方阿彌陀如來。覽字是南方寶
生如來。唅字北方不空成就如來。欠字是上
方毘盧遮那大日如來。阿字意甚深空寂之
體。取之不可取。捨之不可捨。萬法之母。大
灌頂王阿字是也。難信之法。小乘律師特勿
令見此本。五部梵本四十萬言出。毘盧遮那
經金剛頂經採集要妙。最上福田唯此五字
真言。誦者所獲功德。不可比量不可思議不
可說也。觀照理性令人獲福。骨體堅健永無
災障及諸病苦。攝養長壽。鼓上書是五字。題
字擊鼓者遠近聞其聲。熾盛布千里。苗稼洪
潤人無災疫。是此如來體性無生觀　右五
部真言。是一切如來無生甘露之珍漿醍醐
佛性之妙藥。一字入於五藏萬病不生。況修
日觀月觀。即時證佛身空寂。是阿鑁覽唅欠
五字法身真言。若日誦一遍或七遍或二十
一遍或四十九遍者。挍量功德。一遍福如轉
一切經一百萬遍。何況禪寂坐入定門。從阿
字觀諦審分明如日照空。即是了見佛性。所
獲福無有比量。祕密藏文句實不思議。只恐
聲聞法師小乘持律者。生疑不信反益其罪。
譬如王有稚子偏最憐念。庫藏珍寶傾竭不
惜。唯不與干將鏌鎁。恐不解運用故傷其體。
是故如來祕傳不菩薩。大與聲聞劣慧。

阿金剛地部一(阿字作地觀金剛座觀。形四角色黃。大圓鏡智又名金剛智)。

鑁金剛水部二(鑁字作水觀蓮華觀。形如滿月色白。妙觀察智。又名蓮華智亦轉法輪智)。

覽金剛火部三(覽字作日觀形三角色赤平等性智。亦名灌頂智)。

唅金剛風部四(唅字作月觀。形如半月色黑成所作智。亦名羯磨智也)。

欠金剛空部五(欠字作空觀。形如滿月。色種種法界性智)。

地水火風空五輪之種子。阿鑁覽唅欠五字。
有地輪。地輪之上有水輪。水輪之上有火輪。
火輪之上有風輪。風輪之上有空輪。空輪之
中想憾字。其如深玄色。漸舒廣成。風輪上想
鑁字變成水輪。上想鉢羅字金色。變成一金
龜。背上想素字。即變成妙高山王。以四寶所
成亦有劍字變成金山。七重圍繞。虛空中想
毘盧遮那佛身毛孔。流出香乳。雨澍七金山
間。以成八功德香水乳海。當心想於妙高山
頂上有吉祥唎字。變成八葉蓮華遍法界。於
蓮華上有阿字。變成八華八柱寶樓閣。高廣
無中邊。諸大微妙寶玉種種莊嚴。六十恒河
沙俱胝如來。及諸天龍八部內外諸供養菩
薩。圍繞此法界宮殿。中又有唎字門。變成
大蓮華葉。上有曼荼羅。於曼荼羅上有師子
座。於師子座上有蓮華王。上有淨滿月輪。於
滿月輪上有吉唎字。變成妙月大蓮華。上有
鑁字。放大光明普照法界。所有三界六道四
生八難受苦有情。遇光照觸得解脫。此鑁字
變成率都婆。方圓三角半月團形。地水火風
空五大所成故。此率都婆變成摩訶毘盧遮
那如來。身色如月。首戴五佛冠。以妙紗穀
天衣瓔珞莊嚴其身。光明普照十方法界。皆
倚於月輪。四佛四波羅蜜十六八供四攝。賢
劫千佛二十天。無量無邊菩薩以眷屬。四佛
者金剛堅固自性身阿閦佛。福德莊嚴身寶
生佛。受用智慧身阿彌陀佛。作變化身釋迦
牟尼佛。四菩薩者。金剛波羅蜜菩薩。寶波
羅蜜菩薩。法波羅蜜菩薩。羯磨波羅蜜菩薩。
十六菩薩者。金剛薩埵菩薩。金剛王菩薩。金
剛愛菩薩。金剛喜菩薩。金剛寶菩薩。金剛光
菩薩。金剛幢菩薩。金剛笑菩薩。金剛法菩
薩。金剛利菩薩。金剛因菩薩。金剛語菩薩。
金剛業菩薩。金剛護菩薩。金剛牙菩薩。金
剛拳菩薩。八供養菩薩者。金剛嬉戲菩薩。
金剛鬘菩薩。金剛歌菩薩。金剛舞菩薩。金
剛焚香菩薩。金剛花菩薩。金剛燈菩薩。金剛
塗香菩薩。四攝菩薩者。金剛鉤菩薩。金剛
索菩薩。金剛鎖菩薩。金剛鈴菩薩。以如是
眷屬如是觀已。以證心清淨。自心為佛。眾
相皆圓滿。即證薩波若。具三十七尊聖圓。即
觀於空中。諸佛如胡麻。遍虛空界。想身證十
地。鑁字變成大悲水。擬散灑我及一切有情
菩提心大地。洗淨百六十心戲論垢。皆悉斷
煩惱罪垢。即身不捨父母所生之身。現身證
得大菩提佛果之位。又觀身內在大海。其
底有鉢羅字。色金色。其字變成金龜。是佛性
也。其龜上有蘇字。變成須彌山王。其山上有
阿字。變成種種色微妙金剛地輪。輪上有三
十八肘道場。暗字變成三重摩尼寶殿。即欲
色無色界也。以七寶莊嚴。其妙宮內十肘壇
場。即此十法界。其場中在大覺師子座。其
中在阿字。變成四肘瑟石。即重曼荼羅也。
其重者發心修行菩提涅槃也。其上在白大
蓮華。其華之上有阿字。變成法身摩訶毘盧
遮那如來身。說阿鑁覽唅欠。此五字變成五
智如來身。又成八葉九尊身。又成五大明王
身。大日如來變成憾字。字變成劍。劍變成不
動明王身。明王變成瞿利伽羅大龍。現忿怒
相纏利劍。龍王變成二人使者。矜迦羅使者
制吒伽羅使者此也。是五字者是名祕密悉
地也。亦名成就悉地。亦名蘇悉地。蘇悉地者。
遍法界成就佛果證大菩提。法界祕密言。光
明遍滿。唯佛與佛能入此門。緣覺聲聞不能
照此。亦名祕密悉地。若誦一遍。當如轉一切
經一百萬遍。祕密悉地者。從心至頂。祕密悉
地即法身成就。即是三種常身正法藏。是故
稽首禮尾盧遮那佛。

「　稽首毘盧遮那佛
　開敷淨眼如蓮華
　三界調御天人師
　大菩提心救世者
　深妙真言加持法
　流入無生阿字門」


阿字如阿摩羅識。阿摩羅識體阿梨耶識。用
阿字含藏萬法。猶如藏識含諸法也。故毘盧
遮那四字含四教義。九重月輪表八葉九尊。
文殊真言下品悉地。

阿羅波遮那　一字唵慈臨(二合)　萬事通用
是名出悉地。能生根莖遍滿四方。誦一遍如
轉藏經一百遍。出悉地從足至腰。

阿微羅吽佉　大日如來真言中品悉地。是
名入悉地。能生枝葉。又入悉地者從齊至心。
遍滿四方光明晃曜。入佛法界。名入悉地。若
誦一遍如轉藏經一千遍。

阿鑁覽唅欠(上品悉地)毘盧遮那真言。是五字者是
名祕密悉地。亦名蘇悉地。亦名成就悉地。祕
密悉地者從心至頂。蘇悉地者即法身成就。
又成就悉地者成就佛果證大菩提。法界祕
密言。光明遍滿。唯佛與佛能入此門。緣覺聲
聞不能照此。即名祕密悉地。若誦一遍。當如
轉一切經一百萬遍。如是三種悉地真言。雖
佛頂尊勝心真言。皆是大日如來三身真言
也。由此當知。尊勝佛頂者。即是毘盧遮那如
來身。即是三部佛頂身。三識者。一波陀那即
六識。二阿陀那識即七識。三阿梨耶識即八
識也。今第四加阿摩無垢淨識。當為九重心
月輪義也。出悉地(根莖從足至腰化身)入悉地(枝葉從臍至心報身)成
就悉地(從心至頂法身佛果)皆悉入流阿字。當作三品觀。
上品者體即同大千界身。即同法身摩訶毘
盧遮那如來身。大千界內為一切眾生。說八
萬四千法藏正教。欲俱時成佛。中品觀我體
等中千界身。即同應身大日如來身。中千界
內為一切有情。說八萬四千法藏教法。欲俱
時成佛。下品觀即我體等小千界身。即同化
身文殊師利菩薩身。小千界內為一切眾生。
說八萬四千藏經。欲俱時成佛。但此三種真
言。密中密祕中祕。二乘人破戒不信眾難入
此門。菩薩信心眾可誦念晝夜。將定得阿耨
多羅三藐三菩提。無量無數劫中。可救度六
道中一切受苦眾生。皆悉入是阿字中。斷無
量無數劫一切諸煩惱惑業。令發無上菩提
心。皆悉令證佛果。若有最上根人。常日夜三
時持念。若時時剋剋憶念。定此人不捨父母
所生身。現身當得不思議難得佛身。若有人
此說有不定之疑心。經無量不可思議恒河
沙阿僧祇無數大劫。墮落阿鼻地獄中。若纔
盡彼地獄劫出者。又入十八地獄及八萬四
千地獄中。如是傳傳各經一切盡劫。墮餓
鬼中及畜生中。各盡其劫邊。劫盡已生人間。
不信法故。貧窮極苦。一生之間受無數大病。
無間晝夜如是病苦。不修一善。命終之後。亦
墮阿鼻地獄中。是故常受大苦惱。不生善所。
故不信者為不可說此三真言三身佛果三菩
提良藥。若人聞是真言一度者。過去生生
中殖無量善根種者。亦還依過去善根力。今
當得聞也。是人定命終。必隨願往生十方淨
土中。為其土眾及三千大千世界一切眾生
說是法。又拔苦與樂令得證大菩提果。當
知是人如來所化也。是菩薩。何況自誦為他
傳教者。功德不可思議。各以清淨信心滿五
十萬遍。身中無數億劫無始以來無量惡業
罪永滅除。隨願命終之後生蓮華臺藏世界
中。常本覺阿字本佛。奉見毘盧遮那如來妙
體身。常彼世界自受法樂。是毘盧遮那如來
金口說也。五智如來者出生阿字中。化無量
身。昔聞阿字一文者。今毘盧遮那如來是也。

「　白毫光相正遍知
　圓滿恒照如日月
　阿閦寶生救世者
　彌陀成就不空王
　咸於悉地吉祥輪
　傳斯妙法化諸有
　慈心自在降三世
　金剛薩埵不動尊
　無違誓願應時期
　瑜伽事畢還金剛
　我依毘盧遮那佛
　開心智印建標儀
　無量功德普莊嚴
　同入總持諸善逝
　願共有緣修學者
　安住無上清淨海」

佛頂尊勝心破地獄法一卷


本奧批云。延寶二龍集甲寅春二月。投毫
於湖北總持教寺僧超然　天明五歲次乙
巳八月十日。以超然師本寫得畢。武州釋
慈忍　享和改元辛酉紀號秋七月。求索
件本於洛東智積院。當山愛染院大宣等
寫挍點國字。已上尊勝破地獄二本者。先
印錄外尊勝破地獄三種。悉地軌同事異
本。今再挍壽梓待更對善本。

　　　　　　　　豐山　總持院快道誌


五藏者。

肝　赤蓮華(東方阿閦佛)。

肺　青蓮華(西方無量壽佛)。

心　黃蓮華(南方寶生佛)。

腎　紅蓮華(北方釋迦牟尼佛)。

脾　白蓮華(中央大日如來)。

肝　種子(吽)　五股縛日羅(成東方阿閦尊供養)。

心　種子　如意寶(成南方寶生尊供養)。

肺　種子　金剛杵蓮(成西方無量壽尊供養)。

腎　種子　十字縛日羅(成北方不空成就尊供養)。

脾　種子　金塔(成自受法樂率都婆供養)。

中央𦝩智大圓鏡智(目所住自耳)　心智平等性智(所住
額)　肺智妙觀察智(所住喉)　腎智成所作智(舌)
　膽降三世　大腸軍荼利　胞炎曼德迦　小
腸金剛夜叉　𦝩不動尊　三焦普賢(十方放光照一切剎
土如來)　六府者　膽　小腸　𦝩　膀胱　三焦。