#+TITLE: 三宜盂禪師語錄-明-明盂
#+DATE: 2016-06-11 12:30:25
#+SOURCE: github.com/kanripo/KR6q0411 master 963421d8                

* 顯聖三宜禪師語錄序

世尊有密語迦葉不覆藏夫一華
拈出覿體全彰果世尊有密語乎
然而百萬人天咸皆罔措者何也
昔者趙簡子因姑布子卿以翟妃
子毋恤為賢欲試之乃告諸子曰
吾藏寶符於常山上先得者賞諸
子馳之常山上求無所得毋恤還
日己得符矣簡子日奏之毋恤日
從常山上臨代代可取也簡子於
是知毋恤果賢則世尊拈華之旨
盍可心知而百萬人天且碌碌如
諸子直以常山有符在焉耳故四
十九年從佛口生皆如諸子而末
後始以正法眼藏付囑摩訶迦葉
者所謂廢太子伯魯而以毋恤為
太子者也西天無論己東國自有
宗門以來師師授手皆命世亞聖
大人雖機用羅張於李唐語言絢
爛乎皇宋一如青天霹靂旱地雷
鳴南山起雲北山下雨苟非毋恤
之雄略罕窺其意旨之所在者沿
襲至於元明之季尊其師說而巳
無復神而明之之道遂使從上真
規死於繩墨千秋堂搆墜之非人
彼步趨尤難況奔逸絕塵得遊戲
如風大自在三昧者耶三宜禪師
天岸祥麟雲中逸翮茂齡悟道石
筍抽洞上之條早歲分鐙空華結
雲門之果尤復涉南北於數千里
外困風霜於二十年間始歸而遯
跡化鹿山之陽會爾密澓公遷化
顯聖席虛四眾輓之出世於是果
熟之香風飄偏界盈科之水決而
滔天遂有陞堂示眾等語皆脫略
窠臼鏟去塵封直欲與五祖共唱
巴歌瞎堂同呼哨指乃過踐偃師
之跡不許流傳一字侍者隨聞記
集僅若干篇余過吼山始得讀於
尼淨琦家不覺掩卷拊几長太息
日此龍光射斗者也曷為薶藏於
此因持入天台為之參詳校訂復
捐貲壽梓公諸同好於乎師絃絕
響野干亂鳴彼黃頭乳口尚往往
以禪語衒保社況牙似劍口如盆
反深自弢藏有如師者往余與師
同參黃檗繼今乙亥盍廿有餘禪
始獲對譚五雲山下然皆法門細
大無他及逮過顯聖觀所為布置
叢林締修堂舍亦可謂二嚴無憾
者矣當丙戌之秋因事徑拂衣去
不顧則視蚖蛇戀堀掩先業為己
有者何如而增上慢之徒且以風
流瀟散短之龍象蹴蹋抑豈跛驢
所堪哉。

歲在著雍困敦月維林鍾
同參弟廣潤道忞謹題




<img:>










<img:>















<img:>















* 三宜禪師語錄目次

  
  * 第一卷
  
  * 住雲門顯聖禪寺語錄
  * 第二卷
  
  * 住雲門顯聖禪寺語錄
  * 第三卷
  
  * 住姑蘇古朱明寺語錄
  * 第四卷
  
  * 小參
  * 晚參
  * 第五卷
  
  * 普說
  * 第六卷
  
  * 普說
  * 問答機緣
  * 第七卷
  
  * 拈古
  * 第八卷
  
  * 頌古
  * 第九卷
  
  * 佛祖歷傳像贊
  * 第十卷
  
  * 佛祖像贊
  * 自贊
  * 第十一卷
  
  * 佛事
  * 塔銘(附)






三宜盂師語錄卷一
住雲門顯聖寺門人淨範編
山陰嗣法弟子祁淨超較訂

* 住越州雲門顯聖禪寺語錄

山門八萬四千門門門一切境白狗上樹烏驢落井
大殿佛身充滿於法界普見一切群生前大眾覿面
相呈又作麼生展坐具云蓋覆卻。

伽藍金湯佛法干城淨侶灶底要有柴鍋裏要有米
禪道佛法不勞重舉。

祖堂來時無口去時無舌且喜諸公鼻孔依然拈香
云以此為驗。

據室騎虎頭收虎尾第一句下明宗旨拾得師樺冠
楮衣達磨老當門缺齒。

謁當山先湛老和尚像昔既非親今則成冤華開銕
樹火裏紅蓮。

上堂拈檀越疏云大眾莫被者毛錐子將黑荳換卻
眼睛鳥篆龍章紙墨文字秪可作世諦流布豈可作
佛法商量且道如何是佛法度疏與維那云你試念
看。

法座未有世界先有此座十方諸佛不敢正位歷代
祖師秪可旁立山僧今日倒騎佛殿順跨山門且道
卻為何事卓拄杖云若不登高望焉知滄海深陞座
拈王臣檀護香訖復拈云此一瓣香根生靈鷲葉覆
娑婆今日拈來卻為山僧二十年前在瓶窯燒得一
擔破砂盆自謂奇奇特特誰道雲門路滑和身跌倒
人天眾前不敢覆卻奉為顯聖堂上傳曹洞正宗三
十二世先散木大和尚用酬法乳之恩白椎竟師云
若論第一義華擘了也向山僧未屙巳前薦取早巳
落七落八況在文字語言白雲萬里除此二途君子
可八萬不得巳借路經過聊塞一時之責驀豎拳云
此是老和尚一生用不盡的餿殘盂上座貴買賤賣
不妨奇特屈指云一二三四五南贍部洲普請北俱
盧洲打鼓七金山下乾闥婆阿脩羅迦樓羅聳身起
舞須彌山頂帝釋天主高聲唱道汝等佛子各各本
有靈明玅智與剎等世界等諸佛等菩薩羅漢賢聖
僧等眾生等神通等玅用等說法等壽量等相好等
光明功德等拂一拂云這一絡索向甚麼處去也風
從華裏過來香水向石邊流出冷。

度僧上堂甘霖彌八極起枯槁於田疇德澤被三根
麗芬芳於原野法無定相是處可以圓融理絕自他
隨方不妨建立是以道人行履迥異常情有時獨足
立於萬仞峰頭把臂行於際天洪浪縱使一色邊也
須盡情鏟卻果是無瑕玉也要一椎擊碎遂拍案云
呵呵呵前無村兮後無坫雨過谿塘柳如線青簑綠
笠舊家風吹落荷華三四片擿拂云鑑。

祈雨上堂拈拄杖云震法雷兮鳴法鼓山門頭彌勒
開眉布慈雲兮灑甘露塔尖上商羊起舞四海龍王
腦門裂三十三天叫冤苦雲鎖趙州關雨打雲門普
拈起一豪端塵剎無焦土於此作佛法商量笑諸君
從頭莽鹵所以此一著子大似龍王行雨不從龍王
身出不從心出不自雲生亦非空有以不思議力時
行雨事成熟穀稼繁長艸木大眾既不從身心空雲
中出且道雨自何來卓拄杖云赫連皇甫。

爾密和尚入塔上堂白椎竟師云若論第一義適纔
密兄道過了也山僧仰不得巳赴眾賢姪之請只可
依科順釋據理分章擊拂一下云二繇一有一亦莫
守雨餘松徑苔錢滑水到石頭聲轉高若是白雲中
坐任繡幃裏藏身堪作甚麼所以沒量大丈夫去住
自繇非凡情之所測識播弄乾坤棋分嶽瀆黃金鑄
就銕疾藜到口便吞白玉碾成金剛圈橫身直過鍼
鋒上走馬錢眼裏鞦韆其住也虎踞嵒前其行也龍
歸渤海回視以鷦鷯窩為玉殿瓊樓鼷鼠穴為廣宮
大廈可謂崖州萬里山僧作恁麼語話密兄聞之不
覺絕倒大眾你道笑箇甚麼寶鏡堂前萬竹圃雨一
天雲一塢丈夫經濟平生肺腑以拂左擊云趙州關
右擊云雲門普中間一擊云帶月擔泉和煙取火。

上堂舉僧問趙州云萬法歸一一歸何處州云我在
青州做領布衫重七觔這老漢潦倒龍鍾齒不關風
山僧即不然今日十月初一種麥刈禾俱畢知事行
人收收拾拾不勝勞力堂中首領執事上單下單與
你同休同戚獨有山僧隨例打鬨兩飯一粥坐方丈
樓喚侍者開卻前窗後窗看他落霞孤鶩齊飛秋水
長天一色從上來這些禁鬼神底符子我今為你分
劈乃舞拂作噴水勢云太上老君急急如律令敕。

上堂最相應豎拂子云這句子不起於此座可以超
生死眼裏著卻須彌山耳裏能藏四海水蹋翻四部
洲身如葶藶子口中不斷玅伽陀頭戴華冠手持杵
擊拂一下云我見燈明佛本光瑞如此。

上堂芭蕉碎剪難添線霜葉因風落似華最惜上林
蕭索也不知華發在誰家謾咨嗟到得一番寒徹骨
豎拂子云且看雪裏一支斜。

上堂時值雞唱師云叫一聲應一聲聲聲喚出本來
人左右顧云情知汝等向四大裏作活計復云大眾
窗外紅冠上座從曉至昏為你提綱挈領你總不會
適來鼓聲帶我披帽鐘聲穿我艸鞋走入廚房裏得
罪了普賢菩薩回到僧堂中觸忤了文殊大士只得
向佛殿前高聲唱云若耶谿上雲門寺萬竹林中最
深處我是觀音獨露身為君拔卻眼中剌大眾大眾
頻呼小玉元無事。

上堂舉拂云向這裏見得徹去七穿八穴東涌西沒
便向糞埽堆頭拈起一絲豪許可以塞破虛空平沈
大地盡十方世界是箇眼睛你向何處顧盻盡十方
世界是箇鼻孔你向那裏喘氣然後轉過身來七珍
八寶填溝塞壑無有寸土不是金鋪玉甃瓊樓珠殿
寶樹華臺隨身受用切忌向缽盂內經行裏著衣喫
飯迎賓待客邊作窠臼立牆塹豈不知顯聖這裏滴
水滴凍偶然咳𠻳一聲也遭他簡點良久云如何得
不遭他簡點豎拂子云玅法堅手天華鬘天四王天
忉利天夜摩天他化自在天乃噓一聲下座。

上堂夜來月色溶溶今朝煙雨濛朧誰家華表柱水
上賣東風一箇衣綠一箇穿紅衣綠者手撥琵琶穿
紅者羯鼓鼕鼕高聲唱道應物見形如水中月豎拂
子云佛真法身猶若虛空擿拂子呵呵笑云到頭辛
苦到頭窮。

上堂今朝十月有十五兩箇孩童弄華鼓左邊打了
右邊舞露柱與燈籠聲聲叫怨苦鳥啼兩岸蒼黃猿
叫千山月午良久顧左右云大眾莫莽鹵。

上堂好休休去不休休白首登科戀墨裘黃菊謾誇
霜後色白雲紅葉滿荒丘舍利弗沒來繇劍去徒勞
更刻舟果然世系金輪子豈肯要功萬戶侯大眾且
道舍利弗悟箇甚麼良久云兩段不同消歸上科。

上堂漪漪脩竹千竿清沁一谿流水有智不在多言
好景何藉華卉笑他聚石譚經無事聽閒人說鬼可
惜日居月諸底事如何不委若要委且看銕樹生枝
華開碓嘴。

上堂疏雨打窗清夢裏好山深鎖白雲中有題最是
難藏覆竹浪蕭蕭一夜風百艸頭識取祖師艸枯了
也鬧市裏識取天子市散了也與諸兄甚處相見良
久以手招云猩猩我與汝相見了也。

上堂尋常肝膽向人傾底事堪嗟葉滿庭好句不知
誰領得寒鴻依舊宿沙汀釋迦老子說法四十九年
譚經三百餘會撮東風達磨航海西來撮東風歷代
祖師陞座說法撮東風眾中有箇師兄突出眾前高
聲大叫盂上座你恁麼道也是撮東風可謂出乎其
類拔乎其萃大眾你道他具箇甚麼眼便敢恁麼良
久云撮東風。

上堂山頂月微微林外雲無跡不見渡頭人獨自谿
邊立以手招云在者裏休相憶令佛放光明助發實
相義當日山僧若在座下拄杖子決不放過秪如不
放光明實相義那裏缺半邊何處失一角南北何曾
長東西何曾潤紅日豈從西出明月豈從東落只是
你諸人眼裏耳裏聞見熟了頭頭放過山僧作是說
時主山案山一齊冷笑不禁且道笑箇甚麼主山道
長老只見錐頭利不見鑿頭方你道頭頭放過病在
于何有禪有道是病有佛可成有法可得有眾生可
度是病案山道你只見鑿頭方不見錐頭利豈不聞
病從心生心從業生業從妄想生妄性本空不在內
不在外不在中間于病何有心無病故一身清淨一
身清淨故多身清淨多身清淨故一切眾生清淨眾
生清淨故世界清淨一世界清淨故盡十方世界一
切清淨喝一喝云若不喝住直說到明日拍案一下
云誰家蕭管梅花引惹得春風入戶來。

上堂曲不藏直真不容偽寒鴻至而霜滿林黃鳥啼
而春光媚得之于心者一塵一佛國失之于旨者觸
樹而迷昧擊拂子云碎。

上堂道吾舞笏小神通石鞏張弓失楚弓堪笑西河
弄獅子一拳打殺岑大蟲豎拂云總不若山僧此拂
子在眾生喚作現行無明在諸佛喚作根本性智在
他分中無可不可無彼無此有時以根本智作現行
無明有時以現行無明作根本智所以眾生淳如也
諸佛淳如也世界淳如也虛空法界淳如也然後興
大慧雲布大法雨使一切眾生從大夢覺具頂門眼
方知道嵒頭鍼鋒上有無邊世界靈照菜籃裏有百
億須彌禾山擊著塗毒鼓聞者喪身失命雲門胡餅
騎聲蓋色超今越古然雖如是還我翠嵒眉毛多少
長達磨鼻孔幾許大罷罷罷休休休山青水綠聽取
雲門一曲以拂子置案上作撫琴勢連揮拂子云玅
玅玅純如也皦如也繹如也擿拂子云以成。

上堂連宵好雨初晴遠山疊翠碧水生瀾正恁麼時
有一句子蹋破艸鞋赤腳走金毛師子雲端吼海底
波斯暗展眉八臂那吒難下手投老歸來事事空翻
然一笑無何有擊拂子云三三成一九。

長至上堂今日一陽復始窮漢搖頭擺尾眨眼之間
會見千紅萬紫諸禪德好箇時節諸佛出世祖師西
來也不過為此箇時節歷代宗師激揚酬唱亦為此
箇時節盡大地艸木叢林人天諸趣蠢動含靈一舉
一動總是此箇時節不料汝等一隊懞懂漢見山僧
上堂便延頸舉踵及乎一下座去松風竹韻犬吠雞
鳴尋常放過就不關你事了也但只聞鐘響念功課
也聞打鼓上殿也打梆普請也打木魚喫粥喫飯也
山僧恁麼舉揚以袖掩面云羞殺我也復云東方朔
平原厭次人。

值雪上堂一片兩片佛祖正眼覷不見五花六花八
臂那吒不敢拏落地無聲混沌銀成世界太平有象
天開玉砌樓臺最苦鷺鷥無處避飛上松梢有時白
鶴共翱翔寒空清唳一色邊坐住元非本地風光潔
白裏安身豈是到家消息文殊不出頭風來時滿林
狼藉普賢呈醜拙日出後一場懡㦬今日檀信不在
家中受用紅爐煖閣得得入山將珠塵玉屑輕輕攃
向諸人面前更要山僧說些閒話向雪裏送炭好雪
呀片片不落別處且道落在那裏豎拂子云求福者
福臻祈壽者壽永求消災者災消禪德家又作麼生
雪與梅共嚼不惟齒頰生香亦且清芬腸胃歸堂去
試嚼看。

上堂描不成兮畫不就山光飄渺水連天髑髏有眼
看霜葉枯木龍吟古路邊逢迎處吾無隱乎爾何必
道象帝之先幽禽處處呼人夢莫待春風聽杜鵑。

上堂隔林殘月曉諸峰竹色霜華薦朔風山得我遊
權有主雲過西嶺碧玲瓏若物屬他他所守護世間
一事一物總屬于人惟谿上清風山間明月儘可以
適性怡情取之不盡用之無窮是所謂造物之無盡
藏也卻又被拄杖子管轄沒奈何只得行則偕往往
則同居休戚相關性命連絡渠得我如虎靠山我得
渠如龍遇水山僧偶然瞌睡他便作怪去也聳身上
忉利天擊著帝釋天鼓爾時天鼓作如是言人天諸
佛子還識拄杖子麼有句無句頂天立地上無片瓦
盍頭下無卓錐之處遇富貴而不驕居貧賤而不媚
能使蠛蠓醯雞浩然之氣塞乎天地螳螂蛣蜣淨智
光明遍乎寰宇續佛祖之命脈作眾生之本智如我
鼓聲不從內出非從外來亦非空有以不思議力出
此音聲復鳴云鼕鼕鼕山僧此時驟然驚覺拄杖子
依然在手驀舉手云呀原來是空手分明香在梅花
上尋到梅花究竟無。

上堂耿耿寒燈勞睡眼其如所稟天資淺不若當時
般若多羅老瞌椿常轉如是經百千萬億卷化城固
虛設家鄉去不遠秪如寶處在近畢竟在甚麼處良
久云險。

請寶壽和尚上堂引座澄江清淺時白鷺和煙島良
哉觀世音全身入荒艸古人恁麼說話雖則如駭雞
犀驪龍珠山僧則且不然松陰野寺遙堆積無人掃
清風來故人竹暗啼幽鳥畏寒烘焙煖貪眠不覺曉
歲月成蹉跎可惜衣中寶大眾如何是衣中寶以拂
子連拂云曼陀羅華曼殊沙華栴檀香風悅可眾心
喝一喝云下座同請寶壽和尚說法。

上堂霜重蘆花柳岸低一鉤新月釣寒谿金鱗巳是
無消息又聽前村報曉雞鍾樓上撞鐘牆腳下種菜
猛虎山裏踞大眾且道與古人回互不回互以拂子
左擊云回而更相涉右擊一下云不爾依位住。

送六如禪師入祖堂上堂頭枕須彌峰腳抵雲門麓
芥孔裏遊戲大海中洗浴是葛天氏無懷氏混沌氏
之流從來不受官家祿手持斷貫索神號而鬼哭今
朝荊門上座送六如法兄木主入祖堂便抴條竹杖
子要來顯聖這裏量香爐峰幾許高探耶谿水多少
深山僧略施神通香爐峰巳被雲遮了若耶谿被霧
掩了無計可施別行一路拏了些砒霜巴豆飯裏菜
裏水裏都放些些大眾切防喪身失命山僧抑不得
巳將六如兄留下底雲門餅供養大眾去也以拂子
打圓相云一把柳絲收不得和煙搭在玉欄干。

上堂丈夫兒無等級所以人天不可測行藏著著異
常流豈肯隨人畫模則廣南珠作麼色白月白兮黑
月黑大眾如何是五百弟子衣下明珠師作咳𠻳云
失。

上堂豎拂子云大眾這句子與三乘十二分教是同
是別同同同一聲羌笛白雲中別別別蘆華攪亂江
天雪除卻同異兩重關露柱燈籠熾然說喝一喝云
也是證龜成鱉。

解制上堂風吹上馬石雨打望僊橋聖僧前問訊山
門外伸腰烏鴉飛過嶺白鶴立松梢顯聖這裏氣宇
如王頂天立地艸鞋似虎拄杖如龍就是缽囊鞋袋
鍼筒帽樣也會放光動地超佛越祖說甚麼雪山六
年苦行冷啾啾地末梢頭又道睹明星悟道舉頭望
琉璃云山僧今日睹見琉璃且道悟箇甚麼驀拈拄
杖擿下云不是下座。

上堂脩多羅青天雲翳老瞿曇眼中一剌四十九年
雲行雨施末後又道我未曾譚著一字盂上座也是
抴尾靈龜無事生事不見道如虎之󵊉如馬之馵。

上堂穿靴赤腳走面南觀北斗我腳是驢腳我手是
佛手用盡自巳心笑破他人口更有一句子大眾還
知否良久云曹山顛酒。

元旦上堂舊年今日新新年昨日舊新舊自遷訛梅
花一枝秀俊哉拄杖子不肯隨人後是以衲僧家有
格外提持別行一路釋迦老子不降生達磨祖師不
西來堆山積嶽填溝塞壑若還向他語脈上躋攀舊
路裏挨排何異矇人離拄杖寸步難移顯聖今日懸
斗大之膽開謾眾之口灑灑落落自繇自在拈須彌
山卓你眼裏掬四海水灌你耳中運阿脩羅手拊摩
日月廣舜若多身塞破虛空然後隨分甚麼油煎馬
杓酢浸擂槌新換桃符陳年爆竹一事一物氣宇如
王向毘盧頂𩕳上大方潤步神歌社舞鼓響鐘鳴都
可以振提矇聵起發將來三藏教詮顯不著歷代祖
師拈提莫及且道如何得恁麼靈玅噓一聲云掀翻
海岳求知巳撥動乾坤見太平。

回院適誕日上堂自離真寂來歸顯聖在山僧分中
所謂泥上偶然留指爪鴻飛那復計西東拈拄杖云
總不如此木上座無去來今絕爾我想靈枝永秀智
種常明齊無量壽為日暮總法報化為一身外絕遮
攔內無藏覆你諸人舉足便蹋著他影子開眼便看
見他光明屬耳便聞他音聲只恁麼尋常過了山僧
不惜與你通箇消息卓拄杖云但願春風齊著力一
時吹入此中來。

上堂大眾莫道檻外微陰正好搪風抵露直教蓋覆
人天一箇箇不致風吹日暴所以道此事不在言詮
秪貴心領神悟月照一簾秋水夜半正明雲藏幾處
峰巒天曉不露類之不齊亂落樹頭紅葉混則知處
淺水銀砂白鷺透得趙州關不重雲門顧且道以何
為驗正是不欺之故。

上堂恁麼也不得不恁麼也不得恁麼不恁麼總不
得潦水靜而寒潭清煙光凝而莫山赤我適曾供養
豎拂子云今復還相識合掌云南無藥王菩薩摩訶
薩摩訶般若波羅蜜。

上堂取次閒行看暮鴉白雲依樹便成霞首題最是
難消釋錯恨瞿曇欠作家世尊拈華如蟲禦木迦葉
微笑偶爾成文只如前谿一帶水不待拈而知其水
也遠山數點青不待笑而知其山也卻來觀世間猶
如夢中事恁麼告報猶欠徹在且道過在於何也是
矢上加尖堆頭添土。

上堂是則穆王騎八駿馬非則紀信駕九龍車事事
無礙霜橫籬落華猶在法法無差鷺鷥谿上啄睛沙
直得是非不立理事兩忘鵬搏萬里鳳翀霄漢若是
死守寒崖蚖窟蛙墟堪作甚麼大眾觀世音菩薩來
也以拂子作吹簫勢云咿唔咿唔松間驚起鶴飛去
數點殘霞接斷雲。

上堂火燄裏拈得眉毛大海中尋得繡鍼慣打漫天
網子怕見清平世界向者裏挨身而入纔有你說話
分若是山河大地煆煉得無有織毫過患如新磨鏡
水洗一樣只是把纜放船抱橋洗澡更有箇漢將佛
祖言教諸子百家束作箇枕頭長伸兩腳終日打眠
佛來摩頂授記他也不采祖師送禪版拂子與他他
也不要泰山崩於前疾雷震於後他也不動山僧且
疑著這漢拈條紙撚悄悄向他鼻孔裏一通這漢也
忍俊不禁打箇噴啑依舊將三藏十二部教諸子百
家一時傾出何以如此夾路桃華風雨後馬蹄何處
避殘紅。

上堂新豐一句當陽道破不涉唇吻巳成露布細雨
濛濛黃花滿路打失衲僧鼻孔忘卻邯鄲故步古鏡
臺前幾多錯誤大眾一切眾生皆繇不知常住真心
性淨明體用諸妄想此想不真故有輪轉且道既不
用諸妄想畢竟用箇甚麼左右顧大眾云骼。

東山諸法姪過顯聖掃塔請上堂未老先驚鬢髮秋
陸沉季子弊霜裘徒知年往無生計日操南音學楚
囚蒼天蒼天先兄若在山僧必不致恁麼敗落此老
漢一生來抖擻精神拳倒了舜若多神踢翻了須彌
山王呼喝之間四大部洲縮入藕絲孔裏只差些性
氣不馴至使艸枯蓬斷猶幸有麟趾振振鳳羽翩翩
山僧所以不甚寂寥如今總無他說所慮諸兄弟向
靛缸裏漂白酒甕裏籤油沒奈何只得將先兄遺下
底破家破伙提掇一上遂豎拂子云此是他趕蚊蟲
過底要他作麼乃擿下復拈拄杖云此是他打癩狗
過底要他作麼亦擿下乃噓一聲云曾經三峽猿啼
處不待三聲巳斷腸。

上堂丰標太古雕繪今時月色共星河散彩梅華與
雪浪爭妍澄江如練碧落無瑕正恁麼時尊而無比
切忌向十字街頭遇著箇揚塵播土漢不免惜破甑
於回頭驚蜂蠆於掉臂設使透過無厭足王底牢關
覷破勝熱婆羅門底機械須信衲僧家更有向上事
在今日檀信要與山僧相見於三千里外不妨奇特
直得耶谿水逆流秦望山起舞盡大地艸木昆蟲一
時間轉凡入聖何以見得過頭拄杖齊眉帽子獨自
行喃喃語石傘峰前雲門路裏茫茫煙霧瀟瀟雨數
點鷺鷥飛起喝一喝下座。

先湛老和尚諱辰上堂舉僧隔窗問石霜咫尺之間
為甚麼不睹師顏霜云遍界不曾藏大眾不曾藏東
風搖抴柳絲長紅肥綠瘦紛紛蛺蜨度危牆燕子雙
雙遶畫梁遂作彈琵琶勢云漫剔銀紅夜深獨自理
宮商喝一喝下座。

上堂天地與我同根萬物與我一體秦望山為頭大
峰山作尾遊偏了四大部洲托生在三江城裏當初
姓張如今姓李資積富稱敵國終日愁柴少米且道
是甚麼人拈拂子擊左邊云露結為霜擊右邊云雲
騰致雨。

上堂搖拂子云一聲雞唱夢初回雁帶新霜數字來
好箇祖師親切句向人開口惹人猜昨日三今日四
要得茅塞開拔去了眼中剌衣冠美丈夫豈可無此
志大眾昨日釋迦老子從山門裏來被山僧一頓拄
杖打出去爾等寒症未除喫一粒米也可成疾左右
顧云險些反輸一帖。

謝兩序上堂大業不論功大悟不存師龍門躍鱗不
墮漁人之手來儀彩鳳豈入庶子之家山僧與古人
可謂同港不同舟不見道南山有竹不扶而直筈而
羽之其入不愈深乎北溟魚化不假他緣風培雲擁
其飛不愈疾乎拈拄杖云渡水穿雲全憑渠力且道
是甚麼力摘楊華摘楊華。

解制上堂雲堆浪打竹枝邪不見梅華見雨華無限
白雲渾似海不知何處有人家然雖如是山僧有時
恁麼泥豬癩狗氣宇如王有時不恁麼三賢十聖飲
氣吞聲看看逗到末梢頭就是釋迦老子也只得和
盤托出況是諸兄臨行之際山僧如何忍俊得禁沒
奈何今日缶瀉河傾去也乃咳𠻳一聲下座。

大悲菩薩開光上堂知人法無我煩惱及爾燄常清
淨無相而興大悲心一目二目八萬四千清淨寶目
一臂二臂八萬四千母陀羅臂金色臂騰耀古今青
蓮目橫亙十方初不因山僧未至少卻一目又不因
山僧巳至增卻一臂然雖如是今赴請至此又不可
一往拖順風旂打太平鼓去也拈拂子云山僧拂子
善別機宜巧於冥應有時東山水上行有時北斗裏
藏身一莖艸見丈六金身一微塵見大千手眼縮四
海水入一豪端納須彌山芥子孔內直得海龍王發
惡阿脩羅動瞋帝釋天主再三勸勉道觀音玅智力
能救世間苦十方諸國土無剎不見身且道見甚麼
身喝一喝。

元旦上堂隔得一日添卻一歲長汀憨布袋無錢終
日醉卻笑盧行者黃梅去舂碓辛苦幾多時依然道
不會致使兒孫輩成群而打隊大眾千說萬說總在
今日今日若清楚得去不必得橫挨豎拶便能懷揣
日月袖納乾坤山青水綠萬紫千紅不著一些兒氣
力都領略了也不管他缽盂大小淨缶闊狹總在裏
許拍手大笑云獨有山僧不在裏許何以見得有名
閒富貴無事小神僊。

上堂明月照華胥國土白雲籠金閣寶坊於斯也有
人焉而不知誰之嗣柳生乎肘腹栽松樹我知之矣
繇是之故我不敢輕於汝等汝等皆是是箇甚麼顧
左右云賊。

薦亡僧上堂山色蒙茸春光明媚豎拂子云獨有這
箇迥超物外復擊一下云一擊粉碎然雖如是佛界
則可魔界未在須得向破沙盆裏陶鑄一番折腳鐺
中煆煉一上一任落花飛絮風打成堆水流夾岸藻
荇參差然後羚羊挂角也得獅子嚬吟也得佛界裏
作班頭魔宮中為首領也無不得今日心蓮上座將
四亡僧鼻孔一串穿卻向山僧這裏要發付箇下落
還著在佛界耶魔界耶聞說鶯啼在楊柳如何尚有
未開華喝一喝。

上堂楓無賸葉瓦有重霜寒鴻健翮夜過錢塘日居
月諸一切尋常萬法歸一一歸何處謾說青州布衫
朝日上團團有事不相謾芭蕉難補袈裟破山月重
新窗外光。

送先湛老和尚入徑山祖堂覺浪和尚請上堂未有
此山先有其人未有此位先有其道是其人則山道
兩忘契乎道則人位雙泯然後可以坐斷十方陵鑠
今古到這裏諸佛不敢正坐祖師秖可旁立若萬仞
懸崖相似且不許你攀仰況遊歷乎萬不得巳說有
箇絕頂句子如凌霄峰只可從偏徑而入有般漢纔
到得半山亭便恁麼去更不知有向上一路在審如
是則何以見有空中寶閣幻化瓊臺翠遶松杉森圍
古寺所幸有徑山法兄公天下無我之心定古今不
易之論越阡度陌互為賓主左手提綱右手張目向
高高山頂打箇漫天網子盡大地魚龍蝦蟹無地藏
竄山僧恁麼道有箇漢出眾高聲云秖如龍門顯聖
又作麼生大眾雲幕幕水滔滔但見樹老不覺天高
就是顧虎頭吳道子有筆難描以手招云大眾大眾
飯後閒行何處不凌宵復喝一喝下座。

上堂破曉春霜壓殘雪梅華弄景寒香冽多因為惜
隴頭春折向人前歎奇絕豎拂子云釋迦老子秖得
一橛要得完全聽吾重說遂下座。

上堂好生怕殺陞堂鼓侍者憨頭不知苦提衣催我
上高臺枯腸無字從人吐孩提失讀上大人於今老
大將何補最喜華亭船子風煙簑雨笠清江浦一切
智智清淨無二無二分無別無斷故松顛早晚弄波
濤寒窗帶月連風舞。

結制上堂指座云大眾看看須彌燈王如來玉齒嘮
嘮咬文嚼字太無厭生山僧為你剿絕去也良久噓
一聲乃陞白椎竟師高聲云龍象眾還聞麼木上座
與磬長老互相激揚一槌之下敲出諸佛骨髓披瀝
祖師肝膽汝等耳又不聾更何假於山僧設使山僧
見出三頭六臂左手擎著須彌山右手掬著東海水
你又道是山僧捏怪不得巳脫珍御服著垢弊衣隨
你顛倒一上大眾如何是顛倒良久云今日結制。

上堂夜深紙帳梅花冷嘗思羈客回鄉井今朝且喜
得相逢不是相逢弔孤影豎拂子云如何是還鄉句
子糞火煨香芋松子煮龍泉飽食香田脫粟飯放下
拂子云日高三丈我猶眠。

到吼山請上堂攜笻獨自步睛沙風卷霜林似落花
犬吠只疑門有客原來竹裏有人家大眾且道是甚
麼人家還是彭澤五柳還是右丞輞川山僧只是不
能忍事往往向人道破放年籤相似不管人要不要
送上門來然一生止有者點熱腸別無長處倒弔起
來要點墨水也無昨日受請勉強打點得幾句及乎
陞座卻一字也忘了罷罷罷休休休四十餘年早白
頭破衲勝重裘水邊林下得優游處且優游青目睹
人少白眼笑王侯殘霞落盡前峰外又見飛鴻過渡
頭雲門云六不收。

上堂鐘鳴鼓響下堂來鬱鬱慚惶撥不開若問舊時
閒骨董風吹黃葉滿蒼苔大眾古往今來列聖相傳
原秖得這些子間或倚門傍戶沾著纖毫氣息便好
驟千里追風之馬展鵬搏六息之翼火不能焚水不
能溺入軍不避甲兵入林不避兕虎所以道世界闊
多少古鏡闊多少劫運長多少古鏡長多少山僧這
裏雖是舊時文約無不是以一償十以十償百以百
償千以千償萬而況今日受檀越之請陞此寶華王
座豈可蓋覆卻耶拈拄杖擊香几三下。

上堂森羅萬象一法之所印龍門阬裏三條橋鸚鵡
峰前九曲嶺猢猻慣上樹蝦蟆跳入井還知一法麼
兩段不同收歸上科。

上堂山僧有生巳來將銅銕鑄得一副心肝打得一
副面皮陵鑠諸方氣吞佛祖正恁麼時咳唾之餘便
好擿地作金聲彈指之下不妨珠回而玉轉三年前
跨入顯聖寺門被箇絆腳索子跌上一交便恁麼軟
挼挼地不知不覺闖入箇野狐精瞎禿丁夥隊裏挨
到此一時提掇箇事何啻千鈞之重直至如今分疏
不下諸兄弟幸自可憐生好箇時節且道是甚時節
豎拂子云甲子乙丑。

上堂衲僧家高高山頂立深深海底行十二時中紅
爐片雪百千三昧擿劍揮空列聖籠罩不住萬靈不
可為儔天共白雲曉水和明月流咄。

上堂豎拂子云描不成畫不就添不得一絲減不得
一豆三世諸佛趁伊不上歷代祖師參前落後盂上
座只好做箇通事舍人所以不敢輕于左右學得神
僊好方子自然點石黃金就。

上堂陰極則陽生臘盡春來早略見梅花報早春窗
前適有呼春鳥殷勤報與白頭人怎奈白頭人不曉
古人也慮頭角生佛法二字何曾表今日檀信一以
薦先一以度生請山僧陞座說法可謂一椎兩當山
僧如搭箭之弦勢不容巳打開布袋頭將七珍八寶
撒向山門佛殿廚庫廂廊填溝塞壑磕頭撞腦曾無
一字覆藏好似向火焰裏添油冰盤裏潑水便饒恁
麼尚且有不知冷煖底漢子以手拊胸云氣逼殺人
大眾要且無他有箇關捩子兒若是撥得轉水鳶也
會翀霄若撥不轉就是寶劍空埋泉下山僧今日為
你撥轉去也乃拍案一下下座。

上堂昨日冬行春令會見千紅萬紫打開地網天羅
放出無毛鷂子拈花微笑睹桃擊竹吹滅紙燈三頓
痛棒立地成佛超生脫死巢知風穴知雨雞鳴丑鶴
鳴子既不是神通玅用又不是法當如此為甚麼剌
腦入膠盆鑽他故紙認奴作郎被渠驅使今日宗林
上人設齋辦供山僧睡如小死設齋者是真法供養
打眠者是真精進之旨三世諸佛趕入水牯牛隊裏
何處更容得達磨這箇鬍子諸兄弟諸兄弟歸去好
歸去好殘雪在山梅有月莫教冷落花無主。

上堂稟明於心不假外也薄批潭底月細切嶺頭雲
喫則從君喫不喫也從君蜉蝣吞卻須彌山白牯蹋
翻滄海水我在峰頭最高處細數飛鴻渡江滸。

三宜盂禪師語錄卷二
住雲門顯聖寺門人淨範編
山陰嗣法弟子祁淨超較訂

住越州雲門顯聖禪寺語錄

解制上堂諸兄弟山僧一往來豎拂子敲香几鼓兩
片皮總道是三江人唱曲爾等都不在意且莫說起
只如爾等上來下去打坐經行松風竹韻鳥語泉聲
若是有血氣底漢聞見便好通身汗下如何就像箇
廚下木魚子終日喚人喫粥喫飯自巳一粒也咬不
著豈不慚惶殺人又有箇漢如登秦望山見箇平坡
處便乃坐定還要擉瞎釋迦眼睛有甚明星可睹抹
殺三世諸佛有甚菩提可成大盡三十小盡廿九殊
不知有極則事誠為可惜今日臨行之際別無他說
秖要箇本道底公驗印信分明到前途去被人盤詰
不致差訛山僧不免兩手分付去也擿拄杖下座。

上堂殘月如鉤柳青谿堰把住則霜風凜冽放行則
桃花人面若究到露柱燈籠釋迦老子猶隔一線。

赴弔佛日請上堂扁舟薄暮上亭皋風颯颯雨瀟瀟
昔人巳乘黃鶴去空教孺子淚如潮松窗一夜聽鳴
條寒入裘貂往事且置秖如諸兄們鎮日在黃鶴山
下只恁麼食息興居認渥洼池為滄海將僊姑洞作
窠臼堪作甚麼若據山僧何不向玉門山挨身而入
便截斷了杜長老悟道松有甚麼半青半黃鏟去了
懷禪師葛藤椿管甚麼一枯一榮然後可以將黃鶴
峰放在缽盂裏玉屏山納在龍藏中到這裏方有一
條擇木嶺底出路任你象王行獅子吼豈不慶快然
雖如是有箇漢中途把住要問你近來佛日法道如
何作麼秪對梅花掩露潸潸淚夜來邪月上欄干。

上堂陝府銕牛轉作嘉州大象本是一版印出看來
卻成兩樣觀音菩薩飽食胡餅憨布袋膨脝氣脹葛
藤樁子重新舉無端笑倒天台拄杖且道笑箇甚麼
春風是處有香來鷓鴣啼在花枝上。

武林宗會菴結制上堂丁一卓二雨七長五風送殘
雲月沈前浦諸仁蹋步向前問長問短只見山僧是
箇賣糖老兒卻拏了些銹釘爛銕到這裏討箇甜頭
那知山僧向陳年布包中取出些老鼠藥來撒向面
前你也不問好歹取放口中忙忙捄得轉來不是耳
聵眼盲便是手攣腳跛誠可惜許山僧恁麼舉揚不
甘者秖道和尚是箇人原來是箇貨郎兒顧左右云
大眾人家須是自家做有錢何處不家鄉莫教倚他
門戶傍他牆剛被時人嗔作郎參。

上堂法王法令超群生嘗以法財施一切以拂子左
拂左顧云漫空匝野右拂右顧云填溝塞壑然雖如
是有箇漢總不恁麼他也彌綸八極融貫十方奴呼
諸佛婢視列祖向刀鎗林裏過不損一毛蹈水赴火
不焦不溼地獄天堂繫屬他不得所到之處隨分拈
一毛一粒一塵一沙可以富稱敵國貴比王侯今日
檀那在匕箸上顯大神通盤盂中作大佛事要使大
家親見一回光明烜赫耀古騰今山僧今日不妨為
渠拈出拍案一下云驪龍珠在手何處不稱尊。

上堂如是身空法亦空千差品類悉皆同大眾這箇
空字陶淵明飲酒蘇子瞻臉紅棕鞋竹杖自西自東
籃輿最愛秋光好歷遍桃花楊柳風。

上堂秉金剛王寶劍才可殺活臨時開摩醯首羅眼
方有定乾坤句子倔起於艸莽之間開闢于垂絕之
世差珍異寶隨處受用壽量光明本自天成毘盧遮
那不與方乎境界無量壽佛那共論乎短脩等閑垂
一機一境立一事一法皆可美流萬世譽播今時丈
夫漢都不分外但山僧從來與這些窠臼無緣如鍼
氈石壁相似不惟無縫罅可入亦且坐住不得蓋為
資性魯鈍自幼失師友之教迄今老大無成所以四
十年來墨突不黔孔席不煖奔馳雲水之間嘯傲煙
霞之際有時與林處士把臂孤山麓有時與韜光師
話會冷泉亭不意寒蟲蟄戶不緊被業風吹到宗會
這裏與諸仁者眉毛廝結搆海大冤讎你一箇箇頭
角崢嶸山僧秖可慚惶有分今日眾居士又把山僧
逼拶到寶華座上人天眾前其奈腹中原無一點墨
水驀展兩手云教我說箇甚麼蒼天蒼天大眾八十
婆婆舊話頭買些脂粉賣風流招人談笑惹人羞只
得無言下翠樓以袖掩面踊身下座。

上堂一聲雞唱五更中多少英靈一夢同卻怪道人
閒理會樓頭又打曉來鐘遂擊拂一下下座。

上堂僧問鳥啼華笑風動塵起明明西來意為甚學
人不會師云爭怪得老僧僧顧左右師一喝僧云一
般清意味料得少人知師乃豎拂子云大眾會麼一
般清意味料得少人知若真師子兒不入他群隊提
持佛祖命脈開張向上綱宗移星轉斗緯地經天橫
衝直撞左右逢原向肉案頭展具酒樓上闖席憨布
袋十字街等人豐干老方丈中養虎袈裟裏艸鞋赤
腳下桐城得大自在如風奮迅三昧所以測識他不
得名目他不得趨向他不得比擬他不得如水中木
不住此岸不住彼岸不著中流順流而入薩婆若海
三昧海智慧海福德海壽量海神通光明海此也是
你本有底山僧到這裏添減他一絲毫不得適有一
事與諸人商量僧問趙州至道無難唯嫌揀擇豈不
是時人窠臼州云曾有人問老僧直得五年分疏不
下拈拄杖卓一下橫几上乃屈指云一祖摩訶迦葉
一祖阿難三祖商那和脩四祖優波鞠多喝一喝云
若不喝住數到明朝擿拄杖顧左右云漆桶不快。

上堂密室深閨不見人縱然桃李未逢春偶來月下
調絃管隔院梅華照比鄰豎拂子云賊身巳露。

上堂拈拄杖云見麼卓一下云聞麼即此見聞非見
聞無餘聲色可呈君舉拄杖云此是體橫案上云此
是用箇中若了全無事體用何妨分不分所以一句
能該八萬門說甚麼雲門胡餅一機迥超生死路又
何須趙老清茶若是懸照妖鏡秉昆吾刀坐斷十方
冶鑄古今便見天平地成萬民樂業諸仁者不望你
手段惡辣在毒蛇頭上抓癢猛虎口中分腥但切莫
向虛空中挖縫頑石上栽華今日好生底向本位中
去鷺鷥腿蜘蛛腰緊峭艸鞋結束將來山僧當頭點
你一棒你也須知痛癢始得噓一聲云摘楊華摘楊
華蘇嚧悉唎吽泮吒。

上堂遠山如黛野水碧波清漾斜橋隱隱聽雞鳴村
舍竹籬門巷鷺鷥刷羽蘆汀征雁數聲嘹亮風中簫
管短長夜來月自凋桐上政黃牛橘皮湯止渴懶殘
師芋香無樣髮長藉艸坐南曛白眼視公侯卿相化
山老僧船子和尚堪笑箇不唧溜漢擯出院又罰饡
飯總不若今朝善信設伊蒲管教你箇箇氣充腹脹
免使得窮廝煎餓廝悵喫飽了經行似群蜚之鳥打
坐如土木之像十洲春盡華凋殘珊瑚枝頭紅日上
參。

上堂一切聲是佛聲一切色是佛色鐘沈露曉煙光
澀清唳蘆汀鴻雁集落葉打寒窗殘燈一夕天寬地
廣箇閒人攪動愁腸如織誰相識。

上堂捏不成團一池冰映水晶盤放無著處碧琉璃
月冬青樹鳴條之風難為把捉秦宮之火誰敢棲住
有時還漏泄幽鳥蹋寒華而共語不意自然來白雲
覆青山而淡泞離別處伯仲同歡相逢時參商異處
日月非明四時無序蓋升沈者如幻生滅者無住山
海不足以並其高深太虛安能共乎寬裕山僧到這
裏無可奈何雙手度與你卻又不解接羅列在眼前
你又看不見放在口裏你亦不解吞流入耳裏你又
不解聞只得向糞掃堆頭拈一片黃葉來你才接得
便欲去打鉼環釵釧山僧亦無可奈何良久云懵懂
者一任懵懂惺惺者到底惺惺。

上堂六般神用空不空一顆圓光色非色沈香亭畔
牡丹風師子巖前虎狼跡百城煙水走天涯投老歸
來暗相惜如今麤可立門庭又被雷公打霹靂擊拂
子云百事大吉。

上堂中邑獮猴長沙老虎溈山水牯牛南山鱉鼻蛇
為人為巳撒沙撒土金剛王劍法堀爪牙東涌西沒
隨處作主總不如十字街頭石敢當頂天立地周匝
十虛終日叨叨呾呾啀啀喍喍絕沒箇人會得縱然
智如鶖子辨若滿慈到這裏也無奈何他山僧不避
腥羶也有些子只是諸人見得熟了把將來不當箇
事眉毛落在缽盂裏你便和飯吞下鼻孔失卻茶盞
中你亦連水嚥下總不知滋味香臭山僧所以隨摟
搜打摟搜屋上架屋樓上安樓收攝玄要主賓該羅
君臣偏正擊拂子三下云俞任袁柳苗鳳花方。

至能仁寺請上堂日月燈明佛威音王佛大通智勝
佛過去二萬億佛豎拂子云此是萬仞崖千丈阬攀
攬者跳躍者悉皆近傍不得蓋為搏積厚之風盤清
虛之漢差排佛祖鑄冶古今實南金之一人而巳吾
烏得名言哉昨來買櫂山陰依例晉謁那知能仁法
兄鉤錐便利雷電難期團仁義忠信為栗棘蓬煆禪
道佛法為金剛圈其奈山僧荒疏巳久到這裏直得
吞又吞不下透亦透不過展兩手云卻說箇甚麼來
拍案一下云罷罷罷休休休樛木園裏能仁寺晒書
臺上藏經樓許玄度祁德侯紅燈毬打紫燈毬拂一
拂子云收。

上堂萬象之中獨露身呼不來趁不去金毛師子五
彩鳳皇毛羽可憐生空將欲歸意說與不行人。

圜戒上堂阿難尊者不歷僧秖地獄天子高超十地
豈知野鴨子飛過去也隔江望見資福剎竿橫趨不
顧猶隔津在釋迦老子昨夜睹明星悟道被山僧逐
向他方世界外去所以道言前薦得屈我宗風句下
分明沈薶佛祖若是箇丈夫漢斷乎不向人家門戶
偎倚揭開頂門放出爍迦羅眼拈卻髑髏剖破孃生
鼻孔直得露迥迥地虛空與鍼眼同寬世界與古鏡
不二然後拈瓦礫土塊便好作無邊佛事放無量光
明度無量眾生一一眾生得無邊三昧得無邊智慧
得無邊神通卻笑長汀布袋裏貯百億香水海百億
須彌盧盧舍那如來於摩醯首羅天王宮對千釋迦
傳佛大戒道戒如明日月亦如瓔珞珠微塵菩薩眾
繇是成正覺被山僧將布袋子撦得粉碎喝散大眾
彌勒菩薩也只得呵呵大笑云鯨吞海水盡露出珊
瑚枝。

上堂無縫塔蓋覆官家喫油餈難瞞土地三世諸佛
有智而沈下寮黧奴白牯無德而居上位直賤非賤
直貴非貴總不若露柱燈籠善於和會卓拄杖云此
是無諍三昧。

上堂冬至有富家作酒冬至無窮漢數九衲僧家向
火曝背呵腳呵手忽豎拂子云看看波斯匿王於龍
光佛所曾問此義佛亦無說王亦無聞無說無聞是
名一義二義放拂子云雁棲湘浦月船泊鑑湖霜。

上堂公輸子木狗司夜自行車供母竟失其母刻飛
鳶七日而不下其妙在關捩子也諸仁不得圜活高
蜚遠走者關捩子撥不轉爾我今為汝轉卻遂拍案
一下。

上堂才有是非紛然失心等人不來鬧市望河裏失
錢河裏尋拈花旨祖師心錯將鋀石認黃金以拂子
作垂釣勢云不如簑笠煙波叟獨釣落華春水深。

解制上堂山僧向居湖上但見雲留峰頂水滿堤塘
兩山開四序之華六橋映五更之月洎至宗會這裏
又見桑林池沼野坫孤村市井聞隔河之語旁晚聽
蕭寺之鐘然則湖上之境不可移至宗會宗會之事
不能置之湖濱彼彼不相知各各不相到物各性住
於一世無有往來之理故世尊三昧迦葉不知迦葉
三昧阿難不知阿難三昧商那和脩不知譬如水波
浪前際與後際各各不相知諸法亦如是譬如大火
聚前燄與後燄各各不相知諸法亦如是山僧今日
破其籓籬去其墻塹拈五印土為新羅國將兜率天
為震旦方十方世界融為一剎各不留礙亦不相參
來來來無所來曉雲南陌白銀堆去去去無可去夜
深葉落塘南樹不來不去兩無交華影橫窗月色嬌
一枕松風鶴夢醒拂一拂云飛過湖山十二橋。

結制上堂蝸牛角上三千界雲月谿山共一家知是
業緣無避處不如隨分納些些古人到恁麼田地也
秖是萬不得巳山僧三十年前卻是我累著他三十
年後卻是他累著我所以投老領眾扶病渡江子細
理會將來東西南北上下四維就是千佛出世也是
回避不得山僧沒奈何只得和康糶米攙水賣油去
也豎拂子云西余師子子湖狗雲門胡餅曹山酒攝
無量劫為須臾頃撮十方世界針鋒首隨事建立渾
然大有噓一聲云風來松頂掀濤雲戴遠山微皺。

上堂擊拂子云依無住本建一切法春風至而萬物
萌動鯤化為鵬摶風而上幾幾萬里鳳來儀而致祥
龍得雲而翀舉山蒼蒼而韞玉水含珠而瀦成川滸
風翔則風霜蜚則霜露翥則露雨舞則雨勃然而生
忽焉而萎彫鏤萬物彩繪群彙心不可思口不可議
杳不知其所以三世千佛以虛空為口須彌為舌秖
說得萬牛身中一毛頭許歷代祖師有擎山舉鼎之
力也擔荷不起總不若山僧這裏今老矣盡收拾在
骨董箱裏乃袖拂子下座。

上堂僧問向上一路千聖不傳向上一路千聖不然
秖如五臺山上雲蒸飯佛殿階前狗尿天還是向上
事向下事師云不傳不然陸地行船僧作聽勢云依
俙似曲才堪聽又被風吹別調中師乃曰向上一路
千聖不傳向上一路千聖不然真師子兒難為話會
此也是破網兜風篾籃挑水自古及今多少英靈豪
傑盡欲向生銕秤錘白木砧杵上求些五滋辣味殊
不知空花佛事水月道場與塵勞中顛倒妄想都來
是莊周一夢幻住三昧山僧今日提箇斷線傀儡無
燈影戲直是好笑大眾蓼花紅蘆花白扁舟一釣江
天月霜雁宿沙汀煙村明滅慚愧老僧擿拂子云無
法可說。

寶福達姪九逵和尚請上堂昔有僧問十方薄伽梵
一路涅槃門未審路頭在甚麼處雲門酬機大奢乾
峰荅他大嗇奢則不便愚蒙嗇則不周廣眾豎拂子
云顯聖這裏九逵八達之路其道坦坦其平如底君
子所履小人所視一任你騎驢騎馬奔南走北經商
負販來來往往秖是山僧于津口要路要討箇本道
公驗你卻又眼𥉌眵地了無下落山僧今日不若兩
手分付免使後來說長說短以拂子畫一畫云此是
朱簽拍案一下云此是印信良久云汝等還要討甚
麼碗下座。

上堂拈拂子一縷良久噓一聲云可惜許秖此一絲
豪日月不足比其高明四海不足方其深廣超劫石
而長齡等虛空而不朽正四序也為華為實為雪為
霜濟物類也為瑞為祥為霖為雨若是立待搆去坐
待搆去說甚麼趙州關雲門關黃龍關直是橫身而
行掉臂而過所以道家國興盛野老寧怗地平天成
河清海晏風不鳴條雨不破塊況進于此者舉一念
動一步遊歷十方恒河沙世界承事恒河沙諸佛聞
恒河沙諸佛所說玅法證無量三昧門得無量陀羅
尼門此也是你腳前腳後底事有般漢只管提燈覓
火家裏問程山僧亦聽其自然卻不道甕中走卻鱉
以拂子打圜相云大眾正覺山頭月一輪不分晝夜
照乾坤昨宵拋向波心裏自是魚龍不解吞擊拂子
三下。

果園請上堂欲識佛性義當觀時節因緣時節若至
其理自明綠橘黃柑未霜而摘何異退華杏子落地
楊梅滋味全無徒增酸澀既不能益于巳又不可利
于人海外有蟠桃一華一實各三千年果熟香飄法
利人天若是嘗禪師梅子雖熟吞得吐不得甘蔗種
一枝掃土而盡須知有向上一著衲僧巴鼻於此轉
得身來方堪受用所以象骨山老漢拈一顆荔枝塞
斷天下人咽喉有箇泰首座果子方到口邊一口吞
卻是以祖師道吾本來茲土傳法救迷情一華開五
葉結果自然成豎拂子云大眾華開也且道成箇甚
麼菴摩勒毘黎勒訶黎勒喝一喝下座。

商韋緒居士捐軀死義大祥請上堂豎拂子云會麼
百尺竿頭舍得性命鍼鋒上也好走馬陸地上也好
行船諸兄弟你一往底秖抱得箇不哭孩兒總不曾
經過毒拳毒掌惡棒惡捶所以臨敵而怯見事而餒
你看他古來豪傑之士從容就義殺身成仁視死如
歸不可枚舉更看他肇法師就白刃似斬清風巖頭
老一吼等若雷轟有此等志勇有如是氣骨方堪紹
述吾宗刀山劍樹縱身遊歷鑊湯爐炭自在縱橫韋
緒居士果然丈夫方且操導禪師之權柄跨師子尊
者之閫閾說甚麼三界塵勞四生桎梏更聽一偈脫
卻儒衣著戰袍丈夫身世等鴻毛佳筵移到華間飲
一曲清歌月漸高。

上堂遊江海涉山川尋師訪道為參禪自從認得曹
溪路有生死拈將來我為汝了顧左右云又恁麼去
也大眾你不遠千里擔囊挈缽走諸方參尊宿及乎
到這裏鬥湊言語問甚麼向上向下討山僧頷下涎
何不將箇自巳與你問端一齊拋卻更將山僧弄猴
猻底圈套與那繫驢撅子拈放一邊轉過位來向枕
頭邊床腳下試一摸索看或者偶然覓得箇夜光珠
連城璧豈不慶快平生即如今日眾善人將七珍
八寶和盤拓出你們總用不著更向山僧這裏鷹頭
鶻腦寶籠兒裏看縱使山僧拈與你卻又是他家之
物大眾晝夜日月運行霜雪衰殺林藪禽會飛獸能
走一一天真本來自有王逸少能書顧虎頭善畫又
何假他人之手以拄杖舞云東拋西擿乃擲下云臘
月二十九。

解制上堂那伽大定遊戲三昧春風堤上柳絲輕月
上湖心清徹底缽盂裏洗澡淨瓶中撒屎新婦禪女
兒禪郎君子弟禪努目切齒豈知那師子奮迅牛王
哮吼象王回踽擊拂子云嘗把一聲歸去笛夜深吹
出瀟湘雨。

元旦上堂年新月新一紀二紀世法佛法抹桌兒另
起何呂施張朱秦尤許露結為霜雲騰致雨所以道
圓覺自性非性性有循諸性起正月悠悠二月耕田
使牛三月花柳滿林丘志士晚聞道聊以拙自脩下
文繁長念佛回向乃輪珠念佛下座。

龍門石和尚木主入祖堂諸法姪請上堂擊拂子云
此是虎穴龍淵鸞巢鳳窟一切人無敢措足除非沒
量大人方能移乾轉坤喚東作西所以道向這裏去
則易向那邊來則難二俱不立中間不住一柄石傘
蓋覆無邊一脈耶溪潤澤群有旋拂云收圓結果仍
到此間噓一聲云雨餘泉響隔華谿谿上芹芽長玉
犀大家相聚喫莖虀隔林猶有鷓鴣啼謾看白雪踏
烏雞。

祈嗣請上堂有時不恁麼則迅雷疾電等於秋蟲螢
火有時恁麼則驢鳴犬吠鵲噪鴉啼著著都有下落
故能額上掗摩醯首眼指上見金毛師子向酒樓肉
案城市山林隨分作些去就直使一箇箇氣衝宇宙
不廢本業行諸佛事不似那釋迦老子闊大門庭驚
群駭眾又道是瀾翻海藏雲擁靈文使後來山精水
怪據曲盝木析楚分秦大驚小怪稱鄭稱王山僧日
來偶作箇勾當喜得露柱生兒節屇三朝朱居士特
為弄璋之慶邀爾輩仝作湯餅之賓要使家業有承
先宗可繼大眾還識山僧作略麼喝一喝云向疑春
色偏桃李自是根深子亦繁。

普門大士誕辰上堂獨坐須彌峰吸乾四海水眼見
則瞎耳聽則聾盡大地人無敢近傍就是雲門古佛
趙州傑出叢林德山牙如劍樹口似血盆洞山橫抽
寶劍玅協弘通這些老漢曾未動著一絲豪頭許今
日冠裳濟楚四眾駢闐沒奈何只得另開三徑別啟
偏門以手招云善男子來柳陌華街神歌社舞艸褥
苔茵拏三道五反舌黃鸝律音相鼓觀音玅智力能
救世間苦。

上堂日上海門東雲裏越山無數前村紅樹欲與杏
華相妒橫橋野水杖藜徐步秖恁劉郎前度一切智
智清淨無二無二分無別無斷故。

過漏澤寺上堂非嘗之人乃有非嘗之用真師子兒
善師子吼將南北二高峰取向秀州來其或有之移
鴛湖彪湖至金牛湖則不可近有箇沒面目漢把住
關津不通水泄就山僧到來也要向他喉下取氣更
說甚麼煙雨樓𨁝跳上三十三天東塔三塔解打懸
空筋斗且道為甚如此良久云紙灰飛作白蝴蜨血
淚染成紅杜鵑正是清明三月天喝一喝。

上堂對朕者誰誠不識良遂知處或可知去歲嶺梅
新歲落今年華發舊年枝。

過白蓮寺上堂歲月如流物理變更來時梅花將破
玉只今柳線舞輕風拈杖云惟有山僧拄杖子根深
心實冬夏常青雖不是龜息延齡熊伸鳥經卻要與
釋迦老子同壽量光明卓拄杖云佛界魔界總難桎
梏大眾有竹不俗有堂可宿一飯兩粥千足萬足莫
向燈窗下鑽他故紙眼華碌碌復卓拄杖云白蓮多
福。

上堂大眾秖如世尊拈華後還有人舉著箇事者麼
良久云要識來年米價問取東村王大。

上堂文殊普賢二大菩薩庭前相撲東司廁籌廚房
麵杖僧堂裏橫衝直撞大眾見麼以手前指云雲重
雨微山色淡風高原野雁痕斜。

請漏澤和尚引座無位真人築大愚脅下老婆心切
掌黃檗面門烹凡煆聖隨身七事互主回賓料揀四
科大悟不存師掘阬生葬大方無軌則法座掀翻電
光影裏穿針繡鳳擊石火中掉棒降魔言前薦得知
君未徹句下承當猶在半途萬壽這裏可謂毉師之
門足病夫鑪鞴之下多鈍銕諸兄弟我尋常教你凡
事必須預先整頓手腳你總不在心上今日要你師
子尾上抽騣猛虎口中截舌情知你是做不來底然
趑趄不能行囁嚅不能語則亦不可若是臨出嫁毉
癭袋將進場染鬍鬚堪作甚麼速速請盆漏澤和尚
切莫蹉過。

上堂前山門後佛殿一到便見青菜心白米飯一任
你橫吞豎嚥桃花人面柳垂青線春暖暘暘終日打
眠無厭又被眾居士催逼到這裏來要我說甚麼金
牛飯趙州茶雲門一箭其奈學疏才淺老人家久弛
筆硯怕與諸人相見高聲云侍者行童捲起簾來放
進那一雙孤燕僧問山門與佛殿鬥額且道孰勝孰
劣師云廁阬籌子神通十八變。

上堂雨後遠山風致美窗前紅樹看花萎樓頭清夜
洞簫聲月下相將步煙水委不委切莫蹉過棚頭傀
儡。

上堂萬壽院裏聲鐘考鼓侍者拈香兩序施禮直得
盡大地艸木叢林飛禽走獸改頭換面東海阿脩羅
王大自在天坐不穩席睡不安枕文殊普賢中庭相
撲釋迦老子獨自箇走入銕圍兩山之間其奈無人
證明累他眾居士將些饅頭䭔子一齊下將來你又
眼瞉瞀地總沒奈何伊就使將箇箸子噇將下去你
也總不知箇須彌山底軟硬四海水底鹹淡東勝神
洲西牛貨洲長短闊狹山僧不向你道又道是主令
不行將道廢矣但山僧有三十棒沒箇人下得手總
使下得手我要問你上座棒教誰喫喝一喝云鴛鴦
湖裏桃花浪煙雨樓前楊柳風又一喝下座。

上堂如世巧幻師幻作諸男女息機歸寂然白鷺歸
煙渚魚行偶然水濁鳥過適時風霽長藤紫翠壓倒
了凌霄古樹飄颻柳絮取不得舍不得招不來趁不
去好生愁緒萬壽這裏也秖得開隻眼閉隻眼隨你
長街短市三三兩兩渡頭人晚霞西聚等箇船兒歸
去喝一喝下座。

上堂牛頭前百鳥街華牛頭後野鬼飛沙堪笑長汀
布袋子卻從鬧市作生涯大眾歸堂請喫茶。

上堂這裏開卻兩扇大門自來無人攔阻一任你掉
臂直進秖如平地上有箇陷阱你不蹋著轉彎頭有
箇機械你未撥著喫萬壽飯飲萬壽水交肩過頂足
睡都道無一星子事了他時後日盡謂曾見萬壽來
殊不知鬧市中有箇無厭足王底惡器甲萬華叢裏
有箇婆須密女底軟套索不放你在須是空卻五漏
殼子入火不損一毛入林不沾一㸤可中便見石烏
龜向火烏芻瑟摩燒得虛空粉碎瓦獸頭澡浴跋陀
婆羅悟得妙觸宣明阿那律陀盲人繪像觀音菩薩
聾子調琴月光童子水天如來鴛鏡湖交明空底琉
璃光法王子與不動世尊匯龍山坐鎮乾坤豎拂子
云此是摩訶悉呾哆般怛囉無上寶印擊拂子云此
是妙蓮華王十方佛母陀羅尼微玅章句大眾會麼
華殘細艸春如織粉蜨黃蜂繞地飛。

上堂西風一夜好雨古佛過去久矣獨有文殊普賢
特地較量彼此禪和子禪和子為甚東倒西起顧左
右云老僧罪巳。

上堂拍手云牛背無鞍穩便騎任伊芳艸繞湖堤晚
霞又促人歸去短笛無腔信口吹以拂子作品笛勢
云咿唔遂下座。

上堂不是心不是佛不是物王廿八老開眼著賊非
背非觸東震旦國陞堂中印土打鼓古殿風搖挂角
鈴一鉤新月清江浦。

上堂豎拂子云不得巳作死馬醫東西十萬南北八
千須彌倒卓四海播遷剎竿頭上煎䭔子三箇猢猻
夜簸錢。

上堂飄風不終朝驟雨不終日躁人之辭多吉人之
辭寡上來下去朝參莫禮討甚麼碗若是手親眼快
善別來機向糞埽堆頭拾得一顆鼠黏子便好塞斷
天下人咽喉那裏來長篇秖須三兩言短偈只消數
十行萬壽今日因齊慶贊事不分外你若臭布衫脫
得下破艸鞋丟得去閨閣中物放得盡陳年骨董掃
得淨今時門頭清明如鏡向風吹艸動處豁爾圓聞
再到萬壽這裏來分頂門與你一棒向後去莫得辜
負萬壽亦不可帶累萬壽那時節一任你𨁝跳擿玅
喜世界如陶家輪拈舜若多神放入龜毛孔裏背手
插華支面南觀北斗三三成一九一喝下座。

上堂盡十方世界拈來如粟米子大擿向人前不直
錢可惜許殘冬日煖花偷發況復春深三月天。

上堂矯矯佳公子終日醉銀泥一曲陽春調無人和
得齊容成氏大庭氏柏皇氏中央氏桌陸氏驪畜氏
赫胥氏。

上堂雷驚蟄筍電萎荳花犀翫月而角成紋豹披霧
而體生霞天高地厚情無情萬別千差此是你面前
背後底事豈可推向他家就使山僧將三藏十二部
瓶瀉出來你又當作呢喃燕子官田裏蝦蟆而況這
著子臣不能上之於君父不能授之於子朋友不得
彼此相饋兄弟不可共菂分瓜山僧沒奈何左不得
右不得但秖暗裏咨嗟最愛他放下屠刀底漢子荷
鉏歸去僧伽風吹古殿雨打籬笆九十日春將歸去
是可惜千紅萬紫一隨流水委泥沙幸喜官閒無事
霍山廟裏且退衙良久高聲云闊門呀。

上堂大丈夫漢事不尋常手握靈符胸藏韜略佛祖
是冤家言句是鴆毒盡世間無物可以籠罩等閒拈
弄一些揮珠吐玉點銕成金是他品第高骨氣峻波
瀾闊法性寬所以有如是威光有如是玅用有如是
超脫有如是廣大卻不是抱橋洗澡把纜放船打潔
淨毬子的所能夢見爾輩眼裏著不得一微塵耳裏
灌不得一滴水一具臭骨頭栽下許多無根荊棘動
則牽絓又引他山高壑深松直棘曲鵠羽白鳥色玄
鶴脛長鳧脛短孔子與陽貨形同伯仲顏淵共盜跖
壽若彭殤將許多絡索做箇護身符子總來可發一
笑以拄杖橫案上云不消一弄。

上堂點得無油燈豁開頂門竅走入鬧市叢中左右
逢原得玅如何寒山子忘卻來時道阮藉倡狂孫登
長嘯。

合郡士紳請上堂吾道一以貫青衫不換鷫鷞裘吾
法貴無住漁郎隨處繫孤舟萬壽則不然別賣天龍
一指頭堪笑臺山老婆子撮俏賣風流諸仁者你似
𤸳似癡山僧作啞作聾一任你山悠悠水悠悠得休
休便且休休何必重參舊話頭煮新茗對滄洲你一
盞我一甌消卻胸中萬斛愁桃花日煖春光好明月
清風十二樓說甚麼披髮左衽思彼管仲乘桴浮海
從我其由君不見禹王脫衣而入裸國孔子微服以
過宋州君子素其位時哉不自繇僧邪俗邪儒邪釋
邪華邪夷邪天共白雲曉水和明月流喝一喝。

上堂山僧披珍御服如羊裘而釣於大澤之中不免
為人物色若是著垢敝衣行於長街短巷總不見有
甚奇特所以日光爍破闍黎面明月照見夜行人水
汎荷錢風飄柳絮你們便恁麼尋嘗放過山僧也秖
得坐而聽之一任你鑽龜打瓦暗裏念灶經燈下寫
神符箇箇都道才高班馬智決先天及乎山僧將箇
障眼紗兒向他面上一罩竟不知爻象從那裏畫起
字句甚麼處寫來可惜一世辛勤白首無馮回頭轉
來卻又道佛法無靈祖關無濟擊拂子云但向此中
提掇得起舉一不得舉二天得一以清地得一以寧
侯王得一而天下平豎拂子云引起臥龍梁父呤擊
拂子云聽。

上堂有緣佛出世緣盡佛入滅到處度眾生猶如水
中月水中月香山居士李謫僊以拂子打圜相云捉
得便呈君萬里山河明不徹山僧夜起北窗看蘆華
浪靜寒江雪。

上堂祖翁巴鼻達磨不識流傳至今織壁織壁。

上堂古路坦然誰措足無人解唱還鄉曲清風月下
守株人涼兔漸遙芳艸綠豎拂子云萬壽一條古道
七通八達直透長安船來陸來無不可者但是乾峰
為你太簡雲門為你太奢山僧波波汲汲前導後獎
左提右挈也不過要你到得家歇得下彩服堂前面
奉二親紫荊花下重逢伯仲此時山僧添不得你一
絲減不得你一縷你自家到此田地方信吾言不謬
雖然如是秖如混沌未分陰陽未剖那裏是你家鄉
威音王以前佛未出世那箇是你父母此卻不是認
驢前馬後得底須得把膠盆子擊碎頂門眼豁開將
十方虛空鍊作銕蒺藜解吞亦解吐諸佛眾生煆作
金剛圈直透又橫行喫官酒臥官街當處死當處埋
紅稻啄殘鸚鵡粒碧梧棲老鳳皇臺一喝下座。

上堂豎拂云盡大地眾生向一塵入正受諸塵三昧
起萱艸能忘憂秦禽解人語巢知風穴知雨。

上堂萬壽這裏原高綠野水艸俱便養得箇露地白
牛角明蹄健攔又攔他不住遮又遮他不轉直得露
迥迥地舉足蹋著開眼便見大眾會麼若道箇逢人
即出群盲摸象逢人即不出眾手淘金不若一切處
放教閒閒地不犯他家苗稼要騎便騎要下便下到
此際佛祖猶是冤家況有甚麼生死可說今日周居
士為薦先兄又要討箇生邪死邪底下落山僧若向
他面門上寫箇姓字手心裏著箇華押聞者見者豈
不可笑不若分付與東風吹得華飛水面紅今朝是
春盡明日夏初烘竹高堪宿鳳松老自成龍總是飄
蓬湖海客你兄即我兄我翁即若翁家家新月照簾
櫳遂擊拂子三下。

上堂萬法歸一一歸何處趙州道我在青州做領布
衫重七觔山僧郤不恁麼人行窄徑印霜蹤殘月僧
房淡曉鐘好句等閒狼藉也斷雲斜挂隔林松。

上堂錦江澂練天際征鴻一線秦山蜀阜晚雲綺僩
小橋西孤村野坫政黃牛巳矣共誰閒翫幸有箇人
兒不隨四時遷變且道是甚麼人日面月面。

真如文大師七袟眾居士請上堂今朝三月十五驀
地聲鐘考鼓遍界六種震動四海龍王起舞真如塔
樣尖新格調迥超今古啟智輪於法際階差類同先
祖大眾山僧今日借座燈王衣婆衫子開虛空口覆
廣長舌略說如來壽量品夫世壽之言脩短者有以
時計之日月計之此蟲魚鳥獸之筭人壽則以歲計
之諸天則以劫計之豎拂云惟有這箇不隨四序推
遷等太虛而永固既以虛空為身還將法性為壽就
以性壽發為妙用如趙州老百二十齡操道履德之
為壽也寶掌存影濟物以大悲為壽也賓頭盧尊者
不入滅應四天下供此以良福田為壽也是以應跡
聖賢人微塵國化隨類身其身與壽隨眾生心應所
知量初不異乎真如之體法性之量所以非常之人
有非常之智而運非常之用其人也解脫堅固其智
也多聞堅固其用也塔寺堅固是吾文兄之謂也壽
七袟而備七級之塔應以天華而散其處融三宗以
攝三軌之儀莊嚴佛土即非莊嚴正猶大禹之治水
挂冠不顧過門不入平成江河淮濟女媧氏煉石補
天之缺平地之窳斬新日月乾坤是以崇高而不危
行大而愈精撐天拄地鎮古維今豎拂云大眾此中
有如來全身還見麼左右拂云為供舍利嚴飾塔廟
國界自然殊特妙好。

三宜盂禪師語錄卷三
住雲門顯聖寺門人淨範編
山陰嗣法弟子祁淨超較訂

* 住姑蘇古朱明寺語錄

乙未歲十二月初十日合郡檀護請入院。

山門東西十萬南北八千森羅一印出入聖賢春回
臘後梅花玉襯步香生貼地蓮。

佛殿星宿劫賢劫莊嚴劫法身佛報身佛應身佛天
籟地籟人籟橫說豎說倒說以手指上云你秖知背
手彎弓卻不慮當面著賊遂大展三拜。

伽藍金爐內騰法界之香蠟炬上分四照之光自非
夙乘悲願我與你咫尺參商燒香云閏餘成歲律呂
調陽。

祖師摩騰竺法蘭破東震之荒菩提達磨老鑿混沌
之穴百丈規繩頂門著楔今日撞著箇無情漢子燒
香云燒卻這一橛。

據室蹋翻滄海坐嘯乾坤太行千里墨黃河一度清
瀾翻舌捲寂若無聲卓拄杖云碧賓斑豹剝當滴帝
都丁。

即日上堂拈疏云龍章鳳彩雲篆星文珠明照乘玉
潤連城若是雕琢將來堪作甚麼但成文彩即屬染
汙其或畫前有易刪後無詩山僧到此口挂壁上乃
度疏云通事舍人試道看。

師指法座云獅子吼黃金遍地象王行匝野花紅霜
鳥上枝棲一聲啼破隴頭春色遂陞座拈香畢乃云
諸佛出身處蘇臺水上行朔風自北來殿角生微冷
清除荊棘林幻出祗園境日射風窗鸞鳳鳴月高霜
瓦鴛鴦影彌勒道場鬧市叢中梵王宮殿福城煙井
側布金磚前朱公後朱公當空寶劍人王令法王令
鐘磬笙歌黃粱喚醒將陳年滯貨提向十字街頭出
賣雲門胡餅良久云領。

元旦上堂寶炬香生玉鼎煙和風淑景賀新年春光
一到花枝上笑破沈空自了禪年新與月新晴霞轉
綠蘋夢回蝴蜨梅花圃緩步黃鸝楊柳濱且喜官清
民樂舜德堯仁道人高枕豎拂子云寶筏度迷津。

立春值雪青龍斯長老至上堂今日朱明寺裏玉砌
樓臺銀粧世界略無縫罅入我門來撲頭撲面無處
迴避絕教通身是遍身是更喜青龍歲首春回萬井
遍界瓊瑤滿城簫鼓只是谿深雪厚難覓芹芽客來
無秖待如之奈何拈拂子一縷云幸得這裏還有些
些下座。

合郡護法紳衿等請上堂古聖前賢主世界聲教化
或有言或無言其有也靈文寶藏玉軸琅函其無也
心心相印脈脈相連即以此正人倫立綱紀定出處
建功名利巳利人啟後承先朱明這裏不住兩岸不
住中間春風芳艸萬卉爭妍桃花人面楊柳拖煙上
林雨過沸笙絃不是黃鸝是杜鵑正是姑蘇二月天
上堂朝朝日出朝朝雨細艸沈沈杏花如許反舌新
鶯啼在深林裏好一似織錦天孫絲絲縷縷遍乾坤
總屬朱明春曉慚愧殺達磨鬍子。

長水古資聖寺大殿落成臘八日請上堂此一具地
尋方琢圓不惟契約分明亦且代有令主千聖萬賢
各各居神通大光明藏與大佛事顯大神力現等法
界身莊嚴雲歷等法界梵行莊嚴雲證等法界定慧
莊嚴雲聲等法界音教莊嚴雲至於人天七趣亦不
失三昧正受塵須彌吸滄海如佛身如法界出百萬
億寶手獻百萬億寶供豎百萬億寶幢懸百萬億寶
幡覆百萬億寶蓋山僧既作飄蓬之客隨例闖入毘
盧遮那莊嚴藏大樓閣中一時遍歷無邊剎海何止
移武林來嘉禾將秀水入姑蘇而巳哉適當解維之
際聊以一偈為別雲靄靄風凄凄殿角凌雲接爽溪
梅花新月野雲低一色香光照水西大眾葫蘆提又
葫蘆提。

歸院請上堂旅雁書空隊不孤盤旋猶憶洞庭湖好
將南國花堤月殘雪連山夜入吳拄杖捎空往復無
際芒鞋海闊動靜歸源豎拂云雖然如是也須識得
這箇方可毛吞巨海芥納須彌拽取占波國與新羅
鬥額東湧西沒南湧北沒雲行雨施艸木蒙潤大眾
會麼一陽復始春將至遍界奇香發滿枝。

上堂長門永巷寂寞秋清古寺荒園蕭條風景法堂
前艸長廚灶下斷煙法昌遇撾鼓還他一力泉大道
應門秖用小童倩人看院始是全提破屋楊岐才能
半展所以黃茆白屋之下有蓋世英雄清泉幽石之
邊住超塵逸格之士運日月于掌中正乾坤于跬步
與諸佛以齊肩同聖賢而一躅就使一劫二劫直逗
到八萬四千劫總不出今時上方下方東南西北方
仍在這裏瀟瀟灑灑勤勤渠渠楊柳日高浪激太湖
之碧桂花雨後風搖月下之香任意徜徉洞府瀟湘
大眾恕我老狂。

至崇先寺請上堂師云大眾十五日以前有箇截流
句子須是向威音那畔父母未生時會取始得你若
眨上眉毛便不是也豈不知崇先有箇沒人情漢若
向門前抽起橋板截斷往來你等從何處躋攀山僧
今日忽撩起衣云此是借來衫子假道于虞不妨為
你花擘一上展兩手云呀到這裏又忘卻了也復以
手招云來來事無一向拍案一下云一任船來陸來
黃鶴峰前闢通天大路龍到水到師子窟內有踞地
之威也只為祖父田園兒孫受用開甘露門列君臣
位小可作箇去就直得黃金遍地朱紫滿林十月應
小春花開一塢三冬臨大有月映千江水足艸足家
豐民樂有不唧溜漢漆桶不快往往于虛空穵縫離
水求波是以山僧向未屙以前先步先趨若逗到十
五日堪作甚麼然雖如是不直我浪兄一笑且道笑
箇甚麼他道是鈍鳥先飛直其後也珍重。

師集諸山知識為西遯超道者慶六袟壽上堂寶鏡
堂前風月石傘峰下家聲沒量漢手眼通方出處無
礙陶靖節松菊猶存程明道花柳隨步維摩詰儒冠
說法龐鹿門兒女團圞戒禪師何妨乘願再來嚴頭
陀且於夢中顯現大眾知麼超道者一向足不越戶
藥不離唇誰知他斗室中藏無邊佛土葫蘆內有大
路通天擊拂三下云老僧今日借一節漁鼓三尺板
簡唱箇道情引起白雲用之花發四時紅深綠淺隔
簾櫳清香一線移時添海屋籌那知門兒外滄桑幾
變此是他自受用的履踐如夢中人上兜率官受無
量樂雖同寢者不聞亦不見老僧到此有口難宣下
座去請諸上座助顯第一義說箇異方便顧左右云
切莫刻舟求劍。

請天界和尚上堂引座君視臣恭道統源長子孝父
慈法繩綿遠得之者月上照梅花失之者古鏡添黑
漆思大鼻孔撩天雪峰眼睛遍地拍案一下云這箇
所在爭容得妖狐首領魔種元兇薄我籓籬穿予墻
塹所以洞山老祖橫抽寶劍斬諸見之稠林妙協弘
通截萬端之穿鑿古道寥寥玄音絕唱幸有我天界
法兄節拍相諧嘉猷並諦其奈門庭高峻波瀾浩大
豎拂子云大眾會麼殷勤為解丁香結放出枝頭自
在春。

上堂稻子秋登蟹正肥果然一飽便忘饑堪嗟清白
傳家客身入西山自采薇雲冉冉水依依主人何事
不來歸大眾要識主人麼以手斫額云貓。

上堂雁唳秋聲到客窗寒風獨坐剔銀缸籌輸白手
成家子博得藍田玉一雙些箇事惱人腸從前事業
費商量夜月一鉤清漢碧漁歌嘹亮在滄浪還我雲
門一句子前三三與後三三。

上堂不應住色生心不應住聲香味觸法生心應無
所住而生其心師望空打一掌云者老漢老老大大
牙黃口臭作恁麼說話大眾諦聽良久云若也不會
山僧打之遶去也左顧云大眾應如是住右顧云大
眾應如是降伏其心復喝一喝云參。

果園淨器淨辨舍法衣請上堂黃梅親手付將來大
庾嶺頭爭不去提起也乾坤失色放下也艸木騰輝
少林初祖衣法雙傳衣在者裏如何是法唵摩訶迦
婆波吒悉帝娑訶。

上堂日出皇皇那事如嘗邪橋連野店新米菜羹香
因尋酒浪子小艇泛谿光大眾今日有佳客來也且
道是甚麼人搖拂子云賀家池上天華寺日午三更
到客航。

上堂言無展事語不投機承言者喪滯句者迷祖師
道非風旛動仁者心動十月二十九上高樓飲好酒
你彈琵琶我拍手以拂子擊三下云甲申乙酉。

上堂歲登事事收成足正好窗前含苦讀冠天履地
丈夫兒豈可因循類流俗異時馬上錦衣歸法雨均
沾於艸木阿呵呵且唱雲門一曲良久云六六三十
六。

上堂觸處逢源識得渠石傘峰前一帶溪落花無限
春山暮就路還家聽鳥啼老僧四十年前于先顯聖
處狹路相逢納盡許多敗缺一回想起滿面羞慚今
日春山不遠啼鳥依然惻惻關心也要大家委悉。

上堂霜重蘆華柳岸低一鉤新月釣寒谿金鱗巳是
無消息又聽前村報曉雞鐘樓上撞鐘牆腳下種菜
猛虎山裏踞大眾且道與古人回互不回互以拂子
左擊云回而更相涉右擊一下云不爾依位住。

上堂殘月如鉤柳青谿堰把住則霜風凜冽放行則
桃華人面若究到露柱鐙籠釋迦老子猶隔一線。

上堂丈夫格調原超脫豈肯從人覓繡鍼十里繁紅
原舊物冰華二月本無心豎起拂子云若向者裏結
搆得去頭正尾正者裏若結搆不去君歸東魯我歸
秦。

武林古報恩寺入院上堂師云本是瀟湘一釣客自
西自東自南北端獅子解翻筋斗老僧秖知拍手潦
倒龍鍾甲子乙丑學得箇象王回顧拈得鼻頭失卻
口更說甚麼江水逆流日月倒走茲者辱承眾護法
之招聊塞一時之醜桑梓不敘生緣展驢腳而為佛
手用處貓頭當藥撾塗毒以開樞鈕驀拈拄杖云也
只可將蝦釣鱉掉棒打狗。

結制上堂問陶鑄聖凡即不問如何是無生一曲師
云老僧向你道不難不可作野狐精見解進云因甚
又道三賢未達十聖難知師云三賢十聖且置達磨
在你腳跟下還知麼僧便喝師屈指云老僧被你一
喝僧禮拜云是何言歟問經有經師論有論師今日
伐鐘捶鼓和尚陞堂為些甚麼師云兩肩挑不起僧
擬議師一喝問昔日瞿曇說法四十九年無一字可
說今日和尚陞座將何法與人師云才過萬松關便
見浙江潮進云踢破分明師乃豎拂子云向這裏搆
得撩起便行顧左右良久笑云恁麼則老僧誑謔你
去也新羅國裏譚禪濟濟英賢車馬駢填拄杖子飛
上三十三天癩蝦蟆做了月裏嬋娟碧海清光萬古
懸一似水銀潑地大也圓圓小也圓圓鳳皇山下好
因緣步步襯青蓮拍案一下云入我門來全福全壽
全更向凌煙閣上題名到處流傳山僧又將七珍八
寶撒向鬧市街前阿呵呵說向人前不直錢。

請崇先和尚上堂引座世界未分先有此一坐具地
千佛出世無敢正坐不意普通年間達磨老臊胡窺
我藩籬揜我畿甸山僧自墮下母胎便帶得有一條
雲門拄杖不但使其餵狗飼狼直欲勦其窠窟滅其
種族使一箇箇作頂天立地大丈夫光齊二耀物不
能礙奈有其志而不逮逗到今日方知道捉刀翁真
英雄也他一雙眼耀古騰今數莖眉撐天拄地胸羅
星斗寥廓太虛掌握乾坤氣吞佛祖扭轉達磨鼻孔
抽換野狐肝膽鑽仰者徒然攀仰者莫及今日以慈
悲故為不請賓此番佛事大非小可汝等當歛其鋒
韜其耀避其爪牙設或犯手傷鋒莫謂老僧不為汝
等說破下座。

上堂僧問萬卉俱狼藉寒風逐月波如何是境師云
杖黎不為前村酒乘霽登高看遠山進云如何是境
中人師云到江吳地盡隔岸越山多進云如何是人
境俱不奪師云愁過萬松關山路滑如油進云如何
是人境俱奪師云塞外絕烽煙將軍數雁行僧禮謝
師乃云好棚傀儡線索何繁五車書不消一瞬三藏
教貴在離言授衣缽於黃梅行者領袈裟乃樹下頭
陀至人不踰乎常情大聖心如赤子有般漢秖知道
到江地盡猶不識隔岸山多以情見而望勝果幾多
蹊徑惟晏坐而散天花尚屬嶒巖況乃潮生汐落伍
相國吞吐錢塘地轉天回維摩詰掌擎佛剎鳳皇山
下鳳皇兒獅子窟中獅子子大丈夫不受囊藏好男
子肯投虀甕寶鏡懸如杲日吹毛利似嚴霜地藏這
裏竹搖拭翠三更雨松捲寒濤一塢風知之者吾無
隱耳不知者人可翫乎所謂恁麼也不得不恁麼也
不得恁麼不恁麼總不得審如是則老僧不奈諸君
何諸君又何奈老僧何雲飛嶺北雁度前津我歸東
魯君向西秦大家丟得不猩猩擊拂子三下。

鼓山永和尚訃音至上堂今日有一句子山頹石裂
川竭泉枯萬里無寸艸遍界絕遮攔虛空突出面孔
月下寫得真容舉訃音云大眾此是南閩鼓山尊宿
永覺老和尚末後一著有煩專使三千里外持來箇
消息頂相圓光更無回互大眾還知此老漢麼儒釋
兼備金翅騰空宗教兩優驪龍出海數十年來壁立
千仞雖侍者邊了無箇入處有時節澤沛為霖雖嬰
兒亦受獎提喝水逆流曾不著意主山倒卓太煞無
情其德隆道茂儼宴國師之再來貞亮含弘乃古壽
昌之家法聯博山而為昆季契真寂以為金蘭缽袋
子寧教鼠蠹蟲食水田衣肯教魔孽假貸長年不出
戶掩被單而高臥接向上機今日始親承向帷幕裏
低聲來中下士實為法門之墻塹亦乃後葉之籓籬
惟吾師臘高而德長且倦乎津梁顧吾輩德薄而人
微誰為砥柱師泣云罷罷罷哀哀哀今也借人情為
佛事業寶誌公之遺燭備汾陽昭之楮錢聊為曩日
於真寂院繼燈室中一面之交其來不來享不享火
中紙鷂子水底石麒麟。

自覺禪人領眾請上堂出郭面無塵登山眼無障抹
過了世界又不著虛空赤骨律浩浩地腳頭腳底磕
著撞著拂子左一拂云此是湘江頭右一拂云此是
湘江尾擲拂子云不見湘江人只見湘江水大眾大
眾對面不相識咫尺成千里啾啾一夜寒蛩語西風
亂捲芭蕉雨宵晝不成眠那人兒在那裏擎起拄杖
云哪復擲下云朱秦尤許。

若雲監院為壽馮崑石居士請上堂千歲寶掌遍歷
支那百二趙州吞吐諸方枝強知本固源遠識流長
有如是履操則有如是福德有如是悲願則有如是
壽考所以光明碩大照映今昔豎拂云總從這裏蘊
藉將來山僧今日不妨因行掉臂順水張帆一一為
你指出以拂指云此是金剛寶窟華藏樓臺閣道旁
通朱欄曲折窗開四面之天門對遠山之秀乃佛祖
之化域亦眾生之棲止所以善財童子舉一步過無
量無邊佛剎一一剎禮無量諸佛一一佛演無量契
經海化無量眾生海一一眾生證無量三昧海入無
量辯才海得無量神通海悟無量陀羅尼海諸兄弟
你身在其中開眼便見舉足踏著為何當面蹉過良
久云大顛晝夜一百八若人不會從頭數下座。

武林眾護法請上堂老僧辱在桑梓勉承眾護法之
請雖則踞此寶華王座豈可向鴻儒宿學前引蔓牽
枝但家裏人說家裏話自古及今諸縉紳借方外以
雪胸中塊磊凡老衲假名賢為吾道之金湯以故錢
武肅與壽禪師節拍蘇眉山同元長老輸籌儒釋同
揆素緇比翼天共白雲曉水和明月流若夫門庭峭
峻天龍豎指談禪本色家風地藏栽田博飯識取城
南艸色便可對御譚經觸著庭際花香肯向癡人說
夢我這裏祖翁分付下一片田地券約分明四至無
恙羅剎帶長江之險金牛瀦震澤之瀾曉雞唱扶桑
日上春鳥啼天竺雲深聚寶為塔月輪峰月離滄海
築錢為塘鳳皇山鳳落瑤池沙平鴻雁落風定白鷗
閑山水鍾靈英奇粹美璣衡象正忠義聯芳卻怪法
眼二十年只作境會雪峰盡大地是眼睛豎拂子云
大眾且道是甚麼眼目一枝梅破臘萬象盡回春。

解制上堂托出拂子云賣不了的鮮魚擲拂子云仍
舊放在西湖裏遊泳乎綠波之上潛藏於九淵之底
不問他禹門浪滾桃花雨更不知化金鵬搏風萬里
魚樂云乎哉一任流行坎止嶺之西三山半落青天
外嶺之東十二書橋春如許出沒卷舒總在這裏大
眾我與你散步湖山試看千紅萬紫喝一喝。

上堂雲山何蒼莽人從迢遞來慚愧黃牛師遺累生
公臺如何滄海裏㶿㶿飛塵埃君母謂蕭瑟取次梅
華開有三摩提名大佛頂首楞嚴王蟭螟蟲兒無大
人相眉毛孔裏有百萬龍天一一都來香象往十恒
河沙界外嚴持香華供養薄伽梵問道一路涅槃門
路頭在甚麼處師咳嗽一聲云傷風多發嗆。

上堂何處仙人下九垓飄颻衫袖笑盈腮果然一展
秋波後多少英雄當下呆舍不得取不得勃然滄海
飛塵埃不可得中恁麼得特地虛空眼豁開擊拂一
下云觀音玅智力能救世間災。

上堂三十六種隨器能銀盆盛雪明月藏鷺一十四
種悲智心類之不齊混則知處君不見寒山子十年
歸不得忘卻來時路饒君神用百千般不若雲門者
一顧。

* 示眾

示眾以拄杖畫一畫云向這裏去不可落他家蹊徑
其餘言教如過蠱毒之鄉水也莫嘗他一滴釋迦老
子達磨老漢你眼裏看他一字則眼瞎耳裏聽他一
字則耳聾看話頭底墮穿胸地獄學轉語底墮拔舌
地獄做靜工夫底墮黑暗地獄做偈作頌底墮滾油
地獄師正說時忽和身跌倒叫云相救相救三四僧
忙來扶起師各與一掌復云山僧今日生陷地獄還
有救得者麼一僧云蒼天蒼天師舉手云我手何似
佛手僧云請和尚救取師指琉璃云琉璃上道一語
看僧云二邊不立師急以拄杖指聖僧云聖僧又如
何僧無語師以手指僧云情知你是箇死漢復云還
有救得者麼一僧云請和尚歸方丈師云烏龜鑽破
壁僧無語師便行。

示眾不道流光似箭忙菊華初萎早梅香莫悲往復
催人老只恐心田蔓艸荒古人道大家相聚喫莖虀
若道一莖虀入地獄如箭射既不許道是虀你道是
箇甚麼玄沙拈荔支云這箇荔枝得恁麼紅那箇荔
枝得恁麼赤不得道荔枝既不道荔枝且道是箇甚
麼所以道喚作竹篦則觸不喚作竹篦則背不得有
語不得無語不得作女人拜不得拂袖便行古人披
肝瀝膽投明珠於暗裏贈尺璧於窮途可惜許諸禪
德不向意根下卜度便於舉起處承當有甚了期若
然定當得去移山門來佛殿裏將廚房放僧堂中總
非分外雖然且道聖僧落在那裏良久云舊閣閒田
地贏來方始休珍重。

瓶窯真寂院示眾鬢霜斜插一枝華老賣春風笑作
家十二樓頭閒歲月暗題詩句暗咨嗟山僧向年被
先老人將猢猻圈子套卻十有餘載左右不得自在
後被業風吹過錢塘江撞著箇無面目漢暗排八陣
明布三軍雖有趙常山膽勇韓淮陰韜略無敢與之
對壘正恁麼時山僧將左眼角一覷從上諸祖直得
摸索不著從此巳來笑傲林泉隨意放曠然雖如是
此二老漢恩大難酬近來出羞賣醜自覺慚惶今日
又被眾耆舊將先老人手書符約要討山僧破砂盆
落處其奈山僧向年總不當箇事至十字街頭不覺
失手打作粉碎欲要另燒不是本匋之物意欲買賠
卻非古時之式煩大眾下一轉語免致諸師向山僧
需索如無山僧自道去也以手打圜相云廿七。

示眾超離朱之明辨緇銖於未兆奪師曠之聰識宮
商於匪形寶劍出匣寒光射斗牛驪珠汎海絢赫爭
日月兩堂爭底是貓兒南泉斬底不是貓兒趙州頂
底不是艸鞋南泉斬底卻是艸鞋既不是貓兒又不
是艸鞋且道是甚麼摘下竹篦云山僧有一語相誑
甘墮拔舌地獄。

示眾箭穿石虎囓指心痛唐王揮劍閬守墮頭李善
報主男身湧乳古德云五臺山上雲蒸飯佛殿階前
狗尿天剎竿頭上煎䭔子三箇猢猻夜簸錢恁麼說
話聞見豈不駭異若是頭腦清楚如觀掌物有般漢
只管向秤錘上呷汁沙石裏打油堪作甚麼且道如
何是頭腦良久云東大眾且道是那箇東字還是東
西底東字冬夏底冬字眾無語師乃云蒼天蒼天。

示眾五九四十五多不須增少不須補孔夫子千古
聖人禁不得子路馮河暴虎新春至今纔一七長不
必添短不必析釋迦老子三界大師免不得提婆達
多流言下石所以道高處高平低處低平在僧而僧
在俗而俗在天而天在人而人厲與西施恢詭憰怪
道通為一起身立云大眾好去看殘雪未消滿庭月
色。

四弘攝真寂院事請示眾此院為佛法之叢林執事
為佛法之輔弼乃至一茶一飯一舉一動無往而非
為佛法也同住大眾即此推廣更愁甚麼道業不辦
叢林不興雖然不知喚甚麼作佛法若道山僧舉拄
杖子是佛法則山林樹木竹搖艸動皆是若以山僧
舉拂子為佛法則牛狗尾巴東搖西拽也是若謂弄
兩片皮鼓粥飯氣為佛法則鵲喿鴉鳴亦皆是則新
監院請予說法巳自錯了也又雖然若論佛法固有
道亦不難只是說破不值半文錢大眾還會麼典座
切菜失手割破指頭這裏打入一生參學事畢飯頭
下米偶然濺起一點沸湯這裏領得何等直截行堂
的掇著一桶粥忽被門檻絆倒桶箍爆斷何等慶快
圊頭浴鍋裏柴頭柴擔上園頭钁頭邊盡有親切句
子何待山僧口吧吧地然後為佛法邪若恁麼則先
老人在也是佛法不在也是佛法山僧開口也是佛
法不開口也是佛法住也是佛法去也是佛法以手
摑兩摑云早間道牙痛胡說箇甚麼便歸方丈。

水月菴示眾衣下有珠藍田有玉分明此道通長安
多少人龜鑽瓦卜釋迦老子八字不著人達磨西來
一字重添畫所以箇中人能轉得十二時錯亂了東
西南北山僧以初度將臨賢主人致申萬福設齋筵
羅品核盡道是華封三祝是以山僧不惜為君刳心
剖腹屈指云正月一二月二三月三四月四五月五
六月六七月七八月未圓桂華發羅睺羅命犯生殺
喫了好茶好飯終日裏咳咳連咳數聲云會麼眾無
語復云唐明王會打羯鼓惹得猿啼三峽。

示眾昔有僧問青林曰如何是學人自已林曰丙丁
童子來求火後有僧問雲門先師如何是學人自巳
先師云汝無自已僧云因甚學人無自已先師云汝
若有自已則不來問老僧舉竹篦云青林不合將一
杓惡水驀頭潑使後來人錯訒驢鞍橋作阿爺下頷
先師恁麼道不獨有殺人劍且有活人刀忽有人問
山僧如何是學人自已以竹篦指左右云你這一隊
瞌睡漢怎麼看得下座便行。

示眾云乾坤之內宇宙之交中有一寶隨處逍遙華
岳山崩壓斷了天台石橋寒山拾得有命難逃普化
木鐸誌公剪刀。

示眾古德云知而無知不是無知而說無知露凝殘
月梨花瘦丁香紐纈鴛鴦扣垂楊堤上馬嘶風煙濃
綠厚黃鸝鬥畫樓人眉峰雙皺琴調管協落在人兒
後俯瞰花影穿魚金針難繡參。

示眾舉龍牙問翠微如何是祖師意微日與我將禪
板來牙遂過禪板微接得便打牙日打即任打要且
無祖師意又問臨濟如何是祖師意濟日與我將蒲
團來牙乃過蒲團濟接得便打牙日打即任打要且
無祖師意後有僧問和尚行腳時問二尊宿祖師意
未審二尊宿明也未牙日明即明也要且無祖師意
師云龍牙問祖意於翠微臨濟俱喚度禪板蒲團二
師接得便打牙皆答曰打即任打要且無祖師西來
意雪竇頌云龍牙山裏龍無眼死水何曾振古風禪
板蒲團不能用只應分付與盧公盧公付了亦何憑
坐倚休將繼祖燈堪對暮雲歸未合遠山無限碧層
層覺範見瞎龍死水之句意謂雪竇罪龍牙洪公具
如此眼目敢復輕重古德然不知罪雪竇者自罪之
矣圜悟勤有拈語試一辨看。

示眾舉圜悟懃云古有定乾坤底眼方有定乾坤底
劍正令當行十方坐斷此事知如此分明不在情塵
意見上討若向情塵意見上討則孤負南泉大慧云
歸宗斬蛇南泉斬貓學語之流多謂之當機妙用亦
謂之大用現前不存軌則殊不知總不是這般道理
具超方眼舉起便知落處若大法不明打瓦鑽龜何
時是了誠哉言也何不看他題目東西兩堂爭貓兒
南泉提起道道得即不斬當時合下何語縱有人下
語難道南泉便恁麼休去惟趙州戴草鞋出去泉云
子若在救得貓兒即趙州在試為趙州卜度看趙州
下甚麼語始得不斬貓兒除卻情塵向頂門大開正
眼看他千聖萬靈間世同揆的道理如指諸掌卻又
極現成的事即千聖亦移易不得一絲毫許雪峰問
德山南泉斬貓意旨如何德山以柱杖便打趁出又
真淨舉拂子云今日歸宗舉拂子與當日歸宗斬蛇
是同是別又云南泉斬貓歸宗斬蛇叢林中商量還
有優劣也無只如趙州頂草鞋出去又作麼生於此
明得德山呵佛罵祖於此不明丹霞燒木佛院主墮
眉須只如世尊拈花迦葉微笑節目在甚麼處便以
涅盤妙心流傳將來又道這等樣事極易明者偏淆
訛處又為極難明者雪峰道望州亭與汝相見了也
作麼生見香巖上樹如何下語玄沙三種病人如何
接取山僧不惜口業為汝花擘一上還知麼老僧話
墮也明眼者試辨看。

示眾臨濟住黃檗三年為睦州激勸且授問端始知
參請則胸中曾未有箇佛法知見後築拳於大愚肋
下反掌於黃檗面門則賓主玄要料揀諸事畢露於
此鳳有九苞麟有五彩胎殼中皆天成者也洎住鎮
州垂法立宗辨魔揀異克符普化互相酬唱所有建
立亦不過發揚所得然居黃檗時師資之間巳是層
見而疊出祗如鉏地一則黃檗見之師拄钁而立檗
曰這漢困那濟曰钁也未舉困箇甚麼檗便打濟接
住棒一送送倒檗呼維那扶起我來維那扶起日和
尚爭容得這風顛漢無禮檗纔起便打維那濟钁地
曰諸方火葬我這裏活埋其次栽松話代飯頭下語
等黃檗以先知其他日為人鉗錘鑪鍛之妙故云吾
宗到汝大興於世用棒用喝豈師授耶磁石吸銕有
不知其然而然會下參徒多效之此所謂學我者拙。

上堂次兩堂首座齊下一喝僧問只如兩堂相見同
時一喝還有賓主也無師曰賓主歷然復謂眾日要
會臨濟賓主句問取堂中二首座試揀點看那家是
賓那家是主何處是賓主互換若道無賓主現道賓
主歷然若道有賓主同時一喝向何處分賓分主卓
拄杖一下復喝一喝云我這裏也有賓有主有照有
用若揀點得出可與二首座同參若揀點不出與拄
杖子同參有麼否則山僧自道去也復喝一喝曳杖
竟行又有僧問臨濟如何是佛法大意師便喝僧作
禮師云你道好喝也無僧曰草賊大敗師云過在甚
麼處僧曰再犯不容師復謂眾日要會臨濟賓主句
問取堂中二禪客師會下有同學二人相問一云離
卻中下二機請兄道一句子一云擬問則失一云與
麼則禮拜老兄去也一云這賊師聞乃陞座云要會
臨濟賓主句問取堂中二禪客下座異日復示眾云
參學之人大須子細如賓主相見便有言論往來或
應物現形或全體作用或把機權喜怒或現半身或
乘師子或乘象王如有真正學人便喝先拈出一箇
膠盆子善知識不辨是境便上他境上作模作樣便
被學人又喝前人不肯放下此是膏肓之病不堪醫
治喚作賓看主或是善知識不拈出物秪隨學人問
處即奪學人被奪抵死不肯放此是主看賓或有學
人應一箇清淨境出善知識前知識辨得是境把得
來拋向坑裏學人言大好知識知識即云咄哉不識
好惡學人便禮拜此喚作主看主或有學人披枷帶
鎖出善知識前知識更安一重枷鎖學人歡喜彼此
不辨喚作賓看賓古德貽型範之先且以身試之註
釋亦甚明顯後之不惟溟滓其語閫幄嘉猷略而不
問是可危也方其令之所屬師資易位彼此相忘觀
者擗易不知所裁兩鏡相懸於賓主大法之中垂之
於千百世之下將有以繼斯化者耳皆以門庭相尚
尟有以此話及稍有拂意大相諠譟更敢復前所謂
草賊大敗之語以進之耶德山示眾云道得也三十
棒道不得也三十棒臨濟聞得謂洛浦曰汝去問他
道得為甚麼也三十棒待他打汝接住棒送一送看
伊作麼生浦如教而問師便打浦接住送一送德山
便歸方丈浦回舉似臨濟濟曰我從來疑著這漢雖
然你還識德山麼浦擬議濟便打又僧參南院問僧
近離甚處僧曰襄州院曰來作甚麼曰特來禮拜和
尚院曰恰遇寶應不在僧便喝院曰向汝道不在又
喝作麼僧又喝院便打僧禮拜院曰這棒本是汝打
我我且打汝要此話大行瞎漢參堂去至如守廓侍
者揀點鹿門鹿門納款摧辱華嚴聲滿天下鹿門華
嚴是皆出世有眾少不相當降階下禮古德藉重於
宗旨無彼我威勢也如此所以鹿門為侍者煎茶晚
參云夫參學龍象直須子細入室決擇不得容易逴
得箇語便以為極則道我靈利只如山僧當初見興
化時認得箇動轉底人道一喝兩喝便休以為佛法
今日被明眼人覷破卻成一場笑具圖箇甚麼只為
我慢無明不能回轉親近上流賴得明眼人不惜身
命對眾證據此恩難報何故興化云饒你喝得興化
老人上三十三天卻撲下來一點氣也無款款地蘇
息起來向你道未在何故如此興化未曾向紫羅帳
裏撒真珠與你在胡喝亂喝作麼真謂藥石之言道
流難信如今直須明辨取豈不慶快平生參學事畢
鹿門明明道動轉施為的一喝兩喝認作自巳既是
無明我謾下針砭於膏肓可不一惺耶此非興化侍
者鹿門未必誠服然非鹿門返醍醐為毒藥早見一
場人我是非也又興化謂克賓維那曰汝不久為唱
道之師賓曰不入這保社化曰會了不入不會不入
曰總不與麼化便打曰克賓維那法戰不勝罰錢五
貫設鑽飯一堂次日師自白椎曰克賓維那法戰不
勝不得喫飯即便出院雲居舜云大冶精金應無變
色其奈興化令行太嚴不是克賓大難承當若如今
汎汎之徒翻轉面皮多少時也又從漪上座到西院
旬日常自曰莫道會佛法人要覓箇舉話底人也無
西院聞之而默然漪異日上法堂次院召從漪漪舉
首院曰錯漪進前三兩步院又曰錯漪近前院曰適
來兩錯是上座錯是思明錯曰是從漪錯院曰錯錯
乃曰上座且在這裏過夏共汝商量這兩錯漪不肯
便去後住相州天平山每舉前話曰我行腳時被惡
風吹到汝州有箇西院長老勘我連下兩錯更留我
過夏待共我商量我不道恁麼時錯我發足向南方
去時早知錯了也老僧每舉此話問學人來十餘年
無有愜意者都道天平後語正與未跨船舷未過新
羅早巳喫三十棒了也一模脫出有何二致苦哉屈
哉天平以我謾偷心不肯度夏商量致使終身不知
西院落處至後開法猶作箇語話可謂迷而不返我
輩更食他唾餘不肯虛心體究鹿門所謂認得箇動
轉底便以道極則極靈利此之謂佛法也天平別西
院不知多少時了將語錄成一則是有待後人揀點
必有大義存焉何不細心體究看便恁麼容易開口
若未跨船舷之語有何難會不見首山拈云據天平
作恁麼解會未夢見西院在何故話在圜悟懃云如
今人聞他道未發足向南方去時早知道錯了也便
去卜度道未行腳時自無許多佛法禪道及至行腳
被諸方熱顢不可未行腳時喚地作天喚山作水幸
無一星子事若總恁麼作流俗見解何不買一片帽
大家戴有甚麼用處佛法不是這箇道理老僧要與
二老把臂共行西院要做他家嫡骨兒孫觀風知變
不昧其源七事隨身師子威獰有照有用將道天平
是箇人臨濟爪牙實有望焉那知是箇抱橋柱洗澡
漢有欲與天平雪屈者試來與老僧商量這兩錯看。

三宜盂禪師語錄卷四
住雲門顯聖寺門人淨範編
山陰嗣法弟子祁淨超較訂

* 小參

住顯聖當晚小參底事無端苦催逼柳絲煙惹梨華
溼黃鸝聲裏鷓鴣天依俙曲調叫冤屈屈屈屈東山
兄向南山隱化山主領雲門職舊者不往新不來前
山後山春如織端師子巧翻筋斗岑大蟲所向辟易
巧偽不如拙誠說得不如行得吾有一句要緊佛法
仔細聽我分析早來春仲猶寒恰好二月廿一。

普請砍柴小參毒日斫青柴昏燈打死坐恁麼住叢
林大似挨銕磨仔細一思量都為山僧故大眾莫蹉
過左右顧云禍昔小壽禪師因墮薪有省說偈曰撲
落非他物縱橫不是塵赤眼撞著火柴頭山河及大
地全露法王身眼上不可栽眉大眾小壽擔柴諸兄
斫柴是一是二且置只如道山河大地既是法王身
恁麼則斫也斫卻法王燒也燒卻法王若不斫則常
住又無柴燒且道如何折合以手作斫勢云是甚麼
茅梗松丫下座。

中元普度小參拈拂子云今朝七月十五夏去秋來
莽鹵腳跟未曾點地艸鞋又沾泥土帶累目連尊者
鍚杖卓開地府無量劫來若冤若親霎時間停酸息
苦有箇強項提娑達多他要做獄中高祖高聲道你
一隊不唧溜漢東去西去聽我臨行之語若到人間
天上切不可皈依佛法僧走諸方參這些老禿奴鳴
鐘拷鼓豎狗尾巴搖脣鼓舌使汝填胸塞腑本來大
丈夫英靈漢豈可將來賺誤大眾提婆達多可謂誣
人之誣反自誣也何以見得喝一喝云芭蕉風雨袈
裟破海棠露溼臙脂虎。

過天華菴請小參天華菴對賀家池月映寒空雁落
遲千手大悲藏不住梅華香散向南枝僧問古德千
眼大悲如何是正眼古德云如人夜半摸枕子恁麼
則諸人有生巳來有手執捉有足運奔在眼曰見在
耳曰聞又何秪摸枕子而巳尊而為諸佛菩薩卑而
為鼠肝蟲臂不害其為染淨分岐亦不失其為無方
玅用所以道靈光獨耀體露真常但離妄緣即如如
佛佛如如菩薩如如眾生法界如如一如無二如或
千世界見千界身或百世界見百界身其中天龍八
部人王宰官命婦大家童男童女隨一一類說種種
法此是古人建化門庭隨人顛倒忽若休歇得去那
見有許多般事所謂見聞如幻翳三界若空華聞復
翳根除塵消覺圓淨豎拂云還見麼復擊云還聞麼
既是見聞了然作麼生說箇覺圓底道理收拂子云
掬水月在手弄華香染衣。

小參風光匝地滿目韶華楊柳放圓通眼谿聲吼師
子音山華似錦難為話會好鳥呼春不堪圖度得之
者握土成金失之者刻舟求劍君不見金輪王御四
天下到處稱尊又不見寒山子十年歸不得忘卻來
時道擊拂子云坐著其中宗不玅。

過宗會菴請小參哉生明哉生魄箭急流陰榮枯存
活唯有山僧拄杖子不隨四序推遷渡水穿雲良宵
翫月一任你杜長老肆口批評那知我這裏龍象蹴
蹋宗會菴特地乾坤斬新日月山僧到來敢有甚麼
指東畫西橫說豎說咦滿庭桂子汎清香遠山翠映
秋雲薄。

世臣徐居士薦嚴請對靈小參生死乃含靈之大變
涅槃為至聖之通津了變如幻明星不消一睹識妄
歸真朗月巳謝重輪擿世界如陶家輪納虛空於葶
藶子分身異類不變精金往復隨緣無端環玉直其
秕糠之餘耳況有進於此者乎恭惟漢文老居士知
儒契釋綜博該通陽春與伊長老𢋫諧雪曲共本禪
師酬唱性同薑桂老而愈辣身如松柏歲寒後凋疾
革之初山僧隔江招手所圖神會治命之際居士入
水求人有望同倫不居印土釋迦老徒然飲氣匪入
蓮邦彌陀佛且尚吞聲但臨行倉卒失下箇護身符
子此郤是假借不得底在居士豈有藉於他人梅華
自有天成骨六月猶能傲雪香舉扇云居士會麼伏
惟尚饗。

結制小參老將臨場當有作家戰將試出相見僧出
禮拜師云不是鯨鼇客徒勞上我鉤進云欲聽鳳鳴
反聞雞唱師云吉了舌頭三千里進云和尚先須縮
郤乃云欲聽鳳鳴反聞雞唱此也是盲者不見聵者
不聞卻爭怪得山僧豎拂子云豈不道法雨均霑二
木三艸雨霽後遠山濃淡郤又是杜鵑春曉殘紅滿
地休教掃誰家亭院數聲啼鳥遊春人歷盡芬芳多
少放下拂子云你看他賣盡風流自取閑愁惱以手
斫額云今宵月上梧桐早擲拂子下座。

六通堂頭伊姪木主入祖堂請小參天地有正氣物
馮之則為瑞為祥人稟之則為直為方況進之以道
德沃之以文章故人存則道固興隆人亡則道亦不
熄今日是六通伊長老忌辰顧渠生氣勃然豎拂子
云欲向山僧拂子頭上揚眉吐氣發洩胸中平昔所
積擊拂子云天普蓋地普載四時各得其位二三子
以我為隱乎吾無往而不在白雲幾片竹林東青山
數點斜陽外大眾進祖堂觸禮三拜一軸丹青古之
遺愛。

小參若論蓋天蓋地未出眾前早成話墮更得掀翻
法座早巳落七落八了也所以當家種艸不用栽培
宿學飽參從來本色握一段竹篦勘佛勘祖拽七尺
藤條驅鬼驅魔風行艸偃水到渠成今日檀越設齋
也不過要諸人飲水知冷煖喫飯識饑飽大眾莫管
他一七二七三四五七以至八萬四千劫總在今時
三條椽下七尺單前大展愁眉鼓腹雍熙說甚麼寶
華王座金色之軀那怕甕中走卻鱉籪裏失了魚以
兩手左右撒云東撒些西撒些七珍八寶賤如泥高
聲云大眾隨分納些些。

小參雲門鄉裏若耶溪上隱六寺之幽蹤矗三台之
秀朗書藏玉笥路入花宮牧童歸去短笛橫吹樵子
還家山華滿鬢泉涓涓以含珠山蒼蒼而蘊玉遊不
足看不足帶以長流繞以脩竹閒來無事杖笠逍遙
樓閣重重寶樹簇簇豎拂子云青色光明雲因陀羅
摩尼瓔珞雲帝青寶摩尼瓔珞雲金剛摩尼瓔珞雲
拍案一下云大方廣佛華嚴經世主玅嚴品第一。

小參行到水窮山盡轉將過來自然有到家消息老
鼠入牛角透得過去方見本地風光有般漢秖管向
白雲堆裏坐住縱然於平地上也解弄些神槍鬼棒
及到千丈巖前銀山銕壁處卻又縮手無措所以古
人有許多繫驢橛子喚作祖師關雲門關趙州關黃
龍關向這裏一一清楚得來便好獨鎮寰區超今壓
古山僧所以有時雷霆有時陽春忽爾狂風暴雨忽
爾霽月光風也只要向無星秤上定得觔兩分明說
甚麼無量百千三昧門無量百千神通門無量百千
總持門無量百千辯才門好似夢裏渡黃河用盡多
少方便及至醒來嗄窗前一夜芭蕉雨擿下拂子下
座。

小參若立一塵色香溢目紫翠盈衢不立一塵萬籟
悄然古路無蹤山僧數十年來小可立箇家計也只
是煙霞肺腑泉石膏肓於今老矣和箇家計也無沒
奈何秖好唱箇隨心曲子自來腔諸兄弟謾商量且
聽山僧話短長東村人姓李西村人姓王清閒快樂
住村莊門前一灣水屋後數株桑新艸薦舊繩床一
睡睡到大天光大眾請歸堂踴身下座。

覺如禪人祝母九十壽請小參豎拂子云大眾試看
渠曹家之女左拂云現身如雲右拂云說法如雨一
切地水是我身一切火風是我體虛空既與之同生
世界亦隨之共起向往無終最初無始沙算之齡不
多塵點之劫無巳身心乃能度百千劫猶一彈指更
說甚麼洞府仙班諸天淨侶釋迦如是彌勒如是拄
杖如是拂子如是今日沈善人也如是大眾亦如是
以八千歲為春秋郤又值清明在邇庭前柳引東風
門外花堤映水擊拂一下云委。

吳居士薦室請晚參攝大地春來一枝頭引大海水
歸一滴內殊非分外事若夫失其旨趣雲生湖面鴛
鴦失偶迷其源委浪起海中比目難偕山僧此間拄
杖點出西方捷徑人人可證拂子豁開華藏玄門箇
箇堪登千里不妨對面隔世無異同時所以道生而
天縱者靈死而不巳者壽今日吳永言居士設伊蒲
之供藉眾僧之力要與他尊夫人指出金剛正體弘
開般若真乘更要山僧於晚參一席之中講涅槃經
四十一卷這也不難但須是無心者領略無耳者聽
聞拍案一下云如是我聞一時佛在便下座。

晚參簷前雨滴春歸花萎寒山拾得向國清寺裏發
狂郤怪豐干多觜須菩提巖中晏坐不免白日裏見
鬼恐怕路絕人荒西麗橋北麗橋馬臺石祇樹林相
為料理左右顧云山僧這裏一向來拖泥帶水。

沈木公居士薦室請晚參山僧一向來有一曲高山
流水知音若鍾子期者固亦尟矣今日木公沈居士
袖香入室更請山僧作孤鸞別鶴之操直得乾坤失
色雲霧慘愁簷前紫燕不敢雙飛池上鴛鴦黯然獨
立居士伉儷之情要問箇離色身外畢竟歸於何所
山僧道譬如浮木不住此岸不住彼岸不為樵牧之
所薪不為鬼神之所礙順流而入薩婆若海至此心
眼開明虛空粉碎觀玅喜世界如在掌中以隨類身
行無為事回視昔日脂粉綺羅恍如春夢即義重恩
深亦若空花還知渠落處麼以拂子打圓相云行到
水窮蘆荻暗碧天初湧一輪高。

鑄鐘開爐請小參月沈清籟五更鐘有者惺惺有夢
中不是圓通起分別一般聲作兩般風古人恁麼告
報也是為鈍漢而說若是不煩鑪鞴不用鉗錘生銕
面孔純鋼肝膽豈肯從模則裏脫印出來所以有亙
古聲名超方聲教著著提持在威音王那畔更那畔
十二時中自然如大火聚無你趨向處若毘嵐風無
你近傍得或者於建化門頭強教你從火燄中脫盡
皮毛橐籥裏換轉筋骨也須要一火鑄成然後可以
昇之於殿堂之上懸之於簨虡之間大扣則大應小
扣則小鳴聾者得聞夢者得醒雲集法會開拓弘基
擊大法鼓吹大法螺演大法義以拂作扣鐘勢云鍠
下座。

師至蜀阜鑑姪啟明和尚請小參祖翁田地父母鄉
邦嫡骨兒孫掌握著真文舊契正好承家紹業點課
收租若山僧者似馮驩之市義文券巳焚既無立錐
之地秖可沿村行乞覓得些殘羹餿飯便擬陶鑄聖
賢不免取笑大方唯我東山兄所貽克家之子符印
在手號令嚴明將三世諸佛歷代祖師一脈接下可
謂玅協通玄正偏交互鷺鷥雪裏爭妍烏鴉炭中鬥
色大眾正恁麼時如何話會以拂子向空一點云東
方啟明。

結制小參問有時吟風嘯月有時補柳栽花還是調
心還是垂手師云秦望山大有長處進云若非和尚
未免遭人揀點師云君子避醉漢進云萬綠叢中紅
一點動人春色不須多問大開爐韝點銕成金是金
到來作麼生師云敗銕進云老老大大話頭也不識
師便打僧無語師云果然敗鐵乃云放閒則萬綠叢
中紅見把住則真金色裏無黃太平市上足醉人鑪
韝之門多鈍銕豈知雲門這裏煨蘿蔔也好大展佛
法炙茄子亦顯玅用通神又有箇淨寮裏茂實上人
將三世諸佛道不盡底歷代祖師提不起的滿盤托
出諸人面前有者似餓虎食羊總不知甚麼滋味有
者眼睜睜地無下口處有者但知好喫不解吐核似
此般邋遢窮酸堪作甚麼所以山僧尋常道你須有
一層去一層直得淨臝臝赤灑灑更須向盆池裏刮
垢磨痕香皂湯洗出一身白汗然後到山僧這裏來
當頭點你一棒方才成得箇出格漢拍案一下云會
麼雨催樵子還家風送漁舟到岸喝一喝下座。

小參僧問盤山道向上一路滑南院道壁立萬仞險
臨濟道石火電光鈍未審和尚作麼生道師云只怕
你不問問則山僧自有話說進云請和尚道師云可
憐生可憐生進云和尚慣用此一機師云不但一機
還有元木乃云向上一路千聖不傳石霜云向上一
路千聖不然大慧云向上一路熱碗鳴聲驀顧左右
云放你三十棒山僧今日裏不得巳別行一路略通
箇消息黃蘗三頓棒活埋郤一箇臨濟後生西園三
拊掌斷送了一箇俱胝老漢魯祖無轉身句子且喜
堂頭老漢果與尋常不同所以雲門有腦後箭巖頭
有末後句此是古今透不過底重關從來割不斷底
葛藤左拂一拂云罷罷罷右拂一拂云休休休這總
之和尚門庭高峻何不向侍者邊覓箇入處卓拄杖
復擿下云薦(時元木為首座一機為西堂)。

小參豎拂子云還委悉麼自地登空也須從空放下
以其培風厚所以波瀾闊從一毛竅中繡針眼裏總
不著意流出些珍珠瑪瑙珊瑚琥珀雖是世寶他郤
也會拈弄些佛事或放光明或震世界或供養諸佛
或成就眾生或莊嚴佛剎或廣行萬行或為寶樓閣
雲寶宮殿雲寶池寶樹輪臺基陛好一箇華藏莊嚴
世界海豎拂云我是善財善財始自文殊德雲以至
彌勒普賢經歷一百餘城所證法門敢於龍天眾前
橫開大口壽命無量福德無量智慧無量三昧無量
神通無量辯才無量現身說法無量廣化眾生無量
忽顧大眾云你道不拏得栲栳來袖拂子云我且收
歸寶藏下座。

能仁斯姪百愚和尚至小參活烹佛祖生鍛聖賢笑
比黃河昺銕面霜氣侵人慈猶白墮忠國師春風入
座嵩長老一生怒罵鄧隱峰到老顛狂山僧從道場
來扁舟剌入樵風徑遊涅槃海杖黎撥動石帆煙要
須家裏人方知家裏事諸兄弟你郤好笑將些天晴
日頭出雨落地下溼小盡二十九大盡有三十兩箇
五百共一貫師姑原是女人做這些平實頭話綈巾
什襲寶燕石以為良玉忽有箇漢將一件物置在你
面前長不盈尺短可接天大如芥孔細若虛空平如
山嶽峻似康莊你就眼盵瞪地可惜許老胡一杖掃
地而盡且幸天之未喪斯文有我能仁長老在他是
箇未睡著底驪龍你試探頤看豎拂云不行山下路
爭見虎狼蹤擊拂三下下座。

冬至小參日月星辰垂四時之象山川艸木運一歲
之機物有流動人之常情若夫百千萬劫一念中十
方世界一毛頭物各性住自覺聖智是以圓融則渾
元一氣行布則天干地支乾坤若有主宰萬物各有
司衡主山神主海神主地神主林神主江神主河神
普德淨光主晝神婆珊婆演底主夜神或得救護一
切眾生離災難得安樂海解脫門保綏國界無爭兢
離兵戈解脫門成熟穀稼永離饑饉解脫門若晝若
宵夢想無驚駭解脫門離癡暗解脫門使一切眾生
智慧海解脫門豎拂子云獨有此上座節候不遷繩
約不受善財童子出門去信手拈來都是藥潘閬倒
騎驢笑倒黃旛綽大眾皈依佛皈依僧皈依法喝一
喝。

至能仁請小參破砂盆有人提去了十字街頭相待
者出來相見僧才出師云冒名者不準問荅竟師乃
云下方城郭近鐘磐雜笙歌酒樓肉案法窟禪林推
倒界牆打成一片到這裏那許你別聖甄凡分淨揀
穢秖見雲生遠岫雁落前蹊禹帝宮前山拱北越王
城畔水東流許玄度千古臥龍祁德公一時名鳳此
是南國冠冕江東佳秀山僧今日因訪友以遊山被
方丈長老引到此間也須仰酬今古人物不辜十方
龍象始得其奈山僧少小不勤學老眼淚空流索盡
枯腸無可應酬諸兄弟我也知你有些缽囊鞋袋針
筒襪底更有褌無襠褲無口補底要補脩底要脩拱
手云老僧只得再四哀求何不問取自家堂頭以袖
掩面云老婆怕見桃花面寂寞無言下翠樓。

小參鷲嶺玄風原無定法雲門古調幸有家傳調獅
絃於水際魚龍起舞吹鳳管於林中鳥獸驚飛堂開
五位次列君臣機貴回互行須綿密枯木龍吟白雲
不坐膠不上者終是他人割不開者始稱父子渠與
我秖是難分主中主難為話會風搖淺碧門窗靜雨
打梅華古殿深善男子來來來受用還須自巳家寶
豈從外得寶樹瓊林金階玉殿三山洞府十二樓臺
又道是渠無國土何處逢渠大眾宰我子貢子路顏
回喝一喝。

晚參多子塔前消息別開谿徑立雪庭中家法暗轉
機籌東震旦國未有此事原是箇水清月白底世界
人人氣衝宇宙艸木昆蟲頭角崢嶸無敢攖觸可憐
生流傳將來舉國若狂總之是看他眼目定動借他
鼻孔出氣和箇自巳也忘卻了或有箇間世英傑拈
起豪端若迅雷疾電於一彈指頃成就百萬人天檀
波羅蜜具足圓滿戒波羅蜜具足圓滿郤又被那寒
山拾得拍手呵呵大笑此一笑笑得好舊畫龍眠新
著彩錦堂燈火照春風喝一喝。

退院謝兩序小參拈拄杖云山僧老矣鬢銷容皺筋
衰力竭卓一下云全憑此上座左提右挈還有首座
借去看牛西堂攜來翫月打克賓維那建立宗旨指
楊岐監寺竭盡股肱典座撼門圓郤野狐公案知浴
挑柴續他墮薪家風放下拄杖云山僧敘謝兩序本
擬說些法要為甚麼卻將箇拄杖來塞白諸兄弟只
因一期中今朝小參明日普說逗到臨末梢頭自然
肚裏乾乾淨淨無一字可吐山僧今日打箇賒帳你
們到湖上來呵小菴前有扁舟一葉泉烹虎跑茶飲
蘭雪作搖櫓勢云咿咿啞啞載你去以手西指云此
是兩峰插雲東指云又看斷橋殘雪且住著到晚來
雷峰夕照直翫到三潭印月擿拄杖云接。

薦亡又因事小參山僧數日前也備得些饅頭䭔子
楮錠羹湯其奈顯聖這裏尚有祭不了底鬼神靜夜
裏啾啾唧唧適遇檀越薦亡不免與他一總薦郤左
擿拂子云唵啞吽右擿拄杖云唵啞吽以兩手望空
一撒云唵啞吽下座。

施主懺罪請晚參提婆達多全性起惡身遍法界業
遍法界苦具遍法界釋迦老子全性起善智遍法界
道遍法界神通光明遍法界說法利生遍法界獨是
山僧拄杖子功德天黑暗女有智主人不如此南山
雲北山雨泥豬癩狗氣衝寰宇有時飛上兜率天有
時闖入魔宮裏惹得烏芻瑟摩降大火輪將四天下
燒作微塵許四天王轉瞋作喜說道露出水晶宮吸
盡滄海底下座。

住朱明寺當晚小參具超世之品行出塵之業視身
界若浮漚等富貴如水月梁陳賣身王許舍宅奈何
緇衣之流衣虎之皮見艸而悅曾不若塵勞中現身
而法說君不見姑蘇臺吳王殿一時富貴湯澆雪此
日朱明亙古今譚禪演教無時歇十字街頭活祖師
三餐爛嚼邠州銕。

為山陰奕遠祁公對靈小參再閏姑蘇麥正秋扁舟
枕疾下揚州一腔熱血英雄淚細雨猩紅百艸頭恭
惟奕遠祁公閥閱名門簪纓藝圃瀟灑襟懷寬弘量
度翫詩酒以遣興借優場以自汙控鶴上維揚冥鴻
落江渡山僧辱把臂於世系之交君之知愛稔我狂
素世外金蘭兼美檀護今者鵝兒瓶破猩猩出戶姑
蘇臺畔山陰道上隨方顯露師高聲云奕遠復顧眾
云還聞麼蘧廬逆旅生死旦暮赤肉團嫩綠池塘黃
鳥無位真人明月坡頭白鷺二鼠難侵三尸無措放
鶴亭吳門市別展家風與君相晤擊拂三下云上饗
嗚呼。

為語溪子虎吳文學對靈小參赤烏挾日飛箕星燦
昏曉如何脩文郎不待春秋老武略與文韜一夢歸
花鳥山僧來也鴻雁南翔子虎去也鵬摶萬里雁無
遺跡之心鵬有凌霄之志乾坤浩渺沙界縱橫龐居
士口吸西江張秀才手擎滄海山僧只將舊日鎖匙
付與子虎便花分華嶽直透威音豎拂子云山僧今
日可謂吾無隱乎爾子虎子虎故當知之莫愁夜落
霜風葉會見春回雨後花。

惠安寺請小參春雨絲絲嫩柳條邏齋山院度華朝
道人拄杖渾無住最愛閒雲締不牢茲者常山惠安
禪寺內有賢主外有弘護山僧去年偶為業風吹上
博山得奉光儀今歲來自博山又承款留假如博山
有山僧杭州郤無常山有山僧博山郤無他日別去
常山向日之有又如博山杭州之無矣都來是藏山
於澤藏舟於壑不免有力者負之而趨作麼生說箇
藏天下於天下的道理除是將山僧燒作一堆灰撒
向三千大千世界一塵一沙一艸一葉總萬物無不
是山僧恁麼則舉足蹋著伸手摸著開眼便見屬耳
便聞正是取不得捨不得桃花紅李華白去不逝住
不留山蒼蒼兮水悠悠豎拂云大眾莫教虛度韶華
空白頭拂一拂云捲起湘簾好看西峰新月白龍湫
作撫琴勢云此是雲門一曲暗涼州下座。

為祖洲吳大金吾對靈小參乾坤秉太極之真宰賢
聖攬洪範之道揆真宰也化育無窮道揆也備集五
福燕山竇培厚德而為祥麟威鳳汾陽郭建勳業而
表大義精忠豎拂子云太極洪範真宰道揆總向一
豪頭上綸貫無遺包羅周備去也恭惟祖洲老居士
親傳大司馬安邦雄略特著大金吾捧日功勳德厚
坤輿芝蘭馥郁器宏喬嶽松柏歲寒當變革而康寧
如故登上壽而觀化歸真大眾會麼存順沒寧儒者
為性命之歸源何來何去釋宗示涅槃之大道生死
亦大矣竹密不妨流水塵鞅亦繁矣山高豈礙白雲
是故大丈夫行履若師子迅象王旋人世不能羈天
堂不能安隨他極樂琉璃國拈來粟米納大千擿向
人間當等閒擊拂子云臥雲深處不朝天。

為寧國白雲菴心如禪人對靈小參西天竺國東真
丹邦豎拂子云原有此一句子其奈開眼著賊夢中
說夢自我達磨始祖權衡兩土道振千秋更有認賊
為子頭上安頭有類乾坤衰殺日月晦明除是烈丈
夫不為其所移易迥超凡聖別行一路茲者心如禪
人脫卻殼漏不帶聯纖兩土不能收真俗俱不住不
離跬步來我錢唐正值春風二月湖光抹膩花柳成
行逐隊鷺鷥比翼鴛鴦山僧這裏多不敢添少不須
增借無盡藏於造物加以溪芹薦以羹湯可謂真智
無礙明德惟馨伏維尚饗。

入雲棲掃塔淨瑩禪人薦嚴請小參山雨朦朧松竹
搖空偶然不收拾打濕了主人翁沒奈何就甕為鐘
或西或東隨處相逢兩袖春風今日山僧以掃塔入
山淨瑩禪人設茶湯禮要覓箇尊親落處打圓相云
我道總不離這裏山連琪樹德水藏龍靈禽異鳥踏
花啼夜月朝雲一塢鐘且又是列祖托宿之地諸佛
之所住處雨洗淡紅風搖淺碧藤蘿石壁大塊小塊
山僧到者裏不會不會。

為高善人對靈小參日上海潮落觀音獨露身圓通
無剩法隨處易天真是以妙性圓明朗秋清皓月淨
智無依廓太虛寥寂月色本無向背空體迥絕去來
所以聖凡一貫事理交融失之者縱使拔宅飛昇白
日沖舉總屬支岐得之者到菩提岸踞涅槃城遊功
德林開智慧花結總持果皆歸圓覺回視塵寰可謂
卻來觀世間猶如夢中事高善人只為當時一念點
染便見多少青黃赤白自闖入箇脂粉行中不免恩
情愛欲今也四大分張誰是其主五蘊散壞何處生
心即今無主無依正是常光獨露本命元辰正好向
這裏識取淨土天宮隨緣自在不因桐葉落那見菊
花秋。

為章門李孺人對靈小參要知千佛居何國黃鶴樓
前一首詩大啟閣門通法界莫教遊子歎歸遲聞夫
月缺花殘催齡促筭世所共惜殊不知月有重輪之
日花有再艷之期捨一殼漏受一皮囊移因易果此
界他方如環無端猶輪相次無有巳也有者道一死
永滅此㑋士之見若不知有因果循環耳是以吾佛
世尊啟日月之休明豁虛空之廣廈世界幻域也軀
殼幻影也心識幻夢也不隨乎幻漏之所遷變者活
潑潑如雪峰毬子光爍爍猶東平寶鏡涅槃妙德正
智圓明情無情一體生與佛同源真常流注無時而
巳李孺人聽著你但除卻脂粉態斷盡兒女情靈明
朗照脫體無依咦雪消峰頂仍如黛會見梅花報早
春。

為密玄㔾公對靈小參夫為大雄氏之子宅心於道
揆智忍於利物惟戒定慧為三無漏學是則如來清
淨明誨雖曰未備可以為階只如密玄㔾公種竹留
門因花掃徑闢一具地以納方來搆數楹椽將待老
僧固未遊歷曾亦心許惜乎盡瘁而不壽垂成而中
止孰不興歎茲者老僧因事而來副其先志以一宿
為住持領三餐作佛事舉拂子云復留取一絲頭以
待將來擴充便見清涼地上龍蟠虎踞三山半落青
天二水中分白鷺作聖賢千古弘基為生靈通霄寶
路脫或密公再來擊拂三下云也不離這裏大眾須
認取劉郎前度。

為徐母陳孺人對靈小參明湖征雁唳西風山路如
花踏亂紅好是歸源親切句月明南北二高峰嗚呼
生滅去來枯死殘蠹在古皆然至如手握金剛寶劍
胸題炤膽菱花出礦之金百煉愈精無瑕之玉不受
點染作塵中主沖虛妙粹炳煥靈明卓然而獨存者
豈可以凡情擬議哉惟這孺人大夢方惺孑爾西來
金牛鼓浪彩鳳籠煙葛坡下化龍之杖錢塘君鎮海
明珠信手拈來通身受用既能從空放下何妨隨處
逍遙試看彌陀向山僧拂子頭上放白毫光炤徹微
塵剎土山河大地無有纖毫過犯琉璃寶地寶閣華
臺其奈觀世音菩薩出自三天竺路大勢至菩薩來
從九里松關向橫衝橋把住要津討箇末後句子豎
拂云彌陀覿面無回互何必池開九品花。

為瑪瑙寺允若上人對靈小參瑪瑙山前月明湖碧
玉光本來真面目曉起蒲頭霜恭惟允若上人自有
風光原非他處移來潑天富貴由我胸中流出擎妙
喜世界於掌中納須彌山王於毛竅即真即俗無佛
無生入剎那際三昧古今一貫昇大菩提場百界同
源法遍天下我本無心經傳後裔不落言詮婆伽梵
涅槃一路祖師門空印同文於戲乎哲人巳往猶冀
仰山再來還向鬧市叢中設教好從蘇子堤邊閒翫
舉拂子云葛嶺歲凋仙子柏園梅猶放允公花。

為先慈大椿壽師太對靈小參覆載慈恩六十三幸
於法海共波瀾功歸有地臨行驗一朵蓮花火裏看
哀哀我母折肉無補現身說法卻不是我驀豎拂云
賊身巳露卻無處躲大眾若將容易會便作等閒看
即這一句子全主全賓偏正回互似虎之缺如馬之
馵如荎艸味似金剛杵所謂五彩描成白鳳皇黃金
鑄就銕金剛乾坤吞卻復吐卻震動東溟主藏王上
出頂天下透風輪貫古該今陶鑄賢聖難信之法難
解難入諸佛同證諸祖行履誠不可得而思議不得
巳而形諸言語我母大人嚴若秋霜和似春風吐氣
猶虹蜺雙睛若閃電一怒如雷霆汎愛如時雨這又
是子稱父德識者所鄙即今頂相圓明神光萬里法
爾如然元非修契更有一般杜禪和擔板漢畢竟向
這裏要說箇本命元辰歸根之地分秦別楚指東劃
西老僧這裏生也不道死也不道請益亦不道打老
僧去亦不道則如沿街唱道情當門念寶號直得左
不得右不得分別不得意想不得兩相鈍置分疏不
下到這裏罷罷罷休休休龍飛鳳舞錢塘柳洲亭地
湧金牛九里松風天竺路兩峰雲綻雷峰落照湖心
亭新月如鉤十里荷花爛熳紅畫舫笙歌十二時別
有采蓮舟得休休便且休休不風流處也風流唱箇
駐雲飛恩重山丘五鼎三牲未足酬親得離塵垢子
道方成就孝子賢孫好向真空究大眾且道如何是
真空良久顧左右云你這一隊黃瓜茄子。

孫啟晟薦亡請小參彭殤脩短類蜉蝣生死遷訛水
面漚究竟總歸無住本一雙孤雁落沙洲於戲孫孺
人芳蘭入夢紫翠初齊惜乎鸞鏡中分玉釵驚斷黨
里惜其賢淑門庭傷其短筭我母孺人素昧生平同
日仙遊可謂雖不同條生卻與同條死今其孝眷人
等特請老僧舉揚箇德山巖頭公案先母之長壽孺
人之短筭畢竟有箇末後句子正是紫薇風細水亭
涼芙蕖水面香畫舠雖莫不歸去一曲在瀟湘以拂
左拂云這是同條生復右拂云這是同條死豎拂云
這是最初句放下拂云這是末後句復打圓相云總
收歸在金剛圈裏孫孺人你聽著這是金剛王句子
橫攝十方豎該三際生佛一致染淨同源正好向這
裏放下閨閣中物脫卻鶻臭布衫友菩薩僧侶阿羅
漢遊歷十方世界供養十方諸佛猶出谷之雲歸洋
之水了無罣礙正是江干潮汐西湖月水色天光總
是秋。

眾請為先慈大椿師太小參露濕豆花羊眼淚風搖
衰柳斷腸詩人情佛事聊酬德難輓終天去後思於
戲我母之及笄而字寒宗上有再娶之嚴姑下無攜
瓶之弱婢短袂操作洗手調羹井臼躬勤所不能免
而況鞠我伯仲十餘輩三十餘年有子之累更無所
委者自愚昆季稍可成立流離顛沛死亡相繼我母
孀居訓育幼弟其於心境情緒總無善狀至老僧搆
室湖濱少盡菽水之娛而我母之年巳耄耋矣奈老
僧辱有主法之名符牒相招奔走於東西南北是雖
有養親之名而無定省之實今者示微恙不崇朝而
逝追思曩昔五內俱裂深慚敬養寸腸幾斷正是曾
經三峽猿啼處不是愁人也斷腸或有謂這老漢為
禪者而不達生死乃生人之常分涅槃為諸聖之歸
途衣麻哭泣儼然流俗是可怪也老僧今日承諸上
座之請因行掉臂試一論之曾聞古德凌晨聞喪歌
云紅輪畢竟沉西去未審亡靈往那方棺旁孝子應
聲泣云哀哀哀古德於此曠劫無明一時放下便能
橫衝直撞東湧西沒作大佛事況乎肉案頭片片皆
精酒樓上聲聲演妙皆是古德放捨身命處這些卻
又是三藏十二部所不能詮顯者老僧今日於我母
之靈前炷香時舉哀上食時舉哀答禮時舉哀逢節
忌舉哀喚一聲我母哭一聲我娘直得川竭泉枯赤
地千里四海波騰須彌震動且道與昔孝子是同是
別是僧是俗是事是理這是天共白雲曉水和明月
流豈知老僧秪知有我母不知有眾生諸佛世界山
河絕教大地眾生艸木叢林一時痛哭云哀哀我母
墻角榴花似火萬綠叢中露出這箇哀哀我娘水面
白藕花香分明祖翁田地錯認西方哀哀師太法身
無賴生死涅槃融成一塊哀哀我親孔子聖人樊遲
問孝顏淵問仁道孝悌也者其為人之本歟義者尊
賢為大仁者親親為大又道諸佛非我道父母非我
親大眾你自有箇肉塊子巳來總非伊尹生於空桑
除卻生身父母那箇是你至親遂放聲大哭下座。

薦嚴請小參往復猶環舊主人辛荑初放柳條春當
陽指出通霄路不必從人辨主賓靈光獨耀迥脫根
塵但離妄緣即如是佛此雖古德一期酬應正是人
人放身命處若向這裏了得三界羈縻醒卻積生幻
夢逼塞虛空無藏隱處幾無藏隱豎拂云就在這裏
顯出脫體神光此段光明諸佛謂之覺性眾生謂之
靈性包羅萬有謂之法性審如是則華藏莊嚴世界
海東方阿閦西方彌陀亦在許裏今日老僧受孝子
鵬等為其妣陳孺人要說箇生前死後落處試問孺
人你有生來事父母敬公姑謂之孝親愛宗族謂之
仁戚睦黨里謂之義恩加庶類謂之慈見覺聞知靈
明不昧此段光明上齊列聖下共含識決不是有漏
敗壞之軀亦不是遷流幻妄業識脫或要問孺人即
今畢竟落在甚麼處復豎拂云大眾看看山尖殘月
江天曉露滴春風隔院花。

為靈悅善人請小參二由一有一亦莫守雲中獅子
趙州狗移花兼蝶至買石得雲饒星羅碧落帝網光
交須知我此法門廣大難量如琉璃瓶盛多芥子粒
粒皆明似海中明月浪浪成金得之者如龍王施雨
一掬之水便能傾湫倒嶽老僧今日借鄰壁之光續
巳燼之燈為靈悅善人重說偈言敢向一毛端上轉
大法輪于微塵裏現寶王剎通貫十虛平吞三際靈
悅善人汝還知麼皮袋一靈一靈皮袋生死涅槃涅
槃生死菩提煩惱煩惱菩提虛空大地大地虛空眾
生即佛佛即眾生類之勿齊混則知處推不出約不
進清淨圓滿中不容他身含十方無盡虛空以故佛
亦可生亦可既不擇乎淨穢之方更不定乎隨類之
身花飛盡道春歸去會看新紅上海棠。

薦親請對靈小參迤𨓦香生雨後花送人亭子步晴
沙亭邊有箇船兒渡彼岸先登即問家大道通長安
潼關秪在半途須知有帝鄉極則處也得挨身進步
努力向前方知本地風光豎拂云這是空王寶殿亦
名毘盧遮那莊嚴藏大樓閣諸佛諸祖托宿之處或
為常寂光土實報土方便有餘土凡聖同居土而況
西方安養東震廣嚴而不在其中耶今日因孝女為
先母張孺人遲老僧前趨之路拜申鷁首請說箇死
此生彼之由夫孺人壽高大耋藻行堅貞其於世法
立身成人又何足言至於離卻這殼漏子生前所為
總屬華胥若論此去下落要出法界量去無可去來
亦無蹤淨土亦可天宮亦可到處安閒隨心自在復
豎拂云總不離此空王寶殿從茲處處聞天樂幽樹
深林鳥亂啼。

為徐太夫人小參樓閣臺池盡寶莊池生間色妙蓮
香花開露出金剛體天樂聲中禮法王又道來來來
實不來古路生蒼苔去去去實不去月上珊瑚樹不
來不去兩難言生銕秤鎚被蟲蛀到這裏無法可當
情火中飛鷂子所施皆妙用海底浴泥牛其來也春
回大地其死也葉落秋林在處蓮邦隨心佛國日映
江淮聲歸空谷約類現身五德五福具丈夫相二利
二足生也不道死也不道握劍當軒念寶號了知生
死不相關大蟲戴紙帽驚人又好笑如何寒山子忘
卻來時道僧問涅槃門乾峰以柱杖一畫雲門云扇
子𨁝跳上三十三天觸著帝釋鼻孔東海鯉魚打一
棒雨似盆傾一人為人太儉一人為人太奢我則不
然豎拂云太夫人還會麼梅花開近屋窗前帶月香
為單門張孺人對靈小參曉泛明霞白葛涼扁舟迤
𨓦藕花香得來為指通霄路不作人間兒女行天高
地厚山深水長尋思罔極擬報無疆豎拂云這是白
毫相光甘露瓊漿驪珠獨耀妙蓮華香得之在一毛
頭許博地凡夫可稱法王舉足踏著開眼覷著甕中
不怕走鱉取之一似探囊生死去來空花夢影世界
淨穢法菩提場方便以為父智度以為母善心誠實
果法性以為家一彈指頭遍參知識歷盡南方老僧
今日作慈悲法施借水鳥樹林共演真常彈指一下
云露零殘月江天曉古寺鐘聲出鳳皇。

三宜盂禪師語錄卷五
住雲門顯聖寺門人淨範編
山陰嗣法弟子祁淨超較訂

* 普說

普說喝一喝云山僧連日來抖擻尿腸費盡氣力總
不見有箇出格丈夫向山僧未開口前掀翻法座把
山僧打進方丈去一者見得顯聖法社有人二者免
致山僧向耳裏灌水眼裏攃沙山僧留箇縫罅與你
尚不會挨身而入更說甚麼獅子頷下摘鈴猛虎口
中奪食汝既認黃葉為精金山僧不免著水賣米去
也以拄杖擊香几三下云此三擊有一擊超威音那
畔越象帝之先轉南為北易東為西十方諸佛不敢
正眼覷著歷代祖師亡鋒結舌有一擊蝦蟆吞卻香
爐峰走入蟭螟蟲眉毛孔裏高聲唱云五臺山上雲
蒸飯佛殿階前狗尿天剎竿頭上煎䭔子三箇猢猻
夜播錢鐙籠沿壁上天台懷州牛喫禾益州馬腹脹
有一擊乾三連坤六斷震仰盂艮覆碗離中虛坎中
滿兌上缺巽下斷主山高案山低大盡有三十小盡
二十九若向這裏簡點得出潦水盡而寒潭清簡點
不出煙光凝而暮山紫諸兄弟此一著子沒量大人
到這裏鬥湊不上你諸人今日三明日四半青半黃
半生半熟奴奴孃孃有甚交涉所以古人云此事不
在語言文字上又云吾宗無語句亦無實法與人父
母未生前會取未舉心意識前會取始有少分相應
又古德云法性不寬波瀾不廣蓋為命根不斷所以
被山僧輕輕拶著便七華八裂手忙腳亂他日如何
抵得閻老子銕棒古人公案雖是破艸鞋不如赤腳
走到爽快也須穿破始肯丟下若一串穿過自然左
右逢原八面受敵兩頭不著中間不居即如今日施
主送供請說法要若道有財可施水也難消若道有
法可說開眼做夢記得昔日波斯匿王問佛世俗諦
中還有聖義諦也無若道是有智不應一若道是無
智不應二一義二義其義云何佛言大王汝於龍光
佛所曾問斯義我亦無說你亦無聞無說無聞是名
一義二義這老漢秖可欺他俗漢當面熱謾據山僧
判斷將平天冠袞龍袍與世尊穿戴了將毘盧帽僧
伽梨與匿王披頂了正恁麼時喚作世尊又是匿王
喚作匿王又是世尊且道如何折合豎拂子云梅華
連月和香送玉映清芬進戶來。

普說大道只在目前要且目前難睹欲識大道體寬
不離聲色言語大眾作麼生領略莫得一往向冊子
上憶持語言裏卜度見山僧陞座時鼓兩片皮便道
說佛法及乎山僧下座去其中佛殿山門廊廂廚庫
又卻蹉過也鴉鳴鵲噪語笑喧譁又不是也正恁麼
時見色處眼又不瞎聞聲時耳又不聾且道目前大
道在甚麼處昨日吳居士進方丈瓣香作禮云弟子
母親產難身故切思欲報親恩須脫生死因入顯聖
日則挑水夜則禪思一切所為回向先母山僧道你
要報母恩今日母在甚麼處士云不知山僧道你禮
拜著士便作禮山僧笑云我兒你會禮拜耶士懡㦬
而退今日又設茶請山僧為眾開示亦為度他母親
大眾要見吳居士母親麼高聲云行堂的擺茶去良
久云大眾會麼今日居士尊親在你茶杯果碟裏現
神通十八變身上出水身下出火或見大身滿虛空
或見小身如塵微大復見小小復見大入地如水履
水如地男子身中入正定女人身中出比丘身中入
正定比丘尼身中出色塵中入正定聲塵中出眼處
入正定耳處出耳處入正定鼻處出拄杖身中入正
定拂子身中出豎拂云山僧拂子吞卻乾坤去也直
得四海波騰須彌震動於中人天八部魚龍諸趣驚
恐無量嚇得帝釋夫人走向東北歡喜園中手攀員
生樹枝高聲道阿呀呀下方世界為甚這等熱鬧山
僧道夫人不要慌擿下拂子云放下便安穩。

普說欲行千里始於初步雲門這裏雖則石路坦夷
動著則喪身失命有入水不動波舞蹈不生塵者請
出相見僧出禮拜師指云兩堂人總不如此僧僧擬
問師云依俙似曲纔堪聽又被風吹別調中又僧問
獨行千里即不問如何是密迻一步師云樊江未舉
足時道將一句來進云鶴出銀籠始自奇師云去樊
江遠在問如何是心意識師云不躡前蹤更置一問
來僧舉拳云這箇是離心意識師云可知道乃云離
心意識參絕凡聖路學白鶴出銀籠猴子過山峽是
恁麼人隨處拈來可以塞斷咽喉若趙常山向百萬
軍中取勝淮陰侯背水陣上建功到這裏一齊抹過
縱能運籌於帷幄之中決勝於千里之外堪作甚麼
吞得栗棘蓬透得金剛圈袖裏藏殺活劍口中有縱
奪機更向此中覓為人句子崖州萬里諸兄弟切弗
艸艸佛法須是箇漢子若是朝三莫四總沒交涉僧
問趙州云學人乍入叢林乞師指示州云喫粥了也
未僧云喫粥了也州云洗缽盂去其僧言下大悟雲
門拈云且道趙州有指示無指示若道有且道趙州
向伊說甚麼若言無此僧為甚麼悟去雲峰悅拈云
雲門不識好惡大似為蛇添足雲峰則不然此僧恁
麼悟去入地獄如箭射師云趙州向蝎瓮裏蹲踞雲
門入蛇阬中坐臥雲峰向虎穴裏遊戲蝎不能螫蛇
不能毒虎不能措其爪牙果然玅手據山僧判斷趙
州也無洗缽盂話雲門縱有畫蛇之筆向甚處添足
還是雲峰入地獄此僧入地獄拍案一下云山僧今
日將三大老頂相光明神通玅用拈向諸人面前漆
桶不快喝一喝云萬山紫翠煙嵐裏濃淡浮沈畫不
成。

普說連日來東語西話打一返觀八萬四千毛孔根
根卓立且道病在何處良久云作賊人心虛復云山
僧病處惟我自知諸兄們何不自體貼看莫只南去
北來東奔西討學得些些以當平生及乎被山僧輕
輕拶著蝦蟆禪也跳兩跳總沒箇絲線脈絡曾記陸
亙大夫問南泉云肇法師也大奇解道天地與我同
根萬物與我一體泉指庭前牡丹云時人見此一枝
華如夢相似審如是則適纔鐘鳴鼓響是夢沈檀龍
麝是夢膏粱美味是夢見前聽法意下卜度亦是夢
你莫見山僧與麼舉便道這樣語句是誰不會山僧
還要問你三十三天帝釋夫人烏紗冠頂何處得來
山僧為你頌看好支華向夢中看紫翠芳菲色巳闌
到得惺來華又落前三三與後三三諸兄弟你於古
人平實處不妨領得少覺淆訛便吞吐不下如僧問
古德如何出得生死荅云無生死你出如何是佛即
心是佛如何是道平常心是道有些滋味便去咬嚼
被他別行一路將黑豆子換卻眼睛就不是也東寺
會禪師示眾云佛無住處說甚即心心如工技兒意
如和技者如何即佛復云心不是佛智不是道劍去
久矣汝方刻舟諸方尊為東寺禪東寺是馬祖兒孫
便翻案了也何嘗一往平實將去山僧也有一頌楊
柳鶯聲春晝長桃華寂寞暗生香誰家曲調吹離恨
客思凄然空斷腸後仰山來參東寺問那裏來山云
廣南來寺云聞廣南有鎮海明珠可收得否山云收
得寺云珠作麼樣山云黑月即隱白月即顯寺云何
不呈似老僧山乂手向前云昨被溈山亦索此珠直
得無言可對無理可伸寺云真師子兒善能哮吼山
復整威儀進人事寺云纔方相見了也山云恁麼相
見莫當不得否寺便歸方丈閉卻門後來仰山舉似
溈山溈云寂子是何心行仰云也要識得他大眾思
忖看古人通身手眼恁麼樣子問他明珠卻恁麼道
若是今時便豎指下喝張唇努舌如何及他不費纖
豪氣力活活潑潑自繇自在何曾思議造作得來山
僧不惜為你一一頌出廣南珠作麼色白月白兮黑
月黑十二連城換不來海藏龍宮收不得攃向人前
太狼藉牧童牛背無腔笛住住住甚麼南泉陸亙東
寺仰山拍案一下云不消山僧一拍百雜粉碎顧左
右云你這隊噇酒糟漢又卻如何噓一聲云自出洞
來無敵手得饒人處且饒人。

普說舉拂子云摩尼珠人不識良久云如來藏裏親
收得顧左右云漆桶不快諸兄弟你豈不是正因出
家好心學道及至挾袱子擔缽囊上他門戶便見許
多淆訛這也是你眼裏無筋骨頭軟脆自家不能成
立一往隨人上下不知不覺打入骨董袋裏去築了
一肚皮雜毒種子口滑如油自稱禪客不知古人苦
口切誡何曾教你留箇元字腳於胸中但教你休去
歇去上無攀仰下絕已躬識情枯得盡妄想放得下
還有甚麼事來諸兄弟你走諸方參請為箇甚麼事
你莫生死不了腳跟下事不薦祖關不透心地不明
麼且生死是甚麼東西把將來我為汝了卻若是腳
跟下事不著問人又不知腳跟下甚麼線索羇絆著
汝更道祖關不透我問你祖師有幾箇關你過去不
得殊不知古人隨人顛倒一時酬唱你去不得立地
便成隔礙何曾有恁麼事若問心地汝心本自清淨
用明作麼良久云雖然如是癡人前不可說夢也須
打徹一回始得我且問你喚甚麼作心莫是見覺聞
知動用不失昭昭靈靈者是你心麼若此是心因甚
慶喜尊者認箇見前能推的被世尊呵為虛妄想相
無始至今認賊為子我再問你秖如二祖求達磨安
心至覓心了不可得與汝安心竟便悟去為甚麼後
來在婬房酒肆人問其故曰我自調心非關汝事若
心既安云何欲調則安者何心調者何物若道一心
何為有安調二致若說二心有是理乎試定當看果
若心即是佛都莫分別如何馬祖又道非心非佛又
云不是心不是佛不是物又云智不是道心不是佛
即汝自心便有許多安頓不下總之情識用事將意
路通處認作心性所以東磕西撞不得痛快今時有
一等於心意識路上略通得去便自稱為了事人因
果罪福曾無畏懼跨腳出眾置箇問頭定要問到座
上老漢不管語脈亂統將來與你分門別戶某是某
非懷著許多心行大眾此正所謂生滅心也去道遠
矣閻家老子打你鬼骨臀有日在這著子莫說未得
的人不可造次就是得了還須保任湧泉景欣禪師
云我四十年在裏許尚有走作汝等諸人莫開大口
古德云見解人多行解人萬中無一若識漏未盡敢
道輪迴去在又曰汝但盡卻今時始得成立亦喚作
立中功轉功就他去亦喚作就中功親他去所以道
親人不得度渠不度親人恁麼譬喻尚不薦取秪管
亂動舌頭不見洞山道相續也大難盤山道譬如擿
劍揮空空輪無跡劍刃無傷又道時中常在識盡功
忘瞥然而起便是傷他你等向人天眾前欺心亂統
者試將從上古人真摻實履一自反看禪以何為力
以不欺為力又曰若以豪端許言於本末者皆為自
欺惟古人見徹處方可謂之不自欺也五祖演和尚
在白雲端處掌磨司一日端至語之曰有數禪客自
廬山來詰之皆有悟入處教伊說亦說得有來繇舉
因緣向伊亦明得去教伊下語亦下得秖是未在你
道如何演於是大疑即私自計曰既悟了說亦說得
明亦明得如何卻未在遂參究連日忽然有省從前
寶惜一時放下厥後嘗語人曰我因茲出一身白汗
便明得下載清風雪堂行有頌發揮之曰腦後一椎
喪卻全機淨臝臝兮絕承當赤灑灑兮離鉤錐下載
清風付與誰大眾知麼凡船自南運貨而北謂之上
載自北卸貨而還謂之下載此是夜靜水寒魚不餌
滿船空載月明歸之意你看演和尚在眾時豈不是
翹楚猶自甘沒下寮一聞舉著便自不安此正所謂
不自欺也又道從前寶惜一時放下放得下方名到
家則多知多解大不相干故古人心如太虛隨叩而
應就等閒垂一機發一語初不著意你卻盡平生力
量咬嚼他不破其或旗鎗展布各有回互縱使橫拈
倒弄事無虛設你既宗旨不明語句不透不曾到古
人地位硬著牙關要圖排抑堂頭嘔血有分在你道
利害在甚麼處蓋為情識用事我見未空此是你百
劫千生受虧底至今猶不知非誠可憐憫我舉則極
熟公案與你商量看僧問趙州如何是祖師西來意
州云庭前柏樹子僧云和尚莫將境示人州云我不
將境示人曰如何是祖師西來意州云庭前柏樹子
彼時覺銕觜到法眼處眼問承聞趙州有柏樹子話
是否覺云無眼曰往來皆謂有此語上座何得言無
覺曰先師實無此語和尚莫謗先師好大慧拈云若
道有此語錯過覺銕觜若道無此語又錯過法眼若
道兩邊俱不涉又錯過趙州直饒總不恁麼別有透
脫一路入地獄如箭射畢竟如何舉拂子云還見古
人麼喝一喝大眾聽著要識趙州麼如天普蓋似地
普擎覺銕觜坐鎮寰中四方納款且道大慧知柏樹
子落處麼春風隔院桃華煖不許遊人浪品題還有
六十拄杖三十拄杖打法眼三十拄杖自有一人領
去在可知山僧這裏賞罰分明又僧問趙州狗子還
有佛性也無州云無玅喜老人恒舉此話令學人參
云佛語祖語諸方老宿語千差萬別若透得箇無字
一時透過又五祖演云狗子勝貓十萬倍我常室中
舉此則因緣問人一味亂下語南泉趙州一等是公
案為甚麼五祖卻恁麼道聱訛在甚麼處若是透得
斬貓公案我要問你趙州狗子若兩則語一齊穿過
無絲豪疑慮我要問你五祖演意在何處作此語話
試聽一頌荒院深村景寂寥有門無奈客來敲子歸
啼瘦華無主夜靜鐘沈月又高這些關捩子你敢一
時抹殺麼若是清楚不來打一反觀豈不慚皇殺人
尚敢大呼小叫妄自尊大驚愚駭俗耶大眾此一絡
索潛心體究看若向這裏掉臂而行方出得生死三
界不能管轄佛也無奈你何灑灑落落作箇大丈夫
漢回視山僧所說豈不開眼見鬼以拂子直一直云
我為你一筆勾銷。

普說師陞座大眾集定師驀云討甚麼碗即下座復
轉身云大眾你既恁麼莫怪山僧潑惡水去也諸禪
德你蹋步向前莫不是問佛麼莫不是問法麼且問
你喚甚麼作佛喚甚麼作法即今佛在那裏法在那
裏卻不去自家理會只管倚門傍戶向人口角邊冊
子上築上許多奇言玅句在肚裏所謂泉眼不通被
沙塞了道眼不明知解礙了諸仁者若是此一著子
在語言文字上為甚麼世尊說法四十九年又有末
後拈華彼時百萬人天無敢措一辭者是他尋嘗秖
向語言裏作窠臼知解上去留心所以搆他不著迦
葉尊者此時忍俊不禁不覺微笑這也是如空合空
似水投水世尊方才道我有正法眼藏涅槃玅心付
與迦葉則知四十九年所說直是正法眼之緒餘耳
要知諸佛出世遞代相沿不過開發你我本有光明
喚作正法眼名為涅槃心雲門垂語云人人盡有光
明在看時不見暗昏昏作麼生是諸人光明自代云
廚庫山門又云好事不如無圜悟勤云如今人才聞
舉著光明便去瞠眼云那裏是廚庫那裏是山門且
喜沒交涉所以道識取鉤頭意莫認定盤星此事不
在眼上不在境上須是絕知見忘得失淨臝臝赤灑
灑各各當人分上究取始得雲門云日裏來往日裏
辨人忽然無日月燈光於半夜中未曾到處取一件
物還取得麼參同契云當明中有暗勿以暗相睹當
暗中有明勿以明相遇若坐斷明暗且道是箇甚麼
所以心華發明照十方剎盤山云光非照境境亦非
存光境俱忘復是何物你看張拙秀才參石霜有箇
入處解道光明寂照遍河沙凡聖含靈共我家下邊
兩句又註得好一念不生全體現六根才動被雲遮
有者秖認得箇昭昭靈靈底業識他所以道要一念
不生方見全體六根才動便不是也下來又道斷除
妄想重增病趨向真如亦是邪玅玅看他得底人出
語不同斷除是病趣向亦是病所以道取不得舍不
得不可得中恁麼得雪竇顯禪師特頌此一則語山
僧不妨隨例打鬨頌云自照列孤明為君通一線山
僧道益州瓠子建州薑華謝樹無影看時誰不見山
僧道麻黃巴荳砒霜毒藥一時撒來見不見倒騎牛
兮入佛殿山僧道若不是閉卻天麥門冬檳榔木澤
一時闖將進來諸兄弟這些葛藤椿子識得則包羅
目前若不會且向此中透過一番五色線斷自然八
面玲瓏隨處自在豈不見香嚴在溈山會下問一畣
十問十畣百及乎問著父母未生前道將一句來不
能加畣披簡舊日所見書籍無有一字可讎然後焚
棄所業往南陽忠國師舊址結茅內究一日除瓦礫
擊竹有聲凝滯頓然開豁便矢口說箇偈云一擊忘
所知更不假脩持動容揚古路不墮悄然機此卻不
是當年學識來的亦非是知解邊事所以置箇上樹
公案卻也奇特道如人上樹口銜一支腳不踏支手
不攀支樹下忽有人問西來意不對則違他所問若
對他又喪身失命會中有箇虎頭上座領得香嚴意
便出來道上樹即不問未上樹請和尚道香嚴呵呵
大笑師豎起拂子云山僧今日上樹去也置將一問
來代云金香爐下銕崑崙更聽一頌黑貂裘敝出秦
關萬言書上不為難窮到骨頭皮裏出肘懸金印故
鄉還諸兄弟一等是箇參禪這些圈繢若不打徹盡
是鬼家活計如今一箇箇都道大事了畢我且問你
十方總一箇法身為甚麼南閻浮提不曉得北鬱單
越事東弗提婆不曉得西瞿耶尼事居下方不識忉
利天非非想天事在天上亦不知地獄道事豎拂子
云山僧今日將東勝神洲為西牛賀洲轉南贍部洲
作北俱盧洲攪作一團混作一塊東西不辨南北不
分西來意即東土意恁麼則上樹也是這箇未上樹
也是這箇拈華微笑廚庫山門舉著便知光明寂照
父母未生符到奉行豈不快哉諸仁者莫道山僧恁
麼舉話便去商量公案此則如何那則又如何大眾
斷斷乎沒有此則會了那則不會底事昔大慧杲禪
師斥盡諸方禪病道一種商量古人公案謂之針線
工夫又謂之郎君子弟禪正墮在言語文字之最惡
者故痛斥之如商量女子出定話云文殊是七佛之
師為甚麼出女子定不得曰文殊與女子無緣罔明
是初地菩薩為甚麼出得女子定曰與女子有緣便
下語云冤有頭債有主又有商量道文殊不合有心
所以出女子定不得罔明無心所以出得便下語云
有心用處還成錯無意來時卻宛然又有商量道文
殊為甚麼出女子定不得曰杓柄在女子手裏罔明
為甚麼出得曰如蟲禦木又曰因風吹火又云爭奈
女子何邪解甚者至於作女子入定勢出定勢推一
推彈指一下哭蒼天數聲伏惟尚饗拂袖便行之類
冷地看來慚皇殺人玅喜頌曰出得出不得是定非
真定罔明與文殊喪卻窮性命你看透關人出語自
有來由又如大愚芝禪師每舉此問僧莫有對者乃
自代云僧投寺裏宿賊打不防家石門禪師特愛此
語作偈記之曰出定只消彈指佛法豈用工夫我今
要用便用不管罔明文殊真淨和尚見之明日陞座
曰文殊罔明見處還有優劣也無若言無文殊何故
出女子定不得只如今日行者擊動法鼓同到法堂
與罔明出女子定是同是別良久云不見道欲識佛
性義當觀時節因緣亦有偈曰佛性天真事誰云別
有師罔明彈指處女子出禪時不費纖豪力何曾動
所思眾生總平等日用自多疑師豎拂子云大眾玅
喜大愚石門真淨在山僧拂子頭上放大光明照徹
微塵剎土直得山河大地俱時不見雲臺樓閣寶網
莊嚴毘盧遮那如來據天光臺文殊師利說十信法
門法慧菩薩說十住法門功德林菩薩說十行法門
金剛幢菩薩說十回向法門金剛藏菩薩說十地法
門普賢菩薩說等覺地行位如來說玅覺果海自受
用境界還有善財童子自德雲比丘歷五十三善知
識末後於普賢菩薩毛孔中一時頓證佛等剎等神
通等相好光明功德等拂一拂喝一喝云此一絡索
向甚麼處去也依舊山是山水是水眾生世界一一
如然所謂不壞法界性而顯法界理百華落盡啼無
盡更向亂紅深處啼復拂一拂喝一喝云此一絡索
又向甚麼處去也大眾山僧豈敢恃有超前作略貴
圖今人與古人相見將這些老骨董縛作一團放在
太上老君爐裏煉作一堆灰分與娑竭羅龍王從色
究竟天雨將下來直得盡大地一艸一葉一塵一沙
無一處不是這些老骨董恁麼坐則見文殊立則見
罔明一舉一動大愚石門真淨大慧如影隨形朝莫
不離開眼也見合眼也見眉毛眼睫間無處不是拂
一拂云狹路桃華風雨後馬蹄何處避殘紅。

普說老僧徹困也良久云誰人知此意令我憶南泉
諸兄弟總無一星子事放下去好山僧不得巳隨你
顛倒向盤碗裏撒上些藿頭你便道有味卻不識好
歹以虛為實殊不知我這裏是木札羹無你綿味處
是銕釘飯無你咬嚼處是塗毒鼓無你聽聞處是銕
壁銅墻無縫罅可入處是栗棘蓬無你插足處是金
剛圈無你透過處自你走諸方參得多少禪菽麥不
分指鹿為馬似箇猴子相似到處攀緣狂象一般信
腳亂走亦似箇羊喫物觸著便安在口裏又似窮措
大見食好歹築上一肚點胸點頭道我會禪生大我
慢自誤誤人不問青白開口亂道坐繩床底自眼不
開不透古人關捩安有為人手段所以臨濟大師道
參學之人大須子細如賓主相見便有言論往來或
應物見形或全體作用或把機權喜怒或見半身或
乘師子或乘象王如有真正學人便喝先拈出一箇
膠盆子善知識不辨是境便上他境上作模作樣被
學人又喝前人不肯放此是膏肓之病不堪醫治喚
作賓看主或是善知識不拈出物秖隨學人問處即
奪學人被奪抵死不放此是主看賓或有學人應一
箇清淨境出善知識前知識辨得是境把得拋向阬
裏學人言大好善知識知識即云咄哉不識好惡學
人禮拜此喚作主看主或有學人披枷帶鎖出善知
識前知識更與安一重枷鎖學人歡喜彼此不辨此
喚作賓看賓大德山僧所舉皆是辨魔揀異知其邪
正看他臨濟立出箇賓主彼時善其機者亦不多得
況至今日此道寥寥玄音絕唱適才有僧問我賓主
入境因之話及若論主看賓如安石圍碁賭墅破符
秦百萬直得艸木皆兵如公瑾羽扇綸巾焚赤壁檣
櫓一時灰飛煙滅若論賓看主如武王陳師牧野紂
兵倒戈如沛公直抵函關子嬰啣璧若論主看主則
彼此主將善別來機雖則旗槍展布對壘交鋒看去
似有輸贏並不損兵折將若論賓看賓則彼此主將
非人兩軍步伐不整不審虛實強弱不識進退作止
兩下亂殺一場各各覆師辱國此等大概諸人也須
共知莫一向瞞盰亂統秖成一場笑具臨濟之後首
山中興他更將賓主話特出手眼示眾曰諸上座不
得胡喝亂喝尋常向汝道賓即始終賓主即始終主
賓無二賓主無二主若有二賓二主即是兩箇瞎漢
又曰我若立汝須坐我若坐汝須立坐即共汝坐立
即共汝立雖然如是到這裏著眼始得若也眼目定
動中間即千里萬里何故如此隔窗見騎馬眨眼便
過去也直須仔細不得掠虛好山僧今日試舉幾則
話柄貴與首山相見法華舉到瑯琊覺處琊問近離
甚處曰兩浙曰船來陸來曰船來曰船在甚處曰步
下曰不涉程途一句作麼生道舉以坐具摵一摵曰
杜撰長老如麻似粟拂袖而出琊問侍者曰此是甚
麼入者曰舉上座琊曰莫是舉師叔麼先師教我尋
見伊遂下旦過問上座莫是舉師叔麼莫怪適來觸
忤舉便喝復問長老何時到汾陽琊曰某時到舉曰
我在浙江早聞你名原來見解秖如此何得名譒寰
宇琊遂作禮曰某甲罪過大眾你看他作家相見有
如是風規有如是進退大慧拈云二大士驀劄相逢
主賓互換直下發明臨濟心髓苟非徹證向上巴鼻
具出常情正眼未免得失論量或者道舉公前來一
一據實秖對琅琊末後不合作佛法道理是杜撰處
或者道琅琊被他道箇杜撰心中疑惑即時倒戈卸
甲挽留舉公咨決此事謂之坐參一犬吠虛千猱啀
實蓋由主法者智眼不明疑誤後人殊不知二大士
激揚若日月麗天龍象蹴踏非驢所堪井蛙醯雞又
焉知宇宙之寬曠乎又如僧問桐峰云和尚這裏忽
遇大蟲作麼生峰便作大蟲吼僧作怕勢峰大笑僧
云者老賊峰曰爭奈老僧何雪竇云是則是兩箇老
賊只解掩耳偷鈴你看此兩人自起自倒彼此干戈
山僧有一頌云山裏大蟲山裏吼借你拳頭築你口
大丈夫氣宇如王豈肯參前落後賊賊賊喜的是風
怨的是雪又如甘贄行者一日入南泉設齋黃檗為
首座行者請施財座曰財法二施等無差別甘曰恁
麼道爭消得某甲嚫便將出去須臾復入曰請施財
座曰財法二施等無差別甘乃行嚫翠巖真云甘贄
行者點兒落節黃檗施財何曾夢見玅喜舉翠巖語
云一等是隨邪逐惡這雲居羅漢猶較些子翠巖大
慧觀風知變裁抑有方只是但見錐頭利不見鑿頭
方黃檗運籌帷幄之中決勝千里之外行者兩度衝
鋒一抬一捺黃檗坐觀成敗可謂用盡自已心笑破
了他人口又一日入寺設粥仍請南泉念誦泉乃白
椎云請大眾為黧奴白牯念摩訶般若波羅蜜甘拂
袖便出泉粥罷問典座行者在甚麼處座曰當時便
去也泉便打破鍋子兔子懷胎蚌含明月三十棒寄
打雪竇六不收看破雲門女媧氏煉石補天秦始皇
驅山塞海雖然如是三十年後一回飲水一回噎又
如谷泉慈明一見便問白雲橫谷口遊人何處來谷
泉卻乃左右顧云夜來何處火燒出古人墳你道我
白雲橫谷我還你赤火燒墳慈明到者裏直得無可
奈何便裂幅布遮卻面皮呵曰未在更道谷泉乃作
虎聲慈明以坐具摵之谷泉接住推置禪床上慈明
卻作虎聲谷泉大笑曰我見七十餘員善知識今日
始遇作家今時據曲彔木底若不具如是爪牙不知
賓主互換要擒縱臨時豈可得也且斷斷乎不是鬥
百艸底你一語我一句不問主賓無有合殺方知我
此法門如龍有翼似虎戴角嬰他不得近他不得如
一盆猛火觸著便燒大方闊步起死回生繼佛慧命
豈不美哉又如三聖問雪峰透網金鱗以何為食峰
云待汝出網來向汝道聖曰一千五百人善知識話
頭也不識峰云老僧住持事繁三聖是將門之子用
處固有家法雪峰是卜商之後善於方人一箇是海
東青慣打天鵝一箇是金翅鳥擘海吞龍雖然作雪
峰則易作三聖則難他要從刀鎗林裏過不損一毛
百花叢中來不沾一瓣始是作家又如巖頭一日參
德山方跨門便問是凡是聖山便喝頭禮拜有人舉
似洞山山曰若不是奯公大難承當頭曰洞山老人
不識好惡錯下名言我當時一手抬一手捺德山是
韞玉之璞石巖頭是剖玉之良工始終俱玅秖不當
持一條斷貫索要量無邊身菩薩身才多少長不免
被旁人恥笑且道笑箇甚麼笑他是貴介公子打敺
儺沿門乞丐大慧拈云猛虎不識阱阱中身死蛟龍
不怖劍劍下身亡巖頭雖於虎阱中別有透脫一路
向劍刃上有翻身之機若子細檢點將來猶欠悟在
山僧極愛大慧此一拈時嘗舉以驗人無有愜老僧
意者但大慧拈底固玅中間有箇絲頭不接處直待
你五色線斷方才向你道山僧上來一一恁麼批判
你若向語言上卜度則山僧有沒量罪過若一往不
疑言句則你有沒量罪過所以道識取鉤頭意莫認
定盤星有者道但盡今時莫著言語今時若盡更有
甚事山僧道你若語句過去不得今時正未盡在蓋
為一法不明盡是生死根株又有強作主宰秖要謾
過一時所以光陰唐喪虛度一生又不肯潛心體會
虛心請益是以言不足聽行不足法取次亂道識者
所鄙可發一歎擲拂子下座。

冬至普說侍者燒香畢師驀云燒香了禮拜了十一
月二十八千好萬好便下座顧左右云作麼作麼復
陞座云乾坤生息衲僧巴鼻四序遷流橫三豎七天
得之以清地得之以寧侯王得之而天下平這裏了
得見前受用其或未然枝蔓上更添枝蔓有物流動
人之常情徒知年往不覺形隨又道子在川上逝者
如斯未常往也火傳於薪火傳也不知其盡也所以
千聖萬賢間世而出不過提掇我見前這著子只是
箇活猴子總沒奈伊何都道我是衲僧奔南走北八
字腳立在法座前問箇向上向下縱有些長言短句
卻又是經行路裏長連單上穿鑿來底仔細回頭打
一想何曾於已分中些須受用得著未梢頭依然打
入輪迴裏去黃面老子所以設下許多圈繢為你無
明不盡說箇菩提生死不了談著涅槃妄想不淨立
箇真如見前不薦是鳴佛性這也是撫嬰育孩提矇
振瞶底標指若是無明體空說甚菩提生死無住涅
槃亦假妄想無性真如無處合覺背塵佛性亦空山
僧這裏別轉家風另行谿徑南嶽天台燈籠露柱廚
庫山門鐘樓佛殿行來坐去總在裏許要取也取他
不得舍也舍他不去如有人欲取虛空盡千萬億恒
河沙劫亦取不著更有一人欲舍虛空盡千萬億恒
河沙界外亦無有能舍去所以道佛真法身猶若虛
空應物見形如水中月豎拂子云此是物作麼生說
箇應底道理揮拂子云此是水復打圜相云此是月
作麼生說箇如的道理於此會得菩提涅槃無明生
死真如佛性妄想塵勞打作一團擲向他方國土直
得世界山河含蠢輭動不一不異無斷無壞非彼非
此如天帝網重重交映光光相攝蘇州城中打鼓顯
聖寺裏舂米彌勒菩薩呵呵大笑十方諸佛俱共彈
指寒山拾得髮垂肩達摩老是箇鬍子置拂子云總
在這裏喝一喝下座。

三宜盂禪師語錄卷六
住雲門顯聖寺門人淨範編
山陰嗣法弟子祁淨超較訂

普說

萬壽禪院普說這著子如節度使符到手便行擿拂
子云莫妄想良久云便恁麼去巳是不著便何況擠
擠匝匝討甚麼碗古人入艸求人錘拂之下誠恐渠
承當不性躁若是皮下有血眼中有筋底漢捺著便
動撥著便轉那討甚麼膿膿滴滴不乾不淨長篇短
偈雜污心田山僧也曾被些真言咒語狐媚過來今
日可謂浪子憐客病夫知醫不惜為你披析一上眾
兄弟你離鄉別井辭親割愛走叢林參知識甚麼是
你究竟事聽經聽論通性通相當得究竟事麼問禪
問道學偈學頌當得究竟事麼不知三藏十二部都
是紙墨文字且道裏邊說些甚麼道理他不過指你
本有之性生佛平等教你盡卻今時別無他事你卻
自巳不了將來築在肚裏增長我見豎無明幢何曾
依他行得些子縱有一二聰明人也解棄講入禪又
秖認得箇驢前馬後邊事問他如何是你主人公或
豎一指喝一喝退身三步拂袖便行噓一聲作女人
拜除此昭昭靈靈能豎能喝的便茫然無主正如洞
祖云苦哉苦哉今時人例皆如此秖認得驢前馬後
底將為自巳佛法平沉此之謂也賓中主尚未分如
何辨得主中主遂說偈曰嗟見今時學道流千千萬
萬認門頭卻似入京朝帝主才到潼關即便休正切
時輩參禪之病又有一種打入骨董袋學相似語者
問他青州布衫他道脫不下問他狗子為甚麼無佛
性他道若論佛性非但狗子又指燈籠問渠他道杭
州買來底又問露柱作麼生道他說是桐油灰布底
又問我手何似佛手曰月下弄琵琶我腳何似驢腳
曰穿靴水上立人人有箇生緣上座生緣在甚麼處
曰某甲是秀州人倚墻傍壁弱羽循支語不離窠臼
安能出蓋纏情識依通落在蘊魔界中又有道祖師
西來意極是徑捷天晴日頭出雨落地下溼大盡三
十日小盡二十九如何是道墻外底如何是佛殿裏
底這喚作平實禪不用心思意想隨口畣出何其成
現山僧道箇未在他便作色道和尚秖如墻外底與
殿裏底是趙州語為甚也道不是山僧道你怎麼帶
累趙州入地獄他卻又懡㦬而去是以山僧每每拈
提聱訛公案也秖為今時師僧家或墮在儱侗或落
在平實或墮在穿鑿或坐在死水饒你苦口相勸一
總付之不聞堂頭老漢連他自也分疏不下況能為
人彼此顢頇秖恁麼流傳將去胡種絕矣後生晚進
無所適從可悲可痛茲有箇香嚴李居士前有書來
見教又親來坐談竟日總是近來諸方弊病山僧矢
口信意說些話正是居士疑處故要山僧拈出病根
布施大眾山僧曾見大慧錄謙禪人為秦國夫人計
氏請普說并要說些禪病大慧曰禪有甚麼病可說
禪又不曾患頭疼腳痛又不曾患耳聾眼瞎山僧道
誠然誠然若如古來大老真參實究必至大悟命根
不斷必不肯歇手者有甚麼病加得他上其或師家
失於鍛煉學人不務實參失鍛則容情不實則認識
此其所以無病生病也山僧記得古人有箇譬喻正
切時症昔日王荊公新法病民有一宰官借疾上疏
曰臣本無宿疾適遇庸醫妄授藥劑始也肢節之傷
竟為心腹之患且將有性命之憂云云大眾你們用
功未猛話頭不清昏妄為祟此病尚在肢節若向古
人相似門頭配合領略某句如何某節若何實無契
證用些情識擬度將去病巳入心腹矣遇境逢緣飄
流無主一場熱病便手忙腳亂臨命終時原與流俗
人無二此卻正是性命之憂了也更遇箇瞎漢自眼
不明好為人師便將箇鶻臭布衫浪打冬瓜印子不
知害卻多少好人蓋因今之開法者惟圖門庭熱鬧
不念法道陵夷學人中或望族或富姓或詩文有聲
或人才可觀一進門便下鉤餌款以上賓沃以優禮
寵之要位置之明窗或以詩偈獎譽或以法語贊揚
多方推轂百計周旋學人所懼者入室辨驗所安者
偈頌著語便教渠長篇累牘寫將來便道老僧也秖
到得這裏或曰汝巳有省去不遠矣或曰汝巳悟心
法尚未明或曰汝須久住莫離方得入吾堂奧苦哉
屈哉上古何曾有此等事大慧云佛法不是日逐長
進底又曰我宗無語句亦無實法與人若以實法黏
綴人土也消他不得若是箇人風規愈峻法愛愈深
鉗錘愈辣親附愈眾大慧室中不假辭色學者親如
父母可見彼時師資皆人傑也不特此也如葉縣省
撒灰潑水浮山遠只是不肯舍去後復百般擯罰愈
見貌恭色和遂云葉縣這裏有箇古佛你看善煆人
的知識何曾款曲學人具眼的衲僧何曾要人款曲
又如黃檗云將先師禪板拂子來臨濟云侍者將火
來授受之際如此光明烜赫道法所以至今不泯你
看古人幾曾有輕付授的事又幾曾有要付授的衲
子至於師家還有箇鍛煉人靈丹湛堂所謂今時諸
方多是無此藥頭者此也試看洪覺範拈靈雲見桃
因緣云溈山老子無大人相便曰從緣入者永無退
失獨喜玄沙曰諦當甚諦當敢保老兄未徹在猶較
些子客問覺範未徹之處安在作偈曰靈雲一見不
再見紅白枝枝不著華叵耐釣魚船上客卻來平地
摝魚蝦初時覺範參侍真淨一日客問淨曰洪上人
參禪如何淨曰也有到處也有不到處洪公殊不自
安即詣真淨求決所疑淨乃舉風穴頌曰五白貓兒
爪距獰養來堂上絕蟲行分明上樹安身法切忌遺
言許外甥且作麼生是安身法洪公便喝淨曰這一
喝也有到處也有不到處忽於言下有省一日因違
禪規刪去寓杭之淨慈以頌發明風穴意寄呈真淨
曰五白貓兒無縫罅等閒拋出令人怕翻身跳躑百
千般冷地看他成話霸如今也解弄些些從渠歡喜
從渠罵卻笑樹頭老舅翁只能上樹不能下大眾靈
雲以偈呈悟溈山證據他為甚麼覺範愛玄沙語而
抑溈山覺範在真淨門下豈非一箇英傑真淨酬客
當播揚其美卻為甚說箇有到不到覺範於此有省
且道省箇甚麼試參取看有者道萬壽老漢不識好
惡古人一期抬捺怎麼將來作實法會山僧道說得
有理為甚麼山僧此間鉗錘緊些你卻撩起便行見
他家有商量處肯道你箇好字你便被他羅籠下古
人底既不是實法他底說話便認作實法你道可笑
不可笑設使你果有悟門我這裏正要整頓你一上
實法也與三十棒不是實法也與三十棒且看你作
麼生山僧今日手攀劍樹身坐刀山作箇語話謗大
般若將古人公案不合向諸昆仲華擘至此也只是
為眾竭力禍出斯門秖要大家曉得我此法門不是
等閒這裏少覺用情便見七華八裂近來聞見比比
皆然引得那一隊不務實底漢子將付受一事類同
兒戲不管生死了不了大法明不明學轉語作偈頌
弄得一張口滑似油尖似鑽打聽得某日堂頭上堂
便於打坐時經行裏打點問頭我如此問將去待他
荅我我卻又如此再問上去直要問得他口啞方才
是人天眾前得勝可憐生古人為生死不明不惜身
命千山萬水請為決擇懷著疑團出眾申問誠望向
一言半句下了脫生死那裏似如今懷了一腔生滅
心造泥犁業者乎古人縱使偶有抑揚也不過是到
家人干木隨身逢場作戲一一從不思議中流出豈
似今人打點作意來的又有𠠢利禪和或古詩或自
造約成六句分為三聯首二句謂之釣話待座上荅
完便念第二聯謂之轉身句座上又荅了再念第三
聯謂之結案句下邊還有箇尾聲道恁麼則禮拜和
尚去也或云大眾證明或顧左右云還是者老漢或
云大眾蒙恩去也如此之類不能盡述座上漢也隨
他念上兩句刻在語錄中成一篇問荅若拆開原是
二首詩問者荅者各不相干可笑可笑前者陞座有
僧出問曰澂潭無影像霜月不留光如何是腦後一
椎山僧曰你問我腦後一椎山僧不荅你大眾笑山
僧去在僧云錯山僧道恁麼則大眾笑上座去在僧
又云錯錯山僧今日將此話與諸人一解說看此僧
問澂潭無影像霜月不留光是箇清淨境後邊帶著
箇腦後一椎與上兩句全不相干他只看你怎麼荅
他下邊打點箇字等著若向上兩句荅他自然是錯
了如在腦後一椎上荅他也是錯了山僧秖就他語
上道將去此是運籌於帷幄之中決勝於千里之外
他初下箇錯字這也罷了山僧道恁麼則大眾笑上
座去在卻怎麼連下兩錯此卻放在那裏若是箇漢
待山僧道大眾笑上座去在何不道箇某甲罪過豈
不據款結案為甚麼連錯錯將去就使你千錯萬錯
將秀州城銕通來鑄成箇錯字且道山僧還肯點頭
麼又一僧問云太陽普照諸暗皆明正令全提群邪
歛跡還是神通玅用還是法爾如然山僧道謝鬍子
喫辣麵一頭喫一頭扇你道是神通玅用法爾如然
他原打點著三聯六句山僧荅他就帶著一問他卻
第二聯用不著了便懡㦬而退又一僧出眾便喝山
僧豎兩指云兩重公案他道老漢放憨作麼及至山
僧法語說竟又出眾曰和尚三重公案了大眾彼時
山僧豎兩指已是落七落八若是法語說竟十百千
萬了也若果然善別來鋒待山僧豎指恁麼道時卻
反問我如何是一重公案待山僧一喝彼時道箇三
重公案了豈不美哉如何說法巳竟作恁麼語話山
僧秖輕輕道箇貧兒思舊債巳有三十棒在裏許矣
又前日山僧為眾入室指香爐問僧云此是香爐不
得道道過了也不得道香爐試道看此僧拈香盒便
走山僧云我問你香爐你為何拈香盒去僧以盒置
原處云恁麼則還和尚也山僧打云這漢瞌睡猶未
醒在有者道當時和尚問香爐便與他掀翻香几有
者道把香爐覆卻有者道拈一瓣香爇向爐中道是
出此僧一頭地可不慚皇殺人不見玄沙道用處不
換機你既不善來風只管東卜西卜就是盡你力用
山僧還肯點頭麼蓋為語不知偏正為人則禍生山
僧今日不妨因邪打正不惜口業為你註釋一上昔
閩王送荔枝與玄沙沙拈起示眾曰這箇荔枝得恁
麼紅那箇荔枝得恁麼赤諸人作麼生會若道一色
猶是儱侗若道眾色又落斷嘗諸人作麼生時有箇
彥瑫上座曰只是和尚自生分別沙曰這儱侗愚癡
有甚麼交涉又有箇沖機曰都來只是一色沙曰總
與麼儱侗有甚了時乃回顧問皎然汝作麼生道曰
不可不識荔枝沙曰只是荔枝又曰汝諸人如許多
時在我這裏總與麼說話不辨緇素不識吉凶我比
來向汝道用處不換機因甚麼只管對話有甚麼交
涉大眾看他拈荔枝問你就上邊轉箇機用道一色
眾色便手忙腳亂去也久參宿學且尚如此況其他
乎所以先聖憫汝顛倒馳逐使汝死卻偷心然後蓋
天蓋地一從自已胸中流出開口動舌自然識些好
惡秖如山僧問云此是香爐不得道道過了也不得
道香爐試道看你卻問我和尚不是問某甲香爐麼
我道是你便道和尚還識香爐麼彼時下得此一語
縱使山僧有棒也打不下來山僧拈香爐正要與荔
枝相見你卻亂做亂道有甚交涉大眾你莫見山僧
恁麼說便去暗地揣度當時應該如此如彼打點問
荅鬥湊話頭仍舊打入近時野狐隊裏殊不知胸中
流出一一天真水到渠成風來紋現幾曾是你安排
得來布置得就的事縱使學得來時徒增口業於道
愈遠又有道山僧不許集詩句問話背地裏作惱道
古人問荅亦有成聯句子諸兄弟誠然有之但古人
與你不同他卻臨機隨事信口道來俱是主賓回互
函蓋相承不似今時沒有殺合不見大慧至奉聖初
和尚處出問承師有言金蓮從地湧寶蓋自天垂為
是神通玅用法爾如然初曰金蓮從地湧寶蓋自天
垂大慧曰鸞鳳不棲荊棘樹燕雛猶戀舊時窠初曰
三年不相見便有許多般大慧曰秖如適來這僧道
昔日世尊今朝和尚又作麼生初便喝大慧曰這一
喝未有主在初回頭取拄杖稍遲大慧曰掣電之機
徒勞佇思拍手一下歸眾大眾你看他成聯句子卻
不是預先鬥湊的設若大慧先有這句存乎胸中與
奉聖荅處無干亂道將來成箇甚麼這箇所在問者
荅者原非艸艸一句不來則千里萬里去也所以嵒
頭道但明取綱宗本無實法向上覷即疾若向意根
下尋卒摸索不著又曰此是向上活計秖露目前些
子如同電拂如擊石火截斷兩頭靈然自若道向上
有法有事真熱碗鳴聲塗糊汝繫罩汝古人喚作繫
驢橛又曰夫大統綱宗中事須識句若不識句難作
話會甚麼是句百不思時喚作正句亦云居頂亦云
得住亦云歷歷亦云惺惺亦云的的亦云佛未生時
亦云得地亦云與麼時將與麼時等破一切是非才
與麼便不與麼便轉轆轆地若也看不過才被剌著
眼𥉌眵地恰似殺不死底羊若是箇本色底撥著便
上咬人火急卻似剌蝟子未觸著時自弄毛羽可憐
生才有人撥著便瞋斗吼地有甚麼近處又曰但放
卻自然露臝臝地才有所重便成窠臼古人喚作貼
體衣病最難治又曰若是有筋骨底諸處行腳也須
帶眼始得莫被人謾不見道依法生解猶落魔界夫
唱教須一一從自已胸襟流得出來與人為榜樣此
等語並載巖頭錄中汝等看語錄只愛相似語山僧
獨喜齧不破鑽不入打不透無意味語汝等愛看尖
新句山僧最愛德山惡口惡罵句大慧所謂第一慈
悲法施也若是識羞恥底打一反觀自然面熱耳紅
不敢自欺今時人若不到古德絕後再甦不識古人
末後一句守著箇死貓頭見識跳幾跳蝦蟆言句以
當生平直是無慚愧自欺漢堪作甚麼試看大慧在
圜悟薰風語下豁然前後際斷動相不生圜悟察其
坐在清淨處死了不得活謂曰不疑言句是為大病
不見道懸崖撒手自肯承當絕後再甦欺君不得又
令參有句無句話纔開口便曰不是大慧念念不忘
於心陪客飯時把箸在手都忘下口後悟舉五祖相
隨來也等語當下釋然悟舉淆訛因緣酬對無滯此
豈不是一箇參禪的樣子又高峰見反復元來這漢
之語巳打破拖死屍之疑自謂虛空粉碎大地平沉
物我俱忘如鏡照鏡及雪巖詰以無夢無想時主在
何處便去不得雪巖囑以饑來喫飯困來打眠纔睡
覺來抖擻精神看我這一覺主人公畢竟在甚麼處
如是經於五載因旁僧推墮枕子廓然大徹如在網
羅中跳出如泗洲見大聖遠客歸故鄉此又是一箇
參禪的樣子再看雪峰與巖頭至澧州鼇山阻雪頭
每日秖是打睡峰但坐禪一日喚曰師兄師兄且起
來頭曰作甚麼峰曰今生不著便共文邃箇漢行腳
到處被他帶累今日到此又秖管打睡頭喝曰噇眠
去每日床上坐恰似七村裏土地他時後日魔魅人
家男女去在峰自點胸曰我這裏未穩不敢自謾頭
曰我將謂你他日向孤峰頂上盤結艸菴播揚大教
猶作這箇語話峰曰我實未穩在頭曰你若實如此
據你見處一一通來是處與你證明不是處與你鏟
卻峰曰我初到鹽官上堂舉色空義得箇入處頭曰
此去三十年切忌舉著又曰見洞山過水偈曰切忌
從他覓迢迢與我疏渠今正是我我今不是渠頭曰
若與麼自救也未徹在又曰後問德山從上宗乘中
事學人還有分也無德山打一棒曰道甚麼我當時
如桶底脫相似頭喝曰你不聞從門入者不是家珍
峰曰他後如何即是頭曰他後若欲播揚大教一一
從自巳胸襟流出方始蓋天蓋地去峰於言下大悟
便作禮起連聲叫曰師兄今日始是鼇山成道住後
有兩僧來峰以手托菴門放身出曰是甚麼僧亦曰
是甚麼峰低頭歸菴僧辭去峰問甚麼處去曰湖南
峰曰我有箇同行住巖頭附汝一書去書曰某書上
師兄某一自鼇山成道後迄至於今飽不饑同參某
書上僧到巖頭問甚麼處來僧曰雪峰來有書達和
尚頭接了乃問僧曰別有何言句僧舉前話頭曰他
道甚麼曰他無語但低頭歸菴頭曰噫我當初悔不
向伊道末後句若向伊道天下人不奈雪老何僧至
夏末請益前話頭曰何不早問曰未敢容易頭曰雪
峰雖與我同條生不與我同條死要識末後句秖這
是後有僧問招慶慶云彼此皆知何故我若東勝神
洲道一句西瞿耶尼洲也知天上道一句人間也知
心心相知眼眼相照雪竇頌曰末後句為君說明暗
雙雙底時節同條生也共相知不同條死還殊絕還
殊絕黃頭碧眼須甄別南北東西歸去來夜深同看
千巖雪山僧不惜狗尾續貂亦有一頌曰去年桃李
今年節打著心頭臉兒熱幅巾攜手步芳叢飄飄柳
絮梨華雪沒奈何為君重解丁香結又德山一日飯
遲德山擎缽上法堂雪峰曬飯巾次見乃曰鐘未鳴
鼓未響托缽向甚麼處去山便歸方丈峰舉似巖頭
頭曰大小德山未會末後句在山聞令侍者喚頭去
問汝不肯老僧那頭密啟其意山乃休明日上堂果
與尋常不同頭至僧堂前拊掌大笑曰且喜堂頭老
漢會末後句他後天下人沒奈伊何雖然也秖得三
年活山果三年後示寂大慧杲頌云一撾塗毒聞皆
喪身在其中總不知八十翁翁入場屋真誠不是小
兒戲天童覺頌曰末後句會也無德山父子太含糊
座中亦有江南客莫向人前唱鷓鴣好箇太含糊只
是無人領得若也領去始知恩大難酬山僧亦有一
頌云榴花紅似火芙蕖飄暗香夜來風雨後零落滿
池塘三年活甚參商令人錯憶脩文郎總來二大老
一箇在高高峰頂立一箇在深深海底行一箇山上
行船一箇巖前走馬直得華飛錦上月上林梢然雖
如是禾黍不陽豔競栽桃李春反令力耕者半作賣
華人又清素侍者久依慈明老寓湖湘鹿苑人莫之
知偶從悅禪師與之鄰居同食蜜漬荔枝素曰自先
師亡後不食此久矣悅曰先師為誰素曰慈明某󳖟
執侍十三年悅乃疑駭曰十三年堪忍執事之役非
得其道而何遂稍稍親之素問子所見何人悅曰洞
山文曰文見何人悅曰黃龍南素曰南匾頭見先師
不久法道大振如此悅益疑駭遂袖香詣素作禮素
避曰吾以福薄先師授記不許為人悅益恭素乃曰
憐子之誠違先師之記平生所得試語我看悅具通
所見素曰可以入佛不能入魔悅曰何謂也素曰豈
不見古人道末後一句始到牢關如是半載素方印
可仍戒之曰文示子者皆正知見然子離師太早不
能盡其妙吾雖為子點破使子得大自在他日切弗
嗣我後出世如素所戒仍嗣真淨悅禪師又將箇末
後句網得張無盡解道鼓寂鐘沈托缽回巖頭一拶
語如雷果然只得三年活莫是遭他授記來無盡後
語覺範曰可惜真淨不知此事予欲為點破方敘末
後句未卒此老大怒曰此吐血禿丁脫空妄語不得
信之既見其盛怒更不欲敘之覺範笑曰居士秖知
龍安口授末後句真藥見前不能辨也張大驚起執
範手曰老師真有此意耶覺範曰疑則別參張急請
真淨像展拜懺悔諸兄弟你看得的人到這裏尚過
去不得你莫開大口道我會禪會道蓋為你所遇庸
醫以致病根日深日厚山僧今日不妨為你發藥去
將些砒霜巴豆麻黃朴硝縱你不肯喫我也管你不
得灌將下去直得八萬四千毛竅通身換過三百六
十骨節一一改變扭轉孃生鼻孔揭卻頂門一蓋大
死後醒將轉來然後始開著眼便見世界作黃金色
白銀色琉璃色瑪瑙色將須彌山四海水納在毛孔
裏自身走入蟭螟蟲眉睫間去三藏十二部拋向東
洋大海裏去釋迦老子口掛東壁歷代祖師鎖卻咽
喉其逆行也婬房酒肆天人莫測其順行也身雲法
雨樂利有情卓拄杖云此卻是你自家底不從外來
忽起身云既不從外來你一隊拾涕唾漢還在此聽
些甚麼以拄杖趕散歸方丈。

* 問荅機緣

垂問云迻山門來佛殿裏即不問聖僧前一句試道
看黃鶴峰前親切句鳥啼花落分付阿誰山前山後
隨君玩賞前村土地與你道甚麼來。

垂問云霜風遍寰宇含元殿裏作麼生紅樹滿千山
白鷺點滄波時如何動著即頭角生如何免得無過。

垂問云老鼠咬破雲門胡餅露柱鐙籠連聲叫屈五
臺山上石梁橋麒麟閣下馬臺石是何宗旨良久代
云摩訶般若波羅蜜復云洗腳上床眠。

垂問云不學佛祖行徑方堪荷負鐘樓佛殿請下一
語除卻露柱燈籠還有出身句也無虛空銷殞那裏
是你立地處。

垂問云父母未生前萬丈髑髏圜須彌山倒卓家家
化楮錢向者裏通箇消息看眾無語師代云三餐一
覺睡何必問神僊。

垂問云鐘聲披我七條鼓聲撞破秀州城聲前一句
作麼生道眾下語不契師代云某甲只道得聲後底。

垂問云有問有荅即且置無問無荅事如何眾下語
不契師云你問來一僧理前問師擿下拄杖而退。

僧問千里聞風特來親近如何指示師云請作揖進
云即此便是別更有師云你適纔見箇甚麼僧禮拜
云謝師指示。

普請次師擎起數珠翹一足云向這裏道得一語免
汝等出坡一僧云放下著師云什麼所在又僧豎拳
師云亂道出坡去。

一僧辭曰某甲出山去和尚有甚佛法說否師云腳
下艸鞋繫緊些僧云恁麼則得路便行去也師云看
前頭路滑。

僧問取不得舍不得是箇甚麼師云你怎麼打碎常
住碗一箇不賠錢僧無語師便打。

僧問如何是生死透脫處師云翠竹黃華有甚麼孤
負汝僧無語師便打。

僧問和尚還許商量麼師豎拳云商量看僧擬議師
打出僧復入云看破了也師云那裏是看破處僧亦
豎拳師云拄杖為題試一頌看僧擬議師云弄虛頭
漢亦打。

居士問儒家道智者見之謂之智仁者見之謂之仁
未審和尚見之如何師云居士今日從那裏來士云
無立地處師云畢竟居士向那裏安身士沈思久之
師云學來底且坐士又曰如何是聖人心師云九月
菊華黃士云弟子未到秋底田地師笑云又在秋邊
著腳士作禮而去。

一僧入室云求和尚解制師曰金鍼入眼事如何僧
無語師打出。

一僧云趙州狗子被某甲打死了也師云趙州道我
在青州做領布衫重七斤是甚麼意僧擬議師云打
死狗子還我骨頭來僧無語師打出。

晚參次僧禮拜云求和尚開示師云迻鐙臺過來僧
迻過師便喝。

僧問某甲一向參底是死句不得活句如何是活句
師云我右邊耳聾你過左邊來僧過左邊立擬問師
便起身云你敺死人。

僧問聖僧前著一分是何宗旨師云此話那裏來底
僧云貼在穿堂裏師便掌云是這宗旨。

居士問吾道一以貫之且道一從何來師即席拈豆
示云東關糴來二兩九錢一石士罔措師云我不負
汝。

居士問竹篦子公案意旨何如師云雪化見尸。

居士問青州布衫意旨如何師翹一足示之。

僧問二親俱喪時如何師云好箇消息進云還假保
任否師云一翳在眼空華亂墜。

僧問最初工夫從何得入師以手畫地云從者裏入
進云入後如何功行師云一翳在眼空華亂墜進云
畢竟遇何境界方可休息師豎拳云會得者箇方可
休息進云正恁麼時有何受用師云會得受用不會
則不受用僧乃拜云幾番誤入煙霞內今日雲披不
昧天師笑云閒言語。

僧問洞山云吾嘗於此切意旨如何師云老僧二十
年亦曾疑著今日被你一問直得口啞。

僧問逼塞虛空如何轉步師云我對你說你不可與
人說僧擬議師云妄想作麼僧云把斷關津還許通
箇消息麼師云如何是把斷關津僧無語師云者消
息也不少。

僧問念佛是誰師云城東南進云和尚將第二門頭
示學人看師云瞎漢僧禮拜。

僧問萬法歸一畢竟一歸何處師云我清早割菜晚
上抬水那有閒氣力與你們纏僧無語師云菩提薩
婆訶僧禮拜。

垂問云喚作竹篦則觸不喚作竹篦則背速道速道
僧云老漢伎倆不忘師云艸賊大敗僧云勘破了也。

垂問云恁麼也不得不恁麼也不得道將一句來僧
云和尚未入室巳前早巳三十棒了也師云者棒教
誰喫僧云不得連累學人師云蒼天蒼天。

問僧云鐙籠沿壁上天台明甚麼邊事僧擬議師震
威一喝。

問僧云懷州牛喫禾為甚麼益州馬腹脹僧云香爐
兩箇耳師云未在更道僧擬進語師云者箇所在許
你打妄想那便趁出。

問僧云你做甚麼功夫僧云參如何是佛法大意師
云你為甚麼進廚下去偷蘿蔔喫僧罔措師一喝。

問僧云你做甚麼僧云參主人公師打噴嚏一下僧
罔措師云誰在那裏說我了僧禮拜師顧左右云老
僧入地獄有分。

問僧云萬法歸一一歸何處僧云併卻咽喉師起身
頓足云者裏一箇老鼠僧佇思云一歸何處是某甲
明白底師云青州布衫試道看僧云只知一歸何處
他總不知師云怪道一箇老鼠沒奈他何僧無語師
直打出。

問僧云孤山牛鹿在你肚裏展手云還我馬來僧云
看本來面目師云你不要說謊僧無語師打云是箇
木頭僧作禮師云今日捉敗你老賊。

僧問某甲參萬法歸一不明求和尚開示師顧侍者
云者箇袖口你與我縫縫僧罔措師便喝。

僧問如何是法身句師噴嚏一下進云如何是透法
身句師云禮拜著進云勘破了也師云也須記取還
我北斗裏藏身來。

問僧云還委悉得麼僧云香煙與和尚道甚麼師云
朝打三千暮打八百東家杓柄長西家杓柄短還有
話會也無僧擬議師便打。

一僧禮拜起師云錯僧一喝師以杖作呈勢云此令
合上座行僧以坐具打圜相師搊住云何不道將一
句來僧云恐成狼藉師連打云一箇紙老虎。

問僧云道箇如如早巳變了如何免得無過僧云動
即不動師申手云我與你打箇拳僧擬議師便打。

一僧才入師轉身背立僧亦背立師直趁出。

僧禮拜起師以鞋覆桌上云是何意旨僧一喝師云
是何意旨你便喝直棒出。

師閱語錄次指錄中有施主婦人入院行眾僧隨年
錢僧曰聖僧前著一分婦人曰聖僧年多少僧無對
師問侍者云合下得甚麼語方好者云待某甲悟後
自然有語師曰你問我者舉前話師曰和盤下將來
僧入室師云萬里無雲青天也須喫棒且道過在甚
麼處僧云正要問和尚師便打出至明日復進云和
尚昨日問著某甲疑處師云昨日道甚麼僧云萬里
無雲青天也須喫棒師轉面云話也不會舉出去。

問僧云盡大地是黃金為甚麼東鄰西舍一貧如洗
僧呈坐具師便打。

問僧云天地與我同根萬物與我一體為甚麼皋亭
山與南高峰各各不相知彼彼不相見僧擬議師便
打。

問僧云一人在昭化寺一人在宗會菴不得道相見
了也試道看僧云人天善知識作者箇去就師云問
你相見說甚麼去就僧禮拜師便打。

師問云除卻抽釘拔楔外還有甚麼事也無眾下語
皆不契宣侍者云蒼天中更添冤苦師喚宣侍者至
云是你下底語麼侍云是師拈竹篦云錯下轉語該
打三十侍云蒼天蒼天師打一竹篦云蒼天中更添
冤苦復代云枷上更著杻。

儀侍者云某甲看忘卻用心時是箇甚麼兩年無所
契入乞師指示師云堂裏開靜也未侍云未師展兩
手云忘卻用心時。

垂問云盡大地是自已北俱盧事作麼生未跨船舷
早巳三十棒且道節拍在甚麼處有問有畣盡是鬼
家活計未開口巳前試道看。

垂問云古德曰遇著道伴交肩過一生參學事畢且
道節湊在甚麼處眾無語師代云霜天月冷數痕雁
萬里關山愁殺人。

師入堂一僧云昨日有箇僧到方丈裏未開口和尚
便打還是賞伊罰伊師豎拳云會麼僧擬議師便打
云雲門這裏賞罰分明。

垂問云拄杖子吞卻乾坤了也特舍兒擔枷過狀眾
下語皆不契一僧入室云昨日和尚垂底語某甲畣
不得請師代一語師云你問來僧理前話師云可惜
釋迦老喪卻窮性命僧作禮而出。

一日普請挑柴次師問曰大眾挑柴且道聖僧作麼
生畣者不甚愜意師代曰幸不登金榜悠然林下人
又曰明日再擔一轉又曰如今老大無筋力獨倚衡
門數雁行晚坐次又問曰午上挑柴為甚麼佛牙塔
震動眾畣不契師代曰東勝神洲西牛貨洲。

師過天華請上堂西堂出眾師云龍生龍子鳳養鳳
兒堂云忙作甚麼師云話頭安在堂便喝師云忙作
甚麼。

僧問法雷震處聲傳谷惹得雲來遶座行未審還有
為人句子也無師云此去紹興二十里進云恁麼則
任運東西去也師云一聽上座卜度。

僧問不是楊岐三腳驢亦非溈山水牯牛得得請師
親指出免勞平地起戈矛師云斷索繫銕牛進云夜
來風色緊滿地是嚴霜師云可憐生進云長劍逼人
寒佛祖無藏處師云也須惜取眉毛好。

僧問父母未生前與即今面目是同是別師云同則
春華紅滿路別則秋葉舞長空進云為甚麼頭上安
頭師展兩手云是誰之過與。

先和尚諱日僧問昔年此日驚天動地今夜此日動
地驚天意旨如何師云雪壓梅華靠粉牆進云老和
尚即今在甚麼處師云山僧在雲棲見憨大師面如
傳粉脣似丹砂進云是何面目師云我道你不識進
云老人末後句何不布施大眾師云盡道了也只是
你不會。

師至弁山僧問雲門發燄弁嶺飛光正恁麼時未審
和尚如何酬唱師云松宜近竹種華應傍柳栽。

僧問陰陽未判難以得名朕兆巳形當分五位請問
如何是正中偏師云提鐙夜入百華園進云如何是
偏中正師云疏星殘月蘆華涇進云如何是正中來
師云虛空特地笑顏開進云如何是兼中至師云鳥
蹋華枝啼不住進云如何是兼中到師云鬧市叢中
識天子。

僧問如何是事事無礙師云青山掩映斜陽外進云
如何是法法無差師云寒崖古木亂啼鴉進云秖如
事事無礙底人還超得一切否師云上座恁麼問未
領話在僧指淨缾云還超得這箇麼師云這箇是甚
麼僧便喝師云蓋覆得好僧禮拜云作家宗師。

僧問今日比丘追薦先亡未審先亡超登何處師云
雨過君山一點青。

僧問陵鑠諸方氣吞佛祖以此為極還有向上事也
無師云達磨祖師在你鼻尖上還見麼進云橫開盡
在枝頭上無有風流別樣奇師云教你吞吐不下。

僧問二十年前左遮右掩時如何師云謾上座一點
不得進云二十年後通身顯露又作麼生師云蒼天
蒼天進云忽有箇漢總不恁麼來時如何與他相見
師云三十棒自領出去進云坐斷十方猶點額密迻
一步看飛龍師云切忌撞倒露柱進云順水張帆易
逆風把舵難師云倒也倒也。

僧問斬釘截鐵固是作家宗師絲豪不滯亦是通方
作者舊舖重開如何酬唱師云明讓不賒進云石傘
峰側耳秦望山吟哦且道明甚麼邊事師云莫將黃
葉當春華進云好箇斬釘截鐵宗師師云莫塗污人
好僧云噁。

僧問昔日亮座主見馬大師後一入西山杳無消息
未審他見箇甚麼道理便恁麼去師云一釣滄浪煙
水秋進云有箇無面目漢與他同條生不與同條死
還許此人麼師云相逢那得此般人進云羚羊挂角
千峰外更有羚羊在上峰師云閒語作麼。

** 荅位中符姪湖上問

問南高峰晴北高峰雨一般是湖上峰巒為甚乾
溼不等。

師云西施老態渾嬌絕不點臙脂坐翠樓。

問師子峰高摩雲漢直是三世諸佛也搆不及為
甚卻被錢塘江渡船子笑。

師云一從和靖歸山後湖上漁郎盡有聲。

問荷榭酴酥猶未罷畫樓歌管又相邀時如何。

師云月上蘇堤人未散荻叢嘹亮雁聲過。

問霧鎖南屏煙埋龍井寂寂不逢人時如何。

師云誰道晚霞蒼翠裏風中吹出柳枝歌。

問一笛清風信輕舠所至無問朱門艸閣興亦至
矣忽被箇漢奪卻時如何。

師云白鷺啄沙牽老興古牆親寫斷腸詩。

問拳倒孤山踢翻石屋意氣則不無且道濟得箇
甚麼邊事。

師云拭目遠山煙卷去獨許雷峰鎮古今。

問官巷口掣風掣顛斷橋頭拏三道五食不論頓
困不擇所未審憑何節目乃敢爾耶。

師云高陽才子青樓女花落花飛盡可偕。

問適才湖心亭見箇官人奴堯婢舜未審他是何
種族得恁尊貴。

師云明州市上憨和尚近日風流不讓人。

問昨夜黑觀音生得箇白頭孩子三天竺為甚麼
一總不知。

師云飛來峰下石幢子席帽紅衫進武林。

問湖涌堤沒城涌山沒底漢為甚卻被箇岳武穆
廟裏典饌夫收下了也。

師云蘇公風雅傳今古題遍湖山事等閒。

二僧洗浴次一僧問你那箇為甚不同來浴其僧無
語因請益師代云赤身露體不為你說佛法。

三宜盂禪師語錄卷七
住雲門顯聖寺門人淨範編
山陰嗣法弟子祁淨超較訂

* 拈古

「世尊因長爪梵志索論義預約曰我義若墮當斬首
以謝世尊曰汝義以何為宗志曰我以一切不受為
宗世尊曰是見受否志拂袖而去行至中路有省乃
歎曰我義兩處負墮是見若受負門處麤是見不受
負門處細一切人天二乘不知我義墮處惟有世尊
諸大菩薩知我義墮回至世尊前曰我義兩處負墮
故當斬首以謝世尊曰我法中無如是事汝當回心
向道於是同五百徒眾一時投佛出家證阿羅漢。」

【師云梵志拂袖而去不足以定麤細負處是弟子
之所賀天人二乘又何得而知梵志回以赴斬首
之約此政大丈夫所為不失為外道之魁如能拂
袖於世尊問汝義以何為宗處雖世尊亦當讚善
豈不俊哉老僧謂此處負墮更麤於請斬首以謝
不聞未跨船舷巳喫棒乎。】

「女子出定。」

【師云女子入定於世尊之前固非所宜文殊運智
力神力可謂至矣女子必不能為其所移豈女子
優於文殊抑世尊使之爾耶世有捨茲二力而能
使乾坤易位日月退舍四時失度生佛倒置更不
失其為山川時序十界所置之常請問罔明大士。】

「世尊因波斯匿王問勝義諦中有世俗諦否若言無
智不應二若言有智不應一一二之義其義云何佛
言大王汝於過去龍光佛時曾問此義我今無說汝
今無聽無說無聽是為一義二義。」

【師云王之問真俗二諦互與否耶世尊用今之語
答龍光佛時問不識匿王於彼時何如人哉世尊
亦誰與使匿王即古佛之再興是不得為佛之子
若世尊居龍光而王匿王之與龍光之席捨龍光
而問王有是理乎吾於此思定人王法王久不可
明是名一義二義。】

「乾闥婆王奏樂迦葉尊者起舞。」

【師云方樂王質尊者事是可疑也然以頭陀之藻
行素有重望三作三舞此又非樂王之所知尊者
忍為之此何說乎山河大地協宮商而鳴迦葉協
宮商而舞樂王為然宮商為然尊者竟可例之於
物類物類寧不可為尊者乎指萬物為阿羅漢可
乎雲中之雨點疏密有度水邊之沙粒行次無移
風之觸物而成籟抑亦乾闥婆王所為耶。】

「殃崛摩羅因持缽至一長者門其家婦人正值產難
長者曰瞿曇弟子汝為至聖當有何法能免產難殃
崛語長者曰我乍入道未知此法待我回問世尊卻
來相報及返具事白佛佛告殃崛汝速去報言我從
賢聖法來未曾殺生殃崛奉佛語疾往告之其婦得
聞當時分娩。」

【師云殃崛為傳語則不足以明彼妊婦又安得而
知所傳之語與臨產之事毫不相關余初入道獨
於此礙膺者久之既讀大慧語錄請益湛堂後讀
華嚴十地品始有入復以頌明之曰華陰山前百
尺井中有寒泉徹骨冷誰家女子來照影不照其
餘照斜領始知所謂金矢法耳今復請世尊以殃
崛為千百億身傳語至閻浮提使矇者明聵者聰
僂者舒跛足攣手顛癇痼癖者各得安其常即一
語一人所愈者眾彼矇聵攣癖者不知也殃崛為
傳語亦不知也。】

「馬祖因僧問離四句絕百非請師直指西來意祖曰
我今日勞倦不能為汝說問取智藏去僧問西堂堂
云何不問和尚僧云和尚教來問堂云我今日頭痛
不能為汝說問取海兄去僧又問百丈丈云我到這
裏卻不會僧卻回舉似祖祖曰藏頭白海頭黑。」

【師云僧問離四句絕百非請師直指西來意為祖
者說法為任竟以勞倦辭西堂則頭痛百丈卻不
會三大老被這一問四百四病一時拶出則西來
意固亦難言耶這僧來往亦不易凡為人天師當
知有藥頭之妙方能縱奪臨時不假擬議心性之
學至馬大師為大變矣握一口劍橫揮豎削鮮有
不受其傷者就入泥入水無不臻妙失之者摸索
話頭斬新辭句則何有於藥頭之妙此其所以去
古遠矣還知馬大師麼如今老大無筋力獨倚衡
門數雁行。】

「南陽慧忠國師一日喚侍者者應諾如是三召三應
國曰將謂我孤負汝卻是汝孤負我。」

【師云國師三喚侍者三應節拍分明下箇註腳道
將謂吾孤負汝卻是汝孤負吾叢林古宿便有許
多絡索有謂侍者卻會若不會爭解恁麼應好一
碗羹卻被鼠粘汙卻有謂國師侍者總欠會在試
問作恁麼話會桶底脫落也未。】

「天童淨禪師上堂云霜風號肅殺霜葉墮蕭颾舉拂
子曰看惟有玲瓏石崔嵬望轉高所謂天童滯貨今
朝短販一遭莫有酬價底麼下座。」

【師云端午後神符除夜舊曆日請自留取糊壁。】

「忠國師因丹霞來訪值睡次乃問侍者耽源云國師
在否者曰在即在秪是不見客霞云太深遠生者云
莫道上座佛眼也覷不見霞云龍生龍子鳳生鳳兒
國睡起侍者舉似國國打二十棒趁出丹霞聞云不
謬為南陽國師。」

【師云國師高枕丹霞得以乘間而入耽源道莫道
上座佛眼也覷不見卻被丹霞從􃄳隙中送眼旁
偷耽源喫棒出院此時和耽源也不相見了也雖
然耽源兩處受棒還知丹霞受棒處麼若知得好
與國師相見亦不謬為佛祖兒孫如或不知莫向
秦庭誇好手荊卿事業竟何如。】

「青州辨云二邊純莫立中道不須安且道甚處相見
得箇端的。」

【師云可憐無定河邊骨盡是春閨夢裏人。】

「又云回途轉位直須戴角披毛喚作畜生得麼。」

【師曰妓女不知亡國恨隔江猶唱後庭花。】

「百丈再參馬祖。」

【師云始而百丈語黃檗云老僧昔被馬大師一喝
直得三日耳聾黃檗聞舉不覺吐舌此宗之妙自
馬大師融冶乾坤指揮神策百丈握閫外之威權
黃檗攙鎗奪鼓所向無敵故知機用為列祖之神
髓乃萬類之鉗錘汾州謂悟去便休更說甚麼三
日耳聾石門云若不三日耳聾爭得悟去恁麼批
判古人還甘麼老僧不避腥羶試為斷看烽火漁
陽樓上月曲中都是斷腸聲。】

「青州辨云念念釋迦出世步步彌勒下生為甚麼擬
心即錯動念即乖。」

【師云富嫌千口少貧恨一身多。】

「青州辨云有口贊不盡無言心自明是則裂破虛空
不是則鬼家活計上人端的處道將一句來。」

【師云骨銼又云背手抽金鏃。】

「百丈因溈山五峰雲巖侍立次問溈山併卻咽喉唇
吻作麼生道山曰卻請和尚道丈曰不辭向汝道恐
巳後喪我兒孫又問五峰峰曰和尚也須併卻又曰
無人處斫額望汝又問雲巖巖曰和尚有也未丈曰
喪我兒孫。」

【師云百丈置箇問端溈山曰卻請和尚道五峰曰
和尚也須併卻雲巖曰和尚有也未象王回顧挂
角羚羊還他三老臨場試卷卻忘了題目明明道
併卻咽喉唇吻亂開口作麼脫有問老僧曰和尚
試道看老僧時以他事所移不及與渠分秦別楚
前漢後唐一揖而別。】

「青州普照一辨禪師垂語曰聲前薦得落在今時句
後承當迷頭認影作麼生是空劫巳前自巳。」

【師云道即不難恐落今時或曰試道看師打一摑
曰羞也不識要稱禪客。】

「百丈野狐。」

【師云前百丈錯一轉語五百生為野狐利害在甚
處大凡宗師家著著拈提向上先自有出身之路
則不被目前所礙若儱侗將去則不堪也雲峰圓
聞二僧舉野狐話一僧云不昧因果也未脫得野
狐一云不落因果又何曾墮野狐來道圓過澗有
省更以呈偈南公公見之為之助喜圓公悟去則
不無之二僧披毛戴角有日在或曰謝師授記咄
這野狐精復云不落因果兔子窠邊遭野火不昧
因果粉蝶飛上梨花朵參。】

「大名雪巖滿禪師參普照寶寶垂示語曰兄弟年俊
正宜參叩老僧當年念念常以佛法為事滿避席曰
禴尚而今如何也寶曰如生冤家相似滿曰若不得
此語幾何枉行千里寶下禪床握滿手曰作家那。」

【師云普照當初待他問和尚而今如何也分頂門
一棒或再進語再與一棍且教這漢參三十年普
照若行得此令吾宗不致寂寥也便軟拖拖地道
作家那雖然爛泥裏有剌作者方知。】

「百丈普請钁地次。忽有一僧聞鼓鳴。舉钁頭大笑便
歸。丈曰俊哉。此是觀音入理之門。丈歸院乃喚其僧
問。適來見甚麼道理便恁麼。曰適來肚饑聞鼓聲歸
喫飯。丈乃笑。」

【師云這僧聞鼓聲舉钁頭大笑便歸。叢林喧傳趙
州洗缽盂話。此則因緣寧不勝他十倍。但在千百
眾中奪錦而歸。及乎詢其所以。卻又將扇子掩面
而避。鏡清云溈山當時有此僧。鼓山云溈山當時
無此僧。普請钁地次時實有此僧。荷鋤歸去實無
此僧。則二師為僧擔板各有所見。要識此僧也大
難在。分明只在秋江上。明月蘆花何處尋。】

「鹿門覺禪師示眾。曰盡大地是學人一卷經。盡乾坤
是學人一隻眼。以者箇眼讀如是經。千萬億劫無有
間斷。」

【師云正恁麼時。有經處無眼。有眼處無經。舉意讀
時便成間斷。報恩秀云看經不易。師咄云。寐語作
麼。】

「百丈謂眾曰。有一人長年不喫飯不道饑。有一人終
日喫飯不道飽。一僧著語云。一對鴛鴦池邊獨立。一
雙孤雁撲地高飛。」

【師云墮地獄如箭射。一僧著語云。渠今正是我。我
今不是渠。師云銜銕負鞍有日在。且道過在甚麼
處。試檢點看。】

「報恩萬松行秀禪師示眾。曰機輪轉處智眼猶迷。寶
鏡開時纖塵不度。開拳不落地。應物善知時。兩刃相
逢時如何回互。」

【師云遍身綺羅者。不是養蠶人。】

「大名寶禪師示眾。云若論此事如人作針線幸然。針
針相似。忽見人來不覺失卻了針。者邊尋也不見。那
邊尋也不見。卻自曰近處尚不見。遠處那裏得來。多
少時尋不得。心煩不好昏悶。打睡拽衣就枕。方就枕
時驀然一劄。曰原來在這裏。」

【師云且道是針不是針。復曰大名不能為後人抽
釘拔楔。作灑落了事人。反引渠向針線上作活計。
就使摸索得來。往往迷頭認影。雖然三十年後一
回飲水一回噎。】

「南泉問黃檗。定慧等學明見佛性。此理如何。檗曰十
二時中不依倚一物。泉曰莫是長老見處麼。檗曰不
敢。泉曰漿水錢且置。艸鞋錢教阿誰還。妙喜曰路逢
劍客須呈劍。不是詩人莫獻詩。」

【師云老僧則不然。南泉還漿水錢。黃檗償艸鞋錢。
不見道賊是小人智過君子。】

「鹽官謂眾曰。虛空為鼓。須彌為椎。甚麼人打得。眾無
對。有僧舉似南泉。泉云王老師不打這破鼓。黃龍云
甚麼處是破處。直饒揀點得破處分明。我還要覓鼓
在。」

【師云山僧有鼓便打。有笛便弄。無論渠破與不破。
若要問我覓鼓在。自領出去。】

「王山體禪師發明洞上宗旨。曰既有尊貴之位。須明
尊貴底人。須知尊貴底人。不處尊貴之位。方明尊貴
不落階級。」

【師云。如何黑漆屏風上。更畫盧仝月蝕詩。】

「南泉因陸大夫道肇法師也甚奇怪。解道天地與我
同根。萬物與我一體。泉指庭前牡丹花曰。大夫。時人
見此一株花如夢相似。陸罔測。雪竇頌云。見聞覺知
非一一。山河不在鏡中觀。霜天月落夜將半。誰共澄
潭照影寒。」

【師云夢中作夢法師語。南泉夢中占夢。也大奇怪。
雪竇善於原夢。鏡裏山河影中聞見。撲碎鏡拂卻
影。可惜一株花拈向霜天月下。更來到澄潭摸索。
可不道月落夜闌。不知何處相見。知有者揀點看。】

「萬松示眾云。去則留住。住即遣去。不住不去渠無國
土。何處逢渠。在在處處且道是甚麼物。得恁麼奇特。」

【師云枰錘蘸醋。】

「南泉問座主。講甚經。主云彌勒下生經。泉曰彌勒幾
時下生。主云現在天宮未來。泉曰天上無彌勒地下
無彌勒。」

【師云南泉等閒置箇問頭。不特座主口啞。洞山被
問直得禪床振動火爐振動太陽玄地動。彼此隨
摟搜。你也動我也動。動到彌勒下生有甚了期。忽
有問天上無彌勒地下無彌勒。誰與安名。老僧直
得八萬四千毛竅一時卓立。打失了孃生鼻孔。】

「萬松示眾曰。動則埋身千丈。不動則當處生苗。直須
兩頭撒開中間放下。更買艸鞋行腳始得。」

【師云曾經三峽猿啼處。不是愁人也斷腸。】

「南泉住菴一僧到。泉向伊道。我上山去作務。待齋時
作飯自喫了。送一分上來。少時其僧作飯自喫了。卻
打破家事就床臥。泉待不見來便歸菴。見僧臥泉亦
至僧邊臥。僧便起去。」

【師云可惜這僧泯然無聞。當時風儀令人可愛。南
泉過後思君子見之晚矣。彼時下山來何不掘箇
坑將這僧埋卻。豈不據款一結。或云老漢聻。老僧
與一頓棒趁出山門。】

「萬松示眾。云踢翻滄海大地塵飛。喝散白雲虛空粉
碎。嚴從立令猶是半提。大用現前如何施設。」

【師云琉璃殿上無知識。】

「南泉示眾。云喚作如如早是變了也。如今師僧須向
異類中行。歸宗云雖行畜生行不是畜生報。泉云孟
八郎漢又與麼去也。」

【師云似地擎山不知山之孤峻。如石含玉。不知玉
之無瑕。大通智勝遷座而成正覺。善財童子別峰
而見德雲。僧云智不到處切忌道著。道著即頭角
生卻。為甚麼作這般語話。乃喝一喝云孟八郎漢
又與麼去也。】

「萬松示眾。曰向上一機鶴沖霄漢。當陽一路鷂過新
羅。直饒眼似流星未免口如匾擔。且道是何宗旨。」

【師云閉眼食蝸牛。一場酸澀苦。】

「南泉問僧夜來好風。僧云夜來好風。泉云吹折門前
一株松。僧云吹折門前一株松。次問一僧。云夜來好
風。僧云是甚麼風。泉云吹折門前一株松。僧云是甚
麼松。泉云一得一失。」

【師云一僧云這公案與趙州驗二菴主法眼指簾
一樣。一僧云刁刀相似。魚魯不同。爭之不能巳。以
質之。老僧乃云一得一失。】

「西京雪庭福裕禪師因僧問。如何是祖師西來意。庭
曰待乳峰點頭即向汝道。師曰一字入公門九牛拔
不出。僧復問曰。如何是尊貴一路。庭曰漁歌驚起沙
汀鷺。飛出蘆花不見蹤。」

【師云乳峰點頭也。道箇甚麼。火裏鷦鷯吞大蟲。】

「南泉上堂云。王老師自小養一頭水牯牛。擬向溪東
牧。不免犯他國王水艸。擬向溪西牧。不免犯他國王
水艸。不如隨分納些些。總不見得。」

【師云且道這些子還是溪西溪東。除是這牛兒不
齧一莖艸。不飲一滴水始得。就使牽到他方世界
外。還出得他國王水土麼。試請王老師定當看。】

「靈隱文泰禪師上堂云。塵劫來事只在於今。河沙妙
德總在心源。試教渠覿面相呈。便不解當風拈出。且
道過在甚麼處。卓拄杖曰。秪為分明極。翻令所得遲。」

【師云只如靈隱還拈得出麼。若拈得出何不略借
一觀。若拈不出河沙妙德向何處去也。隔牆恩怨
如何說。獨抱琵琶月下彈。】

「南泉上堂云。王老師賣身去也。還有人買麼。一僧出
曰某甲買。師曰不作貴不作賤。汝作麼生買。僧無對。」

【師云雪竇拈云雪竇擬酬箇價。直令南泉進且無
路。退亦無地。不作貴不作賤。作麼生買。別處容和
尚不得。山僧獨愛此語。然雖如是。雪竇只可作南
泉奴。秪如進且無路。退亦無地。還容得雪竇麼。】

「寶應遇禪師因僧問如何是西來的的大意。遇曰風
送泉聲來枕畔。月移花影到􃄳前。」

【師曰大小祖師引人向聲色裏作窠臼。好與三十
棒。除卻聲色也與三十棒。秪如老僧聻。點石化為
金玉易。勸人除卻是非難。】

「南泉云三世諸佛不知有。狸奴白牯卻知有。」

【師云試問如何是狸奴白牯知有的事。或曰黃金
國土琉璃地。師子巖前水艸香。作恁麼語話。銜銕
負鞍有日在。】

「香嚴文才禪師依縫州福嚴普公出家。嘗讀證道歌
至幻化空身即法身之句。豁然契悟。乃入還源之室。」

【師云若向這裏悟去。披毛戴角有日在。】

「鹽官安國師一日喚侍者。曰將犀牛扇子來。者曰破
也。安曰扇子既破。還我犀牛兒來。者無對。」

【師云犀牛兒隨扇子破了。就將得來也。是無用之
物。投子云不辭將出恐頭角不全資福作一圓相。
心中書牛字。師云當時鹽官原向侍者根討箇活
潑潑的牛兒。諸方拈頌總是死牛。良久云。老僧恁
麼告報還得麼。】

「俱空契斌禪師因僧問。如何是空劫巳前底事。斌曰
烏龜向火。」

【師云料掉沒交涉。且道過在主家賓家。這裏明得。
方許你會空劫巳前事。如或不明。且看烏龜向火。】

「魯祖寶雲禪師尋常見僧來。便面壁。南泉聞乃云我
尋常向僧道佛未出世時會取。尚不得一箇半箇。他
漝麼驢年去。」

【師云也奇怪。古人拈弄箇事。費卻許多威神。露風
規於百艸頭上。總不放過。釋迦掩室淨名杜口。須
菩提晏坐巖中諸天散花謝法。又何常絕無會取
領意者。南泉作箇語話學人。須知巖頭道雪峰我
當時不與伊道箇末後句。若識得末後句。天下人
沒奈伊何。吁。番令力耕者半作賣花人。】

「大覺方念禪師遊初祖面壁處。忽然契悟。乃曰五乳
峰前好箇消息。大小石頭塊塊著地。」

【師云祖師恁麼悟去。且教面壁僧曰和尚不肯古
人耶。師打一下曰。你還夢見麼。】

「盤山寶積禪師云。諸禪德譬如擲劍揮空。莫論及之
不及。斯乃空輪無跡。劍刃無󲍷。若能心心無知。妙喜
云咄咄咄。我王庫內無如是刀。」

【師云若論本色衲子。實無是刀。若論本色衲子。實
有是刀。一僧哂曰。不見盤山道學者勞形如猿捉
影。喝一喝曰情知你坐在鬼窟裏。】

「雲門澄和尚至。雲棲蓮大師舉高峰海底泥牛話問
門。門推出傍僧曰大眾證明。蓮頷之。」

【師云彼時此語傳之海內。直得須彌震動。大海波
騰。阿脩羅手擎日月。高聲唱曰邪正不分。過由傍
僧。】

「澧州苕溪道行禪師嘗曰。吾有大病非世所醫。」

【師云吾有大病。一物可醫。不識是甚麼物。若拈得
出。可與苕溪同病。】

「雲門澄和尚一日送亡僧回。雲棲問亡僧遷化後向
甚麼處去。門出眾曰謝和尚挂念。棲休去。」

【師云雲門老漢雖善機宜。還得替這僧入涅槃堂
始得。】

「西園曇藏禪師一日燒浴次。僧問何不使沙彌。師撫
掌三下。曹山云一等是拍手撫掌。就中西園奇怪。俱
胝一指頭禪。蓋為承當處不諦當。」

【師云俱胝一指。諸方古宿拈頌揄揚。不翅稻麻竹
葦。曹山引西園一相形比和俱胝承當時便差了。
大眾為復是一期壓捺。為復別有道理。有者道古
人提唱總不可作實法會。理固如此也須要頭腦。
清楚西園撫掌是甚時節。俱胝豎指是何節目。這
裏緇素得出。許你親見西園。否則在人家屋簷下。
住著驢年去在。】

「雲門澄和尚上堂說法竟。問眾曰還有問者麼。若有
出來。祗要打艸驚蛇。一僧纔出門。曰真是一場業地。
卓拄杖下座。」

【師云這老漢圖得一時俊快。不顧後日風波。這片
地從古至今何曾清淨得來。偶然一時打艸。卻被
這僧靠倒。】

「烏臼和尚玄紹二上座參。臼問云二禪客發足何處。
玄曰江西。臼便打。玄曰久知和尚有此一機。臼曰汝
既不會後面箇師僧祗對看。紹擬近前。臼便打曰信
知同坑無異土。參堂去。」

【師云烏臼只管據令而行。彌勒釋迦立在下風。試
問二禪客還甘麼。若甘則瞎卻天下人眼。若不甘
瞎卻烏臼眼。或曰甘與不甘一併收下。也是瞎驢
趁大隊。】

「烏臼問僧近離甚處。曰定州。臼曰定州法道何似這
裏。曰不別。臼曰若不別更轉彼中去。便打。僧曰棒頭
有眼不得艸艸打人。臼曰今日打著一箇。又打三下。
僧便出。臼曰屈棒元來有人喫在。曰爭奈杓柄在和
尚手裏。臼曰汝若要山僧回與你。僧近前奪棒打臼
三下。臼曰屈棒屈棒。曰有人喫在。臼曰艸艸打著箇
漢。僧禮拜。臼曰卻與麼去也。僧大笑而出。臼曰消得
恁麼消得恁麼。」

【師云要做濟下兒孫。須知有這般機用。我坐你立
收放自由。主賓互換血脈貫通。自然風雲凜冽。所
以謂之得大自在。若一棒差排到底了無殺合。不
識曾一覽烏臼語否。今之所謂風斯下矣。】

「則川和尚摘茶次。龐蘊曰法界不容身。師還見我否。
川曰不是老僧泊答公話。士曰有問有答蓋是尋常。
川乃摘茶不聽。士曰莫怪適來容易借問。川亦不顧。
士喝曰這無禮儀老漢。待我一一舉似明眼人。川拋
卻籃。便歸方丈。」

【師云龐公向雪中覓粉。墨上尋煤。則川把定牢關。
不通水泄。可謂頭正尾正。龐公用盡自巳心。笑破
他人口。幸而免者。不為則川所逐。】

「淨盃和尚。凌行婆來禮拜。盃與坐喫茶。婆乃問盡力
道不得底句分付阿誰。盃曰浮盃無剩語。婆曰未到
浮盃不妨疑著。盃曰別有長處不妨拈出。婆歛手哭
曰蒼天中更添冤苦。盃無語。婆曰語不知偏正。理不
識倒邪。為人即禍生。後有僧舉似南泉。泉曰苦哉浮
杯。被這老婆摧折一上。婆後聞。笑曰王老師猶少機
關在。澄一禪客逢見行婆。便問怎生是南泉猶少機
關在。婆乃哭曰可悲可痛。一罔措。婆曰會麼。一合掌
而立。婆曰伎死禪和如麻如粟。一舉似趙州。州曰我
若見這臭老婆。問教口啞。一曰未審和尚怎生問他。
州便打。一曰為甚麼卻打某甲。州曰似這伎死漢。不
打更待幾時。連打數棒。婆聞卻曰趙州合喫婆手裏
棒。後僧舉似趙州。州哭曰可悲可痛。婆聞此語合掌
歎曰趙州眼光爍破四天下。州令僧問如何是趙州
眼。婆乃豎起拳頭。僧回舉似趙州。州作偈曰當機覿
面提。覿面當機疾。報汝凌行婆。哭聲何得失。婆以偈
答曰哭聲師巳曉。巳曉復誰知。當時摩竭國。幾喪目
前機。」

【師云可惜浮盃帶累著王老師。趙州不打澄禪客。
這婆子視秦無人矣。毘耶離城摩竭提國多少奇
特。我此一宗盡底掀翻。是所以光明烜赫照映千
古。設有問老僧。乃曰試舉看。僧纔舉。老僧揶揄曰
話也不會舉。更問甚麼浮盃。僧曰不識和尚如何
舉。老僧打曰可悲可痛。】

「遵布衲浴佛。時藥山曰這箇從你浴。還浴得那箇麼。
遵曰把將那箇來。藥山休去。」

【師云好箇休去。藥山豈不能似今時粗浮暗短之
流。宗旨不分血脈不貫。滿腔是生滅心勝負見。問
箇把將那箇來。便打便喝。掀翻浴盆。亂統一上。好
不知羞。我道藥山若不休去。提將來撇向東洋大
海裏。絕教他浴箇像心像意。待彌勒下生。我還要
他把將那箇來。】

「藥山因僧問平田淺草。麈鹿成群如何射得麈中主。
山曰看箭。僧放身便倒。山曰侍者拖出這死漢。僧便
走。山曰弄泥團漢有甚麼限。」

【師云這僧置箇問頭也不易。及乎發箭原來是箇
死鹿。或幸而他處飲甘露而再生。不失其為威音
王如來始祖。復望空作彎弓式。】

「藥山因僧問學人有疑請師決。山曰待上堂時來與
汝決。至晚上堂。眾集。山曰今日決疑。上座在甚麼處。
其僧出眾而立。山下禪床把住曰。大眾這僧有疑。便
與一推。卻歸方丈。」

【師云是醍醐是毒藥。殺人劍活人刀。】

「藥山久不陞座。一日院主白云大眾久思和尚示誨。
曰打鐘著。時大眾纔集定。便下座歸方丈。院主隨後
問云。和尚許為大眾說法。為甚麼一言不措。山曰經
有經師。論有論師。爭怪得老僧。」

【師云經師論師不失其為藥山於一彈指頃成就
靈山百萬龍神人非人等。有箇漢斷斷不受老漢
顢頇。可以為千佛師。藥山雖用盡伎倆。爭怪得這
僧。】

「丹霞燒木佛院主墮眉須。」

【師云時天實寒。大地人凍死幾半。獨丹霞有出身
之路。不致為害。院主為常住惜責任當言這是常
理。祗如寮舍僧徒鑪煨榾柮熾炭閒談。院主為客
計則吝。為主計則奢。還知丹霞眉鬚被火燎卻賴
得院主救取一半麼。是則龍女頓成佛。非則善星
生陷墜。】

「丹霞訪龐居士。見女子靈照洗菜次。霞曰居士在否。
女子放下菜籃叉手而立。霞又問居士在否。女子提
籃便行。霞遂回。須臾居士歸。女子乃舉前話。士曰丹
霞在麼。女曰去也。士曰赤土塗牛妳。」

【師云維摩會上散花天女與舍利弗用盡神力顯
箇不思議解脫法門。不如靈照一箇菜籃十八代
先靈同受供養。丹霞只見菜籃惜乎不見居士。靈
照若不是箇菜籃。何處覓他父親。居士曰赤土塗
牛妳。非此一端。】

「黃檗希運禪師一日捧缽向南泉位上坐。泉入堂見
乃問長老甚年行道。檗曰威音王巳前。泉曰猶是王
老師兒孫。下去。檗便過第二位。泉休去。」

【師云王老師年尊。何不退位。致使後代兒孫向頭
上屙是何道理。】

「黃檗示眾云。還知大唐國裏無禪師麼。時有僧問諸
方尊宿盡聚眾開法。為甚麼事卻道無禪師。檗曰不
道無禪。秪是無師。」

【師云黃檗一時將箇正法眼擉瞎。要津坐斷。卻被
箇噇酒糟漢一拶粉碎。】

「大慈寰中禪師上堂。山僧不解荅話秪能識病。時有
僧出。寰便歸方丈。」

【師云不是這僧。爭見國手。且道這僧是甚麼病。我
道這問便是還甘麼。】

「趙州到一菴主處。問有麼有麼。主豎起拳頭。州曰水
淺不是泊船處。便行。又到一庵主處。問有麼有麼。主
亦豎起拳頭。州曰能縱能奪能殺能活。便作禮。」

【師云一樣拳頭。兩箇菴主兩樣判斷。一箇拳頭生
銕鑄就純鋼打成。一任挨排還曾動著他絲髮許
麼。然不可不知趙州擇法眼亦不可失二菴主。又
要知趙州落處。不可顢頇不可儱侗。豎起拳頭云。
試定當看。】

「趙州因僧問學人乍入叢林乞師指示。州云喫粥了
也未。云喫粥了也。州云洗缽盂去。其僧因此大悟。後
雪竇云我不似雲門為蛇畫足。直言向你道問者如
蟲禦木。荅者偶爾成文。雖然與麼瞎卻衲僧眼。作麼
生免得此過。諸仁者要會麼。還爾趙州喫粥也未拈
卻這僧喫粥了也。雪竇與你拄杖子歸堂。」

【師云這僧千餘年下又得雪竇一拄杖子。老僧道
且緩緩地。要過趙州橋則易。要闖雪竇關則難。無
風荷葉動。決定有魚行。復云瞎。】

「趙州因僧問如何是祖師西來意。州曰庭前柏樹子。
曰和尚莫將境示人。州曰我不將境示人。曰如何是
祖師西來意。州曰庭前柏樹子。後法眼以此話問光
孝覺。覺曰無。眼曰往來皆謂趙州有此話。上座何得
言無。覺曰先師實無此語。莫謗先師好。」

【師云衲子競頭紛紜柏樹子話。則所尚者豈非話
柄。縱你識得趙州意。還須知有覺銕嘴這一門限
在。卓拄杖一下云。今日要與光孝相見者試道看。
一僧纔出。師便打。僧掀翻香案。師直打趁出。】

「趙州因僧問狗子還有佛性也無。州云無。」

【師云妙喜將僧問一節至趙州荅無處止。令學者
參。但透得無字一切皆明。又五祖演和尚示眾云。
狗子勝貓十萬倍。要須摟破南泉窠窟。掀翻趙老
家私。再看五祖為甚麼平白地上分箇勝負。為復
抑揚之語耶。為復故意扭捏耶。為復一期方便耶。
若作如此見解。不惟不識五祖。要見南泉趙州遠
之遠矣。亦且嘔血有日在。古德一般提箇事。利害
在甚麼處。法性不寬波瀾不廣。不到七通八達。難
以評量古今。卻不是一味蓋抹得去的道理。不見
道。當時摩竭國幾喪目前機。】

「趙州因侍者報大王來也。州云萬福大王。者云未到
在。州云又道來也。」

【師云侍者虛報軍情。趙州望敵輕進。直得雙鳳雲
中扶輦下。六鰲海上駕山來。】

「趙州因二僧相推不肯作第一座。主事白州。州曰總
教他作第二座。事曰第一座教誰作。州曰裝香著。事
曰裝香了也。州曰戒香定香慧香解脫香。」

【師云趙州著箇座元於佛祖位上。使天下叢林無
敢正坐規繩。自此一跌直至于今整理不起。還有
人為法社正紀綱者麼。不必相推請來相見。如無
則山僧擯卻聖僧去也。】

「趙州因僧問至道無難惟嫌揀擇。是時人窠臼否。州
曰曾有人問老僧直得五年分疏不下。」

【師云趙州古佛尚且經年道不得。何況其餘。你們
只管亂開大口。旁僧哂之。師打三下。曰舉似明眼
人看。】

「趙州勘臺山婆子。」

【師云趙州婆子這僧以諸方判斷互有勘破處。臺
山一條路直得七灣八曲無所適從。不若這一隊
漢。總被臺山路勘破。合喫臺山路手中棒。這也免
不得依樣畫貓兒。還知麼。這婆子是箇老滑頭。佛
來也恁麼道。祖來也恁麼道。趙州久經行陣的老
將。豈是尋常行腳之流。這僧踏毘盧之頂超佛祖
之上。若論趙州勘破婆子。蘇盧悉利娑婆訶。婆子
勘破趙州。悉利蘇盧娑婆訶。這僧勘破婆子。蘇盧
蘇盧娑婆訶。臺山勘破諸方。悉利悉利娑婆訶。僧
云和尚聻。師云老僧罪過。】

「趙州因有一婆子。令人送錢。請轉藏經。州受施利了。
卻下禪床轉一匝。乃曰傳語婆。轉藏經巳竟。其人回
舉似婆。婆曰比來請轉全藏。如何秪為轉半藏。」

【師云趙州既受施利。許為轉藏。以不全轉。大失所
望。歷來禪林諸大老拈頌批判。總為那半藏。欲補
趙老之不足。細筭大藏之數。卻也爭不多了。其餘
只待星宿劫千佛出世以補之。或不能。待老僧不
惜腕頭氣力。代為一二。卻也懶下禪床。更不能繞
經周匝。極是省便。分明記取數目。更不可謂老僧
負汝也。】

「趙州因僧問承聞和尚親見南泉是否。州云鎮州出
大蘿葡頭。」

【師云要見南泉則易。要見趙州則難。要見趙州則
易。要見蘿葡則難。還有要見蘿葡者麼。請來與老
僧相見。老僧賣身供養他。不見道拾薪設食。乃至
以身而為床座。】

「金川操禪師請米和尚齋。不排座位。米一到便展坐
具禮拜。操下禪床。米乃坐操位。操卻席地而坐。齋畢。
米便去。侍者曰和尚受一切人供養。今日坐位被人
奪卻。操曰三日後來即受敕在。三日後米果來。曰前
日遭賊。」

【師云當時米和尚一到便席地而坐。絕教金川上
天無路入地無門。直坐到樓至如來出世。我那時
再來與渠相見。以手斫額曰貓。】

「湖南上林戒靈禪師初參溈山。山曰大德作甚麼來。
林曰甲冑全具。山曰卸卻了來與上座相見。林曰卸
了也。山咄曰。賊尚未打卸。作甚麼。林無對。仰山代曰。
請和尚屏卻左右。溈山以手指曰喏喏。林後參永泰
方諭其旨。」

【師云且道上林悟溈山旨耶。悟仰山旨耶。若從溈
山上悟來。甲冑何在。若從仰山上悟來。試問仰山
還曾屏卻也未。若總不恁麼。從自巳領得卸卻箇
甚麼。或曰和尚何得以巳方人。以手指曰喏喏。】

「溈山上堂。僧出曰請和尚說法。溈曰我為你得徹困
也。僧禮拜。」

【師曰須知溈山未上堂早巳徹困也。】

「溈山一日喚院主。主便來。溈曰我喚院主汝來作甚
麼。主無對。又令侍者喚第一座來。座便至。溈曰我喚
第一座汝來作甚麼。座亦無對。」

【師云若是不來有違師命。隨喚而至又觸師嫌。巳
後第一座師自下堂見他便了。】

「溈山一日見劉銕磨來。溈曰老牸牛汝來也。磨曰來
日臺山大會齋師還去麼。溈放身作臥勢。磨便出。」

【師云溈山被銕磨一問。直得倒街臥路。牛馬踐踏。
總不顧也。且道大會齋還去不去。到來日再看。】

「溈山與仰山行次。指前枯樹問仰山云。前頭是甚麼。
仰云只是枯樹子。溈卻問耘田翁。翁亦云枯樹子。溈
云這耘田翁向後亦有五百眾。」

【師云溈山作恁麼語話。耘田翁未肯點頭在。】

「雲巖掃地次。道吾曰太區區生。巖曰須知有不區區
者。吾曰恁麼則第二月也。巖豎起掃帚曰。是第幾月。
吾便休去。玄沙曰正是第二月。」

【師云雲巖果是第二月。玄沙只見第二月。爭者不
是。辨者不真。所以道吾休去。】

「靈雲志勤禪師見桃花悟道。有偈呈溈山云。三十年
來尋劍客。幾回落葉又抽枝。自從一見桃花後。直至
如今更不疑。溈覽偈詰其所悟。乃符契。囑曰從緣悟
得永無退失。善自護持。玄沙聞云諦當甚諦當。敢保
老兄未徹在。」

【師云靈雲若不是玄沙。幾被桃花誤了一生。溈山
也是憐兒不覺醜。或有問老僧靈雲未徹在甚麼
處。曰不妨疑著。】

「仰山在溈山為直歲作務歸。溈問甚處來。仰曰田中
來。溈曰田中多少人。仰插鍬乂手而立。溈曰今日南
山大有人刈茅。仰拔鍬便行。」

【師云作務歸來父子酬唱。直得填溝塞壑無處出
頭。雪竇道仰山被溈山一問直得無繩自縛。死去
十分。還知仰山麼。偶行花下路。驚起樹頭鶯。】

「臨濟見僧來。舉起拂子。僧禮拜。濟便打。又有僧來。濟
亦舉起拂子。僧不顧。濟亦打。又僧來參。濟舉拂子。僧
曰謝和尚指示。濟亦打。」

【師云有賓有主有照有用。其中一棒超諸佛之先。
一棒為列祖頂門。一棒撐天拄地。試揀點看。旁僧
云這老漢向這裏分先分後論佛論祖。師便打。】

「臨濟問僧甚處來。曰定州。濟拈棒。僧擬議。濟便打。僧
不肯。濟曰巳後遇明眼人去在。僧後參三聖纔舉前
話。三聖便打。僧擬議。聖又打。」

【師云竹上泉通竹下水。澗東花發澗西紅。】

「三聖慧然禪師至仰山。山問汝名甚麼。聖曰慧寂。山
曰慧寂是我名。聖曰我名慧然。山大笑。」

【師云仰山向虛空裏穵縫。三聖煉石補天。陳希夷
一覺睡千年。至今不知直是好笑。】

「三聖上堂云。我逢人即出。出則不為人。便下座。興化
云我逢人則不出。出則便為人。」

【師云三聖不為人。不知誤卻多少人。興化便為人。
不知誤卻多少人。還有不誤者麼。相看兩不厭。惟
有敬亭山。】

「桐峰庵主。僧問和尚這裏忽遇大蟲來時如何。主便
作大蟲吼。僧作怖勢。主大笑。僧曰這老賊。主曰爭奈
老僧何。」

【師云桐峰不用棒所以妙。這僧不用喝所以妙。桐
峰大笑這僧亦大笑。梁山泊裏稱豪傑。看來都是
不良人。】

「夾山將示滅。垂語洛浦曰石頭一枝看看即滅矣。浦
曰不然。山曰何也。浦曰他家自有青山在。山曰苟如
是即吾宗不墜矣。」

【師云石頭一枝有賴洛浦。此語墜吾宗者。惜夾山
後語。減價賣絲帛。兒孫盡布衣。】

「白頭因參韶山。山問莫是多口白頭因麼。因曰不敢。
山曰多少口。曰通身是。山曰尋常向甚麼處屙。曰向
韶山口裏屙。山曰有韶山口即得。無韶山口向甚麼
處屙。因無語。山便打。」

【師云撥艸蛇傷惹火燒身。恁麼人在在有之。因禪
多口直得閉殺。韶山無口直得屙殺。】

「巖頭一日參德山。方跨門便問。是凡是聖。山便喝。巖
便禮拜。有人舉似洞山。山曰若不是奯公。大難承當。
巖曰洞山老人不識好惡。錯下名言。我當時一手抬
一手搦。」

【師云還是洞山錯巖頭錯。復云德山有定乾坤的
句。巖頭握閫外之威權。雖二大老猶不免千秋之
下遭人揀點。且看他罅漏必竟在甚麼處。】

「雪峰普請次。路逢一獼猴。峰曰人人有一面古鏡。這
箇獼猴亦有一面古鏡。三聖曰曠劫無明何以彰為
古鏡。峰曰毛生也。聖曰這老漢著甚麼死急。話頭也
不識。峰曰老僧住持事繁。」

【師云好一面古鏡。被二大老椎得粉碎。直至如今
要箇完全也難得。一僧曰老漢又恁麼去也。師云
老僧罪過。】

「雪峰因僧問聲聞見性如夜見月。菩薩見性如晝見
日。未審和尚見性如何。峰打三下。後問巖頭。頭打三
掌。」

【師云雪峰打巖頭打。若論見性如隔羅縠在。】

「雪峰上堂云南山有一條鱉鼻蛇。汝等諸人切須好
看。長慶出曰今日堂中大有人喪身失命。雲門以拄
杖攛向峰前作怕勢。有僧舉似玄沙。沙曰須是稜兄
始得。雖然如是。我即不然。曰和尚作麼生。沙曰用南
山作麼。」

【師云雪峰毒氣薰蒸。長慶拚命挨拶。雲門矢上加
尖。堪作甚麼話。玄沙用南山作麼。巧不如直。然雖
如是。即今還有不被其所薰者麼。不妨出來與老
僧相見。罷罷。救得來巳是不堪了也。】

「雪峰上堂云盡大地撮來如粟米粒大。拋向面前漆
桶不會打鼓普請看。」

【師云會得則埋身千丈。不會則遍地塵埃。】

「雪峰上堂云。諸上座望州亭與汝相見了也。烏石嶺
與汝相見了也。僧堂前與汝相見了也。」

【師云請和尚下涅槃堂裏去。】

「北院通禪師問夾山曰。目前無法意在目前。不是目
前法非耳目之所到。豈不是和尚語。山曰是。院乃掀
倒禪床乂手而立。山起打一拄杖。院乃下去。」

【師云夾山好拄杖。秪是分付遲了。待北院問到豈
不是和尚語處便打。此時北院縱有神用。也措手
不及。雖然如是。北院待夾山打一下始行。是何意
思。弄玉巳隨蕭史去。丹青留與後人狂。】

「芭蕉慧清禪師上堂。拈拄杖云你有拄杖子我與你
拄杖子。你無拄杖子我奪卻你拄杖子。靠拄杖下座。」

【師云老僧即不然。你有拄杖子不是我與的。你無
拄杖子不是人奪你的。與不得奪不得。善用則敲
骨打髓。不善用則當面著賊。芭蕉滯貨只好靠壁。】

「玄沙師備禪師問鏡清。教中道不見一法為大過惡。
且道不見甚麼法。清指露柱云。莫是不見這箇法。沙
曰淛中清水白米從汝喫。佛法未夢見在。」

【師云玄沙幸遇鏡清。若是箇返躑的漢。那裏容得
我常見欺敵者亡。】

「雲門到洞巖。巖問作甚麼來。門云親近和尚來。巖曰
亂走作麼。門曰蹔時不在。巖曰知過即得。門曰亂走
作麼。」

【師云得便宜處失便宜。】

「雲門問臥龍。明巳底人還見有巳麼。龍曰不見有巳
始明得巳。又問長連床上學得底是第幾機。龍曰是
第二機。曰如何是第一機。龍曰緊峭草鞋。」

【師云錦包特石。銕裏綿團。】

「雲門聞齋鼓。曰鼓聲咬破七條。乃指僧曰抱取貓兒
來。良久曰。且道鼓因甚置得。眾無對。乃曰因皮置得。
我尋常道一切聲是佛聲。一切色是佛色。盡大地是
箇法身。枉作佛法知見。如今柱杖但喚作拄杖。見屋
但喚作屋。」

【師云鼓因皮置得。拄杖喚拄杖。屋喚屋。瞎卻雲門
一眾眼即得。如何瞎卻天下人眼。】

「雲門云光不透脫有兩般病。一切處不明面前有物
是一。又透得一切法空。隱隱地似有箇物相似亦是。
光不透脫又法身亦有兩般病。得到法身為法執不
忘。巳見猶存。坐在法身邊是一。直饒透得法身去放
過即不可。子細點檢將來。有甚麼氣息亦是病。」

【師云世尊三昧迦葉不知。迦葉三昧阿難不知。阿
難三昧商那和脩不知。佛祖三昧眾生不知。眾生
三昧山河大地不知。燈籠三昧露柱不知。打破情
識窠臼。掀翻從前鬼窟。柏樹子開花。虛空粉碎。且
道是三昧是病。若撿點得出。好參雲門禪。撿點不
出。不免髑髏前見鬼。試商量看。】

「雲門垂語云。人人盡有光明在。看時不見暗昏昏。作
麼生是諸人光明。自代云廚庫三門。又云好事不如
無。」

【師云雲門代兩語。一語水裏拈星。一語山頭張網。
大唐國裏打鼓。新羅國裏鳴鐘。料掉沒交涉。請歸
堂喫茶。】

「雲門拈杖云凡夫實謂之有。二乘析謂之無。圓覺謂
之幻有。菩薩當體即空。衲僧家見拄杖便喚作拄杖。
行但行坐但坐。不得動著。」

【師拈拄杖云。凡夫二乘緣覺菩薩。總向這裏著倒。
直得行不得坐不得。動不得靜不得。擲下云如今
拋向東洋大海裏。免教向這枯木上生枝生葉。】

「雲門因僧問樹凋葉落時如何。門云體露金風。」

【師云釋迦老子無事向水中撈月。達磨祖師有手
只可擎空。挨得黃檗痛棒。再到睦州折腳。三箇毬
子一時輥來。四下藤條好稱禪佛。豎拂子云。雲門
大師來也。你若向體露金風上見。崖州萬里。】

「雲門問嶺中順維那。古人豎起拂子放下拂子。意旨
如何。順曰拂前見拂後見。門曰如是如是。師後舉問
僧。你道當初諾伊不諾伊。僧無對。門曰可知禮也。」

【師云和尚也須防護口業好。】

「雲門上堂拈起拂子云。這裏得箇入處。去捏怪也。日
本國裏說禪。三十三天有箇人出來喚云。特舍兒擔
枷過狀。」

【師云是時諸天子雨曼陀羅花。摩訶曼陀羅花。曼
殊沙華。摩訶曼殊沙華。旃檀香風。悅可眾心漆桶
不快請過一邊。】

「雲門上堂。眾集門。以拄杖指面前曰。乾坤大地微塵
諸佛。總在裏許爭佛法覓勝負。還有人諫得麼。若無
人諫得。老漢為你諫看。僧曰請和尚諫。門曰這野狐
精。」

【師云這老漢挾勢陵人。取面鏡來。請老漢試照看。
且道面皮厚多少。】

「雲門上堂。眼睫橫亙十方。眉毛上透乾坤。下透黃泉。
須彌塞卻汝咽喉。還有人會得麼。若有人會得。拽取
占波國共新羅鬥額。」

【師云上南京船往福建去。北京人來為甚麼不得
江西信。試道看。】

「風穴延沼禪師上堂云。若立一塵。家國興盛野老顰
蹙。不立一塵家國喪亡野老安帖。於此明得闍黎無
分全是老僧。於此不明老僧即是闍黎。闍黎與老僧
亦能悟卻天下人。亦能瞎卻天下人。欲識闍黎麼。右
邊一拍曰這裏是。欲識老僧麼。左邊一拍曰這裏是。」

【師云喫官酒臥官街。當處死當處埋。妙手何須誇
板拍。三台須是大家推。】

「明招德謙禪師在疾。一日國泰深和尚來問疾。侍者
通報云。深師叔來。明乃令請入方丈。明曰阿㖿阿㖿。
深師叔救取老僧。深云和尚有什麼救處。明舉頭一
覷云咦。眼子烏㖀㖀地。依前是舊時深上座。乃回身
面壁。便不相見。」

【師云高聲喚侍者拏湯來。復云苦哉屈哉。】

「明招與僧擁罏僧問。目前無法意在目前。不是目前
法。非耳目所到。那句是主那句是賓。明指火罏曰與
我向此中拈一莖眉毛得麼。僧曰非但學人盡大地
人喪身失命。明曰汝因甚麼自把髻投衙。」

【師云前不搆村後不搆店。且幸留得箇火罏子。】

「招慶道匡禪師於中路按拄杖問僧云。上窟泥下窟
泥。僧云上窟泥。招打一棒。又問一僧。僧云下窟泥。招
亦打。又問明招。招放下泥擔乂手云。請師鑑招。便休。」

【師云上窟也打下窟也打。放下泥擔便休去。好不
了事。且道是賞伊是罰伊。若撿點不出。也與你一
拄杖。】

「大龍智洪禪師。僧問色身敗壞。如何是堅固法身。龍
曰山花開似錦澗水碧如藍。」

【師云試問大龍還曾夢見堅固法身麼。】

「廣德周禪師因僧問。教中道阿逸多不斷煩惱。不脩
禪定。佛記此人成佛無疑。此理如何。廣曰鹽又盡炭
又無。曰鹽盡炭無時如何。廣曰愁人莫向愁人說。說
向愁人愁殺人。」

【師云不是問津來洞口。安能遊遍武陵春。】

「洞山守初禪師參雲門。門問近離甚處。初云查渡。門
云夏在甚麼處。初云湖南報慈。門云幾時離彼。初曰
八月二十五。門曰放汝三頓棒。初明日卻上問訊。昨
日蒙和尚放三頓棒。不知過在甚麼處。門曰飯袋子。
江西湖南便恁麼去。初於言下大悟。」

【師云雲門到這裏也把不住。使人上頭上臉。會見
老胡一枝掃土而盡。】

「洞山初示眾云言無展事。語不投機。乘言者喪。滯句
者迷。於此四句語中見得分明也。作箇脫灑衲僧根
椽片瓦粥飯因緣。堪與人天為善知識。於此不明終
成莽鹵。」

【師云夜夢不吉題破在壁。君子讀過化為大吉。】

「洞山因都監大保問眼處入正受諸塵三昧起此意
如何。洞山云洞山茶碗裏有太保。太保茶碗裏有洞
山。太保無語。卻將此語問谷隱。隱云不落無言。說問
延慶。慶云喚甚麼作三昧。」

【師云一箇老婆禪。一箇新婦禪。一箇女兒禪。總被
太保折倒了也。】

「奉先深禪師同明和尚到淮河。見人牽網。有魚從網
透出。深曰明兄俊哉。一似箇衲僧相似。明曰雖然如
此。爭如當時不撞入網羅好。深曰明兄你欠悟在。明
至中夜方省。」

【師云一年被蛇咬。三度怕爛草。】

「首山省念禪師因僧問如何是佛。山曰新婦騎驢阿
家牽。曰未審此語甚麼句中收。山曰三玄收不得。四
句豈能該。曰此意如何。曰天長地久日月齊明。」

【師云欽深淵默漆雞頭大將軍除壁虱。】

「龍濟紹修禪師示眾云。具足凡夫法凡夫不知。具足
聖人法聖人不會。聖人若會即是凡夫。凡夫若知即
是聖人。此語具一理二義。若人辨得。不妨於佛法中
有箇入處。若辨不得。莫道不疑。」

【師云辨得來也是艸裏漢。辨不來也是艸裏漢。
龍濟不敢批評。請自領去。】

「法眼禪師因僧問。聲色兩字甚麼人透得。眼即謂眾
曰諸上座且道這僧還透聲色也未。若會此僧問處。
透聲色也不難。」

【師云平地上死人無數。】

「石霜諸禪師問英首座。近離甚處。英曰金鑾。霜曰去
夏在甚處。英曰金鑾。霜曰前夏在甚處。英曰金鑾。霜
曰先前夏在甚處。英曰和尚何不領話。霜曰我不能
勘得汝。教庫下供過奴子來勘。且點一碗茶來與汝
濕口。」

【師云石霜不柰這擔板漢何。只得打箇懸空觔斗。
何不與渠本分艸料。趕出山門。絕教渠一世向金
鑾坐著。】

「大愚芝禪師示眾云。三世諸佛不知有。狸奴白牯卻
知有。乃拈拂子云。狸奴白牯總在這裏放光動地。何
為如此。兩段不同。」

【師云大愚拈箇狸奴白牯還曾夢見麼。】

「大愚因僧問通身是眼。口在甚麼處。愚曰三跳。僧曰
不會。愚曰章底詞秋罷歌韻向春生。」

【師云大愚果有懸河之辨。爭奈這僧無眼。】

「舒州法華全舉禪師到瑯琊覺和尚處。琊問近離甚
處。華曰兩浙。曰船來陸來。華曰船來。曰船在甚處。華
曰步下。曰不涉程途一句作麼生道。華以坐具摵一
摵。曰杜撰長老如麻似粟。拂袖而出。琊問侍者。此是
甚麼人。者曰舉上座。琊曰莫是舉師叔麼。先師教我
尋見伊遂下旦過問上座莫是舉師叔麼。莫怪適來
相觸忤。華便喝。復問長老何時到汾陽耶。曰某時到。
華曰我在浙江早聞你名。元來見解秪如此。何得名
播寰宇。琊遂作禮曰某甲罪過。」

【師云妙喜曰賓則始終賓。主則始終主。二大士驀
劄相逢。主賓互換。直下發明臨濟心髓。苟非徹證
向上巴鼻。具出常情正眼。未免作得失論量。復引
雲門問洞山近離甚處。曰查渡。夏在甚處。曰湖南
報慈。幾時離彼。曰八月二十五。門云放你三頓棒。
為證大慧法眼精明鑑徹千古。使法華瑯琊輝騰。
末後石霜克賓亦得之以發揚。不合為蛇添足。具
眼者試揀點看。】

「法華示眾云釋迦不出世。達磨不西來。佛法遍天下。
談玄口不開。」

【師云法華龍頭蛇尾。】

「天衣義懷禪師示眾云。古人云五蘊山頭一段空。同
門出入不相逢。無量劫來賃屋住。到頭不識主人翁。
有老宿拈云。既不識他當初問甚麼人賃屋。恁麼拈
也太遠在。何故。須知死人路上有活人出身處。活人
路上死人無數。那箇是活人路上死人無數。那箇是
死人路上活人出身處。若撿點得分明。拈卻炙脂帽
子。脫卻鶻臭布衫。」

【師云辨金鋀分玉石。還他天衣古佛。不解出身者
不免向鬼窟裏作活計。這裏甄別得出。正好戴卻
炙脂帽子。穿卻鶻臭布衫。且道與古人是同是別。】

三宜盂禪師語錄卷八
住雲門顯聖寺門人淨範編
山陰嗣法弟子祁淨超較訂

* 頌古

「世尊初生雲門太平。」

【韓侯開國巳多謀。豈憶邦寧將不留。堪笑雲門誠
厚面。自添脂粉不知羞。】

「世尊拈華迦葉微笑。」

【杜鵑飛入春園裏。穩蹋華枝零碎語。林間驚起昔
愁人。眼看華枝淚如許。最難舉。東土西天驟紅雨。】

「五通仙人問那一通。」

【那一通你問。我猢猻上樹偷生果。滿口嚼得不甘
香。眼裏耳裏都是火。忽然撞著看園翁。沒處躲。】

「女子出定。」

【玄石一醒醉三年。妻兒抱首哭蒼天。饒君題盡招
魂賦。落得安閒自在眠。文殊智罔明賢。出入如何
得話圓。春光不改東風面。惹得江南啼杜鵑。】

「金剛經以今世人輕賤三句。」

【抱璧投秦定國謀。指瑕多為易城羞。歸來不失荊
山寶。明月清風滿御樓。】

「楞嚴經見見之時四句。」

【九里松風天竺路。十洲月上珊瑚枝。此來山水連
天碧。正是吳江楓落時。急著眼莫差池。此事如何
說與知。玉鷺飛歸蘆荻渚。芙蓉寂寞秋光遲。】

「聖女三般物。」

【髑髏遍野實堪嗟。拈著無端變作蛇。能是女郎機
更捷。解從石上插成華。】

「殃崛尊者救產難。」

【廚下嫂堂上姑。不是家親誰敢相呼。平心等視失
卻宗圖。咄。莫謂六橋花爛熳。須知春色滿皇都。

冰挾蝦蟆火飛蝴蜨。柳絮愁霜荷花愛雪。要得燕
國寧。太子入秦質。

去年今日此門中。人面桃花相映紅。人面不知何
處去。桃花依舊笑春風。】

「六祖風旛雪峰與棒。」

【一點私情奈得羞。也曾漏泄在君侯。病軀正值春
三月。華落華開總是愁。】

「一祖安心。」

【教子番成不克家。無端清眼見空華。當時若不來
茲土。連璧如何得有瑕。】

「國師無縫塔。」

【月照蘆華霜風凜冽。漁歌一曲滄浪裏。芙蓉秋老
寒江側。】

「洞山寒暑。」

【畫閣鐘沈隔亮紗。梧桐微映月痕邪。海棠春暮成
狼藉。風打停舟起浪華。】

「經首字。」

【以字不成八字不就。乍看是豈細讀如豆。不若兩
宜剜襟續袖。】

「德山托缽巖頭末後。」

【榴花紅似火。芙蕖飄暗香。夜來風雨後。零落滿池
塘。三年活甚參商。令人錯憶修文郎。】

「洞山麻三斤。」

【龍鱗獨角碧麒麟。火眼流光若電新。金鎖玉欄留
不住。夜來飛上紫霄宸。

敲空有聲擊木無響。喘月吳牛得珠象罔。不必如
之若何。豈用心思意想。直底直似彎弓。曲底曲如
秤幹。棒打石人頭。嚗嚗短倖底安能漏網。】

「興化擯維那。」

【蒼天蒼天。長底搆不著。短底探過肩。漢王滴淚斬
丁公。東方朔割肉而傷廉王。彥方德被鄉井感得
盜牛人守劍之虔。】

「趙州勘婆子。」

【趙州勘破婆。羲之好養鵝。白毛浮綠水。紅掌撥清
波。】

「百丈野狐黃蘗赤鬚。」

【黃連性苦甘艸性甜。不落不昧窮漢賭錢。贏得五
百輸了一千。岳陽樓上春風煖。為看桃花自卷簾。
不向驪龍求夜光。野狐之說成商量。可憐一段天
機錦。裂碎人間作小裳。落不落昧不昧。春風一曲
薔薇醉。】

「溈山仰山摘茶體用。」

【只得用不得體。沙裏無油卻有水。只得體不得用。
龜毛拂子三斤重。放子三十棒。呵呵呵。衣羅孃子
自言俏。三度下堂呼婢子。】

「國師三喚侍者。」

【端陽解粽中秋步月。不是好事應箇時節。彭祖奇
壽八百歲。有話不對妻兒說。

三呼侍者弄巧成拙。侍者三應自失一橛。天上月
圜人間半月。有恩難報朝提暮挈。復云咄。】

「趙州鬥劣不鬥勝。」

【得便宜底常帶羞。贏官司底常叫屈。為甚如此。小
雪見雪囤米底折一橛。】

「黃龍三關。」

【我手何似佛手。鼻頭底下是口。若不是王老師機
關。險些兒證貓成狗。

我腳何似驢腳。海龍王昨夜惡發。連下了三日三
夜。石烏龜幾希曬殺。

人人有箇生緣。不是花邊是柳邊。呂洞賓岳陽三
醉。張果老騎驢上天。】

「靈雲見桃花悟道。」

【一分春色一分華。卻笑靈雲眼翳沙。假若鄙夫無
識見。定知田服是僧家。復斫額云㘞。】

「子湖狗。」

【子湖狗。竹響風過便哮吼。取人心取人首。衲子望
崖俱卻走。縱使當時不渡江。也被攔胸傷一口。為
甚如此。駿獒原不受人驅。司夜韓盧隨處有。】

「趙州佛性有無。」

【狗子有。賣扇老婆日遮手。狗子無。種瓢先得喫胡
盧。天稟原來各不同。盧仝不飲劉伶酒。】

「乾峰舉一雲門出眾。」

【桃如是紅李如是白。雖則各無言。一一依時節。鳥
飛空而無蹤。魚行水而不轍。非因緣之他宗。非自
然之邪說。問取露柱燈籠。有口兩難分別。】

「疏山造塔羅山著語。」

【一文錢。紛紛葉落正秋天。兩文錢。水光山色楚江
邊。三文錢。杏花如雨柳拖煙。不若南陽無縫塔。官
家親為發工錢。至今獨鎮乾輿裏。山海悠悠月自
圜。】

「船子接夾山。」

【靈龜抴尾跡偏賒。挂角羚羊事可嗟。不若石人騎
木馬。臨宵解轡早歸家。】

「夾山接洛浦。」

【沈香亭下醉題詩。寵辱相憐在一時。雲月谿山同
有異。終身落魄夜郎西。】

「臨濟喫棒悟後還掌。」

【冶城鞴銕沖牛斗。黃檗偏遭霹靂手。掀翻滄海蹴
須彌。陣衄脩羅俱北走。兒孫從此說家風。羅剎江
聲日夜吼。】

「金剛寶劍。」

【出鞘龍泉覿面揮。臨機正令壯軍威。徒勞擬思難
迴互。腥血從茲濺衲衣。】

「踞地獅子。」

【鋒牙利爪踞崖前。疊嶂春風華木鮮。香象且無棲
泊地。野狐何事得躋緣。】

「探竿影艸。」

【水滿平湖月滿川。梢人難自定風煙。要知入海堪
行候。且看雲飛出渡前。咄。請下一轉語。】

「一喝不作一喝用。」

【電捲星馳難側轉。穿鍼石火休遲眼。吹簫人在畫
樓中。華落鶯啼水清淺。】

「婆子轉藏。」

【轉全藏。初三月挂梅枝上。轉半藏。春光深入蕉心
放。妹嬉尤物能亡國。僊子脩丹在蓬閬。要得公案
圜臭鶻臀揮三十棒。】

「香嚴擊竹仰山親勘。」

【悟在從緣得最親。也勝紙墨遠求人。從茲一擊清
風起。翠影蕭蕭抴四鄰。】

「雲門須彌山。」

【須彌山。南州之北北州南。腰躔日月天在頂。李四
不識問張三。洞庭湖闊連天塹。秋深水色湛如藍。
鼓山箭折。

奪路臨機自得宜。寧知出馬被人嗤。縱然箭折歸
城去。不受軍師暗裏欺。凍儂老有鄉情。黃河千載
一時清。果然豹有吞孃志。兩箇黃鸝一樣聲。】

「瑞巖主人公。」

【瑞巖老翁。喚主人公。一聲霹靂。打死雷公。】

「玄沙因我得禮汝。」

【因我你得禮。對鏡勤梳洗。一箇搽臙脂。二人紅卻
觜。】

「寰中大慈禪師云。山僧不解畣話。秖能識病。時有僧
出。師便歸方丈。」

【霜摧秋葉滿秋山。古路無人鳥自還。出谷白雲飛
不定。數行征雁影斑斑。】

「趙州勘二菴主。」

【有口難言不共讎。趙州陸地善行舟。嚴陵豈肯從
君命。穩坐瀟湘明月樓。】

「趙州云佛之一字吾不喜聞。」

【佛之一字不喜聞。長安爭看狀元新。金花親賜金
鑾殿。不是當時窗下人。恩可酬怨難申。面南率土
皆王土。易姓良臣便不臣。】

「黃檗坐南泉位。」

【陷虎之機當仁不讓。可惜王老師。輸卻無頭狀。】

「鹽官犀牛扇子。」

【扇破之言卻好酬。如何詰著便亡牛。鹽官只為婆
心切。彼此都成第二頭。】

「東寺示眾曰。心不是佛。智不是道。劍去遠矣。爾方刻
舟。」

【水村山郭自成家。前後紅黃四序花。漁舟傍晚不
歸去。深樹高棲亂乳鴉。】

「西園曇藏禪師。一日自燒浴次。僧問何不使沙彌。園
拊掌三下。」

【尋得桃源好避秦。桃花又見一年春。花飛巳是隨
流水。引得漁郎來問津。】

「金牛舞飯。」

【龍得水時添意氣。虎逢山勢長威獰。黃河盡有通
天路。不是其人不敢行。】

「浮杯和尚凌行婆來參。(至)為人即禍生。」

【覿面之機作家頗愛。失之豪氂汞飛爐內。】

「後有僧傳至南泉。(至)伎死禪和如麻似粟。」

【靈龜負圖兩彩一賽。可悲可痛失錢遭罪。】

「一舉似趙州。(至)幾喪目前機。」

【拈得黃金變成土塊。碧琉璃缾一錘擊碎。雖然坦
途好生險隘。】

「道吾雲巖一榮一枯。」

【雲巖春色滿皇都。葉落根枯是道吾。還有春秋俱
不涉。洞賓腰挂藥胡盧。】

「丹霞燒木佛。院主墮眉鬚。」

【丹霞火浴三千佛。院主眉藏五老峰。莫道是非難
辯別。有錢何處不春風。】

「大顛擯首座。」

【一樣酬機動齒齗。生緣難說共青春。雷同若是登
金榜。誤殺英雄沒量人。】

「一釋迦。二元和。三佛陀。自餘是甚麼碗躂丘。」

【釋迦元和與佛陀。摩訶㗭達哩娑訶。自餘甚麼碗
躂丘。六一居士歐陽修。三山半落青天外。二水中
分白鷺洲。】

「百丈併卻咽喉脣吻。」

【卻請和尚道。野火燒神離古廟。折角泥牛飛過山。
風卷波濤雲渺渺。和尚也須併卻。大雪紛紛正飄
攃。藍關欲度馬難行。雲裏僊人綰ㄚ角。和尚有也
未。泥塑天王打瞌睡。寒山拾得笑歸來。兩腳何曾
蹋著地。】

「人梅鼠聲。」

【即此物非他物。杜鵑啼出猩猩血。行人錯認柳梢
頭。春城幾箇知時節。山有谷而藏雲。水有淵而含
月。家家地上可栽松。一任枝枝與葉葉。】

「南泉斬貓趙州頂鞋。」

【南泉有擎山之手。趙州有掬海之能。令嚴則佛祖
攢眉。法正則四海準繩。分明白日昭昭也。多少愁
人暗裏行。

刀頭有物甜如蜜。玅在善嘗不割舌。趙老曾不動
鋒芒。爛嚼秋江一片月。】

「三世諸佛不知有。黧奴白牯卻知有。」

【三世諸佛不知有。自甘落魄沽清酒。終日昏昏不
舉頭。猢猻海底翻筋斗。黧奴白牯卻知有。指揮日
月朝東走。端的難謾王老師。癩豬生得子湖狗。】

「香嚴獨腳頌。」

【子啐母啄易。子母兩亡難。夜來霜重蘆枝折。鷺鷥
對對出沙灘。】

「鐘樓上唱贊。床腳下種菜。」

【十字街頭石敢當。離家日久卻思鄉。鱸魚畢竟江
南美。蓴葉浮波橘正黃。】

「漸源覓靈骨。」

【敗子當時不做家。卻來洪浪汰金沙。犀因翫月紋
生角。象被雷驚華入牙。鍼劄不入何處覓。銕鎚煮
出黃金汁。秦皇暴虐好焚書。土壁泥牆幸收得。】

「大死卻活侯黑侯白。」

【此事誰言調不同。原來到處有春風。作家彼此皆
堪賞。竹杖投陂化作龍。識藥忌。正宗風。可知版蕩
出英雄。】

「興化打中間。」

【古廟裏堪避雨。白日休言曾見鬼。柳條芳艸一時
新。池塘香透荷華蕊。】

「桐峰大蟲。」

【山裏大蟲山裏吼。借你拳頭築你口。丈夫氣寓信
如王。豈肯輸人甘落後。賊賊賊。喜底是風。怨底是
雪。】

「巖頭四藏鋒一就事藏鋒。」

【就事藏鋒理不詮。秖於事上用綿綿。黃鸝不為貪
華住。飛入橋西楊柳煙。】

「二就理。」

【就理藏鋒理最真。晴空無地著纖塵。鷺鷥夜宿蘆
華裏。秋水秋光一色新。】

「三入就。」

【入就藏鋒理事全。白雲飛起正晴天。青猿攀折香
梨樹。萬水歸江月滿川。】

「四出就。」

【出就藏鋒事理融。一輪紅日正當空。龍吟虎嘯宣
何旨。木馬泥牛調不同。】

「雪峰南山鱉鼻蛇。」

【好條蛇誰解弄。動著驀然生罅縫。長慶老不惜命。
出向人前誇口騁。雲門拄杖似縣弧。玄沙所貴言
前定。象骨山高艸最深。如何能得免蛇侵。鋒牙吐
毒氣熏天。龍甲金精千百變。學禪翁。須子細。十二
時中切須避。些些失照便遭傷。鮮血淋漓腥滿地。】

「曹山井覷驢。」

【驢覷井。尊中錯認弓蛇影。井覷驢。滾油鐺裏煮醯
雞。兩重公案一般參。莊周蝴蜨二俱宜。春回是處
難藏隱。瓊林華發珊瑚支。】

「禾山四打鼓。」

【嵇康精於鍛。馮婦善搏虎。紛紛衲子用心求。爭似
禾山解打鼓。君不見。有條攀處便攀條。黃帝以蹴
鞠而練軍武。擬求禪道佛法。高聲云苦苦苦。】

「雪峰火焰。玄沙王令。」

【一番提起一番新。續火傳薪用得親。二老欲思重
話會。佛前銀燭笑頻頻。阿呵呵。荒田沒人耕。耕動
便來爭。】

「長慶二種語。保福喫茶去。」

【如來語無二說。稜公何苦霜加雪。兒啼不止無柰
何。笑指精金即黃葉。二種語。喫茶去。奪得錦袍稱
及第。稜公稜公休耳聾。一輪月上海門東。】

「雲門對一說。」

【對一說較奇絕。白額大蟲新出穴。風行艸偃吼如
雷。牛羊不見流鮮血。韶陽老失一橛。

玉不雕而有文。空已印而成訣。寶軸盈海藏龍宮。
金章與法界齊說四十九年。波翻海口三百餘會。
長空滿月只為逗教關機。失卻從前一橛。對一說。
萬里一條銕。】

「雲門倒一說。」

【倒一說難語決。鏤塵析縷重重說。雲起南山雨又
來。大抵不是晴時節。白白白。梅花香冷霜天月。

雲門倒一說。臨濟白拈賊。虎養豹須防。獅子解反
󵉼。月落潭有聲。花飛侵艸色。柄殺活之威。得權衡
之訣。倒一說趯。倒繫驢橛。】

「雲門六不收。」

【金木水火土。西天人打鼓。驚動海龍王。苦苦苦。水
晶宮裏日方午。】

「雲門日日好日。」

【日日是好日。何勞魏闕頒春曆。古今晷運送春秋。
虛空畫出龍蛇跡。山蒼蒼水潝潝。西江一口從容
吸。南高峰瞌睡了一生。錯計小盡無三十。】

「雲門顧鑒咦。」

【已入吾門。不再三祇。於顧處越重關。可憐擬議成
塗路。要轉靈機直下難。】

「法燈西來意。」

【版齒毛長白醭生。嘮嘮猶說繼傳燈。要知世代金
輪子。不受台銜俊髦稱。】

「倩女離魂那箇真。」

【離魂倩女忽還家。堂上相逢不較些。月下錯驚梅
蕊落。原來上下一枝華。】

「玅喜問僧。五祖道趙州狗子無佛性也。勝貓兒十萬
倍如何。僧云風行艸偃。喜云你也不亂道。卻作麼生
會。僧無語。喜云學語之流便打出。」

【狗子勝貓十萬倍。金毛獅子艸裏擂。艸偃風行不
亂說。玅喜大似白拈賊。學語之流正好打。囌嚕㗭
唎吽泮吒。】

「竹篦子。」

【推位讓國。有虞陶唐。始制文字。乃服衣裳。此去三
千里外切忌舉著。為甚如此。不見道雲騰致雨。露
結為霜。】

「鎮州蘿蔔。」

【鎮州蘿蔔青州棗。萬物無過出處好。爐裏煉底不
是精金。綈箱畜者還非至寶。趙州本為定干戈。惹
得烽煙雲嫋嫋。】

「雲門乾屎橛。」

【雞冠華當當。頂上胭脂搽。秋初夏末紅滿園。卻被
杭州城大井巷裏張媽媽家滿頭插得向人誇。高
聲唱云好刷牙。】

「仰山明珠。」

【師子兒善哮吼。明珠不惜當人剖。匠石斫堊兮運
斤成風。良庖解牛兮曾未傷鋒犯手。能明能暗兮
黑月白月。有擒有縱兮烏飛兔走。超群還說石崇
家。顧指揮珍八百斗。】

「雪峰三相見。」

【相逢不在望州亭。相見何曾在僧室。杖頭果若有
餘錢。莫愁天下無相識。烏石嶺上閒雲濃淡。太華
山頂秋風蕭颯。南嶽天台覿面逢。高拱手兮低作
揖。】

「馬祖一喝百丈耳聾。」

【霹靂一聲天地開。銀山銕壁巳成灰。誰言毒鼓無
消息。百丈魂褫當下薶。有機用絕安排。電光影裏
雨華來。江西從此宗風立。法令嚴行遍九陔。】

「平常心是道。」

【古今天地乾坤。來往星辰日月。寒則寒殺闍黎。熱
則闍黎都熱。山高翠嵷雲霄。水遠滄茫不輟。春回
是物生光。柳絮紛紛似雪。】

「雲門胡餅。」

【聞聲無道悟。睹色無心見。一箇銕囫圇。大地成一
片。細讀寒山詩。飽喫青州麵。觀音買胡餅。青天飛
閃電。】

「龍牙二鼠侵藤。」

【二鼠齧枯藤。渠儂善隱身。天寬覆不及。華開不遇
春。胡僧無覓處。佛眼覷難真。龍牙機辯捷。一語見
君臣。】

「審卞畣僧問佛法大意。貧兒抱子渡。恩愛競隨波。」

【滔滔雲影共天流。切骨恩情不忍投。兩岸蘆華飛
玉蜨。半江秋色一腔愁。】

「玄沙三種病人。」

【閉門打睡艸萋萋。客到何妨三轉泥。若肯同居分
脫粟。自家有病自家知。】

「鳥窠吹布毛。」

【長林幽鳥謾嘈嘈。嫩柳臨風舞翠濤。富貴春城誰
不愛。引人徐步上林皋。】

「高峰無夢想主人公。」

【青年負俠骨。操鎚擊秦主。臣事漢高王。報韓心未
死。定鼎戮力非臣功。挂冠辟榖歸赤松。阿呵呵。垂
條春曉水西東。十二樓臺路路通。所愛風光只如
此。一谿流水落華紅。】

「高峰枕子墮地。」

【富春居士釣江磯。得味無如茹蕨薇。不意羊裘囊
穎露。動他星象宿宸圍。枕子落夢初歸。月照梅花
淚溼衣。丈夫心事誰相委。白雁數行霜夜飛。】

「西院兩錯。」

【獅子反󵉼象王迴踽。孔夫子失了仁義禮智卻是
他自家言語。羿之妻竊得一丸靈藥倒做了月中
之女。瑯琊覺法華舉。匝匝清風遍寰宇。錯錯錯。不
須提起。】

「深明二上座見捕魚。」

【漁歌一拍蘆華雨。鷺鷥驚入秋煙裏。向來羇宦長
安遊。此幸承閒步清滸。蘇公蘇公刎頸交。如何艸
具酬知巳。】

「香巖上樹。」

【月色遲遲舞鶴橋。香嵒公案利吹毛。當時祇道簪
纓美。誰識孫登一嘯。高出其類在吾曹。拈來瓦礫
等瓊瑤。莫從樹上尋消息。聖主何曾一姓堯。】

「父母未生前。」

【父母未生前。無星秤子兩頭縣。莫從傀儡尋消息。
須知定有裏頭牽。栽五柳憶陶家。停車坐愛楓林
晚。霜葉紅於二月華。】

「五位偏正(有序)。
虛空著色畫出劫外真容。白日挑燈照見當時面
目。如劫前未兆可以墨上加煤。事落今時難辨雪
中有粉。故知言無其言。鼓橐籥之宮商。事無所事。
敲秋雯之髓骨。惟證據者知之也。」

【正中偏。秋光雪影楚江天。寒鴻不到蘆華岸。隱隱
山河色未全。

偏中正。嬰兒白髮羞窺鏡。梅華雪裏最難分。烏鴉
點破寒光印。

正中來。泥牛蹋破石蒼苔。鳥飛雖到華枝上。啼盡
春情不染埃。

兼中至露刃交鋒撤紅幟揮戈指日戰猶酣劍去
刀來善周致。

兼中到。庖丁善得屠牛道。一般鋒刃用來殊。不落
庸情方得玅。

荅即念法姪夢話二十二問并頌。】

「問如何是佛。荅猢猻喫苦瓜。」

【怨家生劫難回互。卻遇雲門恨轉賒。滿身有口難
分說。餓久猢猻喫苦瓜。】

「問如何是法。荅閫外將軍令。朝中天子宣。」

【塞外將軍令最嚴。朝中誰敢悖君宣。如今海晏河
清日。處處謳歌樂舜年。】

「問如何是僧。荅錫杖撥開金世界。袈裟斜搭晚來雲。」

【錫杖撥開金世界。袈裟斜搭晚來雲。異時展缽吞
銅汁。帶角披毛共一群。】

「問如何是法身。荅瞎子不眼華。」

【瞎子從來眼不花。騎牛終日不還家。谿邊捉得烏
龜子。產下高飛赤老鴉。】

「問如何是透法身。荅騎驢上火牆。」

【騎驢上火牆。蘇武牧羝羊。昔時人巳老。歸家笑一
場。驚走新媳婦。東山水上行。】

「問如何是向上事。荅今歲天多雨。米價不如常。」

【問予向上事。老鼠喫生薑。今歲天多雨。米價不如
常。】

「問如何是向下事。荅愁殺李將軍。」

【手拈黃葉笑殷殷。為止兒啼喚作金。烽煙未息邊
多事。一時愁殺李將軍。】

「問如何是最初句。荅嚼飯餧嬰兒。」

【少林面壁強安排。多少英雄掘地薶。識破英雄關
捩子。何須沈醉舞三台。】

「問如何是末後句。荅屋裏販揚州。」

【掣電之機亦強為。只祈當下自知歸。西施若不來。
吳國勾踐如何霸九畿。】

「問如何是道。荅猛虎掛金鈴。」

【石女秋深夜擊碪。方知枯木裏龍吟。原來祖道無
他故。只要檀郎認得聲。】

「問如何是禪。荅迷人不問路。」

【困人窗下憶鵬程。豈道詩書不誤人。相思何事關
情急。一樹桃華幾度春。】

「問如何是宗。荅教書不識字。」

【宗緒繇來立祖翁。各隨門戶顯家風。奈余邋遢居
村里。數樹春華幾樣紅。】

「問如是日用事。荅新婦下廚房。」

【紫芋新煨午膳香。隨緣事事得尋常。泥牛從是歸
滄海。展腳高眠折腳床。】

「問如何是衲僧巴鼻。荅湘江水倒流。」

【不因吸盡西江水。那得中峰向下垂。可惜至今無
定跡。依俙拈作雪峰蛇。】

「問如何是衲僧拄杖子。荅窮漢哭家親。」

【一條白棒專打龍象。佛祖若來當仁不讓。無根無
枝難比難況。有人問我是何宗。秋高月照梧桐上。
咄。又道難比難況。復云參。】

「問如何是洞上五位。荅除夜舊門神。」

【君義臣忠父慈子孝。要嫁竹夫人。土地前討笤。報
道石幢子生來多不肖。且道侍奉一句又作麼生。
若還借借終不玅。】

「問如何是三要。荅棺材屋裏掛鍾馗。」

【大蟲帶紙帽。驚人又好笑。老鼠打壁洞。貓兒愛鑽
灶。為甚如此。不見道不許夜行投明須到。】

「問如何是三玄。荅啞子看西廂。」

【第一玄月落不離天。第二玄姜維一計害三賢。第
三玄繡鍼眼裏打鞦韆。第四玄自笑云。多了一玄
了。呵呵呵。關主鬍須落半邊。】

「問三玄三要是同是別。荅閉眼食蝸牛。一場酸澀苦。」

【若道同。十箇駝子各有宗。若道別。紛紛大雪難分。
說癩子唱箇謊山歌。碧眼胡僧都結舌。我也似矮
子看戲。你若笑時我眼熱。】

「問如何是四料揀。荅西湖猶說林和靖。」

【奪人不奪境。謝隱山華開似錦。奪境不奪人。汝州
山畔楚王城。人境俱不奪。洪都江渚滕王閣。人境
兩俱奪。塞外將軍無勳爵。祖翁立此別邪宗。等閒
漏網成虛謔。】

「問如何是四賓主。荅華子拜財神。」

【賓中賓。抱璞投人不賞音。多少夜明簾外過。頑銕
如何點作金。

賓中主。是誰能敢鋒前語。二月寒風愁殺人。宇宙
橫行難伴侶。

主中賓。秋風吹起海天雲。當鋒寶劍吹毛利。若箇
龍門運斧斤。

主中主。脩羅趯倒須彌柱。四海波翻怒不休。此來
失卻金師子。

滿腔心事語人難。空向松窗耐歲寒。主主是誰相
續得。賓賓錯認失邯鄲。主賓彷彿門庭事。賓主依
俙悟後看。豈是強猜心意識。珠圜不撥自周盤。】

「問如何是九十七圜相。荅狗不咬家人。」

【圜相有六。所謂○相。曰暗機。曰義海。曰意語。曰默。
論曰回互。咄。住住住。恁麼說話。好似數他家寶。祖
師門下有甚交涉。阿呵呵。且道笑箇甚麼。不見道。
將酒酬人意不差。靈龜特地自生嗟。暗機夜奔文
君女。義海難明鱉鼻蛇。問荅不搖三寸舌。有言何
必五乘車。眈原遠授手。繇茲各一家。】

「烏石因雪峰扣門。石問誰。峰云鳳凰兒。石曰作麼生。
峰云來啗老觀。石開門搊住。曰道道。峰擬議。石托開
掩卻門。峰住後示眾云。我當時入得老觀門。你這一
隊噇酒糟漢。向甚處摸索。」

【鳳凰兒善錐啄。烏石峰頭雲漠漠。翻騰碧浪覓金
鱗。幾箇解尋師子躅。悔悔悔。恨不當時下一錯。】

「古德喫油餈。」

【日上扶桑遍界暉。竹林新汲啟柴扉。問津小艇偏
多語。逗得郎君笑眼微。

頭上花枝照酒卮。酒卮中有好花枝。身輕與世太
平日。眼見六朝全盛時。】

三宜盂禪師語錄卷九
住雲門顯聖寺門人淨範編
山陰嗣法弟子祁淨超較訂

* 佛祖歷傳像讚

** 毘婆尸佛

世種剎帝利。受身了無相。母槃頭婆提。以幻出諸幻。
不動遍塵剎。至尊以化王。復以一微塵。含攝蓮華藏。
華藏復有塵。海會亦無量。是處寶莊嚴。幻出諸形像。
世界與眾生。幻師心所創。試覓幻師心。漚華起洪浪。
漚滅惟虛空。明月來青嶂。

** 尸棄佛

明相與光耀。表世彝倫道。一坐分陀利。始唱通別號。
七眾如雲驤。初會即申誥。聚業如聚沫。隨心妄顛倒。
禍福緣善惡。顛倒心所造。心如風過枝。風息但虛竅。
七浪依境風。智海成浩浩。智不得有無。悲願隨所好。
說法終三會。晴空起雷瀑。

** 毘舍浮佛

居城無以喻。況復慈尊也。命世須有繇。坐娑羅樹下。
訓爾身心空。猶吾假四大。汝固執有身。散壞亦可詫。
更執心不滅。離境胡為者。心境與罪福。空花一開卸。
何須問開落。一悟出長夜。吾父名善燈。吾母稱戒奼。
世幻出世幻。鬱多摩侍者。

** 拘留孫佛

一會一彈指。一悟人四萬。同證金色身。一濟菩提岸。
佛身無實身。佛幻是人幻。生佛身心空。吾道以一貫。
我無授汝記。汝亦不須讚。是汝本有之。一鑑森羅判。
我坐尸沙樹。花開正爛熳。法法本天然。何物為羈絆。
說是法要時。天女持花散。

** 拘那含牟尼佛

煩惱及菩提。一智無二智。說法清淨城。惟此無二事。
垂髮與火輪。翳眼心之使。了妄不從心。當下偷心死。
文殊試仗劍。如來豈能弒。如彼夢中人。殺盜與婬肆。
既巳違條律。怕怖有追吏。忽焉從睡覺。業性了無恃。
雲綻見青天。虛空無姓字。

** 迦葉佛

種姓婆羅門。亦住波羅國。眾生性清淨。誰為汝桎梏。
神珠原不染。併復離罪福。試取道中泥。梵相金莊簇。
像壞復為泥。成毀在倏忽。成既不為淨。毀亦不為濁。
猒喧而取靜。所以為獨覺。常御白牛車。寶所可托宿。
尼拘律陀樹。永劫為覆育。

** 釋迦牟尼佛

現生迦維羅。以手指天地。受請淨居天。龍馬逾城去。
一睹長庚星。超然登寶位。且著垢弊衣。鹿苑談四諦。
迦葉現傳衣。彌勒當來記。娑羅雙樹間。去住作遊戲。
一自拈花來。虛空用繩繫。此土沐弘恩。起自漢明帝。
東震古聖賢。是誰傳舍利。

** 一祖摩訶迦葉尊者(西天初祖)

可令法久住。篤行第一義。身衣糞埽服。隨身十八事。
全體閻浮金。衣罅黃金悴。金棺示雙足。如來意巳至。
瓦缽金襴衣。大法之所寄。解行鳥二翼。法眼愈精睟。
阿難漏未除。不得入眾位。一激而果成。安非師所厲。
雞足有龍眠。脈脈啟靈瑞。

** 二祖阿難尊者

如相擬如來。為佛之從弟。寶缾貯甘露。曠劫備明慧。
以弟而事兄。佛裔飲光裔。剎竿既倒卻。春風起棠棣。
如何水潦鶴。取與正法戾。摧邪即告寂。國主為零涕。
地震吼江海。聞見輒悲殪。金色殑伽河。分身竟長逝。
聞聞非反聞。虛空始落地。

** 三祖商那和修尊者

師生應奇讖。岩麓生瑤艸。服餌衣雲霞。清虛住蓬島。
顧命受恒河。頓契如來道。梵室據龍宮。化風正浩浩。
鞠多小侍僧。一老一不老。授法即深隱。隨身一缾藻。
鞠多鳥集樹。徒眾多潦倒。復現龍奮迅。斷彼諸煩惱。
火化入三昧。舍利為世寶。

** 四祖優波鞠多尊者

十七證十力。道震魔軍怖。三尸酬瓔珞。群魔罷牴牾。
石室籌化機。奚不怕沙數。香眾長者子。不與羊皮伍。
數語代懸金。即為授剃度。汝父夢金日。大法之園圃。
心法本諸法。我悟契汝悟。踴身虛空中。竟趨涅槃路。
闍維用室籌。雲散陰風暮。

** 五祖提多迦尊者

巍峨大寶山。鳴泉湧香玉。山生照乘珠。泉明落清旭。
法源與靈嶽。何期出常俗。於時遵導師。吾師住身毒。
法緣將有待。仙子來焦沃。同師大梵天。彌遮備陳告。
曾憶阿私仙。記我受師最。八千艸衣人。一時敘齒錄。
法藏得斯人。前後光明續。

** 六祖彌遮迦尊者

大法係一身。所關亦以大。深山友麋鹿。豈慮不測禍。
兢兢履先訓。所念在良佐。雉堞有祥雲。不惜風塵播。
闤闠有人焉。提樽欲前過。逆問自何來。邂逅為倡和。
我名婆須密。世係頗羅墮。師資俱秉記。是以相克荷。
試觀末法流。青蠅溺於唾。

** 七祖婆須密尊者

我初未入道。或吟或狂嘯。壺中別有天。誰識壺中妙。
無羈赤梢鯉。亦上彌遮釣。竟爾改前轍。遵奉如來詔。
聲化摩羅國。慧光爍微爝。須知鸞鳳鳴。豈是尋常調。
平居常在定。屹然若山嶠。諸天復哀請。定中現微笑。
更作最後談。從茲歸寂照。

** 八祖佛陀難提尊者

頂有肉髻相。復姓瞿曇氏。辯才可萬敵。轉折了無匱。
師事密多尊。庶幾可無愧。領徒以行化。所到即豎義。
偶睹白光下。當有大乘器。伏馱年五十。與世迥相異。
親既非我親。道復何所事。汝智汝心親。悟此無二致。
繩繩甘蔗種。永永為標幟。

** 九祖伏馱密多尊者

昔者不能言。說法遍天下。避穢不他適。道行巳無價。
自誇者不行。多言轉多詐。斯宗貴默證。三藏可以謝。
肘後懸靈符。印度為設化。嗟彼香蓋子。處胎六十夏。
此兒非常兒。與吾可並駕。試與授毘尼。戒珠光照夜。
一箭中一群。從此不須射。

** 十祖脅尊者

師生周一甲。精進無倫匹。定慧為園苑。脅亦不至席。
龍頭屬老成。何須問文質。寧有躋祖階。唐喪此白日。
茲地當有異。指處變金色。少頃長者子。合掌於前立。
我住如無往。我與佛相秩。說斯法要時。金光相矞矞。
如以印印空。豈是從門入。

** 十一祖富那夜奢尊者

生緣華氏國。與佛同世譜。脅師針芥投。遂爾繩幹蠱。
尋詣波羅奈。一發千鈞弩。正值馬鳴師。相與展旗鼓。
問佛惟一體。佛豈有行伍。木義鋸義解。聞之便蹈舞。
乘先而啟後。轉轉相跨釜。記來六百年。若子即若祖。
願海既無涯。相為濟群苦。

** 十二祖馬鳴尊者

尊為毘舍王。復化為微類。彼馬亦何知。長鳴若嫵媚。
玅論建高幢。用以摧邪魅。果有魔幻興。少以神力被。
魔悸巳難支。復形求懺悔。懺巳盡歸命。得與旃林位。
乘戒兩俱優。幸聞無上義。付受居大定。龍奮迅三昧。
定中現紅輪。金鵬一展翅。

** 十三祖迦毘摩羅尊者

術精異論師。力能攪滄海。就正三千人。悉被慈悲鎧。
一聞心海法。方知有真宰。印度遇檀越。太子雲自在。
請供於青宮。佛戒不敢怠。北山有禪窟。竟爾登隗嵬。
毒蟒氣如煙。殊不撓神彩。蟒復作人形。深悔先世罪。
師枉欲棲鍚。龍樹最爽塏。

** 十四祖龍樹尊者

山北大樹王。垂蔭覆原野。龍神被其化。豈曰竊名者。
大蟒亦有靈。俛首受罏冶。岩曠集異類。到者亦以寡。
身雲而法雨。隨機若缾瀉。聿來大導師。負圖藉龍馬。
遂作月輪形。無言譚般若。月下惜花人。提婆尊者也。
造論熄左道。月上秋風灑。

** 十五祖迦那提婆尊者

瓦缽貯新泉。金針剌輕縠。水月幸冥契。瑤光映寒綠。
春風長者園。池上花如簇。芝菌生幽香。比丘亦報木。
宿緣殊可徵。捨子供簡牘。隨至巴連城。異教為窘蹙。
手持金錯旛。立論數反覆。邪不能干正。望風盡欸服。
尋復放身光。竟趨寂光域。

** 十六祖羅𥈑羅多尊者

宿符為教主。世尊有親記。聞法捨塵鞅。受授始染薙。
雖生迦毘羅。應緣室羅際。奇哉金水河。五佛舒光麗。
依光溯其流。果有賢者憩。論空奚身心。復以金井說。
既爾定師資。亦復了夙慧。擎缽至梵天。香飯開明叡。
我師南天竺。吾子娑羅帝。

** 十七祖僧伽難提尊者

儲位宜青宮。七歲而猒世。說偈懇后王。請遂多生志。
王命就宮居。禪寂而不寐。一夕乘異光。竟爾飄然避。
巖下惟禪那。身與土木類。頂巢而膝蘆。星霜十餘祀。
羅𥈑遠方來。定起兩相視。於斯有人焉。請為如來嗣。
攀樹而立化。就樹為塔寺。

** 十八祖伽耶舍多尊者

童子之所之。常有紫雲蓋。手提大圓鏡。晶光無內外。
問年言百齡。不識何三昧。出自鬱頭藍。難提亦叵奈。
殿角戛鈴聲。出語有兼帶。傳持繼上乘。青絲質方艾。
穎囊既披露。便乃吹螺貝。教被月氏國。月鏡此幸會。
定裏騰紅光。竟爾焚其蛻。

** 十九祖鳩摩羅多尊者

閉門以拒客。開門續祖燈。紹隆應嘉運。月邦一箇僧。
復示闍夜多。善惡繇業興。我昔自在天。遇物起愛憎。
緣是謫忉利。復聞最上乘。惟爾常縈疾。可以我為憑。
業識心為依。心淨業不勝。吾心如皎月。雲散而水澄。
告寂自剺面。分光照遠嶒。

** 二十祖闍夜多尊者

幾微古聖師。啟我淵弘智。照業繁霜日。破癰為利刺。
敢以獨善身。怠忽行法施。隨至羅閱城。其中有金翅。
一食復不臥。精勵頭陀事。勤苦不明道。難免狂心熾。
不慢不須禮。不坐亦不肆。是名平等心。與佛無二致。
遍行心頓降。一洗成良器。

** 二十一祖婆修盤頭尊者

禮塔求良嗣。雙珠出聖姥。樹此精進幢。末世所依怙。
手內有神弓。辯論摧陵侮。寧碎我頭目。無毀我佛祖。
我師阿羅漢。出世年十五。得戒大菩薩。礪行良亦苦。
後遇闍夜多。一僂復三俯。少生輕慢心。學語之鸚鵡。
誠勗摩拏羅。競競法前古。

** 二十二祖摩拏羅尊者

生為國王裔。出世法王子。復化印度王。不愧如來使。
吾徒鶴勒那。寶印王所止。欲化且遲往。焚香作符璽。
鶴眾禮香光。師亦隨香起。為說龍子因。再示鶴原始。
鶴翔而龍潛。報緣固如此。隨流識取性。此是吾心髓。
鳴鶴之在陰。吾子和之矣。

** 二十三祖鶴勒那尊者

吾母金色光。夢環喜嘉肇。生而有異徵。無敢忽少小。
閈里昧淫祀。童子叱為沼。鄉民呼神童。神亦無敢擾。
國王無畏海。迎師以旌旐。日月二天子。謝法騰縹緲。
上足師子尊。博識何皛皛。南北貫白虹。請師諭先兆。
知難但密示。憂心徒悄悄。

** 二十四祖師子尊者

聖子婆舍斯。來化罽賓國。復有五禪眾。亦隸緣將熟。
聰辨達摩達。於心未膺服。憤悱若不平。迭難何漉漉。
耽定為勝乘。安知惟樸樕。於茲雖可裁。祖亦未之錄。
童子舒拳珠。豈非有昔夙。外道善嫁禍。師巳諳先囑。
白乳飛長虹。清風度林木。

** 二十五祖婆舍斯多尊者

夢劍而師生。師生屈其指。九鼎懸一絲。微師則巳矣。
有劍但誅魔。有珠尊道紀。師難不能援。弘法足可恥。
遂爾避深岩。衣艸掬寒沚。於時弘法者。誰不悲隄螘。
尋思法有屬。不如蜜多子。飲毒試焚衣。邪暴抑至此。
蒙難幾兩葉。吾子須自砥。

** 二十六祖不如蜜多尊者

我是國王子。寧復要外護。所為瓔珞子。是以至印度。
長爪老梵志。奴顏以自固。白氣臨休徵。反以妖氛訢。
慮王或遷善。移山雪其怒。師指反制之。魔黨不勝怖。
王出師同車。瓔珞丐於路。相看敘夙因。還復來相度。
勢至即瓔珞。慈雲與甘露。

** 二十七祖般若多羅尊者

韜耀居塵寰。摧辱不與諍。人字以閒名。問姓則同姓。
誰知般若師。所履如來行。玉未出荊山。難與石相兢。
一遇豐城宰。愕然而起敬。南印香至王。奉珠以尊聘。
擎珠驗三子。菩提道光映。知是寧馨兒。授以先宗命。
金河作二流。兩土分真聖。

** 二十八祖菩提達磨大師(東土初祖)

法雨自東來。楞伽與貽讖。長夜天將旦。大夢始一震。
祖道普通年。梁王爭一瞬。飄然泛一葦。面壁俟神駿。
首接可禪師。引臂而迎刃。重法而輕身。果有大乘信。
得髓付袈裟。此行不為吝。受毒為傳心。於此我心盡。
塔於熊耳山。宋雲嶺頭覲。

** 二十九祖慧可大師

閒闢首庶物。東土一輪紅。為道而致命。大雪滿長空。
日上而雪消。大地瑤光同。少林春始花。誰不藉和風。
危哉病居士。傳衣繼祖翁。攘攘義學流。奚不愧斯宗。
猜忌挾豪勢。所以外頭凶。晦跡而韜明。屠門酒肆中。
辨和翟仲侃。竟作師子蟲。

** 三十祖僧燦大師

得法且受具。千載而一遇。計功則白衣。論修則病痼。
操刀作屠戶。釋刀便開悟。若非頓教師。幾為繩趨誤。
來隱皖公山。師年竟以暮。沙彌始十四。伯樂賜一顧。
病老與童子。我不知其故。法眼何精明。曾不失晷度。
信心既銘矣。秘傳略披露。

** 三十一祖道信大師

克荷方幼沖。寧不為警愓。擇居以自安。脅亦不至席。
珍愛六十年。總以法道惜。吉州興戈矛。弭兵般若力。
黃梅梅子熟。小兒獨戲劇。偶與談大道。一悟顯奇跡。
斯時應化師。愍物將大奭。太宗政寶御。鳳詔促傳驛。
師三以疾辭。赫赫見標格。

** 三十二祖弘忍大師

破頭山上雲重重。時有道者來種松。青松方毓秀。黃
梅產異童。母棄之濁港。肢體花融融。里人相聚歎。相
與古聖同。受法而領眾。比師還幼沖。法道此一震。靡
不知宗風。神秀七百首。行者勞夜春。法不先文學。竟
爾授盧公。三更潛入碓房裏。曹溪又種破山松。

** 三十三祖慧能大師

新州困蓬廬。采薪而奉母。客偶誦金經。明星正當午。
辭親走黃梅。一似出林虎。問字不識字。問義卻能詁。
弘師大無情。領執下廊廡。任春始八月。一旦受圖譜。
守綱混流俗。荷法良亦苦。法性開性法。始獲落僧數。
理楫歸新州。一撾退堂鼓。

** 三十四青原弘濟行思禪師

曹溪分一脈。得髓居首席。我道既坦彝。何處存階級。
師弟來尋思。巍然一片石。贈君鈯斧子。西來此舟冊。
六世衣不傳。惟道相追繹。神會亦同師。但解振身立。
猶各分門庭。真金與瓦礫。請食廬陵米。自然見端的。
下世徒窺藩。一津自相隔。

** 三十五南嶽石頭無際希遷禪師

衡山石可居。便爾寄幻跡。奇哉肇法師。亦解惟心式。
乘龜共游泳。我祖道同域。向云石路滑。行者多匍匐。
誡爾參同契。光陰莫虛擲。先佛傳此宗。初不論禪寂。
或問曹溪旨。不會者能得。問禪是碌磚。問道是木杙。
石路雲門裏。萬古所憑軾。

** 三十六澧州藥山弘道惟儼禪師

始石頭終石頭。馬祖山前好放牛。向說三乘十二分。
如今繩斷一時休。三條篾住山去。某甲何人如此住。
雲巖道吾高沙彌枯榮。兩是兩不是。聲鐘集眾將法
說。經師論師兩俱歇。洞庭雨驟水滔天。此僧可惜不
能瞥。化主納疏。岳陽回兩鋌。白金是贓物。嫌他逐句
弄泥團。看經遮眼眼何別。長嘯一聲天下秋。千山萬
山一輪月。

** 三十七潭州雲巖無住曇晟禪師

百丈二十年。雖僧尚俗氣。只是一味禪。如何不能契。
且喜沒交涉。三句外六句。拄杖趁眾散。海兄亦精細。
廣南一片石。方知移不去。翻身弄師子。或弄或時置。
大悲千手眼。取枕夜展臂。掃地非區區。豎帚第幾義。
要見第一月。看取涅槃際。十六月上時。雲散山光霽。

** 三十八瑞州洞山悟本良价禪師

三十走諸方。和璞待敏手。臨溪一睹影。一笑無何有。
始解邈師真。誰為辨妍醜。泐潭初座元。難為師子吼。
新豐抽寶劍。通古歸樞鈕。諸方尊洞宗。嘉猷傳不朽。
寶鏡受親印。五位為組綬。既爾愍穿鑿。更剪邪見藪。
山穨梁木摧。徒然望霄斗。

** 三十九洪州雲居弘覺道膺禪師

幽州王氏園。產得藍田玉。丱歲便離塵。不習小乘牘。
初參企洞山。應對轉轆轆。思大不作佛。住山占一國。
累日不下堂。天人供香餗。推挽住雲居。四眾雲簇簇。
最爾衣線下。不悟可悲哭。衣錦琉璃殿上行。也須擊
碎珍綈瑑。鍾王尊禮世世師。那知世世尊吾屬。

** 四十洪州鳳山同安丕禪師

鳳山山上鳥無巢。無縫塔裏天涯路。日出鳴金雞。月
明昇玉兔。青猿偷果客投空。鳥銜花去遊人誤。木童
善鄉語。石女易生怒。不若孤峰挂薜蘿。試看白雲逐
飛鷺。短販樵人徒自誇。劍甲未施賊身露。這是同安
一隻箭。佛來也不敢當面。箭過問如何。月落後相見。

** 四十一洪州同安志禪師

驢馬不同鞍。這驢差可轡。踏斷昇仙橋。張果老不會。
大雪滿長安。我卻有三昧。多子塔前風凜凜。五老山
頭蹄對對。捲起夜明簾。簪纓搖玉珮。萬里和歌謠。塵
面得一沬。覓渠遍處不逢渠。款段走入師子隊。目前
不現句不迷。嫦娥嫁取月中妹。

** 四十二鼎州梁山緣觀禪師

和尚家風益陽春水。白鹿松高鳥棲花橤。水急魚行
澀。松高白雲徒。賊據無生國。久之謀不軌。飛龍居九
五。風雲周帝里。󵉽󵉽正法眼。燁燁南華裏。祖印豈從
蔥嶺來。達磨不過老鬍子。紅罏焰上絛絲縷。靉靆雲
中勞屈指。後人邈我真。看取紅罏裏。

** 四十三郢州大陽警玄禪師

一語上豐碑。頻伽方出殼。名無翼而飛。道無蹤而嶽。
履劍刃輕冰。景行惟卓犖。語路確難陳。淨名居帷幄。
師子一嚬呻。五位麟三角。大海飛紅塵。須彌波濯濯。
長年不越閫。日中惟一食。耄耋無惰容。危坐崒骨律。
法寄遠禪師。不欲授無實。連理棲青鸞。皮履偈親筆。

** 四十四舒州投子義青禪師

展翅南圖入華嚴。海夢兆高宗曇華。蓓蕾浮山分玉
玨。師善連環解。秘府出直裰。大陽顏不改。曹溪鉤洞
簾。金鳳飛絢彩。高臥圓通席。逢場戲傀儡。威音王一
箭直透千層鎧借得秦淮月郢陽光靉靉。彌勒樓中
百億日。奪耀輝騰及千載。

** 四十五東京天寧芙蓉道楷禪師

庭訓遵父規。我是列祖命。再之受師模。我是千佛印。
髑髏乾教徹。革囊不足信。表謝紫方袍。孤風亦清勁。
違旨下庭尉。敢妄辭以病。受刑戍遠州。衲子復奔兢。
一啜與一匙。拳拳法先聖。肅肅而凜凜。一堂風月淨。
猶謂慚古人。念之淚珠迸。

** 四十六鄧州丹霞德淳禪師

擘開宇宙打破形山。運日月以西行。攝江海而歸一。
微塵間。千山雪似鷺鷥衣。一輪月上白蘆灣。我宗有
語句。金刀剪不開。我宗有玄妙。玉女夜懷胎。我與德
山別。還共德山來。梅花樹下梅花影。輕盈香色繞莓
苔。十成事請颺卻。擲地金聲總戲謔。

** 四十七真州長蘆悟空清了禪師

襁褓何所知。見佛動眉睫。靈鷲一枝花。禪源一滴血。
才上缽盂峰。解卻丁香結。四海一閒人。所以號真歇。
通身巳紅爛。從此口門拙。借火焰而轉法輪。共江山
而齊說妙。在一漚前竟越三祗劫。幻化身過橋村酒
美。虛空身隔岸梅花雪。窮玄微而失宗。體靈妙而道
絕。良久曰紅葉嶺頭風。青松潭底月。

** 四十八明州天童宗玨禪師

峨峨太白峰。玲瓏巖上月。一過小白嶺。知君巳落節。
況復入我門。眼裏著金屑。承君問我道。十字街頭有
豪傑。進曰。如何法隔籬。野菜飛蝴蝶。虛靜歛氛白雲
被寒嵒而齧靈光破暗。明月隨夜船而折。斫額望前
山。前山煙似雪。

** 四十九雪竇足菴智鑑禪師

圖畫自天開。山僧獨怡悅。瀑布落千尋。仙音廣長舌。
象骨山深百怪興。老僧不采徒輕褻。夜來獨自上崚
嶒。海濤一捲驚三淛。果是明星也誘人。誰道世尊證
寂滅。憶我孩提時。曾解吞熱銕。世尊有密語。迦葉不
覆藏。一夜落花雨。滿城流水香。山高不宜久立。且歸
方丈房。

** 五十天童長翁如淨禪師

松蘿亮格笑。枯枝落地解𨁝跳。奉黃麻住雲隩。短販
開箱走國賓。滯貨彌天略粗糙。飯飽便弄箸。滿床盡
屎尿。天童銕臭老拳頭。打殺參徒稱有道。靈雲見花
開。天童見花落。花開一杯茗。花落初登廣嚴閣。春風
勾引鷓鴣啼。蘿葡芋艿糝香藿。文殊智普賢行。隋珠
秦鏡。陶淵明陸修靜。酒政茶政。

** 五十一襄州鹿門覺禪師

接人弄笻竹。汲水用長瓢。路遠艸鞋穿。雲重袈裟潮。
蜘蛛吸盡滄海水。蜻蜓翼負泰山高。蜘蛛腸飽蜻蜓
重。天網恢恢兩相弄卻。被狂風兩拆開。盧生一覺黃
粱夢。始知大地一卷經。孃生大地兩眼睛。經長眼捷
日方午。經了睡來枕其股。玉盤金井秋寥寥。後山跳
出斑斕虎。

** 五十二青州普照一辨禪師

主化當青徐。衲子走秦晉。嗟彼乾慧徒。垂茲二百問。
關吏一何嚴。假雞且莫近。聲前薦得落今時。不落今
時是何韻。中邊有著不須安。何處與君接雅訓。裂破
虛空絕擬議。請君為我通底蘊。衲子既望崖。縮肭無
敢酬。且藏三尺匣中劍。荒徑客來芳艸幽。

** 五十三磁州大名寶禪師

深宮月鎖主高眠。一片虛明照碧天。手握驪龍珠。從
今不說禪。攜手相將賀太年。熙熙風物暮春前。金針
穿玉線。寒罏繼斷煙。線斷失金針。鴛鴦譜未圓。木童
俛首覓。石女痛加鞭。須彌峰下七金山。杼盡湘江及
九淵。呀。鼻尖頭上觜唇邊。

** 五十四太原王山體禪師

巾缾十載大名寶。牧牛不犯官家艸。牛馴騎到家。衣
上惹山花。花香蜂蝶隨。山巔日巳斜。衣中有寶不他
求。一旦飄然十二州。侍者會禪否。豈似春風輥絮毬。
如其終不會。堤邊芳艸綠茵柔。於此兩堪疑。吾師親
送渡扁舟。果至王山建梵剎。瓣香法乳為師酬。師子
有三種。細看還是牧來牛。

** 五十五磁州雪巖蒲禪師

尋師撞著生冤家。千里茲行苦路賒。師握手不勝嗟。
少露大蟲一爪牙。凡有誨必跪受。多見操戈類禽獸。
吾道無諍古聖銘。余今肯落他人後。王山山頭有法
王。領得王山大明咒。諸兄弟莫艸艸。打疊靈苗異時
秀。秋初夏末東西行。蔓也難圖且易茂。及盡今時絕
覆藏。會見龍驤而虎驟。

** 五十六燕京萬松行秀禪師

道者曾栽萬樹松。如今僧老松如龍。轉卻山河為自
巳。松化龍兮龍化松。獨有玄沙不肯在。玄沙水際一
枯樁。騎驢不下亦何妨。猴子偏能入道場。禁庭親賜
紫伽黎。此會人王與法王。大功無所宰。至化卻無方。
機輪轉處智猶迷。寶鏡開時月滿廊。向上一路鶴翀
霄。當陽一著鷂兒翔。

** 五十七少室雪庭福裕禪師

太原張氏小兒聖。五齡頭角便清勁。佛乎豈在一卷
經。知其不可與之競。仙巖古佛識龍象。一見肅然為
起敬。後造萬松炙清芬。十年為掃松花徑。宿碩倚為
甘露門。松茂少林允冊命。受知世祖在潛邸。憲宗嘉
號師辨正。誘掖後學無倦容。遊戲翰墨行祖令。有問
西來祖師意。五乳峰巒點頭竟。

** 五十八西京靈隱文泰禪師

祖讖吾宗藉嫩桂。昌昌條茂今猶在。不是斯源繫祖
庭。振起江南何所賴。雪庭消雪產奇英。濟濟當時稱
二泰。中興晉祀皆天功。誰道文公難克配。嵩山山高
洛水長。文師撾鼓陞高堂。塵劫前事河沙德。嵩山雲
繞山花香。殷勤為君拈出看。於茲不會誠荒唐。花落
悲黃鳥。堤柳鳴蜩螿。

** 五十九寶應還源福遇禪師

落䰂首師兜率院。遍歷藝園肆弘辯。義虎雖獰猶畫
虎。天花曾雨神光祖。寧使口邊生白醭。丈夫可是耽
糟粕。一遇文翁罷坐馳。桃花開上梅花枝。悔悔當年
從外覓。迢迢與我遙相隔。風送泉聲來枕畔。月移花
影􃄳紗亂。

** 六十鄧州香嚴淳拙文才禪師

問法身云枯椿。幻化身虛空骨。枯椿析細為鄰虛。又
向虛空長眉目。法身果若是枯樁。腐艸流螢不應育。
法身幻化誠如然。紅爛真常鴟犬福。我以此解呈還
源。源老當膺只一擉。自此尋隱香巖山。不欲庭除伐
筠綠。留取清風伴明月。差勝三冬倚枯木。

** 六十一南陽萬安松庭子嚴禪師

緱氏山頭吹鳳簫。霓裳羽衣風蕭蕭。樊家有兒幼敏
捷。耳聆筆繪歌虞韶。一曲唱出斷腸韻。寶鏡堂前有
新證。自爾傳衣五老峰。耀後光前提法印。驅牛耕種
祖翁田。活潑生涯百丈令。荒田脫粟款諸方。金牛作
舞因齋慶。宸帷頒賜紫田衣。誰道老農無善政。

** 六十二嵩山凝然了改禪師

鼻祖初來嵩山麓。泰室少室松風謖。寥寥不但鳥難
棲。祖翁所食皆鴆毒。神光雪裏和陽春。春回二室花
如簇。自爾花香大地春。一隆一殺幾顛覆。且幸梁山
入少林。繩繩嘉裔存西竺。離微僅得凝然師。一言迥
脫續昭穆。言中取則句外明。徹古徹今方郁郁。

** 六十三嵩山俱空契斌禪師

樅然溢目無與結。又道色前而不物。空色相持兩不
降。是與白馬較白雪。即物而推肇論師。南泉指花警
夢說。俱空政為兩不空。一睹秦槐愕然瞥。凝然一見
不待辭。從上機關都漏泄。向來紙上覓禪心。那知離
指方見月。打破虛空月更明。松􃄳風響芭蕉葉。

** 六十四西京定國寺無方可從禪師

始入龍潭問蟄龍。未獲龍珠竟他徙。底事不明安肯
休。勞勞杖笠參煙水。五乳峰前有一燈。吞刀刮腸去
瑕玼。一造庭帷巳茫然。再叩籌室覺自鄙。退歸客次
細追尋。天衣取像差可矣。一位才分五位彰。此時一
似離弦矢。百丈狐窩獅子巖。九峰首座徒然死。

** 六十五嵩山月舟文載禪師

提刀肘佩將軍印。拍馬膺鋒西渡河。驀然釋鎧投弓
矢。喬松得以依青蘿。坐參古宿竹􃄳下。執柯取則而
伐柯。幅然一衲走關外。就正禪翁鳴玉珂。盤旋回互
繼宗猷。織錦天孫暗裏梭。五宗九鼎繫單絲。宇宙於
今安奈何。三十六峰煙浪闊。投老歸菴花滿坡。

** 六十六燕京宗鏡小山宗書禪師

業儒循聖紀。所謂盡倫理。聖脈有道衍。豈書史而巳。
登山而覓符。符在空門裏。欲了此平生。一勇代可取。
若一法不明。君子之所恥。釜破不須顧。棄家如棄屣。
白業貴履踐。八載無敢弛。受請領大剎。不失吾師委。
日居而月諸。勤劬尊簠簋。假我而偷安。法道何所倚。

** 六十七西京幻休常潤禪師

孤鶴之在群。自與群禽異。一飛而驚人。遙空一清唳。
水上按毬子。夙興不成寐。忽爾身心空。頑空非正慧。
偶閱迦葉圓通章。方識阿難有真契。初心必不欲碎
鏡。及乎鏡破了無倚。呈偈伸所得。乾坤納蚊蚋。彩鳳
一騰霄。銕牛沒繩繫。表表人天師。芳名一何麗。

** 六十八燕京大覺慈舟方念禪師

何幸普通年。法雨澍南粵。神廟辛卯秋。慈雲覆於越。
始祖破天荒。吾祖中興傑。於茲一甲周。海內繩瓜瓞。
長夜而再旦。洪波砥􃅵嵲。玉殿真珠簾。綱宗起閥閱。
寶鏡白澤圖。亭毒在明哲。閱人亦廣矣。法眼何精晰。
危哉無鏃箭。未發先濺血。

** 六十九越州雲門顯聖散木圓澄禪師

呼吸毘嵐風。手握追魂藥。石路雲門寬。卻無處著腳。
和藹惟姁嫗。近之則焦灼。森森萬竹林。峨峨一峰削。
耶溪逆洞流。櫟樹居廣莫。日上海東潮。三浙為禹鑿。
法脈所注地。宇宙盡磅礡。獅絃振天音。狐獸歸陰壑。
曜靈既西垂。萬山盡寥廓。

三宜盂禪師語錄卷十
住雲門顯聖寺門人淨範編
山陰嗣法弟子祁淨超較訂

* 佛祖像贊

** 世尊

拈華默契披心髓也。印空印水授受以取信也。星分
碁布風雲際也。鋀石輾成白玉釧。黃金打就象牙環。
所以聲化也。雪堆師子火鍊成。泥塑金剛水底眠。三
老漢是不負於君也。(傍立迦葉下立達磨)。

我有真經了無一字。通古稱尊無所事事。有感斯應
不動而至。松風瑟瑟對談初志。乘願利生以行以智。
若遇雲門失郤本事。且請向陶潛籬下看秋花。枝枝
霜厭蒼苔砌。(坐樹下二大士侍)。

玉琢麒麟紙糊大蟲。秖可在身毒國。無佛處逞盡英
雄。二尊者在左右聲呼聲應。彼此朦朧。丈夫漢豈隨
你轉西為東。山僧也依例腦門點地。前有溪後有松。
爾翁即若翁。(亦二大士侍)。

證向今古鑽龜打瓦。睹星說夢晴空可把。道無可道
騎牛不下。教設倫理麟經自寫。世哀道喪幽然長夜。
於乎吾徒與之俱化。奚以為辭之乎者也。(三教圖)。

入舍衛國城祗園無我。青眼觀空狂華萬朵。目翳既
除卻無處躲。一缽多羅明珠甚夥。貪餌之魚打成社
伙。幸際風雲一場懡㦬。(托缽像)。

** 觀音

等法界身秋潭月印。等眾生緣智悲兼運。如生如界
一時頓應。拯溺救焚不起於定。春在華枝物臨乎鏡。
飫我以甘露之漿。誰不稽首而皈命。

殘夜海天日。春風初到華。不因憐赤子。瓢笠走天涯。
空凌一月巳。熾然說赤子。可憐飫以禪。說一楊柳枝。
甘露津津三艸二木。澤誰不均。(水月)。

弘慈叵測文在其中。不作字想無以句通。即普門品
示普門翁。是一是二得弓失弓。如月在水未許爾逢。
不持軍遲不隨一童。默而識之庶可以風。(周身書普門品)。

朱魚賣盡出金沙。臘月能開火裏花。此後春風竟寥
廓。簾櫳清瞰月痕斜。(魚籃)。

月色朦朧倚松而立。水聲淙淙松陰瀉碧。是獨露身
有誰相悉。念彼長流奚時寧寂。不言而化惟三昧力。
頓入無生海天一色。(水月)(三昧禪人請)。

合佛慈力悲濟含靈。三俱無跡月朗波澄。其智止水
其行繁興。非心所擬非筆可形。瞻圖思義莫認丹青。
一念清淨頓入圓乘。

悲願在躬與汝同塵。慈顏妙相豈吾真身。離此而求
鑽仰無因。猶第二月孰幻孰真。非眼所見亦非耳聞。
百艸頭上甘雨祥雲。

幻住南海來自西洋。太虛之體應化無方。有水皆含
是月之光。舉眾生類比翼同行。我目眾目手足偕彰。
業海無際與之茫茫。智山慧苑與之相羊。悲願乃爾
積劫津梁。彈舌稱名如蓮花香。一舉心念寶相琳琅。
即今何在山高水長。

倚松而立晴空寥郭。翠濤風捲溪雲磅礡。童子不來
山尖月落。收起絲綸囊中無藥。一切眾生同歸圓覺。
因有情根茂慈悲樹。同體普門遍法界處。生界未空
大悲無住。醉象狂歇月明清曙。野水涵碧遙空無玼。
如是生心應如是住。

一坐彌綸森羅在定。寂場聲化巨細齊應。如類而身
生之命。逆順叵測無擇穢淨。意卜情求空華眚病。
離波問水執柯覓柄。是耶非耶以斯為證。

寶陀大士敻居天外。天竺慈尊祝融劫壞。寧知我太
虛之身。納盡塵沙之界。大海旋流無所不在。展軸諦
觀望容肅拜。注耳而聽諄諄慈誨。我於古觀音如來
證此三昧。將寄辯於君。偉中禪人自珍自愛。(偉中請)。

** 十八羅漢

飛埃凝露佛清淨智。眾生昧之煩惱煎熾。幻人機息
安有其事。生佛互融於世出世。遊戲叵測唯高上士。
有孚終吉凌波而至。一貝多羅有言無字。調師以馴
華飛無住。蓮華我心芥孔吾處。負此一囊太虛可貯。
缽有潛龍為霖斯注。乘以大空威而不噬。隨顛倒想
坐菩提樹。如寤時人說夢中事。掀然一笑海天清曙。

** 達磨大師

江水汪洋秋風蕭索。君子之行見機而作。涉魏遊梁
出門便錯。五乳峰前異花零落。

** 普賢洗象圖

不調而馴以時拂拭。他方界外有發普賢行者。大士
所知象王亦識。等法界之普賢如所乘而不失彼其
現異類之形。具如斯廣大神力。敢復以螢火之光向
虛空而著色。

** 先師雲門澄和尚

盂生而晚親師未久。得喪不驚心。雌黃不及口。呼谷
而應於谷乎。何有太虛之量。非寬滄海之度。如斗或
入室而操戈。或面呈而背醜。或媚彼而反咎。以至騰
謗書而相忸。師聞之殊無可否。數十年於茲可謂閱
人多矣。千日後始知醉我者中山之酒。如其法道非
我所知。炙吾師之餘緒。敢沐手書而稽首。

道蹇於人。如處幽夜神廟御宇。吾師以駕振起東南。
不在禹下。二輪雙轡宗教兼化。假三寸鏃為羿之射。
英彥奔流指澥為舍。應疾施劑法雨瓴瀉。究極離筌
以借不借。次列門戶腐鼠而嚇。燐火燎原幽怪叱詫。
飛章陳壘以乘㽄罅。師以無聞漫言無暇。於乎吾儕
奚辭以謝。

聿興於越闢大法久荒之徑雲龍風虎始得紹懸絲
慧命敲唱合拍以鏡臨鏡不動舌根陶凡鑄聖甄別
得宜老僧姓枰執柯取則空印水印月上波心水天
交映圓下有孚古今向證智無師而師道法奚傳而
傳令赫烜光明淵源相晟步趣武接繩繩裒顁式昭
式穆浩歸祖政於戲乎日月出矣爝火奚競嫉忌分
岐豈不曰僧中梟獍。

** 雲棲蓮大師

迴曜峰高攀躋莫及戒月慈光水天一色以聲為教
用形為則不起滅盡定而智悲事畢禪耶淨耶戴角
虎師子翼如何狂慧之徒以螢火之光擬乎天日。

靈峰受囑津梁之累聿興末運方網三昧即形聲化
假言啟類珠圓隨映玉方雅粹岩岩峻極淵淵川匯
臨深罔測望岩自退炙其貽訓撫膺默愧瞠若絕塵
造父失轡即之可楷豈其圖繪俯影而嗟感時而悔
春後之花我生安貴青獅入窟原野狐媚誰為障川
禹無稽會風斯下英蒼生奚罪冀其再興殍骸望歲
吾其巳矣炷香雪淚。

鋤驕去吝塵芥榮貴蒙稚可矜諄諄提誨圓慈寂定
方網三昧道大叵思聞名心醉以形設教不居尊位
末運頹波所為不類望容膜拜繼之以淚哲人巳矣
珠沉玉碎(鋤麈上座請)。

** 天童密和尚

手握靈蛇穿破髑髏起濟北欲墬之風障東南趨下
之流玲瓏巖坐嘯乾坤化雨所及葉落知秋。

七事風馳八紘被澤旱地轟雷血痕加炙望塵目昧
峨峨太白偶幸下寮何睹影而自失久之始定梅花
月色。

** 真寂聞大師

玉露明灘月色寒苕源誰復再垂竿大悲閣下春如
許夢入梅華露欲乾。

行蹤一挂羚羊角劫火投薪燒不著苕溪一脈通長
安石頭之路果然滑庚寅春仲攜李來童子至今奉
菩薩況復曾聆毒鼓音當年飲者今藥發安得金堤
鴛水湖千里狂瀾泞清汋。

道行八閩化敦吳越噓蜃氣而為寶閣瓊樓惜驪珠
而顛倒豪傑白馬之夙負不償雲棲之新殃未雪始
聞龍池有一顧之私竟遺之於佞人之譜牒於戲乎
英哲諱名出類取潔名隨以彰道碑叵滅竊疑乎四
十餘年粹鳳毛麟趾之儔苕藍之室稱師林虎穴如
何一涇上座不得與國士之捋想或擬博山艤之不
授誾公之二師借二子將欲啟末運之雛秋霜之葉
授受戲劇慧命殀折祖庭蕪穢紀綱滅裂鋤芟信種
燎延緇白嗚呼乎睹幀興嗟援毫涕雪博山聖人瓶
窯古佛。

** 弁山瑞白雪和尚

烹博山茶用弁山水年曆不乖飲者都醉散木一枝
化為芝蘭玉樹金鍼在手巧繡出鴛鴦一對(破闇燈姪請二
象同軸)。

** 香幢法師

虎無齒龍無鱗獸不敢觸物不敢嬰賣一指頭坐斷
古今嚴冷之風以愧夫炎附者之心貝葉窗虛寒蟲
助吟潛谿之畔水月為襟名利之徒秪可隔岸興歎
三徑艸深青霜滿林余得與乎伯仲之列遺語往行
惟茲可欽。

** 東山爾密澓和尚

急性天尊雷公菩薩撩著燒身衝口惡發乃佛乃祖
無地安插撾東山鼓高揮大抹二曜炳然野火徒爝
一自鑼鳴萬象磅礡琵琶曲調誰成譜試問菩曇長
老深公自若(自若深姪請)。

** 廣潤山翁忞和尚

余晚年狂逸山翁兄勉之攝眾甚力實規我也因
圖像以隨一以自教兒一以戢良規贊曰。

方面皆正駭雞之犀式衡式儀形於坐馳珠玉是瞻
難為瑕玼。

** 天界覺浪盛和尚

老虎無齒臥龍無鱗威而不咥妙化如神公誄曰毅
剛果純誾私謚曰文大造經綸猶不足盡吾道超倫
趙州古佛問世而津豎幟殄邪嚮德來賓維石岩岩
泉源新新穢流濫觴電目而暝雎陽捍禦嚼齒穿齗
吾為名乎衛道遺身昊天不弔竟爾傳薪吾道東矣
有子同塵斯清可濯賢溪之濱(賢溪同塵燈公請)。

道契古今法遍天下胸次落落所以光大維金剛幢
明珠照夜有知而未識識而不知心竊疑之試問取
東村老謝。

博雅淵貫如漁竭澤探頤窮奧水源山脈繄禹之功
蒼生有宅翰墨波瀾化周蠻貉致雨之龍出林白額
孔席不溫作煙波客雲山在望難以棲泊幸辱同倫
略書其跡。

廣廈須支兮奈余惟退殘之黃耇聞變而奔赴兮中
心自忸望天塹之蘆雪兮徒然搔首走長干而興歎
兮我膺如剖松柏蔥蘢兮蔭吾儕之君后麗閣凌煙
兮翳誰之有風馳兮師吼雲澄兮仰斗踏毘盧頂兮
是所以越五十三友應機聲教兮若不以口攝生兮
曹山之酒無町畦兮維網維紐虎角兮翼銀蹄兮黑
狗霜凌兮雙樹無怙兮無誘天不弔兮豺狐躪蹂嗚
呼乎吾欲無言哉瓣香兮腸揉殘煙兮哀柳。

** 龍門石雨方和尚

胸縣寶鏡肘佩神符摵瞎摩醯首羅眼睛擊碎趙州
東壁胡盧於乎方今之際莫赤匪狐莫黑匪烏起以
振之者豈可得乎風清古路無人到月落雲輕聽鷓
鴣。

響氈拍版橫說豎說拊沒絃琴調高韻別坐斷古今
討甚塗轍冰谿上人萬不可忘卻松篁橋上偕師翫
月(冰溪西堂請)。

義以人合法以天隨一語類通傾膽揚眉既挹其衷
復親其儀衾影無愧砥之礪之吸盡西江水寒月上
華枝。

硬似綿團軟如生銕龍門峰峻望崖自跌哆哆和和
以羅英傑出處洞然念茲末劫一倦津梁長空皓雪
君豈往乎聽熾然說。

釣得魚來放卻生龍宮虎穴燦珠明到今剩有西湖
月坐對孤山落二更。

嘉禾挺秀金風剩葉定光搖影擊竹雲裂擲下木魚
神機活潑釣魚放生水澄月白化陵八閩道周兩浙
獎育兒嬰姁嫗明哲峻其門庭心枯情折佩鏡照妖
圖縣白澤辭翰聊爾示廣長舌佛日西沉龍門積雪
無梁之津胡為厲涉雲山在望雲山􃅵嵲(位中符姪請)。

我以默為說所以門風別度盡諸有情一坐十小劫
全入涅槃城證此甘露滅至今龍門山桃李花紅白
我既援毫無一辭法社處處飛春雪。

與君交臂別來經紀此日重逢楞伽會裏握手無言
相視而巳少焉憑怒振衣而起吾道金甌誰為摧毀
我法宮垣堅不可圮頹瀾下趨一至如此吾兄神明
鑑之晚矣佛有先識自茲而始請君緘口無問簠簋
威如猛虎軟似綿團腳尖頭不避佛祖掌握著生殺
之權五色糞切誡霜秋拄杖子卓破常住方磚遠門
姪勉旃勉旃(遠門座元請)。

因我得禮為近事男間世而遇等乎優曇宗說緣偶
不啻喃喃親親仁仁前三後三可偕而翫夜月渟瀾
相依而聽春鳥秋蟬毋忘先誡庶幾再參(丁居士請居士父子
侍于像測)。

難描難摹睹影猶疑問津求道楊朱之岐石田薰能
復肇興長耳相呼為客兒潤龍門雨啟佛日曦雨過
明珠千萬斛臨風著意向人傾是渠之題瞻之禮之
庶幾解頤。

** 雪竇石琦雲和尚

藤谿源委太白興波瀝血書經盡瘁鳴珂即義誼可
以振遷就之法況法道聳雪竇峨峨狐腋之裘一掌
千羊之皮何足云多。

** 無趣老人

殺活有刀得之於野翁笑裏鼓翅雞鳴如斯而巳僧
耶俗耶杏花紅雨鴛湖有滔天之浪何必曰斷橋流
水吾師之塔且幸與堂廬密爾免致使野狐之屬穴
土穿壙反常越禮有者於茲然爝火而助明寧知乎
日月之光巳周寰寓。

** 嵌石大師

月來一天風韻雨過青山一抹道行則鑽之仰之謐
然則蘊卻威音王那著威而不猛溫而厲允吾夫子
其三泖中柳隄之一筏也。

君豈邁乎猶新交臂泖水雲門儼然生氣精操匪倦
欃槍變異岩頭老大叫一聲果爾驚天動地於戲巳
矣摩頂松東向共來說西遊傳記。

** 古心律師

入獅子林儼聞哮吼或瞻遺像若喪吾偶盛世祥麟
末運瑤玖玉碎猶方盤珠自走四衣分化維德不朽
輪翼福智紀綱賢否受囑靈峰援攜群有折憍慢幢
焚邪見藪爍迦羅眼母陀羅手案金剛杵靈符在肘
睹彼螢焰為光奚久黃鐘絕響今惟瓦缶鑽仰莫及
望容泥首罄南山行讚不及口波離再興奈余衰耇
陵秋法社其如妖醜。

** 無作法師

四依應跡三軌律身龍樹垂蔭金地通津弘辯聲化
法王功臣鳴指喧殿七眾誾誾福城東際企仰後塵
雙輪斯御嚮德來賓人道攸關請禱猶椿手持葉物
得之秋林雖無藻翰可代徽音止啼啼止微哂而吟
兒輩勉旃此非黃金。

** 釋尊說法五聾集聽圖

觀音正反聞世尊若瓴瀉定慧圓明因果殊如何法
界猶長夜定裏之身定裏聞夢中般若隨機化比丘
有目非不聞目既能聞鼻可詫根門可互法皆圓艸
木瓦礫摩尼價即彼異生身我身我身諸聖同無罅
譬以燈輝類法身千燈一室交相射龍以角聽牛以
鼻異國尚有形語者舜若多身映佛光無身之身等
空大如以虛空納一毫次公閣筆難為下空不可圖
贊愈難老僧無語深深謝。

** 大椿壽老宿(即師之母也)

我母慈仁其性天植口無阿語心如絃直善則揄揚
過亦難匿惜生猶子愛人以德表裏俱正惡聞邪僻
奉戒精篤晚年愈格至於夢寐佛聲嘖嘖所以垂終
別無他繹趺坐而逝時當赫日三曰掩龕了無異色
生平修進於茲可覈辛丑臘八全身窀穸圖形拜贊
永為貽則後賢知之業儒奉釋。

* 自贊

火裏鍊成波底月黃金鑄就玉麒麟千年桃核逢春
發結子開花是舊仁。

忖其菲才僻處窮陬翻然而邁痛此先猷知不可為
復泛扁舟益友孔多以類而俅狎翫既不可以風偶
臨眾以規下秋名不可以久居處瑕汙以優游其虎
皮也莊重其羊質也俳優篤至性遵福田若有所繇
禪道佛法樓上駕樓如出如處如愚如慧莫與之為
儔似傲似狂似真似偽水上按毬清者也和者也任
者也火中之漚抑亦船子和尚泉大道政黃牛賣盾
賣矛庶幾乎東方曼倩之流此余狀此余傳後來塔
上之銘無用他求(題存瑪瑙寺孤山法師塔院)。

瓶匋領八藤條偷心不死憨大師呼為不怕虎新生
犢子玉笥山下石橋邊果見千紅萬紫足蹤幾遍天
下囊無半文錢使耽書史若貪饕援毫抽思卻無一
字上紙如今老倒郎當甚遠禪人請自言之余不能
細染谿藤弄古鼠(宗蓮遠教授請)。

風乾羊棗道旁苦李範禪人愛人之所不愛取人之
所不取以汝之賢孰不欲明窗置汝過不我摘詈不
我去吾不知其所以或有一於此門對層巒碧水月
上南屏鐘裏風動幅巾斜小舟聽其所止(為則範侍者請)。

布荊棘林開沒縫戶我有通津君絕行路少覺佇機
野鴨子過雲興博辨不消一顧是這等露刃之劍脫
韜之矛也有箇漢赤身而步(元木恒座元請)。

法無秦楚道乃至公金玉定價不約而同沉檀龍麝
何必當風獻公獻公汝老矣我龍鍾德何足以作汝
翁且與你偷閒學少過前川柳綠花紅(獻公真座元請)。

振我家猶所貴英碩澤彼季昆美茲器識尊不在位
望以副德西河之有師子東山之有三佛余終愧乎
老雲門者水溪禪人伐柯取則(冰溪融西堂請)。

龍門為宿客數載叩吾道可知我門風熨斗煎茶有
同調圖心或有之圖形苦難肖異時拈出向諸方大
蟲戴紙帽(一機瞬西堂請)。

言隱則矯既出太魯子高之畫龍繪中之繡虎風不
冽而雲不生嘯無聲而鱗不舞生無聞死無補獨得
之於高山流水非知巳者不敢輕吐(道和穆侍者請)。

君子知時達人通變跡似漁樵不攻文煥榴華競渡
錦隄風蓮葉跳珠柳垂線任伊呼我濟公顛笑舞狂
歌適清翫知我者仁甫不知我者可憎可厭(何仁甫居士請
適端陽日)。

秋雲輕秋月明既無用於世姑藏拙於山城政黃牛
之清風匪不欽企亮座主之高蹈實愧吾生或亦處
乎季孟之間庶幾坐苔石而聽潺湲之聲。

夜月湖心玉一片遠山雲靜墨痕新沙隄綠柳黃鸝
語水際青萍白鷺春咄清風明月一閒人。

明日扁舟發今宵請像題人去楊花渡佇立版橋西
誰道人生難再少試看游子有歸期休將白髮唱黃
雞(師將遊江右眾請題)。

煙蓼同舟上富春秋華堪對月華新睦州幸有陳尊
宿肯惜關山禮後塵(嚴州錢居士請)。

睡不足食不飽兼人尚道饑天明不道曉日中欲逃
影枕上聽啼鳥利人寡學識自救且未了如此形神
不若住山好(道曉維那請)。

策杖走天涯撥艸尋知已白額遇大蟲卻是我和你
南嶽與天台冤冤相對理踏斷艸鞋筋展手云祁季
超如斯而已(西遯超道人請)。

慧日峰前湖光漠漠金牛呈瑞獅子一角異花堤柳
殘霞西落枯木龍吟秋原蕭索六橋煙靜愚菴行樂
(慧峰禪人請)。

思大鼻孔撩天法相兩耳結頤聞嗅既不異乎尋常
是不敢向頰上栽眉繪事後素書記坦持(坦持隆禪人請)。

科場捷報我孫山後文腹枵然敢期淵秀取適於林
下優游德慚往行幾多漏逗秉燭整理老而無捄畫
虎不驚人木雞不堪鬥散步於花間柳邊秋堤水際
尚有黃鸝聲奏(予獲捷禪人請)。

面上益三毛何有於英邁銕鑄觜唇皮毒愈蜂躉三
十年坐席未溫十八上卻問中書堂做甚買賣析骨
盡無一星子血氣擢髮不足以聲其罪不知有甚長
處多載巾瓶勞而不悔理公理公泥團土塊一何足
貴買朱砂中秋月倩人圖繪(法聚理侍者請)。

膏焚以明麝剖以香處之樗櫟無何有鄉匠石不顧
斧斤不傷悠裕樂只元吉黃裳人隨天放澹漠優長
容成氏子北牖羲皇無位而怡去名致祥彼萋菲者
斷水吹光擊節而歌接輿鳳皇。

徒有其年無知俗漢到處胡言得以人慢不諳佛律
千佛難懺性同薑桂惡如爆炭燎著便燒有甚涯岸
謗書成帙閻王有案如斯行止疊言為贊是佛是魔
具眼者看(自訥法孫請)。

著彩瑱朱三村土地破廟灰罏臺盤酒器泥滓合成
有甚名字愚夫祈禳智者委棄筊卜休咎神謀鬼計
年巳往矣生無二利疲牛不耕老虎瞌睡繩燈繼葉
為不了義愚拙無似此余之謚論心與形都不足視
禪人誡之以我為試(法純上座請)。

箇裏能藏法界圓兩峰雲淨月華天分明覿面難回
互無那丹青畫不全(玄印侍者請)。

兀坐如痴盲龜待木披衣似僧鬚長似俗茆塞未開
藻華枵腹病蹇累人事煨蘿蔔問亦赴機隨聲鳴谷
撫松翫石闖門看竹如斯而巳胡為碌碌生無可道
丹青一幅(谷鳴侍者請)。

長歌憐鳳皇短歌悲銅駝時乎且居易君子志不磨
孤山梅花媚香雪映月為清波小舟泛月剪重羅漁
父為余歌復歌樂只明湖公無渡河鳳兮鳳兮將奈
何。

為目無光為腹不慧田服圓顱執拗無類齒豁頭童
年窮太歲濫獅子座猴蹲鳥喙聲化履操援毫有愧
月落山曉所望賢輩坐向湖濱數雁行八翼斜飛說
兩對(曉山講主請)。

苕水洋洋石傘高張龍門一躍化鹿蒼蒼思盡所業
禪講趨蹌竟成圖龍唐喪星霜今也奚如秋盡寒螿
撫膺自顧無物以方指源模像請說寸長閣筆而繹
幾斷枯腸既不成句託事相羊能蔽我拙卷而復藏
(指源上座請)。

風搖荷葉雨珠活月照梅花露玉香黃鳥踏枝金點
翠鷺鷥傍水雪飛光咦君居東越我近瀟湘(季眉上座請)。

語水攝心繞林環水自余而後來賓粹美居是思之
期其英偉道在一芥一芥綱紀維世垂法邊幅筥簋
玉卮有玷烏足以齒鼠璞名濫朱亂於紫用器卜智
懲後知始不為鼎梅寧居苦李作贊中誡付子獲子
(行樂子獲禪人請)。

以之為講師蛇麻莫辨以之為禪翁車牛逆施濫緇
流而僧中之剌多俗氣而玩物成癡山居少寧靜湖
寓多坐馳得人詈惹人嗤老不知休逝者如斯閻家
老子符牒至大冶禪人為我維持(大冶上座請)。

院主請晚參慈明不事事端公少叢林剪彩弄獅子
一色瀟湘雲朗秀開動止擬將追後塵紛然亂朱紫
請以法乎天一任指瑕玼宇宙既茫然事不止於此
適腰者忘帶適足者忘履以道歷諸境如斯而巳矣
(道表禪人請)。

沾涕食芋分明俗漢倒著艸鞋實不耐看過獨木橋
若荷重擔問著箇事滿身白汗龜縮有餘蛇行不慣
圖形上幀墨中添炭請君收起鼠窩蠹飯(離微禪人請)。

來住集福桂花芬馥雲兮出岫清和之朔幻跡萍蹤
徒然描摸讚毀不驚形骸土木彼虛空身香塗刀割
既不我知胡聞而愕捫心而忖夢蕉鑄錯(集福寺覺圓監院請)。

惡沉寂而贊禪悅鄙知解而陞座談經禪者斥為山
外講宗目為濫膺鳧鵠相異金鋀兩懲智非有無水
炭相陵為學既駁為道無憑德天暗女總屬可憎水
底花枝第二月指目之奚稱或可以呼牛類馬即俗
而僧宇宙亦廣矣何所不容樗櫟之才幸勿以樟梓
而繩我自逢場作戲湘江水上波映日早霞昇(存嘉禾萬
壽禪院)。

面厚三指觜長尺五自處無益法門無補倔強性成
加以愚鹵以我為戒超佛越祖無可安頓且作關主
垂嵒之木巳灰之火於世漠然望道不果隨風下趨
打入社伙靜猶殼蟲動若水母追繹浮生總之是左
日勢西沉霞光萬朵日落天空是你是我。

眉寒骨冷心勞日拙慢山毒海人所不屑既不法古
所履覆轍薑桂不化至老愈烈垂西之影秋林之葉
遺此陋形納諸箱篋無使智知謂我多喋或詢真偽
莊周蝴蝶(即中允西堂請)。

石上栽花水中取火古董陳貨麻纏紙裏時宜不合
所至坎坷耳目不靈難入社夥水邊林下無可不可
我本無形你卻是我何事無言瞪睛而坐真月似月
二俱負墮(瞻明堂主請)。

自喚猩猩三呼不起雖非木石了無生理不焰之灰
污池之水江西湖南芒鞋萬里至老不衰為尋知巳
覿面相逢如斯而巳畢竟是誰大蟲無齒(若木禪人請)。

口生白醭耳有鳴鐘膠柱調絃子高畫龍龍不致雨
絃韻不融二利既失三軌無從請戒之哉取譬陋容
慧業峻德潭水孤峰飛聲走譽啟迪聾矇百川障迴
末運帡幪燭幽一炬賴有麗公(麗公法師請)。

跛鱉登山矇龜值木緣高愈卑前趨後覆休蔭林泉
且教藏六寧靜寡尤知足不辱忖無寸長諸方不錄
老志成灰狂牛不牧在山出山遇物即觸閻家老子
上福上福(際如知浴請)。

執卷橫杖為余開說聽不用耳語不關舌水乳主賓
若無可別君臣父子梅花雪月以萬象口譚虛空事
心不可擬言不可議碓觜開華鐵棰蟲蛀和尚門庭
烏龜上樹向侍者邊覓箇入處(天界和尚同軸睿水侍者侍側)。

居今之世跼天踏地汝將入山老僧偕去目視雲漢
周覽無際龍山我師大梅賢契枕流漱石藤纏麻繫
虛空撲落柏子花謝三年之期豈余之計清余上幀
結伴同住(柏子上座請)。

落空外道著相凡鄙捉摸不住線穿不起雖具袈裟
全非緇侶照鏡愛頭摘花空裏無可藥救自忖亦恥
長老何心味茲苦李設與之化吾門孔鯉如或異趣
跨釜可矣若和融融渭涇同趾百年之後是我是你
(高閒維那請)。

龍蛇之蟄以趨時也尺蠖之屈以求伸也物類之微
不移其度法時履信以乘其化我故與隱道啟公維
時峻德終其身而不忒不得巳徇情領剎席未溫即
棄去猶不忍作斷佛種人殘僧數輩諄諄提誨神鼎
諲冷落門庭法昌遇一力撾鼓人不我知世不我容
獨受之老僧圖形請贊醴泉芝艸不必有本青藍水
冰固當自愛老僧節隱道之概以自贊春樹花芳秋
潭月映隱道之啟我多矣(隱道啟長老請)。

三宜盂禪師語錄卷十一
住雲門顯聖寺門人淨範編
山陰嗣法弟子祁淨超較訂

* 佛事

宗會菴縣鐘板鴻雁知秋商羊識雨畫隨灰而月暈
缺簫吹寒谷而華開一塢黃初平叱石成羊李將軍
箭穿石虎謾道感應靈通其然法如是故舉椎云若
向這裏會得自然翕闢古今縱橫佛祖其閉也乾坤
失色其開也萬象起舞且道不開不閉時又作麼生
擊鐘板一下云還有箇末後句子度椎與座元云若
到諸方不得莽鹵。

蜀山集善寺縣鐘板前佛後佛其道一揆千聖萬聖
其理一貫多少人向此中挨身不入插足不下舉椎
云幸流傳得這一句子提綱挈領模範後昆師子哮
吼象王回覷今日晴昨日雨孤村紅樹寺門清滸擊
鐘板云我見鐙明佛本光瑞如此。

嘉禾萬壽院縣鐘板舉椎云大眾此是列聖之頂𩕳
先宗之弘範匿跡豪端光被九有以其履操明白所
以出處洞然闢幽墟而為叢社起頑懦而為玅靈異
目超宗原在聲前耀古騰今還居句外其順行也人
天瞻仰古佛齊肩其逆行也群魔拱手外道喪膽困
魚止濼可惜許一向逐響尋音鈍鳥棲蘆悲乎哉往
往沈空滯寂良久復舉椎云大眾所作皆辦具諸佛
法遂擊鐘板一下。

朱明寺縣鐘板玅湛圓明裁為規矩換斗移星拈頭
作尾黃鍾與大呂聲價滿寰宇憍陳那綱紀叢林觀
世音圓通會裏挾帶挾路敲唱雙舉晴空霹靂乾坤
一軌乃擊。

天華菴大悲像開光遠山橫八字纖眉野水湛百千
寶目既以虛空為體復將法界為身道有也文殊喪
其智體道無也普賢失其行門正恁麼時如何說箇
應物見形底道理舉筆云如來眼有大人相名自在
普照雲以種種玅寶而為莊嚴摩尼寶光清淨瑩徹
普見一切皆無障礙既然如此還著得一纖豪麼你
纔動念卻不是了也所以道金屑雖貴落眼成翳蓋
不知有向土一竅在如群盲摸象異端競起大眾如
何是向上一竅以筆點睛云珊瑚枝上日杲杲。

觀音勢至二大士開光三十二相紫摩金色身總之
是脩來面孔有一人不習佛行徑不歷賢聖階梯眼
同世界闊身等虛空齊一毛孔裏藏卻百億須彌澤
利九法界眾生雲行而雨施卻與大眾眉毛撕結眼
眼相覷獨來獨往處處逢渠秖為太近所以逢渠而
失渠山僧權作丹青手寫出龐兒耀古今遂點睛。

古報恩寺掛鐘板天目為群山之祖龍蟠鳳翥結脈
開陽落在這裏東海乃百谷之王天旋地轉洪波浩
渺直抵錢唐今古人才到萬松關便道巳見山海大
略總不知其源委所以昧卻本來人了不識有函蓋
乾坤的句子也只是無人點破若知其源識其委便
可以權衡佛祖號令人天聲色堆裏坐臥魔佛界中
出沒山僧今日為你點破去也乃擊鐘板一下。

普明寺大佛開光大眾世尊今日重整靈山故事拈
起一枝花解笑者豈止頭陀直得春回大地遍界生
香現前緇素人等即凡成聖隨處解脫自一枝以至
於百千萬枝今一時至於百千萬世燈聯焰續繼往
開來派列洞源尊而無比貴不可言兒孫遍地法化
無窮舉筆云山僧今日信手拈來要與和璧爭輝隋
珠並價奪山川之秀麗朗日月之光華且道山僧手
中拈底與世尊手中底是同是別以筆畫􂑥相云今
宵月上珊瑚樹海岳同時放寶光。

埽光湛老和尚塔玉鷺雲邊沒烏雞火裏飛物類既
繁植蒙莊不可齊山僧二十年前被我老人煮陽燄
止渴炙畫餅充饑轉南為北移東作西既不能倒斷
於當初直得在潔白地上屙屎攃尿去也以拄扙劃
地云春夏秋冬。

爾密和尚起龕囊缽走諸方天下尋知巳蹋斷艸鞋
跟以手畫<img:>相云原來在這裏恭惟寶龕中爾密法
兄大和尚氣吞佛祖天然有不肅之威嚴仁育四來
法爾具無緣之慈愛泥牛銜月覆盆下無不照之方
木馬嘶春不萌枝有新開之萼珠穿帝網正偏互互
鏡對菱華賓主重重臨機應敵任器施權遶指柔擬
之即喪神臂弓誰敢當鋒今也虛空粉碎大地銀裝
化山弟是箇無情漢子若是把住關津不通水渫有
腳銕牛行不動插翅大蟲飛不回在我法兄固當別
論大眾且道放開一線作麼生道磨盤空裏走銕鋸
舞三台　入塔不挂本來衣姓字無人識手提華藥
籃東山水上立五帝三王是甚麼天上天下無彌勒
珊瑚林裏水晶宮琉璃殿上黃金色斑毛師子白如
霜藏身之處沒蹤跡松窗獨坐兩和諧夜半吹燈讀
周易鐵新樣子南陽來大明國裏藏不得一自春回
物阜時艸木瓦礫通消息大眾既是大明國裏藏不
得此後向甚麼處相見卓拄杖云雪深埋卻鷺鷥烏
龜飛上兜率。

恒蔭榆監收火才參蘿蔔禪便作生薑漢三十年來
惜嘗住如保護眼珠調大眾若司空見慣毀不加撓
善不須贊饒君百煉精金也著紅爐再煆萬山火燒
赤虛空流白汗清淨法身無處避淮陰侯棄楚而歸
漢大眾秖如亡僧遷化後向甚麼處去顧左右乃擿
火炬云老僧只管看　入塔卓拄杖云識得拄杖子
立地超生死三山海島六鼇擎一毛頭上金師子長
生方子涅槃禪廓落無遮離彼此看他榆上座急水
灘頭打毬子解放不解收至今無安處指塔戶云不
若這裏萬物一指。

瑞彰禪人入塔指塔戶云這一竅是千佛之堂奧諸
祖之歸源東西十萬南北八千雲漠漠雨漣漣鳶飛
戾天魚躍於淵舉骨云瑞彰瑞彰你今日落在化山
手裏縱使是火裏煉過底精金荊山新剖底美玉也
須更進一步始得大眾且道從那裏入擿骨云一從
遊冶江山遍始信壺中別有天。

埽弁山瑞和尚塔霅水汪洋弁峰突兀水自耶谿發
源山從爐峰起麓蜿蜒起伏三百餘里卓拄杖一下
云誰知結脈開陽落在這裏若是靈利衲子這裏那
裏總不著問人其奈這老漢一似山僧鼻孔雖知決
在面上卻二十餘年摸索渠不著何以見得這老漢
斬荊棘而成叢林植豪末而為梁棟啟三會於龍華
振五宗於崆峒撫英育俊惜麟哀鳳慨法道於陵夷
念下流之可慟瞎宗師杜長老心懷嫉忌百端吹索
在這老漢分中殊不足為輕重可謂遍地雲門一時
曹洞為甚麼卻又留下箇未了底公案以拄杖畫圜
相進前立云大眾珍重。

六如和尚起龕識得一萬事畢若耶谿上打毬子秦
望山頭獨足立萬古徽猷祇這是展開坐具乾坤窄
恭惟雲門堂上法兄六如和尚踞涅槃城生法王家
以六度為叢林以智光為家室引三昧水灌智慧苗
植菩提樹長功德花雖然如是在這老漢則得若是
初心後學向這裏一坐坐住則何以竿頭進步懸崖
攃手大眾山僧為你轉卻去也向前舉龕云金爐香
冷玉殿苔生　封塔荊山韞無瑕之璧白髮歸來人
未老紅爐有百鍊精金浪子惜華春起早手執夜明
符全身入荒艸石女夜登機密室無人埽所貴野老
謳歌不喜亂紅啼鳥一喝堂中風悄然五雲山下音
書杳糞掃裏明珠灰堆中至寶坐斷報化舌頭蹋破
毘盧頂腦這老漢一生來瀾翻藏教火急宗乘如象
王任重若師子遊行今日若是緘默不言則何見得
提綱挈領振末扶顛山僧不妨為渠道破去也若耶
谿上浪滔天秦望山頭日皎皎。

孤山法慧圓法師遷塔(戊子年十一月十二日啟塔得一瓦缶中有銕塔一座高
七寸餘小瓦罐一中貯尊者頂骨舍利一齒八骨舍利四枚)恭惟法慧法師真中
性具惟善惟惡玅協圓六不縱不橫整足三千該事
理以無遺天成六即貫生佛而一致惜吾完器濟衍
門之三術歎彼破瓶導觀法之十乘境觀雙融金神
七煞無敢誰何智悲兼利天龍八部為之呵護闢通
衢於九達臨法化於三根言何足貴契證法身常住
道烏可憑仰瞻舍利重光開門人閉門人因緣不偶
古塔主今塔主均顯鴻慈湖山舊日音容霜月今時
儀範三角麒麟何處覓獨有梅華傲晚香。

野航禪德火三十九年江國春風一度千七百則葛
藤掀翻幾多滯貨隨身寶劍誰敢當鋒出匣菱華等
閒撲破皮袋一靈一靈皮袋且道一箇兩箇葉落歸
根破灶巳墮肘後縣符豈肯挨門傍戶自從舞折柳
腰枝至今不入桃源路。

能仁寺無量敬耆舊起龕萬里不挂寸雲虛空七片
八片切莫問是凡是聖亦不坐佛見法見龍女須臾
成佛善財百城參遍攝海會而為一塵通古今而為
一貫不壞法界性而行法界事百千方便是以僧俗
男女聖凡魔佛不隔一線而況被如來衣行如來行
慈非一種行非一願起荊棘而為叢林拈莖艸而作
瓊樓玉殿即此是渠生平梗概又何須問薦與不薦
山僧今日把住要津要討箇本道公驗良久云大眾
此是他親口出親言何其成見汝若不會到塔上來
且看他神通顯見　掩塔夫非常之人有非常之用
具超師之作方解報師之恩若以功行而窺量兄祇
見一斑不以功行而目量兄則何以起迪後昆惟吾
兄雙徑發源雲門結脈銕羅漢戒珠圜淨石如來普
照難窮彌陀佛福基兩造阿育王舍利維新起數百
年巳廢之能仁開百萬億難行之保社雖垂老而益
堅乃扶病而締搆今則秦山慘澹鏡水煙愁雖路人
而為之感動是同儕豈不興嗟豈知寂光真應無縫
塔卻教有縫真人得位有量身竟成無量大眾向後
去且道何處相見藏閣鐘樓山門佛殿。

報國院養源耆舊入塔以義為身以道為宅言出無
聲色前不物見居士相可稱一席之師作比丘僧不
入他家途轍法緣知契迥出常情龐家父子門風自
別但得頭正尾正一任橫說豎說如今老唱還鄉曲
看取桃紅李白。

玄旨監收入塔露溼層苔華飛柳陌祖師心印幾多
漏泄既是玄旨安用言說一大藏教藏山於澤不若
藏天下於天下指骨云這些骨董楊柳岸頭曉風殘
月。

蜀尼明珠火披衣來有德有齒蹋遍了蜀山楚水飄
然耳老到還鄉總不燒錢化紙我為汝指出明珠只
恁麼五熱炙身四山交逼便可見千紅萬紫畢竟向
甚麼處安身立命擿火苣云庭前柏子。

三亡僧入塔臨入時失敬文一具摩竭提國親行此
令弟子如文殊普賢不敢措一詞維摩老漢雖有錦
心繡口祇可析線分科指骨云此上人他要與釋迦
老子把臂共行梵王贊歎莫及帝釋散華無地獨有
敬文長老不入此夥隊騎泥牛入海去也所以道金
佛不度爐木佛不度火泥佛不度水復指骨云祇如
這箇著在甚麼所在即得指塔云煙霞生背面星月
遶檐楹。

良玉潤微二僧火識得一萬事畢達磨鬍子直得分
疏不下九年面壁雲門老漢抖擻肝腸道得箇廿七
獨有此兩箇上人不待山僧解制通身委悉舉火苣
云大眾看看雙垂兩相二始同時大藏教一時演出
且道是甚麼法擿火苣云銕壁銕壁。

起日禪人火力疾為君舉火要見空華結果我有時
寫馬成烏汝卻能反可為叵彩鳳豈可籠牢師子孰
能羇鎖因甚麼臨行時一足微跛這些兒略肖雲門
是可錄吾宗家譜末後句我卻分明擿火苣云破沙
盆從新入火　入塔白頭人送少年郎不但堪悲可
斷腸說與神僊無秘訣從今祇可自商量起日禪人
你嘗追隨我於松間谿上將謂啟予者商昨夜一火
鍛成箇黃金彈子不妨拈來舉似諸方打散了雙飛
孤燕驚起了獨宿鴛鴦活捉得南山鱉鼻擿骨云總
教渠北斗裏深藏。

無逸禪人火夜色上梧桐打送亡僧鼓蹋著兩頭蛇
相逢白面虎不去見閻王須是純陽祖山僧則不然
擿火苣云紙鷂子落河雪觀音向火。

性空靜主火夜雨濛濛秋雲靉靉汝性本空累卻皮
袋我有箇安樂法門得之者通身慶快不往琉璃佛
國不生彌陀清泰於剎那際證入神通三昧劫火洞
然這箇不壞大眾是甚麼擿火苣云甲戌乙亥。

進可直歲火八月十二日賀者在門弔者在閭我明
日生汝昨日死要服延齡藥先燒短白紙進可進可
你好似東方朔有口腹之累四上蓬萊我卻要行茶
毘法就是銕拐李再來只可借尸於乞丐若謂附贅
縣疣是這皮袋且道汝之一靈畢竟安在驀以拄杖
打旁僧一下眾中忽荅一語師擿火苣云好好既有
上座陪行不勞山僧覆蓋　入塔大道無徑大方無
隅蟭螟眉裏藏卻三世諸佛蚊虻翼上載著百萬億
天王進可進可你既有如是神通如是玅用為甚麼
前日被山僧一把火燒得天地玄黃直至今日悄無
一言大眾蓋為他一向來認著箇知痛知癢底所以
蚊蟲咬革蚤釘都當極則山僧向父母未生前輕輕
一劄直是好笑取骨云冤家我與你道破了罷喝一
喝云龍師火帝鳥官人皇。

送六如坤禪師木主入祖堂泥牛入市廛猛虎當頭
立同氣連枝萬法歸一指牌云獨有此老漢天上歸
不得地下歸不得以拄杖擊祖座三下權放在這裏
銀山銕壁。

中秋雨霽為本際耆宿遷塔九原既可作今古而旦
暮如何寒山子忘卻來時路老兄二十年前曾與你
譚笑於萬竹林中不期今日破鏡重完圜光復睹別
轉乾坤總不離本地風光百艸頭邊見出瓊樓玉樹
一豪端裏具有金剛寶庫向這裏得之者其出其處
利巳利人無可不可向這裏失之者動翻識浪靜遭
羇鎖其奈山僧門庭迥異諸方所以尚隱不尚顯貴
藏不貴露金師子且教渠歛爪藏威多寶塔還可如
故大眾還識此老面孔麼秋老桂華藏不住雨餘香
滿山前路。

忍儀菴主火(值旁僧未燼)一生來六和完備果脩到無垢
世界掩不住衣下明珠身光明兩邊色賽離彼離此
無向無背五濁世獨自抽身淨國土恰好有隊山僧
為汝借鄰家之火解開布袋坐入三昧擿火苣云秋
水連天碧長松發幽籟。

恒如老宿入塔今朝九月初一黃華一時開畢香風
穿透髑髏會得圜通消息銕蛇鑽入眼裏烏龜扒上
板壁狗子原有佛性萬法不許歸一且道一歸在那
裏擿骨云摩訶般若波羅蜜。

奕生老僧火出門不動步歸家不煖席面闊七八丈
觜長三四尺夜光眼睛楊柳腰銕鑄眉毛銅鑄脊獨
坐香爐峰對面無人識當日禮天童參寶壽覲東山
所得法門今日不妨和盤托出其在山僧放過即不
得擿火苣云銕鎚擠出黃金汁。

一如尊宿起棺道繇心證法藉人弘六度萬行種智
光明應跡聖賢命世高流古蓋有之今未聞也欽惟
越中首領浙右白眉一如尊宿大禪師其庶幾乎大
眾還識此尊宿麼一向來乳憐赤子提獎嬰兒謙遜
如不勝雖輿抬廝役一皆育以春和力學如不及縱
名儒才士不敢與之抗席躬自厚而薄責於人自既
利而復利於他今則高踞於萬仞峰頭追蹤莫及龍
蟠大海天然高尚鳳不棲梧宛爾凌霄笑釋迦老樓
上安樓鄙孔夫子屋上架屋山僧雖不能與二古人
揚眉吐氣要在臨行之際討箇的確符驗金棺裏展
足直裰上搖鈴這裏總用不著舉拂子云釋迦如彌
勒如眾生如世界如一如無二如乾峰云舉一不得
舉二放過一著落在第二舉一既不能放過即不可
且道如何折合歛手云蒼天蒼天蓼華秋水下夏橋
不是愁人也腸斷。

正鵠監院封龕正鵠禪人你嘗樹化山旂打雲門鼓
爾密兄處開華山僧這裏結果心如直弦寬弘大度
為人猶巳立身如堵義之所在揮金若土絲粒錙銖
不昧因果你累我不合勸做雲門堂頭我累你延為
化山佐輔今日來脫卻項上枷開卻心頭鎖趯破虛
空我為汝補　起龕愁雲層疊化西東淚灑秋風血
樣紅豈是道人溺情見法門牚拄賴英雄去歲致君
來長空雪舞梅華開今日送君去銀鉤月照梧桐樹
不來不去山水長生銕秤鎚被蟲蛀不受人家齏瓮
淹丈夫自有沖天志去去去一箭透三關猛虎當路
踞　舉火已度生死大魚口已出黑暗無明藪如今
獨步玅高臺清歌一曲曹山酒舉火苣云大眾今日
樹提上座為正鵠禪人從頂上放大光明照諸佛剎
作大佛事從胸臆放大光明照諸天上人間增益福
壽足下放光明停酸息苦且道如何是光擿火苣云
甲子乙丑　入塔囊括三千界眉藏石傘峰吸盡西
江水肘上種青松如何白雲裏見出金芙蓉若論這
著子佛祖攢眉聖賢罔測總不若化山當家正鵠禪
人今日四楞塌地八面威風胡來見胡漢來見漢孤
迥迥峭巍巍終日在你諸人腳前後底放光動地拈
拄杖云二繇一有一亦莫守舉骨云且道這箇是一
是二擿骨云日午觀星斗。

為何淨僧入塔四壁青山列畫圖白雲影裏一峰孤
睛舒眺眼天無際一線征鴻落鑑湖大眾此善人前
未皈依今作吾徒去卻面上千斛塵要作人間美丈
夫脫去溼重布襖留下赤水玄珠舉骨云祇這些兒
如何發付擿下云殿圍深密重重鎖金鴨香銷玉鼎
煙。

子白禪人火子白禪人你飲麥浪兄乳服瑞白兄藥
鶴立不群舉止英發而嗜以銕蒺藜充饑熱鎔銅止
渴既作赤梢鯉魚肯向齏瓮裏淹殺李長吉二十七
身為名累顏淵子未三十鬢多白髮為人厭者縱長
齡而生巳枯骨為人惜者雖短筭而死有餘香以火
苣打圜相云雪裏貍貓拏不住月中桂樹和根拔。

入塔時有寶泉二亡僧骨同入舉子白骨云此小師
曾入大海中尋鍼猛火裏拾芥今日粉骨碎身祇圖
酬報箇所親諸大善知識法乳之恩果然倜儻留得
一口寶劍山僧收在這裏今日法席將終有道得者
山僧雙手相贈總不分外有道得者麼眾無語恁麼
則山僧自道去也寒來暑往秋收冬藏乃擿骨復指
二僧骨云惟有此兩具骨蕫收不得藏不得寒不能
侵暑不能炙入火不動眉毛過水艸鞋不溼釋迦老
子分疏不下達磨大師道箇不識大眾收底是藏底
是雪華莫作蘆華看始信黃泉是寶泉。

萬峰禪人火隔越數日不見虛空突出一片一春雪
雨陰晴萬峰日面月面受付托而不迻臨大難而不
變莫道唐喪居諸今日為君略通一線喝一喝云旱
地忽雷舉火苣云晴空閃電。

日華靈腑二禪人入塔師子不食鵰殘俊鷹不打臥
兔臨濟只好掉棒打月雲門徒自東顧西顧說甚麼
玄要賓主君臣佐輔擿骨云一對鷺鷥三片翼夜深
飛入清江浦。

尼戒初火癸未歲暮甲申日來梅華映雪葭管飛灰
獨有此婆子不受他四序差排一任渠桃符新換爆
竹如雷金剛堅固無生國琉璃世界黃金臺人蹤不
到迥絕塵埃舉火苣云看看遠山如黛春將至嫁與
東風不用媒　入塔年窮月盡有一物剩放之則彌
六合卷之則盡大地人索命開秘密藏佩毘盧印慧
雲法雨那伽大定大眾要到此地位絕似不難以拄
杖劃一劃云但得春到來何愁雪不盡。

五人入塔相將攜手人煙霞異姓相逢共一家看盡
落華無與結都來接拍弄琵琶如今絃斷難為理角
樓清夜聽悲笳雲門這裏面如鐵冷膽如斗大以拄
杖點五骨云縱使此五人若臨濟若曹洞若溈仰若
法眼若雲門都作一阬埋卻使天下人眼橫鼻直氣
衝寓宙其餘摘葉尋枝之流何足言也舉骨云大眾
你道他甚麼過作恁麼語話太平本是將軍定不許
將軍見太平。

六和庄謝菴主入塔黃蒿沒脛紙錢香鼓吹靈輿到
寶方驚起松巔雙白鶴和煙飛入水雲鄉指龕云大
眾此菴主他擅美四德契合六和既以身為律令復
將行作津梁向大寂定中一坐十小劫今日密迻一
步更進一層無縫塔中遍參知識雲門山裏親見作
家山僧亦不敢妄有所加祇要他做箇灑落丈夫如
香象渡河非羊鹿者比即今腦後圜光壁立千仞又
何須起模畫樣咦無腔曲子隨心唱不必宮商韻已
齊。

仲雅禪師火(以掌毒故)髫年閈里會要久把手同行不同
走蹉跎白業非如君多少丈夫空白首能於此際唱
歸歟艸木瓦礫師子吼惡拳毒掌自能施舞之蹈之
渾大有卻是由僧門徑寬任君氣宇衝牛斗舉火苣
云仲雅仲雅你道是甚麼擿火炬云拖金楊柳。

智安禪人入塔(時值久旱)行舟於陸地千里飛塵埃燈籠
夜哮吼沿壁上天台母子投機玉兔懷胎指骨云大
眾此僧也到乾爆爆地總不見有洪波浩渺白浪滔
天底作略只為一向坐在潔白地上鬼堀裏安身山
僧今日教你老鼠入牛角便見到底入骨云前山應
有雨雲自洞中來。

龍門石和尚封龕祖道臨川歎末流誰人獨上遠山
樓西谿雪色梅華路兔跡狐蹤上古丘恭惟法兄佛
日和尚西築菴木魚擿地放生魚原是釣來古石田
今石雨事不崇朝先雲門後龍門要終原始與你同
條生君不愧雙珠老蚌不與你同條死我卻愧聯璧
荊山香柏峰循規蹈矩鷂兒山攃風攃顛法雨所霑
三艸二木同歸甘潤慧日有臨五嶽四瀆總屬含弘
上八閩入水求人回兩浙燒山覓虎操入室之戈寧
可人負于我挂回車之劍無使我負于心饒你一橛
頭硬差排天上天下唯我獨尊須知三滲漏軟套索
左旋右轉落吾圈繢金鍼入眼亂卻玄黃朱紫疾雷
在耳難分角徵宮商驀舉封條云大眾此是先兄一
生用不盡底鼠黏子塞斷天下人咽喉法弟今目也
只得看簍打簍相車造車管教你進了出不得關了
不許開為甚如此折角鐵牛何處覓鸚鵡峰前月一
輪　縣真大眾最初句則易末後句卻難肅清寰寓
函蓋乾坤千眼大悲覷不見八臂那吒無處尋洞山
過水失卻了自家面目大梅臨終錯聽乎鼯鼠之聲
大眾要見末後句麼展真云哪　迻像入祖燈閣難
得不相見夜來月上林東今日始親承一灣水落清
渚離師子堀看取落花無住昇忉利天不外菩提寶
樹所以沒量大人超方上士石火電光難為顧注一
坐十小劫百劫千劫直逗到八萬四千劫總在今時
從此一方東方西方縱迻到十方世界外卓拄杖一
下云不離當處大眾先兄一生來十餘坐道場雖則
儼臨萬指不廢吟風弄月豈肯向鬼堀裏安身死水
中浸殺今日密迻一步便見神號鬼哭山僧不得巳
只得放開一線令諸大眾見我先兄不難左右顧云
且道如何見聻喝一喝云皋亭夜月春風煖十里桃
華惹夢香乃安位　秉苣豁其門戶放出無毛銕鷂
決破籓籬難留折角泥牛鷺鷥牽崑崙之象銕蛇入
金剛之眼恭惟法兄龍門和尚唯德者有容乃智者
攝眾繩繼先賢惜珠惜玉獎提後學攃土攃沙法猶
在耳鸚鵡峰華開鳥沸道豈泯乎龍門山雲去月臨
拆不散生冤家顯聖室中交臂唯弟唯兄打不開死
對頭鷂兒山下連床即師即友一朝管鮑義同骨肉
終古參商痛切髮膚天然法系定論難逃當家佛事
不邀而至勝熱婆羅門通身是眼火首金剛王隨處
光明直得七珍遍地八寶彌空不須尋討枉自他求
分明一具黃金骨卻在洪波浩渺中　入塔斷拂子
華開拄杖赤骨𩪸不動一塵利生事畢即此物離此
物留與人間作模則十景神駒渡海南五色祥麟下
天北一十餘座道場二十年來狼藉卻道是清涼池
大火聚可入不可入總不若今日提持可謂超方越
格趙州老胡盧端自挂東壁。

心珠禪人掩關拗折拄杖高挂缽囊達磨老漢請出
門外德山臨濟喚來栽樹到這裏天地澄平萬物雍
熙根本智一切智從這裏流出三昧門神通門亦從
此中收攝古人得意之後向茆茨石室中長養聖胎
名利不干懷聲色不攖慮其出其處無所不可且道
憑箇甚麼道理天高群象正海闊百川朝拈封帖云
內不放出外不放入寒山拾得來又作麼生蘇嚕蘇
嚕。

亡僧入塔火出木盡風送漁舟到岸灰飛煙滅露出
腦後圓光此是他身後底形模卻是爾輩生前底儀
狀可惜許唐喪光陰我為汝等盡情道破舉骨云會
麼復云莫妄想。

天真寺存虛老僧火師子巖秋風蕭瑟鳳皇山江天
一碧為提持額上之珠偶打失祖翁巴鼻為甚麼群
盲摸象或是或非眾手淘金有得有失愚智但在反
掌聖凡秪爭一息豪氂有差天地縣隔舉火苣云任
他曠劫無明究竟只在今日竹景幽窗到者稀松風
古殿無人識以拄杖擊棺三下云今日是你收因結
果之時還會麼好向此時轉得身吐得氣八字打開
和盤托出不則山僧為汝道破卓拄杖云不識。

為了塵長老起龕千聖同塗萬靈一轍迷則有生悟
不存佛迷悟兩忘紅爐片雪了塵非相水清月白到
這裏萬不可坐住上一層進一步脫卻鶻臭布衫翻
卻胡猻窠堀才有說話分且道東方阿閦佛乃至北
方成就佛等各各有依報莊嚴華臺寶閣畢竟在甚
麼處安著擊龕一下云了塵長老你隨我來抴杖而
出　舉火知幻即離不作方便石中取火麥中打麵
離幻即覺亦無漸次見性隔羅眼中著剌所以淡漠
高流超方上士游冶于山水之間超然無事說甚麼
睹明星悟道達磨西來斷臂安心三頓痛棒吹滅紙
燭洞山過水一點浮雲翳太清曉來霧鎖塘南樹又
道是八萬四千三昧門陀羅尼門菩提涅槃真如佛
性根本智後得智如虎之缺如馬之馵更問父母未
生前死了燒了落在何處喝一喝云鳥啼華落趙家
村柳陰殘月湖心寺。

恒然如監院入塔四十八年一夢臨行時虛空迸卻
一縫我道死水無龍寒山子認作神僊八洞走卻金
章師子藏不住綠毛么鳳我今為汝補卻免使後來
津送掩塔戶云恒然監院珍重珍重。

六通伊姪願菴和尚火古藤一俯麥華秀斷拂靈苗
簇清晝共本同根原委來豈為異種萃光後天空眼
界下諸方傲骨稜稜碧峰瘦明因殺艸山欲頹六通
破院天欲漏任伊千指熱門庭我此山門蒙古垢墨
瀋撩狂筆似椽緗縑剡楮龍蛇驟祝余興歎三復言
庶艸凡華易開茂狐狼礪爪新其牙日暗鐙昏薄我
牖願公斯感將有為灼肺焦腸不能捄誰道公為泉
下人生氣如然正襟袖此後拈提向上機疾電奔雷
不堪湊霜風一似春風嬌朱紫玄黃滿林鬥舉火苣
云大眾正恁麼時如何乃擿下云相捄相捄。

龍門石和尚木主入顯聖祖堂先兄與山僧三十年
憑著些血氣之勇於此室中東壁打到西壁就是散
木老人有三頭六臂無處藏影將些家藏之寶盡情
狼藉先兄得了許多奇珍異貝遊三楚上八閩回兩
浙歷三泖西谿東皋神奇鬼怪東湧西沒總使人不
可測識今日葉落歸根坐鎮寰宇肅清海嶽山僧又
恐有日難見有耳莫聞不免向大眾再揭露去也遂
展真云但願春風齊著力一時收入此中來復捧木
主云大眾看看佛祖位中留不住笑入蘆華信水雲
亡僧火旭日曈曈春色朧朧梅華破玉見主人翁山
僧這裏太殺不情借此東風加以火攻絕教身不迻
影足不留蹤潔潔白白廓徹虛空沾他一滴師子乳
好看拄杖化為龍。

因之老僧火出海明珠剖石和壁十二連城價三千
大千值留與人間照耀古今日月光明所不能及山
僧三十年來總不惜東拋西擲因之老師向岐路中
偶然拾得便可出此入彼東涌西沒諸佛國土一時
遊畢今又節屆清明雨淋寒食木筆春風別院香海
棠夢冷池塘側。

德宣高公火近海風多利春寒禁落花鳥鳴鄉曲語
遊子正還家舉火苣云一條白練江山共色萬里神
光天涯咫尺諸佛無縫可出列祖無罅可入豈知僧
俗男女世法佛法平等法門一時收畢深深海底行
萬仞峰頭立。

萬壽院諸亡僧焚棺金箋玉管走聲譽於詞壇寶蓋
雲幢播佳名於法社陳年骨董不妨提掇舊日家聲
正好維新移一步追給孤長者之芳猷允我西遷
實前代黃龍之道範況茶毘乃先聖成規三塔係叢
林舊式死了燒了不須問踼倒須彌山一座生耶死
耶何足言吸盡黃河水斷流山僧與諸公生前無半
面之交末後有同心之倡舉火炬云會麼好生識取
金剛體所幸來乘般若船　入塔穵空尋世界笑憨
布袋掘地覓青天惱殺空生丹青寫行樂謾道本來
面目鼓吹上優場錯認自巳營生所以道有一層去
一層出家還須出世進一步退一步利巳先在利人
天寧莊萬壽院滄桑一變昔幽墟今寶地慶弔同程
茲者卵塔重新存沒咸歸福化剎竿初建往來幸有
安居前僧後僧原無二姓古佛今佛本是一家含元
殿裏位次豈從外得娑羅園中主人要自天成師子
吼花紅滿地象王回艸遍郊原入骨云請君為我永
振叢林。

為端實小師火粟畬裏只恁麼去紙衣下解恁麼來
飽食香積飯好打愚癡齋無依國解鐵鎖鍊金剛堀
舉琉璃杯嚴禪人你但知古路長松卻不管玉殿生
苔骨鯁之臣其庶乎跛足阿師何俊哉哀哀白頭人
送烏頭子落葉西風覆艸萊　入塔端以自持實以
律眾一布衲終身不易三條篾畢世無他食則同眾
臥則同堂嫉惡如讎敵樂善若醇醪掩芝蘭之幽香
甘樗里之退藏山僧今日一任你歸元還寂若趙氏
連城之壁以手拊骨襯云送君歸舊府月滿前川碧
涇菴主火銕船入海枯木花開白雲冉冉長空色帶
水拖泥幾度來一切智觸目而現一切門應手而開
涇菴主不行鳥道玄路卻與古德律洽聲諧擿火苣
云我今贈你一莖柴。

道聲尼火雲在嶺頭閒不徹水流澗底太忙生當頭
一句明如日多少時人暗裏行山僧法席將終多寶
塔現有龍王女變成男子即往南方無垢世界成等
正覺遺下箇護身符子山僧不免親手奉送舉火苣
云打破萬重關喚醒這猩猩。

法相淡菴老宿火長年不出戶天下無人識只許老
胡知不許老胡值百艸頭上光燁燁鬧市叢中鮮滴
滴更說甚麼金棺自舉雙林示寂大丈夫區處得宜
又何曾於生死去來患失患得出匣驚人開弓中的
直逗到奔馬臨崖推車撞壁向這裏轉過身來更進
一層三箇胡孫夜簸錢擲火炬云一把無明當面擲
　復為木主安位淵智藻德礪行惟粹終古彝倫紀
綱品類道無可道名無可名所以位非其位當堂不
正坐玉殿苔花翠此是威音王以前缺限釋迦老子
求之未遂山僧今日補前人之所未備起風規于將
墜日暮宿鳥投林月裏鷺鷥成隊整位云天然尊貴
遙為元木恒首座火八字打開和身脫落雙眉乍歛
徹底掀翻文殊舒右手於百城之外資福吐心腸於
一水之東從前恩怨三更月此後相思一笑空恒上
座你歷參名宿裂斷葛藤望起吾宗之將墜有敷末
葉之靈葩不意先我著鞭早唱歸歟老僧不惜持一
炬火神往於數百里之外縱有喪予之歎長慟之悲
總分付與前江巨浪遠岫層雲睦州越嶺同風處不
是蘆華是雪華。

荊門法姪封龕秦望古路道韻沖虛晉代雲門家風
迥別獅子子遵賢法聖鳳凰兒逸眾超群門錘拍板
禪參九帶三玄錫杖軍持律奉五篇七聚吹無孔笛
春花滿谷撫沒絃琴露艸生光火鑪與法界齊寬古
鏡同虛空闊大卓拄杖云此是諸佛秘密藏藏不得
覆不得豈可與外人窺識。

獻公真首座火含元殿裏苔生錦帶橋頭花雨金牛
斷索凌空鼯鼠一鳴而巳春風匝地無遮何曾隔卻
越山吳水河南三腳驢雲門赤梢鯉勝熱婆羅親切
之句方得揚眉吐氣不知誰委緩行緩行我有一語
雨。

琶山印空老師起龕即其室寂若無人披其帷其人
在斯印空大德你欲十小劫而為一坐攝塵點而為
一時山僧且未許你在何故聻佛道垂成十劫觀樹
就是大通智勝如來也須遷座成道所以普眼之見
普賢別峰之見德雲自古以來有此法式以柱杖擊
龕云你今日若向這裏坐住神通光明總成窠臼山
僧為你密移一步轉功就位去也卓杖一下云琵琶
絃上新翻調響徹梅花月上枝　入塔殘月蕾霜花
書空雁字斜道人本無住插艸且為家一生功行百
世丕因那知到末稍頭上收圓結果有印只可打空
無言方成不二師子潛蹤羚羊掛角障蔽魔王無處
摸索洞山土地莫可追尋寂光有真境非權乘之所
知界外有淨塵豈凡夫之所識華藏莊嚴世界毘盧
遮那如來逝多林法菩提場近有毘盧遮那莊嚴藏
廣大樓閣攝無邊法界海無邊諸佛海無邊菩薩眾
會海無邊眾生差別海此乃離垢者之所住處淨覺
者之所住處真實無礙者之所住處超世者之所住
處爾時彌勒菩薩從別處來彈指作聲令善財入入
巳還閉擊塔三下乃入。

道和穆孫火國有大難以身殉之之為忠國有大事
以身成之之為功國有大義以身任之之為勇此三
不朽者吾宗何獨不然嗚呼道和穆禪人茂年入道
壯受囑累吾門亢宗法社英秀適當獅蟲起於濟北
戈戟摻於同衣穆禪人撫膺裂眥誓靖其難以子房
慱浪之膽繼明教叩闕之風奔走南北如救頭然率
能感動天龍賴諸弘護逐其人火其書熄其邪正其
謬然事固畢矣而臣之精巳消亡矣以視吾宗之中
有袖手而觀者有趨避其焰者有閉戶不聞者有坐
視而哂者以視禪人之鞠躬盡瘁寧不愧死乎乃若
輩不死而禪人乃死乎豈不哀哉至其疾革之際猶
喃喃以法社善後為慮益可以愧若輩之心矣老僧
哀之至於再三不啻顏氏子之可慟也然見其委順
之時報謝怡然較往比今可以無歉老僧復奚言哉
執火炬高聲喚云道和道和雖然我欲無言止有一
句子不可不與爾重宣以為津送舉火炬云一靈真
性不假胞胎時如何擲火炬云鶴翀霄漢和雲白雁
入蘆汀帶雪棲。

守真禪人火壽彌甲子事我十年端恭謹飭不約而
虔短袂操作在人之先處眾如水乳律身猶治田以
其不忤於物故抱恙也孰不憐既具雲鶴之志故臨
岐也灑然闖蓮華國遊性海天老僧之庶事豐約杓
柄短長汝固知之茲以秉炬之際為汝狀為汝贊庶
幾可傳以風後賢舉火炬云大眾八萬門一句當天
萬英座主火雲門扇子𨁝跳露柱燈籠好笑林木池
沼皆演法音觀音菩薩大開當門一竅直得萬紫千
紅映碧溪頭頭得妙水底銕崑崙火中飛紙鷂　入
塔遊華嚴之性海借百川而為浴要滅南方魔種卻
被婆子窘辱燒卻青龍疏鈔接得龍潭紙燭便爾卸
甲拋戈好向孤峰獨宿瑞峰塢裏覆祥雲差勝湘南
潭北碧霄洞裏安身孫臏門戶賣卜。

恒心禪人入塔二由一有一亦莫守葛坡下竹杖雲
中哮吼普化搖鈴曹山顛酒跬步不移鳥飛兔走十
方無壁落四面亦無門八臂那吒無處下手恒心禪
人我道日中不藏影受用施為渾大有一對鴛鴦畫
不成秪可藏身北斗。

自覺修禪人火住毘耶城居維摩室掌擎佛剎毛納
大虛即小不思議境界沒量大人難測正是自覺覺
他將法界眾生一時圓寂既是實無眾生得滅度者
所以不住涅槃四德獨蹈大方光明赫奕三界優場
推車撞壁更問箇立命安身惹得丙丁童子發惡燒
得石烏龜眼赤。

潤凡老宿火烏芻瑟摩侍衛尊驀然闖入圓通裏夾
岸斜飄楊柳風蒲園亂落桃花雨那伽大定用繁興
正是春光遍寰宇磨盤空裏顯神通石頭大小皆能
語柱扙從茲拔卻根數珠莫教從頭起舉火炬云者
點光明遍剎塵且道是你不是你。

吳門兩孺人點主佳山開鳳翼不必問牛眠峻德歸
幽壙家聲起後賢恭惟吳太夫人并老夫人母儀可
則內政堪貽聳南山之大師浚聖水之賢明仁慈春
藹人得而親至性天成姑嫜有托門楣茂丹桂之香
閥閱列芝蘭之裔隋珠在乘前後俱照寶鏡臨臺高
低普應茲者受賢孝子之請要山僧向筆尖上說歸
元著落底道理舉筆云看看任從世界滄桑變一點
靈明亙古今。

坦持鎰小師封龕雲山嵯峨古木長蘿定光圓寂彼
岩之阿惟坦持鎰公德不自彰行不存跡超超玄著
落落襟懷其慧敏其學優其理圓其用周以山門之
故鞠躬盡瘁其成與否殊不足介惟不能忘情于祖
道垂秋其志在支大廈之將傾障狂瀾之趨下昊天
不弔吾其巳矣又何言哉雖然如是思大師有言三
世諸佛被我一口吞盡更說甚麼度眾生事審如是
則鎰公大事畢矣春寒竹屋梅花近閉卻窗兒看月
明　舉火隻履言旋蔥嶺西如來寂滅雙林曉佛祖
雖超生死淪也示眾生業顛倒識得漚花有漏軀丈
六金身同腐艸鎰公身是亂峰雲去來蹤跡難尋討
今日重參勝熱師山前歷亂啼花鳥舉火炬云這段
威光古定光同途異轍歸家好。

一機關主封龕卜築西溪溪曲裏屋繞琅玕花覆水
家風不讓芭蕉菴門庭冷落祥庵主邋遢窮酸只恁
過何曾一念吾宗旨近來蹤跡似羚羊絕無一法為
倚依閉卻柴門春晝長這回相續主中主。

胡瞻雲點主寶鏡臨臺著眼看胡來現胡漢來漢一
點靈明亙古今翻覆從前無兩樣茲者瞻雲胡居士
德以為科黨里共聞大義天成愚智俱瞻忠信可通
於遐邇仁愛姻睦於庭帷不欺於人不負於巳去後
追思無愧於衾無慚於影蓋棺始定夙種有培為吾
道之金湯靈苗再植作金田之秀實金枝衍茂宗祧
有承貞嫠呈祥門闌可慶山僧今日向錦上鋪花鏤
金嵌玉要使人人知有即俗可以明真因華以望得
果現居士身行如來事舉筆云留取汗青垂不朽江
淹筆上亦生花。

沈居士請為薦親點主春盡野花濃雲開見遠峰老
僧三昧廣動處顯神通舉筆云大眾看看這管城子
放大光明照東方十萬八千佛土皆明金色其中顯
現無量佛剎見無量佛以無量佛事化無量眾生得
無量三昧大眾還見麼點主云一點水墨兩處成龍
妙香養虛上座起龕往復本無際動靜歸一源毘盧
遮那不動而身臨塵剎大通智勝遷座而立證菩提
圓明如照乘之珠潔潤似連城之璧法界圓攝智周
無際有如是威光有如是神用若是金鎖玄路槁木
寒灰在古德之所切誡斷斷不是自巳家鄉山僧茲
者來自聖湖袖匿煙霞眉藏丘壑豎拂云這裏儘可
適性怡情濬養道胎養虛上座既與山僧有法門瓜
葛宗裔攸關何不向山僧拂子上轉過身來方顯通
津玅用你有拄杖子我與你拄杖子你無拄杖子我
奪卻你拄杖子到這裏會見兩峰雲淨千山月三竺
花連十二橋　舉火常光如寂脫體無依赤肉團真
人𨁝跳白拈賊神異難思精金出礦擲劍揮空荳爆
冷灰花開烈燄當門不挂牌閉戶請救火往時君是
君今朝我是我頂相圓光亙十虛清淨法身無處躲
舉火炬云好箇收因結果插翅大蟲超海岳無毛鷂
子貼天飛　封塔曹源一滴沾脣好共江山齊說脫
卻鶻臭布杉還我五湖風月紅爐煆就銕蒺藜玅香
世界黃金闕這是沒量大人超方上士圓成四德涅
槃可謂大休大歇生死關人鬼關禍福關掉頭勿顧
涅槃門菩提門般若門有位不居更說甚麼蓮邦震
旦指東話西今日是一陽復始春色尚遲且教韜其
輝歛其耀似拙如愚良賈深藏若虛大眾自今巳後
且道何處與養虛上座相見且喜今年冬暖南枝早
開香雪。

普明石照燁禪師起龕磨東山旗打雲門鼓猶子比
兒有光先祖其靜也月印三潭其動也春花一塢若
夫動靜無干雲門云臘月二十五茲我普明法侄岡
陵丘壑之懷月白風清之度赤手擬扶末法之頹弘
濟欲拯蒼生之苦其奈天奪其筭只尺成今古可憐
風雪滿乾坤至今大地無寸土水寒魚不餌且教收
拾絲綸長空雁字斜雲歸別浦　入塔野鴨子落在
何處白鷺鷥剛方下田極盡玄微施張門戶總不離
這裏若是沒底籃兒盛漫天大霧有縫微塵納十界
虛空烏豆子換卻眼睛銕蒺藜塞斷咽喉普明長老
慣得其便今也歲窮月盡山僧只可借婆衫子拜婆
年捉住了海底泥牛能開臘月紅蓮墨上添煤雪裏
著鹽鐵圍山彌樓山大海江河移置他土菩提樹師
子座多寶塔此會方圓高至四天王宮龕室千萬寶
鈴萬億而懸其上若要問塔中真主八臂那吒擎海
岳三腳蝦蟆飛上天。

具宗謨禪師掩龕弁岳垂青聳嵊山之岩壑雲門衍
派來語水之波瀾圓明雙眼殺活群機總持家法克
振先猷克五位於過溪渠我利三根於大地含靈觀
行兩融悟迷齊泯慨枯禪之沉寂灑之以津津甘露
悲狂慧之輕佻麗之以赫赫曦和無心出岫宛爾寂
光三昧有翼翀霄同臻覺路圓常生不道死不道靈
骨依然鑽彌堅仰彌高肉團真宰茲者節屆中元瑤
光後及於呼乎吾道何辜蒼生奚恃舉拂云大眾向
這裏不必低頭歸菴道取箇末後句子許爾未跨船
舷領得當頭一著否則山僧借路經過自道去也舉
封云且教閉卻廣寒殿露滴秋香聽木樨。

天界覺浪和尚訃音來愚菴設位致奠塞雁凌霜唳
月明不堪聞此斷腸聲芙蓉渡口無船渡愁絕行人
此一程恭惟浪兄天界大和尚赤手空拳緯天經地
揚眉瞬目陶凡鑄聖融攝宗教貫通儒釋世之所見
者直文章耳捨此而求其戒律精嚴略無繩尺絕意
紛華不為矯飾此其末事也即於太平獄讞一節身
不辱於明教辭不屈于刀鋸文章見諸行事道義本
乎天性駢古方今蓋僧中之傑者顧夫假竊之徒蠅
應聲而集羶蜣群力而舉穢名之可濫不問彝倫利
之有屬竟遺清議行說相乖恃才欺世又何足道哉
今也訃音遠致法社陵秋弟謹奉片香聊陳蔬果將
表其誠嗚呼只恐千峰萬峰無處覓饅頭鎚子下將
來　封龕君從千峰萬峰入我自千嵒萬壑來雲月
溪山了無異借婆衫子舞三台恭惟天界法兄浪大
和尚懸白澤圖佩秦宮鏡妖狐喪膽佛祖攢眉幾七
十載身雲隨方陶鑄歷四十年法雨充棟琅函道通
睿聖貫珠錯錦行比嬰兒渾金璞玉主中主不難於
相續借不借何礙於通途菲於奉身陋於希世以不
窘於世故不累於俗若夫衛教禦侮假文章以感動
儒林駕俊與賢借辭鋒以風搖曲學弘慈濟物若紫
金山砥柱中流立論摧邪似石頭城堅不可破八柱
擎天亭毒群有是其法性廣波瀾闊左右逢源本根
固枝葉茂高低普應祖壽昌而大好山影落群峰師
東苑而曹源水稽天洪浪維弟者擬附驥以追風蒼
生乎眩青燐於白晝舉拂云大眾這是山僧千里持
來箇消息要向鳳凰臺上吹笙師子林中蹴鞠不過
要顯這老漢一生來提持箇威音王以前最上一著
子拈封條云大眾看看玉殿無人虛夜月瓊林花謝
掩重門。

慧光尼火染淨諸剎猶網羅狀佛及眾生別異無量
以手運之如陶家輪千峰萬峰去橫擔拄杖會見盧
舍那如來登千華臺上久修業所得慧光照無量一
生來護惜箇渡海浮囊丟得不惺惺秦亭山下致累
老僧剔起佛前燈了卻一函經又聽得林外啼山鳥
口口教人歸去好劫火洞然時露出衣中寶有性無
性齊成佛道。

熊菴惟實靜主火山雨濛濛秋風蕭索遊子還家故
鄉寥廓可惜龐蘊婆至今無下落驀直相逢見不難
煙雲縹緲黃金閣正好話團圞同躋寂滅樂夫唱而
婦隨母覺而子啄昆弟姊妹優曇萼萼同聲相應鳴
空天樂釋迦引前彌勒約後中間的是什麼人師子
遊行不求伴侶西湖水上行六橋煙雨火中紙鷂泥
牛落水擲火炬云且道是你不是你。

德音老宿起龕梅花似月月如雪大功一色離分別
深山裏大小石頭熾然說說說說水流澗底太忙生
雲在嶺頭閒不徹不如破衲道人閒靜然安不動一
坐十小劫要合前古請觀古轍豈不聞遷座成道大
通智勝佛德音老宿你隨我來今宵卻好是上元佳
節前來看高峰殘月　舉火正智妙超倫脫卻形骸
累惺眼閱塵樊不酒而自醉超然獨露身豈是狐群
隊惟吾德音老宿享古稀之壽奉毘尼二百五十條
律弘慈利物調眾得方踵雲棲之芳躅遵月國之嘉
猷城市不堪飛鍚深山闔戶精修到如今直得髑髏
乾徹枯木龍吟來無伴侶去無蹤跡好似春回大地
花在枝頭月到峰尖雲眠山麓處處藏鋒頭頭顯露
面目儼然不直雲門一顧電光影裏現全身只合還
歸炭裏坐。

性林靜主起龕信有桃源路無人得再遊偶來逢漁
父援引上秦樓古人道有佛處不得住無佛處急走
過除卻兩重機鼻孔下頭大然雖未有常行而不住
未有常住而不行即使到五百由旬巳進寶所須知
向上還有事在性林師隨我來卓拄杖云春花巳放
嶺頭看取幽香一塢　舉火識得目前廓徹無礙掀
翻大地不遺粒土智周三世而無來往生死涅槃空
花水月煩惱菩提乾城陽燄腰纏上市來百事成現
一點光明亙古今開眼也見閉眼也見博地凡夫彈
指頓超衲僧家橫抽寶劍阿羅漢結習未除十地菩
薩見性尚隔一線性公你知不知薦不薦我者裏有
箇巧方便以火炬打○相云萬姓笙歌徹夜明火樹
銀花廣寒殿。

(通共三百三十頁總共板壹伯陸拾八塊該板價銀拾兩貳錢計字十二萬二千餘連寫刻銀共該捌拾伍兩二錢膳銀
貳拾伍兩通共銀壹伯貳拾兩二錢零　尼淨名助銀拾兩　助綿紬四疋　商文凈濬助銀壹兩)






















* 雲門顯聖愚菴盂禪師塔銘
敕賜太白山天童弘法禪寺弘覺禪師道忞譔

飛行皇帝身膺七寶王有四天苟無聖后所生太子
則寶馬金輪次第隱沒七日之內王祚隨終況復正
法眼藏賴以傳持者乎粵自靈山囑累飲光以來相
與繼繼承承者非大德天生即應真降跡所以僧伽
本樹王再世般若亦勢至重來他若靈彰秀艸瑞應
金環圓鑑呈祥明珠協吉殆有不可殫紀焉者故得
大法東流千燈照耀於乎羽嘉與鳳凰日遠彼翾飛
維鳥者且為鵬為梟式貪式戾當世稱為天外鴻雲
中鶴如我愚菴禪師復不憖遺一老俾守我圉予奈
何不夷考其生平表章其行事以龜鑑一世哉請得
而論次之按師錢唐丁氏子諱明盂字三宜晚築室
西湖自以為愚復號愚菴本四明望族五世祖遷杭
為武林人幼聞梵唄則心悅睹象設即膜拜往往於
夜寐中起坐念佛過公府疑為寺宇亦胡跪作禮年
十四矢志離塵入雲棲從蓮大師受五戒直中元建
會為命今名歸而念佛益切時覺心想不停詢一高
道居士士亢聲日即今念佛者是誰邪師為芒負坐
臥不安疑情頓發年十六閱真淨語有省矢口成偈
曰紅日當空抬頭便見掇落大門便好開店身心自
此寧怗恒加趺累日不起後因禪侶激勸教看高峰
主人公話歷三載觸發龐居士語忽成偈曰鐵牛解
吼木人善走心境如如打箇筋斗時武林禪講之師
剎竿相望師靡不叩關請益深臻其奧獨於真寂聞
大師尤服膺焉年二十投真寂脫白為童行職槽廠
日勞眾務常蓬頭垢面為諸同學援經引論剖析疑
義有詰以離心意識參話師答曰離心意識作麼參
空缽無聊直到菴沿路拾來皂角子可當蓬閬大還
丹聞者咋舌師亦點胸自喜但於托缽產難諸大禪
頭擺撲不破未能釋然二十三歲薙髮墮僧數益遠
大自期禪悅法喜日注身心尤復旁及百氏家言一
時法社尊宿如憨山雪嶠南明輩與師語未嘗不擊
節稱善聞大師直以為佩觿長傲屢挫抑之一夕遶
佛經行暗觸香桌豁如雲披月現自況鰲山今日成
道趨聞就質聞反覆徵驗不容申說然師至此機辯
縱橫不可遏矣有僧以高峰四句問師未審那一句
能縱能奪能殺能活師曰是第五句曰如何是第五
句師曰小鬼捱磨金剛解鋸既而聞顯聖宗風大􂻯
四海雲從忽動再參之想會聞亦遠出金陵乃截江
過雲門參湛然澄和尚於顯聖蓋師未披緇時澄遊
省會曾一參禮蒙誨諄切內銘於心至是益發堅勇
之志且曰大慧以再夏為期今我以再七為期禪若
不異我亦作無禪論去也於時坐立經行方著意提
撕忽澄入堂高聲曰放下著不覺掀眉一笑簡點從
前礙膺直如大慧撒手天寧時種種差別淆訛迎刃
而解遂披衣入室求證澄問懷州牛喫禾為甚益州
馬腹脹師曰問取露柱去祗如樹倒藤枯畢竟句歸
何處師曰長江翻白浪如何是一口道不盡句師曰
小月落孤峰復命作偈師口占曰石傘峰前玉一溪
逢源那說動舟迷落花無限春山暮得路還家聽鳥
啼澄曰好聻師曰且莫塗污人好復索狗子無佛性
頌師曰佛性如何道有無秤鎚落井卻能浮曾經捉
敗趙州後拍手終朝唱鷓鴣澄遂以洞上法印屬累
師焉時飽參宿學鱗集座下師年方二十有五未久
之間遽蒙印可一眾崖柴度不可留乃辭雲門別真
寂由吳入楚一衲孤笻探竿獨挈凡循山傍澗一人
半人之所罔不披榛叩激闡發大猷一日道旁見草
舍有僧近百歲師入索茶僧目視茶鐺師指棚上瓜
曰可喫得麼僧曰留種師曰此種何來僧西指曰那
畔師曰那畔即不無爭奈種雜何僧曰請佳種看師
拱手謝茶僧曰效顰魔子回身入內不復見抵黃麻
參無念有禪師有見師來詬罵不巳師遽問南泉斬
貓意旨如何有憑陵曰我殺不得汝邪師曰殺即任
殺南泉意旨畢竟如何有曰待趙州來與汝道師拂
袖便出從此嵩山禮祖燕市求人晨餐暮宿則野廟
孤村肝膽形骸則冰霜土木見者莫能測也及乎洪
音一唱雲蒸霞蔚又莫不海沸波騰時師痁病連年
衣惟骨見自號白骨道人遠近趨參即傳為白骨會
云居燕凡五年聞顯聖歸真天童旺化即日賦詩南
邁有雲辭雙鳳闕麥秀五陵秋之句豈甲申之兆師
固前知者邪既歸哭臨顯聖圓聚天童返省真寂復
掩關于語溪之攝心菴猶以愚癡沒生死廣化在多
聞故雖祁寒冱凍溽暑流金而師嗜學之志如海吞
流無厭怠時也未幾應屺瞻葛太常之請出住龍門
龍門嶺紆市遠寺無恒產仰給山君師芒鞋短褐日
負薪而鬻於諸學子不廢提持居一載因事去為季
超祁仲子迎還會稽奉師化鹿山中師久懷深隱樂
與勞侶驅犢飯牛來者既不辨師適有問者師則策
牛飲澗多惝怳而返久之顯聖席虛輿論歸師一時
賢士大夫與當山耆宿同申勸請師亦以先師公案
未了故不峻拒直裝包赴焉視篆之後整飾規繩肅
張法令陞堂入室無虛日學者至不能容乃外集檀
施內竭衣貲凡堂廡寮舍前人所未備者畢舉時戎
馬生郊四野寒色獨師得悉心締搆增其式廓非天
龍擁衛道德之靈曷以致之住五年因僧犯諍止之
不可乃拽杖入化山不復出禪流失怗法社中衰山
陰道上若邪溪頭鞠為漁汀樵徑越都人士殆不能
一日忘師也往來敦請迄無虛歲者三年不得巳再
還顯聖以三載為瓜期三載後于諸法姪中舉唯岑
嶾公代主其席師則撾鼓退即還西湖舊隱所謂愚
菴者是也初師建此菴為修孤山舍利塔後度母為
尼以此菴近市便甘旨故師終身奉母長居此菴至
若住越州蜀阜秀州梵受蘇州朱明或應彌陀應宗
會應福臻或過天華過佛日過真寂因而或講華嚴
法華楞嚴楞伽金剛圓覺梵網惟識在處布慈雲隨
緣施法雨不吝情於去來亦無心於彼此殆如鴈過
長空霞生碧落而巳所有襯施或贖生命或惠孤貧
或濟人之有急難者餘則悉以養母故得甘毳不絕
於饔餐利養不分乎清眾所以不別搆周母之堂不
更織陳蒲之屨或晴嵐撥棹或雪港攜舟放意湖山
市城絕跡良有以也至年六十有三母始順世師哭
踊悲號日夕孺子慕睛為之枯焉自此不訓徒不赴
請閉門歛跡又四年而師亦遷化矣蓋康熙乙巳孟
冬之十一日也寢食談笑如常時忽語侍僧曰三日
後吾行矣集諸弟子規訓法門細大不可濫名苟位
取玷先宗言皆切至諸弟子為流涕請偈師瞋目曰
癡眾生不說偈便死不得邪如期眾集相與語曰師
今尊候如宜安得撒手便行師曰看老僧登場一笑
泊然遂逝世壽六十七僧臘四十六遺言水葬莫慰
群心屬門人範為則主顯聖乃即前岡建塔歸窆全
身焉師生知夙稟妙慧天成宗通則橫穿四七二三
說通則綜括千經萬論奯公偃老言前契旨悟後周
參忠國大珠禪備眾體法匯多門東山演大慧杲口
似懸河機如劈箭拈來即是流出無垠師殆兼而有
之若夫乾坤寄傲山水怡情風流倜儻豪放不羈則
端師子政黃牛之英匹也住則隨緣去則無矣恥作
呈身之客羞為戀窟之蚖則高菴悟山堂震或菴體
之俊流也緬懷高尚靖退是居厭薄十字街頭架大
屋養閒漢至於梵受朱明由師顧鑑蔚為寶坊一皆
撥置不問其草芥名場霜雹利養為若此也有恩必
報無怨不忘不以好惡偏心不以親疏異視至於我
宗我塹我法我圉焚我郊葆穴我藩垣則不難背城
借一鞭橐是從其臨危不慴見義勇為又若此也師
少時恒夢遊葛嶺往來甚頻當世學者多稱師為孤
山後身質之曹溪八十生為善知識益知師為再來
人信不誣矣嗣法弟子自淨範以下三十人傳講弟
子二十人傳法居士三人剃度親依得戒與士大夫
之問道獲益者不可悉數焉師沒之明年弟子範為
則挺俍亭各以師狀謁銘乃取二公之狀與予生平
所見知於師者論次為銘曰。

佛正法眼千聖攸宗西東分布世擅人龍道行有待
至德乃凝昌期五百運會師興生知特異邁往獨前
鼇山此日大慧當年汲造幽深探窮經論宗通說通
嵒瀑飛潠貫花新偈日演千行牙橫劍樹舌奮蘇張
妙語霞繅神機電疾捷狖魂亡天孫巧失進非坎滿
決若江河風行吳越草偃支那千里裹糧百舍重趼
從者如雲師心無落魄乾坤聊以寄傲凡百有為
風煙一掃顯聖拮据朱明締搆屢典名坊云胡不逗
愛道佛歸章母師養德報劬勞道寧有上呼山邀月
築室湖濱六十孺慕大孝終身敦崇罔極培植彝倫
誰敢予侮動厥譏脣高并秦山清同鑑水百世師仰
曷其有巳罏峰巀嵲天柱嵯峨銘詩我作終古載歌。