#+TITLE: 法華經文句記箋難-宋-有嚴
#+DATE: 2018-05-12 10:22:47
#+SOURCE: github.com/kanripo/KR6d0020 master 6007d32f                


* 法華經文句記箋難目次


  
  * 卷第一
  
  * 自序
  * 序品第一
  * 卷第二
  
  * 方便品第二
  * 譬喻品第三
  * 卷第三
  
  * 譬喻品之餘
  * 信解品第四
  * 藥草喻品第五
  * 授記品第六
  * 化城喻品第七
  * 五百弟子品第八
  * 學無學人記品第九
  * 法師品第十
  * 見寶塔品第十一
  * 提婆達多品第十二
  * 持品第十三
  * 卷第四
  
  * 安樂行品第十四
  * 從地涌出品第十五
  * 壽量品第十六
  * 分別功德品第十七
  * 隨喜功德品第十八
  * 法師功德品第十九
  * 常不輕菩薩品第二十
  * 如來神力品第二十一
  * 囑累品第二十二
  * 藥王菩薩本事品第二十三
  * 妙音菩薩品第二十四
  * 觀世音菩薩普門品第二十五
  * 陀羅尼品第二十六
  * 妙莊嚴王品第二十七
  * 普賢菩薩勸發品第二十八
  * 附
  
  * 法華隨經音切


法華經文句記箋難目次(終)
* No. 597-A
 法華文句記箋難序

法華經者魁雄於教部顯妙於本迹含生之實性彰
矣覺王之大事畢矣以故其文句記習之者豈唯其
理難其文也不易(愚)疇昔善植屢聽屢講蓋以賦性
檮昧或聽或講凡有難文竊形箋註所貴離群索居
垂暮之秋展卷無沉思之勞講貫得檢討之要若夫
開權祕訣顯本遠旨綱三分裁截之要盡四科銷釋
之美宗旨明矣無敢預焉今所箋者引文有影略者
廣之前後有互指者示之傳寫筆誤者刊正之經文
事相有不釋者輙釋之斥非隱約者申明之文字有
罕識者音訓之析為十卷置諸儀衍以備忽忘脫或
山中二三子得以讀之有以知今箋之之意亦旁助
流通之毫善者蓋少免乎檢尋之勞耳其有闕疑洎
檢文未見以俟來裔苟異日流落于外為博雅之士
見之則知我以此罪我以此。

時皇宋元豐元年戊午歲摣菴　有嚴序

寶慶丁亥六月戊申朔十五日上竺住持鑑堂(思
義)校勘法孫(若恢)重刊No. 597
法華文句記箋難卷一
赤城沙門　有嚴　箋

* 序品

為二所依
一實三假為教體謂聲名句文也從文
立名從名立句是知名句全依於文則文為所依名
句為能依。

句逗
逗本逗遛謂止住義柔法師法華疏云逗者
易義謂隨句改易不同耳然則逗只是句圓其語故
爾。

義通長短
舊說本迹二門為長義序正流通三分
為短義蓋取義勢盡處以分長短若婆娑中以四字
為一句八字為二句此名句少身乃短義也四句一
十六字名句多身乃長義也此亦句義之流例耳若
今經與疏須詳義勢齊限以分長短例知。

色行等體
俱舍云牟尼說法蘊數有八十千彼體
語或名皆色行蘊攝蓋以文句身先從眼耳所得此
色攝也次方流入想行此行攝也今更依顯揚聖教
論略出色行狀體色體者彼論云色謂眼所行境眼
識所緣四大造色若表色為體色蘊所攝有見有對
此色體也行體者謂諸行與心不相應彼復差別有
二十四謂無想定滅盡定無想天命根眾同分名身
句身文身等其二十四不相應行論中一一具釋若
釋名句文者名是詮諸行等法自體想號假立性也
句是聚集諸名顯染淨著是言說所依性也文是前
二所依之性也(巳上正文)又不相應行者釋論問云何知
陀羅尼是心不應法答如人得陀羅尼雖心瞋恚而
亦不失常隨人行如影隨形。

彼都人士出言成章
毛詩都人士詩也詩云彼都
人士狐裘黃黃其容不改出言有章彼彼明王也箋
云城郭之域曰都古明王時都人之有士行者冬則
衣狐裘黃黃然取溫裕而巳其動作容貌既有常吐
口言語又有法度文章疾今奢淫不自責以過差。

建鄴
釋籤解云亦名建康即晉宋等稱為鄴都今
江寧府是也舊稱楊列隋滅陳後移楊州名額過京
江北江陵即荊州也故下文荊楊往復途將萬里。

破古不全我巳
句。

寄行約教
玄義有二種一約行二約教約行者名
體宗用也約教者名用體宗也玄又五重正用約行
雖談教相乃是寄行約教。

來意釋妨或有或無
來意者如提婆達多品疏云
此品來意引古佛弘經傳益非繆明今宣化事驗昔
不虗舉往勸今也又神力品疏云此中為付囑深法
現十種大神力故名神力品記云此是別明來意自
餘諸品或無來意也釋妨者如見寶塔品北人云佛
為身子塔巳現疏中片云此人情耳自餘諸品或無
釋妨。

或釋名中即帶來意
如從地涌出品疏中用四悉
釋名巳即結云是從何所來以何因緣集今以諸義
釋品顯四悉之解故言涌出品。

釋名與義更互有無
如持品疏云奉命弘經故名
持而不說持義此釋名不釋義也法師功德品疏云
功德者謂六根清淨內外莊嚴之功德而不解功德
兩字此乃釋義不釋名也。

帶名以釋義
如常不輕品疏云內懷不輕之解外
敬不輕之境身立不輕之行口宜不輕之教人作不
輕之目是也。

學舍養宮
有人云宮應作老謂天子養老禮記云
有虞氏養國老於上庠養庶老於下庠夏后氏養國
老於東序養庶老於西序殷人養國老於東膠養庶
老於虞庠當知庠序及膠皆學舍名異也養老者天
子事三老五更於太學之義也。

伏疑伏難
如彌勒問文殊偈末具釋伏疑意。

不以疑念對由述者
別序有四初集眾二現瑞三
疑念四問答而疏中只以放光現瑞而為由問答為
敘而不以餘二為序故出其意謂疑念兩兼集眾疎
故故云置。

引亦歌也謂談述
如文選石季倫有思歸引班孟
堅有曲引各有談述義理。

便作胤釋
胤嗣也謂子孫也對祖父得名若作祖
胤釋者則序品為子孫正為宗為祖父孫前而祖後
故輔行片云可笑。

又迷章草
或云章草二字相近認章作草此說非
矣文中自云又迷章草以弄為呼此蓋片不識弄呼
字耳非片不識章草也言章草者乃草寫耳故魏志
云草書者始起於漢章帝時不知作者姓名(云云)今
人習草書者呼為章草書是也今記中行之者昔見
疏中草寫哢字認作呼字便作呼銷更可笑也胤徹
亦爾。

補助譯人
凡譯經有讀梵文譯語筆受潤文等別
此經再譯是嚴觀二師當時謝公參譯故曰補助。

至安公來
三分謂正教因緣分正教正說分正教
奉行分。

須識賓主
經律論藏各一為主經中又談律論為
賓律經各談亦復如是。

如月初
從淺至深之謂也六度始行如初故普曜
經云進德如月初。

以前六義少
片分義者謬。

足前而身後
發足論本在佛世而預先製記中者
昧疏中六足之言遂呼為六足論繆以發智為身攝
前六足夫分科者必先總而次別如一身是總四肢
是別若如古人分節用論之誤則先別而次總乃使
序分為別正通為總足前身後於茲見矣。

鏡中
越湖名王逸少遊湖上嘆曰終日如鏡中之
遊也古高僧以處自名。

借勢用語
礪作例銷非全同彼。

疏若過若不及
論語子貢問師與商也孰賢子曰
師也過商也不及注云俱不得中類古人科節繁略
進退俱不能中。

一者唯四
一者疊總科謂一者總明唯至於四。

一不失不差
廣令智退則失略致義缺則差若四
科別釋使應機契合則名不失不差然且不可準總
明中廣略義來銷別文況別中即是取處中義耳。

一一妙中亦具四意
十妙各得名為處中如因緣
一釋自得處中也今十妙各處中者以具足四科釋
義意故。

十亦入四
如總明四意名處中故。

一觀偏收
凡兩說一者觀心中因緣所生法世界
也即空為人即假對治即中第一義二者觀心四悉
徧收因緣等三何者四悉觀巳心眾生之機為境也
念念照了為應此觀也此收因緣也四悉即空藏通
即假別即中圓此收四教也前之三悉始覺迹也第
一義悉本覺本也此收本迹。

人理等四準說可見
大事四一非餘感應乃至觀
心四一一觀偏收等。

約教等三亦須徧述
亦應例云大事之約教大事
之本迹大事之觀心約教之大事約教之本迹約教
之觀心本迹之大事本迹之約教本迹之觀心夫如
是者見四科之義互相涉入一切咸妙也。

守株尚昧
韓子云宋人有耕田中有株兔走觸株
折頸而死因釋耕守株冀復得之今借類無通見者
也然尚昧之人舊謂是五千起去人恐夫符文旨今
謂乃是片於解經者之非耳今經本門常壽超過諸
說而古師猶謂神通延壽終歸無常非守株是何故
下文記云今古諸師尚不知師本迹特出諸教況弟
子耶況此節記文是釋本迹一科如是片古耳。

一何能逮
若以四釋具足方名處中則前文一一
處中之義不成也然四釋共成處中是總一一處中
是別不應以總而疑別。

何釋遠近
釋應作擇。

相通事別
神變在我則通垂形應物則別。

對鏡因緣
境發觀則因親緣疎觀發境則緣親因
疎。

諸教理觀三寶
三攝四教及對三寶可解。

及施開等
中即空假施權也空假即中開權也。

本迹各三
迹門略本迹本門略約教。

秖云自脩六度
大論文意也喻如欲得無脂羊者
但以狼怖之止觀云三藏菩薩初脩空狼伏煩惱羊
而不斷結者則無六度功德肥身此初祇也煩惱脂
消功德愈肥二祇也正出假位利益眾生三祇也。

七地留惑潤生
惑只習耳七地者止觀云人多執
經云八地脩出假或六地七地斷結與羅漢齊方脩
出假此一途之說不必全爾耳但佛為三根分別下
根斷惑方能出假乃至判云此為下根也中根斷見
巳生死少寬思任運斷第二地名菩薩神通從此巳
去即能入假上根初聞佛慧即能體達見思即空巳
為眾生作依止處何須七地方出假耶。

近也今日
也應作世今經巳前近世始脫。

念念三密至念念身土
皆從佛益物以說也且如
逆順等者或順化或逆化或種種形種種土一一皆
為眾生作入實緣耳下文云念念常為眾生作一佛
乘熟脫是也舊作學者觀心義釋之非矣。

彼經向漸
今檢本經注下文。

不能起住去來語言
經云何名為嬰兒行善男子
不能起住語言是名嬰兒如來亦爾不能起者如來
終不起諸法相不能住者如來不著一切諸法不能
來者如來身行無有搖動不能去者如來巳至大涅
槃不能語者如來雖為一切眾生說法實無所說何
以故有所說者名有為法如來世尊非是有為故。

大字者藏也
經文又嬰兒者大字也如來亦爾說
於大字所謂婆和和者有為婆者無為是名嬰兒和
者名無常婆者名有常眾生聞巳為常住法故斷於
無常是名嬰兒行。

不知苦樂等通也
經云又嬰兒者不知苦樂晝夜
父母菩薩摩訶薩亦如是為眾生故不見苦樂無晝
夜相於諸眾生其心平等故無父母親疎等相。

不作大小等別也
經云又嬰兒者不造作大小等
事菩薩摩訶薩亦復如是不造作生死業是名不作
大大者即五逆也菩薩摩訶薩終不造作五逆重罪
小事者即二乘心菩薩終不退菩提心而作聲聞辟
支佛乘等。

啼哭等人天也
經云嬰兒者如彼嬰兒啼哭之時
父母即以楊樹黃葉而語之言莫啼與汝金錢乃至
答喻云若有眾生欲造眾惡如來為說三十三天常
樂我淨等。

半字
大經云譬如長者唯有一子心常憶念憐愛
無巳將詣師所欲令受業懼不速成尋便將還以愛
念故晝夜殷勤教其半字又云譬如世間為惡之人
名為半人為善之人名為滿人。

依義不依語
依憑四法成萬行因一依法不依人
二依了義經不依不了義三依義不依語四依智不
依識法界次第中釋。

瞪視
瞪文證反直視皃淨名疏中具事理二釋事
釋者人目但上眴天目上下俱眴如頂生王上忉利
天二王共坐唯眴有異理釋者若上眴以智就境若
上下俱眴則境智符合菩薩不爾不動不眴以不二
相見中道理文在疏第九。

或約行相
如玄文第八於四教各示十乘明約行
觀。

或約法門
眷屬妙中云法門眷屬者如淨名方便
為父智度為母此約法門以為眷屬也釋籤云若淨
名所答正從理觀然亦得觀心名者以對事立稱觀
道不專故也。

或從觀境
如境妙四諦行妙五行約此以脩觀者
是。

故銷文例之
結前脩行法門二重生起也非行相
法門觀境以為例三分也。

餘二悉爾
戒慧之二悉可以習學自行教他以例
三分也。

覩異文識一觀
二十八品雖異圓觀悉同。

亦識昔經文同觀異
如方等諦緣下智觀者得聲
聞中智觀者緣覺乘上智觀者菩薩乘上上觀者得
佛乘。

文觀俱異
諦緣度文三乘各觀。

文觀俱同
一切能詮無復異稱。

兼等開等
昔兼但之文雖異今開會之觀成同。

通諸教
四教。

通部
頓漸。

通諸經
楞伽寶積部群經。

別序別一部
如淨名合蓋金剛般若持鉢洗足。

別一教
如無量壽經闍王殺逆別為淨土圓教之
類。

通序通諸經
今昔五事文體大同。

無自等故
無應作有。

計自然者有無中攝
自然有自然無。

有無不攝
自他共外別計無因。

或巳入實
地住。

或且通方
小乘初果或下文謂山中多聖所居為
第一義。

以開十門
一釋名二辨相三釋成四對諦五起教
觀六說默七用不用八權實九開顯十通經。

頓漸中秘密不定四教通塞
頓如是通漸如是塞
聞漸入頓通聞頓證漸塞亦可互相知通互不相知
塞又四教迭論通塞乃至圓通偏塞當知爾前如是
各異亦不類今經也。

施及開廢準此可知
施三如是塞開三如是通。

權實遠近具知進否
今昔對辨權近否實遠進權
實遠近宜說出之。

他皆準此
我聞乃至聞伴一切皆然。

以四例四
以化法四例化儀四但看部中多少教
異即知真俗為藏通法體三諦為別圓法體以分二
真例說出之。

應更以是對向四文
動俗入是不動俗入是別圓
准說。

赴機之密
三輪鑑機下地不測如將兵之術軍旅
所不知。

秘密所用
頓漸教也如戰陣得利軍方旅知。

比讀
比音毗近也謂近讀人。

跛鼈
馬名也其鈍如跛鼈之行筍子云彼人才性
之相懸也豈若跛鼈之與六驥足哉驥謂駿馬也。

因緣等三各具諸教
謂如是法體及三諦即不即
等。

凡通前教
十住用體折入明斷通惑。

與前永殊
別當教空體是佛性。

通數具足
通大地十數謂想欲觸慧念思解脫憶
定受下疏中以十數對十大弟子想對富樓那欲對
迦葉觸對迦旃延乃至三摩提定數對目連受對阿
難。

非餘闕緣
耳有八緣方能發識今具其八故云非
闕所謂空根境作意根本染淨分別種子故唯識云
耳識唯從八。

但除空緣
空應作明若眼發識須具空緣謂塞乃
無所見也若耳識者障外亦聞也如云隔垣聽音響
遐邇俱可聞。

有人
下第五記釋知常法無性中云具如釋聞中
破蓋指此文。

不許滅後色經乃至盡合𨸩聞
此片慈恩用唯識
義所有名句並是識心所現如來識上文義相生更
不假聞也具如私箋第五記中明。

世流布我
隨世名字流布真諦。

俱云即空
俱應作但。

亦應寄因緣等四
例如疏中約觀心釋如是。

十事舍羅
舍羅華言籌旨行十事各受一籌。

不受故衣
律中曾一被者便名故衣不受者遠嫌
疑故。

不同諸比丘須見即見
待大眾集方隨眾見涅槃
云阿難不作非時見佛。

釋種被殺
毗樓勒王取相師惡舌之言誅釋種略
盡。

大經四句
二十一云有不聞聞有不聞不聞有聞
不聞有聞聞。

大經顯圓
輔行第九釋云聞不聞即俗而真不聞
聞即真而俗聞聞但俗不聞不聞但真又不聞聞從
真起應聞不聞攝應還本不聞不聞法身凝然聞聞
應迹不巳。

具銷四聞令順教意
光明記銷云從聞因緣而有
於聞故曰聞聞既從緣生終歸從懷此聞生滅也聞
無四性當處無聞故曰聞不聞此聞無生也真諦不
聞俗諦有聞故曰不聞聞此聞無量也二諦即中故
曰不聞中亦叵得復云不聞此聞無作。

隨名便故不復次第
合云隨義便故以對四教不
復如涅槃四句名之次第也云隨名者只是隨名下
之義耳。

法王啟運
注淨名。

凡有兩稱
稱應作種。

不說二字
當說三字。

大經四因緣智
十二因緣是一下智觀者得聲聞
乘乃至上上智觀者得佛乘彼經四智以對四教。

亦略開等
不開三時則上上時。

約前三文
境觀互照感應一時因緣觀也空假為
三教即中為圓教三觀同時約教觀也境本觀迹本
迹不二本迹觀也。

刀疾飢如次七日月年止
人壽三十時飢饉災起
七年方止人壽二十時疾病災起七月方止人壽十
歲時刀兵災起七日方止。

南名贍部
方誌云此中梵語也唐言輪王居處又
古翻云好金地謂閻浮檀金在洲北岸海中金光浮
出海上其旁有樹名閻浮檀其果極大樹高二千里
圍二百里其枝葉覆一百由旬。

　四二萬
皆感佛出時。

離車
此云邊主又云傳集國以國多義讓五百長
者遞為國主。

若持五戒
南山鈔引五百問云佛有二身肉身雖
去法身在世若敬法者便敬佛念佛若持五戒即見
法身。

為人但至有頂
凡四悉文約教對位進否不定且
如三藏者五停世界總別相念為人四善根對治見
道巳上第一義也若圓教者五品世界十信理善生
為人破通惑等對治初住巳上第一義也今記中意
以由三藏對治在四善根未破通惑若圓教對治在
信位破惑故云今是圓教故得用之記中云斷三界
惡者由疏中云永度生死流。

真諦事理
小乘真諦所談事理前之三悉事也第
一義悉理俱名事者未見中理抑之耳。

在無漏智
四諦智。

斷伏不同
大論婆沙之異也大論云下地諸惑因
時未斷至樹下時乃以九地九品思惑通名一九故
云三藏菩薩位同凡夫(云云)大論之意多是頓斷也
婆沙俱舍云下八地惑初脩禪時先巳斷竟唯非想
地九品思惑全在用九無礙九解脫以根勝故不復
更脩下八地定(云云)輔行評云今以一意消通令二
論齊等俱舍取脩禪時巳斷惑竟不復更斷智論依
餘部雖有漏斷未名為斷至菩提樹時但斷非想八
地俱得名為無漏但是從部得名不同故使二論用
義不等也。

劣慧為體謂味勢熟德數時量
俱舍初歸敬文云
諸一切種諸宜滅論疏釋云一切種者即不染汙無
知所緣境也種謂種類所謂於一一境味勢熟等味
謂諸法滋味或苦等味勢謂諸法損益等勢也熟謂
諸法至成熟位德謂德用也數謂一二等數量謂大
小等量處謂遠近等處時謂遠近等時同謂相似異
謂差別然小論指此為不染汙無知若出體相凡十
二家唯取劣慧為不染污無知體。

因果兩妙
因四相者或陶師時值先釋迦以三事
供養藉草然燈石蜜漿發願得記此三藏因也或言
值然燈佛布髮掩泥得無生忍佛與授記此通因也
或寶藏佛所行大精進此別圓因也果四相者或樹
下草座三藏佛果也或大品中說共般若時十方有
千佛現問難人皆字須菩提此通佛果也或寂滅道
場七寶華為座華臺名報佛華葉為應佛報應但是
相關不得相即此別佛果也或言釋迦尼牟名毗盧
遮那徧一切處此圓佛果也文在玄文第七。

皆色究竟
色界頂即摩醯首羅住處也舍那成佛
說華嚴經凡一十處一菩提樹下說十世界海二帝
釋宮說十住三炎摩天說十行四兜率天說十回向
五化樂天說十禪六他化自在天說十地七初禪說
十金剛八二禪說十忍九三禪說十願十摩醯首羅
宮說本源華藏心地法門。

非謂太虗名為圓佛
指劣應即圓佛。

舊譯經論
如記中四階乃至融門皆舊譯理當。

所破并能
論云婆伽婆能破淫怒癡所破。

講華嚴者唯尊我佛
如李長者論引古人以華嚴
十義形比法華十義如云華嚴佛身具十蓮華藏相
好若說法華佛但三十二相而巳餘九義具如彼文。

不許他經
此片不識位次人也華嚴多明圓位唯
識但是別位而人多不知故下文云自新譯來但以
瑜伽唯識之位掩蔽華嚴圓常之說。

料簡中說
玄文第七云巳說為迹今說為本巳本
今迹俱迹俱本或實本權迹四句及體用乃至事理
四句。

三者淨住即三果巳去
三恐是初字耳合云初果
巳去。

三三昧為對治
三明在果三昧在因由脩三昧之
因故得三明之果苦下空行無我行即空門滅下四
行即無相門集道下八行并若下餘二行是無作門
若脩三昧能對治見惑。

大菩薩神無方所
如華嚴入法界品諸知識各有
所住法門如和須密多女住淫法勝熱婆羅門住火
法或住殺法等。

亦是從教
謂教道。

關關
詩注云和聲。

雎鳩
七胥切詩注云王雎也鳥摯而有別水中可
居者曰洲后妃悅樂君子之德無不諧和又不淫其
色憤固幽深若雎鳩而有別然後可以風化天下
也。

窈窕淑女君子好仇
窈窕幽閑也淑善仇匹言后
妃有關雎之德其幽閑貞專之善女宜為君子之好
匹仇字詩本作逑。

樂而不淫
詩序云樂得淑女以配君子憂在進賢
不淫其色。

哀而不傷
詩序云哀窈窕思賢才而無傷善之心
是關雎之義也注云哀蓋字之誤也當為哀謂忠恕
之無傷善之心謂好逑也。

鶚
五各切鵰之類也。

善惡王
只應言王謂善惡者以上文有善惡王故
以符心王有善惡義。

無記之舍
無記多種今此文正以善惡無記分對
色心因果二法善惡為因屬心無記為果屬色色謂
陰也以心在色中如王居舍故文云因通善惡果唯
無記若果色屬無記者如經云是身無知如草木瓦
礫。

乃至四觀
山城因緣山城約教山城本迹山城觀
心如是四觀例前說之。

具二中
舊云空即中假即中此中仍別若圓中者
具空假二中今謂二中者只是空中與中中耳今此
記又是釋中央之義附事為觀故說二中其旨如何
以前約教有有體無體之中本迹有理本斷常之中
若今開顯有體與無體本同理本與斷常無異若空
即中者乃是無體與斷常中也若中中者乃是有體
與理本中也以由空中是理消中義便不語假耳。

疎者破惡
有云破三塗惡有云護法破毀法之惡
今謂人天各有所住境界若或未知輙於形服而起
輕慢今既列在同聞眾中破未知者輕慢之惡。

又兩二義
義應作乘謂兩二乘。

語通意兼
下經中發迹唯聲聞云內秘菩薩行若
人天者經中無發迹之語今以內秘之通語以兼天
人之有本舊消文(云云)。

菩薩濫本
菩薩巳其本故且不論耳。

因緣明觀
境智玄照以明因緣觀也若境發智則
因親緣疎若智照境則緣親因疎。

諸教開顯
中即空假名為施權觀空假即中名為
顯實觀。

及本迹觀
覆迹者空假觀發迹者中道觀。

師弟不同
尼本於大僧處得戒是則僧為師而尼
為弟子近為王制只於尼處自受戒若然是有本法
尼無大尼。

傳法能不
付法藏傳二十四祖其間無尼。

當眾
四眾之一。

通智辯空
目連身子樓那空生如次以對通等。

七義唯三
縱有第一義準大論意但三悉攝。

大小別故
三教迭論大小。

須通始終
初稟三始後入實終。

或本是三
三悉初稟。

或是轉入
三教次第轉入。

故云三藏
多一云字。

別教同異
同感報佛時同華嚴等處同一梵網戒
同道種智心同中道無漏正見同次第竪入道同變
易解脫。

四攝同事
一布施攝菩薩行財法二施令眾生起
親愛心二者愛語攝菩薩以軟語開喻眾生三利行
攝菩薩脩行利益眾生四同事攝菩薩用法眼見眾
生根緣故隨有所欣即分形散影同彼事業。

迹在前教復同前數
垂迹作藏通聲聞只名住果
等也前數者如前列四種。

復應地在
應去聲。

地住
多此二字。

上慢所濫復同前數
上慢者多僣濫也應化同事
亦如前列但名增上慢耳。

具明三念與外人異
性念緣真諦性異於外但緣
斷常也共念處緣無漏禪異於外人但緣有漏味禪
緣念處緣內外籍異於外人但緣四韋陀也。

三念對四悉
性念處世界是第一義緣念處為人
是對治共念處第一義是世界廣如彼文。

昔則從初至別存教門
昔者多是十信中大多勝
也今疏中所釋是得八相記巳云大多勝也若疏中
所釋別教三義且存教道邊若從證道與圓同。

五繫
犬蛇人鬼頭繫於頸。

八魔十魔
四魔外加苦空無常無我為八十魔者
一陰二煩惱三業四心五死六天子七善根八三昧
九善知識十菩提。

乞士怖魔準釋可見
準中觀以釋也空觀活真諦
假觀活俗諦名乞士空觀了煩惱即菩提假觀了結
業即解脫名怖魔。

淨命
方口食四方使命也維口食醫卜也仰口食
占星月也下口食種植也除此名淨。

三明
宿命明知過去事生大厭離天眼明知未來
事漏盡明作觀斷惑故名明。

以明教意出其相狀
玄文云乳有別圓入別圓三
種二諦二麤一妙酪但二諦純麤生蘇七種二諦六
麤一妙熟蘇六種五麤一妙法華但一圓二諦唯妙
不麤題標為妙意在此也。

詮量
詮應作銓漢書應劭云銓權衡也韋昭云銓
秤錘也將錘就秤序其輕重也量謂斗也可以知多
少二字從喻。

歷前二諦
觀心即中真也即空假俗也。

十戒
因緣所生法即不缺等律儀戒也即空道定
等戒也即假智所讚戒也即中乃至究竟也。

隨數生解
而於數法或作因緣生滅和合解或作
數而非數解或非數而數解或作非數非非數而數
而非數解即見四教解數不同。

大經未曾發心尚名菩薩
補云此據理性一切眾
生。

後世田者
滅苦則我生巳盡斷集則不受後有脩
道則梵行巳立證滅則所作巳辦。

佛至阿蘭若語諸比丘
譬喻經云昔波羅柰去城
五十里有山山中有五比丘旦入城乞食中後還山
乃至疲倦不能安禪佛乃化為一道人往至其所而
安慰之(云云)曰明旦莫乞食吾當供養明日佛為送
食五人食巳俱得羅漢(云云)故知如來非唯應供復
為共應。

從所對治
生死因果苦集是所治。

今兼二重
前約小明後約大說。

無破不破
三智破三惑究盡。

無賊不賊
生死賊真真賊俗俗賊中。

八風
南山釋云得利便悅衰惱便憂毀辱即瞋談
譽即喜稱讚情悅譏刺便恨逢苦懷感遇樂生逸。

以後釋前
何以心得自在由盡諸有結故其餘三
句準說。

攝取事門論具列一十六句
論云總別門者皆羅漢
等十六句初句總餘別彼羅漢有十五種義應知一
者應受飲食臥具供養恭敬二者應將大眾教化一
切故三者應入聚落城邑故四者應降伏諸外道故
五者應以智慧速觀察法故六者應不疾不遲說法
如法相應不疲倦故七者應靜坐空閑處飲食衣服
一切資生不積不聚少欲知足故八者應一向行善
行不著諸禪故九者應行空聖行故十者應行無相
聖行故十一者應行無願聖行故十二者應降伏世
間禪淨心故十三者應起諸勝功德故十四者應證
第一義功德故十五者應如實知同眾生得諸功德
為利益一切眾生故。

以釋對事
攝取事門者此十五句攝取十功德示
現可說果不可說果故一者攝取功德二句示現如
經諸漏巳盡無復煩惱二者三句攝取諸功德一句
降伏世間功德如經心得自在二句降伏出世間學
人功德如經善得心解脫故善得慧解脫故三者攝
取不逮功德隨順如來教行故如經心善調伏故四
者攝勝功德如經人中大龍故五者攝取所應作勝
功德所應作者依法供養恭敬尊重如來故如經應
作者作故六者攝取滿足功德滿足學地故如經
所作功德故七者三句攝取過功德一者過愛故二
者過求命供養恭敬三者過上下界巳過學地故如
經離諸重檐逮得巳利盡諸有結故八者攝取上下
功德如經善得正智心解脫故九者攝取應作利益
眾生功德如經一切心得自在故十者攝取上首功
德如經到第一彼岸故論中將十五句攝十種功德
以其十多是事法故云攝取事門。

從初別故
一句為初五句別。

除無明
八十八中各除癡使。

四流
欲流即欲界一切諸惑除見及癡有流即上
二界一切諸惑除見及癡見流即三界見無明流即
三界癡也欲有二流除見及癡當知思惑之中但舉
貪慢及欲界瞋所箋並輔行文。

邊際定
俱舍論云徧順至究竟疏云此釋邊際名
也從一切地徧所隨順增至究竟故名邊際謂從欲
界加行善心入初靜慮次第順入乃至有頂復從有
頂入無所有次第逆入乃至欲界次第順入展轉乃
至第四靜慮名一切地徧所隨順謂專脩習第四靜
慮從下至中從中至上如是三品復各分三上上品
生名至究竟如是靜慮得邊際名。

疏未應有盡
果縛。

四大羅漢
迦葉羅云賓頭慮軍圖鉢嘆。

慧脫多退
如止觀中說若世智斷惑多退若無漏
智斷惑則不退若退者多至初果然退義者凡有三
說薩婆多云初果不退三果有退此師謂斷迷事惑
行相浮偽故退大眾部云前三許退四果定不退此
師謂前三惑未盡故退經部云初果及四果不退中
二多退此師謂中二果通有染無染故退。

是則五句望羅漢句亦成總別
諸漏盡句總餘四
句別。

涅槃是總
具三德。

別述
脩性各三。

八自在我
一能作小二能作大三能作輕四能作
自在五能有主六能遠到七能動地八隨意所作。

入胎
身子。

立行
迦葉。

如人墯巖
經云巖人墮如雖未至地巳名死人。

𪍑
先小反亦作􂌞即糗飯也。

為淨
適意曰淨。

不了像虗
記文與疏似如相背何以知之記謂不
了像虗如盲以肉眼於像生著若了像虗則如開眼
謂智眼開也疏中取無生智不分別如盲若取鏡像
如開眼則如肉眼生著今消二說二說使同者記中
不了像虗之言語勢未盡也意謂若了像虗是無生
智故譬如盲也或可不字只是若字耳學者更詳。

鏡是助因
鏡者陰界入也執心緣之乃起集業未
來苦果生則是像現也。

寄此明因緣
本辨六入寄明因緣。

因緣各從因緣生
謂人因緣鏡因緣也若曲銷之
則有四因緣也人因緣有二者一者往劫無明為因
身口為緣二者父母愛欲為因赤白二滴為緣謂他
父母之因緣從自無明身口之因緣以生也鏡因緣
者亦二一者鏡體為因磨削為緣二者光潔為因現
像為緣謂光潔現像之因緣從鏡體磨削之因緣以
生也雖四因緣莫不皆如幻也今雖現文如此箋釋
似若紆闊今尚疑上文似多因緣兩字若云人之與
鏡皆云幻者人鏡各從因緣生則無向者四因緣之
繁碎也恐傳寫者誤學者宜詳。

迷悟事等
十界苦集為迷四聖道滅為悟諸佛得
事眾生但理十信始妙覺末。

客塵
楞嚴經云譬如有客投寄旅亭宿訖前往不
住名客住名主人又云譬如新陽升天於空隙間見
塵搖動動者名塵不動名空。

約諸三法
謂變易三道也方便土三道者輔行云
塵沙為煩惱道無漏業為業道變易生死為苦道實
報土三道者無明為煩惱道非漏非無漏為業道變
易為苦道。

在大在小
無礙解脫大慧解脫小。

若顯若晦
頭角者顯訥鈍者晦。

示訥示辯
槃特訥樓那辯。

行等理殊
或謂二十一尊者名目雖異無生行同
故云等也理殊者或云三諦之理殊或云諸尊者而
各掌一職道理殊或恐是行殊理等文誤也。

一法一事
四諦法或五塵等法逆順化事神變事
等。

思脩之門
若不瞬佛國乃例云從見思脩若香積
佛國乃例云從齅思脩然三慧之門無不以三諦為
慧境三觀為慧體故云無別具如下文。

入第二妙樂記。

如此方河圖
論語曰聖人受命則鳳鳥至河出圖
孔安國云河圖者即八卦是也鄭玄則以為河圖洛
書龜龍䘖負而出如中候所說龍馬䘖甲赤文綠色
甲似龜背袤廣九尺上有列宿斗正之度帝王錄紀
興亡之數是也。

有無同異
十二頭陀一蘭若二常乞食三糞掃衣
四一坐食五節量食六中後不飲漿七冢間八樹下
九露坐十常坐十一次第乞十二但三衣同異者律
有隨坐不作餘食法及一摶食大論中無論中有節
量食及中後不飲漿次第乞律中則無又律云衲衣
論云糞掃律云乞食論云常乞此二名別意同(巳上正文)
今恐常乞只是次第乞加常坐為十二。

具十功德
今且引蘭若十功德一自在來去二無
我所三隨意無礙四轉習蘭若五住處少欲六不惜
身命具德七無閙語八不求恩報九順禪易得十解
空易其餘廣文具如彼。

動非自在動故無我
疏云四例記謂無我今作兩
意銷之一者自在動是真我今是妄我無是我故云
無我二者恐無字寫誤只是字耳。

不暇具述諸觀次第
不暇於十二頭陀中各示觀
心今但於處衣食三合述三觀耳又若準前文於四
釋中托事脩觀今文亦合述因緣頭陀觀約教頭陀
觀本迹頭陀觀觀心頭陀觀今亦不暇在學者例知。

無貲
下即移切貨也財也儒流多取無價之義故
今謂無貲。

妊娠
上汝鴆切下章刃切又音申謂懷胎孕也。

白哲
下旨熱切白潔色也昔陳武字子強白晢而
鬚髮。

鸚鵡𠿘
𠿘玉篇不出此字今恐是喙字耳許穢切
其脣紅如鸚鵡之喙左傳云深口而假喙。

後二須用同體
七淨是斷見思之法也淨名記云
約界內見盡之位名見淨及度疑淨約思盡之位名
分別淨及以行淨等言同體者登地方爾記又云若
依別教界內外見思除處皆有前後易可相例登地
同體理非前後於別教中雖後入地仍分見脩前後
之別圓教一向初後不二(巳上正文)。

縈衣
上於營切嚴飾衣裝耳。

蠕動
上而允切淮南子云蠕動蠉飛。

謂蟲示彼佛
此中有三字似誤示應作爾彼佛二
字似多。

六界
或云地水火風空識或恐是六根或是六凡
界未檢經。

萊茯根
萊應作蘆茯應作菔音服又音蔔菜名也
俗訛為蘿蔔。

善知法相
寫倒恐是善知相法如善等法。

六藝如釋籤
籤但列名而巳今取周禮略箋六謂
禮樂射馭書數周禮保氏云掌養國子教之六藝一
曰五禮二曰六樂三曰五射四曰五馭五曰六書六
曰九數注云五禮吉凶單賓嘉六樂雲門大咸大韶
大夏大濩大武五射白矢參連剡注襄尺井儀五馭
鳴和鸞逐水曲過君表舞交衢逐禽左六書象形會
意轉注處事假借諧聲九數方田粟米差分少廣商
功均輸方程羸不足旁要。

成破法輪
恐是目連以神通破調達逆惡身子說
法回五百眾心成就和合助佛法輪更須詳。

有作距峨有作𡶅峨
唯峨字五何切餘三字玉篇
不出只作簸峨音耳江海賦者乃郭景純江賦陽侯
者注云波神也硪音我江波湧起如岸。

若從元初但聞乳酪
寄二教比顯別教中理耳。

綖
音延今應作線或作綫。

心意識輕重
心輕澄方發通。

上太子膝上
輪王有千子遂化為其一欲令父王
愛之文在增一阿含四十七。

生穢
生瑕穢謂犯戒自污也然今文七佛弟子生
穢年數三與律異或部別或寫誤今與律文校讎。

毗婆尸佛
今云八萬四千年後律云一百年後。

尸棄佛至拘留孫
三佛年數律同。

拘那含牟尼佛
今云四十律云三十。

迦葉佛
今云一十律云二十。

釋迦佛
數同。

十四變化
初禪二變化一變自地二能變至欲界
二禪三變化四禪五變化以神通皆變自及地能變
下准說可見。

必得滅受想定
止觀云滅非想非非想三種受想
以成解脫說云三受想者若有識想觸想及虗空想
若脩無想永滅此想想雖有三並是所滅餘心所亦
滅但云滅受想者此二勝故(云云)。

觀禪
九想八背捨八勝處十一切處。

練
九次第定。

熏
師子奮迅三昧。

脩
超越三昧。

前二可破壞
或云通依生身若灰身入滅義當通
壞或云若破無明前二教通一切轉變以大奪小義
之如壞。

前二在教道後二在證道
藏通二教教證俱權合
為教道別圓在證道者且語發得。

後二通三世
如華嚴經無作神通能入過去及以
未來各無數劫。

前二聖位方脩
若以四如意足是神通家體本凡位
時脩也如調達凡位脩而得通今言聖脩恐是超人。

隨依
依真。

勝依
依中。

疏採穭
櫓力與切田中自生稻也然則櫓非麻類
經云捨麻縷取劫具經無櫓字只作縷。

不得手障形
外道邪計而經中只出計相不述計
意今文少誤以本經校之自可見矣長阿含第八云
佛告尼俱陀梵志云汝所行者皆為卑陋離服裸形
以手障蔽(記云不得手障形是也)不受瓨食(字誤正應經記並作瓨集韻瓨作缻下江
反缻同廣韻𨥯缻同)不受杵食(杵音盂)不受兩壁中間食(記云兩臂)不
受二人中間食不受兩刀中間食不受兩杵(朽盂音同經記
並上杵非也作杅字)中間食不受共食家食不受懷姙家食見
狗在門則不受其食不多蠅家食不受請食不食魚
不食肉不飲酒他言先識則不受其食(記先言義者經中是識字)
不兩器食一䬸一咽至七䬸止受人益食不過七益
(記云三度)去經文與記大略是同但記云臥糞經中云
臥牛糞異耳。

疏糠糩
糩空外切字書云麤糠皮謂糩當知糠與
糩內外麤細之別。

疏進止共俱
進止行住也共俱謂不離宿護明相。

迦絺那
此翻功德衣即二十五條坐夏有功者得。

宿復不定
西方云昴畢觜參井鬼柳荊溪云應是
地異故星移三位。

根塵房舍
以識於根塵中住故指之以為房舍今
分別能住房舍之心體是佛性故云也非塵為佛性。

半頭而發
謂但見前而不見後故曰半頭故楞嚴
揀那律云見性雖洞然明前不明後四維虧一半云
何獲圓通。

疏不二相
淨名經云有佛世尊得真天眼常在三
昧見諸佛國不以二相疏釋云中道真天眼非二諦
相又云今取證理見十方土及十法界麤細之色名
佛天眼圓見三諦無二名為佛眼。

有口失緣
昔以口錯失誤證他事今招誤報嘗撿
金藏經纔及九卷尚未見緣。

有訶梨勒
唐本草云出西域及交廣地主風虗熱
氣形似捺黃色核圓作六七楞又云形似胡桃核似
訶子。

貝子
真珠也。

一切法不忍
舍利弗本末經說初來難佛云一切
法不忍佛以一句責云汝見是忍否思惟于久不得
一法入心乃云瞿曇著我置兩門中若我答忍是負
門麤眾人皆知云何自言不忍而今言忍現見妄語
若答言不見是忍是負門細無人知者即便答言是
見亦不忍佛言不忍是見將何破他眾人無異何用
自高輔行云此即屬單四見中非有非無見攝。

十一事
摩刷覆瘡痍放煙及茂草安隱并渡處等。

法眼淨
本在初果次云阿羅漢果或眼淨遍餘果
後必得前。

疏如止觀中人行理等
彼第三云觀心善知識者
大品云佛菩薩羅漢是善知識六波羅蜜道品等事
是善知識法性實際是善知若佛菩薩等威光覆育
即外護也六度道品即同行也法性實際境能發智
即教教也。

宗社
宗尊也謂尊貌所居也社即后土國語云戴
皇天履后土地不可盡敬故封為社。

住恐離車怨
若於闍世國中入滅則離車人怨若
於離車國中入滅則闍世人怨。

諸能破障邊
生善之義未合云破若詳下文記云
前八障義小異者謂胎障宿世常障為疑所障等文
今此文中似多一破字若對治可云破耳今銷能所
之相為世世障我是能障邊世世能捨是所破障邊
惡聲盈路是能障邊變坑息謗是所破障邊沙彌之
年多妄語是能障邊後當實語是所破障邊言多者
諸文中多含今從強判故云多也蓋諸障文或兼一
二三悉故。

餘準可知
七八九十障準一至六可知。

歡喜丸
通慧僧錄云西域作以供養天人亦有自
食者今此土作油熬虗漲空中粧綵色為𥽭也順正
云用蘇油作細切麵如梧桐子大將砂糖油為心油
煎麵從外褁之以為丸也。

六日不看婆羅門
大論云羅云昔為國王期看仙
人王著樂遂忘仙人六日在外不得飲食柔公法華
疏云昔有國王生二太子長名日王次名月王父王
崩巳日王治國月王出家王出家巳後於道行往渴
飲池水飲巳悟曰今日犯盜也即詣王所乞依法治
王曰水者無主物耳何有盜罪因令後園脩行王遂
忘記經于六日不得飲食因是飢餓等佛言仙人者
我身是也是時王者羅云是也王出家者即婆羅門
中出家也。

神寶至
紹輪王位須七寶至謂馬象金輪臣女珠
兵等寶。

寶雲經第七記十六羅漢
此經一十卷曾撿五六
七八卷不見其說或在他經也若十六羅漢各有名
目華梵住處眷屬是如來滅後慶友尊者造法住記
指之。

交好
好去聲以道義相好樂也故春秋中王者與隣
國交通謂結好。

隱德對治
如以外三術隱德以內三術自脩。

十八種
學人俱舍中十八學人謂四向三果信行
法行信解見得家家一種那含又五那含謂中生有
行不行上流般。

九種無學人
一退法遇少緣退所得法二思法恐
退失故三護法於所得法防護故四安住法亦不增
進五堪達法好調練速達不動六不動法前五有退
此一不動七不退八慧解脫九俱解脫。

五方便
外凡一內凡四。

舉因六人
師子吼菩薩白佛言何等比丘能莊嚴
雙樹佛舉六人經若有比丘受持讀誦十二部經正
其文句如是比丘乃能莊嚴雙樹師子吼言如我解
佛所說阿難即其人也那律迦葉須菩提舍利弗目
犍連(云云)因人與果人皆具四德故莊嚴雙樹。

三觀五句
空五句者知本性空名無學常觀性空
名學念念相續無不空時名無學學雖常觀空而無
空可得名學無學假五句者知性德俗名無學稱性
而觀名學而能觀中了恒沙法名無學學俗諦體虗
名學無學中五句者觀中無中名無學中體周徧無
所不在名學心常住中名無學學中亦自忘名學無
學三觀皆以雙非為第五句。

用對十界
相具十謂地獄相具佛相地獄報具佛
報中間可知餘九各具準說。

上下悉然
悉作此以明本迹。

釋妨如前
前文云豈可俱是從本垂迹。

疏溫良恭儉
論語子貢答子禽云夫子溫良恭儉
讓以得之疏釋云敦柔潤澤謂之溫行不犯物謂之
良和從不逆謂之恭去奢從約謂之儉先人後巳謂
之讓。

可云多學
學應作識。

義通初後
五品六根各六千功德五六以為初後。

十種六根
謂六根各十華嚴五十六云菩薩有十
種眼謂肉眼見一切色故天眼見一切眾生心故慧
眼見一切眾生境界故法眼見一切法如實相故佛
眼見如來十力故智眼知見諸法故光明眼見佛光
明故出生死眼見涅槃故無礙眼所見無障故一切
智眼見普門法界故其餘五根各十亦爾。

一人關多人
如七聖共化一慳婆羅門之類。

多人關一人
如三迦葉各一為師而各有所化弟
子之類。

一人關一人
如迦葉童女破弊宿之類。

多人關多人
佛及弟子共化多人。

主伴顯密
在釋種中出家者顯在外道中出家者
密師之顯密也而師之顯密中各有弟子隨師之學
弟子之顯密也。

事理權實
或事權理實或變造事中寂理三教權
圓教實此之四字收羅諸法任意說。

人法
或三乘人諦緣度法或假名人五陰法等。

隱顯善惡
秘密化隱彰灼化顯四聖善六凡惡。

疏分庭抗禮
抗謂對抗賓禮也臣子則不然莊子
云孔子問道於漁父子路旁車而問曰由得為役久
矣未嘗見夫子遇人如此其威也萬乘之主千乘之
君見夫子未嘗不分庭抗禮夫子猶有倨傲之容今
漁父杖挐逆立而夫子曲腰磬折再拜而應得無言
太甚乎。

偏圓如玄文分別
玄文云偏圓與權實如何答偏
圓約教權實約法。

贖命如釋籤
彼引涅槃十四云如人七寶不出外
用名之為藏是人所以藏積此寶為未來故所謂穀
貴賊來侵境值遇惡王為用贖命諸佛秘藏亦復如
是為未來諸惡比丘畜不淨物為四眾說佛入涅槃
如是惡時為說是經是經若滅佛法則滅。

猗數
猗音依除也七覺中乃除覺分也華嚴經中
七覺中立猗覺分不立除覺名。

疏想得假名
於凡聖起想得善惡之名。

疏動發取境
脩天眼方便也初取一四天下漸漸
小千至大千界。

同時異時
王數成論師謂同時起毗曇師謂異時
起。

信具諸數
如信聞法解佛性以由信故進由信故
念乃至由信具戒從強受名且名於信耳乃至戒具
諸數亦爾因戒故信因戒故進因戒故念等從強受
名且名於戒等。

十通心所
上文十善心所從強受名如向若通大
地數準十善數從強受名可解。

展轉相扶
信扶進進扶念念扶定乃至戒亦爾定
扶念念扶進進扶信故曰相扶。

強為觀境
如貪欲重以為觀境觀之不巳欲若滅
者嗔癡隨去。

法不住法中
法者禪波羅蜜中謂心數法也若三
際求心不可得亦三際求法不可得法不自住等。

因心所盡
如經云永斷無明方成佛道。

因果名同
因果皆名五陰而有汙穢法性之別。

能忍成道事
菩薩入五道教化眾生能行忍者是
成佛因大論菩薩文具三教心不可動知一切空也
能忍者如歌利王是成道事也不斷等者不斷善根
不破菩提心。

共別有無
共謂二蘇有列三乘別謂阿含不列菩
薩華嚴不列聲聞。

義當三觀
與薩婆相應者空也遊戲神通假也即
坐道場中也。

並有二意
於二味中得入實者進與盈也以生蘇
對通熟蘇對別退與縮也。

各有八萬
各應作合。

六境
略不語無諦六中初四諦境。

離五障
一惡道二邊地三諸根闕四女身五知宿
命。

至此名上忍
三祇百劫對賢位者初祇總別相念
二祇暖位三祇頂位百劫下忍出家降魔中忍次一
剎那入上忍若論百劫本是下忍今云上者或三忍
合說句論所出不同或寫誤。

住後兼別
彼經初住圓融二住至七住又存隔歷
七住中又有一多相即之相至行住地又有次第荊
溪云故知兼用圓文接別。

賢首品
法慧答云此義甚深難說難知分別難信
難解難證難行難通難思惟難量等記中道字誤。

一即多多即一
彼經云為欲了知仰世界即覆世
界覆世界即仰世界多世界即一世界一世界即多
世界故發菩提心。

一念即無量念
彼經云為了知一念即無量念無
量念即一念故發菩提心又云一念平等與不可議
劫平等於一念中盡知前際後際。

寄本
寄別次第為圓不次之張本耳。

順論
法華論云攝取事門示現諸地攝取勝功德
不同二乘功德八地無功用智九地中得勝陀羅尼
十地中不退轉法輪得佛受用等。

疏云何七地更起二乘心
前文云七地猶起二乘
心。

疏五地得深禪定
華嚴中以十度對十地五地正
脩禪定。

字等語等
大品四十二字南岳禪師釋云言字等
者皆名法慧乃至金剛藏亦如是言語等者十方諸
佛說十住與法慧說等乃至十地亦復如是又一切
字皆是無字能作一切字是名字等發言無二是名
語等。

自利利他有無雙照
自利照無利他照有此一往
偏對仍須自他有無皆照有無者空假也不退轉三
句自利也轉法輪一句即利他也。

若福若智
供養佛福也餘是智。

內外因緣
到彼岸內因名聞外緣也。

郎初四句隨義思之
廣韻即與即同。

雖不同瓔珞
彼經云從假入空觀亦名二諦觀從
空入假亦名平等觀二觀為方便得入中道第一義
諦觀乃至入初地法流水中名摩訶薩。

諸經非無
華嚴亦云八地入無功用。

去取俱得
初地證道故取八地教道故去。

疏應作所作
應以何身應說何法。

中道是法音陀羅尼
籤云中道實相名為法音中
道法作內體方便謂初住破無明得真法音故。

佛為身子開一句義端
如前記中略示。

或隱或顯
凡聖逆順等。

或真或俗
出家在家。

不起法相
法相俗。

不起非法相
非相真。

三止為足
體真止謂體妄即真方便隨緣止謂心
隨理息二邊分別止空邊如止假邊如不止中道不
當空假二邊。

調象
大經云以大鐵鉤鉤擉其頂即時調伏惡心
都盡。

末濟跛兔
西域記說有一林野為火所燒眾獸皆
奔唯一跛兔不能自濟而菩薩因地曾濟跛兔火難。

疏云一千四佛記云唯除一人
記文且略讀者難
曉今撿彼經以廣之經中說寶海梵志有三億弟子
除一千人其餘同聲發願於此世界(即寶藏佛所王世界也名刪毗
嵐)同成阿耨多羅三藐三菩提寶藏如來次第授記
所記者謂毗婆尸尸棄乃至最後成佛者名毗婆沙
(巳上二億九萬九千人並於刪毘嵐世界次第作佛)其餘千人(非是輪王千子也若輪王千子
並在他土成佛今此千人者是三億弟子中所除一千耳)悉皆讀誦毗陀外典其
中大所宗仰者名婆由毗紐紐白佛言我願於五濁
惡世成佛寶藏記云東方去此一佛世界微塵數等
佛土有世界號袈裟幢汝於彼土成等正覺號金山
王(唯除一人者此是也)第二弟子名曰火鬘發願求記彼佛言
汝於來世有世界名娑婆劫號賢刼有千世尊出現
於世人壽四萬歲時最初成佛號俱留孫彼佛滅後
人壽三萬時第二弟子成佛號迦那含牟尼第三弟
子成佛號迦葉等(云云)如是共九百九十九佛次第
成佛是時寶海漸漸却行有五侍者勸發心巳亦次
第授記第一號堅音第二號快樂尊第三號導師第
四號愛清淨第五號那羅延勝葉(云云)以此五侍者
足前九百九十九佛共一千四如來。

次授輪王千子
經中無諍念王一千人者經云寶
藏如來一一為授菩提記別同共一時各於異國成
無上道(異國者謂非娑婆也)佛告無諍念王西方去此百千億
國有世界名安樂汝於是國當得作佛號無量壽(云
云)其餘千子次第與記與今文同。

方等列地獄者
方等陀羅尼經云爾時婆藪從地
獄出將九十二億諸罪人輩來詣娑婆世界十方亦
然文殊語舍利弗此諸罪人佛未出時造不善行經
歷地獄因於華聚放大光明承光從於阿鼻地獄而
出。

快說斯義曉了眾生
彼經偈云一切行無常識為
外塵法起者必有盡彼滅量為樂乃至云利根眾生
等一聞不再受斷以智慧劒如火燒山野故云曉了
易悟等。

或在有對乃至或不可見
此四句並是經文然彼
經中四句之下各有一法字如云或在有對法等今
略彼經逐句解釋經中先解見法佛云可見法者為
眼見色為色入眼定化王菩薩言亦不眼見色亦不
離眼眼亦不入色眼亦不離色(云云)乃至云識非無
為不離無為佛又問何謂有為何謂無為菩薩答言
起者有為住者無為於第一義法不見有起不見有
住法性清淨無色無識於泥洹法無所深著眼非色
色非眼無可見法無不可見法(云云)菩薩又言今欲
聞如來說有對無對法佛言聲為有對耶為無對耶
菩薩言亦有對亦無對佛言有對無對云何族姓子
此聲彼應為有為無為虗為實虗空可畫得成字否
對曰唯然世尊不可得也。

有對下至即餘鬼界
並記主言。

或在有色至非無想
是經中文。

有色即欲色下
又是記主言。

或非有想
欺罔取他猶如蒲蘆取彼桑蟲以為巳
子若徵其因或是以親認義寄死托孤誣罔相承非
本宗繼棄本烝嘗名非有想。

非無想
和合怪成食父母想如土梟鳥附塊為兒
及破鏡鳥以毒樹果抱為巳子子成父母皆遭其食
此則怨中有愛名非無想。

下三空處
不云非非想者準大論是長壽天八難
中一或且一往指下三空處耳。

乘戒細論
此疏釋同聞眾之末亦略論其緩急與
淨名疏同。

漚和
出假智也梵音耳。

相去各十千
向下俱舍論文取論疏略箋之疏云
從水際盡初層中間相去十千由旬乃至三層各相
去亦爾。

旁出十六千
初層從須彌旁出十六千第二層八
千第三層四千第四層二千並約由旬以論千數。

外四苑莊嚴
城外四面最勝可愛處有四種園一
眾車園二惡口園三相雜園四歡喜園。

四級各十住處
須彌四級如持鬘天居一級自有
十住處二象天三常恣天四箜篌天亦各有十住處。

三肘半
每一肘一尺八寸。

倍倍增如次
東州八肘西洲十六肘北洲三十二
肘。

欲天俱盧舍四分一一增
一分增四肘四肘為一
弓亦名一尋五百尋為一俱盧舍亦名阿練若八俱
盧舍為一逾善那四天王天長一俱盧舍四分之一
三十三天長四分之二夜摩天長四分之三兜率天
長四分化樂天長五分他化自在天長一俱盧舍半。

色天逾善那
亦名由旬。

初四增半半
梵眾天身長半由旬梵輔天長一由
旬大梵天長一由旬半少光天長二由旬。

此上增倍倍
無量光天長四由旬光音天長八由
旬乃至徧淨天長六十四由旬。

唯無雲減三
徧淨天既長六十四由旬此無雲天
合身長一百二十八由旬既云減三由旬只長一百
二十五由旬耳此後福生天更倍倍增乃至色究竟
天身長一萬六千由旬。

上五倍倍增
人中一百年三十三天一晝夜以此
日夜一千年為彼天壽量例知夜摩天等次第如此
人中二百四百八百十六百為彼一日一夜以此等
日夜二千四千八千十六千等次第以對餘四天。

色無晝夜殊
以俱牟頭華有開有合諸鳥有鳴不
鳴以等事判為晝夜。

劫數等身量
若諸天身量半由旬則壽量半劫身
量一由旬則壽一劫乃至色究竟身量一萬六千由
旬則壽計一萬六千大劫。

無色初二萬後後二二增
空處二萬識處四萬無
所有處六萬非非想處壽八萬劫。

少光上下天大全半為劫
少光巳上約大劫論也
少光二大劫無量光四大劫極光八大劫少光巳下
約半劫論也半則中也大梵天六十中劫梵輔天四
十中劫梵眾天二十中劫並約大半以論諸壽量。

一一天如去下量
俱舍頌云如彼去下量去上數
亦然如四天王天去下海量四萬瑜善那去上忉利
亦爾三十三天去海八萬瑜善那去上夜摩天亦爾
乃至善現去海上去色究竟亦爾。

四大河
殑伽河恒河新頭河縛蒭河各繞阿耨達
池七匝然後入海。

緊既四教
以四對四三藏奏生滅之法通教奏無
生故妙別教奏恒沙法故大圓奏一總諸法故持然
一音之奏四教隨聞故曰可解。

般遮于瑟
法顯傳翻為大會。

四乾對教
藏則界內事教菩薩以拙度度物如鍾
鼓之有形量故名樂也通則界內理教談巧度度物
如聲不見名樂音也別則界外事教以俗諦度物度
物既廣名美也圓則界外理教音聲性空離有無名
為美音。

五性宗
即昇州護身寺法師所立一因緣宗二假
名宗三不真宗四幻化宗五法界宗。

無明等種子
初師據現行說五住也五性師沒前
現行將見疑無明等各有種子合為一無明住。

望唯識等
今宗談五住大略與唯識同但不談八
識有含藏惡種子為異盖八識有種子者義多屬別。

曆數
尚書帝舜謂大禹曰天之曆數在汝射注曆
數謂天道也舜善禹有治水之大功言天道在禹身
終當為天子。

應是變身
華嚴經云阿脩羅王本身只長七百由
旬。

懼諸龍
上之葉切謂驚也。

相貌幾同
幾音寄謂僅也書云人生幾亡。

迦葉於涅槃不堪付囑
彼經第三云若以法寶付
囑阿難及諸比丘不得久住何以故一切聲聞及大
迦葉悉當無常應以無上佛法付諸菩薩也。

說偈讚佛
麤言及軟語皆歸第一義等。

不信六臣六師之言
梵行品中阿闍世王殺父之
後心生悔熱時有六臣白王莫愁各言所事其所師
者皆是外道謂殺父者無有果報其第一臣名為月
稱師名富闍那第二臣名為藏德師名末伽梨拘賖
梨子第三臣名實德師名刪闍耶毗羅眩子第四臣
名為悉知義師名阿耆多第五臣名為吉德師名迦
羅鳩駄迦旃延第六臣名為無所畏師名乾陀若提
子(云云)最後臣者名曰耆婆勸王近佛佛為說逆罪
本空得無根信等。

疏涅槃經一句
彼經云於乘緩者乃名為緩於戒
緩者不名為緩。

大小乘別
彼疏云還約信法各有大小信行大者
昔聞大乘乘戒俱急今以人天身聞大次信行小者
昔聞小乘乘戒俱急今以人天身聞小若法行大小
準說可知故記云隨所習大小耳。

漸頓者大小各有漸頓
今記文與彼疏語意少異
彼云頓漸各有信法頓信行者如華嚴人天聞大頓
法行者過去學大脩一心三觀也若漸信者既無華
嚴之益由有漸機聞藏等四味初作二乘歷方等般
若(云云)巳上並彼文也若銷今文可取約教以論漸
頓則以圓為頓三教為漸或說大說小各有得四教
之益不定根性隨類各解皆由宿習故爾。

應迹者
菩薩垂形現四趣人天等身引戒緩乘急
及乘戒俱急之類亦為信法大小漸頓引無數眾來
至佛所。

觀心者
彼疏云若觀行人大小兩乘乘戒四句受
何等身得見彌勒聞何等法若無禪觀讀誦說法即
成信行乘戒緩急可知等(巳上正文)然前諸義中既有法
行巳是觀心於義即足何故今第六文又立觀心耶
前有法行判屬他機第六觀心乃約巳利亦是前五
判過去六七判未來。

化他者
疏云若觀行講說應當自省心行用此四
意分別得失即見所化之者行業不同未來升沉宛
然可知當以此意而化導之。

為欲徧通通別故爾
記主敘通別二序種種不同
者使學者通曉之。

入定義兼開合
無量義處三昧無量者論開處之
一字論合。

雙緣過現
何緣有瑞緣現也惟文殊可知緣過也。

三同
日月燈明佛亦先頓而後漸此與今巳同彼
佛亦有此土六瑞他土六瑞與今今同又彼佛從三
昧起說法華經與今當同。

爾後
本經無。

爾乃
此經云爾乃得如是爾乃得成佛。

而破光宅
四一本光宅所用此中自立四一以破
光宅逆順無表又況光宅釋下六瑞只作三雙又無
表報瑞若無表用四一為。

尚未名一
三外之一非即三之一。

念念四一
法身理一般若行一解脫教一具三德
者人一。

色香四一
色空空色非空非色體是三德故是四
一也香亦準知。

今家多依論文但一兩處不全用耳
下文判分別
功德品從品初訖十九行偈為本門正宗而天親判
分別功德品為餘殘脩多羅謂是流通此一處不用
也又分別品中受記得無生忍天親判為初地疏云
專據別義亦不會經此一處亦不用也。

天龍等四
加人鬼。

梵魔等四
加沙門婆羅門。

大小客舊
有大乘根性小乘根性有他方來如客
者本土如舊住者。

微著共別
在凡名微入聖曰著通乘之共別法之
別。

兼獨
昔兼今獨。

外小權迹
外有四德之名望正還成於倒惑小存
二諦之號望大猶是於無明別教報佛形實為權迹
中之本望本是迹故結云並有名無實。

三達
三明。

容預
從容也。

中我可發
有人作八自在我於今可發有人云我
字誤應作義謂中道之義可發今謂中字應去聲呼
言我者乃佛自稱此屬應也發者屬機如是妙機來
至今經可中佛發爾前則不然也故第七記中亦云
以後驗前驗昔可中下文中字與今同音。

謚法
時至切昭生者之跡以易其名曰謚然謚法
有善惡焉若善謚者如翼善傳聖曰堯惡謚者如逆
天虐民曰惕之類。

聞慧尚無至五品六根
三慧本在賢位今云無者
取三慧證在十住也。

五品為結緣
若約正脩觀法本是當機由觀心文
附約教釋故爾。

意具斯二
疑念與身口。

玄文開合
迹門開因合果本門開果合因。

玄文通收香風地淨
玄文風地二瑞表理乘二妙
是華瑞中開出若論合者只是四華一端攝耳故云
但是開合也當知通是華瑞別表三妙若云彼此六
瑞者玄文見萬八千士表感應脩行表利益此二表
報乃至取他土二瑞共表十妙今疏中只就此土六
瑞中表於十妙故云此土自足。

凡諸取文皆有通別
疏取今文六瑞玄取他土六
瑞雖於風地開為二瑞合但為耳。

炫燿
上王絹反下戈照反炫燿並自明之義也。

上聖下凡義同感應
光中見他土六趣名下凡與
此感同又見他土諸佛說法名上聖與此應同。

人法與說法義同
及聞諸佛所說經法與此土說
無量義是同。

唯始終中
終同應息以見他土佛涅槃者與今佛
化畢入涅槃亦是同。

菩薩行行復同於果
光中見彼土菩薩行行與此
土雨華表因是同又下偈中菩薩行行皆云以求佛
道與此土動地表果是同。

淨應具七
疏中但二淨而巳七者一戒淨二心淨
三見淨四斷疑淨五分別淨六行淨七涅槃淨戒淨
為始涅槃淨為終。

數有大小
三祇者俱舍之小數也若善戒經三阿
僧祇者華嚴十地品云諸佛正法如是甚深如是難
得論釋云難得者三阿僧祇證智觀此此大數也。

不貲
下即移反貨也今取訓無盡也文選古詩云
受恩良不貲。

妄破古師
古師何嘗將般若以為無量義此印公
妄破耳。

偽帝
東晉時一十六國各自蜂屯虎踞擅立為帝
晉太元年中姚萇者即其一也自稱後秦萇本是前
秦符堅之將位非正統凡潛號曰偽。

武當山
今京西均州。

但加與一
破二破三即是無二無三故加與一之
字乃異無二無三之句。

無量義是法華異名
取處字也下文自釋。

法華論十七種名
一名無量義二名最勝脩多羅
三名大方廣四名教菩薩法五名佛所護念六名一
切諸佛秘密藏七名一切佛藏八名一切諸佛密處
九名能生一切諸佛十名一切道場十一名一切諸
佛所轉法輪十二名一切諸佛堅固舍利十三名一
切諸佛大巧方便十四名說一乘經十五名第一義
住十六名妙法蓮華十七名為法門。

能生不違論
無量義是法華異名故。

皆諸教流出
今經前圓一實之理而各流出諸教
差別此語似倒應云一實之理皆流出諸教如圓覺
經云佛有大陀羅尼門名為圓覺流出一切清淨真
如菩提涅槃及波羅蜜。

故於獨一生於兼一
法華獨一之圓生於華嚴兼
別之圓方等兼三般若兼二之圓然獨一終無二一
為取逗會施出無量故云兼一耳。

神通延壽
光宅云前過恒沙後倍上數但是神通
延之耳。

百非者彼經略列三十四非
彼經云大哉大悟大
聖主無染無垢無所著乃至云永斷夢妄思想念無
復諸大陰界入其身非有亦非無非因非緣非自他
非方非圓非長短非出非沒非生滅非造非起非為
作非坐非臥非行住非動非轉非閑靜非進非退非
安危非是非非非得失非彼非此非去來非青非黃
非赤白非紅非紫種種色戒定慧解知見生三昧六
通道品發。

所攝成處
三千具攝法身故常。

所安立處
我義周徧故曰安立。

滅有相處
二邊即中本性無染。

不住身心相處
陰入皆如是中道樂。

悉皆有結
華嚴經以梵網結乃至涅槃經以像法
決疑結。

不墯諸數
淨名疏云法身智德無為非界內外有
為即無二種陰入數法豈有界內陰入法依此有疾
即破三藏生身之佛猶有果報陰界入諸數故有疾。

序正並常
序常者如螺髻梵王訶舍利弗云仁者
心有高下不依佛慧故見此土為不淨耳菩薩於一
切眾生悉皆平等深心清淨依佛智慧則能見此土
清淨(云云)正常者以經多明三脫常住法。

問疾品
經云此室何以空無侍者居士答言諸佛
國土亦復皆空又問何以為空答曰以空空又問空
何用空答言以無分別故空又問空可分別耶答分
別亦空疏云以無分別故空者本性空理是一故分
別亦空者本性自空妄生分別。

不二法門明中道常
經云生滅為二法本不生今
則無滅得此無生法忍是謂入不二法門經中常文
甚多皆常體也。

常家之用
經云諸佛菩薩有解脫名不可思議若
菩薩住是解脫者能以須彌高廣內芥子中用文亦
多。

觀眾生佛道以空假顯中
疏總科云觀眾生品是
從假入空觀佛道品是從空入假觀從假入空觀者
眾生品云如幻師見所幻人菩薩觀眾生為若此也
如智者見水中月如鏡中見其面像等(云云)從空入
假觀者佛道品云云何菩薩行於非道維摩詰言若
菩薩行五無間道而無惱恚乃至現於涅槃而不斷
生死等(云云)。

香飯體常
維摩詰語舍利弗言仁者可食如來甘
露味飯大悲所熏無以限意食之使不銷也乃至云
四海有竭此飯無盡等。

菩薩行去復宗明常
行去者從菩薩行品洎阿閦
佛品等復也言復宗者求佛印定佛國因果之事也
以此經從問疾品巳下廣明佛國因果悉在淨名室
中今一期事畢須求佛印證於是居士掌擎大眾詣
菴羅園至於佛所故疏云佛國因果大士助宣此義
殊辭異辯若不還歸求佛印定物或疑網不除是故
須歸佛所復宗明義故師資相對復宗敷演更明佛
國等。

正宗始末俱常
疏云正說中為三段一佛國品是
如來當宗演暢二方便品去是大士助宣聖化三從
菩薩行品去至阿閦品還歸佛所印定成經(云云)故
取佛國為始阿閦為末故云始末正宗既常始末但
常。

諸部何別
三分俱常是則今經與淨名等若無有
異。

五時自分
玄文云教相為三一根性融不融相二
化道始終不始終相三師弟遠近不遠近相因而次
第辨五時五味與法華同異異謂兼帶同邊不殊等。

覆別以從通
覆法華三昧之別名且從無量義之
通號。

結緣義同通化
句絕昔人以通化二字節在下句
非矣今謂王子說法覆講結緣與羅云住世十方應
供護持像教類例相近故曰義同而不比王子專於
說法云通化耳。

靳固
禮記云今眾人之命儒也妄常以儒相詬病
鄭玄注云妄之言無也言今世名儒無有常人遭人
名為儒而以儒靳故相戲杜預云戲而相媿為靳禮
記作故竹林七賢傳云嵆康臨刑顧視日影索琴彈
之曰袁孝尼嘗從吾學廣陵散吾每靳固不與廣陵
散於是絕矣。

華嚴等經以聲光集眾
華嚴經云毛孔之中出化
雲光明普照於十方又云大音震吼遍十方普為宣
說寂滅法十方佛子等塵剎悉共歡喜而來集涅槃
經云以佛神力出大音聲其聲遍滿至於有頂又云
從其面門放種種光於是大眾悉集。

況四十八
通等三教各一十六。

須對比丘等言之
此似釋疑既片古人四眾非比
丘等四自云發起等四攝比丘四故反結云因古述
四。

疏習種性等
戒疏云習種性者習以性成性種性
者因前習種以成此性道種性者能見中道故聖種
性者性道現前故。

三因大異
諦緣度殊故因大異俱斷見思三乘徵
異故果小同。

開前合後
涅槃經喻也三十三天同服甘露如四
十二位同證實相開前者住行向各十合後者十地
一等覺一妙覺一。

十四般若
涅槃經說月愛三昧從初一日至十五
日光漸增長又從十六日至三十日光色漸減光漸
增者譬十五智德光漸減者譬十五斷德言十五者
三十心合為三智斷十地開為十智斷等覺妙覺各
一智斷合十五智斷妙玄云何得知月譬位耶答仁
王明十四忍三十心為三般若十地為十般若等覺
為一般若十四般若在菩薩心中皆名為忍轉至佛
心中名之為智今更節仁王五忍對十四般若使玄
文易識伏忍有三謂住行向也信忍有三謂歡喜地
離垢地發光地脩佛知見成無上覺順忍有三謂焰
慧地難勝地現前地能斷三障利樂眾生無生忍有
三謂遠行地不動地善慧地隨類饒益一切眾生寂
滅忍有二佛與菩薩同依此忍下忍名菩薩上忍名
為佛。

亦迷瓔珞四輪是借別義
迷而以為圓位。

借高成下
止觀第六引瓔珞云三觀初地現前今
云何說在第八地或說在初住答借義相成或借高
成下故言八地或借下成高故言初住輔行釋云借
別八地成通教下借別初住成圓教高文在第十一。

玄文尚用名通義圓
引經云我等今日真阿羅漢
又我等今者真是聲聞此與藏通同而義異。

名別義圓
五十二位與別同而初中後位俱妙也
又云若名義俱圓如開示悟入。

非無賢聖
玄文云三十心雖同有賢聖之義義稱
為賢伏多斷少故十地去名為聖伏少斷多故又十
住名賢聖二十心名聖賢十地等覺是聖妙覺是聖
聖又別教十地名聖圓教十住亦名聖故高下不同
耳因而引四念處。

從一開一
玄文云十方佛土中唯有一乘法於此
不解若欲開者開圓出別教一乘若於別不解者又
開通一乘乃至藏一乘雖開為四皆名一大乘法(云
云)此乃名同而體別。

疏別家因時三法縱橫果時三法亦縱橫
常途只
云因橫而果縱如下文疏云若但性德三如來是橫
脩德三如來是縱先法次報後應亦是縱(巳上正文)而今
文云因果各有縱橫義稍難見今引取止觀輔行釋
之論云諸大乘師說法身正體有佛無佛本自有之
非適今也了因般若無累解脫此二當有此義縱也
又云三德無前無後一體具足以體從義而有三異
蓋體橫而義縱輔行釋云初師體唯法身次師體具
三德雖具三德義同初師據體具邊復不相冥故成
橫義以本有故名為體橫從脩德故名為義縱又論
云體義俱不殊而有隱顯之異俱不殊未免橫隱顯
異未免縱輔行釋云體之與義俱從本有故云不殊
據行證得復似前後故云隱顯法身一德在纏為隱
出纏為顯餘之二德種子久具名之為隱究竟果滿
名之為顯三德俱有此之二義本有三法俱名為橫
俱有隱顯故俱名縱(巳上正文)今以此文消通因果各有
縱橫之義若法身本有餘二當有此乃縱也二德種
子雖云久具復不相宜此乃橫也此名因中之縱橫
也若法身出纏離障功由般若般若照明方起應用
此乃縱也如玄文云別家報應但是相關不得相即
此乃橫也此名果上之縱橫也。

砰礚
上浦庚反下康礙反雷聲也張子平西京賦
云礔礰激而增音砰礚象乎雷威。

大經純陀去後
第二云是時純陀及其眷屬愁憂
啼泣乃至尋與文殊從座而去共辦食具其去未久
是時此地六種震動乃至梵世亦復如是。

應具述所表
動表空遍動表假等遍動表中。

並闕心境
宜於六根以示心境如云所謂彼眼根
於諸如來常等。

空假中動
不動三昧破四天王以三惑故動空破
見思動假破塵沙動中破無明動。

亦有短長
他土亦以照他土為短照尼吒等為長。

尼吒天
阿之言無或云是無色天若楞嚴等經云
是四禪色究竟天耳而涅槃疏具三釋彼云他解有
頂但是梵世即尼吒天也無色無身不應聞聲故非
有頂有人引仁王經云無色定力能變化作香華雲
等以供養佛何以不能變化作身此亦堪難今作三
番橫竪釋之一橫被六道堅徹三世二橫被四生竪
徹三乘三橫被十界竪徹等覺故知不唯尼吒為有
頂也若以三有之頂即非想是又三有之頂即無學
是復有一頂即妙覺是此意既寬豈比梵世。

求其始終
或說法為始得道為終上聖下凡亦可
例求也。

七識住
俱舍云身異及異想身異同一想復有三
無色故識住有七論疏廣釋長阿含云或有眾生若
干種身若干種想故天及人是初識住也或有眾生
若干種身而一想者梵眾天最初生時是二識住或
有眾生一身若于種想光音天是是三識住或有眾
生一身一想遍淨天是是四識住或有眾生空處住
識處住不用處住是名七識住又羅什釋云四趣多
苦識不樂住以欲界人天合為一住初禪二禪三禪
為住若四禪者色法少識不樂住空處識處無所有
處為住若非非想處無色法小識亦不樂住。

疏各說身因
涅槃經有比丘謂舍利弗言我未證
解脫時意謂無明即是身因作是觀時得阿羅漢果
有言愛是身因有說行識名色六入觸受愛取有生
乃至飲食五欲等是身因舍利弗問佛誰為正說佛
言無非正說經中引此是隨意自語。

覩外識內
見外所行六度種種不同則知四教菩
薩所解各別。

一切諸法皆名神變
大神變經云佛現十八變竟
時商主天子白佛頗有神變更過此耶文殊廣說變
化巳白佛言如是摧伏惡魔未為殊勝若無名相無
聲字無戲論非沙門所知乃至云一切眾生無眾生
佛土佛身亦復如是是名神變商主天子言若如是
者一切諸法皆名神變身子問天子曰汝聞此不怖
耶天子曰我即神變云何怖耶。

六即隨變
隨觀而轉。

無垢施
維摩詰亦翻無垢施昔問疾不堪今問疑
乃堪。

大經師子法門
經云師子發聲震吼為十一事一
為壞詐師子二為欲試自力乃至九為調大象十為
教諸子十一為莊嚴自眷屬故下合喻云摧破魔軍
故示眾十力故餘九具合文在第一。

胷中大種所起
種者水火風也今乃風種大論云
風名優陀那觸臍而上去是風觸七處頂及齗齒唇
舌喉及以胷是中言語生愚人不解此惑著起貪嗔
然佛示同人法雖大種所起非惑著境。

須明行相
明順逆十二因緣生滅等相知苦斷集
證滅脩道大略與聲聞同。

各各皆具四悉
皆有所觀境智異故世界也皆輔
佛揚化為人也皆破惑業對治也皆證真諦第一義
也。

三乘約教準例可知
約教一釋例有其四若別教
三乘如瓔珞於菩薩乘義開為三圓教三乘如云我
等今者真是聲聞等判開麤妙。

本迹觀心亦應可解
本迹者本以佛聲令十界聞
本住三覺迹示緣覺本住大悲滿足迹示三藏道心
觀心者音聲性空非動靜境聲聞觀也緣起諸法當
處寂滅緣覺觀也依無作諦發菩提心菩薩觀也。

同者略之
之應作指。

蘭菊之言
古諺云春蘭秋菊各自馨香。

從容釋之
下經中說寂滅法三行偈文疏云或可
成上見他上說方等中六度或別擬他土說方等後
明大品教。

駟馬寶車
禮記王玉輅以玉飾之又厭翟車以金
飾之金玉皆寶故云寶車駟者馬也凡天子寶車皆
聯四馬駕而引之。

教多在三如前分別
前長行釋相貌中記云般若
部是菩薩行也不云方等者以方等三同般若三小
同鹿苑等。

別圓之前多不云教含二意一
疏中至釋禪度方
有別圓之言自禪度之前不云教含二蘇意為顯同。

疏與生死後際等
淨名經云法施之會者無前無
後一時供養一切眾生名為法施疏釋云前際即生
死六道後際即四聖涅槃若觀色時一切法趣色色
具中道十法界法一如無二如(巳上正文)今意亦爾如是
捨者十界俱捨得金剛身故云不壞等。

龍得一縷
僧祇律中云有龍為金翅鳥所逐即取
僧袈裟戴頂反為人形尋岸而行鳥亦化為婆羅門
形追于龍後後有仙人在海岸上為龍鳥說法各相
懺謝。

牛角一觸
曾以角觸袈裟後改報為僧聞法等未
見出處後更追注。

通為四境
二忍通為四教觀境。

根本禪
法界次第云四無量心背捨勝處神通變
化及無漏觀慧種種諸禪三昧悉從四禪中而出故。

若達根本即成出世及出世上上
止觀云若於禪
中脩不淨背捨等能發無漏成聲聞法也又勸棄欲
名檀若不持戒三昧不現名尸得禪無瞑名忍禪心
無雜名進知法無常名智此菩薩法也又諸禪是有
支有支由取乃至老死是緣覺法也又觀此禪因緣
生法即空是通聲聞菩薩等法又觀此禪因緣生法
即空即假即中者成王三昧。

疏根本本離欲
梵語禪此翻棄惡能棄欲界蓋纏
等惡。

疏背捨亦脩不淨等離欲
八背捨中一內有色相
外觀色者不滅內色謂不滅骨人也以不淨心觀外
色者為脩流光故此初背捨在初禪能捨自地及下
地故名也二內無色相外觀色者謂滅內骨人以不
淨心觀於外色所以然者為入二禪猶觀不淨之相
也今疏意非但根本禪而能離欲八背捨中不淨觀
等亦本離欲此藏通人之所通脩也。

疏九定八勝十一切處入等傳傳為深
八背之後
辨勝處者八背捨觀雖棄五欲然於緣中未得自在
欲得自在進脩勝處謂一者內有色相外觀色少若
好若醜二者內有色相外觀色多若好若醜等(云云)
又八勝處後辨十一切處者雖八勝處轉變自在而
未普遍今十一切處所觀乃遍也謂青一切處黃一
切處等(云云)然背捨勝處十一切處並是觀禪未明
練禪須於此後更脩練禪等法若依法界次第九次
第定在十一切處後列之今疏中九在八前。

疏未到慧多
止觀云欲界定後或經年月定法持
心無懈無痛從此心後泯然一轉虗豁不見欲界定
中身首衣服牀鋪猶如虗空冏冏安隱身是事障事
障未來障去身空未來得發故名未到地相也今言
慧多者以能分別欲界定中身首虗空知是未到分
明故。

四禪等
如初禪中覺支觀支屬慧樂支一心支屬
定。

前八屬慧後二屬定
青黃赤白地水火風在四禪
中練骨人流光故多屬慧空處識處既在無色界故
多屬定。

各有降魔相
大集經云天主初令諸軍次遣太子
後遣三妃皆不能壞波旬後自領軍遂為佛所降若
三藏佛伏四魔時在三祇百劫也三十四心破煩惱
魔成佛入無餘破陰魔由破煩惱得法性身破死魔
其餘三佛降魔之相準說。

初禪脩悲易
初起欲界具支林功德而却悲欲界
故脩悲易。

二禪脩喜易
有喜支故。

三禪脩慈易
三界之樂三禪為最。

四禪脩捨易
捨三禪樂不生悔心。

不捨菩提心名戒
捨違本約。

不見心相生滅名忍
忘生滅相。

求心不可得名進
以來釋進。

離戲論名慧
無四門諍。

我說布施至實相
思益經云我依布施即示涅槃
凡夫無智不能善解隨意所說作是思惟行於布施
於未來世得大富貴而此法中無有一法可從一念
至於一念若不從一念至於一念即是一切諸法實
相。

不作不起
戒體空寂忘作起相。

布施平等
中慧空故能所忘矣。

不施不慳
蔽度如幻。

能達一切法無所捨
陰入皆如無苦可捨。

無所漏失
本性無染具佛淨戒。

無所傷損
一切諸法忍可不生。

平等名禪
首楞嚴定生佛一際。

無所起相
本經云一切法不分別名般若今云無
所起相是則記主以所起釋分別耳何者若謂迷無
明有凡起悟法性有聖起凡聖依正等差別而不了
性是一者則非是圓教妙般若也或恐文誤起相本
是精進耳彼云一切法無所起相名為勤行即是精
進也。

六度各九
如檀度中一自性施二一切施三難施
乃至八此世他世樂施九清淨施自餘五度但改施
名如云自性尸自性忍等。

肴葅
葅應作爼音阻謂爼豆也若作葅乃側於反
是淹菜耳。

或云肉是未制之前
古人意云楞伽經中始制斷
肉若楞伽經前尚通食肉故以肉施故片言繆彼經
云佛告大慧有無量因緣不應食肉今當略說一切
眾生從本巳來常為六親以親故不應食肉眾生聞
氣悉生怖畏如旃陀羅拘見憎惡驚怖群吠不應食
肉等。

若說若觀至諸教共有
教教諦理皆不可說悉檀
因緣四皆可說若實智者亦四不可說權智可說又
自行二智不可說化他二智可說教教義論故曰共
有。

六度開合
禪有願智開出願波羅蜜有神通開出
力波羅蜜般若有道種智開出假智即方便波羅蜜
有一切種智開中智即智波羅蜜。

自性
戒體。

受法
攝律儀。

利生
饒益有情。

勸化眾生
經中勸作勤。

自行
脩習行願。

進趣向果
䇿進菩提。

巧會有無
妙體空假。

不捨不受
煩惱無所捨菩提無所受。

無想智
經中想作明。

疏靈宇
宇謂宮宇也漢帝置宮於甘泉西都賦云
陪以甘泉乃有靈宇。

崇臺
天子築之以候氣辟雍詩云乃經靈臺靈臺
既崇。

峻階
階陸也升樓臺必自陛曹子建七啟云華閣
緣雲飛陛陵虗。

承露
盤名也漢武帝惑神仙下立金莖上設仙人
掌以擎銅盤承露飲之欲輕舉也西都賦云抗仙掌
以承露櫂雙立之金莖。

干雲
干觸也謂樓臺高也漢書武帝造井幹樓高
五十丈古詩云西北有高樓上與浮雲齊。

波利質多樹
大經二十七云三十三天有波利質
多樹其根入地深五由旬枝葉四布五十由旬其華
開敷香氣周遍五十由旬光明遠照五十由旬。

若論總別仍同因光
以光為總他土六瑞為別。

不廌
廌宜加草單作者宅買反獸名也。

疏兩盈
盈須從木楹柱也可東可西仲尼夢莫於
兩楹。

以質彌勒
質亦問也禮記云無欵不質。

行深從支遁買山
從聽從也僧傳云竺法潛字法
深晚還剡之仰山遂隱其迹于時支遁遣使求罥仰
山之側沃洲小嶺潛答云欲來輙終豈聞巢由之買
山乎。

疏因果廣略
光宅以本迹對因果二門廣略如文。

儻若全取
去法取喻是半更若取法謂全。

破惡進善對
說法破惡兩兩進善。

開權顯實對
進兵開權竪幢顯實。

標幟
幟音熾旌旗也或作誌音試並記號之義。

皷體相續
數數唱生。

五句並托喻從法
合云三句言五者或從多為言
耳。

利根深益在第二句
吹螺句也準望三乘及鈍菩
薩在雨兩句若進入第二句似超人耳。

容有昔時利鈍菩薩
鈍聞今經始入十住利者昔
入若聞今經進入十行並是改號義也。

若顯若密
菩薩於昔顯入十住於今有始入者二
乘於昔密入十住於今有始入者故云不同也。

三四二句
第三句者二乘鈍菩薩聞今開權始入
十住從住入行從行入向若利根人今經巳前位入
十行來至今經進入十向而亦有二乘利者前巳密
入若聞開權並賦兵位第四句準說。

當機結緣如玄文
當機證位論開示等若結緣者
本是地上清涼益進入解心或進觀行或進相似等。

無作一緣之中少分而巳
四分有十三重難障無
作一邊罪二汙尼三賊心受戒四破內外道五黃門
六殺父七殺母八殺羅漢九破僧十出佛血十一非
人十二畜生十三二形。

男子即丈夫
經云雖是丈夫若不聞佛性是名女
人。

大經仍含三教佛性
經中約位判味三藏者經云
凡夫如乳須陀洹如酪斯陀含如生酥阿那含如熟
酥阿羅漢辟支佛佛如醍醐通教者經云凡夫佛性
如雜血乳須陀洹斯陀含斷少煩惱如真乳阿那含
如酪阿羅漢如生酥支佛至十地如熟酥佛如醍醐
別教者眾生如牛新生血乳未別聲聞緣覺如酪菩
薩如生熟酥佛如醍醐。

並一往分別耳
謂三周稟教是信行本門增念佛
觀是法行皆一往耳。

然釋法號須從法立
記云乘無二智來契正境名
如來以無二理遍入諸法名應供了不二智智契無
偏名正遍知等。

通列三號
多陀翻如何伽度翻來此如來一號也
阿羅訶翻應供此二號也三翻正藐翻等又三翻正
佛陀翻覺即等正覺此三號也。

香口比丘
迦葉佛時有一比丘為眾說法於大眾
中讚迦葉佛由是命終生於天界於今釋迦如來滅
度之後得阿羅漢果常有妙香從其口出時阿輸迦
王問昔何因緣羅漢答云此非沉水栴檀等香由昔
讚佛故爾。

四諦品
經云苦聖諦者此娑婆世界中或名罪或
名逼迫或名變易或名攀緣等集聖諦者此娑婆界
或名繫縛或名滅壞或名愛著等乃至道滅有四百
億十千名號隨眾生心悉令調伏諸佛子此娑婆世
界中苦聖諦者彼密訓世界中或名營求根或名不
出離乃至集滅道等亦有四百億十千名號最勝世
界中豐溢世界中離垢世界中一一皆然隨眾生心
悉令調伏。

今人老者所說非善
片同時謬解法華者。

如前二千即二萬
前釋二千人疏云觀色心具十
法界界如互論即二千記云百界千如但成一千十
界百界界界十如復應更以百如千界又名一千且
如十如初後相在則十如為百用對十界豈非千界
此且一往論其單數若百如中之千界界界十界百
界中之千如如如十如何但界如各一千耶。

菩薩八萬
疏云觀一善心具十法界十界交互具
百法界千性相等十善即萬法約八正即八萬法門。

表權實滿
用前約如論界約界論如以釋燈明在
果表二萬權實滿。

從之如市
甘蔍三擯出四太子一炬面二金色三
象眾四別成是四太子至雪山北頓駕遂大樹蓊𣠵
以德歸人不數年間蔚為強國其父嘆曰我子釋迦
釋迦翻能仁又翻直林。

各領四天下
金輪領四天下經言各者或是迭領。

金輪不值佛
古人問云佛出減劫輪王出增劫如
何彼佛有子作輪王耶答如釋迦應為輪王而於減
劫成佛是也又如佉儴王命長而得見彌勒有是願
力而得見也巳上並柔公疏引古人云。

此亦不然
如悲華經中有轉輪王名無諍念王有
千子值寶藏佛授記此豈非金輪值佛。

華嚴十種
彼經初住發心不同或見佛相好或覩
佛神變或聞佛說法或聽教誡或見眾生受苦等。

猶同文殊
同是菩薩可爾但彼是對告今是流通。

有人於此立四句
計情未忘而於時節謂長謂短
謂亦長亦短謂非長非短。

四姓
剎帝利秦言土田主奕世王種婆羅門秦言
外意謂淨行志道或在家或出家苦行多恃巳術自
我慢人毗舍謂商賈之種首陀謂農田之種。

楞伽乃密對菩薩
彼經大慧菩薩問佛何故授聲
聞記佛言有三意故一者為未入無餘界者密勸脩
菩薩行二者為此界他土樂聲聞乘者勸捨此心脩
大行故三者變化佛授化聲聞記非法性佛輔行第
六云非法性佛者以實隔權故。

方等為斥奪聲聞
方等陀羅尼經授記品云佛告
五百大弟子眾汝當作佛同號寶月王如來(云云)爾
時舍利弗問文殊師利言世尊弘慈授我等記不久
當得菩提文殊師利我等當得菩提不文殊師利言
猶如枯木更生枝不猶如山水還本處不猶如石折
還可合不如焦穀種更生芽不舍利弗言不也實不
可得文殊師利言若不可得汝云何問我當得菩提
心生歡喜是授記法無有形相無有言語無有去來
無有喜悅乃至云若能如是觀者乃名授菩提記舍
利弗言若一切法空者世尊何以授我等記文殊師
利言如來以如如性授汝等記不即是如不離是如
不有不無不離色不即色乃至云是名如性舍利弗
言不識是何言不知以何答默然而還詣本處坐。

經頗黎
具云頗胝迦此翻水玉又云水精智論云
出名山窟中過千年氷化成如西都華山出瑪瑙。

一坐三十四心
若俱舍中樹王下時巳斷前八地
惑竟今一坐者取大論頓斷。

一念相應
通佛成相妙玄云大功德力資於智慧
一念相應。

如七生聞法尚滅至一生二生
須陀洹人斷見惑
竟若不值佛須經七生為惑所潤在欲界內若聞法
者即能進斷欲惑故云尚滅等也言一生者即下三
品惑謂聞法斷竟證不來果也二生者若斷中中成
二果向進斷中下成一來果。

三果家家一來
三果亦分利鈍妙玄云阿那含有
二種一住果二勝進勝進那含斷五上分結謂色無
色染等即阿羅漢向也羅漢但有一種謂住果也復
次超果者在凡夫時斷欲界六品盡乃至八品盡來
入見道發苦忍真明十五心中是斯陀含向十六心
中即證斯陀含果也若凡夫時先斷二界九品盡乃
至無所有處盡後入見諦十五心名阿那含行第十
六心即證那含果此超越人也(巳上正文)家家者欲惑九
品能潤七生謂上上潤二生上中上下中上各潤一
生中中中下共潤一生下三品共潤一生共七生也
俱舍云斷欲三四品三二生家家斷五至二向斷六
一來果輔行釋云斷上三品則損四生餘三生在為
六品潤名三生家家進斷中上又損一生并前損五
餘一生在名二生家家更斷中中未損一生但名二
向更斷中下兼前中中成損六生餘下三品俱潤一
生名一來果(巳上正文)然所斷之惑有超有次在凡夫時
若未得欲界定但次第斷也若巳得欲界定隨伏多
少進斷中下諸品惑者名超斷也故輔行云或脩欲
定欲惑未斷此人至十六心超斷五品名為家家是
也一來者斯陀含人也從初果後更脩十六諦觀七
菩提行斷六品欲界結盡名一來也此亦次第人也
若利根頓斷欲界下三品盡乃至無色盡名阿羅漢
者亦超果人也今記主引此三類人並取利根以證
地住人耳。

本迹四句
淨名疏云本下迹高并本迹俱下初住
唯得此之二句夫論迹者約有本說本為法身迹為
八相初住之前無法身本故不得論本高迹下仍有
過上故也又不得本迹俱高若本迹俱高及本高迹
下妙覺唯得此之二句釋籤云二住巳上等覺巳還
得具四句。

經護明珠
或是明月珠也如魏王曰寡人有徑寸
珠照車前後十二乘者十枚柔公引子書釋云人含
智則嫉之蚌含珠則碎之意云蚌若護珠命則存矣
人若破戒法身亡矣故喻之。

經天中天
涅槃經中說五種天一假名天即人主
也二生天即二十八天也三淨天即四果也四清淨
天即十地菩薩五第一義天即佛也今佛超前四天
名天中天又佛未出家地名為天中天。

經族旌家
周禮五家為比五比為閭閭侶也二十
五家相群侶也四閭為族謂多宗族也。
法華文句記箋難卷第一

法華文句記箋難卷第二
赤城沙門　有嚴　箋

* 方便品

前之二釋至及別地前
二乘密入地前顯入能通
方便有斯二類若法用者且語前三教各臻極未合
早談二乘地前有顯密入實者也今言前二者通前
舉耳。

三語
三語出涅槃經云隨他語者如把吒羅長者
謂世尊言汝知幻不若知幻者即大幻人若不知者
非一切智人(云云)佛答云我實知幻知幻因知幻果
報隨自他語者如一切世間智者說有我亦說有智
者說無我亦說無又世間智人說五欲樂有無常苦
無我可斷我亦說有世間智人說五欲樂有常我淨
無有是處我亦說無有是處(云云)隨自意語者我說
一切眾生悉有佛性等。

文相別故
既不捨偏修圓又不即偏修圓如是乃
是偏法自立故云也。

二蘇三教
略不語華嚴者二蘇別同。

約味比決
乳及二蘇破修俱麤相即本妙若開權
巳破修俱妙。

正本名即
但以權名代方便名今體即者體外方
便即體內權體外權法即體內方便也。

不暇破其在方等前
大集經云如來成道始十六
年仁王經云如來二十九年巳為我說摩訶般若若
然豈方等經在般若後。

內照外變
且引仁王以類其諸言內照者經云有
無本自二照解見無二於解常自一於諦常自二通
達此無二真入第一義言外變者經云世尊為諸大
眾現大神變一華入無量華無量華入一華。

三三四一
光宅云照三三為權謂三乘各有人教
因三而在昔無果故三三俱權況復四一但立因一
果一而不立理一。

昔妙覺方常
昔應作指。

疏半滿四宗
菩提流支立半滿二教謂十二年前
皆是半字教十二年後皆是滿字教佛䭾三藏立四
宗一因緣宗指毗曇二假名宗指成實三假三誑相
宗指大品三論四常宗指涅槃華嚴等常住佛性本
有湛然也半滿四宗玄文具有文理斥之。

向以通辨
指疏中云初二慧令生信次二慧令生
解次二慧令化他後二慧是果之文。

疏教智亦然
隨理轉。

八地
通扶習。

三假
對塵起念即因成假前念後念次第相續即
相續假待餘無心知有此心即相待假此正報耳況
復依報有三。

橫竪間雜
四教傳傳修入名竪受接發習不同名
橫。

大經指法華為極
彼經云是經出世如彼果實多
所利益安樂一切能令眾生見如來性如法華中八
千聲聞得受記別成大果報如秋收冬藏更無所作。

尚無前二
一者三為方便二者三與一俱為方便。

破亦準前徵人及處
汝又言三一為二兩非為不
二二不二皆方便今應徵云為是何人若聲聞人聲
聞何甞以二不二皆方便耶若菩薩人菩薩自處處
得入何必併至今經耶若徵處者為在何處方等耶
法華耶。

身之四句
一者身方便身真實二者方便真實皆
方便三者更對兩非四者方便真實為二非方便非
真實為不二二不二皆方便。

大師以三昧為枝條
枝條者本他人繆立也故記
主斥云鹿苑可爾二蘇如何今云大師者恐脫兩字
應云大師為漸其以三味為枝條文義方顯不然則
大師自以三為枝條非謂矣。

醍醐為歸本
他人攝法華枝末歸華嚴根本故以
法華為歸本法輪義例中云近代判教多以華嚴為
根本法輪法華為枝末法輪。

根本兩分
夫稱本者其根須一華嚴兼別本義不
成也。

攝歸方一
攝歸法華純一方本。

法華不關華嚴
難轉計也他云法華亦可為本猶
終不如華嚴以頓為本耳。

三智照三諦境
一切智照真諦境被聞真之機乃
至一切種智照中諦境被聞中之機今經開權智諦
機三一切俱妙。

本行之源
依次疏釋亦盡美矣猶疑倒寫今詳一
切智地是本行之源如云一切種智而為根本無量
功德之所莊嚴是也皆實不虗是化儀之宗壽量品
云如來演說經典為度眾生或說巳身或說他身或
示巳事或示他事諸所言說皆實不虗(云云)本迹化
物之儀皆悉如是依次釋畢義既盡理更加此釋亦
不害文。

機徧法徧
界如機圓權實法妙。

理徧事徧
本寂變造各具互具。

橫竪顯密
教橫時竪諸益不同。

方謂一人一行
四一名方以人攝一切人乃至教
攝一切教一一無非法界性海故曰非局。

遠教
法華超八。

開施出沒
若云一切法權三句俱權是名為出無
三句之名為沒餘三句亦如是。

盈縮行藏
複疎出沒。

不違諸法乃至入諸法
違受住入次第以對四句
應說出其意。

二名字
趣舉經中能詮之名。

二心法
趣舉所詮。

況初三總釋皆冠十雙
且如圓事理一雙以三冠
者法用事理以相破釋之能通事理以相修釋之祕
妙事理以相即釋之乃至法用悉檀能通悉檀祕妙
悉檀亦如是法用等三更冠八門是則門門皆法用
能通祕妙。

是我方便
迹門文也本迹雖殊方便義一。

不同光宅判句
前經中欲說大法等五句光宅判
云初後二句是法說中間三句是譬說欲說大法是
略開三顯一略開近顯遠演大法義是廣開三顯一
廣開近顯遠等。

以教為因
嘉祥釋佛種從緣起謂以教為種他云
一乘教菩提心如來藏下記中斥云教但是種緣。

亦不同他三四等
光宅三三四一之義。

具如事理不二門
凡二說一云用色心分事理色
屬事心屬理如云相唯在色性唯在心乃至云二諦
三諦皆俗具色心真中唯心色心不二即事理不二
也此談事理彼語色心既俱境妙故得用今事理之
名替彼色心之稱一云七科諦境俱是實理實理何
在在於妄念故彼文云總在一念別分色心色心理
也妄念事也與今文理實何在在心意識其義是同
二說少異。

死尸之譬
涅槃經云如人乘舡入大海中其舡卒
壤無所依倚若依死尸得到彼岸十雙之權皆可尸
喻。

修性不二門
逆為皆性成迷縛權也順謂了性為
行脫實也。

借權例顯
二觀之文瓔珞經云一從假入空觀名
為二諦觀二從空入假觀亦名平等觀二觀以為方
便得入中道第一義諦觀。

疏正觀入住
仁王經釋入住義云入理般若名為
住。

具如染淨不二門
彼云無明之與法性遍應眾緣
號之為淨與今文立一切法差降起用是同雖引染
淨且用染義耳。

自他俱有漸頓
自小傳入者漸創初習圓者頓此
自行漸頓也化他例知。

疏種種欲種種性相憶念
下疏中釋云頓漸二機
樂欲不同世界也根性正為生善為人也憶想者內
外凡修智慧第一義也修行著愛宜對治。

體用
體用開合通別三雙如何一往體用約佛開
合約教通別約益又漸通三教通者從衍門去也故
得云前半在初今半在後等。

論文合在阿含義中
論云甚深有二一者證甚深
二者阿含甚深證甚深有五如疏若阿含甚深者論
云一切聲聞辟支佛所不能知故智慧者謂一切種
智義故如經諸佛智慧甚深無量難見難覺難知難
解難入一切聲聞辟支佛所不能知故智慧門謂說
阿含今記中以脫對縛乃是縛脫權實以其文是阿
含甚深中義故云合在。

論於阿含
若小乘經翻名者梵語阿含此云法歸
長阿含經序云謂萬善之淵府總持之林苑若例小
乘亦取大乘包括諸法故天親以大為阿含也下疏
文云阿含者此須開拓諸教記云開論一句如向諸
教各有諸門。

復立如來四種功德
論云如來成就四種功德能
度眾生何等為四一者往成就如經如來成就種種
方便謂從兜率天退乃至示現入滅二者教化成就
如經種種知見謂示現染淨諸因三者功德畢竟成
就如經種種念觀謂說諸法因緣如法相應四者說
成就如經種種言辭謂四無礙辯為何等眾生能受
為說記中云因果權實是往成就者蓋兜率降下八
相成道是果故也若漸頓權實是教化成就者示現
染淨是漸頓中所說法故也。

教化通攝
五道變化逆順難思。

通中通
十雙本通通復通四。

通中別
分對四二四故。

百六十
加根本。

有此自他一重
謂隨自他一重也向巳箋。

自他猶通
若直爾分十為自為他及自他相對猶
名為通故於十中更立三義為四二四者則一向別。

第三收一切教
化他之法權收三教。

今復通前前四亦云非今所用
以秘妙為能開法
用能通為所開若復開巳無非秘妙前四者指前四
時二種方便也疏中但語取機不得及於物非宜之
言記主取意乃云四非所用收義備也有遠取前文
斥古中非今所用之言以消此中記文非矣。

圓及所入
前疏中云法用方便非能入非所入能
通方便能入非所入今經開畢法用是圓能通是所
入。

前是教別而法有總別
教別者四教也法總別者
教教各有自他等法是總而自他中各具十雙權實
法別。

今是教總而法別
疏中有三總一通別總二通藏
總三三教總此為教總也若法別者初通別照隨情
智二諦乃至第三三教照隨情二諦等者此為法別
也舊以被接為法別義紆。

由他不定
三教機。

仍是別相自他
含中之真為自二教之俗為他以
通別合論別云別相。

門戶別故
前文以三方便歷五味尚為通總今以
十雙自行等三備收五味見門戶又別。

應更複釋前諸方便並非今意
應例前云自餘或
是自他二智或化他二智非今意。

多少廣狹
本門十妙俱多為廣迹門十妙俱少為
狹且如本因妙者本初發菩提心行菩薩道所修因
也若十六王子覆講巳後所有諸因非本時因以本
時因為多廣以中間因為少狹乃至第十本利益妙
者本時業生願生神通生應生等眷屬八番十番俱
妙迹中數數唱生至今日寂場巳來四教等益俱麤
亦以本時八番十番利益為多廣迹中五時八教諸
番利益為少狹其餘本果妙本壽命妙等八多少準
說。

後得智
大般若經云當知出世般若及後所得無
分別智能得能證世尊證得二義復有何異天王當
知出世般若能如實見故名為證彼智通達故名為
得。

疏履歷法緣
所入妙定之法所被妙機之緣。

廢會開覆
約教論廢說法妙也約會論行行妙也
正就約理論開境妙也權巧多端論覆位妙也。

破三顯一
破三權情而顯一智此用智妙。

住三顯一
以異方便助顯實相此用感應妙。

住三用一
示住於三而欲顯一是弟子權門眷屬
妙也。

住一用三
既證中實願說三乘用利益妙也。

住一顯一
以實智化如一味雨此用乘妙。

住非三非一顯一
是法不可示非三也諸法從緣
起非一也此用神變妙。

疏驚忤
忤音悟逆也論中作窹謂佛入定無能驚
窹。

又以四悉釋自在
佛入三昧動不動異世界自在
也從實智起為人自在也佛自在力能除惡故對治
自在也佛不離定第一義自在也。

論中初有眉間亦然
俱舍修不淨觀有三位初習
業位中觀於眉間如針縫計漸漸爛壞都是白骨等
巳在前文箋釋三位略備。

若緣現量
眼觀耳聽鼻齅舌甞非是落謝五塵屬
於巳往故今名現。

並名在法身
法身下脫一地字應云法身地。

廣分能所識不識
前疏中法用方便非能入非所
入能通方便是能入非所入祕妙方便是所入非能
入祕妙是識法用能通是不識。

疏由懷疑感
由應作猶。

以無佛智為門
只有方便智入佛智耳或作第四
句實門入權者則中道雙照二諦也。

先巳入中
在昔入者。

及教智行理
教門者若大品四十二字也智門者
如今經其智慧門也行門者如釋論明菩薩修三三
昧緣實相理理門者如大品中無生之法無去無來。

阿含言教為門
天親解智慧謂阿含教如前疏中
阿含開八示現等。

今得入故故若得門
第二故字字合作入應云入
若得門。

恐未盡理
實智豈無名稱耶加勇猛者見自行權。

逼增上慢
經云若我弟子自謂阿羅漢若不信是
法無有是處此是逼令發心。

四意趣
梁攝論明四意趣一平等意趣二別時意
趣三別義意趣四眾生意趣今文但闕用別義意趣
之一耳。

他佛替此
古師以無量壽佛用合長者信解品記
云豈令彌陀隱珍玩服乃使釋迦著弊垢衣然當釋
迦無珍服可隱彌陀唯勝妙之形乃至云若論平等
意趣彼此奚甞自矜人不見之化緣便亂。

別時意趣釋記聲聞
他人意云聲聞受記且是權
說故攝論釋別時意趣云譬如由一金錢營覔得千
金錢非一日得千由別時得千如來之意亦爾以一
金錢為千金錢因(巳上正文)聲聞雖記意趣終別。

意樂意趣釋本迹
古以佛現塵點壽命者是為眾
生意樂故爾若佛壽命未必如此長遠。

至雙結中權指因者
疏云自行之權道前方便等
也若以諸佛二智義兼因果豈可釋迦二智一向從
果也果因從尅亦須兼因故至結中再指因者則使
釋迦二智前標釋中亦兼因也。

分文前却
權智在先。

本迹開合自他不同
諸佛二智體同是合釋迦二
智功用有異是開諸佛先本是嘆實釋迦先權是嘆
迹諸佛先自行釋迦先化他舊解如是本迹等三義
非矣豈諸佛與釋迦二智有異。

互辨在無
在應作有古人三意互云有無。

各立事譬
譬文或闕三藏有門譬云我人眾生如
龜毛兔角並不可得(云云)其餘三門無譬但最後總
云如城有四門會通不異通教有門中云一切假實
從無明生無明如幻所生亦如幻空門中云如幻人
與虗空共鬬雙亦門中云見一切法如鏡中像見不
可見雙非門中云觀雙非二見如鏡中柱最後亦云
四門清涼池別教有門中云弊帛裏黃金土模內像
空門中云迦毗羅空雙亦中云如水酒酪瓶不可說
空及與不空雙非無譬圓有門中云因滅無明即得
熾然三菩提燈空門中云我及涅槃是二皆空唯有
空病空病亦空雙亦者如一塵中有大千經卷雙非
者觀幻化見思即是法性文在第六從入空文中。

本論略舉漸中初後
論云如牛有乳酪生酥熟酥
乃至醍醐為第一小乘如乳大乘如醍醐故此譬喻
明大乘無上諸聲聞等亦大乘無上也。

仍闕云乳譬十二部
疏中只舉能譬不合所譬。

玄文亦以乳對小
引經云凡夫如乳菩薩亦爾以
菩薩自證力弱故同凡夫全生如乳。

預分兩端
深寂之法不可輙說而止之者一令當
機者生欣慕故二令退席者不起謗法因緣故。

以初文離二
止而嘆之是嘆而兼止。

境智行位自他
境體在名字智行在五品十信登
住巳上所修境智自行若滿必須化他今並揀之局
取境等在果佛。

凡聖始終逆順
六凡四聖始於名字終至等覺逆
背順向並名境界今並揀之唯取果佛所入境界。

對果兼因
成就等四皆在於果若不成就等言義
兼圓教等覺巳還又兼三教三乘皆名不成就故云
及諸權故。

法華之理本
本迹二門能開之妙。

諸教之端首
四時三教從一乘出。

釋義之關鍵
關戶樞也鍵宮鑰也謂要處也如釋
事理二造全指心性故云不解今文如何消偈。

發心之机杖
机可憑杖可䇿謂有依倚義也以實
相無作如依境發菩提心。

權謀之用體
隨機利他事乃憑本本謂一性。

迷悟之根源
逆謂背性成迷順謂了性為行。

果德之理本
果地依正融通並依眾生理本。

一化之周窮
大通佛種中間成熟今日方脫事圓
理圓能事畢矣。

五時之終卒
五十餘年大事因緣佛意方足。

以銷諸異
得此甚深境界該括十義以見二十八
品及諸圓經亦未常不是談實相處。

五百所集
三祇菩薩是五百羅漢婆沙論中之所
說。

自歸佛道
慈恩謂定性聲聞今佛性巳滅待自歸
佛道法華開會非會此人。

亦乃菩薩空談
經中不退諸菩薩亦復不能知亦
應佛性永滅法華不會。

疏略不牒章
總標權實章云諸法實相及次牒權
章乃云所謂諸法如是相等光宅之意若準牒權更
須牒實云所謂實相如是因等。

疏故以體為名
欲是縛著體是實理由得實理能
赴眾欲故沒欲名體。

約前八力釋處非處
善果報為處惡果報為非處
乃至究竟涅槃為處變易生死為非處如來悉知諸
法因緣果報見一切眾生以業力定力根力性力至
處道力宿命力天眼力知昇沉受報有處非處之別。

疏釋論三十一明一一法
言法者而未知是何等
法也故檢論以示之而文在第三十二卷中大品云
欲知諸法如諸法法性諸法實際者當學般若論釋
云諸法如有二種一者各各相二者實相各各相者
如地堅相水濕相火熱相風動相如是等分別諸法
各各有相實相者各於相中分別求實不可得不可
破無有過失等乃至云一切諸法皆歸法性名為實
入處名為際復次一一法有九種(與今文同)論文結云諸
法生時體及餘法凡有九事言有法者譬如地法堅
重水法冷濕火法熱照風法輕動心法解識解如是
等法名為如是如經中說若知於無明因緣諸行常
如本法法性者是為九法中得實際也(云云)論中只
釋有法一種耳其餘有體至開通方便等八種法論
並不釋若詳論中釋經諸法既有無明因緣等言是
指陰入等法因造作得。

疏各有限礙
根大等法各各不同各為限礙如十
界中凡聖之相相相有異。

疏各有開通方便
如論各於相中求實不可得皆
歸實際名為開通如經本在末中末在本中皆悉究
竟等。

從師為名
達磨鬱多羅此翻法救又翻法尚師資
同名。

但引合文
以佛自行權實為合用此化他故名離。

因果善惡至依正
一切眾生本來是佛不可作因
說一切諸佛本來作因不可作果說具性惡法不可
作善說具性善法不可作惡說具俗諦理不可作空
說俗諦體融不可作有說圓佛果滿不離二乘不可
作大說二乘即佛偏法相常不可作小說六凡四聖
上下互具不可作凡聖說從頓開漸漸無漸相收漸
歸頓頓無頓相二法體即不可作頓漸說約施論開
佛意本妙約廢論合非適今也今昔泯絕不可作開
合說能觀之心所觀之法能所名別體本不二不可
作心法說一念三千不分內外不可作依正說。

談法界者
清涼法師華嚴經疏云統唯一真法界
謂總該萬有即是一心然心融萬有便有四種法界
一事法界界是分義一一差別有分齊故二理法界
界是性義無盡事法同一性故三事理無礙法界具
性分義性分無礙故四事事無礙法界一切分齊事
法一一如性融通重重無盡。

在迷在因
九界之佛在因而迷。

通悟通果
等覺巳還佛果在悟。

論云成就不可說盡
此文寫誤本論云無量種成
就說不可盡如經云舍利弗唯佛與佛說法諸佛如
來能知彼法究竟實相故(巳上正文)以彼正之見今文語
是倒。

三相
生異滅。

又撮第四入第五中
三乘之人指五陰等是苦集
法為斷苦集而修道品。

復指苦集全是定慧
苦集即中非二邊亂是定分
別苦集三智具足是慧。

論又云復有依說
論云復有依說法。

常必具四
法性色本具四德故不可敗壞。

四兵
謂步馬車象西域記云象則被以堅甲牙施
利距一將安乘授以節度車則駕以駟馬兵師居乘
列卒周衛扶輪挾轂馬兵散御逐北奔命步兵輕捍
敢勇充選負大鏀執長戟持刀劍前鋒行陣。

疏無義饒益
不思教旨故無義饒益不觀苦空等
故無法饒益不具足持戒故無梵行饒益。

淫祀
禮記云鬼不歆非類非祖宗而祭者曰淫。

疏二佛合歎
初歎諸佛權實次歎釋迦權實故以
權實為合前文不爾初歎次釋後結故名為開。

此別仍合
指世雄句也對上為別以無嘆等故。

非指權法
乃是指自行實因之外助道法為他耳。

疏頌上行因
頌釋迦因果也頌因者前長行云無
量無礙疏謂是道前方便頌果者長行云如來疏中
謂是從真如中來成佛。

大故知是實
光宅經如是大果報經既云大知後
四皆實。

大妙相望
即相破相修相即六句也玄文云若佛
在大乘微妙經典此相即句也大品云色非深非妙
此經云一切法寂無大無小此相破句也大阿羅漢
滅止妙離此相修句也豈纔云大便是實耶。

疏僉疑
僉音籤咸也皆也尚書云僉曰垂哉。

由前略開動其執故執動
句絕。

得益之者至須辨待時
共有三十七字似誤寫在
此以文勢義殊無來處或恐記主草本點抹塗注改
易寫者不曉誤著此中況得益待時等言次文自有。

定心散心
方便品第六十九云須菩提白佛言云
何應知一切法廣略相佛言菩薩摩訶薩知一切法
不合不散須菩提言何等法不合不散佛言色不合
不散受想行識不合不散乃至一切種智不合不散
有為性無為性不合不散何以故是諸法自性無云
何有合有散若法自性無是為非法法與非法不合
不散如是應知一切廣略相須菩提言世尊是名菩
薩略攝般若波羅蜜多世尊是略攝般若中初發意
菩薩應學乃至十地菩薩亦應學等是門利根菩薩
所入佛言鈍根菩薩亦入是門中根菩薩散心菩薩
亦入是門是門無礙一心學者皆入是門懈怠少精
進亂心者所不能入精進正念者能入(巳上正文)今詳經
中若前云散心能入如上根利智不藉修定而為方
便殃掘摩羅之類是也後云亂心不入即中下之機
非禪不慧。

三種發心
般若經云有菩薩初發心與薩婆若相
應又云有菩薩初發心即能游戲神通淨佛國土又
云有菩薩初發心即能轉法輪度眾生今家或對三
教三觀等。

中中上下
中品之中以中為正上下為傍。

處處有之
法師品云求聲聞者求辟支佛者又云
若聲聞人聞是經等安樂行品云貪著小乘囑累品
云聲聞四眾藥王品云及聲聞眾等。

論云退大且依一途
退大兩字寫誤應云論云決
定此中五行記文只為他人依唯識三無二有之說
謂定性聲聞無佛性不作佛故煩此救釋耳本論云
決定人未與記記主謂今既通途被開豈不作佛但
與退大者得記而有現未前後不同耳故知決定者
未記且依一途。

義當斷伏
或上伏無明中伏塵沙下伏見思若在
般若密成別人則今經三根聲聞在彼會時斷通惑
竟無明分三品上根伏三中伏二下伏一故即有異。

至第十五猶受向名
世第一後離同類因作等無
間緣引若法忍初心入於見道觀於欲界苦諦境有
漏法者名苦法忍次起一剎那名苦法智乃至上界
道類忍名第十五心此即初果向也次起一剎那心
得道類智方名初果耳。

六十四番
信行人散者以四悉檀說止昏者以四
悉檀說觀法行人昏散亦爾此成一十六番又信法
回轉一十六番共三十二番又以此法化導他人更
三十二自他合論六十四。

釋惟忖中
疏云今之與先巳得入住今從十住改
入十行示佛知見譬如繫皷知是誡兵也若先在十
行今改十迴向準此以知。

至後方得無生
三周時尚有在品信位者。

第二中少
二乘作佛始自今經菩薩領解梵文或
有言少者菩薩少領解故。

況通經論
唯識本宗經論也與通不同今言通者
或通取方等部意。

亦未申難
請則三番為通說則三周為別以通難
別於事未允須知通說別說由根利鈍故曰未申。

三論師意
三師各弘一論謂中論百論十二門論
羅什本傳云什在本國時廣求要義受誦中百二論
及十二門論。

一往斥之
若四念處中真諦之常此亦乃無常耳。

彼漫引之
經云若不知常所有三歸皆不成就等
(云云)若取四念處聞慧為初業此乃聞真諦初業也
若往昔曾發菩提心此乃以知中道之常為初業。

大經淨論之文
經云如是眾生於佛滅後作如是
說如來畢竟入於涅槃或不入涅槃或說有我或說
無我或說四果皆得佛道或言不得乃至云或有說
言有十方佛或有說言無十方佛如是諸雙皆云不
解我意最後結云如是諍訟是佛境界非諸聲聞緣
覺所知文在迦葉品中疏釋云佛赴緣異說眾生不
解致成諍論言涅槃者薩婆多據事明畢竟涅槃曇
無德據理云不畢竟涅槃古來評云薩娑多短曇無
德長皆失佛意河西云畢竟是斷不畢竟是常佛豈
是斷常乃是非斷非常能斷能常斷常不二也又或
說有我等者數人明無我破外道之邪我曇無德明
有假我破外道即離相續之假我又云真諦無我俗
諦有我是皆不得佛意也又或說四果等者疏引大
論問云聲聞成佛不成佛答此事非論議者所知若
皆得佛道即是一乘後明不得即是三乘也又十方
佛等者薩婆多明無僧祇明有成實一世界則無多
世界則有也。

望今成過
昔云不成今日云成。

望後逗小
玄文云若留逗後緣復屬於施以權法
不可以永廢故如涅槃中追說扶律義。

以大小教開與不開
小教者中間取小及今世三
時並未論開法華方開若留逗後緣仍屬不開。

徒援權典
援者引也古師引唯識定性聲聞無佛
性用釋今經非矣彼唯識雖亦天親所造彼宗方等
權經故云無耳。

何位何時
法華前時藏等偏位密入實者則知顯
不入者則不知矣。

緣覺在小
本問獨覺今云緣覺或舉同類或寫筆
誤。

向無佛處興
釋迦譜云人壽增至七萬歲時有七
萬億辟支佛出現神通為世福田如是至八萬歲時
彌勒下生。

或二十八
婆沙應云十四何故云七答中有本有
數不出七故但云七又七處生故謂人及六天又修
七道故斷七使故言七使者一欲愛二恚三有愛四
慢五無明六見七疑又總論生應云七人七天此十
四也更加中有合二十八文在輔行第十記。

後之三人
有行無行上流。

起欲界化
十四變化如前箋。

所化兼二
元是退大及創稟小者。

有時一法應無量緣
如前箋引華嚴經中四諦有
無量名者蓋應緣差別不同之類。

如喜根等
有二比丘一名喜根一名勝意勝意持
戒頭陀喜根但說實相遂告弟子言淫欲癡相即是
實相無所罣礙勝意不信身陷地獄受千歲苦後生
人中七十四萬歲常被誹謗無量劫中不聞佛名六
萬二千歲雖出家為道常捨於戒喜根菩薩今在東
方作佛號曰光逾日月如來。

更互主伴
主伴有三義或以一佛為主分身佛為
伴或以佛為主菩薩為伴或一菩薩自為主分身菩
薩為伴釋籤云化主眷屬並以一身無量身互為主
伴同而不同一身多身一多自在而覆其分身之說
但云主伴相關又云彼華嚴經加四菩薩說菩薩因
果能加但是迹佛主伴故不假集佛但云十方互為
主伴仍不云伴是分身但云眷屬而巳(巳上正文)若菩薩
自立主伴者如無量壽經云大勢至菩薩行時無量
分身觀世音大勢至皆悉雲集又華嚴經法慧菩薩
說十住十方世界說十住者皆名法慧乃至金剛藏
說十地亦爾既曰分身非主伴何謂。

路現
路應作露。

必無以善而濫於惡
縱如和須密多女以欲攝入
所攝之人豈是下愚多欲等輩耶蓋是圓機可以從
欲入正位者也不然可以一執手得詣諸佛剎三昧。

並越二途
蓋記主同時有弘教者而未除口腹之
欲故此譏之以誡後昆不可以善濫惡以惡濫善。

惑阿難時亦說中道
如來涅槃時阿難在娑羅林
外為六萬四千億魔之所惱諸魔自變為如來像或
說諸法從因緣生或說不從因緣生或說從因緣生
者皆是無常或說是常乃至聞思修或說不淨觀出
入息四念處四善根三空門無學初地乃至十住十
二部經三十七道品等法。

而釋四句
合云五句謂欲說大法等五也前光宅
釋云初後兩句是法說表因果廣略中間三句是譬
說欲說大法是略開三顯一略開近顯遠演大法義
是廣開三顯一廣開近顯遠。

況釋四一不及光宅
今文果一專妙覺。

以明入位初易後難
涅槃疏引舊解云四恒從惑
取解則難五恒從解取解則易六恒深細又難如仕
至太尉則易乃至十六兩為斤並古人語。

五恒判在賢位乃至十地
古人者未知記主指誰
也若將今家別教為對四依者五恒判賢位則三十
心為初依六恒十二分則在初地至五地為二依七
恒十四分則在六七地為三依八恒十六分則在八
九十地為四依若彼疏引冶城開善釋云九恒皆初
依位熙連至二恒是初心習種性三恒至五恒是中
心性種性六恒至八恒是後心道種性乃至章安斥
云何關佛法。

章安云三十心是初依五恒也
彼疏云今明熙連
至三恒為初依一分八分為二依十二十四為三依
十六為四依此章安正釋依義。

今判四依須約四教
玄文云地前為初依初二三
四五地為二依六七地為三依八九十地為四依又
三藏四善根是初依初二果是二依三果是三依四
果是四依通教準說圓五品十信是初依十住二依
行向是三依十地等覺是四依。

折小
小即三藏或以圓折或三教折圓折者如舍
利弗於林中宴坐淨名居士訶云夫宴坐者不於三
界現身意是為宴坐不起滅定而現諸威儀是為宴
坐疏云不趣佛慧但歛念入定身如槁木心若死灰
而巳若不思議定有體有用故能不起滅現十界威
儀或以三教折者如經中目乾連為白衣居士說法
淨名訶云不當如仁者所說夫說法者當如法說法
無名字言語斷故法無有說離覺觀故等(云云)疏云
是用衍門三教別破目連三不當一者外如法相說
內如法相解是用通教即空斥不即空說法不當道
理二者外解根緣內善知見佛得無罣礙是用別破
三者外慈念眾生內念報佛恩是用圓破。

彈偏
以圓折三教之偏如經中彌勒為兜率天子
說不退轉行淨名訶云世尊授仁者記為用何生得
受記乎過去耶未來耶現在耶又云一切眾生即菩
提相若彌勒滅度者一切眾生亦當滅度乃至云菩
提者不可以身得不可以心得疏云方便菩提無人
有教若執不捨障入一實故大經云自此巳前皆名
邪見人是故須捨也。

嘆大
釋籤云如觀眾生品即嘆大彼品云譬如幻
師見所幻人菩薩觀眾生為若此也譬如智者見水
中月鏡中像熱時焰等乃至菩薩觀眾生為若此也
疏云今通譬眾生者即通圓二教意也。

褒圓
釋籤云稱嘆文殊及淨名即褒圓彼文殊菩
薩問疾品云文殊白佛彼上人者難為詶對深達實
相善說法要此褒淨名也及文殊入淨名室巳淨名
言善來文殊不來相而來不見相而見此褒文殊也。

攝大乘如釋籤引
彼云攝大乘第七釋因果勝相
中亦明歡喜等十地而巳。

以彼因果各有總別
一者將智慧二字分對因果
論云因中但有理體多道慧道種慧果上事理皆滿
名一切智一切種智二者智慧二字因果各論云若
云修習智慧此則在因若云諸佛智慧此則在果今
言各有總別者論云直語道慧一切智名總各加種
者故名為別今文取四智俱果以斥古非。

若開等四至別對四智
一往以開等是竪若開等
各具四智名橫古人謂四智一體具足今須用橫對
竪以道慧對開道種慧對示一切智悟一切種智入。

縱因果相對乃至開等
二慧住前名因二智登住
名果又若以在因道慧名總道種慧名別登住一切
智名總一切種智名別者此則自是因果相對論四
智耳非同開等蓋今四智一向從果。

疏不見開示之一時
古人以四智之一時例開等
之一時故疏斥云開示悟入似有淺深此應非例記
亦云釋四句今無前後不意却成高下不當今詳疏
中若云不見開示之一時却順得古人四智對開等
是同亦正是高下論位不當也今恐文誤之字應當
作不字若云不見開示不一時方斥得古人用橫釋
竪繆。

盡智
我知苦巳斷集巳證滅巳修道巳。

無生智
我知苦巳不復更知乃至我修道不復更
修。

並判屬通佛
無生之名在通教故。

疑通會別
入第五記疑通三人會但二乘。

即略中廣
四一為略十妙為中無量為廣。

行法
三乘之行三教之法。

用前分字解意
即此疏中第十紙釋出世意為兩
初總次分字。

二障
二障名義本出地持謂煩惱障所知障釋籤
今家依大品大論開為三惑是故智障兼於事理障
事智者是塵沙惑障理智者是無明惑。

通別兩惑同在一念念體即是
標理或體同。

是體非理是事非是
元操公解云此是雙出不即
不離也是體非理者性德之體即是無明顯惑不離
性也是無明非性德故云非理乃惑即性也是事非
是者通別之惑即是性德顯性不離惑是性德非無
明故云非是故知全用勝鬘經意今為引經符此二
句彼云不染而染者是體非理也染而不染者是事
非是也(巳上彼義)今再消釋同在一念者謂妄念之體也
念體即是者謂妄念即真也真妄體同如水乳合即
真妄同源縛脫無二此乃約即明是也是體非理是
事非是者謂妄念之體體是惑累非實相理是生死
事非涅槃是圓覺云永斷無明大經稱鵝王唼乳此
乃約即明離也今私說與操公之義少殊詳之。

疏入理般若名為住
彼經正釋十住名義實相般
若是所住境起信云若離於念是名得入。

月愛喻
前巳箋竟在文。

未必全爾
彼記云若通途者智只是慧俱通權實
及以因果如云般若翻為智慧如大論云因名般若
果名薩婆若及修習智慧等此則俱在於因如云止
觀為因眼智為果如來智慧諸佛智慧此則俱在於
果如云方便智慧此則俱在於權如云智慧甚深此
則俱在於實若專開等應先約教也今疏中釋之而
不次者是對下經文教行人三。

觀本無障
觀是般若三智性融不比住前位家有
障。

親疎互攝
理一為親餘三為疎理非三不顯三非
理不立。

以借論云
論文四釋一無上義二同義三不知義
四為令證不退義前記中釋云不退者即約位釋既
云開示悟入皆念不退也次明佛所證得為四智釋
故論云除一切智更無餘事次同義者若無觀心云
何知同次不知義二乘不知今為令知知即是開即
四門釋廣如前解。

而帶地前
地前以空假為方便得入初地若始終
教道則地地皆用二觀為方便。

而判八恒後四恒是
五恒在三賢六七八在初地
巳上此出古師義耳。

初祇為開
初祇在外凡二祗在煖三祇在頂百劫
在下忍。

下二準知
下文以三世合為一科釋迦章自為一
科。

光宅指昔不明
光宅云妙者一乘因果也待昔三
乘因果各有三麤且菩薩修六度是因體狹未出三
界是因位下只伏四住是因用短乃至果三(云云)玄
文破云指何為昔若指三藏義等可然若指法華巳
前皆稱為昔此不應爾文中廣以方等般若菩薩大
乘斥其通漫有二十四難。

菩薩大乘
彼經三乘各三者非一佛所化人也乃
各一佛國所化人耳菩薩大乘者經中指慧造如來
境界彼經云若我成佛與生死別不處憒閙五濁鼎
沸使我國土清淨無瑕乃至男女各別無貪欲心等。

菩薩支佛
西北去此二十四恒沙有佛名無動彼
國清淨無婬怒癡上下恭順貴修清虗彼土眾生盡
修一行普求出家學無上正真修平等覺等。

菩薩聲聞
西北去此四十八恒沙有佛名法觀彼
國清淨一切眾生具四空定神足變化具足六度空
無相願所度眾生不可數。

支佛大乘
西北去此四十四恒沙佛佛名如意緣
覺菩薩由昔發願得相好光明等。

支佛支佛
下去皆指西北方各有佛(云云)支佛緣
覺者解空無有空志趣不退轉行過神通表。

支佛聲聞
支佛聲聞乘功德不可盡執意不分散。

聲聞大乘
聲聞菩薩乘功勳不可議光明所照不
復興名相。

聲聞支佛
念念無餘想唯修無上道捨本際暗冥
現佛光明慧。

聲聞聲聞
眾德自瓔珞演說無比教開化一切人
皆同至其味。

亦寄三乘別菩薩位
前第三卷巳箋。

二別二含
若三世章中教一行一皆是各說若人
一理一只以教行之文兼含而談或恐含只是合謂
二是合。

皆為能說所被者誰
此斥古人但知十身之應而
迷十身之機今引經述之華嚴經明第八地入無功
用能現十身三十八云此菩薩遠離一切身想分別
住於平等此菩薩知眾生身國土身業報身等又云
此菩薩知諸眾生心之所樂能以眾生身作自身亦
作國土身等(云云)經中既云知生心樂則隨生起應
亦可云應以國土身得度者即現國土身而為說法
舉要言之具十身之機感十身之應窮未來際欣赴
不差方名感應無功用耳惑者只謂能說失經旨甚
矣有人消此謂互為主伴此說又非。

眾生剎性
唯一三千是生剎性依報為剎性正報
為生性此不分而分則生剎異分而不分則生剎同
若華嚴經中剎身者乃國土身即正之依耳當知三
千理性為剎為生不可改易故云性矣言若得此意
者蓋今經中三千妙性即是華嚴依正妙生剎性今
明出濁彼明現身此應等也今經言為令眾生彼經
云現眾生身此機等也互明之意事同理同在此而
巳或有釋云他人但知事理無礙而不知眾生全性
起修若知理具是同彼則明矣若知無礙相攝此則
明矣此說彼此道理稍通而生剎之性似昧。

諸釋甚廣
俱舍論以二十八十增減為中大二劫
金光明云梵天三銖衣三年下拂畟石四十里八十
里一百二十里盡為小中大劫。

極微微金水
俱舍疏釋云七極為一微量積微至
七為一金塵言金塵者有二解一云塵向金上住一
云塵逶金過乃至水塵各有二解與金塵同積七水
塵為一兔毛塵兔毛塵亦二解一云兔毛上住一云
如兔毛端乃至牛羊毛亦各二解與兔毛同乃至七
麥為一指節疏云取橫並指也二十四指為一肘四
肘為弓五百弓為一俱盧舍八俱盧舍為一踰繕那
疏解云一肘當一尺八寸一弓當七尺二寸一俱盧
舍計二里一踰善計一十六里俱盧舍或云阿練若
此翻為村踰善那或云由旬或云由延並梵語奢切。

恒剎那量
一百二十剎那為一恒剎那量。

臘縛此六十
六十恒剎那為一臘縛。

此三十須臾
三十臘縛為一須臾。

疏頑嚚
傳云心不測德義為頑口不道忠信之言
為嚚。

三世五陰各計四句
大論六十八云色如去等四
句四陰亦然合二十句此計過去世也又計色常等
四句餘四陰亦然合二十句此計現在也又計色有
邊等四句餘四陰亦然此計未來也三世六十并有
無二共六十二見輔行第三文釋甚委今略出之色
如去四句者謂色如去色不如去色亦如去亦不如
去色非如去非不如去乃至識如去不如去雙亦雙
非準說又現在色常色無常雙亦雙非四句準說又
未來色有邊色無邊雙亦雙非四句亦準說。

本劫本見
阿含佛告善念梵志(云云)有六十二見
本劫本見有一十八末劫末見有四十四合六十二
言十八者有四四句及根本二初四句者一見二十
劫成敗二見四十劫成敗三見八十劫成敗四以捷
疾智說一一皆云神及世間常第二四句者一計我及
世間半常半無常二計由戲笑三計失意生四以捷
疾智說第三四句者一神及世間有邊二無邊三上
下方有邊四方無邊四捷疾智說第四四句者一我
不見善惡有報無報二我不知不見有他世無他世
三我不知不見何者善何者惡四愚癡闇鈍隨他問
答根本二句者一者定意知眾生未來無因緣而有
二者以捷疾智說次末劫末見四十四句者初四句
中第一有想四句一我此終後生有色有想二生無
色有想三生有色無色有想四生非有色非無色有
想等(云云)委示向數具如輔行第九末文須者往檢。

一一我所各各有三
此婆娑中出六十五見即於
五陰各計四陰以為我所謂色是我受是僮僕瓔珞
窟宅并想行識亦然我及我所各十三句五陰合六
十五句故一一陰初一是我餘四是我所如色是我
受想行識是我所乃至識是我色受想行是我所故
云五陰互論等。

殃掘
增一說殃掘次第殺一千人取指為鬘遙見
佛來乃云我之指鬘猶尚未足我聞師言害母生天
便捉母頭以手拔劍欲害於母佛放光照之乃放母
逐佛向佛說偈住住大沙門今當稅一指如是總有
三十九偈佛以二百六十七偈答之住住殃掘摩汝
當住淨戒於是得法眼淨。

對一一門說其所以
雙非則有無俱遣門既融通
宜利根障輕者入雙亦則有無從容門既兩存宜利
根障重者入空門三假浮虗有門念念生滅準說可
見。

四教三品
下品戒急報得人身中品戒急得欲界
天身上品戒急加修禪定得色無色天身如是三品
並以聞三藏為小乘聞通別為中乘聞圓為上乘聞
教既然聞五時顯密例說亦應可見。

兩醫
待至壽量品中引經箋釋。

依正二報莫不皆從三假而成
約心論三假略如
前第二卷中巳箋若約色與依者成論云先世行業
托父母胎得有此身即因成假從於受胎迄於皓首
即相續假以身待不身即相待假此約色也如四微
成柱即因成假相續不斷即相續假又此柱待不柱
及長短大小不同即相待假。

名通兩處
名通於受法二假也命等既是所計之
法所計法上有假名此之假名輔行中謂是相續假
以由諸法相續名方立故又如五寸之物待一尺為
短待三寸為長。

初禪劫命等
初禪為火災所壞初禪三天唯梵眾
天壽二十中劫故劫與此天命等若梵輔天壽四十
中劫大梵天壽六十中劫不論等。

劫短命長
二禪三禪同水風所壞共一壞劫故云
短也二禪三天次第壽二四八大劫三禪三天亦次
第壽十六大劫三十二大劫六十四大劫故云二禪
巳上劫短命長。

人巳上生
俱舍云壞劫之初地獄眾生但死無復
受生又云若眾生有定業必應於地獄受報有未盡
業引此眾生於餘界地獄受報畜生鬼神劫壞亦應
作如是說住大海畜生先壞若人行畜生後壞若人
上生者論疏云有如此時於人道中隨有一人自然
無師法爾所得修入初定此人從定初出說如此言
善人從離生善樂最美妙等餘人聞言各修此定如
此等人捨命皆生梵處乃至四洲皆如此說又於梵
處隨有眾生法爾修得第二定出定告眾等亦同前
說準例可知隨修第三禪定則次第上生三禪天又
涅槃經云一切眾生皆具愛味禪若三災起時禪定
自發。

五道壽別
俱舍云人間五十年下天一晝夜乃至
云極熱半中劫無間中劫全旁生極一中鬼月日五
百等若鬼之長者以人間一月為一日凡壽五百歲。

上慢亦然
斥實得者以起上慢。

有計變易在界內者
唯識宗中云羅漢發心巳後
邊際定力令分段身延至變易不復改報成無上果
下第七記中云此多屬通義以通菩薩過二乘地惑
潤生身或不經生而成正覺乃至云諸論皆云捨分
段身而入變易天親論主意未必然但恐釋論義不
正耳(巳上正文)古人見論中有不復改報之言便謂變易
土是分段身因斥之。

密而斥之
但斥為上慢而不彰灼談於界外更有
生死是知佛旨密在斥中。

邊際定力
邊際定前第一卷巳箋。

諸阿羅漢隱顯不同
準釋迦譜云十六阿羅漢在
四洲天上住壽護法乃至人壽減至十歲時刀兵起
諸聖人悉皆暫隱至人壽一百歲時聖人總出如前
化導還復興顯又諸羅漢至釋迦末法盡時多皆入
滅亦有羅漢待彌勒出方入滅者如迦葉持衣之類
是也此並隱顯之義具如南山靈感傳說。

博地之言
古人謂變麤身為細質指大地凡夫之
身非矣。

餘國之義
亦古人謂有餘土只在同居。

非茲不了
古人謂變麤身為細質又計有餘只在
同居非茲法華與釋論謂有餘在界外則使古人變
麤及有餘之說是不可了。

而生五道
淨名經云關閇一切諸惡趣門而生五
道以現其身。

却入生死
淨名經云以眾生病是故我病若眾生
病滅則我病滅所以者何菩薩為眾生故入生死。

非涅槃一百之文
大論云譬如欲過一百二百三
百四百由旬曠野險道此舉喻也險道即世間四百
即欲界三百即色界二百即無色界一百即二乘人
止觀釋云二乘為一百者更明出假菩薩從空出假
非涅槃為一百入三界為三百。

值佛羅漢尚疑是魔
身子初聞略說諸佛法久後
要當說真實即便起疑謂之魔說故後領解云將非
魔作佛惱亂我心耶。

須作白字書之
疏中九字不合作小字箋注故云
須作白字書之若注者則文華生非白矣今儒流念
書不念注謂念白。

律儀有三至不雜
二百五十戒名律儀不缺即四
夷不破即僧殘不穿即波逸提不雜即吉羅。

各有其意具如釋籤
大經不缺與論不缺名同意
別論取缺壞不任故對根本經取微有缺損故對不
雜此釋籤文也若南山律主取不破對四波羅夷。

即六戒
缺破穿雜定道。

尚名為漏
四果得無漏定及無漏道故名定共道
共有處定共判在內凡得定位中。

尚無煖法
前記中云小乘四果巳是方便更於煖
頂熱為真極據前文說則五千起去者似有煖法也
今此中云小中小者但是有漏四禪四禪更小據此
一說又似無煖法前疏中云方便之方便今疏云小
中之小而記中兩說不同一云執煖頂一云執四禪
義難會同今作二意消通一者五千人中有得煖頂
四禪之異故兩說也二者或誤執四禪謂煖頂。

若依世禪
修六行觀有得無漏如諸羅漢多退者
是。

不假對念辨別
念欲是同只但以性欲二法對辨。

欲名雖不從過亦可以現望當
現當既其名欲過
欲其名亦通故云過欲成現性現性生未欲等。

仍從現說
若三世各說根性欲三則使欲念皆成
現在謂過去現在欲乃至未來現在欲。

疏七方便傳傳為善惡
記云通途善惡如隨自意
者彼止觀云夫善惡無定如諸蔽為惡事度為善人
天報盡還墯三途巳復是惡二乘出苦名之為善但
能自度非善人相當知生死涅槃俱復是惡六度菩
薩此乃稱善雖能兼濟如毒器貯食食則殺人巳復
是惡乃至別教為善猶帶方便不能稱理名邪見人。

疏九部經
修多羅此云法本伽陀此云不重頌本
事即弟子事本生即佛事未曾有說希奇事因緣者
欲明戒法必因犯過譬喻者假近喻遠祇夜此云重
頌優波提舍此云論議此並九部也十二部者加方
廣受記及無問自說即名大乘。

有值佛緣覺
如大迦葉本是緣覺因值佛墮聲聞。

而不肯信
猶謂聲聞永不作佛。

故得相入
稟通真者昔聞中理此真入中因中道
理在真不滅此中入真。

謂天鬼畜
修羅多類如楞嚴經云若於鬼道以護
法力乘通入空此從卵生鬼趣所攝若於天中降德
貶墜其所卜居隣於日月此從胎生人趣所攝若執
持世界力洞無畏與梵釋爭權此因化生天趣所攝
有生大海心旦遊虗空暮歸水宿此因濕生畜生趣
攝。

疏若為與佛相遇
若為者如何也。

羯刺藍
此云雜穢狀似凝酥剌力八切。

頞部曇
此云疱狀如瘡疱。

閇尸
此云疑結如熟血。

羯男
此云堅厚謂漸堅硬。

鉢羅奢
此云形位四支差別。

疏邪戾
邪應作斜戾曲也說文犬入戶則身曲今
疏云斜戾者謂跛傴之類。

對高禮下
對佛塔之高禮師塔之下。

死者冥冥
無量壽經冥冥獨逝誰訪是非。

即著之觀
如奉一香一花以三觀導之普徧法界
大作佛事悉趣佛果故梁肅云語毫善則重玄之門
可窺。

疏殆不攝
殆音待。

殆幾
幾音祈文云人生幾亡。

尚不攝六地
若依古人以住名地應云尚不攝七
地以童真是八住故。

理數減滅
理數者自然之義也漢書云理數斯然。

關中
秦地也以地而名生肇融慧。

善不受報
以關中多談諸法體空不受人天果報。

若未開頃
頓應作顯。

疏為山始簣
簣求位切論語云譬如為山未成一
簣止吾止也注云簣者土籠也。

合抱初毫
老子德經云合抱之木生於毫末。

具列四句
經云或有佛性闡提人有善根人無或
有佛性善根人有闡提人無復有佛性二人俱有復
有佛性俱有者俱有性德闡提無修善而善根人有
也闡提有修惡而善根人無也俱無者俱無不退性
以未入似位故也。

興皇三解至餘二不要
雖餘二不要亦欲知之今
具節出諸師所解疏云闡提人有有於邪惡境界性
善根人有有萬善了因亦名緣因二人俱有併有正
性或眾生性俱無者無果果性河西云闡提人有有
惡五陰不善性善根人有有善五陰性俱有者俱有
無記五陰性俱無者俱無妙絕涅槃果性此與舊解
語異意同興星作三種釋之一就諸義二就理內外
三單就理內就諸義者理非善惡而有善惡二用善
根人有有善用也闡提人有有惡用也俱有者各有
一邊俱無者各無一邊次理內外者佛性本非得無
得約緣故有得無得理外闡提是有得理內是無得
善根人有無得之性闡提人有有得之性俱有俱無
如上說次單約理內者闡提即是善星善根人即是
羅云此是逆順二化闡提人有逆化不善之性善根
人有順化善法之性俱有俱無如上說(巳上並古人義也興皇三
解記主不取者即理內外并單約理二解也故云不要所取者彼云就諸義今文中云約理語與彼不同耳)
章安自釋云今明欲依此文作四句者闡提人有但
有於沒善根人有但有於出二人俱有俱在恒河二
人俱無俱不到岸又約三諦者闡提人有者世諦惡
因善根人有者出世善因二人俱有俱有世諦果報
之身俱無者俱無中道因果在迦葉品疏釋在十七
卷中。

七種眾生
經中云如恒河中有七種眾生或為洗
浴或為採華則入河中第一人者入水則沒第二人
者出巳復沒乃至第七人者以根利故堅住信慧心
無退轉得到彼岸(云云)至下第七記當更引注使法
喻整足。

赤珠
佛地論言赤珠者或珠體赤因名焉漢書云
珠蚌中陰精隨月虗盈智論云真珠出魚腹中或竹
中或蛇腦中。

琉璃
梵云吠琉璃此翻青色寶。

頗棃
此翻水玉又水精。

車渠
貝之類尚書大傳云大貝如大車之渠渠謂
車之輞今從其狀類車之輪輞渠也。

碼碯
其色如馬之碯因以為名作赤白色琢成器
有文如縛絲按智論寶有三種謂隨人天菩薩也人
寶力少唯有清淨光色能辟毒鬼闇飢渴寒熱等苦
耳天寶常隨逐天身可使令共語輕而不重如論王
論珠等皆可語之菩薩兼人天事能令一切眾生知
生死因緣如大明鏡等。

疏失意罪
律中呼為不應吉謂不應作之事也若
作之得吉罪報畢果上多招不意。

不淨錢
以心不淨故名不淨錢不淨有八謂貯積
鹽糓繫養禽獸等以此販賣得利造像如佛制云持
戒比丘不得禮拜若作飲食嚥嚥墯罪若作房舍入
入墯罪若作衣服著著墯罪等。

不得雜乳膠
乳者本精血不淨物如律制無病比
丘不應食美食謂乳酪魚肉也五百問云不病索好
食犯重若世尊受難陀乳者此乃七聖共化一慳婆
門之一緣耳出乳光經抑又西土牛乳與此土者香
臭天隔如彼土牛糞可塗地熏鉢。

疹疾
上之忍切皮上隆起謂之癮疹之疾。

麥􂌴
古猛切大麥也應云􂌴麥。

露盤
乘露之盤漢武帝作之如前箋以漢都長安
故云長安人呼也長安今之壅州水興軍。

賢愚經鈴聲比丘
波斯匿王至祇桓寺聞唄聲美
好遂見一比丘形容黑陋矬小王問何故形聲不相
當比丘答言我過去世見人起塔嫌塔高廣故矬陋
後見塔成巳遂捨舍鈴懸塔供養由是聲美。

小因大果
亦如一華供養得不退轉不例者亦彼
是實因今是開麤。

境麤心妙
如治生產業皆與實相不相違背。

俱麤
如開聚砂畫佛盡成佛道之類。

智論中論準理義
此文說者或異有人云兩論雖
異只是談道理義趣破二執顯二空耳有人云智論
者通經論也多談無生之理如云不共不無因是故
說無生此名準理中論者宗經論也多談中道之義
如云亦名為假名亦名中道義此名準義有人云古
人執黎耶生法止觀中有準理破有準義破蓋由地
攝兩即所計不出自他性計今家取中智二論以四
句道理實義破之近更有人檢中智二論說之言準
理者大論七十四云因緣生法無自性無自性故即
是畢竟空此智論文也又龍樹造中論釋摩訶衍經
正意以不生等八而開論端謂諸法不自生等此中
論文也中論申畢竟空智論明一心三智此皆名準
理言準義者四句觀法廣破眾惑右四家消釋彼彼
蘭菊今更皎鏡消之智論中論莫不皆以實相般若
而為所詮所詮者實理也此之實理本自二空非推
撿後空此名準理也然理雖本空眾生妄計謂自謂
他故大聖方便令順性推撿以顯二空此名準義也
義者只是談實理之所以耳。

本自二空至即是修得
性德修德止觀不思議境
之大略也性雖本空以眾生在妄於妄起執故須順
性而論推檢故輔行指性德云前雖結成性德境竟
若不推撿何殊鳥空經云譬如琴瑟雖有妙音若無
妙指必不能發大師云實心注實境荊溪云由修照
性此並約修觀者言若佛世利根亦即聞即修。

尚須更約續待推檢
今疏記中所示二空即因成
假也故但云續待耳若因成假者取根塵和合當觀
一念為從心自生心為對根生心為根塵合生心為
離根塵生心(云云)相續假者但約內根前因成假四
句推破雖不得心而今現見念念生滅相續不斷為
當前念滅後念生前念不滅後念生亦滅亦不滅後
念生非滅非不滅後念生(云云)相待假竪約滅無之
無前相續假推若不入猶計有心待於無心今檢此
心為待無生心生為待有生心生為待亦有生亦無
生心生為待非有生非無生心生(云云)廣如破法遍
中。

今文何故不立斯觀
斯觀者謂續假也以利根人
但於因成假上而了性德本自二空則巳非謂不修
觀也如前記云此中聞法似是信行非不兼法此一
席中應無六十四番。

不云空與不空
勝鬘經云由有如來藏能厭生死
苦樂求涅槃樂等遂有空如來藏不空如來藏。

及行理故
謂行藏與理藏也如下疏中云一切法
趣檀是趣不過是約行明如來藏一切法趣陰界入
是趣不過是約理明如來藏。

為由行者善根力故如來識上文義相生
慈恩法
師疏問云為佛說法稱我聞為不說法稱我聞答有
二解一龍軍等言佛唯有三法謂大定智悲久離戲
論曾不說法由佛慈悲本願緣力眾生識上文義相
生此文義相雖親依自善根力所起而就強緣名為
佛說由耳根力及自意變故名我聞故無性菩薩云
聞者識上直非直說聚集顯現以為教體彼自難言
若爾云何佛菩薩能說彼增上力故作是說譬如天
等增上力故能於夢中得呪論等故佛亦言始從成
道夜終至涅槃夜於其中間不說一字汝亦不聞如
母嚙指子生喚解二親光等言由離分別名無戲論
豈不說法名無戲論謂宜聞者本願力故如來識上
文義相生此文義相是佛利他善根所起故名我聞
(巳上正文)經中以教一而為佛種而慈恩引龍軍與親光
釋我聞者謂是眾生識上文義相生若然是不須待
佛說法而自有所聞也故前文甞破云若其全不許
見經初盡合改聞問龍軍云眾生識親光云如來識
二識更有憑平抑又如來復有何識答眾生識者者
佛地論云如來慈悲本願增上緣力眾生識上文義
相生若如來識者佛地亦云聞者善根本願增上緣
力如來識上文義相生是知二識感應相成故唯識
云展轉增上力二識成決定是也然則如來諸識巳
盡今言識者乃智之別名只是如來心中妙觀察智
耳。

釋聞中破
釋我聞中破云盡合改聞。

境中具兼修性性種
陰入三道體即三德以為性
種今此文中且指正因為性種耳。

正行為了
發菩提心止調道品以為正道對治助
開乃名助道也以正助判緣了也向文亦云須修萬
行正助合行同此。

教行正助
教者前六章依教開解後四章依教立
行。

故知修性俱有自佗
銷文或異霅上法師引輔行
云理性本無性過約修門說須明離計若妙樂中修
性俱有自佗先推性中無明為佗等者只是止觀中
約心推檢耳以此起心對於智行順修之相所有惑
業逆修之事皆名為佗此師意謂立本無性順性推
檢本無自佗逆順二修於修推檢亦無自佗文在發
軫鈔中更有人云修性俱有自佗者如云一念三千
非自佗等豈非性中自佗若執四句是名相著更須
四句破於相著此名修中自佗蓋以二空分修性也
傳聞更有法師云十乘之中初乘是性發心巳去九
乘為修初乘是性既推自佗九乘屬修推檢亦爾此
以十乘分修性然三人之說雖各有義味而未委示
兩佗之由今試陳之言無明為佗者以法性本有無
明後起先真而後妄如先主而後客故以無明為他
性中破者若謂法性生法此計自也若謂無明生法
此計他也共無因義亦可了故云先推法性為自等
推而不成更於九乘加修萬行言推行他者以九乘
之行全性而起先本覺而後始覺如先水而後波故
云方推行他行中破者若因境起行此計自也不因
境起行此計他也共及無因准義亦破作此說者豈
唯俱有修性義明而兩他義亦明矣。

共推一自
法性本有。

四法
生佛各有相及位。

別對者至正因種
色是了因者色性即智性故此
中六法對三因與輔行稍異彼十一云正因不即不
離於色了因不即不離於識緣因不即不離受想行
及神我當知六法只是三因(巳上正文)色是正因者苦道
即法身故以彼校此或傳誤或是趣對。

修六性六
性六合為正因修六合為緣了。

彼對大經三德四德各有其意
止觀第二引大經
云因滅是色獲得常色受想行識亦復如是法身皆
常樂我淨二德亦然若依一種轉色成法身法身常
樂轉識想成般若般若即淨轉受行成解脫解脫則
我又依念處轉識成常轉受成樂轉想行成我轉色
成淨輔行第十一卷末又釋云。

理合文別
上文科云總明人一理一以三世文旨
合在其中但為文相只云人一理一乃文別也與長
行同。

乃以開權為第一
瑤師開昔四三合對譬中第二
等賜而却以第一五濁譬第二不得說一乘太顛倒
也。

仍先分為四
今家見火譬他分為二一者宅中眾
災二者佛起一乘念今家寢大施小譬他分為二三
者眾生不受四者說三乘樂。

合歎法希有時不述其意
下疏中云歎法一章非
六譬捨而不取。

疏於諸菩薩前
前應作中。

加光宅一句
別譬中第四只是今家一大車譬光
宅離為二謂更添一免難也則成十九句準下疏云
若大機先動後障除如方便品若先障除後機動如
譬喻品機動障除互現耳光宅未曉此意記中斥云
光宅直將大機以對免難所以破之經文前後不同
非謂障除有前後也。

第五離為五六
今家下文細開中云舍利弗當知
我見佛子等二行明大機動為後索車譬作本而光
宅將此二行離為五六云五我見佛子等一行明大
機動為下見子免難譬本六咸以恭敬心一行明三
乘索車為下諸子索車譬本因成不當。

不云歡喜譬本
只是免難譬本耳若歡喜譬本非
矣。

去除不遠
今此譬本去下疑網皆除不遠。

闕此有無
長行有敦信無歎法頌中有歎法無敦
信。

仍有四也至合在第二
下疏中云從長者見大火
從四面起是第二別譬也更為四別初長者見火二
捨几用車三等賜大車四無虗妄就初見火又四其
意但三一能見人二明所見三驚怖四廣前所見則
但成三意耳至下文雖廣明見火只合在今第二所
見中。

疏於四人信解乖離
乖張也下記云離破光宅乖
斥餘師。

失於圓宗
豈圓佛成須淹三七。

縱奢促不同
地論謂二七及今經三七小化之
首。

如論云一者報佛菩提
法華論云一者應佛菩提
如經出釋氏宮於道場得菩提等二者報佛菩提十
地行滿得菩提證如經我成佛來無量無邊劫等三
者法佛菩提如來藏性不變等如經不如三界見於
三界(云云)今記中一字應作二字。

伽耶既非(句絕)即法佛說
伽耶既非是法佛彼長壽
報身豈獨是法佛乎謬謂今經是法佛說。

經行具如律文
十誦云若經行時應當直行不遲
不疾又四分云經行有五益一堪遠行二能思惟三
少病四銷食五得定又三千威儀經云經行有五處
一閑處二戶前三講堂前四塔下五閣下輔行云為
解睡故佛開經行當避有蟲地慈恩云西域地濕壘
甎為道於中往來如布之經故曰經行。

無明為根
婆沙云過去二支為根現在五支為質
現在三支為華未來二支為果。

無漏實相俱得為林
無漏為林者以聞教信心為
根外凡為質內凡為華見諦等為果實相為林者名
字發解為根五品為質十信為華初住為分果。

唯無香味二識
此俱舍文意也彼偈云色界繫十
四除香味二識疏釋云色界中除此二者是段食類
故離欲段食於彼受生故無此塵鼻舌二識因不得
生蓋以無生緣故也。

餘悉見行
十八界中但除香味與鼻舌耳。

處亦應然
瑞應經云佛初成道見弊衣欲取浣之
天帝知佛意即取四方之石置於邊白佛言可以浣
衣。

大乘二門各有擬宜無機息化
下疏文云勸門是
令眾善奉行誡門令諸惡莫作且勸門而有三者一
從長者作是思惟我身手有力譬上念用大乘於三
七日中思惟如是事二從復更思惟明子不受譬上
無機云何而可度三從或當墮落為火所燒即是放
捨譬下無機息化我寧不說法等若誡門有三及信
解中三並如疏。

前文巳約四句對根
今盧違記再引前文一根利
障重此土華嚴初聞大乘者是二根利障輕三根鈍
障輕並他方淨土聞大乘者是四根鈍障重此土身
子除濁方聞大乘者是若小乘四句者根利遮輕身
子是也根利遮重殃掘是也根鈍遮輕槃特是也根
鈍遮重小中不得度者是也若教教作四門分別者
根利遮輕聞雙非門入根利遮重聞雙亦門入根鈍
遮輕聞空門入根鈍遮重聞有門入皆可解。

六四二萬
此乃賢劫中前佛出世之歲數也檢律
文校之此文或設律云人壽八萬歲時毗婆尸佛出
現七萬歲時式棄佛出六萬歲時毗舍浮佛出四萬
歲時俱留孫佛出三萬歲時俱那含牟尼佛出二萬
歲時迦葉佛出又五濁經中歲數亦同今文云二者
恐寫誤應作三。

望下梵天
化城品中梵天說誡云一百八十劫空
過無有佛。

* 譬喻品

大九無譬
十二部經若大小互論大亦九部謂無
譬喻及四緣并論議三。

應有成小者
應有譬喻乃成小部。

密遣之日尚無傭作之心
經中即之與密所對不
同華嚴即遣傍人鹿苑密遣二人若作常途密字銷
文況鹿苑巳有傭作之心不得云無也當知今云密
遣即是華嚴之即遣故前疏云密遣二人追捉將還
當知遣即是即遣。

純用一音
古來比地禪師純用一音判教故妙玄
斥云若純用一音判教只有實智不見權智若但大
乘者何故云若但讚佛乘等亦應純是長者更無垢
衣。

二十二番
文雖在下今欲知之謂五佛長行偈頌
各五譬喻中開譬合譬各有長行偈頌是四又信解
中開合亦各有長行偈頌是四藥草中四亦如是共
二十二番。

疏身扞刀箭
扞音汗以手護扞又衛也。

不善佗宗
世人自弘本宗乃指天台為佗宗謂天
台抑華嚴經蓋不善也。

餘義不成
若謂抑華嚴者斯義不成。

十義同異
一始見今見二開合不開合三竪廣橫
略四本一迹多五加說不加說六變土不變土七多
處不多處乃至第十利根先熟鈍根後熟。

三譬
為蓮故華等三。

進寄
進取本中最初成道。

今從世尊下領
領字誤應云標從所以者何下方
是領。

疏籠樊
樊音礬謂藩籬也詩云營營青蠅止于樊。

足之蹈之
蹈者以足按地喜而舞也子夏毛詩序
云言之不足故嗟嘆之嗟嘆之不足故詠歌之詠歌
之不足不知手之舞之足之蹈之。

六即之喜
得法喜在何位。

如釋方便品
先簡法用能通後簡三教九十番權
實。

佛印迦葉
前序中命共座佛云我得智慧迦葉亦
爾。

聞舅論義
拘絺羅立宗云一切法不忍佛云汝見
是忍不前文巳箋。

疏桷其事相
桷音角此桷乃屋椽耳應作榷謂商
榷也亦通作較。

事八十神
第六記大經云十二日十二大天王大
星北斗馬天行道天功德天二十八宿地天風天水
天乃至四天王天造書天婆數天。

有次有超
前疏中云身子既是上根利智必是超
入歡喜。

疏知三聚名佛
人或云是色聚心聚非色非心聚
又有謂是未入正定聚入正定聚邪定聚此兩三聚
皆非也而未知地特經中自有說釋彼文云義饒益
聚非義饒益聚非非義饒益聚具足一切種平等開
覺是名為佛經中自法云此三聚是善不善及無記。

方等般若具如玄文
皆以鹿苑為所待麤方等般
若為能待妙彼引淨名云說法不有亦不無以因緣
故諸法生此即明滿也始坐佛樹力降魔得甘露滅
覺道成即提昔之半待出於滿也般若云於閻浮提
見第二法輪轉亦是待鹿苑為第一般若為第二。

十事名華嚴十事名轉法輪
五十九云一者具足
四無所畏二者出生四辯隨順音聲三者善能開闡
四真諦相四者隨順諸佛無礙解脫乃至第十隨所
說法皆能生起根力覺道禪定解脫等。

示疾及愈
淨名疏云四教三觀斷三土眾生癡愛
實疾滅則淨名權疾亦滅若同居土因果疾則為說
四教令修三觀若有餘土眾生因果疾則為說別圓
令修假中若果報土有因果疾則為說圓教令修中
觀。

準此釋前
如法說周中為四眾請者亦是行菩薩
行。

疏四番皆約譬
授記譬者經云如從飢國來忽遇
大王饍等。

準大經喻
大經有八喻謂順逆現非先後偏及先
後廣釋在二十九。

開譬不同
前疏云法說中既略廣開三顯一譬說
中亦應略廣許三賜一因緣中亦應引三入一初從
今我亦如是下兩行為下總譬作本從我以佛眼觀
見下有四十一行半為下別譬作本又總頌中有六
意得為總譬六義作本(云云)廣頌上六義中分文為
四(云云)大槩如此細派更開(云云)又一時大開為三
譬今我亦如是兩行合而不離為下總譬作本二我
以佛眼觀見下離而不合為下別譬作本三不虗譬
不離不合為不虗譬作本乃至云故作三節開章。

疏鄰閭最近
閭里門也周禮五家為此五比為閭
閭侶也是二十五家相隣比為侶也。

若譬略合廣
如喻中見大火從四面起合中廣以
八苦合之又如適子所願喻中有心各勇銳乃至爭
出火宅是略喻三乘也合中乃廣以三乘各開勇銳
出宅此等並是譬略合廣之類。

若譬廣合略
如喻中誡門勸門各有擬宜無機息
化至合中只合誡門三義而勸門三義略而不合又
如論中七寶大車及具度白牛儐從等合中只云皆
是一相一種乃至淨妙之樂此並譬廣合略之類。

悠言
悠悠之言調無有歸也悠字若準周易應作
游繫辭云誣善之人其辭游謂無詣也。

左貂右蟬
貂音凋鼠名也其鼠大如犬出東北夷
地其皮暖漢書云侍中以金蟬貂為冠金取其堅蟬
取其潔貂取其溫。

鹽梅
尚書殷高宗聘傅說也說命云若作和羮用
汝為鹽梅。

阿衡
阿倚也衡平也謂伊尹也尚書云實惟阿衡
左右商王注云謂伊尹為湯所依倚取平也。

坐計帷幄
惟幄者張也漢書高祖曰鎮國家不絕
粮道吾不如蕭何坐籌帷幄之間折衝千里之外吾
不如子房。

武庫
晉書杜預字云凱文學縱橫离如武庫。

無點
點應作玷論語曰白珪之玷猶可磨。

具佛威儀
不動法性而得諸威儀故十力四無所
畏等名佛威儀由觀心而得。

三教十法展轉釋出
今依廣四教略出三藏十法
一知無明因緣生法破無因緣生一切二真正發心
知一切生死苦覺悟心生願斷無明正求涅槃三止
觀進行能發無漏定慧四破法遍用生滅無常破身
邊二見單四複四六十二見皆知從無明因緣生悉
能徧破五善知通塞知無量諸見皆有道滅故名為
通悉有苦集故名為塞六善修道品以三十七調適
開三解脫門七對治助開五停心觀發諸禪定八知
次位七賢七聖之位心不叨濫九安忍能忍八風內
外三障四魔心不退轉十離順道法愛四善根人發
得善有漏五陰若不生愛則不順墯進入初果等通
別十乘準知。

無法有法準說可見
十八空中最後之二空也第
十七有法空者因緣和合生故云有以因緣二法無
故名有法空第十八無法有法空者取無法有法不
可得故名無法有法空。

一宅一門其門尚多
小乘真諦之宅開一但空之
門其門多者如五百比丘各說身因之類。

廣略多少
法界次第云經論明空開合不同或以
略故合十八空為十四空或十一空或七乃至三二
一空或以廣故開十八空為二十空二十五空乃至
無量空。

田不可狹
大乘首楞嚴定與實慧同體故云田不
可狹。

入宅門路不可一故
首楞嚴云歸元性無二方便
有多門。

四觀同觀
車門大乘也宅門小乘也如五陰一法
四教用觀淺深不同小乘觀之即宅門也大乘觀之
即車門也。

散官
散上聲呼有文散官武散官今但取有官而
無祿不執事位外之冗員亦謂之散。

何不總八
火宅正喻同居只可言第六耳若云六
七八識則可兼界外於道理猶通若單語第八是棄
火宅。

不二之門有八千
經中但有三十二門耳今云八
千者或恐指結益文云五千菩薩皆入不二法門得
無生忍若然則誤五作八或恐却指問疾品八千菩
薩同文殊入毗耶城或問疾未得益有八千天子發
菩提心是同。

若大車門非宅門者
非字恐誤合作是字文中以
相待難於絕待謂若大車門即是宅門者況二乘稟
小元從小教宅門中出何故從父又索大車當知門
異。

定果
修禪等流。

若約諸宗無色等
毗婆闍娑提說無色有色具如
釋籤。

明差無差
純陀心疑若見佛性而為常者本未見
時應是無常若本無常後亦應爾以是義故諸佛菩
薩聲聞緣覺無有差別爾時世尊即說偈言本有今
無(如是四句)善男子以是義故諸佛菩薩聲聞緣覺亦有
差別亦無差別無差別者如諸牛乳同一器中但一
白色三乘雖異同一佛性有差別者聲聞如乳緣覺
如酪菩薩如生熟酥佛如醍醐以是義故大涅槃中
說四種性而有差別。

得即無得
經中說四無礙巳乃云聲聞緣覺不知
眾生悉有佛性故無四無礙迦葉白佛若聲聞緣覺
無四無礙者云何佛說舍利弗智慧第一摩訶俱絺
羅四無礙第一佛言譬如恒河有無量水及於四河
雖云無量然其多少其實不等迦葉復言如佛先說
菩薩知見得四無礙者菩薩知見則無所得亦無有
心言無所得世尊是諸菩薩實無所得若使菩薩心
有所得則非菩薩名為凡夫佛又答言菩薩實無所
得無所得者名四無礙若有所得則名為礙有障礙
者名四顛倒善男子菩薩無四倒故故得無礙是故
菩薩名無所得無所得者則名為慧迦葉又白佛言
如來曾為純陀說偈本無今有(如是四句)是義云何佛言
本者我昔本有煩惱以煩惱故現在無有大般涅槃
言本無者本無般若以無般若故現在具有諸煩惱
結。

有不定有
善男子若見修善者名見天人見行惡
者名見地獄何以故定受報故善男子一切眾生定
得菩提是故我說一切眾生悉有佛性一切眾生真
實未有三十二相八十種好以是義故我於是經而
說是偈本有今無(四句)有者凡有三種一未來有二現
在有三過去有一切眾生未來之世當得菩提是名
佛性一切眾生現在悉有煩惱諸結是故現在無有
三十二相八十種好一切眾生過去之世有斷煩惱
是故現在得見佛性以是義故故我宣說一切眾生
悉有佛性乃至闡提等人亦有佛性。

破定性明無性
經云佛性者非內非外雖非內外
然非失壞故名眾生悉有佛性師子吼菩薩言世尊
如佛所說一切眾生悉有佛性如乳有酪諸佛佛性
如淨醍醐云何如來說言佛性非內非外佛言我亦
不說乳中有酪酪從乳生故言有酪乃至譬如有人
有筆紙墨和合成字如是紙中本無有字以本無故
假緣而成若本有者何須眾緣善男子一切諸法本
無有性以是義故我說是偈(四句)善男子一切諸法因
緣故生因緣故滅若眾生內有佛性者一切眾生應
有佛身如我今也。

記並在於昔
指金剛前心也。

故在金剛前(句絕)後三世有法無有是處
疏云據金
剛巳後常住佛果非三世攝故言無有是處。

地論師云常法體用等
疏云地人云常法非是始
得本來體用具足但為妄惑所覆後時方顯若爾
先隱後亦應顯巳還沒既顯巳不隱亦應隱而不
顯。

章安五解一約三諦
涅槃經疏云只約一句差即
無差無差即差一諦即三諦故言本有三諦即一諦
故言今無即三一而非三一故言三世有法無有是
處如是展轉不得相離乃是差即無差無差即差非
差非無差是則遣迦葉之難豁無遺餘。

次約常無常
疏云亦是無常即常常即無常非常
非無常純陀之疑雲消氷治。

三約三智
疏云智悟亦然悟一即三名本有悟三
即一名今無三一非三一名三世有法無有是處此
則何難何疑不除。

四約四悉
疏云本有者一有一切有即世界今無
者一無一切無即對治合此有無一切亦有亦無即
為人三世有法無有是處即第一義今此一悉即具
四悉乃遣難釋疑荊溪云若二人疑難皆遣皆釋是
則物機咸融悉會。

五約四門
本有即有句有門今無即無句無門聲
聞緣覺亦有差別亦無差別即亦有亦無句亦有亦
無門三世有法無有是處即非有非無句非有非無
門一四相即乃遣難釋疑矣。

十智俱舍中六門解釋
檢俱舍論疏凡有三十本
科解釋今記主刪取要義以示梗槩六亦但五耳然
此五門與彼生起前後稍別。

一有漏無漏
頌云十智總有二有漏無漏別有漏
稱世俗無漏名法類世俗遍為境法智及類智如次
欲上界苦等諦為境疏釋云一世俗智二法智三類
智苦集滅道他心盡無生是十智有有漏無漏若有
漏稱世俗智多緣俗境無漏名法類者緣法智類智
也世俗徧為境者謂世俗智徧緣一切有為無為之
法為所緣境後三句明法類智法智緣欲界苦等四
諦類智緣色無色界四諦等法。

二展轉相攝
疏云如是十智相攝云何謂世俗智
攝一全一少分彼注云攝他心智并法智名一少分
若法智類智各攝一全七少分彼又注云苦等四智
盡及無生并他心智攝此七少分若苦集滅智各攝
一全四少分又注云四謂法類盡無生若道智攝一
全五少分注云五謂法類盡無生他心也若盡無生
智各攝一全六小分注云謂四諦智及法類二智。

三與三三昧相應
俱舍本科名十智行相今此名
三昧者寄行相中名三三昧耳彼云若法智類智行
相具十六謂苦等十六行也乃至云修道等八行相
與無願解脫相應修無我行與空解脫相應若修滅
下四行與無作解脫相應。

四與根相應
頌云無學初剎那修九或修十鈍利
根別故釋云無學初剎那者斷有頂第九解脫道也
此無學位未來修習智慧或九或十鈍根但九除無
生智利根具修十智也。

五緣境多少
頌曰諸智互相緣法類道各九苦集
智各二四皆十滅非釋云法類道九者法智能緣九
智除類智也類智緣九智又除法智道智緣九智除
世俗智苦集各二者一一能緣二智為境謂世俗智
及有漏他心智也四皆十滅非者謂世俗他心盡無
生智此四皆十智以為境滅智不緣十為境故言滅
非而滅智唯緣擇滅境故(云云)然此注釋五門之義
但欲知之使心自明了耳若講授時逐門以此而說
釋之恐難為晚學者領悟也。

始末俱修
四善根始阿羅漢末。

貪尋增上者
增上謂多貪多散也尋即尋伺乃覺
觀多散人也貪增上者觀骨鎻尋伺增上者修數息。

謂通治四貪
一顯色貪謂貪青黃赤白色二形色
貪謂貪長短方圓三妙觸貪身分柔軟細滑四供奉
貪謂貪析旋府仰若對治者有別治通治別治者顯
色貪令作青瘀想治之形色貪令作爛壞想治之妙
觸貪令作蟲蛀唼食想治之供奉貪令作死屍朽木
想治之今文引俱舍通治之法單修骨想四貪皆滅。

廣至海復略
初發觀時觀於額上有一點破處似
針縫許漸漸爛壞徹至於骨漸漸又壞半頭至一頭
肩膊乃至一身皆是白骨次觀同房同院一村一縣
一州一國乃至以海為量皆是骨也作此觀者是從
略至廣也如是更從海至國乃至一身巳來名初習
業位。

從足至頭半
次觀一身從足漸有肉生至半頭巳
來名為巳熟修位也。

繫心在眉間
次從半頭漸漸肉生還至眉間初起
觀處名超作意位也。

如以一睫毛
俱舍云如以睫毛乃至行苦睫智者
如眼精緣極生厭怖彼注云緣是行苦疏釋云故諸
愚夫於無間獄生厭怖心不如眾聖於有頂蘊而生
厭怖以有頂是行苦故。

八苦
此中八苦文出大經今更引之使此文易解
彼云一生苦有五一初出記云受胎二至終三增長
四出胎五種類謂貴賤男女端醜等類老有二一念
念老二終身老又二種一增長老二滅增老病有二
種一身病二心病身病有五一因水二因風三因熱
四雜病五客病客病又四一非分強作二忘誤墯落
三刀杖瓦石四鬼魅所著二心病又四一踊躍二恐
怖三憂愁四愚癡又身心病凡有三種一業報二不
得遠離惡對三時節代謝今記云死苦者蓋寫誤也
死若有二一命盡自有三種一命盡非福盡二福盡
非命盡三福命俱盡二外緣亦有三種一非分自害
二橫為他死三俱死五愛別離苦有二一人中五陰
二天中五陰六怨憎會苦有三一地獄二餓鬼三畜
生七求不得苦有二一希望處求不得二多役功求
不得八五盛陰苦有七一生乃至第七求不得迦葉
白佛言如佛說五盛陰是義不然何以故如佛昔告
摩訶男若色苦者一切眾生不應求色若有求者則
不名苦佛告曰有三種苦謂樂受苦受不苦不樂受
此法華經下云後受地獄畜生餓鬼之苦若生天
上及在人間貧窮困苦等而疏文中謂是五盛陰
苦。

雖求(句絕)不得不苦
如求色得樂樂謝苦生。

如前
指前七苦之甚者曰盛或有人作雖求不得
消文非矣。

自相共相
修四念處觀有三種一自相別觀二共
相別觀三總相觀俱舍中各有標釋今文但標自相
與共相耳至次文還具釋三種觀。

自相別修
四法主對各別謂身是色相領納是受
相等若對治者身作不淨相乃至法作無我相。

一切有為皆無常相
此下是釋共相觀也如觀自
身無常餘有為悉是無常相故曰皆。

一切有漏皆是苦相
觀自身是苦餘有漏皆苦。

及一切法空相
觀自身是空與餘法皆空。

除此三外自餘一切法
除無常苦空之外即觀身
無我與餘法皆無我也共相者謂與餘法共觀故。

一一各有三緣謂自他俱
一觀自身不淨乃至觀
自身無我二觀他身不淨乃至觀他身無我三能自
他兼觀故名為俱也以每一觀有三故成十二觀。

從麤至細
身最麤次三迭論麤細法念最細以通
有為無為法故。

或總二三四
此釋總相觀也以由行者初修別相
次修共相觀既通利而能二二三三四四總而觀之
二二總者或身受總或身心總等三三總者或身受
心總或身心法總四四總者觀身不淨受心法皆不
淨等如常所說。

唯法念總
若二二三三及四四中身受心觀仍名
為別法念最細所攝既多偏得總名。

具如玄文分別四句
境總觀別等四。

疏大經云因無常故而果果是常
經云有婆羅門
名闍提首那謂世尊言汝說涅槃是常法耶是義不
然何以故世間之法從子生果相續不斷(云云)若說
修無常想獲得涅槃因是無常果云何常佛問婆羅
門言汝性常耶答言我性是常是性能作一切內外
法之因耶所謂從性生大從大生慢從慢生十六法
謂地水火風五知根眼耳鼻舌觸等(云云)是大等法
常無常耶婆羅門言我法性常大等諸法悉是無常
佛言婆羅門如汝法中因常果無常然我法中因雖
無常果是常者有何等過。

經以十仙
一闍提首那二婆和吒三先尼四迦葉
氏五富那六淨梵志七犢子八納衣梵志九弘廣十
須䟦陀羅彼十仙談因果今說教理故曰亦可借用。

非初剎那
識初對境名未分別。

體是異熟
或異趣熟或異類熟。

疏思大擬宜
下記云前諸起濁救火擬宜等文皆
探取大通後文準此中意三周皆爾。

方便品(句絕)初以法身
初字在下句也經云我所得
智慧巳下經文是息化意。

各二各四
勸誡四悉也不語藏通者用大擬故。

離二為四
離知見二為苦等四四教俱爾故曰
徧。

名略義玄
知攝三智見攝五眼。

一一徧攝故名為橫
四無畏對四諦四諦攝一切
法。

十力依理
力者是佛所得實智之用。

十處名諦
皆實不虗。

今皆約用
十力據內名體無畏對他名用。

尚不自知上中下性
上菩薩中二乘下人天總七
方便人也下疏中云三草二木蒙佛法雨隨分增長
而不知五種之因皆依一佛性亦不自知五乘之教
皆是大乘亦不自知同歸佛慧。

觀不淨等能所俱忘
大品云欲以一切種修四念
處者念處是法界攝一切法一切法趣念處是處不
過(云云)止觀云若法性空故一切色一色則一空一
切空法性假故一色一切色一假一切假法性中故
非一非一切雙照一一切亦名非空非假雙照空假
則一切非空非假。

法通二種
前疏云若云智慧力此五分出若云見
諦此真理出。

要令同出
要平聲謂招要也古詩云並坐相招要。

第六心退
為法才王子在第六住退也文在本業
瓔珞經聞婆沙中斷通惑者有俱斷有次第斷若次
第斷者不退俱斷者退故云恐是俱斷藏師云是權
人退權不須言矣。

疏云思慧方便
方便之言不見對位準下文疏中
合內有智性中記云今依前文聞慧為一思修為一
若爾則思慧亦合在暖頂。

部別不同
成論之外皆名異部成論明十六心是
初果異部明十六心是修道。

四教賢聖馳走不同
以類求之則通教中適願勇
銳乾慧地為聞思也推排竟共等性地修慧也八人
見地馳走也乃至巳辦地出宅也別教中適願十住
聞慧也勇銳出假十行思慧也推排無明十向修慧
也登地馳走也斷十二品盡出宅也圓教中適願五
品聞慧也十信中斷通惑盡思慧也斷塵沙伏無明
推排修慧也十住名見道十行名斯陀含十向名阿
那含十地名無學出宅也然三慧對位有橫有竪若
分別功德品中疏云前三品是聞慧兼行六度思慧
正行六度修慧此乃五品橫發三慧耳。

欲令成互
喻木喻法文雖互出必先障除後機動
也如華嚴障未除機動或機動後障除等者此乃成
互彼經障除機動名雖同今義異於此。

佛因佛果皆是方便
六度等佛之因也力無畏佛
之果也而般若經中皆悉融通巳是真實若謂是方
便大乘融通又是方便耶若是真實菩薩那索。

六羅漢
有二種也若俱舍中羅漢有六謂退分思
分護分安住分堪達法不動法似非今意今言六者
是取五俱輪加佛一人為六耳。

進退有妨
退同羅漢是故合索進是權佛佛豈索
車。

破第九者巳如前破
只是十中第一引四句明三
藏菩薩自有障未除機動等義。

疏若大若小
下釋大小者謂壽命長短也或壽二
萬如迦葉或八萬如彌勒或報應以為大小。

博附藏通
博應作薄。

墯在一句
障未除機未發。

縱被斥時
菩薩品中三藏實行者彼斥。

初離不索
離應作雖。

列諸教上
以根本四句鋪列四教之上仍於一一
句上各開四句仍四四句各攝歸本則徧見四教有
索不索。

故當教論發還對當教除不除
如疏第二四句若
在通教障除機動初果也未除機動乾性地也亦除
亦未除二三果也非除別惑非不除通惑四果也藏
別二教機障相對例此可解。

離合初後
藏佛與菩薩因同則合此初也若佛本
是圓垂為藏耳則離此後也。

誰是誰非
正本名馬羊今本名羊鹿若以下文釋
鹿云鹿不依人故喻緣覺不假聞教若據此釋什公
是也。

果尚須索
若用二智為車體則佛同二乘尚須索
車。

過準前說
因乘無體能所不分。

謬引昔大
大應作文。

過失云云
若引福慧車則無體運義不成況引昔
文而證福慧反令今經則全成小教。

運動如前
方便是具度且非運義。

疏有為無為
輔行云有為者謂與無漏智慧相應
無為者謂煩惱都盡。

以法類道
道字恐是通字耳以法智類智緣他無
漏無所不知故曰通今試陳漏無漏相何者若他心
智緣他無漏即以法智類智知之其相如何如他斷
欲界繫煩惱盡證無漏者即我以法智知之如他斷
色界無色界繫煩惱盡證無漏者即我以類智知之
此名他心智通無漏也若世俗他心智緣他有漏者
即世間有漏智也有漏智者或四韋陀智分地息諍
等智他世俗智以我他心世俗智知此名為他心智
通有漏也若通因果者如記主示之也或有不須作
通字消文執作道字者謂是道諦智者下六智中自
有道智請詳之。

若果地佗心智至因人佗心智
若他無學人他心
世俗智即我以無學他心世俗智知此名果地他心
智也若他學人他心世俗智我以學人他心世俗智
知此名因地他心智也。

自餘六智
苦集滅道法類。

消似難見
經中先標等心次標等車及至解釋却
先廣等車次釋廣等車後廣等心復釋廣等心而疏
乃云兩章兩廣兩釋故曰似難。

色心逆順至福慧
一蘊色四蘊心十惡逆善禪順
三界依陰入正諦緣度行真俗之理內外凡因四聖
等果自行實化他權依教開解以行破惑兩二乘小
三菩薩大般若之慧五度之福一一之法皆具界如
指此等賜然色等九雙既是六道與三乘亦任意解
釋。

多少廣狹
法界次第中謂一語二語略語廣語男
女等語彼文廣略恐只是今文多少耳若廣狹者或
是約土如楞嚴中或一洲中三百兩百國土或一洲
中三兩國土之類其中殊方之音隨其所應。

一字說一切字
如四十二字字字相攝。

一語說一切語
如百句解脫開為萬句之類。

七覺並以無緣而為所依
無緣謂法性也意謂觀
法性時若心浮動者以除覺除其麤浮以捨覺捨於
觀智以定心入禪若心沉昏以精進喜擇扶䇿照了
若念覺一法通緣兩處謂定慧也今皆順性故云無
緣。

疏淨名云皆吾侍也
經云一切眾魔及諸外道皆
吾侍也疏云三土有愛見眾生即魔外淨名轉用即
為佛事利益眾生即是侍義也若同居土有波旬眷
屬及屬愛眾生是右面侍九十六種及屬見眾生是
左面侍淨名現種種身於愛不捨或作魔王調其眷
屬以為佛事於見不動或作外道回邪入正調其眷
屬以為佛事此即用愛見眾生為侍也若有餘土見
愛者禪定是愛性智慧是見性淨名應生同其愛見
調伏教化使為佛事即是侍者也別圓菩薩未斷無
明即是無為愛見猶是魔外皆調伏之以為侍也。

一句即是
或斥謬用十二部經觀心一句謂頓觀。

大檢
謂大旨也楊子云蠢迪檢押注云檢押猶法
度也。

一切法趣文相開合
大品一切法趣之言大論兩
釋之經云云何菩薩為世間趣故發菩提心菩薩為
眾生說色趣空乃至種智為眾生說色非趣非不趣
乃至種智次文又云為眾生故說一切法趣空無相
願是趣不過何以故是空無相願中趣不趣不可得
初文中以能趣為假具歷色心乃至種智故知一切
法即是假也所趣為空非趣非不趣為中次文以能
從所為空是趣不過為假趣不趣不可得為中(云云)
又止觀棄五蓋中具釋。

並闕可知
記中教主化機二義並闕疏中二義互
闕記中似不釋互義據此只合云並闕非等互闕可
知互義者富而非子是圓佛對偏機是子而貧是圓
機對偏應圓機偏應遠取化意應說之。

下釋子等例之
分破無明故曰分等下文云無緣
尚度況有緣耶以例於分況豈非是子。

況而拔濟之意
應云而況。

五分法身具如俱舍
論釋甚廣欲略知者謂道共
戒滅盡定無生慧有餘解脫無餘解脫智眼名知見
謂自知是初果乃至四果也是則戒等並在於果方
名法身若入無餘則五分滅灰身故則戒定有餘解
脫滅滅智故則慧及知見滅。

有為緣集
淨名疏云即是界內染淨國土迷真滯
有而起結業稟分段生死皆其類也若約教者藏通
生滅無生之類也記云緣集者諸緣積集也。

無為緣集
疏云即是界外有餘果報及開中下寂
光此三土眾生迷中道佛性滯無為緣集起諸結業
受變易土生死皆此類也若約教者即是別圓無量
無作之類也。

自體緣集
疏云無為與自體如何答名別體同二
乘迷自體起無為著故受無為名菩薩亦迷自體起
無為集而菩薩觀破無為但無為但無為未盡此惑
附體別受自體名也又云二乘著於無為菩薩不著
唯觀自體及以法界故得別名名為法界從所障說
故云自體法界緣集。

初後二智
初者我生巳盡後者不受後有二者所
作巳辦三者梵行巳立今記中四智前後也若析玄
中謂四智從四諦得彼云我生巳盡若不受後有集
梵行巳立道所作巳辦滅更用今記四智對諦者自
有所以。

外凡亦但聞慧為一思修為一
前記中云賢合為
四見修為二賢四者四念法同故為一煖頂同退故
為一忍不出觀故為一世第一無上故為一若準此
義亦應更云內凡思修不念即是略耳。

從一色心
從地獄生鬼乃至從人生天。

次第之初
三觀初空斷通惑故。

仍可名通
前三教俱可名通。

法華文句記箋難卷第二

法華文句記箋難卷第三
赤城沙門　有嚴　箋

疏𦝣
枯化切應作髂腰骨也又苦瓦切。

褫脫衣貌
褫又耻止切易訟卦云或錫之以􂑅帶
終朝三褫之王肅云褫解也。

命根下並觀心釋
如前疏釋受胎之微形中云一
念心起即為未來作業業即胎胎業無窮記云此名
觀心但隨便耳但云從心即名觀心其實此中仍帶
事釋今亦爾耳。

疏不援
援音院援也謂骨節不相援接。

經椽梠
梠者桷也謂椽端連歸木也。

七慢
俱舍分別惑品疏云若不分別但以心高名
慢由生起差別故成七種慢二過慢三過過慢四我
慢五增上慢六下慢七邪慢所言慢者於下計自勝
或與等計自同如此分別起心自高名慢於等計自
勝名過慢上品計自勝名過過慢於五取陰分別計
我及我所名我慢未至勝德計自巳得名增上慢於
多量勝計自小量劣名下慢實自無德計自有德名
邪慢(巳上正文)若今記中石崇崔盧等檢新舊兩疏並無
此說斯是記主借事以此顯耳然又俱舍七慢與今
少別若我慢過慢邪慢增上慢彼此名同餘者彼只
云慢今云大慢若憍慢者俱舍無名此因文殊問經
憍名而來也或開對二憍聰明憍對俱舍過過慢行
善憍對俱舍下慢初文盛壯憍與我慢亦應云名異
義同。

尚未謝於崔盧
孔氏志怪云漢盧充范陽人住家
西四十里有崔少府女墓充因獵逐麞忽見朱門官
舍有人迎充見崔云近得公尊府君書為君娶吾小
女故相邀耳將書示充乃充亡父手札崔乃命女粧
飾於東廂引充相見成禮留三日臨別謂充曰君婦
有娠矣生男則當留之仍贈充衣衾令車送充充至
家經三年三月臨水戲忽見水上有二犢車乍沉乍
浮既達于岸充視車中見崔氏與三歲兒共載其別
車即崔少府女也抱男還充及詩一首金椀一枚俄
而不見及兒長成後歷任數郡今記主以歷郡為貴。

蝍蛆
上音即下子魚切食蛇蟲也爾雅云疾蔾蝍
蛆郭璞注云形似蝗大腹長角能食蛇腦。

守宮
顏師古注漢書云守宮蟲名與蝘蜒一類耳
術家云以器養之食以丹沙滿七斤擣治萬杵以點
女人體終身不滅若有房室之事則滅矣言可以防
閑淫逸故謂之守宮。

在澤為蝘蜒
玉篇云在壁名蝘蜓在草名蜥蜴若
爾澤應作它以在它之壁故也。

於樹倒懸
尾長五尺以鼻仰故雨則倒懸畏水入
鼻故。

毒螫
音釋蟲行毒也。

野干
野通作躬子虗賦云騰遠射干注云其形似
猿能善緣木。

鈍中利
見思兩惑若自分利鈍則見利思鈍若見
惑十使自分利鈍者如止觀釋五鈍云是巳法者愛
非巳法者瞋我解他不解生慢不識苦集為癡猶豫
不決為疑輔行第九釋云問八十八使中初果所斷
既為見惑何故此中有五十二思答此思依見見為
根本但斷於見根壞條枯若迷事思此中不攝故云
是巳法愛即指五見為巳法也故今疏中將十使中
貪等五見為鈍是此意。

同類因相似
俱舍疏云是同類法同類法為同類
因如善五陰於善五陰為同類因有染污有無記於
無記亦爾色是無記於五陰中四陰非色為同類因。

自部地
舊疏釋云自部有五種見苦所斷乃至修
道所滅地有九種欲界一四定四無色此中見苦所
滅法於見苦所滅法中為同類因非於餘法乃至修
道所滅法亦爾若彼欲界法於欲界法為同類因初
定地乃至第四定地於餘地亦爾言自部者部亦類
義有自部惑有他部惑如斷欲惑不斷色惑但名斷
自部惑又云於自地中但緣自部隨眠如見苦所滅
惑等不緣餘部(巳上舊疏)新疏云見苦見集見滅見道及
修所斷惑名為五部三界各五成十五部苦欲界望
色無色界欲名自部色無色界名他部(巳上新疏)俱舍五
部只是見恩兩惑。

前生
疏云何者為同類因前巳生善根於後生善
根及與彼相應法於自部自界由同類因成因如此
若過去於過去現在若過去現在於未來應說如此
疏文甚廣在舊疏第四須者撿取。

欲界定
麤住細住之後或一兩日或一兩月心在
定中覺身如雲如影定法持心而心不動然而有身
心之相未有支林功德是欲界定相。

未來定
從欲界定後泯然虗豁不見欲界定中身
首衣服牀鋪猶如虗空冏冏安隱身是事障事障未
來障去身空未來得發是未到定相。

六行觀
厭下苦麤障欣上勝妙出言苦麤等者欲
界飢濁寒熱刀杖故苦三十六物臭穢故麤山河石
壁故障也上界禪定樂故勝身如鏡像無質礙故妙
又有神通石壁非障故出此說出次第禪門。

計有義等
並因果不亡也。

或俱斷常
計斷者長阿含云或計我身從父母生
終歸磨滅或計欲界諸天具足斷滅或計色界乃至
四空處具足斷滅此名斷見若常見者計一切眾生
現在涅槃或計五欲自恣得涅槃或計初二三四禪
得涅槃此等並名常見。

上文云今此三界
上應作下。

故前後文
前指長者譬初後指信解品初也是則
優歸長者劣乃屬生。

故不云多
若證中巳即能下應且約近成不可而
云多番成也若曰數數唱滅非近出義也。

準例可知
欲界為界五陰為舍。

欲界中不分利鈍
只云四面一時火起。

默然第六
初禪二禪有五支林功德謂覺觀喜樂
一心則默然當第六也若二禪與三禪各但四支林
功德則默然當第五。

性障未除
定中不見牀榻臥具是性障除也若見
有牀榻等因不得入初禪者名為性障。

惡獸敢時方名為盡
色喻惡獸得色界禪性障乃
盡。

此中例之不別(句絕)分出
無色界中分外再出蜈
蚣。

雖無蜈蚣
色界但云惡獸毒蟲而非無蜈蚣之瞋
也。

理須分別
上界無瞋約現行也若瞋通三界者約
種子也聲聞所斷通惑瞋重菩薩所斷別惑瞋輕。

生彼細想
十種細煩惱一識受二識想三法行四
意觸五法思六欲入出定七法解脫八念三昧九心
如法住十慧根慧力。

義之如遣
信解品中釋即遣傍人云初約教者理
即法身智即報身由智故說智為能遣所依者理能
遣如臣所依如王所遣者教故理正教傍此中是用
下文之意正當智為能遣而以起教為所遣也。

亦具二釋思之可知
昔略發大心名為稚小後流
浪生死為無知此事也又理性未有莊嚴功德名為
稚小唯有即法性之無明此理也。

滅止妙離
諸蘊盡故滅三災息故止無八苦故妙
無生死故離。

疏初一行超頌第四釋大車
應云釋大車之由文
略由字。

不許作四濁釋
舊云四濁障除如四達更除一濁
如露𥃸。

行具一切法
如布施一法施者名檀慳名破戒施
名持戒割截無瞋名忍施而亡倦名進冤親等施心
無散亂名禪施心詣理入如實際名智餘五度亦爾
名互嚴也慳者苦集也檀能破慳是斷苦集檀體照
明道也檀達彼岸滅也又十二因緣是顛倒法檀能
度之即無明滅乃至老死滅又慳是六道因施是四
聖因既攝千界百界三千性相一切諸法而無所不
攝。

亦可互論
藏約六度論菩薩行能破六道到於彼
岸故寬庫約勝義根取境如狹若約調伏諸根滿足
六度具足諸法或庫寬藏狹。

疏上合等賜有五
五中但不合釋等心今頌中又
不頌等心與釋等心。

無合釋等心
以長行偈頌各有開合似難見故為
圖。
 | 長行 |(一等心章) |(初合第四有車之由) |長行 |
 | (二等車章) |(二合第五廣等心) |
 | (三廣大車) |(三合第一等心章) |
 | 開譬 |(四大車由) |(四合第二等車) |合譬 |
 | (五廣等心) |(五合廣大車) |
 | (六釋廣等心) | |
 | 偈頌 |(初頌有車之由) |(初合大車章門) |偈頌 |
 | (二頌廣大車) |(二合等心章門) |
 | 開譬 |(三頌等心章門) |(三合正廣大車) |合譬 |
 | (四頌等車章門) |(四合有車之由) |


華纓
喻四攝神通以悅物。

以妙冠麤
首楞嚴定冠於事禪。

一行
如性德境名自行實餘乘名自行權。

一法
如心佛生各具十界各佛名實各九名權。

經具足一劫
謂五無間也以彼獄壽一增減劫故
此與俱舍同若慈恩大師云一劫者一中劫也命極
至此展轉者如般若經說謗大乘者此方地獄壞生
於東方如是展轉遍至十方獄盡還生此中地獄故
今說如是展轉巳上慈恩義。

疏煩惱為如來種此取境界性
彼經云煩惱之儔
為如來種儔者類義經列有身為種無明愛為種貪
恚癡為種顛倒為種五蓋為種六入七識處八邪九
惱十不善六十二見等為種此並指煩惱境界以為
了因種。

* 信解品　此品畢藥草喻品並第七記

利根正見有信有解
見真理者名為正見有信解
者准俱舍初果鈍根信行人者若入修道名為信解
若初果利根法行人者若入修道名為見得然此信
解在小乘耳。

若法執中見等聲聞領時合入七地
見等疊向見
得與信解也法執及七地之言稍似難見有人云此
舉通教況斥三藏也以三藏但空生執未空法執此
有門意也若通教者雖生法同時若以斷見破生執
得生空在八人見地斷思破法執得法空在巳辦地
巳辦第七地也如何猶在三藏初信心此況斥之意
銷文雖通義終迃闊今恐文誤七或是初謂領時合
入初地初地即初住也以記文自云今經巳入初住
故也讀者更詳之。

及述五佛言略意廣
述者經云佛以種種緣譬喻
巧言說其心安如海我聞疑網斷佛說過去世無量
滅度佛安住方便中亦皆說是法現在未來佛其數
無有量亦以諸方便演說如是法如今者世尊從生
及出家得道轉法輪亦以方便說。

說有法譬即前通別
初周別名法說通則具三謂
喻及因緣也中周別名譬說通亦具三謂法及因緣
也下周別名因緣通亦具三謂法及譬。

豌豆
用涅槃經語彼經云譬如豌豆乾時刺終不
入豌豆者即今所種粒圓作倉黃色似梧桐大食者
甚美僧祇律中轂數凡一十七種此其一也。

十六心名修道
此乃薩婆多師義也諸師但云是
見道耳初見理故名為見道更加功者是二果向將
涉修道也當知初果一位得見修名。

亦應具對五味四教
鹿苑用析空為慧命顯為藏
人方等用體空為慧命密為通人。

十六行對三空
輔行云空三昧者以諸法從因緣
生無作故空此三昧緣若下二行謂空無我也無相
三昧者無男女一異等相緣滅下四行無作三昧者
知一切法無相都無所作不作三有之業緣於十行
謂苦下苦無常二行集道下各四行。

平等意趣
攝論四意趣之一也。

門有入義
經云門有二義謂入義出義若三界五
陰為舍由迷色心即入它之門。

進退等中
下疏云止領二乘不道人天是退所不
及菩薩名上草小樹大樹而復不領是進所不及乃
至橫竪皆領所不及。

疏備輪諸道
備輪之言下該三惡經云五十餘年
疏釋謂是五道而記云不墮三惡者何今恐退大之
後隨福厚薄有墯不墯之異故也以退大人多是名
字故下記云為論兔難須淨六根準理退者多在五
品前(巳上正文)。

七種眾生
師子吼品中文也今引本經合喻來此
使文旨可了經云如恒河邊有七種人或為洗浴恐
怖盜賦或為採華則入河中下合譬云有七種人畏
煩惱賦發意欲度生死大河。

第一人者入水則沒
喻出家者剃髮身披法服既
出家巳親近惡友隨順其教聽受邪法沒生死河名
一闡提等。

第二人者出巳復沒
發意欲度生死大河斷善根
故沒不能出所言出者親近善友則得信心修習淨
戒受持讀誦以根鈍故復遇惡友不習身戒心慧聽
受邪法斷諸善根沒生死河等。

第三人者
發意欲度生死大河斷善根故於中沈
沒親近善友得名為出信於如來是一切智人常恒
不變為眾生故說無上道一切眾生悉有佛性如來
非滅法僧亦爾以根利故堅住信慧心無退轉故記
云是內凡人也。

第四人者
從河而出觀瞻四方出入河中大略同
上二三(云云)此第四人以根利故堅信慧心不退轉
四方者四沙門果。

第五人者
以信心故受持讀誦書寫解說十二部
經為眾生故廣宣流布心無退轉即便前進前進者
辟支佛也雖能自度不及眾生是名為去。

第六人者
從河出巳即便前進遂到淺處即住不
去不去者所謂菩薩欲為度脫諸眾生故住觀煩惱。

第七人者
出河前進既前進巳得到彼岸登大高
山離諸怖畏多受安樂善男子彼岸者喻於如來受
安樂者喻佛常住登高山者喻大涅槃。

他方準此
他方亦指方便為餘如今娑婆之所指
也。

下舍
下舍對子故喻慈悲今家舍依涅槃為佛實
慧所托。

勝兼兩處
方便同居名兩也下疏文云昔華嚴大
品未曾說此聲聞本是大乘之子記云昔教顯露未
說是則前立勝應之義義兼兩處是也。

習方便者
斥古謂生方便者無性。

從本立名
若論出界必須四果若至四果只名羅
漢豈又更存須陀等名言從本者蓋超人也以從須
陀洹頓斷九地思惑不歷二三果從此出界故云須
陀洹人八萬劫若至斯陀含頓斷上八地思不歷三
果從此出界故云斯陀含六萬劫那含準此義亦可
了是則前三果出界者超人也至四果出界者次人
也問若爾超者利根次者鈍根何故超者劫長次者
劫短答劫長短者乃敦逼權說耳豈有五人至彼土
巳一例四果而更分長短劫耶此難非矣。

不云別者
不云通菩薩與二乘別者以斷惑是同
只言二乘自該菩薩也或恐寫誤應云不別云者更
詳。

禪生百八
法界次第云若十八空自然明了以此
空慧照諸禪定種種法門無染無著諸禪定者有漏
無漏觀練熏修等百八者首楞嚴三昧寶印三昧師
子遊步三昧等是諸三昧皆從達禪生。

智定各有自佗
因名止觀果名智定取自行照真
名自化他照俗名他前文中云行藏理藏自行此行
理名充化他名溢又寶智滿名充權智用名溢。

如布衣所使
如漢高祖起於布衣布衣者賤服也
今以布衣喻前三教佛所使者三教之權法也若開
權巳三佛即圓佛是亦三教體外即體內是故得云
共至貴位。

出入之名亦更互得
不二而二即寂而照照體本
寂是人也二而不二即照而寂寂體本照是出。

二三開合
釋籤云幻有即俗空即是真不空是中
但觀名中空合在何諦若合在俗即如別教名含真
入俗若合入真如別圓入通名含中入真又說者有
事理論開合真中屬理中受真名有中邊論開合真
俗屬邊真受俗稱也。

以二對二
不二是自行之實二是化他之權。

並現所居
並皆顯現在方便土。

以為臣佐
圓四十心同佛覆實助引僮僕俱入圓
中。

何關法身菩薩
乃是指二乘耳。

以現說當
以父子相失之譬說當於法華相值事。

舉生領熟
舉相失之機生領相值之根熟。

前一行實
今我亦如是安隱眾生故等。

後一行權
我以智慧力知眾生性欲等。

況開六義
安隱處不安隱處安隱法不安隱法種
種對不種種。

自佗破巳
夫發心者若因佛故發他生計也非因
佛故發自生計也心佛道交發者共也無因可知。

見生奪鈍
見執起時修惑且伏乃是鈍修為見所
奪。

從定名諦從慧名境
又云以止緣於諦則一諦而
三諦以觀觀於境則一境而三境記釋云止為能緣
諦為所繫諦境名異本是一法又止觀云一心三止
見不思議諦一心三觀知不思議境。

依正具如分別功德
經云於虗空中天鼓自鳴又
雨千種天衣垂諸瓔珞徧九方等此依報也有諸菩
薩乃至一生當得阿耨菩提等此正報也。

寶塔
依報則三變土由正報則分身佛集及接諸
大眾皆在虗空。

神力
依報者于時十方世界通達無礙如一佛土
正報者諸佛彈指及謦咳聲徧十方界。

十方之言
五佛章中多云十方諸佛法亦如是。

十妙引諸
證境妙者文云唯佛與佛乃能究盡諸
法實相智妙者文云我所得智慧微妙最第一乃至
利益妙者須臾聞之即得菩提何得謂法華不明常。

空無所有等言諸法實相之說
空照所有安樂行
文諸法實相方便品文疏釋寶相互融似用華嚴涉
入之意空無所有疏文不消。

見佛常在等人此土不毀等事堂閣種種莊嚴眾生
種種遊樂
常在等者分別功德并壽量品文也人
者則四信弟子五品人也此土不毀者唯玄文銷云
即本時三土也若大火所燒之時此土安隱荊溪云
華嚴盡未來際即是此經常在靈山堂閣等者經云
園林諸堂閣種種寶莊嚴寶樹多華果眾生所遊樂
迹門多用華嚴文中意。

孔目
孔者眾也謂眾數之名目也如三周七喻並
敘一代施權之意蓋但算數耳。

行頭
行音衛如大商將財令他人四方作估者名
為行頭。

疏稟方便者乃至為民
指藏通並是圓所用法耳。

指前四重
出入息利四番釋。

前唯在果等
前方便土佛之自他而在果也今吏
民執拂拂去惑塵以文勢相連故云今通因。

東西馳走
東西走戲。

進退二種
於諸欲染貪著深故謂息化則退也若
云無機則進也今依彼第二釋故云不頌息化。

從親以說
法身為中為正。

夜摩天自在品
昇夜摩天品第十九又夜摩中偈
讚品第二十而新經無自在天品或恐誤宮中二字
作自在或出舊經。

化菩薩答
彼經乃是香積佛答今乃云化菩薩耳。

勞謙
彼經之言也勞謙者易謙卦云九三勞謙君
子有終吉屈巳先人自畢為勞耳。

疏不應兜率
若約齊教始在道樹知無大機云不
應者鑑小照大其亦久矣。

半滿不同古釋
菩提流支以鹿苑為半般若至涅
槃為滿。

隨於形色以釋
十力等隨三教佛釋。

橫十七句
一直心是菩薩淨土菩薩成佛時不諂
眾生來生其國二深心是菩薩淨土菩薩成佛時具
足功德眾生來生其國三大乘心四布施五戒六忍
乃至第十七十善言橫者疏釋云直心等四教菩薩
皆悉修之故名為橫又一一菩薩備修十七句故名
為橫。

竪十三句
一隨其直心則能發行二隨其發行則
得深心三隨其深心則意調伏乃至第十三隨其心
淨則一切功德淨言竪者疏云直心是圓教中八直
道得此直心能具萬行故名發行直心是解發行是
行解行相資到清涼池故名為竪等。

並開中間
開恐是闕字耳以法喻二文各闕二味
法說寢大施小之後不云二蘇文意便至法華正直
捨方便譬說捨机用車之後亦不云二蘇即至法華
各賜諸子等一大車以此校之是闕非開。

大小四意
大四者一免難二索車三等賜大車四
得車歡喜小四者一以三車擬宜二知子先心三歡
三車四適子所願。

法身地
有遠有近釋籤云法身地者自本地真因
初地巳來遠鑑今日乃至未來大小眾機故云我本
行菩薩道等此指遠也此前記云法身本意者若望
十方無時不應今準此方未設化前乃至久遠未結
緣來並名法身地此指近也。

及化佗等三
化佗權實自行權實自行化佗權實。

判命所屬
命應作今。

自行之語似於自他
自他者即第三雙也乃是自
行權實合為實化他權實合為權若今疏中自行權
實之智皆名為巳者似同第三自行權實合為實若
爾何名開合因釋云俱有權實故雙言之若或疏中
只云自行權實之智皆名為巳此名第二句則其義
巳顯只由更有一句相連云如來化他權實之照皆
名為權故煩釋云似同第三。

準理合雙
應云照自行若權若實為巳照化他若
權若實為他以常途第三一雙如是也今疏中雖是
第三語似第二自行蓋由文云照實為巳也又何意
語同第二自行故釋云為對化他乃成第三自行化
他也。

自行亦指化佗為佗
疏中化他權實之照皆名為
他此則自行相對中之權實也次云亦指為他者疏
中照權為他之文也此探領之兩他也。

雖稟小化
雖稟者蓋由經中他日巳下洎乎一代
五味之化並是探領法身之地久遠照機當施大小
之化。

應重云自方顯第三
應云探領自自他之權方乃
義足則成化他第一自行第二自他第三。

並是對法身為他
探領中聖人自等並非二乘所
有。

他即二乘所用
疏中化他之照名他又照權為他
並是二乘所用向非二乘事者疏中自行權實之智
名巳及照實為巳並是法身地事故向文云非耳。

三佗
齊教領中一他及探領中云化佗權實之照
名他又照權之他共有三他。

如釋籤引成論
成論云如經云善來比丘隨順我
法我則觀喜此似有貪如語調達汝是癡人食人涕
唾此似有瞋自言我是人中師子此似有慢等。

但有七緣
嘗檢興起行經而有孫陀利謗唯無乞
食一緣耳具有十惱而與大論文相出沒少異或恐
所引經本各別今依經略箋不復如經中前後次第
但依此次耳。

六年苦行
昔有太史子名火鬘與護喜共相友善
護喜勸令親近迦葉如來火鬘曰此禿道人有何道
哉因罵佛作禿道人故今生將欲成道故六年苦行
受諸辛勤償其報耳。

孫陀利謗
昔有淫女名曰鹿相時有博戲人名曰
淨眼因於樹下與相娛樂是時淨眼見鹿相衣服珍
妙乃殺之取衣而去是故今生受謗。

金鏘
佛一日乞食至里中見有破剅木長一尺二
寸出在佛邊佛知是宿緣踊身虗空乃至梵天鏘亦
隨至佛從天下鏘亦隨下於是世尊展足鏘從足入
等(云云)宿緣者無數劫前有二賈客各帶五百啇人
入海釆寶後水災忽至其第二賈客曾治舡訖所將
商侶即便上舡其第一賈客索未有舡便與第二賈
客爭舡而以鐵矛䂎第一賈客足便即命終第二客
佛是也。

馬麥
往劫有國王名曰槃頭請毗婆葉如來入宮
供養時有比丘名曰彌勒以病不行即為請食因過
梵至山其梵至山王見食香美便即妬害曰此禿沙
門只應食馬麥耳王諸僮侍皆云此等師王應食馬
麥以是殘報佛及五百此丘食馬麥九十日。

瑠璃殺釋
昔過去世轂貴飢饉時羅閱城外村中
有池是時人民捕魚食之是此池中而有兩魚一名
為䴸二名多舌自相語曰我不相犯橫被見殺願我
後世當應報此爾時羅閱林中釆魚人者今釋種是
其䴸魚者毗樓勒王是多舌魚者今毗樓勒王相師
惡舌者是。

乞食空鉢
經中無文智論云佛於舍衛受歲竟到
婆羅門城持鉢乞食時國王乃出制限令國人不得
與佛食是時民眾並皆閉門於是如來空鉢出城時
一老使人持破瓦器盛潘澱汁出門棄之語佛曰今
此弊食須者可取。

旃遮女謗
昔世有二比丘一名無勝一名常歡喜
國有長者妻名善端是二比丘往來其家其無勝比
丘斷諸漏盡具六神通其長者妻以四事供養生殷
重心若供養常歡喜者心即微薄於是常歡喜便生
嫉妬謗無勝者與善端通而以恩愛受供養耳(云云)
常歡喜者佛是也善端者旃遮女是帶盂起腹來至
我前曰汝前與我通使我有身今當臨月事須蘇油
帝釋扇佛化為一鼠嚙於盂帶盂忽墯地。

調達推山
昔有長者名須檀子名須摩提其父命
終有異母弟名修耶舍須提念言若異母弟在者所
有財產當須共分即便設計往耆闍山有所論議共
至山巳即推置崖底以石槌之即便命終時須檀者
淨飯王是須摩提者佛是修耶舍者提婆達多是。

寒風索衣
興起行不出他經未檢。

雙樹背痛
昔羅閱祇國大節聚會有二力士一剎
帝利二婆羅門時共相撲婆羅門謂剎帝利曰卿莫
撲我我與卿財其剎帝利摩為屈伏二人俱受王賞
其婆羅門無報恩意如是至三都不報功後又相僕
剎帝利以右手捺頭左手捉腰兩足蹴之挫折腰骨
如折甘蔗剎帝利者佛是婆羅門者調達是也然經
中雖無乞食不得及寒風索衣兩惱而更有五百羅
漢被謗并骨節煩痛具則是十除羅漢是亦具九。

七覺在八正前
止觀第七云云何八正在七覺前
此應三句分別一三十七品皆是有漏二皆無漏三
亦有漏亦無漏如大論云正得初善有漏五陰善有
漏五陰即是煖法之前尚於八正云何修耶初從師
受法繫心憶念名念處為求此法勤而行之名正勤
一心中修名如意足(云云)當知道品皆是有漏(云云)
婆沙云若修八正在七覺後亦得是有漏亦得是無
漏何以故依八正入見道即是亦無漏又亦漏亦無
漏即是對位意輔行釋云世第一前亦是有漏見道
巳去亦是無漏。

是老死誰老死
阿含云十二因緣從無明至老死
若有人言是老死誰老死皆生邪見乃至無明亦復
如是若說無誰老死當知虗妄是名生空若說無是
老死當知虗妄是名法空。

大經中大乘治門乃至用常
大經云有優婆塞受
持五戒威儀具足名曰威德無垢稱王深樂觀察諸
對治門所謂苦樂常無常淨不淨我無我實不實等
常樂觀察如是等法對治之門(云云)下記文云既是
無垢稱王所用亦不近也。

是五力位
對位道品也煖位正勤頂位神足忍位
五根世第一位五力故云耳。

疏入修慧煖位
煖本思慧修入頂忍今云入修者
多是入修位方便。

大論斥權
論云首楞嚴經中有未發心與記有適
發心與記他人盡知之云何二阿僧祇不知作佛(云
云)言不知者乃權說之故論斥之。

非謂全無
若迦旃延及諸佛所計云三藏菩薩不
斷結為大論所斥者灼然是權也若據阿含三藏菩
薩不妨自有實行者。

豈以會二
古人謂法華只會二乘。

進退二釋
彼引大論大鵬之喻如大鵬鶵從一須
彌至一順彌若身墜地名死苦若未至地名死等若
至地者謂四果更不發心名為死若未至地者謂初
二三果有發心不發心之故曰進退。

無復前後
若論前後須云苦法忍苦法智乃至道
比忍道比智。

餘三徧攝一切見惑
消三百由旬用五下分為一
百者但取貪瞋二分耳若身見等三本是見惑也以
俱舍五下分是見思舍說故前疏中銷二十年中以
五下分五上分惑合譬是斷思者是。

廣如俱舍
頌曰由二不超欲由三復還下攝門根
故三或不欲發趣迷道及疑道能障趣解脫故唯說
斷三疏釋云一身見二戒禁三疑四貪欲五瞋此五
在欲界故名下分由二不超欲由三復還下者由貪
瞋二不超欲界設有能超上生有頂由身見等三還
生欲界故說貪瞋如守獄卒身見等三如防邏人有
說言下分者謂下有情即異生也及取下界謂欲界
也前三能障超下有情後二能令不超欲界故五皆
得順下分名問如諸預流斷六煩惱云何經說但斷
三結答此有二師第一釋者頌曰攝根門故三言攝
門者謂身見在一門即苦門也戒禁取在二門謂苦
道門也疑通四門謂四諦門也說斷三種攝彼三門
故說斷三巳說斷六言攝根者謂邊見依身見轉見
取依禁戒取轉邪見依疑轉故說斷三種攝彼三根
故說斷三巳說斷六(云云)五上分者頌曰順上分亦
五色無色二貪掉舉慢無明釋曰一色貪二無色貪
三色無色掉舉四色無色慢五色無色無明由此五
種能令有情不起上界故名上分以貪過最重故兩
界別論(巳上正文)若五名義新疏不釋今記云染彼頌云
貪染即貪也無明是色無色癡慢是得禪者高舉掉
是者出禪者尋伺。

斷少思惑
此乃外道得禪者能斷是名伏為斷非
約斷論斷也以必無先斷思後斷見者。

第四五合為一段
前開科為五一捨父逃逝下名
父子相失譬二父子相見譬三傍追二誘譬四從心
相體信下委知家業譬此非領上近遠乃追取方等
大品意耳五付家業譬即法華也又第四第五共為
一付財譬(云云)今此中意者以二誘是鹿苑中意若
合第四入在第五者則大科中無方等般若文也。

索車文促
鹿苑免難之後即便索車而經中不別
云方等般若機情之異故云文促。

受行悟入
前記云機會即受隨聞轉觀即煖法去
名行至世第一名悟初果名入以小例大亦應可知。

疏隔凡成聖
隔應作革謂改革也。

現瑞表彰各別
今經六瑞俱表開權彼經瑞者世
尊二月十五日告滅疏云是表法也二月仲春仲者
中也即表中道又十五日月滿之時此表圓常也又
佛集眾一以聲二以光洎至十方大眾集巳世尊收
聲與光皆從口入則表息照三障是故人天哭云聖
慧日光從今永滅此又表無常也。

領解近遠迹乖
今經探領法身地垂化之意彼經
只領五時一代之事如云從牛出乳乃至從熟蘇出
醍醐。

述成被根不等
今經三根各有領解而如來各有
述成彼經無此。

付囑有下有此
今經付囑下方自有六萬恒河沙
菩薩各帶六萬恒沙眷屬等於下方空中住彼經只
此土流通耳。

佛定巳起不得說者
說應作證若如來從三昧起
而多寶不得來此證者集經者何不先安品於未起
定前況復疏云多寶來證。

民有多少
民則機也如華嚴教二民多鹿苑教一
民少餘部準說。

資產所出
或諦理為資產行位為所出或修行為
資產聖位為所出。

具有二義
玄文云若作寂場之華嚴此非次第今
依法性論純根菩薩三處入法界初般若二法華三
涅槃般若入法界即是華嚴海空又華嚴時節長昔
小機不入如聾今聞般若即能得入。

補處豈多
無前三教之補處也。

鹿苑之後說戒善耶
除見思糞正在鹿苑自此之
後若都為出世者何十二年中為無事戒只說六句
戒經十二年後廣制戒法持戒者生天如何都判出
世。

未改小途
執羅漢果而無希取一飡之意是不遊
大逕也。

從二使來是密
都將法華判為密教非矣。

教作即是探領文
此文即是適願也雖不合探領
中適願取上文齊教中除糞適願兼之以由兩適願
是同故。

故便言之
前見相中云此或是王今此中有長者
號以長者如王次便言之。

旁論授記
入法界品未見彰灼有授記語但諸知
識勸發菩薩心故得云旁。

劵約
劵音勸釋名云券綣也相約束繾􂑆為恨中
央破別之刻數此用鐵作刻記物數也今國家賜功
臣用此為誓名為鐵劵者是。

隨修隨賞
住前加功名修八相作佛名賞。

巳辨異竟
前文云若住二乘位中轉教名二十年
二十語同各有所以。

疏上合有二
長行合中有二初我等以三苦故至
迷惑無知合兩門無機次知樂小法合放捨。

疏無不捨及通泰
長行中有下劣之心亦未能捨
并漸有通泰。

經諸法空寂
陰界入法悉滅無餘。

無生無滅
真理清淨了無去來。

無大無小
理性元同無三乘異。

名為習果
以無牽生不名報果玄文云類如二乘
之人無漏法起酬於習因得是習果也無漏損生非
牽生義故不論報。

經得其果報
此即報果也玄文云朗然大覺無上
菩提名為習果報果者即大般涅槃涅槃即報果也。

別被是填願中終
中應作之。

疏五戒十善冷水洒面至遮貪欲熱恩
章安今文
以貪欲入三惡為皆向人天為面至次文得一日價
除見思寒熱方是涅槃若前長行中疏云知有小善
宜以灰斷理水除見思熱今得醒悟至四真諦方名
為面問章安以入三惡為皆人天為面大師以人天
為背涅槃為面兩背有殊二面甚異所以者何答此
乃迭論背面耳不可以兩背名同而謂二面義一或
約大乘釋之以證真為背入中為面有何不可但經
文次第當小化之首未合言之況復前記文云有向
涅槃機故名為面非謂洒彼涅槃名面若然向涅槃
機尚在人天。

物不答施於天地子不謝生於父母
此二句本出
魏志劉引用之魏有臣僚受曹操祿重欲收吳蜀以
報國恩遂拜出師表云物不答施於天地子不謝於
父母可以力報難用筆陳。

* 藥草喻品

顛倒功德
論云對治顛倒求諸功德增上慢心以
求世間中諸煩惱染熾然而求人天有漏果報為說
火宅喻今消顛倒功德者只是五戒十善及禪定等
不出三毒四倒。

謂與如來乘等
如云我等同入法性。

大乘上慢人
論云大乘人一向決定增上慢心起
如是意無別聲聞辟支佛如是顛倒為說雲雨譬今
消大乘人者是三教菩薩也於小起慢耳。

取非大乘
論云有功德人增上慢心聞佛說大乘
法而取非大乘說輪王治今消有功德人者入位二
乘。

無功德人
論云無寶功德增上慢人於第一乘不
曾修習諸善根本聞第一乘心中不取說毉師治今
消無功德者未入位人。

理似不成
七喻只是喻施權開權天親論主所用
法喻似如參差故記主次文示其大旨也。

不指大車邊
大車者中周顯實之本意也若火宅
但是三界聖人取機處耳。

正用領付之意
窮子更有父子相失追誘等譬今
論主且指般若法華領付意也。

今品云出生者
他見一地所生便謂是從一出多
之權也。

一不知同
一地所生一雨所潤。

二不知異
而不自知上中下性。

生無生慧
生謂三藏生滅之慧。

藥草在今藥之草
或欠一字應云名藥之草或多
於三字應云藥草在今故名藥草。

言通意別
語草木是言通潤中草是意別。

言別意通
別言二乘通開一切。

述其不及
經云如來有無量功德乃至云汝等說
不盡。

及以復宗
經云汝等迦葉甚為希有能知如來隨
宜說法。

扶蔬
蔬應作疎或作疏。

暐曄
上羽鬼切下域輙切。

亦合證
合應作引謂指我等今者真是聲聞引證
文也。

利益妙後
彼云因緣所生法即空是中上草小樹
樹等益即假是大樹益即中是一實事益。

四藥治見
彼文四藥者即四念處也前三教念處
是權法治見圓教念處是實法治見若治思惑者四
藥亦三權一實準說可知。

權法少分
前疏科經為四一又以他日是取意領
先以權智久欲凝宜二見子憔悴是領久知方便是
其玩好三脫妙著麤領久知歡三車四親教子作是
領久知適願受行悟入當知權法有四若教作者但
四中之少分耳又經中語諸作人是道品七科法也
語諸作人是四念處亦七科之一耳非少是何。

具如前釋他日
前文云化他權實之照名他又照
權為他引此以證法也。

引論破小
慈恩引唯識論證二乘以無佛性。

前釋尚總
兩處領權兩處領實。

大意同前
本迹同前本為智地迹為草木觀心亦
同前引即空是中上草等。

示迦葉之徧領
迦葉如餘八法界亦如也次云徧
領一攝一切者是也下記中又云迦葉領巳即攝一
切以圓對徧即領教初阿後荼徧領無別。

驗領有窮
語未及他。

十界各各自有因果
各具因果性雖名為橫今辨
七方便具了因種聞圓辨起故名為橫下記中云一
人身中尚具於十況不具七一人既爾多人亦然。

七人各七
七者所具法也如聲聞具緣覺菩薩法
如下有上機之類若菩薩具緣覺聲聞法者如上有
下機之類也先後相望者聲聞本法為先具菩薩法
為後菩薩亦本法為先具聲聞法為後餘五各具及
先後亦爾此亦名竪也若七人各一謂聲聞小菩薩
大亦名為竪此七單論。

七人傳入七人入實
傳入則自淺之深入實則捨
凡入中或捨偏入中下文云人有橫竪者深淺則竪
入實則橫是也。

具對諸法
一總名諸法二五乘七善三五時及佛
能被之法故名諸也以諸法中各對一實一實即一
地也一地總貫下文之一實故云耳。

疏攘彼受此
攘汝陽切以手禦物曰攘又揎袂出
臂曰攘今謂推去彼而受此。

初有人
初字似誤寫在此。

其理不成
經意本以一地譬一實理古人繆以賴
耶中含藏種子用譬一地故云其理不成。

對五陰世間
初有人之初字合安於此句之上云
初對五陰等。

而謝俗子
謝者不可及義。

如玄文釋法中
彼引經云淨名觀身實相觀佛亦
然華嚴心佛眾生三無差別謂心佛生三是差也心
佛生一是無差也。

橫竪例知
即空故竪即假故橫雙照空假而橫而
竪雙非空假非橫非竪。

關中唯遠
生公見經中聚砂成佛道便謂聚砂不
受人天之近報即遠達佛道非矣。

中越三人
藏教緣覺及通教二乘。

一者善體
七方便善體是性故。

體性具存
權即體內三千實性。

各對諸乘
四倒三道障人天六蔽障菩薩四住障
二乘五住障別圓人。

一藥一病具對十界
阿伽陀藥有空假中所病理
惑亦三惑異藥病竪對十界可識。

習因報果二義各別
山川本喻報果古用譬習因
非矣。

疏約心論法
法謂法塵也故記中約所緣以辨心
本是一因緣六塵遂成六識若約法論心者若無六
塵遂無六識。

洿字
本是哀都切今記主為合用窊字遂作烏華
切下注字並烏華切。

涇渭㶚滻澧澇
並如字。

與彼陰入不即不離
涅槃經中五陰神我謂之六
法以六法與正緣了不即不離輔行云不即故非不
離故是理具故是本迷故非。

間糅
下女救切如今家第六義他移在第一又將
山川溪谷中之土地合在三千中明此是雜糅。

經一切智地
釋論問曰一切智一切種智何異答
有人言無差別有人言總相是一切智別相是一切
種智因是一切智果是一切種智略說一切智廣說
一切種智。

陰廣質大
圓佛中道之質大妙應十方而陰廣。

陰狹質微
權佛證真而質微但應六凡而陰狹。

無電無雷之雨
藏通二佛所說之法。

無雨之雲
下疏中云應身不說法如須扇多及多
寶佛以此雲不含潤故。

不須用華嚴中六天四域
彼經婆竭羅龍王降雨
六天四域形色不同他化如天香華化樂如詹蔔兜
率如摩尼寶夜摩如幢蓋忉利如如意珠四天王如
甘膳北俱盧如瓔珞東勝身及西牛貨並如薝蔔南
洲清淨水彼喻菩薩中道無作妙用。

只借阿含為譬
但用經律異相電師鬪及五事無
雨為譬則巳。

從所顯能
草木是所雲雨是能草木既異雲雨亦別。

以心所當之
十心數中有定慧二。

習報因等
諸論謂毗曇與成論等也論云今生煩
惱起名習因成業即報因後生煩惱名習果若痛名
報果若出世因果者如二乘人無漏法起酬於習因
得是習果但無漏非牽生法故無報果。

彼六蔽度
止觀云檀發相者若於坐禪中忽見福
田勝境三寶形像等皆是報果發相次都不見諸相
但心中鬱然欲行惠施供養三寶皆是習因發相乃
是戒忍等(云云)次六蔽者若見三寶師僧父母形像
憔悴或裸袒或寺宇空荒並是慳蔽果報相等。

三達
宿命達過去天眼達未來漏盡達現在。

疏或時但合為五譬
將第三合在世界土地密雲
譬中。

疏差別配如上說
如山譬菩薩五陰谷譬人之五
陰等。

放光照地獄
大品云如來放光照地獄眾生苦惱
生齊六天又玄文中云苦除是果益生天是因益。

說方等經
即婆藪仙事。

以此為例
有漏無漏苦與樂例。

  
  * 合無差別譬
  
  * 一相一味雙合一地一雨
  * 所謂下雙釋一地一雨
  * 其有眾生下合草木差別二
  
  * 初合眾生不知
  * 二所以者何者舉能知人
  * 一相一味下無差別意合一地一雨
  * 其有眾生下差別意合上草木
  * 所以者何下釋成兩意

開合多少
今此中境三因三果三乃是約位竪辨
若約竪論橫者境是法身中三因是般若中三果是
解脫中三開為修六性三則多合為修二性一則少。

本有三道
籤云清濁雖即由緣而濁成本有指要
云從來未悟故濁成本有。

並由迷中實相
果地依正融通並由眾生理本。

疏但不次第
理應合地畢便釋地今却雙合雙釋。

釋籤第七
彼云無明之與法性遍應眾緣。

起住二門
有人謂住是真如門起是生滅又有云
住性起修是修性門今恐起門指前佛種從緣起疏
釋云無明為緣則有眾生起正教為緣則有正覺起
此起通染淨也住門指前是法性法位疏釋云緣有
染淨同以濕性為波故皆以如為位同以波為顯性
故皆以如為相此住亦通染淨今此銷釋亦曲辨也
或後來見起住二門別有所出則當去此。

疏句句例作差無差
且如解脫者有差無差一切
賢聖皆以無為法而有差別此無差即差也七種方
便皆是一性此差即無差也乃至一離對七離一滅
對七滅說差無差等。

通論理教具有三法
一相則理性三法一味則教
談三法若以吾亦不久自住其中合云至於三德而
云至種智者從智取境故。

此三從別
類種中低頭舉手緣因種三乘解心了
因種有心作佛正因種望彼性種三因體同顯今類
種三因從別。

若爾般若解脫等
此唯問性類二法身也疑云若
般若解脫有性有類二義不同斯亦可見未審性種
法身與類種法身為同為異。

諸教諸界
四教十界各辨性類難為具陳若四教
辨略如記。

達分即為二解脫種
達分者前五記云涅槃名解
脫所修善根不住生死名之為達聲聞三生支佛百
劫解脫之分名為達分即有餘無餘二脫也。

隱顯並別
三德在纏名隱出纏名顯三皆在性則
並二從修有則別前巳具箋。

相體性三既通始末
種通性類既徧十界則相等
三法合具事理且如四惡趣相者則遠表不如意處
體者摧折麤惡色心性者黑分自性難可改變乃至
佛相即菩提相緣因為相也體者自性清淨心正因
為體性者智願不失了因為性也此取玄文約十界
事以辨若約理者相體性三只是三德始自地獄末
至妙覺互融互攝如來能知。

亦應例知
亦可以性類寄相等以說謂性相類相
性體類體性性類性。

不必一念
約事且辨果隔一念且辨因通。

或約三諦
俗諦則差真諦無差中諦非差非無差
也若約十界者九法界差佛果無差十界性同非差
非無差。

對界為境多少不同
四教明界如止觀中藏通七
八別圓九十又藏通菩薩或六或七或八九十未斷
惑故六入空故七八弘誓故九果滿故十果頭無人
一切俱九以實形權一切七八開權顯實一切俱十
今以三慧寄界以說大略七八為少九十為多應說
出之。

觀體巧拙
巧拙從喻大論云譬如用針藥名為拙
度用呪術者名為巧度亦如二度若用草筏名為拙
度用方舟者名為巧度。

念等即能聞等
以何法念即能聞何法思即能思
何法修即能修當知以所聞為因念等及能聞以為
所緣。

三境
所聞所思所修。

境必從體得名
因智故境。

體必從境立稱
因境故智。

防自陀計
不因體故境不因境故體自生也因體
故境因境故體他生也體境相資共生也非相資者
無因生也。

及成所為
分證體名。

有無量名
涅槃經云猶如涅槃亦名無生亦名無
出亦名無作亦名無為歸依窟宅光明等。

如云多諸名字
大經云解脫亦爾多諸名字遂說
百句解脫。

光宅諸文皆破三祇
如玄義引光宅謂狹下短是
也云菩薩伏惑未出三界是位下只伏四住是短等。

事理徧收
事謂草水理謂地雨。

疏不如長行開譬如合次第
長行開合參差偈文
開合齊整。

新經乃至尚非自報
斥唐譯華嚴不善梵音謂若
以遮那便同為一音則遮那是報也而不知遮那翻
為徧一切處是法耳況他受用尚非自受豈可報是
法身。

地上清涼
消涼本是果報益耳如地獄八熱得涼
風之類是也若疏中除九十八種熱惱合是中草益
故記主指六根除見思熱與清涼同故云亦且。

百穀
楊泉云黍稷麻豆麥是為五穀每穀各二十
種是為百穀。

進退兩解
三藏菩薩上草名進若木義可例於草
分上中下是則小木者三藏菩薩也。

棄舊經論
三藏菩薩四階成道出婆沙通教十地
三乘共行出大品五十二位出瓔珞四十一位出華
嚴舊譯菩薩四種不同近人混為一。

不可二木唯在三祇
本喻通別菩薩耳用斥迷教
者。

通別二解
三草二木則別木開為三則通。

邊際定力
俱舍云徧順至究竟謂從欲界入初禪
次第至有頂復從有頂入無所有處得邊際名具如
前巳箋。

論釋義不正耳
唯識論天親造若言令分段身延
至變易或弘論師及譯論師釋義不當非天親咎。

住四位身
若云三位則合人天若開人天并通別
菩薩則四位。

餘三巳有彰灼明文
人天云漸次修行通教云求
無上乘別教云度諸眾生皆不云最後身。

通別增長
在昔調熟通增長今經開權別增長。

亦隨諸教二種雲雨
三教果佛及因菩薩。

五百羅漢有七菩薩見解以不
婆沙論乃五百羅
漢所造七菩薩者本業瓔珞經佛告文殊普賢法慧
功德林金剛幢金剛藏善財童子汝見是眾中敬首
菩薩問三觀法界諸佛自性清淨道一菩薩所修三
觀法門不。

瑜伽尚別
亦不可小乘位行而判釋之。

開譬頌初巳云汝等迦葉
汝等迦葉本是長行復
宗文也記云偈初耳。

先以日月譬用歡佛智
經云譬如日月光明照於
世間若作善若作不善若高處若下處若香若臭諸
處平等光照無偏如是迦葉如來應正徧知一切智
智心之光明於諸五道趣眾生受生之中如其信解
大乘緣覺乘聲聞乘中為說正法平等而轉如來智
慧亦無增減。

佛以瓦器譬之
譬如瓦器等和土泥而用作器或
有盛沙糖器或盛酥器或盛乳酪器或盛惡糞器泥
亦無異而物著其中隨所受量器則種種別異施設
如是迦葉此唯一乘所謂大乘無有二乘及以三乘
慧命。

若覺體等
若覺諸法體等涅槃彼亦唯一乘無有
二三。

說生盲喻
譬如生盲作如是言無有好惡等色可
見亦無有日月星辰可見時有良醫見彼生盲發於
悲愍詣雪山頂觀察採藥或令盲者咀嚼或為針剌
或與火灸或以藥物相和飲食和而與之時彼生盲
以方便相應故即時得眼見日月等。

譬諸凡夫
生盲者即是六趣流轉中住所有眾生
等(云云)經中又喻彼生盲人雖得眼開未斷渴愛無
五神通若得神通具諸功德五通淨眼者即是菩薩
如盲得眼即是聲聞緣覺乘上所箋注並是略取笈
多添品法華中文及至重頌文旨大同然經中先大
乘次二乘與記少異。

* 授記品(此品畢持品並第八記)

業似先違
昔得無漏業而不稟大化。

事似先違
四攝同事故外現是聲聞。

須除通釋
先違後順三乘皆然內秘菩薩方是別
意。

由不退位至不退行
淨名疏云見理方是不退位
也住理不動能生眾善喻之如地因中得理有向果
之義故云行也若三藏菩薩不退者三祇行行入暖
頂忍即不退轉地若約數論而以忍法三品分三不
退若旁成論約四念處為位不退煖頂為行不退忍
法為念不退若通教者從性地至六地皆位不退七
地為行不退八地至九地念不退別圓可見以彌勒
沒實用權被訶。

有見須破
能所未忘名菩提見思益云若有人計
有得菩提而發願者如是之人諸有所作皆為邪行
金剛般若云若有我人眾生壽者相即非菩薩實無
有法發阿耨菩提之心意云若有我人相者亦是菩
提見。

所得記近
藏通二教但斷通惑盡而得成佛。

生染著心
三教菩薩纔得記巳不知教權各生染
著。

為顯衍門
以圓為衍。

衍門破小義兼三教
法華妙席豈有方便及三教
四門可破耶然既曰開權須開一代故對昔以說。

應言現未但是文略
經云我等為沙彌時各各教
化無量百千萬億恒河沙眾生從我聞法為阿耨菩
提乃至云爾時所化眾生者汝等諸比丘及我滅後
未來世中聲聞弟子是也此文兼現未。

疏首楞嚴有四種記
密記者淨名疏云有菩薩心
行未熟若聞受記心則放逸也然又彼經通四教若
發心等三者彼經云通等三教外凡為發心內凡為
現前八人并見地為無生也。

巳知他不知發心自誓等
經云未獲如來四無所
畏發心自誓未廣及人亦復未獲善權方便(云云)自
誓者如佛道無上誓願成之類也既巳自誓佛則記
之但巳自知之耳今恐於是凡位人也。

眾人盡知巳不知
經云發心弘普廣及眾生得四
無所畏發心曠大有善權方便教化眾生此乃入聖
位人也。

皆知者位在七地
經云第七住地分別空觀不計眾
生有染著想初發道心不生此念我後成佛度爾所
眾生不度爾所眾生(云云)此一位人者如記中所示。

皆不知者未入七地
經云未入七住不退轉地雖
有善權方便信樂三尊供養承事諸佛世尊然未得
如來無著之行未能淨佛國土教眾生(云云)亦在凡
位中也。

遠者不覺
經云善男子善女人受如來決遠者得
決近者不得如此人等彌勒身是何以故此善男女
等諸根具足不捨如來無著之行是故受決遠者自
覺近者不覺(云云)經中云遠者自覺疏云遠者不覺
或恐文誤或經本異。

近者不覺
經云善男子善女人受如來決近者覺
知遠者不見亦非眾會所能測度如此等人在菩薩
位未能演說諸賢聖行今師子膺菩薩是也眾相具
足不捨本法於無相法中不壞法性是故受決近者
覺知遠者不覺(云云)經疏近遠語異準知。

近遠俱覺
經云善男子善女人眾行具足行不思
議無量佛事超生死海至無為岸乃至云徧於十方
無量世界作不思議顯佛功德今柔順忍菩薩是也。

近遠俱不覺
經云善男子善女人受如來決近者
不知遠者不見如此等人眾行未具未得善權方便
雖復去離五欲之中未能備悉如來法藏今等行菩
薩是也。

化道同故
隱實示權。

此亦不然
他人據論決定不與有人救之謂法華
亦與記此亦繆救故云不然。

言根敗者迦葉即其人也
淨名經迦葉聞不思議
品巳謂舍利弗言譬如有人於盲者前現眾色像非
彼所見一切聲聞聞是不思議解脫法門不能解了
為若此也乃至云我等何為永絕其根於此大乘巳
如敗種一切聲聞皆應號泣聲震大千。

引之不足
現於身土誘引眾生猶尚以為法門未
足。

如歡喜也
如應作故。

破菩薩退為小惡
對治中意似如方等中圓此亦
不然如向文衍門破小意也。

疏此中授記亦用譬喻
經云如從飢國來忽遇大
王饍。

經雖有魔及魔民皆護佛法
魔名殺者今經何故
護法此須權行以釋也薩遮尼犍經第二云南天竺
國有大薩遮尼犍子與八十八千萬尼犍子俱遊行
諸國教化眾生(云云)又云佛告文殊師利我佛國土
有諸外道尼揵子等皆是如來住持力故為欲示現
不可思議方便境界何以故此諸外道等皆是住不
思議解脫門故乃至不捨三寶教化眾生今經魔等
頗類於此。

* 化城喻品

非化作故至具眾德
大般涅槃體是三德故非化
也無惑可破非禦敵也權實體冥理性即也一諦三
諦具眾德也然疏從昔合記出今意。

通方義立
機應合辨也若從名說先從機論後從
能引。

在昔斥奪但云不堪
淨名斥云如龍象蹴踏非驢
所堪等文是也。

是極是化
實即權。

是極非化
權即實。

幼稚等文
前疏中云二萬佛所教無上道大善微
弱名為幼稚。

信解譬喻題通意別
通權通實信解領四時則權
領家業則實譬喻語三車則權與大車則實是知通
說昔權別顯今實。

藥草化城題別意別
說草為藥語城是化意在於
實。

陳如記後方領
陳如領解云世尊我等常作是念
自謂巳得究竟滅度今乃知之如無智者乃至以無
價寶珠繫衣喻喻。

疏攢䏶
攢在丸切恐非義應作鑽。

疏兩山是二諦
立世阿毗曇云世尊說有大地獄
名曰黑闇此中眾生自舉手眼不能見雖復日月具
大威神光明不照彼邑諸佛出世大光徧照因此光
明互得相見住在鐵圍外邊名曰界外是寒地獄中
間狹處八萬由旬以彼此世界名一鐵圍名曰兩山
用表真俗修托事觀。

疏請轉滿教
經云為分別顯示令得是智慧與華
嚴談佛慧同。

諸轉半教
東方偈云以大慈悲力度苦惱眾生東
南方偈云顯示諸法相度苦惱眾生以三藏教初厭
苦故餘兩偈意並半教語。

請轉對半明滿
經云擊于大法鼓而吹大法螺普
雨大法雨即是方等改號四教勝進也。

請帶半明滿
經云繫甘露法皷度苦惱眾生諸句
大意同般若。

請廢半明滿
經云我等志願如來知見深心所念
佛自證知與方便品云佛之知見是同。

色無色般
色無色般雖各有多種略但三根且如
色般則生般為上有行為中無行為下又若上流則
全超為上半超為中徧沒為下此色般也若無色般
準俱舍云行無色有四謂生有行無行上流若生般
乃至無行義分三根者準色般以說若無色天更分
全超半超徧沒者準三根義。

具如玄文七種二諦中說
說開合意也玄云但點
法性為真諦無明為俗諦於義即足但人心麤淺不
覺其深更開拓則論七種二諦二二諦更開三種合
二十一種二諦玄文廣釋謂但二諦則合七二諦則
開七二諦則合二十一諦則開。

應約四教五味以明開顯
四種四諦以對四教如
常所明五味者亦部中教有多少以判麤妙則三種
四諦為麤醍醐開權一切俱妙。

疏寶雲經三乘毗尼
諦緣度各通三乘如寶雲毗
尼律法制身口亦通三乘。

具明所以
六度一法二乘自行菩薩化他。

三脫對三念處
止觀云性念處是直緣諦理共念
處是事理合修緣念處是徧緣一切境法後證果時
成三種解脫羅漢謂慧俱無疑也如次以對三念處。

具足事定
觀練熏修。

經第四說法時
如涅槃經云我初為五比丘輔法
輪次為耶奢富那五比丘次為郁伽長者五十人次
為頻婆娑羅王無量人次為優樓頻羅迦葉五百人
次為那提迦葉等五百人次為舍利弗等二百五十
人轉輪彼佛二三四時與今佛小同。

十種六根
六根各十加五眼之上加智眼光明眼
出生死眼無礙眼一切智眼成十眼也餘五例眼前
巳箋。

今遇王子
從昔受稱。

六十
聲聞修行凡六十劫初二十劫在資糧位第
二二十劫在加行位第三二十劫方入見道位。

百劫
支佛修行凡一百劫初二十劫聲聞資糧第
二二十劫聲聞加行第三二十劫緣覺資糧第四二
十劫緣覺加行第五二十劫方入聖位。

今光明經一生十地
最勝王經生身菩薩有一生
超登十地既有虎狼等難故彼經佛說神呪一十篇
每一篇護一地等。

若指他佛為平等者
如前古師謂彌陀來此土著
弊垢衣呼為平等意趣。

橫論土體與教相當
以四教次第對四土則二二
成橫。

竪論約土用教多少
淨名疏云四教所化未斷有
為即是凡夫或斷不盡即是聖人為此所化取於同
居淨穢諸土若四教所化斷有為盡為此所化取有
餘土若別圓二教所化斷有為盡見真中道無為未
盡為此所化取果報土若圓教所化無為將盡為此
所化取最光土政此乃以四三二一教下多上少用
對四土成竪。

見三得法戒
俱舍疏云且見道位見前三諦於一
一諦各得法戒二種證淨證三諦法緣彼起信有法
證淨道起之時無漏戒俱有戒證淨。

見道兼佛僧
疏云道是道諦也見道諦位兼得佛
僧兼言謂顯亦得於法及戒證淨佛無學法是道諦
攝緣彼起信名佛證淨成聲聞僧學無學法亦道諦
攝緣彼起信名僧證淨故唯道諦在佛僧也見道諦
時若約現行唯有法戒二種證淨言有佛僧者約得
修說以於此時修得未來緣佛僧信故見道諦具四
證淨。

法謂三諦全菩薩獨覺道
疏云此所信法也謂若
集滅全名法也於道諦中菩薩道及獨覺道名法以
菩薩與獨覺唯有一人不成僧義名為法聖所受戒
與現觀俱故一切時無不亦得又解云此明法戒通
見四諦也。

信戒二為體
疏云出體也以所信別故名有四實
體唯二三寶證淨以信為體聖戒證淨以戒為體故
體但二耳。

四皆唯無漏
疏云四種證淨唯無漏法以有漏法
非證淨故問為依何義立證淨名答證四諦理故名
為證正信三寶及妙尸羅故名為淨離不信垢信名
為淨離破戒垢戒名為淨由證得淨立證淨名此四
次第者信佛如良毉信法如良藥信僧如看病者由
信心淨故發聖戒是故尸羅說為第四要具前信此
戒現前如遇三緣病方除故。

得法界二
界應作戒。

前釋應方便譬喻品意
以此二品並略二蘇故方
便品云以方便力故為比丘說此阿含也便即云於
諸菩薩中正直捨方便但說無上道此法華也譬喻
品云諸子聞說三車爭出火宅乃至云於四衢道中
露地而坐此鹿苑也即云爾時長者各賜諸子等一
大車此法華也。

次釋應信解品
五味具足。

雖有略頌等文
此釋疑也既云三周等文各有長
行偈頌何故法說於略開中更一長行偈頌故釋云
非正開顯但屬釋迦章中即推世雄不可量乃至引
之令得出文是。

雖云先智次教
疏云於一切法下約教明開權顯
實如來觀下約智明開權顯實雖有此二但合在述
成中共為一意。

豈有大乘回向而齊小乘上忍
因次以斥慈恩不
明位次之非纔聞初地見道二地修道便謂地前十
住以齊小乘煖位十行齊頂十回向齊忍而不知論
中初地見道二地修道妙覺無學道乃是借三藏淺
深名位以名別教菩薩位耳。

頂法仍退何能徧遊
十行身通備知藥病周遊法
界徧歷五道具菩薩行豈齊小乘頂墯位耶。

忍無出觀之文安能法界回向
小乘忍位觀上下
八諦念念相續無出觀時豈比回向十方化往回事
向理普使群生登十地耶。

論中破外破小
本論云悟者令外道眾生生覺悟
故入者令聲聞小果入大菩提故是皆為一乘故。

七種生死至割二死於荒外
七生死者一分段謂
三界果報二流來謂迷真之初三反出謂背妄之始
四方便謂入滅二乘五因緣謂初地巳上六有後謂
第十地七無後謂金剛心今破意者汝既自立七種
生死釋五百義何故捨二而但用方便及以因緣足
於三界為五百耶如汝所釋是寶渚之外更有有後
及以無後捨而不用故名為割荒謂八荒亦四海之
外亦荒服外巳上並輔行文。

疏但取三種開為五百
是開分段為三百足變易
中間以為五百。

合反出流來
向皆雖異真妄同源故且合論。

疏六地與二乘齊功
記云共行又云非別知是通
菩薩也且不可以玄文借別名通用別第六地齊二
乘也然七巳辦地方通惑盡可齊其功今言六者八
人見地同斷見故合。

又以二乘功齊
以應作與。

大經三文
下疏云一至菩提心二至菩提心三至
大涅槃門下釋云菩提心是至因菩提涅槃是至果
上智斷二德。

界內外教若剉若引
五人者三藏界內教也得記
者圓妙界外教也涅槃權說五人剉在席者法華實
談得記引當機者。

牟尼說法蘊
俱舍云牟尼說法蘊數有八十千彼
體語或名此色行蘊攝若一槩同是俱舍應攝華嚴
九會。

五百阿羅漢
俱舍婆沙並是五百羅漢所造亦應
是華嚴經中法慧功德林金剛幢金剛藏四菩薩說
住行向地同耶。

世品
俱舍世品說成住壞空器世間等亦應是華
嚴藏世界寶莊嚴同耶。

賢聖品
明小乘七賢四聖及小菩薩。

定品
明小四禪乃至邊際定。

智品
明十智等巳上並俱舍品目用小大不類以
斥一槩。

論入不入
開三教權名入圓道本妙不入。

有依無依俱行曠路
煩惱中有菩提通也名有依
煩惱無菩提藏也名無依是知兩教二乘名行曠路。

疏初業不愚於法
初業謂四念處也在此位時知
諸法空欲求作佛。

亦借二乘以判別位
第九云眾生如牛新生血乳
未別聲聞緣覺如酪菩薩之人如生熟酥諸佛世尊
猶如醍醐。

皆云初發即是被接
彼經云有菩薩初發心與薩
婆若相應又云復有菩薩初發心即坐道場為如佛
釋籤云初人元在通教乃至乾慧亦得義云與薩婆
若相應若成別圓縱入初地初住亦得通為初發心
也乃至別教為遊戲神通者以存教道讓證屬圓故
也若入圓教借使住前亦得通名坐道場即是相似
觀行為如佛以此出被接意。

淨名亦爾
彈訶之時正當別接。

取小果者皆知真實
彼經十仙一名闍提那乃至
第十須䟦陀羅各執邪見佛皆開示俱為沙門故經
中結益皆云得阿羅漢果等。

以文狹故
不云二蘇。

若不釋此
釋應作識。

但非故惱
但惱亂之非下種義。

疏執三教取理
三乘教耳。

知見得不
菩薩得二乘不。

能詮因果
詮因教詮果教有為無為準此。

意亦如向
唯為果作譬。

經又復無水草
水澄渟以表定草差別以表慧二
乘無定慧則三百難過菩薩無定慧則五百難過涅
槃經云無水草者喻不修習菩提之道是也。

疏九次第定無渠流
初禪次第定乃至滅受想次
第定從一禪至一禪心心無間如水在渠流續不斷
故以為喻。

八解為浴池
因修八背捨果證八解脫大論云背
是淨潔五欲捨是著心若發無漏慧能斷三界結業
即名解脫今昔欲捨故以浴池為喻。

* 五百弟子品

先標五百
陳如記後即受五百記經云五百阿羅
漢得受記巳從此以標題也後一行半偈受七百記
以五百在七百前故曰先標。

五百是數
古人更立非數等句。

或助單半單滿
如瓔珞經中西北方單半者經云
演說此教開化一切人單滿者經云使我國土清淨
無瑕此但單半單滿無復施開。

六度互嚴
彼云若無互嚴尚不成密況復理耶何
者如檀無戒不結善道無忍辱感報卑陋無精進形
質尪微無禪便成散善無智不生無常猶如富人餘
事並闕餘五度準說。

乘戒各三品互相交絡
持上品戒則國無女人持
中戒國集女人而無欲事持下品戒於人身中而有
欲事若持上品戒好聞上品乘後以人天身於淨土
中唯聞圓實持上品戒好聞中乘後以人天身於淨
土中或聞通別持上品戒好聞下品乘後以人天身
於淨土中聞說若空中下二品乘戒各三準說。

十類眾生
十善各四謂自行十善教他行十善洎
見作隨喜成四十類。

大小緣別兩初不同
身子於大通佛所最初稟大
故今初周先開佛慧若阿若憍陳如最初稟小今因
緣周方受記別故記主云大通佛所初結大緣巳前
歷諸味中並聞三教故知陳如稟小為初。

墯落二義
前疏云一幼稚憶本戲處故墯落二都
無識執物不牢故墯落初譬著五欲墯三塗二譬善
弱謗大墯三塗文。

亦名智寶有二義
脫一寶字應云亦名智寶寶有
二義。

十種瑩治
二十一云如摩尼珠具足十事能出生
一切一出大海中二巧匠加治三檀清沙四除垢乃
至第十墮意雨寶。

亦唯在穢
有作穢土消文且三周結緣之機又何
甞在穢土耶今恐穢字誤只是佛字迹中指大通為
首上中二周結此。

經七佛
進說云如儒禮七廟祖宗有願故但七耳
又說云長壽天壽長八萬大劫若毗婆尸佛至釋迦
纔九十一中劫耳以長壽天皆見故取言為易。

* 學無學人記品

如通序中
疏云三藏中十八學人九種無學人通
教至六地名學七地名無學別教中或就功用無功
用記釋云功用無功用即約地住前後今此品三教
學無學圓機俱發故得記時正當圓教功用無功用
學無學之位也。

若約觀心者
若通序疏中觀心者文云正觀中道
不緣二邊中間即是無學能如是觀者是名無學。

* 法師品

單云憶持
信受念持開可為二憶持乃單。

此別論下
此應作次。

大經分九品
前第四巳箋。

如安樂行初釋四行
別分自他者三業修止觀名
自行誓願安樂名化他又俱通自他自行修四法勸
他修四法須四行中修止觀者疏云若初心欲修圓
行入濁弘經為濁所惱自行不立亦無化功。

中例可知
前五後三既論通別後結品名當知四
行亦應知是。

前判通別次從通四
前別者三業自行誓願化他
化也從通者修四行者通名法師品。

故知自他亦有通別
指前五四三中之自他而為
今二法中之自他。

別論各別
四人自行一人化他。

通論互通
自軌化他俱稱法師。

釋出其意
魔本著有若諸行人心有所著則為魔
攝若能了達諸法性空則魔不得便謂魔界如佛界
如等。

五行攝一切行
且如戒聖行則攝大小乘戒定聖
行則攝大小乘定慧聖行則攝四四諦之慧又天行
攝一切理梵行攝一切慈悲病行攝一切滅惡嬰兒
行攝一切生善又攝七科諦境及七諦智等。

十乘十境橫竪徧收
十乘橫竪者輔行云如不思
議境窮實相底名竪包十法界名橫發心上求名竪
下化名橫又上求下化名竪依境發誓名橫安心徹
理名竪六十四番名橫破徧惑窮名竪諸門相望名
橫通至寶所名竪檢校塞著名橫道品至後名竪品
品相望為橫正助至後名竪法法相望為橫次位至
極名竪位位徧攝為橫安忍進後為竪違順相望為
橫無著入住為竪離似三法為橫又總論者在一一
位十自相望為橫一一至極漸深為竪等十境橫竪
者橫具橫不具竪具竪不具例如發四禪至非想是
竪具至不用處是竪不具發通明等是橫具發七背
是橫不具又發初禪至四禪是竪具三禪來是竪不
具又初禪九品是竪具八品來是竪不具又一品五
支足是橫具四支來是橫不具例此可知輔行釋云
通明背捨名橫法者以禪望禪名橫又初禪中有根
本味淨等法名橫言七背捨名橫不具者滅受想中
闕此一故(云云)欲略說者初陰入境不論橫竪次煩
惱中利鈍使足名橫具利鈍中單複訖至無言名竪
具病中四大五藏及鬼魔等名之為橫相生相刻名
之為竪業中蔽度相對名竪蔽度彼彼各自相望為
橫魔中三種名橫先惡後善及墯二乘名竪見中具
起外及佛法名竪四句四門名橫慢中謂得諸禪名
橫謂得初果乃至四果名竪二乘中四諦相望名橫
因緣相望名竪又四諦中二二相望及因緣中以智
望境亦名為橫菩薩境中當位自行名之為橫三教
相望名之為竪。

及破徧中橫竪法門
竪破徧者無生一門徧破一
切若解阿字門則解一切義竪破見假思假及塵沙
無明等假橫破者如中論八不謂不生不滅不常不
斷等若深觀不常不斷即入無生無滅義若無生門
觀陰界入次第不次第乃至三障四魔者餘不滅等
七門亦復如是等破。

即向第三
疏中第三約諦理起惑是今文三諦上
起惑。

疏見聲聞畏禪聞菩薩擯辱
畏禪者法師品云若
聲聞人聞是經驚疑怖畏當知是為增上慢者擯辱
者持品云我不愛身命但惜無上道乃至云濁世惡
比丘數數見擯出念佛告勅故皆當忍是事。

此中容用別時意趣
攝論解別時意趣云譬如一
錢為本收萬錢之利在他日也今此中聞一句一偈
與菩提記成佛者亦在他日耳。

大師誦經觀法
誦經法大略云夫欲誦經先觀所
坐之座高廣皆有天龍四眾然後出聲誦經觀此四
眾為是寶有為先從想生四眾不有無我能誦是名
空觀雖無所誦經而有經卷紙墨之字雖非內外不
離內外雖非經卷不離經卷從始至終名不可思議
能作此解名為三觀一心乃至於誦經中滿足六度
三因等。

經塗香
般若經音義云塗香即濕香也。

音樂如前料簡中
釋若使人作樂中云有出家內
眾音樂自隨云供養者自思巳行與何心俱只恐供
養心微增其放逸長他貪慢敬想難成。

願兼於業
玄文有願生眷屬業生眷屬。

四法師偈
大論云多聞辯慧巧言語美說諸法轉
人心自不如法行不正譬如雲雷而無雨乃至多聞
有智訥口拙譬如無雷而小雨無學無智如小雲無
雷復無雨多門廣智能轉人心行法心正如大雲雷
廣注甘雨等。

疏不論福田濃瘠
瘠應作塉謂薄塉也若作瘠乃
羸瘦病耳。

八福田
戒疏云一佛二聖人三和尚四闍梨五僧
六父七母八病人。

一念十戒
因緣所生法即不缺不破不穿不雜也
我說即是空即是定共道共也亦名為假名即智所
讚自在也亦名中義即隨定具足也。

從勝立名
從圓釋信。

向以人為魚兔等
注家以魚兔喻二乘人也昔二
乘人與生身佛斷惑證真是同故曰齊功筌􂎶喻大
乘教也今持詞句即是法身舍利精瑩不朽故曰等
妙記主斥云雖詞為筌􂎶若不曰開顯還同阿含當
知持今經者是同法佛共宿如其不然還與丈六生
身齊耳。

十七名中
論云法華有十七異名第十二名竪固
舍利餘名前文巳箋。

約真之緣了等
約真是修性乍分即真是修性體
一分時常一一時常分故云全性成修。

與前小異對文別故
釋方便品其智慧門疏云即
是歎權智也蓋是自行道前方便有進趣之力故名
為門從門入到道中稱寶道前謂權也記云此須以
十地為道前妙覺為道中(云云)前以十地為道前今
以博地為道前則使前文十地是今文道中故曰小
異。

若止觀中復約四教
第三云三藏不詮中道如乾
土通教如濕土別教如泥圓教詮中道如水。

亦應具問遠近二意
疏但問遠而不問近亦應問
云今經何故去佛近。

臧否
下毗鄙切臧善也亦通也否塞也由一除字
便見其智毛詩云未知臧否。

未改時文
慧皎法師後改所學歸天台師。

及將破義
意謂兩真實顯兩方便除。

算砂
入法界品南方有國名曰多聞有童子名自
在主有十千童所共圍遶謂善財言我昔於文珠童
子所修學書數等法即得工巧神通我因此法門故
亦能療治風𤺛消瘦鬼魅所著又善別知眾生生善
惡起三乘得道乃至十方一切世界廣狹大小及以
名字一切劫名一切佛名一切眾生名一切業名一
切菩薩名一切諦名悉皆了知。

說一切海法門
經云說大海法開示佛功德海乃
至云亦能別知波濤遠近水色好惡亦知其舡鐵木
堅脆機關澁滑水之大小風之逆順等若有眾生得
見我身聞我法者令其永不怖生死海必得入於一
切智海必能消竭諸愛欲海能以智光明三世海能
盡一切眾生苦海能淨一切眾生心海等。

赦體徧原
原免也原人之情與免罪。

第三準例
如以二不二為非二非不二之門由達
二不二通至非二非不二由非二非不二起於二不
二故二不二為非二非不二門。

更立二句
三一皆方便為門及二不二皆權為門
此之二門通至實否況一與二不二巳是真實何得
為門。

舉實以引之
引應作例。

以性顯緣
先修性合辨次修性各辨各辨中以緣
顯性文旨可了若或以性顯緣者即是以自性即三
之一能顯因緣即三之一名以一顯一又以自性即
一之三能顯因緣即一之三名以三顯三。

以互顯不互
以三顯一以一顯三名為互也以三
顯三以一顯一名為不互。

車在門外
豈可但云從限域出須乘因車而出。

與前兩釋
四六兩釋同云門外。

疏皆屬此經即圓聞慧
通達四種聞義結成三諦
權實融通方是圓聞。

* 見寶塔品

疏四支徵
注知荷反類隔切當取端荷切。

四度云見寶塔
同結文有四耳。

翻名有無
華梵不同有骨身無骨身之異並世界
義。

更莚接影
經中云更於八方變土以莚分身佛。

舍利時等
時謂十二那衍劫供養舍利亦經爾許
時故等。

證地師非
地師若非是第一義亦非耶今但非地
師不非第一義。

化道別故
報應二身居土各別又多寶不說法華
與今佛別。

四皆屬圓
第一記云因緣一釋若正宗中咸隨本
文葢以開權故也凡四悉釋於別題以總一品經意
今文世界言翻名有無者何蓋佛意被物現未兼益
故爾。

若十若多
如一百二十番權實者多。

八不歎佛
論中歸敬序云不生亦不滅不常亦不
斷不一亦不異不來亦不出能說是因緣善滅諸戲
論我稽首禮佛諸法中第一。

入法方軌
男子女人入室著衣坐座。

現未師弟因果
現謂八部四眾未謂滅後聞經師
謂處眾說法弟謂隨喜聽受說聽為因得記為果。

未關涌出
古師謂安樂行去預為涌出菩薩說故
下記中斥云豈得下方未出預云涌出所行。

前巳具釋
如云般若顯實與今開權左右義耳。

疏此品下十一品
或謂十六是指壽量今恐是十
八耳古人指在勸發品盡是身輪本迹。

前從彌勒問來
前從者是從序品彌勒問文殊來
至此一十品盡名口輪蓋三周開權悉是說法。

光宅惟忖之例
釋惟忖中吹螺等作本迹二門序。

七聖財聞信乃慚愧
今依淨名疏箋之聞者十地
聽法如雲持雨十方佛法皆能受持信者深信堅固
猶若金剛戒者十地所得真行經言唯佛一人具淨
戒定者首楞嚴等定進者念念深入薩婆若海捨者
常行捨行慚愧者慚第一義天愧佛無上行人。

疏是二萬里
由旬有十六里四十里之別今依四
十里計之。

攝法中說
理惑智行位教。

復非所治
八背捨八勝處十一切處是小定耳。

疏皆不云是釋迦分身
謂是分身於理何咎一往
應身被於小機報身談於大法今經巳前若謂分身
則報應體即身若相即小法合融小法若融應預開
權耶是故但曰千佛而巳。

不必全同僧中法事
若僧中法事者先須索欲若
有如法僧事者憑僧傳欲至於僧中意謂送心達僧
以表和合而免背叛之罪也故律云彼須我和今佛
不同此。

塔開表權
開應作閇謂閇表權開表實。

八萬之名不必全大
彼引薩婆多云佛為眾生始
終說法以為一藏如是至八萬又俱舍云牟尼說法
蘊數有八十千此並小乘門也。

* 提婆達多品

疏身子厭之
厭於琰切以神通使勞困。

以石山𡸠之
𡸠作𢈹都回切謂撲物也亦作埠。

五並業障攝約處唯除北約人除扇𢮎
此之三句
是記主取論中語意結為句論中本云三州有無間
非餘扇𢮎等𢮎丑皆切今引俱舍疏釋云於北州及
餘道殺父母者皆無無間之葉扇𢮎者梵語也新俱
舍疏翻為生是黃門中一若舊譯俱舍但云黃門當
知扇𢮎則黃門也疏又云除北州於餘三州唯女及
男造無間業非扇𢮎等謂北州人雖殺父母無無間
業以父母於子少愛念故子於父母亦慚愧心微無
重恩故故無無間。

四身一語業
殺父等四是身業破僧是口業也。

三殺一虗誑
以五事舍羅破和合僧是虗誑。

一殺生加行
以如來身不可害但得殺戒加行罪
無根本罪。

無間一劫熟隨罪增苦增
疏云初一句明時處次
一句明苦增一劫熟者此無間中一劫受苦隨罪等
者謂由多逆感地獄中多猛苦具受二三四五陪重
苦。

八比丘分二以為所破僧
疏云破僧有二謂破轉
法輪僧及破羯磨僧若轉輪僧唯在佛世也若羯磨
僧通佛滅後若破轉法輪者以有佛故要須九人以
八比丘分二四為正眾四為邪眾若眾極少猶須九
人若破羯磨僧者故須八人多亦無限謂一界中僧
分二部別作羯磨故須八人過此無限又破轉法輪
唯瞻部洲若破羯磨通餘三洲。

殺住定菩薩
百劫修相好人。

奪僧和合緣
僧資具等巳上俱舍頌並取疏文箋
之。

疏不妄語是檀
與人實語。

不捨於離
謂離攀緣心相續不斷故。

六之與十開合不同
六加方便及顯力智成十禪
開為二禪有願智開願度有神通開力度般若開為
二般若有道種智開方便度有一切種智開智度。

若校量過恒沙身
金剛般若云若以恒沙身命布
施若人於此經中受持四句偈等其福甚多。

序中橫見
經云或有行施又云又見菩薩勇猛精
進又見智慧深固又見未甞睡眠又見具戒又見住
忍辱力。

文殊引古
經云或有諸比丘精進持淨戒行施忍
辱等深入諸禪定知法寂滅相。

過去佛章六度甚略
經云值諸過去佛若聞法布
施或持戒忍辱精進禪智等。

三菩薩行位不語行相
經云求世尊處我當作佛
行精進定是上藥草此三藏菩薩也又云常行慈悲
自知作佛決定無疑是名小樹此通菩薩也又云度
無量億百千眾生如是菩薩名為大樹此別菩薩也
此中三教菩薩不說六度行相。

舉五度為校量本
經云於八十萬億那由他劫行
五波羅蜜比前功德百千萬億分不及其一前功德
者謂聞壽量。

經果蓏
木生曰果草生曰蓏。

踝
戶寡切足骨也。

膞膓
上布兖切應作臑若作膊乃是切肉耳。

萬字
本作卍或作􂑇今以萬音卍也以佛胷前作
此字梵語室殊靺瑳此翻吉祥海雲或只云吉祥乃
萬德之所集也故曰萬。

髂
枯駕切謂腰骨也。

髖尻
上苦毗切下徒昆切尻應作􂑈正作臀說文
云髀也。

兩􂐟
􂐟應作􂑉釵音頤之傍也。

亦可釋妨非今文意
諸經論多云蓮華化生若同
今經應例開權耶。

經廣為眾生說於妙法
既有三乘之名是說藏通
無生忍不退轉是說別圓仍以四教配入五時同居
明矣。

但是變見非謂改體
此與釋論說似相違論云幻
術之事是虗誑法法於草木誑惑人眼物實不變神
通不爾實得變法使物實變如地有成水之理水有
成地之義(云云)學者和融兩說使其理順。

足指按地等
經云佛以足指按地即時三千大千
世界珍寶嚴飾一切大眾歎未曾有而皆自見坐寶
蓮華乃至佛攝神足世界如故等。

疏南方緣熟宜以八相成道
此土人天即時遙見
成道轉法輪兩相也苦餘六相彼土自當別見矣。

* 持品

二萬似為人
二萬菩薩云惡世眾生善根轉少奉
命弘經令物生善故。

八十似對治
經中云罵詈毀辱皆當忍之以破煩
惱。

摩耶
賢劫經中翻為極妙瑞應經翻大智母。

豈得下方出未預云踊出所行
古師謂安樂行是
預前為地涌菩薩設也苦爾安樂行品初文殊應問
等乃至如記文殊苦問涌出大眾應問等。

疏歷五分法身餘一切道
雖說定慧而得四事以
自養活而於定慧亦不樂行乃至三十七道雖說亦
不行等。

羅云之行
密行。

空生之德
無諍。

審如賓頭盧知七年失國
西域優陀延王與賓頭
盧少相友善王每至而賓頭盧不為之迎左右請王
用治法王曰事訖巳須吾復往異日王復至賓頭盧
念欲不迎恐王害巳墯於地獄念欲為迎慮損王福
失於國位俄復裁之失國之重不甚惡道起愈不起
宜初愈也乃送王七步王駭其無恒賓頭盧曰吾前
慮王失位也今將為我害不獲其慮也王曰吾失國
幾何對曰後七日當亡國七年。

稠禪師進否為王
齊文宣王請稠入鄴為帝說四
念處帝汗流毛竪後受菩薩戒斷酒禁肉放鷹鸇斷
屠宰後帝至寺參覲稠處一小房不為送迎有讒稠
於帝曰僧倨傲無敬帝因怒自來加害稠冥知之至
夜先備牛車往谷口孤立道側須臾帝至怪問其故
稠曰恐血汙伽藍帝下馬拜伏乃躬身往寺稠乃不
受。

具五十法
論中兩節初一節具三十四法初云一
念不散亂二得諸陀羅尼三行慈心四行悲心五自
在住五神通六具足六度七不捨一切智心八修習
方便智九攝取眾生十成就眾生乃至三十四依法
不依人如是等名為出家菩薩比丘利益事應生隨
順阿練若法第二節具十六法論云定王經中佛為
阿難說蘭若比丘住四法一遠離在家出家二讀誦
深經三引導眾生使得阿蘭若功德四晝夜不離念
佛復有四法一乃至彈指頃於眾生中不生瞋恨心
二不應一時使睡恨覆心三於一念頃不應生眾生
想四於一念頃不應捨菩提心復有四法一常應閑
坐不應聚眾二常樂經行三常觀諸法無新故想四
不應離空無想願法復有四法一不行世間禪而修
四無量心雖修悲心而不取眾生想二雖行慈心而
不緣眾生雖行喜心而不貪樂雖行捨心而不捨眾
生三自見身有四聖種行而不自高卑下他人四自
行多聞如所聞行巳上共五十法既是祖師垂訓之
言因略錄之以為修蘭若者龜鑑。

十二頭陀各具十法
論中頭陀品所出名目與前
第二籤中引輔少異論云一蘭若二乞食三糞掃衣
四一坐食五常坐六食後不非時食七但三衣八毳
衣九隨敷坐十樹下十一空地十二死人間但三衣
有十法者一三衣外無求二無守護苦三所畜少四
所著為足五細戒行六行來無累七身輕便八順蘭
若行九所住無顧惜十隨順道行餘各十廣如論文。

人有五去文
疏中云人有五謂身善等是與忍辱
相應。

三雙善者準單思之
左捉右舒取於淨者喻口意
善涼身止渴喻身意善膝跪手憑喻身口善此準喻
也。

經為斯所輕言汝等皆是佛
罵法有二謂善惡也
罵人為佛輕之甚矣十謂律云惡罵法有三初面罵
者言汝是除糞人家生等二喻罵者言汝似除糞種
等三比罵者言我非除糞種乃至我非販賣殺牛羊
跛躄人等善法罵亦有三種初面罵者言汝是阿練
若人乃至云汝是汝坐禪人喻罵者言汝似坐禪人
等罵例知今經中言汝是佛為輕慢者即善罵中面
罵也故安樂行記中云似善法罵亦此類也。

疏一入少分
法入中有二種法一心法除心王但
取相應諸心數法二非心法即過去未來色法及心
不相應諸行并三無為法今之罵聲是不相應行所
攝蓋是名句故也記中行蘊是五蘊中行蘊處是十
二處法處界是十八界中法界皆罵聲少分。

聲界有八有執受無執受
有執受者論云心心所
共所執持名為執受如苦樂等因執痛癢當知苦樂
是心之所執受因生三受故名執受眼等五根乃是
大種所造因茲發聲此名有情也如爪髮等並非心
及心所等之所執受名無執受此非有情也言聲有
八者謂有執受中有情名非有情名各有可意不可
意無執受中有情名非有情名亦各有可意不可意
是故成八也有詮表者謂名句等無詮表者謂風河
等今以記文難曉又畫為圖云。

  
  * 有執受四
  
  * 有情名記云眾生語聲有二
  
  * 可意謂讚詠等有詮表
  * 不可意謂訶罵等有詮表
  * 非有情名有二
  
  * 可意謂柔軟彈指等非詮表
  * 不可意謂驚眾拍手等非詮表
  * 無執受四
  
  * 有情名有二
  
  * 可意謂化人讚詠有詮表
  * 不可意謂化人訶罵有詮表
  * 非有情名記云風林河等
  
  * 可意謂琴瑟等非詮表
  * 不可意謂爆擊等非詮表

餘例思之
有詮中讚則可意罵則不可意若拍手
等雖無讚罵亦有可意不可意例思可識。

形顯受等
罵形不罵顯罵顯不罵形。
法華文句記箋難卷第三

法華文句記箋難卷第四
赤城沙門　有嚴　箋

* 安樂行品

引諸經論所列三門
引經者身體及手足乃至五
不受等三門者即不動等三釋安樂義也。

忍辱
如善住天子所問經云文殊童子言世尊所
說忍者常云若不為彼境界所傷得名為忍今經亦
爾不為真俗二邊十惱亂等境界所傷是名住忍辱
地。

寶樹等三
大經云一切江河必有迴曲一切叢林
必名樹木一切女人必懷諂曲一切自在必受安樂
文殊難言是義不然於此大千有洲名拘耶尼其洲
有河端直不曲名娑婆耶猶如直繩直入西海如此
直河佛未曾說種種金銀琉璃寶樹是亦名林亦有
女人善持禁戒功德成就有大慈悲釋梵諸天雖得
自在皆悉無常玄文中云諸教隨情故有迴曲三草
二木故非真實金沙大河直入西海乃至云是故不
廢釋箋云今以迴曲及叢林等以譬有餘金沙河等
以譬無餘。

大經聖行住三地
玄文云聖行證三地梵行證兩
地梵行是因故論所證病兒是從果起用故不論證
戒行從淺至深證不動地定行從淺至深證堪忍慧
行從淺至深證無畏地登初地時不為二邊所動名
不動地上持佛法下荷眾生名堪忍地於生死涅槃
俱得自在名無畏地(云云)又云若地前化他名梵行
慈悲喜是他之事行一子地是其證捨心是化他之
理行空平等是其證登地慈悲故言一子慈悲與體
同故言空平等(云云)然玄文中謂戒行證不動地今
記中引經謂戒行住堪忍地定行住不動地者或是
登地體融或是寫時筆誤撿經證之經中乃是戒行
證不動地定行證堪忍地經與玄同。

一子地
大經云菩薩脩慈悲巳得住極愛一子之
地譬如父母見子安穩心大勸喜菩薩亦爾觀諸眾
生同於一子見脩善者生大勸喜又見諸眾生為煩
惱病之所纏切心生愁惱是故此地名為一子。

有經本云
多一經字。

俱通深淺
行處生法二忍近處能離三觀皆通於
果故俱深也若悉在五品故俱淺也。

深俱淺
如疏俱深是前品菩薩之行俱淺是七方
便之行耳。

下去約位
寂滅忍在妙覺無生忍在初住然亦通
初。

如引義中寂滅忍與畢竟空
下引十八空鈔文如
云諸法無餘名畢竟空以畢竟故空無所有。

各說一邊非無所詣
詣理附事各雖一邊而皆有
所詣故曰非無以例行處近處皆有所詣故令準說。

口意二文止觀明著
經口業中不樂說人及經典
過等止也善脩如是安樂心故觀也意業中無懷嫉
妬諂誑之心等止也於一切眾生起大悲想等觀也。

皆云助觀
下疏云戒門助觀定門助觀慧門助觀。

真諦即法空俗諦即生空
記中引性相二空證生
法者說者紛紜況生法與性相空體本同只一圓妙
般若智耳破生法執時必破性相執破性相執時必
破生法執何須用證耶今謂記主引諦而證耳非謂
證二空體同也諦者了義以由一切眾生於妙真俗
未曾諦了若或稟教須諦真空真於何諦諦在五陰
諦此五陰本自不生故云真諦即法空俗諦中生空
亦復如是了於百界世俗假名亦本不生若能諦俗
必除妄執故云俗諦即生空故得引玄文證之意云
於世若諦者乃破性也於真若諦者乃破假也此同
輔行云若有性執世而非諦破性執巳乃名世諦破
性名為性空等此豈非是諦者了義耶亦可反例云
若有法執法非真諦破法執者由在諦真故云真諦
即法空若有俗假俗非生空破俗假者由在諦俗故
云俗諦即生空。

無生忍寂滅忍
玄文云就事為無生就理為寂滅
又分證為寂滅證果為無生。

但生忍義深法忍可識
柔和下乃生忍也又觀諸
法下乃法忍也生忍若深法忍豈淺。

通名觀耶
豈不名上。

三行兼理
如行不行者行即是事不行是理又不
行行者亦不行是理行則是事故曰兼理。

對事設觀以助照理
非遠非近即十八空對十八
事以設觀也比乎十乘今文尚略故云以助。

助真似邪
向疏云六根名淨發相似解而得入真。

如病將身
大論云菩薩以度人為事云何深山自
靜答如病將身體康修業身雖遠離心不遠離合喻
云服般若藥煩惱病損法身康後為化未晚。

五事調心
調心不沉不浮調身不緩不急調息不
澁不滑調眠不節不恣調食不飢不飽。

須約六即以論不轉
今是五品約觀論耳。

互論自他
從真起妄則真自妄他從妄生真則妄
自真他和合則共非共無因。

勝以因緣一句等
勝應作前謂前約因緣一句開
為兩境如云從惑因緣生生死從解因緣生涅槃不
如次釋意顯以因緣為涅槃以顛到為生死。

今從故說下
今字恐是又字耳經中但以下總結
諸句疏有三釋蓋初釋中從故說常樂觀如是法相
九字疏不別釋由例故說說者由倒故云不必若只
作今字消文今指次釋不必須云顛倒又却指初文
理不貫血脉斷絕。

總在後示
如次文九句十八句以示觀法。

如無不斷
如實相不顛倒無所有性語言道斷。

不去準知
亦可顛倒如虗空乃至無障亦可顛倒
道斷乃至無障道斷。

及以離合
第九問云前之六空巳明二空何須臾
說次七空答以向性相重歷諸法故更明七問內至
畢竟破諸法盡何須後五答大論云十三破盡後五
重說耳。

若總若別俱通橫竪
四行是總十乘為別十分橫
竪者如以十乘分對三根則竪三根各十則橫四分
橫竪者初品身安樂未廣說法故二三品口意安樂
四五品誓願安樂則竪五品各四則橫。

應取第三離為三諦釋
前疏中云分約三法明行
處一直緣一諦二約生法二忍三約三諦住忍辱地
是總論三諦也柔和善順者順真諦也不卒暴不驚
者安於俗諦也於法無所行者安中諦也。

離十惱亂亦當生空
疏云因脩禪定止於過惡得
人無我況復十惱只是生死涅槃二法二法皆是假
名假名故空不相違拒各柔和善順。

乃至六諦
一生諦謂五大時方為萬物所依二依
諦謂色等五塵好醜依此而有三作諦謂俯仰屈伸
四總相諦謂總收萬物五別相諦謂森羅萬象不同
六摩婆夜諦謂塵成瓶不相好礙。

二十五諦
一從冥初生覺過八萬劫前冥然不知
名為冥諦從心生色等五塵塵生五大謂四大及空
從五大生十一根謂眼等根及手足大小遺根并平
等根合十一根此等皆依神我。

遮面防喻
喻應作背防背毀也古語云面譽者多
背毀。

但隨順法相
隨順法故之相而忘執大之心。

復順物情
若歡若毀今二乘兩無所取。

尚不令順法而違物情
有小機者亦宜說小不必
一向以順大法。

況令違法
豈違大法不為說大。

未壞天子魔
以未有中道不動三昧故為天子魔
所動也如魔惑阿難時廣說諸法等若菩薩破四魔
者釋論中云約得菩薩道破煩惱魔約得法身破死
魔并陰魔約得不動三昧破天子魔。

疏不能阻壞
阻應作沮。

調伏貪憂
憂應作愛。

* 從地涌出品

如下委論
如云從此下至不輕品明佛弘經功深
以勸流通神力下八品明付囑流通。

唯十一品半
此文語略應云本門流通唯十一品
半本迹流通共十六品半或恐脫落。

以經力大
今撿流通段文箋之或符經旨更引本
經他文釋之亦善。

舉法舉人
法聞一偈人為佛使。

引今引往
今如龍女往阿私仙。

東方西方
東方妙音菩薩西方觀世音菩薩。

若顯若密
顯則佛現光明之身密則天龍作聽法
眾。

總身別身
總如彌勒不語變化別如妙音現多身
說。

或逆或順
四眾拒不輕者逆八部護持經者順。

往佛今佛
往舉日月淨明德佛今如神力品釋尊。

自微至著
起一念隨喜者微也皆與受佛記者著
也。

現益當益
安樂行中顏色鮮白現也勸發品中生
兜率天當也。

親益疎益
親若姨母疎非釋種。

事益理益
事則火不能燒理乃達老死實相。

半品四信之文去取不定
分別功德品末疏云南
師從十九行偈後長行下屬流通北師以四信弟子
判屬正宗從如來滅後下乃是流通又云二家盡可
用今依南方。

機有在無
語倒應云機在有無。

此中未述
斷疑在壽量品中。

重重說等
南岳云法慧說十住十方說十住者皆
名法慧乃至金剛藏說十地亦復如是十方諸佛說
十住與法慧等乃至十方佛說十地與金藏等。

唯有一佛
釋迦化徧。

地覆本屬
本眷屬。

雖但顯本
下文顯菩薩本云下方空中住是本住
寂光也本雖如是而於釋迦開迹顯本理且未彰。

經四分之一
將半恒沙開為四分取一分為喻故
云之一。

那由他
此數法也解脫經有六十二數流來此土
但五十二耳每一數十倍增之謂一十百千萬億落
叉度落叉俱胝末那阿庾多大阿庾多那庾多大那
庾多鉢羅那庾多大鉢羅那庾多矜羯羅大矜羯羅
頻婆羅大頻婆羅阿門婆乃至第五十二阿僧今那
由他即第十二那庾多也下藥王品中甄迦羅即矜
羯羅第十七數頻婆羅即第十八數阿閦婆即第二
十數也。

亦不須移
若移者應云六萬非多若依法門者。

皆云善者
五眼四諦等悉具十善曰皆。

八自在中之一
能作小能作大作輕重等今此能
作短能作長亦八之中之一。

故且抑其一分
以五十小劫謂如半日雖是即長
而短而未云即短而長曰抑。

熱休息冷
冷應作巳。

開亦不徧
未施藏通。

合亦不周
別教利根自入法界。

彼開
施別。

此開
施三。

此合何殊彼合
會別會三入實同故。

六方便邊
藏通各三乘。

身土四句
依中現正正中現依依中現依正中現
正。

然自在大
自誤是昔字耳謂華嚴也以次云此述
一化蓋今昔對論。

三節
或是重語三周有三節段或指前譬本中通
貫三周作廣略三節義。

法華迹說與眾經同
迹中以圓為能開三教為所
開縱今經巳前有末開之異然其教法不出乎三不
同華嚴兼別。

今日一番之因
十地因滿乃受識也。

多是加菩薩說
新經四十品除阿僧祇品及隨相
光明功德品是佛自說餘三十八品皆菩薩說。

而以華嚴形斥法華
如合論中以華嚴十義形比
法華謂華嚴是報土法華是穢土佛現報身劣應請
者是菩薩身子說法是大乘三車被機是菩薩三乘
異等。

七處八會
一摩竭陀蘭若二普光明殿二忉利天
四夜摩天五兜率天六他化自在天七重會普光明
殿八三會普光明殿巳上釋籤所出品目若李論中
謂第七是三禪天會若云九會天台師謂逝多林李
論又加給孤園一處立為十會。

二處三會
一靈山二虗空三又靈山。

此中橫對四土
未變土前同居也四信中諸聲聞
眾方便也其菩薩眾實報也遠處虗空表寂光也。

約五味判諸利鈍
華嚴一鈍乃至般若二鈍唯法
華純利。

巳如向辨
菩薩尚是古佛等。

疏能問者即是華嚴中四菩薩
解脫月等四也。

用義不同
若指銷釋自在神力為不同者前見寶
塔品與今銷釋三力用對三世其旨大同今尋前諸
所釋言其不同者只是十意以明如來三世益物之
相學者更詳。

對用皆然
三身對土三德對三障等。

教門各二
真底中底。

且據不現劣應之身
寂光土中真智斷德故云老
不應同居故曰不服俗諦之藥。

九次第定
若入禪時智慧深利能從一禪入一禪
心心相續而無間雜九者謂初禪次第定二三四禪
次第定四空處次第定第九滅受想次第定。

奮迅
有出入兩奮迅一入者謂入三昧人離欲惡
不善法有覺有觀入初禪如是次第入二禪乃至滅
受想是名入也二出謂從滅受想定起倒入非有想
乃至初禪是名出也。

超越
一超入謂從初禪超入非有想非無想處非
有想非無想處起入滅受想處定二超出從滅受想
起入散心中散心中起入滅受想定滅受想定起還
住散心中散心中起入無所有處無所有處起住散
心中散心中起入識處等具如法界次第。

* 壽量品

以理況事
性非今昔常住不滅以不滅故稱性而
常若云無量劫理數然也以由理常是故事常。

舉不足以釋之
事壽為不足理壽為足用事壽以
顯理壽故曰釋之。

本既不疑長壽
彌勒菩薩等從初不疑佛壽何以
太長若爾則睿公不須以法壽即報壽非長而長以
出其意。

但先以長為答
示答問意也睿公只消以長答短
於理自明。

惟忖中五句至向地
今再箋之疏云初一句總後
四句別今聞大法雨潤法性種開十住知見今之與
先巳得十住今從十住改十行示佛知見擊皷演義
皆從向地今昔悟入(云云)。

乘妙中說
三法妙中云始終者不取五品教乘為
始乃取凡夫一念之心具十法界十種法相為三法
始也從性德之三法起名字之三法因名字之三法
乃至究竟之三法過荼無字可說乘之終也。

此違論文
天親明三身壽量今是報身具如下引
文。

疏百年為期頤
注家用禮記經語記主亦取鄭玄
注文而釋之鄭云期者要也頤者養也不知衣服食
味孝子要當盡養道而巳。

伽耶既非
舊以彼長連上四字以為句非也又釋
之云以即報佛是本佛故彼長報佛即今經伽耶之
佛故曰何獨意明二身體即故也此亦非矣今謂伽
耶曰應彼長曰報以約真諦雙非報應故曰長短斯
亡。

燕趙
趙將伐燕蘇秦為燕說趙王等文在輔行第
八說中明之然春秋中無秦燕等名乃是春秋後語
耳。

後文具此三句
非如三界見於三界法身義又云
如實知見三界報身義也又云或示巳身巳事他身
他事應身義也。

大經一切眾生悉一乘故
以具三因佛性故爾。

更立名異義同而為多並
一乘者理乘也理而不
滅故常當知乘常只是理常耳若云乘非常理須滅
若云理是乘何獨非。

疏大經超前九劫
佛藏經云彌勒發心先四十劫
釋迦方始發心佛地論云因七日七夜翹足讚弗沙
佛因超九劫與本行經同又說布髮掩泥超八劫大
經云身求半偈故超十二劫章安疏云或根緣不同
佛增減說之。

今顯實巳不復隱本
若初住顯實巳亦不復隱本
但以無久本可論縱得延促劫智以一日延為多劫
而為久本者亦只是權耳當知佛本為實菩薩本權。

問橋
方等陀羅尼經云我於往昔作一比丘時有
居士設大施會有一大橋有眾多人從橋上過我以
愚故問彼人言是橋何人所作此木何林所生何人
所斫何象所載青松白松等後到會所財食無餘。

疏阡陌
道路也南北曰阡東西曰陌。

彼經十身
新經三十八明第八地成就身智入無
功用經云佛子此菩薩遠離一切身想分別住於平
等知眾生身國土身業報身聲聞身獨覺身菩薩身
如來身智身法身虗空身(云云)國土身者地論云千
等世界淨不淨世界廣等世界差別皆善分別知智
身者論云聞思脩智果行智世間出世間智差別皆
如實知法身者論云無量法門平等一法身故如聞
取故隨所化眾生根性相應時說差別故有根無根
差別相故知第一相差別皆悉應知虗空身者論云
知無盡相不可見相無障礙相無為相能通受色相
因色分別皆悉能知。

餘皆化攝
謂眾生國土聲聞獨覺菩薩如來等六
也既云應開為四而文中兩番云化或恐寫誤應云
餘皆應攝又況眾生業報二身兩分若猿猴馬等為
業報須指人天等為眾生也學者更詳。

疏若但性德三如來者是橫
約種子義。

但脩德三如來是縱先法次報後應亦是縱
兩番
縱義有人云初一番是能顯謂別地前十住脩空顯
報十行脩假顯應十向脩中顯法次一番是所顯以
由登地始得法身之本從本發智是報報如華臺從
報起應應如華葉雖能所異皆縱義也今謂此片古
非用顯今是以由古師說三德義而有二縱一師云
體義俱不殊而有隱顯之異故今初云脩德三如來
是縱又一師云法身正體本自有之了因般若無累
解脫此二當有故今次云先法次報後應亦是縱具
如前第三記巳箋。

疏量字則通無的
句絕。

借義名釋
借觀心因義釋妙智果義。

相照四句
智妙初境照智智照境境照境智照智。

雙具前兩
舊曰具法報中兩亦句以應從法報中
起故如是今謂疏既云兩存只是具應中雙非之兩
耳乃即遮而照故具也。

名通義通
名謂非常等四義謂四句各四。

理通法通
理謂三身體融法謂權實常住。

且約次不次而論總別
前別約三諦論本迹次也
後總約三諦論本迹不次也次為別不次為總。

俗諦三昧
此照俗理也輔行云言俗理者緣於俗
諦恒沙三昧言俗事者緣於眾生病及神通。

一種子無上指對雨譬
論云退菩提心巳還所脩
善根後同得果。

三增長力無上
論云說商主譬今記云化城義同。

七化生無上
論云教化眾生無上故地中涌出無
量菩薩。

八成道無上指壽量三菩提
論中引本品三身文
義。

九涅槃無上指醫子
論云醫師。

雨譬巳述譬及領
經云善說功德誠如所言等。

方便品巳判甚深
本論釋方便品中云言甚深者
有五甚深一義二實體三內證四依止五無上。

履
所止切蒵胡禮切又音系謂屣帶也。

今但正化
若準今但化益此中四字宜作白字書
之若作注文則今但化益亦宜注也。

鄭重如前釋
皇天鄭重頻降命也。

故此自佗隨用別故具如玄文
玄文云前二教所
有隨自一向是隨他意語別教一向束為隨自他意
語圓教一向是佛自意語今文以迹門為他故曰隨
用。

前雖有二乘之名
疏云不復言及二乘。

小在此三
小機多在三善道中。

疏自應得聞長遠之壽
華嚴八十云或見釋迦成
佛道巳經不可思議劫。

然燈者拂因疑
布髮掩泥得記乃迹。

非無近果
三乘各證。

身豈不然
謂益物處者常在此土此土既本土身
亦本身故知是報也。

展轉相望有五乘七善
舊云如地獄有人乘鬼有
天乘畜有聲聞乘人有緣覺乘等今謂地獄乘鈍鬼
中乘利鬼中乘鈍乃至天中乘利。

十界交互以論機應
下下法界有上上機如地獄
界有九界機鬼中有八畜中有七此乃下有上機若
上有下機謂初發心求於佛果破戒墯獄於彼可發
成地獄機餘八準此此乃上有下機具如釋籤。

或但論四聖以辨勝負
聲聞負緣覺勝乃至菩薩
負佛勝。

且對佛界勝劣應耳
既是本佛起應故就佛界論
現勝劣之身未宜四聖以辨也。

現種種身
此文寫誤而又語略今檢名號品而刊
正之經云種種身種種名種種色相(記中云食)種種脩短
種種壽量種種處所種種諸根種種生處種種語業
種種觀察記有種種形經無經有種種觀察記無。

竪中亦然
不將他佛望我以論之橫竪也當知以
我三世相望自論竪耳。

佛性有五名
一佛性二首楞嚴三般若四金剛三
昧五獅子吼。

如前竪望只得以佛望往菩薩
前云然燈緣熟以
佛像化之我緣未熟但為菩薩前未拂迹得作此說
今既聞竟故得約橫以論佛佛相望也。

望自身壽即橫
若今自壽如四教佛乃橫。

迹中四佛壽命
玄文云三藏佛父母生身八十二
盡身灰智滅畢竟不生通教佛誓願之身化緣訖亦
歸灰斷此兩佛齊業齊緣別教登地百界作佛得論
年紀大小大即大乘常壽小即小乘無常之壽圓教
登住亦復如是況妙覺乎。

本中大小不同
玄文云上因妙中以智慧為命此
則非長非短由非長短之慧命能為長短此中正明
長短壽命經云處處自說名字不同年紀大小紀者
是壽命也大小者長短也若經中間處處年紀大小
者乃是約迹而懸指於本也。

今師三釋
文云三德不可思議那忽縱不可思議
那忽橫乃至那忽一異等此約理藏釋也身常智圓
無有優劣能種種建立同歸第一義此約行因釋也
即一而三故不橫即三而一故不縱不三而三故不
一不一而一故不異此乃約用釋也。

小乘三德為小
小乘師云般若種智巳圓果縛尚
在解脫未具身猶雜食又云帶無常故一優二劣譬
之橫川走火又云先有相好之身次得種智般若後
滅身智方具解脫。

此指開迹文竟者
謂本成巳入涅槃者皆是迹耳
然竟文者三字無疏可牒似如𠝶更詳之。

至果名為師子奮迅
奮迅下似脫兩字應云師子
奮迅奮迅中第十功德等或語略。

乘栴檀樓閣
華嚴四十八云毗盧遮那菩薩從於
兜率天沒生於人間淨飯王家乘栴檀樓閣處摩耶
夫人胎此名入離垢三昧非眼所見而能處處示現
受生。

貫日之精
瑞應經云菩薩初乘白象貫日之精普
耀經云入夫人胎如日現水又云其人中尊德超日
月在於胎中演金色光蔽於日月乘白象者普耀云
菩薩問天何以形貌降神母胎梵天強威白言梵典
所尊形象第一何以故三獸度水馬兔未知淺深用
譬未達法本象步盡底以譬大乘。

七步不同
南行七步示為眾生作上福田西行七
步示斷生死是最後身北行七步示現巳度諸有生
死東行七步示為眾生而作導首乃至下方七步示
滅地獄火。

如佛問均提
類佛五分是同。

大小仍存
逗機別故存而不混。

五分法身義同生身
二身本同何以云義五分功
勳猶如均提雖云不滅用火片之終同無常生身灰
斷。

應存兩釋
舊云然燈佛者乃他也在彼名菩薩者
乃自也今謂自身應他及然燈他雖分兩他只自他
耳。

說彌陀成我事
以例兩釋。

如一眾會等
集十方如他集一方若自。

一在衍門故實
釋論云今欲說第一義悉檀故說
摩訶般若波羅蜜多經。

三在三藏故虗
玄文云三藏菩薩止伏結惑未有
滅證但約三悉檀耳又云多說因緣生生事相少說
第一義諦此乃藏通對說耳若以通對別別未證中
亦但三悉故玄云通望但得二耳。

通別二人三虗一實
別亦三者在地前也玄文云
對通雖四而三別教如何答證道有四教道應三。

寄事以說
寄本迹以談理。

以句結之各有所屬
如云外道非有非無見二乘
非有非無證菩薩非有非無門。

但成別俗
九界病耳。

迦栴延章
經具五句云昔者佛為諸比丘略說法
要我即於後數演其義是無常義苦義空義無我義
空滅義。

一一悉中復有四悉
玄文云一悉檀通有四悉者
論云陰入界別是世界因緣和合故有人是為人正
世界破邪世界是對治聞正世界得入是第一義乃
至第一義中四悉者一切實乃至四句是世界佛支
佛心中所得法豈非理善是為人一切語論一切見
一切著皆可破一切不能通第一義能通是對治言
語道斷是第一義。

安得更成複具等耶
若順文消之安得之言謂更
須非之則無複具也若作寫誤消之恐更字是不字
耳謂圓尚墯有句安得不成複具等耶。

一一悉中能所皆足
聖人以此而逗物。

十門解釋
一釋名二辨相三釋成四對位五起教
觀六說默七用不用八權實九開顯十通經。

以分二悉
玄文問云為人生善只應生善那復斷
惡答為人者生善是舊是正斷惡是傍是新治中治
惡是舊是正生善是新是傍。

第一義而通於初
四教皆通於初若圓教中或名
字五品。

從漸頓來且寄地位
歷時既多且寄十地深位以
言善十住尚淺故也。

準行證文
分常者文云久脩業所得對佛者文云
壽命無量劫。

總有五句
經云迦栴延云諸法畢竟不生不滅是
無常義五受陰洞達空無所起是苦義諸法寂滅無
所有是空義於我無我而不二是無我義法本不然
今則無滅是寂滅義。

雖結成通
謂寂滅句也淨名疏云三藏明無常非
無常義若了諸法非生非滅橫計生滅以四句檢生
不可得即無常義也又達無麤細之苦體有即空不
見苦相名無所起即苦義又體此諸法本來空寂是
真空義又衍門實相本來無有我與無我本來無二
真我義疏釋甚廣。

諸句可明
若結句成圓則諸句例爾故疏云亦得
是圓釋五義。

以照寂為等覺寂照為妙覺
彼經云等覺照寂妙
覺寂照蓋以等覺自行照理名寂妙覺果滿鑑機名
照寂之與照附權不即故屬別也南岳大師云照寂
順體寂照順用亦其例也但南岳於圓法自論耳。

事理相對
智理惑事。

似同報身
自受用屬智生。

入中亦然
滅於塵沙之惑方有入中之智。

用却成滅
舊云法身體者全指惑也若唱此體有
斷惑人即用也今謂若約當體得作此說若三身身
相望報應屬用報論滅惑應論唱滅乃二用成滅。

疏便謂其即是佛
纔聞誰有煩惱便癈脩行。

毗鉢舍般
此翻慧。

奢摩他
此翻定。

若到故破凡夫能破
此文寫誤涅槃經云獅子吼
言世尊如經中說若毗婆舍那能破煩惱何故復脩
奢摩他耶佛言善男子汝言毗婆舍那破煩惱者是
義不然何以故有智慧時則無煩惱有煩惱時則無
智慧云何而言毗婆舍那能破煩惱善男子如明時
無闇闇時無明若有說言明能破闇無有是處善男
子誰有智慧誰有煩惱而言智慧能破煩惱如其無
者則無所破善男子若言智慧能破煩惱為到故破
不到故破若不到破者凡夫眾生則應能破若到故
破者初念應破若初念不破後亦不破(巳上正文)今須改
云若不到故破凡夫能破若到故破初念應破則使
記文粲然易了。

定慧共別
慧若能破煩惱何故復脩定兼定則共
非也。

真中二善巳生未生
論第七云見思本起名巳生
惡觀於即空令巳生不生塵沙無明名未生惡觀即
假即中令未生不生一切智名巳生善此善易生故
言泥洹道易得也道種智一切種智名未生善此智
難生空智巳生中智未生當脩三觀生此二智。

治道長故
始滅欲惡終至變易。

上對治治未文無重釋
疏中標世界并對治畢次
如禪下只釋世界而巳若其對治未惡而疏中更不
復釋故云無重釋而有向來治巳生之義耳。

淨無垢稱王
優婆塞名也以無垢之名位在等覺
知治門不近。

如本劫等見各計四禪等斷惑不同
本劫本見末
劫末見具六十二故云等斷惑者名伏為斷謂著斷
常外道也著斷者於欲界色界空處識處不用處非
非想處而起計著謂歸磨滅也著常者計初禪二三
四禪悉計自恣五欲得涅槃。

但對小外對此仍疎
八到是小外之病八術是苦
空等藥彼八在小故淺今此中意準下文以三達五
眼以為八術今八在大故深。

無明本有義之如損
舊云若了脩惡即性惡如病
損今謂無始無明翳乎法性如法身損非謂病損。

所治同故
通二乘與藏是同只治一兩有緣者。

先令斷乳乃至用
經云譬如國王闇鈍少智有一
醫師性復頑囂療治眾病純用乳藥亦復不知病起
根原雖知乳藥復不善解或有風病冷病熱病一切
諸病悉教服乳復有明醫曉八種術善療眾病(云云)
是後客醫即語王言從今巳後不得復服舊醫乳藥
所以者何是藥毒害多傷損故若欲服者當斬其首
斷乳藥巳終更無有橫死之人(云云)爾時客醫以種
種味和合眾藥謂辛苦酸甜酢等以療眾病無不得
瘥乃至再令服乳等(云云)經中合法云凡夫所計吾
我如大拇指或如芥子等(此舊醫也)如來說我悉不如是
謂諸法無我(斷乳也)後還為說性不變易諸法之中真
實有我(而令服乳)疏中釋云此中舉五味者即五門禪觀
辛譬不淨苦譬無我醎譬無常甜譬空酸譬苦(云云)
若今記中云總為六味苦為酸等者乃是引如來性
品中文若客醫斷乳乃南本哀嘆中文耳其喻有異
釋籤中云彼破三脩故但三味勝劣相對故成六味
且略不說淨及不淨又涅槃玄義釋宗中云三脩有
三謂邪劣勝邪者見相似法為常適意為樂運為是
我愚惑所覆追求無厭劣者無常醎味破其執淡無
樂苦味破其執甜無我酸味破其執辣三界皆無常
諸有悉非樂一切空無我勝者常樂我也法身常恒
無有變易淤諸覺華歡娛樂具八自在我無能遏絕。

八術
經中有二種一菩薩品云譬如良醫善解八
術為治眾生一切病苦謂吐下塗身灌鼻若熏若洗
若丸若散疏引興皇釋云初四句譬昔教無常吐譬
苦下譬無常塗身譬無我灌鼻譬不淨後四句譬今
教常德譬薰淨德譬洗樂德譬丸我德譬散二南本
哀嘆品中復有八術疏云一治身二治眼三治服四
治小兒五治瘡六治毒七治邪八知星內合佛知八
正道能治八倒(文文)今記中八術是哀歎品文也以由
客醫斷乳正明八術治倒故也。

何不指善惡心所共為正
數即所也何不指善心
數與惡心數共為正因而只指通大地數耶。

惡復別屬
善數屬人天惡數屬四趣故云別也若
用通大地數則攝得善惡兩十。

疏十心數
謂想欲觸慧念思解脫憶定受此乃通
大地十數也。

人天被開
童子戲沙散心稱佛皆成佛道。

二乘非緣
據隔小故若向云亦緣攝者據退大邊。

為讓前後
人天善根屬正因者此讓前也入初住
名了因者此讓後也。

十信相入
信念精進慧定不退迴向護法戒願是
十一一相入為百說說出相入意。

修性三因止觀玄文俱有此意
謂離合。

九門共成
始色心終受潤只共成修性三因耳。

皮膚毛彩
若華嚴行布般若八十科之類。

聞眾恠說
圓經惑耳驚心之談如淨名芥納須彌
毛吞巨海佛藏劫火洞然一唾即滅之類是也以今
經唯說只是三千法性體用耳若今人暗禪之恠說
斯亦不足可指也。

法數增減
略如玄文七科諦境等類。

與奪他釋
四時三教奪之則一切俱權與之則無
非皆實。

大小二初
昔退還中自有最初稟大後以小接此
乃大初也自有中間最初稟小此乃小初也。

二通三別
三諦通四教故通三諦𢩁別圓故別。

三周中大擬
法說中云若以小乘化此事為不可
譬喻中云我身手有力當以机案從舍出之。

置頓從漸
本從乳出酪今文從佛出九部故云置
頓。

三德之名尚通外計
塗身外道計大自在天具足
三德云法身報身居自在天三目臂即摩醯首羅也
而能化身隨行大道。

大小六義
前巳籤。

未擣未節
華嚴等大乘戒定慧法藥小乘人未能
服服只以三三昧為行耳。

空假中三準此可知
未得妙空如來擣未證妙假
如來節節未入姓中如來合。

具一切法
一空一切空十界皆空假中亦爾而以
三觀遍修三十七道品入三脫門開佛知見。

共別二相
空無想願此共攝漸空假中三此別攝
頓。

* 分別功德品

疏五法成就
一不墮三惡道二不生邊地三諸根
完具四不生女身五常識宿命初僧祇時也。

疏文略故從八生乃至四生
不語七六五故。

疏隨分生
本論云隨力隨分八生乃至一生論云
隨分者意云無明多分隨分而斷。

初文具如今文
初謂一證門也今文謂入初地證
智等。

證分八九
唯識宗中但八識而巳攝論師取第八
識染淨二義又立第九真淨一識七八九識者謂末
那阿賴耶菴摩羅。

一十六字
唐三藏譯婆沙論至說非非想處定遂
為寶法師所難既不能通乃於論中加一十六字以
為遮難之辭此乃添譯之過也。

仍須正云九品別感
方彰別接。

上根七地
若通教三乘三四為上五六為中七八
為下今言上者或文誤或別有意。

餘二意可見
但破損生義也若增道及後八世發
心不俟更破。

天親以發心為無生忍
非指八世界發心人也以
論中將無生忍是證門發心為信門證深信淺故。

疏十梵行品文
彼經第十七云身身業語語業意
意業佛法僧戒經中於此十內一一推撿何者是梵
行耶乃至結云能如是觀初發心時即得菩提成就
慧身不由他悟等。

以十信功齊極位復成太過
未見古人功齊之文
今恐十梵行者信信皆修若竪對十信乃成身行在
初信戒行在第十信非矣或恐再出前義有將十梵
行判住行向地此成大過然住行向地非極更詳。

初地見道
若初地見道二地名修道妙覺名無覺
道此是別非圓。

疏得聞持陀羅尼入十行
華嚴十行品云假使有
不可說無數眾生共會一處其會廣大充滿不可說
世界菩薩於彼眾中而坐是中眾生一一有不可說
阿僧祇口一一口能出百千億那由他音同時發聲
各別言詞各別所問菩薩於一念中悉能領受皆為
訓對令除疑惑如一會中於不可說眾會之中亦悉
如是此聞持也。

得樂說辯才入十迴向
彼迴向品云菩薩得決定
辯才無盡藏演說一切佛平等法令諸眾生悉解了
故。

得無量旋陀羅尼入初地
若寄別義是旋假入中
能持善不失故名觀喜彼十地品云菩薩住此地念
諸佛故生歡喜念諸佛法故生歡喜念諸菩薩故生
歡喜念菩薩行念諸波羅蜜念諸菩薩地殊勝乃至
云斷一切惡趣故生歡喜菩薩得歡喜地巳五種怖
畏悉得遠離。

得清淨入三地
彼經云菩薩住發光地觀一切法
不生不滅於無量億那由他劫不積集故邪貪邪嗔
邪癡悉得斷除所有善根轉更明淨譬如真金善巧
鍊治種量不滅轉更明淨。

無生巳去
約惑以論多番。

不可即云四十二念
既云無量念且無四十二念
以至妙覺。

據位必八
略無七六五之言且寄八生後位言之。

亦名法忍
非獨此中再釋而諸句皆再釋云是第
一義諦亦名第一義空亦名首楞嚴三昧又云是虗
空三昧亦名廣大三昧亦名智印三昧乃至陀羅尼
亦名無礙智師子吼亦名金剛三昧平等三昧亦名
大慈大悲。

發菩提心及二乘心
經云無量恒河沙等眾生發
菩提心無量恒河沙等眾生發緣覺心恒河沙等眾
生發聲聞心。

故云次第及番番等別立品目
只次第及番番以
為品目非經題目。

疏得真似兩益
無生忍至一生真益也其餘似益。

疏雖戒能化
藥王品疏云今品明化他之師經云
宿王華汝於我滅後廣宣流布等。

疏未若戒所化
經云汝莫輕彼國等。

而尚度之巳如前說
文殊於海而出記云菩薩入
海豈須曰之又云或西天梵本有入海時。

記後猶屬正
法身記後更有餘長行文及偈頌猶
屬正宗。

攝五成四
此品記末云第五品與第四信齊初二
品當初信解第三品當第二信。

文判四信得為十信
此品疏末云四信與五品是
同開五品對十信則四信為十。

唱楞嚴名魔尚被縛
佛說首楞嚴三昧經時魔欲
為惱自見被縛。

過減不同
實成巳久數過微塵此過也近成壽短
此乃減也又玄文中謂初住得延促劫智或說現本
壽長或現迹壽短亦過減也。

窮理不二
本迹。

始終一摖
心佛。

止作二持
律云止持者方便正念護本所受禁防
身口不造諸惡目之曰止止而無違戒體光潔順本
所受稱之曰持持由止成號止持戒作持者惡既巳
離事須修善必以䇿勤三業修習戒行有善起護名
之為作持也。

眾法少違
四人巳上行羯磨法名眾今且念念修
觀若與眾同行羯磨等事故未暇為之。

眾別兩行
羯磨之法眾別不同若四人巳上至百
千人行單白白二白四等法者名眾法也其法有一
百三十四番羯磨是也若二人對首及心念之法是
別法也其法有五十番羯磨是也兩行共有一百八
十四番。

五篇
一波羅夷僧祇翻極惡二僧伽婆尸沙善見
翻眾初殘三波逸提翻墮四提舍尼翻向被悔五突
吉羅翻惡作。

七篇
一波羅夷二眾初殘三偷蘭遮四波逸提五
提舍尼六惡作七惡說。

仍曉開遮輕重緣體
此下是將聲聞菩薩兩戒對
辯言開遮等者略依菩薩戒疏出其三且如殺戒者
疏云菩薩七眾同犯與聲聞五眾大同小異同者同
不許殺異者略有三事一開遮異二色心異三輕重
異開遮異者大士見機得殺聲聞雖見不許色心異
者大士制心聲聞制色輕重異者大士害師犯逆聲
聞非逆又盜戒者開遮如前見機得不得等或復見
機而盜必無盜心大士為物種種運為皆得聲聞自
度心依規矩大士不畏罪但令有益即便為之下諸
戒條太略例此。

制緣漸頓
聲聞因事制戒名漸菩薩不爾名頓。

捨義有無
菩薩戒二緣捨疏云若捨菩提願及增
上煩惱犯十重則癈今言無者乃小義耳聲聞戒捨
義有五毗曇云一增邪見二法滅盡三命根斷四犯
重禁五罷道若雜心毗曇云但是穢戒除法滅盡及
犯重禁並言不捨二根生時不入僧數又非尼攝餘
部不言失。

坐次分流
菩薩戒七眾同受無擇道俗皆應先受
戒者在先坐後受戒者在後坐若先大後小大依大
坐小依小坐若先小後大聞小夏而成大夏依大先
後若聲聞戒五眾同受則有異菩薩坐次也如百夏
比丘尼禮初夏比丘足。

懺法天隔
聲聞懺法則有羯磨及出罪對首責心
之異菩薩懺法但有要見好相及對首耳又若犯四
夷許懺遮罪而性罪不滅若犯十夷懺得好相還同
菩薩清淨戒體。

七眾同不
菩薩七眾同聲聞二眾不。

大小共別
大乘戒者先以小撿助成大儀如首楞
嚴經云先持聲聞四棄八棄執持不動後行菩薩清
淨律儀此所謂共也小乘戒者但專四分此所謂別
也。

而昧存亡
緣謂罪性一切俱空何戒可持何罪可
犯而不知住持三寶須依律儀及涅槃終制有戒則
存無戒則亡。

鳥鼠人也
佛藏經云佛告舍利弗譬如蝙蝠欲捕
鳥時則入穴為鼠欲捕鼠時則非空為鳥而實無有
鳥鼠之用其身臭穢但樂暗瞑舍利弗破戒比丘亦
復如是即不入布薩自恣亦復不入王者使役不名
白衣不名出家。

* 隨喜品

既校量滅後五品之初
初者謂五品中之隨喜品
人也若據輔行則隨喜又通非入品隨喜人此五十
人隨喜之心亦何必五品之初隨喜位耶。

及隨喜後位
五品入十信。

好堅
大論第十問諸佛功德無能勝者一切天地
誰可為尊梵王答云佛為無上無過佛者譬如一樹
名曰好竪在地百年枝葉具足一日出生枝葉悉具
等。

疏比是格劣
經中四百萬億財法兩施正是比況
格量第五十人之劣。

疏大七小七
大四十九小十四。

式叉
梵音式叉摩尼此翻學法女律云沙彌尼年
十八歲時即受五戒受五戒巳更用六法調心六法
者殺淫妄華纓油塗如是滿二年巳先受本法次於
大僧處稟具五百大戒。

如七世等
儒論七廟釋談七佛。

破古師中
古人作五十位解傷文失理當知五十
只趣舉凡耳。

但染香處不須此相
濕化兩報多是染香為因不
須此中廣辨四生因果之相。

經若有形
十二類生攝六趣盡今文從卵生至非
無想只舉十類略不言若非有形若非無形二類也
然疏記不解者以近事故今恐晚覺輩亦有不識者
銷經事昧今引孤山楞嚴經疏箋之言有形者疏云
事日月水火愛此光明妄心執著名為色想日月星
辰之類是也。

若無形
厭棄色想思無邊空色盡心空沉昧幽隱
即無色外道之類。

若有想
外道凡夫祈神禱祀存立形影終身奉事
經中謂鬼神精靈之類。

若無想
外道計無情有命金石堅固或習定灰凝
思專枯橋化物成身若黃頭外道恐身死往問自在
天天令往頻陀山取餘甘子食之延壽食巳乃於林
中化為石囑其徒曰吾沒後有人難者當書石上後
陳那書難詞於石上石不能答遂吼碎又如晉書張
華時燕昭王墓有孤謂華表曰我聞張司空多學欲
往手之以為如何對曰我聞張司空者博物君子也
非但損子亦乃禍吾狐不聽奉刺投華華與論天下
人物多為所折天欲雨辭去華固留之謂左右曰我
聞巢居知風穴居知雨不是狐狸即是老鼠乃密令
人斫華表然而照之遂為狐狸而走此並木石精恠
非究竟無情。

非有想非無想
此二類前第二卷巳籤。

初住校量
帝釋問法慧菩薩云初住成就幾功德
經中校量云供養十方阿僧祇眾生樂具經於千劫
後令證支佛百千億分不及其一前第二記巳箋。

經褰縮
上去乾切舉也下所六切短也。

胗
章忍切脣上瘡也又說文云脣瘍也。

咼
若牌切口戾也謂斜戾。

窊
鳥瓜切凹說文云污衷也記中作窳蓋寫誤窳
音愈非也。

大師有時依普賢觀
如玄文云普賢觀五品在六
根內明意稍難見而釋籤不解令疏中每一品開為
二以難十信。

* 法師功德品

弟子通初後
前疏自軌五法通稱弟子。

誦說名通
五師有誦說五品中有讀誦及解說。

見聞十界而為外化
疏以普現色身而為外化例
今使十界機見菩薩像聞菩薩法為外化。

餘三準知
十界群機聞菩薩功德之香嘗菩薩甘
露之味覩菩薩智慧之光斯亦為外。

色等亦然
向說六根根根十界而為外化若說六
塵亦塵塵十界普熏眾生發菩提心。

疏讀誦既爾
不言受持而言讀誦者取化他二三
中之一耳故云四種亦然則受持者亦爾此取五師
果入六根中方具內外莊嚴。

三品分之
上中下四百合為千二百。

況三品人
三品共千二百無文可憑故云恨不依
文。

有師以光宅數為二品
三品名同其數亦異共為
千二百此更無準又有辨中邊論說三品數不欲引
之。

二二分對
古人分六根為三下八百中一千上千
二百若二二分對者眼耳一對為下但八百鼻舌一
對為中但一千身意為上具千二百況經中耳舌各
千二百功德身但八百則知分對乖理違文也。

不假至者
若苦澁物在其舌根皆變成上味餘三
根更不假至而變。

色二二十
俱舍云色或二或二十且二十者謂青
黃赤白長短方圓高下斜正雲煙塵霧影光明暗疏
釋形平曰正不平名斜日焰名光星珠電等名明餘
亦可見言二者二十種亦不出於形色顯色。

聲八種
前持品中巳箋。

人天等因
人修戒善所感五塵則麤天修禪定所
感五塵則細。

更應多並
一常一無常一思識一不思議。

此中三業即是六根
只約安樂行以明十善則巳
攝六根清淨人也疏中云五種法師悉具六根清淨
而別明三業此成繁芿。

疏六根互用
良由性即是故根融有人云楞嚴經
中如來自約根塵流變三疊以明眼根八百功德耳
根千二百功德等文理分明與今經中配根數等而
大師却約界如明其數目似非佛意孰故信乎嗚呼
斯言之玷不可磨也蓋亦不本兩經之意故妄有彈
射也孤山楞嚴疏云此明發覺初心令知顛倒處所
居示凡夫六根優劣之用意在阿難擇於耳根以為
修證之地彼明依經修行以發相似之解而六根清
淨互用無方(巳上正上)學本宗者見孤山之言亦可息疑
謗也。

疏若言八百顯其能縮
有人問云若盈縮自在可
云眼根千二百耳根八百否今為答之若了六自在
王互用互徧則盈縮隨時子何不可又問今何不云
眼千二百等耶答設經中云眼千二百汝又復問何
故眼根不八百邪斯乃戲論耳但信如來金口盈縮
之言凡夫妄情不應臆度。

應云第二
十信之名玄文與仁王經中少異今引
玄文十名以仁王注之令知同異一信(同)二念(精進)三
精進(念)四慧五定(並同)六不退(施)七回向(戒)八護法(同)
九戒(願)十願(回向)。

六根各十
五眼之外又有智眼見諸法故光明眼
見佛光明故出生死眼見涅槃故無礙眼所見無礙
故一切智眼普見法界故此華嚴經前巳籤。

但離合異
法眼開出智眼慧眼開出出生死眼餘
者並佛眼開出。

而復斥小
小他心通所通不遠若斥之者如云不
觀人根不應說法雖得宿命所知不遠等。

未論修發真天眼等
在凡修於事禪入聖發真天
眼也言等者真天鼻舌等也皆聖真發也有人問頗
有相似位人不得六根清淨否答因中不修事禪果
上容有不如今經者也若今法師功德縱因中不修
事禪而相似位中六根必清淨哉以由在五品時圓
觀十界即空假中故至似位依理而見十界色像依
理而聞十界音聲此乃弘經之功非由事禪也故今
記云未論修是也。

疏禪有八觸
止觀云從未到定後或經一日一月
一歲而定心不散即發八觸身八觸者謂動庠輕重
冷暖澁滑。

經若說俗間經書等
實相入諸法故諸法是實相
思益經云諸有言說一切皆是如語無異無別何以
故諸有言說一切皆是如來言說如皷蠡等眾緣和
合而有音聲是諸音聲無所分別以諸賢聖善知一
切眾因緣故於諸言說悉皆平等(巳上正文)彼方等經說
從其體今六根位說從其用。

以通前五皆不二故
眼見耳聞皆可四月至於一
歲以表諦緣又一月表菩薩乘若宣說之以三乘法
順開權意皆是性海。

* 常不輕菩薩品

前正引昔
正應作證疏云引人為證。

言一乘者通於一部
一乘者正因佛性也豈專此
品耶。

報陰現轉
六根淨。

以生後見
記主大義在嘉祥後故云也亦可嘉祥
後稟天台斯為正見。

餘經所表權實尚隔
如芥子納須彌表菩薩住不
思議解脫經中斥云龍象蹴踏非驢所堪又云此座
高廣吾不能升皆權實異表。

此品兼表本迹
疏中以不輕禮拜遠近表之。

若令一人著論
只天親一人以著二論何故一說
有佛性一說無佛性故知下釋出。

對法小義
梵語阿毗達磨此云對法俱舍云敬禮
如是如理師對法藏論我當說舊疏云一切法中真
實法涅槃為相故稱達磨此智對諸法於法現前故
也又疏云對謂對向對觀以因對果即對向也以心
觀四諦即對觀也。

自悲敗種
迦葉言五無間罪猶能發意生於佛法
而今我等永不能發譬如根敗之士其於五欲不能
復利等。

若唯識說正
唯識論亦是天親所造所以言三無
二有者蓋順方等斥奪之意。

亦以四一而對四悉
人一世界教一為人行一對
治理一第一義。

威熱無比
根淨與值佛。

化佛親說詮虗空身
化即應佛也虗空身者而與
下句空身不類或恐指修安安樂行者觀一切法猶
如虗空或恐身字是法字耳學者詳之。

此乃虗空身說詮於化事
虗空身者經云於虗空
中具聞威音王佛所說等化事者後更增壽命為四
眾說法復化千萬億眾。

或抑或覆
抑二乘覆圓寶。

廣略準知
二十千萬偈與二十四字耳。

禮知法者
如來性品迦葉白佛若有長宿護持禁
戒從年少邊咨受未聞當禮敬否出家人從在家人
咨受未聞復當禮否然出家人不應禮敬在家人也
佛乃答云有知法者若老若少故應供養恭敬禮拜。

淨名中比丘禮俗
富樓那為諸新學說法淨名訶
巳即自入三昧令諸比丘自識宿命時諸比丘稽首
禮維摩詰足。

即生隨從尚猶墯苦
先曾輕賤後方隨從先賤而
墯。

廣對一切
一切三法。

疏龍繩
採龍䰅草為繩縛身上以水洒之即入骨。

* 如來神力品

即從及諸巳下文是
寫倒一字應云即及從諸巳
下。

理滿釋權疑唱滅釋近疑
如云自住其中即果理
滿也七方便權悉未滿故此釋權疑也如云如來非
實滅度以方便力唱言滅度此釋近疑也只一涅槃
雙釋二疑。

不復別判
甚深之事二門之宗皆因果也不復別
判本迹二宗之殊。

今借證理
今經中於此之言蓋指實理。

* 囑累品

不越先規
秀公亦依什本安品次第不妄有踰越
也故第二教中云此亦是一見。

正本既其居先
正無添品。

龜茲
音丘慈。

即而書之
梵音正者或多含者即書之。

論在後魏時譯
後魏姓拓䟦都雲中去晉凡二百
年來論是勒那摩提三藏譯。

人天來時
但云三被移去。

妙音被誡至久巳還國者
他人疊正義也義雖正
他尚不肯遂執云土淨為集分身若分身在勸發品
後方散當知爾前土尚猶淨若妙音被誡者還依舊
誡耳謂戒分身未集巳前之穢土也。

上能見下
心若淨於淨見穢無咎。

何有靈山
妙音來時若是淨土文殊海出乃亦淨
土也豈是靈山之誡耶蓋誡本穢。

若受多分
觀音分寶不奉一分上分身者蓋分身
即釋迦也。

仰止
止語辭也詩云高山仰止。

以婆沙菩薩掩其眼
謂法華只開二乘若菩薩人
巳是大乘而不知婆沙四階是小菩薩必須用開此
所謂掩眼無見。

三界八獄為大科
三界與八寒八熱各作科段廣
辨苦樂相狀反使今經成俱舍婆沙等論。

以一乘四德為小義
敗種聲聞莫非四德生方便
者亦會一乘若謬謂定性永不作佛則便無開會之
處。

表現表當
解瓔絡即事因法施即理因疏云分二
分者表事理二因奉佛者將二因以趣二果也。

嘲調
調去聲謂弄也亦平聲謂調戲也。

不應立送分身
唱散之後經無復坐之文知囑累
在後。

若言經文次第
地計囑累在經末者謂生起次第
當如是也故今難之以為非汝言次第者至如不輕
品內明行少功多其功既多便合勸持如云汝等於
如來滅後應一心受持等而何故又以神力間之耶。

而嫌妙經違論
論云修行力有五乃至去如後品
即囑累在後也若安中間乃違論文。

即是回梵文大梵字不盡
彼經云大梵自在天子
況自在天子是欲界主豈名大梵即名以大梵二字
冠於自在天子之首者乃是譯時回轉大梵字不盡
其理。

悉以能契之行為權
如疏云其智慧門即是嘆權
智也蓋自行道前方便有進趣之力故名為門從門
入到道中為中為實道前為權。

法慳
悋於法施。

* 藥王菩薩本事品

佛有誠誡
如云勒修苦行非涅槃因又云若人斷
陰不如斷心。

勝熱息善賊之疑
華嚴經有婆羅門名為勝熱求
一切智從刀山上自投火聚善財疑念是邪法耶善
財言能入此者是菩薩行等善財悔過投入火聚遂
得菩薩寂靜安樂照明三昧等。

尼乾生嚴熾之解
尼犍經云有王名嚴熾有大薩
遮來入其國先為王說治國之法次為王說佛身相
好及種性等乃令王觀如來身云大王當知依煩惱
身觀如來身依陰界入觀如來身何以故此身即是
如來藏故一切煩惱諸垢藏中佛性滿足。

燒身得蘭
梵語偷蘭遮善見云偷蘭名大遮言障
善道體是鄙穢又翻為大罪亦言麤惡是重罪方便
故也準目連問罪報經有犯蘭罪者如兜率天壽四
千歲於人間歲數當五十六億六十千歲墯地獄中
問燒身者本得殺罪何故得蘭答四分云倩他人殺
巳應得殺罪耶然自巳命斷無殺可犯以燒身是殺
方便故故蘭耳。

開小乘遮不
須開。

遮菩薩開不
不遮。

兩眾如何
布薩坐次一切各別。

二體同異
小乘戒體同號無盡。

大秉於小取益何從
涅槃終判太水並弘菩薩之
心從大取益。

小誦於大招損誰測
但受聲聞戒而輙誦菩薩戒
者例如沙彌先誦四分至受戒時則無作不發名為
邊人小誦於大亦復如是至受菩薩戒時則大乘戒
體不復發矣名為招損故戒疏云凡未受菩薩戒者
皆名惡人若預為說後受不得又曠師疏中有大乘
布薩儀式其間有遣眾慈云未受菩薩戒者出四分
與遣眾同。

淨穢並陳
藥王愛道。

令物會三
若在穢土必先施三而然後會也彼是
淨土云何施會耶然淨土多種。

疏說本事
只一行半偈而巳有經更添兩句云供
養諸如來者後人擅加笈多所譯亦但六句法護所
譯七言偈亦但四句。

疏支佛至無功用
不段聞教故。

餘經要因功用者
但疊四果但取下方釋無作四
諦。

有五百具如前
第一記。

不老是樂
玄文云達老死實相寶性論云恒即不
老不變即不死。

* 妙音菩薩品

奉鉢對治
八萬四千惑業是所治故。

下從利他
經中百千萬億眾生受苦稱名菩薩悉
救。

同在一名之內
內蘊不輕之解外禮不輕之眾口
宣不輕之教。

五品皆同定無優劣
自行化他悉無有異。

以人對法
觀世音從人普門從法餘四品亦其人
法當說出其義。

疏化他門中第二意
前科云藥王下五品是化他
流通藥王品勗法師流通妙音觀音兩品是勗子弟
流通。

並是法華異名
三千體寂竪超一切無相而相名
妙幢相性淨無染具於常樂名為淨德中理徧攝照
明自在名宿王戲理定離計名無緣種智可信名智
印十界語言皆名佛言名解一切眾生語言不捨真
寂圓滿六度名集功德不起滅定現諸威儀名神通
遊戲即定之慧能破惑闇名慧炬性具萬德名莊嚴
王性淨照明名淨光明一念淨心具足權實功德名
淨藏即邊之定有異偏小名不共圓光偏滿空不住
空名日旋餘諸三昧義亦可了不復解釋。

疏問訊傳旨
經中無不孝父母有人用上一無字
總貫下四句意云無不善心不無不攝五情不霅上
讀經義云除不孝父母不敬沙門外皆讀為否乃成
問善心不攝五情不。

經或現梵王身
梵釋名體銷經時不可不識今亦
略箋梵王者菩薩修白色三昧不取不捨不取故不
隨禪受生不捨故應為梵王說出欲論以權引實。

帝釋身
修難伏三昧不取不捨說種種勝論。

自在天身
欲界頂即魔王也修赤色三昧。

大自在天身
色界頂即摩醯首羅騎白牛八臂三
目。

小王
或云天王為大人王為小輪王為大粟散大
附庸為小。

準下釋中
普賢品中旋陀羅尼等三。

* 觀世音菩薩普門品

具足三釋
因緣中須具四悉通別異世界與拔等
為人智能斷惑對治觀冥於境是法身等第一義此
通別義悉在於圓約教也本迹如文。

疏人有多種法有多種
人法各有四教不同。

羅漢尚能回福為壽
邊際定力回福為壽至彌勒
下生回福為智即便入滅。

疏一觀也
也應作意。

疏若就於行
謂若依境起觀應名為世音觀。

疏道前名方便等
道前道後義亦多種今文以二
乘歷別名道前入王三昧名道後。

疏相似神通如上說
法師功德品。

疏修行中攝
疏例如佛未值定光佛等文。

疏如入法門中說
疏若入王三昧一切三昧等文。

疏修羅琴
用師子筋為絃則不拊而韻。

初略如釋籤中
似多一初字籤引博物誌云伏羲
造八卦神農造五糓貨狄造舟維文造臼杵蚩尤造
兵乃至嵆仲造車伯益造井蒙恬造筆。

是名供養普
今疏先結他化也次結自行玄文中
先結自行次結化他義亦無任。

此土識過而肉袒
史記張祿元是范睢魏人也初
仕魏與中大夫須賈使於齊以睢為賢私賞金壁賈
嫉之纔於魏云范睢以魏密事告齊魏大怒拉脇折
齒棄廁中睢求圊者出之遂易姓名曰張祿隨秦使
見昭王王悅之拜為客卿稍遷左丞相後須賈為秦
使睢微服而出賈見大驚知是秦相乃脫冠肉袒入
謝罪。

疏大品空無盡
經中歷一切因果凡聖依正以明
空義。

大集八十無盡門
經云一切諸法因緣果報無盡
一切諸法不可盡初發菩提心巳不可盡譬如虗空
不可窮盡為一切智發菩提心豈可盡乎諸佛戒定
慧解脫解脫知見十力無畏等無盡因如是等發菩
提心故不可盡乃至六波羅蜜無盡等。

正在和合皆無自性
為因智故境不因智故境亦
因智亦不因智故境非因智非不因境故境此權境
無性又因境故智不因境故智亦因境亦不因境故
智非因境非不因境故智此權智無性然後以無性
之智冥無性之境境智和合能顯中道。

疏善惡合為機
單善單惡不得為機玄文云始自
地獄終至等覺皆以善惡相帶為機。

經聞是觀世音菩薩一心稱名
疏云聞有四義若
能通達四種聞義即聞慧心無所依無住無著即思
慧一心稱名即修慧。

有人以觀世音三字著下句上
觀世音即時觀其
音聲。

興皇著上句末
一心稱名觀世音菩薩。

下句上又足觀世音三字
連上句讀者則云一心
稱名觀世音菩薩觀世即時觀等。

疏果報火地獄巳上初禪巳還
疏云阿鼻隔子八
萬四千內外洞徹上下交炎餓鬼支節煙起畜生燠
煑陽炭修羅亦有火難人中焚燒現見若至劫燒須
彌洞然初禪巳下無免火災。

惡業火
隨有改惡修善之處若五戒十善多為惡
業所難經云燒諸善根無過瞋恚術婆伽為欲火所
燒金光明云憂愁盛火今來燒我能破善業皆名為
火。

煩惱火
行人修道之時並為五住煩惱惑火之所
燒害方便未成火難恒逼。

如禮諸佛教說功異
如救𦦨口經施鬼神食時令
稱四佛名稱多寶佛名者令鬼神轉煩惱障及業障
稱妙色身廣愽身離怖畏如來名者令鬼神俱除報
障。

經六十二億恒河沙菩薩
如何須六十二等耶首
楞嚴經云此三千大千世界現住世間諸法王子有
六十二恒河沙數修法垂範教化眾生。

疏格六十二億徧菩薩等一圓菩薩
別行疏中釋
之或異彼云田有高下薄瘠所致如供百初果不如
一二果乃至無學此亦非嘆德之意乃是以下比高
法應優劣耳今明一多性不可得無有二相二則非
一多則非多同入實際正等無異一中解無量故說
六十二億無量中解一故說觀音是為正等。

心境俱劣等
疏云心有濃淡皆是前人心力所致
何關觀音(正文)準一多相即乃是正義也。

加難解難知
經云難解難入疏云十住始解十地
為入論中此前更加三句謂難見難覺難知記云此
難解方便可對聞思修解字誤應云難見。

乃增三句
謂建大法幢然大法炬不斷大法皷。

說三乘者謬矣
首楞嚴經孤山判在法華部類而
經中觀音菩薩說三乘法如云若諸有學寂靜妙明
勝妙現圓我現獨覺身而為說法若諸有學斷十二
緣我現緣覺身而為說法若諸有學得四諦空我現
聲聞身而為說法讀者須和融之令無相違。

經解頸真珠瓔珞
疏云頸者表中道一實之理以
眾多無著法門莊嚴解者表菩薩修常捨行故一切
願行功德乃至佛智菩提涅槃亦不住亦不著。

受此法施
疏云正以財通於法名財即法財即因
緣生法即空假中三諦一心一切具足於法平等於
財亦等名法施。

呪詛諸毒藥還著於本
譬喻經中有清信士梵志
從其乞飲不暇與之遂起尸使鬼往殺之時山中有
羅漢教令歸奉三寶於是至曉鬼不得便鬼乃悉反
害梵志羅漢蔽之令鬼不見清信士悟道梵志得活
等。

真觀清淨觀
別行記中云五觀字皆去聲呼真觀
空也清淨觀假也令地淨故智慧觀中也雙遮雙照
平等大慧故慈悲觀者以無緣慈觀察眾生又慈悲
之法必用三觀霅上音五觀字皆平聲。

常願常瞻仰
上一常字據玄寂僧錄音訓云據藏
經中及諸處古本皆是當字耳類如云當願眾生應
當發願應當繫念當離放逸。

悲體戒雷震
記云悲體下一行誦口業初二句頌
二輪化本說雖在口必假身意為授法本為法現形
本期救苦故說法身名為悲體此身先用戒德警人
如天震雷物無不肅慈意普覆名曰大雲二輪既施
然可授法。

妙音觀世音等
記云五音字皆眾生稱唱之音菩
薩妙智觀故成三諦境雙遮空有即妙音雙照空有
即世音此二字中智境也梵音是慈悲喜捨四觀照
之即俗諦照機不差名海潮音此二音字假智境也
畢竟空智出九界情照眾生音起二世相名勝世間
音此一音字空智境也。

或品似大益有大小
如淨佛國品五百長者得無
生忍此益大也求聲聞乘三萬二千人智有為法皆
悉無常得法眼淨此益小也。

或品似小益有大小
如弟子品目連章中云法住
實除諸邊不動故法無動搖不依六鹿故說是法時
時八百居士發菩提心此益大也須菩提章中云不
著文字文字性離是則解脫說是法時二百天子得
法眼淨疏云是悟通教即空之理得入見道真中分
之通亦名小。

或兼大小益亦大小
如金光明懺悔品通三乘懺
悔三乘該四教三障滅時各自得益又最勝王經云
若欲求預流果一來果不還果阿羅漢果亦應懺悔
滅除業障欲求三明六通聲聞獨覺自在菩薩至究
竟地求一切智等亦應懺悔滅除業障此品大小具
四教義足。

皆以向來三義銷之
類密不定。

* 陀羅尼品

敦之以呪術
謂以呪通之令淺識者恭謹受持。

幽顯挾贊
挾護贊助也幽謂鬼神顯為菩薩。

矯俗
巫覡多詐。

疏那達居士
未檢。

大明呪等
呪謂呪願有二種謂顯密也顯露者大
明等三是也秘密者今之存梵音者是也大論有問
釋提桓因何以般若為無上明呪答諸外道聖人有
種種呪術利益人民誦是呪者得大名聲入民歸伏
貴是呪故名般若以之為呪帝釋白佛是般若呪常
與眾生道德樂故餘諸呪術能增長惡般若神呪能
滅諸佛涅槃諸著何呪貪等是故名為大明呪無上
呪者大或有上故次名無上無等等者等此無等名
無等等皆破無明故並云明又諸佛於一切眾生中
無等故般若名無等又無等等者妙覺位也無能等
此無等之位故名無等等巳上並大論文。

總用等
輔行云遮惡為遮持持善為總持用此明
呪遮惡持善聞者歡喜是世界餘三次第以對三悉。

別對三教
大明破三藏小外之不明無上破別地
前之有上無等等破圓金剛前心之有等若大論言
破無明者三惑皆通稱之。

禳災增益攝召
禳災如熾盛光增益如功德天呪
滿所求攝召如灌頂呪又責鬼神。

並名真言
托神呪以觀真心如誦大悲呪欲求智
慧者經云當於寶鏡乎以觀心鏡鏡明性十界像生
修十界故名真。

及以明等
明真言無上明無等等明言。

種子
有佛頂陀羅尼名佛頂種子誦之者是了因
佛之種子故。

疏先陀婆
涅槃經有四物謂鹽水器馬通名先陀
婆。

經羶帝
有人呼于為千非矣准禪秘要經作釋看
切周本作書安切。

疏俱有此鬼
人用起尸鬼夜叉用起尸鬼。

未損大儀
或是義。

* 妙莊嚴王品

疏紛愀
愀親小切容色變也非矣應作湫子了切
隘也。

喀喀
音客謂失於一飡。

門閭
力居切閭侶周禮五家為比使之以相比保
五比為閭使之以鄰侶相愛。

甘苦無喜慍
慍於運切怒也僕奉主優客之則甘
而有喜過勞之則苦而無慍。

噏赫
噏許及切此乃內息耳應作翕謂盛也。

不貲
音茲貨財用之無盡曰貲。

籠樊
樊謂藩籬也詩云青蠅于樊取飛舞不能出
之義也。

以勗受法弟子
所將之眾。

今佛前光照相菩薩是妙音
今佛前者妙音品也
此菩薩事訖巳歸本國今懸指之耳言光照者或釋
尊光照其身或菩薩光明遍照言莊嚴相者經云百
千功德莊嚴其身等。

且從後記
燒身在前獻呪在後。

雙觀師弟
此謂妙音也誡云汝莫輕彼國及所將
謂雙。

華德復為妙音所將
為字去聲呼。

有稱歸心
國名。

疏四弘
應作等。

亦不的對
不將慈悲喜捨對願智神通方便四波
羅蜜。

疏餘經為正道
大論云三十七道品是菩提大品
云欲以一切種智修四念處者念處法界攝一切法
一切法趣念處是趣不過。

行行為助道
九想十想不淨觀等。

可具釋之
右脇出水左脇出火左脇出水右脇出
火并身上下出水火為四共為八履地如水履水如
地又空沒現地地沒現空及空中行住坐臥巳上十
六第十七現大身滿虗空中第十八大復小現。

攝一切法歸一實相如前
指方便品諸法實相界
如因果。

* 普賢菩薩勸發品

疏所逕歷處
逕應作經經云所經諸國。

釋衣等三皆通兩句
法歸如疏云慈悲覆物惠利
歸巳名之為室遮彼惡障以醜名之為衣餘二例此。

而為四釋
約位約智約門觀心。

而迷其本
斥無啟心投想之人。

如魯人耳
家語有問魯人曰仲尼何人也對曰東
家丘我知之矣。

疏歡喜如前說
或歡喜地或歡喜住。

經正定聚
聚有三謂邪定不定正定邪定則博地
不定則住前正定則十住本業瓔珞經十信菩薩如
空中毛此名不定聚據地正定在十住明矣然正定
位寬疏謂十地若俱舍中諸聖人名正定造五逆名
邪定自餘凡夫名不定定聚名同大小位別。

法華文句記箋難卷第四

* 法華隨經音切(凡為字平去二聲慈恩別有章門今於平聲人多去呼者音之其聞易解
并去聲者此則存略)
赤城娑門　有巖　錄

** 序品

阿若
(上平聲下惹音)。
揵
(巨焉切)。
阿菟
(上遏音下乃候切)。
䭾
(唐賀切)。
離婆
(下離
音)。
絺
(丑夷切)。
難陁
(句)。
孫陁羅難陁
(句)。
常為
(平聲)。
普聞
(文問二音)。

尸棄大梵
(句)。
乾闥
(上虔音下他達切)。
樂乾
(上岳音)。
稚
(直利切)。
佉
(丘迦
切)。
騫
(愆音)。
無量義處
(去聲)。
三昧
(句)。
天雨
(去聲下雨曼同)。
曼
(毋官切)。
吒

(陟駕切)。
修行
(平聲應師去聲)。
般涅
(上鉢音下奴結切)。
輭
(而兗切)。
車乘
(去聲)。
輦

(力展切)。
輿
(預音)。
楯
(食尹切)。
華蓋
(上戶瓜切亦通華)。
而被
(平義切)。
獨處
(昌以
切下常處處林並同)。
捶打
(上之委切下頂音)。
肴
(胡交切)。
膳
(時戰切)。
芪
(莫候切)。
教
詔
(二俱去聲)。
縱廣
(上即容切)。
幔
(莫半切)。
為欲
(上平聲下為當為說同)。
語彌
(上御
音)。
雨大法雨
(上雨去聲下雨字音)。
應供
(上去聲舊音平呼)。
說應
(平聲)。
姓頗

(叵音)。
皆為
(平聲)。
所為
(去聲)。
懈
(古隘切)。
汝為
(平聲)。
轉次
(上䧗兗切)。
怠
(待音)。

** 方便品

盡思
(上即忍切下伺音)。
度量
(上徒各切)。
葦
(于鬼切)。
猶豫
(上余救切亦通平聲)。
為
是
(上平聲)。
時為
(去聲)。
等比
(必利切)。
三請
(上通平去二聲)。
唯然
(上以水切)。
是
為
(平聲)。
見濁命濁
(句)。
如是
(句)。
瑕疵
(上霞音下疾移切)。
此事為

(平聲)。
稠
(傳音)。
矝
(君陵切)。
玫瑰
(上梅音下回音)。
莊校
(上牡音下教音)。
􂑊
(寧音)。
鍮
(偷音)。

鉐
(石音)。
鈆
(與奪切)。
錫
(昔音)。
鑞
(盧盍切)。
𦘕
(胡卦切)。
琵
(毗音)。
唄
(薄賣切)。
南無

(謨音)。
𤛆
(第狸二音)。
蔽
(必袂切)。
瞑
(冥音)。
正使
(史音)。
過於
(上平聲)。
我為
(平聲)。

** 譬喻品

獨處
(杵音下我處同)。
濟度
(徒故切)。
法分
(扶問切)。
名聞
(文問二音)。
我為
(平聲
此偈為字平同)。
著邪
(上直略切)。
安行
(平聲)。
所著
(知略切)。
數聞
(上所學切)。
我先

(去聲)。
衰
(所追切)。
隤
(社回切)。
腐
(輔音)。
欻
(許勿切)。
嬉
(許其切)。
裓
(古得切)。
陿
(匣音)。

稚
(直利音)。
誘
(酉音)。
諭
(喻音)。
先心
(上去聲)。
所好
(䎢音)。
銳
(以制切)。
推排

(上以惟切應師二音一同上二土回切)。
莊校
(上莊音)。
楯
(食準切)。
幰
(虗偃切)。
􂐺
(於遠
切)。
膚
(趺音)。
妹
(昌朱切)。
僕從
(去聲)。
匱
(求位切)。
妄不
(否切)。
不也
(上弗音)。
火難

(去聲)。
軀
(區音)。
蔽
(𢍉詣切)。
怨
(於表切)。
厭
(於艷切)。
陛
(毗禮音)。
𡉏
(皮彼切)。
坼
(丑格
切)。
褫
(池亦切)。
䨱苫
(上副下失亷切)。
椽
(直員切)。
梠
(呂音)。
差脫
(上楚宜切下他活切)。

鴟
(處之切)。
梟
(古堯切)。
鵰
(凋音)。
鷲
(就音)。
蚖
(五官切)。
蝮
(孚六切)。
蝎
(許竭切)。
蚰

(由音)。
蜒
(延音)。
鼬
(余敕切)。
貍
(力之切)。
鼷
(號音)。
臭處
(去聲)。
咀
(慈呂切)。
蹋
(徒合切)。

䶩
(在詣切)。
齧
(五結切)。
搏
(博音)。
撮
(七活切)。
羸
(力危切)。
􂑋
(都豆切)。
摣
(側加切)。

掣
(尺制尺列二切)。
啀
(五皆切)。
喍
(士皆切)。
嘷
(毫音)。
魑魅
(上丑知切下媚音)。
孚乳

(而注切)。
噂
(存音)。
踞
(居御切)。
埵
(朵音)。
撲
(平角切)。
自樂
(落音)。
裸
(即果切)。
咽
(煙音)。

蓬
(步紅切)。
闚
(去隨切)。
牖
(酉音)。
爆
(北教切又剝音)。
折
(食哲切)。
竄
(七亂切)。
為火

(上平聲)。
㶿
(孛音)。
先因
(上去聲)。
蔓莚
(上萬音下以線切)。
此苦難處
(舊難處二
字皆去聲呼今依應師上平聲下上聲)。
躭
(都含切)。
湎
(彌兗切)。
競
(其敬切)。
苦難
(去聲)。

繒
(情音)。
纊
(曠音)。
氎
(疊音)。
蓐
(辱音)。
儐
(必刃切)。
從
(去聲)。
安處
(上聲下常處臭處獨處並
同呼)。
此處
(去聲常生難處同呼)。
能為
(平聲)。
教詔
(并去聲)。
累
(良偽切去聲)。
我為

(平聲下則為同)。
顰
(頻音)。
蹙
(足音)。
誹
(平去二聲)。
𩑔
(苦骨切)。
黧
(力號切)。
黮
(他感切應師於
斬奴)。
嬈
(奴了切)。
惡賤
(上污切)。
馲
(牝落二音)。
􂑌
(陀音)。
棰
(之委切)。
為諸
(上平聲)。

蟒
(莫廣切)。
騃
(五楷切)。
矬
(昨和切)。
𤼣
(力員切)。
躄
(僻音)。
傴
(於武切)。
治
(直之直至
二切)。
劇
(極音)。
抄
(初教切)。
橫羅
(上去聲)。
園觀
(貫聲)。
豬
(猪同)。
疸
(七余切)。
強識

(上平聲)。

** 信解品

估賈
(二皆古音)。
傭
(容音)。
賃
(乃禁切)。
出內
(上又瑞切下而瑞切此依江南古師讀之應師
出字同上內字如常)。
強使
(上上聲下強牽勿強並同)。
愕
(五各切)。
何為
(平聲)。
躃
(毗益切)。

而語使言
(語御音下文除莫復與語又以輭語作上聲呼之其餘並同御音)。
所難
(平聲)。

憔
(最焦切)。
悴
(秦醉切)。
使作
(上上聲下使人同)。
先取
(上平聲)。
坌
(蒲悶切)。
咄

(當沒切又掇音)。
疑難
(下去聲下無難同)。
名之
(上通平去二聲)。
䬸
(良刃切)。
訾
(紫音)。
劵

(勸音)。
覆自
(上芳六切)。
樂為
(上五教切又落音)。
應受
(上平去二聲)。
荷
(上聲)。
能為

(平聲)。

** 藥草喻品

卉
(許貴切)。
所行
(平聲)。
山川谿谷土地
(句)。
􂐴
(注音)。
洽
(狹音)。
所雨

(下雨於等雨我雨皆去聲餘並上聲)。
稱其
(上去聲)。
任力
(上去聲)。
則為
(下我為名皆平
聲餘並去聲)。
晃
(胡廣切)。
豫
(預音)。
揜
(於儉切)。
靉靆
(愛逮切)。
䆳
(私醉切)。
或處

(下獨處於並上聲)。
渧
(帝音有作滴)。

** 授記品

穢惡
(下烏各切)。
礫
(歷音)。
棘
(居力切)。
阜
(房入切)。
為佛
(下見下下眾為佛常為皆去聲
餘並平聲)。
慄
(力質切)。
見為
(上古電切)。
饑
(機音)。
膳
(食戰切)。
王教
(下教食並去聲舊音
平呼不取)。
姝
(昌朱切)。
稱數
(下去聲)。
語汝
(上御音)。
玫瑰
(梅回切)。
繒
(情音)。
意
樂
(下去聲)。

** 化城喻品

地種
(上聲)。
過於
(上去聲下文例此)。
雨眾
(下更雨常雨普雨皆去聲)。
萎
(於垂切)。
玩
好
(下上聲)。
涕
(他禮切)。
惔怕
(淡魄音)。
瞑
(冥音)。
欲樂
(去聲)。
為大
(下為佛為眾生
佛為以為為沙皆平聲)。
盛諸
(上平聲)。
納處
(杵音)。
失樂及樂想
(二樂皆落音)。

𨴰
(初六切)。
語眾
(上御音)。
應去應度
(二應皆平聲)。

** 五百弟子授記品

所為
(下為一為寶明為僧為普明皆平聲)。
子不
(否音)。
溝
(古候切)。
壑
(呼各切)。
臺觀

(貫音)。
貿易
(上要侯切下亦音)。

** 授學無學人記品

為一切
(為侍者常為皆平聲)。
蹈
(導音)。
長子
(上知兩切)。
唯然
(上以水切)。
名聞
(文問
二音)。

** 法師品

如來使
(下去聲)。
荷
(胡可切)。
擔
(都耳切)。
饌
(士戀切)。
佛所使
(下史音)。
過
彼
(上去聲)。
則為
(下是為為室為座皆平聲)。
施功
(下平聲)。
逗
(豆音)。
燥
(蘇光切)。
處
眾
(下處此皆上聲)。
閑處
(下去聲)。
罣
(卦音又胡卦切)。

** 見寶塔品

莊校
(上去聲)。
以為
(為一則為此為皆平聲)。
雨天
(上去聲)。
藪
(蘇厚切)。
慢
(莫半
切)。
􂑍
(袒號切)。
掬
(居六切)。
遣使
(下去聲)。
鑰
(藥音)。
為難
(二俱平聲)。
手把
(下博
馬切)。
劫燒
(下去聲)。

** 提婆達多品

髓
(息委切)。
軀
(區音)。
捐
(與專切)。
椎
(槌音)。
蓏
(郎果切)。
所從
(下去聲)。
闡
(昌善切)。

佛不
(否音)。
難行苦行
(上行平聲下行去聲)。
累
(良偽切)。
疾不
(否音)。
當時
(上通
平去二聲)。

** 持品

練若
(惹音)。
為世
(下為斯皆平聲)。
好出
(上去聲)。
當著
(下張略切)。
鎧
(若􂑎切)。
顰

(頻音)。
蹙
(足音)。
擯
(必刃切)。

** 安樂行品

甚為
(下以為名為則大失常為比丘能為為諸而為俱若皆平聲)。
行處
(上平聲下文例此)。

親近
(下去聲下文例此)。
犍
(䖍音)。
扠
(叉切)。
畋
(田音)。
獵
(良涉切)。
捕
(步音)。
常好
(下去
聲)。
從顛倒生故說
(句)。
魁
(苦回切)。
膾
(古外切)。
衒
(縣音)。
屏
(必靜切)。
蔑

(莫結切)。
王於
(上去聲)。

** 從地涌出品

等比
(下必利切)。
行不
(否音下易不同)。
為從
(二平聲俱正)。
獨處
(下杵音)。
籌數

(下上聲)。
被精
(上去聲)。
奮迅
(上方問切下信峻二音)。
憒
(古對切)。
皺
(側教切)。

** 壽量品

數不
(否音)。
若著
(下張略切)。
擣
(禱音)。
篩
(師音)。
背喪
(上蒲昧切)。
恃
(市音)。
怙
(戶音)。
時
語
(下御音)。
雨曼
(上去聲)。
治
(平去二聲)。

** 分別功德品

又雨
(下去聲)。
隨數
(下去聲)。
繽
(四賓切)。
名聞
(下問音)。
羼
(初限切)。
為阿

(下去聲)。
為此
(下為如巳為為巳則為皆平聲)。
解佛語
(上佳買切舊音胡買亦通)。
樓觀

(下去聲)。
巳為
(平聲)。
蔔
(蒲北切)。

** 隨喜功德品

為得
(下寧為為人皆平聲)。
若長
(知兩切)。
轉教
(上知兗切)。
皺
(側救切)。
樂具
(上落
音)。
語餘
(上去聲)。
瘖
(音同)。
瘂
(啞同)。
不差
(下楚宜切)。
褰
(衍音)。
澀
(色立切)。
胗
(軫音)。

咼
(口淮切)。
黧
(力號切)。
可惡
(下烏故切)。
匾
(𢍉典切)。
㔸戾
(麗音)。
陿
(候甲切)。
長

(直良切)。
窊
(烏瓜切)。
泡
(四交切)。
為譬喻
(上平聲下為人例此)。
輿
(預音)。
解說
(上胡
買切又佳買切義通)。

** 法師功德品

別知
(上彼別切)。
拘
(俱音)。
鞞
(部迷切)。
所者
(下張略切)。
妊
(汝鴆切又平聲)。
所盛
(下成
音)。
諸觀
(下貫音)。
常樂
(下五教切)。
為一切
(上平聲)。

** 常不輕菩薩品

誹
(佛非切)。
先所
(上去聲)。
隨從
(下平聲)。
五百比丘
(句尼字屬句)。
計著

(下直略切)。
而語
(下去聲)。
行者
(上去聲)。

** 如來神力品

謦
(去頂切)。
欬
(苦愛切)。
則為
(下平聲)。

** 囑累品(累字良偽切舊音力委切非)

** 藥王菩薩本事品

宿王
(秀夙二音)。
銖
(殊音)。
甄
(居延切)。
𧂐
(子智切)。
便語
(下去聲)。
躶
(郎果切)。
盛
滿
(上平聲)。

** 妙音菩薩品

穢惡
(下於各切)。
動搖
(下平聲應師作去聲)。
雨於
(上去聲)。
到巳
(句)。
安樂行
不
(行平聲下文除不孝父母不敬沙門外皆讀為否亦有用無不孝之無字字總貫於下謂無不敬沙門邪
見無不善心無不攝五情否)。
變為
(下平聲)。
以若干智慧
(句)。
度度
(上平聲)。

** 普門品

視
(示是二音)。
杻
(丑音)。
械
(胡介切)。
捐
(與專切)。
為施無畏者
(句為平聲)。
蝮
(福音)。

真觀
(平聲下文俱此)。

** 陀羅尼品

解義
(解舊謂佳買切今謂亦通胡買切)。
禰
(奴禮切)。
隸
(麗音)。
咩
(莫也切)。
瑋
(偉音)。
羶

(經音作輸千切人多以干為千非矣禪秘要經作釋看切又周本作書安切與干音韻同當知非千字也下呪
中羶字皆同輸干切)。
簸
(播音)。
邏
(郎賀切)。
亶
(多旱切)。
􂑏
(直實切)。
枳
(居紙切)。
柅
(女履
切)。
𡎰
(遲音)。
蹬
(鄧音)。
頞
(烏葛切)。
泯
(彌盡切)。
醯
(呼倪切)。
如殺
(下試音)。
壓
(押音)。

** 妙莊嚴王品

當憂念汝父
(句)。
父王今巳信解
(句)。
脫諸難亦難
(上難去聲)。

(下難平聲)立不
(否音下字不同)。
紺
(古暗切)。

** 普賢菩薩勸發品

為諸
(上平聲)。
即著
(張略切)。
繚
(力烏切)。
睞
(力代切)。