#+TITLE: 原人論-唐-宗密
#+DATE: 2018-05-12 10:23:11
#+SOURCE: github.com/kanripo/KR6e0105 master 8b79ed55                


No. 1886

* 原人論序

終南山草堂寺沙門宗密述

萬靈蠢蠢皆有其本，萬物芸芸各歸其根。未
有無根本而有枝末者也，況三才中之最靈
而無本源乎？且知人者智，自知者明，今我稟
得人身而不自知所從來，曷能知他世所趣
乎？曷能知天下古今之人事乎？故數十年中
學無常師，博攷內外以原自身，原之不已，果
得其本。

然今習儒道者，秖知近則乃祖乃父，
傳體相續，受得此身；遠則混沌一氣，剖為陰
陽之二，二生天地人三，三生萬物。萬物與人
皆氣為本。習佛法者，但云：「近則前生造業，隨
業受報，得此人身；遠則業又從惑展轉，乃至
阿賴耶識為身根本。」皆謂已窮，而實未也。

然
孔、老、釋迦皆是至聖，隨時應物，設教殊塗。內
外相資，共利群庶。策勤萬行，明因果始終；推
究萬法，彰生起本末。雖皆聖意而有實有權，
二教唯權，佛兼權實。策萬行，懲惡勸善，同歸
於治，則三教皆可遵行；推萬法，窮理盡性，至
於本源，則佛教方為決了。

然當今學士各執
一宗，就師佛者，仍迷實義，故於天地人物不
能原之至源。余今還依內外教理推窮萬法，
初從淺至深，於習權教者，斥滯令通而極其
本；後依了教，顯示展轉生起之義，會偏令圓
而至於末(末即天地人物)。文有四篇，名原人也。

原人論序(終)


原人論

終南山草堂寺沙門宗密述

* 斥迷執第一(習儒道者)

儒道二教說人畜等類，皆是虛無大道生成
養育。謂道法自然生於元氣，元氣生天地，天
地生萬物，故愚智貴賤貧富苦樂，皆稟於天，
由於時命；故死後却歸天地，復其虛無。然外
教宗旨，但在乎依身立行，不在究竟身之元
由。所說萬物不論象外，雖指大道為本，而不
備明順逆起滅染淨因緣，故習者不知是權，
執之為了。今略舉而詰之。

所言萬物皆從虛
無大道而生者，大道即是生死賢愚之本，吉
凶禍福之基。基本既其常存，則禍亂凶愚不
可除也，福慶賢善不可益也，何用老莊之教
耶？又道育虎狼、胎桀紂，夭顏冉、禍夷齊，何名
尊乎？

又言萬物皆是自然生化非因緣者，則
一切無因緣處悉應生化，謂石應生草，草或
生人，人生畜等。又應生無前後，起無早晚，神
仙不藉丹藥，太平不藉賢良，仁義不藉教習，
老莊周孔何用立教為軌則乎？

又言皆從元
氣而生成者，則歘生之神未曾習慮，豈得嬰
孩便能愛惡驕恣焉？若言歘有自然便能隨
念愛惡等者，則五德六藝悉能隨念而解，何
待因緣學習而成？

又若生是稟氣而歘有，死
是氣散而歘無，則誰為鬼神乎？且世有鑒
達前生追憶往事，則知生前相續，非稟氣而
歘有；又驗鬼神靈知不斷，則知死後非氣散
而歘無。故祭祀求禱，典藉有文，況死而蘇
者說幽途事，或死後感動妻子讎報怨恩，今
古皆有耶？

外難曰：「若人死為鬼，則古來之鬼
填塞巷路，合有見者。如何不爾？」

答曰：「人死六
道，不必皆為鬼，鬼死復為人等，豈古來積鬼
常存耶？」

且天地之氣本無知也，人稟無知之
氣，安得歘起而有知乎？草木亦皆稟氣，何
不知乎？

又言貧富貴賤賢愚善惡吉凶禍福
皆由天命者，則天之賦命奚有貧多富少、賤
多貴少，乃至禍多福少？苟多少之分在天，
天何不平乎？況有無行而貴、守行而賤，無德
而富、有德而貧，逆吉義凶、仁夭暴壽，乃至有
道者喪、無道者興？既皆由天，天乃興不道而
喪道？何有福善益謙之賞，禍淫害盈之罰焉？

又既禍亂反逆皆由天命，則聖人設教，責人
不責天，罪物不罪命，是不當也！然則《詩》刺亂
政，《書》讚王道，《禮》稱安上，《樂》號移風，豈是奉上
天之意，順造化之心乎？是知專此教者，未能
原人。

* 斥偏淺第二(習佛不了義教者)

佛教自淺之深，略有五等：一、人天教，二、小乘
教，三、大乘法相教，四、大乘破相教(上四在此篇中)，五、
一乘顯性教(此一在第三篇中)。

一、佛為初心人且說三世業報善惡因果，謂
造上品十惡死墮地獄，中品餓鬼，下品畜生。
故佛且類世五常之教(天竺世教，儀式雖殊，懲惡勸善無別，亦不離仁義等五
常，而有德行可修例。如：此國歛手而舉，吐番散手而垂，皆為禮也)，令持五戒(不殺是仁；不盜是義；
不邪淫是禮；不妄語是信；不飲噉酒肉，神氣清潔益於智也)，得免三途、生人道
中。修上品十善及施戒等生六欲天。修四禪
八定生色界、無色界天(題中不標天鬼地獄者，界地不同，見聞不及，凡俗尚不
知末，況肯窮本？故對俗教且標原人。今敘佛經，理宜具列)。故名人天教也(然業有三種：
一惡，二善，三不動。報有三時：謂現報，生報，後報)。

據此教中，業為身本。今
詰之曰：既由造業受五道身，未審誰人造業、
誰人受報？若此眼耳手足能造業者，初死之
人眼耳手足宛然，何不見聞造作？若言心作，
何者是心？若言肉心，肉心有質，繫於身內，
如何速入眼耳辨外是非？是非不知，因何取
捨？且心與眼耳手足俱為質閡，豈得內外相
通運動應接同造業緣？若言但是喜怒愛惡
發動身口令造業者，喜怒等情乍起乍滅，自
無其體，將何為主而作業耶？設言不應如此，
別別推尋，都是我此身心能造業者，此身已
死誰受苦樂之報？若言死後更有身者，豈有
今日身心造罪修福，令他後世身心受苦受
樂？據此則修福者屈甚，造罪者幸甚，如何神
理如此無道？故知但習此教者，雖信業緣，不
達身本。

二、小乘教者，說形骸之色、思慮之心，從無始
來因緣力故，念念生滅相續無窮。如水涓涓，
如燈焰焰，身心假合似一似常，凡愚不覺執
之為我。寶此我故，即起貪(貪名利以榮我)、瞋(瞋違情境恐侵害我)、癡
(非理計校)等三毒。三毒擊意，發動身口造一切業。
業成難逃，故受五道苦樂等身(別業所感)，三界勝劣
等處(共業所感)。於所受身還執為我，還起貪等造業
受報。身則生老病死，死而復生。界則成住壞
空，空而復成(從空劫初成世界者，頌曰：空界大風起，傍廣數無量，厚十六洛叉，金剛不能壞。
此名持界風。光音金藏雲，布及三千界，雨如車軸下，風遏不聽流，深十一洛叉，始作金剛界。次第金藏雲，注雨
滿其內，先成梵王界，乃至夜摩天。風鼓清水成，須彌七金等，滓濁為山地，四洲及泥犁，鹹海外輪圍，方名器界
立。時經一增減，乃至二禪福，盡下生人間。初食地餅林藤，後粳米不銷，大小便利，男女形別，分田立主求臣佐，
種種差別。經十九增減，兼前總二十增減，名為成劫。議曰：空界劫中，是道教指云虛無之道，然道體寂照靈通，
不是虛無，老氏或迷之、或權設，務絕人欲，故指空界為道。空界中大風，即彼混沌一氣，故彼云道生一也。金藏
雲者，氣形之始，即太極也。雨下不流，陰氣凝也。陰陽相合，方能生成矣！梵王界乃至須彌者，彼之天也，滓濁
者地，即一生二矣！二禪福盡下生，即人也。即二生三，三才備矣！地餅已下乃至種種，即三生萬物。此當三皇已
前穴居野食，未有火化等，但以其時無文字記載故，後人傳聞不明，展轉錯謬，諸家著作種種異說。佛教又緣通明
三千世界，不局大唐，故內外教文不全同也。住者住劫，亦經二十增減。壞者壞劫，亦二十增減，前十九增減壞有
情，後一增減壞器界，能壞是火水風等三災。空者空劫，亦二十增減，中空無世界及諸有情也)。

劫劫
生生輪迴不絕，無終無始如汲井輪(道教只知今此世界未成
時一度空劫，云虛無、混沌、一氣等，名為元始。不知空界已前，早經千千萬萬遍成住壞空，終而復始。故知佛教法中，
小乘淺淺之教，已超外典深深之說)，都由不了此身本不是我，不是
我者，謂此身本因色心和合為相。今推尋分
析，色有地水火風之四大，心有受(能領納好惡之事)、想
(能取像者)、行(能造作者念念遷流)、識(能了別者)之四蘊。若皆是我，即
成八我，況地大中復有眾多？謂三百六十段
骨，一一各別。皮毛筋肉肝心脾腎，各不相
是。諸心數等亦各不同。見不是聞，喜不是怒，
展轉乃至八萬四千塵勞。

既有此眾多之物，
不知定取何者為我？若皆是我，我即百千。一
身之中，多主紛亂。離此之外，復無別法。翻覆
推我，皆不可得。便悟此身，但是眾緣，似和合
相，元無我人，為誰貪瞋？為誰殺盜施戒(知苦諦也)？
遂不滯心於三界有漏善惡(斷集諦也)；但修無我觀
智(道諦)；以斷貪等，止息諸業；證得我空真如(滅諦)，乃
至得阿羅漢果，灰身滅智方斷諸苦。

據此宗
中，以色心二法及貪瞋癡，為根身器界之本
也，過去未來更無別法為本。今詰之曰，夫經
生累世為身本者，自體須無間斷。今五識闕
緣不起(根境等為緣)，意識有時不行(悶絕、睡眠、滅盡定、無想定、無想天)，無
色界天無此四大，如何持得此身，世世不絕？
是知專此教者，亦未原身。

三、大乘法相教者，說一切有情無始已來，法
爾有八種識。於中第八阿賴耶識，是其根本，
頓變根身器界種子。轉生七識，皆能變現自
分所緣，都無實法。如何變耶？謂我法分別熏
習力故，諸識生時變似我法，第六七識無明
覆故，緣此執為實我實法。如患(重病心惛，見異色人物也)、夢
(夢想所見、可知)者，患夢力故，心似種種外境相現，夢
時執為實有外物，寤來方知唯夢所變。我身
亦爾，唯識所變，迷故執有我及諸境，由此起
惑造業，生死無窮(廣如前說)。悟解此理，方知我身
唯識所變，識為身本(不了之義，如後所破)。

四、大乘破相教者，破前大小乘法相之執，密
顯後真性空寂之理(破相之談，不唯諸部般若，遍在大乘經。前之三教依次先後，此
教隨執即破，無定時節。故龍樹立二種般若：一共，二不共。共者，二乘同聞信解，破二乘法執故。不共者，唯菩薩
解，密顯佛性故。故天竺戒賢、智光二論師，各立三時教，指此空教，或云在唯識法相之前，或云在後。今意取後)。

將欲破之，先詰之曰：所變之境既妄，能變之
識豈真？若言一有一無者(此下却將彼喻破之)，則夢想與
所見物應異，異則夢不是物，物不是夢。寐
來夢滅，其物應在。又物若非夢，應是真物；夢
若非物，以何為相？故知夢時則夢想夢物，似
能見所見之殊，據理則同一虛妄，都無所有。
諸識亦爾，以皆假託眾緣，無自性故。故《中觀
論》云，未曾有一法，不從因緣生；是故一切法，
無不是空者。又云，因緣所生法，我說即是空。
《起信論》云，一切諸法唯依妄念而有差別，若
離心念，即無一切境界之相。經云，凡所有相
皆是虛妄，離一切相即名諸佛(如此等文徧大乘藏)。是知
心境皆空，方是大乘實理。若約此原身，身元
是空，空即是本。

今復詰此教曰：若心境皆無，
知無者誰？又若都無實法，依何現諸虛妄？且
現見世間虛妄之物，未有不依實法而能起
者。如無濕性不變之水，何有虛妄假相之波？
若無淨明不變之境，何有種種虛假之影？又
前說夢想夢境同虛妄者，誠如所言；然此虛
妄之夢，必依睡眠之人。今既心境皆空，未
審依何妄現？故知此教但破執情，亦未明顯
真靈之性。故《法鼓經》云，一切空經是有餘說
(有餘者，餘義未了也)。《大品經》云，空是大乘之初門。

上之四
教展轉相望，前淺後深。若且習之自知未了，
名之為淺：若執為了，即名為偏。故就習人，云
偏淺也。

* 直顯真源第三(佛了義實教)

五、一乘顯性教者，說一切有情皆有本覺真
心，無始以來常住清淨，昭昭不昧了了常
知，亦名佛性，亦名如來藏。從無始際，妄相
翳之不自覺知，但認凡質故，耽著結業受生
死苦。大覺愍之，說一切皆空，又開示靈覺真
心清淨全同諸佛。故《華嚴經》云，佛子，無一眾
生而不具有如來智慧，但以妄想執著而不
證得。若離妄想，一切智、自然智、無礙智，即得
現前。便舉一塵含大千經卷之喻，塵況眾生，
經況佛智。次後又云，爾時如來普觀法界一
切眾生，而作是言，奇哉！奇哉！此諸眾生，云何
具有如來智慧迷惑不見？我當教以聖道，令
其永離妄想，自於身中得見如來廣大智慧，
與佛無異。

評曰，我等多劫未遇真宗，不解返
自原身，但執虛妄之相，甘認凡下，或畜或人。
今約至教原之，方覺本來是佛，故須行依佛
行，心契佛心。返本還源，斷除凡習，損之又損，
以至無為，自然應用恒沙，名之曰佛。當知迷
悟同一真心，大哉妙門，原人至此(然佛說前五教，或漸或頓，若
有中下之機，則從淺至深，漸漸誘接。先說初教，令離惡住善；次說二三，令離染住淨；後說四五，破相顯性，會
權歸實，依實教修乃至成佛。若上上根智，則從本至末，謂初便依第五頓指一真心體，心體既顯，自覺一切皆是虛
妄，令來空寂，但以迷故，託真而起。須以悟真之智，斷惡修善，修善息妄歸真，妄盡真圓，是名法身佛)。

* 會通本末第四(會前所斥，同歸一源，皆為正義)

真性雖為身本，生起蓋有因由，不可無端忽
成身相。但緣前宗未了，所以節節斥之。今將
本末會通，乃至儒道亦是(初唯第五性教所說，從後段已去，節級方同諸
教，各如注說)。

謂初唯一真靈性，不生不滅，不增不減，
不變不易。眾生無始迷睡不自覺知，由隱覆
故名如來藏；依如來藏，故有生滅心相(自此方是第四
教，亦同破此已生滅諸相)。所謂不生滅真心與生滅妄想和合，
非一非異，名為阿賴耶識。此識有覺不覺二
義(此下方是第三法相教中亦同所說)。依不覺故，最初動念，名為
業相。又不覺此念本無故，轉成能見之識及
所見境界相現。又不覺此境從自心妄現，執
為定有，名為法執(此下方是第二小乘教中亦同所說)。執此等故，遂
見自他之殊，便成我執。執我相故，貪愛順情
諸境，欲以潤我；瞋嫌違情諸境，恐相損惱；愚
癡之情，展轉增長(此下方是第一人天教中亦同所說)。故殺盜等心
神乘此惡業，生於地獄、鬼、畜等中。復有怖
此苦者，或性善者，行施戒等心神乘此善業，
運於中陰入母胎中(此下方是儒道二教亦同所說)。稟氣受質(會彼
所說，以氣為本)，氣則頓具四大漸成諸根，心則頓具四
蘊漸成諸識。十月滿足生來名人，即我等今
者身心是也。故知身心各有其本，二類和合
方成一人。天、修羅等大同於此。

然雖因引業
受得此身，復由滿業故，貴賤貧富、壽夭病健、
盛衰苦樂。謂前生敬慢為因，今感貴賤之果。
乃至仁壽殺夭、施富慳貧，種種別報，不可具
述。是以此身或有無惡自禍、無善自福、不仁
而壽、不殺而夭等者，皆是前生滿業已定，故
今世不同，所作自然如然，外學者不知前世，
但據目覩，唯執自然(會彼所說，自然為本)。復有前生少者修
善，老而造惡；或少惡老善，故今世少小富貴
而樂，老大貧賤而苦；或少貧苦老富貴等。故
外學者不知，唯執否泰由於時運(會彼所說，皆由天命)。

然
所稟之氣，展轉推本，即混一之元氣也；所起
之心，展轉窮源，即真一之靈心也。究實言之，
心外的無別法。元氣亦從心之所變，屬前轉
識所現之境，是阿賴耶相分所攝。從初一念
業相，分為心境之二，心既從細至麁，展轉妄
計乃至造業(如前敘列)；境亦從微至著，展轉變起乃
至天地(即彼始自太易，五重運轉乃至太極，太極生兩儀。彼說自然太道，如此說真性，其實但是一念能
變見分。彼云，元氣如此一念初動。其實但是境界之相)。業既成熟，即從父母稟
受二氣，與業識和合成就人身。據此則心識
所變之境，乃成二分。一分即與心識和合成
人，一分不與心識和合，即成天地山河國
邑。三才中唯人靈者，由與心神合也。佛說內
四大與外四大不同，正是此也。

哀哉！寡學異
執紛然，寄語道流，欲成佛者，必須洞明麁細
本末，方能棄末歸本，返照心源。麁盡細除，靈
性顯現，無法不達，名法報身；應現無窮，名
化身佛。
原人論(終)