#+TITLE: 野雲映禪師宗統頌-清-燈映
#+DATE: 2018-05-12 10:25:02
#+SOURCE: github.com/kanripo/KR6q0237 master 633a85ef                
野雲映禪師宗統頌
嗣法門人性璨　錄

** 南岳第一世

「南岳懷讓禪師金州杜氏子年十五出家謁嵩山安
公指參六祖祖問甚處來師云嵩山來祖云甚麼物
與麼來師無對退參八載復來荅云說似一物即不
中祖云還假修證也無師云修證即不無染污即不
得祖云只此不染污乃諸佛之所護念汝既如是吾
亦如是得法後侍祖一十五載復居南岳。」

【頌來自嵩山來物原非他物攪不渾兮涅不緇規
弗圓兮矩弗曲兀兀潛蹤旬五秋勿勞瑣瑣重
訂囑重訂囑屈堪述。】

** 南岳第二世

「江西馬祖道一禪師漢州什邡人姓馬氏幼歲出家
開元中習定衡岳遇讓和尚問云大德坐禪圖甚麼
師云圖作佛讓將磚一片於彼菴前石上磨師云磨
作甚麼讓云磨作鏡師云磨磚豈得成鏡耶讓云磨
磚既不成鏡坐禪豈得成佛師問如何即是讓云如
牛駕車車若不行打車即是打牛即是師無對讓云
汝學坐禪為學作佛若學坐禪禪非坐臥若學坐佛
佛非定相于無住法不應取捨汝學作佛即是殺佛
若執坐相非達其理師聞開示如飲醍醐乃受心印
開法南康龔公山僧問和尚為甚麼說即心即佛師
云為止小兒啼僧云啼止時如何師云非心非佛僧
云除此二種人來時如何指示師云向伊道不是物
其化盛行江西。」

【頌無端架起陶家輪運轉機關詎暫停不得破瓶
花八裂推車觸壁難轉身易轉身非佛非物亦
非心。】

** 南岳第三世

「洪州百丈懷海禪師福州長樂人王氏子丱歲出家
三學該煉及參馬祖為侍者偶侍祖行次見野鴨飛
過祖云是甚麼師云野鴨子祖云甚處去也師云飛
過去也祖扭師鼻師負痛失聲祖云又道飛過去也
師有省一日再參馬祖祖震威一喝師三日耳聾後
黃蘗聞舉不覺吐舌。」

【頌含靈蠢動俱生知何事毛群逐隊馳負痛失聲
飛不過又被平空驚蟄雷驚蟄雷喪卻威耳聾
舌捲豆爆冷灰。】

** 南岳第四世

「洪州黃蘗希運禪師閩中人幼歲出家至京洛行乞
吟添缽聲一嫗出扉問曰太無厭生師云汝猶未施
責我無厭何耶嫗笑而掩扉師異之後往南昌見馬
祖祖巳示寂時百丈為祖廬墓師見丈丈舉耳聾話
師吐舌丈云汝嗣馬祖去師云某來參馬祖不料無
緣因和尚斯舉得見馬祖大機大用若嗣馬祖恐以
後喪我兒孫及開法上堂眾纔集師召云大眾眾回
首師云月似彎弓少雨多風。」

【頌乞食城中展缽盂村姑笑我不因時回首又遇
真經紀罔覯知音苦自支苦自支妙難思多風
少雨月掛東籬。】

** 南岳第五世

「鎮州臨濟義玄禪師曹州南華人姓刑氏落髮進具
志慕禪宗初參黃檗三度問佛法的的大意三度被
打及到大愚處悟徹于大愚脅下築三拳復轉黃檗
打黃檗一掌後臨滹沱河側建立黃檗宗旨故號臨
濟宗。」

【頌粥去飯來沒下場閒將小艇繫長楊迅雷風勁
煙波涌直撞橫衝任撕當隨轉運謾悽惶不舒
破浪挐雲手怎得滹沱五葉芳。】

** 南岳第六世

「魏府興化存獎禪師初在臨濟為侍者因詢洛浦來
參機緣兩遭濟打及到三聖處為首座聖問師師便
喝聖云須是你始得復到大覺處為院主覺問師師
便喝覺便打師又喝覺又打次日覺又問師師亦喝
覺亦打師再喝覺再打至脫下衲衣痛與一頓處直
下薦得臨濟在黃檗喫棒底道理迨後開堂拈香云
者辨香本為三聖師兄三聖于我太孤本為大覺師
兄大覺于我大賒不如供養臨濟先師。」

【頌職理多般命逾乖機思竭露暴屍骸枯枝爇盡
完無畫賒儉徒令化作灰休浪擬莫胡猜煙焰
至今尚活埋。】

** 南岳第七世

「汝州南院慧顒禪師得法于興化獎開堂後有僧來
參云販也師引杖向前僧無語師便打數棒。」

【頌堅設重圍禁夜行育龜跛鱉競頭走中軍主將
令符分拈得鼻孔失卻口。】

** 南岳第八世

「汝州風穴延沼禪師餘杭劉氏子參南院于棒下無
生忍話大徹玄旨開化風穴僧問如何是佛師云杖
林山下竹筋鞭。」

【頌萬籟因風齊鼓動百昌化母足裁成蟬音鳥語
皆堪樂獨把此君引鳳鳴。】

** 南岳第九世

「汝州首山省念禪師菜州狄氏子參風穴得承子印
一日拈竹篦示眾云喚作竹篦則觸不喚作竹篦則
背不觸不背汝諸人喚作甚麼。」

【頌鳩性愛雨雀愛睛鳩一聲來雀一聲天公也自
無張主落雨不成晴不成。】

** 南岳第十世

「汾州太子院善昭禪師大原俞氏子幼有大志一切
文字不由師訓自然通曉剃髮遊方遍參諸宿七十
一人最後見首山問百丈捲席意旨言下悟徹拜而
起云萬古碧潭空界月再三撈摝始應知。」

【頌善財參遍五十三眾藝曾經往復難不向別峰
圈櫃破幾將牛斗臥寒潭。】

** 南岳第十一世

「潭州石霜楚圓慈明禪師全州清湘李氏子少為書
生年念二得度母賢遣之遊方聞汾陽道望冒險往
來依住二載未許入室一夕訢曰自至法席不蒙指
示歲月飄忽巳事不明失出家之利陽熟視罵詈舉
杖逐之師擬伸救陽以手掩其口師大悟嘆曰始知
臨濟道出常情。」

【頌萱慈割愛憶無憂越嶺逾城覓就頭幸遇柁師
操一曲和煙和雨下滄洲。】

** 南岳第十二世

「兗州楊岐方會禪師宜春冷氏子久依慈明未有省
發每咨請明云庫司事繁且去他日又問明云監事
異時兒孫滿天下在何用忙為明適出師偵之小徑
既見搊住云老漢今日須與我說不說打你去明云
監寺知是般事便休語未卒師大悟即拜于泥途開
法楊岐僧問少林面壁意旨如何師云西天人不會
唐言。」

【頌出納支收務實繁寧分巳事與他般泥途撲破
茶鹽袋梵語唐言一串穿。】

** 南岳第十三世

「舒州白雲守端禪師衡陽葛氏子依茶陵郁披剃往
參楊岐岐問受業師為誰師云茶陵郁和尚岐云聞
伊過橋遭仆有偈能記否師舉云我有明珠一顆久
破塵勞關鎖今朝塵淨光生照破山河萬朵岐笑而
趨起師愕然通夕不寐黎明􂔿訶之岐云汝見昨日
打敺儺者麼師云見岐云汝一籌不及渠師愈駭然
云何謂也岐云渠愛人笑汝怕人笑師大悟。」

【頌隹人睡起懶梳頭手握金釵半掩羞倏爾破顏
輕一露渾身挾背汗澆流。】

** 南岳第十四世

「蘄州五祖法演禪師綿州鄧氏子年三十五始逐髮
遍參明宿因浮山指見白雲問南泉摩尼珠話雲叱
之師領悟獻投機偈後開堂僧問如何是佛師云口
是禍門。」

【頌三登九上瞖浮雲一顆摩尼價逾增撲碎滿盤
光燦爛禍殃不入慎家門。】

** 南岳第十五世

「成都昭覺克勤佛果禪師彭州洛氏子兒時日記千
言見佛書如獲舊物出家首謁玉泉皓次依金鸞信
大溈哲黃龍心東林度僉指為法器而晦堂稱他日
臨濟一派屬子矣最後見五祖盡其機用祖皆不諾
師忿然而去到金山染寒困極試以平日見處無得
力者乃轉依五祖令入侍寮問舉提邢小豔詩話祖
云他秪認得聲師云他既認得聲為甚麼卻不是祖
云如何是祖師西來意處前柏樹子聻師忽有省出
門見雞飛上欄杆鼓翅而鳴復自謂云此豈不是聲
遂袖香入室通其所得祖云佛祖大事非小根劣器
所能造詣吾助汝喜由此所至推為上首。」

【頌幾度臨江上小船柁工向我索文錢一聲款乃
驚啼鳥飛過千山與萬山。】

** 南岳第十六世

「臨安徑山大慧宗杲普覺禪師宣城奚氏子年十六
出家十七落髮十九遊方初參曹洞諸宿繼謁湛堂
後參圓悟聞薰風自南來殿角生微涼語省豁悟每
舉有句無句話問之師擬開口悟便云不是一日師
問悟云聞和尚曾問五祖師翁來不知道個甚麼悟
笑而不荅師云當時想是對眾問今日說亦何妨悟
云我問有句無句如藤倚樹意旨如何祖云描也描
不成畫也畫不就又問樹倒藤枯時如何祖云相隨
來也師當下釋然悟云始知我不汝欺也遂著臨濟
正宗記付之。」

【頌東山水西角風旋空泛海護遊龍霧驟雲興毒
遍野藤枯樹倒焰飛空描畫也笑倒摩哲相隨
也顛殺智公只今腥臭無窮巳說似一物即不
中。】

** 南岳第十七世

「福州西禪鼎需懶菴禪師郡之林氏子幼舉進士偶
看遺教經嘆曰幾為儒冠所誤欲去出家母以親迎
難之師絕之以偈云夭桃紅杏一時分付春風翠竹
黃花此去永為道伴竟依保壽禪師遍參名宿後依
大慧慧問內不放出外不放入正恁麼時如何師擬
開口慧拈竹篦連打三下師于此大悟厲聲云和尚
巳多了也慧又打師禮拜慧印以偈一日上堂云懶
翁懶中懶最懶懶說禪亦不重自巳亦不重先賢又
誰管你地又誰管你天物外翛然無個事日上三竿
猶更眠。」

【頌覷破浮生一塊棚不出不入不當中黃花有意
開真相翠竹無心弄景風。】

** 南岳第十八世

「福州鼓山本菴安永禪師閩縣吳氏子弱冠為僧謁
懶菴于雲門懶問不問有言不問無言世尊良久不
得向世尊良久處會隨後便喝師倏然契悟作禮云
不因今日問爭喪目前機懶許之上堂拈拄杖云臨
濟小廝兒未曾當頭道著今日全身放憨也要諸人
知有擲拄杖下座。」

【頌彗孛飛流斗柄移佇思空喪目前機傾鍬倒岳
龍飛也謾教徒勞發旱雷。】

** 南岳第十九世

「杭州淨慈晦翁悟明禪師上堂舉夾山會下一僧到
高亭纔禮拜亭便打僧云特來禮拜亭亦打又拜亭
又打趁出僧回舉似夾山山云會麼僧云不會山云
賴汝不會汝若會即夾山口啞去應菴拈云高亭一
期忍俊不禁爭奈拄杖放行太速這僧當時若是個
漢莫道高亭夾山便是達磨大師出來也斬為三段
何故家肥生孝子國伯有謀臣師云高亭夾山門庭
施設各得其宜但中間一人略較些子應菴與麼道
也是鞏縣茶瓶。」

【頌套板時腔幾厭然自拈笤帚掃烽煙一聲鐵笛
秋堤起萬里晴空鶚影橫。】

** 南岳第二十世

「太原苦口良益禪師參淨慈慈問近離甚處師云瑞
光慈云正與麼時光在何處師便喝慈云且止汝道
西湖水深多少師擬議慈便打趁出久之契悟作偈
曰臨機一句不露絲頭吹毛纔展大地全收慈云從
上心印汝今得之宜處深谷俟時行化。」

【頌人將語探水將杖探擬議思量當胸一箭謾用
鈍弩操弓大施吹毛寶劍變不變幽谷芝蘭香
豔豔。】

** 南岳第二十一世

「汾州筏渡普慈禪師初參徑山端高峰妙各有契處
後北還過燕遊五臺禮文殊感大士放光居臺二年
入太原參益和尚益云發足甚處師云五臺益云文
殊與汝說甚麼師云腳下草鞋唱成一百文益云腳
跟為甚麼不點地師云且喜老漢見得親切益云老
僧罪過師喝一喝而出自此常造室中久之益囑云
汝緣當在本處他後設大法藥宜號筏渡師禮謝歸
汾州。」

【頌清涼山裏一莖柴不著麻衣著草鞋直至而今
難脫下本地風光雅快哉。】

** 南岳第二十二世

「洛京相國一言道顯禪師鴈門人生而岐疑穎悟英
特年十二自願出家父母難之師云兒志決矣未可
強留遂落髮于郡之西山聽講圓覺至知幻即離章
頓然默契恍若舊識乃辭師遊汾州謁筏渡渡一見
器之命入侍寮一日渡舉竹篦問云畢竟喚作甚麼
師方進語渡驀頭便打忽然大悟禮拜云和尚且止
古人道佛法無多子非虛語也渡云汝今方知吾意
耶師云和尚大恩碎身難報渡囑云汝年且幼時至
理彰師執勞座下一十七載。」

【頌一紀嘗存出世懷幻生幻滅口慵開香嚴瓦子
輕觸碎拍掌呵呵笑一回。】

** 南岳第二十三世

「西京小菴行密禪師初以白衣禮相國顯和尚凡見
便禮拜顯一日謂云道人禮拜且止佛法在甚處師
方舉首忽聞板聲鳴顯云只者是師從此有入遂求
度顯云汝誠精進宜名行密力參三年顯舉馬祖三
不是語未絕師云畢竟如何顯笑云巳多了也師于
言下得大安樂顯云佛法下衰正宜潛隱母拘城隍
得安身處最為隹耳。」

【頌萬籟齊吹總不聞蒼岩無耳卻知音密移一步
龍飛也笑殺區區行路人。】

** 南岳第二十四世

「二仰圓欽禪師禾之秀水人遍參諸方毫無所契入
西京謁小菴密于旅舍密問浙中有個伶俐人汝還
見麼師云圓欽鈍漢密云我要個鈍漢作監收汝還
知麼師罔措密云數千里來可惜錯過師相依扣參
一日見鼠從架上過撲翻油瓮忽爾頓契走見密云
某巳捉得了也密搊住云道道師云一粒鼠屎污卻
鍋羹密云瞎漢參堂去。」

【頌鼠糞逾于鼠藥毒些兒咂著換皮骨油瓮從教
自掀翻免使監收空碌碌。】

** 南岳第二十五世

「壽州無念智有禪師蜀之漢州人發足南方遊四明
登天目後參二仰欽欽云行腳甚處師云南方欽云
彼中佛法如何師云山川無異欽云我手何似佛手
師良久欽云莫道無異好後看興化打維那機緣始
浩然大悟作偈云興化打維那平地遭殃禍作夜南
山雲飛向北山朵欽見為之助喜云不辜到此嘉靖
初迤邐壽州十有二年。」

【頌山川在處原無異驢腳卻遭佛手繫不是飛雲
過北山維那打得無休息。】

** 南岳第二十六世

「荊山懷寶禪師渚宮人遊壽州謁無念有有云躐縣
遊州畢竟為著何事師云生死大事求師拔度有云
汝是荊州人麼師云是有云闍黎即今在甚麼處師
擬對有云若便恁麼猶較些子佛法不是商量參堂
去師潛心座下一日有喚云闍黎師應諾有云在甚
麼處師于言下領旨乃云和尚大慈真人天師也有
滅後師于嘉靖七年以法付鐵牛隱終南山。」

【頌躐縣遊州原何事為覓闍黎在甚處一喚回頭
識也否潛心領旨參堂去。】

** 南岳第二十七世

「秦嶺鐵牛德遠禪師得心印于荊山菴居秦嶺常披
一紅布衫一日頂笠揮鋤地中月明聯池過之池見
云者漢好似一頭軍師云看箭池作躲勢師近前攜
手至菴留住三月謂云我乃大慧之裔在此待人數
十年矣汝今既來當為我求人光揚祖道付偈云就
身能打劫劈筈善奪窩三玄從此出三要不為多探
竿影草主賓分獅子迷蹤奈我何。」

【頌迷蹤獅子露形蹤頂笠揮鋤孰共功良因一箭
躲不著血汙滄海恨無窮。】

** 南岳第二十八世

「序州朝陽月明聯池禪師本郡范司馬之後幼居林
下有僧過訪不遇題聯于壁師見厭世祝髮杖笠南
遊過洛伽道逢一僧偉儀殊相師前行失腳念佛一
聲僧云此是敲門瓦子何不拋卻師云拋卻後如何
僧云葉落歸根來時無口師有省後于秦嶺受印鐵
牛返敘州居朱提山朝陽洞聚雲來參師問云如何
是古佛心雲拱手云請和尚尊重師問不用音聲與
色身將何喚作本來人雲默然師休去。」

【頌念佛聲敲門瓦急拋卻實瀟灑瀟瀟灑灑隱朝
陽心佛眾生一坑鮓。】

** 南岳第二十九世

「忠州聚雲吹萬廣真禪師敘州宜賓人姓李氏祖父
三世為婆羅門師生日有八僧臨舍一僧記曰此子
乃八寶羅漢應真也母即厭腥食素三年離乳十五
偶在窗下觀菊語同學云此花今歲凋謝明春復生
人生一去不來讀書寧免生死竟往登少峨參浩翁
久之返里得大慧錄朝暮體究遇一僧見訪問如何
是佛師擬對僧云不是師復進語僧云不是被此一
劄塵念如灰留午值僧磨剃刀師急問如何是佛僧
云我今日磨剃刀不能為汝說且待別時來師以白
衣參朝陽三載于萬曆癸丑乃落髮受具一日陽謂
師云汝有一句未會在師問那一句陽云不用音聲
與色身默然良久與我現出真空來師拂袖便出自
思此事不可草草此中別有玄要辭往別山苦參三
年經行危坐脅不至蓆限滿復見朝陽問云畢竟如
何現出陽引師手掩其口豁然大悟囑後涉海入吳
穿閩過粵于瀟湘湖東開法解制還蜀闡化聚雲出
世三十年五坐道場語錄二十卷廣錄五十卷先是
法孫水部熊月崖居士錄梓崇禎巳卯七月晦日索
筆書偈云朝打三千暮打八百要見聚雲眉毛出血
危坐至午大喝兩聲而逝闍維煙至松羃結為五彩
荷香襲人起骨得黃金鎖三莖門齒化為紫色五色
舍利三百餘顆平都地藏院迎十二顆建塔餘皆塔
于本寺三目山之陽。」

【頌三千八百數難窮現出真空空亦空在在毒流
處處顯眉毛挂劍血長虹。】

** 南岳第三十世

「忠州治平慶忠鐵壁慧機禪師營山羅氏子家世業
儒滿門科第師生而貌偉器骨不凡八歲父見背即
隨母持齋稍長厭俗有元白道者辟穀邑之太鵬山
師往來叩問玄理決志出家兄母留之于天啟壬戌
二月潛遁大竹築室掩關每日食米二握五味俱斷
者三年室中屢矚異相師懷疑出關欲追元白而終
南路阻師乃薙髮雲遊參見聚雲雲問奚往師具實
以白雲笑云子真昧于尋師者師依住滿夏一日雲
出方丈師跪泣于前求雲開示雲笑而不荅師謂遇
至人而無緣得授不如捐軀赴水以待來生有諭以
從講肆遊師聽畢復來相依後雲入金陵師隨之聞
天童道望欲暫辭而往雲云去亦且從但恐錯過老
僧宗旨師復侍雲師歸蜀雲命總院事一朝念誦畢
登塌一賜渾身骨碎大笑不止拈偈呈雲雲不之印
又力究三年忽爾大徹入室密以告雲雲云汝今日
纔會老僧意那師云和尚大慈為人徹底雲我後師
為廬墓四眾堅請開法平都地藏院十坐道場語錄
二十卷僧問如何是正法眼藏師云龜歌開夜市。」

【頌尋師訪道涉山川踢破指頭是幾年夜市烏龜
輕賣弄無端矢上又加尖腥臭大冤債寬兒孫
滿地倒弄顛拈。】

* 野雲映禪師塔銘

嘗謂鷲嶺拈花法弘西土少林面壁道播神州臨濟
德山滅卻正法眼藏曹溪南嶽衍繁嫡骨兒孫然火
焚大地誰能口吐蓮花塵滿人寰若個面成金色宜
乎龍蛇難辨因而魚珠混淆也　野雲禪師以童子
不壞身秉靈燭以照迷情持慧劍以割愛慾真僧中
之豪耶(考其行狀)師諱燈映字心月野雲其別號也為酆
陵冉氏子父伯仲五人皆富於財而樂善好施明崇
禎初師之伯父開明捐數千金建十方堂於平都山
之麓是時　鐵老人方開法席遂延之駐錫焉師之
長兄佛喜禪師者一見老人遂爾皈依之師年甫十
五父兄皆以成名見期方謀婚配師潛遁悟喝寺自
行薙髮父兄莫能挽留後值烽煙肆起師之父遂拜
托老人俾其手足相依追隨參學一日老人閱錄次
師云和尚也被他瞞老人云汝又作麼生師便喝老
人云汝來這裏叫喚師云這裏不叫向何處叫老人
云汝當時跳岩跳坎只為父兄難汝出家而今好云
尋個事幹又有誰難汝師作禮老人示偈云退後棲
身地步寬慇勤好去到牛山客來切忌無優待翠竹
蒼松一任看住山數載復侍老人凡任重致遠重趼
百舍弗憚其勞嗣後老人付囑云棒喝施陳顯大機
赤肩荷來無餘事因緣節候有時彰裕後光前輝祖
室乙巳冬當事者請老人開建治平古剎師乃領眾
先行誅茅刈棘老人次年方至始豎經樓七楹而老
人歸寂師與眾師等經營祖席塔院堂宇像設諸務
落成幾三十餘年勞勞木石竭力勉撐師生於明天
啟五年乙丑至康熙三十六年丁丑菊月偶示微恙
望前二日忽索水沐浴眾以天寒固止次日五鼓囑
法屬畢遂命侍僧書偈曰七十三年如露電臨行一
句阿誰薦泥牛含月吸秋波木馬嘶風吞素練良久
云鑑黎明復問侍僧荅曰辰時師云昨日索浴今不
洗了遂著衣端然坐脫師生平剛毅果決故爾去住
之際灑然自得如此乃為之銘曰。

「　望月於天
　捉月於淵
　看花於鏡
　折花於園
　是同是別
　可以語禪
　近則方寸
　遠而靈山
　青獅白象
　在指顧間
　佛道之任
　雲師是肩
　重重浩劫
　履險而安
　層層寶剎
　光輝雲天
　功成行滿
　七十三年
　唱還鄉曲
　泥牛鼓絃
　其證佛果
　銘卜萬千」


時
康熙三十六年歲次丁丑嘉平佛成道之吉蒼溪
離堆居士忠州鐸陶淑李槃談撰。

* 野雲禪師行狀

丁丑九月野雲和尚圓寂於治平禪院閱月而(英)歸
自成都訪　竺和尚於方丈憑　雲師之靈而吊之
竺公曰君自成童以來與雲師交遊者益三十年矣
知師之詳者無如君曷狀其行余將乞銘於士大夫
以藏諸幽(英)辭以鄙陋不獲因含淚而述其實焉師
諱燈映字心月別號野雲世為蜀之酆都人姓冉氏
父(某)兄弟五人皆富於財樂善好施通邑之街衢橋
梁皆其所修砌者明崇禎間　鐵老人始得法於忠
之聚雲寺師之伯父字開明者晤　鐵公於忠南慨
然捐數千金建十方堂於平都山之麓延　鐵公主
方丈是時四眾雲從聲施洋溢師之兄號佛喜者先
祝髮皈依之時師年十有五因契慕焉歸白其母母
阻之復往白其父父曰爾年方少吾所望於爾者遠
且大圓頂被緇豈能了吾家事耶力阻者再師潛遁
悟喝寺自行薙髮父母兄弟莫能挽留後值甲申兵
火肆起師之父拜求　鐵公曰劫運方來兒志巳決
曷令其手足相依追隨參學可乎師隨　鐵公凡石
柱之三教寺青山頂諸剎艱危饑饉參學不怠一日
鐵公閱錄次師云和尚也被他瞞　鐵公云汝又作
麼生師便喝　鐵公云汝來這裏叫喚師云這裏不
叫向何處叫　鐵公云汝當時跳巖跳坎只為父母
難汝出家而今好去尋個事幹又有誰來難汝師作
禮鐵公示偈云退後棲身地步寬慇懃好去到牛山
客來切忌無優待翠竹蒼松一任看適兵烽稍熜石
寶塗井諸善士請師住牛頭山師率眾開耕為延
　鐵公結制分理執事不憚勤勞　鐵公附囑云棒喝
施陳顯大機赤肩荷來無餘事因緣節候有時彰裕
後光前輝祖室乙巳冬各當事請　鐵公開建治平
古剎於時城郭荊榛瓦礫頹基人望之而生畏師率
眾先行誅茅刈棘建茅屋數十間迎　鐵公以居迨
次年始豎經樓七楹而　鐵公巳歸寂矣師與　竺
和尚拮据經營不避甘苦嗣是而大雄殿天王殿左
右禪寮以及門樓塔院佛像諸務垂三十餘年始得
成就為忠南第一大觀蓋師之性勇而決於物無所
容然善氣迎人能化強暴於俄頃故其任事也不後
先推諉即如治平落成　竺和尚主持於內師經理
於外三十餘年不避艱險卒之金碧輝煌堂宇幽邃
非勇且決其不致廢於一簣者幾希矣由甲寅以迄
辛酉兵戈頻仍師處寺中恬淡如故暴兵亦無所逞
曾計戊午春(英)與諸同人應試入渝與師同載時渝
水府宮僧酗酒無賴師主其家僧即斷飲茹蔬或叩
之僧曰和尚在我家何敢如舊時事茲非其善氣化
暴之明驗歟所可惜者鑑物太明以故不能容物牛
頭山之耕可開也而法筵不自開行徒可集也而龍
象不可集是以支那無可譔述惟存宗統頌若干則
集為一卷大抵從木石課工之餘而得者然其學其
識巳可想見一斑矣總之師產於豐厚之家財物無
所吝性甘淡泊不以一毫自私治平之成成以此也
師生於天啟五年乙丑卒於康熙三十六年丁丑九
月享年七十三歲僧臘五十三將卒之前二日偶示
微恙忽索水沐浴眾以天寒止之次日五鼓囑法屬
畢遂命侍書偈曰七十三年如露電臨行一句阿誰
薦泥牛含月吸秋波木馬嘶風吞素練良久云鑑黎
明復問侍僧曰甚麼時候荅曰辰時師云昨日索浴
今日不洗了遂著衣端坐而逝蓋其勇決之性至臨
終之時猶如此余自童年來忠謁　鐵公於茅菴內
即師建之以迎　鐵公者迨後交遊日久故能悉師
之生平然詞不雅馴亦不能無掛漏處茲因　竺公
之命不敢以鄙陋辭謹述其初終如石大君子從而

原書闕