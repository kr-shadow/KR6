#+TITLE: 南海寶象林慧弓詗禪師語錄-清-開詗
#+DATE: 2018-05-12 10:25:20
#+SOURCE: github.com/kanripo/KR6q0484 master d9adda6e                
南海寶象林慧弓詗禪師語錄卷一
書記傳一錄

壬子元正老和尚示眾首座出問機緣相契即以衣
拂付之座禮謝老和尚竟侍者將衣拂與大眾送至
首座寮座接衣捧示云此衣大庾嶺下提不起雞足
峰前覆不全詗上座今日承老和尚傳來雙手接到
不難不易一肩披上無欠無餘且道與佛祖機緣是
同是別若道是同為什麼兩段淆訛無能端的若道
是別又何謂遞相傳持一模鑄出若於此道得箇轉
語不唯佛祖一場納缺即詗上座亦無處躲身倘或
不然詗上座今日且握新權屈諸大眾齊列下風去
也遂披起紫伽黎執白拂子顧左右云大眾正當恁
麼時還容思議麼推爺向裏今晨事灌頂方登八面
傅。

次早大眾至首座寮禮拜老和尚復命煌侍者將柱
杖傳授者云此箇拄杖子是堂頭老和尚三十年前
所用底今日分付大師以驗天下龍蛇座接拄杖卓
一下云大眾還知麼我老和尚三十年前行腳時曾
參見數員作家尊宿一一皆親遭惡辣鉗鎚首則頂
湖栖翁次則瀛山雪翁又次則金仙永覺東山爾密
寶壽石雨愚菴三宜等此諸大老皆稱一代宗匠然
尚有不唧溜處被我老和尚把一條斷井索一串穿
回高挂壁上向來未有人搔著如今忽然變作南山
鱉鼻毒氣爞爞欲作光怪卻又被詗上座覷見信手
拈來要尋箇冤對手略展些子威光遂卓拄杖云詗
上座即今全提正令去也眾中莫有不顧危亡敢便
嬰鋒者麼出來與拄杖子相見僧出問云大師拄杖
子喚則觸不喚則背畢竟喚作甚麼師云一棒兩無
痕進云果然好手師云再犯難容僧禮拜歸眾僧問
云棒喝是濟下家常如何是大師新令師云拄杖適
在手念你是新降進云謝師好棒師云識取鉤頭意
莫錯認盤星僧無語師乃舉芭蕉慧清禪師云你有
拄杖子我與你拄杖子你無拄杖子我奪卻你拄杖
子古人一期方便可謂曲盡婆心秪如詗上座即今
又作麼生若道有拄杖子好與三十棒若道無拄杖
子好與三十棒何故道有道無終屬謗不如閒著東
頭西。

次日老和尚命師為緇素大眾秉拂。

師至法座前指云者棚子是箇定盤星從上佛祖出
世利生一毫總錯不得詗上座今日雖非出世且向
這定盤星上翻卻佛祖陳年公案遂就座以拂子打
圓相云三世諸佛歷代祖師一時向詗上座拂子上
放大光明轉大法輪了也遂舉拂子召大眾云還見
麼復擊拂子云還聞麼若見光非青黃赤白色你作
麼生見若聞法離文字音聲相你作麼生聞若言不
見便被眼睛礙卻若言不聞又被耳朵塞卻向這裏
翻得身轉佛祖也須齊立下風如或不然今日被詗
上座當面鈍置維那出問云如何是第一義諦師云
金口宣不出大地絕知音進云今日龍天大眾咸聞
所未聞也師云誹謗不異讚揚溈副院問云𧩙生寶
位師今據請施方便闡宗猷師云馬上相逢無紙筆
憑君傳語報平安進云今日小出大遇也師云莫作
清風吟進云三要玄關即未問五位君臣為指南師
云侍立貴知時進云如何是正中偏師云井底蝦蟆
抱月眠進云如何是偏中正師云把火向陽迷舊徑
進云如何是正中來師云解把琪花石上栽進云如
何是兼中至師云旋嵐劫火中游戲進云如何是兼
中到師云聖魅不容真破灶進云五位君臣蒙師指
向上端的又如何師云崑崙吹玉笛鐵鋸舞三臺螭
上座問云如何是真性師云無眉休話尾螭擬議師
云覿面如不薦特地隔千山僧問云象林銀河水深
多少師云沒卻你鼻孔進云既稱寶象林寶象在什
麼處師將拂子一搖良久舉雲巖老祖云承當箇事
大須審細且道作麼生是審細莫不是揀擇明白是
審細麼且喜沒交涉畢竟如何機絲不犯梭頭事文
彩縱橫意自殊。















** 正月初三彌勒佛𧩙小參

今日正月初三世傳彌勒尊佛寶𧩙芳晨此事有意
氣者便應疑著何故彌勒當來未曾來彌勒現在今
何在若言在兜率𧩙生便虛傳即從在內院且問諸
大眾還曾親見內院麼若不曾親見豈非夢裏話封
侯秪空笑破木人口直饒彌勒真𧩙生詗上座若見
時也要學雲門一棒便打殺作麼聻柱杖子不曾眼
花雖然到如今也且隨因齋慶讚條例舉一則語供
養伊箇當來老大人及今現在諸大眾昔梁朝傳翕
大士尊號玄風乃當來慈氏如來為化有緣故現肉
身說法常有偈云夜夜抱佛眠朝朝還共起起坐鎮
相隨語默同居止殲毫不相離如身影相似欲識佛
去處秪這語聲是大士恁麼提唱可謂剖盡婆心也
然但撿點將來不無話作兩橛我當時若在便拽住
問他能抱者是誰所抱者何佛又云欲識佛去處秪
者語聲是不見教中云佛身充滿于法界若然充滿
則盡法界是箇佛身又更擬去箇什麼處所眾中莫
有為大士作主者麼試請出來顯手眼看如或不然
詗上座將黑豆換諸大眾眼睛去也聽取一偈夜自
眠朝自起語默動定全一體休將一體分兩途捉影
尋聲迷至理伶利人急荐取若於當下不能明直饒
當來龍華樹下正相逢認著依然還不是良久云會
麼分明秪在梨花上隔斷東風何處尋。

** 上元燈節頂湖副寺暨職事大眾設齋請小參

師云今月今晨正月半賞燈慶節人間慣燈火輝人
絲竹堂鑼鼓喧天酒肉案錦綺彰而咬互難支歌笑
豪而應接不辦醉醺醺老少縱橫鬧嘈嘈女男劇玩
衲僧家隨豐澹雖無剪綵花一棚也有好春光一段
琉璃光燦爛兮眼面相覷鐘鼓聲高低兮髑髏穿貫
僧堂前撞頭磕額風清佛殿裏遮眸撲鼻香散混而
不雜托來露缾花碟茶盞類之弗齊撐起桌圍幢幡
帳幔正恁麼時文殊普賢作生觀音彌勒為旦共一
拍而唱和互四人為主伴咦且道善財童子在甚麼
處高著眼良久云會麼以拄杖打圓相云看看十方
剎海一枝燈照破人人生鼻管聞副寺出禮云香雲
靄靄金猊現花雨霏霏寶象回光裕門風即不問提
唱新腔事若何師云遍拍三臺催處舞解針一曲和
難齊進云一音纔普被萬彙盡知歸師云多馳千里
想覿面幾人逢燭知客出禮云佛祖成道各有奇祥
大師徹證三門外梅樹花開過後又發花青萼復變
成紫萼信知不是一翻寒徹骨怎得梅花獻瑞來獻
瑞呈祥即且置作麼生是寒徹骨意旨師云家貧遭
劫進云畢竟如何師云脫體光生進云恁麼則大地
群萌咸沾春力也師云須知有不承恩露者進云不
承恩露是什麼人師云枯椿進云便恁麼去時如何
師云不坐白雲進云非師不證師云莫贓誣人好遂
禮拜歸眾越書記問云不落時人窠請師分五位師
云要頭從截去爭敢議朝儀進云如何是正中偏師
云漆盤覆著大光錢進云如何是偏中正師云玉樓
臺鎖崑崙頂進云如何是正中來師云解返秦庭重
壁回進云如何是兼中至師云探花須信巧游蜂不
損色香得其味進云如何是兼中到師云密室無人
雙罷照進云向上更有事也無師云婆娑無影樹不
秀有情春進云五位巳商確五功更請聞師云誰有
閑口舌更與論玄勛進云如何是向師云精忠貫日
進云如何是奉師云步步踏玄途進云如何是功師
云坦然無事事憂喜不干他進云如何是共功師云
坐斷千峰秀休眠異草青進云如何是功功師云歸
家鄉夢息月隱夜鐘沉進云勛位巳承答賓主更須
分師一喝進云如何是賓中賓師云秖知除糞掃孤
負屋頭珍進云如何是賓中主師云莫貪水面好桃
花須識仙翁源裏住進云如何是主中賓師云玉堂
夜月透簾新進云如何是主中主師云太上皇居誰
敢睹進云勿謂空探影真期激大音師云自知慚絕
韻因見子期情僧出禮拜以目相視即復禮拜歸眾
師云得即得猶欠一著在僧問如何是真佛師云不
從彫畫得休斷色聲求進云如何是真法師云教理
不能詮萬象空饒舌進云如何是真僧師云佛祖混
無似群生類豈齊僧問如何是祖師西來意師云埋
藏不得進云意旨如何師云春來艸自青僧問云萬
法歸一一歸何處師云二八一丈六進云意旨如何
師云匝地清風僧問如何是一印印空師云夜半鐘
聲進云如何是一印印水師云如井覷驢進云如何
是一印印泥師云牛騰馬踏僧禮拜歸眾師良久云
今日承副寺諸頭首職事緇素大眾設齋請小參詗
上座自惟福輕慧淺好生慚愧何故聻若論此事詗
上座未出本寮早應吃棒何況更向諸兄弟說緇道
黃堪作甚麼雖然如是也要大家著眼直須是箇英
明漢單刀直入不得搜求玄路展演詞鋒當下便須
了當即如僧問清平令遵禪師如何是小乘曰錢貫
如何是大乘曰井索如何是有漏曰箍篱如何是無
漏曰木杓恁麼語話可謂剿截不循枝葉伶利者便
應頓忘知解迥脫根塵然在詗上座者裏論量將來
未免又成一向秪今莫別有好商量麼不妨拈出供
諸兄弟明鑒如何是小乘答云將謂贏渠多省力不
知頭角巳輸人如何是大乘答云無論聖凡渾普載
到頭不共汝同盤如何是有漏答云虛室何曾白疏
櫳偏礙風如何是無漏答云撲碎玻璃盞虛空血淋
淋且道與清平是同是別若能緇黃得出可有透關
底眼如或倜儻不明今日詗上座便恁麼瞞過諸兄
弟還會麼回文織就人人見誰識縱橫不亂絲。

** 鼎湖佛𧩙說戒監寺朗上座居士李淨業王鼎符王
安伯周覺三馬子開等暨合山緇素大眾請小參

師登座云諸佛出世為欲開悟一切眾生釋迦世尊
剛要款曲賣弄不知纔降王宮早巳敗缺了也為甚
麼聻一切眾生本來具足如來智慧德相既然本來
具足又開悟箇甚麼若有開悟則是頭上安頭所以
雲門和尚云我當時若見一棒打殺與狗子喫卻貴
圖天下太平雲門恁麼道雖則血心片片撿點將來
未免猶被黃面小孩兒惑亂致自生驚怪雲門既腳
跟不穩也好與一棒打殺則且置且道詗上座又作
麼生我當時若見但呵呵大笑令者小孩兒立地冰
消瓦解欲開大口開不得欲舉好手舉不得欲步四
方無著足處何故識破做不成維那出問云十方同
聚會箇箇學無為此是選佛場心空及第歸如何是
十方同聚會師云現前不荐更待何時進云恁麼則
靈山鼎湖兩彩一賽也師云閒言語那禮拜歸眾僧
大千間云平洋大海普納三千如何是平洋大海師
云者裏不宿死屍進云除卻者裏又如何師云饒你
一棒去師良久乃云諸仁者此事人人本具箇箇不
無既到者裏為甚麼不肯承當以致自家鼻孔落在
他人手裏秪為自甘下劣妄認根塵識影子以當平
生受用不知者箇影子正是生死根源若不當下照
破輪迴未有了期所以從上佛祖為憫一切眾生生
死相續故不辭勞倦入出毋胎鼓搖唇舌宣示種種
差別法門正為對除凡夫種種顛倒妄想然此顛倒
妄想雖復千萬殊途總不出現前一念若能了此現
前一念即無生死可得不見古人道狂心未歇歇即
菩提雖然如此若待狂心歇方即菩提又巳落在第
二灘下諸仁者秪如詗上座即今恁麼論量且道是
狂心是菩提若于此著得隻眼許你親見釋迦老子
今日降生處即是涅槃涅槃處即是降生如或不然
休問普陀岩上客鶯聲啼隔一溪雲遂卓拄杖下座。

** 佛𧩙浴佛法語

秪浴得者箇不浴得那箇古人先巳說破浴得者箇
即浴得那箇詗上座今日欣逢慶節也特來親澆一
杓遂浴。














* 上堂
書記傳一錄

** 師於康熙癸丑年正月朔日從南海寶象林瑞塔禪
院首座寮受玉蕖陳山主暨諸紳士緇素大眾承
老和尚命請上堂

師至法堂前指法座云者是老和尚三十餘年來當
堂不坐底正位詗上座亦二十餘年來空侍立者即
今為何便卻來登還會曲為今時者麼三春元日金
輪秀萬國歌謠賀聖明遂登座拈香云此一瓣香無
根得有當處即空普薰沙界不艷芳叢熱向爐中伏
願
皇王珠簾垂拱榮賤𢋫有道之風百辟金鼎和調中
外樂無為之化檀那揭露光明藏同倫頓了涅槃心
此一瓣香妙體虛圓人莫測欲覓從來不可得芬芳
遍界絕覆藏不可得中秪麼得熱向爐中秪為
博嶠瀛山不了殃及詗上座墮落雙眉如今不顧羞
慚秪得傚伊雲中石女也來東抹西粧。

此一瓣香自從一花開五葉二株發嫩桂以來諸方
宗匠出世為人俱要拈出者些子即今艸堂老和尚
現證詗上座實瞞諸仁者不得也遂炷香云任教數
點窮海墨秪要波瀾溯洞源維那白椎云法筵龍象
眾當觀第一義師云一元啟旦海門吐匝地紅光千
福肇初山林占無畔春色明明兼帶消息逗漏草頭
邊密密敷宣端的全付花叢底沒絃琴按指韻迥青
霄無孔笛吹唇響回煖律塵塵合轍在在通津建法
幢振法運祝國泰民安揭宗眼揚宗風報親恩師德
雖然如是者箇猶是建化門頭邊事秪如舊臘去新
春來覓去來處了無蹤跡則且置敢問諸仁者巳躬
下一著子還涉去來動定也無者裡相委得便見樊
籠鳩去休論歲枯木花開不犯春僧出問云坐斷三
世十方吞盡聖凡佛祖知是大師未陞座前尋常行
履請問曲為今時一句又作麼生道師云太陽正照
不當門進云恁麼則斬新條令格外風規去也師云
直得詗上座口似磉盤進云作家宗師大展三拜師
云一般稱古錦春色不同觀六如上座出問云如何
是首座為人一句師云兔角杖打石人頭進云十智
同真請師剖決師云問者閒家具作麼進云如何是
一同一質師云密室不張燈進云如何是二同大事
師云鹽盡炭無特地愁進云如何是三總同參師云
寒巖古木翠竹黃花進云如何是四同真智師云體
妙窮玄落二三進云如何是五同遍普師云葉葉枝
枝春透露進云如何是六同具足師云減他一著又
爭得進云如何是七同得失師云見之不取思之千
里進云如何是八同生殺師云救得也是死漢進云
如何是九同音吼師云松濤澗水互呈音進云如何
是十同得入師云寶鏡當軒媸妍自辨進云與什麼
人同得入師云三門頭坐四金剛進云與誰同音吼
師云木馬嘶風泥牛笑月進云作麼生同生殺師云
撾塗毒鼓進云何物同得失師云千人逐一鹿進云
那箇同具足師云宴鼠飲河進云是甚麼同遍普師
云寒暑到來無處避進云孰與總同參師云功德天
黑暗女進云那箇同大事師云石人衫子破大地沒
人縫進云何物同一質師云鷺隱蘆花不見蹤進云
十智同真面目全其中一智是根源且問如何是那
一智師以拂子擊香桌云者一智進云向上還有事
也無師云詗上座要惜眉毛僧問大師說法普利人
天又將箇甚麼供養老和尚師云今日巳賴上座證
明僧問云盡大地是火坑得何三昧而不燒卻師云
無池不受月有樹卻招風進云意旨如何師云三三
僧問云銕壁銀山作麼生透師云恰好箇入路進云
如何是水底泥牛啣月走師云者畜生行不踏步在
進云如何是巖前石虎抱兒眠師云天曉不知明進
云泥牛石虎蒙師示語未畢師作虎聲陳而上居士
問云如何是無佛處稱尊師云詗上座不入者保社
陳志昆居士問云大師說法如藥囊金針善能針百
病又如何針一師云居士無量壽師良久舉云昔曹
山慧霞禪師因僧問佛未出世時如何山曰曹山不
如出世後如何山曰不如曹山古人恁麼道且道還
可商量也無若詗上座見佛與曹山出世不出世雖
則主賓互換偏正宛全撿點將來總是箇花前弄影
醉後添杯何故一切眾生本來成佛出世為阿誰不
出有何事雖然如是詗上座今日又作麼生與佛相
見玉兔不知通晝曉金烏爭解徹宵明維那結椎云
應觀法王法法王法如是。

** 上元淨業李宮詹暨眾檀越緇素法侶設供請上堂

師云如是我聞一時日月燈明佛然燈佛藥師琉璃
光佛須彌燈王佛俱會一處同坐虛空寶華光王座
眉毛撕結鼻孔膠貼放大光明而告木上座曰善哉
智者吾有涅槃妙心正法眼藏久埋在時節因緣今
當付囑於汝汝應普為一切人天大眾分明剖示爾
時木上座從奮迅三昧起遂卓柱杖云告諸大眾今
時何時三五一十五東家鑼西家鼓蝦蟆也趁師子
舞蓮花不向水泥開火樹饒從人屋數笙歌綵戲互
紛紛阿誰眼耳不聞睹單單一箇破燈籠滿腔有理
不能訴且道不能訴箇什麼聻一片涅槃心冷地無
人顧僧出問云上元隹節燈月交輝且問應時及節
一句作麼生道師云還聞外面聲麼進云村前鑼鼓
響師云迷巳逐物進云父母未生前那箇是我某甲
本來面目師舉柱杖示之云莫向這裡會僧問云如
何是賓中賓師云拋家飄泊轉迷津進云如何是賓
中主師云沿途客作忽逢父進云如何是主中賓師
云暫藏珍御問農人進云如何是主中主師云金輪
不動敢誰忤進云賓主巳蒙師指示撥開賓主又如
何師云樹頭無影挂春風進云如何是正令當行師
驀打一棒僧問如何是第一玄師云威音未曉前進
云如何是第二玄師云心慮豈能緣進云如何是第
三玄師云森羅覿面全進云如何是第一要師云目
前無法青山峭進云如何是第二要師云坐卻白雲
遭怪笑進云如何是第三要師云月落潭空齊罷照
進云三玄三要外端的又如何師云柱杖不打無慚
人僧出問如何是關中主師云不禮拜更待何時僧
便禮拜師云隨人語轉僧問如何是最初句師云未
問巳前作麼生進云如何是與人句師云父母所生
口終不為君通進云如何是末後句師卓柱杖一下
僧問云佛祖出世人競歸大師出世幾人肯師云遍
界無一人進云為甚麼如此師云為他人人眼裏有
佛祖進云恁麼則禮絕班行去也師云外方誰敢論
量李淨業居士問云師唱誰家曲宗風嗣阿誰師云
聲前一調宮商別不落時人眼耳聞進云怎麼則洪
音凝博嶠異響振雲巖也師云寧可就門饒罵詈莫
須惡水潑平人師乃云昔日世尊於靈山會上以無
上大法付囑天龍八部國王大臣宰官居士長者檀
越須同併力護持俾是無上大法常住在世普為三
界群生而作苦海舟航復以涅槃妙心正法眼藏付
授尊者大迦葉使遞代傳持無令斷絕普為一切人
天而作歸源眼目今日眾檀越乃爾慇懃可謂不忘
靈山付囑但我詗上座智無先聖大人之明德欠前
賢密地之實拊臆捫襟好生慚愧然而曲就今時不
免拈一則語公諸大眾同結般若良緣如鏡清道怤
禪師因僧問如何是新年頭佛法答云元正啟祚萬
物咸新鏡清恁麼提唱可謂真語者實語者不誑語
者如今詗上座者裡若論新年頭佛法也有一句子
且又作麼生道昨日新雷發今朝細雨飛莫道草木
無情一時頓放芳菲好箇真消息當人休自迷諸仁
者還委悉也麼良久云知音今日豈無人秪是不如
孔夫子何故吾無隱乎爾遂卓柱杖下座。

** 老和尚𧩙辰山主眾居士暨合院大眾請上堂

師云據令而行三世諸佛無處藏身放一線道歷代
祖師競來饒舌所以堂頭老和尚六十三年前也曾
恁麼來但未免隨波逐浪雖然如是要且佛眼覷不
得如今六十三年後秪是截斷眾流不通凡聖雖然
如是要且鳥道常通眾中莫有舉棹知源動絃別曲
者麼鑑維那間云世尊未出母胎度生巳畢大師未
出本寮說法巳竟因甚又陞座作麼師云生鐵秤鎚
浮古井進云須彌為筆大海為墨為老和尚慶祝遐
齡又作麼生道師云如來壽量品第一那舉拳云未
審這箇還受慶祝也無師云七九六十三見侍者問
世尊降𧩙瑞靄衝天和尚生辰井泉異色四眾稱揚
則不問五位王子請師宣師云玉蕊偏開劫外春進
云如何是𧩙生王子師云今日恰值和尚懸弧進云
如何是朝生王子師云許你大展拜進云如何是末
生王子師云闍黎報恩有分進云如何是化生王子
師云願將無量壽上祝聖明君進云如何是內生王
子師云詗上座今日特因和尚慶節上堂進云恁麼
則洞上綱宗掀轉處瀛山法脈又重新遂禮拜師云
讚事即得進云也不為分外師云放過一棒良久師
乃舉傅大士云有物先天地無形本寂寥能為萬象
主不逐四時凋好箇補處慈尊七穿八穴去也為什
麼聻既然有物是什麼物見無形者是什麼人若秪
恁麼說秪解指蹤話跡又何曾直指於人況下文半
橛撿點將來轉覺不堪何故不見道唯一堅密身一
切塵中現若然如是則盡大地山河無有一絲毫而
非堅密身又何容更待能為萬象主不逐四時凋而
不打成百雜碎乎噓雖然如此也要知大士竭盡婆
心始得詗上座如今當人天眾前且分取不逐四時
凋一句供養堂上老和尚且道老和尚還受供養也
無若受則醮彩繪虛空若不受又爭奈詗上座巳推
門落臼大眾還委悉麼欲知親透法身處三尺拄杖
攪黃河遂下座。


** 平南王七旬大𧩙鼎湖慶雲寺修禮大悲圓滿道場
世子公都統暨諸昆玉等至山設供老和尚命師上
堂

師陞座拈香云此一瓣香不藉五行鍾秀寧假兩曜
儲精熱向爐中端為
今上皇帝祝延聖躬萬歲伏願四海永拜金輪八埏長
歌玉燭此一瓣香靈根挺自威音劫前妙果成于釋
迦會上熱向爐中端為恭祝
平南王殿下華慶千秋王妃康齡百祀嶺海同稟威
光緇素咸叨德庇法幢藉而宏鎮佛日賴以常明此
一辦香彙二嚴為妙蓋集五分作祥雲熱向爐中恭
為
平藩世子公都統暨諸昆玉　文武宰官等祿秩高
居德風遐扇調羹有道補袞無為常作覺苑金湯永
為法門屏翰歛衣就座維那白椎云法筵龍象眾當
觀第一義師云若是第一義諸方知識皆道向未白
此槌以前薦得方有少分相應詗上座則不然遂舉
拄杖云會麼從前汗馬無人識秪要重論蓋代功朗
監寺出問云　平藩今日慶誕特來設供修因果因
交徹則不問慶生一句請師宣師云白日遶須彌進
云恁麼則法門胥幸也師云拄杖子不向上座𨁝跳
進云畢竟如何施設師云大悲千手眼進云還假神
力也無師云一滴楊枝萬里春禮拜歸位僧問云大
師提唱宗風為　平藩祝壽請問如何是祝壽一句
師云大椿以一萬六千年為春拜進云秪如今日是
平藩七旬慶𧩙且道與七旬前是同是別師云拄杖
子忍俊不禁進云昔浮山遠禪師常以九帶示徒即
今九帶且不問如何是那一帶師卓拄杖一下僧問
如何是即心即佛師云既言即心何須更問進云如
何是非心非佛師舉拄杖示云會麼進云秪如去此
二途時如何師云也須吃棒僧問云大千世界七寶
布施請問誰是得者師拈拄杖云莫是遮箇麼進云
大師是僧如何是佛師云不合向你道唯我獨尊進
云一切眾生皆有佛性為甚麼不識師云怪得阿誰
僧問云　平藩寶𧩙作麼生祝師云緘口即報　皇
恩僧禮拜良久師舉云圓滿大悲者乃觀世音菩薩
芳稱也菩薩乃西方無量壽如來補處法王子妙德
為千聖中尊乘大願輪遍入十方微塵國土攝化四
生有緣含識於一身心現千手眼所謂平等照護不
令失時違候雖然如是秪如空劫以前未有眾生時
又照護箇甚麼於此通得箇消息便見觀世音菩薩
千變萬化不曾動著一絲毫於一絲毫上出現千變
萬化如或於此未能頓了詗上座今日不惜眉毛更
為大眾分明剖示即如今　平南王殿下身居百僚
之上運自神力佐
世祖章皇帝綏定南荒蕩除海孽此之功業自應萬古
流芳孔子云大德者必得其位必得其祿必得其名
必得其壽然而平南王位至極而思退祿至厚而
欲辭名至貴而不驕壽至高而不著但于隨緣通變
處每興揚佛事而不自伐其功善誘群生陰裨　皇
化而不自矜其德應知如是深密行處即是菩薩圓
滿大悲菩薩圓大悲即是　平南王深密行處大眾
還知者兩大士不思議境界麼說法隨機頻應現當
場誰識自由身卓拄杖下座維那結椎云諦觀法王
法法王法如是。

** 寶象林臘八戒期然燈禮塔緇素大眾請就塔院上
堂

師陞座僧出問云世尊今日成道作麼生是成道師
云空拳誑小兒僧擬議師云擬不著僧禮拜起進云
請師速道一句師云燈光貫髑髏肯沙彌問云丹霞
掩耳脫體風流投子放頑宛然尊貴且問禪作麼生
參戒作麼生受師云天左旋地右轉進云未審無位
真人還受戒參禪也無師一喝進云恁麼則千聖不
傳無底缽象林今日又重新師云喜得拄杖子不在
聊且放過彌禮拜歸眾良久師遂舉云昔世尊于今
夜坐菩提樹下睹明星出現時豁然大悟乃云吾與
一切眾生本來成佛既與眾生本來成佛云何說梵
網經又道我是巳成佛汝是當成佛常作如是信戒
品巳具足審如是爭怪得後來人慚愧世尊面赤不
如語直詗上座即今要與大眾落艸盤桓一有多種
二無兩般又作麼生商量會麼神機不向千差定泥
跡徒勞杓卜聲。

** 六月十九日大士得道值師四十一初度眾請上堂

師陞座云諸法從緣起如來說是因云何名為從緣
起諸法所謂無明行業四大五蘊以至山河大地萬
象森羅如是諸法莫不皆從緣起者所以如來即之
而開示人天千聖悟此而位登解脫雖然如是只如
未有無明身心世界時且道如來又向甚麼處說得
箇因字有能代瞿曇老子插得一嘴堪報不報之恩
大眾還會麼詗上座恁麼說早是龜毛長三尺僧問
云未離兜率巳降王宮未出母胎度生巳畢意旨如
何師云溪流夜夜月鳥囀朝朝春進云恁麼則昔日
靈山今時瑞塔也師云莫謗山僧好僧禮拜歸眾僧
問云空色且不問法身長幾許師云晝夜一百八僧
問云如何是大師未生前面目師云石人不賃屋大
地絕遮藏僧問云師登不惑年眉毛長幾丈師云雷
從地起僧問云未有無明身心世界時著不得箇因
字固然即今大士成道大師出世未審是因非因師
云幾成錯過進云不因此問真成錯過師噓一聲僧
問云諸法從何而生師云為你有此一問良久師乃
云驢唇先生無端指熱為夏惱亂毛道凡夫補陀大
士不合隨真順俗云成妙覺菩提詗上座四十一年
前在母胎中聞此二事理見不平今日特為大眾拈
出且道作麼生判斷若謂熱原非夏道本無成未免
孤他先聖若然熱便是夏道即可成又未免冤屈自
巳就者淆訛處能定當得許伊有語話分如或不然
詗上座替大眾吃拄杖去也畢竟如何坐斷二邊中
不立一時趁起駭雞犀。



* 答問

僧舉棲賢覞禪師問答求別語師許之僧遂依原僧
舉問云久聞大師得大機大用如何是大機師云猛
虎跳不出進云如何是大用師云雄象入花池進云
某甲終日迎賓送客作揖打恭還當得大機大用麼
師云莫將鶴唳誤作鶯啼。

問云古人提唱麻三斤猶是曲為今時今日新大師
特地又作麼生師云鞭起泥牛耕皓月喚教石女織
流黃進云恁麼則新豐曲子今日親聞也師云作何
音調僧無對師云掠虛頭漢。

問云一句當機八萬門生死永絕如何是一句師云
聞思不及。

問云久知大師定作人天鑪鉗請先露箇消息師云
泥牛遍界恣騰踏頭角分明總不彰進云得意氣時
添意氣遇風流處且風流師云一任傍觀并撫掌卷
舒一線未容覷。

問云雲從龍風從虎相逢覿面時如何師云直得五
年分疏不下進云恁麼則霧啟便是龍吟風生知是
虎笑師云異類豈堪同瓜角藏身誰更羡蹤由僧禮
拜云紫羅帳裏君臣合金殿重重顯至尊師云華封
雖頌祝帝自不知聞。

問云臨濟大師云有一人常在途中不離家舍如何
是不離家舍一句師云池中撈白月進云如何是常
在家舍不離途中師云夢裏度黃河進云竹影掃階
塵不動月穿潭底水無痕師云莫把鴛鴦誇巧繡須
知胡蝶正莊周。

問云此事如明鏡當臺妍來妍現媸來媸現秪如鏡
破臺亡妍媸不來又作麼生師云灼然無諱僧一喝
師云猶守瓦礫在進云也要大師知道師云堪憐客
作漢難與論家珍。

問云兔角龜毛火裏栽鐵山當面勢崔嵬如何是龜
毛兔角師云不容把捉進云如何是銕山當面師云
鑽仰徒然僧禮拜云深承法旨足照迷方師云須明
參學眼莫秪墮偏枯時傍有僧進云某甲欲就中重
申一問未審大師還不吝慈悲否師云巳絡索不少
也進云如何是常在途中不離家舍師云蝸牛上壁
進云如何是常在家舍不離途中師云盲龜拽磨進
云如何是龜毛兔角師云薰風水繡紋進云如何是
鐵山當面師云賺殺闍黎僧禮拜云不因此問幾成
錯過師云切忌妄承當。

壬子秋日師駐寶安金繩僧舉麗中禪師語錄答學
人三問請益師隨問置答。

問云如何是父母未生前面目師云古鏡深埋。

問云未有此身前向甚麼處行履師云不借陰陽地
飄然獨任真進云便恁麼時如何師云千年桃核。

問云天地未分時這箇在什麼處答云不坐萬年床
進云還假承當也無師云闍黎近前來向你道僧纔
近前師云去你欠伶利。

藩下田生輝居士問頃因石蓮禪師上堂某甲曾問
二語不契今日巳承老和尚慈悲垂示便祈首座更
下一轉語師云試理問看問云竿木隨身事若何師
云度水登山得渠力進云逢場作戲又作麼生師云
放開則法輪大轉握住則佛祖難容。

南海寶象林慧弓詗禪師源流拈頌卷二
書記傳一錄

初祖菩提達磨大師因慧可問諸佛法印可得聞乎
祖曰諸佛法印匪從人得可曰我心未寧乞師安心
祖曰將心來與汝安可曰覓心了不可得祖曰與汝
安心竟。

拈云象林若作初祖見問諸佛法印可得聞乎即
以手掩其口不唯令伊當下剿截亦免使後來兒
孫各各向覓心了不可得處躲根作活。

頌云覓心無處安心竟平地波層千尺疑萬古碧
潭空界月再三撈摝始應知。

初祖曰吾本來茲土傳法救迷情一花開五葉結果
自然成。

拈云初祖為法求人破費路行過水筋力竭盡一
坐九年工夫始得者朵花開香流千古但折合將
來不無虛生捏目自救不了在雖然且道是傳什
麼法咦切忌錯會。

頌云共歎一花五葉撿來也大無端笑渠無限男
女特地遭他熱瞞。

二祖神光慧可大師將衣法付三祖巳遂即往鄴都
隨宜說法韜光混跡變易儀相或入諸酒肆或過於
屠門或習街談或隨廝役人問之曰師是道人何故
如是祖曰我自調心何關汝事。

拈云入廛混跡自是老大風流秪箇調心未必親
口何故大師曾道覓心了不可得既了不可得又
調箇甚麼代云老僧近來衰耄。

頌云老賣調心法橫身臥市叢無人知此意孤負
少林風。

三祖司空僧燦大師信心銘末云言語道斷非去來
今。

拈云既言語道斷且道此信心銘是言語非言語
大師銘於去日某甲聞在今時展轉流布惠及將
來是去來今非去來今敢請大師下一轉語。

頌云死蛇橫路莫當頭日炙風吹毒轉稠千載有
人輕觸著禍無旋踵喪良儔。

四祖黃梅道信大師唐太宗嚮師道德欲瞻風彩詔
赴京祖上表遜謝前後三返竟以疾辭第四度命使
曰如果不起即取首來使至山諭旨祖乃引頸就刃
神色儼然使異之回以狀聞帝彌加欽慕就賜珍繪
以遂其志。

拈云初祖被武帝一詔即來四祖受太宗三徵不
起二君王尊崇大法千古希奇二祖師真切為人
一時徹困故即來便是和皮及髓拋露不起非把
婆心法眼包藏咦身為國主雖宿具靈根而墮在
尊貴未免爭了些子不然則二君王一囊囊盡後
來衲僧家又討甚麼巴鼻。

頌云三徵不起破頭雲此意分明答聖君珍繪賜
來彰信重卻今千古恨傳聞。

五祖黃梅弘忍大師既付衣法盧行者自後不復上
堂大眾疑怪致問祖曰吾道行矣何更詢之復問衣
法誰得耶祖曰能者得于是眾議盧行者名能尋訪
既失潛知彼得即共奔逐。

拈云一隊逐塊頭漢死向衣缽姓名邊猜覓若非
行者眉橫鼻直黃梅一路平沉雖然如是祖師也
有吃棒處何故吾道行矣非白晝寐語乎。

頌云佛性既非北衣缽豈南來報語捕風漢大庾
空嶺嵬。

曹溪六祖惠能大師有蜀僧名方辯來謁曰善捏塑
祖正色曰試塑看辯不領旨乃塑祖真可高七尺曲
盡其妙祖觀之曰汝善塑性不善佛性酬以衣物辯
禮謝而去。

拈云方公一捏捏成祖師七尺神彩且道祖師法
身還在裏許麼若在則法身多出一箇若不在爭
奈目擊無疑倘當時道父母未生前面目試塑將
來不唯令方公推倒無位真人亦使後來人要依
樣胡盧不得。

頌云南宗六祖善酬機塑是有形卻與衣佛性空
來無一物縱云傳法亦成非。

吉州青原山靜居寺行思禪師一日問石頭曰有人
道嶺南有消息頭曰有人不道嶺南有消息師曰若
恁麼大藏小藏從何而來頭曰盡從者裏去師然之。

拈云一人道嶺南有消息一人不道嶺南有消息
恁麼淆訛難以端的且道者箇消息青原父子還
隱顯得麼咄我是青原下兒孫。

頌云嶺南消息無巴鼻切忌從頭問起來遷老幸
然急掩卻免教漏洩賺人猜。

南岳石頭希遷和尚問新到僧從甚麼處來曰江西
來師曰見馬大師否曰見師乃指一橛柴曰馬師何
似者箇僧無對。

拈云石頭和尚向絕凡聖情量邊推出馬大師爭
奈者僧不識詗上座莫能代語麼不因慈悲指示
幾乎當面錯過。

頌云月在蘆花見不難停眸路又隔雲端石頭柴
橛分明剖劍掛眉間徹膽寒。

澧州藥山惟儼禪師問雲巖作甚麼巖曰擔屎師曰
那箇聻巖曰在師曰汝來去為誰巖曰替他東西師
曰何不教並行巖曰和尚莫謗他師曰不合恁麼道
巖曰如何道師曰還曾擔麼。

拈云藥山就擔屎處撥轉雲巖可謂作家尊宿親
切為人咦若作佛法商量未免污了唇齒。

頌云擔屎徹困帶累唇齒叨叨一上終還是你。

潭州雲岩曇晟禪師因藥山問聞汝解弄師子是否
師曰是山曰弄得幾出師曰弄得六出山曰我亦弄
得師曰和尚弄得幾出山曰我秪弄得一出師曰一
即六六即一師後到溈山溈問承聞長老在藥山弄
師子是否師曰是溈曰長弄有置時師曰要弄即弄
要置即置溈曰置時師子在什麼處師曰置也置也。

拈云藥山道我秪弄得一出可謂少處減多處添
擒縱自在雲岩真師子子解道一即六六即一踞
步天然後來遇箇水牯牛不識利害管探置時在
什麼處於時不念初犯攔胸踏倒卻問你水牯牛
性命在甚麼處。

頌云以六為游戲以一為嚬呻試問乾坤裏誰是
出頭人。

瑞州洞山悟本良价禪師因僧問寒暑到來如何迴
避師曰何不向無寒暑處去曰如何是無寒暑處師
曰寒時寒殺闍黎熱時熱殺闍黎。

拈云寒熱相煎畢竟如何了得寒時熱相無處覓
熱時寒相不可尋寒熱熱寒不相到秪應識取熱
寒心。

頌云冤家不到無仇處驀地相逢正是伊若使了
無恩怨念直饒把臂臥天涯。

洪州雲居道膺禪師師問洞山如何是祖師西來意
山曰闍黎他後有把茅蓋頭忽有人問如何秪對師
曰道膺罪過。

拈云盡天下古今把箇西來意俱作奇特商量究
竟商量不出惟有洞山父子秪就問答邊互換賓
主善順機宜便覺逗漏不少且道有甚著眼處你
不妨伶利。

頌云若是西來祖意不妨問著難答如今慚愧雲
居罪過為渠先納。

洪州鳳棲山同安丕禪師僧問如何是同安一隻箭
師曰腦後看曰腦後事如何師曰過也。

拈云同安翻撚一箭直接那畔知音者僧死摸腦
後真成佳期空負秪如老漢道過也且道過在阿
那邊急著眼。

頌云電爍同安一箭兒驀釘腦後豈容窺當時若
便喪身去猶賀天山奏凱歸。

洪州同安志禪師先同安臨寂上堂曰多子塔前宗
子秀五老峰前事若何如是三舉莫有對者末後師
出曰夜明簾外排班立萬里歌謠道太平安曰須是
者驢漢始得。

拈云若論五老峰前事向丕老未上堂時薦取尚
未為俊捷乃三舉後道得函蓋恰巧不免費幾雍
容雖然貿珠須是參詳價豈與販鹽小課同。

頌云三翻宣密旨一語定乾坤欲識昇平事壞歌
不頌恩。

鼎州梁山緣觀禪師上堂真園頭出問家賊難防時
如何師曰識得不為冤曰識得後如何師曰貶向無
生國裏曰莫是他安身立命處麼師曰死水不藏龍
曰如何是活水龍師曰興波不作浪曰忽遇傾湫倒
岳時如何師下座把住曰闍黎莫教濕了老僧袈裟
角。

拈云真公做賊做成龍堪誇探珠得巧法觀老捉
賊費拏龍手可笑割雞用牛刀當時道家賊難防
時如何但云識得汝也看伊又如何作得禍來雖
然若非七縱七擒後孟獲爭能絕歹心。

頌云難防小醜是家家不必驚疑但識他降得孽
龍成好手爭如惡水濕袈裟。

郢州大陽山警玄禪師上堂夜半烏雞抱鵠卵天明
起來生老鸛鶴毛鷹嘴鷺鶿身卻共烏鴉為侶伴高
入煙霄低飛柳岸向晚歸來仔細看依稀恰似雲中
雁。

拈云大陽竭盡智巧名言秪描畫得箇混不得類
不齊底怪鳥可惜費了許多文彩況不合夜半天
明有者般箇異族飛鳴出現急應請關南道吾禳
卻不然禍兆破家門。

頌云萬法無依體自圓聖凡情盡幾瀟然雞烏鵠
白分明是纔涉形容落者邊。

舒州投子義青禪師上堂默沉陰界語落深坑擬著
則天地懸殊棄之則千生萬劫洪波浩渺白浪淊天
鎮海明珠在誰收掌良久卓柱杖曰百雜碎。

拈云不許語默棄擬可謂截斷眾流疏通一派雖
然如此秪是燦爛明珠久沉淊天浪底看來未易
探尋莫道卓拄杖處便是罔象靈蹤麼且喜沒交
涉畢竟如何何不早著眼。

頌云明珠鎮海幾經秋一道光吞百億洲今日吾
師親指出杖頭卓處莫凝眸。

東京天寧芙蓉道楷禪師上堂良久曰青山常運步
石女夜生兒便下座。

拈云芙蓉老師如此舉唱直把萬里一條銕拗作
兩尋將來懇打大象不知驚走法身斯事且置秪
如青山常運步大地無寸土向什麼處著足其石
女兒是何嘴臉伶利者試為道看。

頌云青山一息移千步不到槃成那一邊更有一
般堪怪笑石兒拋出鼻無全。

鄧州丹霞子淳禪師上堂乾坤之內宇宙之間中有
一寶秘在形山肇法師恁麼道秪解指蹤話跡且不
能拈示于人丹霞今日劈開宇宙打破形山為你諸
人拈出具眼者辨取以拄杖卓一下曰還見麼鷺鶿
立雪非同色明月蘆花不似他。

拈云一人道宇宙形山一人道蘆花雪月恁麼指
注何異群盲摸象詗上座莫能全顆拈呈麼夜半
正明天曉不露。

頌云打破形山出寶兒丹霞卓杖切須知分明月
在蘆花上看到蘆花月巳非。

真州長蘆真歇清了禪師上堂處處覓不得秪有一
處不覓自得且道是那一處良久云賊身巳露。

拈云老漢無端著賊既言賊身巳露贓在那裏眼
裏耳裏掣電裏報鐘裏搔癢裏屎急裏莫便是良
久裏咦秪為慈悲開線路不知曾幾陷平人。

頌云檀郎喚小玉無為空抑逼深夜倒銀床枕子
順摸得。

明州天童宗玨禪師上堂劫前運步世外橫身妙契
不可以意到真證不可以言傳直得虛靜歛氛白雲
向寒巖而斷靈光破暗明月隨夜船而來正恁麼時
作麼生履踐偏正不曾離本位縱橫那涉語因緣。

拈云天童將弄驪珠好手提持曹洞宗風逆放順
收橫拋豎接不露當陽影寧墜悄然機喝彩任傍
觀釘椿慚正視雖然得稱盡美撿點猶有未甘何
故縱橫那涉語因緣須是木人道始得。

頌云大行不舉步真到無所歸石女喚回三界夢
木人坐斷六門機。

明州雪竇智鑒禪師上堂世尊有密語迦葉不覆藏
一夜落花雨滿城流水香。

拈云世尊幸無密語設有大地群生盡疑眼能啗
醋足菴一期上堂亦是倒上剎竿。

頌云語即不密豈況重宣真成狼藉華雨濺濺。

明州天童如淨禪師上堂陸修靜陶淵明文殊普賢
作圓相曰咦一款具呈且道憑誰批判若是孔夫子
吾無隱乎爾。

拈云詗上座今日要與天童翻案救取四人裂破
圓相曰鑒如得其情且道憑誰作證若是李老聃
吾游心于物之初。

頌云一機之絹三經五緯仔細觀來成何華綺。

襄州鹿門覺禪師示眾盡大地是學人一卷經盡乾
坤是學人一隻眼以者隻眼讀如是經千萬億劫常
無間斷。

拈云鹿門恁麼開示真箇舌覆大千且問此經共
有何許字句乾坤是眼又把者經安在那邊須煩
慈悲指出無致鈍根學人看讀不易。

頌云大地是經翻不起乾坤是眼捏難埋不知覺
老何心行平白推人落險崖。

青州普照一辯禪師因大明寶問離四句絕百非請
師直指西來意師曰昨日有人恁麼問被打出去也
明曰今日又如何師曰你得恁麼不識痛癢明禮拜
師曰可惜許棒折也明直得汗下。

拈云棒折汗下知有大明白生吃枉離句絕非諒
得青州難酬祖意如今且置有躡前蹤借問時詗
上座又如何秪對寧甘截舌不毀先猷。

頌云覿面相呈絕討論西來的意似深冤笑無唧
溜大明老卻向青州覓棒痕。

磁州大明寶禪師示眾若論此事如人作針線幸然
針針相似忽有人來不覺失針秪見線者邊尋也不
見那邊尋也不見卻自曰近處尚不見遠處那裏得
來多時尋不得心煩不好昏悶打睡拽衣就枕時驀
然一劄㘞原來在者裏。

拈云老漢恁麼說禪不怕禍生好急拽向三十二
代祖師案前痛與三十二棒何故不合巧將譬喻
漏洩真機賺令後來人一箇箇爭向㘞原來在這
裏承虛接響。

頌云一樹寒梅立兩階雪晴開得十分隹笑渠老
宿輸慳計卻放春香透出崖。

太原王山體禪師示眾既有尊貴之位須明尊貴底
人須知尊貴底人不處尊貴之位方明尊貴不落階
級。

拈云金針妙密玉線巧縫提持尊貴一路好手固
羨王山還免得遭人撿點也無以有驚異。

頌云王老提持洞上宗珠迴玉轉燦重重要知舜
日昇平事歌遍南薰不宰功。

磁州大明雪巖滿禪師因僧問高郵定和尚透網金
鱗以何為食定曰乾屎橛僧無語師代曰謝供養。

拈云敢問老漢於者橛上曾咬著也未代云虧你
恁麼慇懃孝敬。

頌云尋常供養味滋長苦過黃連辣過薑塞斷舌
頭休口入可曾解向鼻根嘗。

燕京報恩萬松行秀禪師示眾動則埋身千尺不動
則當處生苗直須兩頭撒開中間放下更買草鞋行
腳始得。

拈云萬松恁麼舉揚何曾離得草裏且問老漢撒
開處是何光景放下時又作麼消息須是實供始
得不然與我草鞋來也學行腳去。

頌云推人落井遭甚麼瘟急如律令太上老君。

中都萬壽雪庭福裕禪師僧問如何是祖師西來意
師曰待乳峰點頭即向汝道。

拈云我他日見萬壽要代這僧進語賴乳峰不點
頭若點頭和尚慚愧無地。

頌云乳峰㟮出插天寒十路無門攀仰難何處迅
雷驅驟雨殘雲一片掛秋瘢。

嵩山靈隱文泰禪師上堂塵劫來事秪在於今河沙
妙德總在心源試教伊覿面相呈便不解當風拈出
且道過在甚麼處良久卓拄杖云秪為分明極翻令
所得遲。

拈云我要問靈隱喚阿那箇作心源便須當面拈
出不然任伊拄杖子連卓幾下尚未分明在。

頌云海印高懸萬象呈重重交互太光生當前認
著還迷倒說甚玄微與暗明。

西京還源寶應遇禪師一日聞靈隱泰上堂舉切忌
從他覓迢迢與我疏當下大悟。

拈云寶應聞舉話便悟悟即不無也是從他覓得
底未是家珍如何是不從他覓得聻切忌與我疏。

頌云蕩子伶俜事可傷幾年隨著馬驢行抬頭忽
聽宸樓鐸始覺全身在帝鄉。

鄧州香嚴淳拙文才禪師上堂滿盤打算了秪有者
一著最便宜敢問諸人且道是那一著卓拄杖云切
忌卜度。

拈云淳拙恁麼打九歸便輸了河渚上算沙童子
且道過在什麼處前說者一著後說那一著恁麼
打算不定三生六十劫猶卜度未親在代曰老僧
住持事繁。

頌云秪有者著子滿盤算不出稽首羨吾師便宜
先落一。

南陽萬安松庭子巖禪師上堂我不學諸方說禪浩
浩地魔魅人家男女僧問達磨面壁時如何師曰者
便是浩浩底禍胎也曰如何得剿絕去師曰倒縒芒
繩縛鬼子須是其人。

拈云初祖面壁禍胎固然且莫驚著今鬼子在人
眼中鼻裡出入作怪師芒繩在什麼處快拈出來。

頌云芒繩倒縒我不如師見怪不怪師不如我咄
大海從魚躍長天任鳥飛。

西京少室凝然了改禪師上堂莫向言中取則直須
句外明宗擲拄杖下座。

拈云少室向平易裏橫身接物可謂不吝慈悲秪
是承當處大難詗上座不免拔劍相助且道拄杖
擲下時是句外是言中若辨別得出拄杖子任橫
擔去。

頌云活人真有劍死水不藏龍特地為君薦休教
眼著聾。

西京少室俱空契斌禪師僧問如何是成劫以後底
事師曰龍馬負圖。

拈云俱空所答的有本據但未曉龍馬真形曾親
見也麼聖人心事付全圖伏羲好手描不出。

頌云一畫當先三點居前是為龍馬之文章師拈
之以談後天。

西京定國無方可從禪師示眾向上宗乘本無言說
當人一著非假外來直須向自胸襟迸出偏不附物
正不立玄不涉程途方得到家穩坐不然你還知九
峰不肯首座麼百丈五百生墮在狐窩麼金鎞刮膜
擬則成乖有志此宗大須審細珍重。

拈云九峰不肯首座定國信其具眼誰知更數世
下有箇不肖遠孫亦不肯定國何故不合把無言
說宗乘善巧叨叨詗上座恁麼判斷又還尚有不
肯者麼咄擬則成乖。

頌云不涉程途須到家死蛇觸著禍難賒欲知此
著真端的月在梅梢不見華。

西京嵩山月舟文載禪師示眾達磨西來以一乘法
直指單傳令人見性成佛至我少室如九鼎繫以單
絲言之魄墮汝諸人趁色力康健打辦箇事急須努
力莫閒過日大眾且喚什麼作一乘法聻良久云切
忌喚甕作鐘。

拈云祖師確有一乘法直指人見性成佛則未出
南天竺國界早應打落當門牙齒月舟不知甚麼
心行欲潦倒古今爭奈遞傳下有箇獦獠種不受
渠瞞何故不曾喚甕作鐘。

頌云一乘全非西祖意訛傳訛巳遍支那不知月
老何心行猶把甕鐘來奈何。

燕京宗鏡大章宗書禪師聞月舟法眼精明參請入
室潛淘密踐者八載初開法興德嘉靖丁巳少室疏
請再四師乃歎曰先師化後三十年宗風逮弱前輩
有言禪林下衰弘法者多假我偷安不急急撐拄之
其崩潰可須也某雖慚付囑其如付囑何遂欣然主
之。

拈云具拴風釘雲掀山揭海手段始能擔荷大法
宗鏡力振頹綱克家固然秪如宗風逮弱向阿那
邊撐拄若撐拄得著佛祖也須齊拜後塵。

頌云為人特地始偷安撐弱宗風賴者竿王令化
行寰宇靜夜深明月照簾寒。

建昌廩山蘊空常忠禪師因壽昌經公與人論金剛
勝義甚快師笑曰宗眼不明非為究竟昌便問如何
是宗眼師振衣而起忽一日告眾曰我有件要了底
大事汝等須知眾茫然師豎起拳曰會麼眾無對師
乃揮案一下曰吽吽為汝了去遂趨寂。

拈云廩山平生說法秪是貴取直截更無簇錦攢
華所謂芳叢不艷為得之矣獨是末後猶有一未
了底公案不肖遠孫今日不免當眾為渠了卻吽
吽癹吒。

頌云底事分明不易知豎拳揮案透情披當時豈
謂無人薦吽字要令千古輝。

建昌壽昌無明慧經禪師年登古稀尚混勞侶耕鑿
不息方丈脩然惟作具而巳嘗有偈曰冒雨衝風去
披星帶月歸不知身有苦唯恐行門虧益國王嚮師
道德歎曰去聖時遙幸遺此老於是屢加褒敬臨終
盥浴訖索筆大書曰今日分明指示擲筆端坐面化。

拈云此老命帶勞星一生作務無停以隴畝為坐
具以牯牛為伴侶以耘植為三昧以犁鋤為妙機
下窮赤日工夫出盡通身白汗恨未曾撞著箇無
忌諱漢若詗上座即攔塗把住問渠父祖一片田
地也著得犁無直得此老無下鍬處雖然如是秪
其衝風冒雨戴月披星又堪作一幅天然古畫無
怪乎國王稱仰但惜那國王不合向犁鋤邊牛背
上見此老故未得伊風流灑脫耳且如何是伊風
流灑脫處聻今日分明指示。

頌云耕鑿為緣絕無巧拙拽杷歸來披星戴月。

信州博山無異元來禪師一日如廁睹人上樹即大
悟亟趨見壽昌昌曰子近日事作麼生師曰有箇活
路秪是不許人知昌曰既是活路為什麼不許人知
師曰不知不知。

拈云博山道不知不知不知箇甚麼詗上座不妨
點出為甚麼不許人知若許人知一場好笑。

頌云悟迷秪在一抬頭上樹明明見本由開口欲
談辭巳喪活門無路擬何投。

瀛山雪關道闍禪師博山問堂中首座人天眼目如
何是人天眼目師曰頂門上山曰還假照鑒也無師
曰君不見山曰不虛參見作家來師掩耳而出。

拈云師翁頂眼雖明猶欠點在當時見道還假照
鑒也無即應快便出去若待證明起來未免重煩
掩耳。

頌云頂門伊眼膜千層一點瞞他也不能覿面相
呈忘照觸青山原自絕常青。

端州鼎湖山在犙弘贊禪師一日侍瀛山和尚次山
曰先師有垂語三則汝還委悉麼師曰請和尚舉山
曰不萌之草為甚能藏香象師曰者畜生欲隱彌露
山曰古澗寒泉水作何色師曰五眼識不得山曰徹
底無依向什麼處安身立命師曰鋤卻虛空帶活埋
山曰放汝三十棒師便珍重而出。

拈曰師翁趁火煆金可謂連鎚鍊就老漢因徵納
寶不惜和橐傾將雖是詔奉尋常亦乃唱酬不偶
今日開詗亦有三轉語不萌之草為甚能藏香象
答曰空手把金鉤古澗寒泉水作何色答曰不共
秋天曉徹底無依向甚麼處安身立命答曰針鋒
頂上好加尖將此三轉語供養二代師翁大和尚。

頌云目前端的不辭道恐作寒泉一色看堪笑無
依徹底漢倒騎香象踏塵寰。

* 一花五葉歌

君不見祖師西來意神州先有大乘氣航將衣缽破
洪濤覓箇知音相委寄梁廷天子好明眸覿面依然
還不識知非時暫藏秘九年面壁何疲瘁大有忘軀
為法人雪中斷獻一肱臂既印心勤囑累勿使吾宗
輕得墜覓罪中間內外無與安心竟同一鼻小沙彌
卻伶利能明縛脫皆由自緣熟來時針芥投種花生
處殊因地善攝持常不寐般若齊稱賊引避行將法
授小兒曹祥雲兆出橫枝嗣求佛人槽廠去春教米
白待篩治三更得旨卻南行庾嶺追尋徒步費且韜
光懷會次權行守網利生事一旦風幡逗上機信衣
爭請聊相示君不見一花五葉果圓成莫向那邊著
眼覷咦。

慧弓詗禪師宗門拈古目錄卷三
書記法照編

  
  * 青原下四世
  
  * 雲巖晟禪師法嗣
  
  * 洞山良价(十三則)
  * 青原下五世
  
  * 洞山价禪師法嗣
  
  * 曹山本寂(五則)
  * 雲居道膺(七則)
  * 疏山匡仁(一則)
  * 青林師虔(二則)
  * 龍牙居遁(三則)
  * 白水本仁(一則)
  * 北院　通(一則)
  * 京兆蜆子(一則)
  * 華嚴休靜(一則)
  * 九峰普滿(一則)
  * 幽栖道幽(一則)
  * 越州乾峰(五則)
  * 天童咸啟(二則)
  * 吉州禾山(一則)
  * 潭州寶蓋(一則)
  * 欽山文邃(三則)
  * 九峰通玄(一則)
  * 白馬遁儒(一則)
  * 青原下六世
  
  * 曹山寂禪師法嗣
  
  * 金峰從志(三則)
  * 曹山慧霞(一則)
  * 鹿門處真(一則)
  * 洞山道延(一則)
  * 草菴法義(一則)
  * 曹山光慧(一則)
  * 曹山智矩(二則)
  * 育山弘通(二則)
  * 雲居膺禪師法嗣
  
  * 同安　丕(五則)
  * 歸宗懷惲(一則)
  * 嵇山　章(一則)
  * 雲居懷岳(一則)
  * 佛日本空(一則)
  * 雲居道簡(一則)
  * 蘄州廣濟(一則)
  * 朱溪　謙(二則)
  * 疏山仁禪師法嗣
  
  * 護國守澄(二則)
  * 靈泉歸仁(二則)
  * 疏山　證(一則)
  * 百丈明照(一則)
  * 黃檗　慧(一則)
  * 青林虔禪師法嗣
  
  * 石門獻蘊(二則)
  * 龍光　諲(一則)
  * 廣德　延(一則)
  * 白水仁禪師法嗣
  
  * 重雲智暉(一則)
  * 龍牙遁禪師法嗣
  
  * 報慈藏嶼(二則)
  * 含珠審哲(一則)
  * 九峰滿禪師法嗣
  
  * 同安　威(一則)
  * 北院通禪師法嗣
  
  * 京兆香城(一則)
  * 青原下七世
  
  * 洞山延禪師法嗣
  
  * 上藍　慶(一則)
  * 鹿門真禪師法嗣
  
  * 谷隱智靜(一則)
  * 益州崇真(一則)
  * 鹿門志行(一則)
  * 佛手岩行因(一則)
  * 同安丕禪師法嗣
  
  * 同安　志(一則)
  * 仰山和尚(一則)
  * 歸宗惲禪師法嗣
  
  * 歸宗弘章(一則)
  * 護國澄禪師法嗣
  
  * 智門守欽(一則)
  * 知遠演化(一則)
  * 靈泉仁禪師法嗣
  
  * 大陽慧堅(二則)
  * 五峰遇禪師法嗣
  
  * 五峰　紹(一則)
  * 廣德延禪師法嗣
  
  * 廣德　義(二則)
  * 廣德周(一則)
  * 石門蘊禪師法嗣
  
  * 石門慧徹(一則)
  * 含珠哲禪師法嗣
  
  * 唐州大乘(一則)
  * 青原下八世
  
  * 同安志禪師法嗣
  
  * 梁山緣觀(二則)
  * 護國遠禪師法嗣
  
  * 雲頂德敷(一則)
  * 大陽堅禪師法嗣
  
  * 北禪契念(一則)
  * 石門徹禪師法嗣
  
  * 石門紹遠(一則)
  * 北禪懷感(一則)
  * 太原　均(一則)
  * 歸宗章禪師法嗣
  
  * 普淨常覺(一則)
  * 谷隱靜禪師法嗣
  
  * 谷隱知儼(一則)
  * 青原下九世
  
  * 梁山觀禪師法嗣
  
  * 大陽警延(二則)
  * 藥山利昱(一則)
  * 羅紋得珍(一則)
  * 石門遠禪師法嗣
  
  * 鄧州廣濟(一則)
  * 谷隱儼禪師法嗣
  
  * 北禪契崇(一則)
  * 北禪感禪師法嗣
  
  * 南禪　聰(一則)
  * 青原下十世
  
  * 大陽延禪師法嗣
  
  * 投子義青(二則)
  * 羅浮顯如(一則)
  * 興陽清剖(一則)
  * 白馬歸喜(一則)
  * 乾明機聰(一則)
  * 梁山巖禪師法嗣
  
  * 梁山善冀(一則)
  * 道吾詮禪師法嗣
  
  * 天平契愚(一則)
  * 青原下十一世
  
  * 投子青禪師法嗣
  
  * 芙蓉道楷(四則)
  * 大洪報恩(一則)
  * 長安福應(一則)
  * 青原下十二世
  
  * 芙蓉楷禪師法嗣
  
  * 丹霞子淳(一則)
  * 淨因法成(二則)
  * 寶峰惟照(一則)
  * 鹿門法燈(一則)
  * 天寧禧誧(一則)
  * 石門元易(一則)
  * 太傅無功
  * 青原下十三世
  
  * 丹霞淳禪師法嗣
  
  * 長蘆清了(五則)
  * 天童正覺(二則)
  * 大洪慶預(一則)
  * 治平　湡(一則)
  * 淨因成禪師法嗣
  
  * 天封子歸(一則)
  * 尼　淨智(一則)
  * 寶峰照禪師法嗣
  
  * 圓通真際(一則)
  * 智通大死(二則)
  * 花藥智明(一則)
  * 石門易禪師法嗣
  
  * 天衣法聰(一則)
  * 天寧誧禪師法嗣
  
  * 熊耳　慈(一則)
  * 大洪智禪師法嗣
  
  * 天童　樞(一則)
  * 青原下十四世
  
  * 長蘆了禪師法嗣
  
  * 天童宗玨(一則)
  * 北山法通(一則)
  * 長蘆妙覺(一則)
  * 天童覺禪師法嗣
  
  * 雪竇嗣宗(三則)
  * 淨慈慧暉(一則)
  * 瑞岩法恭(一則)
  * 善權法智(一則)
  * 大洪預禪師法嗣
  
  * 慧力　悟(一則)
  * 雪峰慧深(一則)
  * 天衣聰禪師法嗣
  
  * 投子道宣(一則)
  * 青原下十五世
  
  * 天童玨禪師法嗣
  
  * 雪竇智鑑(一則)
  * 善權智禪師法嗣
  
  * 越州超化(一則)
  * 雪竇宗禪師法嗣
  
  * 廣福道微(一則)
  * 青原下十六世
  
  * 雪竇鑑禪師法嗣
  
  * 天童如淨(二則)
  * 華藏祚禪師法嗣
  
  * 東谷　光(一則)
  * 青原下十七世
  
  * 天童淨禪師法嗣
  
  * 鹿門　覺(一則)
  * 青原下十八世
  
  * 鹿門覺禪師法嗣
  
  * 青州一辯(二則)
  * 直翁舉禪師法嗣
  
  * 天童雲外(一則)
  * 青原下十九世
  
  * 青州辯禪師法嗣
  
  * 磁州大明(一則)
  * 慈雲　覺(一則)
  * 玉溪圓通(一則)
  * 普照寶(一則)
  * 天童岫禪師法嗣
  
  * 雪竇大證(一則)
  * 青原下二十世
  
  * 大明寶禪師法嗣
  
  * 王山　體(一則)
  * 青原下二十一世
  
  * 王山體禪師法嗣
  
  * 雪巖　滿(二則)
  * 勝默　光(一則)
  * 青原下二十二世
  
  * 雪岩滿禪師法嗣
  
  * 萬松行秀(二則)
  * 竹林巨川(一則)
  * 青原下二十三世
  
  * 報恩秀禪師法嗣
  
  * 萬壽福裕(二則)
  * 報恩從倫(一則)
  * 青原下二十四世
  
  * 萬壽裕禪師法嗣
  
  * 嵩山文泰(二則)
  * 中林智泰(一則)
  * 太子久善(一則)
  * 安平守讓(一則)
  * 青原下二十五世
  
  * 嵩山泰禪師法嗣
  
  * 寶應福遇(一則)
  * 靈岩　潔(一則)
  * 青原下二十六世
  
  * 寶應遇禪師法嗣
  
  * 香嚴文才(一則)
  * 靈巖潔禪師法嗣
  
  * 天界道成(二則)
  * 寶應達禪師法嗣
  
  * 太原　斌(一則)
  * 盤山　遇(一則)
  * 封龍就禪師法嗣
  
  * 天慶義讓(一則)
  * 青原下二十七世
  
  * 香嚴材禪師法嗣
  
  * 松庭子嚴(二則)
  * 佛岩　稔(一則)
  * 古蔡　元(一則)
  * 靈谷謙禪師法嗣
  
  * 靈谷正映(一則)
  * 空相珪禪師法嗣
  
  * 天寧　壽(一則)
  * 天慶讓禪師法嗣

卷三。

  
  * 青原下二十八世
  
  * 松庭嚴禪師法嗣
  
  * 嵩山了改(二則)
  * 青原下二十九世
  
  * 嵩山改禪師法嗣
  
  * 嵩山契斌(一則)
  * 青原下三十世
  
  * 嵩山斌禪師法嗣
  
  * 定國可從(一則)
  * 青原下三十一世
  
  * 定國從禪師法嗣
  
  * 月舟文載(一則)
  * 青原下三十二世
  
  * 月舟載禪師法嗣
  
  * 宗鏡宗書(一則)
  * 青原下三十三世
  
  * 宗鏡書禪師法嗣
  
  * 少室常潤(一則)
  * 廩山常忠(一則)
  * 蓬鵲圓佐(一則)
  * 青原下三十四世
  
  * 少室潤禪師法嗣
  
  * 大覺方念(一則)
  * 嵩山正道(一則)
  * 稟山忠禪師法嗣
  
  * 壽昌慧經(四則)
  * 青原下三十五世
  
  * 大覺念禪師法嗣
  
  * 雲門圓澄(一則)
  * 壽昌經禪師法嗣
  
  * 博山元來(四則)
  * 東苑元鏡(二則)
  * 壽昌元謐(一則)
  * 鼓山元賢(二則)
  * 青原下三十六世
  
  * 雲門澄禪師法嗣
  
  * 弁山明雪(一則)
  * 寶壽明方(一則)
  * 東山明澓(二則)
  * 愚菴明盂(一則)
  * 博山來禪師法嗣
  
  * 瀛山智誾(六則)
  * 檀度道密(三則)
  * 雪峰道舟(一則)
  * 竹山道嚴(一則)
  * 天湖道丘(一則)
  * 博山道奉(一則)
  * 開府道裕(三則)
  * 祠部端伯(一則)
  * 東苑鏡禪師法嗣
  
  * 天界道盛(二則)
  * 鼓山賢禪師法嗣
  
  * 鼓山道霈(一則)
  * 青原下三十七世
  
  * 瀛山誾禪師法嗣
  
  * 華嚴弘恩(四則)
  * 日親弘麗(五則)
  * 鼎󵎌弘贊(二則)
  * 瀛山成巒(一則)
  * 檀度密禪師法嗣
  
  * 栖霞弘依(二則)
  * 潛菴弘乾(一則)
  * 廣胤弘標(一則)
  * 博山奉禪師法嗣
  
  * 博山弘瀚(一則)
  * 天界盛禪師法嗣
  
  * 攝山大成(一則)
  * 壽昌大奇(六則)
  * 石塔大忍(一則)
  * 青原大然(一則)
  * 青原弘智
  * 弁山雪禪師法嗣
  
  * 青龍淨斯(一則)
  * 雪岩淨瑩(一則)
  * 愚菴盂禪師法嗣
  
  * 萬壽淨(一則)
  * 東山澓禪師法嗣
  
  * 顯聖淨寶(一則)
  * 普明淨曄(一則)
  * 弁山雪禪師法嗣
  
  * 青龍淨斯(二則)
  * 雲岩淨瑩(一則)
  * 義山淨訥(一則)

南海寶象林慧弓詗禪師宗門拈古卷四
書記傳一錄

** 洞山宗

*** 瑞州洞山良价悟本禪師(青四雲岩晟嗣)

僧問三身之中阿
那身不墮眾數師曰吾常於此切後有持此問曹山
先師道吾常於此切意作麼生山云要頭便斫去又
問雪峰峰以拄杖打云我亦曾到洞山來。

拈云至實不華至詞不飭洞山答處非親從那畔
透底翻身來何能示此銀壁千尋之句即使木人
聞之直得汗流汁背矣所以後來兩箇漢被僧問
著亦竟無容措語秪如今日還可商量麼咄惜取
舌頭好。

洞山因雪峰上問訊師曰入門須有語不得道早箇
入了也峰曰某甲無口師曰無口且從還我眼來峰
無語雲居別前語云待某甲有口即道。

拈云詗上座見老漢纔問時向道語即不無秪恐
和尚不信是家裏話。

洞山上堂有一人在千萬人中不背一人不向一人
你道此人具何面目雲居出曰某甲參堂。

拈云洞山滿掌撒珍珠遍地全無落半顆雲居當
臺抽寶鏡森羅齊共納殊形父子敲唱妙挾圓機
可謂天然首尾雖然秪如此人面目畢竟又作麼
生玉兔未臨光透戶金烏常照不當門。

洞山因僧問欲見和尚本來師如何得見師曰年牙
相似即無阻矣僧擬進語師曰不躡前蹤別請一問
僧無對雲居代云恁麼則不見和尚本來師也。

拈云若是本來師莫道年牙相似即恐名貌亦不
相似何故若相似何異泥牛所以老漢不待伊進
語便撥轉機輪可謂巧於回互獨惜者僧當面錯
過耳秪如雲居代語是躡前蹤不躡前蹤伶利者
請試著眼。

洞山因雪峰般柴次乃於面前拋下一朿師曰重多
少峰曰盡大地人提不起師曰爭得到者裏峰無語。

拈云雪峰臂腕儘有千尋舌頭僅可寸半洞山眼
察秋毫爭奈􃍶拖數量然今且置秪如重多少又
如何秪對連皮鼻孔總七斤。

洞山因官人問有人修行否師曰待公作男子即修
行。

拈云洎合恁麼承當。

洞山示眾知有佛向上人方有語話分僧問如何是
佛向上人師曰非佛保福別云佛非法眼別云方便
呼為佛。

拈云三箇老古錐盡力道不出者箇邊量也一人
名位不得一人色聲不得一人同盤不得撿點將
來猶未可在何故向上一路還著得如許淆訛麼。

洞山因僧問如何是玄中玄師曰如死人舌。

拈云滿口道不得咄更須截卻。

洞山因官人問三祖信心銘弟子擬註師曰纔有是
非紛然失心作麼生註法眼代云恁麼則弟子不註
也。

拈云洞山秪知落草為人不覺通身泥水法眼無
端插嘴理人閒事長無明當時官人倘向道註則
且置畢竟喚什麼作心者兩老漢又作麼開口。

洞山因僧問亡僧遷化向甚麼處去師曰火後一莖
茅。

拈云洞山把火後一莖茅遮蓋生緣露裸裸我當
時若見為伊拈卻喚醒亡僧。

洞山見幽上座來遽起向禪床後立幽曰和尚為甚
麼回避學人師曰將謂闍黎不見老僧。

拈云洞山背後納缺幽公當面吃瞞若不放過某
甲也有三十。

洞山因僧問蛇吞蝦蟆救則是不救則是師曰救則
雙目不睹不救則形影不彰。

拈云不彰且置秪者不睹可煞淆訛若直不睹則
雙目現存若睹則話頭何在向者裏著得一句語
便許闍黎救取蝦蟆蝦蟆不異闍黎闍黎與蝦蟆
無別若著不得一句話莫道蝦蟆被吞闍黎亦無
出身之路速道速道。

洞山曰一大藏教秪是箇之字。

拈云洞山恁麼判教可謂曲為今時爭奈賺人向
葛藤窠裏重打一遶。

*** 撫州曹山本寂禪師(青五洞山价嗣)

因鏡清問清虛之理畢
竟無身時如何山曰理即如此事作麼生曰如理如
事山曰瞞曹山一人即得怎奈諸聖眼何曰若無諸
聖眼無鑒得箇不恁麼山曰官不容針私通車馬。

拈云鏡清雖能置色身于空劫以前爭奈被曹山
印破曹山固善出人事理何異四皓與儲皇定是
非詗上座又且如何不如逐伴歸山去長笑一聲
煙霧深。

曹山因僧問朗月當空時如何山曰猶是階下漢曰
請師接上階山曰月落後相見。

拈云莫向明中鬥額須從暗裏翻身直令文彩縱
橫不露金針雙鎖此曹山真切為人曲垂方便處
也若夫全身兼到明暗俱泯又當另開隻眼。

曹山問強上座曰佛真法身猶若虛空應物現形如
水中月作麼生說箇應底道理曰如驢覷井師曰道
則太煞道秪道得八成曰和尚又如何師曰如井覷
驢。

拈云直饒井驢絕覷更須密移一步何故寶殿無
人空侍立不種梧桐免鳳來。

曹山因僧問古德道盡大地唯有此人未審是甚麼
人師曰不可有第二月也曰如何是第一月師曰也
要老兄定當曰作麼生是第一月師曰險。

拈云夜半騎牛鳥道歸。

曹山因僧問人人盡有弟子在塵中師還有否師曰
過手來其僧過手師點日一二三四五六足。

拈云曹山費盡口手打算依然遺失二人何故不
見道點即不到當時者僧見道過手來即拍掌一
下看伊又作何折合。

*** 洪州雲居道膺禪師(青五洞山价嗣)

令侍者送褲與一住菴
道者道者曰自有娘生褲竟不受師卻令侍者去問
娘未生時著箇甚麼道者無對後遷化燒得舍利持
似師師曰直如饒得八斛四斗不如當初下一轉語
好。

拈云雲居令侍者送褲不是好心此道者不受恰
好但笑其自不唧溜說有娘生豈不惹出娘未生
時禍事後來舍利且置秪如侍者來問詗上座娘
未生前著箇甚麼答云如和尚著底。

雲居隨洞山渡水次山問水深多少師曰不濕山曰
粗人師曰請師道山曰不乾。

拈云一則入水不動波一則楊波不撥水父子相
為敲擊曲徹回互之機則不無爭奈總不出箇乾
濕。

雲居因僧問如何是諸佛師師喝曰者田庫奴僧禮
拜師曰你作麼生會僧曰者老和尚師曰元來不會
僧作舞出去師曰沿臺盤乞兒。

拈云者僧雖解周旋回互不犯機輪爭奈被人壓
良為賤當時倘待問你作麼生會便復禮拜出去
雲居縱有手眼也難草草設施。

雲居參洞山山問汝名什麼師曰道膺山曰何不向
上道師曰向上則不名道膺山深肯之。

拈云雲居道向上則不名畢竟名箇什麼若謂千
聖也無開口分也秪是明得尊貴一路耳至如不
居尊貴位又當如何論量噓詗上座不怕斷舌那。

雲居上堂孤迥迥峭巍巍僧問曰某甲不會師曰面
前案山子也不識。

拈云雲居向絕頂無人處下箇真切入廛手爭奈
者僧當面錯過雖然直饒會案山子猶有主山雲
更遮峰巒直饒會得主山猶有向上一竅在且道
畢竟作麼生孤迥迥峭魏魏可見不可睹無你棲
泊處咄恁麼為人下註腳好與三十棒。

雲居因僧問一時包裏時如何師曰旋風千匝。

拈云雲居道處可謂周遮有餘但未免教人向外
打繞象林則不然燈滅暗來千眼覷不及且道還
有親疏否。

雲居因僧問山河大地從何而有師曰從妄想有曰
與某甲想出一錠金得麼師便休去僧不肯。

拈云雲居若不休去盡大地山河被尼乾子輩判
入無因甲裏雖然未免令雲門謂巳是葛藤不能
折合當時待道與某甲想出一錠金得麼但云你
卻伶利管教者僧自作勝解。

*** 撫州疏山匡仁禪師(青五洞山价嗣)

僧問靈機未運時如何
師曰夜半放白牛。

拈云疏山放則知時且問此牛兒什麼年畜得。

*** 隨州青林師虔禪師(青五洞山价嗣)

上堂祖師門下鳥道玄
微功窮皆轉不究難明汝等諸人直須離心意識參
絕凡聖路學方可保任若不如是非吾子息。

拈云青林雖則委曲為人覿面提挈且道離心意
識是箇何物絕凡聖路向那裏安身若於此明得
便有參學眼然須更買草鞋何故祖師門下說甚
麼離絕。

青林因僧問學人竟往時如何師曰死蛇當大路勸
子莫當頭曰當頭時如何師曰喪子命根曰不當頭
時如何師曰亦無你回避處曰正恁麼時如何師曰
失卻也曰未審向什麼處去師曰艸深無覓處曰和
尚也須隄防始得師撫掌曰一等是箇毒氣。

拈云者僧開死口于冷地可謂知恩報恩青林賣
好手而接人不免疏時便險雖然要知撫掌後語
卻是前箭猶可後箭深。

*** 潭州龍牙山居遁禪師(青五洞山价嗣)

僧問無邊身菩薩為
甚麼不見如來頂相師曰汝道如來還有頂相麼。

拈云據龍牙道是則如來無頂相因甚古人云毘
盧頂上行明眼衲僧試為端的。

龍牙因僧問如何是西來意師曰此問最苦報慈云
此問最好。

拈云兩尊宿答處似則最切然撿點將來未的的
在何故西來意苦好不涉。

龍牙因僧問維摩掌擎世界未審維摩向甚麼處立
師曰道者汝道維摩掌擎世界。

拈云騎賊馬趕賊好手則不無龍牙若是象林但
云擎世界則且置汝甚麼年中見維摩倘纔擬答
便驀頭打出。

*** 高安白水本仁禪師(青五洞山价嗣)

師將順世焚香白眾曰
香煙絕處是吾涅槃時也言訖加趺而坐息隨煙滅。

拈云此老臨末尚要賣弄風流且勿論秪如息隨
煙滅生平道業行解向甚處著落若定當得便見
白水未曾涅槃。

*** 益州北院通禪師(青五洞山价嗣)

因辭洞山擬入嶺山曰善
為飛猿嶺峻好看師良久山召通闍黎師應諾山曰
何不入嶺去師因有省更不入嶺。

拈云直饒言下知歸巳落飛猿嶺外。

*** 京兆府蜆子和尚(青五洞山价嗣)

混跡閩川逐日沿江岸採
掇蝦蜆以充其腹。

拈云此老不妨奇怪試問伊當時得何道理便以
蝦蜆充腹若見有眾生則道眼何在若謂本無眾
生又爭奈目前何欲見蜆子受用須於此透過始
得。

*** 京兆府華嚴休靜禪師(青五洞山价嗣)

師在洛浦作維那時
一日白槌普請曰上間般柴下間鋤地第一座間聖
僧作甚麼師曰當堂不正坐那赴兩頭機。

拈云首座開口延禍帶累聖僧著忙維那白槌生
端致連漆桶吃訝若是詗上座見問時秪向道動
著坐著俱痛棒大家出手幾安閒。

*** 瑞州九峰普滿禪師(青五洞山价嗣)

僧問眼不到色塵時如
何師指香臺曰面前是什麼曰請師子細師曰不妨
遭人撿點。

拈云九峰指處倘作色看則喪失見精不作色看
則弭縫眼孔直饒踢倒香臺猶須吃象林痛棒何
故不見道喚作色得麼。

*** 台州幽栖道幽禪師(青五洞山价嗣)

師一日齋時入堂白槌
曰白大眾眾舉頭師曰且吃飯。

拈云幽栖一翻特地但曰且吃飯看他何等親切
雖然不許嚼著一粒米。

*** 越州乾峰和尚(青五洞山价嗣)

上堂法身有三種病二種光
須是一一透得始解歸家穩坐須知更有向上一竅
在雲門出問菴內人為甚麼不知菴外事師呵呵大
笑門曰猶是學人疑處師曰子是甚麼心行門曰也
要和尚相委師曰直須與麼始解穩坐門應喏喏。

拈云雲門雖有利口滑詞爭奈被乾峰鈍置若詗
上座見道更有向上一竅但掩耳出去卻令乾峰
疑著。

乾峰問眾僧輪迴六趣具甚麼眼眾無對。

拈云我若見問向道佛眼亦不具何故若具佛眼
即不見輪迴。

乾峰因僧問如何是超佛越祖之談師曰老僧問聻
曰和尚問則且置師曰老僧問尚不奈何說甚麼超
佛越祖之談。

拈云用白拈手換快人睛乾峰慣得其便所以超
佛越祖之談不妨當機說破。

乾峰因僧問十方婆伽梵一路涅槃門未審路頭在
什麼處師以拄杖畫一畫云在者裏後僧持此語請
益雲門門乃拈起扇子曰扇子𨁝跳上三十三天築
著帝釋鼻孔東海鯉魚打一棒雨似盤傾會麼。

拈云盡謂乾峰指路徑直不知秪者一畫巳是淆
訛不少後來雲門雖巧翻其拙也是制文字以代
結繩轉見難堪且道畢竟如何切忌向兩老漢未
拈拄杖及扇子時著倒。

乾峰因雲門問請師答話師曰到老僧也未曰恁麼
則文偃在遲也師曰恁麼那恁麼那曰將謂候白更
有候黑。

拈云妙唱不干舌善和不動唇二大老一期巧弄
翻起威音以前白雪揭露彌勒今後陽春事存理
應偏正雙融雖然如是細檢將來未免無風波匝
匝。

*** 明州天童咸啟禪師(青五洞山价嗣)

簡大德問學人卓卓上
來請師的的師曰我者裏一屙便了有甚麼卓卓的
的曰和尚與麼答話更買草鞋行腳好師曰近前來
僧近前師曰秪如老僧與麼祗對過在什麼處簡無
對師便打。

拈云大小天童解屙不解了於時見道更買草鞋
行腳好便呵呵大笑豈不令者僧冷地省來知撒
潑相為乃反問過在甚麼處真成龍頭蛇尾。

天童因問伏龍甚處來曰伏龍來師曰還伏得龍麼
曰不曾伏者畜生師曰且坐喫茶。

拈云伏龍將謂具獰惡神威不受人控制不知巳
上他茶中香餌當時恰好向道若不伏得和尚法
座傾翻了也看天童老漢又如何管待。

*** 吉州禾山和尚(青五洞山价嗣)

僧問如何是西來意師曰禾
山大頂。

拈云禾山好箇大頂青黯黯而風常顯露堂堂而
雲更遮直饒具勢至目連神足也知渠踏不著何
故無你著足處雖然禾山還須忌尊貴墮。

*** 潭州寶蓋山和尚(青五洞山价嗣)

僧問不居正位底人如何
行履師曰紅炎叢中駿馬嘶。

拈云好箇畜生無漏廄中猶不伏卻來荒草裏藏
頭露腳。

*** 澧州欽山文邃禪師(青五洞山价嗣)

與岩頭雪峰同到德山
師出問天皇也恁麼道龍潭也恁麼道未審和尚作
麼生道山曰汝試舉天皇龍潭道底看師擬議山便
打師被打歸延壽堂曰是即是打我太煞岩頭曰你
恁麼他後不得道見德山來。

拈云當時入門便棒豈不千古是德山若待擬議
方打何曾醫得死馬倘欽山是箇仙陀你試舉天
皇龍潭道底看但云幸在學人前徵此一問若他
人便笑和尚去也不唯令老漢咬舌亦免得自家
喫屈。

欽山因僧參師豎起拳又伸掌曰開即成掌五指參
差復握拳云如今為拳必無高下汝道欽山還通商
量也無僧近前卻豎起拳師曰你恁麼秪是箇開
合漢。

拈云就一手說差別智巳全彰欽山得稱善巧然
為人處猶尚欠在當者僧卻擬豎拳亟應喝云隨
語生解有甚麼限拳未豎時道將一句來豈但撥
開一時活路亦救得後來一隊漢不死向拳頭下。

欽山因僧寫師真呈師曰還似我也無僧無對師自
代曰眾僧看取。

拈云者僧恰好向云莫道似我看來亦不似渠何
故若似和尚便無藏身處老漢後來自代眾僧看
取真箇不識羞恥。

*** 瑞州九峰通玄禪師(青五洞山价嗣)

僧問自心他心得相見
否師曰自巳尚不見他人何可觀。

拈云詗上座則不然他人且莫論汝今自心見在
何處作何面貌咄切莫亂卜度。

*** 洛京白馬遁儒禪師(青五洞山价嗣)

僧問如何是衲僧本分
事師曰十道不通風啞子傳來信曰傳甚麼信師乃
合掌頂戴。

拈云白馬答處則固玄盡善則未在何故不見道
切忌從他覓若待傳來堪作甚麼。

*** 撫州金峰從志禪師(青六曹山寂嗣)

一日拈起枕子示僧曰
一切人喚作枕子金峰道不是僧曰未審和尚喚作
什麼師拈起枕子僧曰恁麼則依而行之師曰你喚
作什麼曰枕子師曰落在金峰窠裏。

拈云前此道不是原因眼正後卻拈枕子斷不隨
邪者僧未諳金峰曲示結角羅紋不犯當頭錦縫
又寧能免不落他窠裏而別有脫身活路乎當時
倘道和尚即不妨向某甲喚甕作鐘某甲終不敢
對和尚指鹿為馬老漢又如何折合。

金峰因僧問訊次乃把住曰輒不得向人道我有一
則因緣舉似你僧作聽勢師與一掌僧曰為什麼打
某甲師曰我要者話行。

拈云當時若道某甲巳為流通和尚幸不有疑好
金峰者一掌又向何處著落。

金峰因僧掃地次師問你作甚麼僧豎起苕帚師曰
猶有者箇在曰和尚適來見箇甚麼師豎起拄杖。

拈云者僧好箇苕帚秪是不會受用當時見問作
甚麼便放下叉手而立金峰縱有拄杖亦換人眼
睛不得。

*** 撫州曹山慧霞禪師(青六曹山寂嗣)

僧問四山相逼時如何
師曰曹山在裏許曰還求出也無師曰在裏許即求
出。

拈云曹山求出即不無秪是無路象林則不然東
方來者東方合南西北方依次合何故不許同流
成合污應知隨色是摩尼。

*** 襄州鹿門處真禪師(青六曹山寂嗣)

僧問和尚百年後向甚
麼處去師曰山下李家使牛去曰還許學人相隨也
無師曰汝若相隨莫同頭角曰諾師曰合到甚麼處
曰佛眼辨不得師曰若不放過亦是茫茫。

拈云鹿門雖有為人之口且無活人之手者僧道
佛眼辨不得即應驀脊便棒何故不可教伊繫在
無影樹下雖然秪者亦是茫茫且道是成褫伊非
成褫伊明眼者不妨撿點。

*** 瑞州洞山道延禪師(青六曹山寂嗣)

因曹山垂語云有一人
向萬丈崖頭騰身直下此是甚麼人眾無對師出曰
不存山曰不存箇甚麼師曰始得撲不碎山深肯之。

拈云洞山固善保任未免巳落崖頭若是活解翻
身底漢只消道箇墮也破也。

*** 華州草菴法義禪師(青六曹山寂嗣)

僧問如何是祖師西來
意師曰爛妙浮漚飽滿喫。

拈云炒則且從敢保草菴嚼不破。

*** 撫州曹山光慧禪師(青六曹山寂嗣)

僧問如何是妙明真性
師曰款款莫磕損。

拈云一等是堪笑喚琉璃作水晶。

*** 撫州曹山智炬禪師(青六曹山寂嗣)

僧問如何是如來語師
曰猛風可繩縛。

拈云縛則也不難切忌瞥地失卻繩子。

曹山因僧問如何是聲前一句師曰恰似不道。

拈云詗上座恰好要道秪恐你眼聞。

*** 衡州育王弘通禪師(青六曹山寂嗣)

僧問如何是急切處師
曰針眼裏打筋斗。

拈云直饒一打萬八千也秪是針眼裏伎倆詗上
座從來不解捏怪但秪道眼毛頭上撲流星。

育王因僧問如何是本來身師曰回光影裏見方親。

拈云者裏有三十棒要打育王為什麼聻不合教
者僧向光影中作活計詗上座即今也好喫三十
棒為伊添注腳秪如本來身豈待回光處見若待
回光處見是始覺身非本來身矣畢竟如何遍界
不逢常覿露。

*** 洪州鳳棲山同安丕禪師(青六雲居膺嗣)

僧問如何是觸目
菩提師曰面前佛殿。

拈云撞瞎雙眸兩眼看。

同安因僧問一見便休去時如何師曰是也更來者
裏作麼。

拈云者僧恰好進語若不來和尚疑某甲未休在。

同安因僧問將來不相似不將來時如何師曰甚麼
處著。

拈云好箇答頭秪是撮不上手。

同安因僧問如何是和尚家風師曰金雞抱子歸霄
漢玉兔懷胎入紫薇曰忽遇客來如何秪待師曰金
果早朝猿摘去玉華晚後鳳啣歸。

拈云滿而不溢虛而常盈同安氣宇如王開口婉
然尊貴故其尋常受用初無珍御可驚巳令短販
樵人真自嗟慚無分秪今象林家風也不可太過
不及且道又作麼生繞屋泉長飛玉液照床月每
瀉銀濤忽遇客來將何秪待無米油餈充小頓空
盤胡餅足饑餐。

同安因僧問未有者箇時作麼生行履師曰尋常又
作麼生曰恁麼則不改舊人也師曰作何行履。

拈云劫前運步須知步步成蹤市裏橫身要識身
身無影同安慣拈洞嶺初秋草引使泥牛出海濤
則且置獨惜者僧將成九仞之山不進一簣之土
為可太息耳雖然到此時也三世諸佛直得口挂
壁上噓恁麼那。

同安因僧問纔有言詮盡落今時不落今時請師直
說師曰木人解語非干舌石女拋梭不亂絲。

拈云見聞不及處聲色崢嶸事理全彰時覺知寂
滅咄倒騎駿馬驟岑樓踏碎潭中無影樹。

*** 廬山歸宗寺懷惲禪師(青六雲居膺嗣)

僧問無佛無眾生時
如何師曰甚麼人如此。

拈云歸宗要從碧潭深處鉤出獰龍堪笑者僧素
非神物當時拂袖出去豈不令老漢疑著。

*** 池州嵇山章禪師(青六雲居膺嗣)

師在投子作柴頭子同喫
茶次謂師曰森羅萬象總在裏許師潑卻茶曰森羅
萬象在甚麼處子曰可惜許一碗茶。

拈云當時放下茶碗又作麼生雖然秪如投子道
可惜許為森羅裏道森羅外道試商量看。

*** 南康軍雲居懷岳禪師(青六雲居膺嗣)

僧問如何是無根樹
師曰處處著不得。

拈云若是無根樹甚處著不得如今著不得且置
畢竟喚什麼作無根樹還會麼天帝有心難可致
月宮無影更難尋。

*** 杭州佛日本空禪師(青六雲居膺嗣)

參雲居作禮問曰二龍
爭珠誰是得者居曰卸卻業身來與子相見師曰業
身巳卸居曰珠在甚麼處師無對同安代云回頭即
沒交涉。

拈云珠在什麼處適纔巳呈和尚佛日當時下得
此語也省得同安賊過後放炮。

*** 南康軍雲居道簡禪師(青六雲居膺嗣)

僧問孤峰獨宿時如
何師曰閒卻七間僧堂不宿阿誰教汝孤峰獨宿。

拈云善發人者不在於華詞雲居秪就日逐平常
邊提箇閒卻句便令者僧曠劫攀緣立摧于當念
雖然如是撿點將來猶欠為人為徹在何故不見
道靈雀不栖無影林。

*** 蘄州廣濟禪師(青六雲居膺嗣)

僧問不識不見請師道出師
曰不昧曰不昧時作麼生師曰汝喚作甚麼。

拈云和尚放某甲過即便喚何故慮觸尊諱。

*** 歙州朱溪謙禪師(青六雲居膺嗣)

韶國師行腳時到參值犬
咬靈鼠聲韶便問是什麼聲師曰犬咬靈鼠聲曰既
是靈鼠因甚麼卻被犬咬師曰咬殺也曰好箇犬師
便打韶曰莫打某甲話在師便休。

拈云朱溪橫身為物可謂曲盡婆心國師搖舌當
機未免空挨屈棒二大老驀地激揚善圓賓主固
足仰若是象林見道莫打某甲便更與一棒豈不
為太平寰宇特斬痴頑乎。

朱溪因造佛殿畢一僧同看師曰此殿著得什麼佛
曰著即不無有人不肯師曰我不問那箇人曰恁麼
則某甲亦未曾秪對和尚。

拈云善提綿密之機使功位齊轉發明於言下朱
溪不失為哲匠矣但者僧若在象林門下便放過
不得何故取次和詶小人智巧。

*** 隨州護國守澄禪師(青六疏山仁嗣)

因演化在湖南報慈值
上堂次化出問如何是真如佛性慈云誰無不契遂
請益師師曰汝但問來化理前問師曰誰有化於言
下大悟。

拈云報慈護國可謂竭力為人但說法則不可何
故道有道無與真如何涉演化當時言下契悟亦
自喫枉不少。

護國因僧問如何是梵音相師曰河北驢鳴河南犬
吠。

拈云異類中行且放護國若論梵音猶是弄巧成
拙應更喫棒為何如此南北翻譯語滯鄉談使勝
義不顯。

*** 洛京靈泉歸仁禪師(青六疏山仁嗣)

師初問疏山枯木生花
始與他合是這邊句是那邊句山曰亦是者邊句師
曰如何是那邊句山曰石牛吐出三春霧靈雀不栖
無影林。

拈云那邊消息鐵蓋銀函不因疏山揭露石牛踏
便無地靈雀飛豈有天雖然也秪提唱得一邊。

靈泉因僧問如何是靈泉心印師曰不傳不受曰或
遇交代時如何師曰淮南船子看洛陽。

拈云靈泉不妨奇怪且道淮南船子具什麼眼若
是無情眼即不應能看若是有情眼船本木做又
作麼生為看於此定當得心印即日交代。

*** 撫州疏山證禪師(青六疏山仁嗣)

僧問如何是聲色混融句
師曰不辨消不及。

拈云入理深談還他證老若是覿面提持象林別
資一路風來水面時。

*** 洪州百丈明照安禪師(青六疏山仁嗣)

僧問萬法歸一一歸
何處師曰未有一箇人不問。

拈云問在答處答在問邊百丈慣得其便若是一
向如斯連青州衫子俱被詗上座勘破。

*** 瑞州黃檗山慧禪師(青六疏山仁嗣)

參疏山問剎那便去時
如何山曰偪塞虛空汝作麼生去師曰偪塞虛空不
如不去山便休師下堂參第一座座曰適來秪對甚
奇特師曰此乃率爾敢望慈悲開示愚昧座曰一剎
那間還有擬議否師於言下頓省。

拈云偪塞虛空且道疏父子當時向甚麼處相見
有能道得十方世界在你眉睫上如或不然當下
被剎那鈍置。

*** 襄州石門獻蘊禪師(青六青林虔嗣)

初問青林如何用心即
得齊於諸聖林仰面良久曰會麼師曰不會林曰去
無子用心處師禮拜乃契悟。

拈云直饒伶利向老漢仰面處省去巳好喫象林
手中苕帚柄況禮拜方磕著堪甚麼彫琢雖然青
林也不能無過既無用心處良久作甚麼。

石門因僧問猛虎當軒時如何師曰性命不存曰恁
麼則遭他毒手師曰一任咬嚼。

拈云石門行劍刃上事可謂任緣放曠然若不從
遷祖境智非一孰云去來處再蘇起來未免郎當
太煞。

*** 韶州光龍諲禪師(青六青林虔嗣)

上堂良久曰不煩珍重。

拈云龍光欲截斷玄微不知更愈形文彩當時倘
有人向道和尚話墮也老漢又如何折合。

*** 襄州萬銅山廣德延禪師(青六青林虔嗣)

僧問盡大地是箇
死屍向甚麼處葬師曰北邙山下千丘萬丘。

拈云廣德恁麼為人稱堪輿先生尚不可何故千
丘萬丘秪是亂葬墳未曾點出正穴焉能發得尊
貴象林則不誤主固教伊當處死當處埋倘有人
信得好急向者裏死來。

*** 京兆重雲智暉禪師(青六白水仁嗣)

常創溫室施水給藥為
事有比丘患白癩眾惡之唯師與之摩洗如常俄有
神光異香既而訝之遂失所在遺瘡痂馨香酷烈遂
聚而塑觀音像以藏之。

拈云遇白癩勉自力洗之見異香塑大士藏之雖
似好事讓他人寧知自巳失卻鼻孔重雲被比丘
惑亂則且置且道此比丘畢竟是什麼人若能識
得尊貴位中留不住如識不得又隨明月宿蘆花。

*** 潭州報慈藏嶼禪師(青六龍牙遁嗣)

僧問情生智隔想變體
殊秪如情未生時如何師曰隔曰情未生時隔箇甚
麼師曰者箇梢郎子未遇人在。

拈云者僧既向鏡裏迷頭報慈不合就空中著楔
若是象林也不消得何故返照入江翻石壁歸雲
擁樹失山村。

報慈因僧問古人面壁意旨如何師良久卻召僧僧
應諾師曰汝去別時來。

拈云者僧若是仙陀於良久次向道和尚好睡便
出去老漢縱欲瞞人知做伎倆不得。

*** 襄州含珠山審哲禪師(青六龍牙遁嗣)

僧問如何是無位真
人師曰別安排又爭得曰不安排時如何師曰無位
真人。

拈云如今不好觸諱倘問不安排時如何但云某
在斯雖然我且問你者真人甚麼年行道。

*** 洪州同安威禪師(青六九峰滿嗣)

僧問祖意教意是同是別
師曰玉兔未曾知曉意金烏爭肯夜頭明。

拈云象林不似同安金雕翡翠玉繡麒麟倘有問
時秪向道函人唯恐傷人矢人唯恐不傷人。

*** 京兆府香城和尚(青六北院通嗣)

初參北院問曰一似兩箇
時如何院曰一箇賺汝師乃有省。

拈云香城被賺則且置北院恐亦未免猶自喫瞞
何故曾為蕩子偏憐客自愛貪杯惜醉人。

*** 瑞州上藍慶禪師(青七洞山延嗣)

師初參雪峰問如何是雪
峰的的意峰以拄杖子敲師頭師應諾峰大笑。

拈云上藍應諾真箇鹵莽承當雪峰大笑直是奈
何不得若要明的的意總須來象林喫拄杖。

*** 襄州谷隱智靜禪師(青七鹿門真嗣)

僧問如何是指歸之路
師曰莫用伊曰還使學人到也無師曰甚麼處著得
汝。

拈云者僧好一片穩密田地自是不會受用無端
被谷隱遍撒熱鐵蒺藜至今著腳不得且道當時
下得什麼語始得放曠自由咦出身猶可易脫體
道應難。

*** 益州崇真禪師(青七鹿門真嗣)

僧問如何是禪師曰澄潭釣
玉兔。

拈云撮得電光是好手。

*** 襄州鹿門志行譚禪師(青七鹿門真嗣)

僧問如何是清淨法
身師曰戌亥年生。

拈云鹿門好箇清淨法身隨著支干裏轉詗上座
尊造又且如何子時當正位不貴是威音。

*** 蘆山佛手巖行因禪師(青七鹿門真嗣)

僧問如何是對現色
身師豎一指。

拈云若向佛手豎指處著倒捏目生華不向豎指
處放參拍盲求路直饒總不作箇見也是烏龜眠
死水畢竟如何山從人面起雲傍馬頭生。

*** 洪州同安志禪師(青七同安丕嗣)

僧問凡有言句盡落今時
學人上來請師直指師曰目前不現句後不迷曰向
上事如何師曰迥然不換標的即差。

拈云同安提持向上一路可謂應無跡用無痕但
撿點將來未免猶彰標的。

*** 袁州仰山和尚(青七同安丕嗣)

僧問如何是仰山境師曰白
雲峰下猿啼蚤碧嶂巖前虎起遲。

拈云者裏若作境會參學事畢全未還家若不作
境會擇法眼無坐堂安妥且道作境會即是不作
境會即是若人道得接手句許伊親見仰山象林
更與三十棒。

*** 隨州雙泉山道虔禪師(青七嵇山章嗣)

僧問如何是希有底
事師曰白蓮花向半天開。

拈云老老大大賺人向虛空裏踏步。

*** 廬山歸宗弘章禪師(青七歸宗惲嗣)

僧問小船渡大海時如
何師曰較些子曰如何得渡師曰不過來。

拈云那邊消息歸宗固善提撕若要截斷洪流不
得動著柁柄。

*** 隨州智門守欽禪師(青七護國澄嗣)

僧問兩鏡相照為甚麼
中間無像師曰自巳亦須隱曰鏡破臺亡時如何師
豎起拳頭。

拈云掃除建立回互交加自非作家老手無能應
機自在詗上座于智門落艸處更資一路兩鏡相
照為什麼中間無像頭角不堪鏡破臺亡時如何
混然無諱且道還通商量也無不妨明眼。

*** 隨州護國知遠演化禪師(青七護國澄嗣)

僧問乾坤休駐意
宇宙不留心時如何師曰總是戰爭收拾得卻因歌
舞破除休。

拈云向者裏著得一隻眼好箇不快活漢。

*** 郢州大陽慧堅禪師(青七靈泉仁嗣)

初在靈泉入室次泉問
甚麼處來師曰僧堂裏來泉曰為甚麼不築著露柱
師於言下有省。

拈云大陽恁麼省去於靈泉門下可稱快俊若在
象林此間正好喫棒何故待人叮囑見淆訛氣宇
堪來作何用。

大陽因僧問不借時機用如何話祖宗師曰老鼠咬
腰帶。

拈云象林則不然老鼠勘破阿姨禪。

*** 瑞州五峰紹禪師(青七五峰遇嗣)

僧問如何是第一義師拍
禪床云若不是仙陀千里萬里。

拈云五峰好一拍秪是無人和得詗上座秪今和
去也遂拍膝云若不是仙陀落七落八。

*** 襄州廣德義禪師(青七廣德延嗣)

僧問如何是大寂滅海師
曰鬧市走馬不觸一人。

拈云我當時倘在向道烏有先生今在縣裏告和
尚不合私占官田他若眼目定動教露柱連馬擒
下待樓至佛來乃發落。

廣德因僧問懸崖峭峻還具得失也無師曰忻逢良
便好與一推。

拈云具驅耕奪食之作方可以接人天無撒手翻
身之能不足以稱師子廣德逢危知不吝慈悲矣
爭奈者僧一死更不再活。

廣德因僧問諦信底人信箇甚麼師曰莫道冰無火
斯須紅炎生。

拈云直饒信得冰即是火猶未免依生物解況待
斯須轉來堪作甚麼。

*** 襄州廣德周禪師(青七廣德延嗣)

僧問聞話不覺時如何師
曰遍界沒聾人誰是知音者曰如何是知音者師曰
斷絃續不得歷劫響泠泠。

拈云續不得且置且問此絃斷來多少時若人定
當得便信敲空有韻擊水無聲若定不得薔薇與
桃李對談總然春夢。

*** 襄州石門慧徹禪師(青七石門蘊嗣)

僧問年窮歲盡時如何
師曰東村王老夜燒錢。

拈云石門酬機慣用無星秤子象林則不然有問
年窮歲盡時如何但向道一般歲序如流去何許
人家特地愁。

*** 唐州大乘山和尚(青七含珠哲嗣)

僧問如何是四方八面事
師曰升子裏𨁝跳斗子裏轉身。

拈云大乘雖能逆往順來上翻下轉秪不出箇升
斗若論四方八面事須是門前剎竿上布幡子。

*** 鼎州梁山緣觀禪師(青八同安志嗣)

僧問如何是衲衣下事
師曰密。

拈云千尺烏龍井覷著立時盲。

梁山示眾南來者與伊三十棒北來者與伊三十棒。

拈云象林門下直饒非南北來者與伊三十棒者
裏還有三十棒且道與什麼人若能識得此人三
十棒一棒也不較。

*** 懷安軍雲頂德敷禪師(青八護國遠嗣)

成都帥請就衙陞座
有樂營將出禮拜起回顧下馬臺曰一口吸盡西江
水即不問請師吞卻階前下馬臺師展兩手唱曰細
抹將來營將猛省。

拈云老漢若不解開火裏蝍蟟口幾成吞吐不下
營將恁麼省去也是逼狗上高墻。

*** 潭州北禪契念禪師(青八大陽堅嗣)

僧問如何是不墜古今
句師曰十五十六日月相逐。

拈云北禪雖稱作家宗師爭奈隨日月下走如今
有問象林但向道山青水綠。

*** 襄州石門紹遠禪師(青八石門徹嗣)

僧問如何是宗乘中一
句師曰石火夜燒山大地齊合掌。

拈云若作佛法商量累他石門眉毛墮落。

*** 潭州北禪懷感禪師(青八石門徹嗣)

僧問如何是諸聖為人
底句師曰紅輪當萬戶光燭本無心。

拈云若恁麼流布將去曹溪一路平沉者僧未具
參學眼且置北禪好與三十棒。

*** 太原筠首座(青八石門徹嗣)

一日荷鉏入園僧問三身中那
一身去作務師拄鉏而立僧曰莫便當也無師攜鉏
便行。

拈云功位齊轉照用臨時太原可稱作者但攜鉏
便行為人處則未徹當時見道莫便當也無倒拈
鉏柄驀頭便打豈不令者僧知格外風規。

*** 東京普淨常覺禪師(青八歸宗章嗣)

給事陶穀問曰經云離
一切相則名諸佛今目前諸相紛然如何離得師曰
給事見箇甚麼陶欣然仰重。

拈云問得恰好答得也奇但撿點將來秪成得箇
問答我者裏則不然諸相不惡用離作麼倘若更
問畢竟如何呵呵大笑云詗上座要留舌頭喫飯。

*** 襄州谷隱知儼禪師(青八谷隱靜嗣)

僧問千山萬水如何登
陟師曰舉步便千里萬里曰不舉步時如何師曰亦
千里萬里。

拈云谷隱秪知竭力為人不覺全身落草。

*** 郢州大陽警延禪師(青九緣山觀嗣)

問僧甚處來曰洪州師
日先師在麼曰在師曰在即不無請渠出來我要相
見僧曰聻師曰者箇猶是侍者僧無對師曰喫茶去。

拈云者裏合代這僧兩轉語先師在麼也知和尚
掛念請渠出來我要相見和尚大似不肯先師不
然降尊就卑又爭得。

大陽因僧問如何是和尚家風師曰滿瓶傾不出大
地沒饑人。

拈云大陽家風儘有滋味秪是無啗噉處。

*** 澧州藥山利昱禪師(青九梁山觀嗣)

僧問格外之談乞師垂
示師曰要道也不難曰恁麼則萬仞碧潭許垂一線
也師曰大眾笑汝。

拈云者僧被藥山鈍置則巳格外之談畢竟作麼
生道三面黧奴腳踏月兩頭白牯手拏煙。

*** 鼎州羅紋得珍山主(青九梁山觀嗣)

僧問親切處乞師指示
師曰老僧元是廣南人。

拈云羅紋被者僧一問直得腳跟露出雖然如是
回頭即沒交涉。

*** 鄧州廣濟禪師(青九石門遠嗣)

僧問如何是修行師曰庭柱
傷寒。

拈云庭柱傷寒和尚要須替他忌口始得者僧倘
能下得此語廣濟當時立地汗流。

*** 濠州南禪聰禪師(青九北禪感嗣)

僧問如何是大道根源師
曰雲興當午夜石虎叫連宵。

拈云南禪雖則善指根源要且不出三種病人疑
處。

*** 襄州谷隱契崇禪師(青九谷隱儼嗣)

僧問如何是祖師西來
意師曰番人皮裘胡人著曰學人不會此理如何師
曰聾人側耳啞人歌。

拈云祖師好箇西來意無端被谷隱將二種病人
樂事抹煞引得一類偏空枯寂漢亂向絕音聞邊
錯會。

南海寶象林慧弓詗禪師宗門拈古卷五
書記傳一錄

** 洞山宗

*** 舒州投子義青禪師(青十大陽延嗣)

因僧問師唱誰家曲宗
風嗣阿誰師曰威音前一箭射透兩重山曰如何是
相傳底事師曰全因淮地月得照郢陽春曰恁麼則
入水見長人也師曰秪知金玉異那辨楚王心僧禮
拜師以拂子擊之。

拈云一答問間具顯扇海一千六百由旬之勢其
傑出群類之英姿可想也秪如威音前一箭且道
是甚麼人製造有能識得可一目古今。

投子因芙蓉問祖師言句如家常茶飯離此之外別
有為人處麼師曰汝道寰中天子敕還假堯舜禹湯
也無蓉擬進語師以拂子驀口摵曰汝發意來蚤有
三十棒也蓉忽開悟禮拜便行師曰且來闍黎蓉不
顧師曰汝到不疑之地耶蓉掩耳而去。

拈云投子分付早棒未免教壞他男芙蓉掩耳便
去不知巳入行家雖則節拍驚人看來總須好笑
且道好笑箇甚麼不妨疑著。

*** 惠州羅浮顯如禪師(青十大陽延嗣)

初到大陽陽問汝是甚
處人曰益州陽曰此去幾里曰五千里陽曰你與麼
來還曾踏著麼曰不曾踏著陽曰汝解騰空耶曰不
解騰空陽曰爭得到者裏曰步步不迷方通身無辨
處陽曰汝得超方三昧耶曰聖心不可得三昧豈彰
名陽曰如是如是汝應信此即本體全彰事理不二
善自護持。

拈云若是不彰名三昧何得印為事理不二大陽
真箇證龜成鱉。

*** 郢州興陽清剖禪師(青十大陽延嗣)

鄭金部問和尚甚麼時
開堂師曰不歷僧秪數日月未生前。

拈云興陽被金部搔著痒處不覺和身便倒且道
日月未生時為甚麼人說法泥牛親合掌石馬暗
點頭。

*** 襄州白馬歸喜禪師(青十大陽延嗣)

初問大陽學人蒙昧乞
師指箇入路陽曰得良久乃召師師應諾陽曰與你
箇入路師於言下有省。

拈云若有箇路可入大陽不止瞞人白馬言下省
去猶是夜行踏白。

*** 復州乾明機聰禪師(青十大陽延嗣)

僧問如何是佛法大意
師曰此問不虛。

拈云回照絕幽微乾明一口道盡也雖然佛法大
意虛不虛沒交涉。

*** 鼎州梁山善冀禪師(青十梁山岩嗣)

師頌魯祖面壁曰魯祖
三昧最省力纔見僧來便面壁若是知心達道人不
在揚眉便相悉。

拈云魯祖直是不欲見人梁山唱為省力即饒省
得力時便巳平地吃交。

*** 相州天平山契愚禪師(青十道吾詮嗣)

官人問無鄰可隔為
甚麼不相見師曰怨阿誰。

拈云若是象林教伊拈卻鼻孔。

*** 東京天寧芙蓉道楷禪師(青十一投子青嗣)

在投子作典座
子曰廚務勾當不易師曰不敢子曰煮粥耶蒸飯耶
師曰人工陶米著火行者煮粥蒸飯子曰汝作甚麼
師曰和尚慈悲放他閒去。

拈云大功不宰芙蓉固善抽身獨猶受人安排不
無令旁觀者咬齒。

芙蓉因僧問是直截根源師曰足下巳生草舉步落
危坡。

拈云芙蓉直下把斷要津令人定動不得真是作
家宗匠善用惡辣鉗鎚簡點將來猶帶煙水痕作
麼生得泯徹去急觀蛾眉未露時。

芙蓉上堂鐘鼓喧喧報未聞一聲驚起夢中人圓常
靜應無餘事誰道觀音別有門良久曰還會麼休問
補陀岩上客鶯聲啼斷海山雲。

拈云如斯話會誰不觀音雖然詗上座今日要與
補陀芙蓉同得相見又作麼生拈卻鼓搥鶯舌道
將一句來。

芙蓉因僧問如何是和尚家風師曰眾人皆見曰未
審見個甚麼師曰東壁打西壁。

拈云眾人皆見自是大方家風但論年撕打未免
煩勞尊力。

*** 隨州大洪山報恩禪師(青十一投子青嗣)

上堂五五二十五
案山雷主山雨明眼衲僧莫教錯舉。

拈云詗上座則不然六六三十六者邊明未全那
邊暗不足具眼衲僧莫教亂卜。

*** 長安福應文禪師(青十一投子青嗣)

上堂明明百草頭明明
祖師意直下便承當錯認弓為矢惺惺底築著磕著
懵懂底和泥合水龜毛拂逼塞虛空兔角杖撐天拄
地日射珊瑚林知心能幾幾擊禪床下座。

拈云既言龜毛拂逼塞虛空且道福應尋常向甚
麼處開口有能端的得許伊有語話分。

*** 鄧州丹霞子淳禪師(青十二芙蓉楷嗣)

上堂舉德山示眾曰
我宗無語句實無一法與人德山恁麼說話可謂秪
知入草求人不覺通身泥水子細觀來秪具一隻眼
若是丹霞則不然我宗有語句金刀剪不開深深玄
妙旨玉女夜懷胎。

拈云為眾竭力禍出私門兩尊宿俱難豁免何故
不合將我宗偏說有無賺惑人家男女象林者裡
秪要句句中須有語中無語無語中有語且道與
古人是同是別。

*** 東京淨因法成禪師(青十二芙蓉楷嗣)

上堂知有佛祖向上
事方有說話分諸禪德且道那個是佛祖向上事有
個人家兒子六根不具七識不全是大闡提無佛種
性逢佛殺佛逢祖殺祖天堂收不得地獄攝無門大
眾還識此人麼良久曰對面不仙陀睡多饒寐語。

拈云若論向上事饒伊淨因竭盡智巧也提唱不
全何也逢佛殺佛逢祖殺祖只如無佛無祖又殺
個甚麼端的將來不無寐語且作麼生商量始能
免得遭他󵎃吻論劫飄零常晏坐通身泥滓淨無
塵。

淨因上堂歸元性無二方便有多門但了歸元性何
愁方便門諸人要會歸元性麼露柱將來作木杓旁
人不肯任從伊要會方便門麼木杓將來作露柱撐
天拄地也相宜且道不落方便門一句作麼生道三
十年後莫教錯舉。

拈云淨因驀向無人世界擲石驚群倒回衲僧海
會鼓唇揚巳雖則殊添意氣未免笑殺旁觀詗上
座路見不平只得拔刀相助當時踢翻木杓拗丟
露柱卻問伊將什麼作歸元方便即任不落方便
道得完全也須要罰口大心虛何故三十年後莫
教錯舉。

*** 洪州寶峰闡提惟照禪師(青十二芙蓉楷嗣)

示聰藏主曰有
情故情滲漏有見故見滲漏有語故語滲漏設得情
無見無語無拽住便問他你是何人。

拈云洞山老祖三種驗人秘旨被寶峰將箇有無
翻註破裂俱盡恁麼見解驢年去在咄你是何人。

*** 襄州石門元易禪師(青十二芙蓉楷嗣)

僧問古鏡未磨時如
何師曰精靈皺眉曰磨後如何師曰波斯彈指曰為
甚麼如此師曰好事不出門。

拈云石門不有後語一圓古鏡內盡是千妖百怪
也倘或有問象林古鏡未磨時如何向道佛祖也
無覓處磨後如何滿目山河影不彰為甚麼如此
從來不涉世間事且道與古人相去幾何。

*** 西京天寧禧誧禪師(青十三芙蓉楷嗣)

師臨終謂眾曰丹霞
有箇公案從來推倒扶起今朝普示諸人且道是箇
甚底顧示左右曰會麼曰不會師曰偉哉大丈夫不
會末後句遂就寢右脅而化。

拈云末後句莫道天寧不會直饒從上祖祖不思
議也都不會德山當時雖稱快便然猶會不徹秪
得三年活所以一箇箇盡被推倒至今無人解扶
起遂顧左右云詗上座即今扶起也還見麼且道
是箇甚底。

*** 襄州鹿門法燈禪師(青十二芙蓉楷嗣)

僧問虛玄不犯寶鑑
光寒時如何師曰掘地深埋。

拈云若不深埋便形文彩。

鹿門因僧問如何是逍遙物外底人師曰遍身紅爛
不可扶持。

拈云若是闡提家男女不妨顛酒更風流。

*** 太傅高世則居士仲貽號無功(青十二芙蓉楷嗣)

參芙蓉求
指心要蓉令去其所重扣巳而參一日忽造微密呈
偈曰懸崖撒手任縱橫大地虛空自坦平照壑輝巖
不借月菴前別有一簾明。

拈云太傅秪知賣弄風流不顧腳跟欠點為甚麼
聻將為別有一簾明。

*** 真州長蘆真歇清了禪師(青十三丹霞淳嗣)

上堂久默斯要
不務速說釋迦老子待要款曲賣弄爭奈未出母胎
巳被人覷破且道覷破箇甚麼瞞長蘆不得。

拈云倘世尊當日一默到涅槃不但省得幾挑氣
力亦令一切聖凡人天共皆罔措無端自破口戒
致使後來兒孫議長論短然今且置且道未出母
胎向甚麼處覓世尊直饒長蘆不被所瞞我要問
渠甚麼年時得者消息。

長蘆上堂口邊白樸去始得入門通身紅爛去方知
有門裏事更須知有不出門底乃曰喚甚麼作門。

拈云長蘆恁麼舉揚大似坐贓斷枉消費如許彎
曲剖盡籓籬堂奧卻不知喚什麼作門甚麼處不
是門雖然秪如不出門者是什麼人咄閉口深藏
舌好。

長蘆上堂還有不被玄妙污染底麼良久曰者一點
傾四海水巳是洗脫不下。

拈云南岳道污染不得長蘆道洗脫不下兩尊宿
當面淆訛惑亂人不少在詗上座要直截剖似也
不難且問者一點落在什麼色裏。

長蘆因僧問如何是空劫以前自巳師曰白馬入蘆
花。

拈云若作一色論量埋沒宗風若謂類之弗齊埋
沒自巳畢竟如何且莫犯諱。

長蘆上堂乍雨乍晴乍寒乍熱山僧底箇山僧自知
諸人底箇諸人自說且道雪峰口除喫飯外要作甚
麼。

拈云古者道寒則普天寒熱則普天熱為什麼長
蘆又道山僧底箇山僧知諸人底箇諸人說恁麼
疑誵若為相悉噓有口不會喫飯者多又云我當
時若在向道和尚且合取好。

*** 明州天童宏智正覺禪師(青十三丹霞淳嗣)

僧問一絲不著
時如何師曰合同船子並頭行曰其中事作麼生師
曰快刀快斧斫不入。

拈云斫不入處其中事盡情剖析而無刀斧之痕
須知天童好手秪如好手之中又莫別有商量處
也無蟻齒咬崑崙蚊針測渤海。

天童上堂心不能緣口不能議直饒退步荷擔切忌
當頭觸諱風月寒清古渡頭夜船撥轉琉璃地。

拈云當時但道心不能緣口不能議直饒退步荷
擔切忌便恁麼休去豈唯俾伊騰騰野老不知天
子之獨尊卻能任彼涓涓寒月閒徹無人之古渡
咦。

*** 隨州大洪慶預禪師(青十三丹霞淳嗣)

上堂進一步踐他國
王水土退一步踏他祖父田園不進不退正在死水
中還有出身之路也無蕭騷晚籟松釵短游漾春風
柳線長。

拈云善指路頭而不動口手者必能教人善奔走
而不觸當途吾於大洪上堂庶幾矣雖然及其至
也猶不能不落于長短詗上座爰補其不足鶯歌
柳舞適然會嬈亂春風好一場。

*** 處州治平湡禪師(青十三丹霞淳嗣)

上堂優游實際妙明家
轉步移身指落霞無限白雲猶不見夜乘明月出蘆
花。

拈云治平如此舉揚接引人天即得若論實際家
風未免斲釘不密何故落霞與白雲錯莫明月共
蘆花參差。

*** 台州天封子歸禪師(青十三淨因成嗣)

上堂卓拄杖一下召
大眾曰八萬四千法門八字打開了也見得麼金鳳
夜棲無影樹峰巒纔露海雲遮。

拈云當時大眾見卓拄杖即散去猶較些子無端
被伊召入葛藤窠裡畢竟明得箇甚麼即如老漢
恁麼提持雖則掉盡婆心一片也秪是鉛刀割水
何故峰巒纔露海雲遮。

*** 東京妙慧尼淨智禪師(青十三淨因成嗣)

上堂舉趙州勘破
婆話曰趙州舌頭連天老婆眉毛覆地分明勘破歸
來無限平人瞌睡。

拈云大小趙州無端錯勘婆子致累古今論量妙
慧雖欲分解叵耐猶涉鄉情詗上座不好彰揚只
得一齊掩卻。

*** 江州圓通真際禪師(青十三寶峰照嗣)

常有偈曰不因言句
不因人不因物色不因聲夜半吹燈方就枕忽然這
裡巳天明。

拈云天台木上座云我悔當時不與圓通說破致
令伊向色聲明暗裡作活計至今無出身之路眾
中莫有為圓通雪屈者麼出來我且問你不因聲
色人言且道因箇甚麼莫是因吹燈也無且喜沒
交涉畢竟如何三級浪高魚化龍痴人猶戽夜塘
水。

*** 興國軍智通景深禪師(青十三寶峰照嗣)

參寶峰入室次曰
直須斷起滅念向空劫以前掃除玄路不涉正偏盡
卻今時全身放下放盡還放方有自由分師聞頓領
厥旨峰擊鼓告眾曰深得闡提大死之道後學宜依
之因號大死翁。

拈云本來無一物放下箇甚麼雖然萬古碧潭空
界月再三撈摝始應知。

大死翁臨終偈曰不用剃頭何須澡浴一堆紅炎千
足萬足雖然如是且道向上還有事也無遂斂目而
逝。

拈云盡謂此翁得大死之道因號大死是則從日
至年從生至劫剎那剎那無不大死矣即今末後
一著且道又作麼生若云這回方稱大死是為頭
上安頭若云更須大死此回則平日所得便成虛
妄有人于此定當得許渠親見大死如或不然未
免被大死奪卻鼻孔秪如他道向上還有事也無
又作麼生道待八十年後為你說破。

*** 衡州花藥智朋禪師(青十三寶峰照嗣)

上堂海風吹夢嶺猿
啼月敢問諸人是何時節恁麼會得無影樹下任遨
遊如或不然三條椽下直須打徹。

拈云十方世界日用頭邊總不出箇見聞覺知花
藥秪就見聞覺知裡提起箇是何時節便乃當面
和盤托出還會麼如不會象林更資一路且道無
影樹植在甚麼處。

*** 越州天衣法聰禪師(青十三石門易嗣)

上堂幽室寒燈不假
挑虛空明月徹雲霄要知日用常無間烈燄光中發
異苗。

拈云天衣若無後語幾被蝦蟆勘破。

*** 西京熊耳慈禪師(青十三天寧誧嗣)

上堂般若無知應緣而
照山僧今日撒屎撒尿這邊放那邊屙東山西嶺笑
呵呵幸然一片清涼地剛被熊峰染污他染污他莫
啾唧泥牛木馬盡呵叱過犯彌天且莫論再得清明
又何日還會麼來年更有新條在惱亂春風卒未休。

拈云東司頭不可向你說佛法趙州則虔誠如彼
矣法堂前要顯般若應緣信口便談撒屎撒尿熊
耳果頑賴若是乎如今有能於此兩尊宿作用處
著得一隻眼許伊這邊那邊如或不然未免被彼
屙彔彔染污了眼睛惱亂卻鼻孔。

*** 越州天章樞禪師(青十三大洪智嗣)

上堂召大眾曰春將至
歲巳暮思量往古來今秪是箇般調度凝眸昔日家
風下足舊時岐路勸君休莫莽鹵眨上眉毛須薦取
東村王老笑呵呵此道今人棄如土。

拈云前言勸君休後言須薦取豈不話作兩橛且
問既然休去又薦取箇甚麼直饒天章不為東村
王老我要徵渠喚什麼作此道。

*** 明州天童宗玨禪師(青十四長蘆了嗣)

僧問如何是道師曰
十字街頭休斫額。

拈云盡謂天童善指人道俾趨向者直截歸家不
知叮囑處便是危坡萬丈若非活解翻身舉步即
登時喪命瑞塔者裏不可點賺於人倘有問時但
對曰誰教你落井。

*** 真州北山法通禪師(青十四長蘆了嗣)

僧問斷言語絕思惟
處乞師指示師曰滴水不入石。

拈云鑿開鳥道還他北山老婆點出龍睛須是象
林瞎漢當時見恁麼問即劈頭便棒何故要令伊
知些痛痒。

*** 真州長蘆妙覺禪師(青十四長蘆了嗣)

上堂盡大地是箇解
脫門把手拽不肯入雪峰老漢抑逼人作麼既到者
裏為甚麼鼻孔在別人手裏良久曰貪觀天上月失
卻手中橈。

拈云雪峰秪要推人落塹不知自巳無出身之路
長蘆欲從險處架橋爭免愈張荊棘兩老漢捺胃
作屁聲手段被詗上座捉敗了也還有為伊作主
者麼快出來自縛。

*** 明州雪竇聞菴嗣宗禪師(青十四天童覺嗣)

僧問蓮華未出
水時如何師曰沒卻你鼻孔曰出水後如何師曰穿
卻你眼睛。

拈云雪竇答處截斷天下人舌頭則不無獨詗上
座要問渠或遇無眼鼻漢又穿沒箇甚麼。

雪竇上堂翠岩不是不說秪為無箇時節今朝快便
難逢一句為君剖決露柱本是木頭秤鎚本是生銕
諸人若到諸方莫道山僧饒舌。

拈云作家宗匠別無奇特秪要令人就尋常定動
邊認取箇本來面目所以道露柱是木頭秤錘是
生銕咄得恁麼不顧舌頭。

雪竇因僧問如何是正法眼師曰烏豆。

拈云三世諸佛不能用烏豆法所以畢竟要從娘
母胎出現歷代祖師不能會烏豆機所以畢竟要
假兒孫腳下行雪竇者漢會即似會用卻不得所
以畢竟不能塞斷詗上座舌頭且道如何是畢竟
不能塞斷詗上座舌頭處聻何不領話。

*** 杭州淨慈自得慧暉禪師(青十四天童覺嗣)

謁宏智入室次
智舉堪嗟去日顏如玉卻歎回時鬢似霜詰之師曰
其入離其出微自爾問答無滯智許為室中真子。

拈云大小淨慈向出入離微間計較若我是天童
決不許作真子雖然佛過二千年覓正知見者也
難得。

*** 明州瑞岩石窗法恭禪師(青十四天童覺嗣)

上堂春風楊柳
眉春禽弄百舌一片祖師心兩處俱漏泄不動步還
家習漏頓消滅暗投玉線芒曉貫金針穴深固實幽
遠無人孰辨別慚愧可憐生頭頭俱合轍不念阿彌
陀南無乾屎橛無智癡人前第一不得說。

拈云祖師當年覓心了不可得今那裏得如許多
心漏洩設有也是瑞岩捏出底瑞塔不學伊支離
分別既然頭頭合轍但信口念南無阿彌陀南無
乾屎橛何故至道無難唯嫌揀擇。

*** 常州善權法智禪師(青十四天童覺嗣)

上堂三界無法何處
求心驚蛇入艸飛鳥出林雨過山堂秋夜靜市聲終
不到孤岑。

拈云善權有兩負門既是無法上堂便應啞卻口
始得微塵國土不隔于毫端市聲終不到孤岑恐
未知當否象林不辭饒舌論量也若更要何處求
心且莫向雨過山堂秋夜時著倒好。

*** 臨江軍慧力悟禪師(青十四大洪預嗣)

上堂一切聲是佛聲
簷前雨滴響泠泠一切色是佛色覿面相呈諱不得
便恁麼若為明碧天雲外月華清。

拈云便恁麼去時十方大地皆是箇佛色聲塞滿
何處更容慧力安身三十棒教伊吃在何故不合
把將聲色便當極頭何況更賺人向天外著摸。

*** 福州雪峰慧深首座(青十四大洪預嗣)

示眾未得入頭須切
切入頭巳得須教徹雖然得入本無無莫守無無無
間歇大洪聞曰深兄說禪若此惜福緣不勝耳。

拈云首座若無無間歇幾不成斷滅去也雖然猶
未脫唱教家前科在即如大洪恁麼道是賞伊是
罰伊。

*** 舒州投子道宣禪師(青十四天衣聰嗣)

久侍天衣一夕聞巡
更鈴聲忽猛省曰住住一聲直透青霄路寒潭月皎
有誰知泥牛觸折珊瑚樹住後凡有所問以拂子作
搖鈴勢。

拈云者漢從巡更鈴邊撈得箇撥不動底影響便
自謂無人知得何異宋人寶石燕住後更向人前
賣弄殊不知曹溪波浪如相似無限平人被陸沉。

*** 明州雪竇智鑑禪師(青十五天童玨嗣)

參翠山宗宗問道者
為眾竭力不無其勞師曰須知有不勞者曰尊貴位
中留不住時如何師曰觸處相逢不相識曰猶是途
中主賓如何是主中主師曰丙丁吹滅火宗以手掩
師口師拓開便行。

拈云宗中拄箭量外投鍼兩大老相共激揚發明
賓主不無盡善但撿點將來翠山慣弄馬騎被驢
撲則且置雪竇即能當機圓活不犯鋒輪奈巳被
人掩卻口如今莫有能代伊翻案者麼直饒聞早
便歸去爭似從來不出門。

*** 越州超化藻禪師(青十五善權智嗣)

開爐上堂雪滿寒窗燒
盡丹霞木佛冰交野渡凍殺陜府鐵牛直得寒灰發
炎片雪不留任運縱橫現成受用諸禪德要會麼衲
帔蒙頭坐冷煖了無知。

拈云大小超化前言不副後語既冷煖無知且道
燒盡木佛又作麼生若於此著得隻眼保你親見
寒灰發炎片雪不存如或不然兩眸子都被蒙頭
漢剜卻。

*** 秦州廣福微菴道勤禪師(青十五雪竇宗嗣)

上堂舉僧問同
安如何是和尚家風安曰金雞抱子歸霄漢玉兔懷
胎入紫微曰忽遇客來將何秪待安曰金果早朝猿
摘去玉華晚後鳳啣來師曰廣福即不然有問如何
是和尚家風秪向他道翠竹叢邊歌款乃碧岩深處
臥煙蘿忽遇客來如何秪待沒底籃兒盛皓月無心
碗子貯清風。

拈云同安廣福異口同音激揚洞上家風真為得
心應手一人向尊貴邊搖舌如禹稷施為無非展
帝王事業一人就雍容裏啟齒如顏淵舉措莫不
中君子規模可謂互為首尾彰明堯舜之道如今
有問瑞塔家風又如何秪對即目理人間事未有
工夫答得你且去別時來。

*** 明州天童如淨禪師(青十六雪竇鑒嗣)

開鑪上堂召眾打圓
相曰箇是天童火爐近前則燒殺退後則凍殺忽有
箇漢出來道合作麼生㘞火爐動也。

拈云退與近是他人事我要問天童因甚認火爐
作自巳。

天童上堂靈雲見處桃花開天童見處桃花落桃花
開春風催桃花落春風惡靈雲且置莫有與天童相
見者麼春風惡桃花躍浪生頭角。

拈云天童與麼賣弄風流添得靈雲十分意氣但
撿點將來兩箇漢俱不免被桃花惑亂象林莫能
與救正麼教伊縛把春風來且痛炙一醮。

*** 東谷光禪師(青十六華藏祚嗣)

上堂舉船子接夾山至覆船
而逝因緣頌曰藏身處沒蹤跡無影樹頭靈鳥宅沒
蹤跡處莫藏身不萌枝上春花拆有來由誰辨的天
曉西風拂拂吹松釵一逕爭拋擲。

拈云東谷此頌美則美矣未盡善也何故有宅則
藏未泯言拆則跡豈亡若夫不萌枝上花開無影
樹頭鳳舞此又體用互彰之言非直藏身之謂下
文半段似偏饒境致將無從那邊了事卻回者邊
行履耶只恐不是玉是玉也大奇如今詗上座也
別有一頌不妨具呈明鑒藏身處沒蹤跡靈鳥不
栖無影林沒蹤跡處莫藏身空津那覓有神鐔要
端的急錐鍼霜落傲空三逕菊月沉愁斷數聲砧。

*** 襄州鹿門覺禪師(青十七天童淨嗣)

參長翁值上堂曰一箇
烏梅似本形蜘蛛結網打青蜓青蜓落了兩片翼堪
笑烏梅咬鐵釘師不覺失笑曰早知燈是火飯熟巳
多時。

拈云長翁從類不得底不妨畫月把硃砂鹿門就
說不中邊自甘剜睛安木患簡點將來二俱可笑
如今既倒難扶秪得將錯就錯諸有智者因譬得
解咄恁麼錯與人下註腳。

*** 青州普照一辨禪師(青十八鹿門覺嗣)

垂問有口讀不盡無
言心自明是則裂破虛空不是則鬼家活計上人端
的處道將一句來。

拈云某甲道即不辭恰值口掛壁上。

問聲前荐得落在今時句後承當迷頭認影作麼生
是空劫以前自巳。

拈云象林為你保任此事終不虛也遂喝一喝云
且道者一喝是聲前是句後若能端的得直下便
明空劫前自巳如或不然切忌鑿七竅。

問二邊不立中道不安且道甚處相見得箇端的。

拈云八角磨盤空裏走四洲爍破坐無家。

*** 明州天童雲外岫禪師(青十八直翁舉嗣)

垂語天童今日大
死去也你作麼生救天童今日大死去也你不要相
救天童今日大死去也阿誰與我同行。

拈云盡大地人一死便休唯有天童三死不了如
今鄉情難遏不免為之助哀第一問著語云待靈
照姐來看日早晚第二問云和尚甚麼年中巳造
壽塔第三問云和尚自喚第四婦好須要教者老
漢缽袋子雙手分付。

*** 磁州大明寶禪師(青十九普照辨嗣)

參普照辨公問離四句
絕百非請師直指西來意照云昨日有人恁麼問被
打出去也師曰今日又如何照云你得恁麼不識痛
癢師禮拜照云可惜許棒折也師直得汗下。

拈云普照於時見請直指但呵呵大笑不唯令者
漢無處窺窬且顯得大人尊貴不親行棒大明自
甘喫瞞且置畢竟離四句絕百非直指西來意恁
麼提持瑞塔不肯在。

*** 慈雲覺禪師(青十九普照辨嗣)

普照問不見一法猶是半提
作麼生是全提底道理師曰石馬驟千山。

拈云通玄峰頂不是人間敢問慈雲尊足曾踏著
也未。

*** 玉溪通玄圓通禪師(青十九普照辨嗣)

嘗著百問一以手向
空中點一點曰且道者一點明什麼邊事。

拈云通玄竭盡好手秪向空中點得一點要且未
曾到在直饒向空外能點得一點撿點將來也秪
成箇脫空秪如伊道明什麼邊事畢竟是明什麼
邊事瞞詗上座不得。

*** 鄭州普照寶禪師(青十九普照辨嗣)

嘗於淦陽造仰山寺忽
有題詩柱上者曰人道斑鳩拙我道斑鳩巧一根兩
根柴便是家緣了師睹之忽有悟。

拈云普照之悟為悟巧拙無定名為悟巧拙皆妙
用直饒別有真趣也未免隨人語轉。

*** 明州雪竇無印大證禪師(青十九天童岫嗣)

上堂千說萬說
不若覿面一見昨日二十九今朝七月一報汝參玄
人此中有深秘娘生兩雙眼箇箇如黑漆急急急回
頭覷破天真佛良久曰且道是甚面目。

拈云動則影現覺則冰生不動不覺正在死水裏
雪竇能教人不犯此三方可與說天真佛不然任
即回頭覷破也秪是箇第二月。

*** 大原府王山體禪師(青二十大明寶嗣)

參大明躬為侍者戮
力十年秘重深嚴不見參學一日抽單罔不疑怪或
問明侍者何往明曰諸方來諸方去何介意哉曰參
學何如明曰道有參學裁他頭角道無參學減他威
光一眾方疑後承記莂。

拈云侍者秪與麼去一眾便摸他腳跟不著大明
因風吹火乃與伊印破面門至今去住不得。

*** 磁州大明雪巖滿禪師(青二十一王山體嗣)

初參普照寶寶曰
兄弟年俊正宜參扣老僧當年念念以佛法為事師
遽避席進曰和尚而今如何寶曰如生冤家相似師
曰若不得此語幾累我枉行千里寶下禪床握手曰
作家那。

拈云伶利者見道念念以佛法為事便好掀倒禪
床何故佛法二字早是污了耳根那堪更道而今
如何雖然也不得艸艸直要問得者老漢腳跟點
地方見作家是則是雪巖不免被人著賊。

雪巖上堂舉洞山解夏云秋初夏末兄弟東去西去
直須向萬里無寸草處去良久云秪如萬里無寸草
作麼生去石霜曰出門便是草大陽曰直饒不出門
亦是草漫漫地師云三箇老漢雖然異口同音未免
撞頭磕額何故一人大開口了合不得一人高抬腳
了放不下一人緊閉門了出不去王山即不然遍十
方界非外全在一微塵在一微塵非內遍十方界秪
者一微塵及盡不可得也向那裏安門甚處入草還
委悉麼休侵洞嶺初秋草請看疏山臘月蓮。

拈云雪巖與伊三箇老漢結款當則當爭奈自巳
被人勾入草裏至今出身不得還委悉麼掬水月
在手弄花香滿衣。

*** 勝默光禪師(青二十一王山體嗣)

示眾舉麻谷到章敬遶禪床
三匝振錫一下卓然而立敬曰是是谷又到南泉遶
禪床三匝振錫一下卓然而立泉曰不是不是師云
是無可是非無真非是非無主萬善同歸梟雞晝夜
徒自支離我無三寸鱉得喚龜迦葉不肯一任攢眉。

拈云是還章敬不是還南泉麻谷自攜錫去一些
事也無無端被勝默粥飯氣不消又鼓作是非論
量帶累龜鱉梟雞互證不出鼻祖不巳從滅盡定
起而教詔云佛法不是者箇道理。

*** 燕京報恩萬松行秀禪師(青二十二雪巖滿嗣)

示眾機輪轉處
智眼猶迷寶鏡開時殲塵不度開拳不落地應物善
知時兩刃相逢如何回互。

拈云萬松提持洞上宗綱可有運斤之作瑞塔如
今要與伊相見且作麼生機輪轉處智眼猶迷咄
寶鏡開時殲塵不度咄開拳不落地應物善知時
咄兩刃相逢如何回互咄此四喝有一喝覿面全
提有一喝混然無諱有一喝有無不落有一喝偏正
雙泯更有一喝不在四喝內外中間且道在什麼
處咄。

報恩問僧俱胝豎指意旨如何僧乃豎指師曰秪者
箇更別有僧無語師便喝出。

拈云者僧浪欲效嚬不知醜從拙露且置報恩若
不喝出俱胝指頭至今無伸屈處雖然猶未可謂
徹底為人在何故當時見豎指即咬斷豈不令伊
立見古人。

*** 竹林巨川海禪師(青二十二雪巖滿嗣)

風鈴頌曰銅唇鐵舌太
尖新樓角懸來不記春言外八千三昧法因風說與
箇中人。

拈云竹林只解因風作活且問風未生時百千三
昧向甚麼處著。

*** 中都萬壽雪庭福裕禪師(青二十三報恩秀嗣)

問僧道源不遠
性海非遙且道畢竟在什麼處僧不契師便喝。

拈云道源性海敢問是一是二若是一云何異名
若是二又成兩箇者裏須透得過始見萬壽簡要
為人如或不然未免覿面隔千里。

萬壽因僧問如何是向上尊貴一路師曰漁歌驚起
沙汀鷺飛出蘆花不見蹤。

拈云萬壽盡力提持秪明得過今時一色耳寧知
尊貴一路自別誰敢論量乎。

*** 燕京報恩林泉從倫禪師(青二十三報恩秀嗣)

元世祖詔入內
殿與帝師論道帝問祖師公案師舉六祖非風旛動
仁者心動話對之帝師詰云實風旛動何名心動師
豎拂子拂一拂曰且道是什麼動帝師無語師曰不
可更道一切唯心萬法唯識也。

拈云報恩當時但說且道是什麼動便爾休去不
唯令祖師公案似黃金增色亦使帝師久後有箇
悟處乃無端錯下註腳真為龍頭蛇尾好與三十
痛棒何故不合於帝王前和砆談玉。

*** 登封嵩山靈隱文泰禪師(青二十四萬壽裕嗣)

參雪庭于少室
庭問當機一句試拈出看師擬開口庭曰家產被人
藉沒了也還在者裏叫屈師撫掌曰爭奈我何庭曰
者風顛漢出去師曰仁義道中且與一拜。

拈云靈隱纔見問時便好與攔腮一掌老漢縱有
閃電之機亦應回顧不及乃當斷不斷反被伊掣
落鼻孔真箇失錢遭罪雖然末上一拜須知是死
蛇噴毒。

靈隱臨終謂維那曰古人坐脫立化即不無於衲僧
分上皆餘事也山僧則不然言畢遂掩息右脅吉祥
而逝。

拈云靈隱臨末秪道箇山僧則不然遂令千古上
下裝奇捏怪者一時瓦解冰消真為大人作略矣
雖然是他吉祥而逝畢竟向甚麼處去。

*** 太原中林智泰禪師(青二十四萬壽裕嗣)

僧問如何得不涉動
靜去師曰偏界絕纖塵通身無影像。

拈云中林答處是則透一色超一切心我者裏則
不然妙在一漚前豈容千聖眼。

*** 安平守讓禪師(青二十四萬壽裕嗣)

示眾殺人刀活人劍是上
古風規山僧者裏不費磨礱用得恰好且道此箇把
柄從何處得來嵩山千丈雪熊耳一輪月復喝一喝。

拈云若是瑞塔但說到者裏不費磨礱用得恰好
喝一喝便休不唯俾天下人聞者立喪命根亦令
千古下無討把柄處何故我此一喝如金剛王。

*** 弁州太子久善禪師(青二十四萬壽裕嗣)

上堂舉僧問大龍色
身敗壞如何是堅固法身龍云山花開似錦澗水湛
如藍師曰大龍恁麼道山僧則不然若有問色身敗
壞如何是堅固法身向他道山花瞎人眼澗水毒人
耳鶴不戀幽窠龍不藏死水。

拈云二尊宿一期話盡春園風景不知猶是錯認
客裏雲山且道瑞塔有甚正眼處倘有躡前致問
時但祗對云皮爛骨殘嗟莫掩灰飛煙滅訝郎當。

*** 燕京鞍山月泉同新禪師(青二十四報恩倫嗣)

示寂說偈曰來
無所從去亦無方驀豎拳云且道者箇還有窒礙也
無放拳曰撒手縱橫雲天蒼蒼瞑目便逝。

拈云鞍山臨寂尚要搬弄拳頭唇腦不免為大方
家失笑瑞塔他年臨寂斷不作者般態度何故去
來生死尋常事不必裝奇惑亂人。

*** 西京還源寶應福遇禪師(青二十五少室泰嗣)

僧問如何是西
來的的大意師曰風送泉聲來几畔月移花影到窗
前。

拈云且道風靜月沉聲影不彰時西來意在什麼
處有能為寶應作主者出來試道看。

*** 濟南府靈巖秋江潔禪師(青二十五少室泰嗣)

因雪軒成參師
問甚處來曰青州師曰帶得青州布衫來麼曰呈似
和尚了也師曰三十棒且待別時。

拈云靈巖見兔放鷹雪軒因鍼投芥雖則節拍相
和爭奈傍人冷眼咦布衫觔兩饒無恙究竟將來
堪甚麼。

*** 南陽香嚴淳拙文才禪師(青二十六寶應遇嗣)

僧問如何是理
法界師曰虛空撲落地粉碎不成文如何是事法界
師曰到來家蕩盡免作屋中愚如何是事理無礙法
界師曰三冬枯木秀九夏雪花飛如何是事事無礙
法界師曰清風伴明月野老笑相親。

拈云祖意教意自來三千年冰炭不相入唯有香
嚴解拈葛藤作拄杖用雖然秪其指點四法界若
作祖意商量未免葛藤絆倒若作教意端委爭奈
拄杖正令方行有能於此分疏得拄杖即是葛藤
詗上座如今更於葛藤上添箇芒索要與古人接
嘴如何是理法界乾坤無寸土大地不逢人如何
是事法界到江吳地盡隔岸越山多如何是事理
無礙法界玄珠澄赤水神劍躍深淵如何是事事
無礙法界婦搖機軋軋兒弄口㗻㗻且道此外還
有事也無唵㘕莎訶。

*** 金陵天界雪軒道成禪師(青二十六靈岩潔嗣)

依秋江潔一日
潔謂曰金鎖玄關曾打開盡也未師曰千年桃核裏
覓甚舊時仁潔頷之。

拈云雪軒被靈岩輕輕拶著直得皮膚落盡骨髓
郎當至今無可收拾處當時老漢倘是作家但云
原來空殼有人鑽看伊又如何秪對待纔開口即
連棒打出豈不見橫按莫邪存正令太平寰宇斬
癡頑。

雪軒因明太祖詔對稱旨命住持天界師奏不會佛
法上製詩鐫金榜令懸法堂尊重甚至。

拈云我要覓一箇不會佛法底人作國師古人曾
有此語雪軒纔被太祖詔命住持便奏不會佛法
將謂合他古轍不知正類刻舟若非明主信重恩
隆當時趁出國門有在雖然若論佛法也要人撐
持。

*** 盤山遇禪師(青二十六寶應達嗣)

上堂諸方尊宿皆好舉話接
待衲僧山僧今日效嚬也舉一則供養大眾良久云
莫怪空疏便下座復顧侍者曰拄杖聻者曰在者裏
師曰各各領取一頓。

拈云盤山於諸方說不到處拈出箇莫怪空疏可
謂作家相為獨惜無人解會一眾若是仙陀見良
久便散去管教者老漢照顧拄杖不及。

*** 太原斌禪師(青二十六寶應達嗣)

上堂以手屈指數曰西天四
七東土二三算到一千七百總出我者指頭不得噫
罷罷得歸去時且歸去莫落他人指數中。

拈云太原秪會得一巴楂數便爾目無東西我當
時見恁麼道捉刀連臂截斷問伊還數得箇甚麼
不圖與古人出氣且要令後來者知數量沒交涉
雖然也須信其苦口。

*** 西京天慶息菴義讓禪師(青二十六封龍就嗣)

參封龍就公一
日呈達磨皮髓頌就問達磨皮髓皆被諸子得之且
道隻履西歸者是箇什麼師曰且喜和尚猶記得就
曰是則是我終有些疑你師曰恁麼則老胡有賴也
就顧謂侍僧曰何如。

拈云向非天慶鼻直眉橫達磨幾乎攪亂中國也
然則一期詰問便不得草草獨是封龍終欠辣手
拏定致使推過侍僧不無令人暗地咬指。

*** 南陽萬安松庭子嚴禪師(青二十七香嚴材嗣)

僧問和尚陞座
人天駢集秦封槐為甚不來聽法師曰闍黎聽他說
法有分。

拈云盡謂松庭被人一拶直得無理可伸推過秦
封槐不知老漢會盡無情說法纔搔著󴕈處便將
禺于絡索調調刁刁滾向當前爭奈者僧有眼如
聾有耳如盲自生鈍置雖然畢竟秦封槐欲說時
把甚麼為聽若道耳聽落松庭窠裏若道眼聽落
象林圈內有能道得聽處分明終不依草附木。

萬安主少室時力田給眾嘗有偈曰晝拈塊石驅山
鬼夜坐窠菴逐野豚讀此可見師之古風矣。

拈云維摩與眾魔共一手作諸勞侶萬安則晝驅
鬼而夜逐豚一則過于和光一則太為刮篤總不
禁傍人撿點有者道詗上座聻向云寧可作侶逐
豚最怕白日見鬼。

*** 佛岩稔禪師(青二十七香嚴材嗣)

上堂英雄識英雄豪傑喜豪
傑山僧非二者一生友難結獨有七尺藤相憐還相
悅夜來忽反目要椎我腰折諸兄弟你道他為何如
此謂我太把達磨心髓為人都漏洩。

拈云佛岩恁麼告報漏洩則且從未審喚什麼作
達磨心髓倘能當下拈出不妨英雄豪傑如或不
然拄杖腰折未放伊在。

*** 古蔡元禪師(青二十七香嚴材嗣)

小參今夜不答話僧出師曰
討棒喫的漢有甚了期僧曰何不便棒師曰賊是小
人拈拄杖便歸方丈。

拈云將謂古蔡善於回互不動干戈而太平自致
不知被者僧一拶便露出醜腳來何故若是君子
爭識小人。

*** 金陵靈谷正映禪師(青二十七靈谷謙嗣)

僧問如何是和尚為
人一句師曰兔角杖挑天上月龜毛拂散海濱雲曰
恁麼則人天胥慶四海歸仁也師曰且合取口。

拈云洒洞水一滴作大地陽春好手固稱靈谷我
且問渠兔角杖與龜毛拂從什麼人致得若來處
不明終不得作好人論。

*** 大都天寧壽禪師(青二十七空相珪嗣)

上堂驢事未了馬事到
來忙忙大地誰是放懷呵呵呵歸去來無根樹子清
風起不待春回花自開。

拈云天寧恁麼道是放懷不放懷若放懷為什麼
被清風管帶直饒道得了事也是花自無情有意
開。

*** 陜州熊耳山崧溪子定禪師(青二十七天慶讓嗣)

一日謂門人
曰吾順化時至汝輩甚勿以世情眷戀有乖道誼末
後一句聽吾分付言訖就枕泊然而逝。

拈云末後句從上佛祖共相竭力俱提掇不起熊
耳臨寂極盡婆心也秪道得箇聽吾分付畢竟末
後句是甚麼奇特得恁麼難著手瑞塔今日不惜
身命剖向諸人良久云秪者是。

南海寶象林慧弓禪師宗門拈古卷六

書記傳一法照錄

** 洞山宗

*** 西京嵩山凝然了改禪師(青二十八萬安嚴嗣)

上堂舉可大師
問初祖曰弟子心未安乞師與安祖曰將心來與你
安曰覓心了不可得祖曰與你安心竟師曰缺齒胡
販得箇陳年滯貨攤向街頭若不得箇孟八郎承虛
接響幾乎無著落處都來總好與三十棒。

拈云孟八郎既不唧溜擔當滯貨殊無了賴固不
免為人所笑嵩山老漢便不合代為著落如今也
好痛與三十棒不圖杜絕後來更有承虛秪要令
伊見招贓款。

嵩山上堂祖師心印不是有言不是無言不屬有知
不屬無知豈可向句下研窮意中揣度。

拈云末法時代人多狂慧故每提唱酬機惟貴尖
新巧舌何異七國君臣競以權智相傾大失先王
揖讓之道我嵩山老祖所以力抵頹波接人秪用
本色草料一任攢龜打瓦漢無你夢著處則勿論
設有問不向句下研窮少林安心因緣是研窮與
否咄莫將知見妄疏親。

*** 西京嵩山俱空契斌禪師(青二十九嵩山改嗣)

依嵩山改一日
改問曰石頭道書亦不達信亦不通是何意旨師曰
千里同風曰青原垂足又作麼生師曰禍事禍事改
為點首曰洞上一宗在汝躬矣。

拈云不肖遠孫今日要判書亦不達信亦不通月
為千里同風敢保未會石頭意在何故不見道平
生穿鑿不相干。

嵩山因僧問如何是空劫巳前自巳師曰烏龜向火。

拈云向火即且從且問當時證見者是甚麼人。

*** 西京定國寺無方可從禪師(青三十嵩山斌嗣)

參俱空空曰
子曾參何人來師曰少室山前風悄然曰因甚一花
開五葉師曰無孔鐵槌百雜碎曰掠虛頭作麼師曰
某甲見盡天下人秪解掠實無有掠虛者曰不打自
招師曰和尚慣用底不妨勘破。

拈云縱饒定國勘破依然秪是百雜碎若是象林
見道無有掠虛者即和聲便打云教休不肯休直
待雨淋頭豈不令伊當下知錯。

*** 嵩山月舟文載禪師(青三十一定國從嗣)

掩關因閱萬松拈提
若面墻者久之忽一日有省曰此宗非絕後再甦懸
崖撒手者要望他針線細密盤旋回互不觸當頭兔
子搆牛奶萬萬不可得既而幡然出關參定國從公
得大發明從撫而印之。

拈云閱故典有省古來不無其人乃復出關參訪
足見此老行巳嚴密不輕自肯自不可與高亭玄
沙輩同日而語宜其厚德為洞宗棟梁法門軌範
矣至如他於定國處得大發明畢竟發明箇甚麼
若謂本分事既言本分豈容他發得明若不然者
爭又恁麼說有能於此端的得許伊承嗣嵩山。

*** 燕京宗鏡院大章宗書禪師(青三十二嵩山載嗣)

因廩山忠參
值師外出山迎而問曰達磨面壁石何在師指曰嗚
那青青黯黯處曰指東話西作麼師曰杜撰禪和如
麻似粟曰者漢在者裏擬魔魅人那師便打。

拈云廩山當時腳跟若不穩當幾被者漢賺落青
青黯黯底至今無出頭處雖然爭奈到頭遭他屈
棒。

*** 西京少室幻休常潤禪師(青二十三宗鏡書嗣)

參小山書公一
日入室呈偈書把住曰子母勦說更須自入悟門師
曰常不借緣從何門入曰既不借緣何為至此師曰
因不借緣所以至此曰就不借緣一語於意云何師
曰彩鳳翻飛身自在鐵牛奔吼意常閒書遂付以大
法。

拈云少室不借緣則灼然未免向異類中露出聲
跡。

*** 建昌廩山蘊空常忠禪師(青三十三宗鏡書嗣)

受宗鏡付囑隱
從姑山有顧問者師但搖手曰汝不會我語曰試說
看師曰南城城外水淊淊向北流問者瞪目師曰向
道汝不會我語。

拈云廩山倘見顧問者但瞪目視之豈特疑殺天
下人亦可使將佛法當等閑不得。

*** 順德蓬鵲山天然圓佐禪師(青三十三宗鏡書嗣)

蓬岩吳柱史
問如何是般若體師曰寂然不動曰如何是般若用
師曰感而遂通。

拈云蓬山將謂因人說法善赴來機不知不唯誤
人而且誤法何故若指寂然不動為體則青山白
石何嘗非寂然乎感而遂通為用則春鳥夏蟲何
嘗非感通乎要知曹溪波浪如相似無限平人被
陸沉噓也是證龜成鱉。

*** 燕京大覺寺慈舟方念禪師(青三十四少室潤嗣)

依少室潤公
作維那一日遊初祖面壁處忽然契悟乃曰五乳峰
前好箇消息大小石頭塊塊著地呈潤潤可之。

拈云大覺恁麼契悟還諦當也無若諦當則未舉
游步巳前石頭豈不著地若不諦當少室何為印
可於此見得分明兩父子天然妙絕。

*** 嵩山無言正道禪師(青三十四少室潤嗣)

僧問如何是新年頭
佛法師曰靈春巳有新條令不必重重為指陳。

拈云者老漢開口惹事。

*** 建昌壽昌無明慧經禪師(青三十四廩山忠嗣)

依廩山因閱燈
錄僧問興善如何是道善曰大好山有疑日夜提究
至忘寢食一日偶搬石正極力推次忽然有得走見
山通所以山詰之應對無滯遂與剃染受具。

拈云直饒壽昌有得也秪是箇大小大。

壽昌問僧趙州道臺山婆子我為汝勘破了也畢竟
勘破在甚麼處僧曰和尚今日敗缺了也師曰老僧
一生也不奈何好教你知若實會舉似來看僧擬進
語師打一棒云者掠虛漢。

拈云壽昌握斷凡聖路頭閑神野鬼又爭能跳得
過雖然且道當時下得甚麼語免得者一棒伶利
者試道看。

壽昌除夕示眾曰今年只有茲時在試問諸人知也
無那事未曾親磕著切須痛下死工夫。

拈云秪者一頌可謂刳心為人但今且問饑磕著
食寒磕著衣困磕著床屙磕著廁談笑磕著唇舌
憎愛磕著喜怒一一皆巳了然猶未曉喚甚麼作
那事把甚麼來磕著向甚麼處下死工夫敢懇和
尚不吝慈悲更為說破代曰訝郎當便恁麼去。

壽昌上堂桃性本甜李性本苦佛道則文禪道則武
所以鞭道拷僧呵佛罵祖古今靈利衲僧且道有幾
人知此甜苦達磨迨及於今三千七百之數參。

拈云壽昌盡力道秪不出箇前三三後三三也詗
上座則不然且道有何長處初三十一中九下七。

*** 越州雲門湛然圓澄禪師(青三十五大覺念嗣)

因鶴林參五臺
達觀可盤桓夜深次觀曰你信得及麼鶴曰信得及
觀曰既信得及請將法華經拋入尿桶看鶴如所言
諸方疑駭師往勘之問鶴有此事否鶴曰實有此事
師曰汝信得及麼鶴曰信得及師曰既信得及割取
頭來鶴不知所措師曰虛頭禪客觀聞曰阿耶阿耶
鶴林萬劫地獄雲門一語出之矣。

拈云臺山雖欲逼蛇化龍不知自起法見雲門更
要乘忙捕賊豈免白日持刀兩老漢俱不免為人
帶累且置鶴林見令將經拋入尿桶但向道和尚
是甚麼心行經中巳有屎尿臭處休教某甲更添
迷倒當時下得此語敢謂無人奈何。

*** 信州博山無異元來禪師(青三十五壽昌經嗣)

因壽昌以玄則
禪師答僧問龍吟霧起虎笑風生話命頌師衝口頌
云殺活爭雄各有奇模糊肉眼豈曾知吐光不遂時
流意依舊春風逐馬蹄。

拈云咄哉玄則者僧兩箇漢不會轉身句若非我
博山祖翁出回天之手吐摧石之詞與之蓋覆千
古便成一人語滲漏一人見滲漏如今且置秪如
法眼後來一劄為是了前公案為是賞罰當行者
裏也總不管伊列在情滲漏何故賊過後放炮徒
把聲勢虛張詗上座恁麼判斷去也眾中還有不
甘者麼如無依舊春風逐馬蹄。

博山因僧問一口氣不來向甚麼處安身立命師曰
毘盧閣後鳳凰山。

拈云祖翁此語具殺活兩門詗上座試為點出秪
如無鳳凰山又向甚麼處安立於此明得許渠親
見博山。

博山因誾首座閉關以偈呈師師曰是將師子吼者
乃令出關仍贈以偈曰始行大事六年雪頓入圓明
一片冰今日幸親無縫塔掣開關鎖萬千層。

拈云首座閉關倒行摩揭正令博山命出掀翻面
壁真風父嚬呻子遊戲共成一場密作用固足仰
詗上座又不然盡大地是箇關你擬向什麼處開
閉有能道得末後句許伊坐斷古今人舌頭。

博山拈花微笑頌曰瑞瓣靈枝劫外春拈來攪動海
山雲婆心況是如天遠誰是拖泥帶水人。

拈云天王獻花世尊拈到本極尋常一些子事也
無叵奈金色頭陀無端失笑世尊乃急就時機掉
箇謊語千古遂奉為奇案競頭鑽鑿帶累先祖翁
也隨邪逐倒拖得通身水泥都來好總各與三十
棒。

*** 建陽東苑慧臺元鏡禪師(青三十五壽昌經嗣)

因有省以偈呈
壽昌曰識破不值半文錢可憐摸索幾多年宗流盡
是欺心漢說甚祖師別有禪昌曰識破果然不值錢
你且道那裏是趙州勘破婆子處師厲聲曰和尚莫
作怪昌為大笑曰參禪要到者一著始不受人牢籠
師禮拜。

拈云東苑既謂識破不直半文則驪珠搕𢶍視等
無二胡為老漢把空拳向面門橫一橫便又作驚
怪叫喚當時但就伊膝上一捏或秪呵呵大笑豈
不立令冰消瓦解即如壽昌末後恁麼道也是憐
兒不覺醜咦總然被詗上座識破。

東苑上堂道法本無多南辰貫北河秪消一箇字降
盡世間魔且道是那一箇字喝一喝便下座。

拈云東苑是真師子兒纔破口吼時父祖早巳喪
盡豈況世間魔乎獨是詗上座觀來未免撒潑忍
俊不禁何故不必。

*** 新城壽昌見如元謐禪師(青三十五壽昌經嗣)

依先壽昌坐禪
次昌問在此作什麼師不對昌曰莫啞麼師亦不對
昌曰真箇啞那師下禪床曰和尚也不得向髓中覓
骨昌曰畢竟事作麼生師曰銚柄杓杷昌曰三十棒
且放過。

拈云老漢直能啞到底壽昌縱有好棒亦無分付
處。

*** 福州鼓山永覺元賢禪師(青三十五壽昌經嗣)

僧問既是無垢
淨光院因甚又作浴堂師曰淨地恐迷人。

拈云鼓山秪知竭力為眾不覺墮落眉毛。

鼓山主浙真寂鼎湖本師丁丑行腳時曾到參師曰
何方來曰嶺南師曰莫是獦獠種草麼曰請和尚辨
看師曰者守網兒猶臭臊氣在曰果瞞和尚鼻孔不
得師曰念是新來不打得汝曰某甲暫為和尚禮拜
蓋過。

拈云鼓山可謂鉗鎚妙密善探竿影爭奈被箇沒
巴鼻漢瞞過若是詗上座見道請和尚辨看即驀
脊棒出何故入戶巳知來見解何勞更舉轢中泥。

*** 杭州寶壽石雨明方禪師(青三十六雲山澄嗣)

僧問那吒析骨
還父析肉還母未審將何說法師曰冬不寒臘後看。

拈云者僧問得口啞寶壽答得眉墮可謂一期酬
唱千古罕聞但檢點將來未免猶話作兩截倘有
問瑞塔秪向云盡道春歸無覓處不知轉入此中
來。

*** 杭州愚菴三宜明盂禪師(青三十六雲門澄嗣)

上堂大眾世尊
拈花後還有人舉著箇事麼良久云要識來年米價
問取東村王大。

拈云若論箇事莫道後來人直饒釋迦老子纔拈
花時早巳錯舉若不錯舉惟有青原和尚平量米
價乃能使大意庶幾了然當處秪今愚菴也非不
要舉其奈字經三寫烏焉成馬。

愚菴入橫山訪汝航援公談論間鼎湖本師在眾出
禮拜曰兩箇老老大大終日口喃喃還商量得下麼
師曰理人閒事長無明曰者老和尚一釣便上師曰
老僧今日失利乃問航曰者漢那來航曰廣州師曰
我聞廣州與新州比鄰畢竟相去多少曰父母所生
口終不向和尚分遠近師曰賴值拄杖不在本師拂
袖便出。

拈云愚菴從來具咬狐犴牙爪及被箇廣南蠻一
問便乃倒退三舍為是輸巳讓人為是速兵滅灶
明眼者試為撿點。

*** 紹興東山爾密明澓禪師(青三十六雲門澄嗣)

小參立功勳存
照用大似緣木求魚收視聽黜聰明何異牯牛取乳
又道道非見聞覺知不離色聲言語據如上說且道
畢竟如何行履始得恰好路逢死蛇莫打殺無底籃
子盛將歸。

拈云東山提唱若此可謂曲窮回互直盡十成足
稱洞宗作家然仔細撿來未免與賊過梯。

東山在顯聖結冬鼎湖本師行腳曾預會下師曰疑
情發得起麼曰疑情雖發猶欠悟在師曰如人撥火
深撥始得炎生曰直得無下手處師曰好箇入路本
師禮拜次日師又曰昨日撥火炎生也未曰大千洞
然師曰好須迴避曰㘞師曰者頑賴漢通身紅爛去
也曰和尚合取口好師休去。

拈云堂頭和尚大得顯聖鑪韝之力乃不肯沾他
缽袋子何耶咦三登九上非無意其奈因緣在德
山。

*** 湖州弁山瑞白明雪禪師(青三十六雲門澄嗣)

僧問若人識得
心大地無寸土現前山河大地是有是無師云鏡裏
莫攀花。

拈云我不似弁山巧分裏外但教者僧且識取心
來與箇撥漚求水話。

*** 信州瀛山雪關智誾禪師(青三十六博山來嗣)

除夕小參大盡
三十日小盡二十九果然及得盡歲月更長久長久
且置諸方龍象都到博山過年且道無位真人在什
麼處度歲若有曉得不妨出來遞箇消息其或未然
問取壁上桃符便知端的。

拈云師翁恁麼說話無計較中翻成計較無途轍
中翻成途轍何故既是無位真人還教人覓甚麼
處所若要遞箇消息先請老漢口掛壁上。

瀛山小參釋迦老子解捏怪向無生處說生破院道
人不曾生無生可說釋迦老子會裝巧向無滅處說
滅破院道人不曾滅無滅可說與麼則釋迦老子全
身墮在生滅破院道人全身跳出生滅且道跳出的
是不跳出的是不見道他人住處我不住他人行處
我不行不是與人難共住大都緇素要分明。

拈云大眾今日須據令而行也甘蔗大人不合向
無生滅中道有欲誑諸愚夫隨其顛倒以緇為素
瀛山師翁不合從有生滅處談無要瞞諸智人顛
倒想滅肯心自許一人撥空覓蹤一人執燈除影
恁麼總不出箇生滅戲論也咦又爭怪得詗上座
不無冷地胡盧。

瀛山在虎跑上堂鼎湖出問曰如月在水孤明歷歷
時如何師曰擊碎精靈窟通身毛骨寒曰便恁麼撒
手時還有事也無師曰切忌坐明頭鼎湖遂禮拜。

拈云老漢被師翁擊碎屎杓至今穢污淋漓帶累
詗上座終身洗脫不下。

瀛山主妙行鼎湖參遍諸方回禮覲師曰子曾見什
麼人來曰某甲不見一人師曰子眼何太高曰和尚
莫污人好師曰還見老僧麼曰若見和尚何異諸方
師曰老僧今日欺汝不得也曰爭敢冤屈和尚師曰
三十棒自領出去曰和尚莫全靠學人師便休。

拈云青鷹之子自具凌霄逸翮超忽萬里不類林
間野雀兒固然但可惜當時好棒匆匆放過若是
詗上座待道莫全靠學人即驀脊打出管教者漢
有屈無伸。

瀛山在淨慈因放生上堂海岸黃司李問云如何是
色身三昧師曰色身且置居士得何三昧士云要且
不是鱗毛師曰也像者箇蟲豸士云護生須用殺殺
盡始安居畢竟殺生是放生是師喝曰莫被人惑亂
好士云果然作家師曰念汝尊官饒過一掌。

拈云師翁雖得一掌便宜怎奈為俗漢露出頭角。

瀛山因聞子將居士問如何是真實見師云一點瞞
不得。

拈云師翁語雖真實不是好心何故總為這一點
瞞盡天下人。

瀛山因雲怡陳學憲問眼見分明不肯全身拶入過
在甚處師云夜鼠愈走凍蠅不飛。

拈云識得師翁此語當下歇盡狂心。

瀛山主鼓山結制上堂亂意猿奔樹塵緣馬過橋不
到心空處何日得開交所以古人立箇期限要你向
甕中捉鱉諸兄弟直須內不住心外不住境黏膠既
脫窠臼掀翻果到心境雙亡正好通箇消息咦龍門
高萬仞騰躍是何人。

拈云心境且莫論只如內外不住畢竟不住底是
箇甚麼。

*** 淮安府檀度嵩乳道密禪師(青三十六博山來嗣)

上堂拈拄杖
云識得一萬事畢設若一亦不立又作麼生擲下拄
杖云門聯乍被風吹去明月光嬴四壁生。

拈云老叔祖若不從霜天月落夜將半誰共沉潭
照影寒打翻過來必無此風光透漏。

檀度因僧問如何是兼帶一路師曰蝶穿芳艸雙眉
濕蜂撩殘花兩股肥。

拈云慚殺鶯兒虛弄舌生憎木偶解招眸。

擅度因僧問如何是交互明中暗師曰蘆花兩岸雪
煙水一江秋。

拈云若非具法眼大師正眼又幾二十年作境會
瑞塔要令人直下了當不巳將叔祖陳案翻卻乃
云深秋簾幕千家雨落日樓臺一笛風。

*** 福州雪峰古杭道舟禪師(青三十六博山來嗣)

夜參奉首座問
曰前雪峰常以鐵木石三毬接人未審畢竟以那箇
為首師云汝問那箇為首曰卻被毬兒覷破也師云
汝喚什麼作毬眼曰秪這是師云瞎。

拈云咄老叔祖若無箇瞎雪峰毬兒至今被人摸
索去也。

*** 金陵獨峰竹山道嚴禪師(青三十六博山來嗣)

有垂語曰此經
深固幽遠無人能到且道喚什麼作此經。

拈云獨峰秪知裏沙哄兒不顧婆心打失敢問既
無人到知有此經者是什麼人。

*** 端州天湖棲壑道丘禪師(青三十六博山來嗣)

常作<img:>相于方
丈壁間下註云離則兩傷合則雙美夜半纔分天曉
不似。

拈云師翁欲勾人到威音那畔不知纔涉動覺早
被文彩塗糊其有未能向夜明簾外轉身者切忌
於斯圈點裏穿鑿。

*** 信州博山雪澗道奉禪師(青三十六博山來嗣)

小參今朝五月
二十普請泥牛入室幸有燈籠證明莫道諸人不識
若要識黑如日兮明如漆如或遲疑照顧兩朵眉毛
切莫容易打失。

拈云博山欲盡情抬搦秪不外夜半正明天曉不
露也何以見得黑如日兮明如漆咄恁麼會殃及
眉毛。

*** 開府大成余居士集生法名道裕號石頭桐城人(青三
十六博山來嗣)

瀛山誾公問八卦正位如何排公曰切忌當
頭。

拈云若不是石頭翁曾坐斷十方密移一步幾錯
了當頭一畫。

瀛山又問中心樹子如何斫公曰亞父徒勞樽俎計。

拈云果然弄手腳不得。

*** 祠部端伯黃居士元公江右新城人(青三十六博山來嗣)

參博
山得大徹證一日訪雪嶠信公問既是出家何不剃
髮曰與居士一般公曰要做官那信作扶翅勢公大
笑信曰當時龐公也甚利害公曰當面蹉過信目視
之公曰噓。

拈云風流灑脫則不無雪師太獨於黃老子前弄
不得伎倆耳且道黃老子有什麼利害處噓。

黃居士有偈魔即佛佛即魔一切聖凡都殺盡寰中
共唱太平歌。

拈云既魔佛同一家親又何須特地冤殺聖凡鍐。

黃居士和雪關師祖掃壽昌塔偈云堂頭老漢藏身
處坐斷毘盧頂𩕳門裸裸十方全露體巍巍千界獨
稱尊玄機直指空三藏正令全提喪六根莫道雲岩
相次絕他家自有嫡兒孫。

拈云壽昌老祖雖則坐斷毘盧頂𩕳爭奈藏身不
密尾巴纍垂致令後人摸作掃把會其過在當初
且置秪如他家自有嫡兒孫又且道是阿誰要知
端的麼聻。

*** 金陵天界覺浪道盛禪師(青三十六東苑鏡嗣)

上堂十字街頭
結制唯有石橛子自肯承當急水灘上白槌秪許竹
篙兒全機活脫杖人恁麼舉忽有箇出來捲卻席子
也好與三十棒且道是賞伊罰伊撿點得出黃頭碧
眼剜肉成瘡撿點不出白牯黧奴開眼作夢秪如今
日與眾造箇款端又作麼生巨靈抬手無多子劈破
華山千萬重。

拈云將露柱作木杓把銅鈴當眼睛知是天界從
來慣便詗上座當時若在也不消出來捲席但向
座前冷笑一聲便歸眾直令老杖人造款不得何
故啼得血流無用處不如緘口過殘春。

天界示眾石女夜拋梭織錦密彰文彩木人朝結網
得魚疾透波瀾相將活計以成家因此勤勞而樂業
草野渾忘治象宸廷冥契天然秪如此外還更有向
上事也無寒來破衲蒙頭坐醒後敲冰自煮茶。

拈云老祖叔恁麼道那管他孟八郎會不會此者
若非從那邊了事卻來者畔打野梩即疑狼尾續
貂裘便孤了真歇翁四轉提唱去也。

*** 福州鼓山為霖道霈禪師(青三十六鼓山賢嗣)

元宵小參天上
一輪月人間萬戶燈清光成一片瑞氣自騰騰不得
作境會不得作心會不得作心境俱忘會畢竟如何
我見燈明佛本光瑞如此。

拈云鼓山總為慈悲之故有此落艸之談。

*** 八閩松溪華嚴玄錫弘恩禪師(青三十七瀛山誾嗣)

小參撾鼓
請升堂鳴鐘說小參一等渾閒事顧視左右云吾今
不再三便下座。

拈云藥山打鐘陞堂眾纔集便下座華嚴恁麼提
唱可謂了他前人不了但冷眼覷來未免加霜雪
上。

華嚴女子出定頌女身入定男身出怪來鼻上而安
鼻老瞿曇沒骨脊事急教人走上壁咦也是開眼尿
席。

拈云一箇老婆子攪亂許多人且置至若世尊為
三界大師也來從中播土無怪乎被師伯捉敗秪
如師伯恁麼手腳又被詗上座捉敗還知麼開眼
尿席推巳度人。

華嚴儀像端伯黃居士贊云法王子三界尊堂堂坐
斷博山頂諸佛如來一口吞誅祖禰滅兒孫卻許這
驢能報恩咄。

拈云瞿曇大師在俗為金輪主出家為大法王華
嚴老伯在家為國王裔出世為法王子且道是同
是別若是同一人醇在光前裕後一人辣在誅祖
滅孫若是別則兩人俱為一尊貴還有人委悉得
麼知音獨許黃居士咄若作佛法商量未夢見在。

華嚴舉慈明示眾云一切賢聖皆以無為法而有差
別前是案山後是主山那箇是無為法良久云向下
文長付在來日師云那箇是無為法情知道不出華
嚴未免將下文續講一上去也聽取聽取。

拈云慈明為眾舉揚無為法不覺和註腳道破又
得華嚴與之翻抄遂使真空般若根塵不能埋沒
雖然秪如兩尊宿末句大有淆訛象林不好開口。

*** 端州鼎湖在犙弘贊禪師(青三十七瀛山誾嗣)

近士馬法雲問
無位真人常在面門出入未有面門時又在甚麼處
出入師曰斫卻頭來對你說士云便請和尚抽出活
人劍師震威一喝士直得面赤便拜下。

拈云秪者一喝莫道馬近士承當不及直饒從上
佛祖也照應不來若是詗上座倘在向道謝和尚
好喝老漢又將何打發。

鼎湖因僧問明眼人過後安身立命在何處師曰五
蘊山前撒手毘盧閣後翻身進云乞請直示學人師
曰待你踏倒鐵圍方向你道。

拈云者漢老老大大猶有閒工夫與人鬥百草。

*** 韶州日親山羅峰弘麗禪師(青三十七瀛山誾嗣)

結制上堂活
潑潑沒把握不知不覺動手運腳眾生際此不解安
居佛祖到此難出頭角今日親因其時節提起布袋
頭既抖擻又包括遇佛祖而教寒灰燄發遇眾生而
教六月霜落也不許鷂子鑽天也不許靈龜宿殼便
此兩重關管看你諸人無繩自縛莫道日親有殺無
活蓋為今日結制合閉這重樓閣若更窺門闞戶轉
見不堪入作苟是箇中人惺惺睡著無可穿鑿久立
珍重。

拈云直饒逼得蚯蚓化龍也是無風起浪。

日親評信心銘毫釐有差天地懸隔懸隔不懸隔有
差畢竟差毫釐天地齊拈卻管教時人不眼花。

拈云見有天地毫釐早巳眼花不少。

又評一心不生萬法無咎但恁麼讀莫轉腳好若下
箇切字便隔遠在。

拈云師叔恁麼語話大似釘椿搖櫓古人教人立
在轉處又作麼生詗上座不教人立轉處也不教
人莫轉腳免教反成相賺秪向云你且道畢竟喚
什麼作一心。

又評六塵不惡還同正覺有塵有覺不惡大惡說箇
還同豈非大錯。

拈云祖師不合分塵分覺日親不合重添註腳撿
點將來大錯小錯詗上座聻將錯就錯。

又評得失是非一時放卻你要放卻我便擔著兩人
齊來纔見祖師家活。

拈云是非得失擔之則有放之則無擔放一齊拋
卻盡好箇胡盧不好箇胡盧。

*** 金陵棲霞南菴弘依禪師(青三十七檀度密嗣)

僧問人人有箇
影子因甚麼踏不著師云誰。

拈云好箇誰畢竟誰為誰者賊詗上座不可學老
叔道也倘有問時但道舉足便相違。

棲霞晚參舉古德云五蘊山前一段空同門出入不
相逢無量劫來賃屋住到頭不識主人公師云既不
識主人公且道賃屋的是誰眾無語師代指露柱云
和尚問你。

拈云棲霞老漢秪要曲盡婆心為人不知自家鼻
孔被露柱勘破且置秪如同門出入是同什麼的
出入與阿那箇賃屋還有倜儻得明者麼如或不
明眼睛上三尺芒刺切忌切忌。

*** 金陵攝山竺菴大成禪師(青三十七天界盛嗣)

問僧如何是渠
今正是我僧云攝山今日入室師曰十方無壁落四
面亦無門你向甚麼處入僧云歸堂去師曰這箇怎
當得。

拈云是伊聞道什麼處入即近前叉手尚欠仙陀
卻是待纔問著向云和尚鼻孔今日在學人手裏
要教者老漢火爐立地震動。

*** 杭州皋亭觀濤大奇禪師(青三十七天界盛嗣)

晚參當明中有
暗勿以暗相遇當暗中有明勿以明相睹明暗各相
對比如前後步石頭大師在汝等髑髏內橫出豎入
見汝等諸人不識騎山門歸南岳山去了秪留得箇
末後句子今夜不免舉似良久云謹白參玄人光陰
莫虛度。

拈云秪道箇在汝等髑髏內橫出豎入便把明暗
交加一時裂破可謂真得先人接人辣手矣雖然
還知崇先老叔被詗上座捉敗處麼騎山門歸南
岳便恁麼去動著三十棒。

皋亭上堂寒汀饑鴈集雪嶺冷猿啼斷臂求心者空
階立未回既是覓心了不可得因甚又道以心傳心
者裏道得箇出身句普通年間事秪在目前其或未
然去去西天路迢迢十萬餘。

拈云有人道得出身句普通年間事可殺淆訛昨
宵雨今朝晴一隻斑鳩相對鳴我要問皋亭因甚
疑怪驚。

皋亭上堂眼若不睡諸夢自除心若不異萬法一如
者裏見得祖師可以騎猛虎入蟻穴趁毒龍上蜂鬚
更或擬議前是三門後是佛殿有甚麼障礙諸人拍
禪床一下曰惺惺著。

拈云皋亭和尚老老大大惺惺作夢驚動泥牛失
笑帶累祖師叩齒詗上座即今瞌睡著忙不管得
你後是佛殿前是三門多少障礙諸人事因叮囑
起展轉見淆訛。

皋亭晚參諸方三等接人皋亭者裏原無階級你若
是箇橫行闊步底處處可以放捨身命擬向前廊後
廡東窺西窺直饒你見處親切也秪是向外馳求如
何道箇接手句。

拈云老上座今日被堂頭絆倒也還知皋亭和尚
落水為人麼全身在波瀾之內。

皋亭上堂漠漠水田白鷺陰陰夏木黃鸝無位真人
面目可憐處處逢渠者裏若不千眼頓開東家作馬
西家作驢。

拈云咦到者裏說箇千眼頓開閻浮提早巳千年
錯過皋亭非不苦口叮嚀爭奈認著依然還不是。

皋亭小參雪峰三登投子九上洞山資福望見剎竿
便回去走殺天下人不離家舍坐殺天下人常在途
中山僧當時若見總與三十棒不見道雲雷相送。

拈云古人承當箇事或失於過當打盡如許多之
遶翻覆依前秪是伊或失於輕便如纔睹卵亟謂
時夜宜無怪乎三十棒相送秪是我老叔即今也
好親敬三十棒何故口是禍門。

*** 楊州石塔梅逢大忍禪師(青三十七天界盛嗣)

晚參眾纔集師
撫几云慚愧便歸方丈。

拈云慚愧二字切忌道著道著則從上佛祖以及
現在天下老和尚莫不一時冰消瓦解即石塔亦
坐蕭何制律甲裏求免脫不得好似塗毒鼓受撾
有兩耳朵者皆即立喪命根于聞處唯有嶺南詗
上座聞之得大快活且道有甚過人處聻不見道
爭怪得恁麼頑賴。

*** 吉州青原無可弘智禪師(青三十七天界盛嗣)

陞座良久曰且
喜一眾默然。

拈云秪者默然靈山何似今日也雖然當時一眾
見此老良久即便散去不唯箇箇仙陀亦免得互
相鈍置。

*** 杭州白巖位中淨符禪師(青三十七寶壽方嗣)

六祖因風颺剎
幡二僧對論風動幡動不決祖曰不是風旛動仁者
心動耳頌忍俊不禁處傾腸說向伊一言剛始出駟
馬便難追噫卻悔從前多管事如今閒惹是和非。

拈云大小祖師開口便談是談非引得後來一隊
漢盡向者葛藤窠絆倒白巖忍俊不禁欲與之扶
豎爭奈是拚命喫河豚未免為詗上座吐舌。

白巖那吒太子析肉還母析骨還父然後現人身為
父母說法頌雲消後夜雨歇中天桂輪流影落長川
仙彩筆端收不得數聲黃鳥更悠然。

拈云詗道者午夢方回忽值有舉那吒公案以問
那吒既將骨肉析還未審他父母收向何處安著
又後來所現底身從什麼處得來道者曰吾適巳
夢破不好更與你葛藤你可往問白巖和尚進云
豈無方便道者乃拈白巖頌子塞之雖然頌則塞
矣秪是不合教人向輪影鳥聲中卜度。

白巖僧問雲門不是目前機亦非目前事時如何門
云倒一說頌倒一說超途轍靈春不挂枯椿雪無端
露柱兮生狂帶累崑崙兮喫跌別別碧眼黃頭猶未
徹。

拈云雲門倒一說情知伊未徹白巖恁麼頌且道
徹也未瑞塔如今要與二尊宿相見又作麼生別
別嘉州大像夢蝴蝶。

*** 信州博山粟如弘瀚禪師(青三十七博山奉嗣)

小參萬法歸一
一歸何處心佛既非將甚憑據堪憐有口不能說無
家誰地去喝一喝云杓卜聽虛聲熟睡饒譫語。

拈云能仁當時說到無家誰地去喝一喝便休不
但疑殺天下人亦令青州布衫添得十分光彩(能仁寺)。

*** 信州瀛山雲岫成巒禪師(青三十七瀛山誾嗣)

僧問如何是佛
祖家風師云拄杖子早巳向汝道了。

拈云若不是體會無情說法便類時流瞎打一棒
又何處更有瀛山。

*** 菘江青龍百愚淨斯禪師(青三十七弁山雪嗣)

青原參六祖首
問當何所務即得不落階級祖曰汝曾作什麼來曰
聖諦亦不為祖曰落何階級曰聖諦尚不為何階級
之有祖深器之遂命首眾頌云跣足披簑度別岑相
逢切忌話威音掀翻麟閣勳勞泯擊碎菱花影象沉
靄靄寒雲籠岳頂團團皓月蕩波心金牛不喫凡間
草曉入滄溟無處尋。

拈云青原七祖無端納缺口口談空行在有中前
則聖諦不為後乃為人首眾若我作曹溪決然不
深器如今既往不咎秪是青龍老漢又不合巧將
人牛雙泯功位俱隱為比況引得何許人更向尊
貴邊亂卜度。

*** 越州顯聖天愚淨寶禪師(青三十七東山澓嗣)

玄沙示眾諸方
老宿盡道接物利生秪如三種病人來汝作麼生接
患盲者拈槌豎拂他又不見患聾者語言三昧他又
不聞患啞者教伊說又說不得若接不得佛法無靈
驗時有僧出曰三種病人還許學人商量否沙曰許
汝作麼生商量其僧珍重便出沙曰不是不是羅漢
曰桂琛現有眼耳口和尚作麼生接沙曰慚愧便歸
方丈頌云盲聾喑啞風流瀟灑泄漏天機之乎也者。

拈云大小顯聖替三種病人放憨錯過他家父子
若在指月門下總與一款具呈玄沙大似學究談
兵決勝於掌握及大陣當前便不妨難禦當時見
道某甲現有眼耳口即拽住問伊既現有眼見箇
什麼現有耳聞箇什麼現有口開口即便錯待纔
擬議即痛棒打出羅漢雖善轉鎗頭爭奈依然敗
缺既自非客作賤人何處更容求接三尊宿被詗
上座勘過了也還有能為作主者麼咄莫教漏洩
天機。

*** 杭州普明石照淨曄禪師(青三十七東山澓嗣)

維摩居士示疾
毘耶離城因三十二菩薩問疾各說不二法門至文
殊曰我於一切法無言無說無示無識離諸問答是
為入不二法門於是文殊卻問維摩曰我等各自說
巳云何是仁者所說不二法門時維摩默然文殊讚
曰乃至無有語言文字是為真入不二法門師云維
摩洗腳抱橋文殊葛藤遍地總是落二落三與不二
法門絕無交涉諸禪德且道如何是不二法門逢人
切莫錯舉。

拈云者裏有四十棒二十棒先打二大士不合將
語默玄路提唱不二法門賺亂古今何許知識十
棒要打普明不合發起諍端令人理論不息餘十
棒若有箇漢舉著不二法門急打出去詗上座恁
麼批判也好箇險。

*** 廣胤木菴弘標禪師(青三十七檀度密嗣)

乳源和尚上堂
西來的的意不妨難道眾中莫有道得者麼出來試
道看時有僧出禮拜源劈脊便打曰是什麼時節出
頭來便歸方丈師云者僧若是箇漢待伊纔拈棒便
好接住送一送云和尚也須自領一半始得管教者
老漢一場懡㦬。

拈云可笑廣胤無辜苦苦替人分棒當時者僧倘
似龍牙縱挨了屈棒也恰好道打即任打要且無
西來意豈不令乳源慚惶無地。

*** 三楚義山且拙淨訥禪師(青三十七弁山雪嗣)

趙州因一秀才
問佛不違眾生願是否州曰是曰某甲就和尚乞取
手中拄杖得否州曰君子不奪人所好曰某甲非君
子州曰老僧亦非佛師云趙州古佛與奪自由自非
過量人未免向是非窠裏走。

拈云盡謂趙州天下人不奈何及被秀才把箇是
非圈置前便跳不出累延義山老漢也洗沾著不
脫。

*** 瑞州洞山元潔淨瑩禪師(青三十七弁山雪嗣)

南泉問良欽空
劫中還有佛否欽曰有泉曰是阿誰欽曰是良欽泉
曰居何國土欽無語師代欽轉身便行。

拈云洞山代轉身便行將謂藏身處沒蹤跡不知
欽公無語正是佛身充滿於法界咄動著三十棒。

*** 淮陰潛菴玉笈弘乾禪師(青三十七檀度密嗣)

魯祖尋常見僧
來便面壁南泉聞曰我尋常與師僧道向佛未出世
時會取尚不得一箇半箇他漝麼驢年去頌云池陽
腦後三斤鐵王老眉峰一段鋼鑄就一枝無孔笛閒
吹月下引鸞凰。

拈云鎔二尊宿腦眉為一無孔鐵笛作手固讓潛
菴看來總不外欲寫衷腸箇事如今且束挂春園
免引胡蝶作夢。

*** 吉州青原笑峰大然禪師(青三十七天界盛嗣)

世尊一日陞座
大眾集定文殊白椎曰諦觀法王法法王法如是世
尊便下座頌云紫宸朝罷綴鵷班丹鳳樓前駐馬看
惟有終南山色在晴明依舊滿長安。

拈云世尊待要款曲與大眾舉揚箇事無端被童
子心急一椎擊斷故不巳忍默休去以致後來師
德總亂攢龜打瓦甚而將自家熟境形容即如笑
峰和尚是也雖然且問伊終南山色在畢竟作麼
生說在底消息咄不許向陰晴裏著倒。