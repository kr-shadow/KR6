#+TITLE: 大方廣寶篋經-劉宋-求那跋陀羅
#+DATE: 2016-06-11 12:28:35
#+SOURCE: github.com/kanripo/KR6i0063 master e98ba015                


No. 462 [No. 461]
《大方廣寶篋經》卷上

宋天竺三藏求那跋陀羅譯

如是我聞：

一時佛在舍衛國祇陀林給孤窮
精舍，與大比丘僧千二百五十人俱，菩薩五
千。爾時世尊住迦利羅華園場上，菩薩、聲聞
大眾圍遶而演說法。

爾時文殊師利童子，與
五百菩薩、釋、梵、護世恭敬圍遶，往世尊所。
至已頂禮佛足，遶七匝已，却坐一面；及菩
薩眷屬亦坐一面。爾時文殊師利童子白世
尊言：「今日如來為說何法？隨次續說，勿令斷
絕。」

時大德須菩提語文殊師利：「世尊先為聲
聞說法。文殊師利！我今請汝說菩薩法。」

於
時文殊師利童子語須菩提：「大德！今用菩薩
法為？大德須菩提！一切聲聞及與緣覺，非菩
薩法器。」

須菩提言：「文殊師利！唯願演說，諸
器眾生自當聽受。」

文殊師利童子報言：「大德
須菩提！汝今能知是佛法器及非器耶？」

須菩
提言：「文殊師利！我等聲聞因他聲解，豈能得
知是佛法器及非器乎？文殊師利！我請汝說
是佛法器、非佛法器。」

文殊師利言：「大德須菩
提！諸入正位皆是非器，已為法界所繫持故。
若觀法界而不捨放一切眾生，不墮正位、不
共結住，如是等人是佛法器。復次大德須菩
提！若到學法、無學法界為所縛者，捨一切
眾生焦然結縛，心生疲倦怖畏三界，乃至一
念不樂住結，是等名為非佛法器。大德須菩
提！若有能盡未來際劫，發大莊嚴不怖不
畏，行三界行不為三垢之所染污，於生死中
起園觀想，欲樂諸有不集有行，如是等人名
佛法器。復次大德須菩提！若無欲染示現染
欲，非為瞋惱示現有瞋，不為癡覆示現有
癡，除斷結使現住三界，導引眾生無有自
高，荷擔重任一切眾生，能令無上三寶種性，
具足不斷住三昧門，如是等人名佛法器。」

大德須菩提語文殊師利：「法性是一如一實
際，云何分別說器非器？」

文殊師利言：「大德
須菩提！譬如陶家以一種泥造種種器，一火
所熟，或作油器蘇器蜜器，或盛不淨，然是泥
性無有差別，火然亦爾無有差別。如是如是，大德須菩提！於一法性一如一實際，隨
其業行器有差別：蘇油器者喻聲聞、緣覺，彼
蜜器者喻諸菩薩，不淨器喻小凡夫。」

須菩
提言：「文殊師利！頗有是器說名非器，非器為
器？」

文殊師利言：「有。」

須菩提言：「何者是也？」

文
殊師利言：「大德須菩提！一切結使名為非器，
一切結習名為非器；是名非器，是亦說名為
佛法器。若斷一切諸煩惱者，如是之器非佛
法器。」

須菩提言：「所言器者，為何所盛？」

文殊
師利言：「無盛為盛。若所盛不漏，知是完器；
若所盛漏失，知是破器。大德須菩提！猶如虛
空是諸藥木叢林之器，然非是器。如是，大德須菩提！菩薩亦爾，是佛法器，然非是器。
大德須菩提！猶如從地出生諸樹，以空器
故得有增長。如是，大德須菩提！菩薩從諸善
心出生，為般若波羅蜜器之所增長。」

須菩提
言：「而是菩薩何所增長？」

文殊師利言：「如虛空
增長，菩薩增長亦復如是，而是菩薩無有增
長亦無退減。何以故？不增結使、不退佛法。」

須
菩提言：「文殊師利！佛法、結使有何差別？」

文殊
師利言：「大德須菩提！如須彌山王，光所照處
悉同一色，所謂金色。如是，須菩提！般若光照，
一切結使悉同一色，謂佛法色。是故，須菩提！
佛法、結使以般若慧觀，等無差別。是故，大德
須菩提！一切諸法皆是佛法。」

須菩提言：「文殊
師利！以何緣故一切諸法皆是佛法？」

文殊答
言：「如佛智所覺。」

又問：「云何如佛智所覺？」

文
殊答言：「如汝初始，後亦如是，不離如故，是以
說言如佛智所覺。」

又問：「所言初後，云何初
後？」

文殊答言：「初空後寂，故名初後。」

須菩提
言：「空之與寂有何差別？」

文殊師利言：「大德須
菩提！於意云何？如生金與熟金，有何差別？」

答言：「以言說故而有差別。」

文殊師利言：「如是，
大德須菩提！以言說故言空言寂。若有智
者，不著文字、不執文字。」

須菩提言：「文殊師
利！凡夫、智者有何別相？」

文殊師利言：「大德須
菩提！如佛所說，以業相故名為凡夫，以業相
故名為智者。」

須菩提言：「文殊師利！業有何
相？」

文殊師利言：「因緣為相，隨其所行有差
別名，若無所行則無別名。凡夫有行、有差別
名，慧者無行、無差別名，有無中間名為聖行。
然此聖行，於諸凡夫名為非行。」

又問：「文殊師
利！所言聖者為何謂也？」

文殊答言：「同入無
著無諍句故。」

又問：「文殊師利！頗有諸法亦
入無著無諍句不？」

文殊言：「有。大德須菩提！」

須
菩提言：「何者是也？」

答言：「須菩提！一切眾
流入大海已為一醎味。如是，須菩提！一切諸
法皆悉入於無著無諍同為一味，謂解脫味。」

須菩提言：「解脫何事，說名解脫？」

文殊師利言：
「大德須菩提！以何因緣故，或有縛者、或有無
縛？」

須菩提言：「無智故縛。」

文殊師利言：「如
是，斷無智故，名為解脫。」

須菩提言：「諸法平等，
云何說智及與無智？」

文殊師利言：「如春熱
時名為熱水，如冬降寒名為冷水，然其水
性無有差別。如是，須菩提！不正思惟煩惱所
熱名為無智，若正思惟名曰為智。然其此中
無有士夫名智無智。」

須菩提言：「文殊師利！此
義難覺。」

文殊師利言：「大德須菩提！行二行故。」

須菩提言：「是義難見。」

文殊師利言：「無慧眼
故。」

須菩提言：「此義難入。」

文殊師利言：「不
得底故。」

須菩提言：「此義難知。」

文殊師利言：
「增上慢故。」

須菩提言：「此義難覺。」

文殊師利言：
「捨離覺故。」

須菩提言：「此義難脫。」

文殊師利言：
「樂樔窟故。」

須菩提言：「此義難思」

文殊師
利言：「是中無相行故。」

須菩提言：「此義難覺
難觀。」

文殊師利言：「是中無言說故。」

須菩提
言：「此義叵得。」

文殊師利言：「是中乃至無少
義故。」

須菩提言：「此義乃是智者所解。」

文殊
師利言：「解自心如故。」

「文殊師利！如來所說
謂利非利。何故世尊說如是句？」

文殊師利言：
「大德須菩提！所言利者，名不可得。於是事中
欲有所得，是利名非利。大德須菩提！又復
利者，名為寂靜。是中若起身心之行，是利名
非利。是故如來說利非利。」

須菩提言：「如佛
所說一切法非法。此何謂也？」

文殊師利言：
「大德須菩提！如佛所說，能知我法如筏喻者，
法尚應捨況復非法。若法應捨，則不名法、不
名非法。」

須菩提言：「文殊師利！如來佛法可
非法耶？」

文殊師利言：「大德須菩提！如來佛
法無有決定，若無決定則不應說是法、非法，
是故佛說一切法非法。」

須菩提言：「希有文殊
師利！新行菩薩聞如是說而不驚怖。」

文殊師
利言：「汝意云何？師子王子聞師子吼，有驚怖
不？如鴈王子行虛空中，畏墮空不？」

須菩提
言：「不也。文殊師利！」

文殊師利言：「如是，須菩
提！若有如來種性菩薩，去至如中從如出生，
聞一切法、一切音聲，一切所說而不驚畏。大
德須菩提！凡有畏者，於何而畏？」

須菩提言：
「若以我見為實有者，是則有畏。」

文殊師利言：
「菩薩解知了我見故，於一切法、一切音聲、一
切所說，不生驚畏。」

須菩提言：「文殊師利！若
其菩薩知解我見，何不得果？」

文殊師利言：
「無有菩薩得證果者。菩薩之人唯觀察知，
為趣佛智不取果證。菩薩常於一切眾生修
行大悲，雖知我見不墮證果。」

須菩提言：「而
是菩薩善巧方便，雖知我見而不取果？」

文殊
師利言：「如是，大德！若有菩薩為智方便界所
攝者，而是菩薩雖知我見而不取果。大德須
菩提！如大力士執持利刀斬娑羅樹，雖斷猶
住不即墮落。如是，須菩提！菩薩若於一切眾
生有大慈悲、大方便智，雖知我見而不證果。
大德須菩提！或時天降大潤澤雨，是娑羅樹
即便還生，生葉華果利益眾生。如是，須菩
提！菩薩若為大慈大悲之所潤洽，菩薩智界
還生三界，示現受於種性生死，為諸眾生作
大利益。大德須菩提！設有大風吹是娑羅
樹，觚枝莖果便墮于地。如是，大德須菩提！
是諸菩薩為大智慧猛風吹，墮道場上畢竟
永滅。」

爾時世尊讚文殊師利：「善哉善哉！
善說菩薩智方便界，大慈大悲相應說法。文
殊師利！聽吾說喻。如大龍王生於是心，興起
大雲遍是雲中，雨熱霹靂至處皆燒；復雨大
雨為生長故。如是，文殊師利！方便菩薩起大
智慧及方便雲，現行一切諸凡夫事教化凡
夫，現行聖行調伏眾生。

「文殊師利！如大香
樹根香，有異莖香、葉香、華香、果香，各各別異。
如是，文殊師利！菩薩所有智慧香身亦復如
是，隨諸眾生所應聞解出相應法香，然大
悲根而不移動。

「文殊師利！如毘楞伽摩尼寶
珠在帝釋頸，悉遍普照三十三天，以珠力故
一切所有皆悉照現；然此寶珠無有憶想。如
是，文殊師利！淨寶珠者喻菩薩智性現一切
事，而是菩薩無一切想。

「文殊師利！如如意
珠能滿一切眾生所願，然是寶珠無有憶想。
如是，文殊師利，菩薩所有淨意寶珠，能滿
一切眾生所願，於一切處無有憶想。

「文殊師
利！如因虛空火得熾然，因空下雨，而是虛空
無有寒熱。如是，文殊師利！方便菩薩住在三
界，行寂涅槃不為結熱，在佛法中無所染著，
二俱利益。

「文殊師利！如因虛空出生毒樹亦
生藥樹，然是虛空不為毒害、非藥除淨。如是，
文殊師利！若有智慧方便菩薩，五陰之身猶
如毒樹，信等五根如彼藥樹，非陰結染、非根
淨結，二俱有利。

「文殊師利！如漉水筩，若暫
一塞水則不漏，若復暫放其水便漏。如是，文
殊師利！若有智慧方便菩薩，住於三昧成就
大通不著諸界，若暫起定現漏諸界，隨其所
應而演說法。

「文殊師利！如極好鳥善護氄
者不自惜身。如是，文殊師利！住大悲菩薩，
善護眾生不自惜身。

「文殊師利！如師子獸
王無所畏懼，唯除猛火。如是，文殊師利，方
便菩薩不畏一切，唯除聲聞、緣覺解脫。

「文殊
師利！如伊羅寧龍象是畜生道，能現一切諸
莊嚴事，由是帝釋福德力故。如是，文殊師利！
菩薩乃能作於畜生現法莊嚴，隨所應度而
化度之。

「文殊師利！如火燧出火、寶珠出火，二
俱能燒。如是，文殊師利！若有菩薩始初發心，
乃至道場最後之心，二俱能燒一切眾生一
切結使。

「文殊師利！猶如諸樹有種種色、種種
香、種種果，皆因四大而得生長。如是，文殊師
利！菩薩以種種門集諸善根，一切皆攝在菩
提心，迴向菩提以為增長。

「文殊師利！如轉
輪王輪寶若去，四兵皆從。如是，文殊師利！菩
薩方便智波羅蜜隨所至處，所有一切助菩
提法皆悉隨從。

「文殊師利！猶如迦陵頻伽鳥
王卵中鳥子，其􂆒未現便出迦陵頻伽妙
聲。如是，文殊師利！佛法卵中諸菩薩等，未
壞我見、未出三界，然能演出佛法妙音，謂空、
無想、無作行音。

「文殊師利！如迦陵頻伽至
孔雀群終不鳴呼，還至迦陵頻伽鳥中乃復
鳴呼。如是，文殊師利！菩薩若至一切聲聞、緣
覺眾中，終不演說不可思議諸佛之法，至菩
薩眾爾乃演說。

「文殊師利！如旋嵐大風，閻浮
界內樹木諸山無能當者。如是，文殊師利！菩
薩演說不可思議諸佛法時，學及無學聲
聞、緣覺，除佛護持不能信解，若信解者是佛
護持。

「文殊師利！猶如日宮所出光明，淨穢
等照，無有增減、無能呵者。如是，文殊師利！方
便菩薩放智光明，雖與一切凡夫共，俱不為
所壞，與聲聞緣覺俱，不為所染，無有能呵
菩薩方便智慧光者。

「文殊師利！如波利質多
拘毘陀羅樹，若葉落時，三十三天歡喜踊躍，
作如是言：『是樹不久當生華果。』如是，文殊師
利！若有菩薩能一切捨，是時諸佛皆大歡喜，
而是菩薩不久當與一切眾生生法華法果。

「文殊師利！如調弱樹，隨風動轉不畏摧折。如
是，文殊師利！菩薩善能隨順眾生，則不畏墮
一切聲聞、緣覺地中。

「文殊師利！猶如水流順
下而去。如是，文殊師利！無慢菩薩亦復如
是，流趣順向於一切智。

「文殊師利！猶如大
海，始初安時其處最卑，然後眾流悉皆歸之。
如是，文殊師利！菩薩除滅憍慢貢高，然後佛
法悉流歸之。

「文殊師利！如金剛珠，能破一切
諸餘眾寶，而此寶珠無能壞者。如是，文殊師
利！方便菩薩調伏，一切聲聞、緣覺而不墮
中。

「文殊師利！如曼陀羅華，無風之時香氣普
遍滿一由旬。如是，文殊師利！方便菩薩無聖
慧根，慈香普遍一切眾生。

「文殊師利！如曼
陀羅華，有嗅香者一切病愈無諸苦患。如是，
文殊師利！大慈大悲諸菩薩等若有隨喜，一
切結病悉皆除滅無有逼惱。

「文殊師利！如佛
出世，優曇鉢華則便出現。如是，文殊師利！有
菩薩出世，諸佛法華皆悉出現。

「文殊師利！
如阿那婆達多大龍王雨遍閻浮提。如是，文
殊師利！菩薩如是，以大法雨等心普潤一切
眾生。

「文殊師利！如彼阿那婆達多池，流出
四河滿於大海。如是，文殊師利！諸菩薩等，
以四攝法流注充滿一切智海。

「文殊師利！由
有大海，閻浮提人有諸珍寶。如是，文殊師利！
由菩薩故，令諸聲聞、緣覺充足解脫法寶。

「文
殊師利！一切諸色皆依四大。如是，文殊師利！
菩薩所有一切諸法，為諸眾生住解脫依。

「文
殊師利！如山險處生大藥樹，不能利益諸多
人眾。如是，文殊師利！若從聲聞法調伏者，不
能利益一切眾生。

「文殊師利！如大城中生大
藥樹利益多人。如是，文殊師利！菩薩從於大
慈大悲中出生已，不捨一切智寶之心，能多
利益一切眾生。

「文殊師利！如暴雨水勢不久
流。如是，文殊師利！聲聞說法勢不久住。

「文
殊師利！如春水流便得經久。如是，文殊師利！
菩薩說法得久住世。

「文殊師利！如雪山樹，雖
復斫截不久還生。如是，文殊師利！如來施作
諸佛事已便入涅槃，三寶之種而不斷絕。」

爾
時大德須菩提白佛言：「希有世尊！今乃演說
菩薩所有無量無邊諸法功德、真實功德。世
尊！倍復希有。菩薩聞是真實功德無喜無高。」

佛言：「須菩提！諸菩薩根本自淨故，聞諸功德
不喜不高。」

須菩提言：「世尊！云何菩薩根本
自淨？」

佛言：「須菩提！無我根淨、無眾生根淨、
無命根淨、無丈夫根淨、無人根淨、無身見根
淨、無無明有愛根淨、無我我所根淨。」

須菩
提言：「世尊！何謂為淨？」

佛言：「須菩提！無縛無
解，是名為淨。無生無滅、無去無來，是名為淨。
無妄想、無分別，無高無下，無作無不作，無
闇無明，無惱無不惱，無縛無解，無生死無涅
槃，是名為淨。」

須菩提言：「世尊！若無生死、無
涅槃者，云何名淨？」

佛言：「須菩提！是淨無憶想
生死及與涅槃，亦無染著。須菩提！猶如有言
淨於虛空，實無所除令虛空淨。如是，須菩提！
所言淨者，實無有法名之為淨。若有聞是而
不驚怖，名之為淨。須菩提！汝今淨不？」

須菩提
言：「世尊！我淨，以無垢故。」

佛言：「須菩提！若無
有垢，為何所淨？」

須菩提言：「世尊！法性清淨我
已知之。」

佛言：「須菩提！汝今能知法界性耶？」

須菩提言：「世尊！若離法界有餘法者可知
法界，無有法界能知法界。」

佛語須菩提：「無
有一法離於法界，誰知法界？」時須菩提默然
不答。

爾時文殊師利語須菩提：「大德！汝今
何故不答如來？」

須菩提言：「以我本不發阿
耨多羅三藐三菩提心故。何以故？以我本不
修習無盡無礙辯故。如是無盡無礙辯者是
菩薩有，有礙有盡是聲聞有。」

文殊師利語須
菩提：「是法界中有障有礙耶？」

須菩提言：「是
法界中無障無礙，無障無礙是法界相。」

文殊
師利言：「大德！若其法界無障無礙，汝今何
故說時有礙？」

須菩提言：「文殊師利！我已證
斷，故辯有礙。若知法界而不證者，則辯無礙。」

文殊師利言：「大德須菩提！法界之中有可
斷耶？」

須菩提言：「文殊師利！而是法界無能
斷者，一切法門悉法界故。」

文殊師利言：「若
一切法悉是法界，汝何故說『我證於斷』？」

須菩
提言：「聲聞境界有限齊故，說時有斷；佛之境
界無限量故，說無礙無滯。」

文殊師利言：「法界
有生耶？」

須菩提言：「是法界者無有境界，滅
諸境界是名法界。」

文殊師利言：「大德須菩
提！若無境界、滅諸境界，汝今何故無境界中
說法界也？何故說有種種境界？」

須菩提言：
「我先不言，有礙有滯是聲聞辯，無礙無滯是
菩薩辯也。」

文殊師利言：「大德須菩提！汝今不
得無礙辯耶？」

「如是。文殊師利！我得是辯。」

文
殊師利言：「得無礙辯，何故默然？」

須菩提言：
「不知一切眾生根故辯有滯礙，知入一切諸
眾生根是菩薩辯，是故菩薩說時無礙。」

文殊
師利言：「大德須菩提！汝知法界、得證辯時，是
知境界有礙相耶？」

「不也。文殊師利！是智境界
是無礙相，非是礙相。」

文殊師利言：「若智境界
無有礙相，汝何不說而默然乎？」

是時須菩提語大德舍利弗：「佛常稱為智慧第一。汝
今可問，彼當答汝。」

舍利弗言：「汝今可說。我欲
從汝及文殊師利聽聞於法。」

須菩提言：「我今
不說。何以故？我曾見是文殊師利遊諸佛土，
百千萬億佛前說法，令諸聲聞悉皆默然。我
今何能於文殊師利前敢有所說？大德舍利
弗！東方有國名曰端嚴，彼中有佛，號曰光
相如來、應、正遍覺，今現說法。有大聲聞名曰
智燈，智慧第一。時彼如來入於寂定，是智
燈大聲聞即至梵世，以大音聲而演說法，聲
遍三千大千世界。我隨文殊至彼世界，及
無量菩薩百千天子侍從文殊，為聽法故。時
文殊師利住光音天發大音聲，遍聞三千大
千世界。

「時彼智燈大聲聞，聞如是大聲不能
堪忍，從上墜落，其心驚怖身毛皆竪，即便往
詣光相佛所。到已頂禮佛足，遶三匝已，合
掌向佛問於是事：『世尊！誰作如是可畏音聲？
我聞是音不能堪忍，從上墜下，如旋嵐風吹
於小鳥。』時彼佛告智燈比丘：『有不退菩薩，
名文殊師利，現大神通來至此土，為欲見我
供養恭敬尊重讚歎。住光音天發大音聲，是
聲遍三千大千佛之世界，一切魔宮皆悉隱
蔽。』時智燈聲聞白光相佛：『願欲見是文殊師
利大善丈夫。』于時彼佛光相如來，即為文
殊師利現相，令文殊師利與菩薩眾、諸天眷
屬來至佛所。到已頂禮佛足右遶三匝，化
作蓮華師子座已却坐一面。

「時智燈大聲
聞問文殊師利：『汝為何利來至此土？』爾時
文殊師利童子語大德智燈：『我今為見光相
如來，禮敬親近問訊請法，故來至此。』智燈問
言：『文殊師利！云何名為清淨見佛？云何禮
佛？云何親近？云何問訊？云何請問？』文殊
師利言：『大德智燈！若見法淨，名見佛淨。若
身若心不低不仰，若不低仰正直而住，不動
不搖其心寂靜，行寂靜行，大德智燈！是名
禮佛。若不自觀亦不觀他，不觀佛、不觀法、不
觀僧，不觀難不觀易，不觀作不觀不作，一
體一身，一切佛身等入法身，見於自身同入
法性，見如不見，無近無遠，大德智燈！是則名
為親近於佛。若如來所為修行問非不修行，
不見有法不修行者，見自及法入於修行，所
問心定無有散亂，問者問處及問訊法俱不
可得、無所貪著，於三世中求不可得，如是
三場清淨問訊，大德智燈！是則名為問訊於
佛。若往來問答不求覓過，隨順所問如來印
可，大眾歡喜不嫉他問；有所問時，令無量眾生起莊嚴道乃至道場，大德智燈！是則
名為請問於佛。』

「時光相如來讚文殊師利：
『善哉善哉！文殊師利！應當如是見於如來，
應如是禮，如是親近，如是問訊，如是請問。』

「爾時文殊師利童子問智燈比丘：『大德智燈！
云何見佛？云何禮佛？云何親近？云何問
訊？云何請問？』智燈答云：『文殊師利！如汝所
問，非我境界。我隨音聲從他而聞，如是所
說。』文殊師利言：『大德智燈！若不解是，汝
云何得心解脫耶？』智燈答言：『因聖諦故心
得解脫。』文殊師利言：『云何名聖諦？』智燈答
言：『獨修無侶名為聖諦。』又復問言：『若獨修
無侶名為聖諦，云何見平等心得聖解脫？』答
言：『文殊！我依世諦說，非第一義。』又問：『是世
諦者入第一義不？』答言：『文殊！若不入中，非第
一義。』又問：『智燈！汝云何言依世諦說非第
一義？若其世諦入第一義，即是一諦，謂第一
義。』時智燈言：『文殊師利！初行菩薩聞汝所
說則生驚畏。』文殊師利言：『大德智燈！汝亦
驚畏，況復初行！』智燈答言：『都無有能驚畏我
者。』文殊師利言：『大德！豈不怖畏生死心得解
脫也？』智燈言：『文殊師利！怖畏厭患，心得解
脫。』文殊師利言：『是故我說，大德智燈！本亦
怖畏況復初行。』智燈問言：『文殊師利！菩薩
云何而得解脫？』文殊答言：『不畏不厭，菩薩解
脫。』問言：『文殊！不畏不厭言得解脫，此義云
何？』文殊答言：『菩薩不畏百千萬億魔諸軍眾，
菩薩不厭為於一切生死眾生，菩薩不畏集
諸善根，菩薩不厭集智莊嚴，以是義故我作
是說，不畏不厭心得解脫。』

「爾時會中有諸天
子，以種種華散供文殊師利童子，如是歎
言：『若有住處見文殊師利，則為見佛；所說
法處，應起塔想。若有眾生聞是法者，當知是
人攝諸德已。』

「時文殊師利語智燈比丘：『佛
說大德智慧第一。是智慧者，為是有為？為是
無為？若是有為，是生滅三相；若是無為，則無
三相。』智燈答言：『修無為故，佛說名聖。』文殊
問言：『大德智燈！是無為者可修習不？』『不也。
文殊！』文殊又言：『云何大德說修無為名之
為聖？』時智燈大聲聞即便默然。

「爾時光相如
來告文殊師利：『可說法門，令諸會眾不退
無上正真之道。』文殊師利白言：『世尊！一切
諸法是寂靜門，一切言說是寂靜門；示寂靜
故。』

「時有菩薩名曰法勇，在會而坐，問文殊師
利：『如來所說及貪瞋癡，是寂靜門示寂靜耶？』
文殊答言：『善男子！是貪瞋癡從何所起？』答言：
『文殊！從妄想起。』文殊又問：『是妄想者為住
何處？』答言：『文殊！住於顛倒。』文殊問言：『是顛
倒者復住何處？』答言：『文殊！住不正思念。』
文殊又問：『不正思念為住何處？』答言：『文殊！住
我我所。』文殊又問：『我我所者為住何處？』答
言：『文殊！住於身見。』文殊又問：『是身見者為住
何處？』答言：『文殊！住於我見。』文殊又問：『是我見
者為住何處？』答言：『文殊！是我見者則無住
處。無處是我見處。何以故？而是我者，十方
推求了不可得，況復有處。』文殊又問：『善男
子！若法十方求不得者，為是何門？』答言：『文殊！
都無有門。』文殊又問：『善男子！而是寂靜頗有
門不？』答言：『文殊！是亦無門。善男子！以是義故，
我說諸法是寂靜門。一切言說是寂靜門，顯
示寂靜。』說是法時，八百菩薩逮得於忍。

「文
殊師利廣說法已，從坐而起，禮敬光相世尊
足已，出眾而去。

「是故，舍利弗！當知無有聲
聞菩薩能盡文殊師利辯者。我今何敢與文
殊師利有所論說？」

爾時大德須菩提語舍
利弗：「大德！復見文殊師利何等神變遊諸佛
國？」

舍利弗言：「大德須菩提！我昔曾與文殊
師利在於西方遊諸佛土。見有佛土大火災
起，於彼火中作蓮華網，文殊師利從中而
過。復見佛土火災充滿，文殊師利從中而
過，是火觸人，如以堅䩕䩕栴檀塗身、臥迦尸
衣，柔軟和適甚為快樂。復有佛土空無所
有，文殊師利化作梵宮，入於禪定從中而過。
復有佛土極為迮狹，其中眾生造諸惡業，
文殊師利從中而過，皆令休止而不為惡，成
覺慧慈——我當得成無上正道，為斷眾生貪瞋
癡故而演說法，令諸眾生得慈三昧，是名菩
薩成覺慧慈。

「大德須菩提！我於爾時曾見是
事。我又獨處曾作是念：『文殊師利所有神
通，與我神通等無有異。』文殊師利知我心已，
即便將我遊諸佛國，至火災土而語我言：『汝
以神力從是中過。』我時盡以神通之力滅是
火已，經七日夜我及文殊乃過此界。過已復
至第二三千大千火災世界，倍復廣大，在中
住已，文殊師利而語我言：『用誰神力過此世
界？』我時答言：『文殊師利！用汝神力過是世
界。』
《大方廣寶篋經》卷上



《大方廣寶篋經》卷中

宋天竺三藏求那跋陀羅譯

「爾時文殊師利童子繫心在前，以菩薩神
力，於一念頃作蓮華網遍覆火上，從中過已
便語我言：『大德舍利弗！於意云何？汝神力
勝？為我勝也？』我即答言：『文殊師利！金翅鳥
王飛速疾耶？為小鳥疾耶？』文殊師利還問
我言：『汝意云何？而是二鳥何者為疾？』我
時即答：『我之神力如彼小鳥，汝神力勝疾
殊特過金翅鳥。』文殊師利即語我言：『大德舍
利弗！汝獨處念：「文殊神力、我之神力等無
有異。」』我復答言：『不可為比。』文殊問言：『汝
云何知？』我即答言：『聲聞之人不斷習氣，是
故我本以不等為等。』文殊師利言：『善哉善哉！
如汝所言。舍利弗！乃往過世，於大海邊有二
仙住：一名欲法：二名梵與。是時欲法獲得
五通，是梵與仙以呪術力能遊空行。時彼
二人各以自力，度過大海還至住處。時梵與
仙作如是言：「欲法神力、我之神力等無有異。」
復更異時，從海此岸至於彼岸到羅叉渚，時
有羅叉出簫笛音。時梵與仙聞是聲已，從空
而墮失呪術力。時欲法仙愍梵與故，捉其右
臂將至住處。大德舍利弗！於意云何？是梵
與仙豈異人乎？勿作異觀，即汝身是；我即
是彼欲法仙人。舍利弗！汝於爾時亦以不等
為等，今亦復以不等為等。何以故？以偏見
故。』」

爾時舍利弗復語須菩提：「我又復念，與
文殊師利南方界分遊過百千諸佛土已，
有國名曰一切莊嚴，佛號寶大，我與文殊
師利俱到彼國。文殊師利既至彼已，而語我
言：『汝今見此佛土不也？所經諸國皆悉見
不？』我言：『見已。』復問我言：『是諸國中悉見
何事？』我時答言：『或見滿水，或見滿火，或見
空界，或見豐樂。』文殊復言：『汝云何見？』我時
答言：『若見滿水便言見水，若見滿火便言見
火，若見空界言見空界，若見豐樂言見豐
樂。』文殊師利言：『汝之所見境界如是。』我時
問言：『文殊師利！汝復云何見諸佛土？』文殊
答言：『虛空世界是諸佛世界。何以故？汝幻惑
故，見滿水、滿火、空界、豐樂。舍利弗！汝之所見
皆各不實，生滅相應。虛空世界不因緣有，其
性安住。如是，舍利弗！客塵煩惱污染於心，
然其心性終不可污。大德舍利弗！如恒沙劫
火災熾然，終不燒空。如是，舍利弗！一一眾
生恒河沙劫造作逆罪不善之業，然其心性
終不可污。舍利弗！若善男子、善女人能解
知是法界性淨，無覆蓋纏、無結垢行能惱心
者，是名無有蓋纏法門。若依此門，一切諸法
無能覆蓋，解一切法體性清淨，終無有法能
覆心者。』

「大德須菩提！文殊師利神通變化說
法如是。我見其為諸神通事，菩薩不達，況復
聲聞？」

爾時大德阿難復語舍利弗：「我亦曾見
文殊師利神通變化。大德舍利弗！昔於一時，
世尊在此舍衛國祇陀林中給孤窮精舍，與大
比丘僧八百人俱，諸菩薩眾萬二千人。是
時興大非時雲雨，經七日夜而不休止。諸
大德聲聞若得禪定及解脫者，若入禪定七
日不食；餘凡夫人及諸學人，五日絕食飢困
羸瘦，不能往覲見佛世尊禮敬供養。我時念
言：『是諸比丘甚為大苦，當往白佛。』我時便
往佛世尊所，頂禮佛足白言：『世尊！諸比丘
僧絕食五日極為羸瘦，不能從床而自起止。』
世尊告我：『阿難！汝今可以是事往語文殊師
利，彼當充足比丘僧食。』我承佛勅，往詣彼
文殊師利所住室中，到已具說如是之事。時
文殊師利為釋梵護世而演說法，即答我言：
『阿難！汝往敷座，若時已至便擊楗槌。』我從
文殊師利聞是語已，即便敷座住在一處，看
文殊師利何時出房。是文殊師利甫為釋梵
護世天王廣演說法，名曰分別一切身三昧，
不出於房。我作是念：『文殊師利將不令諸比
丘失食時？』

「文殊師利化作己身，為諸釋梵護
世說是分別一切身三昧；文殊師利亦即入
此分別一切身三昧已，從房而出，入舍衛大
城次第乞食。我時不見。魔王波旬作是念言：
『文殊師利師子吼已，入舍衛大城而行乞食。
我今當蔽舍衛城中諸婆羅門長者居士，無
入出者，不令施食。』爾時文殊師利童子隨所
至處，門戶悉閉無往來者。文殊師利即時觀
知，是魔波旬隱蔽諸人。『我今當作誠實言誓。』
爾時即作是志誠言：『我之所集一毛孔中所
有福慧，設恒河沙等諸佛世界滿中諸魔之
所無有。我此語實，魔蔽當去。令魔自身作居
士像，於四衢道諸巷陌中唱如是言：「當施文
殊！當施文殊！若施是者獲大果報。若施三千
大千世界其中所有一切眾生，給諸樂具百
千億歲，不如施此文殊師利一爪端許所生
福勝。」』

「文殊師利須臾之間立此誓已，爾時諸
天遍開城中一切門戶，令諸人眾皆趣文殊
師利童子。時魔波旬作居士像，於諸四衢街
巷陌中唱如是言：『當施文殊！當施文殊！若
施是者獲大果報。若施三千大千世界一切
眾生諸樂供具，經百千歲，不如施此文殊師
利一爪端許所生福勝。』時文殊師利以神
通力，令所持鉢受諸種種美妙飲食及餅果
等，不相和雜如別器盛。八百比丘、萬二千
菩薩所食之食在一鉢中，不見此鉢若減若滿。

「爾時文殊師利童子，於舍衛大城乞
食已足，出舍衛城，以鉢置地語魔波旬：『汝
為淨人，可持此鉢在前而去。』時魔波旬不
能舉鉢，生慚恥心，語文殊師利：『我今不能舉
此地鉢。』文殊師利語波旬言：『汝今成就大威
神力，云何不能舉地小鉢？』時魔波旬盡其
神力，不能舉鉢如毛分許，怪未曾有，語文殊
師利：『我之神力舉伊沙陀山置之手掌擲
虛空中，今不能舉如此小鉢一毛分許。』文殊
師利語波旬言：『若大眾生大人大力，彼所
持鉢非汝波旬所能擎舉。』是時文殊師利
童子即以一指持舉地鉢著波旬手，語波旬
言：『汝為淨人，持鉢前行。』時魔波旬盡力持
鉢在前而去。

「爾時自在天子與萬二千天子
侍從圍繞，來向文殊師利童子，頂禮其足，
右繞已畢，語波旬言：『汝非使人，何故持鉢
在他前行？』魔言：『天子！我今不堪與有力者
諍。』天子語言：『波旬！汝亦成就大威神力。』

「爾時波旬為文殊師利力所持故，答言：『天
子！愚癡之力是為魔力。慧明之力是菩薩
力。憍慢之力是為魔力，大智慧力是菩薩力；
諸邪見力是為魔力，空無相無作力是菩薩
力；諸顛倒力是為魔力，正真諦力是菩薩
力；我我所力是為魔力，大慈悲力是菩薩
力；貪瞋癡力是為魔力，三解脫力是菩薩
力；生死之力是為魔力，無生無滅無有諸行
無生忍力是菩薩力。』魔王波旬說是法時，於
天眾中五百天子發阿耨多羅三藐三菩
提心，千二百菩薩得無生法忍。

「時文殊師利
共魔波旬持此鉢食，置迦利羅華園中已，俱
出外去。我時不見文殊師利，乃至食時猶
不出房。我作是念：『文殊師利將不令諸比
丘僧眾失於日時？當往佛所具白是事。』即
至佛所，頂禮佛足，白言：『世尊！日時已至。文殊
師利猶不出房。』佛告我言：『阿難！汝不到此
迦利羅園而看之耶？』我白佛言：『大德世
尊！見一小鉢其食滿中。』佛告我言：『速打
揵槌集比丘僧。』我言：『世尊！比丘僧多，是一鉢
食當與誰耶？』佛語我言：『汝勿慮是。設使三
千大千世界所有一切諸眾生等，於百千歲
食此鉢食，猶不能盡。何以故？是文殊師利力
所持鉢，文殊師利有檀波羅蜜無量功德。』我
聞佛語，便打揵槌集比丘僧。時此鉢食不相
和雜，香美眾味取不可盡，充飽大眾鉢食不
減。

「時魔波旬欲惱文殊師利童子，即便化
作四千比丘，衣服弊壞威儀麁惡執持破鉢，
鼻眼角睞捲手脚跛，其形醜惡在下行坐，
以此鉢食復充足之。時魔波旬令化比丘人
人各食摩伽陀國十種之食，然此鉢食猶滿
不減，令諸守園作使之人賦食疲頓。

「時文
殊師利以神力持，令魔波旬所化比丘鉢食
不減，手口俱滿而不能咽，氣閉眼張悉皆躄
地。文殊師利語波旬言：『汝諸比丘何不更
食？』惡魔答言：『文殊師利！是諸比丘在地垂
死。汝將不以毒食與耶？』文殊師利語波旬言：
已盡毒人當有何毒？內有毒者則施人毒，內
無毒者不施人毒。波旬！所謂毒者名貪瞋
癡；善讚法中所調伏者，若與人毒無有是處。
又魔波旬！所謂毒者無明有愛、見我我所、見
無因緣、見於名色、見愛恚瞋、見我見眾生、
見諸蓋纏，計著諸陰，起種性慢，執著諸入，
常住三界繫著所依守護取捨，若來若去愛
著於身，堅著壽命，不淨思念愛樂染心，多起
諸過，違逆因緣，斷見常見，諂曲憍慢，妄想分
別，示現詐偽，執著樔窟，出沒卷舒驚畏於
空，於無想中生墮落想，於無作中生死畏
想，於無著處生起畏想，於出生死生起縛
想，於使流中不生度想，助菩提法生非法
想，於邪見中生正見想，於惡知識生善知識
想，違佛謗法輕慢眾僧，不捨憍慢增長諍訟，
實不實想不實實想，於欲樂中生功德想，於
有為中心生狂惑，於生死行不見其過，於涅
槃中生驚怖想。波旬！如是諸法於妙法中名
之為毒。佛正法中無如是事。

「『波旬！甘露法
者是名佛法，安隱法者是名佛法，無戲論法
是名佛法，無過惡法是名佛法，無結使法是
名佛法，出要之法是名佛法，無怖畏法是名
佛法，無分別法是名佛法，不執自他法是
名佛法，無譏呵法是名佛法，作舍、作依歸
依洲渚、作守護法是名佛法，調伏寂法是名
佛法，自淨無垢照明之法是名佛法，正向正
趣法是名佛法，無諸妄想善調伏法是名佛
法，善教善導隨宜之法是名佛法，自說說他
法是名佛法，如法調伏諸外道法是名佛法，
降諸魔法是名佛法，斷生死流法是名佛法，
正念之法是名佛法，住念處故。正斷法是名
佛法，斷諸惡故。神足法是名佛法，觀身心
輕故。諸根法是名佛法，信為首故。諸力法
是名佛法，無能降伏故。諸覺法是名佛法，
次第覺故。正道法是名佛法，正流入故。三
昧法是名佛法，究竟寂靜故。智慧法是名佛
法，貫穿諸聖解脫法故。真諦法是名佛法，
無忿恚故。諸辯法是名佛法，法辭及義樂說
無滯故。明了無常苦無我法是名佛法，呵毀
一切諸有為故。空法是名佛法，降伏一切諸
外道故。寂靜法是名佛法，趣涅槃故。波羅
蜜法是名佛法，至彼岸故。方便法是名佛
法，善攝取故。慈法是名佛法，無過智故。悲法
是名佛法，無逼故。喜法是名佛法，滅不
憙故。捨法是名佛法，所作辦故。禪法是名
佛法，滅憍慢故。不斷三寶法是名佛法，發
菩提心故。一切安樂無苦惱法是名佛法，不
來諸有故。』

「說是法時，魔王所將五百天子
發阿耨多羅三藐三菩提心，而作是言：『世
尊！是所歎法，願令我等住是法中。』爾時世
尊即便微笑。大德阿難前白佛言：『大德世尊！
今何緣笑？』佛告阿難：『汝見波旬化比丘不？』阿
難白言：『見已。世尊！』佛言：『阿難！後五百歲法
欲滅時，當有如是惡形比丘，如是惡衣著
不齊故，如是下賤如是無智。何以故？後
世比丘重於結使，貪著利養多營眾事，捨
諸毘尼、越解脫戒、離白淨法，其所去來，重現
法利、不重後世，盲聾跛蹇，老謬無智，著
種種病，是等皆來於我法中出家受戒，以重
眷屬給使人故，不為重法。阿難！我所說法
如是正直、如是可愛。當于爾時，不見不聞
諸天憂慼，魔王波旬當大歡喜無復憂慮。』

「我
時問佛：『何故魔王波旬歡喜而無憂慮？』佛告
阿難：『以彼惡人作魔業故，魔王波旬無所營
作。何以故？由彼比丘無正行故。若有比丘
勤加精進如救頭然，如是等人魔則求短。是
故阿難！應勤方便，未得令得、未解令解、未證
令證，降伏魔黨熾然佛法，護持正法作法供
養，莫作放逸。是我教法。』說是法時，五百比丘
放捨身命，白言：『世尊！我等不欲見是惡世。』
踊處虛空以火焚身，百千諸天而供養之。
二百比丘遠離塵垢得法眼淨，二百比丘永
盡諸漏心得解脫，三萬二千菩薩逮得法忍。
釋梵護世及諸眷屬，禮佛足已作如是言：
『唯願世尊久壽住世，勿使我等見是惡世。世
尊！若有眾生得聞此經，終不更作懈怠非法，
亦更不作魔諸惡業。』我時聞已悶絕躄地。

「大
德舍利弗！我見文殊師利童子成就如是不
可思議神通之力，及所說法我自親見。」

時
大德迦葉語舍利弗：「我亦曾見文殊師利希
有神通。舍利弗！爾時世尊成佛未久！我久
出家。是時文殊師利童子始初至此娑婆
世界！從寶王世界寶相佛所來！欲見佛釋迦
牟尼供養恭敬。爾時世尊在舍衛國祇陀林
中給孤窮精舍夏坐三月。我時不見文殊師
利，若如來前、若眾僧中、若於食時、若說戒
日、若僧行次，都不見之。過三月已，臨自恣
時乃見其面。我即問言：『文殊師利！何處夏坐？』
即答我言：『大德迦葉！我住在是舍衛大城波
斯匿王后宮一月，復一月住童子學堂，復一
月住諸婬女舍。』我聞是已心甚不悅，即作
是念：『云何當共是不淨人而作自恣？』我即出
堂，便擊楗槌欲擯文殊師利童子。爾時世尊
即告文殊師利童子：『汝往看是摩訶迦葉今
者何故打楗槌也？』白言：『世尊！我已見之，欲
擯於我。』佛語文殊師利童子：『今可現汝自在
神力神通境界，令彼聲聞心得清淨，勿於汝
所生不淨心。』於時文殊師利童子即入三
昧，其三昧名現一切佛土。文殊師利入三昧
時，十方各如恒河沙等諸佛世界，其中皆
有摩訶迦葉頭陀第一，悉打楗槌。

「于時世
尊即問我言：『摩訶迦葉！汝今何故打於楗
槌？』我言：『世尊！文殊師利自說是言：「夏三月
中，住王后宮及婬女舍。」為擯是故打於楗
槌。』爾時世尊身放光明遍照十方，而告我
言：『汝今遍觀十方世界，為見何事？』我時遍
觀無量無邊恒河沙數十方世界，其中皆有
摩訶迦葉而打楗槌，欲擯文殊；是一切處亦
有文殊在佛前坐。佛告我言：『汝今欲擯何處
文殊？為此世界？為十方界？』我時即禮佛世尊
足，作如是言：『聽我悔過。世尊！是文殊師利
法王之子，成就菩薩如是不可思議功德。我
從佛所成有量智，而欲度量無量智慧，以不
知故而打楗槌。』佛告我言：『摩訶迦葉！汝之
所見十方世界文殊師利，亦復夏三月住王
后宮及婬女舍。此間文殊師利童子，令是波
斯匿王宮中五百女人不退阿耨多羅三藐
三菩提，亦令五百婬女五百童子得不退轉
無上正道，復有百千眾生以聲聞法而調伏
之，無量眾生得生天上。』我時白言：『大德世
尊！文殊師利為說何法，乃能如是教化眾生？』
佛言：『迦葉！汝今可問文殊師利，自當答汝。』

「我時即問文殊師利：『汝說何法教化調伏如
是眾生？』彼答我言：『非唯說法教導眾生。大
德迦葉！或有眾生以娛樂樂而調伏之，或以
護持，或以威伏，或以財攝，或以貪求，或
現大莊嚴，或現神通，或現釋身，或現梵身，
或現護世身，或轉輪王身，或隨各各所事
諸天而為現身。或以軟語，或以麁語，或二
俱用。或以讁罰，或以密益，或現作子。
何以故？大德迦葉！眾生有於雜種之行，以雜
種法而調伏之。大德迦葉！我以方便化眾生
界，然後說法令其究竟畢竟調伏。』

「我時問
言：『文殊師利！汝所調伏有幾眾生？』即答我
言：『大德迦葉！我所調伏，等如法界。』我又問
言：『法界幾許？』文殊答言：『如眾生界。』我又問
言：『眾生界者復有幾許？』即答我言：『如虛空
界。如是迦葉！眾生界、法界、虛空界，等無有
二、無有別異。』我又問言：『文殊師利！佛空出
世無所調伏。』文殊師利言：『大德迦葉！如人
熱病，是人種種妄有所說。是中寧有天鬼持
耶？有大明醫飲彼人酥，熱病即愈止不妄
說。於意云何？是中頗有天鬼去不？』我言：
『不也。文殊師利！由飲蘇故熱病除差。』『大德
迦葉！是良醫者多利彼不？』我言：『如是。文
殊師利！』文殊師利言：『大德迦葉！世間如是，顛
倒熱病，無我我想。住我想已，流轉生死。是故
如來出現于世，隨彼形色應解法門，知解我
想斷於顛倒，為彼眾生而演說法。既聞法已，
除一切想無所執著。知解想已，越度諸流到
於彼岸，名為涅槃。大德迦葉！於意云何？是中
頗有我及眾生、壽命、養育人及丈夫可涅槃者
不？』我時答言：『無也。文殊師利！』文殊師利言：
『大德迦葉！為是利故如來出世，但為顯示平
等想故，不為生、不為滅，但為解知煩惱不
實。』

「我時語言：『文殊師利！菩薩所作甚為難有，
所謂觀知眾生之性畢竟寂靜，為欲利益一
切眾生，不捨莊嚴、不沒不出。眾生之性畢竟
涅槃，猶復能發大誓莊嚴。』文殊師利言：『大德
迦葉！菩薩莊嚴等同如如。』我又問文殊師利：
『願說菩薩發大莊嚴。』文殊師利言：『菩薩摩
訶薩發大莊嚴，有三十二。何等三十二？菩
薩攝取無量生死發大莊嚴，如夢空性故。菩
薩滅度無量眾生發大莊嚴，無我相故。菩
薩供養給事無量諸佛世尊發大莊嚴，同法
身相故。菩薩聽受一切佛法發大莊嚴，如
響聲相故。菩薩守護一切佛法發大莊嚴，解
達諸法平等相故。菩薩降伏一切諸魔發大
莊嚴，一切結使性相淨故。菩薩降伏一切外
道發大莊嚴，令有無見者，解因緣相故。菩薩
所有一切悉捨發大莊嚴，一切悉捨無餘相
故。菩薩集戒頭陀功德發大莊嚴，無行相故。
菩薩忍力發大莊嚴，無傷相故。菩薩精進發
大莊嚴，解知身心寂靜相故。菩薩一切禪定
解脫發大莊嚴，捨離一切所依相故。菩薩無
礙般若波羅蜜發大莊嚴，淨除無明癡見相
故。菩薩方便發大莊嚴，示現一切所作相
故。菩薩大慈發大莊嚴，如空相故。菩薩大
悲發大莊嚴，解知五道虛空相故。菩薩大喜
發大莊嚴，無憂惱相故。菩薩大捨發大莊
嚴，離苦樂相故。菩薩修滿大神通智發大
莊嚴，猶如掌中觀見解脫無疑相故。菩薩不
念諸法無我發大莊嚴，不畏墮彼聲聞、緣覺
地之相故。菩薩觀陰猶如怨賊發大莊嚴，知
幻相故。菩薩觀四大猶如毒蛇發大莊嚴，
同法界相故。菩薩觀入猶如空聚發大莊嚴，
知怨賊相故。菩薩不著三界發大莊嚴，無
樔窟故。菩薩決定攝取諸有發大莊嚴，有
非有相故。菩薩大悲發大莊嚴，不退相故。
菩薩為大醫王發大莊嚴，隨諸眾生所有疾
患施法藥相故。菩薩為大商主發大莊嚴，
示導三乘出道相故。菩薩不斷於三寶種發
大莊嚴，知報一切佛恩相故。菩薩知諸法
性無生發大莊嚴，得於無生法忍相故。菩
薩為得不退轉地發大莊嚴，捨於三界一切
結使及捨聲聞、緣覺地相故。菩薩莊嚴道場
發大莊嚴，以一念相應慧如實了知諸法相
故。如是迦葉！是名菩薩三十二種發大莊
嚴。菩薩摩訶薩以是莊嚴自莊嚴者，是四
大體可易其性，而是菩薩於無上道終不退
轉。』

「我即答言：『發大莊嚴猶尚不退，況三十
二？文殊師利！聲聞法中無有莊嚴。』文殊師
利言：『大德迦葉！是故聲聞無大莊嚴，如諸
菩薩乃至名字。大德迦葉！於意云何？如大
健夫以諸鎧仗善自莊嚴執持利刀，有怯弱
人粗自莊嚴。是二莊嚴可相比不？』我言：『不
也。』文殊師利言：『以是義故，大德迦葉，菩
薩莊嚴，一切聲聞及諸緣覺之所無有。』

「說是
菩薩大莊嚴時，萬二千天子發於無上正真
道心。是故，舍利弗！我見文殊師利童子不
可思議神通智慧，如是無量。」

爾時大德富樓
那彌多羅尼子語舍利弗：「我亦曾見文殊師
利童子所為。昔於一時，佛在毘舍離菴羅
樹林，與大比丘五百人俱。是時薩遮尼乾
陀子住毘舍離大城之中，與六萬眷屬俱，
供養恭敬。我入三昧觀是尼乾，我時見有百
千尼乾應當受化。我時即往而為說法；無有
專聽無善好心，反見輕笑出麁惡言。我時
唐苦於三月中無一受化，過三月已我心不
悅便捨而去。時文殊師利即便化作五百異
道自為師範，將五百弟子往詣薩遮尼乾子
所，頂禮其足，白薩遮言：『我遙承聞大師名
德，故遠而來至毘舍離。汝是我師，我為弟子。
願見納受垂愍教誨，令我不見沙門瞿曇，令
我不聞彼相違法。』薩遮答言：『善哉善哉！汝
意純淨，不久當解我調伏法。』爾時薩遮即便
宣令己之徒眾：『此五百摩納，自今以去和
合同住互相諮問，彼若所說汝專心受。』

「爾時
文殊師利童子及五百化弟子，聽次第坐，
受用尼揵戒法，威儀殊勝於彼。時時讚說
三寶功德，亦復讚歎薩遮功德，令彼諸人心
相親附。復於異時知眾已集，文殊師利便作
是言：『我等所行呪術經書毘提遮經，若讀
誦時，沙門瞿曇所有功德，有入我等經中
來者。是沙門瞿曇有實法功德。何以故？是
沙門瞿曇所生成就，父母清淨轉輪王種，以
百福相莊嚴其身。又聞生時，大地震動釋梵
扶侍，自行七步口出是言：「我於一切世中最
勝、世中最大，我今當為滅諸生死。」空中自然
出生二水釋梵洗浴，人天伎樂不鼓自鳴，放
大光明遍照世界，滅諸惡道聾盲視聽。當于
是時一切眾生不為結惱，安樂無為。婆羅門
相：「若不出家作轉輪王，若其出家作佛法
王。」而彼瞿曇捨轉輪王位出家修道，於道場
上降伏百億魔，成菩提道轉妙法輪。沙門婆
羅門、魔梵及世、若天若人，一切世間無能轉
者。所說真正，初中後善。云何初善？謂身善
行、口意善行。云何中善？學行勝戒、學勝定
勝慧。云何後善？謂空三昧解脫法門、無相
三昧解脫法門、無願三昧解脫法門。復次初
善者信欲不放逸，中善者定念一處，後善者
善妙智慧。復次初善者信佛不壞，中善者信
法不壞，後善者信於聖僧得果不壞。復次初
善者從他聞法，中善者正念修行，後善者
得聖正見。復次初善者知苦斷集，中善者修
行正道，後善者證於盡滅。是名聲聞初中後
善。

「『云何菩薩初中後善？若不捨於菩提之心
是名初善，不念下乘是名中善，迴向一切智
是名後善。復次初善者於諸眾生慈心平等，
中善者於諸眾生起大悲心設何方便，後善
者喜捨同等。復次初善者降伏慳貪、捨離破
戒、遠離瞋恚、斷除懈怠、不住亂心、殺害無知，
中善者施、戒、忍、進、禪定、智慧，後善者以諸波
羅蜜迴向一切智。復次初善者謂四攝法教
化眾生，中善者不惜身命守護正法，後善者
善巧方便不墮正位。復次初善者如地等持
不捨一切菩薩行心，中善者以善方便知進
知退住不退地，後善者於一生灌頂正位。是
名菩薩初中後善。』
《大方廣寶篋經》卷中


《大方廣寶篋經》卷下

宋天竺三藏求那跋陀羅譯

「爾時文殊師利童子，外道眾中漸次開示
如是正法，令五百外道遠離塵垢得法眼淨，
八千外道發於無上正真道心。爾時文殊師
利童子所可化作五百徒眾，於文殊師利前
五體投地作如是言：『南無佛陀！南無佛陀！』
餘諸外道未信解者，見五百摩納作如是語，
亦皆效彼五體投地而作是言：『南無佛陀！南
無佛陀！』

「爾時釋提桓因以曼陀羅華各與
諸人，而作是言：『汝可以此供養於佛。』爾時文
殊師利童子與諸大眾，恭敬圍繞詣世尊所。
到已頂禮佛足，却住一面。時諸大眾亦皆禮
佛，却住一面。爾時尼乾外道弟子以曼陀羅
華散供佛已，右繞三匝，於一面住。文殊師利
所化摩納，以文殊師利力所持故，白言：『世尊！
我等今來不為見佛。何以故？如來者名為法
身。世尊！我等不為聽法。何以故？不可聽者
名之為法。世尊！我等不為僧德。何以故？如來
聖僧修無為故。世尊！我等不為功德。何以
故！是法界中無有功德，咸稱讚故。世尊！我
等不為修道。何以故？一切諸法究竟道故。世
尊！我等不為得果。何以故？無葉華果名為
解脫。世尊！我等不為知苦。何以故？離於二
行名為解脫。世尊！我等不為斷集。何以故？
諸法究竟無和合故。世尊！我等不為證滅。
何以故？一切諸法畢竟滅故。世尊！我等不
為修道。何以故？離有無故。世尊！我等不修念
處。何以故？一切諸法離處非處故。世尊！我等
不為正斷。何以故？一切諸法離善、不善、無記
行故。世尊！我等不為神足。何以故？一切諸法
無去來故。世尊！我等不為於根。何以故？一切
諸根是離義故。世尊！我等不為於力。何以故？
一切諸法無力非力故。世尊！我等不為於覺。
何以故？第一義中無有覺故。世尊！我等不為
正道。何以故？無有去盡世間邊故。世尊！我
等不為修定。何以故？常寂定中無嬈動故。
世尊！我等不為修慧。何以故？出世間慧無餘
雜故。世尊！我等不為三明。何以故？彼此明
處畢竟無故。世尊！我等不為解脫。何以故？
性法善繫故。世尊！我等不為沙門。何以故？
離結聚故名為沙門。世尊！我等不為婆羅門。
何以故？斷諸形色名婆羅門。世尊！我等不為
比丘。何以故？法性無壞故。世尊！我等不為彼
岸。何以故？六入常滅故。世尊！我等不為少
欲。何以故？乃至無有少許欲故。世尊！我等
不為知足。何以故？法無取故。世尊？我等不
為寂靜。何以故？身心無失故。世尊！我等不為
知識。何以故？不與三界共住止故。世尊！我
等不近親友。何以故？不見有二故。世尊！我
等不為阿練兒。何以故？三界諸行皆阿練兒
故。世尊！我等不修無諍。何以故？獨一無侶名
為無諍。世尊！我等不為乞食。何以故？我等永
斷於食相故。世尊！我等不畏一切生死諸
行。何以故？不見實故。世尊！我等不怖畏
避貪瞋愚癡。何以故？無有妄想諸分別故。
世尊？我等不勤斷結。何以故？一切煩惱其性
如如，無染污故。世尊！我等不出我見。何
以故？自身非身故。世尊！我等不淨諸見。何以
故？諸煩惱性如如相故。世尊！我等不斷顛倒。
何以故？常樂我淨性解脫故。世尊！我等不
度諸流。何以故？不見此岸及彼岸故。世尊！我
等不斷五蓋。何以故？是蓋解脫所貫穿故。世
尊！我等不出諸纏。何以故？是真實際無纏相
故。世尊？我等不為斷悔。何以故？不悔真諦名
為沙門。世尊！我等不捨離疑。何以故？常信清
淨解脫法故。世尊！我等不拔憂箭。何以故？為
解脫信所貫穿故。世尊！我等不為涅槃。何以
故？一切諸法究竟涅槃故。』

「說是法時，二百比
丘不起諸漏心得解脫。是時眾中二百比丘，
先得四禪住增上慢，謂最後身，輕慢他人，從
坐起去，作如是言：『是所說法，與諸一切世間
相違。我等本聞說隨順法，而今聞說非法、
非毘尼、非導師說。』」

富樓那言：「我時即語文
殊師利：『是二百比丘從坐起去，作如是言：「是
所說法，與諸世間共相違反。」』文殊師利言：
『大德富樓那！有因緣故，是所說法與世相違。
何以故？富樓那！世間住著陰、界、諸入是諸
人等，欲捨生死趣向涅槃，而不能知生死實
性永不可得即是涅槃，不知是中無生死
行、無至涅槃。忍是不知，言與生死世間相
違。計有四諦者與是相違，第一義中無有是
四，又無道無德。言相違者以住二故，若
已住二便有相違。道平等故一切法等名為
無二，若解無二則不相違。若計我者有增
上慢，有增上慢則有相違。若不作上亦
不作下，是平等中不作上下、無作無不作，
若如是者名無增上慢，若無增上慢則無相
違。如佛所說，我不與世諍世間與我諍。何
以故？諍訟等事佛悉斷故。何等是名為諍
訟本？所謂是實是不實、是正是邪。如佛說
言，婆羅門所言實者。於汝意云何？為是虛
妄非是實耶？正也邪也？若是俱無，汝以何
事而得知也？』

「爾時文殊師利於二百比丘所
去道前，化滿大火，令不能過。隨所趣方，皆見
滿火而不能過，即以神力欲乘空去，上見鐵
網而籠遮之。時是比丘，上見鐵網、下見大
火，不知方所驚怖毛竪，唯見趣向祇陀林
道，以雜蓮華而莊嚴之，及見多眾趣向佛所
欲聽受法，即便迴還至祇陀林迦利羅華園
向世尊所，到已頂禮佛足却住一面。」

富樓那
言：「我時即問彼諸比丘：『汝至何處？從何所來？』
諸比丘言：『大德富樓那！我是羅漢，諸漏已
盡，成就四禪具諸神通。我從文殊師利童子
聞相違法，棄捨而去。見此佛土滿中大火而
不能過，即以神力上昇虛空，復見鐵網籠遮
於上，下見大火。我等今欲問佛漏盡阿羅漢
地。』時佛告我：『富樓那！若有大火能避大火，
無有是處。富樓那！若墮見網能出鐵網，無
有是處。富樓那！若墮愛水能過水界，無有是
處。何以故？富樓那！是諸比丘有貪瞋癡火
未斷滅，以是事故不能出火。富樓那！是諸
比丘墮在見網，是故不能出於鐵網。富樓那！
是諸比丘墮在愛水，能過大水無有是處。富
樓那！而是火界、鐵網、水界，無有來處、去無所
至，文殊師利力所持故見如是事。富樓那！
貪欲瞋癡、諸見有愛如是諸法，無有來處去
無所至，從於顛倒妄想分別欲貪自他，由
是故生，死生無我無有所屬。若無亂心起正
修行，於一靜處莊嚴修禪，若得禪已不起憍
慢不住不著，定心所作觀察諸法，何法是因？
何法是緣？如是觀察如實而見，所謂無明緣
行乃至憂悲大苦聚集，是名墮邪。如是無
明滅則行滅乃至憂悲大苦聚滅，是名正見。
是無為正位，無有過去無明可滅，無未來現
在無明可滅，但不正思念便起無明。若無明
滅，不正思惟更不復起；若是不正思惟滅者
無明亦滅。無明若滅名畢竟滅，是故無明
滅則諸行滅。若正思惟如實觀知，是四大身
癡無所知，如草木瓦礫、如影如焰，如我所
說，是身如是、是心如是、是意如是、是識如
是。是心無形色，不可抱持，猶之如幻不
可言說，非外非內非兩中間而可得之。若
有比丘如是成就正思惟者，知一切法本來
不生，若法不生即第一義。』說是法時，是二百
比丘不受諸法，諸漏永盡心得解脫。」

爾時薩
遮尼乾陀子失諸徒眾，愁憂不悅來趣舍衛，
至祇陀林給孤窮精舍迦利羅園佛世尊所，
共相問訊却住一面，白言：「瞿曇！我數數聞沙
門瞿曇以幻術力奪他徒眾，今乃親見。令
文殊師利破我徒眾，將至佛所受行邪法，
不來我所、不受我教，聽用在意。」

是時有一出
家外道名曰勝志，在會而坐。是勝志外道
以親厚意語薩遮言：「止止尼乾！勿於世尊及
比丘僧、文殊師利所生不敬心，莫長夜失利
受苦，不樂墮在惡道。薩遮尼乾！聽我說喻以
明斯義。譬如有人愚癡無智欲求索酥，持瓶
往趣恒河取水，至於異處以鑽鑽之，甚大疲
苦了不見酥。如是尼乾！汝諸外道，欲修斷結
受戒炙身，威儀法用悉皆是邪，無所能斷；猶
如彼取恒河水人。復於世尊調伏法中而起
瞋恚，當墮地獄畜生餓鬼。」又言：「尼乾！復有
一人生便聰慧，欲求蘇時，取純好乳盛著
器中，以鑽鑽之，用功甚少大得生酥，從於
生酥轉得熟酥，復因熟酥轉得醍醐。如是尼
乾！佛正法中在家出家，具足淨信多有解向，
勤修勝進速得解脫。如彼智人為得酥故，以
乳置器。又復尼乾！如有二人，其一人者
破彼一人百千瓦器，以好寶器而用償之。尼
乾！於意云何？是人為損彼人不也？」

尼乾答言：
「不也。勝志！

「如是尼乾！外道弟子如彼瓦器，
破已便入如來法中，如得寶器增而無損。又
復尼乾！如有商主愚無方便，將諸人眾至於
非道。復有商主有大智慧，愍是諸人安置
正路。如是尼乾！汝等如彼自稱為師，是不
知道者、不善道者、不見道者、不能說道，是
故汝等引導眾生趣於非道。今者世尊為大
商主，知導善道、見道說道，導諸外道安置
正路。尼乾！汝之徒眾悉在於此，汝可將去。」是
時餘有萬二千人，還從薩遮服道而去。其
餘住者已逮得明，佛即告言：「善來比丘。」皆成
沙門。

爾時佛告勝志外道：「汝今見此萬二千
人隨從薩遮去者不也？」

「見已。世尊！」

佛言：「勝志！
是等諸人悉當至彼彌勒佛所初會數中。何
以故？是等由聞如是深法及供養我。而是薩
遮亦彌勒佛所智慧第一，如今我所舍利弗
也。何以故？我知是人於我信解，以我慢
故不捨是見。」

爾時勝志語文殊師利：「後末世
中多有比丘起增上慢？」

文殊師利言：「善男子！
後末世中法欲滅時，增上慢者甚為難得。
何以故？不能修行得四禪故，得四禪已起增
上慢。後末世中法欲滅時，諸比丘等不能
住心，況得四禪？是故善男子！後末世時增
上慢者甚為難得。又善男子！增上慢者凡有
二種。何等二？一者信見，二者禪慢。起禪慢
者，為於利養及名稱故起增上慢。是信見
者，起增上慢謗佛正法。是增上慢者，當墮
地獄，畜生，餓鬼。」

勝志問言：「文殊師利！欲知
他心是增上慢，當云何知？」

文殊師利言：「凡
夫人者欲得涅槃，實非羅漢。若聞是說驚畏
恐怖，當知此是凡夫之人增上慢也，非是如
來實阿羅漢。若從他聞驚畏恐怖，當知是人
即是凡夫，是增上慢非是羅漢，是猶能淨報
所施恩，然非羅漢。若無一切結使煩惱，彼無
所依，是世福田；若有一切結使煩惱，則有所
依，非世福田。若在是中，當知是人為增上
慢。一切諸法攝入涅槃，若於是中分別觀察，
當知是人為增上慢。一切諸法不應知不應
斷，不應證不應修。不知此實，當知是人名
增上慢。」

勝志問言：「文殊師利！無增上慢者
有何印相？」

文殊師利言：「不違無滅，是無增
上慢之印相。何以故？無有音聲能令其人
生驚怖畏，如師子王，一切音聲不能令其驚
畏恐怖。無增上慢比丘亦爾，聞諸音聲不生
恐怖。何以故？彼知音聲猶如響故，如彼響
聲無心意識而有音聲。如是如實知心意識，
一切音聲皆從緣起無有真實。如是知已，不
知何法定名為聲。若聞佛聲而不貪愛，聞外
道聲復不呵毀，聞善淨法心不貪愛，聞垢污
法而不呵毀，善知一切所有音聲前後際故。
如是印相無增上慢，無高下印、如實印、正
見道印、入一道印、入法界平等印、如不懷
印、不違如印、住實際印、第一義空印、三世等
印、初無生印、觀正法性印，如是等印印一切
法。如是比丘名為無諍，聞已無疑，不驚不畏
不恐不怖，不得於我不得於法，一切平等。」

爾時勝志外道白言：「世尊！我今從是善知
識所，聞是真道大乘功德。世尊！我今從是
文殊師利聞說是法，發阿耨多羅三藐三菩
提心。善哉世尊！唯願如來如應說法，令我
聞已速疾修集助菩提法，逮得無上正真之
道，廣為一切無量阿僧祇諸眾生故。」

佛告勝
志：「菩薩有二法，速得明達具足大乘。何等
二？所謂精進及不放逸。是中精進，謂如法得
財一切悉捨；不放逸者，施不望報，皆以迴
向於一切智。又精進者，正斷一切惡不善法，
成滿具足一切善法；不放逸者，謂堅持淨戒
不為後生，悉以迴向於無上道。又精進者，不
惜身命修行忍辱；不放逸者，於諸眾生無侵
害心。又精進者，進諸善法無有厭惓；不放逸
者，進諸善根向無上道。又精進者，於諸禪支
心無疲惓；不放逸者，於諸禪支不貪味著。
又精進者，進諸多聞無有厭足；不放逸者，正
念修行聖智聖慧。又精進者，不捨四攝；不放
逸者，起化眾生。又精進者，身心堅住；不放逸
者，不得身心捨離著法。又精進者，慈心等緣
一切眾生；不放逸者，不得所緣眾生慈法。又
精進者，教他眾生發一切智心；不放逸者，觀
一切法皆悉如幻，而不捨離一切智心。又精
進者，發起三昧；不放逸者，將護不令墮於漏
盡。又精進者，如救頭然修集聖諦；不放逸者，
不隨證滅。又精進者，為滿諸相集善無惓；不
放逸者，觀於法身。又精進者，修淨佛土；不放
逸者，淨眾生界。又精進者，集三十七助菩提
法；不放逸者，安住寂靜解脫之法。勝志當知！
菩薩所有善方便業，皆由精進而得成辦；菩
薩所有一切智業，因不放逸而得成就。是故
說言，菩薩成就智慧方便，不畏退轉無上正
道。」

說是法時，勝志外道得無生法忍，心淨
喜悅，上昇虛空高七多羅樹。三千大千世界
六種震動，大光普照。諸天伎樂不鼓自鳴，天
雨眾華。

爾時世尊知勝志心而便微笑——諸佛
常法，若微笑時，若干百千雜色光炎從面門
出，普照無量無邊世界，上過梵世，障日月光、
隱蔽魔宮，還右繞身百千匝已從頂上入。

爾
時大德阿難承佛神力，從坐而起，正於衣
服偏袒右肩，右膝著地向佛合掌，而說偈
言：

「智慧福力華，
　圓光導世間，
　三十二相華，
　雜好以自嚴。
　行如象師子，
　精進力勇出，
　世尊何故笑？
　願導師演說。
　其言如雷音，
　佛音師子吼，
　迦陵頻伽音，
　柔軟梵音聲，
　三千世界聲，
　諸天及與人，
　欲比佛音聲，
　算數不能及。
　聲聞及緣覺，
　并及諸菩薩，
　智無與佛等，
　不知一切智。
　牟尼智力說，
　為於何事笑？
　人天龍修羅，
　聞疾得菩提。
　心得離二邊，
　亦不執於中，
　一切無執著，
　等同如虛空。
　一切無能數，
　過一切世上，
　我問等空智，
　以何因緣笑？
　青綠金色光，
　紅紫赤白色，
　從面門出炎，
　如恒河沙等，
　普照無量界，
　廣遠如虛空，
　滅惡道得樂，
　導師光觸故。
　若放膝光明，
　是授聲聞記，
　若手放光明，
　是記辟支佛。
　佛定記大乘，
　一切智慧道，
　光利眾生已，
　還入無垢頂。
　善哉人中天，
　三界所供仙，
　願如實敷演，
　導師一向說。
　斷疑悅大眾，
　以何因緣笑？
　千萬億眾生，
　聞已心歡悅。」


如是請已，佛告阿難：「汝今見是勝志善男子
不？上昇虛空高七多羅樹，得無生忍，合掌禮
我，百千諸天而供養之。」

阿難白言：「見已。世
尊！」

佛言：「阿難！是勝志善男子，曾於七十二
億佛所種諸善根行菩薩道，修集無上正真
之道。爾時常作大轉輪王，恭敬供養是諸如
來，尊重讚歎，常修梵行，悉皆護持是諸佛
法。阿難！是勝志善男子從今已往，當值無量
無數諸佛，恭敬供養尊重讚歎，常修梵行，令
無量阿僧祇眾生住菩提道。過是無量阿僧
祇劫集菩提道已，當得無上正真之道成最
正覺，號智光王如來、應供、正遍覺乃至佛、世
尊，出現於世。國名嬉見，劫名一寶嚴。阿難！
是嬉見土所受用物，猶如他化自在天中。彼
國眾生不漏色聲香味觸法，無諸惡色，彼諸
眾生互相恭敬歡喜悅樂，是諸眾生皆悉往
見智光王佛，乃至夢中亦常見佛不離念佛，
是故彼土名曰嬉見。於是劫中，唯一如來施
作佛事，佛及眾生壽等一劫，是故彼劫名一
寶嚴。阿難！是智光王佛，純菩薩僧九十二億，
皆是初會得不退轉。是智光王如來欲涅槃
時，先當授彼師子進去菩薩記，當得作佛，號
師子相如來、應供、正遍覺乃至佛、世尊，壽十
中劫然後涅槃，當有無量無邊菩薩僧。佛涅
槃時，以全身舍利起一寶塔，縱廣六十由旬、
高八十由旬，眾寶嚴飾，無量眾生而供養之。」

爾時勝志菩薩從空來下，頂禮佛足，右繞七
匝，向佛歎說不壞法界偈：

「色界及法界，
　眾生界同等，
　是界等智界，
　今授我記已。
　受界煩惱界，
　與空界同等，
　諸法同是界，
　今我同此來。
　法界及欲界，
　及與於三界，
　等同如虛空，
　我記同於是。
　生死界涅槃，
　等住如法界，
　是界及水界，
　地界風火界，
　陰入及與界，
　眼界眼識界，
　意界及法界，
　是境界同等。
　不授我陰記，
　不授界入記，
　不授名色記，
　不授內外記，
　以音聲故知。
　導師受我記，
　音聲是寂靜，
　佛無有心意，
　作心而授記，
　我亦無有識，
　得受於道記，
　如我佛亦然，
　如佛我亦然，
　諸眾生亦爾，
　授記受記爾。
　受記是真實，
　如如悉捨離，
　不壞於法界，
　安住真實際。
　我禮等正覺，
　同入一切法，
　如虛空無作，
　學知方便故。」


爾時勝志菩薩偈讚佛已，頂禮佛足，右繞七
匝，却坐一面。

爾時佛告阿難：「汝受持是經，讀
誦書寫，於大眾中廣為人說。」

阿難白言：「我已
受持。世尊！此經何名？當云何奉持之？」

佛告阿
難：「是經名為『文殊師利神通所持』，亦名『滅除
一切諸魔外道音聲』，亦名『採寶』，亦名『寶篋』，如
是受持。」

說是經已，文殊師利童子、勝志菩薩
等，及大聲聞大德阿難，及諸大眾，天、龍、夜叉、
諸天及人、乾闥婆等，聞佛所說，皆大歎喜。
《大方廣寶篋經》卷下