#+TITLE: 淨慈要語-明-元賢
#+DATE: 2018-05-12 10:24:42
#+SOURCE: github.com/kanripo/KR6p0069 master d473a345                

* No. 1166-A

參禪主乎見性閱教貴乎照心念佛一門禪教並行
理有固然非特陳言如今大師總攝萬行於念佛三
昧首倡眾善於殺生一戒其初所謂執理而廢事反
有落空之禍執事而迷理猶有往生之益此乃禪者
俯而就之教者跂而及之淘汰禪教有弊之徒直指
淨土歸元之路其次所謂世風薄惡競尚浮靡窮極
口腹之欲羅盡水陸之珍乃至慚耻為人無惻隱之
心稱儒負仁育之化戒以殺生勸以放生所以上體
諸佛之大慈下滿眾生之深愛也於戲淨慈為言夫
偉矣哉自非禪教圓明仁慈宏大安暨于茲仰贊大
師世稱古佛宜哉可謂昏衢寶炬苦海慈航洛陽書
肆中野是誰就余請參考於其事實成剞劂之功予
忝學禪雖未諳淨土粗筆厥所考乃繫之書上庶幾
若見若聞咸資勸修或緇或素同沾利樂云爾。

旹
寬文癸丑孟夏佛降誕日　讚州指山釋養存敬䟦
* No. 1166-B
 永覺師傳

為霖錄曰禪師落髮後壽昌逢遷化依法兄愽山
三年而受具塔誌中言及昌遷化依止同門愽山
無異禪師三載受具巳而辭歸閩住山舟過劍津
聞僧唱法華經曰一時謦欬俱共彈指是二音聲
徧至十方諸佛世界廓然大悟乃徹見壽昌用處
(云云)師至五十六歲因謁聞谷大師于寶善一見
投契力勸出世乃所傳雲棲戒本授之明年應鼓
山請猶以菴主自居又二年開法泉之開元而懷
中瓣香始為無明老人拈之師曰禪本壽昌(初住寶方
後住壽昌)戒本真寂未可誣也繼又開法杭之真寂延
之寶善後復歸鼓山重建寺宇大闡宗風海內皆
尊之曰古佛古佛三會語及諸撰述凡二十種計
八十餘卷(其詳備乎林涵齋居士行業記)。
* No. 1166-C
 淨慈要語序

淨慈者何聞谷大師所命菴名也菴名之以淨慈者
何謂念佛放生也念佛放生其所求者何謂還其心
之本淨本慈也葢本然之心廓然常淨自眾生迷其
本然則心外見法故目為色染耳為聲染鼻為香染
舌為味染身為觸染意為法染流逸外奔不能自返
繇是起業造罪永沉五濁之區無有出期我佛愍之
乃為說治染還淨之法機固靡一教亦各殊然念佛
一門其最要者也一心念佛用志不分六根都攝淨
念相繼則目不為色染耳不為聲染鼻不為香染舌
不為味染身不為觸染意不為法染即現處娑婆界
內渾身巳坐在蓮花國裡又何後報之不清淨乎然
雖修念佛三昧而福德不具善果難成故必廣修眾
善以為助因眾善夥矣而慈行其首也慈行亦夥矣
而戒殺放生其首也盖以眾生所最愛者莫如生所
最苦者莫如死凡有血氣斯情萬均秪為相習於忍
同體之仁痿痺不行乃恬然殺戮不以為怪豈心之
本然哉以故我佛苦口丁寧首戒殺生廣勸放生與
其所最愛而救其所最苦功德之及物為何如也建
州城若緇若素奉大師之教篤于念佛放生之業有
年矣猶慮其不能廣且遠也乃謀于余余為取淨土
及戒殺諸書集成要語付之梓庶幾淨慈之化葢洋
溢于不窮也哉嗚呼淨慈之義大矣豈止於念佛放
生而巳哉念佛放生可以言淨慈而不可以盡淨慈
極而言之淨極覺圓成無上道不出一淨義也廣度
有情悲臻永劫不出一慈義也夫諸菩薩上求佛果
下化眾生自前前以及後後諸大乘經明此至汗牛
充棟今以二字括之了無剩義敢謂大師命名之意
止於念佛放生而巳哉諸君當善躰此意擴而充之
可也雖然更有一句子淨慈二字括不得余欲總為
諸君說破怎柰舌頭短也諸君其質之大師。

旹
崇禎甲戌端午後三日　鼓山釋　元賢　題

* 淨慈要語目次

  
  * 卷上
  
  * 淨門
  
  * 淨土教源
  * 念佛正信
  * 念佛正行
  * 作福助緣
  * 念佛正願
  * 臨終正念
  * 兩土難易
  * 淨土辨疑
  * 卷下
  
  * 慈門
  
  * 戒殺生
  * 戒溺女
  * 勸放生
  * 戒殺辯疑
  * 殺生烱戒

目次(終)
No. 1166
淨慈要語卷之上
鼓山涌泉寺沙門　元賢　述

** 淨土教源

昔佛為一大事因緣出現于世說種種法普逗群機
不過去其習染之穢以還我本來之淨而巳但機既
不一教亦千殊求其修持最易入道最穩収功最速
者則莫如淨土一門也淨土者何謂太虗空中國土
森列有淨有穢眾生心淨則生淨土心濁則生濁土
生濁土則障累日深善法難成生淨土則障累日蠲
善法易就故學道之士必須揀其淨穢即淨土之中
亦有種種差別其最為殊勝者則西方極樂世界也
此世界乃阿彌陀佛無量願力無量功德之所成就
故其功德莊嚴大非諸方之所能擬今略出其大槩
凡有二十種殊勝一黃金為地七寶為池羅網行樹
欄楯樓閣悉皆七寶所成二國中無地獄餓鬼畜生
之苦三眾生生者皆于七寶池內蓮花化生四身皆
金色具足三十二相五身有光明映蔽日月六壽命
無量永無老病死苦七衣食隨意自然化現八親得
見佛聞說妙法九與諸上善人俱會一處十無淫聲
女色十一無冤憎執對十二無魔軍外道十三無二
乘皆回小向大十四風聲水響及諸鳥韵皆說妙法
十五百千天樂晝夜常鳴十六神通具足十七能至
十方世界供養一切諸佛十八諸佛護念十九纔生
彼國即住不退轉地二十盡此一生究竟成佛此界
既有如是殊勝利益眾生所以眾生應當求生彼國
其求生彼者非餘小善之所能致但當專持彼佛名
號即得往生何以故以是彼佛大願力故昔佛修菩
薩道時發四十八願度諸眾生中有一願云若有眾
生欲生我國稱我名號乃至十念若不生者不取正
覺以此願故伹專稱名一心不亂必得往生其人臨
命終時阿彌陀佛放大光明與諸聖眾至其人前垂
手接引其人于彈指間往生彼國勝蓮花中花開見
佛佛即為說種種妙法聞巳即證無生法忍繇是增
進直至成佛如上所列並是諸經備陳諸祖弘揚決
非虗誑必當諦信但其中有事有理修者不應偏廢
何謂事上所列淨土一切事相是也何謂理了知一
切事相不出一心是也雖曰唯心淨土而不妨有極
樂世界以世界即一心之所現也雖曰本性彌陀而
不妨有極樂教主以教主即本性之所成也雖寂然
無生而不妨熾然有生以往生而本自無生也高明
之士多樂于談理而詆咲事行中下之流多執于事
行而迷昧實理全不知理無事外之理事乃理中之
事執理而廢事反有落空之禍執事而迷理猶有往
生之益豈可慕空談而受實禍哉。

** 念佛正信

修此法門首要正信三世諸佛諸大菩薩以及歷代
祖師並繇此信而後能入若無此信則遲疑而不決
定虗浮而不真實毋論其不肯修習即肯修習而若
有若無或作或輟無斬釘截鐵之能無射石沒羽之
意豈能成就此希有功德哉故華嚴經云信為道源
功德母信能長養諸善根信能超出眾魔路信能得
入三摩地何謂信謂覺悟真源深信實相也如其未
能且須諦信佛言阿彌陀經六方諸佛悉皆出廣長
舌相勸信此經盖緣我等凡夫心暗識劣束于近習
不能知遠大之域幽微之境纔見非常之事便疑而
不敢信所以凡夫秪當確遵佛言佛以大慈悲心大
智慧心說誠實語絕無虗誑佛言不信何言可信乎
所信佛言凡有二門一信其理二信其事信其理者
信我心便是淨土我性便是彌陀也信其事者信西
方果有淨土西方果有彌陀也雖有其理而全理成
事如海印之能現萬象雖有其事而全事是理如萬
象之不離海印亦一亦二非一非二如是信解名為
正信如信理而不信事信事而不信理是謂偏信非
正信也行人若未得如是正信必須愽問先知廣考
經論則群疑自然氷釋正信自然現前方能發起大
願䇿起大行直取菩提不在身後矣有等天資高妙
纔看經論便謂渠得正信却被習累牽倒不能轉動
一步不知此但浮解非為正信也如信虎能噬人豈
敢輕攖如信鴆能毒人豈敢輕甞今甘遭噬毒之禍
而不之悔則不信孰甚焉倘是特達丈夫便請從茲
放下。

** 念佛正行

淨業行人既具正信當修正行正行者何念佛是也
念佛之法經列多門古師多尚觀想持名二者觀想
一門若心粗解劣不堪受持唯持名一門簡易直捷
三根普利故今所宗專尚持名佛說阿彌陀經曰執
持名號若一日若二日若三日若四日若五日若六
日若七日一心不亂等是也此之持名有理有事理
持者直將阿彌陀佛四字當個話頭二六時中直下
提撕不以有心念不以無心念不以亦有亦無心念
不以有非非無心念前後際斷一念不生不涉階梯
超登佛地事持者專其志一其慮秪將一句彌陀佛
靠著如一座須彌山相似搖撼不動朝也如是念暮
也如是念行也如是念坐也如是念應緣接物也如
是念縱遇順逆境界也如是念淨念相繼自得心開
與前理持者未甞少異若未得心開臨命終時定生
彼國亦非中下之品如或力量不及工夫未純必須
隨力修習或晨昏禮念或清晨十念積功累德漸培
善果要在信願堅固臨終必獲往生但品位稍卑見
佛稍遲矣然似榜末登第要亦不惡也。

** 兼修眾福

淨業行人專念阿彌陀佛名號必須廣修諸福以為
之助觀無量壽經云欲生彼國者當修三福一者孝
養父母奉事師長慈心不殺修十善業二者受持三
歸具足眾戒不犯威儀三者發菩提心深信因果讀
誦大乘勸進行者此三種業三世諸佛淨業正因有
淨業弟子問于慈照導師曰弟子專修念佛三昧可
得用布施持戒供養作福否導師答曰汝能專念彌
陀若不持戒則有毀犯罪若不布施則長慳貪業若
不供養三寶則有我慢業若不恭敬一切則有輕人
罪是故毀犯即墮地獄慳貪即墮餓鬼我慢則常在
惡道輕人則世世貧賤似此惡業障蔽欲生淨土其
可得乎故肇法師云有為雖偽棄之則佛道難成無
為雖真執之則慧性不朗汝今欲修念佛三昧求生
淨土速成佛果菩提者須是專以念佛為正行更以
福德為兼修晨夕常勤供養三寶禮拜懺悔布施持
戒潔白三業增修淨緣所修一切善根悉皆回向淨
土成就念佛功德可謂順水行船更加艫棹矣。

** 念佛正願

慈照導師云有行無願其行必孤有願無行其願必
虗行願雙資方登寶地每見今時念佛之人或為病
苦而發心或為報親而舉念或為保扶家宅或為增
延壽筭願既非真果必招妄縱使一生修習總是錯
用工夫命終之際豈能往生以非其所願故也故凡
念佛者必發正願正願者非願人天福報也非願權
乘小果也非願我一人得生淨土得證菩提也乃是
願一切眾生仝生淨土仝證菩提也此願一發即能
具無量功德能消無量業垢能破無量魔網永為成
佛真種即所謂菩提心也故行人宜日日如是發時
時如是發願力堅固無有變異則一切萬善悉成淨
土正因菩提妙行矣又何慮其不往生乎。

** 臨終正念

淨業之功雖積於平日而臨終最後一念最為緊要
盖以生淨生穢入聖入凡唯此一念為之轉移也每
見念佛之人尋常俱說求生淨土及到臨命終時多
無正念或貪生怕死戀此皮囊或目顧妻兒難忍分
別或繫綴家財放捨不下或因境界不順抱恨而終
或因病苦逼迫飲痛而去既失正念甘從淪墮又或
有自疑一生業重西方無分者或有自疑念佛日少
不敢望生者或有自疑債負未完心願未了貪嗔未
息難生彼土者或有自疑我雖念佛而佛恐不來接
者此四皆自生疑障而失正念者也又或有平昔念
佛精勤忽得病苦沉困床榻痛楚不堪此是宿業深
重應墮惡道以念佛故轉重為輕應當忍受益勤念
佛必得往生若怨佛法無靈驗返生退心必墮地獄
或有平常雖曰念佛貪生之情實重一朝疾苦臨身
便信邪師野術戮殺眾生燒錢化馬祭禱妖鬼希望
福祐緣此心邪諸佛不受或有因病聽醫者言飲酒
食肉或害生命以為藥餌既喪善根必隨業轉此三
皆因病起障而失正念者也我今勸行人到此秪要
諦信經文堅凝正念百般放下念佛待盡于三界作
牢獄想於妻子作冤家想於家財作枷鎻想於自身
作臭皮囊想作朽髑髏想其家中眷屬及外客來看
病者都先分付定教他念佛相助不可說著閑話不
可舉起家事不可嗟嘆作聲哀泣垂泪等直待煖氣
離身方可舉哀若依此法必得往生縱是平昔不曾
念佛之人能依此法亦無不得生者嗚呼死門事大
頃刻來生一念差錯歷劫受苦可不慎哉可不慎哉。

** 兩土難易

龍樹菩薩謂五濁修行名難行道如跛足行險道一
日不過數里淨土修行名易行道如劣夫依轉輪王
一日周四天下今以娑婆十難淨土十易而揀示之
一者娑婆不常值佛釋迦巳滅邪法增熾極樂則佛
常不滅現為教主二者娑婆像季澆漓多諸外道縱
談佛法多有偏蔽極樂則佛及菩薩水鳥樹林常宣
妙法三者娑婆邪惡伴侶希求利養煽惑行人墮三
惡道極樂則觀音勢至為其勝友諸上善人俱會一
處四者娑婆群魔惱亂壞我正法極樂則雖有天魔
皆獲正法令修行人速得成就五者娑婆輪迴六道
如汲井輪無有休息極樂則蓮華化生無復輪轉生
死苦趣六者娑婆往來三界隨業受報雖生天上難
逃惡道極樂則三惡道名尚不得聞何況有實七者
娑婆塵緣惡濁每為出世之障極樂則瓊樓玉殿珍
衣美饌皆為資具八者娑婆人生百歲橫夭為多光
陰迅速大道難成極樂則眾生壽命與佛齊等九者
此土修行斷見思惑方能不退初心行人未免退墮
極樂則眾生生者皆入正定聚永無退轉十者娑婆
行人塵劫難成如大通佛世聞法之徒退大執小經
塵點劫尚住聲聞極樂則秪此一生常隨佛學直至
道場成無上覺此上十種難易奚啻天淵若恃巳力
枉自辛勤倘藉勝緣遠獲殊利行者擇之。

** 淨土辨疑

問諸佛菩薩以大悲為業正宜居惡世界救苦眾生
何乃願生淨土專為自利乎。
答曰願生淨土者非
特為自利亦以不生淨土難以救苦眾生也經言
菩薩巳得無生法忍方許混俗度生如其未得要
須常不離佛良以惑習未盡忍力未充歷遇惡緣
必阻修進自救尚難況救他人乎若居此惡世欲
救他人正如不完不固之舟欲濟多人于海有自
他俱溺而巳故智度論云具縛凡夫有大悲心願
生惡世救眾生者無有是處往生論云欲遊戱地
獄門者往生彼國得無生忍巳還入生死教化地
獄受苦眾生。

問宗門悟達之士不歷階級超登佛地何須願生淨
土乎。
答曰汝謂悟達之士惑習永盡頓同諸佛乎
抑惑習尚在必假漸修乎若惑習尚在正宜求生
淨土借彼勝緣漸次淘汰若流轉五濁之區薄解
淺悟隔世茫然安保其不退敗乎古如承天簡真
如哲海印信等皆宗門哲匠而後生之事毫難自
主其他可知矣況如善財圓頓之士也而願生極
樂龍樹傳衣之祖也而記生極藥汝之悟達能齊
善財龍樹否假曰能之正不妨與同生如其未能
則往生之謀何可緩也。

問心本離念法本無生今教人念佛求生淨土何也。

答曰以念為念以生為生者常見之所失也以無
念為無念以無生為無生者邪見之所惑也念而
無念生而無生者第一義諦也是以實際理地不
受一塵則無諸佛可念無淨土可生佛事門中不
捨一法則總攝諸根盖有念佛三昧還源要術示
開往生一門所以終日念佛而不乖於無念熾然
往生而不乖於無生雖曰凡聖各住自位而感應
道交東西不相往來而神超淨剎此不可得而致
詰者也。

問諸佛皆可念淨土皆可生何必偏念彌陀求生極
樂乎。
答曰此有六意一為眾生心多濁亂遍念諸
佛三昧難成須專指一佛一土令繫心一境易得
往生故二為彌陀悲願無盡接引念佛眾生乃至
十念亦得往生他佛所無故三為極樂功德莊嚴
種種殊勝異諸淨土眾生生者易得進道故四為
凡夫無智當依佛語此極樂淨土釋迦文佛處處
叮嚀恒沙諸佛所其讚嘆故五為眾生與佛無緣
者佛不能度此土眾生無論老幼貴賤皆知有阿
彌陀佛不覺失聲皆念出一句阿彌陀佛是知此
土眾生與彌陀有大因緣故六為諸佛體同一即
一切一切即一念一佛即是通念諸佛故以茲六
意偏指極樂利莫大焉。

問分淨分穢捨穢取淨盡屬妄想何當真修。
曰此非
世間妄想之取捨也乃十方如來轉凡成聖之通
法也若非厭捨何以轉凡若非欣取何以成聖自
凡夫以上位位必有取捨直至妙覺取捨始亡故
先德云取舍之極與不取舍無有異也可謂其非
真修乎又須知真俗不二寂用無礙則終日取舍
而不見取舍之相故淨名云雖知諸佛法及與眾
生空而甞修淨土教化諸群生此之謂也。

問心即是佛則直觀自心可也何必念他佛乎。
答曰
自心與諸佛實同一體則觀自觀他隨機之便豈
可執自心是佛而謂他佛乃在心外乎且念他佛
者又是諸佛一勝方便令得牽生彼土托他之力
速至菩提其益為尤大也。

問唯心淨土何用求生極樂乎。
答曰汝謂唯心淨土
者乃執此方寸之心為淨土而極樂遠在十萬億
之外此全不知唯心之旨者也所謂唯心者謂心
包大虗量周沙界隨其心淨則現淨心濁則現濁
是知生極樂者正心淨現淨耳豈在心之外哉若
心局方寸之內便為淨土則非獨極樂不在心內
娑婆亦不在心內非獨極樂不宜生娑婆亦不宜
生且今問汝此生之後果有生乎果無生乎如曰
有生將何生而後為唯心乎如曰無生則非所謂
墮斷滅之坑乎此乃外道之見波旬之論也或曰
我伹自淨其心自合生淨土何必念佛求生曰既
不念佛則無淨土之緣但欲居此濁土自淨其心
此龍樹所謂難行道也良以此土境緣濁亂多為
修行之障七進八退輪迴六道碎塵點劫尚滯生
死必須見思惑盡方出三界直證七住方名不退
然尚未有生淨土分則所謂心淨土淨不太難乎。

問具縛凡夫雖曰念佛而貪嗔未息心實不淨何云
往生。
曰此仗阿彌陀佛願力攝受也那先經云譬
如有人以大石塊其數十百欲渡大海以船力故
即達彼岸眾生之罪猶如巨石彌陀願力如彼大
船石本易沉因船可渡罪本當墮憑佛得生且帶
業往生之人必其臨命終時正念堅礙者也此一
念淨心即宜頓現淨邦況有平日念佛之功乎。

問五逆十惡十念得生此實難信。
答曰大都臨終一
念最為緊要經言敝女渡河溺死以一念愛子之
善遂得生天無聞比丘以臨終一念謗佛之惡遂
入地獄天堂地獄只在一念可轉則淨土得於十
念又何疑乎況彌陀發願有曰眾生稱我名號乃
至十念若不生者不取正覺願力既堅念心復猛
此感彼應捷如影響何足疑哉。

問經言念念滅八十億劫生死重罪此實難信之法
請為詳示。
曰此文出在下品下生臨終十念中汝
疑八十億劫生死重罪為重臨終一念為輕今依
天台三種較量則未可以久近多少論輕重也一
者在心謂造罪之心從自虗妄顛倒生念佛之心
從善知識聞說阿彌陀佛真實功德名號生一虗
一實豈得相比譬如萬年闇室日光暫至其闇頓
滅豈以久來之闇不肯滅耶二者在緣謂造罪之
時從虗妄癡暗心緣虗妄境界顛倒生念佛之心
從聞佛清淨真實功德名號緣無上菩提心生一
真一偽豈得相比譬如有人被毒箭中箭深毒磣
傷肌破骨一聞滅除藥鼓即箭出毒除豈以箭深
毒磣而不肯出也三者在決定謂造罪之時以有
間心有後心也念佛之時以無間心無後心遂即
捨命善心猛利是以即生譬如十圍之索千夫無
掣童子揮劒須臾兩分以上三種校量竝是約能
念之心上論具有不思議之力滅罪之義固巳昭
然可曉況所念名號乃阿彌陀佛萬德之所成就
大願之所攝持其功能詎可思議哉譬如有人取
獅子筋以為琴弦其弦一奏一切餘弦一時俱斷
又如有人取牛羊驢馬諸乳置一器中以獅子乳
一滴投之一切諸乳悉化為水今一稱佛號八十
億劫生死重罪豈有不消滅者乎。

問帶業往生可也何以能不退乎。
答曰此有五因緣
能令生者不退一者彌陀願力常攝持故二者佛
光常照菩提心常增長故三者水鳥樹林風聲樂
響皆說苦空聞者常起念佛念法念僧之心故四
者彼國純諸菩薩以為良友無惡境緣無邪魔鬼
神三毒等煩惱畢竟不起故五者壽命永劫同佛
菩薩故。

問世人皆疑極樂遠在十萬億國之外臨命終時頃
刻之間恐難得到何以曉之。
答曰經不云乎心包
太虗量周沙界則十萬億國秪在我心何遠之有
命終之頃生我心中何難之有且所謂十萬億國
者為對凡夫肉眼生死心量說耳若眾生淨土業
成者臨終在定之心即是淨土受生之心動念即
是生淨土時故自信錄云十萬億剎頃刻即至者
自心本妙耳。

問臨終十念既可往生我等且營別業但待臨終十
念如何。
答曰十念往生萬中之一汝乃欲僥倖於
萬一乎夫臨終十念成就者多是宿善業強故感
得臨終遇善知識十念成就若無善業所感善知
識尚難遇況十念成就哉且群疑論列十種人臨
終不得念佛一者善友未必相逢無人勸念二者
業苦纏身不遑念佛三者或偏風失語不能稱佛
四者狂亂失心注想難成五者或遭水火不暇至
誠六者遭遇豺狼無復善友七者臨終惡友壞彼
信心八者飲食過度昏迷致死九者軍陣鬪戰奄
勿而亡十者忽墜高岩傷壞性命如上十種惡緣
忽遭其一便休了也可念佛乎假饒儞無上十種
惡緣只是好病而死亦未免風刀解體四大分離
如生龜脫殻痛苦逼迫可念佛乎又或世緣未了
世念未休貪生怖死恐懼亂心可念佛乎又或父
母揮涕妻子哀泣眷戀難忍憂惱傷懷可念佛乎
柰何不思及此而必待臨終十念幾自悞耳。

問念佛乃身後之事不知現世亦有益否。
答曰經中
具說受持佛名者當獲十種勝利一者晝夜常得
一切諸天大力神將河沙眷屬隱形守護二者常
得二十五大菩薩如觀世音等及一切菩薩常隨
守護三者常得諸佛晝夜護念阿彌陀佛常放光
明攝受此人四者一切惡鬼皆不能害一切毒蛇
毒龍毒藥悉不能中五者火難水難冤賊刀箭牢
獄枷鑽橫死狂亡悉皆不受六者先所作業悉皆
消滅所殺冤命彼蒙解脫更無執對七者夜夢正
直或復夢見阿彌陀佛勝妙色像八者心常歡喜
顏色光􂷓氣力充盛所作吉利九者常為一切世
間之人恭敬供養歡喜禮拜猶如敬佛十者命終
之時心無怖畏正念現前得見阿彌陀佛及諸聖
眾持金蓮花接引往生西方淨土盡未來際受勝
妙樂如上十種現世來生皆有勝和然則世出世
間要緊法門無如念佛信矣。

問華藏世界即本師化境不求生華藏而求生極樂
何也答曰華嚴疏中自有此問。
彼答凡有四意一
者有緣故謂彌陀願重偏接娑婆人也二者使眾
生歸憑情一故華藏中世界無量若聞十方皆妙
初心茫然無所依託故方便引之專指極樂三者
不離華藏故極樂去此十萬億剎而華藏佛剎皆
微塵數故知不離也四者即本師故華藏剎海皆
遮那境十萬億剎未出剎種之中豈非本師隨名
異化也。

問經云生兜率者隨彌勒菩薩下生三會之中自然
當得道果何必近舍兜率遠求極樂乎。
答曰汝以
兜率為近極樂為遠者特以凡夫肉眼心量說耳
三者俱在一心之中心無彼此之分詎可謂兜率
近而極樂遠乎且兜率極樂兩相較量則有十種
優劣不同一者極樂十念可生兜率必須修眾三
昧深入正定其上生為難二者極樂則阿彌陀佛
大悲願力誓垂接引兜率則彌勒無接引之誓三
者極樂則阿彌陀佛大光明力照觸行人身心慈
和來生其剎兜率所無四者阿彌陀佛說法十倍
於諸佛又眾生隨其志樂所欲聞法自然得聞兜
率所無五者極樂國無女人擾亂眾生兜率則天
女微妙諸天耽玩不能自勉六者極樂生者皆得
三十二相八十種好神通具足兜率所無七者極
樂生者自然伏滅煩惱即登不退兜率雖日說不
退之法教化眾生而未必便登不退八者極樂生
者即此一生直至道場成無上覺兜率則隨佛下
生未必盡證聖果況無上覺乎九者極樂生者得
無量壽與佛齊等兜率所無十者極樂生者欲供
養十方諸佛隨其所欲供具自然現前須臾之間
遍至十方供養諸佛即於食時還至本國兜率所
無此上十種較量勝劣顯然細而求之應有無量
行人當自擇之。

問或謂淨土乃聖人之權方所以接鈍根化凡器也
苟能一超直入如來地何籍于他力乎。
答曰昔文
殊因念佛故得一切種智善財以十大願王求生
極樂勢至以憶佛念佛入三摩地父王淨飯併六
萬釋種皆生淨土可謂其為鈍根凡器乎又佛告
彌勒曰此世界有六十七億不退菩薩往生彼國
一一菩薩巳曾供養無數諸佛次如彌勒者也諸
小行菩薩及修少功德者不可稱計皆當往生不
但我國如是他方佛土如遠照佛剎有百八十億
菩薩皆當往生十方世界無量佛剎往生者無數
我若具說一劫猶未能盡可謂其盡為鈍根凡器
乎至于謂淨土乃聖人之權方者此乃實教之權
巧方便非權教也教家權實之判非止一途天台
賢首二家所判莫不推法華華嚴以為最實今觀
法華藥王本事品稱女人聞是經典如說修行命
終即生安樂世界得菩薩神通無生法忍華嚴經
未會普賢菩薩教善財童子發十大願王命終導
生極樂世界不久當得菩提是知念佛功德與聞
法華經如說修行其功正等與發十大願王其功
亦等二經既判為實則淨土之非權可知也即謂
之權乃實教之權巧方便又可知也且余嘗考之
起信矣論云初學大乘正信以在此土不常值佛
懼謂信心缺緣退失當知如來有勝方便令其不
退但當專念極樂世界阿彌陀佛真如法身必生
彼國又嘗考之觀經矣經云凡夫心想羸劣未得
天眼不能遠觀諸佛如來有異方便令其得見夫
謂之勝方便異方便非權乎此二既約圓論則此
權即與法華微妙方便無二無別矣故曰實教之
權巧方便也。

問參禪之士多云參禪是實念佛是權參禪是頓念
佛是漸是否。
答曰汝見念一句佛號便喚作權見
持一句話頭便喚作實不知佛號可以言權則話
頭亦未可言實也不見道三藏秘典五燈遺言盡
是臭爛葛藤纏絆殺人空拳黃葉誑止兒啼故知
三世諸佛歷代祖師開兩片皮為人無不是權即
巳所從入亦無不是權雖曰正直舍方便直說無
上道早是方便了也如蓮經最初說法一周即名
方便品豈非權乎是知念佛參禪並是權巧建立
接引方來了之則無非實未了則無非權也汝謂
參禪為頓者謂其一念不生即名為佛也試觀憶
佛念佛至於心開見佛與一念不生果有淺深否
且大乘漸教多言歷三秪劫修六度行尚須百劫
種相好因然後得成正覺此淨土生者便登不退
三十二相八十種好無量神通無不具足壽命無
量一生成佛此豈漸教之所及乎又水鳥樹林俱
出妙音寶網天樂咸宣妙法則非獨不屬漸亦不
局頓也今判為漸果依何而有此說乎不過狂瞽
無根之談轉相惑亂而巳。

淨慈要語卷上

淨慈要語卷下
鼓山涌泉寺沙門　元贒　述

** 戒殺生

殺生之戒佛家首重之此非佛家之私言也盖緣人
物之情所最愛者莫如生所最苦者莫如死故惡之
最太罪之最重者莫如殺又聞之天地之大德曰生
則知人之大惡曰殺生矣上帝好生則知上帝所惡
在殺生矣元善之長也則知殺生為惡之長矣仁人
心也則知殺生非人心矣殺戒可弗重歟且人既以
仁為心則量包虗空寧有痿痺之處機貫終始寧有
歇滅之時所謂天地萬物為一體者此心也此仁也
故儒家聖人致中和必極于天地位萬物育至誠盡
性必極于能盡物之性非迂也誕也一體之仁本如
是也一體之仁既本如是而聖人之治天下乃不免
于鮮食者何也則聖人之不得巳也吾嘗考之佛經
矣劫初生民淳朴無偽故天生地肥及粳米以資其
日用厥後機心漸長則地肥及粳米俱弗生而民乃
艱食繇是饑火所逼殺機妄動以強凌弱以智凌愚
取禽獸而食之亦猶禽獸之相食而巳然初計在塞
其饑餒卒乃貪其腥味日甚一日屠戮肆行聖人起
而哀之乃立禮以為之防曰仲春不許破巢毀卵矣
魚不盈尺不鬻矣祭必以禮有常供矣宴必以禮有
常數矣大夫無故不殺牛羊矣士無故不殺犬豕矣
此豈聖人之本意哉不能止其所趨聊以防其所濫
故曰此聖人之不得巳也夫物之與我形軀雖隔知
覺實同貪生怖死與人何異今乃加彼無窮之極苦
資我一刻之微甘于情安乎于理當乎取彼至切之
身命享我閑泛之人情于情安乎于理當乎殺彼命
而冀延我之命殺彼身而冀養我之身殺彼父母妻
子而冀保我之父母妻子于情安乎于理當乎即不
待反巳而推試思其生上刀砧活投湯鑊恐怖呼號
之狀疾痛怨恨之情可忍乎可食乎如以為可忍可
食則其心巳非人心耳孟子曰君子見其生不忍見
其死聞其聲不忍食其肉豈姑息之私情哉至于輓
近之世尤有不忍言者世風薄惡競尚浮靡窮極口
腹之欲羅盡水陸之珍一飱之饌至殺生靈數百命
其尤可痛者居父母之喪飲酒食肉宛同吉宴所殺
生命尤為無數秪此一節遠違古聖之禮近犯
天朝之律外結怨恨之仇內滅仁孝之脙為儒乎非
儒乎為善乎非善乎每有規之者輙以世俗譏嫌為
辭夫不懼聖制不懼王法不懼不仁不孝之實惡而
獨懼世俗之浮議果何見哉果何見哉嗚呼凡愚之
民固宜隨俗而趨豪傑之士豈可習而弗察乎昔黃
山谷作頌曰我肉眾生肉形殊體不殊元同一種性
只是隔形軀苦惱從他受肥甘為我須莫教閻老判
自揣看何如戒殺之意斯頌盡之矣至于因果感應
之說理所必然決難逃避非獨佛經詳之史傳載之
即耳目覩聞昭然不誣伹君子止惡非為畏罰為仁
豈為貪報不過自完其人心而巳高明者幸鑒之。

** 戒溺女

嘗聞業海之中惟殺業為最重殺業之中惟殺人為
最重殺人之中惟父子相殺為最重殺子之中惟無
罪而殺為最重今世俗溺女正所謂殺無罪之子愆
之莫大者也而世俗恬不知怪視以為常不亦異乎
昔孟子謂今人乍見孺子將入井皆有怵愓惻隱之
心非納交于孺子之父母也非要譽于鄉黨朋友也
非惡其聲而然也直曰無惻隱之心非人也今舉女
而溺之是愛子不及鄰人之子矣不特此也獄中之
囚罪本當決刑官尚展轉于秋冬以延其須臾之生
今舉女而溺之是愛子不及罪死之囚矣不特此也
仁人惻隱之情無不遍滿即蠉飛蠕動尚不忍傷今
舉女而溺之是愛子不及蠉蠕之微矣不特此也凶
頑之極莫尚乎禽獸然聞猿因哀子而斷腸虎數回
頭而顧子其愛子之情豈有擇于男女哉今舉女而
溺之是愛子不及禽獸之仁矣為人父母而所為若
此姑勿論其明有償殺之條幽有絕嗣之報但觀其
纔離母胎即拋死所呼號不及痛苦無訴宛轉溪㵎
之中路人不敢正視而為之父母者果可為乎不可
為乎嗚呼人之所以異于禽獸者以其有不忍人之
心也今忍心至此曾禽獸之不如又何以自命于天
地之間也吾嘗深求其故莫能自解將謂女仕他門
無關于代老承祧而溺之歟獨不曰生男而流蕩四
方其柰之何將謂省費奩貲而溺之歟獨不曰生男
而賭嫖傾家其柰之何將謂逆料不賢而溺之歟獨
不曰生男而敗辱家聲其柰之何將謂家貧難度而
溺之歟獨不曰生男而必衣必食其柰之何將謂無
男多女而溺之歟獨不曰受此冥報竟世無男其柰
之何揆厥所繇不過習殺為常仁心澌滅處流俗之
皆同欺王法之無舉徒便私家之計罔畏鬼神之誅
耳用是知為之女者其冤枉忿恨之情直當貫日而
飛霜為之父母者其乖戾不祥之氣必且遮宇而蔽
宙豈非造莫大之愆貽無窮之禍哉觸目傷心用茲
饒舌冀祈力改相勸回風倘見他人棄女曲為區處
全其生命未必非轉禍成祥之一機也。

** 勸放生

嘗聞之諸佛眾生一心也諸佛以眾生之愛而成其
慈故其慈最大眾生以諸佛之慈而封為愛故其愛
最深最深之愛靡不愛也而莫愛于護巳命最大之
慈靡不慈也而莫慈于捄眾命是以古之君子樂于
放生者良以上體諸佛之大慈下滿眾生之深愛為
善之大孰過于是慨自殺機一啟慘毒廣行百計搜
羅千方掩取或緊閉籠檻之內或生懸刀爼之間膽
落魂飛母離子散口憤憤而誰告目盻盻而求援正
如擬決之囚逼近死門亦如安居之眾忽遭橫擄其
疾苦之狀哀怨之情為何如也所以諸佛于此苦戒
殺生廣勸放生捐我不堅之財贖彼至重之命或少
止一二或多至萬千使其易危為安臨死得活天高
海濶一任遨遊日暖風和同歸熈皡雖曰最小之施
實為莫大之德矣即毋論其或為未來諸佛或是多
生父母但知覺是同理必難忍亦無論其或獲報于
生前或受償于沒後但生機一觸情自難忘況當草
木之黃落尚戚然而生悲見雲霧之陰慘猶凄然而
失樂騐知真心必遍滿于十虗至仁直流貫于萬彚
豈有血氣之屬反無哀愍之誠哉唯願常行捄贖俾
仁脉之恒流廣喻朋儕使慈風之普被完滿本來之
心保全自巳諸佛仰贊
皇仁之化默回殺運之機是謂為善最樂莫非太平
盛事請垂隻手毋攢雙眉。

** 戒殺辨疑

問物原非物生亦無生但須了心即是曲成萬物投
崖割肉尚屬有為贖蚌放螺不徒滋勞費耶。
答曰
窮究至理雖何死而何生曲徇物情亦欣生而哀
死蓋以眾有即真無之域涉事即融理之門若執
無為而病有為則無為之談適資慳吝執無生而
訾放生則無生之說反助貪殘既噉肉無礙真修
豈放生反乖妙理即所謂投崕割肉則身執盡忘
餧虎飼鷹則悲心彌廣運悲心而有為之功斯著
祛身執而無生之旨冥符今則所重者巳身所輕
者物命寶巳命既宛爾貪生殺他身乃托無生死
斯又與于不仁之甚者也。

問經有言不生不滅是不生則不滅有生則有滅然
則殺生何礙也。
答曰經言諸法空相本自不生亦
復不滅不生故常寂不滅故常照常寂常照名常
寂光此當人妙心也如何將至理之談翻成戲論
愚人謬說一至於此悲夫。

問物受定業既難逃殺何用放生。
答曰有生同性怖
死同情倘以物命難迸理當烹煑亦謂人生無幾
便可誅夷耶彼獄中必殺之囚刑宮亦必展轉于
秋冬牀上臨危之病療者猶欲留連于朝夕此決
死而尚冀其生況便生而未必即死者乎。

問仁者當弘濟蒼生何事小慈微物。
答曰事有弘微
心無鉅細捉象擒兔獅子之全力具存纖草喬林
一雨之普霑靡異心非大也豈嫌善小而不為心
非小也安見小善之非大必如子言則畜池無相
鄭之功而祝網豈王殷之略哉但貴善擴充耳。

問放生固為慈悲今不放鷄豚鵝鴨而偏放魚鳥鰍
鱔何其不平等耶。
答曰世間有二種畜生一者受
決定殺果如鷄豚等是也二者受不定殺果如魚
鳥等是也定殺果不可救不定殺果乃可救是眾
生造業之有殊非慈之心不平等也。

問賓客宴享若不殺生則大逆人情必致譏嫌柰何。

答曰仲尼從下豈以違眾為嫌孟軻好辯不以人
譏為耻葢我守其是何妨人致其非況諸佛之正
智見萬劫之大利害者也世人之妄情見一時之
小得失者也若順眾生之妄情雖免一時之譏嫌
必受萬劫之大苦矣若順諸佛之正智雖不免一
時之譏嫌必獲萬劫之常樂矣佛訓不可違人言
何足恤是在智者擇之。

問魚蝦鰍鱔物命至微一日所殺不可勝計若殺此
有罪則人俱墮三途矣。
答曰殺此而未墮三途者
有之盖以他善力強亦得暫免若善報既消淪墮
必矣且物類雖微皆有佛性殺一微命亦是殺一
佛子人多略其微而廣殺之殺盡數千之命未供
一飽之需令彼痛死甘我纔涎一餉之味萬劫之
冤如之何而可食也。

問持齋不食肉勝于放生。
答曰佛所以教人持齋者
正欲人廣其慈悲之心也與樂之謂慈拔苦之謂
悲今持齋而不放生者與樂之謂何拔苦之謂何
雖不食肉亦名大破齋矣又佛有三聚淨戒一曰
攝律儀戒二曰攝善法戒三曰饒益有情戒今不
食肉是攝律儀戒也放生攝善法戒也教人戒殺
放生饒益有情戒也今不肯放生教人不須放生
亦名大破戒矣嗟夫我佛尚割身肉以貸鴿為佛
子者乃不能捨幻財以贖命豈有成佛之日哉。

問天主教云畜生之魂與人魂異人魂死後不滅畜
魂死後即滅故恣我宰殺無有罪報何如。
曰血氣
之屬同本一性性本無二物豈殊人故飲食男女
之欲貪生怖死之情宛與人同特形因業感故異
耳豈可因其形異而謂魂有異也或曰人能推理
禽獸不能故知其魂與人異曰角端能言元龜現
兆神龍護法眾鶴聞經彼皆畜生而聰明神力反
有人所不及者憑何而謂魂不如人而遽滅乎其
所以不能一一如人者則其黑業之障也且吾佛
戒殺不專論其滅否但觀其疾痛之苦情自難忍
即草木方長君子猶不忍折況血氣之屬哉為是
說者乃西洋魔鬼耶龢倡為邪說恣其吞噉之㐫
而巳。

問此方地多蔬菜可不殺生若生海濵邊塞小民日
以牛羊魚蝦為食何能禁之。
答曰今生邊地下賤
者乃前生作惡不信三寶之報多造殺業定入三
途倘能知非他徙念佛懺悔庶免後殃若勢萬難
徙者但每日清晨禮佛念佛或持經呪願彼每日
所殺生命悉承佛力速得超生至誠哀切力行不
倦業報可消轉生當得善處矣。

問經言眾生食肉無非親屬觀者多駭而不信謂眾
生如是之多豈必所食皆親屬耶。
答曰眾生從無
始來輪迴六道無有休息捨身受身遍滿大地何
一眾生而非親屬乎既皆親屬則今所食肉無非
親屬又何疑耶。

問人貴物賤殺一物命佛何極言其惡之大。
答曰眾
生至重者生命世間最慘者殺戮故其惡為最大
且人起一念殺心熏入八識田中永為累劫輪迴
之種眾生被殺者起一念嗔恨之心熏入八識田
中永為累劫冤恨之種生生世世因緣會遇必相
報復楞嚴經云如於中間殺彼身命或食其肉經
微塵劫相食相誅譬如輪轉互為高下無有休息
嗚呼可不戒哉。

問天生禽獸所以養人也。
答曰古人有言天豈為豺
狼生肉蚊蚋生人哉盖人物各隨業力強弱相食
相誅乃自為自受非天使之然也。

問殺六畜者是免其畜生之苦而使之超生為人也。

答曰此邪魔之言也畜生苦報未盡而遭殺者不
免再為畜生重受殺害之苦若其報盡不待殺而
自死矣如猪羊自瘴是也昔有人因婚姻多殺物
命病死入冥見猪羊等訴冤曰某等作惡墮畜生
趣受報未盡枉遭宰殺今不免再為畜生是使某
等重受刀砧之苦也其人大懼發願施金光明經
五千卷以資超生俄頃猪羊等皆空冥官舉手曰
眾冤得經力皆超生矣其人復甦如所願印經施
之(出金光明經感應傳)。

問眾生之類亦至廣矣今區區放得幾條鰍鱔幾百
螺蛤何足為慈悲乎。
答曰蠢動含靈皆有佛性以
俗眼觀則至微之物以佛眼觀則同是佛子若救
一物命即是救一佛子十方諸佛悉皆隨喜又所
救眾生當死得活必大歡喜熏入八識田永為萬
劫歡喜之緣我起一念憐愍救護之心熏入八識
田永為萬劫慈悲之種雖止救一物命即具此二
種㝡大功德況救多物命乎。

問若人皆不殺則禽獸充滿世間如豺狼虎豹之屬
暴猛尤甚人不殺彼彼將食人柰何教人不殺乎。

答曰佛言若人具慈心功德者一切刀兵水火不
能傷一切惡獸毒虫不能害盖惟天下之至慈故
能化天下之至暴昔漢光武時弘農多虎大守令
民設陷穽摻弓弩治之虎患尤甚及劉昆為太守
乃曰暴政之所致也令民填陷穽拆弓弩惟務行
仁政恤民虎遂相與渡江而去劉昆未為知道者
一念仁心遂能格虎何況學佛慈悲者乎良以人
為物之主若殘忍暴猛之人皆化為慈悲則毒害
暴猛之物亦皆化為麟鳳此感應必然之理但憂
人之不慈悲不憂物之不麟鳳也。

問凡血食之神祭之則得福不殺生何以為祭乎。
答
曰佛言造善因則得福造殺因則得罪愚夫不務
作善但務殺生祭祀以徹福于神非惟不得福反
得罪矣況祀神者能具素饌為之誦經回向則神
與我俱獲善福何必殺生而後為祭乎。

問有意放生則是著相不殺不放一切無心方為合
道。
答曰此是邪師之言佛家所謂無記空者也佛
教人發大願力救眾生苦若無大願力則一切利
眾生事皆不能成就矣昔寶文王敏仲七世不殺
亦好放生至敏仲有邪見者教之曰不殺不放付
之無心為妙不必著相敏仲生疑乃問法華禪師
即厲聲叱曰公大錯豈可落空見耶面前木頭皆
是無心著幾個木頭能救得苦眾生汝急懺悔邪
見之罪敏仲駭汙再發心放百萬命因歲饑遇蛤
蜊數十斛悉以粟易之誦經持呪投之中流夜夢
文殊菩薩現金色身慰諭之曰我憶往劫亦曾生
蛤蜊中但堅汝心救眾生苦敏仲大加信異乃著
勸世文。

問仁民而後愛物今不先務愛人乃先務愛物何也。

答曰仁民易愛物難能愛人而不愛物者有之未
有愛物而不愛人者也故華嚴菩薩云我尚不忍
與一蟻子作苦事何況人耶成湯推除網之心以
及人故仁覆天下昔中山王獵而生獲一麑御者
巴西憐而放之王怒逐巴西既而悟曰巴西尚不
忍於害麑其忍於害吾子乎舉以為太子傅及即
位用為相力行仁政一國大治孰謂愛物者不能
愛人也哉。

問布施貧窮及修橋作路此功德豈不勝于放幾百
禽魚鰍鱔耶。
答曰因果各以類應布施得富饒報
不殺得長壽報縱饒廣修萬福若不斷殺生者後
世雖得富貴必短命夭折多諸疾病有福不能享
矣。

問佛言好殺者必受短命報今世或有好殺而長壽
者何也。
答曰佛言善惡報應有二種一者果報今
生作善惡業來世受苦樂報也二者華報今生作
善惡業今生即受苦樂報也今或喜殺而長壽者
乃其前世福厚消拆未盡故暫免花報耳三途果
報詎能免哉。

問力行放生可以成佛否。
答曰普賢行願品云若令
眾生歡喜則令一切如來歡喜何以故諸佛如來
以大悲心而為體故因於眾生而起大悲因於大
悲生菩提心因菩提心成等正覺眾生至愛者身
命諸佛至愛者眾生能救眾生身命則能成就諸
佛心如來因地為流水長者子救十千魚仍為說
法念佛魚皆生天長者子終成佛果故知放生因
緣必定成佛非其餘小善之所能比。

問世人修崇功德持齋事畢即殺生開齋還無損功
德否。
答曰夫持齋者以慈悲之心為功德若故意
殺生開齋則是破壞慈心功德獲大罪報寒山子
詩云昨日方設齋今朝宰六畜一度造天堂百度
造地獄言其持齋善心未滿一分殺生惡業巳滿
百分即佛經所謂情多想少流入毛群反受殺報
矣。

問佛言殺生食肉者必墮異類何以見其必然耶。
答
曰華嚴經云一切唯心造故知念念悲智行願造
菩薩身念念持戒修善造人天身念念殺生食肉
造地獄餓鬼畜生身月令云黃雀入水化為蛤緣
其念念貪蛤為食故形隨心變不覺墮水化為蛤
矣此皆儒典可見之事內翰洪邁云親見殺猪者
臨終臥地為猪鳴古人謂至淫化為婦人至暴化
為虎程子謂親見村民化為虎自引虎入其家食
其猪古今此類甚多故知佛言信而有徵人與異
類本同佛性所以異於禽獸者特形與心而巳若
人心無慈悲但能殺生食肉是真豺狼鵰鷙之具
人形者奚待後世見之哉。

問彼案頭肉非為我殺食之復有何罪。
答曰縱非我
殺但食其肉則同其殺緣先德云一日持齋不食
肉則四天下人作殺業我皆無分如無人買肉則
屠者亦不殺矣屠者為殺因買者為殺緣因緣具
足方成殺業楞伽經云為利殺眾生以財網諸肉
二俱是惡業死墮呌喚獄律中尚不許比丘服皮
革絹帛等何況食肉乎但因緣有輕重故受報亦
有輕重如世間劫殺雖罪分首從其繫獄則一楞
嚴經云身心二途不服不食我說是人直解脫者。

問經中言一日持齋有六十萬歲糧復有五福一曰
少病二曰身安三曰少婬四曰少睡五曰生天識
宿命持齋一日至少而功德如此之多何也。
答曰
佛言慈心功德最大一日持齋則一日皆慈心故
獲報至多況長齋乎華嚴經云觀一切眾生所種
種子甚微獲果甚大如春種一粒秋収萬顆善惡
因果亦復如是故知起一念慈心為萬劫常樂之
福本況念念相續乎。

問放生贖命有財力者可為無財力者若何。
答曰富
貴之人民心風俗所係一有舉動眾所樂從若能
廣行救贖大振慈風真可移風易俗若無財力固
難救贖生命但當常發大願廣行勸化或有不須
財贖者方便保全或見他人放生隨喜讚嘆其益
亦大矣。

** 殺生烱戒

宋吳興太守王襲之素不信佛好賓客惟事宰殺初
為晉西省郎中養雙鵞於檻前夜忽夢鵞口銜一
卷經取而看之皆說罪福報應之事明旦果見是
經因是永不宰殺。

唐何澤者容州人也甞攝廣州四會令養鷄鴨千百
頭日加烹殺澤有一子愛護特甚一日將烹雙鷄
㸑湯以待沸忽其子似有鬼物撮置鑊中急出之
與雙鷄俱爛矣。

唐王遵兄弟三人竝時疾甚宅有鵲巢旦夕翔鳴以
其喧喋兄弟共惡之及病差因羅鵲斷舌而放之
既而兄弟皆患口齒之疾百藥不愈家漸貧以至
行乞。

李紀好殺生善彈射其父知巴州日紀設網於廨圃
登樓伺之忽見群鴉觸網紀喜不及履徒跣赴之
為巨剌所傷聞空中語曰汝本遐壽今以殺生削
盡月餘果卒。

沛國有一士生三子年皆弱冠口但有聲而不能言
忽有人過門問曰汝試思之何以致之主人良久
謂曰昔燕巢中有三子母外出因以三薔剌飼之
既而皆死今實悔之曰是矣。

後漢楊寶年七歲至華山見一黃雀被傷為蟻所困
寶憐之收於巾箱採黃花飼之經旬始愈放去忽
一朝夢黃衣郎持二玉環贈寶謂曰俾爾世為三
公壽九十三後皆應。

梁時有一老嫗獨居織絍忽有虎突入舉足向嫗嫗
驚惶無措見虎若求救狀意其為剌所傷遂手把
其足以錐挑出之虎去月餘銜一囊來謝內有白
金數笏。

太和中光祿厨欲宰牛屠者操刀直前牛乃屈膝而
拜不肯起竟殺之俄而屠者忽狂走失常每日作
牛鳴食草少許身入泥水以頭觸物良久而死。

唐顯慶中西路側有店家新婦誕一兒月滿日親族
慶會欲殺一羊羊數向婦跪拜不以為意遂殺之
將肉就釜婦抱兒看煑忽釜破湯衝灰火直射母
子俱死。

淳熈初台州徑山路口有屠者趙倪家世宰豕為業
忽一夕夢豕千頭作人言云我輩被殺受盡痛苦
今汝罪業巳盈可速去明日將起宰豕忽呌號發
狂死。

蜀民李紹好食犬前後殺犬甚眾常得一黑犬紹因
醉夜歸其犬號吠紹怒取斧擊犬有兒子自內出
斧正中其首立死犬走不知所行紹亦病作狗噑
死。

唐內侍徐可範性嗜驢以驢縻絆於一室迫以烈火
待其煩渴飲以五味汁然後取而為饌後從僖宗
幸蜀得疾每睡見驢啖其肉又喜床下布火以熱
油醋灌身未幾卒。

建康寄居趙監廟有羸疾或教之服鹿血則愈趙買
鹿三四頭日縛一枚以鐵管插入肉間取其血鹿
日受此苦趙後遍身生異瘡痒甚以竹管注沸湯
灌之兩月卒。

臨川東與有人入山得猿子歸母遂至其家此人縛
猿子於樹上以示之其母搏頰向人哀乞竟不能
放繫殺之猿母悲號而死剖視之腸皆斷未幾一
家疫死。

宋時一僧素無賴置黃精於枯井誘人入井以磨盤
覆之其人惶迫無計忽一狐臨井言君惟注視磨
盤孔可飛出吾昔為獵者所獲賴君贖命來報君
恩人用其言果出。

宋景平中東陽大水永康蔡喜夫避住南壟夜有大
鼠浮水而來伏喜夫奴床角奴愍而以飯飼之水
退喜夫返故居鼠以前脚捧青囊囊有大珠留置
奴床前而去。

隋候往齊國路見一蛇困於沙磧首有血出以杖挑
放水中而去後至蛇所蛇銜一珠向候候不敢取
夜夢脚踏一蛇驚覺乃得雙珠。

梁劉之亨仕南郡甞夢二人姓李詣之亨乞命之亨
不解其意既明有遺生鯉兩頭之亨曰必夢中所
感乃放之其夕夢二人來謝云當令君延壽一紀。

唐咸通中岳州有村人涸湖池取魚龜尤倍悉刳其
肉載板至江陵鬻之厚得金帛歸家忽遍身患瘡
楚痛難忍舉體投水中漸變作龜形經年肉腐死。

天寶八年當塗有人專取鱓魚為業是秋得三頭鱓
其子去鱓頭及皮燃火將羮之反顧鱓皆化為蛇
而去其子遂病明日死一家七人皆相繼死盡。

秀州人好食乾鰍有陳五者所貨最佳人競往市後
得疾躑躅床上痛旬日遍體潰爛其妻乃言夫存
日製鰍之法甚慘今其疾宛然如鰍死時云。

唐李詹平生廣求滋味每食鱉輙緘其足暴于烈日
中鱉既渴飲以酒徐而烹之忽一日方申首忽失
力仆地云群鱉索我甚急遂卒頃之詹膳夫亦卒。

湖州醫者沙助教之母嗜食蟹所殺無數紹興十七
年死有十歲孫忽見媼破門外遍體流血語孫曰
我坐食蟹今驅入蟹山受報可為我印生神章焚
之言訖不見。

宋建業有婦人背生一瘤大如斗中有物如繭甚眾
行即有聲不勝痛行乞于市自言一生最好養蚕
因與娣姒輩分養竊取其繭一囊焚之頃之背患
瘡漸成此癅數年癅潰而死。

唐雍州陸孝政為隰州府佐性躁多所殘害府內先
有蜜蜂一龕分飛聚南樹上孝政遣人移就別龕
蜂未去孝政怒命以湯沃死明年忽有一蜂螫其
舌紅腫塞口死。

蜀郡大慈寺律師修準性甚褊躁庭前植竹多蟻子
緣欄檻上準怒伐去竹盡取蟻子棄灰火中凖後
忽患瘡遍體面醫者曰蟻漏瘡不可醫後竟死。

蜀郡金華寺法師秀榮院內多松柏生毛蟲無數榮
怒使人掃除雜以柴𧂐置烈日中曬死經月餘暴
卒忽有萬萬虫咂噬其身而去。

唐文宗嗜蛤一日有蛤擘不開者帝自擘之中有觀
音像帝驚異召惟政禪師問之對曰啟陛下信心
耳經云應以菩薩身得度者即現菩薩身而為說
法帝曰菩薩身見矣未聞說法師曰陛下信否帝
曰豈敢不信師曰為陛下說法竟帝大悅遂不食
蛤詔天王立觀音像。
淨慈要語卷下(終)
* No. 1166-D
 淨慈要語䟦

淨慈名藍
聞谷大師飛錫建州時所建其接引緇素首以淨慈
設化且屬
永覺大師撰要語二萬餘言以廣法乳葢纘
雲棲大師之徽猷也
雲棲大師八軾正軌範我四眾而兩服首路肇始二
門敷施激揚多歷年所故大江以南家喻戶曉相
習成風為益豈淺尠哉近年欃槍未靖秦楚之間
烽燹晝黑燐火宵青而江南獨荷
皇仁窮蔀舉安鳴鏑絕警倘亦有法化幽贊之力歟
茲者
永覺大師移錫真寂紹吾
聞師法輪流雲聲於藏海恢梵網於旃林松麈再揮
法雷繼震將八紘七眾同躋於清淨仁壽之域矣
謹先梓布聊示權輿。

崇禎丁丑修褉後三日當湖學人馮洪業拜手識