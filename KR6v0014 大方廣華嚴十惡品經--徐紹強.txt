#+TITLE: 大方廣華嚴十惡品經--徐紹強
#+DATE: 2016-06-11 12:31:00
#+SOURCE: github.com/kanripo/KR6v0014 master 03052f5d                


* 大方廣華嚴十惡品經
整理者　徐紹強


〔題解〕

《大方廣華嚴十惡品經》，又名《大方廣華嚴十惡經》、《大方廣華
嚴經十惡品》、《華嚴十惡經》。是中國人假佛說所撰經典。作者不
詳。一卷。

本經謂一切眾生若修善根，則應：一、不害眾生；二、不行放逸；
三、不飲酒；四、不食肉；五、常行大慈。然後著重論述了飲酒、食肉
的罪孽及斷食酒肉所得的福報。南北朝時，以梁武帝為首的中國佛
教信徒推行斷食酒肉運動（參見《廣弘明集》卷三十、卷三十一），本
經即該運動之產物，對研究中國佛教史有著重要價值。本經最早見
錄於《法經錄》卷二，入偽經錄。其後《仁壽錄》卷四、《內典錄》卷十、
《大周錄》卷十五、《開元錄》卷十八均有著錄，亦入偽經錄。本經為
我國歷代大藏經所不收，日本《大正藏》據斯1320號收入第85卷。
該號原殘，故錄文不全。

整理本的底、校本情況如下：

  
  * 
底本：北76號（柰59）；
  * 
校本：
  
  * 
甲本，北77號（洪47）；
  * 
乙本，北78號（芥45）；
  * 
丙本，北79號（河48）；
  * 
丁本，斯1320號；
  * 
戊本，斯6790號；
  * 
己本，斯5612號背面。
  * 
敦煌遺書中另有俄藏孟1098號，李盛鐸舊藏1件。因條件所
限，此次未能參校。


* 〔錄文〕

大方廣華嚴十惡品經


大覺世尊將欲涅槃，若住一劫，若減一劫，為諸眾生除諸病
苦，可分別不？

佛告迦葉：「為諸眾生在於世界，分別有二。何以故？生
苦為樂，生樂為苦。」

佛告迦葉：「諦聽！諦聽！吾當為汝說正法要。何以故？譬
如有人身遇重病，寢臥床褥，心念大乘，常不放捨。譬如有人遠到他
方，空山迥野，有恐懼之心，心念大乘，常不放捨。譬如有人繫在
獄中，枷杻著身，心念大乘，常不放捨。譬如有人貧窮，衣不
蓋形，食不充口，心念大乘，常不放捨。如是之人，是真菩薩，則非凡
夫。諸善男子！譬如國王，統領國事，多饒金銀、真珠、摩尼、車
渠、瑪瑙、珊瑚、琥珀、珍寶、瓔珞，不念大乘，死入地獄。譬如
凡夫，在於世界，多饒奴婢，象馬牛羊、絹帛布疋、大小穀豆，皆以
具足，不念大乘，死入地獄。是故，今日生苦為樂，生樂為苦。」

迦葉菩薩白佛言：「世尊！實如聖教！實如聖教！」

迦葉菩薩復白佛言：「世尊！何者為善？」

佛告迦葉：「一切眾生若修善根：一者，不害眾生；二者，不行放
逸；三者，不飲酒；四者，不食肉；五者，常行大慈。如是之人不斷善
根。」

迦葉菩薩白佛言：「世尊！如佛所說，受佛教者，不聽飲酒。」

佛告迦葉：「善哉！善哉！汝解我意。一切眾生不飲酒者，是
我真子，則非凡夫。善男子！飲酒者，或君不識臣，或臣不識君；或
子不識父，或父不識子；或弟不識兄，或兄不識弟；或姊不識
妹，或妹不識姊；或妻不識夫，或夫不識妻；或師不識弟子，或弟子
不識師；或不識內外眷屬。善男子！現前顛倒，何況未來？善男子！
一切眾生不食酒、肉者，得發阿耨多羅三藐三菩提心。」

爾時，世尊告諸大眾言：「善男子！汝好諦聽！諦聽！舍
婆提國有吉槃陀女，為人沽酒，釵梳落在井中。八萬羅漢圍繞井
住，汲水飲之，即便昏醉，不識如來。爾時，如來為諸羅漢演說法要。
是諸羅漢既聞法已，酒便得醒，來至佛所，白佛言：世尊！我今修道，
得四道果，何故今日不識如來？佛告諸善男子：舍婆提國有吉槃陀
女，為人沽酒，釵梳落在井中，汝今飲水以便昏醉。我今為汝除
卻顛倒，汝今見我，汝生恐心。吉槃陀女為人受苦，墮鋸床地獄，
鋸此女身作其百段，吹令微塵，還復聚合。受形訖竟，身長三尺，顏
色青黑，頭上無毛，兩耳閉塞，復無兩目，亦無鼻孔，下唇蹇
哆，手無十指，腳無兩足。皆由沽酒，豈況飲酒之人？雖先
飲酒，又乃發露，心生重悔，如懷慚愧，又莫更飲。譬如有人身遇
重病，乃值良師繼藥塗之，因藥得瘥。懺悔之人亦復如是，心生重
悔，又莫更飲，得發阿耨多羅三藐三菩提心。」

爾時，世尊告諸大眾言：「比丘、比丘尼、優婆塞、優婆夷，若
受五戒者，若受二百五十戒者，若受威儀具足戒者，若受戒者，不
聽飲酒！飲酒者，犯波羅提木叉罪。比丘、比丘尼若犯此者，
即入地獄；若凡夫人犯突吉羅罪，八萬劫中入於地獄。」

迦葉菩薩白佛言：「世尊！酒亦無命，如來何故誡酒為苦？」

佛告迦葉：「舍婆提國有鴦崛魔羅，飲酒醉亂，淫匿其母，煞戮
其父。其母復與外人共通，持刀害之。是故，今日誡酒為苦。」

爾時，世尊告迦葉菩薩言：「佛子！我誡諸白衣及出家等受我戒
者，不聽酌酒與人，不聽到酒家，不聽強勸人酒，不聽共人麴
釀。聲聞弟子，亦復如是。菩薩摩訶薩制心，聲聞制形。善男子！
不聽酌酒與比丘！若與者，五百世無臂。共比丘麴釀酒，五百世耳
聾，耳聽隔絕，常不聞聲句。語比丘酒家者，五百世為啞，口不
能語。強勸比丘酒者，墮截膝地獄，縱廣八萬由旬，縱廣正等，其
中力士其數五百，造其刀劍，截其兩膝；強勸比丘酒者，亦復如是。」

迦葉菩薩白佛言：「世尊！食肉者得何等罪？」

佛告迦葉：「善哉！善哉！一切眾生不食肉者，是吾遺腹子，則
非凡夫。善男子！一切眾生若受大乘大般涅槃。善男子！一切
眾生若住一劫，不聽食肉！若食肉者，即食父母、眷屬肉。」

迦葉菩薩白佛言：「世尊！食肉者墮何處地獄？」

佛告迦葉：「食肉者墮阿鼻地獄。縱廣正等八萬由旬，四方有
門，一一門外各有猛火，東西南北交過徹地，周匝鐵牆，鐵網彌覆，
其地赤鐵，上火徹下，下火徹上；鐵枷、鐵鈕、鐵􅰄、鐵鏟，持火燒
之。驅食肉之人入此地獄，受其大苦，心生重悔而懷慚愧，又莫更
食。猶如濁水，置之明珠，以珠威力，水即為清。如煙雲除，月則
清明。作惡能悔，亦復如是。」

佛告迦葉：「一切眾生食肉者，斷大慈種；不食肉者，有大功
德，百千萬分不如其一。」

迦葉菩薩白佛言：「世尊！煮肉、炙肉、斬肉、煞生之人，分別幾
處？」

佛告迦葉：「煮肉者墮鑊湯地獄。縱廣五百由旬，其中有水，
其下有火，持火燒之，潰潰乃沸。驅煮肉之人入此地獄，受其大苦。
炙肉之人墮炙床地獄，縱廣八萬由旬，其上有鐵床，其下有
火，持火燒之。驅炙肉之人臥之在上，肉乾燋爛，受其大苦。斬
肉之人墮剉碓地獄，其中力士其數五百，斬令萬段，吹令微塵，還復
受形，即還斬之，受其大苦。」

迦葉菩薩白佛言：「世尊！食肉者，非如來弟子，即是外道眷屬
也。」

佛告迦葉：「食肉者，不覺不知，不聞不見。若當食肉，或臣
食君肉，或君食臣肉；或子食父肉，或父食子肉；或弟食兄肉，或兄
食弟肉；或妹食姊肉，或姊食妹肉；或妻食夫肉，或夫食妻肉；或食
內、外眷屬肉。」

佛告迦葉：「食肉之人，即食父母、眷屬肉。」

迦葉菩薩白佛言：「世尊！食肉者墮何處地獄？」

佛告迦葉：「食肉者，墮糞穢地獄。縱廣正等八萬由旬，其中有
糞，乃深萬丈。驅食肉之人入此地獄，受其大苦，五百萬世無有出
期。善男子！食肉者，猶如群狗爭骨，各各貪多。食肉之人亦復
如是。善男子！斬肉者即斬其父，割肉者即割其母。譬如父
死，必作牛羊，持刀害之，即是其父。一切眾生，心則顛倒。食肉者
即食父肉，嚙骨者即嚙父骨，若飲肉汁者即飲父血。善男子！
一切眾生若有慚愧，不應食肉！雖先食肉，又能發露，心生重悔，
亦發阿耨多羅三藐三菩提心。」

迦葉菩薩白佛言：「世尊！唯願如來為我解說，破齋者墮何處地
獄？」

佛告迦葉：「破齋者墮餓鬼地獄。其中餓鬼身長五百由旬，其咽
如針，頭如太山，手如龍爪，朝食三千，暮食八百，一呼三萬。
驅破齋之人入此地獄，受其大苦；復離此地獄，繞其太山，猶如
須彌；持火燒之，猶如緋色。驅破齋之人將背倚之，肉乾燋爛，受
其大苦；復離此苦，轉形更受。善男子！若食齋訖者，或裹服
齋食與父母、兄弟、君臣、師長、朋友、知識，未來世中墮鐵輪地
獄，左腋入，右脅出，融銅灌口。若受齋食者，亦復如是。」

佛言：「食雞肉者，當墮地獄；三人共償倍半，相迎同入地獄。」

迦葉菩薩白佛言：「世尊！實如聖教！實如聖教！」

迦葉菩薩白佛言：「世尊！唯願如來為我解說，不飲酒、不食
肉者，得幾所福？」

佛告迦葉：「假使有人，象馬牛羊、琉璃、珍寶、瓔珞、國城、妻
子，持用布施，猶亦不如有人能斷酒、肉，百千萬分不如其一。復
置是事，假使有人，百千兩金遍滿三千大千世界，持用布施，猶亦不
如有人能斷酒、肉，百千萬分不如其一。復置是事，假使有人，
能鑄金為人數百，持用布施，猶亦不如有人能斷酒、肉，百千萬分
不如其一。復置是事，假使有人，造作幡華寶蓋，遍滿三千大千
世界，猶亦不如有人能斷酒、肉，百千萬分不如其一。復置是事，假
使有人，造大浮圖寶塔，簷簷相次，如稻麻竹葦，上至梵天，不如
有人能斷酒、肉，百千萬分不如其一。善男子！不食肉者，現世菩
薩，則非凡夫。善男子！不食肉者，常無肉想；食肉之人已
見豬、羊、雞、雉，即生肉想，見而生害。以是義故，不聽食肉！」

迦葉菩薩白佛言：「世尊！實如聖教！實如聖教！」

佛告迦葉：「一切眾生，譬如有人年已八十，貧窮孤老，後
生一子，極甚憐愍，一手把金，一手把飯，二團俱授，如過與子，
嬰兒爾時不識其金而取其飯。一切眾生亦復如是。我愍一切眾生，
猶如慈父。眾生不受我戒者，非我咎也。」
大方廣華嚴十惡品經

〔錄文完〕