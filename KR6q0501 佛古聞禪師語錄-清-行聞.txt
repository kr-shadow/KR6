#+TITLE: 佛古聞禪師語錄-清-行聞
#+DATE: 2018-05-12 10:25:20
#+SOURCE: github.com/kanripo/KR6q0501 master 2ef2950a                

** 香林佛古禪師語錄序

古唐語錄者西蜀佛古禪師駐錫於婁之古唐開林
說法其侍者從梵筵載筆而記者也佛所說經與菩
薩造論僧祗戒律踰五千四百餘卷而其後乃分為
南北藏迦葉奉遺教傳二十四祖以逮達磨度江為
此土始祖而其後乃分為南北宗又各立門庭而有
五宗之別馬馱龍負皮紙空繁象顧獅嚬狐嗥晝現
此爛熳之花惜者所以指為衰而盛午之明智士所
以憂其昃也佛師來自梓州靈根宿植五歲入青蓮
寺己灰心作巢頂禪水火不能焦濡矣笻杖挑雲未
瓢插雪遍踏天下名山參訪燈幢嫡嗣所過香林寶
塔輒見舍利放光脊中神透空裏靈飛於是通玄林
和尚囑以真諦然猶軟草承趺自聞天語也又六年
雲屩偶過婁東婁人士瞻仰鶴姿莫不延脰觀之降
情誘接聽其一言嚗然破人悶鬱迺相與掃香林之
靜苑布法席於香臺古唐近在婁西原田膴膴茅堂
菌閣銜土初成佛師提唱宗風學侶雲集而衣荔飯
松封泥運甋一任其真甘苦同趣州人感之抖囊蠲
佐未幾柳路漸入禪林桑津讓為定水海岸古塘與
竺天古德交映千秋今覽其語錄擊碎虛空打翻窠
窟從不思議中流出玉漿向大千法界重迴寶炬無
一語不為人發意葉開心香者所謂豐干坐虎豆圖
收蛇不過尋常舉動而雲門喫茶趙州喫粥便是無
上風規今日古唐赤髭亦騎得象王獅子真為苦海
船師者矣學人輩讀此等話不能解黏去縛且傚釋
迦嚼六年麻麥再向不死亭前指出香樓可也。

順治辛卯中秋婁東法弟胡周鼒拜題




** 佛古禪師語錄引

溯昔初祖折蘆五宗紹葉下至北山南岳曹洞趙州
應化現真金鎞度世而一時宰官哲士又皆皈心夙
業標勝禪宗信乎古德機緣文人玅喜並合兩行用
證千古西蜀佛古禪師來自婁水觀乎上京
祖皇帝眷禮特優訪咨時及遂卓錫千佛蘭若為四
道唱宗古貌和風宏才妙覺單拈直指導達天人緇
素同時連軌接坐莫不心契香城身依淨域乃以上
堂淵旨傳示及余妙證微言心光迸現傾河注燭豁
爾神開借此舌本清涼示世以耳根圓頓堂頭一席
地何遜如來第四時耶顧余不敏宿仰宗風師行將
歸敢以三言仰質塵外牟尼座前師子心生鏡現相
威真空畢竟因緣以何了證文殊猛參畢力敷讚維
摩默指一語不設漸頓增減以何合併我聞四字華
嚴六百無量為涯一念作本後先詳略以何分際惟
師解粘釋縛隨口津梁洒出本地風光廣付當場杖
缽是月是指為風為旛不敏敬以心香俟之矣師其
高座古唐為下一轉語。

康熙壬寅春正月
賜進士及第翰林院修撰徐元文科題

* 佛古禪師語錄目錄

  
  * 序文
  * 卷第一
  
  * 住太倉香林禪院語錄
  * 卷第二
  
  * 嘉興平湖曹溪禪院語錄
  * 燕都千佛禪院語錄
  * 燕京圓寧禪院語錄
  * 卷第三
  
  * 拈古
  * 頌古
  * 像贊
  * 偈
  * 佛事
  * 卷第四
  
  * 塔銘

目錄終























佛古禪師語錄卷第一
嗣法門人超質等編

* 住蘇州太倉香林禪院

師於順治庚寅仲春受婁江當道縉紳文學居士等
請入院拈疏示眾云言鋒展演密意發明世出世間
盡在這裏諸公還見麼其或未然卻煩剖露宣畢師
陞座拈香云者瓣香奉為
今上皇帝聖躬萬歲萬萬歲恭願福等虛空壽同劫
石皇風振而海宴河清聖日輝而天長地久次拈云
者瓣香恭為本寺護法宰官檀越伏願大功不宰柱
石壯於皇家大善無名波瀾漲於法海復拈云者瓣
香描不成畫不就昔從通玄峰頂拾來今向香林堂
前拈出爇向爐中耑伸供養現住浙江嘉興府棲真
堂上林野奇老和尚用酬法乳之恩遂歛衣趺坐本
公白椎云法筵龍象眾當觀第一義師云若論第一
義諦未入門時巳為諸人華劈了也烏待搖唇鼓舌
受其處分耶于中未諳此事者不妨致問僧問世尊
不說說迦葉不聞聞不說不聞即不問今朝意旨是
如何師打云你且喫棒著進云者老漢通身是眼師
云那裏見得僧禮拜云謝和尚去也師云料掉沒交
涉問祖道重興四眾雲集未審和尚將何法示人師
豎拂云會麼進云恁麼則人人洞徹生死根源箇箇
頓見本來面目師云見箇甚麼道理便恁麼道進云
今日當陽承指示大千無處不霑恩師云莫誑山僧
好乃云本志深藏萬壑中那知鳥道絕行蹤囊絛海
月方堪繫又見鴻音格外通鴻音既至躲避無門直
得舒卷隨時方圓符契無分城市山林寧擇魔宮虎
穴到這裏且喜梅顏乍破柳眼方新鳥囀簧音人臻
錦地矯目則瑞氣騰空運足則韶光遍埜頭頭彰祖
印物物露家風喜樂清夷歌謠盛化畢竟應時及節
一句作麼生道驀豎拂云等閒識得東風面萬紫千
紅總是春復舉世尊因地布髮掩泥獻花於然燈燈
見布髮處遂指地云此處宜建梵剎時賢于長者持
標插於指處云建梵剎巳竟時諸天散花讚云庶子
有大智矣師云賢于長者雖則見機而作爭奈落他
陷阱眾中設有箇漢於斯亦持標插云建梵剎巳竟
山僧也無華可散亦不讚嘆他何故不見道自作其
因自受其果本公復白椎云諦觀法王法法王法如
是。

浴佛日普門大士開先上堂黃面老瞿曇圓通觀自
任慣饒三寸舌導利十法界苦海渡愚蒙娑婆援滯
愛同途不同徹兩彩卻一賽年年惡水潑頭顱歷歷
神珠遭點壞香林今欲雪冤讎且向人前齊捉敗且
道以何為驗遂捻香云都盧這裏一坑埋。

師過復古堂值祭酒馮楊二公操琴遂置絃請陞座
當機剖露只貴知音格外提持惟斯薦取若於絃中
尋妙徽下覓奇不但錯過指鋒亦且辜他音韻所謂
輕重疾徐宜接應撞猱行走怪支離會萬物為巳者
其惟聖人乎不見黃龍心與夏公立劇談肇論論萬
物為自巳情與無情共一體時有狗子臥香卓下龍
拈壓尺擊狗子又擊香桌云狗子有情即去香桌無
情自住情與無情如何得成一體公無對龍云纔涉
思惟便成剩法何嘗會萬物為自巳哉師云黃龍心
善乃鶴舞洞天客窗夜話爭奈罕遇子期夏公立雖
解流水高山雁落平沙惟欠指法精妍山僧亦有一
曲要且不屬宮商角徵羽以指作撮絃勢云會麼設
或未諳更聽一頌焚香調軫卻相彈不意谿山夜月
還緊緩斷時空淅瀝須看指上血痕斑。

供天童林老和尚像上堂長松蓊鬱壯麗清關古柏
重榮復隆海宇祖印玲瓏瀉活眼於缽盂峰畔舊潭
清水易潛鱗於太白山頭龍象交參人在衍慶到這
裏且喜人康物阜海宴河清正眼提持罕遭此際驀
揮拂子召云大眾曾過鐵蛇關麼我要問伊天童消
息設或未過必須親到始得何故古殿疏鐘扣莫窮
清關長鎖斷雲蹤玲瓏嵒畔多奇秀黃葉飄飄萬壑
中。

上堂舉欽山禪師因僧問如何是和尚家風山云錦
繡銀香囊風吹滿路香巖頭聞得令僧去云傳語十
八子好好事潘郎師云綿密針線還他欽老冷熱機
關無過奯公檢點將來猶是霞帔半抹翠黛全遮未
得山林境界設有問山僧如何是和尚家風向伊道
時挑野菜和根煮旋斫生枝帶葉燒。

元旦上堂玄樞密運至道無私包括乾坤該羅萬有
所謂元正啟祚萬象咸新人人瑞氣盈眸箇箇春風
滿面殊勝中最殊勝奇特中更奇特闊而無際窮不
可及到這裏三目非睹二聽不聞一道清虛十方普
覆且道是甚麼物便乃如是遂揮拂云一氣不言含
有象萬靈何處謝無私。

示眾舉三聖慧然禪師參德山山云不用展炊巾者
裏無殘羹餿飯然云賴遇無設有向甚處著山便打
聖接住推向床上山大笑聖哭蒼天出去師云一拶
一捺略露風規一笑一哭郎當不少檢點將來未免
傍觀者哂且道誰是傍觀者乃喝一喝下座。

上堂重提要玅雪上加霜再展機輪夢中說夢所謂
眼若不昧諸夢自除心若不異萬法一如到這裏頓
空三際迥絕纖塵一片凝然十方坐斷山門於是起
舞佛殿自此歡呼香爐𨁝跳上天淨瓶抹過東海你
等諸人還信得及麼設信不及不免重下註腳舉起
拂云當臺一鑑明如日萬古晴空絕是非。

示眾問如何是奪人不奪境師云簷前黃鵲噪檻外
白雲飛進云如何是奪境不奪人師云閑攜竹杖過
橋西進云如何是人境兩俱奪師便打進云如何是
人境俱不奪師云兩岸松陰笛一聲乃舉五祖因端
和尚垂語云古人道如鏡鑄像像成後光向什麼處
去祖叉手進前抬頭顧視云也不爭多端大稱賞師
云諸方尊宿盡為白雲父子爭不足讓有餘殊不知
端和尚也是乞兒見小利。

仲夏上堂問威音那畔動著不得因甚德山見人便
棒臨濟見人便喝師云也是無事生事進云恁麼則
香林風化古祖道煥然新師云理長則就問薰風自
南來殿閣生微涼其中親切旨請師為舉揚師云且
待秋來看進云水歸大海波濤靜雲到蒼梧氣象新
師云信你不及進云也要和尚疑著師云早巳勘破
乃云巢知風穴知雨智鑑無痕靈源無底不是心不
是佛月娟娟而萬水不沉非旛動非風動雲靄靄而
千峰自啟達磨西來不會禪至今露卻當門齒且節
至理彰一句作麼生道柳陰拂地黃鸝囀水碧搖天
白鷺飛。

正殿豎柱上堂檢點將來一物無偏於白地立規模
功勛雖即檀那事亙古令人邈畫圖良繇香林始闢
梵宇初成御甲海之名藍乾坤壯麗挹鷲峰之遠秀
龍象交馳到者裏且喜紳衿合德勳貴同心遠近輸
金耆童布福雖曰異方便不出第一義且道如何是
第一義驀豎拂云若向者裏倜儻分明便知毫端寶
剎寸草金軀一木參天千祥駢慶脫或未然不免更
資一路去也復揮拂云但願春風齊著力一時吹入
我門來。

上堂陽來復陰漸剝石筍抽條花開枮木祖師西來
意東壁掛胡蘆。

上堂腳跟穩固廓大方而無外智眼洞明透聲色以
無遺所謂參禪須透祖師關學道要令心路絕心路
不絕祖關不透未免受他寒暑變遷生死籠罩不見
僧問圓悟云生死交謝寒暑迭遷未審無位真人還
有寒暑也無悟云汗出如雨進云分明在目前悟云
莫向目前作窠窟進云爭奈即今何悟云鈍置阿師
師云圓悟老人可謂慈悲太過然有落草之談致使
者僧認奴作郎彼此不了山僧即不然待問無位真
人還有寒暑也無向伊道寒時寒殺熱時熱殺設若
擬議劈脊打出何故免教伊向寒暑裏摸索。

元旦檀越請上堂諸佛說不到祖師提不起本來真
面目無異聲色裏況復風清柳墅香發梅梢春煙凝
而水碧光浮瑞氣生而村歌社舞松直棘曲鳧短鶴
長覿面相呈更無隱晦且慶賞一句作麼生道上苑
瓊開香馥郁哲人先得一枝歸。

轉藏請上堂演出演入河沙玅義全彰對一倒一百
千功德成就所謂言言玉轉字字珠回頓漸雙融事
理一致還會麼一句了然今古事大千無處不分明。

上堂透脫時毘耶窮眾士之辯受用處曼殊逞七佛
之師耀古騰今騎聲蓋色所謂玉轉珠回機先路活
風飛電激頂門眼空驀豎拂子云會麼簷聲不斷前
旬雨電影還連後夜雷復舉韓文公問大顛和尚弟
子公務事繁佛法省要處乞師一言大顛默然侍者
敲禪床三下顛云作什麼者云先以定動後以智拔
文公忽然大悟師云大顛默然賊身巳露侍者敲床
轉見不堪文公忽然悟去也是杓卜聽虛聲。

示眾舉盤山和尚道似地擎山不知山之孤峻如石
含玉不知玉之無瑕若能如是是真出家育王云若
能如是捏目生花師云是真出家捏目生花坐斷兩
頭歸堂喫茶以杖橫肩云唵摩呢吽㗶吒。

汪門唐氏圓經請上堂一句全該無量義一機通透
萬重關若能洞徹機關外倒用橫拈不被瞞況復千
光應現萬古一春燭吐優曇香騰兜陸以此樹福則
福至如雲從以此益壽則壽同虛空界塵塵剎剎普
現威權物物頭頭全彰正眼不見僧問投子云一大
藏教還有奇特事也無子云演出大藏教又有古德
云演入大藏教師云二老宿雖則演出演入要且不
知奇特事在且道如何是奇特事卓拄杖云幾度醉
歸明月下笙歌引出畫堂前。

對靈小參生死不到處覿體晏然聖凡未兆時當央
卓𣂈直得千古萬古只如今前佛後佛無別道放行
也風清野岸梅寒透而香浮把住也點水成冰雲蹤
絕而岫麗淨裸裸依傍無門赤灑灑收攝不住到箇
裏聖不增凡不減去無憂來無喜一道平沉萬緣廓
徹所以道澄潭月影靜夜鐘聲隨扣擊以無虧觸波
瀾而不散檢點將來未是無生境界且如何是無生
境界卓拄杖一下云不離當處常湛然覓即知君不
可見。

敕封弘覺禪師開戒海印延師為羯磨眾請上堂珠
澄碧海魚龍現舍那之身月上青山草木舒寶華之
座頭頭顯梵網家風物物彰毘尼境界人天共轍生
佛同源進脩不假階梯圓成安有持犯于斯略回光
相即三事衲衣為百福莊嚴頓令萬善雲敷千祥駢
集若要提持向上綱宗不涉時流舉措敢借我法伯
和尚威光聊通一線揮拂云撒手那邊千聖外迴眸
光射萬峰寒。

供三大士像請上堂三十二應隨念斯彰八十相好
依作而感當其念之未起作之未興早巳津濟四生
梯航三有所謂應以宰官身得度者即現宰官身而
為說法應以居士身得度者即現居士身而為說法
乃至比丘比丘尼優婆塞優婆夷措躬蛤蜊遁跡寒
明如示佛身等無有間何況湛上座一片辛勤塑成
古佛昔飾無竭今供有地眾中設有箇漢出來道香
林門下把斷要津不通凡聖因甚又容供三大士聻
山僧但向道曲為今時驀拈拄杖卓一卓下座。

上堂聲色裏坐聲色裏臥冷地商量早成錯過不錯
過堪笑楊岐三腳驢踏倒嵩山破灶墮。

晚參舉五祖演禪師示眾云四五百石麥二三千石
稻好箇休糧方耆婆不得玅師云五祖和尚大似富
嫌千口少貧恨一身多爭似香林這裏園無半莖菜
廩無一粒米信手拈將來供養諸賢者阿呵呵真快
活夜半鐘聲敲未斷清晨齊唱太平歌復舉鏡清問
僧近離甚處僧云三峰清云夏在甚處僧云五峰清
云放你三十棒僧云過在什麼處清云為你出一叢
林入一叢林師云出一叢林入一叢林無怪其然只
是清老棒頭至今無有落處。

示眾舉僧問巖頭三界兢起時如何頭云坐卻著僧
云未審師意如何頭云移取廬山來向你道師云者
老宿向須彌頂上撐舟大洋海底走馬雖則快便難
逢不免和泥合水設有問山僧三界兢起時如何向
伊道看腳下未審師意如何劈脊便棒且道與古人
是同是別。

示眾舉南嶽讓禪師參六祖因緣師云輕輕一句凝
結八秋驀地知非翻成塗毒不假修證如桂月之高
輝染汙不得似驪珠之朗耀只如諸佛之所護念且
道護念箇甚麼良久云露。

示眾大道只在目前要且目前難睹欲識大道真體
不離聲色言語驀豎拄杖云拄杖子聞恁麼舉不覺
手舞足蹈走入諸人鼻孔裏默自念云有佛處不得
住無佛處急走過你諸人還知麼設若不知且看興
化見同參來纔上法堂化便喝僧亦喝化又喝僧復
喝化近前拈棒僧又喝化云你看這瞎漢猶作主在
僧擬議化直打出法堂又僧問者僧有何相觸忤化
云適來見他也有權也有實也有照也有用我將手
向伊面前橫兩遭到這裏去不得是這般瞎漢不打
更待何時師云這老宿雖則欺胡瞞漢逞俊一時殊
不知萬劫泥犁甘心領受何故可憐不遇攀花手狼
藉枝頭多少香。

晚參舉仰山法堂坐次見僧從外來問訊了向東邊
叉手立以目視山山乃垂下左足僧卻過西邊叉手
立山垂下右足僧向中間叉手立山收足僧禮拜山
曰老僧住此未曾打著一人拈棒便打僧騰空而去
師云仰山雖則善應來機爭奈隨邪逐惡者僧縱然
乘空而去要且當面受瞞還委悉麼誰家別館池塘
裏一對鴛鴦畫不成。

晚參舉雲門云若說菩提真如解脫是燒楓香供養
你若說佛說祖是燒黃熟香供養你若說超佛越祖
之談是燒餅香供養你皈依佛法僧下去師云雲門
燒香供養要且不是好心香林即不然設有如何若
何便乃點茶濕嘴何故三生六十劫。

除夕示眾幾番湖海變滄桑始信吾家別有長煨芋
尚無收俗涕烹牛詎為塞僧腸龜毛拂處龍蛇化拄
杖挑時日月忙亙古一樁奇特事令人言外自承當
雖然也不得將斷貫索穿人鼻孔何故來年更有新
條在惱後春風卒未休。

上堂大雪覆千山孤峰頂不白無人識得渠萬戶俱
打徹舉拂子云者裏挨開線道拶得身來許你諸人
持論設若眼孔定動喉噎心知早是白雲萬里。

上堂風生古殿月轉回廊雲散峰青水澄魚現說什
麼三登九上短限長期直下知歸參學事畢豎拄杖
云還知觀音菩薩將錢買餬餅放下手來卻是饅頭
麼三生六十劫。

上堂橫按拂子云通身是遍身是木人裁兔角於貓
頭接得伊識得伊石女剪龜毛於鱉背不是主賓三
玄亦非君臣五位若作佛法商量笑殺三門土地。

上堂虛空包不住大地載不起古鑑辨媸妍良工列
規矩末後句只者是我與雪峰同條生不與雪峰同
條死且道如何是末後句喝一喝云善財拄杖子。

對靈小參槐國悠悠夢斷時青燈黃卷閱何期髑髏
識盡摩醯眼枯木龍吟一段奇驀卓拄杖云子堅陸
君若向者裏領略得去本來面目觸處分明生死籠
罩無繇榮辱干他不得說甚麼兜率仙苑佛剎魔宮
紛紛花雨嚴身襲襲香風襯足其來也如千葩競放
錦麗霞彰其去也似鳥翔空天寬地闊還委悉麼蟄
戶未驚新歲電梅腮已露舊時顏。

對靈小參夏木陰陰數烏啼庭蘭玉砌草萋萋輕身
既入蓮華土明月依然照海西所謂聖凡不異石女
明劫外之機去住無為木人唱還鄉之曲七情網破
瑩若澄潭五障緣空皎如白晝說什麼尸林契悟涇
渡拋嬰直下知歸頓踰諸聖還知張淑人去處麼春
光不到無根樹一度花敷一度榮。

授石璞質西堂衣拂上堂機先領略格外承當滅卻
瞎驢邊流通正法眼佛佛授手罟四海之鯤鯨祖祖
相傳掠千峰之菸菟大振光明幢便作師子吼且孤
標一句作麼生道佇看血汗八駿駒何啻日馳三千
里復說偈曰與師智等減師半智過於師始見雄非
是香林殃及你從來正脈貴流通。

師誕日請上堂雲生碧嶂水出高原舒卷不假纖毫
力點滴寧分淡與鹹若作佛法商量蚯蚓鑽汝鼻孔
不作佛法商量蝦蟆咬你心肝除卻兩途如何話會
千江有水千江月萬里無雲萬里天。

上堂僧問龍生龍子鳳歸鳳巢龍鳳交參即不問未
審那箇是英豪師曰高著眼進云如是則意氣愈添
威獰更甚師曰也大難得僧禮拜師曰意氣何在乃
云格外拈來識者猶希覿面相呈更無隱諱文殊出
女子定不得圖添佛祖冤仇德山未會末後句貴作
人天眼目若論臨濟家法太白風規香林未敢妄通
消息何故智海無波通雀徑覺天有月照雲山。

上堂禪非意想道絕功勳香嚴擊翠竹以颺聲靈雲
見桃花而增彩頓除知解自釋群疑鼓腥羶於豬肉
案頭引蒼蠅於破驢脊上風生錦地月印春波直下
分明了無疑滯遂卓拄杖云者裏卻然理會得高山
平地總西方。

示眾明還日輪暗還黑月明暗何來眼開始得且道
眼在什麼處以杖指云是明是暗。

開示若欲究明箇事必須立堅固信具決定志剔去
平昔所見所聞塵情意想差別知解淨盡無餘然後
提箇萬法歸一單看一歸何處行也如是坐也如是
至於語默忙閒喜怒哀樂亦如是默默孜參綿綿密
究直至參之無參究之無究驀地冷灰荳爆如披雲
見日如貧得寶如暗得燈如寐忽覺到恁麼時自成
一片矣設若疑情未發恍惚未定散亂紛紛昏沉擾
擾即將前一歸何處左右攻擊前後鞭逼進之退之
愈拶愈追忽然噴地一聲方知娘生鼻孔依舊大頭
垂珍重舉真淨文禪師與劉宜翁坐次翁乃指衲衣
云喚作甚麼文云禪衣翁云如何是禪文抖擻云抖
擻不下翁無對文掌云你伎倆如此要勘老僧那師
云劉宜翁當時不合放過見彼抖擻好與劈面一笏
非惟耀後光前且與孔門增益。

佛古禪師語錄卷第二
嗣法門人超質等編

* 住嘉興平湖曹溪禪院

師於順治十四年三月二十四日受當湖宰官暨合
邑縉紳孝廉文學居士等請入院至三門云浮幢剎
覿體現成解脫門當陽直捷遂喝一喝便入。

彌勒　貪愛破村方忘卻兜率院十字街頭等箇人
要且不是這箇漢噫識你了也。

韋馱　共住閻浮裏同扶正法輪降魔須著力感化
要殷懃。

佛殿　因禮得禮自倒自起佛之一字吾也不喜遂
上香云是何言歟便展拜。

當日檀越張仲缶趙行可陸珊瑞金峻升等請上堂
拈疏示眾云霞箋燦爛貝葉珠璣發揮上古宗猷贊
佐今時法社文彩既爾全彰不妨對眾展演宣疏畢
師以杖指座云者曲彔木床巍巍充塞虛空蕩蕩杳
無涯際今朝直上尖頭屙出熏天臭氣便陞拈香云
此一瓣香根盤大地葉覆須彌爇向爐中端為祝延
今上
皇帝萬歲萬萬歲伏願皇圖齊北極睿算等南宸次
拈云這一瓣香位列三旌之貴祿享萬鍾之尊恭為
在廷文武牧外公孤及本邑現任尊官伏願德政逾
先達仁風起後賢又拈云者一瓣香風標越格氣概
天然恭為本山檀護縉紳居士伏願華開袛樹果結
儒林復拈香云紅爐烹就白棒煆成第二回拈出供
養天童堂上林野先師用酬法乳之恩上首白椎竟
僧問曹源一脈五派攸分古佛陞堂是何祥瑞師云
蟻聚蜂騰無限意香煙旋結萬千層進云獅音吼破
千山月法印光含萬派宗師云錯聽不少問昔日子
胡狗兒上取人頭中取人心下取人足如何是子胡
狗師打云好箇差異畜生進云如何是上取人頭師
云打殺久矣問諸佛出世為一大事因緣今日曹溪
端的為箇甚麼師云只為你鼻孔未曾穿進云恁麼
則天長日月輝今古大地笙歌處處新師云滿眼滿
耳進云龜毛揮電影兔角攪空花是誰分上事師云
山僧拄杖長八尺復有數人同時豎拳咳嗽師云一
齊收下乃云平田迥出觸目森然悠悠綠水環村靄
靄青雲起戶蘭庭更梵苑風巢雨穴無非般若道場
膩水化曹源直澗橫塘盡是西來大意正當恁麼時
又且如何驀拈拂子作釣勢云投公不廢任公餌直
得錦鱗遇始休(謝詞不錄)。

復舉虎丘元淨禪師因僧問如何是到家一句淨云
坐觀成敗僧云不與萬法為侶者是甚麼人淨云遠
親不如近鄰師云元淨禪師答話大似舍近而就遠
設有問山僧如何是到家一句向伊道自由自在待
云不與萬法為侶者是什麼人復云照顧眉毛即今
朝旆寵臨詞林畢集遐邇欣眉人天快意且道是遠
親耶是近鄰耶復擲拂子云意氣不從天地得英雄
仍藉四方材。

陸珊瑞慶母八旬小參晴光入戶大地維新瑞草撼
海島之風靈萼綴瑤階之麗蘿圖燦爛劫石焜煌不
假慶會風雲便適當人受用所謂靈椿翠映須彌老
天地同根萬物宜珂月一壺隨分足芝蘭毓秀共爭
奇驀卓拄杖云還知當人壽量麼千載鶴翔銀漢月
萬年藤掛老松梢。

師誕日眾護法請上堂士問未出母胎度人巳畢今
日陞座作麼生師云道曠無涯逢人不盡進云恁麼
則庭前柏子千年古點綴青山與白雲師云居士分
上作麼生士喝師云好一喝未有主在士問世尊初
生便會指天指地因甚雪山六年方睹明星而悟道
師云慣穿時人鼻孔進云輕輕躡足龍門過引得清
風動地來師云賺殺幾許英靈士拂袖歸眾師云計
窮力竭乃云呱口未開早吐廣長之舌醯目纔瞬全
舒格外之機風汀月渚以翛然雨市煙村而自適珊
珊玉樹慧燄彌天杲杲珠林清光匝地所謂視乎冥
冥聽乎無聲冥冥之中獨見曉無聲之中獨聞和到
這裏非凡非聖非佛非仙無我無人無榮無辱心同
虛空界示等虛空法說什麼六八四十八九九八十
一直饒寶掌千歲百念趙州要且搆他一莖毛未得
在畢竟作麼生是伊出身一句揮拂子云超方越格
無倫匹剖古磨今更有誰。

祈嗣請上堂實相離形狀真智絕名模直下無纖毫
全彰奇特事所謂無名名之父無色色之母為造化
之根源作天地之太祖以是麟從天降瑞應衡門夢
筆生花芝蘭結果大士道若人持誦大悲神咒於現
在生中一切所求若不果遂者不得為大悲心陀羅
尼也與麼說話大似晴乾開水道無事設曹司簡點
將來猶是曲為今時且道孕信懷旋祈求皆應一句
作麼生道從來積善多餘慶坐看熊羆協夢新。

裝供韋馱檀越陳公從朱奉田翁晉生請上堂分身
百億未足為多端坐虛堂豈常言靜況值楓林鬥麗
霜菊爭妍瑩瑩月印寒江皎皎星騰碧漢三洲應化
萬國橫身施籌略於摩利支天運伎倆於大千沙界
神通易測密行難知為佛祖之紀綱作人天之依怙
且如全賓即主全主即賓一句作麼生道護法護人
盈宇宙為祥為瑞滿乾坤。

金怡原孫茂恂等請上堂問梅發寒天點綴山家富
貴鐘鳴野徑引牽衲子風騷為復神通玅用為復法
爾如然師云到江吳地盡隔岸越山多進云恁麼則
檀信虔誠沾恩有地師云梅發寒天鐘鳴野徑問龐
道玄參馬祖豁開心地楊文翰遇廣慧頓斷疑情今
日眾檀飯僧師以何法相為師云貪他一粒米失卻
半年糧進云恁麼則打麵還他州土麥唱歌須是帝
鄉人師云莫作如是見解乃云寒爐發焰冷壁生輝
莊嚴無位人流通正法眼布慈雲灑甘露演教外之
真風示目前之受用其開也則三頭六臂其合也則
毫髮不存覿體如如更無遮障諸人因甚到這裏排
身不進入作無門蓋緣見處不真悟處不實以致零
星家寶自昧衣珠而今要到脫離塵縛截斷疑根不
免借黑漆拄杖指條通天活路令此各各歸家穩坐
安穩自適驀卓拄杖云還會麼見義弗為非勇士臨
危不變始驚群。

立監院上堂僧問賓主歷然即不問當家種草是如
何師云一肩荷負進云恁麼則一人有賴萬象咸和
師云誰不仰止進云石壓筍斜出崖懸花倒生師云
閒言語乃云浪鳴非獨掌支廈詎孤材花雨瀰幽徑
香雲布石臺驀豎拄杖云拄杖子聞恁麼道遂踴身
前云百丈以前崖居穴處人人自律百丈以後高堂
廣廈人人自廢和尚既爾退居自適因甚又改樑換
柱撤東葺西寧無虛費檀信脂膏乎山僧只向他道
檀護信力堅隨機而導之於是拄杖子唯唯退身云
既崇大廈良非一木所能為力振頹綱須藉群賢而
輔弼可謂人宜舊器宜新器新則無缺傷之患人舊
則有練習之能可以揚法性之風旛可以竭楊岐之
吁嘆洗清塵世徽贊宗猷一任續鳧截鶴夷嶽盈壑
頭頭皆玅用法法盡神通悅可眾心功施不浪且氣
聲同應主伴互彰一句作麼生道不得春風花不開
花開須借春風力復舉趙州禪師問僧云曾到此間
否僧云曾到州云喫茶去又問一僧云曾到此間麼
僧云不曾到州云喫茶去院主問云到與不到因甚
俱云喫茶去州喚院主主應諾州云喫茶去師云口
甜如蜜心毒似砒一盞清茶不揀高低趙州老太狼
藉可憐不遇天池客白𤾣唇生三五尺顧左右下座。

新春卜愛湖誕辰請上堂春回萬象法印森羅誾誾
滿目煙光燦燦一天花雨所謂道遠乎哉觸事而真
聖遠乎哉體之即神如是則風柯月渚並可傳心煙
島雲林咸提妙旨探驪頷於寶所夕魄騰輝摘靈瑞
於華間朝陽孕彩三草二木悉賴滋芳四聖六凡全
承其力悟之為阿耨菩提散之為天曼陀羅侯王得
之為天下貴善友契之為如意寶以此筏苦海以此
濟貧餒千齡稱慶三祝無虛百福宜祥五雲有繼還
委悉麼庭前柏樹自條然直透鴻濛萬象先兜率宮
中一晝夜遂屈指數云人間剛道四百年。

平湖邑侯朱鶴門塑大悲聖像開光請陞座至體等
虛空靈源常湛寂堅密以為身入塵而自謐悲願遍
婆娑示生何期畢得度現宰官天大將軍出折箸攪
滄溟魚龍皆迪吉觸境有權衡臨機無固必萬象悉
昭回千江月印一點開寶目光並耀如十日。

婁東黃夫人送法衣兼受戒請上堂衣珠朗映清淨
猶若冰霜智體鮮妍皎潔同於琉璃畦服遍覆心地
全彰開火宅之青蓮淨紅塵之白業磨不磷涅不錙
金剛體報金剛壽脩不無染不得薝蔔花敷薝蔔香
共佛祖播真風與含生恢本據惟斯福德人作諸希
有事所以道江月照松風吹永夜清宵何所為佛性
戒珠心地印霧露雲霞體上衣到這裏大似鋪花錦
上愈見光新殊不知當人腳跟下本有袈裟地迥立
天外逼塞虛空千聖侵欺不得萬靈景仰有分秪如
受戒延齡一句作麼生道一絲纔掛體萬德自莊嚴。

* 住燕都千佛禪院

師於順治十七年冬上進天童林老和尚語錄憩錫
隆安欣逢
御臨慰問天言藹切次後受大護法朝宰金之俊胡世
安龔鼎孳馬紹曾嚴沆金漢鼎柯聳徐元文李仙根
馮弘道韓詩金式玉暨眾居士等請就院結冬上堂
拈香云宴坐隆安七尺床鍼頭一見意何長追思無
計酬　恩澤今古惟憑一瓣香爇向爐中端為
世祖章皇帝昔乘佛願而御金輪今釋金輪而歸佛位
此一瓣香恭為
今上至尊至貴福壽軿臻暨滿朝王佐闔國軍民共
樂昇平次拈云者瓣香名不得狀不得惟我天童堂
上林野先師始末咸知遂歛衣趺坐維那白椎竟問
還丹一粒點鐵成金至理一言轉凡成聖的人來和
尚作麼生接師云且居門外進云恁麼則金剛腳踏
地剎竿頭頂天師云有甚奇特乃云古殿洞然玲瓏
溢目風生烏樹香散庭幃列諸聖於其間羅萬靈於
此際龍驤虎驟啟千佛之頹風疊嶂層巒拱九重之
聖境沒絃琴調貴和知音無孔笛腔惟善節拍且道
還有飲泉水知地胍者麼遂起身鞠躬云不因大量
設蒲供怎得陞堂祝
聖圖卓拄杖下座。

彌陀聖誕萬行大德領眾請上堂問慶誕設齋即不
問今日上堂事若何師云大家在這裏進云如何是
千佛境師云門連城市車馬駢填如何是千佛人師
云幾度知君無覓處一朝相見抱慚惶如何是人中
境師云青山只解磨今古綠水何曾洗是非如何是
境中人師云眉橫鼻直眼大舌長進云人境巳蒙師
指示向上一句更如何師云我若向你道恐你錯會
去進云恁麼則全因燕地月盡見江南春師云莫將
鶴唳誤作鶯啼問如何是男子身中入正定女子身
中從定出師云風敲月戶三秋冷雨打茅堂六月寒
乃云白雲萬頃卷寒光落照峰披鳥語狂幾度知君
無覓處一朝相見抱慚惶所謂至鑑昭千古圓明絕
後先剎塵諸佛土一一總如然是以撒手那邊歸路
迷千嶂勞生閱百洲回頭這畔竹疏雲補密梅老雪
作花直得畫閣盈虛寶嚴而飾華輪香潔充滿其中
微風行樹而雅韻斯彰眾鳥綸音而鴻名不墜天垂
雲縵地布黃金沉沉冷壁交輝直教寒冰而發燄皎
皎珠光互映致令枯木以糝花潛行密運觸事皆真
括古該今應緣不謬還知身口意清淨是名佛出世
麼遂合掌云眾生有願來吾國豈免頻伸一臂長。

晚參問如何是向上一著千聖不傳意旨師云夜靜
不勞重借月玉蟾常挂太虛空乃云向上一著千聖
不傳信手拈來匝地普天把住也折角泥牛眠海底
推不向前約不退後放行也無毛鷂子潑天飛羅籠
不住呼喚不回且道放行為人好把住為人好男兒
自有衝天志豈向他人行處行。

晚參冰凝蠟骨鵝護雪翎廓爾虛閒杳忘管帶拈卻
炙脂帽子剖出無瑕方是玉脫卻鶻臭布衫畫成有
足即非蛇臨濟既喫六十殺活棒因甚還思一頓蒿
枝拂舉拄杖云者裏著得一隻眼則不妨移過去作
未來移未來作現在其或未然有寒暑兮損君壽有
鬼神兮妒君福。

冬至李清宇誕辰請上堂五峰峭峙聳霄漢以尊榮
一鏡虛涵納聲光而無際祖翁田地處處分明本有
家珍時時顯露到這裏直得五行倒置爻象變遷移
凶星為吉曜易短限作長齡舉必全真動無遺照說
什麼十五日以前瓊林添晚翠秋水漾空碧至寶秘
形山往往人不識十五日以後西風寒鴉噪黃菊間
霜白時節不相饒山河都漏泄正當十五日遂揮拂
云祥麟天上呈瑞氣滿閻浮事事本陶然一切皆具
足且慶祝一句作麼生道惟憑一句無私語用祝華
堂大有年。

人日劉母侯超鳳誕辰請陞座問南山不艾菁蔥翠
北嶠開敷爛熳霞謂復壽人多瑞色謂復應與善人
家師云不記春秋多少歲松梢惟見鶴來棲進云若
不乘鸞鳳焉知蓬島寬師云且喜領話問新年佛法
即不問劉母誕辰請讚揚師云地久天長進云恁麼
則願將日月為天眼掇轉乾坤作壽山師云滿口道
著乃云云何得長壽金剛不壞身驀豎拂子云大眾
如何是金剛不壞之身復一拂云莫不是能為萬象
主不逐四時凋麼莫不是起坐承他力寒溫亦共知
麼莫不是呼之有聲觀之無形麼莫不是明踰日月
量等虛空麼如斯圖度何異持蠡酌海用管窺天殊
不知金剛正體在天同天在人同人應以佛身得度
者即現佛身應以菩薩身得度者即現菩薩身應以
居士身即現居士身應以婦女身即現婦女身雖則
隨所應度而為現身要且不屬陰陽造化餘閏更遷
到者裏只得青含柳眼玉襯梅腮晴光轉而桃苑生
春淑氣催而崗陵秀麗且道陽和初暢壽域彌新一
句全該如何展演須彌頂上築金隄千幅輪紋越樣
奇不記春秋多少歲松梢惟見鶴來棲。

六王府李夫人為翁娥公請對靈小參問今月今朝
正忌辰慘傷提起淚沾襟五婦絕倫伸孝意仗承三
寶薦夫君三寶功勳即不問國公鼻孔作麼生師云
雨洗千峰淡進云恁麼則參商兩地月共一輪師云
春煖百花妍進云塵塵安養土處處玅蓮邦便禮拜
師云爭奈闍黎未到來乃云圓明妙性不染纖塵諸
緣和合有所離散所謂昔從佛苑示現王身今棄世
緣而歸樂土雖在一切處不為一切處所拘雖離一
切時不為一切時所攝猶是月涵眾派春在百花幽
鳥語喬林殘紅隨遠水若是大丈夫漢向腳跟未動
之際便乃坐斷毘盧高超象帝尊而無上貴不可名
又說什麼雲去雲來長空自在漚生漚滅濕性恒如
直饒寂然不動智普應於諸國亦未是全體受用驀
豎拂子云還見翁娥殿下向這裏現本有身證無生
果麼設能見徹娑婆擲去他方安養移來此土其或
未然更為指陳復揮拂子云名花不藉春風力便入
蓮臺最上層。

六王府李夫人誕辰請陞座靈葩香散鷓鴣天葉覆
鴻濛未召前落落風聲無限意都緣根蒂植多年所
以道有物生天地無形本寂寥能為萬象主不逐四
時凋驀豎拂云這裏透脫分毫則過現未來無量無
數恒河沙世界於此界中有無量無數瓊樓玉殿花
果林泉奇珍玩好繒褥鮮妍復有不可說不可說如
意寶珠不可說不可說交光絲網不可說不可說微
妙音樂不可說不可說醍醐上味隨處現前受用無
盡說到此間設有英俊道者高聲喝云此是世間福
德因緣未得超凡入聖之果直須洞徹父母未生巳
前本來面目是真受用是名福田良久云是則也是
似則未似何故不見道大福德人脩大福德人受有
因必有果一切皆成就擊拂下座。

孝子張梓為考樂安請對靈小參大道只在目前要
且目前難睹欲識大道真體不離聲色言語只如張
公安寢三七日內香燈互映日月交光鐘磬和鳴語
言敷奏便是聲色言語覿體全彰卻喚什麼作大道
驀豎拂子云者裏明得徹悟得透則風動旛飛盡顯
靈明人泣鳥啼不離本際論甚秋容澹澹灝氣沉沉
直下洞然高超物外還委悉麼若能委悉則官居一
品未足謂公之榮爵享千鍾未足謂公之貴世事等
浮雲賢哲如同夢其或未然更為註腳擲下拂子云
卸卻塵緣歸淨域花開端見本來身。

* 住圓寧禪寺語錄

師於康熙二年四月初四日受世禎秦操江鳳彩佟
撫院鸞彩佟護法賦贇佟總戎等請住圓寧禪寺入
院山門　現成門戶不煩顧鑑腳跟踏著優曇燦爛
拽杖便入。

佛殿　菩提樹下香風動正覺山前花雨飛今日圓
寧重覿面不由人見盡瞻依遂展拜。

是日上堂拈香祝聖云者一瓣香尊貴天然誰敢酬
價爇向寶爐端為
今上皇帝聖躬萬歲萬歲萬萬歲伏願淳風廣被入表
無虞惠澤普施群機有潤次拈云此一瓣香深培曠
劫瑞應斯時奉為在朝勳戚牧外尊官遠近檀越列
剎耆宿暨今請主圖賴固山佟門眷屬惟冀清聲澍
於麟閣韶算臻於芥城復拈云者一瓣香活鱍通方
團轉無閡自從撥草瞻風以至入廛垂手第四回供
養天童堂上傳臨濟正宗第三十一世上林下野先
師用酬法乳之恩遂趺坐問答畢迺云雷音初震聳
聽人天慧日重升光新宇宙顯揚向上宗猷揭示曹
溪的旨直使人人親見古佛彌陀方信安養在近貴
令箇箇識取自巳家珍始知寶所非遙論什麼撥灰
見火過水逢渠萬象之中獨露北斗裏面藏身赤肉
團上無位人都來與汝不相干且道昇平共樂承誰
恩力卓拄杖云普天匝地皆安枕盡向吾皇化育來
復舉興化道我逢人則不出出則便為人三聖道我
逢人則出出則不為人師云二老宿大似南山起雲
北山下雨圓寧這裏總莫管他出與不出為人不為
人直截提持自然磕著何故聻白雲乍可來青嶂明
月難教下碧天。

岳樂和碩安親王請師就慶豊廣嗣禪寺資薦世予
嘛呢上堂問向上宗乘即不問今朝薦召事如何師
云山高雲氣冷進云且道嘛呢世子即今向甚處安
身師云澗闊水聲幽進云親王設齋更有利益也無
師云泥多佛大進云恁麼則七寶池邊聞法喜九蓮
臺畔證無生師云不妨道著問無紋玉璽懸空印百
雜場中獨占魁西來大意即不問廣嗣消息事如何
師云皇天無私惟德是化進云秪如撾鼓陞堂人天
慶集又作麼生指示師豎拂子云會麼進云自從一
箭收功後萬載千年樂太平師云誰不恁麼乃云西
來的旨舒卷分明劫外風規見聞不昧巳是河沙妙
義斯彰百千功德圓具欲待山野說箇甚麼即得到
這裏事不獲巳只得鋪花錦上驀揮拂子云於中略
回光相則鳳堂鼓響七處九會而共演真乘梵苑鐘
鳴四聖六凡而齊成佛道更令金枝再茂桂子重馨
幼者壽而老者康爵彌增而福彌厚然雖如是還知
嘛呢世子安身立命處麼復揮拂子云王室殷殷留
不住幡然直躡寶華宮。

超道請上堂問黃鳥紛紛遶樹頭梧桐葉落滿天秋
圓寧消息即不問今日延生事若酬師云南山不艾
青蔥翠進云十月懷胎三年乳哺恩作麼生師云北
嶠從敷爛熳霞進云恁麼則識得最親者方報罔極
恩師云山高水長進云可謂牧童歸去橫牛背鐵笛
斜吹賀太平師云多了這些風韻乃云蒼松古柏淡
雲籠花笑鶯啼瑞氣重皓首童顏相慶會不知誰識
劫初翁驀豎拂子云這裏且喜青荷似鏡綠柳如絲
六月息鵬遙九皋歛鶴翥折旋俯仰全承渠力運用
施為不從他得正當碧池添翠玉幹生輝節屇斯彰
毫無隱諱還委悉麼菡萏未敷香馥郁蟠桃早巳結
新枝。

千佛菴緇素請上堂魔宮虎穴足可安居土面灰頭
道人常分所謂法無定相遇緣即宗建立法幢隨處
作主所以山僧住千佛時袛見千佛時境界門連城
匝車馬紛紜黃沙迷過客若箇是知音今住圓寧時
惟見圓寧時境界燈幢聯寶堞鐘磬雜笙歌浩浩紅
塵裏滿目盡他鄉雖然一動一靜事無兩般在此在
彼理歸一致正恁麼時不與萬法為侶者是甚麼人
隨喝一喝云倏爾驚看兩鬢雪寒毛不覺豎渾身。

提督柯鐸請發引小參玅體由來不染塵了無生滅
可相侵玉樓香燼窗生白無限清光度碧岑若論楊
氏孺人其來也鳳鳴天岸瑞映瑤階其去也花綻蓮
漪香分玉砌識夢幻以非長覺菩提而克證所謂知
幻即離非幻不滅真規既爾顯露幻相安以久停乘
此廣大風雲一任優游自在秪如去來不以相動靜
不以形臨岐一句又作麼生遂揮拂子云劫前大道
無壅塞信步家鄉即便歸。

端陽請上堂葵榴初綻蒲劍新抽袪邪魅於今時消
毒害於此際桃符換彩艾虎張獰黍角餉孤忠龍舫
兢湘水正眼看來怎似圓寧寺裏香饈豊盛六味調
和羅列目前般般具足只要諸人粗餐細嚼知果識
囚若能一念不生管教千殃頓息正當應時及節一
句作麼生道高標奪得靈山錦五瑞全彰百舌無。

對靈小參鏡花水月兩虛明起止因從自本根了卻
幻緣無異夢何妨天際片雲橫所以道鏡裏形水中
月昔本無生今何有滅榮辱不千聖凡路絕論甚井
藤之易脆花萼以摧風破鏡絕重圓鼓盆而自悅直
饒當處出生隨處滅盡淨裸裸全彰赤灑灑獨露變
火宅作清涼化愛纏為解脫猶是聖智未圓墮空之
謂遂卓拄杖云直下見得徹去不起一念即證無生
不動一步遍遊沙界還委悉麼復擲杖云玉樓人去
蓮華上香滿長空月滿臺。

上方廣生等請上堂明炬燭昏衢津梁通險道若非
過量才詎續無絃調況乃人間事所重惟財帛誰減
口邊餐與人充饑膈今之廣禪子率眾剖珍儲來結
無漏緣六度莫能及兼懇登曲彔乞法廣流傳我宗
無語句安可恣妄談過現未來事毫髮無間然眼底
既分明終不被舌瞞捷徑有一詞奉白諸賢哲端的
見根源拄杖為爾說隨卓杖一下云上方月朗千峰
白廣扇宗風宇宙生。

寶公首姪孫等請上堂至鏡當軒照波旬之窟穴靈
鋒在握伐異見之稠林一句截流萬機不到況復德
山棒臨濟喝天龍豎指道吾舞笏華亭船子撐風月
芭蕉拄杖驗龍蛇雖然發揮向上宗猷何異南山起
雲而北山下雨驀豎如意顧眾云這裏挨開線道拶
入身來捉敗黃面老子何用圓寧三寸說青道黃寶
公赤手提上挈下其或未然不免亡羊而泣路受惑
染以悲絲急須努力莫教錯過且如賓主互用聲氣
相投作麼生道玅舞還須誇遍拍三臺仍是大家催
復舉陸光祖問玉芝法聚云東土一千七百善知識
即今向甚麼處去了聚指庭樹鳴蟬曰這裏也有一
箇祖云聲響便是麼聚曰喚作聲響即錯過去也師
頌云相逢詰問去來由古樹蟬鳴幾度秋濁世塵埋
猶不薦寧於指上解風流。

桂林李兵憲請小參仕路巳經過翛然林下居庭前
柏樹子茂發萬年枝以是金莖露獻玉柯風鳴非勁
節之能齊詎大椿之可比蒼蒼色潤鬱鬱光新不涉
陰陽寧關歲月舉起如意云還知這箇落處麼若知
則是聖是凡束之高閣即心即佛颺於海底設若不
知未免葛藤一上若論這漢子結根上國孕質三韓
甦民困於顛危活泉源於涸塞謙光載道廉影彌空
翻思龐蘊之風頓返陶潛之旆恬然一室寂默為功
深入不二之淵研究純一之妙誠將染指必獲薪傳
世出世間得未曾有且理事雙彰如何話會梅舍纔
方開雪眼桂林早巳露秋容。

兵部何元英追嚴請上堂最上一乘千聖同源教外
真宗萬靈共具其奈識隨妄變境逐神移順逆差殊
忘於返照所謂迷即眾生悟則為佛迷悟既爾自持
生佛豈從他得驀豎拂子云若向這裏少許相應則
法自本來佛仍舊物一念之間遊遍恒沙剎土一食
之頃成就無量慧身竭愛河為兜率化泥犁作香城
普令九泉滯魄悉證無生歷劫含靈齊登彼岸且道
存歿均益以何分析華臺有願迎仙侶磐石無痕繼
永年。

晚參病瘥不假驢駝藥延齡何用九還丹山僧昔在
天台通玄秘授靈驗奇方善治盲聾瘖啞貪嗔癡妄
諸般邪魅疑難雜症無論國王大臣僧尼道俗只消
一服立刻痊愈如何是方聻單提一口氣不來畢竟
向什麼處安身立命直下服去自然見效不惟眾苦
冰清亦乃菩提克證倘若疑信不決舊疾仍作莫言
不道。

康熙四年七月十六日正藍旗　和碩額爾黑親王
為薦郡主烏琳珠請上堂一靈不昧八處翛然五障
緣空離諸生滅所謂事亦然理亦然穢邦淨土一毫
端名不得狀不得風動雷鳴俱漏泄非升沉之攸分
豈聖凡之有別驀豎拂子云郡主向者裏領略得去
不起一念成就不可說不可說無量慧身不動一步
歷遍不可說不可說寶嚴佛國論什麼澄潭月皎靜
夜鐘聲捨天徑以躡遐關轉男身而成正覺只如法
筵大啟龍象畢集吹大法螺擊大法鼓登大法座演
大法義一期佛事早巳云周且道郡主居何國土擲
下拂子云謾道瓊顏風雨嫉且看玉女證金僊。

佛古禪師語錄卷第三
嗣法門人超質等編

* 拈古

「德山托缽。」

【師云者老漢雖則明脩棧道暗度陳倉可惜罕逢作
家當時見伊與麼使云不必非惟截斷葛藤亦且自
有生涯。】

「報慈讚龍牙真云日出連山月圓當戶不是無身
不欲全露牙一日在帳中坐僧問不是無身不欲
全露請師全露牙撥開帳云見麼僧云不見牙云
不將眼來慈聞云龍牙只道得一半。」

【龍牙全身獨露這僧覿面不逢當時撥開帳子好與
和身推倒非但龍牙容身無地抑令報慈目瞪口呿。】

「昔有秀才問長沙某甲曾看千佛經百千諸佛但
見其名未審居何國土長沙召秀才才應諾沙云
黃鶴樓崔顥題後秀才還曾題否才云不曾題沙
云得閒題取一篇好。」

【者則公案十箇有五雙都向黃鶴樓上閒題一篇處
鑽研殊不知長沙有頭無尾置人中路當時待伊應
諾便云居何國土不惟親見諸佛管教七步成文。】

「霍山景通禪師因到仰山前乃翹一足云西天二
十八祖亦如是唐土六祖亦如是和尚亦如是某
甲亦如是仰山下禪床打四藤條。」

【當時山僧若見亦與四藤條何故有意氣時添意氣
不風流處也風流。】

「南院一日陞堂云諸方只具啐啄同時眼不具啐
啄同時用有僧問如何是啐啄同時用院云作家
不啐啄啐啄同時失僧云此猶未是某甲問處院
云你問處作麼生僧云失院乃打僧不肯。」

【南院列陣千里縱奪可觀者僧善能抗敵其力未充
若是本分衲僧管取南院棒折。】

「楊岐甄叔禪師因禪月問如何是祖師西來意叔
呈起素珠月罔措叔云會麼月云不會叔云某甲
參見石頭月云見石頭得何意旨叔指庭前鹿云
會麼月云不會叔云渠儂得自由。」

【楊岐老漢賣寶遇著瞎波斯置之勿論只是不合向
者僧手裏呈款何故啼得血流無用處不如緘口過
殘春。】

「明招謙上堂云風頭梢硬暖室商量纔到暖室便
見瞌睡以杖一時打散。」

【這老漢與麼提唱大似欲隱彌露雖然如是爭奈忙
忙者匝地普天。】

「楊岐見石霜化主至問云征行戰將假道經過劄
寨既圓何不與楊岐草戰主云昔時謬向途中覓
今日親逢老作家岐云楊岐且輸小捷去也主便
喝岐云亂做作甚麼主將坐具劃一劃岐云齋後
鐘主便噓岐云只這箇別更有在主無語岐云敗
將不斬且喫茶去。」

【這僧將成九仞之山只欠一簣之土當時待云只者
箇別更有在好將坐具劈面便摵不惟光前絕後亦
且自有出身。】

「睦州見僧便云現成公案放汝三十棒僧云某甲
如是州曰山門頭金剛為什麼舉拳僧云金剛尚
乃如是州便打。」

【臨危不變真大丈夫須還者僧始得若是現成公案
驢年未會得在。】

「高亭初參德山隔江問訊山以手招之亭忽然開
悟乃橫趨而去更不回顧後開法嗣德山。」

【德山招手高亭悟去正是焦磚打著連底凍只如大
慧云高亭要嗣德山猶與德山隔江在且道是肯語
不肯語。】

「石頭問長髭甚處來髭云嶺南來頭云大庾嶺頭
一舖功德成就也未髭云成就久矣只欠點眼頭
云莫要點麼髭云便請頭垂下一足髭便禮拜頭
云子見甚麼道理便禮拜髭云如紅爐上一點雪。」

【絲來線去暗合明投二老分中足可觀光若是香林
門下棒折未肯放過何故不見道棋逢敵手須為美
詩到重吟始見工。】

「南陽忠國師一日喚侍者者應諾如是三召三應
國云將謂吾孤負你卻是你孤負吾。」

【國師三喚倒腹傾腸侍者三應毫無厭怠且道負吾
負汝又作麼生珊瑚枕上兩行淚半是思君半恨君。】

「趙州一日見僧掃地遂問與麼掃還淨潔也無僧
云轉掃轉多州云豈無撥塵者僧云誰是撥塵者
州顧視云會麼僧云不會州云問取雲居去僧後
問雲居如何是撥塵者居云者瞎漢。」

【二老宿可謂當斷不斷致使轉掃轉多山僧這裏又
且不然待云誰是撥塵者便接過掃帚痛與一頓為
甚如此不見道為人須為徹。】

「僧問幽溪大用現前不存軌則時如何溪起遶禪
床一匝而坐僧擬進語溪與一踏僧歸位溪云你
與麼我卻不與麼你不與麼我卻與麼僧擬進語
溪又與一踏云三十年後吾道大行。」

【這老漢費盡腕頭氣力要且踏這僧不著。】

* 頌古

「舉世尊初生一手指天一手指地周行七步目顧
四方曰天上天下唯吾獨尊。」

【多生習氣久懷藏迥出胞胎便舉揚一句閒言流世
諦令人千古沸如湯。】

「舉世尊在靈山會上拈花示眾眾皆默然唯迦葉
破顏微笑世尊曰吾有正法眼藏涅槃妙心實相
無相微妙法門不立文字教外別傳付囑於你。」

【一九殃彈從大降遇著冤家定可傷四海五湖玄味
客不知是酪是砒霜。】

「舉殃崛摩羅因持缽至一長者門其家婦人正值
產難長者曰瞿曇弟子你為至聖當有何法能免
產難崛曰我乍入道未知此法待我回去問世尊
及返白佛佛曰你速往言我從賢聖法來未曾殺
生崛疾往告其婦聞之即娩。」

【剛然持缽值新春野草閒花覿面呈雨過雙猿啼谷
口一聲疏又一聲親。】

「舉世尊一日陞座大眾集定文殊白椎曰諦觀法
王法法王法如是世尊下座。」

【曲彔未登巳不堪臨場何必再三三縱然椎下支吾
過列聖叢中若箇甘。】

「舉世尊因五通仙人問世尊有六通我有五通如
何是那一通佛召五通仙人仙人應諾佛曰那一
通你問我。」

【分疏不下且從容你問我時那一通止濼困鱗休激
浪栖蘆病羽謾搏風。】

「舉城東有一老母與佛同生不欲見佛每見佛來
即便迴避雖然如此回顧東西總皆是佛遂以手
掩面乃至十指掌總皆是佛。」

【迴避無門事浩繁依稀掩面又遮謾機關用盡藏身
術總把傍人作笑端。】

「舉無邊身菩薩將竹杖量世尊頂丈六了又丈六
量到梵天不見世尊頂乃擲杖合掌說偈云虛空
無有邊佛功德亦然若有能量者窮劫不可盡。」

【竹杖量時也不妨手頭何似舌頭忙巍巍頂相無高
下豈向人前論短長。】

「舉世尊因調達謗佛生身入地獄遂令阿難問你
在獄中安否曰我雖在地獄中如三禪天樂佛乂
令問你還求出否曰我待世尊來便出阿難曰佛
是三界導師豈有入地獄分調達曰佛既無入地
獄分我豈有出地獄分。」

【捺落三禪事不差生涯隨處可成家既云出入無時
節未免當風又撒沙。】

「舉世尊於涅槃會上以手摩胸告眾曰汝等善觀
吾紫磨金色之身瞻仰取足勿令後悔若謂吾滅
度非吾弟子若謂吾不滅度亦非吾弟子時百萬
億眾悉皆契悟。」

【百樣千般作不了臨期原要弄精魂墮坑落塹知多
少未許何人是報恩。】

「舉二祖初至少林參尋達磨立雪斷臂悲淚求法
磨知是法器乃曰諸佛最初求道為法忘形你今
斷臂亦可在祖曰諸佛法印可得聞乎磨曰諸
佛法印不從人得祖曰我心未寧乞師安心磨曰
將心來與你安祖曰覓心了不可得磨曰與你安
心竟祖於此悟入。」

【萬物經霜猶歛衽紅梅偏向雪中開早知無法為人
說豈把娘生臂斷來。】

「舉六祖受法夜抵法性寺風颺剎竿聞二僧對論
一云旛動一云風動往復未契祖曰不是風動旛
動仁者心動耳後開法東山。」

【風捲殘雲過海潮乾坤震動鬼神謠當時閉口能藏
舌誰敢當前喚獦獠。】

「舉德山一日飯遲托缽下堂時雪峰作飯頭見便
云者老漢鐘未鳴鼓未響托缽向什麼處去山低
頭歸方丈峰舉似巖頭頭曰大小德山未會末後
句山聞令侍者喚來問你不肯老僧那頭密啟其
意山乃休去至明日陞堂果與尋常不同頭至僧
堂前撫掌笑曰且喜老漢會末後句雖然如是只
得三年活山果三年而沒。」

【玉篴雙雙和夕陽調中誰別羽宮商縱然不入巫山
徑也使愁人幾斷腸。】

「舉巖頭值沙汰於鄂渚湖邊作渡子兩岸各掛一
板有人過渡打板一下頭乃舞棹迎之一日因一
婆抱一孩兒來問曰呈橈舞棹即不問且道婆手
中兒甚處得來頭便打婆曰婆生七子六箇不遇
知音只者一箇也不消得便拋向水中。」

【嬰兒驀擲浪花飛瞥起漁翁羅釣磯楊柳岸曉風依
待船人立渡頭稀。】

「舉丹霞於慧林寺遇天寒取木佛燒火向院主訶
曰何得燒我木佛霞以杖撥灰曰吾燒取舍利曰
木佛何有舍利霞曰既無舍利更請兩尊燒主自
後眉鬚墮落。」

【客旅無繇破寂寥三尊請下火中燒眉鬚墮落方知
佛恩大難酬一杖挑。】

「舉百丈侍馬祖遊山次見野鴨飛過祖曰是什麼
丈曰野鴨子曰什麼處去也丈曰飛過去也祖扭
丈鼻頭負痛失聲祖曰又道飛過去也丈於此契
悟。」

【痛徹心酸眼淚流無端惹得一場羞只云野鴨方飛
去不道擒來在鼻頭。】

「舉昔有一婆供養一菴主二十餘年嘗令二八女
子送食一日令女子抱定云正當與麼時如何主
曰枯木倚寒巖三冬無暖氣女歸舉似婆婆曰我
二十年只供養得箇俗漢遂趁出燒卻菴。」

【纖長姬臂正交圍好把吹毛劈面揮性命若教當下
絕茆菴豈作火雲飛。】

「舉陸亙大夫問南泉曰肇法師也甚奇怪解道天
地同根萬物一體泉指庭前牡丹曰大夫時人見
此一株花如夢相似。」

【杖影無端落荒草夢中說夢南泉老栴檀林下雨新
花香風八面倩誰掃。】

「南泉因兩堂爭貓兒泉見提起貓兒問曰道得即
救取貓兒道不得即斬卻眾無對泉便斬之趙州
從外歸泉舉前話州脫草鞋戴頭上便出泉曰子
若在救得貓兒。」

【提起貓兒驗眾流當場誰敢犯鋒頭草鞋頂戴歸來
晚致使兩堂一命酬。】

「舉臨濟禪師謂眾曰吾滅後不得滅卻吾正法眼
藏三聖曰爭敢滅卻濟曰巳後有人問你向他道
甚麼聖便喝濟曰誰知吾正法眼藏向者瞎驢邊
滅卻。」

【臨濟語話甚郎當引得傍觀笑幾場豪氣一身都喪
卻名存忤逆播諸方。】

「舉睦州見僧乃曰見成公案放你三十棒曰某甲
如是州曰三門頭金剛為什麼舉拳曰金剛尚乃
如是州便打曰者掠虛漢。」

【走電奔雷劈面來銀山鐵壁盡衝開龍門自古風濤
惡無限金鱗點額回。】

「舉法眼因僧惠超問如何是佛眼曰你是惠超僧
於是悟入。」

【至寶塵埋久巳哉忽聞提著便驚懷雖然獲得深藏
物只恐朦朧錯認來。】

「舉石霜慈明禪師僧問如何是佛明曰水出高原。」

【瀉出雲根冷似秋瞪眸孰見古源頭澆田潑菜尋常
事一滴聲消萬派流。】

* 像贊

** 接引像

「　相好端嚴絕覆藏塵塵剎剎露乖張眾生有願來吾國豈免頻伸一臂長」


「　阿師原不定西方處處逢渠處處彰垂臂誘他癡男女誰知道你熱心腸」


** 魚籃大士

「　世云救苦法吾道不思議處處露乖角頭頭非躲避良哉觀音討甚巴鼻獲得金鱗休便休何須長走村坊市」


** 結衣大士

「　散髮輪珠無間說一領襤毿百箇結人道千手放神光我云兩足空跋涉」


** 關帝像

「　握偃月刀裂群魔膽三界稱尊具什麼眼」


** 天童本師林老和尚

「　川藞苴卒難測眼中無痕皮下有血掀翻臨濟家私捉敗密翁老賊五坐道場千江一月了無佛法與人傳要且無人敢辨別」


又

「　目清四海舌卷三󵏃人天蟻聚龍象蜂騰拄杖橫拈太白頂幾多甲羽化鶤鵬」


** 自贊

「　自思自忖一無長　御駕親臨懶下床莫謂道人心似鐵惡聲惟恐播諸方」


又

「　四處開堂心慈口惡截生死流解聖凡縛耆年宿德更加艾灼正令當行誰敢圖度」


** 題渭谿周公像

「　蘆岸悠悠繫小舟綸竿直餌待鱗投等閒月露秋江色只要谿翁豁兩眸」


* 偈

** 贈月川法姪

「　潑天門戶仗君撐截斷諸方爛葛藤四海英靈來入罟直須揀選上傳燈」


** 豈凡金相國於燕都鑿放生池中建念佛臺其
形似舟顏曰大法船偈以贈之

「　怪哉高埠駕慈舟為載群情過溺流帆影不隨風力轉櫓聲常瀉月明秋」


** 與文威首座

「　鈯谷從教授子孫深藏幽谷了無痕傳芳不在匡徒眾接箇英靈卒報恩」


** 報國寺觀松

「　陰森盤結梵王宮歷雪經霜未改容品藻謾云天子重孤標疑許我同風」


** 興誠寺龍爪槐

「　梵宇飛霜樹不秋新條吐月醒群眸風前巳露擎雲手舒卷扶疏任自由」


** 賀內府瑞齋馬公六旬

「　西峰爛熳飛紅雨北海扶搖綻碧桃幾度流觴閒醉月蓬萊隨處奪高標」


** 寄西臣胡給諫

「　昔將玉麈囑王臣要在今時用最親雪曲一聲驚碧落山林無處不陽春」


** 和靈嵒慈受禪師披雲臺頌

「　移茅剛畏不深山豈把潛形當等閒一幅伽黎無計綴至今風化白雲間」


「　秋江薄暮火初紅釣叟懷鱗興未窮活計一生明月下教渠何處避霜風」


「　搕􂺗都盧布袋頭般般拈出賣風流長街短巷人無數笑絕驢年卒未休」


** 師將南旋眾信索偈迅筆示之

「　松筠惠我隱長灣傲雪凌霜不等閒恒笑詩人吟月下曾無奇想到香山」


「　玉顏含笑曉風初馥郁微微度草廬何事洞庭輕漏洩令人遙遞嶺南書」


「　瘦影橫窗月共扶翛然世外道情孤紅塵滾滾如煙霧紫白芳菲半點無」


* 佛事

為普濟天一禪師起龕娑羅雙樹白雲浮斗換星移
海岳愁蹤跡不妨隨處寄卻教萍水見無儔恭惟某
生慚濁世薙染獅林運寶筏於當湖插莖茅於普濟
風生宇宙韻響天人物我恬然極為介潔石期月離
碧浪影落雲衢樵徑迷源漁舟失櫂靈機既爾遠徹
幻跡何須久停乘此廣大風輪足可神通游戲還委
悉麼等閒飛起無毛鷂天上人間騰瑞氣　舉火爍
破無生窠超出有情見直下赤條條清風來八面闍
維金色身舍利火中見見不見擲下火炬云萬里神
光腦後生一枝優缽腳跟綻。

若木法師掩龕灰飛蘆管一陽生翼負青天萬里程
巴峽猿啼猶未歇悠悠故國得同人恭惟某德周三
際聲動五湖搖唇鼓舌而淨演真機瞬目揚眉而指
揮箇事不意煙波失棹樵徑含光草木萋然象龍悵
望今則長空絕跡教海無文既爾火浴無期便請雲
龕端坐遂以手掩龕云義虎跡藏無位次法幢高豎
有兒孫。

休菴法姪掩龕白玉寧非貴黃金豈是尊清飆連夜
吼驚走鐵崑崙惟我休公孤標越格氣宇天然餐煙
水於百城飽星霜於萬里眉藏山嶽掌握乾坤荷法
祥之重擔草木舒機紹船子之真規魚龍知命正擬
青蓮吐艷碧藕添鮮豈期綠岸潛光荷風頓息今則
雲龕既入火浴臨時放下全身莫大自在遂掩卻。

舉火飛猿動曦光菡萏開宿霧羨子志不群獨跨大
方步去來既無轍生滅安有路足底自分明何須吾
囑付擲火炬云靈根不假栽培力燁燁曇華透火開
祖印哲法姪孫封龕四載巾瓶不蹔離三呼三應絕
遲疑而今既唱還鄉曲明月清風處處宜我某侍者
深慚代變剃落香林過淨瓶於古佛之間酬犀牛於
扇破之際風生大野韻響龍樓寒溫不異欣戚同然
豈期青峰雲靉靆綠岸月朦朧瞥轉關頭風前獨步
只如藏身處沒蹤跡沒蹤跡處莫藏身還委悉麼以
手封龕云端入那伽三昧定任他門外逆風吹。

楚惟禪師炳苣三度金門事可傷區區寧謂路頭長
因思織履酬甘旨冒暑衝寒未敢忘我楚公禪師研
窮教觀密契宗乘履踐以時進退有節頗宜中流砥
柱起剔昏迷不料天喪子躬椿萱失望正當春光歛
艷就路還家一句如何話會攛下火炬云獨步丹霄
乘快便木蘭花發露全身。

寂常老師掩龕囊錐穎脫玉鏡潛輝寶鐸聲沉靈鋒
歛匣恭惟某榻依師子斷髮嚴身履泊旃檀披緇翫
日堪隨法幢振燿慧海揚帆遂適寒溫耋齡將慶不
意頓辭梵苑冥合蓮宮直躡毘盧略無回互所謂葉
落歸根無影樹頭雲片片香飄果熟不萌枝上月珊
珊雖則淨穢有分且喜去來無礙正當藏蹤歛跡一
句又作麼生道卓拄杖云大千沙界海中漚一切聖
賢如電拂。

寂然禪師掩龕葉脫山根見雲收天際橫峨眉舒一
線斜照五湖清恭惟某越三峽而兢千峰飽林泉而
嘯風月倏爾撥轉關捩寂寞藏身坐斷乾坤凝然不
露且未埋玉樹先入雲龕一句作麼生道以拄杖劃
一劃云封。


* 臨濟三十二世香林寺佛古聞禪師塔銘

自古禪林僧寶印法必擇明師而行道不承師蔭蓋
非遇明眼作家豈得傳持不謬所以稱鵝王擇乳素
非鴨類也果能隨處作主必然遇緣即宗所以稱出
群獅子吼震天外也自求法不擇真師而主院欲承
父業則師家以名位籠人而學者以小才錄用弘道
二字僅屬虛名法運於是乎寖衰矣求其慧命果得
真傳而道緣不求自至如我香林佛古禪師者今時
豈易得哉師諱行聞號佛古西潼川張氏子家世好
善母劉孺人尤有令德明萬曆庚戍年六月二十二
日午時師示生時有星者留讖云庚戌造化四柱清
五星一木自天成玄峰月印婁江水五葉芬芳第一
人人莫能測其意星者蓋異人也師幼時岐嶷卓犖
出語驚人五歲忽腋下生毒肺腑皆見父母憂駭卜
之謂當離俗乃送入青蓮寺依印宗錫禪師出家七
歲宗攜師謁峨嵋屢見普賢大士放光師問宗大士
巳過去云何得放光現瑞宗笑而不答於是疑情驟
發常默自參究至崇禎庚午年二十有一抵金陵隨
喜報恩復睹塔光交燦五色盈空驀觸前疑徹明大
事是年遂於金陵古林受具足戒次歷禪林講肆諮
益諸宗匠莫不歎為法中龍象也癸未夏通玄林野
奇和尚出天台寓盛澤師往參見值和尚上堂師便
問出格雄才巧妙尖新不涉言詞請師速道和尚曰
雨霾山色暗師曰恁麼則一真獨露萬緣俱盡和尚
曰如何是你萬緣俱盡處師曰且禮和尚一拜和尚
曰伶俐衲僧一撥便轉師便喝和尚頷之是秋詣通
玄省和尚即命典客屢次入室投機疊呈拈頌多許
可更加以妙密鉗鎚師益傾心領受次年甲申季春
遂承付囑繼遇兵燹之慘師服勤左右須臾不離復
隨和尚住東塔栖真兩剎竭力輔弼不辭勞苦六載
如一日也順治庚寅偶過婁江憩海印諸檀越請住
古唐師因憶幼時有月印婁江之讖遂往駐錫焉櫛
風沐雨辛勤拮据感檀越王氏捨地漸成叢林提持
勿懈學侶雲臻由是宗風日振於東南矣余同年友
其章胡給諫敬信之願為外護門人錄師第一會說
法語付剞劂氏給諫序之謂師言句從不思議中流
出無一語不為人發意葉開心香者蓋師行真實行
說真實法故遠近歸心人無間言云丙申浙西當湖
邑侯朱公及諸紳士創曹溪禪院請師開法師鑑其
誠而應之住三載堂構煥然規制漸備而婁江州牧
白公復迎師歸古唐時遭饑饉締搆維艱我
世祖章皇帝究心宗乘問及林野奇和尚語錄師因齎
入　都門進呈
御覽
上覽畢歎曰本色說法真古人家風也師暫憩隆安寺
聖駕不時臨幸一日方丈山曉晢禪師陪
上至禪室師跏趺禪定不起於座
上注視之歎曰貌古神清遂問曉此僧向住何處曉對
曰太倉州古唐香雲
上曰香雲不如香林好遂　賜今寺額焉未幾而
龍馭上賓師受千佛院之請上堂祝
聖云宴坐隆安七尺床　駕臨一見意何長追思無計
酬恩澤今古惟憑一瓣香既而結制圓寧開戒法興
凡法幢建處皆風行草偃自　王公暨士庶無有不
聞而敬仰見而悅服者也一日忽賦詩一章贈檀越
賈義吾微示厭世之意時丙午年十一月二十一日
也次日同門法曇禪師來訪作家相見各出手眼歡
敘而別至二十三日子時呼侍者更衣端坐而逝世
壽五十有七法臘三十有五行化二十餘載坐南北
道場五處嗣法弟子自石璞超質至智中超沅等共
十六人語錄三卷入藏行世諸弟子輩推質公繼席
香林質公以本寺為師最初弘法之地且久展化機
四眾哀慕因迎龕南歸建𡨧堵波於寺之東岡其南
北舟車之費皆義吾為之經畫不負師最後贈詩之
意也師為人恬澹質朴立言制行無非本色風規予
與師初邂逅於放生池上後往來日久契誼最深今
予忝得記莂於弘覺老人與師稱法門雁行心期方
遠而喪我良朋不得不愾焉永歎也其受業弟子德
涵尚公述師行業頗詳請予撰塔上之銘予素敬師
得法行道頭尾俱正堪為末法之砥柱苦海之津梁
者因為誌其大略而銘之曰。

「　臨濟一宗法道全備上接曹溪軼群良驥楊岐龍驤虎丘虎視奕葉燈傳人傑世瑞天童出興獅象攸萃法印授受如水傳器卓哉林野尤推出類證道固難養德匪易師善繼之造詣淵邃用志冥深抒懷朗粹一睹塔光洞徹奧閟栗棘蓬中揚鑣頓轡倒捋虎鬚爪牙銛利殫力股肱靡事弗治滹沱衣拂鄭重舉畀蓄養深厚超凡聖位五坐道場緣不思議自南而北教澤廣被禪定跏趺」


聖駕忽至淵默雷聲西來祖意不起於座
帝心嘉異貌古神清稱歎高致惟茲古唐其弘法地寺
額香林
金口親賜克家繼席闡第一義肯堂肯構典型弗墜結
集法言善述師事流通終古樹大法幟師志惟誠師
行無偽千秋法脈賴有良嗣東海西川大圓鏡智生
死去來三昧遊戲月印婁江式符讖記巍峨𡨧堵幻
身是寄我作銘詞十紀一二百千萬偈元無半字。

康熙八年歲次巳酉仲秋望日
光祿大夫禮部尚書加一級前兵刑二部尚書都察
院兩掌院事左都御史乙未甲辰充
殿試讀卷官戶刑二部左右侍郎翰林院提督四譯館
太常寺少卿吏禮兵科都右給事中甲戌進士出身
淮南法弟龔鼎孳頓首拜撰