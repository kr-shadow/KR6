#+TITLE: 懶石聆禪師語錄-清-聆
#+DATE: 2018-05-12 10:25:17
#+SOURCE: github.com/kanripo/KR6q0432 master 4da546ae                

** 懶石聆禪師語錄敘

懶石禪師。以英睿之年。荷別傳之。任其得法最先。而
了無矜習。魚魚然似不能言者。望而知其為。滹沱正
派馬駒裔苗。故其接人語句。棒喝機緣。晴風黑雨。余
雖不甚領略。而心折其為格外提持。乃破山嫡孫丈
雪真子也。先是丈和尚開法。漢之靜明宗風鼎盛。遵
以掃塔天童。而師繼之。四眾歸師與其歸丈和尚無
以異也。余睹其陞座。機語峻捷快。便不肯放過絲毫
電光中。垂手石火裏藏身。遂贈以句云。總是破山一
條棒。丈師傳與懶師拈夫謂其淵源。有自而不同於
小小影響者耳。其語句不喜記錄。未輕示人。昔圓悟
勤稱虎丘隆曰。瞌睡虎也。末后出林殺人無數。迄今
五百年來。惡聲遍野。是知道出常情(開)欲序之恨無
下手。凡讀是錄。欲知是人。須向無下手處一會。

順治己亥夏了菴居士劉道開拜






** 序

造化工繪。上繪日月星辰。雲霞雨雪。下繪山川草木。
人物蟲魚。獨不能描畫虛空。畫師亦然。凡有形者。從
筆端點出造化之巧。一一能肖。至於虛空則便無下
手處。天下善知識即造化也。以文字讚歎。善知識即
畫師也。余何知敢擅用丹墨塗寫。第生平有一得意
語。不得不一拈出。昔五祖演說法。諸方共推為不可
及。讀之令人手舞足蹈。近丈和尚以法語見示。竊以
為酷類。五祖演今。懶石聆禪師丈和尚高弟也。閱其
靜明語錄。又絕似丈和尚。諸方應所共推。余不能贅
一語描畫虛空取譏識者。

順治己亥歲佛誕日檇李約庵道人施博謹序









* 懶石聆禪師語錄目次

  
  * 序文
  * 
  
  * 住漢中府靜明寺語錄
  * 住漢中府寶林寺語錄
  * 住雲南府商山寺語錄
  * 上堂
  * 卷二
  
  * 小參
  * 廣錄
  * 讚
  * 機緣
  * 頌古
  * 卷三
  
  * 行繇
  * 法語
  * 書問
  * 佛事
  * 十無
  * 歌
  * 分燈
  * 偈
  * 卷四
  
  * 偈






目錄終




















懶石聆禪師語錄卷第一
嗣法門人海瑞錄

* 住漢中府靜明禪寺

順治丙申十月十五日。佛殿云。佛身無相凜凜巍峨。
見已見矣。更要作麼仁義。道中合禮三拜。

祖師堂云。無端一葦到中華。添得兒孫眼裏沙。今日
初拈香一瓣。鼻孔觸碎絕周遮。

韋馱殿。三千里外閒遊戲。爭如箇裏一承當。佛法塞
滿虛空也。公從何處作金湯。

伽藍殿。一箇散開千萬箇。都盧到此來弘護。來弘護
法王法令從此露。

方丈毘耶室摩竭令。坐著當軒絕凡聖。三尺鏌耶照
膽寒。惟要諸人得徹困。

詣座前拈疏云。花簇簇千重。百匝錦攢攢。百匝千重。
八字打開。當陽獨露。大眾見麼。請維那高聲宣過。

指座喝一喝云。此是須彌山王。明明絕覆藏處。新長
老要坐便坐。要上便上。遂陞拈香云。此瓣香非從天
降。豈藉地生。威音那畔拾來。人天眾前拈出。爇向爐
中供養。三世諸佛。歷代祖師。此瓣香明同日月。峻若
須彌。信手拈來。端為祝延今上。

皇帝萬歲萬萬歲。伏願皇風吹一統。化日照三千。此
瓣香名不得。狀不得。爇向爐中奉為。

平西親王殿下。千歲千千歲。伏願威鎮八表。德庇萬
方。此瓣香。虛空背上拾來。大洋海底拈出。爇向爐中
奉為。本府文武尊官。當山請主。高增祿位。壽等彌盧。
此瓣香。生逢亂世。爇在機先。第一回拈出。爇向爐中
供養。前住漢中。靜明現住嘉興。青蓮丈雪大和尚。用
酬法乳深恩。斂衣敷坐上首。白槌云。法筵龍象。眾當
觀第一義。僧問。如何是靜明境。師云。庭前柏子經霜
翠。進云。如何是境中人。師云。赤條拄杖一肩擔。進云。
人境已蒙師指示。祝聖一句作麼生道。師云。漢外浮
圖點太空。問。盡大地是箇爐韝。十二類眾生。到來如
何鍛煉。師云。看取拄杖子。進云。恁麼則有凡有聖。師
云。放汝三十棒。問。如何是奪人不奪境。師云。黃葉霜
飄白。進云。如何是奪境不奪人。師云。三歲孩兒抱花
鼓。進云。如何是人境俱奪。師默然。進云。如何是人境
俱不奪。師云。六花叢裏獨遊行。進云。人境已蒙師指
示。單傳意旨事如何。師震威一喝。問。泥牛吼震虛空
時如何。師云。天台多積雪。進云。恁麼則截斷人天也。
師云。漢江已結冰。進云。虛空橫寶劍。和上也須照顧。
師云。劄。乃云。宇宙渾圇一座爐。當陽日月熾然孤。靜
明今日重添炭。高舉鉗錘意自舒。萬象森羅增瑞色。
三賢十聖嘴盧都。銅頭鐵額難迴避。煉得通身絕點
無。所以道。般若如大火。聚近之則燎卻面門。般若如
太阿鋒。觸之則喪身失命。正恁麼時。翻身垂手者是
甚麼人。海底金烏天上日。眼中童子面前人。復舉南
泉云。昨夜三更。文殊普賢起佛見。法見。各與二十棒。
貶向鐵圍山裡檢點。將來者老漢大似有尾無頭。今
日靜明若有起佛見。法見。燒黃熟香供養。且道。山僧
與古人。淆訛在甚麼處一句。了然超百億萬年。長祝
聖明君。

上堂。卓拄杖云。臨濟德山來也。眾中有吞雲吐霧底
衲僧麼。僧問。佛法遍虛空。師從何處說起。師云。雪花
開似錦。漢水碧如藍。進云。者是法。如何是佛。師云。拄
杖頭邊別有天。進云。未有佛祖已前。畢竟在甚麼處。
師云。領取鉤頭意。問。如何是到底一句。師云。鐵蛇橫
古路。僧擬議。師便打。問。如何是日用事。師云。穿衣喫
飯。進云。親切一句又作麼生。師云。迎賓待客問學人。
不參禪。不學道。秖得一把金剛劍。舉向師前作麼生。
抵敵師合掌云。善哉。善哉。乃云。道本無言。法本無傳。
無說無傳。無聞無聽。正恁麼時。不說不聞一句作麼
生。道。動容揚古路。不墮悄然機。舉僧問雲門。學人不
起一念。還有過也無。門云。須彌山靜明則不然。今日
有箇漢出來問。學人不起一念。還有過也無。只對伊
道。天王頭上寶花冠。大眾且道。山僧與雲門是同是
別。定當得拄杖子。兩手分付。設若不然。拄杖子為諸
人通箇消息便擲下。

臘八日上堂。僧問。世尊睹明星。即不問那裏是悟處。
師云。古廟堂前石獅子。進云。與麼猶寒冷在。師云。凍
殺闍黎。問。法不孤起。仗境方生境。相歷然如何是法。
師云。天台朝麗日。漢水晚留雲。乃云。寒光獨露。迥脫
根塵。智理一如。森羅煥彩。拈拄杖云。釋迦老子。夜來
睹明星悟得的。向山僧拄杖頭現無量身。放大寶光。
坐微塵裏。出廣長舌。盡與諸人吐露了也。復頌云。群
芳未吐梅先破。漏洩枝頭獨占香。化母提針穿繡錦。
預呈一段報春陽。

上堂云。光吞群象。氣絕諸塵。一道坦然遍周沙界。所
謂處處真。處處真。塵塵盡是本來人。真實說時聲不
見。正體堂堂沒卻身。既沒卻身。且道。拄杖子從甚處
得來。知則途中受用。不知世諦流布。

解制上堂。今日元宵正月半。燈光匝地普天鑒。一燈
點出百千燈。一一光從毫上現。淨裸裸。無回互。赤灑
灑。絕承當。衲僧家私威音已前。不曾結樓至佛前。何
曾解正與麼時。行步不須眼定。動坐觀石虎吼雲中。
上堂倚天長劍。逼人寒截了舌頭。三千里眾中還有
不顧性命者麼。試出來相救。僧問。大開爐韝鍛煉聖
凡。今日高登寶座。海眾雲集。未審有何祥瑞。師云。花
開碧岫山裝面。進云。臨機一句意如何。師云。月映寒
潭水畫眉。進云。恁麼添意氣。何處不沾恩。師云。謝闍
黎證明。問。如何是當陽一句。師云。玉闌干上頻伽鳥。
進云。還有向上事也無。師云。紅藕花間白鷺鷥。問。如
何是佛。師云。眉毛兩道橫。進云。如何是法。師云。五千
四十八。進云。如何是僧。師云。縱目所觀。乃云。般若無
相。萬法全收。智理一如。全彰意氣。豎拂子云。一為無
量。無量為一。盡虛空遍大地。日月星辰。森羅萬象。人
非人等。情與無情。無量無邊。不可說。不可說種種之
法。盡被山僧龜毛拂子。一串穿卻。縛作一團擲下云。
還會麼。層落落。影團團。恁爾諸人著眼看。復舉僧問
雲門。如何是諸佛出身處。門云。東山水上行。今日若
有人問靜明。如何是諸佛出身處。向伊道。黑漆皮燈
籠。葛藤且置。秖如今日祝聖報恩一句作麼生道時。
眾齊下一喝。師一喝。卓拄杖下座。

誕日上堂。僧問。和尚未出母胎時。與學人通箇消息。
師云。三門頭上旛竿子。嘯月吟風待上賓。問。世尊初
降指天指地。和尚誕辰有何祥瑞。師云。風來萬木天
揚籟。水激千谿石上琴。問。適纔有樁奇特事忘卻了。
也和尚還記得麼。師打一棒。僧喝。師云。汝再喝看。進
云。猶要第二杓惡水那。師云。切忌作奇特商量。問。四
大本空。那裏是諸佛安身處。師震威一喝。僧擬議。師
云。速退。速退。乃云。昨夜木馬潭底過。今朝石虎嘯雲。
中。玉兔金烏追不及。潛入諸人鼻孔中。復云。我本無
心有所希求。今此法王大寶自然而至。以杖打圓相
云。二十五日已前。后不至村。二十五日已后。前不抵
店。正當二十五日。淨裸裸絕承當。赤灑灑無回互。虛
空無向背大地。絕遮欄。透頂透底。絕見絕聞。卓卓現
前。無巴無鼻。壁立萬仞。萬仞壁立。諸佛到此覷之不
及。未審眾中還有覷得及者麼。與木上座通箇消息。
遂敲香几云。擊碎虛空。無別旨。光流塵剎報親恩。

解制上堂。百日禪期今已畢。牛兒馬子出欄去。芒鞋
竹杖疾如風。切忌平田苗犯鼻。老谷煙霞恁爾餐。谿
邊碧水閒遊戲。靜明鼓笛從君弄。休向人前生擬議。
所以道。把住則黃金失色。放行則瓦礫生光。正恁麼
時。把住即是放行。即是喝一喝。云。千林萬壑花欲開。
既開又被風吹落。

四月八上堂。師云。一滴水兮。一丈波。雲雷風聚吼龍
窩。金鱗若解翻身去。四海五湖萬頃波。未審眾中有
吞雲吐霧者麼。一僧出。師打。僧喝。師云。蚯蚓蝦蟆。乃
云。玉蝶穿花老。黃鶯枝上啼。時臨四月八。處處浴牟
尼。驀拈拄杖云。大眾釋迦老子生也。誰解親手一浴。
清淨自無沙泥染。休將惡水潑須彌。所以絲毫不挂。
脫體風流。指天指地。七步周遊。通身漏逗。獅子哮吼
人間天上。孰敢輕酬者裏。薦得戒本無受。其或未然。
大庾嶺頭石上事。拄杖挑來挂髑髏。

為子寄名請上堂。夏雲。乍卷秋雨初晴。棗園果熟。水
殿山青。寒空抱氣滿之月。金殿走五色之麟。正是魁
吾楊公為男更名花青之期。前三後三。乃至八萬四
千諸塵。勞門凶星惡曜。盡被山僧拄杖子一狀領過。
惟有者點光明。灼大慈和孝順之心。注汝孩男躬中。
具大辯才。顯大智慧。紹續宗祧。更不移易一絲毫。聽
吾偈曰。根種靈山七寶臺。香風襲襲向東開。旖旎迥
與群芳別。佛手親曾授記來。

望日圓滿道場請上堂。師云。棒頭有眼明如日。要識
真金火裏看。未審有與麼人麼。試出來與拄杖子相
見。維那問。大檀越修造功勳。即不問道場圓滿。意如
何。師云。日暖千峰色。雨洗百花香。進云。恁麼則祥雲
彌梵剎。瑞氣靄龍圖。師云。向下道將來。進云。晴空千
萬里。皎皎一輪孤。師云。非汝境界。問世尊陞座。文殊
白椎漏逗了也。未審漏逗箇甚麼。師云。雲藏無縫罅。
花發不萌枝。問一句。含萬象未審是那一句。師云。雨
過莓苔潤春來。艸自青。進云。恁麼均沾恩力去也。師
云。不勞懸石鏡。天曉自分明。進云。橫開不在春枝上。
別有風流一段奇。師云。卻被你道著。乃云。天為片瓦
地為磚。金輪御日碧空懸。沒量大人親住此。瓦礫森
羅盡梵顏。無邊剎海自他不隔於毫端。十世古今始
終不離於當念。是以王侯公子合會宰官。大護法功
德主巴樂。軒公同興一念。便向無相國中。毫毛頭上。
建立種種瓊樓玉殿。種種殊勝金容。囊藏百萬人天。
收盡五湖風月。堅請山僧陞於此座。轉大法輪。舉揚
箇事。且道。如何是箇事。驀拈拄杖向空中一畫云。八
萬四千功德聚。萬古徽猷壯帝都。

上堂云。一夏以來。忘鋒結舌。今日因齋慶贊。向開口
不得處扭轉舌頭。與諸人通箇消息。良節秋初七月
天。西風拂拂柳含煙。香和湛水連天碧。迥出木叉體
相圓。此四句中有一句。包羅萬彙。氣絕諸塵。三世諸
佛沒奈何。歷代祖師難摸索。若檢點得出。一生參學
事畢。其或未然。看取木上座。牽枝引蔓去也。下座。

平西親王。吳福晉夫人張氏。建盂蘭勝會請上堂。師
陞座。拈香祝聖畢。僧問。一雨普潤萬卉齊滋大地。人
人成佛已竟。今朝會中薦箇甚麼。師云。滿頭白髮離
嵒窟。進云。恁麼江風杳杳涵。月兔桂花叢裏現全身。
師云。半夜穿雲入市廛。進云。金雞啼子后。依舊日東
紅。師打。僧喝。師連打問。古今公案即不問。師登寶座
意如何。師云。秋光爍破闍黎面。進云。慶賞一句作麼
生。師云。珊瑚猶帶桂輪香。問。今日與靈山一會等無
差別。如何得脫苦生天去。師云。天台峰七上八下。進
云。即今還有纏縛也無。師云。漢江水十字縱橫。進云。
夜半泥牛吞海月。水雲深處露堂堂。師云。得問如何
是第一義。師以杖示云。會麼。僧擬議。師便打。問。父母
未生前甚麼處安身。師云。芭蕉樹下臥貓兒。乃云。摩
訶衍法絕百非。離四句看破老胡西來意。如是何須
登曲彔。木鼓兩片皮。弄三寸舌。有甚麼交涉。還委悉
麼。大眾要會西來意麼。眾中若有箇頂天立地。腦後
見腮赤條條的漢子。向山僧未出方丈時。薦得三世
諸佛。歷代祖師。天下老和尚當體全彰。分身百億。大
地眾生現前。僧俗男女立地成佛。日月星辰讚之莫
及。恁麼說話。靜明也是節外生枝。虛空掘洞。以當說
法取笑。諸方然雖如是。未免向開口不得處。扭轉舌
頭。說幾句沒滋味澹話聊酬。所請。正與麼時。且道。為
王祈安得勝一句。作麼生道。邊邦寧靜歸皇化。指日
功成奏凱歸。

福晉夫人。為慈母路太老夫人。賓天請上堂。師云。雪
映梅花春正陽。香山秀水渺茫茫。紅輪皎皎沉西去。
試問亡靈往那方。遂拈拄杖指龕云。向者裏脫略得
去。生亦非生。死亦非死。生死去來之機。澹雲點太青
之色。苦樂無依。聲色俱泯。三生罪業無明。當下冰消
瓦解。即證真常妙樂之地。非比尋常脫灑之天。其或
未然。山僧今日為徹空居士指箇路頭去也。爐煙初
發白。是汝轉身時。威音佛前動一機。箭疾衝開碧琉
璃。來向王宮開正眼。壽享椿年七十餘。回頭撒手渾
不顧。悟得心空及第處。泥連岸上進步深。性海波中
月一曲。復左右視云。乘此今辰般若力。獨踞蓮華香
藥窟。

秉拂上堂。僧問。鐘鳴鼓響即不問。陞堂句子作麼生。
師云。水澄孤月朗。進云。未陞時如何。師云。雲散碧天
斜。進云。當陽一句。蒙師指正。恁麼時如何。師云。薦取
鉤頭意。問他國風聲。即不問。獨坐虛堂事如何。師云。
白鷺下田千點雪。進云。雲消月現又作麼生。師云。黃
鸝上樹一枝花。問。千手大悲難摸索。且道是箇甚麼。
師云。是甚麼。僧喝。師云。錯。進云。當年龍女現珠證果。
今日學人證箇甚麼。師云。切忌妄想。僧豎拳。師打云。
錯。錯。問。攢花簇錦即不問。如何是親切一句。師云。你
問甚親切。僧豎拳。師打。問。木馬嘶風。即不問。如何是
鐵牛背上按乾坤。師云。劍去久矣。子方刻舟。進云。如
何是末後句。師云。三門騎佛殿。走入鼻孔裏。居士問。
如何是禪。師打。士喝。師復打云。今日風頭太硬。乃云。
棗紅茶綠。水碧山青。雲開萬里。佛日輝騰。真人無位。
越色超聲。於斯薦得非古非今。卓杖一喝云。喝下明
機。看破臨濟家風。棒頭廓徹。捉敗德山門戶。然雖如
是。棒喝向上有事。在眾中。若有箇頂𩕳具眼。通身是
口的衲僧。出來道得拄杖子。禮拜有分設。或未然聆
上座。與諸人下箇註腳去也。朕兆以來。黑漆桶。承師
命。挂須彌峰。那吒八臂難遮掩。千眼大悲覷莫窮。擲
杖鼓掌。呵呵下座。

佛誕日上堂。拈香祝聖畢。師云。臥龍才奮迅。千里佚
翱翔。釋迦老子來也試出相見。僧問。皇宮降跡。鷲嶺
拈花即不問。玲瓏八面來時如何。師云。玉堂金馬無
人跨。香象雲間駕日輪。進云。海浪澄清龍已現。大家
鼓起漢江波。師云。高高峰頂立。深深海底行。進云。虛
空電閃乾坤白。無名山上發春雷。師云。領取鉤頭意。
休認定盤星。僧喝。師打云。者一棒也放汝不過。問。未。
陞座意旨如何。師云。日月不走乾坤黑。進云。陞後如
何。師云。處處香花映碧天。進云。當陽露出人天眼。酬
恩一句作麼生。師打云。人間無水不朝東。問。未離兜
率已降王宮。意旨如何。師云。掬水月在手。進云。未出
母胎度人已畢。因甚四十九年婆心。師云。弄花香滿
衣。進云。今古相去多少。師云。不隔一線。乃云。未降娑
婆已離兜率。未出母胎橫說豎說宇宙。雖舒無地安
著。今日撞入靜明。翻成一場絡索。雖無香湯浴沐。且
有笊籬木杓。大千沙界絕莖毛。火裏蓮華光爍爍。正
恁麼時。以何供養。驀拈拄杖作○云。單單惟有者箇。
復卓云。釋迦老子被山僧觸碎鼻孔。護痛不巳。向拄
杖頭默默隱身而去。若知釋迦去處。便知我國安吳
公。捐貲布砌洪廠法筵。兼請登座舉揚箇事。且道功
圓果滿一句。作麼生。道。瓦礫翻成琉璃色。磚頭土塊
淨法身。古人道。舉一不得。舉二放過。一著落在第二。
遂擲拂子云。山僧落二了也。良久復鼓掌呵呵云。摘
楊花。摘楊花。

誕日上堂云。青天霹靂。沛然下雨。且道眾中有合水
和泥者麼。試出來道看。僧問。生前消息即不問。生後
真機請舉揚。師云。簸箕有唇。僧禮拜。師云。米跳不出。

問。覿面相呈。乞師痛棒。師云。棒頭有眼明如日。進云。
明明不覆藏。師云。要識真金火裏看。僧翹足。師打乃
云。神光不昧。萬古徽猷。入此門來莫存知解。如是生。
亦非生。死亦非死。虛空撲落地。露出靜明裏。與麼光
吞群象。氣絕諸塵。應用無窮。總不離八正當。恁麼時
一句。作麼生道。珍重聖恩何以報。萬年松上一枝藤。
下座。

癸卯元旦。哪嘛請住寶林禪院。

三門云。十方界闢解脫門。一回遊戲一回新。拖犁拽
耙無別事。須假兒孫腳下行。既然如是。只如聆上座。
到此作麼生。一片紅霞初出海。縱橫無礙遶乾坤。

佛殿云。虛空一具黃金像。獨露雄雄塵剎中。驀劄相
逢同水月。了無回互絕羅籠。既無回互。新長老。拜即
是不拜。即是撒下坐具云禮。

方丈云。入此虛空室。據此無畏床。魔佛與神天。都來
齊按過。咦。當臺寶鑑含諸象。萬古長輝無盡燈。

上堂拈香祝聖畢。斂衣敷坐。僧問。新提祖令意旨如
何。師云。趙州東壁挂葫蘆。進云。大地人來作麼煆煉。
師云。楖栗頭上火星飛。問。野雲籠萬壑。秋水洗長空。
如何是一簇破三關。師云。過也。僧擬議。師震威一喝。
乃云。夏末時臨剛正秋。十方諸佛降雲樓。儼然面目
剎塵現。遊戲神通拄杖頭。驀呈杖云。會麼喚作拄杖
子。便是十方諸佛。喚作十方諸佛。卻是拄杖子。道得
分明。山野與你作證。其或未然。木上座一狀領過。復
舉世尊。因普眼欲見普賢。乃至三度入定。遍觀三千
大千世界。覓普賢不能得見。而來白佛。佛云。汝但於
靜三昧中起一念便見普賢。普眼於是纔起一念。見
普賢向空中乘六牙白象。師顧左右云。且道見的是。
不見的是。若謂見。眼裏著沙。若謂不見。辜負巳靈。三
箇奴郎喜氣佳。相逢慣弄玉琵琶。靜中三昧無都事。
添得遊人眼裏沙。

上堂。僧問。如何是父母未生前本來面目。師云。屋北
鹿獨宿。進云。如何是巳生底。師云。溪西雞齊啼。問。撥
艸瞻風秖圖見性。如何是性。師云。殿角鴟吻嘶皓月。
進云。識得自性。了脫生死且道作麼生脫。師云。海底
波斯躍碧天。問。如何是賓中主。師豎拂子。進云。如何
是主中賓。師放下拂子。進云。賓主相見時如何。師震
威一喝乃云。蝸牛角上三千界。蟭螟眼裏四百洲。關
頭向上無餘事。碧蟬聲速露清秋。此四句內有一句。
非長短方圓。諸佛詮註不得。祖師提掇不起。拋下拂。
子云。且道是什麼。舉世尊因外道問。昨日說何法。世
尊云。說定法。外道云。今日說何法。世尊云。說不定法。
外道云。昨日定。今日因何說不定。師云。外道是無智
之人。被世尊欺瞞不少。昨日定直條無星秤。今日不
定八兩是半斤。與麼說話。還知寶林舌頭麼。喝一喝。

上堂云。第一義諦。了沒巴鼻。釋迦眼睛。達磨心髓。握
定乾坤。趙州道底恁麼提唱。孰敢相許。不惜眉毛通
箇消息。驀拈拄杖云。達磨來也。且道如何管待。無謂
寶林。無供養。滿盤羅列盡摩尼。

上堂云。佛以一音演說法。眾生隨類各得解。祖以一
音建法幢。立宗旨。寶林以此一音。痛下鍼錐。敲骨取
髓。星辰日月之所照。照此一音。萬象森羅之所彰。彰
此一音。風雲雷雨之所鳴。鳴此一音。諸佛之所證。證
此一音。眾生之所迷。迷此一音。乃至六道四生之所
轉。轉此一音。山僧之所說。說此一音。諸人之所聽。聽
此一音。遂震威一喝云。一音入百千萬億音。百千萬
億音入此一音。如何是一音。若將耳聽終難會。眼底
聞聲方始知。

* 住雲南府商山禪院

三門云。八萬四千陀羅尼門。都從者裏建立新長老。
到此施設一句作麼生道。廓徹圓通何所閡。縱橫瀟
灑透長安。便入。

佛殿云。處處撞頭磕額。塵塵體露全真。燈籠喜笑合
掌。露柱倒舞歌吟。且吟箇什麼。雲繞綠樹鳥聲碎。風
搖月殿獅琴鳴。

方丈據坐云。雙收雙放。佛祖家風。獨弄單提。衲僧作
用商山。今日據令去也。寶劍光寒浮逼逼。鐵眼銅睛
也皺眉。

上堂詣座前舉疏云。拈花面壁之旨。獅子輥毬之機
盡。此疏中漏逗了也。還欲山僧起模畫樣作麼。然雖
如是。閉門造車。出門合轍。讀畢。

指座云。堂堂露迥華王座。說甚威音寶月輪。不是老
儂多愛樂。一回登了一回新。遂白椎竟問。玄武山中
出異獸。商山風景更不同。杲日當空群迷盡。如何是
象王行處絕狐蹤。師云。鐵牛耕破黃金甸。進云。獅子
未行牙爪露哮吼。今古罕曾聞。師云。木馬嘶翻碧玉
池。進云。鐵牛不怕獅子吼。魅驚魄落野狐精。師云。幾
點梅花開欲盡。一枝紅杏占春先。進云。脫體全彰。隨
作用常轉吾宗正法輪。師云。雪覆千山孤峰不露。僧
喝。師云。好喝。乃云。雲散晴空正上堂。石頭瓦礫眼增。
光。山門佛殿呵呵笑。赤口金剛為舉揚。此四句內有
一字。有照有用。有縱有奪。檢點得出。自然當地瞥脫。
其或檢點不出。歷歷眼前錯過。諸佛覷之莫及。祖師
提掇不起。無端撞在商山手裏。不敢囊藏。被蓋八字。
打開當陽。拋出惟要諸人知箇下落。驀拈拂子向空
劃云。還知下落處麼。知則人人受用。不知世諦流布。
今日是我覺白主人。偕諸檀越於般若中。忽興一念
擺開。辣手將山僧拽在。曲彔床上激揚此事。應箇時
節。如何是應時及節的事。披煙策杖入𨹁山。祖印高
懸萬象寒。嚼碎陽春歌白雲。東風吹綻一花鮮。復舉
趙州從殿上過。忽喚侍者一聲。者應諾。州云。好殿功
德者無對。師云。今日看來趙州也是望空啟告。欲覓
知音。侍者乘虛接響。爭奈後來無語。還有與侍者代
語者麼。若無。山僧為伊頌出首前應諾。後無對一殿
功德似瞌睡。覓箇知音不放光。依然打入奴家隊。葛
藤且止報恩一句如何道。以杖卓一卓云。將此身心
奉塵剎。是則名為報佛恩。

上堂師以杖作釣勢云。鉤頭香餌輕拋出。未審金鱗
何處來。時甸舒法弟問。太華山。夜月搖影。海風流極
底。無聲色如何。悉唱詶師云。五華峰頂頭正尾正。進
云。曙色未分人盡望。及乎天曉也尋常。師云。碧雞關
上七縱八橫。進云。者邊那邊聯穿卻。一句當陽半壁
滇。師云。橫挑日月。豎括乾坤。進云。任運虛空無量壽。
大家托出破沙盆。師云。舉手攀南斗。翻身倚北辰。進
云。與麼則呵佛罵祖去也。師云。出頭天外看。誰識我
般人。乃云。包天裹地揭出徽。猷體寂圓常不拘。明暗
頭頭顯示物。物全該越色超聲。離聞絕見。道有纖。塵
不立道無橫遍。十虛秖要當陽目。極貴在直下知歸。
所以道。一切聲聞辟支佛。所不能知。惟佛與佛乃能
知之。眾中有知者麼。如無。木上座與諸人透漏去也。
驀拈拄杖云。見麼。復卓一卓云。知麼。縱饒知見分明。
早已墮坑落塹。正當此際。非知非見。又且如何。江天
有月江天印。萬里無雲萬里寒。舉臨濟示眾云。赤肉
團上有一無位真人。常在汝等諸人面門出入。未證
據者看看時。有僧問。如何是無位真人。濟下繩床搊
住云。道道。僧擬議。濟托開云。無位真人是什麼乾屎
橛。師云。大小臨濟與麼拈弄也。是泥裏洗土塊。未為
奇特者。僧甚是氣概。一釣便上。總被臨濟舌頭換卻。
至今轉身吐氣不得。眾中有傍不甘的。轉得身吐得
氣。山僧亦要問你。喚什麼作無位真人。喝一喝云。無
位真人面目全。分明出入絕毫端。去來迅捷風千里。
萬古宗門正眼看。適纔舉也舉了。斷也斷了頌也頌
了。還知山僧與臨濟舌頭落處麼。明明用了一何物。
達者須知暗裏驚。

誕日上堂云。摩天日月輝今古。大道何曾有異。睹夜
半虛空撲落地。萬象長歌。森羅舞秘魔叉。禾山鼓。趙
州茶。雲門普甜者甜兮。苦者苦。爭似山僧二十五。復
鼓掌呵呵云。堪笑釋迦老子降生之時。指天指地周
行七步云。天上天下唯我獨尊。師云。者老漢手忙腳
亂。向無佛處稱尊。只知錐頭利。未見鑿頭方。　　今
日山僧母難之辰。寄跡商山。閣中肩橫楖栗。驟步出
來。縱奪殺活。言未止於三句四句。且道。聆上座與世
尊同耶別耶。若謂同。釋迦老子即今在什麼處。若道
別。法無二相還委悉麼。設或未然。山僧不惜眉毛與
諸人通箇消息。擲下拂子云。珍重四恩何以報。萬年
松上一枝藤。舉臨濟辭黃檗。檗云。汝向什麼處去。濟
曰。不是河南便是河北。檗便打。濟約住與一掌。檗大
笑。喚侍者將先師禪板几案來。濟召侍者將火來。檗
云。汝但將去。以後坐卻天下人舌頭去在。師云。敢問
大眾。臨濟因甚麼。要燒卻黃檗禪板儿案。試道看若。
道不出聽取一頌。男兒志氣出群孤。奚用禪板几案
塗。徹底了然無一物赤口元。來吞佛祖。喝一喝。

上堂登獅子座。展衲僧腳。為無所為。說無所說。關頭
撥轉。將錯就錯。即此奇人對眾相磕。朔風凜凜六花
飄。瑞起乾元地震搖。聽且無聲明歷歷。視之非狀體
昭昭。擬將物比奚相肖。兔角龜毛名亦逃。春令冬行
香襲襲。寒梅嶺上吐高高。五十一齡前底事。翛然脫
灑賣風騷。滿頭白雪穿嵒谷。縱有丹青難畫描。

監院副寺請上堂。師云。商山無別事。雙放雙收。疾須
彌。撞木鐘。海底吹鐵笛。趙州壁上挂葫蘆。秘魔嵒下
擒木戟。東邊向西觀。西首從東覷。賓主一喝分照用。
兩不立一。對無孔錘。要打天邊日。拈拄杖左右召云。
敢問大眾。且道如何是照的之旨。黑漆桶邊開正眼。
看取沖霄雙鳳兒。

退院上堂云。中秋節又是九月一。菊花香正開。
行人何太急。惟有木上座。豈受春秋逼夜半。木人穿
靴來天明。石女戴帽去住即。印去去。即印住往來。不
以相彼此印無心。所謂無邊剎境。自他不隔於毫端。
十世古今始終不離於當念。動若行雲。止猶谷神。遂
喝一喝。今日與麼告報。還知商山落處麼。若知老僧。
解下腰包。炊無米。飯煮木楂羹。與諸兄弟結冬。其或
未知。拄杖橫肩不顧人。直入千峰萬峰去。復偈云。數
年結構商山寺。瓦礫番成釋梵宮。今日功成何處去。
芙蓉劍閣弄清風。

昭覺首座。寮元旦秉拂上堂問。如何是紅爐中句子。
師云。風暖鳥聲啐。進云。如何是髑髏裏眼睛。師云。日
高花影重。進云。如何是枯木裏龍吟。師云。覿面為伊
通。問。年年歲歲與今朝。且道今朝事若何。師云。長松
千尺明如畫。進云。覿面一句作麼生道。師云。曲澗清
流儼似琴。問。元旦初貞。即不問的的相承事若何。師
云。木雞啼子夜。進云。恁麼則芙蓉城畔斬新令。萬里
謳歌一曲齊。師云。芻狗吠天明。進云。即今眉毛挂劍
又作麼生。師打。僧喝。師亦打乃云。太古雄風歷歷張。
彌隆宇宙露真常。時當元旦開昌運。天上人間共舉
揚。第一義諦輕漏泄。德山臨濟捉敗贓。木人搖動廣
長舌。說話無私濟大方。復舉青原思和尚問六祖。當
何所務。即不落階級。祖曰。汝曾作什麼來。思曰。聖諦
亦不為。祖曰。落何階級。思曰。聖諦尚不為。何階級之
有。祖曰。汝既如是。吾亦如是。善自護持。師云。檢點者
兩箇漢。大似將對行家。各持一口寶劍。向階級不立。
處平地喫交。沒些奇特。直如今日。秉拂陞堂。祝國一
句又作麼生。爐焚柏子無窮盡。願祝
皇圖萬萬年。






懶石聆禪師語錄卷第一

懶石聆禪師語錄卷第二
嗣法門人海瑞錄

* 小參

小參云。者箇怪實頭八面。幸玲瓏。包羅天地。有萬物
一齊收。須彌頂上獨步。蹋翻海月一鉤。或時撞入鬧
市。又在糞掃堆頭。騰今耀古。不逐春秋。無端卻被一
箇無鼻孔老漢以龜毛拂一擊。擊出走入靜明院裏。
與諸公作箇保頭。即今不惜眉毛。憤力一槌。粉碎迸
出無量大寶光。吞群象。氣絕諸塵。未審眾中有領略
得出者麼。三條椽下。七尺單前。卓卓提撕看是甚麼。

小參云。有問有答。撒沙撒土。無問無答。爭見親疏。且
道問即是不問。即是今日是三十。明朝又初一箇事。
本尋常。日月如梭急。明從暗生。暗從明立。正恁麼時。
明暗不相關。佛祖覷不見。有時橫遍十方。有時一毛
上立。惟有者箇東西。不受寒暑蒸炙。驀拈拂子云。此
是拂子。那箇是不受蒸炙的。

小參僧問。開眼見明。合眼見暗。遂振身云。即今是明
是暗。師云。明暗俱不到。僧擬議。師打問。兩頭俱坐斷。
中間事如何。師豎拄杖云。拄杖子七尺。乃云。十一
月十四日。無孔鐵鎚當面擲。露柱燈籠暗商量。金烏
玉兔追不及。追得及。堪與吾宗作苗裔。

師誕小參。二曜𨁝跳乾坤白。海底蝦蟆吞卻鱉。須彌
頂上浪滔天。虛空眼裏著生鐵。森羅萬象體完全。大
寂定中風烈烈。威音已前是今朝。盡未來際。元同一
漆桶。何故兩頭封。不向人前通口氣。通口氣。金剛嚇
得白汗滴。

小參僧問。除卻色法二身。請師別通一線。師驀面一
唾。僧禮拜師云。老僧道甚麼。僧擬開口。師便打。問。十
方同聚會。箇箇學無為此。是選佛場心空及第歸。師
便打乃云。父母未生前。一著遮天蓋地無名字。削出
懷中一點青。白雲額上烏頭子。雖然換卻面皮來。鼻
直眼橫原是你。

出隊歸小參。春風逐隊過天街。梅粉桃塵眼自開。好
箇攙先一著子。幾人折得此枝來。

小參僧問。一段春風含玉面。直指圓明意若何。師云。
春色滿園關不住。進云。恁麼則人人共唱無生曲。箇
箇俱彈不響音。師云。恨無接拍者。問。百日將畢。因甚
者著子不明。師伸手云。還我九十日飯錢來。僧罔措。
師打問。昨日桃花紅。今日李方憋。如何是衲僧臨行
句。師云。常憶江南三月裏。鷓鴣啼處百花香。乃云。春
煙花木秀。鳥語頌新詩。視聽渾無二。佛祖不動知。如
何是不動知。正是諸公舉措底。

性聰居士為夫君請對靈小參。師豎拂子云。片片紅
霞浮野水。稀稀煙樹挂斜陽。碧蟾蛻去黃金殼。遍界
分身不覆藏。然道。不虛行觸事。而真法本無私。遇緣
即應。天空雲淨。洞徹孤明。真常流注。亙古亙今。絕玄
絕妙。何疏何親。於此悟得三週。已前不曾生。水向石
邊流出冷三週。已後不曾滅。風從花裏過來香。只如
正當今日事作麼生。眉毛長三寸。鼻孔闊一丈。所謂
盡法界身。本無出沒。大悲願力。示現受生。乃顯諸佛
之境界。直指眾生之悟門。是故居士向清淨心中。發
起一念。於家修建佛事。殊勝良因。酌水獻花。堅請山
僧舉揚此段因緣。欲令夫主劉公頓脫無明之鄉。超
生淨界。竟承善力來。山僧拂子頭上現。大人相眉開
八字。出廣長舌。與合道場人。朋友弟兄妻兒子女共
話無生。以拂子打○相。云。正與麼時。逍遙一句作麼
生道。長把一聲歸去笛。夜深吹過汨羅江。

誕日小參。僧問。今夜清風伴明月。來朝萬象側耳聞。
如何是的的意。師云。木雞啼子夜。進云。與麼七縱八
橫去也。師云。芻狗吠天明。僧喝。師云。且道山僧即今
在什麼處。僧又喝。師云。轉見不堪。乃云。二十五日巳
前。虛空包不住。深深海底行。二十五日已後。大地載
不起。高高峰頂立。正當二十五日。十方俱坐斷。縱橫
得自由。商山與麼道。眾中還有氣不甘的麼。又且如
何。於斯悟去便知。商山立地處。其或未然。好向四威
儀中。閒忙動靜時。忽然覷著也未料。久立珍重。

祈嗣小參云。天空雲淨水碧。山青木馬嘶風。麒麟笑
月。亙古亙今。光明烜赫清涼世界。翻身火雲堆裏吟
詠。驀拈拂子向空召云。世欽孔居士當陽示汝親。收
拾紹裔他年著眼看。復偈云。異種靈苗英秀哉。蓮華
舍宅一枝開。香風八面殷重護。瓜瓞綿綿遍九垓。

追嚴小參云。今朝八月十九日。輪光中垂手。指出妙
奢摩它竟入樂邦國土。然則生亦何曾生。死亦何曾
死。生死之機。水結為冰。冰釋為水。水體含月。月能印
水。水月體同。非彼非此。以杖指柩云。大眾向者裏委
悉得。便知濟民周居士於此關頭。現清淨身。為六親
妻室兒女說法了也。設或未然。更聽一偈。微塵國土
演真乘。聽者人人悟自心。妙喜界中不肯住。蓮華影
裏任縱橫。


* 廣錄

師落堂云。攢單過夏原為生死二字。不是徒挨日子。
貴在猛省家私。驀豎拂子云。生也作麼生。明復放下
云。死也作麼生知。死處既知。生處亦明。生處明得。即
無生死處知得。亦無死。既無生。又無死。謂之真常流
注。不生不滅體也。故曰。生滅滅巳。寂滅為樂。非二乘
斷見也。勉旃。

示眾舉圓悟和尚云。今日風明日風。陣陣不從他處
起。三日雨四日雨。點點不落別處去。師云。且道落在
什麼處。復以拄杖打地云。月冷魚寒江不白。絲和霧
曬最高岑。

參禪無別事。只要生死契。驀豎拄杖云。撐天并拄地。
廓落無依。縱橫十字。古云。欲識大道真體。不離聲色
言語。若離聲色言語。那箇是大道真體。呈杖云。者箇
是拄杖子。如何是大道。復喝云。者是聲。如何是體。舉
措合不得。辜負靜明清水白米參。

入堂云。天寒地凍雪霜濃。世界山河竅不通。靜明兩
堂禪和子。不是人間瞌睡翁。

晚參雪印山頭。白寒操木葉。疏體露金風也。切忌浪
規模。復云。古人道。不是心。不是佛。不是物。三處總非
你。眾人作麼生。趨步聆上座。不惜口業。為伊下箇註
腳。不是心。八兩原來是半斤。不是佛。秤錘從來是鐵
鑄。不是物。雲從龍。風從虎。頌曰。非心非佛又非物。蚯
蚓觸折崑崙背。大海波濤浪潑天。要且不是龍王力。
茶次師云。冬行春令遍天涯。歷歷長空擁六花。夢裏
分明無黑白。寒風凜凜絕週遮。

茶次舉趙州問新到僧云。曾到此間麼。僧云。曾到。州
云。喫茶去。又問一僧云。曾到此間麼。僧云。不曾到。州
云。喫茶去。師云。既是不曾到。為甚麼亦喫茶去。就中
有些子淆訛。良久云。喫茶去。

臘八晚參。僧問如何是形中影。師云。靜明無祭鬼神
茶飯。進云。如何是影中形。師云。直截根源說與君。問。
閉關人自纏自縛。師云。雨洗梅偏嫩。乃云。適纔釋迦
老子聞鼓聲。同眾入齋堂喫茶來也。良久云。釋迦老
子被山僧拄杖子吞卻。豎杖云。喚作拄杖子。又是釋
迦老子。喚作釋迦老子。又是拄杖子。畢竟那箇是具
眼底分疏看。良久云。人人盡道釋迦睹明星悟道。殊
不知明星剌瞎釋迦眼睛了也。即今懵懵地墮在黑
暗地獄裏。連坐拄杖子跳伊圈繢不出。遂拋卻杖。高
聲云。快活。快活。拽起歸方丈。

示眾云。我有一句舉似大眾。只是不得錯會。眾無對。
自代云。你欠少箇甚麼。復舉僧參雲門。門拈起袈裟
角云。你若道得。落我袈裟圈繢裏。你若道不得。又在
鬼窟裏。畢竟作麼生。師云。你試轉一語看。復示一偈。
幾度徵來幾度勘。手僵腳冷口喃喃。輕輕插下無鬚
鎖。沒箇男兒帶鑰還。

晚參問。如何是一念萬年去。師默然。僧喝。師云。好喝。

問。微塵剎土。即不問多寶塔前說甚麼。師云。石長無
根草。進云。塔壞時主人公在甚麼處。師云。山含不動
雲。僧佇思。師便打乃云。十五日巳前日漸增。十五日。
巳後日漸減。正當十五日不增不減。遐邇融通。光明
烜赫。畢竟承誰恩力。

除夕年窮巳盡三十日。世事人情俱告畢。蠟燭流淚
喜春來。打鼓普請點茶去。大眾鼻直眼橫。歷代祖師
口挂壁上。惟有七尺拄杖子。要與諸人入箇室。敲露
柱云。入室了也。各請下一語。時維那奪果子出。師驀
頭一棒歸方丈。

落堂。僧問。丹霞燒木佛意旨如何。師云。為寒所逼。進
云。院主因甚眉鬚墮落。師云。失錢遭罪。僧禮拜。師打
云。還我舍利來。僧無語。師頌曰。無端拽向火爐烹。轉
使龐眉爛漫紅。烈燄光飛千古意。龜毛火後立宗風。

僧參師云。是那裏人。進云。家裏人。師云。既是家裏人。
好說家裏話。家中事作麼生。僧無語。

佛誕日示眾云。盡大地作禪堂。日月為燈炬。須彌盧
為床座。冰霜露為二食。偕此受用。人天聚會。凡聖交
參。森羅萬象。是僧是俗。是男是女。情與無情。悉在其
中。縱橫無礙。各秉威儀。上來下去。善得其宜。所以道。
是法住法位。世間相常住。正與麼時。內不放出。外不
放入。心不緣心。佛不自佛。超生死根。越無明窟。亙古
亙今。獨脫獨露。還委悉麼。於斯委悉得去。勿勞斂念。
而超諸有。設或未然。十二時中。只須子細看者。獨脫
獨露是箇什麼。披蓑側立千峰外。引水澆蔬五華前。
挂鐘板。圓則圓兮。方則方。輕輕擊著便承當。衲僧向
此。若知有。豈肯隨聲逐色忙。復呈板云。見麼。擊一下
云。聞麼。縱然聞見。分明巳落第二義諦。向未舉巳前。
薦得百丈肝膽落在今時。即今不辭。拈出揭示堂前。
與眾人眉毛廝結共相。竭力復擊一下。

坐禪語參禪。直透生死關。頓盡無明。六不刪。狗子鞭
淳休吠艸。獼猴捏定息緣攀。洞玄寶印貫今昔。徹底
風規絕往還。離相離名些子事。青山依舊白雲間。

供破師翁真拈香云。水底月兮鏡裏花。隱顯都盧毫
未差。惟有師翁慣與麼。逼塞虛空遍週遮。祖庭秋聲
震佛。日照無霞石女擎。茶奠木童披孝麻。珊瑚雙淚
洗艸木。一聲嗟。商山恁麼道。笑殺老玄沙。

* 讚

** 達磨

「　坦蕩廓然凡聖除。足乘雪葦順風輿。西天無地容身得。東土有人斷臂初。背負須彌經歷遍。肩挑日月縱橫舒。無端引得水文布。面向山頭石壁居。」


** 天童密祖

「　看者村和尚。描又不成。畫又不像。捏怪太白山中。獨坐靜明堂上。捉敗萬千手眼。只用半節拄杖。銀絲髮短鬢如霜。千載人天底榜樣。」


「　攪動乾元。惑亂人意。握條短杖。佛祖不是慣愛打人。逢著一擊。沒一點奇。兒孫遍地。且道是誰。蔣三樵子。」


** 三大士

「　三老巍巍冷坐心中。沒箇灑落。眉毛八字打開。麗珠光射六合。因甚各駕獸蟲。為愛遊戲娑婆。全身獨露人間。一任兒孫貶剝。」


** 四大士

「　現身百艸頭。輒便松間坐。權設地水火風。週遊須彌海月。三十二應橫施。八萬四千總握。隨機願滿眾生。逢場作戲灑脫。非是神通妙用。家家屋裏有箇眉毛。罅裏懸珠。凜凜光。寒灼灼。」


** 初祖

「　鼓眼獰睛穿耳客。廓然無聖見蕭梁。機緣未契搖帆影。折葦航之暗渡江。及至九年空面壁。安心猶是更剜瘡。西歸留下兒孫事。皮履花開遍地香。」


* 機緣

僧問。學人欲脫生死。得何方便。師云。誰縛汝。進云。明
明不覆藏。師云。頭上又安頭。

僧問。如何是臨濟下事。師震威一喝。僧一喝。師打。僧
作臥勢。師云。拖出者死屍去。

僧問。如何行。如何坐。師云。行坐也不識。僧舞坐具而
出。師以杖攔云。道得即放過。僧回首。師便打。

僧問。天寒地凍。即不問如何是紅爐點片雪。師云。黑
花貓兒面門斑。進云。雪盡冰消時如何。師云。不是闍
黎立足處。僧禮拜。師徵云。如何是你立足處。僧走。師
便打。

僧問。本無生滅因甚又有慶。師云。我卻不與麼。僧云。
恁麼則壽等南山。師云。只恐霜花結淡梅進云。因師
置得。師云。也是兔子望月。

僧問。釋迦未降。彌勒未生。佛法正令委付何人。師云。
闍黎聻。僧無語。師云。又不肯承當。

僧問。佛法。世法。即不問如何是脫灑一句。師云。只須
萬里一條鐵。進云。恁麼則當下脫灑也。師便打復頌
云。千里萬里一條鐵。三世如來從此瞥。若是上上出
格流。轉身定見清風葉。

因僧呈女子入定頌。師入堂云。我有三問答得許頌。
莫向鬼窟裏作活計。問。女子入定時如何。出定時如。
何。不入不出時如何。一僧出問。女子入定時如何。師
云。水瀉不通。進云。出定時如何。師云。面南看北斗。進
云。不入不出時如何。師云。無鬚鎖子兩頭搖。一眾禮
拜。師云。也是按牛頭喫艸。頌曰。瞿曇女子亞郎當。使
得文殊手腳慌。幸喜罔明呈拙醜。不然猶坐在人傍。
師舉。不許夜行投明須到。問僧作麼生。會僧無語。師
代打躬云。恭惟和尚。起居萬福。

師經行。見僧過。師曰。掉了什麼。僧回首。師云。虛生浪
死漢。又遇僧剝豆。師云。剝著一粒也未。僧無對。師笑
云。明明歷歷因甚剝不著。僧亦無對。師云。霜天魚冷
空下釣。不如收拾上高岑。

* 頌古

「世尊初生。」

【甲冑才披出戰場。穿陽七步示英雄。疾然把定旌旗
腳。雪嶺六年全大功。

淬破鴻濛出大荒。賊身已露涉顛狂。惡聲雷震猶難
禁。只為拈花捉敗贓。】

「夜睹明星。」

【堆堆冷坐雪山頭。匝地寒光射斗。牛。脫體了無元字
腳拈花末後引人愁。】

「世尊陞座文殊白槌。」

【陞座老瞿曇。文殊把隘關。私通車馬客。早已犯波瀾。
特地無因登曲彔。金鍼暗裏有人度。贏乖賣悄強生
枝。卻被東風折倒樹。】

「世尊拈花迦葉微笑。」

【東風乍吐玉叢新。滿目青黃萬古春。惟有寒梅肌骨
別。攙前一曲占群英。】

「世尊因外道云。不問有言。不問無言。世尊據坐。」

【有無不問。問來親。錯過軒轅鏡裏人。據坐寰中懸日
月。黑山鬼窟裏分明。】

「世尊因長爪梵志。索論義云云。」

【撥轉乾坤始徹機。兩頭脫略勢無依。頂門廓出摩醯
眼。斬首酬良遍界輝。】

「請再轉法輪。」

【四十九年說甚麼。普天匝地盡阿哥。涅槃岸上無銅
鏡。千眼文殊沒奈何。】

「殃崛。」

【皇恩大赦自天開。歷盡塵埃罪性灰。產下靈童肌骨
秀。白花叢裏笑咍咍。】

「七賢女。」

【隨身竿木入雲巢。慣弄腥臊污碧霄。功德天與黑暗
女。昂然截斷兩頭搖。】

「女子入定。」

【入定出定。失卻本命。若遇靜明。劈脊一頓。何故老僧
如此。要且無出入分。】

「若能轉物。即同如來。」

【若是如來能轉物。大千世界眼中出。遮那妙體廓周
沙。一切聖賢如電拂。】

「吾不見時。何不見吾不見之處。」

【山空水空人亦空了無一法露形蹤。返聞聞性自空
寂。倒騎木馬隱芥中。】

「若能推者即是汝心。則是認賊為子。修山主云。
若能推者不是汝心。亦是認賊為子。」

【錯錯錯。是賊。是子。是心。不唯有靜明。不恁麼。喫飯穿
衣伸腳臥。】

「盡思共度量。不能測佛智。」

【如何是佛智圓通無比量。熱則便乘涼。寒則燒火向。】

「凡所有相皆是虛妄。若見諸相非相。即見如來。」

【諸相非相。即如來正眼。從茲觸處開百艸頭上。祖師
意。當時靈照見曾來。】

「金襴付外別傳何物。」

【金襴付外復何者。弟應兄呼意轉賒。折角泥牛沉海
底。剎竿倒卻月生牙。】

「文殊令善財採藥。」

【陰陽不屬一枝艸。度與文殊光皎皎。殺活機先病巳
除。遍空遍界誰能保。】

「般若多羅尊者。因東印土國王請齋。次問。如何
不轉經云云。」

【風清月泛白雲香。一句明明轉大方。陰界世緣俱不
涉。休將文字亂商量。】

「善財參德雲。」

【妙峰孤頂碧雲層。七日周旋覓所親想。極妙明生閃
電。信然添得眼中塵。】

「少林面壁九年。得二祖傳法。」

【九年少室掘坑埋。花不逢春不亂開。卻被乞兒傳令
去。山前嶺後走枯骸。】

「隻履西歸。」

【竺乾華夏露鍼錐。繡出鴛鴦隊隊飛。未盡偷心蔥嶺
去。空留隻履誑梁魏。】

「慧可禮三拜。依位而立。祖曰。汝得吾髓。」

【無言三拜禮胡為。金口親宣得髓皮。致使而今流未
盡。腥羶氣味滿東隅。】

「斷臂求安心。」

【瘦骨雪霾立少林。夜深寒色月相親。徒勞斷臂心無
得。醒卻華胥夢裏人。】

「跋陀那入浴。忽悟水因。」

【觸著。磕著。冷水裏坐。月現澄潭。將錯就錯。】

「三祖懺罪。」

【通身是也遍身是。罪性公從何處覓。清靜妙常覿體
彰。癡人卻被瘋煙逼。】

「覓罪不可得。」

【彌天彌地罪難描。盡法無民懺自消。當體全空瘋恙。
息虛空吐出一莖毛。】

「六祖風旛。」

【不是風兮不是旛。從來北斗向南看。虛空不許栽荊
棘。鐵甲將軍巳過關。】

「栽松道者。」

【栽松道者解翻身。換卻皮毛紹祖燈。衣缽得來傳底
事。黃梅山冷月三更。】

「南嶽讓禪師。」

【說似一物即非真。乾坤翻作破沙盆。無私托出人前
立。直指兒孫棒打人。】

「馬祖三十年不少鹽醬。」

【簸箕說法不思議。盛滿高堆鹽醬汁。若箇衲僧霑著
唇。眼睛鼻孔解通氣。】

「百丈野狐。」

【不落不味。舌頭粉碎。野狐脫卻。失錢遭罪。】

「臨濟喝。」

【埋兵奪陣最英豪。一喝衝鋒計太高。偃艸橫屍腥萬
里。還鄉衣錦坐當朝。】

「兩堂首座下喝。」

【賓主歷然一喝中。牛頭馬面疾如風。舌尖無骨閑狼
藉。古佛堂前雙鏡空。】

「雲門。」

【佛身無為不墮。諸數大小雲門。棒頭何措捏聚。放開
青霄獨步。咦。匹上有餘。匹下不足。】

「乾屎橛。」

【問佛如何為舉揚。肥從口出臭難當。而今四海流不
盡。付與森羅萬象彰。】

「東山水上行。」

【風月蘆花即故鄉。從來遍界不曾藏。東山水上波濤
起。不犯清波事渺茫。】

「德山棒。」

【啐啄同時活大機。當頭一棒絕支離。明明伸出巨靈
手。萬里擒拿水底犀。】

「德山托缽。」

【爛嚼虛空出法堂。盈門凜凜朔風狂。低頭托缽歸方
丈。何必區區論短長。】

「柏樹子。」

【古佛天然全義氣。庭前柏是西來意。舌頭咂碎見鋒
鋩。殺活阿師即瞥地。】

「溈山水牯牛。」

【不是溈山不是牛。辰星日月盡包收。天然迥出兩頭
別。自有風流百不愁。】

「香嚴擊竹。」

【峰頭活計钁鋤煙。擊破重關萬象閑。杲日當空明的
的。倒身三拜禮溈山。】

「南泉三人參忠國。師於半路便歸。」

【青山綠水雨風篩。三箇奴郎入路岐。十字街頭機太
露。拏雲攫霧轉身時。】

「布袋和尚。」

【遊戲街頭。十字打開。布袋底事。逢人大笑呵呵。天地
盡在裏許。】

「光帝襆頭。」

【安南塞北得珍還。故向人中索價錢。撞著知音無少
欠。收歸頷下化風前。】

「陸亙大夫鐫佛。」

【有名無相者尊佛。坐斷乾坤背脊骨。得與不得人皈
依。轉身突出遼天鶻。】

「甘贄行者。」

【鍼鋒挑起箇知音。訥訥無言意更深。剌得老婆水漉
漉。孩兒舌上血淋淋。】

「靈雲桃花。」

【春風昨夜弄桃花。驀遞香來鼻孔賒。不謂靈雲親見
得。至今流落在天涯。】

「本來面目。」

【本來無面目。面目不本來。叫呼聲未絕。當人出鬼胎。】

「主人公。」

【渠無國土住無心。生鐵肝腸冷似冰。兩道眉毛懸額
上。十方塵剎露全身。】

「十字上畫一圓相。於中趺坐。」

【當頭坐斷千差路。不許絲毫犯著他。若是英靈出格
漢。慣於此際演三車。】

「皮袋一靈。一靈皮袋。」

【填溝塞壑無人問。野干狐狼未肯休。捉敗山前千古
月。寒光迥迥射陵丘。】

「正恁麼時。」

【蹋破金烏海底行。轉身踢倒鐵崑崙。虛空蓋覆無蹤
跡。匝匝清風滿地生。】

「拳頭。」

【一拳拳碎破虛空。七叉八篆走芥中。少室九年猶不
會。怎如劈面獲圓通。】

「一六開天。二五成性。」

【匹馬單刀六合分。百千剎海盡投臣。倒盔卸甲含元
殿。四海歌謠奉至尊。】

「清淨行者不入涅槃。破戒比丘不入地獄。」

【踢倒嘉州石像。掀翻陜府鐵牛。天堂地獄何在。秦漢
要且不收。】

「枯木倚寒巖。三冬無暖氣。」

【寒巖枯木未逢春。隔岸靈芝意更深。喜氣滿懷全體
露。風流一段付江濱。】

「㘞地一聲。」

【逼塞乾坤一禍胎。此聲㘞地迅如雷。皮毛著上呵呵
笑。哄得爹娘誇俊哉。】

「舉如玉禪師問僧。如何是佛。僧曰。爛冬瓜。」

【金毬輥出紫煙霞。百萬人天費爪牙。忤逆兒孫拈弄
得。逢人只當爛冬瓜。】

「拈花。」

【須彌峰頂一枝新。格外馨香遞與人。不是飲光多義
氣。阿誰獨占上林春。】

「黃龍三關。」

【我手何似佛手。鞭撻黧奴癩狗。拈起鏡裏花枝。抹殺
古今無有。

我腳何似驢腳。蹋倒山川海嶽。遍界渾無一塵。處處
清風明月。

人人有箇生緣。臨機色色現前。輸他萬象精明。光照
唐土西天。

生緣佛手驢腳。一段風流不錯。拈起靈山爛艸根。神
頭鬼面都穿卻。】

「庭前柏。」

【庭前柏子勢沖霄。霧砌煙含色更嬌。孤勁節操風味
別。月明簾外奪高標。】

「不放逸。」

【眉毛廝結箇疑猜。動靜閒忙解不開。鼻孔眼兒出得
氣。石頭瓦礫歎奇哉。】

「臘八。」

【雪嶺幽棲午夜殘。通身卓豎骨毛寒。眸開頓破千尋
霧。忽睹明星被熱瞞。】

「法派。」

【覺性元清靜。洪明智慧深。玄徽崇濟法。果證了無生。】

「尋牛。」

【牛兒原在此高峰。色影迷封不見蹤。翻覆幾回尋未
見。卻緣身在玉叢中。】

「見跡。」

【水窮山處日紅東。蕩蕩悠悠信不通。忽地裏逢新印
跡。應知牛在縱橫中。】

「見牛。」

【多年不合受人降。頭角撐撐劣性狂。日日見伊侵水
艸。鼻端惟欠一條芒。】

「得牛。」

【十二時中勿妄求。殷殷調伏此頭牛。風簑雨笠橫牽
出。蹄步輕清水艸周。】

「調治。」

【不隨景象亂生涯。一點渾然天地家。嫩艸藤花煙外
落。松濤拖柳月明斜。】

「驅歸。」

【收拾鞭繩下艸萊。一聲短笛暮雲開。牧兒騎上歸家
去。一枕風煙萬象來。】

「忘牛存人。」

【雨笠風蓑挂壁間。每隨新月枕幽關。雲來雲去空蕭
索。百億山河取次還。】

「人牛雙忘。」

【真風無相立何中。一法空兮萬法空。寂滅溪頭泉眼
活。寒光迥迥鏡圓通。】

「返本還源。」

【趠得源頭句不違。四方八面總皆非。百千三昧毫端
上。秋水長天一色輝。】

「入廛垂手。」

【扶桑日出海門東。妙用全施不記功。要與人天開正
眼。塵塵剎剎盡圓融。】

「漁樵耕讀。」

【每入煙波駕小舟。虹霓抖出月為鉤。風清浪裏乘斯
興。釣盡金鱗始便休。

泯世樵歌曲調高。丁丁伐木破雲巢。藤花屢路香人
鼻。挑向街頭價不饒。

活計生涯出當家。翻雲鋤雨種梅花。野田不許栽荊
棘。倉廩惟收谷口霞。

天大生來紙一方。山川艸木盡文章。長星短宿題高
上。風月常吟字字香。】
懶石聆禪師語錄卷第二

懶石聆禪師語錄卷第三
嗣法門人真蘊錄

* 行繇

一日眾入方丈。請師行。實師曰。吾本蜀重慶忠州人。
父姓張母趙氏。夜夢吞月覺而生。十二歲夢感投師。
薙染方廿歲。痛念無常。迅速生死。事大若不明了。出
家奚益。發足初參。象崖和尚受具請益命。看萬法歸
一。一歸何處。話抵死參究。觸境逢緣。漸覺工夫疏塞。
做來做去。忽一日。不覺身心世界。渾然虛豁豁地。如
青天霹靂。心中似有一物。從脅下被人抽去。一般甦
醒將來。虛空大地。日月星辰。森羅萬象。蜎飛蝡動。情
與無情。人非人等。俱在一毫頭上。煥然等現。斯時心
生慘怛。不覺涕泣。值挂入室牌予禮拜師。舉世尊拈
花。迦葉微笑。汝作麼會。予曰。用會作麼。師云。世尊不
拈花。迦葉不微笑。汝又如何。予曰。兩眼對兩眼。師云。
拈花微笑之後又作麼生。予曰。赤心片片。師連打。予
連喝。師又打。予拂袖便出。復呈偈曰。根源盤自威音
外。穿過髑髏花正鮮。不借東風些子力。香風襲地燦
驢年。師看過。打一拂子。予一喝。師休去。侍師五載後。
參破師翁侍立。次一僧。請開示。翁云。此事如明鏡。當
臺漢來漢現。胡來胡現。予聞。悚然汗出。偶說偈曰。吾
有一句。冰霜皎日殊相。劣形寥落空寂。翁云。那箇是
汝空寂的。予一喝便行。後因師翁命本師。上天童掃
塔。予隨侍至漢中府靜明寺。適結制安。維那一夕同
眾。在方丈立。師舉。韓愈參大顛。擯首座公案。你諸人
作麼生會。予與師一掌。師上下覷予曰。者老漢啞卻
口。那便出。師拽杖隨追。予先至法堂打鼓。眾集。師落
堂云。且道老僧適才兩覷是甚麼意旨。予復兩掌。被
師痛打一頓。因受源流拂子。予固辭某。是何人敢當
此任。且德薄行微。兼鮮學識。和尚如此。豈不取笑諸
方。師云。收取住山去。他日自有別寶波斯。予不得已。
向前禮了九拜。至今懊悔。錯錯錯。今日無故不覺忉
怛。播吾平生之醜。玷污諸人耳目。雖然如是。且道適
才三錯是何意旨。眾禮拜。師云。錯。

* 法語

索我臨行句。胸中無一字。寫出不成文。念來非有義。
弗是妙蓮華。亦非祖師意。持去見諸方。眼底生荊棘。
不善打葛藤。慣用吹毛利。若作言句親。失卻自家事。
老僧與麼說。汝又如何􂙠。個中本尋常。從頭須子細。
文彩未彰前。十有九不契。靜明鐵蒺藜。一恁汝啗啐。
忽然唼破時。方敢請棒喫。

禪不須參。道不須學。碗底箸頭多脫略。歷歷騰騰耀
古今。林林總總無拘縛。碧眼胡僧難摸索。蟭螟眼上
三隻角。

此事勿論上智下愚。務在當人信得及。把得定。看個
如何是諸佛出身處。又云。東山水上行。意旨如何。試
猜猜看。與麼會得三世諸佛。借伊鼻孔出氣。歷代祖
師。共汝單上橫眠。設不爾者。辜負行腳。

* 書

** 復了庵劉居士

承索便面以質之之語。山僧到者裏。恁麼也不得。不
恁麼也不得。恁麼。不恁麼。總不得。何也。若謂有喚甚
麼作主人公。若謂無食瓔珞粥的是誰。認則眼中著
屑。不認錯過了也。請老居士兩頭撒開。中亦不立。直
下與麼道將一句來。方敢定奪。呵呵。

** 復月幢法兄

懸寶鏡於千峰之外。洞察幽微展慧劍。於亂煙之中。
削塵顯密。扶破沙盆。斬新條令。移風易俗。大化群迷。
非兄力量而。誰為之。弟才鄙陋。德淺行微。謹守榾柮
以待天年。何期一旦光射昆明。愧之不及。忻躍焚檀。
稽首致謝。

* 佛事

徹空火。以火炬打圜相云。徹空徹空。南北西東。渾無
一物。布袋裝風。打底一著。手把虛空。攛火炬云。遍界
琉璃含寶月。照破雲山千萬重。

悟空火。悟空不空。雲月是同心。無定止界。有西東。適
來快活。無處不通。助汝一把無明火。燄光騰處。脫樊
籠。

為野哲禪兄起龕。以杖敲龕云。藕斷清兮絲一斷。光
前裕後門外看。而今移入東風裏。大丈夫兒得自便。

舉火云。哲公哲公。來時無口。去亦無蹤。非出非外。塞
滿虛空。得大自在。獲大圜通。船子一脈獨肖。其公即
今奉上一把火。燒得須彌走芥中。

芥山維那火。凝然湛寂雪霜濃。一芥之山內外空。鐵
鷂沖霄藏北斗。更於何地振宗風。大眾還知此公去。
就也無擲火炬云。火裏蓮華千萬重。信之無礙一光
通。

辨通蒙堂火。呈火炬云。火雲堆裏解翻身。撞倒須彌
影不存。六月半空飛片雪。十方剎海冷如冰攛火炬
云。臨行相助一把火。送入金剛山更深。

為藥山律主起龕。以杖擊龕云。點著髑髏眼。虛空轉
落落。觸碎鐵蛇關。通身無繫縛。試看彩雲外。火裏花
灼灼。

舉火云老漢生平。百十三遍。觀山水債巳完。而今兩
腳稍空去。慧劍揮空不等閑。以火炬打圜相云。只向
者裏端然坐。無邊剎海戒珠圜。

為灼然。火灼然。灼然充塞大千。去來無相。生死何關。
甚處著腳雲月。溪山攛火炬云。助汝一把無明火。送
入蓮邦絕聖胎。

為醉月直歲。火執役叢林。千古榜樣。撒手便行。衲僧。
氣象咦東風。昨夜嚷如麻。及至曉來。落一花試。問闍
黎何所事。渾身是月照天涯。

為南天起龕。師以杖擊龕云。金風撲地吼南天。折腳
東籬沒半邊。驚起鷦鷯何處立。去來只在縱橫間。霜
花滿地無人掃。處處冰心淨月圜。

舉火以炬打○相云。者個東西皆本具。臨頭因甚不
親識。灼然個裏薦承當。跨鶴沖霄白滴滴。髑髏粉碎
一塵空。地水火風誰收拾。雲邊鐵鷂過新羅。火裏木
雞穿破壁。妙應叢中不肯住。五蘊峰前堪遊戲。與麼
無去亦無來。無去無來泯蹤跡。攛下炬云。老僧助汝
者些兒。鍛送金剛寶蓮地。

** 無鬚鎖

「　活鱍玲瓏心眼通。郎當廓落振宗風。乾坤世界都關卻。惟露中間一段空。」


** 無孔笛

「　非短非長勿舊新。頻吹清韻令人聞。聲和萬籟鈞天樂。驚惺昆池月一輪。」


** 無底船

「　永劫修持穩柁機。片帆時挂霧同飛。逍遙且遜清風力。明月蘆花滿載歸。」


** 無根樹

「　雨灑風吹葉不絲。挺然卓立過須彌。通身是個光明藏。洞徹坤維萬象枝。」


** 無底缽

「　個樣團團未宰功。持來眾裏萬人欽。頻盛世上鐵釘飯。供養十方羅漢僧。」


** 無絃琴

「　赤手攜將月下彈。五音六律最清宣。坐中誰是子期客。聽取無腔聲韻傳。」


** 無底籃

「　難堪秀器自成家。裏面能盛死活蛇。擲向街前人弗愛。嘶風注雨月篩華。」


** 無孔錘

「　硬似泥團軟似鋼。輥天輥地勢難當。拈來安置滇雲上。電閃雷轟震大方。」


** 無星秤

「　赤體條條絕點霞。洞山曾式三斤麻。鉤頭分兩全拋出。得意人人善作家。」


** 無縫塔

「　東西南北見陶然。瑞起琉璃寶月圜。意氣弗從天地得。不歡欣處也忻歡。」


** 十二時歌

「　雞鳴丑衲。被蒙頭。齁鼾吼。手執夜明符半斤。森羅萬象顛倒走。」


「　平旦。寅山青水淥。碧煙沉雲門。調子新豐曲。只此臨機。直指人。」


「　日出卯現成公案。勿尋討。孤明歷歷。萬機空。曾不於中。弄尖巧。」


「　食時辰。無住廓然誰不親。為索金牛桶底事。著衣持缽入重城。」


「　禺中巳。縱去奪來頻遊戲。打著禾山破鼓皮。成家立計固無必。」


「　日南午。信口道兮信手舞。百草頭邊略較些。莫教錯過西來祖。」


「　日昳未。六陽花下何堪醉。半乘煙浪半乘虛。吹起沖霄個鐵笛。」


「　晡時申衲子穿雲來問津彈起琵琶操古調高山流水少知音。」


「　日入酉。千妖百怪蒙頭走。金剛腦後念摩訶。自家個兒也沒有。」


「　黃昏戌。落落零零是何物。鐘鼓喧揚六國聞。單剩三間破茅屋。」


「　人定亥。行腳多年無被蓋。清冷冷地沒些些。齁鼾不向人間賣。」


「　夜半子。壁疏屋角曉星起。開眼𥊚眯露本真。枕子翻身笑不已。」


** 宴坐

「　心空體寂固靈虛。萬象交羅本自如。洞徹玄微岐意絕。明明皎月落天湖。」


** 入室

「　欲叩明師破暗關。臨機貴在絕情緣。當風雪刃才挨著。死活雙忘脫苦酸。」


** 普請

「　梆聲未絕力行先。惟恐行門功弗全。般若無方隨所應。搬柴運水處須圜。」


** 經行

「　倦來何事且留神。散步林泉石上行。個裏些兒如蹋著。無生曲子調高吟。」


** 誦經

「　跏趺對月歷三更。靜誦空王無字經。萬象森羅齊側耳。烹茶石女甚慇懃。」


** 禮拜

「　掃室焚香禮拜勤。歸投句子業消冰。猛然磕破髑髏也。獨露堂堂無二人。」


** 道話

「　一度相逢一度親。無心話道道孤明。了然直下超方便。耀古騰今舉世聞。」


** 焚香

「　煙清火亙一爐香。靜裏常焚日月長。萬象森羅聞見盡。須知紅燄裏頭藏。」


** 掃地

「　篲柄聊舒風若神。微塵剎海淨光生。石頭瓦礫含諸象。亙古圜明質本清。」


** 運水

「　一滴水兮一丈波。常然泛泛滿江河。老僧今日生涯別。拈出令人止渴多。」


** 搬柴

「　閒來無事到雲林。肩得寒嵒樹一根。歷劫及今煨不悉。騰騰光燄灼乾坤。」


* 分燈

** 橫眉海瑞

「　黃梅峰頂漏三更。衣法雙傳月下行。石上標宗千古印。層層慧燄續賢英。」


** 自覺書恆

「　驀地相逢不露蹤。搖風擺雨十方空。親拈示汝龜毛拂。他日昆池點化龍。」


** 一休性旵

「　毫端拈起疾如風。絕相離名迥不同。萬仞峰頭剛獨步。逢場處處演吾宗。」


** 雲崖明峰

「　英豪氣岸兩頭脫。拄地撐天活鱍鱍。卓向雲深百尺崖。有時龍化濟人渴。」


** 恆念道富

「　拈起木叉體相圓。頭頭法法慧光寒。赤心片力荷擔去。白馬蓮城繼後傳。」


** 止鏡真蘊

「　法本無心。心本法無。心本法。法無無心。心付汝。無心法法。法心無。空佛祖。」


** 次韻

「　虹霓為線月為鉤。釣盡江波散漫游。海底獰龍剛出
戶。長空獨躍占雲頭。」


** 中秋

「　靈山話月落人間。爭似靜明今夜圜。惟冀諸人高著眼。等閒錯過也徒然。」


** 山行

「　閑來信步遶山回。日暖風和出翠微。抖擻多󵊮陳破衲。㲯毿片片逐雲飛。」


** 辭眾

「　霜天雪夜雁南飛。九萬摶風羽翼垂。回顧一花紅灼灼。信然鐵笛逆風吹。」


* 偈

** 呈雙桂破師翁

「　聯不成兮撥不開。成團作隊漢江臺。終南山頂月中桂。云是師翁親手栽。」


** 聞師翁訃音

「　違座南濱二十秋。快人肝膽解人愁。而今幸得安平貼。又謂西行征戰遊。」


** 示橫眉禪人

「　化日舒長春正融。亂雲深處豢獰龍。嘶風喚雨操其節。幾帶雷音吼太空。」


** 示如是禪人

「　如是住時如是作。四威儀內看心牛。忽然看破看的個。耕遍雲山志不休。」


** 示密旨禪人

「　大地撮來如粟米。明明不悉為君舉。直須猛省吞卻去。唼碎囫圇是密旨。」


** 示懶參禪人

「　冤有頭兮債有主。靜明鼓笛誰為伍。老僧撥轉上頭關。韻出清音契太古。」


** 示止鏡禪人

「　爐頭佛法聽無言。作箇忘機混沌禪。古鏡即同火爐闊。祖師心印為親傳。」


** 示非指禪人

「　臨濟家私夜不收。尋常高挂白雲頭。當機一喝知音少。領略還須佛祖儔。」


** 示一休禪人

「　覿面全提是甚麼。阿誰直下得擔荷。人前莫把風規露。且向碧雲深處坐。」


** 示劉居士

「　老僧無法與人傳。無法無傳透祖關。石女夢回機太活。手把瑤琴月下彈。」


** 示張居士

「　歷歷分明無錯謬。提弓把箭是誰能。當風疾展金剛劍。鬼面神頭喪膽魂。」


** 示行腳僧

「　富貴不貪衣糞草。心頭絕慮無煩惱。當求出世超凡士。毋作叢林嘗飯保。」


** 示醉月典座

「　從來務下合如常。久歷雲廚粥飯香。木杓笊籬齊合掌。金牛飯桶句重揚。」


** 哭象崖和尚

「　慈悲大煞老婆心。棒喝曾經不放輕。一片痛腸終未吐。又跨鐵鶴向西征。」


** 留別月幢法兄

「　宜兄宜弟席蘭谿。話到三更月滿隄。瀝腹領腸情未已。雲瓢雪笠度峰西。」


** 赴藩園齋

「　愛日擔雲入竹籬。園花砌玉點新枝。森森怪石如人立。影浴天池醒舊眉。」


** 送嘯石南行

「　聒聒雁高卷白雲。一聲啼斷古江城。平空展出摩霄翼。駕海騎魚水上行。」


** 送不會監院行腳

「　數年輔弼整叢林。著著臨機意最深。莫道功勳空費也。池澂月現見天心。」


** 送存無律師主雲霧山

「　三冬聚首春初別。蹋遍黑龍江底月。無口缽盂吞佛祖。木叉掃盡千峰雪。」


** 送密言律師入山

「　處處青山堪駐錫。云何直指野雲巢。藤蘿月挂枝梢上。只恐霜花笑寂寥。」


** 寄玄素法侄

「　五龍瑞氣接天池。點滴藏鋒不露絲。只待風雲雷雨作。乾坤黯黑用全施。」


** 寄石龍禪師

「　清河話別巳多󵊮。幾跨須彌躡大千。諸子案頭譚不一。癡人繇認井中天。」


** 寄雲巢

「　忽地相逢又別離。水山窮處看雲飛。五龍峰頂三更月。影落曹源任指撝。」


** 見僧頂箕雨中行

「　簸箕戴在僧頭上。恰似將軍出戰時。手裏雖無三尺劍。衝風直入始為奇。」


** 寄甸舒弟

「　高提祖印踞滇南。一鏃當風用在先。捉得新羅鐵鷂子留將千古繼宗傳。」


** 送枕石弟歸楚

「　羨君乘興去𨹁山。楚水江頭把釣竿。奪得驪龍珠一顆。孤明迥迥洞人寒。」


** 白塔子

「　誰將玉管豎東皋。半臥江干洗兔毫。驚起魚龍奔上下。墨花隨影點天橋。」


** 靜明塔

「　卓立無私萬古存。撐天拄地倚雲門。長安風月惟君壽。架海金梁柱一根。」


** 豎旛竿

「　剎竿頭上仰蓮心。見者應須著眼青。弟應兄呼傳底事。靜明今日又重新。」


** 雲霧山

「　千峰挺出越紅塵。峭拔孤嶙繫白雲。月過西巖風凜凜。藤床竹榻冷光生。」


** 壽南溟

「　歷遍阿僧祗劫來。何云今日為初度。真風永扇芥城空。不受陰陽花甲數。」


** 壽一休

「　端陽烈燄引清風。一點靈花燦正紅。處世節操塵不染。驢年香噴地天中。」


** 補窗

「　剪雲補個破虛空。幸得無痕縫不通。沒量大人頻踞地。孤明千古縱橫中。」


** 賞釣

「　絲綸初展漢江頭。徹困金鱗水上浮。香餌時餂幾喪命。清波不犯五湖秋。」


** 風鈴

「　風吹鈴鐸響雲中。鐵鷂流星過海東。見者心隳聞者喪。木人隊隊舞寒空。」


** 聞讀

「　一字疏通爛葛藤。百千妙義此中存。不須點劃分權實。清淨本然法上塵。」


** 野宿

「　山寺晚風遞遠鐘。漁燒新火滿江紅。松巢鶴醒驚初夢。啼上枝頭月正濃。」


** 秋日

「　人人有月性天週。莫向中宵外妄求。不信但看跟腳下。孤明歷歷照瓊樓。」


** 峨眉

「　頻遊駕象獲圓通。影現峨眉七級中。萬億河山留不住。為憐普眼處相通。」


** 夜聞

「　夜清何處玉簫森。按指聲驚木偶人。吹去旻天雲散盡。珊瑚枕上月華新。」


** 藤橋

「　布水攙雲也怪哉。溪頭抱日結良胎。度驢度馬奚終用。自有擎天一段才。」


** 登眺

「　重陽九日忽登樓。四顧煙波一目收。唯有就中些子別。菊花原要倩誰酬。」


** 佛誕

「　倒騎香象降王宮。足底蓮生八面風。頂上圓光輝萬國。遍虛空界示金容。」


** 偶成

「　商山野老弄春風。鼓動昆池魚化龍。霹靂聲驚三峽水。和雲合雨釣江東。」


** 風箏

「　者樣東西怪又癡。麻纏紙裹逐風吹。單絲繫著懸空上。大似流鶯戲小雞。」


** 上梁

「　雙日雙時雙鳳朝。東西南北碧雲高。人天剔起摩醯眼。試看雙龍挂九霄。」


** 除夕

「　井市堆頭一歲除。荊門處處貼新符。火花炮響迎佳節。破我禪心德不孤。」


** 示眾

「　夜來明月挂中天。立坐都盧毛骨寒。拈出無生切要句。臨機錯過話頭難。」


「　無地卓錐不惜貧。傾腸倒腹為諸人。琉璃撲碎還如故。八臂那吒提不行。」


「　尋常只把話頭疑。疑去疑來疑是誰。疑破自家疑底個。始知甕裏有風雷。」


「　月滿霜籬僧滿堂。家風平貼耀心光。老僧說法機緣別。不打前賢爛葛椿。」


「　眉毛丁結不容情。意識心緣一并傾。剔起金剛正眼看。急須覷破覷的人。」


「　僧滿禪堂月滿籬。家風峭隱鳳龍獅。腥羶氣味薰天地。不是苦心人不知。」


「　不枉靈山付囑來。心華燦燦信然開。斗光植就金剛種。結個驢年不朽胎。」


「　不枉靈山付囑來。高提寶印向天開。逢場作戲須當薦。剎海無邊總是胎。」


「　不枉靈山付囑來。宗風初展少林開。神光斷臂安心後。始覺從前錯認胎。」


「　一葉香殘一度秋。蟬鳴老樹碧雲流。西風亂吐黃金色。月上疏林輥玉毬。」


** 入滇

「　于木隨身七七年。頻敲風雨入雲滇。而今靠在禪床上。鐵額銅頭心也酸。」


** 因事

「　羨君伶俐逞聰明。笑殺東京一夥人。設犯那羅延箭毒。恐伊性命卒難存。」


「　堪惜盲人癡更癡。心生花巧日增奇。堂堂大道何曾
悟。鐵棒敲臀悔莫遲。」


懶石聆禪師語錄卷第四
嗣法門人真蘊錄

* 偈

** 佛誕

「　夙乘悲願信風吹。駕日香輪倒一披。肘後靈符催五濁。額懸寶印洞千扉。伽陀一吐驚群膽。捏怪拈花剔兩眉。且喜兒孫根性別。生涯猶落箭鋒機。」


「　盡十方界不通風。踢碎渾淪降飯宮。吐水九龍天外至。蓮華七朵地前湧。指天指地成漏逗。誇勝誇能犯舌鋒。一度一年此月日。兒孫冤債報奚窮。」


** 聞破師翁入渝

「　適乘水月宿蘆花。擲釣風高興轉賒。一帶秋波翻玉浪。數千紫氣遶晴霞。漁舟泛泛絲絃動。劍閣飛飛毒鼓撾。欲使中華歌古調。憑空推出海天車。」


** 哭破師翁

「　翁逝高梁法棟傾。錦江半壁月徵清。風規零落龜毛拂。法範罕逢兔角生。照世祖燈收慧燄。輝天佛日愈沉平。兒孫媿繼雙林嗣。慘戚傷思淚滿襟。」


** 祝本師和尚

「　峨眉脩月洞三秦。五十於今巳二春。玉麈撝開山顯秀。金錘拈處海翻身。慈風博大過先德。慧日高懸燭舊新。夙願乘悲臨彼岸。為憐浮世渡關津。」


** 上薙髮師翁

「　二十󵊮來幾琢磨。烽塵幕幕隔煙蘿。德深未報猶縣磬。恩重難酬似佩珂。水冷山寒情固遠。天空月白誼偏多。境風吹入終南寺。違侍巾瓶爭奈何。」


** 懷雪臂法伯

「　如王氣宇報鴻恩。特地翻然釋卻瓶。任是玄關難把住。令人白眼盡思形。風高日麗垂南極。月朗更澂拱北庭。未識何方吹鐵笛。一聲雷震海天清。」


** 靜明有感

「　古志城東曰靜明。清規提率振嘉聲。兔狐自是嫌遊戲。獅象從教任縱橫。門外旛高來野鶴。室中竹杖警兒孫。城頭放出梅花月。香照長林萬卉新。」


** 送人下瀟湘

「　金風一點動溪頭。谷尾殘霞合水流。杖影斜挑峰上月。缽盂時貯海中漚。藤床垢物倩誰掃。花徑清幽少客遊。第取漢南無孔笛。任君和遍楚天秋。」


** 送返聞侍者

「　巴山楚水谷雲深。蜂也乘幽攘翠岑。朝事清香和日暖。夜隨明月下珠林。矮橋遮莫攔江岸。短杖精神幾縱擒。媿我無聞能器汝。而今返帶露沾襟。」


** 送眉樵南行

「　行雲率意泛天涯。志邁秦關野店家。晝賴清風穿鬢瘦。夜隨明月看梅花。依稀船子舟前客。彷彿大隋火裏蛇。萬疊奇峰留不住。山前山後遶煙霞。」


** 次非眼劉居士韻(諱道開)

「　渠無國土復何家。應世惟拈鏡裏花。幻化空身疑是夢。攢花簇錦未為嘉。龜毛拂跳三千界。兔角杖橫海外槎。非有非無放下著。乘機且御白牛車。」


** 秋喜樂軒巴護法歸

「　宇宙清虛近酉申。丹心一片罄丰神。風扶舜日賢良主。功配堯天倚北辰。表帥森羅開帝業。豎張圖畫接來賓。秋光奕葉香無際。亂壑巉巖句句新。」


** 寄電書主靈巖山

「　山明水秀列花場。踞地獅兒吼法王。風月一簾飛閣外。彩霞千道遶檐傍。松筠每誦春前句。玉鼎常焚菊苑香。七尺青藜撝宇宙。裁雲剪韻滿瓶裝。」


** 江南約

「　竹裏金英氣正肥。羨君省覲老龍歸。飽餐佛法奚終
用。樂撫松篁卻後隨。有意江山添義氣。無心水鳥合同機。布篷壓碎桃花浪。他日相逢句莫違。」


** 送易庵和尚

「　曹谿碧漾月來交。萬里清光結似𠪯。蝦蟹紛紛漂浪去。魚龍振振肆音潮。鐺支爛煮黃梅雨。衲補渾忘雙桂嬌。昨向長天撝一劍。從教處處斬新條。」


** 輓通天老宿一百三十九歲

「　覷破鴻濛句子生。數釐花甲兩輪人。誕於明主肅宗日。訃頌清朝穀旦辰。踢碎煙波遊錦國。橫披霜月動江濱。懸思鐵鶴沖霄漢。萬紫枝頭獨弄春。」


** 結制

「　清高薄衲水雲僧。峭壁交光日影澂。方丈裏頭七尺木。月明簾外一團冰。生擒龍象終初志。活捉虛明似不曾。坐斷聖凡空劫外。那容情識較疏親。」


** 次韻

「　古漢叢中艸店開。逢場作戲盡良才。神機一著雲翻雨。妙用全彰虎伏崖。佛日重光風滿座。祖庭當曉色生苔。等閒撥轉天關路。萬里金鵬任往來。」


** 高眺

「　窮日登高廓大方。森羅萬象自文章。無心達去頭頭合。舉意看來色色裝。本地風光明寂滅。域中日月照穹蒼。寒梅漏泄東山事。幾點雲聲獨弄香。」


** 芍藥

「　清韻叢中燦一枝。香魂消灑澹濃彌。遊蜂隊隊如堆上。蝴蝶翩翩故放時。風暖鳥音吟細碎。日高花影落來遲。賞心不覺歸來晚。敲散殘雲月滿籬。」


** 秋月

「　望裏瑤天愈見奇。清光何事映東籬。霜侵紅葉香流遠。風掃青巖色漸移。陶冶冰心圜似鏡。磨磷瘦骨頓忘疲。登樓目上千山闊。笑指孤輪燦爛隨。」


** 九日

「　破屋蕭蕭枕寂寥。雲開日朗覺天遙。青霜密密籠幽竹。黃葉高高過野樵。一合乾坤猶可畫。半天玄妙倩誰描。韶光氣接重陽九。鑑盡山河髮不饒。」


** 除夕

「　錫駐城東歲巳除。人天莫測道還孤。霜敲雪月風生谷。麈拂梅花香到廚。瑤艸階前增秀氣。女蘿松上肆高呼。門塵何用笤帚掃。自有神珠不夜符。」


「　數載敲冰漢水涯高撐。玉鼎煮蒙茶。虛邀海內英賢士。幸有爐頭老作家。我媿線才無用處。師垂錦繡興偏賒。東風篆出新皇令。大塊蒼生悉賴他。」


「　落落商山歲乍更。爐中柏子翠煙生。有收有放皆靈物。無舊無新本現成。寶閣風高須策進。禪堂夜永火長明。門塵未掃迎佳節。薦取春回第一程。」


「　攛落滇雲臘已三。滿腔風味倩誰擔。千鄰燈火輝天企。萬井寒煙遍界參。懶貼桃符易舊曆。勤修梅弱蕊新簪。春前密啟通玄士。起祚皇風彩瑞頒。」


「　杖指芙蓉說法初。招提元不為人除。才疏學淺詞難并。且讀無文字一書。撥火爐頭吹燄燄。披襟榻半氣如如。雞啼五夜摧殘去鴈語聲清和有餘。」


** 詠雪

「　凝精大塊卻成交。益秀林巒帶霧拋。松蔭流沙涵翠色。梅驚傲富起花苞。柴扉罕遇人來往。竹榻且無月魄敲。坐對紗窗斜照豔。春王從此發初爻。」


「　氣滿乾元體一同。飄颻絡繹洗寒空。虯松泊亂千峰上。瑞竹欹斜萬壑中。起色芙蓉成盛世。壯觀少室悟靈通。笑逢節臘春燒日。幸展天顏育化風。」


** 鞦韆

「　倩木支挑作釣橋。頻登恰似鶴沖霄。旋空摺轉花容面。平地輕飛雲髻嬈。手把絲綸開鳳翼。足登煙霧奪
龍飆。每乘春意來相戲。踢碎楊花和日高。」


** 次韻

「　庭前𢮿柳也生根。帶月披煙兩不存。幾度春風含翠嶂。一回秋艷占疏村。單持白拂德山子。獨唱玄歌臨濟孫。報道知音揚正化。撥開頑鈍顯奇門。」


** 古柏

「　貌古蒼蒼點翠賒。清浮歷歷傲煙霞。不凋不謝經霜露。無喜無憂結皚花。大地乾坤堪作屋。星辰日月概為。家原來未有相欺意。一任風敲展歲華。」


** 翠竹

「　蔕固雄撐節節空。生來孤翠傲清風。披星帶月搖疏影。吸露含煙顯密宗。昔日香嚴曾擊悟。今朝懶叟以為笻。庭前深韻懷知己。孰裔腥臊氣慨沖。」


** 石牛

「　蓋色奇聲像似牛。無紋毛色混春秋。餐霞服露追風懶。臥雪臨霜合上流。莫大虛空藏石尾。無端示跡在江頭。由來曠劫心非異。六合為欄總不收。」


** 碧桃

「　商山院裏燦枝枝。香噴清奇烈素姿。荊棘林中藏瘦骨。月明簾外露豐脂。鶯花映日矜玄瑞。雨灑搖風逞妙辭。獨占春王摽信節。蜂搔蝶舞快心宜。」


** 影子

「　勿形神化甚靈清。凡聖何曾離得卿。步步無虧觀所應。聲聲有詠聽由真。同遊國土三千界。共枕風煙百億城。總屬妙圜全體事。其中透漏太分明。」


** 讀月幢法兄錄

「　龜毛卓豎奪龍睛。獨唱玄風格外行。杖指當陽親切句。襟懷大地調高鳴。鋒鋩箭筈權生殺。石火光飛作用清。聖跡凡蹤俱掃卻。舌頭拖地覆乾坤。」


「　亂峰山頂露金睛。博地輕煙踢碎行。谷口風生迎虎
嘯。海中雲起接龍鳴。黃頭謾說聲前意。碧眼難明句後清。只為同根先話墮。流芳千古喜于昆」


** 過香水寺(空庵祖道場)

「　由來勝跡隱峰阿。香水潺潺泛淥波。臨濟家私曾漏泄。德山活計若為多。空庵聲價吟松籟。少室精瑩鎖翠蘿。寥落煙光從地。起當天日月古今磨。」


** 次半生法弟韻

「　敲空作響應須知。杲日寰中正照彌。獨唱玄機修一舌。高歌雪曲策雙眉。梅花巳吐春新句。椒眼睜開瑞色芝。易貫古今天地事。皎明及第獲心師。」


** 次權宰韓戎府

「　風月何期浩滿洲。行吟清譽望難休。幾回立盡三春雪。一字搜空萬劫愁。夢裏忽驚霜入鬢。梅邊不覺露沾裘。而今又得逢君話。快我浮生傲石樓。」


** 壽韓護法

「　春滿乾坤風滿庭。彩雲淨盡露天真。包羅日月於中闊。吞吐色空分外新。歷落慣遊華藏界。清閒洞徹古今人。無拘無束無先後。勳績端然享大椿。」


** 賀實如掌教

「　法門砥柱蔚英才。立教扶宗震似雷。金馬出欄嘶佛日。玉龍吼雨攘春臺。妙明演印千機合。道氣清流萬彙裁。恆把慈風新萬卉。高懸慧日照人懷。」


** 寄大雲弟

「　道人無愧笑呵呵。口訥言遲氣自和。離俗但忘憎愛少。處塵寧畏是非多。墜星灣裏分殘照。卷𥱊庭前話縷覶。任教我山千萬仞。只府冷眼看如何。」


** 寄六鰲弟

「　剛逢一笑在人前。道契同源別調玄。妙應叢中開佛見。斗光寺裏起單傳。拈來色色超中外。把出心心絕正偏。話舊曹谿水底月。精明皎潔杏花天。」


** 示輝瑞禪人

「　終日相逢無半面。毅然千里孰知音。不須格外論奇特。只此全機耀古今。傾蓋相投猶未熟。誰能把臂共譚心。頻吹鐵笛雲驚騖。獨震曹源一派清。」


** 送松月禪人歸里

「　巴山字水碧雲高。松月堂堂敏俊操。放去彌天呵佛祖。歸來博地弄腥臊。支鐺爛煮藤花食。赤背橫披葛布袍。捃拾餘機全大節。逢人謾莫逞英豪。」


** 復本師和尚韻

「　破雨牧空山。荒田豈廢焉。窗芸千嶂月。壁挂萬峰煙。薄食苔花苑。和衣枕石眠。韜光方瓦合。無奈一燈傳。」


** 寄月幢法兄

「　宇宙初飄白。雲疏葉澹裝。終南山月迥。雞足雪花香。適寄曹源信。聊書犀扇章。孤明風襲襲。流影奪諸方」


** 秋日寄懶生法兄

「　峨眉清月炯。四海鑑何寥。丹桂香千界。嬋娥鎮九霄。為連枝一氣。必固蔕同條。才話風雲句。江天作指標。」


** 壽密言律師

「　漢江飛片月。今古洞名場。海會祥千集。毘尼放玉光。龍吟鐵缽裏。虎嘯木叉傍。浩浩慈風作。如蓮出水香。」


** 次軔初禪人韻

「　謝卻連雲棧。飄然入市廛。奇逢脫略語。話舊喜多緣。水澹涵天色。山橫抱日眠。一生清冷句。不是口頭禪。」


** 送石雲請藏

「　疏雨灑梅煙。江聲送客船。片帆開錦浪。孤月照秦川。杖縮東吳地。書傳雙桂山。櫂翻三海白。龍藏即為還。」


** 解制

「　旭日臨空際。山川艸木暉。遊蜂褫豔舞。野衲逐雲飛。碧水涵清月。落花香襲衣。杖頭傾法乳。諸子息心歸。」


** 春遊

「　散步芙蓉地。花蔭艸色盈。東風吹未悉。柳陌報春晴。逸興長空下。還連紫竹聲。過橋堪一笑。足底有龍吟。」


** 中秋

「　時值良宵節。登臨別一天。蟾宮花正燦。水裏月初圜。萬木敲寒色。千峰鎖澗川。憑欄風勢急。落葉翦殘煙。雲掩中秋月。森羅意未舒。黃花香襲襲。紅葉雨疏疏。水潦寒潭靜。天光瑞氣如。禪心超白業。明暗不相拘。」


** 九日

「　秋色才堪畫。憑欄菊正香。花肥飄老葉。詩瘦懶新粧。千里雲來過。一聲雁語行。金風殊取次。滴露艸含霜。」


** 贈牧雨弟

「　笠挂於東壁。惟棲一老屋。鋤煙喜植松。耨雨偏修竹。或嘯月明樓。或交歌管族。荷華出水香。梅子抱雲熟。門對碧天開。獅象遊何獨。」


** 為行者授衣

「　今朝十月初一。水月能仁現瑞。二諦瞻仰何殊。卻是木叉出隊。八面玲瓏浩浩。絕色絕空歷歷。行者被服歸心。不許持犯第一。」


** 示元亨寄名

「　菊日金風清北斗。商山佛殿麒麟走。觀音密應妙圓通。注汝心頭安樂否。從斯不受病緣侵。名喚元亨和泰久。」


** 滇南八境

*** 昆池夜月

「　羨爾滇池浩劫幽。舶來載得廣寒遊。拈笻落影牽𨹁嶺。收櫂輕煙繞漢樓。水鏡體涵星斗浴。珊瑚枝帶玉球浮。清風領出龍王令。不許閒雲占上頭。」


*** 商山樵唱

「　路入商山峭可躋。樵斤幾應響林西。層崖尚有雲穿席。老樹豈無猿笑啼。旋折梅花香引座。時肩竹筍影
行梯。斜陽落照歌聲近。一曲韶音和太齊。」


*** 五華鶯繞

「　數來氣秀境堪聯。鶯繞五華羽翼翩。地靜林開風正令。天青雲澹月初圓。幾回翫也情何極。一度思之景未全。但得鳥啼花發後。春前圖畫古今傳。」


*** 螺峰疊翠

「　洞鎖奇雲隱大仙。螺峰疊翠會城邊。頂冠佩霧朝金闕。衣帶彩霞拂御前。襲襲松風盈耳目。蒼蒼蘿月引前賢。昆池影戲龍爭鬥。氣壯皇圖億萬年。」


*** 碧雞秋色

「　一片清輝彩色張。碧雞搖影弄奇香。離魂奼女遊霄漢。守兔獃郎戲水梁。淺菊籬邊含玉艷。閑花鏡裏吐金光。古今烈子何蕭索。空附其名宇宙莊。」


*** 金馬朝暉

「　歸化庭前搖御鞭。朝暉金馬勢衝天。銀鞍緊佩張騫跨。玉鐙高懸待范僊。渴飲青霞筋骨壯。饑餐碧霧羽毛鮮。威雄不假陰陽力。初闢鴻濛卻占先。」


*** 官渡漁燈

「　燈盈柳岸燦紅英。水底連天似又春。光射龍宮開鳳雉。香騰霄漢落江濱。漁人沙浦擎杯樂。鷗臥荷亭望月吟。道泰時清官渡古。夜航不隔往來人。」


*** 龍池躍金

「　鑑晴水國動天心。雲麗金騰龍欲吟。數數煙花香不禁。亭亭風雨操胡琴。臨涯杖影魚驚釣。洎岸虹蜺鳥畏擒。六月飛瀾疑瑞雪。滿城盡聽海潮音。」





懶石聆禪師語錄卷第四(板藏嘉興府楞嚴寺經坊)