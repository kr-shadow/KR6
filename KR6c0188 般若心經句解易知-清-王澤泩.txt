#+TITLE: 般若心經句解易知-清-王澤泩
#+DATE: 2018-05-12 10:22:43
#+SOURCE: github.com/kanripo/KR6c0188 master 2d876952                

* No. 569-A
 般若波羅蜜多心經句解易知序

般若心經者。大般若之中心。六百卷之綱要。五千
大藏之骨髓。成佛作祖之根源也。然則欲了生死。
脫輪迴者。舍是無徑矣。此所以誦持之盛。盈於環
海歟。􂎫誦者雖多。明者實少。非是經之難曉。亦非
眾生之多愚。患在註無善本。耳目淆亂故也。盖此
經自入中夏以來。註釋者不下數十餘家。然或借
徑遺經。自抒胸臆。其與
佛之本旨。相去不啻千里而遙。即有與經意合者。又
或略說大意。字句鮮釋。初學難通。甚為未便。間有
鑒此獘而反之者。又或誇多闘靡。遠引博徵。蕪詞
愈繁。真旨愈晦。覽者茫然。不知所謂。此明是經者
之所由鮮其人也。(泩)憫是苦。爰發大願。誓成善註。
用啟羣蒙。於是廣搜眾疏。扃戶澄觀。抉擇務精。取
舍惟慎。善者從之。不善斯改。研思三載。始克成編
如舊註科判𤨏碎。概從節省。不煩不漏。亦淺亦粗。
但取理明。無嫌詞鄙。盖欲人人易曉也。書成。名曰
句解易知。仍用余金剛經解之舊名而不易者。以
余之素志然也。夫達摩西來。不立文字。直指人心。
見性成佛。是經猶糟粕。註更贅疣。而余之不憚疲
勞。不辭譏謗。以作此蛇足語者。誠欲初機之士。一
覺即知。如迷津之得寶筏。則苦海易渡。彼岸易登。
脫輪迴而了生死者。未必不由此愈多也。惓惓之
心實難自已。或曰。子發明此一段大道理。殊勝人
間富貴功名萬億倍也。然余何敢云然。亦聊為新
學行遠自邇。登高自卑之一助耳。

旹
乾隆廿九年甲申三月穀旦歸一居士王澤泩謹序No. 569
摩訶般若波羅蜜多心經句解易知

【摩訶。梵語也。華云大。
般若亦梵語。華云。智慧。
波羅
蜜多。亦梵語。華云到彼岸。是對眾生生死苦。同於
大海。而將如來涅槃樂。立為彼岸。須用智慧作船
筏。方可渡過苦海。得到彼岸也。
心者。乃大般若之
中心。該六百卷之奧義。如人之一心。能統四肢百
骸也。
經者。徑也入道之徑路也。
言此經。乃以廣大
智慧。得到諸佛彼岸之徑路。而此一卷又般若經
之中心。寔六百卷之扼要也。
△此經以單法為名。
空相為體。觀照為宗。度苦為用。大乘為教相。】
蓬萊　王澤泩巨川一　註解

頌曰。

「　這點靈光道上來
　只因逐妄墮塵埃
　君今要見還鄉路
　悟得心經道眼開」


△分顯　通經分顯密二大分。自首至三菩提為
顯說。顯中分七。自故知至末為密說。密中分
三。共十分。

* ○初菩薩修證分(十分乃一寬法師所科。今仍之。其餘小分煩多。一槩刪去)

「觀自在菩薩。」

【菩薩梵語也。華言覺眾生。觀自在。即是觀世音。以
其用甚智慧。觀見自心清淨。圓通無礙。優游自在。
故又名觀自在菩薩。】

「行深般(音鉢)若(音野)波羅蜜多時。」

【行者。修行也。深般若者。實相般若也。非粗心淺智
者所觀。故云深也。般若。云智慧。即生佛同具。本覺
本明之心也。波羅蜜多。云到彼岸。
○此菩薩修行
深廣智慧。得達涅槃彼岸的時候。】

「照見五蘊皆空。」

【照即觀也。照見者看破也。蘊者積聚也。五者色受
想行識也。色者色身。受者領納。想者思想。行者造
作。識者分別。有此五件。積聚盖覆。不能看破。妄認
色身是我。所以長劫輪迴。永無出期。惟菩薩修行
般若既深。自能觀照。洞見吾身中。色受想行識。這
五樣蘊積。本來無有。盡屬虗妄而非真實。知無一
法不從性幻有。而無一法不同性本空也。
○問五
蘊怎得皆空。答云。如頭目腦髓。俱可捨施。割截侵
凌。總無嗔恨。便是色蘊空也。如遇一切境物。心不
領納。見如不見。便是受蘊空也。如過去不思。未來
不念。現在無心。便是想蘊空也。如不被物轉。不隨
境遷。全無動作。便是行蘊空也。如見一切境物。都
無分別。平等視之。便是識蘊空也。既見蘊空。便能
拔去輪迴根本。斷絕生死種子。永脫娑婆苦趣矣。】

「度一切苦厄。」

【度者脫也。一切者。大凡也。一切苦厄者。世間眾生
之一切困苦災厄也。菩薩既空五蘊是自已已離
生死苦海矣。又憫在迷眾生。被五蘊蒙蔽。不能照
破。致受眾苦。故說這般若法門。使一切眾生。皆得
聞而修習之。以度脫其困苦災厄。如駕大船。載渡
眾生送過苦海。直登彼岸而後巳焉。

觀自在句。是通篇總冐。行深句。申所修內觀之因
照見句申所得自在之果。度一切句。申所證菩薩
之位。此三句。是通篇總承。

明初僧如玘。奉詔註曰。巳上一段。乃阿難結集經
藏時。敘述觀自在度生之功行。此是別序也。下段
自舍利子起始是觀自在答舍利子所問也。】

* ○二色空正義分

「舍利子。」

【舍利。梵語也。華云鶖鷺其鳥眼利。尊者母目如之。
故名舍利子。亦云鶖子。佛之弟子。智慧第一。竺法
護尊者所譯本云。爾時世尊。在靈鷲山。入甚深光
明三摩提。舍利子。白觀自在菩薩言。若有人欲修
學甚深般若法門者。云何修學。菩薩承佛威神。為
宣般若部中精要之義曰。舍利子。你聽著。
○無垢
子註云。舍者屋舍。利子者舍中之本來。大謬。】

「色不異空。」

【欲修甚深般若者。當明色空正義。如四大幻身謂
色。般若真體謂空。凡夫執著色相。則見以為色與
空異矣。不知色從妄生。還從妄滅則其生相。全是
滅相。既是滅相。何異空相。色與空。體固無殊也。盖
色猶氷而空猶水。如悟氷因水有。則知色不異空。
何以故。色由空生也。色固不可執矣。】

「空不異色。」

【外道斷見。謂無因果。二乘偏空。灰身泯智。則見以
為空與色異矣。不知至虗而納天下之至實。至無
而涵天下之至有。空與色。體亦無殊也。盖空猶水
而色猶氷。如悟水由氷融。則知空不異色。何以故。
空因色顯也。空亦豈可執乎。】

「色即是空空即是色。」

【然但言不異。猶是二物有對。其實色非窒礙之色。
幻色全體是空。色之外別無空矣。空非斷滅之空。
真空大用即色。空之外別無色矣。如氷即是水。水
即是氷。不必存色空二見。非但無色。而亦無空。此
真空也。】

「受想行識。亦復如是。」

【不但色蘊如是空也。至於受蘊。想蘊。行蘊。識蘊。亦
復當作如是不異空。即是空。觀焉。夫而後五蘊乃
得皆空矣。盖蘊無自性。本幻有故。故皆空。空無別
體。無不體故。故皆真也。

此段示人以空五蘊。詳申行深句。以應觀字意。】

* ○三空生生滅分

「舍利子。」

【舍利子。我再告汝。】

「是諸法空相。」

【道五蘊諸法。其真空的實相。尚無空可名。何況更
有生滅垢淨增減等名相。】

「不生不滅。」

【真空本無生起。非緣合初際。幻現有生者。比也真
空亦無寂滅。非緣離后際。變壞有滅者。比也。如珠
現五色。而珠體未甞有生。五色遽亡。而珠體未嘗
有滅。】

「不垢不淨。」

【垢者塵垢。從染緣結業。而有六道輪迴。為垢。真空
從不受染。淨者清淨。隨淨緣而斷無明。成涅槃淨
德。為淨。真空亦不受淨。】

「不增不減。」

【雖三智同圓。萬行俱足。亦體所本具。在聖不能增
益分毫。縱在六凡。淪沒四生。皆具佛性。在凡亦未
嘗減損少許。非臆之也。真空原無是耳。

此段推真空本來無蘊。】

* ○四法離染淨分

「是故空中。無色。無受想行識。」

【因這空無生滅之故。所以說真空之中。本無色身。
無領受。無思想。無造作。無識別。此五蘊皆空也。
○
以下諸無字有二義。一本無之謂。一不有之謂。】

「無眼耳鼻舌身意。」

【然不但空五蘊巳也。真空中。亦無眼根。無耳根。無
鼻根。無舌根。無身根。無意根。六根亦皆空也。】

「無色聲香味觸法。」

【然不但空六根巳也。如眼有色塵。耳有聲塵。鼻有
香塵。舌有味塵。身有觸塵。意有法塵。真空中俱無
此等。六塵亦皆空也。根塵俱空。所謂空十二入也。】

「無眼界。乃至無意識界。」

【然不但空十二入巳也。真空中。無眼耳鼻舌身意
六根界。亦無色聲香味觸法六塵界。又見為眼識。
聞為耳識。嗅為鼻識。嘗為舌識。染為身識。分別為
意識。真空中。亦無眼識界。無耳識界。無鼻識界。無
舌識界。無身識界。乃至無意識界。此無六識界也。
合之是空十八界也。以上是無眾生法。十八界者。
六根六塵六識之境界也。乃至云者。舉始末而略
其中也。此譯者之省文。恐初學難曉。故為一一補
出。】

「無無明。亦無無明盡。乃至無老死。亦無老死盡。」

【然不但空十八界巳也。即十二因緣。亦皆空焉十
二因緣者何。法華經云。無明緣行。行緣識。識緣名
色。名色緣六入。六入緣觸。觸緣受。受緣愛。愛緣取。
取緣有。有緣生。生緣老死。緣者互相由藉之謂也。
無明者。謂性智本明。妙湛精了。由妄塵瞥起。俄然
晦昧。名無明。過去。一切煩惱皆是。體即是痴。失其
本明。入於迷惑也。行者。於過去世。造作諸業。名為
行。由惑造業。有無明。因以生行。故曰無明緣行。此
二者屬過去世之因也。行緣識者。晦昧動搖。則失
彼精了。粘湛發知。故轉智名識。有了別義。以行之
善惡種子。熏入第八識。隨其業牽。致令此識。投托
母胎。即人之魂識。有行因以有識。故曰行緣識也。
識緣名色者名即受想行識四心法。以有名無形
質也。色即父母赤白二滴。加已靈種子。攬其赤白。
染愛為因。納想成胎。形為幻質。則名色者。識初投
胎。凝滑之相。有識因以有名色。故云識緣名色也。
名色緣六入者。胎由凝滑而其六根。以根有入塵
之義。名為入。有名色因以成就六根。故云名色緣
六入也。六入緣觸者。根成出胎。至三四歲。根與境
交。未能了知。但兩相對觸而巳。有六入因以有觸。
故云六入緣觸也。觸緣受者。領納為受。從五六歲。
至十二三。因六塵對觸六根。即納前境。雖未能起
貪愛之心。然好惡等事。粗能了別。有觸因有領納。
故云觸緣受。此五者屬現在之果也。受緣愛者。從
十四五。至十八九。貪於種種勝妙資具。及色欲等
境。由領納故。即起貪愛。故云受緣愛也。愛緣取者。
從二十歲後。見一切欲境。皆生取著心。思欲廣徧
追求。由愛生著。故云愛緣取也。取緣有者。既著諸
境。惑業相結。善惡有狀。因果不亡。名有。由愛取故。
積聚牽引。因生諸有。故云取緣有。此三者屬現在
之因。又以致未來生死之果也。有緣生者。謂六道
中受生也。既因果不亡。隨善惡業相。結為來世之
生。故云有緣生也。生緣老死者。受生之身熟壞。名
老死。既有生終歸老死。故云生緣老死。此二者屬
未來世之果也。此十二者。緣覺所修之法。乃學道
之要旨。故解之不厭其詳。
要之諸緣雖多。皆因無
明而起。是無明者。乃生死之根。輪迴之本也。欲修
行般若者。當以滅無明為先。惟以般若智觀。照見
無明。其性本空。非實有體。則智性真淨。復還妙湛。
洞徹精了。是為無明滅。滅則無有無明。亦無無明
到淨盡處。無明既盡。則自。行識以下。莫不皆盡。盖
本既不存。末安所附。吾知無行。亦無行盡。無識。亦
無識。盡無名色。亦無名色盡。無六入。亦無六入盡。
無觸亦無觸盡。無受亦無受盡。無愛亦無愛盡。無
取亦無取盡。無有亦無有盡。無生亦無生盡。乃至
無老死。亦無老死到淨盡處。盖無明既滅。則諸漏
自盡。煩惱自斷。三毒自消。萬劫塵沙數罪。一時頓
息。生死輪迴根本。一時頓除矣。此空十二因緣也。
是無緣覺法。】

「無苦集滅道。」

【然不但空。十二因緣也。如生死苦果曰苦。謂生老
病死五陰熾。求不得。冤憎會。愛別離。八苦現前逼
惱也。惑業苦因曰集。謂煩惱結業。召致八苦。過去
集。致現在苦。現在集。致未來苦也。此二者世間之
因果也。涅槃樂果曰滅。謂結業盡。則生死八苦永
盡也。道品樂因曰道。謂治結業。須修三十七道品
也。此二者出世間之因果也。三十七道品。詳見卷
末。說此四諦者。欲令眾生。知苦斷集。慕滅修道。離
苦得樂也。此本聲聞之人。所觀之境。大乘菩薩。照
了此境。當體空寂。不但無苦集。亦無滅道。此空四
諦也。是無聲聞法。】

「無智亦無得。」

【不但空四諦也。如能觀之慧為智。所照之理為得。
此二者菩薩法也。以法而言。智理全是空的。不容
別有。有即是妄。是本無也。以人而言。則修般若人。
能所兩忘。智理俱泯。是能無也。能無既盡。與本無
巳契。尚何智得之有乎。此人法皆空也。是無菩薩
法。真空之無所得如此。

此段自是故空中至此。明初地至大乘。皆當了此
蘊空法。以復真體。詳申五蘊皆空句。以應自在意。】

* ○五蘊顯無得分

「以無所得故。」

【因這一無所得的緣故。
○此句雖承上起下之文。
然無所得。是入般若之要門。而修般若之大途。故
特立標顯無得為一科。學者宜知所鏡也。】

* ○六明菩薩依分

「菩提薩埵。」

【梵語也。略云菩薩。華言覺有情。埵音垛。
故菩薩起
初。】

「依般若波羅蜜多。」

【遵依。著以智慧到彼岸的法門修學。洞見自性清
淨。證入真空。】

「故。」

【因這緣故。】

「心無罣(音卦)礙。」

【所以不為蘊等諸法所牽罣。不為生滅等諸相所
窒礙。清淨本然。周徧自在。】

「無罣礙故。」

【因這心無牽卦。無窒礙的緣故。】

「無有恐怖。」

【怖音布。畏也。
世間眾生。由貪戀迷惑為罣礙。故恐
生死之尋。怖煩惱之障。雖修出世法者。由虗妄希
求為罣礙。於本幻之生死而生恐。於非真之果報
而生怖。情存勝見。心希妙境。天魔伺便。為作侵擾。
令人俱畏。既無罣礙。則心無業縛。如太虗空。更有
甚麼可怕。有甚麼可畏。】

「遠離顛倒夢想。」

【迷真曰顛。逐妄曰倒。夢者神遊妄境。夙習未亡也。
想者攀緣亂想。識性妄行也。皆是妄為五蘊所纏。
凡夫之倒想也。二乘所修諦緣之法。亦同顛倒。期
虗幻之果。亦同夢想。總由不能無罣礙之心耳。遠
離者。諸障本從罣礙而生。罣礙既空。則顛倒夢想
諸障。自遠遠離去矣。】

「究竟涅槃。」

【到底得箇大滅度。大清淨而直登諸佛彼岸矣。
○
涅槃。云大滅度。乃大清淨處。無生無滅之地。】

* ○七明諸佛依分

「三世諸佛。」

【不但菩薩如此修證。即過去。現在。未來。這三世的
諸佛。】

「依般若波羅蜜多故。」

【起初。亦皆依著這以智慧而到彼岸的法門修行
因證真空故。】

「得阿耨多羅三藐三菩提。」

【所以得成這無上正等正覺的果位。
○梵語阿耨
多羅。華云無上。梵語語三藐。華云正等。梵語三菩。
提。華云正覺。
○菩薩依般若而得涅槃。諸佛依般
若而得菩提。為佛佛大同之道。萬法流出之宗者。
惟般若之法哉。】

△密分自故知至末為密說密中分三。

* ○初呪義結經分

「故知般若波羅蜜多。」

【因這緣故。乃知以智慧而到彼岸的法門。秘密神
妙。有呪義焉。】

「是大神呪。」

【眾生自無始以來。妄結五蘊根塵等法。迷強難破。
一時空於觀照之智。則般若功用。如勇猛之神兵。
能破眾魔。是大神之密呪也。】

「是大明呪。」

【靈鑒全彰。真理洞徹。諦緣俱遣。智得雙亡。則般若
功用。如長夜之明燈。能破幽暗。是大明之密呪也。】

「是無上呪。」

【菩薩依之而究竟涅槃。則般若功用。既神且明。能
臻至詣。是無以加上之密呪也。】

「是無等等呪。」

【諸佛依之而得菩提。則般若神功。無與同者。非特
無上。是並無與之齊等的密呪也。】

* ○二先出呪益分

「能除一切苦。」

【般若呪之功用廣大如此。自能消除世間一切苦
厄。令眾生得大快樂。】

「真實不虗。」

【我所說的。都是真實話。不比虗妄。眾生所當歡喜
信受。而奉以為脫苦之良方者也。而要非證真空
者不能。

自以無所得至此段。詳申度一切苦厄。以應菩薩
意。】

* ○三標名說呪分
十分畢。

「故說般若波羅蜜多呪。」

【般若呪之能除苦如此。所以要把這呪。明白說出。
令大眾得知。以便持誦。
○呪以秘密為體。以神妙
為用。以感應不可思議為相。但令人受利受樂。不
令人生知生見。此呪義也。】

「即說呪曰。」

【即便說呪。與眾生共聽曰。】

「揭諦揭諦。波羅揭諦。波羅僧揭諦。菩提薩婆訶」

【此呪語也。呪語古皆不翻。略有五義。一是諸佛密
語。惟佛與佛。能相解了。非下凡所知。二是總持。一
一字句。含藏多義。三或是鬼神王名。呼之勅以守
護行人。四是諸佛密印。如王印信。無往不通。五不
思議力所加持。但能密誦。即獲密益。故皆不翻。註
者亦都不加解釋。恐其獲罪故也。
寬大師曰。近有
將楞嚴大悲等呪。杜譯謬解者。破壞佛法。可笑可
嘆。彼自詡能闡秘密。不知正是謗毀如來正法輪
也。抑聞之賢首曰。梵語揭諦。此云度。又言揭諦者。
自度度他也。梵語波羅。此云彼岸。言彼岸可度而
到也。梵語僧。此云眾也。普也。言自他普度。總到彼
岸也。菩提者。到何等彼岸。謂大菩薩處也。梵語薩
婆訶。此云疾速也。言願令所作。疾速成就也。或又
曰。揭諦揭諦者。即大神之意也。波羅揭諦者。即大
明之意也。波羅僧揭諦者。即無上之意也。菩提薩
婆訶者。即無等等之意也。此二說似可從。姑存以
饜求解者之心。然違不翻之例。故不敢編入正註
也。要之呪語不翻者。一明言說相空。一明心緣相
空欲令人斷言語之道。息思想之心。萬法歸一故
也。又呪者。將全經大意。總括於幾句密語之中。經
即是顯說的呪。呪即是密說的經。兼持則雙美俻
具。單誦亦交攝不遺。持呪即持經。知經即知呪。固
不必強求解說也。

末段呪語。總收全文。】

* ○補遺

三十七道品　謂四念處。四正勤。四神足。五根五
力。七覺支八正道也。四念處者。身也受也。心也法
也。盖佛示權機入觀之智。當須觀身不淨。觀受是
苦。觀心無常。觀法無我。此乃從凡入聖最初一
步下手工夫。念念無間。故云念處也。四正勤者。已
作之惡。勤令不增。未作之惡。勤令不起。已作之善。
勤令增長。未作之善。勤令得生也。四神足者。集也。
心也。進也。我也。集即煩惱定斷。心即如常在念。進
即一刻無間。我即打成一片也。五根者。信根。進根。
念根。定根。慧根也。謂信而不疑。進而不退。念而不
息。定而不散。慧而不沉也。五力者。即信力。進力。念
力。定力。慧力也。七覺支者。念擇進喜輕定捨也。念
謂心心不住。一刻不停也。擇者揀擇真偽。能辨緇
朱也。進者直而不枉。勇猛無曲也。喜者得乎禪悅。
通身踴躍也。輕者頓歇塵勞。心得自在也。定者埋
根千尺。八風不動也。舍者根塵解脫。不復緒生也。
八正道者。見思語業命進念定也。正見者。無一異
有無斷常等見也。正思者。六識空空。意清淨也。正
語者。歌佛法僧。口清淨也。正業者。無殺盜婬。身清
淨也。正命者。緒佛之慧。入乎聖流也。正進者。精而
無雜。不憚疲倦也。正念者。一心不亂。切之又切也。
正定者。超乎四禪四空一切諸有也。