#+TITLE: 於密滲施食旨槩-清-法藏
#+DATE: 2016-06-11 12:29:15
#+SOURCE: github.com/kanripo/KR6j0755 master 8c22487b                
No. 1082
於密滲施食旨槩
三峰法藏　著

不參禪無以悟入。不悟入無以深入法門。入法不盡
何以忘法。忘法不了何以作用。非作用大無以相應。
不相應極何以利生。利生多門。凡一門皆具巳上七
事。予甞于𦦨口施食一法見之。其法名曰瑜伽。梵語
瑜伽此云相應。以身口意三業。與所悟之法相應。故
能大用現前。興廣利道。葢名稱其實也。大凡參禪在
于徹悟悟道須徹宗旨。宗旨一透。則無量差別法門。
皆同其旨趣。故施食一法。從體起用。只在○此中具
𠶹哩字之心體。體上現金緣𠽾􂠏字之華嚴法
界。法界化成宮殿。以合大千國土。伹○此體不易到
得。故先從唵㘕字從頂臍兩頭坐斷。手到。心到。
口到。以點淨法界。法界者具法之界也。法界既淨。其
體巳具。而未得其用。故以花米觀成為諸法之種。然
法有主賓。慈威而巳。故以鈴談慈。以杵用威。賓主並
運。建立道場。一切音樂皆說法之正語。葢出於鈴也。
於鈴悟得。便解呪語。於杵悟得。便解呪力。不思議事
於此成矣。欲成最上法。須從十二因緣入大乘無性
之門。入其初門。便從無性緣生。入菩薩雙照雙遮。輥
入佛地。故五方五佛。顯法界之主。以建法界。法界地
成。本是性中淨土。廣以正語音聲之觀音震之。以六
字心呪呪之。於法界之無量界中。拈示一界以見大
意。然界從○此出。此中一念作用之動。便為風輪。動
則流注。故為水輪。流極必堅。故為金輪。堅極必濁。故
為土輪。故建立輪圍。鐵圍。大須彌。小須彌。四大洲。八
輔洲。粟散洲。上覆眾寶傘。下立尊勝幢。而輪王八寶
具焉。日月星天具焉。此金剛地。從真性中之勝金剛
地基。于吽字湧出者也。豈無明建立者哉。於此性
地上。一一從花米中拈出。宮殿。園林。池沼。傘葢。幢旛
等物。皆自性法中流出以為供養。所有香。花。燈。塗。果。
樂。以表六波羅蜜。為大作用。以鈴杵之正語遍告○
此中。即正語中拈出三毒皷為三尖火輪。拈出寶錯
為如意種子。於○此中想黃色得浪字放出黃光
以表正中利益之色。照拂有情。一念回光本字。變成
寶生佛。手結施印。持寶錯。廣成施益。凡欲施益。施心
即是障緣。必當以殺佛殺祖手段除之。故先以三尖
火燒一遍而入空。然空亦障也。故以雙金剛之毒拳
正交放火再燒之。然空盡亦障也。復以外又交力之
火燒之。空盡既了。了亦了在。非障而何。故以金剛內
𦦨燒之。大凡一法立。便有四句法之魔。須用四句法
之力火燒之。始見本體之大○相。此相本從𠶹哩
心出。無心。皆從心中一念𠽾􂠏字種成就法界。
故曰於空性中。想􂠏􂠏。𠽾􂠏𠽾􂠏。然𠽾􂠏無始。而無
始之音。從阿來。尚無。無中生有。故萬法從
吽而出。故成十方世界。以流出花香等也。然此花
香等。從吽字起。字須竭不可到之天。天固有母。
母有四臂。雙起雙落。上二捧花。下二輪交。妙在四臂
輪交。雙開雙結。了不可得而成此法。豈凡夫心識能
到者哉。到不得處。力用嚴重。故有唵字。力用始全。
而之法界備矣。故上卷諸法。不過細顯大輪明王
中事耳。其印。外指交而內指向外藏。正顯此法界之
密也。然此法界既成。則界中之心佛出現。故以雙金
剛之毒拳。前後四指力交。此心之密處也。密處微動
𠶹哩放光。至色究竟處。請本身智觀音來。易我色
身。此見心光照徹諸色。凡一色上必至究竟。謂之事
究竟處。此即我本身觀音也。請來易我身者。我非我
矣。竟承當自巳。起觀音慢。自巳為大法界主。即盧舍
那位。通身坐自在般若中。故嘿念心經。而我坐下有
大蓮花。千百億葉。葉葉有佛出現。各各化佛。統諸弟
子護神。面面向我。我身四面。面面向佛。主伴同會。然
諸佛即我化身。故觀音。放光以請諸佛也。佛至則伸
六供以供養之。此普賢行也。乃運頂結之心以為供
獻。表敬田也。纔興供心。即心魔也。故仍以三尖三印
燒之。以變空之無相奉之。皆不出吽唵者也。雖
巳變空。未入禪定。猶屬見慧之福。須入聞思修定以
圓大慧。故於定中閉目澄心。觀想身中。於肉團心尖
上。想一紅色𠳐字。變成八葉雜色蓮花。花上想白
色阿字。變成圓滿潔白。猶如淨滿之月。於此體上。
想𠶹哩字之心印放光。光成八葉蓮花。以表八識。
花上現出自在菩薩為無礙心王。菩薩左手執花。右
手作花葉開勢。言因果事理互為遮顯以度生也。此
花即八識自佛之上。別出心花。此人人固有者。故菩
薩思惟有情眾生。各具此華個個本來成佛。未甞不
悟。以此觀之。則法界本來清淨。豈有惑染。人人識心
情想之中。每一識具一如來。凡夫心識。各有如來。則
動心亂想。何曾不定。故八如來。皆向心王一齊入定。
光明朗照。其華雖眾生心中之小者。然皆與佛不異。
故其花漸舒。各各量周法界。眾生之花。同佛海會。皆
為一心。無自無他。以自心不移而愍眾生。故眾生之
花。蒙自之照而脫苦惱。皆同我心矣。其所舒之花。漸
收卷其法界。而同巳量。卷之藏密。故復結自在觀音
之印。既歸一身。則四處加持。先以唵字加口。次以
吽字加頂。以得囕字加臍。以𠶹哩字加心。復
以阿字加喉。卷至一心。又於身分口頂心臍一一
堅固。此定之極則。非心可到之境界也。入此定時。成
不思議力。堪破地獄之鐵圍堅固黑暗矣。其印則鐵
圍堅固之象。而又即入定堅固之象非有二也。將破
地獄。而觀音作大威勢。渾身赤色。舌尖。印指。心口。放
三處赤光。以二手金剛拳下勾上竪。作破獄勢。加持
密呪。光觸地獄。地獄頓破。以眾生三業妄造此獄。今
以三業真正法力震而摧之。霍然而殞矣。亦非有二
也。然而地獄即佛心也。豈無主者耶。故獄破而地藏
出。作五供養供地藏畢。則轉前赤色威光而為白色
悲光。從左手𠶹哩字中放光。勾引六道。至道場中。
遶佛三匝。禮退。至壇。分六處安處之。既安處之。乃以
堅固印上。大悲心字中。出光入六道頂。令其遍身罪
霧蒸現。既現其罪狀。結成罪山。乃以青綠動轉色之
觀音。於雙指金色怛囉吒字摩動之。一聲摧碎
其山如微塵相似。其不轉之定業。非斷所知障之心。
不能盡空。故以心月中𠶹哩印上出青色光。照諸
罪輩。其千佛不通懺之罪。因無作想。泯彼淨性。故心
佛眾生三無差別。定業無從而着落矣。復以白色心
種放光入罪人身中。如日爍露。黑業從足而出。流至
金剛際。謂之懺悔清淨。既各清淨。只復得本體。未滿
其嚴。故復以妙色身之甘露沃之。於無色𠶹哩字。
想一青蓮華。華乃妙心也。華中白色阿字。空性中
也。字中流出性水。而鬼咽受之。清凉無礙。復登寶勝
之地。仍離怖畏。得廣博身。證妙色身。富嚴多寶。直至
無量之光。回而至於入世間之廣大威德自在光明。
事事無礙。皈依自性。具足三寶。發起阿耨菩提之心。
而此心乃心佛眾生。三無差別。融作月輪。圓潔無上。
中有金色阿字。如秋毫之末。若存若亡。四不可得。
無佛可成。無生可度。無行可修。生死涅槃不知何物。
一脚踏倒。便得真戒矣。上猶是戒體。未能作用。故印
中有白色鑁字。放光普照有情。戒始圓滿。即證普
賢行身。於月輪中。紹諸佛職。至此地位。方堪受佛祖
正命之食。豈果食而巳哉。前之戒心。了無一念。今以
食施。又屬心有。故仍遣魔。變空。空中掌出紅色威德
𠳐字。變成空假中三不得之蓮華。於威中華。想成
本潔白色鑁字。明點中流出無中生有妙叶之飲
食。以摩伽陀斛散施無窮。甘露無量。成酥酪之乳海。
一切鬼眾。皆飽正命食矣。又前者障施鬼眾。每以智
慧之火燒之令退。故得成上殊勝之緣。今勝緣既成。
豈障施鬼者為心外物而不攝耶。乃總前一切字種。
以甘露逐一灌諸障鬼。前自三寶而地藏。至六道而
障鬼。逐一分齊利益。同歸無上菩提。至此普同供養
凡聖一源。復收入𠽾􂠏字中。作廣大回向。極還
阿字為大○圓相矣。嗚呼。始從大相空空阿字之
體。而見𠶹哩本心。心中發𠽾􂠏之大法界。而興
吽之萬法。每一法上。不離唵字之金剛力用。
究竟堅固。本來如是。何有諸佛眾生涅槃生死之異
哉。以吾人一念妄迷。致落生死。茫不知歸向。故上師
指出祖師心印。令返本還源。前後際斷。復其○相於
中指𠶹哩字即見不得不得之唯心。心中現
𠽾􂠏以凾葢乾坤。呈吽以拈出無量作用。隨波
逐浪。法法加唵以截斷眾流。此之宗旨。全是臨濟
雲門手段。方能廣利無利之道。然此宗旨。出於西域
諸祖相傳。東流至於忠國師。三傳而為仰山宗旨。具
有九十七○相。故知施食一法。略見相應之用。參禪
之旨。寧非一大事因緣者哉。良以此法迷失宗旨巳
久。茲因究五家宗而及之。嗟嗟直截為宗者。聞此相
應之旨。寧不動于中乎。

施食之法。本如來大悲作用。𥘾世傳失旨。竟類俳倡。
攙雜歌曲。鄙俚不經。而三觀妙體置之不問。吁可悲
也(藏)。弱冠受此法於眾人中。年二十九深心學戒。願
以百堂布施結菩薩緣。偶於座下千燈火現。觀者驚
散。因思煩冤之火。非觀力不可沃滅。以故願中止。及
參禪十有幾稔之後。幽靈群起而請於夢者不一。方
憶舊願未酬。乃考諸　石機圖本。辨諸　雲棲校正。
細究觀理參合五宗。然後勸數禪者熟觀而力行之。
遂有施食旨槩。筆成數葉久矣。時　一士王文學昌
􂣸。為薦先翁　季和先生。見而欣然求為如法修設。
因以所施懺分鏤板。以廣告夫真正發菩薩心學施
食法者。倘人人如法觀施。則皆心心相契於九蓮華
上。請遙質於　季和先生。

時
天啟六年正月　　　　日　三峰(法藏)記