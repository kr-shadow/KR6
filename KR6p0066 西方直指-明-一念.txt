#+TITLE: 西方直指-明-一念
#+DATE: 2018-05-12 10:24:42
#+SOURCE: github.com/kanripo/KR6p0066 master 34108339                

* No. 1163-A
 刊西方直指敘

西方直指淥田一念居士所撰也其意謂為未聞西
方者告焉而其書具道事相而不外心性讀者信而
解之解而行之則豈惟感西方淨土抑亦顯寂光淨
土歟因今表出之於本山藏中命諸剞劂氏以廣其
傳葢竊(余)志永存于不朽云。

元祿辛未秋八月朔旦
天台山沙門大雲(亮潤)識於東谿西樂院
* No. 1163-B
 西方直指序

袁居士撰西方合論為參禪未悟者告而余又撰西
方直指為未聞西方者告或曰汝儒流也可宗禪乎
余曰余闢禪非宗禪也葢禪儒各立門戶原無干涉
自世教不明人起見刺于是有排禪者有右禪者有
合儒禪者有析儒禪者議論紛紛漫無著落致令邪
士狂徒乘機􂏖詐逃匿其中匪惟累儒且累禪矣然
則欲為闢禪計者請毋闢其名但攻其病使業禪者
知如何始為禪不容以禪病而病禪使業儒者知如
是且非禪豈容以禪病而病儒如食穀者不種麥然
能識麥故不聞闢麥而終不以麥勝穀食麥者不種
穀然能識穀故不聞闢穀而終不以穀勝麥此無他
以穀麥較若黑白無所容其闢而實不必于闢也是
故孔子稱老而不為老混者以孔子能知老耳韓子
闢佛而為佛屈者以韓子不知佛耳今不知其病而
攻之但從其門而闢之不惟禪者拒之即儒者亦疑
之矣即闢禪者亦自疑矣故陰疑之不若陽辨之能
辨之則禪不礙儒儒不礙禪何煩闢辭或曰方今禪
毒大發波及吾儒汝不衛儒直㨶禪巢誠急則治標
之奇䇿也但禪門一切皆空淨穢兩忘今子偏執西
方豈不乖理余曰眾生錯認祖機正病此見而子猶
然執病為藥豈非迷中倍人須知禪者淨土之禪淨
土者禪之淨土原無許多分別知見子如不能見月
忘指則謂西方為有非西方也謂西方為無非西方
也謂西方為亦有亦無為非有非無亦非西方也謂
禪即淨土淨土即禪總皆戲論吾于汝何哉雖然他
道修行如蟻子上于高山念佛往生似風帆張于順
水先哲言之諄諄奚俟愚嚽。

* 西方直指目錄

  
  * 上卷
  
  * 淨土因地
  * 淨土功果
  * 淨土儀式
  * 淨土願文
  * 淨土辨疑
  * 中卷
  
  * 經論指歸
  * 祖師指歸
  * 下卷
  
  * 往生證驗
  * 往生持戒No. 1163
西方直指卷之上
淥田　一念居士　編

* 淨土因地

經云過去久遠劫中有國王名憍尸迦彼時有佛名
世自在王如來王聞法捨位出家號法藏比丘於彼
佛前發四十八願有一願云我作佛時十方眾生至
心信樂欲生我國十聲念我名號而不生者我不作
佛乃歷劫勤修得成正覺號阿彌陀國號極樂世界
從是西方過十萬億佛剎今現在說法觀音勢至二
大菩薩為之贊化梵語阿彌陀此云無量以佛光明
無量照十方國故以佛壽命及其人民經無量劫故
其國黃金為地無陵谷坑坎寶池寶樹種種莊嚴水
鳥風林俱宣妙法無晝夜寒暑無地獄餓鬼畜生無
有女人衣食宮器隨念而至無有眾苦但受諸樂故
名極樂一名安養一名清泰一名淨土。

* 淨土功果

經云欲生極樂國者當修三福一者孝養父母奉事
師長慈心不殺修十善業二者受持三歸具足眾戒
不犯威儀三者發菩提心深信因果讀誦大乘勸進
行者如此三事名為淨業正因根熟則全持根生則
分受又云若有人深信發願念阿彌陀佛者是人現
世消災增壽西方七寶池中即生蓮華一孕標其姓
名念佛精專華日敷茂臨終命時佛不捨願力親垂
接引是人心不顛倒一剎那頃往蓮胎化生隨其淨
業深淺有上中下九品皆得見佛聞法心無退轉證
無生忍永不輪迴。

* 淨土儀式

行者每日清晨服飾巳勿茹葷酒即焚香供佛屏除
雜念至心專想如對金容如子憶母如遭水火狴窂
者之求救合掌向西禮拜畢即念南無阿彌陀佛
　南無觀世音菩薩　南無大勢至菩薩　南無一切
菩薩聲聞諸上善人各十聲每聲以一氣為度不高
不低念畢又念大慈菩薩發願偈一遍云十方三世
佛阿彌陀第一九品度眾生威德無窮極我今大皈
依懺悔三業罪凡有諸福善至心用回向願同念佛
人感應隨時現臨終西方境分明在目前見聞皆精
進共生極樂國見佛了生死如佛度一切念畢頂禮
而退更有身心稍閑者念彌陀經并往生呪及西方
願文為主其餘二時三時功課或念佛千聲萬聲悉
隨力量而行每日立定成規不可一日間斷。

* 淨土願文(沉蓮池撰)

「　稽首西方安樂國
　接引眾生大導師
　我今發願願往生
　惟願慈悲哀攝受」


弟子(某甲眾等)普為四恩三有法界眾生求于諸佛一乘
無上菩提道故專心持念阿彌陀佛萬德洪名期生
淨土又以業重福輕障深慧淺染心易熾淨德難成
今于佛前翹勤五體披瀝一心投誠懺悔我及眾生
曠劫至今迷本淨心縱貪嗔癡染穢三業無量無邊
所作罪垢無量無邊所結冤業願悉消滅從于今日
立深誓願遠離惡法誓不更造勤修聖道誓不退惰
誓成正覺誓度眾生阿彌陀佛以慈悲願力當證知
我當哀憫我當加被我願禪觀之中夢寐之際得見
阿彌陀佛金色之身得歷阿彌陀佛寶嚴之土得蒙
阿彌陀佛甘露灌頂光明照身手摩我頭衣覆我體
使我宿障自除善根增長疾空煩惱頓破無明圓覺
妙心廓然開悟寂光真境常得現前至于臨欲命終
預知時至身無一切病苦厄難心無一切貪戀迷惑
諸根悅豫正念分明捨報安詳如入禪定阿彌陀佛
與觀音勢至諸聖賢眾放光接引垂手提携樓閣幢
幡異香天樂西方聖境昭示目前令諸眾生見者聞
者歡喜感嘆發菩提心我于爾時乘金剛臺隨從佛
後如彈指頃生極樂國七寶池內勝蓮華中華開見
佛見諸菩薩聞妙法音獲無生忍于須臾間承事諸
佛親蒙授記得授記巳三身四智五眼六通無量百
千陀羅尼門一切功德皆悉成就然後不違安養回
入娑婆分身無數徧十方剎以不可思議自在神力
種種方便度脫眾生咸令離染還得淨心同生西方
入不退地如是大願世界無盡眾生無盡業及煩惱
一切無盡我願無盡願今禮佛發願修持功德回施
有情四恩總報三有齊資法界眾生同圓種智。

* 淨土辨疑

** 歸元直指選

宗本問弟子欲脫生死不知依何法修。

禪師讚嘆
曰年紀幼而發心高聽吾所說徑路修行但念阿彌
陀佛。

宗本曰凡夫罪業甚多云何一世念佛便得往
生淨土。

答十六觀經云至心念南無阿彌陀佛一
聲滅八十億劫生死重罪有人平生造五逆十惡臨
終十念阿彌陀佛尚得往生況一世齊戒念佛乎。

問阿彌陀佛何故有如是廣大功德廣大行願。

答
大阿彌陀經云我至成佛時名聲超十方人天欣得
聞俱來生我剎地獄鬼畜生亦生我剎中是則凡在
三界六道輪迴之內者無所不度可知矣阿彌陀佛
現在西方極樂世界又在十方世界教化無數天人
以至蜎飛蝡動之類(蜎飛者謂微細飛蟲也蝡動者謂微細蛆蟲也)若此者
佛尚化度況于人乎阿彌陀佛又有願云若稱我名
必生我國若不爾者誓不作佛是以廣度眾生無有
窮極而人一念皈依遂生其國由此推之念佛功德
實不可思議也又云若有眾生欲生我國上品者須
用慈心不殺愛護含靈具諸戒行讀誦大乘解第一
義諦理深明供養三寶孝敬雙親悲憐貧苦教化有
情若能如是念佛者決定上品上生直至成佛其或
力量未充且自堅持齊戒一心念佛若能念佛無間
亦不在下品生矣況此法門不揀賢愚不擇貴賤不
在貧富不分男女不問老幼不拘僧俗不論久近皆
可以念佛念佛軌則亦不拘或高聲念低聲念流水
念頂禮念參究念觀想念攝心念輪珠念行道念住
立念靜坐念側臥念默念明念千念萬念皆同一念
唯要決定信心求生淨土果能如是行持何用別尋
知識可謂行船盡在把梢人達者同登安養國。

問
世間之人多說家緣縈絆世務纏身且待老來然後
念佛。

答曰苦哉苦哉豈不見死心禪師云世間之人
財寶如山妻妾滿室日夜歡樂他豈不要長生在世
爭奈前程有限暗裡相催符到便行不容遲滯閻羅
老子不順人情無常鬼王有何面目且據諸人眼裡
親見耳裡親聞前街後巷親戚眷屬朋友兄弟強壯
後生死却多少豈不聞古人云莫待老來方學道孤
墳盡是少年人又曰自從早年索妻養子經營家計
受盡千辛萬苦忽然三寸氣斷未免一旦皆休若是
孝順兒孫齊得幾僧看得部經燒得陌紙春三秋九
做得碗飯哭得樹聲猶是記憶爹娘的若是不肖之
子父母方死骨頭未冷作撻財產出賣田園恣意作
樂以此較之著甚麼急兒孫自有兒孫福莫與兒孫
作馬牛復引古德云冷笑富家翁營生忙似箭囤圓
米生蟲庫中錢爛貫日裡把稈稱夜裡點燈算形骸
如傀儡莫教繩索斷死心如此苦口勸人曾許你且
做世間事待老來念佛乎當思人生在世能有幾時
石火電光貶眼便過趂此未老未病之前抖擻身心
撥棄塵事得一日光景念一日佛名得一時工夫修
一時淨業由他臨命終時好死惡死我之盤纏預辨
了也我之前程穩穩當當了也若不如此後悔何追
思之思之。

** 天台智者十疑論

** 淨土指歸選

世或以念佛往生為難乎使愚夫愚婦執持聖號
諦信而不疑無不得生者或以為易乎非夫宿植
深厚洞達玄旨不滯于偏小者莫窺其閫奧大本
經說疑心修善不了佛智生彼胎宮壽五百歲不
見三寶而上品生因實枉乎解第一義故知明宗
得旨乃萬行之前導修淨業者其可緩哉。

*** 十六妙觀

觀無量壽佛經云如來今者教韋提希及未來世一
切眾生觀于西方極樂世界以佛力故當得見彼清
淨國土如執明鏡自見面像見彼國土極妙樂事心
歡喜故應時即得無生法忍。

*** 一心三觀

四明尊者云三觀者一念即空即假即中也所謂空
者一切皆空三觀悉彰蕩相之用也假者一切皆假
三觀悉明立法之功也中者一切皆中三觀悉是絕
待之體也是則終日蕩相而諸法皆成終日立法而
纖塵必盡終日絕待而二諦熾然此不可思議之妙
觀也。

*** 心觀為宗

四明尊者妙宗鈔釋曰經以觀佛而為題目疏今乃
以心觀為宗此二無殊方是今觀良以圓解全異小
乘小昧唯心佛從外有大乘行人知我一心具諸佛
性託境修觀佛相乃彰今觀彌陀依正為緣熏乎心
性心性所具極樂依正由熏發生心具而生豈離心
性全心是佛全佛是心終日觀心終日觀佛是故經
目與疏語雖不同其義無別又應須了若觀佛者必
須照心若專觀心未必託佛如一行三昧直觀一念
不託它佛而為所緣若彼般舟及此觀法發軫即觀
安養依正而觀依正不離心性故曰心觀須知此觀
不專觀心內外分之此當外觀以由託彼依正觀故
是以經題稱為觀佛若論難易今須從易法華玄云
佛法大高眾生大廣初心為難心佛眾生三無差別
觀心則易今此觀法非伹觀佛乃據心觀就下顯高
雖修佛觀不名為難是知今經心觀為宗意抂見佛
故得二說義匪殊塗又應知法界圓融不思議體作
我一念之心亦復舉體作生作佛作依作正作根作
境一心一塵至一極微無非法界全體而作既一一
法全法界作故趣舉一即是圓融法界全分既全法
界有何一物不具諸法以一切法一一皆具一切法
故。

*** 念佛通別

妙宗云毗盧遮那徧一切處一切諸法皆是佛法所
謂眾生性德之佛非自非它非因非果即是圓常大
覺之體故起信論云所言覺義者謂心體離念離念
相者等虗空界無所不徧法界一相即是如來常住
法身依此法身說名本覺故知本佛圓明之體是我
凡夫本具性德故一切教所談行法無不為顯此之
覺體故四三昧通名念佛但其觀法為門不同如一
行三昧直觀三道顯本性佛方等三昧則兼誦呪法
華兼誦經觀音兼數息覺意歷三性此等三昧歷事
雖異念佛是同俱為顯於大覺體故雖俱念佛而是
通塗顯諸佛體若此觀門及般舟三昧託彼安養依
正之境用微妙觀專就彌陀顯真佛體雖託彼境須
知依正同居一心心性徧周無法不造無法不具若
一毫法從心外生則不名為大乘觀也。

*** 四土

一曰凡聖同居二曰方便有餘三曰實報無障礙四
曰常寂光也一凡聖同居者自分二類初曰同居穢
即娑婆之類以居其中者有凡有聖次曰同居淨即
如極樂國土雖果報殊勝然亦凡聖同居何以故以
生彼土者未必悉是得道之人二方便有餘者二乘
菩薩所居修方便道斷四住惑故曰方便無明未盡
故曰有餘三實報無障礙土者純諸法身菩薩所居
四常寂光土者諸佛如來所居○十六觀經本為韋
提希厭同居穢求同居淨故談妙觀良由三觀能破
三惑不獨感於同居淨土隨其惑斷淺深之處自然
感得有餘等三如病須藥本為安身求得仙方修合
服之不但安身能輕骨。

*** 淨土唯心

行人一念如在東一燈彌陀淨土如在西一燈以其
光徧滿故一即一切一切即一心外無土土外無心
此即事之里唯心淨土也以無壞無雜故此燈彼燈
不相混亂心自是心佛自是佛淨土自是淨土即此
土眾生念彼土之佛而求往生此即理之事西方淨
土也雖分事理實非兩途若局於西方而不達唯心
則得事失理雖未能稱理佛神力故亦得往生雖居
下品亦無退轉若局自心而不求西方則事理俱失
以不求生故不得往生此失事也以不知心外無法
故定執方寸為心昧心法圓融之旨此失理也。

*** 以理奪事

六祖云東方人造罪作業求生西方若西方(此西方非佛說
西方乃對震旦國言耳)人造罪作業求生何處又誌公云智者
知心是佛愚人願往西方二師所言皆以理奪事亦
應病之藥也若隨語生解則執藥成病矣若直就理
說則一法不可得有何淨土可生不獨無淨土而自
心亦不可得此不可得亦不可得若然者則所謂自
心有西方與即心是佛者皆成疣贅矣。

*** 般舟三力

圓通梵法師會宗集引般舟三昧經言念佛往生有
三種力一者本有佛性力言煩惱心中有如來藏也
二者慈光攝取力言彌陀光明無量念佛眾生攝取
不捨也三者念佛三昧力言憶佛念佛現前當來必
定見佛也此三種力如三股繩合為一大索能牽重
物又如水火鏡子若將對日以艾取之即可得火若
將對月以珠取之即可得水今以鏡具水火之性喻
眾生本具佛性之力也須假日月光來照者喻彌陀
慈光攝取之力也以珠艾能引水火者喻信心念佛
之力也此三種佛缺一不可三事和合水火方生三
力相資必生淨土。

*** 水澄月現

無為楊居士曰大願聖人從淨土來來實無來深心
凡夫往淨土去去實無去彼不來此此不往彼而凡
聖會遇兩得交際者何耶彌陀光明如淨滿月徧照
十方水清而靜則月現全體月非取水而遽來水濁
而動則月無定光月非舍水而遽去。

天依懷禪師問學者云若言舍穢取淨則屬妄想若
言無淨土則違佛語修淨土者宜如何修眾無語復
自答云生則決定生去則實不去又云譬如鴈過長
空影沉寒水鴈絕遺踪之意水無留影之心。

*** 廣狹自在

以十方法界不離一微塵故一塵至微量同法界佛
剎雖廣不離一塵十萬遐程不逾方寸。

*** 古今無間

以三際不離一念故三際俱不可得以世相遷流本
常住故經云觀彼久遠猶若今日經須臾間歷事諸
佛徧十方界。

*** 一心不亂

真歇云念佛法門徑路修行接上上根器旁引中下
之機故一心不亂之說兼含二意曰理一心曰事一
心若事一心人皆可以行之只一憶念如龍得水似
虎靠山即楞嚴經憶佛念佛現前當來必定見佛不
假方便自得心開若理一心亦非它法直將阿彌陀
佛四字做個話頭二六時中自晨朝十念之頃直下
提撕不以有心念不以無心念不以亦有亦無心念
不以非有非無心念前後際斷一念不生不涉階梯
頓超佛地得非淨土之見佛簡易於宗門乎信知乃
佛乃祖在教在禪皆修淨業同歸一願入得此門無
量法門悉皆能入。

*** 日用繫緣

慈雲云凡歷涉緣務而內心不忘於佛及憶淨土譬
如世人切事繫心雖經歷言語去來坐臥種種作務
而不妨密憶前事宛然念佛之心亦應如是或若失
念數數攝還久久成性任運常憶又復覺心微起惡
念即便憶佛以佛力故惡念自息若見它人受苦以
念佛心怜愍於彼願其離苦普賢行願云欲行惡法
皆悉不成所修善業皆速成就如是相續念佛繫心
能辨一切淨因功德　龍舒云凡聞惡聲則念阿彌
陀佛以消禳之願一切人不為惡行凡見善事則念
阿彌陀佛以贊助之願一切人皆為善行無事則默
念阿彌陀佛常抂目前使念念不忘能如此者其於
淨土決定往生。

*** 睡時入觀

大藏集諸經禮懺儀云修淨土者凡入觀與睡時應
□先起立合掌一心向西十稱阿彌陀佛觀音勢至
清淨海眾畢即發願言弟子現是凡夫罪業深重輪
迴六道不能出離今遇善知識得聞彌陀功德名號
一心稱念願生淨土願佛哀憫垂手接引弟子不識
彌陀世尊身相光明願佛菩薩示現身相及國土莊
嚴等事說是語巳一心正念即便入觀及睡或於正
發願時見諸瑞相或於觀中得見或於睡夢得見此
法近來大有靈驗不能具述精進行之方信不虗。

*** 撥無因果

圓頓行人語默動靜皆遵聖教盡合佛心若以念佛
生心動念成妄想者則息心無念亦成妄想首楞嚴
經云縱滅一切見聞覺知內守幽間猶為法塵分別
影事若以念佛著有為患則執空之人其患尤甚永
嘉云豁達空撥因果漭漭蕩蕩招殃禍棄有著空病
亦然還如避溺而投火若以外求他佛為未達則內
執巳心不達尤甚長沙云學道之人不識真只為從
來認識神無量劫來生死本癡人喚作本來人若以
別求淨土為偏見則執目前為淨土者其失尤甚楞
嚴經說落魔道者都指現前即為佛國無別淨居及
金色相口中好言眼耳鼻舌皆為淨土男女二根即
是菩提弟子與師俱陷王難迷惑無知墮無間獄若
以執有修證為權說者執無修證墮落外道其禍尤
甚楞嚴云其人初不覺知魔著亦言自得無上涅槃
謂三僧祇一念能越心中尚輕十方如來何況下位
聲聞緣覺不禮塔廟摧毀經像謂言此是金銅土木
肉身真常不自恭敬却崇土木實為顛倒其深信者
從其毀碎埋棄地中疑悞眾生入無間獄佛言諄諄
可不信乎。

涅槃經云佛去世後五百歲中魔道漸興壞亂佛法
然火就燥水就濕邪魔辨正一生之中以淳淨心堅
固諦信至誠禮誦悔過發願吾知此人若身若心則
與彌陀氣類交接智論云如風吹樹勢向西傾及其
倒時必從西偃。

*** 壽禪師無我論(此非為淨土而發然修淨業者不可不知)

問非惟外道修善不得解脫依內教修亦有不得道
者何耶。

答皆為有我故不得斷結凡作之時皆云
我能作隨境所得住著因果若了二無我理證解一
心不動塵勞當處解脫。

問正作之時云何了無我。

答所作之時從緣而起
以有施為而無主宰所出音聲猶如風鐸隨機轉動
惟似木人但依業力所為而無我性可得四大聚散
生滅隨緣乃至六趣受身亦復如是實無有人而能
來往華嚴經云如機關木人能出種種聲彼無我非
我業性亦如是論云因緣故生天堂因緣故墮地獄
若言是我非因緣者作惡何不生天乃墮地獄耶我
豈愛彼地獄受苦耶我既作惡而不受樂者故知善
惡感報惟是因緣非是我也而眾生於無我無作之
中妄認我作強為其主不知是識所為決定無有作
者外道皆稱執作悉有神我若無神我誰為所作智
論破云心是識想故自能使身不待神也如火性能
燒物不假於人唯識論云諸所執實有我體為有思
慮為無思慮有思慮應是無常非一切時有思慮故
無思慮如虗空不能作業亦不受果故所執我理俱
不成由此故知定無實我但有諸識無始時來前滅
後生因果相續由妄熏習似我相現愚者於中妄執
為我又無我者即是無性性即是體體是主質義凡
有一法皆從眾緣所成實無本體以無體故空是以
眾生於性空中執為實有內則為我所覊外則為塵
所局所以修行不出心境及至得果不離所因昇降
雖殊常繫諸有互為高下終始輪迴眾患所生我為
其本。

問既萬法無體本來自空云何復有諸法建立。

答
秪為空無體性而從緣生若有自體即不假緣生既
不從緣生即萬法有其定體若立定相即成常過善
惡不可改移因果遂成錯亂為惡應生天為善應沉
淵以無因故作善應無福作惡應無罪以無果故是
以萬法無體無定但從緣現以緣生故無性諸法皆
空以無性故緣生諸法建立故華嚴經明菩薩於無
自性中建立一切佛事是以因空立有有無自名從
有辨空空無自體。

問現見諸法發生云何無性。

答即生無生所以無
性若云有生為復自生為他生為共生為無因生若
云自生譬如自身若非父母云何得生故云此身即
父母之遺體以過去業為內因託父母體為外緣內
外因緣和合而有即非自生或云他生者若無宿業
自因終不託胎皆從自業而有譬如外具水土若無
種子決定不生若共生者因假緣成何有自體之用
緣從因起而無外助之能因緣各無和合豈有如一
沙無油合眾池而非有一盲不見聚羣盲而豈觀若
無因生者即石女生兒龜毛作拂有因尚無無因豈
有又從有因而立無因有因既無無因亦絕但了自
他兩句無生則四句皆破既無自他將誰作和合及
以無因有四句自然宴寂是知無生之生幻相宛爾
生之無生真性湛然故金剛三昧經云因緣所生義
是義滅非生滅諸生滅義是義生非滅。

問既一切諸法無性無生云何眾生執著境緣而受
實報。

答秖為不了無性迷為實有所以受其實報
如達其性空即不生貪著既不躭著任運施為不住
其因終不受果故經云心生種種法生又云一切惟
心造若心不起外境常虗了境性空其心自寂妄心
既寂幻相何生心境俱冥自然合道華嚴經云眼耳
鼻舌身心意諸情根一切空無性妄心分別有又云
世間一切法伹以心為主隨解取眾相顛倒不如實。

問既受實報云何言一切空。

答分明云眾生自妄
認為實其性常空雖受苦樂厭愛情生人法俱空一
無所得猶如夢見好惡欣慼盈懷及至覺來豁然無
事覺來非有夢裏非無既習顛倒之因不無虗妄之
果。

問忘心幻境為復本無從今日無。

答心境本無。

問既是本無眾生云何不得解脫。

答本來無縛云
何稱解秪為不達本無妄生今有從無始際熏習之
力不覺不知隨業而轉雖在業拘性常清淨。

問如何得究竟清淨。

答此有二義一者了其本無
得自性清淨二者淨其妄染得離垢清淨本性既淨
妄念不生二障雙消三輪廓徹契本明源種現俱寂。

西方直指卷之上

西方直指卷之中
一念居士　編

* 經論指歸

華嚴經普賢菩薩勸進善財童子海會大眾發十大
願至臨命終時一切諸根悉皆散壞一切威勢悉皆
退失惟此願王不相捨離于一切時引導其前一剎
那間即得往生極樂世界其人自見生蓮花中蒙佛
授記巳經無數劫普于十方不可說不可說世界以
智慧力隨眾生心而為利益乃至能于煩惱大苦海
中拔濟眾生令其出離皆得生于極樂世界。

法華經云聞是經典如說修行于此命終即往生安
樂世界阿彌陀佛大菩薩眾住處生蓮華中寶座之
上得菩薩無生法忍得是忍巳眼根清淨以是清淨
眼根見七百萬二千億那由他恒河沙等諸佛如來。

偈云。

「　若人散亂心
　入於塔廟中
　一稱南無佛
　皆巳成佛道」


楞嚴經大勢至白佛我憶往昔恒河沙劫有佛出世
名無量光十二如來相繼一劫其最後佛名超日月
光彼佛教我念佛三昧譬如有人一專為憶一人專
忘如是二人若逢不逢若見非見二人相憶二憶念
深如是乃至從生至生同於形影不相乖異十方如
來憐念眾生如母憶子若子逃逝雖憶何為子若憶
母如母憶時母子歷生不相違遠若眾生心憶佛念
佛現前當來必定見佛去佛不遠不假方便自得心
開如染香人身有香氣此則名曰香光莊嚴我本因
地以念佛心入無生忍今于此界攝念佛人歸于淨
土。

阿彌陀經云若有善男子善女人聞說阿彌陀佛執
持名號若一日若二日若三日若四日若五日若六
曰若七日一心不亂其人臨命終時阿彌陀佛與諸
聖眾現在其前是人終時心不顛倒即得往生阿彌
陀佛極樂國土舍利弗我見是利故說此言若有眾
生聞是說者應當發願生彼國土。

大無量壽經云佛告彌勒于此世界有七百二十億
不退菩薩往生極樂國土諸小行菩薩不可稱計又
不伹我國為然十方世界無量大菩薩眾盡念阿彌
陀佛願往阿彌陀佛國土。

十六觀經云若善男子及善女人但聞佛名二菩薩
名除無量劫生死之罪何況憶念念南無阿彌陀佛
一聲乎當知此人是人中芬陀利華觀世音菩薩大
勢至菩薩為其勝友。

大品經云若人散心念佛亦得離苦其福不盡況定
意念佛乎。

護口經說有一惡鬼形像醜惡身出猛𦦨口出蛆蟲
舉聲號哭東西馳走是時滿足羅漢問曰汝宿何罪
今受此苦餓鬼答曰吾往昔時曾作沙門出一惡言
阻他修善今遭此苦尊者還閻浮提誡諸比丘凡見
人修毫髮善事只宜歡喜贊助勿令毀逆不成吾墮
惡類以來數千萬劫受苦設使脫得鬼形復入地獄
爾時餓鬼說此語巳號哭投地如大山崩聞斯之語
實可寒心此鬼出一惡言尚遭多劫之苦何可障人
拜佛念佛哉。

寶積經云高聲念佛魔軍退散。

文殊般若經云眾生愚鈍觀不能解但令念聲相續
自得往生佛國。

寶王論云浴大海者巳用于百川念佛名者必成于
三昧亦猶清珠下于濁水濁水不得不清念佛投于
亂心亂心不得不佛。

羣疑論云問名字性空不能詮說諸法教人專稱佛
號何異說食充饑乎答若言名字無用不能詮諸法
體亦應喚水火來故知筌蹄不空魚免斯得問因何
一念佛之力能斷一切諸障答一香栴檀改四十由
旬伊蘭林悉香又如有人用師子筋以為琴絃其音
一奏一切餘絃悉皆斷壞。

大智度論云佛是無上法王諸大菩薩以為法臣諸
臣所尊重者惟佛法王也有一菩薩自念往昔謗般
若墮惡道受無量苦復經無量劫來雖修餘行不能
得出苦海後遇善知識教念阿彌陀佛即得滅除罪
障超生淨土我今應當禮酬阿彌陀佛何以故父母
親友人天王等不能度我出離苦海惟阿彌陀佛願
力攝受是以得出苦海偈云若人願作佛心念阿彌
陀應時得為現身故我歸命禮又云佛世一老人求
出家舍利佛不許佛觀此人曩劫採樵為虎所逼上
樹失聲念南無佛有此微善遇佛得度獲羅漢果吁
一稱其名尚得解脫況終身念佛乎。

金剛經科儀云野狐尚聽百丈法螺螄猶護金剛經
十千遊魚聞佛號化為天子五百蝙蝠聽法音總作
聖賢蟒聞懺以生天龍聽法而悟道彼物尚能領悟
況人可不回心念佛。

正法難聞品云佛說世間人民得聞阿彌陀佛名號
若慈心喜悅志意清淨毛髮聳然淚即出者皆屢世
常行佛道非凡人也若不信佛語不信佛言不信往
生皆從惡道中來餘殃未盡愚癡未解故為汝等說
此大法令見阿彌陀佛及其國土。

** 命終善惡感報優劣

首楞嚴經云佛告阿難一切世間生死相續生從順
習死從變流臨命終時未捨煗觸一生善惡俱時頓
現純想即飛必生天上若飛心中兼福兼慧及與淨
願自然心開見十方佛一切淨土隨願往生情少想
多輕舉非遠即為飛仙情想均等不飛不墜生于人
間想明斯聰情幽斯鈍情多想少流入橫生重為毛
羣輕為羽族七情三想沉下水輪生于火際受氣猛
火身為餓鬼常被焚燒水能害巳無食無飲經百千
劫九情一想下洞火輪輕生有間重生無間二種地
獄純情即沉入阿鼻地獄若沉心中有謗大乘毀佛
禁戒誑妄說法虗貪信施濫膺恭敬五逆十重更生
阿鼻地獄。

守護國界主經云佛言若人臨命終時預知時至正
念分明洗浴着衣吉祥而逝光明照身見佛相好眾
善俱現定知此人決定往生淨土若人念佛持戒無
精進心命終亦無善相亦無惡相地府不收安養不
攝如睡眠去此人疑情未斷生於疑城五百歲受樂
再修信願方歸淨土若人起憐憫心正念現前于財
寶妻子心無愛戀眼色清淨仰面含笑想念天宮當
來迎我耳聞天樂眼見天童捨此報身定生天界若
人生柔軟心起福德心身無病難憶念父母妻子於
善於惡心不錯亂其心正直遺囑家財辭別而去定
生人界若人於巳眷屬惡眼瞻視舉手捫空便利不
覺身口臭穢兩目紅赤仆面而臥踡身左脇百節酸
痛或見惡相口不能言呻吟呌喚冤債現前心識散
亂狂惑顛倒徧體如氷手捻死拳身硬如石此人命
終定入地獄若人好䑛其脣身熱如火常患饑渴好
說飲食張口不合貪戀財寶命卒難斷開眼而去此
人定入餓鬼若人身染重病如在雲霧心神昏散怕
聞佛名多愛食噉血肉之味不受勸化愛戀妻兒踡
手足指遍身流汗出麤澁聲口中呾沫此相現前定
入畜生。

** 十種障難

羣疑論云世間有十種人臨終不得念佛一者善友
未必相遇故無勸念之理二者業苦纏身不遑念佛
三者偏風失語不能稱佛四者狂亂失心注想難成
五者或遭水火不暇至誠六者遭遇豺狼無復善友
七者臨終惡友壞彼信心八者飽食過度昏迷至死
九者軍陣鬬戰奄忽而亡十者忽墜高岩傷壞性命
此十種人臨終斷然不得念佛應須預修令淨業成
就縱有難緣必蒙佛救護也。

* 祖師指歸

壽禪師四料揀　有禪無淨土十人九錯路陰境若
現前瞥爾隨他去無禪有淨土萬修萬人去但得見
阿彌何愁不開悟有禪有淨土猶如戴角虎現世為
人師來生作佛祖無禪無淨土鐵牀并銅柱萬劫與
千生沒個人依怙。

壽禪師勸修淨業　問行道念佛與坐念功德如何
答譬如逆水張帆猶云得往更若張帆順水速疾可
知坐念一口尚乃八十億劫罪銷行念功德豈知其
量故偈云行道五百徧念佛一千聲事業常如此西
方佛自成(行道念佛謂拜佛繞佛而念如此念佛身口意俱到故功德獨勝)靈芝法
師云博地凡夫業惑纏縛流轉五道百千萬劫受諸
苦惱忽聞淨土志願求生一日稱名即超彼國可謂
萬劫難逢千生一遇若人肯念阿彌陀佛超過一切
善根縱然能行施戒禪誦亦不如念佛功德。

楊提刑云有佛釋迦是大導師指清淨土是安樂國
阿彌陀佛是淨土師爾諸眾生若生彼土則無諸苦
若不聞知固可哀憐亦有善士發三種心不求生者
尤可嗟嘆一曰吾道超佛越祖淨土不足生也二曰
處處皆淨土西方不必生也三曰極樂聖域凡夫不
能生也夫行海無量普賢願見阿彌陀佛國雖空維
摩常修淨土十方如來有廣舌之讚十方菩薩有同
往之心試自忖量孰與諸聖謂不足生者何其自欺
哉至於龍樹祖師也楞伽經有預記之文天親教宗
也無量論有求生之偈慈恩通讚首稱十勝智者析
理明辨十疑彼皆上哲精進往生謂不必生者何其
自慢哉火車可滅舟石不沉現華報者莫甚於張馗
十念而超勝處入地獄者莫速於雄俊再甦而證妙
因世人愆尤未必若此謂不能生者何其自棄哉。

慈照宗主云有行無願其行必孤有願無行其願必
虗夫願者樂也欲也欲生西方淨土樂見阿彌陀佛
必須發願方得往生華嚴經云不發大願魔所攝持
一切佛事從大願起欲成無上道故須得願波羅蜜
所以普賢廣無邊願海彌陀有六八願門故云法門
廣大無願不從備觀今時信心皈投佛會者或為病
苦而發心或為報親而舉意或為保守家宅或為怖
罪持齋凡修善緣皆為了還心願罕有為自巳生死
發願念佛求生淨土者往往香燭道場祝願回向之
辭皆是表獻神明消災延壽而巳雖曰積善奉佛禮
拜燒香實與經懺本意相違臨終所以不得往生余
甞憫念勸令同發正願求生淨土願同作佛。

慈照宗主偈曰萬法從心起萬法從心滅我佛大沙
門常作如是說持戒無信願惟得人天福福盡受輪
迴展轉難出離看經無慧眼不識佛深意後世得聰
明亂心難出離不如念佛好回心生極樂釋迦金口
說彌陀親授攝諸佛皆護念諸天善護持譬如貧家
女腹孕轉輪王諸天常愛護貧女自不知腹中有貴
子今此念佛人其意亦如是憶佛常念佛不久當成
佛諸佛善護持其人自不知我當生淨土却要來後
世再得生人中譬如貧人家地內有伏藏藏神常守
護不令其有失貧人自不知家內有寶藏逐日趁客
作求衣食自濟今此念佛人其意亦如是不知念佛
人具足如來藏自說我無分反要生人天譬如病人
家自有真玅藥不知妙藥性不能自治病每日牀枕
邊苦痛受無量今此念佛人其意亦如是不知念佛
心能滅貪嗔病能為大醫王能為大寶藏利濟一切
人能為大法王覆護一切眾將為是凡夫不得生淨
土且自持齋戒後世願為人多見修行人常作如是
說今世不得生一蹉便百蹉勸汝修行人信我如來
說佛無不實言因風吹於火用力不消多幸有念佛
心回願超三界。

丞相鄭清之勸人曰今之學佛者不過禪教律究竟
圓頓莫如禪非利根上器神領意解者未免墮頑空
之失研究三乘莫如教非得魚忘筌因指見月者未
免鑽故紙之病護善遮惡莫如律非身心清淨表裏
如一者未免自纏縛之苦論其所入則禪教律要其
所皈則戒定慧若不由禪教律而得戒定慧者其唯
淨土之一門乎。

蓮宗寶鑑云有弟子問慈照導師云弟子專修念佛
三昧可得用布施持戒供養作福否師答曰汝能專
念彌陀若不持戒則有毀犯罪若不布施則長慳貪
業若不供養三寶則有我慢業若不恭敬一切則有
輕人罪是故毀犯即墮地獄慳貪即墮餓鬼我慢則
常在惡道輕人則世世貧賤以此惡業障蔽欲生淨
土其可得乎。

永明壽禪師自行錄云撿我此身從旦至中從中至
暮從暮至夜從夜至曉乃至一時一刻一念一項有
幾心幾行幾善幾惡幾心欲摧伏煩惱幾心欲降伏
魔怨幾心念三寶四諦幾心悟苦空無常幾心念報
父母恩慈幾心願代眾生受苦幾心發念菩薩道業
幾心欲布施持戒幾心欲忍辱精進幾心欲禪定智
慧幾心欲慈濟五道幾心欲勉厲行所難行幾心欲
超求辨所難辨幾心欲忍苦建立佛法幾心欲作佛
化度羣生上巳撿心次復撿口如上時刻從旦巳來
巳得演說幾句深義巳得披讀幾許經典巳得理誦
幾許文字巳得幾迴嘆佛功德巳得幾迴回向發願
次復撿身如上時刻巳得幾迴屈身禮佛幾拜巳得
幾迴屈身禮法禮僧巳得幾迴執勞掃塔塗地巳得
幾迴燒香散華燃燈巳得幾迴掃除塵垢正列供具
巳得幾迴懸旛表剎合掌供養巳得幾迴遶佛恭敬
十百千匝如上撿察自救無功何有閑時議人善惡
龍舒王居士勸人曰大阿彌陀佛經十方有無量菩
薩往生阿彌陀佛國彼菩薩尚欲往生我何人哉略
舉數條以為證青艸堂後身曾魯公喆老後身多憂
苦古老後身躭富貴法華尼後身作官妓是皆不信
西方展轉輪迴受苦或曰參禪固難見性學仙何如
答不修淨土而欲學仙是捨目前之美玉而求不可
必得之碔砆豈不惑哉按楞嚴有十種仙皆壽千萬
歲數盡復入輪迴世人學仙者萬不得一縱使得之
又不免輪迴為着于形神而不能捨去也且形神者
乃真性中所現之妄想故寒山詩云饒汝得仙人恰
似守屍鬼非若佛家之生死自如而無所拘也近自
數年來得仙者惟鍾離呂公豈不聞洞賓飛劒斬黃
龍却被黃龍降伏及見黃龍禪師方悟真性了道遂
說一偈云棄却瓢囊擊碎琴如今不煉汞中金自從
一見黃龍後始覺從前錯用心又不聞後魏曇鑾法
師初自陶隱居得仙經十卷鑾欣然自得以為仙可
立至後遇僧菩提留支問云佛道有長生乎能却老
為不死乎支云長生不死吾佛道也遂以十六觀經
與之云汝可誦此則三界無復生六道無復往盈虗
消息禍福成敗無得而至其為壽也有劫石焉有河
沙焉沙石之數有限壽量之數無窮此吾金仙氏之
長生也鑾深信之遂焚仙經而專修觀經雖寒暑之
變疾病之來亦不懈怠魏主憐其志向號為神鑾一
日告弟子云地獄諸苦不可以不懼九品淨業不可
以不修因令弟子高聲念阿彌陀佛鑾西向閉目叩
頭而亡是時僧俗同聞絲竹管絃之聲從西而來由
此觀之淨土法門最為捷徑況神仙者有所得則祕
不傳以謂泄天機而有罪佛法門惟恐傳之不廣直
欲度盡眾生而後巳是其慈悲廣大非神仙之可比
明矣。

華嚴經云人生有二天人隨之一名同生二名同名
天人常見人人不見天人此二天人豈非善惡二部
童子之徒歟人之舉意發言動步常念二天人而能
無愧如此修淨土則必上品上生或曰一人尚有二
天人何天人之多也曰一月普現一切水豈必月之
多哉。

晝必有夜必為夜備暑必有寒必為寒備存必有去
必為去備何謂夜備燈獨牀褥何謂寒備衾裘炭薪
何謂去備福慧淨土。

予徧覧藏經却無陰府寄庫之說奉勸世人以寄庫
所費之資請僧為西方之供一心西方則必往生若
不為淨土功德而為陰府寄庫則是志在陰府死必
入陰府矣譬如有人不為君子之行以交結賢人君
子乃寄錢于司理院獄子處待其下獄則用錢免罪
豈不謬哉。

人生時種種事務無不挂懷一旦大限到來盡皆拋
去雖我此身猶是棄物況身外乎靜言思之恍如一
夢古人有言一日無常到方知夢裡人萬般將不去
惟有業隨身豈可不以淨土為業乎有明了長老為
眾普說指此身而言曰此為死物內潑潑地者為􂷒
物莫于死物上作活計宜于活物上作活計予深愛
此語凡貪種種外物以奉其身者皆是死物上作活
計也。

人有見目前善惡未報者遂不信因果而因以不信
淨土殊不知善惡未有報者非無報也但遲速不同
耳佛甞謂阿難云人有今世為善死墮地獄者今世
為惡死生天堂者阿難問故佛言今世為善死墮地
獄者今世之善未熟前世之惡巳熟也今世為惡死
生天堂者今世之惡未熟前世之善巳熟也熟處先
受報譬如欠債急處先還左氏謂欒武子有德可以
庇其子黶雖為惡而可以免禍黶之子盈為善而黶
之惡乃累之故盈雖善而及于難止于世間目前可
見者善惡之報尚有如此者況隔世乎又曰儒家言
施報佛家言布施果報其實一也佛言欲得穀食當
勤耕種欲得智慧當勤學問欲得長壽當勤戒殺欲
得富貴當勤布施古語云人人知道有來年家家盡
種來年穀人人知道有來生何不修取來生福是今
生所受之福乃前世所修者猶今歲所食之穀乃前
歲所種者人不能朝種穀而暮食猶不能旋修福而
即受所以穀必半年福必隔世也。

人初未甞死而死之名乃自身體上得之何則以神
之來而寄于此其形由是而長故謂之生以神之去
而離于此則形由是而壞故謂之死是神者我也形
者我所舍也我有去來故舍有成壞然則生者非生
也以神之來而形成耳死者非死也以神之去而形
壞耳世之人不識其神徒見其形乃悅生而惡死可
不悲乎且神之來也何自而來哉葢隨業緣而來神
之去何自而去哉盖隨業緣而去業緣者何哉其所
作者人間之業神則隨之而生人間所作者天上之
業神則隨之而生于天上若作阿修羅之業神則隨
之生于阿修羅若作三惡道之業神則隨之生于三
惡道是輪迴六趣無有出期然則神者自無始以來
投胎易殻不得久留于一所所以然者何哉以吾所
造之業非久而不盡者故神之舍于業也業盡則形
壞形壞則神無所舍又隨吾今世所造之業而往矣
譬如人造屋宇必居其中人造飯食必享其味故造
如是業必受如是報葢自然之理也然則吾今世所
為豈可以不慎哉。

經云大醫王能治一切病不能治命盡之人佛能度
一切眾生不能度不信之人盖信者一念也若人在
生時心念要去身則隨去心念要住身則隨住是身
常隨念然猶有念欲去而身被牽繫者身壞時惟一
念而巳一念到處則無不到是以一念在淨土則必
生淨土況佛與菩薩又接引人往生乎。

知歸子問善導和尚曰蒙開誨念佛之法但恐死至
之時心識散亂仍慮他人惑動正念忘失淨因師曰
善哉問也凡一切人命終須是不得怕死常念此身
多苦若得捨此起生淨土受無量快樂乃是稱意之
事如脫敝衣得換珍服其于敝衣肯生戀着伹遇病
時便念無常一心待死叮囑家人及看病往來問候
之人凡到我前不得說眼前閑雜之話亦不須軟言
安慰祝願安樂此皆空華無益若病重將終親屬不
得垂淚哭泣嗟嘆懊惱惑亂心神但當同聲念佛助
其往生待氣盡了多時然後哀泣未晚若知死是歸
去能不哀泣尤為達理也況往生淨土捨苦得樂慎
不宜哭泣使死者亂心也予又多見世人平常念佛
禮讚發願求生西方及至病來却又怕死都不說着
往生之事直待氣消命盡識投冥界方始十念鳴鐘
却如賊去關門濟何事也生死事大須是自家着力
始得若一念差錯歷劫受苦誰人相代思之思之。

慈照宗主淨土十門告誡云念佛人臨終三疑三關
不可不慎一者疑我生來作業極重修行日淺恐不
得生二者疑我生來欠人債負或有心願未了及貪
嗔癡未息恐不得生三者疑我雖念阿彌臨命終時
恐佛不來接引有此三疑因疑成障失其正念不得
往生故念佛之人切要諦信佛言勿生疑心三關者
凡夫雖有信心念佛緣宿業障重應墮地獄臨終不
免病苦若因病苦葢知悔悟身心決生淨土也只緣
無智之人不了此事却言我今念佛又有病苦反謗
阿彌因此一念徑入地獄此是一關也二者雖則持
戒念佛緣平日口談淨土意戀娑婆以致臨終遭病
怕死貪生信受童兒呼神喚鬼燒錢化紙殺戮生命
緣此心邪無佛攝護墮落三塗是二關也三者臨終
之際繫綴資財愛戀眷屬心放不下顧于家庭中墮
鬼趣中或為慳犬或作蛇身守護家庭宛如在日是
為三關也。

中峰祖師云娑婆苦娑婆苦娑婆之苦誰能數世人
反以苦為樂甘住其中多失所臭皮袋裏出頭來長
養無明病成蠱驀然三寸氣消亡化作寒灰埋下土
五趣遷流不暫停百劫千生受悽楚諸仁者何如及
早念彌陀捨此娑婆苦。

西方樂西方樂西方之樂誰能覺人民國土總殊勝
了無寒暑并三惡蓮華胎裡出頭來時聽法音與天
樂琉璃地瑩絕纖塵金銀珠寶成樓閣化衣化食自
然及壽命無量難籌度諸仁者何如急早念彌陀取
彼西方樂。

白樂天頌云。

「　予年七十一
　不復事吟峨
　看經費眼力
　作福畏奔波
　何以度心目
　一聲阿彌陀
　行也阿彌陀
　坐也阿彌陀
　假饒忙似箭
　不離阿彌陀
　達人應笑我
　多着阿彌陀
　達又作麼生
　不達又如何
　普勸世界眾
　同念阿彌陀
　要脫輪迴苦
　快念阿彌陀」


先德云天堂地獄兩邊排任君修向那邊來誠哉是
言也或曰如師之說實有六道三途輪迴受苦乎答
若無六道輪迴三途八難老僧亦不肯持齋斷酒肉
勤參禪苦念佛矣因是有輪迴苦楚纔肯念佛修行
願捨娑婆願生淨土我今直告仁者要見世上之人
誰不愛色慾誰不好酒肉誰不貪名利誰不願富貴
吾知此是輪迴苦本是以不謀不求也法華經云諸
苦所因貪欲為本若滅貪欲無所依止。

沈蓮池云滅諸覺觀實相念佛理則誠然但以心雖
離念而無明染心念念相續茲欲勉強遏捺立使空
寂而止動歸止止更彌動縱使麤念暫息細念猶存
便謂相應錯謬非小既居凡地未能絕慮忘緣何不
即緣慮而作進修故以念還攻于念念一佛名換彼
百千萬億之雜念也而妄從真起波逐水生即念即
空居然本體非于念外別得菩提故云萬法虗偽惟
是一心了悟自心觸目菩提矣。

又曰單修禪定或起陰魔如楞嚴止觀諸經論中辨
之甚悉念佛者佛威神力佛本願力大光明中必無
魔事然亦有宿障深厚或不善用心容有魔起固未
可定須預辨識如經論說行人見佛辨之有二一不
與修多羅合者是為魔事二不與本所修合者是為
魔事所以然者以單修禪人本所修因惟心無境故
外有佛現悉置不論以果不恊因故今念佛人一生
憶佛臨終見佛因果相符何得疑為魔事。

或問淨土之說葢表法耳智人宜直悟禪宗而今只
管讚說淨土將執着事相不明理相答歸元性無二
方便有多門曉得此意禪宗淨土殊途同歸子之所
疑當下冰釋昔人于此遞互闡揚不一而足中峰大
師道禪者淨土之禪淨土者禪之淨土而修之者必
貴一門深入此數語猶萬世不易之定論也故大勢
至菩薩得念佛三昧而曰以念佛心入無生忍普賢
菩薩入華嚴不思議解脫而曰願命終時生安樂剎
是二大士一侍娑婆教主一侍安養導師宜應各立
門戶而乃和會圓融兩不相礙此皆人所常聞習知
那得尚執偏見且爾云淨土表法者豈不以淨心即
是淨土豈復更有七寶世界則亦將謂善心即是天
堂豈復更有𦦨摩忉利惡心即是地獄豈復更有刀
劒鑊湯愚癡心即是畜生豈復更有被毛戴角等耶
又爾喜談性理厭說事相都緣要顯我是高僧怕人
說我不通性理若真是理性洞明便知事外無理相
外無性本自交徹何須定要捨事求理離土覓心況
土分四種汝謂只有寂光真土更無實報莊嚴等土
乎若一味說無相話以圖高玅則心為淨土之說新
學後生看得兩分經論便能言之何足為難且汝既
心淨土淨隨處淨土吾試問汝還肯即廁溷中作住
止否還肯就犬豕牛馬同槽而飲噉否還肯入坵塚
與臭屍骸同眠睡否還肯洗摩飼哺伽摩羅疾膿血
屎尿諸惡疾人積月累年否于斯數者歡喜安穩略
不介意許汝說高山平地總西方其或外為忍勉內
起疑嫌則是淨穢之境未空憎愛之情尚在而乃開
口高談大聖人過量境界撥無佛國蔑視往生可謂
欺天誑人甘心自味苦哉苦哉又汝若有大力量大
誓願願于生死海中頭出頭沒行菩薩行更無畏怯
則淨土之生吾不汝強如或慮此土境風浩大作主
不得慮諸佛出世難值修學無由慮忍力未固不能
于三界險處度脫眾生慮盡此報身未能永斷生死
不受後有慮後有既在捨身受身前路茫茫未知攸
往則棄淨土而不生其失非細此淨土法門似淺而
深似近而遠似難而易似易而難他日汝當自知今
但諦信速應謹言毋恣口業自禍禍人貽苦報于無
窮也。

月川禪師曰螟蛉非是有羽翅者也蜾𧕳塟而呪之
呪之無間蛉螟隨聲而化翅羽生焉此言雖小可以
喻大十方佛土皆是眾生想綱所持染淨果報隨想
轉變如想青時大地皆青心想佛時豈不大地即是
佛耶。

袁居士西方合論云有狂僧自負見地余問之曰汝
信得出家否信得身在長安否僧愕然曰惡得不信
余曰汝夢中或夢未出家時見父母兄弟時或為稚
子嬉戲時是時知身在客否僧曰不知余曰論汝信
得出家及與行脚可是極明極徹爾見道明白當不
過此然纔到枕上返僧為俗易客為家巳自不知何
況生死長夜靠汝些子見地焉能保其不顛倒耶時
僧悚然。

淨土決曰所謂念佛者非口念之念乃心念之念也
心之所念者想之所注也志之所趨也愛之所鍾也
情之所繫也思之所極而謀之所必得也觀于人世
可見矣世有以好色為心者則念念惟色色之外百
不上心矣有以營生為心者則念念生財財之外百
不上心矣此等終日亦何甞口念于是然期而至望
而企日夜不休鮮不副其念者則以心念之者確也
雖或雜以他事然終不足以易其正念則念佛者可
知矣盖人之念頭所係最急如水之必赴海如火之
必炎上如利刃之必傷如毒藥之必殺無空過者念
佛之念亦如是也則雖終日不念一聲佛固終日念
佛也若或將信將疑未知的有西方與否則雖念佛
以為工課千聲以為法則亦徒以為勞耳。

** 三大聖人現身勸人修淨業

唐洛陽罔極寺釋慧日中宗朝得度日見義淨三藏
躬詣竺乾遂生羨慕誓遊西域始泛舶渡海經三載
乃達天竺尋求梵本訪善知識獨影孤征雪嶺胡鄉
無所不到既經多苦深厭閻浮乃嘆曰何國何方有
樂無苦何法何行能速見佛徧問天竺三藏學者皆
讚淨土合千金口日聞巳頂受漸至北印土徤䭾羅
國王城東北有一大山山有觀音像日遂七日叩頭
祈請以斷食畢命為期至七日夜觀音空中現紫金
色相垂右手摩日頂曰汝若傳法自利利他惟有西
方阿彌陀國勸令念佛誦經迴願往生到彼國巳見
佛及我自當知淨土法門勝過諸行說巳忽滅日斷
食既困聞此加壯及登嶺東歸計行七十餘國總一
十八年開元七年方達長安進帝佛真容梵筴等賜
號慈愍三藏王法師。

又唐大曆二年法照大師棲止衡州雲峰寺勤修不
懈惟以勸人念佛為急一日僧堂粥鉢內兩次現五
臺勝景景中復現有寺寺有金榜題曰大聖竹林寺
于是心懷渴仰欲禮五臺四年八月十三日發行至
五年四月到五臺縣遙見佛光寺南數道白光六日
到佛光寺其夜四更見一道光從北山下來射照照
忙入室內問眾云此何祥也有僧答言此大聖不思
議光常覺有緣照聞巳即具威儀尋光至寺東北五
十里間果有山山下有㵎㵎北有一石門見二青衣
可年八九歲顏貌端正立于門首一稱善財一曰難
陀相見歡喜問訊設禮引照入門向北五六里見一
金門樓至門乃是一寺寺前金榜題曰大聖竹林寺
一如鉢中所見者方圓可二十里一百二十院皆是
寶塔莊嚴其地純是黃金流渠華樹充滿其內照入
寺至講堂見文殊在西普賢在東各據獅子之座說
法之音歷歷可聽文殊左右菩薩萬餘普賢亦有無
數菩薩圍繞照至二菩薩前作禮問言末代凡夫去
聖時遙知識轉劣垢障尤深佛法浩瀚未審修行于
何法門最為捷要文殊報言汝今念佛今正是時諸
修行門無過念佛所以者何我于過去劫中因念佛
故得一切種智是故一切諸佛法般若波羅蜜甚深
禪定乃至諸佛皆從念佛而生故知念佛是諸法之
王汝當念無上法王令無休息照又問當云何念文
殊言此世界西有阿彌陀佛彼佛願力不可思議汝
當繫念令無間斷命終之後決定往生永不退轉說
是語巳二大聖各舒金手摩照頂為授記䇷照聞巳
歡喜踴躍禮謝而退。

西方直指卷之中

西方直指卷之下
一念居士　編

* 往生證驗

** 誦經往生(見蓮池疏鈔)

「誦此經者如舌根不壞天樂西迎方解冤而往生未
終卷而坐脫歸如入定終覩白蓮銀臺而易金臺麤
樂而來細樂。」

【舌根不壞者智論云有比丘誦彌陀經命欲終時
語弟子言阿彌陀佛與諸大眾俱來迎我後從火
化舌根不灰色相自若天樂西迎者宋唐世良誦
彌陀經十萬過一日謂家人曰佛來迎我言巳作
禮坐逝其夜有利行人在道味山上夢西方異光
旛華繽紛音樂嘹喨空中聲云唐世良巳生淨土
解冤往生者宋上虞民馮珉少事遊獵見巨蛇持
稍將往刺之時蛇在岩下欲噬黃犢珉推岩石壓
之至死蛇屢為崇珉修懺念佛經年蛇不能害一
日請同社淨侶誦彌陀經合掌而化未終坐脫者
晉智仙法師號真教住白蓮寺十三年西向十念
十二時不暫廢一夕微疾命觀堂行人誦彌陀經
未終卷安然坐脫歸如入定者宋釋處謙精修淨
土一夕誦彌陀經畢稱讚淨土告眾曰吾以無生
而生淨土如入禪定奄然而化終覩白蓮者宋嘉
禾郡鍾嫗日誦彌陀經十徧念佛不輟一日語其
子曰見白蓮華無數眾聖迎我遂端坐聳身化去
銀臺金臺者懷玉禪師台州人布衣一食常坐不
臥精進念佛誦彌陀經三十萬徧一日見西方聖
眾多若恒沙一擎銀臺從窓而入玉曰吾一生精
進誓取金臺何為得此銀臺遂隱玉感激倍復精
進三七日後見佛滿空中乃謂弟子曰金臺來迎
吾生淨土矣說偈含笑而逝郡守段公異之作詩
讚美有枝低只為罣金臺之句云麤樂細樂者元
子華禪師大曆九年於潤州觀音寺誦彌陀經六
月忽得疾夜聞香氣樂音空中告曰麤樂巳過細
樂續來君當往生良久念佛而化異香連日不散。】

「又若書寫則化被蒼生講演則祥符白鶴。」

【書寫者唐善導大師凡得嚫施用寫彌陀經十萬
卷勸人受持亦有讀誦至十萬徧者五十萬徧者
僧俗歸仰至有感極焚身供養得念佛三昧者不
可勝紀講演者宋沈三郎晚歲回心念佛因病請
僧講彌陀經易衣而終縮膝欲起二子局于名教
以易龕為難曳其脛直之將入殮忽舉首出衣被
矍然而坐舉家大驚二子急前扶衛乃以肘節捶
之子曰助父坐脫耳竟坐逝茶毗有白鶴二十九
隻飛鳴雲表久之西去。】

「現前感應則寶地遙觀尅取往生則涅槃非比如斯
感應屢見古今。」

【寶地遙觀者唐大行禪師初修普賢懺後入大藏
隨手取卷得彌陀經日夜誦咏至三七日覩琉璃
地上佛及二大士現前僖宗聞其事詔入內庭賜
號常精進菩薩後琉璃地復見即日命終異香經
旬肉身不壞涅槃非比者梁道珍法師講涅槃經
天監中憩錫廬山慕遠公淨業禪坐中忽見海上
數百人乘寶舫前邁師問何之答曰往極樂國因
求附載報云法師雖善講涅槃經亦大不可思議
然未誦彌陀經豈得同往師遂廢講念佛誦彌陀
經及二萬徧將終四七日前夜四更見西方銀臺
來至空中皎如白日聲云法師當乘此臺往生時
眾咸聞天樂異香數日香猶未散其夜峰頂寺僧
遙見谷口火炬數十明燎徹夜次日乃知師逝如
上所錄皆修因證果此感彼應疊見層出自古及
今未易枚舉。】

** 持名往生

「若持名者或一念而飛一光或一聲而出一佛或響
彌林谷或音徹宮闈或六時繫念而依正盈空或十
字標心而聖賢入會洎于昭代續有名流。」

【此正明執持名號也淨業諸賢多不繁載姑舉昭
灼世人耳目者一二以為激勸飛光者唐善導大
師人問念佛得生淨土否答曰如汝所念遂汝所
願于是導乃自念阿彌陀佛一聲則有一光從其
口出十聲至百光亦如之光明滿室帝聞其事勑
所居為光明寺後登柳樹端坐而化出佛者少康
法師在鳥龍山建淨土道場勸人念佛眾見師念
佛一聲口出一佛至于十念十佛次出猶若連珠
臨終之日口旋異光數道奄然而逝響彌者唐道
綽禪師平居為眾講無量壽經將二百徧人各搯
珠口稱佛號或時散席聲播林谷音徹者唐法照
於并州五會念佛感代宗皇帝宮中聞念佛聲遣
使遙尋見師勸化之盛遂詔入宮宮人念佛亦及
五會號五會法師六時者晉慧遠法師居廬山製
蓮華漏六時念佛澄心繫想後十九年七月晦夕
於般若臺方從定起見阿彌陀佛身徧虗空圓光
之中無量化佛及菩薩眾水流光明演說妙法佛
言我以本願力故來安慰汝汝七日後當生我國
至期端坐而逝十字者宋長蘆宗賾禪師禪理洞
悟宗說兼通而遠遵廬阜之規建蓮華勝會其法
日念阿彌陀佛或千聲萬聲各千日下以十字記
之一夕夢一男子烏巾白衣風貌清美謂賾曰欲
入公彌陀會乞書一名賾問公何名曰普慧又云
家兄普賢亦乞登名言訖遂隱賾覺而語諸尊宿
皆云華嚴離世間品有二菩薩名乃知聖賢幽贊
以二大士書於錄首昭代者今代也如西齊空谷
天奇毒峰等皆近世高僧篤信精修匹休前古相
續不絕稍詳往生集中葢千萬中紀其一二而巳。】

「至於感護則宿冤得度惡鬼不侵靈應則瞽目重明
俘囚脫難。」

【冤度者唐邵彪鎮江人為諸生時夢至一公府主
者問汝知所以不第否彪對不知因使人引彪前
行見大鑊中有蛤蜊作人語呼彪名彪怖遂念阿
彌陀佛蛤蜊變黃雀飛去彪後及第官至安撫使
鬼却者佛世有一國鄰於羅剎羅剎食人無度王
約自今國中家以一人次第送與勿得枉殺有奉
佛家止生一子次第充行父母哀號囑令至心念
佛以佛威力鬼不得近明晨往視見子尚在將之
而還自是羅剎之患遂息目明者宋崇氏女雙瞽
念佛三年精勤不替雙目重明如故難脫者元末
張士誠攻湖州江浙丞相與戰擒四十人囚檻送
戮夜宿西湖烏巢寺大猷謀禪師徐步廊下囚見
師神觀閒雅持誦不輟因求救拔師教令至心念
南無救苦救難阿彌陀佛中有三人信受其語念
不絕口天曉發囚易枷鎖至三人刑具不足惟繫
以繩既而審鞫知良民被虜者遂得釋。】

「又復惡人則善和十念地獄現而化佛空迎畜生則
鴝鵒稱名形骸掩而蓮華地發何況身無重慝報在
最靈信願薰修寧成虗棄。」

【惡人者唐張善和屠牛為業臨終見羣牛索命於
是大怖喚其妻云速延僧為我念佛僧至論云經
中說臨終惡相現者至心念佛即得往生和云地
獄至急取香爐來即以右手擎火左手拈香面西
專切念佛未滿十聲自言佛來迎我即化去畜生
者宋黃岩正等寺觀公畜鴝鵒常念佛不絕一日
立化籠上觀塟之巳而土土出紫蓮華一朵尋土
中則華從舌端而發靈芝照律師為之讚有立亡
籠閑渾閑事化紫蓮華也太奇之句慝者惡之匿
於心者也最靈者人為萬物之靈也未復結言惡
人念佛尚得往生何況惡未必如善和畜生念佛
尚得往生何況靈而號為人類以此比況知必生
也信願熏修所作唐捐無有是處。】

* 往生持戒

** 口業勸戒

龍舒王居士曰人生不過身口意業殺盜婬為身三
業妄言綺語兩舌惡口為口四業貪嗔癡為意三業
總之十惡若持而不犯乃謂之十善據佛所言口業
果報多于身意二業以發意則未必形于外出口則
遂見矣舉身為惡猶有時而難阻不若口之易發故
也未問隔世之事且以現世言之今人有一言稱人
其人終身受賜福及子孫者有一言陷人其人終身
受害累及子孫者口業豈不重哉。

** 永嘉集淫戒

於諸女色心無染着凡夫顛倒為欲所醉躭荒迷亂
不知其過如提華莖不悟毒蛇智人觀之毒蛇之口
熊豹之手猛火熱鐵不以為喻銅柱鐵牀燋背爛腸
血肉縻潰痛徹心髓作如是觀唯苦無樂革囊盛糞
膿血之聚外假香塗內惟臭穢不淨流溢蛆蟲住處
鮑肆廁孔亦所不及　智者觀之但見髮毛爪齒薄
皮厚皮血肉汗淚涕唾膿脂筋脉腦膜黃痰白痰肝
膽骨髓肺脾腎胃心膏膀胱大腸小腸生藏熟藏屎
尿臰處如是等物一一非人識風鼓擊妄生言語
　詐為親友其實怨妬敗德障道為過至重應當遠離
如避冤賊　是故智者觀之如毒蛇想寧近毒蛇不
親女色何以故毒蛇殺人一死一生女色繫縛百千
萬劫種種楚毒苦痛無窮諦察深思難可附近。

經云若更有一惑如淫慾大地眾生無一人得道。

** 戒殺臆說

雲棲和尚曰天地生物以供人食如種種穀種種果
種種蔬菓可謂千足萬足何苦復將同有血氣同有
子母同有知覺覺痛覺痒覺生覺死之物而殺食之
豈理也哉尋常說只要心好不在齋素嗟乎戮其身
而啖其肉天下之言凶心慘心毒心惡心孰甚焉好
心當在何處此數語最為痛切余請申之夫釋氏之
所為齋者以眾生造殺業者定招殺報故於十戒中
首重戒殺即救此殺命之人非特慈心於物巳也且
六畜總皆我屢世眷屬不應以物命視之故不應食
肉今且就世情論之人非木石豈不知愛惜物命亦
非不念及輪迴乃不能持素其故有二一者躭芻豢
之悅口二者慮藜藿之損身(此二語出蓮池師)豈知養德養
身皆宜食素葢滋養胃氣全憑水穀魚肉動火本艸
言之甚詳孫真人著衛生歌流行于世並未齒及于
肉如云鴈有序兮犬有義黑鯉朝北知臣禮人無禮
義反食之天地神明皆不喜此等議論為何如乎近
時好事者籍口養老廣述殺命等事刊成書冊混行
於世殊可痛恨蓋七十非肉不飽之說乃孟夫子論
王道中之一語非如本艸等書專門之論也不然七
十者不應衣帛耶五十者不應食肉耶其意若謂衣
帛食肉後生家不可享用惟五十以上乃可耳然未
甞教人恣意殺戮極窮口腹如今人之所為者縱使
殺命養命壽過彭祖然且仁者不為況無益而有損
乎究竟而論人與萬物皆屬上帝生靈上帝好生豈
有生物養人之理惟是洪荒之世禽獸逼人天生人
以養萬物者不知幾世代矣後世聖人始教人網罟
以歒禽獸不意流毒至今殺害無厭有俗人所不忍
聞者詎可令聖人見耶且人食虎虎亦食人人食蚫
蚫亦傷人今日且然何論洪荒生物養人之說不辨
而自明矣余甞竊思末劫瘟疫流行痘症酷烈皆是
殺氣上于天知亦是殺冤業報而人猶不悟苦哉苦
哉或曰汝極陳殺生之戒似矣惟肉不養人之說實
難遷就葢食肉人肥食菜人瘦汝不能食肉便禁人
食肉人誰汝信予曰非肉能肥人以肥人能食肉耳
譬之健漢能行淫非淫慾能健人也又不見山中有
辟糓神仙市井無百歲屠行世人一日不再飯則餓
終年不食肉未死此予所自信者雖聖人復起不易
吾言矣惟是富貴之家習慣不能遽革一飯無肉便
覺氣餒此由自心非關肉故如藥本對症而病人惑
于人言自起疑惑則藥便不靈無肉覺餒亦復如是
豈惟飲食一切山河大地皆由心變如大河水人視
為水鬼視為火水族如居宅諸天如琉璃即自人論
病熱則思水病寒則惡水水性本同而眾生業感不
同故所見亦異須知一切世間可愛憎物原無可愛
憎者作如是觀名為正觀古今戒殺文字不啻牛毛
繭絲慚余狂瞽無能宣揚萬一惟諸名公進而教之。

西方直指卷之下
* No. 1163-C
 題西方直指

余病痰晝寢而應門忽以淥田一念居士所撰西方
直指三卷傳來曰子其弁之蓋病夫當強艾年亦大
有意於西方而今久荒此課得居士此提真於我心
有戚戚焉雖不斐亦當出游夏一贊詞夫此經不但
以帶業往生下品歆博地凡夫亦究竟一生補處菩
薩多從此出而近有執著六祖壇經及方山合論之
權說者輒小淨土一門等諸禪門之空觀菩薩以為
未入最上一乘則古德既有四料簡矣曰有禪無淨
土十人九蹉路無禪有淨土萬修萬人去有禪有淨
土猶如帶角虎現世為人師將來作佛祖此不易之
論也然此案固重修淨尤重禪淨兼修以愚膚見竊
有味於孔門志於道志於仁兩案真見其一而二二
而一也道非毗盧性海乎仁者道中之一德而仁外
實無餘道也故曰元者善之長也舍唯心淨土之外
別求毗盧性海亦無是處故孔聖之教志仁乃所以
志於道也志於道者恐道其所道入於外道小道而
志仁却有實德可據況據德而依仁人則必無道其
所道之虞西方直指一書其出世依仁之案乎在吾
儒則不但是志於道之大因亦游於藝之一助也當
知居士學道愛人仕優而提此指蓋有深至之意云。

萬曆丙午孟冬乙卯管志道子登甫題