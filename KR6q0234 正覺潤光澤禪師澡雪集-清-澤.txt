#+TITLE: 正覺潤光澤禪師澡雪集-清-澤
#+DATE: 2016-06-11 12:30:15
#+SOURCE: github.com/kanripo/KR6q0234 master 5ae50aef                

* 正覺潤光澤禪師澡雪集序

粵形諸言句謂之文字禪鏟去言句謂之
祖師禪總然鏤塵雕雪得無眼中金屑耳
從上千七百則諸方正襟而談言句乎文
字乎　潤翁大師究竟窮極不存軌則於
是向日用酬答中或行吟澤畔或臥病床
頭不覺成帙甲子秋抄余歸自洞庭聞師
遷化人琴之感涕泗滂沱適上人春臺詣
余袖出冊曰此先師澡雪集也欲謀剞劂
知公與先師最善乞一言以弁諸冊余曰
諸方用陞堂入室為傳心大師以詩歌尺
牘作佛事耶閱之語語風來層層空到文
冶丹融詞珠露合古今雅俗泚筆皆佳沛
公殆天授非人力乎至於綽虹布橋食肉
帶剌冷哨打世邊鼓撾人不疼不癢處真
有涕腐墳之海淚斬猿圈之利鋒若夫向
夕陽古道乞一文錢于衰柳寒蟬修五供
養木土堊丹一期心血水月鏡花半世行
履此亦苾芻之急務也余塤箎此集若有
獲心者得澡雪則作者傳者亦勝禮懺三
年矣爰命受梨以傳不朽但能了然一句
勿誇念佛千聲世人眼開大師眉舞。

康熙乙丑仲春上澣之吉髮弟陳聞道沐
手敬題

* 正覺潤光澤禪師澡雪集目錄

  
  * 序
  * 七言古
  * 七言律
  
  * 山居
  * 五言律
  
  * 山居
  * 七言絕
  * 口鼓子歌
  * 示徒
  * 書問
  * 雜著
  * 廣東和尚泡影集序
  * 自狀
  * 辭世偈





康熙庚辰冬日板存浙江嘉興府楞嚴寺大藏經坊










正覺潤光澤禪師澡雪集卷一
香巖照水重編

* 七言古

** 和吳乾中侍御

「　小春霰拂松千樹語澀鶯聲聲數數寒巖凍谷忽生輝墨瀋淋漓蘇涸鮒支離未及一百年山林城市悲岐路惠我來年一晤之卜期九十春光暮明朝今日卻成新今日明朝又是故故故新新盡白頭逝者如斯寐不寤人世堪憐聚晤希辟之電火與漚露睦州擔板老婆禪親見海田曾幾度頻搔短髮卻憐人笑破衰顏偶寄句誰家瓶盂種芝蘭儂自林泉侶豕鶩贅哉五可孝標哥一諾千金誰季布老年詩興學新腔生熟青黃污白素滑稽春秋貨殖篇莊子只堪郭象註五湖水闊憶池魚三窟草深矜狡兔富春灘上嚴子陵千載風高褫知遇詎云貧賤亦驕人世外浮雲何所慕古今成敗車馬塵飛作遊人眼中霧出處兄弟各存亡涕泣無從成笑具風流猶念赤城霞公案漫翻白馬渡鏡花水月事有無郵亭往來渾客寓自來倔強慣窮途薄劣敢道儒冠誤百歲無多義則長知音曾把黃金鑄乳花雪似滴春香寄我髫年老師傅挑開笑臉待阮劉漁郎谷口橫舟住赫連雙塔一品題荊棘銅駝元昊墓豈不道蜀道難於上青天疲馬先之勝學步」


** 寄陳麟圖茂生

「　足狂突發登高興笻涉危巖攀石磴劈破虛空囊白雲分來一片與君贈白雲嚼碎漫吟哦中有章臺十二歌行行寫出相思句萬語千言不是多多君冷潔清於雪渴仰中懷徒哽咽諾重驪龍頷下珠啼輕杜宇口中血口中血濺有誰憐捶胸頓足哭蒼天含元殿在長安內文君誤上子陵船子陵水面平如鏡唧
唧文君嗟薄命忘卻夜來琴裏心教奴若個工懽敬懽敬徒工都是錯曠野相逢且廣漠咄咄驢年孟八郎雞鵝隊裏覓鵬鶚一飛九萬秋風遲擘海吞龍未是奇怪他燕雀處堂裏大火聚時總不知知不知兮不可說北邙英傑眠金穴躑躅一任牧樵來誰向黃泉吊明哲金鑄子期事巳殘孟門蜀道未為難人情反覆為雲雨白首相知劍氣寒金剛寶劍吹毛利擊碎虛空特小試我王庫中無此刀如蟲食木偶成字忉忉怛怛作麼生平到無緣自絕鳴鬼語聽殘恬不怪人情見慣渾無驚中流砥柱我無力子曰人之生也直請自思惟當內惺眼睜睜的不相識兄弟父子亦皆然曾誦鬩墻三百篇天性同條常各爨兒孫賣盡四郊田翟公從未事輕傲朱履紛紛情深到倏忽門前見雀羅死生貴賤一相告帶礪山河閃電光見聞事不屬荒唐有言寺係汾陽宅故國園林樹樹霜功名銅柱麒麟閣風雨瀟瀟空落寞有欲與之談真詮九原可惜人難作季倫當日忒招搖金谷繁花絕代標更羡一端豪俠甚珍珠六斛買阿嬌千秋誰得復誰失人世百年且未必莫學五陵輕薄兒能有長繩繫白日暫愈於今見小康病時方揀二陳湯後來再犯且姑置不信奄奄又健忘忘卻去來這一著無繩自縛紅絨索萬劫千生只此迴隋珠輕易彈黃雀黃雀高飛珠亦無沉河落海苦支吾一言倘得我君寤知罪從他作者乎者乎還我白雲來此物清寒絕巘隈磨盡古今渾不住癡人擬作籠中栽君不見貴妃㘞的馬嵬山韓信恁麼未央間晨星暮日與春雪」


** 小雪後五日送林我和尚歸興善有引

某懇懇苦留巳弗能挽離弦之弩惜囊無金贐偶
得蟲木數字呵筆玄沙之紙或於旅邸火爐頭少
破笑顏卻不是別筵離套也。

「　赫寶塔上光纔曙悅服雲奔士女庶賀蘭山色沐風流詎道振衣賦歸去朔風趁冷雪初狂有客閒歌岐路羊潭北湘南在比屋寒巖不憚走斜陽斜陽踏破黃金隩靄頹嵐凋峰正禿彈指長安春到來終南一樣饒嫩綠溪岫雖殊雲月同歲寒松老耐霜風江河日下水流去成家何事建別峰別峰奇特慣閒事抹殺蒼公無畫字擒虎甚易行路難我憶古人善游戲不是輕顛楊柳花隨風飄泊野情奢山光弗用多錢買好擇佳鄰陶姓家雖云懊惱猶多興惜我賀蘭還抱病乳花雪似洩春芬一曲巴歌希笑政函開自是笑詼詼唐突糢糊何事哉破沙盆子少有力願效馳驅歸去來歸去來歸去來放下老胡那隻鞋」


** 壽熊協臺

「　月映元宵舊臘雪一片清光真皎潔新春剛剛十日來正值將軍初度節將軍世家起三楚禪參姑熟瞌睡虎君子千里道同風邂逅神交足千古千古風流在一時玉蘊荊山價大奇庭前柏樹參天碧分惠三門豎兩枝枝掛慧燈光照遠點出蒼龍一對眼昏衢長夜旦如如百世千秋非淺顯若個足矣壽君家日前曾開火樹花珊瑚枝枝撐著月赤龍騎電戲煙霞煙霞便宜林泉客渾忘離亂年和月溪山雖別雲月同世間廣博休嫌窄黧奴白牯卻知有八稜磨盤雲裡走把將寶劍揮虛空切忌傷鋒與犯手流水高山行路難冤家一會六月寒半句了了超百億好參父母未生前邇來寒峭燒榾柮訛言蝟集謠熒惑樹稼霜凝大有年事非怪異胡咄咄甲子千千億小年剎那海水變桑田世態人情如見慣何妨游戲老婆禪禪道可笑亦可涕接響承虛都學句如印印水水成漪黃面何曾說一字字字葛藤何事焉逢人捨我一文錢單刀直入空王殿攜手重歌壽量篇」


* 七言律

** 山居

「　聊遮風雨竹籬墻雲外橋斜橫石梁芍藥花紅開易落幽蘭色老久猶香興來有句書殘壁客去無情折嫩楊一種老僧忙不徹採來荷葉補衣裳」


「　苔花雨細色多班為愛清芬就石刪轉度西峰雲簇簇歸尋東嶺月彎彎佳遊獨唱文殊頂勝蹟兩存牛首山足供幽人傭僻致鹿豕機化碧溪間」


「　如簧鳥語弄疏簷寂寂聲消逾靜恬閑把竹和蟻子醬慵將盤擇水晶鹽鋤雲石逕常披雨愛月柴扉不掛簾散步幾迴將懶發呼童柏子向爐添」


「　一雨紫芝破石生攜籃扶杖拂煙行奇花色媚如含笑好鳥聲嬌似遠迎卻識山中無俗客不知世上有閒名希夷怪抵經年睡為道先生不近情」


「　煙淡峰孤分外嶸明朝猶未卜陰晴林凋古木寒鴉集石響空山老鹿行變易滄桑隨物態高低冷暖任人情老僧功課隨時足寂寂紅塵遠市城」


「　夢對痴人說一場羊亡岐路忒奔忙世家百代名王謝帝統千秋誦漢唐金谷寒煙迷伊闕阿房荒草刈咸陽傷今悼古今還古覺後方知夜夢良」


「　炊作煙霞煮藿藜菜根嚼斷抑何為每經按劍訝多異弗貴連城棄小玭攜我涼風歸北陸任他彩鳳出西岐無情鹿過草菴後啣去雲中五色芝」


「　陰雨重重見曉晴誰將姓字著閒名雞聲空杳仙人宅麥秀風搖帝子城碎石連雲將柏煮龍牙和月取泉烹歸來婚嫁無家累千古知時說向平」


「　溪煙清冷絕纖塵茅屋連松結勝因路僻猶多採藥客雲深也有弄風人波濤返覆人情險變易滄桑世故新收拾山光歸缽底道人出處總無垠」


「　莫教萬壑眼迷麻富貴何曾更學奢打碎水晶炊白
玉砌殘丹石踐紅霞就中重結摩羅果劫外新開優缽花坐斷雲根猶未妙不知誰是主人家」


** 七日壽方融和尚是日立秋

「　甲子千千億小年甚麼桃熟歲三千秋從此日胡涼矣巧到今宵曷乞焉詣造劫前終有漏法空合下總無緣病予五十三年客一起聊歌壽量篇」


** 贈黎副使愧曾檀越

「　好將赤日繫長繩風雨初晴感廢興喝下渾忘驕貴客坐中弗計妒賢僧石林選勝應難際野寺尋涼豈易登千古一時有話在塵氛拂袖且誰能」


** 贈葉司理

「　秋來幾日見新涼俚句慚惶報大方驢背鞍頭飛蛺蝶羊羔盞內臥螳螂門前朱履情深淺世外白頭念短長欲把禪宗闡一字恐依義路笑僧狂」


** 紅山口訪徹光大士

「　入雲攀磴踏山巔茅屋斜連怪石邊古灶香炊千歲柏瀑流吼落一溪天等閒漫道隨緣好底事堪參枯木禪惜墨如金方鄭重浪將俚句逐波漣」


** 寄秋山大士

「　行雲不住怪他忙麝弗因風亦自香梁上無蛇疑影病鏡中有客怖頭狂人知雲月溪山別誰道薰風殿閣涼大意現成如薦得至今剎說舌元長」


** 和省之大士遊賀蘭韻

「　俯仰古今笑捧腹奴兒諸子百家僕花光燦爛慵開門春色濃淡猶閉目一樹櫻桃抹瘦紅幾溪荷葉妝肥綠孤峰頂上唾纔噴錯落璣珠擬萬斛」


** 寄陳二猷居士

「　長安市上問神洲踏破草鞋事浪遊不是仲宣憐去國何方宋玉迥多愁埋牛日午猶擔雪救火山尖尚覓流怪道魚藏波底宿碧空新月亦驚鉤」


* 五言律

** 山居

「　始快多年興思狂浪作銘石渠清抱碧松嶺雪函青遠塔標霄漢鮮雲濕畫屏憑君休妄計聞說北山靈」


其二

「　碧嶂有佳致冷雲閒不飛巔危峰欲墮崖險水如推苔裏埋文碣霞中見石扉山靈多護惜不令老僧歸」


其三

「　秋暮山光淡千峰翠色移寒泉甘石乳茶灶馥松脂稻熟雞都壯雲深鶴漸嬴古今殊勝事獨為衲僧私」


其四

「　旋風無有數破屋不成問於此日復日自然閒又閒幽禽穿亂竹冷月伴空山老我惟高枕何人為扣關」


其五

「　悠悠又一年眼看春巳暮千秋底事何恁麼成虛度今日事如新明晨即為故故故復新新穿破娘生褲」


** 正覺臺

「　精舍連官路風塵到此休樹中無縫塔雲裏幾層樓惆悵臨河口徘徊覓渡頭迷途人可惜事事向他求」


** 清明

「　清明方此日細雨滌花塵遠岫山光媚平原草色新鞦韆喧粉黛荊棘隱麒麟野哭聞郊外悠悠常睡人」


* 七言絕

** 遊賀蘭山

「　一路草香都是藥千林樹老盡生苔浮雲似水流將去怪石如人立起來」


** 再過蘊空山房

「　削就懸崖如翼開唯餘一逕滑蒼苔老僧欲住秋雲冷踏破西風卻又來」


** 觀瀑

「　橫披白練到於今又說空栽玉樹林滿地珍珠無人拾入地誰知百尺深」


** 偶題

「　賀蘭山上籠雲癡曾澡千年老雪池舉似諸人渾大笑自搔白首一書之」


** 贈淡漢大師

「　多病強歌幾度哀誰家玉管帶春回曲終嫋嫋聲猶在窗外梅花逐月來」


** 吟雪

「　誰撒珍珠萬億斛溝壑平盈千峰禿叢林變作白珊瑚老僧暴富臥銀屋」


** 馬提督柩歸

「　人世存亡能幾何旌旗南往素車過棺中將帥余曾會不讓當年老伏波」


* 口鼓子歌(述以志感聊為末後警訓云)

「　潤光自來不知禪潤光自來不會教隨緣放曠病逍遙心地法門戒熱鬧糠秕簸去亦云佳生也死也總不道馬祖踏殺天下人百丈投機解哭笑實實公案最現成妄生卜度與計較若有實法繫綴人尸佛留心皆不妙直教人悟不教疑墮在野狐何而貌十二時中作麼生晝喫粥飯夜睡覺任他蝗蟲蝦蟆禪僅去亂飛於亂跳幻化之中罪福空天堂地獄由人造妄言狂語當甚麼泥犁拔舌終須到名相不除眼中塵執著聖名於凡號參禪人莫亂叫南山大蟲戴紙帽驢前馬後總不知記個三玄共三要杜撰雷同總􂫔瞇迦葉門前剎竿倒錯知解尿屎窖一著輸了腦後砲因果分明勿強為戒之題目首云孝又云父母非我親又云諸佛非我導踏破草鞋作麼生南北東西徒浩浩行藏虛實自巳知明明兩字偏酷好法尚應捨會也麼三心不得真玄奧非玄奧誰不屙屎誰
不溺一喝誰當三日聾好參古人墮破灶末法時代要至誠格物格天真克肖蒼蠅善盜逐臭腥老鼠善偷能穿鑿高亭隔江見德山招手橫趨越時套臨濟三度受棒時打出頂門眼一竅佛法無多驀地驚是恩是冤一時報汾陽冷淡絕攀緣葉縣孤高疑執拗古人方便為垂慈灸瘡疤上不著爝釋迦老子忒無緣事為不平刀出鞘麻木不仁問醫王不知痛癢難治療可憐聾瞽掠虛人捧著豬頭不識廟高著眼睛看新羅飛過衝天一俊鷂陽春白雪和應難唱來總是巴人調魚目冶鋀混金珠熨斗不是煎茶銚藥中也有寄生奴別家樹上生一蔦小兒滿地捉柳花任公海上將鰲釣香餌卻是無意男不管肥瘦與老少夢對痴人說一場不搔痒處搔靴靿休胡為莫輕躁米不細熟元粗糙良田不鋤草便生五穀佳種焉得茂看事為甚不分明眼中畢竟有倒毦積功累德希普賢不哭孩兒人會抱善星比丘卻問誰落下懊惱休傷悼換手搥胸哭蒼天驢年瞥地知好樂以膠投漆奈爾何垂涕而泣為正告好個奴見婢慇懃木叉喫緊貪妄盜獅子哮吼兒威獰韓盧逐塊口料掉多見犬吠與驢鳴紛紛鴉鳴共鵲噪馲駝尾上吊東瓜按著牛頭喫草料若不揮劍禪似麻一刀兩斷黃幡纛莫教鼻孔謾遼天按下雲頭須履蹈四大幻出無常身生滅不停水上泡東村有個醜老婆皺眉也把顰來效自巳面貌醜與妍請往明鏡臺前照燕石等閒似羊脂赤藜不雜蒿草藋什麼禪什麼教心地法門戒熱鬧」


** 仲春雨雪示寂果九十春句

「　春風白雪和陽春春半春分春未春去春來春不住因春不住法常新」


** 示寂擔

「　出家一樣出家修道各自修道省發公案現成莫說不打緊要解脫枷鎖千條遠離塵緣憒鬧途中受用無窮今日纔會哭笑阿兄元是親哥打餅定要麵造」


** 示徒

聖道式微禪宗末法江河日下之勢日月遲暮之辰
僭妄和尚以不息奢侈互勝而驕矜人心日增世運
漸減所以災異頻興兵荒不息正天心之慈愛令改
往以修來若人情以吉祥定反邪而歸正體聖賢言
尊佛祖教畢竟實學真參不作兩眼瞎漢果能考詳
返約免得雙耳聾人以烏為鳥久假而不知歸將刀
作刁烏知其為非有要參真正知識莫選矮子將軍
學語學言繫金繩之鸚鵡作腔作態換頭面之梨園
望道而未之見聖賢之心虛空有盡無窮如來之願
得少為足二乘為菩薩所訶自以為是鄉愿為大賢
所斥濃妝石青以畫月快磨鉛刀以鏤冰自用自專
者為當時之愚賤謙卑忠恕者作畢世之嘉貞遠嵐
淡靄不借春風而榮老柏蒼松不因歲寒而落此則
專望於小子幸而無負乎老僧井中元自有天矇人
亦嘗說象若索隱恐墮齊諧笈內太平常坐在無事
甲中深人會之以搔首淺人得之以解頤祈天風調
雨順祝君國泰民安克勤克儉全始全終切忌把髻
投衙勿得思凡落草但盡凡心別無聖解建立畢竟
掃除掃除方成建立者也。

又

毘藍方晨惜我風前剪燭太陽正午笑儂日裡挑燈
窮措大彈指千生老頭巾回心一日獅子之兒必善
哮吼天馬之駒自能𨁝跳嗟嗟七十歲一場懡㦬念
念二三子十分精進孤峰頂上切忌弄月吟風十字
街頭遮莫出身露面嘆世故人情驕征化民末也悲
禪宗佛法裨販色莊者乎名利不到心中一心名利
是非不來口上滿口是非未見重生白骨曾聞再醮
紅顏河伯亦足興波不必海若紅土堪能染紫何用
朱砂木杓笊篱或者僅有井繩錢貫未必全無山人
詩汗牛充棟大師錄塞壑填溝苦我割股救饑痛爾
鴆酒止渴撒土揚沙把屙放尿熟讀楞嚴一部真參
般若三心好夢只做一遭美酒勿思千日徹底掀翻
微塵也要擊碎從頭又起萬行定要莊嚴無錢當枉
罰道理畢竟作麼遍地總黃金玄奇元來如是行路
之難不在山水成佛之易放下屠刀龍頭蛇尾善因
而招惡果有始無終福地以致半途古鏡若明磚頭
鑒我面目寶珠既得弊囊早巳遺亡休圖門庭熱鬧
隨緣淡飯粗衣但願堂搆清涼本分遲眠早起瀛浡
海底慣騎追風之馬須彌山頂能泛逐電之舟龜毛
繩穿鐵牛鼻孔冷灰豆換石女眼睛雖然恁麼說話
恐汝不能踐言劍贈易水之俠客詩和青蓮之作家
任他居士輕賤莫令宰官卑污烈風暴雨古廟藏身
可避晨星暮日頑空著眼看他喚聲俗僧堪笑罵個
禿賊可悲千劫難得人身一朝既入僧侶白拂紅衣
萬萬不可將就兩點一畫三三慎勿糊塗五位皆非
實法三玄總是假名都盧在機先言外大抵向馬後
驢前咄哉截斷葛藤允矣重添絡索勉爾兒孫肖乃
祖父。

* 書問

** 贈黎副使媿曾

老檀越海內大方其詩其文早名天下我正覺勒碑
刊木又名萬古矣幸逢嘉會兩沐風流承問百丈捲
席因緣老僧下得一喝不知唐突多少耳根曾震動
也未喝下曾解會也未至今渾無消息有消息無消
息且置即以名天下大筆頭賜一轉語來為我荒臺
輝天鑑地不令裴丞相白侍郎專美大唐國內也幸
勿謂和尚家說沒正經話行沒要緊事雖然暫奉臘
月扇子聊博清暇一笑兼付塔亭誌一紙更冀增玉
減磚經指點頑鐵不難成金足霑老檀越翰墨佛事
為林下人增一勝概令他年傳為佳話也臨啟不勝
惶恐。

** 與葉司理

人生聚散如赫日昇沉只旦暮焉有何暌隔即某老
病愚腐何緣沐浴春風雖三生慶幸實為世外知遇
其所賜碑翰對聯巳刻石刊木於亭於柱至今奕奕
乎輝天鑑地也一時佳話護垂千秋雖某與老檀越
溪山各別而雲月則同一仰瞻如親其溫和清涼之
德色矣某既七十多年倘不即填溝壑俟光明之霽
中天猶有待也不盡。

** 與提督陳檀越

邊氛招搖猶單刀入正覺一晤三十年風塵暌隔物
色老僧全無半點驕貴氣像此定見破山老人以後
風度平固小疵幃幄自有勝算只大將軍馬一身汗
耳老僧某若不填溝壑俟凱旋煮茗燒沉水重話功
成封侯之佳績實某禱之朝夕也。

** 與棗園眾文學

某感淪病骨愧溢孤魂雖無悔而終見其銷即招之
而難從其返且長途弗責以老馬密林有憩於窮猿
素餐空門寧亡羞惡忌言長者實恃哀矜將謂藥採
桃源卜從此日詎意道逢荊棘遇匪其時支离之病
雖深愷悌之腆方切雞肋巳棄而猶惜鳧頸欲續而
徒悲前三十年穿針趁電後七八載擔雪埋牛問芻
狗於造物小兒不延屢空之壽看滄桑於人情世故
何妨非道之窮一衲頭安往而不貧賤隻草鞋何處
而非水雲長往滾鐘殊屬輕車熟路暫寄正覺又值
窄路冤家彼既懇留某亦將就儒云行素釋曰隨緣
幾年嗟蜀道之難一旦識長安之近目官路來來往
往類市井攘攘熙熙白浪紅塵󳞼寒暑雨吃金牛飯
或免束腹饑虛飲趙州茶暫蘇喉嚨煙火施粥得狀
元之報感見在家吉人任勞代庖廚之勤是名行行
衲子借此方便補天地之憾庶幾委曲濟堯舜之窮
奈囊絕半文家徒四壁有懷杞慮空勒婆心念為善
當與眾同之思美行非一人做得敬修瑣蕪延達高
明仗借口角春風大沛窮途雨露莫效新貴人哭窮
套子當擴大聖賢饑渴良能某幸甚眾生幸甚。

** 為保文學聖吾

近來百病攢簇惟思石頭高枕倣希夷子睡方奈何
嶽色堆藍峰光擁碧禿屢生妄想不盡意欲攜囊挹
取贈我故人作山中清曠人事又是籠雲第二道題
目也被這廝勾引崎嶇險窄而石波雪浪當春寒料
峭之時種種驚人谷口桃花如脂壑底煙氣如綿瀑
聲松韻又種種羡人興雖不淺嬴形瘦骨破衲風欺
勉強股懷為歌行路難以遣之因思髫年弟兄有力
有興且有學倘得共遊賞出不羈奇句而山之佳麗
秀特批抹品題一番或者作後世佳話也頻頻入夢
想巳爾葛居士入山道老檀越言待畢向子平之家
累想不遑暇遊也某日唯唯五十年白首心知久曠
未晤人生聚散如空中雲物不知何年何時一沐顏
笑如昔日者以是縷縷。

** 寄省之大師

白首弟兄離長會短前於落花前草草一晤未傾倒
而輕別如電光中著眼至今尚如醉夢糢糊未真弟
業病百日雖未即填溝壑止餘一具瘦骨頭吊影支
離頗覺寂寥如阿兄禪暇攜杖登臨分開石橋野色
踏破草逕苔痕于繫風嶺看千頃雲氣浣月溪聽萬
壑松聲耳目亦覺清勝況山林薄霜染淡紅亦騷人
奚囊中批抹物爾如此勝妙新涼竟令病屢生獨自
享受山靈亦笑人太俗矣若待體露金風弟茶殘飯
剩筆尖子禿了也。

* 雜著

** 亂談

莫嫌削骨衝寒梅將天心漏洩氤氳一年一年開開
落落生葉人生大抵如斯人身千生難得千生得個
人身昏迷錯過時節只因兩字業塵輪轉塵沙剎劫
老僧耳目昏聾或者道聽途說說則快於飛龍行則
疲於跛鱉五濁惡世塵寰三界不安火宅三界媱慾
眾生圓覺佛語彌勒法華羅剎羅剎食人精氣不歇
七卷重說偈言不為女人亂惑楞嚴一部為何天堂
地獄此得虞姬至今烏江楊妃馬嵬狼藉春風芍藥
牡丹歲寒青松翠柏曾向賀蘭籠雲卻來正覺澡雪
閒將撐月珊瑚輕易擊作兩截一為門前馬椿一作
園後驢橛世所寶惜稀奇如何恁麼賤閱只有烈馬
狂牛不知不識踏折參參參參參參喫水也須防噎
朋友數斯疏矣顏之厚也饒舌信與不信任他盡我
悲心切切拋卻遍地黃金甘去針頭削鐵濁惡造業
多端五欲首先財色歡喜恩愛冤家冤家果然路窄
曾見丈夫續絃又聞紅顏改節風狂水而生波雲黑
天心無月明季八股文章唐晚七言詩絕說理十分
逼真入套百倍重疊君臣父子之間亦有臣亂子賊
朱砂為甚點紅煙煤云何作墨過去多少英雄未來
無限豪傑現在寵辱榮枯人人皆曰明哲文章才子
白頭武略壯士落魄陽春曲調孤高蘆花彷彿雪白
萬劫千生這遭浪作郵亭過客大鵬擘海吞龍蟭蟟
巢住蚊睫藕絲牽象上山獅子肩輿狐穴只顧眼前
歡娛不管三途跋涉食思百味珍饈衣想綾羅緞帛
金銀珠寶盈堂受用嬌妻愛妾子孫蘭桂庭除園房
異常奇特方得如意稱心奈何求之不得今世福乃
前生後世又報今業三世因果分明報應纖毫不忒
兒孫賢愚參差千年田房八百萬事總歸無常四大
一包膿血亟亟悟道明心輕省媱殺盜竊拔去眼中
金釘抽卻腦後鐵楔當識赤白青黃要明東西南北
與麼糢糊招搖六道四生怎徹荒草古墓新墳白骨
黃泉可駭蜀道崎嶇非難人情返覆叵測客氣好勝
好名做假駕言任俠李斯東市下場淮陰未央宮闕
賀者未巳吊來歌舞化成哽噎安者當須慮危平坦
陸地一跌放下急早修行莫待閻老逼迫勿種嬌苔
媚蘚休採濃嵐艷靄雜貨布袋無窮骨董皮箱排列
到頭兩眼皆空須教徙薪易轍遍地總是葛藤絆倒
銅頭鐵額禪參白骨淡漠淚下黃金交結翻手為雲
雷陳覆手作雨吳越彼此冷煖炎涼水火益深益熱
人情見慣不驚鬼語聽殘弗慊鯰魚倒上竹竿漆園
夜騎蝴蝶若是勘破了也致知即能物格至誠之道
前知善惡禎祥妖孽有些英靈男兒埋沒紅塵紫陌
妄僭驕吝凌人天道好還似刻柔媚忒煞諂諛骯髒
未免激烈若為有智主人二者寂無揀擇當念花不
常紅請看日中昃昃作德心逸日休作偽心勞日拙
求仁強恕而行廣福處處功德罟獲陷阱之中強半
智者驅塞牛山之水美矣以其郊於大國斧斤旦旦
伐之牛羊食其萌櫱誰家墓橫斷碑誰家墳斜殘碣
真個相見了可長嘆一聲手拍請看龍女屠兒剎那
三祗忽越千古只是一時人言某某淑慝天上水火
風災刀兵饑饉瘟疫照見五蘊皆空真度一切苦厄
無無無無無無三世承他恩澤澤是兇頑惡人酷尚
輕躁薄劣何緣際會先師又值我明改革一旦放下
歸來身心萬分忻悅人皆掩鼻過之西子偶蒙不潔
瑣碎逆耳忉忉非敢唐突塞責若是誑語欺人定墮
泥犁拔舌禪宗不留路頭命根偷心勦絕電光不屬
斷常剎那念念生滅會得教外別傳拈過千七百則
勿去棘句鉤章玄要不從方冊千仞鐵壁銀山絕無
攀緣扯拽黃面一法也無淨名居士默默若要過我
禪關千里馬須鞭策進步撒手懸崖拋卻手中朽索
未克硎發吹毛漆桶驢年方瞥八萬四千膠盆憑君
作麼應接真個雲月是同果然溪山各別水中之月
請撈鏡裏之花請摘。

** 十月朔十日口占續亂談示眾

選佛場處處大開休賣弄心空及第鑪韝火時時發
焰漫招搖鐵額銅頭鑪無躍冶之金匱乏燕石之玉
其庶幾乎未可知也雖然鉗鎚之下多頑鐵良醫之
門足病人筍畢竟成竹魚將來化龍時節因緣春桃
秋菊但我空著死急憐爾竟不自新家無白澤囊樂
青蚨事索隱而人行怪法久弊而老成魔有可共見
之肺肝原不妨剖以相示無可欺人之心事又何必
揭以自招比匪故君子之傷包荒非小人之福掩耳
偷鈴懸羊賣狗赤土染朱衣馬尾作白拂梨園著將
相衣冠鸚鵡歌唐宋詩句老將不談紙上之兵醫王
能用方外之藥流水不腐天地旋而愈出戶樞不壞
日月轉而愈明頑空死定默照枯禪紫草硃砂河伯
海若淡漠則人人可置包荒則物物可親野芹奉極
尊貴魚眼賣瞎波斯定盤上有星水面上有乳錯認
者故多能擇者似少野犴師子楚翬鳳毛路上豎行
人碑板諸方嚴皮裡春秋圖了個甚麼作這樣行蹤
百年能幾日誰得百年過去即今朝明晨過去日十
是早刀不成刁重說偈曰明季八股文章唐晚七言
詩律認理十分逼真入套百倍深密。

* 廣東和尚泡影集序

珠藏于蚌金隱于沙會得這兩句纔肯他珠師金師
這兩句那一個不會卻覓個不會的更不得即有一
個半個未免珠舖金市上酬價值十百換來者似與
買賣交易無異也如珠何如金何如蚌沙何我師播
弄許多絡索皆入水入泥婆心耳曾親到波浪裏捕
蚌峰頂上淘沙九死一生方纔識得珠光金色到恁
麼田地卻依舊擲珠於海撒金於沙全無纖毫貴重
矣元來盡大地是個珠砌金妝的世界間有珠商金
賈百折千窮總不能謾他些子具眼人定要親見一
番始得莫將魚目珍為寶黃葉拈來也是金。

* 自狀

潤光鎮人生來薄劣父母以凶頑捨太平寺竟不樂
習僧法十五還家冠十九即然尪羸吐血之病以慾
而致二十三父逝歲旱連歲大旱三十二母逝適崇
禎十數年兵燹饑饉貧無以殮逼真泣血是年李闖
僭京師明運革清兵逐闖出關詔天下剔髮雖有淡
漠之心則善根未熟信力弗篤觀望遲疑又八年是
時廣東和尚住持海寶法席余少生信慕師座下有
南方隱衲言蘇州退翁和尚大闡禪道便有書問往
來無何廿歲子夭王氏妻喪先師移錫牛首蒼天夫
何使我至於此極也乃決意出家攜凝光入四蓮求
師披薙師曰出家好事恐爾難耐歲寒余淚下師隨
淮余年四十有九開園種樹欲營靜室而中阻侍師
入馬鞍甘露雖內地異域僅隔一墻且荒焦甚山靈
亦有薄福之處水草不多見矣偶靈巖寄書至內云
日用隨緣便與麼去扇偈山錄係老僧極重人事不
可以孤賒較量也云云余呈先師師曰靈巖好條長
拄杖四千里外打你到者裡越明年師示寂余扶龕
過海寶親見斌雅和尚亦如水乳實未見個元字腳
余云塔湧書空筆誰呈咄咄章隨入賀蘭層巒瀑布
雪浪松濤與夫赫連元昊斷碣殘碑不識名字之花
鳥晤對養痾可以終老薄福人弗克享此清致竟為
正覺土木魔王所魅拮据辛苦十載焦勞遂成不治
之病徒眾知其定死營塔亭成延余一矚余云我巳
入荒草子何歸醉鄉為住色身色身無常為住法身
法身無相二俱不住夫何為哉火葬膿血之腐敗囊
盛白骨之燼餘有何交涉夫何為哉汝等道一句看
道得與汝生受如道不得並汝大家活埋去也眾無
語寂果云請師代一轉語余云夜來阿修羅食月余
姓陳先父玉軒先母朱氏生于萬曆三十九年辛亥
時年七十有三余實未悟亦不知其死之何時預搔
待癢笑笑家私故以傾盡少不得明眼人指責預書
偈告眾潤光無德死畢竟惡隨順惡死不得穿鑿死
了就燒不可停著柴火要乾衣衫要薄骨石一把塔
中停著河裡一半令水族覺幻人說夢夢人覓活一
任披毛一任戴角大眾會麼佛手驢腳噁噁將錯就
錯此處安閒諸方快樂。

于康熙壬戌年蒲月臨終索筆書偈曰。
「　潤光自來自去卻不關天干地死了燒了了了一任輪迴六趣如是說者是名正說若它說者即波旬說」


書罷擲筆吉
祥而逝塔于正覺之後師雖受記莂靈巖不肯匡徒
領眾者何蓋師生平多病色身羸瘦緣力之不充耳
故未有上堂小參然無上堂小參即古人咳唾掉臂
皆是西來祖意然師所著藻雪集無有一言一句不
是發明向上又奚用上堂小參而為哉師全集二卷
行世板存正覺照水捐缽資編刻藻雪集一卷附入
嘉興楞嚴大藏並與法寶流通以傳不朽耳。

照水謹
述