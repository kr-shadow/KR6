#+TITLE: 金剛般若經集驗記-唐-孟獻忠
#+DATE: 2016-06-11 12:30:45
#+SOURCE: github.com/kanripo/KR6r0174 master c25fa957                
No. 1629
金剛般若經集驗記卷上(并序)
梓州司馬　孟獻忠　撰

夫般若者。乃諸佛之智母。至道之精微。為法海之泉
源。實如來之秘藏。言語道斷。心行處滅。超於名相而
界入。稱謂稽而不逮。離於見聞覺知。智識詮而逾遠。
無行無得。所以致其功。不住不染。所以成其慧。探其
玅者。行皆道場。達其理者。動為佛事。至於一十二經。
八萬四千之法。等三辰之競耀。仰慧景而同暉。類五
衢之爭馳。入真乘而共轍。惟寂惟寞。感而遂通。何慮
何思。誠而必應。其有一念淨信。四偈受持。福無量而
無邊。廣大侔於法界。果不生而不滅。究竟等於虗空。
故能使脩羅之軍。尋聲而遠遁。波旬之騎。藉響而旋
奔。鉤爪鋸牙。挫芒衂(如盡反)銳。洪濤(音桃)烈火。息浪韜炎。
厲(音例)氣煙凝。毒不能害。交陳雲合。刃不能傷。含識必
該觸類而長。亦猶洪鐘虗受。響無擊而不揚。明鏡高
懸。物有來而斯見。則知幽顯叶贊。萬彚(音謂)所以䖍誠。
釋梵護持。百神由其侍衛。今者取其靈驗。尤著異跡。
尅彰經典之所傳。耳目之所接。集成三卷。分為六篇。
其有見賢而思齊。聞義而勇猛。如磨玉之子。守劒之
賓。如周處之遇士衡。長清三橫。仲由之逢宣父。即列
四科。仁遠乎哉。欲之而至。雖不足發揮聖教。光闡大
乘。庶貽諸子孫。以勵同志。于時大唐開元六年。歲次
戊午。奧四月乙丑。朔八日壬申撰畢。

* 救護篇第一(并序十九章)　延壽篇第二(并序十二章)

** 救護篇第一(并序十九章)

昔者魯連談笑而秦軍自却。干木偃息而魏主獲安。
聞鄭玄之名。群兇不入。憚太公之化。神女銜悲。況乎
象帝之先。法王之母。三明八正。待思而成。九惱六纏。
因之而滅。無名無相。則萬德俱圓。無取無行。則眾功
咸備。若持若誦。護國護身。投烈火而不然。溺層波而
詎沒。般若之力。其大矣哉。故以救護之篇。冠於章首。
蕭瑀(音雨)金剛般若經靈驗記曰。邢州治中柳儉。隋末
任扶風岐陽官監。初為李密王事。橫被牽引。在大理
禁。常誦金剛般若。猶有兩紙來未遍。忽然睡。夢見一
婆羅門僧語儉云。檀越早誦經遍。即應得出。儉即驚
覺。(音教)晝夜勤誦。不敢懈息。更經兩日。至日午時。忽然
有勑放赦。追向朝堂。遂蒙釋放。儉後一時家中夜在
房外誦般若經。三更忽聞奇異香氣。儉起尋香。周無
燒處。以此證驗是誦般若功德之力也。爾來倍更恭
敬。晝夜精勤。不敢懈怠。專心誦持。巳得五千餘篇。至
今不闕。

郎餘令冥報拾遺曰。京兆杜之亮。元明隨仁壽中為
漢王諒府參軍事。諒於并州舉兵反。諒敗之後。之亮
與僚屬等皆繫獄。惶懼母氏為憂。日夜悲泣。忽於夢
中見一沙門。曰。但能誦金剛般若經。可度此厄。及曉
便求此經誦之。寢食之餘。未曾蹔輟。無幾。主司引囚
伏法。之亮身預其中。唱名咸死。唱訖。之亮輙漏無名。
如此者三。主與屬皆被鞭撻。俄而會赦(音舍)免。明慶中
卒於黃州(餘令與之亮鄉親。先〔所〕知委〔也〕)。

宗正卿竇(音豆)彈(正上也)德玄。麟(音隣)德元年中。被使揚州
按察。渡於淮水。船巳去岸數十步。見岸上有一人。手
賷小幞。形容慘悴。日復將暮。更無餘船。德玄慜之。令
船却就岸。喚此人上船同渡。至中流。玄食次。並與之
食。及至渡訖。其人不離馬後。行可數里。玄問云。汝是
何人。答云。是鬼王。令於揚州追竇大使。玄云。竇大使
名何。答云。名德玄。玄即求守鬼。作何方便得免。鬼去
甚。媿公賜食。為公先去。公但誦金剛般若經一千遍。
即來相報。玄至揚州。經一月餘。日誦經數足。其鬼即
來。云。公誦經數巳足。大好。終須相隨見王。於是公却
入房。因便悶絕。經一宿始覺。初與鬼相隨。至一所。高
門列戟。如大州門。鬼曰。請公且住此。某當先報王。鬼
即先入。玄於屏障。遙聽聞王語鬼云。你為他作計。遂
笞(音癡)鬼三十。鬼即出來。袒而示之云。為公喫杖。便引
玄入。見一著紫人。下階相揖曰。公有大功德。尚未合
來。請公即還。出門落坑。便覺其鬼復來。見玄索食及
紙錢。玄即與食及紙錢。鬼云。公猶有傍厄。須遣道士
上章。其正報誦經巳銷訖。侍上章了。還來報公。玄即
請道士上章。鬼即來云。上章不達。為有錯字。又更上
章。鬼又云。還錯一字。玄即自勘之。果並錯字。即更令
上章。鬼云。此迴達訖。更無厄難。德玄問鬼以官祿年
命之事。鬼云。公從宗正卿。次任殿中監。次任大司憲。
次任太子端尹。次任司元太常伯。次任左相。年六十
四。鬼便不見。後所歷官。果如鬼言。當時道士集記此
事。號為竇大使上章錄云。玄亦奏知。奉勑告群臣。各
令誦金剛般若經(德玄曾孫提於梓州過。〔具說〕錄之)。

廣平游珣。貞既久視年中任桂府戶曹參軍事。有一
女。患瘦病巳經數年。珣考滿歸至洪州。女病漸困。珣
與妻宋氏謀云。既是惡病。恐後相染。必若不救。弃之
水中。俗云利後。遂即轝出此女。女云。某乙生年讀金
剛般若經。請於主人佛堂。暫讀一遍。冥目無恨。珣夫
妻既聞此言。一時流泣。即於佛堂中。撿得此經。女既
漸困。自不能視。口不能言。珣夫妻及主人等。為讀數
遍。俄頃之間。女遂能開目。以手指經。意似索讀。及至
授經。竟不能語。以眼觀經。以心誦之。須臾佛堂中光
明照外。經函裡亦有光出。眾人咸驚異之。女忽然頭
面流汗。須臾遍身汗定。便即得睡。經一宿。所苦並除。
不逾旬日。痊復如故。自後合家之內。咸誦此經(前定州安
嘉縣主簿長孫楷親知。具說之)。

前嘉州平羗(苦良反)縣令王崇一。常誦金剛般若經。以
永昌年中。緣親累被入理寺。斷以極法。臨欲被刑。禁
在京大理寺。崇一常誦經不輟。又被婢真如。重於都
下告反。奉勑差御史鄭思齊往京取崇一。令固身送
都勘。當行至陜州東十餘里。忽逢一僧。當道而立。語
崇一云。請蹔下馬。禮拜四方。御史不許。僧口云。何惜
縱其下馬。禮拜四方。御史即縱下馬。依禮四方訖。即
不見此僧。御史懼然。怪其靈異。又行至洛州界。夜臥
驛廳上。忽聞人語聲。報王崇一。真如所告。此是延命
大吉。御史亦同聞之。其事御史將為妖恠。至洛州。具
以此事奏聞。主上甚驚。即喚崇一親自勘問。卿在路。
何因有此妖恠。崇一答云。臣實不知。遂却付法。令子
細推勘。未逾旬日之間。遂逢大赦。免死。年八十七。終
於平羗縣令(同前。定州安嘉縣主簿長孫楷所錄)。

前定州司戶任環。常誦金剛般若經。因使入洛。將一
駄綾絹歸。在路夜行。忽逢群賊來劫。并殺一奴。仍持
刀棒趂環。環既事急。即暎一樹而避。眾賊趂及亂斫
任環。竟不著環。唯斫著樹。其賊曳將別處。怪而慍之。
更斫數刀。棒打無數。一無傷損。遂即佯死。賊等將為
實死。因即俱散。任環即起。徐行尋賊。其賊不越三四
里間。遂不得去。任環仍向草中潛隱。聞賊等相共語
曰。此處由來無水。今忽四面水流。此乃天殃我輩。有
一賊云。向者煞錢主時。空中聞人語聲。莫殺錢主。此
人常誦金剛般若。大是善人。眾賊一時同驚。咸曰俱
聞此語。並舉手彈指。嗟歎久之。須臾天即漸明。其賊
並不得去。尋被州縣括撿擒捕。任環尋亦却得本物
(同前。足州安嘉縣主簿長孫楷所錄)。

王昌言者。京兆萬年縣人也。去久視元年。於表兄楊
希言崇仁坊中撿校質庫。因遂患瘻。繞項欲帀。併至
胸前。疼痛呻吟。不能撿校。遂即發心誦金剛般若。自
誦之後。無時暫輟。其瘡苦痛不復可言。夜臥之間。忽
見一僧。以錫杖為捺。口云。為汝持經之故。與汝療之。
因而遂驚。不覺大叫。堂內人數箇。即起同看。所患之
瘡。咸有汁出。如小豆汁一升巳上。因茲一度。瘻(音漏)即
疼除。其後專心受持。常誦不絕。年六十九。長安元年
壽終(表兄楊希言所說)。

亳(蒲愽反)州譙(音樵)縣令王令望。每自說八歲能誦金剛
般若。常受持不闕。初。弱冠時。遊劒南邛(其恭反)州臨溪
(苦□反)縣。過山路峻嶮。忽遇猛獸。令望惶懼。計無所出。
即誦般若經。虎遂不前。東西跳(廳了反)躑。誦至二三遍。
遂曳尾而走。流涎數升。又任安州判佐。送租至楊子
津。屬風浪暴起。時租船有五百餘艘。橫江沈浮。遲明
諸船多皆被沒。唯令望誦金剛般若不輟。若有神助。
賴此獨全(司勳郎中王潛所說)。

芳州司馬崔文簡。常誦金剛般若經。屬吐蕃大下。被
捉將去。吐蕃鎖著。防護極嚴。其人精心誦持金剛般
若經。遂經三日。其鎖無故忽然自開。捺著還開。吐蕃
將為私擅開鎖。欲笞撻之。其人答云。鎖實自開。非簡
所掣。(齒曳反)賊云。汝何法術。得鎖自開。報云。為持金剛
般若經。應緣此致。吐蕃云。我今却鎖著汝。若誦經鎖
開。我即放汝還國。若誦經不開。我即殺汝。吐蕃於傍。
咸共看誦。誦仍未徹。鎖劃(華穫反)然開。吐蕃異之。竟如
前言而放(洛州司倉張〔璲〕所說)。

河東裴宣禮。時為地官侍郎負既。久視年之初。正多
大獄。所有推勘。多在新開。虗吏束索之徒。用法深刻。
一經追問。五毒參并。所有用徒。十不全一。宣禮深心
正信。少小誦持金剛般若經。每至心誦念。枷鎖斷壞。
當時主吏侯鞠。(音掬)逾嚴不信其言。以為擅脫枷鎖具。
以此狀諮白判官。勵以威稜。對令其誦。誦至半卷。索
然解散。因此神驗。遂得清雪(梓州剌史韋慎名所說)。

京兆韋利克勤。常念誦金剛般若經。因征遼東。遂沒
高麗。數年之後。逢官軍度遼伐罪。乘夜欲投官軍。出
城之外。並是高麗村落。正逢月暗。行之莫知所出。遂
見一明如燈。引之而去。不逾少選。遂至官軍營幕。克
勤仕至中郎。遍向親知說此徵驗。嗟歎般若之力不
思議(梓州剌史韋慎名所說)。

梓州郪(音妻)縣人唐晏。受持金剛般若波羅蜜經。一從
念誦巳來。未曾空過。以長安元年。逃寄住普州安岳
縣。經十二年。與彼土豪人姚詮等數十家交好。至開
元二年。逢前郪縣令竇界慎男湜(音寔)。緣祖懷貞之累。
從閬州左降為普州員外參軍。與剌史崔從俗親。遂
差湜攝安岳縣令。晏以湜昔日本部郎君參議之後。
便同疇昔為湜設計。糺察豪人客戶。因此起恨。至開
元三年。雅州剌史劉朏(普沒反)。左降為普州刺史。遂受
豪人等言。以晏浮逃生文。陰擬躓(音致)頓。晏夜夜常夢
見一道人。再三云。何不歸去。何不歸去。不知豪人潛
欲致害。賴得縣錄事廳仁勗相報。晏遂走至遂州方
義縣王孝古庄。潛伏其庄。去普州八十餘里。以十二
月二十三日。劉剌史差司法王泯。領手力十人。來至
孝古庄捉晏。其庄後唯有一大竹林。東西南北並是
熟地。更無茅草。晏既惶急。走竄竹林。却倚一樹。唯念
誦金剛般若經。聲聲不輟。其手力十人。交橫於竹林
內。樹前樹後。來去覔晏。至竟不見。便即却迴。晏即走
至遂州市內張希閏家停止。又以開元四年正月。劉
剌史又差普康縣錄事張瓘。將書屬長史韋伯良捉
晏。又逢主人張希閏作佐史。歸報晏云。今日有普康
縣錄事張瓘。把劉剌史書與長史。不知何事。晏聞此
語。葢復驚惶。當夜夢見一大蟲。欲來食晏。忽驚起坐。
見床頭壁角。有一神王立地。晏於床上再視。須臾散
滅。其夜三更便走。正月七日至通泉縣。停止十日。果
得主人張閏書報。昨七日平明。韋長史差不良人於
閏家搜掩足下。幸知之也。千萬好去。遂到故里。得至
今日。皆是般若神力之所衛護。然晏有去處。前非便
利。即見一蛇橫過。雖盛冬之月。亦屢是蛇。自誦經來。
雖入疾病之家。不曾染病患(獻忠時任梓州司馬。親問其人)。

絳州正平縣人郭守瓊。時任鴻臚掌客。因歸貫去家
數十里作客。日遂將衣。方始言歸。時屬天陰。兼以微
雨。舊云此路左側。既多墳墓。乘前鬼火。迷惑行人。或
於冢間。或墮坑壍。因遂亡失魂魄。時月而終。守瓊兢
惶。計無所出。初見鬼火。數十里間。或十炬或二十炬。
倐忽而至。唯騎一馬。更不將人。舊誦般若多心經。遂
即抗聲而誦。其火迸散。極望眇然。既見火遙。遂少停
誦。不逾少選。鬼火還集。依前更誦。火即漸遠。則知般
若之力。通於幽明(郭瓊于時同作營田判官郭瓊自說)。

梓州玄武縣福會寺僧釋神晏。俗姓劉(音流)氏。去萬歲
通天元年。被鄉人馮知悌橫告於房中停止劫賊盧
金柱等。遂走於瀘州逃避。因逢資州大雲寺陳行貞。
瀘州講說知光火賊。使此州司馬張涉牒資州追行
貞。資州差首望張蘭往瀘州掩捉。便於瀘州縣禁。神
晏舊誦得金剛般若經。晝夜勤誦。四十餘日。至五月
二十七日。獄中夜明。有同於晝。囚徒驚駭。將謂火來。
其門著枷釘鍱爆(補劾反)裂。如用斧鑿之。聲應時斷壞。
其杻元無開處。自然脫落。其擊柱鎖。亦為數段段。瀘
州縣丞車詢瞋。獄典□更喚䥫匠木匠。別作枷杻牢。
而及至天明。遣典瀘望更主細奴藺(音恡)老等各打三
十反。又窄(音責)釘鍱彌壯。神晏憂懼。至心誦經。未至亥
時。依前斷壞。車詢迴心敬信。倍加頂禮。日餉送齊食。
悔遇慇懃。合州共聞。競送飲食。及送還此。使司斷移
卿勝州。仍被法服。配勝州寶幢寺。神晏喜此神驗。念
誦不輟。逢神龍元年二月十五日。制放迴本州。至此
還俗(獻忠親自追問。具說源流。神晏當時始年三十八也)。

博陵崔善沖者。先天初載時任梓州銅山縣丞。常受
持金剛般若經。當時姚雋(音邃)州蠻部落有反叛者。監
軍御史李知古以善沖為判官。既在軍營。住雋州界。
知古志圖功効。遂招慰諸蠻首頷。降而殺之。蠻落因
茲遂皆反叛。報其讎(音酬)怨。共殺知古。善沖當即奔竄。
(麤亂反)罔知所之。與二十餘人結伴同走。奔馳迷之。巳
經日夜。不知途路。遙見一火。准度近遠可十里餘。將
有人家。擬投作食。迄至于曉。猶趂不及。乃至昆明縣
路投得縣城。盇是神力護持。潛加引導。濟以厄急。實
冥助焉(獻忠任梓州司馬崔善沖親說)。

邛(局龍反)州安仁縣令尚行琮。常誦金剛般若。因事左
授翼水縣丞赴任。至義州界。山路嶮峻。閣道危縣。乘
夜而行。忽墜於閣。在半崕上乘落騎一樹枝。猶疑是
馬。遂不知覺。須臾之間。家人叫聲。方知墜閣。口誦金
剛般若。尚不輟聲。覺後狀如在夢。一無所損(邛州司戶胡延
祚所說也)。

前陵州仁壽縣尉陳惠妻王氏者。京兆人也。初王氏
在家之時。為表兄褚敬。慇懃欲娶。其王氏父母不許
共褚為婚。其褚敬每云。若不嫁與我為妻。作鬼終不
相放。後嫁與陳惠。數載褚敬遂亡。其王氏隨夫在仁
壽縣。每夜寐之後。夢敬即來相親。宛若平生。遂覺懷
姙。經十七箇月。身漸重而不產。不知為計。將作鬼胎。
遂入佛堂。取得金剛般若。至心啟請。轉讀此經。每轉
經時。精意發願。若是懷孕。願早平安。若是鬼胎。必早
銷化。因念誦之力。漸覺身輕。所懷鬼胎。即自散滅。從
此之後。轉更精懃。遂常受持。至今不絕(崇福寺僧釋惠遠者。其兄
于翽。（呼來反）時任梓州司戶。因來至此。親所知見。故具錄焉)。

虢(孤獲反)州朱陽縣尉向仁悊。河內人也。去龍朔年中。
從雲玄運米向遼東。至海中。路遇惡風。般破氛氳。黑
暗不知東西。仁悊先誦得金剛般若經。晝夜至心。口
誦不輟。略記可得三百餘遍。忽然似睡。即有一僧云。
緣汝誦經。明日使汝等著岸。須臾即明。日影出水之
上。遙見一枝有似馬鞭。誦經轉急。遂即到岸。同船六
十餘人。一人不損。諸船漂沒略盡。豈非般若力乎(邢州
〔指〕仁縣令隻思敬所說)。

懷州武德縣令何澋。常誦金剛般若經。天授二年。因
假入洛。八月還縣。驢馬九箇。總有十人。行至河陽。正
逢水漲橋斷。行旅來往之人。咸以船渡。時有邢(音形)州
平鄉縣尉陳乾福。亦至水次。相屬仲秋月晦暮。番滿
兵迴。人有歸心。崩騰爭上。何陳二子並亦上船。陳君
懼船將重。却下衣物。何公鞍乘既多。因而遂過。不逾
一二十步。船即沉沒。澋私心念。生來受持金剛般若。
今日豈無徵乎。澋初上船。恐船搖動。遂以手把角䭾
索。(蘇洛反)一從水沒。直下數。又澋時有姪。亦先在船。船
覆水中。其姪得上船底。湍流既疾崩岸。又高岸腹縣
蘆延蔓(音萬)于水。澋隨浪轉。攀得蘆根。欲去復留。逐波
搖蕩。覆船泛直趣澋邊。其姪攀援引澋而上。水浸繩
急。手入繩間。拔手既難。䭾亦隨出。自餘人馬。任水㳂
(音緣)洄。或遇淺逢。查殆無死者。番兵向餘八十。生者唯
有一人。斯則般若良因。潛加拯護者矣(邢州平鄉縣尉陳乾福所
說)。

贊曰。禪慧之門。菩提之路。無行無得。唯救唯護。三界
歸依。四生開悟。一切苦厄。乘茲永度。

** 延壽篇第二(并序十二章)

夫積善餘慶。積惡餘殃。李耳年為。入重玄之境。彭鏗
(苦耕反)久壽。還遊眾妙之門。況乎不去不來。固超於三
際。不生不滅。豈計於千齡。(音靈)如能四偈受持。一念清
信。積塵積劫。喻壽量而非多。無數無邊。等虗空而共
永。集其休徵可驗者。列為延壽之篇。

唐臨冥報記曰。陳公大夫人豆盧氏。芮公寬之姉也。
夫人信福。誦金剛般若經。未盡於卷一紙。許久而不
徹。後日黃昏時。忽然頭痛。四體不安。夜臥逾甚。夫人
自念儻死。遂不得經竟。欲起誦之。而堂燭巳滅。夫人
因起。命婢燃燭。須臾婢還。厨中無火。夫人命開門。家
人坊取之。又無其火。夫人深益嘆恨。忽庭中有自然
火燭。上堦來入堂內。至于床前。去地三尺許。而無人
執。光明若晝。夫人驚起。頭痛亦愈。即取經誦之。有頃
家人。鑽燧得火。燃燭入堂中。其光即滅。便以此夜誦
經竟之。自此日誦五遍。以為常度。後芮公將死。夫人
往視。公謂夫人曰。吾姉誦經之福。壽當百歲。生好處
也。夫人至今尚康。年八十矣(夫人自向唐臨㛐說)。

蕭瑀金剛般若經靈驗記曰。隋朝招提寺僧琰師。初
作沙彌時。有相師語琰云。阿師子大聽明智慧。無那
相命全短。琰聞此語。遂諮諸大德。脩何功德而得延
壽。大德等共議。依如來教。受持金剛般若經。功德最
大。若能依法受持。必得延壽。琰時奉命即入山。受持
金剛般若經。五年出山。更見前所相者。云。法師比來
脩何功德。得長壽殊相。頓能如此。琰說前者被相短
壽。入山受持金剛般若。更無餘業。因茲功德。遂為大
德。法師年過九十。

又曰。隋朝開善寺尼藏師。少年講說。遠近知名。時有
何胤之謂曰。雖作法師。全無年壽。藏聞惶懼。遂廢講
說。精意發願。於經藏中信手探(音貪)取一卷。專欲受持。
乃得金剛般若經。於是讀誦。在房三年不出。後故覓
胤之。令更占之。曰。為弟子所相無驗。為師相改耶。藏
云。所相大驗。佛法靈應。不可思議。具向說之。答曰。道
人不可相也。師壽得九十餘。果如其語。

又曰。隋時秦州人王陀。身任鷹楊。在府領兵。因病解
任。在家訪覓大乘金剛般若經。大業中。荒亂初定。尋
訪不得。後有一僧。持此般若一卷。日讀五遍。向經三
年。讀誦通利。陀於後身患。遙見二十二鬼。並來詣陀。
陀即誦般若經。其鬼離陀一百餘步。不敢更前。鬼謂
陀曰。君莫誦經。汝不可得脫。陀攝心不誦。鬼到陀邊。
中有二鬼。顏容甚惡。告言。我是主帥。先差二鬼充一
道。使餘者總為十道。使諸使少時之頃。各執縛人將
來。陀即自思。我今還應如此。其鬼所將人來者約束。
各自發引向於王所。後有一鬼走馬來告。向誦經人。
王教令放六日。陀當時昏迷。氣將欲絕。聞鬼使約束
道放。心遂醒悟。氣還如本。因此更加精誠。誦金剛般
若晝夜不捨。六日巳過。誦經之力。更不被追。夜中有
一人。空中喚陀。陀即遙應。汝今讀誦金剛般若經。功
德甚大。王今放汝。壽年九十。努力勤脩功德。讀誦此
經。更加精進。不敢懈怠。於後陀兄身患。因遂命終。經
餘一日。見兄共語。語陀努力為我讀誦金剛般若經。
救我地獄之苦。言語未訖。有一人推兄遂入地獄。陀
怕怖走歸。有羊六口。遮陀行路。不聽陀過。陀即誦般
若經向羊。其羊即漸微小。誦經亦訖。其羊並即入地。
遂使得過。即為兄誦般若經五千遍。救兄地獄之苦。
陀晝夜誦持不廢。又勸化一切人。並讀誦般若經。陀
為誦持。見得延壽。

又曰。遂州人魏旻。貞觀元年。死經三日。王前唱過。旻
即分踈。未合身死。王索簿(音部)尋檢。果然非謬。王責取
旻使者。何因錯追。笞杖五十。即放旻歸。遣人送出。示
本來之路。至家遂活。父母親屬問云。死既三日。復見
何事。旻具語列。當被追時。同伴一十餘人。其中有一
大僧。一時將過。王見此僧。先喚。借問一時巳來。脩何
功德。僧白王言。平生唯誦持金剛般若經。王聞此言。
恭敬合掌。讚云。善哉。善哉。法師受持讀誦金剛般若。
當得生天。何因將師來此。王言未訖。諸天香華。迎師
將去。王即問旻。一生巳來脩何功德。旻啟王言。一生
巳來。不讀誦經典。唯讀庾信文章集錄。王語旻曰。汝
識庾信否。是大罪人。又旻言。雖讀文章。不識庾信。王
即遣人領向庾信之處。乃見一大龜。一身數頭。所引
使人云。此是庾信。行迴十餘步。見一人來。我是庾信。
為在生之時。好作文筆。或引經典。或生誹謗。以此之
故今受大罪。向者見龜數頭者。是我身也。迴至王前。
王語使者。將見庾信以否。白言。巳見。今受龜身。受大
苦惱。王言。放汝還家。莫生誹謗大乘經典。勤脩福業。
遣人送出至家。便即醒悟。憶所屬之言。又見此僧讀
誦金剛般若經。得生天上。即於諸寺處處求覓。乃見
一僧云。我有此經。旻聞此語。禮拜求請。若得此經。不
惜身命。其僧即付金剛般若經一卷。晝夜轉讀。即便
誦得。晝夜精勤。誦持不廢。因即向遂州人等。說此因
緣。又噵一僧共旻同死。引過見王。為誦大乘金剛般
若經典。得生天上。又說庾信罪業受報。遂州之人多
是夷獠。殺生捕獵。造罪者多。聞旻說此因緣。各各發
菩提心。不敢殺生捕獵。並讀誦金剛般若。晝夜不捨。
四月十五日。忽有一人乘白馬來至旻前。當取汝之
日。勘簿為有二年。放汝還家。為汝受持金剛般若經
一萬遍。又勸化一切具脩功德。讀誦般若不絕。以此
善根。遂得延年。九十壽終。必生淨土。

又曰。滑州別駕睦彥通。一生巳來。恒誦金剛般若。先
於李密下所任武牢縣令。為賊翻城。欲殺縣令。通甚
怕懼。踰城得出。向東步走。有一石崖。石㵎高峻。深百
餘尺。被賊拔刀走趂。即投峻崖。欲自取死。至崖之半。
似有人接。通及至于底。乃在盤石上坐。得存性命。都
無傷損。據此靈驗。並是般若之力。賊過之後。通至家
中。精心誦持。不捨晝夜。又勸化一切讀誦此經。通得
長年。又無疾患。常得清淨。堅心不怠。

又曰。大廟署丞李思一。貞觀二十年正月八日丑時。
得病巳。時失音。至十三日。黃昏身死。乃被冥官勘。言
思一年十九時。屠宰猪羊之命。思一推忖。實不屠殺
生命。冥官即追所殺猪羊。與思一勘對。至巳對問。食
肉支節時日。全不相關。又付主司子細撿覈勘。遂殺
害之日。思一即在黃州慧珉法師下聽講涅槃經。然
珉法師又以身死。生於金粟世界。既在三界之外。無
可追證。放思一還於本土。至家未經時日。又被追喚。
未去之際。於清淨寺玄通法師邊懺悔受戒。普勸朋
友親戚。有生之類。但遭枉濫死者。及不得轉讀經者。
並為轉讀金剛般若經五千遍。作是語巳。遂即命終。
使者將思一至冥官所。遂具實言。今發心受持般若
經。冥官云。汝今發心極大深妙。不可思議。須臾之間。
見一人手持經卷。語思一云。此是金剛般若。思一求
請開其經卷。覧其題目。與今時般若無別。當即閉(音閇)。

目發心。望解般若經義。曉喻有知。忽聞有人云。君今
發心。作是大願。今所注猪羊來對者。並云。我實自身
命盡。惡道受生。實非思一屠害。為無功德。寶貨求典。
妄引善人。冀延日月。實是枉牽。冥官得此欵巳。又珉
法師在金粟世界遣二僧。來至冥官前。得見二僧。驚
怖禮拜。僧語冥官。其思一誦持金剛般若經。一心不
亂。又注屠殺生命。並云妄引。泯法師在金粟世界。故
遣來救。冥官依命。即命思一還生。二僧乃送至家。即
乘空而去。思一蘇訖。當即請諸寺大德。轉讀般若經
五千遍。思一誦持般若。晝夜不廢。見得延年。

又曰。泰州上邦縣人慕容文䇿。年十七。誦持金剛般
若經。齊戒不闕。隋大業七年四月十五日夜。忽有兩
鬼。來至床前。手持文牒。云。王今遣取公來。文䇿即甚
忙怕。乃逐使者而去。將至一大城。樓櫓嚴峻。城墎六
重。將入第一第二門。極大光明。至第三門。其門相去
四里。巳上並皆黑暗。都不見道。使者引之而過。至五
六門內。復大光明。去門三里。即有宮室殿堂。四邊持
仗宿衛。還如見在宮闕無異。王當殿而坐。所將男夫
婦女．僧尼道士。及女等外國六夷。不可稱數。䇿在後。
行典唱名而過。王一一問其在生福業。有福効驗者。
在西而立。無福驗者。在東而立。末後始唱䇿名。王問。
一生作何福業。䇿即分踈。一生巳來。唯誦持金剛般
若。法華八部。般若晝夜轉讀。又持齊戒。一日不闕。王
聞此言。合掌恭敬。歎言。功德甚深。付主司細檢文簿
不錯。將來其典執案諮王。未合身死。王即放還。且遣
西行而立。未去之間。有一沙彌。可年十五六。手執一
明炬。於䇿前而過。續後又一沙彌。執明炬而過。䇿即
捉袈裟挽住。願師救弟子。使者錯追將來。蒙王恩澤。
檢文簿放還。不知去處。願師慈悲。救護弟子。示其來
路。二僧語䇿。檀越持般若經。轉讀大乘經典。好牢持
齋戒。故來救之。師云。我執明炬在前。檀越但從我後。
還於六重城門而出。還詣里暗二門。二僧手執明炬。
喻如日出。光明皆現。出於六重門外。二僧即語䇿云。
檀越知地獄所以否。報云。不知。二沙彌即舉手指城
西北角。更有一大城。相去四里。此是地獄之城。二沙
彌云。將檀越於此城觀看。從師至彼。其城高峻。有入
城門。並鐵網垂下。有四羅剎。手執鐵叉。侍立左右。二
僧云。是地獄之門。一切罪人配入。並從此門而過。即
將䇿入門。可行二百步。見一灰河。其中一切受苦之
人。身在河中。唯見其頭。百千萬億猛火熾然燒此罪
人。苦痛號叫。不可具說。又四邊皆是鐵床劒樹。有四
獄卒。手持鐵叉。畔上行走。叫喚之聲。甚可怖畏。二僧
云。十八地獄。咸在此城。䇿見心中怕懼。唯知念佛。心
中恒誦般若不絕。二僧即將䇿出城門。至於本來之
道。五箇道相近。意中荒迷。不知本從家之道。二僧即
欲別䇿而去。禮拜求請。五道之中。不知弟子從何道
去。願師慈悲。示其道處。二僧即於中道引前。可行十
里許。有一大門。塞其道口。不得而過。二僧以錫杖開
之。即語䇿云。努力勤修功德。誦般若經。莫生懈怠。必
得長壽。䇿別師至家。體中醒悟。父母親知。並悉忙怕。
以禮慰喻。說其因緣。蒙放還家。功德之力。聞者欣悅。
心意泰然。以此誦經齊戒功德。勸化一切。各各發心。
讀誦般若經。一日不闕。更加精進。又得長年。

又曰。天水郡隴城縣袁志通。年未弱冠。住持齋戒。讀
誦法華金剛般若等經。六時禮懺。不曾有闕。年二十。
即點入清德府衛士。名掛軍團。奉勑差征白蠻。從家
至彼一萬餘里。在路晝夜禮誦不闕。至南蠻之界。官
軍戰敗。兵士散走。當時徒侶一百餘人。不知所投。多
被傷殺。志通惶迫。奔走無路。忽有五人。並乘牝(頻殞反)。

馬。在通前後。有一人走馬告通曰。莫怕莫懼。汝具脩
功德。前後圍繞。不能為害。行可七里有餘。至一塔廟。
即入其中藏隱。蠻即還營。忽有二僧來通所。語通云。
檀越誦金剛般若法華。禮念諸佛。不可思議。故遣救
汝。向者五人。乘馬在汝前後者。並是法華般若之力。
亦同救汝怨賊傷害汝身。好脩福業。誦持經典。莫生
懈怠。一切諸善神王。恒相衛護。作是語訖。即乘空而
去。通經日不得食。非常飢乏。須臾有二童子。將一鉢
飯并醬菜及餅。與通而食。食訖又告通。勤脩功德。誦
般若經。莫令廢闕。語訖主乘空而去。通涕淚悲泣。深
心懺悔。即投大軍。頻經三陣。不被寸䥫所傷。據此因
緣。並是法華般若之力。於後蠻破。官軍放還。專心誦
持法華般若。不敢怠慢。

又曰。貞觀八年正月二十八日。身患。至二月八日夜。
命終。遂被將向王前。閱過徒眾甚多。通在後而立。其
典唱名。王即問其善惡之業。亦依次而配。末後始唱
通過。具問生存作何福業。通即啟王言。一生巳來誦
持金剛般若法華經等。常持齊戒六時禮佛。王聞此
言。即合掌恭敬。歎言。善哉。善哉。此人功德不可思議。
語使者當取之日。據何簿帳而追。付主司。細撿文籍。
不枉將來。其主司開天曹檢報。此人更有六年壽命。
未合即死。王乃索案自尋。果然非謬。語左右侍者。取
床几將來。即於南廂持金床玉几。至王前。即遣殿上
西邊安置。鋪種種氈褥。遣通上床誦經。便誦般若法
華各一卷。並悉通利。又使典藏中取其人誦經及修
功德文簿典與通。向西廂遂往取。可行二里。有大經
藏。所有功德簿悵。咸在其中。並七寶嚴飾。使者於㝡
下中取得一卷。可有十紙。題名。袁志通造功德簿。即
持向王邊開檢。其中注通誦般若經一萬遍。禮佛齊
戒功德。總在其中。王語使人。其通所造功德。甚深甚
深。將地獄觀看。知其罪福。使者奉勑。引通出城。西北
五里有餘。有一大城。樓櫓却敵。䥫網垂下。門中有四
獄卒。頭如羅剎。身形長大。手持䥫叉。左右而立。有二
銅狗。在門兩廂。口吐融銅。流灌獄所。注射罪人。一切
受苦之人。並從此門而入。十八地獄。並在此城。通見
如此。身心戰慄。無以自安。領將詣王。白言見地獄訖。
王語通云。汝今具見受罪福業。好勤精進。讀誦莫廢。
汝今有命六年在。放汝還家。莫生退心。落入惡道。無
人救汝。必須讀誦不退菩提。放汝長年。至老命終。必
生淨土。

朝請大夫行國子監大學愽士吳思玄。常誦金剛般
若波羅蜜經。初日別兩遍。五六年後。即日別一遍。兄
思溫以長安元年任漢州縣竹縣令。染患入京醫療。
寄在殿中省尚藥奉御張慶家針灸。忽然病發。非常
困重。張慶綰攝諸巫術之士。時有務州褚細兒。亦甚
見鬼。在慶中庭。為溫祈禱。其時著緋官數人。思玄在
別處止宿。人報兄患發。奔走來看。先至慶中庭。亦同
祈請。未曾與褚相識。褚遂云此官不知何人。諸鬼神
見之皆悉散走。思玄聞此。倍加精勵念誦。一二日間。
兄病遂差。初思玄去萬歲登封元年行至中渭橋。見
一人甚老。著重縗(音催)服。恠而問之。老人云。某乙年八
十二。為親生母著服。母年一百七歲。近日始亡。復問
作何將養。得此長壽。其人報云。孃年四十三時。有人
教誦金剛般若波羅蜜經。每日兩遍。從少至老。未曾
暫闕。更有阿姨并及隣母。總有四人。同業相共受持。
姨亡巳經一年。壽一百十四歲。自餘兩箇。今各年九
十巳上。至今竝在(吳思玄親自錄出)。

申州大雲寺僧釋德遵者。即義陽縣人也。時年五十
一二。染疾彌留。氣力虗惙。時起彼有張照藏者。洞曉
陰陽。有張則者。極明醫術。推步年命。以為厄運之期。
診(音軫)候經脈。(音夌)治非針藥之救。遂啟請發願。誦金剛
般若經。力疾扶羸。日數十遍。誠心懇至。感乎幽明。却
倚蒲團。因而彌勵。不捨晝夜。誦持此經。未盈旬月。漸
覺瘳(音柚)愈。將涉時序。了然痊復。長安三載。獻忠任申
州司戶。其僧尚存。向逾七十。每見自說。嗟嘆者久之。
德遵自此之後。常以般若為務。則知大乘之力。豈術
數能知。非夫淨信通神。達空體妙智。該上上者。焉肯
勤而行之乎。

杜思訥者。京兆城南人也。任潞州銅鍉(音提)縣尉。考滿
之後。年登七十。又染瘦病。日漸虗羸。當時名醫。咸謂
難濟。雖加藥餌。(音二)診候未瘳。時權瓘(音貫)注得漢州司
功之任。就別臨訣(音決)之際。詞氣悽(音妻)凉曰。(音越)雖是生
離。即成死別。然宿心正信。發始深誠。遂謂瓘曰。唯發
願誦般若經。將希生路。遂即發心誦金剛般若經。不
逾時月。漸覺瘳(音抽)愈。懇誠彌勵。屢(力芋反)見光明。瓘後
入京。訥巳痊復。靜惟福力。不可思議(漢州司功權令瓘說)。

贊曰。恭惟眾聖。爰起三堅。一塵一劫。無量無邊。寧惟
萬萬。何止千千。不生不滅。非代非年。

金剛般若經集驗記卷上

金剛般若經集驗記卷中
梓州司馬　孟獻忠　撰

* 滅罪篇第三(并序三章)　神力篇第四(并序十六章)

** 滅罪篇第三(并序三章)

夫三界虗妄。一心所作。心在分別。一切俱邪。心絕攀
緣。則萬殊皆正。夫心者。不內不外。亦不中間。心垢則
眾罪咸生。心淨則眾罪同滅。禍福不牽於物。垢淨必
在於心。故上士忘心。見諸相而非相。達人齊觀。悟非
色而非空。由是犯律比丘。頓除疑悔。破戒菩薩。還入
聖流。然則業以心成。罪隨心滅。式廣普賢之路。爰申
滅罪之篇。

蕭瑀金剛般若靈驗記曰。鄜(音敷)州實室寺僧法藏。戒
律清淳。慈悲普行。隨開皇十三年。於洛交縣葦川城
造寺一所。僧房二十餘間。佛殿講堂等三口。並七架
六栿(音伏)塼瓦砌餝。修理華麗。丈六大像一軀。總有四
鋪。鋪皆十一事。莊嚴不可思議。觀世音石像一軀。金
銅隱起。千佛屏風等。並莊嚴成就。至大業五年。勑但
是諸處佛堂之內佛像者。並移州內大寺。伽藍補壞
修理並巳成就。法藏又造一切經。巳寫八百餘卷。造
長<img:>紙。於京城月愛寺抄寫。檀軸精妙。法藏至武德
二年閏五月內。得患困重。經餘二旬。乃見一人。青衣
服飾華麗。在當樓上。手持經一卷。告法藏云。汝一生
巳來。造大功德。皆悉精妙。汝今互用三寶物。得罪無
量。我所持經者。是金剛般若。汝若能自造一卷。至心
誦持。一生巳來。所用三寶物罪。並得消滅。藏即應聲。
若得滅罪。病又瘳(音抽)差。即發深心。決定敬寫金剛般
若百部。誦持不廢。又云。一生巳來。雖作功德。未曾抄
寫金剛般若經。諸佛覺悟弟子。唯身上所有三衣瓶
鉢等。即當盡捨。付囑大德。自知病重。遺囑弟子及親
知。為造金剛般若經百部。舍婆提城舍衛國。各中半
抄寫並莊嚴了訖。散與一切道俗讀誦。般若威力。不
可思議。救拔一切眾生。作是語巳。藏即命終。將至王
所。具問一生作何福業。藏即分踈。造佛像。抄寫金剛
般若百部。施一切人轉讀。兼寫餘經八百卷。晝夜誦
持般若。不甞廢闕。王聞此言。師造功德極大。不可思
議。即遣使藏中取功德簿。將至王前。王自開檢。並依
藏師所說。一不錯謬。王言。師今造寺佛像。抄寫經典。
及誦持般若。功德圓滿。不可思議。放師在寺。勸化一
切讀誦般若。具修一切功德。莫生懈怠。師得長壽。後
命終之日。即生十方淨土。

郎余令冥報拾遺曰。前校書即吳興𣲧嘉會。太宗時
以罪徒配蘭州。自到巳來。每思鄉邑。其後日。則禮佛
兼於東南望泰山禮拜。願得還鄉。經二百餘日。永徽
六年十月三日夜半。忽見二童子。儀容秀麗。綺衣紈
袴服飾鮮華。云。兒等並是泰山府君之子。府君媿先
生朝夕禮拜。故遣近接。即須同行。嘉會云。此去泰山
三千餘里。經途既遠。若為能到。童子曰。先生但當閉
目。兒自有馬。嘉會即依其言。須臾而至。見宮闕廊宇。
有若人間。引人謁拜府君。府君為之興。須臾之間。延
入曲室。對坐言語。無所不盡。府君說云。人之在生。伹
犯一事。生時不發。死後冥官終不捨之。但能日誦金
剛般若經。大得滅罪。又云。前有一府君。為坐貪穢。天
曹解之。問知今府君姓劉。(音流)不敢問字。謁見之後。每
夜恒與嘉會雙陸。兼設餚饌。嘉會如廁。於小廳東頭。
見姑臧令慕容仁軌笏(音忽)而坐。嘉會召問之。云。不知
何事。府君追來巳六十餘日。嘉會還。為府君言之。府
君令召仁軌。謂之曰。公縣下有婦女阿趙。行私縣尉。
他法𢭆殺。此嫗來訴。縣尉遂誤追明府君耳。府若庭
前有一大盆。其中貯水。令仁軌洗面。乃賜之食。食訖
云。欲遣兒送明府。恐為群兇所逼。乃自命一兒。故送
仁軌。雙陸七局。其兒便還。云巳送訖。又云。慕容明府
不敢坐於大堂。今居堂東頭一小房內。嘉會即辭府
君。府君放去。嘉會具為州縣官言之。州官初不之信。
蘭州長史趙持滿。故令人於姑臧訪問仁軌。仁軌云。
從去九月內。得風疾。手足煩疼。遂便灸灼三十餘處。
家人覺其神彩恍忽。十一月初。便得療損。校其日數。
莫不闇同。縣尉拷殺阿趙事皆實錄。縣尉尋患。旬日
而死。初嘉會謁見府君之時。家人但覺其神爽昏耄
而巳。既而每日誦金剛般若經。以為常業。尋還本土。
至今現在(丘貞明說。余令後見嘉會所說亦同)。

又曰。龍朔元年。洛州景福寺比丘尼修行。房中有一
供侍童女任五娘死。修行為立靈座。經於月餘。其姊
及妹弟於夜中忽聞靈座上呻吟。其弟初甚恐懼。後
乃問之。答曰。我生時於寺中食肉。坐此大受苦痛。我
體上有瘡。恐汙床席。汝可多將灰置床上也。弟依其
言。置灰後看床上。大有膿血。語弟曰。姊患不能縫衣。
汝大襤縷。宜將布來。我為汝作衫及韈(音袜)。弟置布於
靈床上。經宿即成。又語其姊曰。兒小時患染。遂殺一
螃蟹取汁。塗瘡得差。今入刀林地獄。肉中見有折刀
七枚。願姊慈流。為作功德救助。知姊煎迫。卒不濟辨。
但隨身衣服。無益死者。今並未壞。請以用之。姊未報。
間乃曰。兒取去。良久又曰。衣服巳來。見在床上。其姊
試往視之。乃是所歛之服也。姊遂送至淨土寺寶獻
師處。憑寫金剛般若經。每寫一卷了。即報云。巳出一
刀。凡寫七卷了。乃云。七刀並得出。訖今蒙福助。即往
託生。與姊及弟哭別而去(吳興沈玄法說。與淨土寺僧智整所說亦同)。

贊曰。有情曰凡。無愛為聖。惟罪生滅。隨心垢淨。正念
忘懷。即邪為正。六纏九惱。同歸實性。

** 神力篇第四(并序十六章)

昔者媧皇御極斷鼇以補天。夷羿(音詣)彎弓解鳥而落
日。璿臺之上。載駈夏后之龍。瑤水之濵。更舞周王之
駿。(音浚)仙公之潛流吐火。元方之匿影分形。況乎道契
如如。切無等等。將開于塔。移天人於他界。不起于座。
示妙喜於閻浮。聖烈巍巍。固無得而稱矣。故迹其尤
異者。列為神力篇。

蕭瑀金剛般若經靈驗記曰。梁時有一婆羅門師。名
法藏。能持經呪辟諸邪惡。有一小僧。學呪數年。自謂
成就。堪伏邪魅。同行來詣江畔。遂投宮亭湖神廟止
宿。誦諸禁呪。其夜廟神遂來殺之。藏聞弟子身死。怨
恨。自來到神廟廡。夜宿謂呪。因亦致死。于時同寺一
僧。每持金剛般若經。聞藏師徒並為神殺死。故來神
廟。座上誦般若經。夜半聞有風聲。極大迅(音峻)速。須臾
見一大人。身形瓌異。奇特可畏。種種形容。眼光似電。
師端坐正念。誦經不輟。不怕不懼。神來至前。攝諸威
勢。右膝著地。合掌恭敬。聽誦經訖。師問神曰。檀越是
何神祇。初來猛迅。後乃寂然。神言。弟子是此宮亭湖
神。為性剛強猛戾。見師誦習大乘經典。功德大大不
可思議。是以伏聽。師言。檀越既能如此信敬。何意打
殺前者誦呪二僧。神言。彼僧不能誦持大乘經典。弟
子入廟。逆前放罵。專惡言降伏弟子。二僧見弟子形
貌。自然怕死。非故殺比丘。諸人知師入神廟宿。恐同
前二僧。至明相率往廟迎問。師乃安然。諸人等甚大
嘉慶。問師具知。諸人因此發心受持般若經者甚眾。

又貞觀元年。蓬州儀隴縣丞劉弼。前在江南任縣尉。
忽有一鳥於房門前樹上鳴喚。人云。是甚惡鳥。此鳥
至者。必殺家長。弼聞恐懼。思念無計。夜間夢見一僧。
令讀金剛般若經一百遍。善神來拔。此樹隔舍擲著
大街巷中竟無亦答。般若之力其大矣哉。

郎余令冥報拾遺曰。隴西李虔觀。今居鄭州。明慶五
年。丁父福胤憂。乃剌血寫金剛般若經。及般若多心
經各一卷。隨願往生經二卷。出外將入。即一度浴後。
忽聞院中有異香氣。非常郁烈。隣側並就觀之。無不
稱嘆(余令曾過鄭州見彼親說。友人所傳)。

又曰。曹州濟陰縣西二十里村中。有一精舍。龍朔二
年冬十月。有野火暴起。非常熾盛。乃至精舍。遂踰越
而過。兼及僧房。草舍焚燎總盡。唯有金剛般若經一
卷。猶儼然如故(曹州參軍事〔廗〕元褘所說)。

又曰。明慶年中。平州人孫壽於海濵遊獵。見野火炎
熾。草木蕩盡。唯有一叢茂草。不被焚燎。疑此草中有
獸。遂以火爇之。竟不能著。壽甚怪之。遂入草間尋覓。
乃見一函金剛般若經。其傍又見一死僧。顏色不變。
火不延燎。葢為此也(孫壽親自見。說之)。

又曰。前大理司直河內司馬喬卿慳。純謹有至行。永
徽年中。為揚州戶曹。丁母憂。居喪毀瘠。剌心上血。寫
金剛般若經一卷。未幾於廬(音閭)上生芝草二莖。經九
日長一尺八寸。綠莖朱蓋。日瀝汁一升。傍下食足。味
甘如蜜。盡而復生。如此數四(音鄉同僚數人向余令說。余令孝子傳亦具說
焉)。

大中大夫楊體幾。京兆人也。去大極元年。任饒州長
史。奉勑兼充銀山大使。檢校採銀。其銀之窟。所役夫
匠。動越萬人。側近百姓。共為章市。其市之中。總無瓦
屋。咸以篷篨為舍。簷廡(音撫)相接。其夜有一家忽然失
火。市內之屋。蕩盡無餘。唯中心一家。火所不燎。體幾
巡檢。問其所由。為家內有一老人。常受持金剛般若
經。般若之力。火不能燒。合州之中。莫不驚異。

梓州惠義寺僧釋清虗。俗姓唐氏。立性剛烈。少誦金
剛般若經。去萬歲通天元年十月初。於齊州靈巖寺
北三總山中。深心發願。為三途受苦眾在等。受持金
剛般若經。願一切眾生。早得離苦解脫。從十月三日
誦至六日。有七頭鹿忽來聽經。及至誦時即來伏聽。
誦訖便去。及其總了。更不復來。僧清虗去萬歲通天
元年十月二十三日。日西於齊州靈巖寺地三總山
中。端坐誦經。忽非似夢。遂不見所住處屋宅及山河
石壁。唯見一城。似梓州城。其僧從東門入。至一橋見
一捉鋪人。是山東人士。遂行出城西門可五六里許。
又見一城。在於道左。其城縱廣可有五里。其僧下道
至城東門。其門纔猜可容一人入。僧問捉門者曰。得
知大王何時放地獄受苦眾生。報云。昨日午時。齊州
靈巖寺有一禪師。手執錫仗。年可七十。巳上來詣王
前。語王言。有一客僧為三塗受苦眾生誦金剛般若。
王得知否。天王何時息放地獄受苦眾生。王報阿師
言。弟子先知。明日午時為阿師放却少分輕者。其捉
門人謂其僧云。阿師即去。請更莫語。其僧遂迴還從
西門入。到一驛門前。前見一顆苽。如椀許大。破作兩
片。僧食一片。仍餘一片。至前捉鋪處。鋪家問僧何處
得此苽。請乞一片。其人得此苽食。口云。十月有此美
苽。所言未訖。忽見城西門外有無量人眾。入城門來。
婦女多。大夫少。縗(音催)麻服者眾。吉服者稀(音希)。至其僧
坐前。各各禮拜。蒙阿師濟拔。其僧報云。元不相識。何
處救拔。後有三箇橑奴。亦來禮拜。蒙阿師救拔弟子。
其僧問云。你是誰家小兒。面無血色太劇顇。從何處
來。衫衣並新。何因如此。答言。我是玄宗觀家人。為盜
觀家糓麥。治酒買肉。不知多少。破閻羅王勘。當經今
五年。不識漿水一滴。其衫是生時所造。死後始著。當
被勘。當其衫被剝。掛著奈何樹頭。所以得新。語訖辭
去。靈驗如此。

萬歲通天元年十一月二十三日。清虗在齊州三總
山中。暮間忽有東地風起。遙見野火燒山。相去可有
一十餘里。至人定時。其火漸近。去僧坐處司百餘步。
其僧心驚。誦經念佛。并誦十一面呪。其火去所住屋
可五十步巳來。忽然迴風。其火遂自滅。逮(音代)至一更。
忽然還熾。僧將掃帚撲火。遂不焚。去屋不逾十步。火
即自滅。其屋十步之內。茅共簷(音鹽)平。仍有亂草一聚。
去脊不盈數尺。至時亂草及茅。並為煨燼。唯有臥屋
得免火燒。其東北兩面。屋簷并被火燒。信知般若之
力。不可思議。

登對元年二月。其僧清虗至徒來山中。尋常誦經。不
過兩遍。腰脊疼痛。不能堪忍。僧於佛前遂發誓願。弟
子今夜結跏趺坐。為一切眾生誦金剛般若。必滿五
遍然後始息。縱使疼痛。狀猶割剌。終須滿數。以死為
限。誦至三遍。骨節有如支解。誦至四遍。有物在佛堂
內闘。聲似水牛大蟲爭力而闘。佛堂亦動。誦至五遍。
將半諸痛都愈。舉目四望。朗然明徹。佛殿講堂。一皆
不見。唯覺端坐在於空中。大地平正。無有高下。及至
同伴來喚。空聞其喚。不見有人。同伴曳手挽起。方始
醒覺。般若神力。無得而稱焉。

聖曆元年仲秋八月。其僧清虗。時在豫州。向法王寺
禮拜。見舍利塔內著一切經。其塔上四面無門。遂有
群鴿。入舍利塔內。見僧入塔禮拜。一時飛散。其僧禮
懺既畢。至塔門內坐。一鴿從空飛下。直入僧懷。歷左
右肩。(音堅)遂至頭上。下繞經三帀。便即高飛。鳥尚解敬
持經。在人亦希。勉勵。(音例)。

長安三年閏四月內。其僧清虗。向藍田縣南山中悟
真寺坐夏。其寺上坊禪院。院舊無泉水。皆向㵎底取
水。往還十里有餘。禪院僧徒。將為辛苦。華嚴法師康
藏。共三綱平議。眾請祈泉。其僧報眾言。此火難事。徒
眾咸曰。阿師既在此座夏。作意念誦。為寺家祈請。不
廢脩道。願不推託。既不能苦違眾心。欲覔一困處念
誦。其禪院上坊下坊皆亦人滿。唯中間有一彌勒閣。
閇而恒鎖。無人敢開。僧既見閇。即喚直歲平章。欲開
此閣。於中念誦。主人并客僧等語其僧言。莫向此閣。
閣中有一黑蛇。其大如鉢。身長二丈。常護此閣。恐損
阿師。其僧報云。江南有宮亭湖神。身長數里。變化自
在。亦是大蛇。能致驟雨飄風。尚來歸伏。況乎小者。亦
何足言。其僧即索鑰(音藥)匙開門。把火直入。更不見物。
唯聞蛇腥。其僧正念燒香啟請。弟子聞大身眾生。守
護此閣。恐是過去賢聖。或是山龍諸神。弟子今日向
此閣中。一心念誦。為上坊禪院求請一泉。幸願諸神。
咸加擁護。勿令恐畏。聽誦金剛般若。布施弟子一箇
小泉。以供上坊禪院。即至心念誦。一坐三日三夜。目
不交睫。(音接)心眼之中。見三婦人在彌勒閣西北。於山
之腹。以刀子剜地。忽然不見。迄于明發。遂向東北。臨
㵎合眼誦般若經。見一道水。從婦人刀子掘地處來。
歷僧前而過。經三五日。傣然常見。未以為信。誦仍不
輟。更經二日。轉轉分明。其僧即移向見婦人刀子掘
地處誦經。合眼還見水從背後流出。又經三日。其僧
遂取杖抉看。撥(音鉢)却木葉。見一濕地。大小如二尺面
盤。將鋤掘之。遂見一水脈。因成一坎。可受石餘轉。更
至心誦得五遍。其坎(堪感反)中水。不覺滿盈。引向禪庭。
供給眾用。則知聖無不應。感而必通。信乎般若之功
無得而稱者也。

長安四年三月末。其僧清虗向少室山少林寺坐夏。
其寺禪院在西。其院北山上有一佛堂。但是師僧。並
不敢侵夜往。彼有一律師。侵夜往彼誦律。聞空中有
言。阿師急去。遲即損害阿師。至二更盡。未及得出。被
神將刀弰(音笑)剌其肋(音勒)下。便即下山而歸。至明日午
時。律師便即捨壽。不經半歲。有一小師。專持火頭金
剛神呪。徒眾同試呪力。小師即作法呪樹。其樹或眾
條俱束。或群柯同屈。眾見靈驗。即共小師平議。上坊
有一故堂。前後無敢宿者。阿師既持神呪。敢於其中
念誦宿否。小師報言。神靈勝伊萬倍之處。尚自降伏。
此亦小小之者。蓋不足言。小師乃嚴持香鑪。往彼念
誦。恃其呪力。降伏彼神。其夜。神遂現身。捉其兩脚。擲
向㵎底。七日失音。半年巳來。精神短少。少林大德。承
聞清虗在京之日。於悟真寺請泉。兼伏大蛇。俱有神
驗。遂語僧曰。阿師持經。大有靈應。請阿師作少法事。
遣眾知聞。報云。大德欲遣清虗作何法事。僧眾同曰。
上坊有一佛堂。比來無敢宿者。阿師能獨自念誦於
彼宿否。其僧報曰。此是三代尊客住持之處。正是師
僧依止之處。云何不得。其僧即辨香油。往彼念誦。再
宿三日。都無所見。僧等問禪院僧曰。昨日□□□僧
巳三二日。總不見出。向何處去。禪院僧等報言。上坊
佛堂之中。便宿念誦。大德等令急喚取。參差被神打
殺。大眾自來同喚。阿師出來。其僧報言。終無所慮。徒
眾咸曰。阿師未異凡人。共我一種。何故於此。自欲損
害。答曰。萬事不畏。大德但歸。及至一更向盡。其神即
到。於佛堂東。轟然發響。似擲數十口尾。聲震空中。其
僧即燃火出看。寂然無所見。身毛皆竪。即誦十一面
觀世音呪。繞佛堂一帀。堂內若水牛闘聲。像亦震動。
誦呪七遍。其聲逾烈。轉更哮吼。響谷動山。即向佛堂
前。正立思惟。欲不敢入。忽然更却思惟。如何在此。不
能降伏。捺心即入。聲更轉盛。堂中之燈。尚亦示滅。呪
既無驗。即誦金剛般若經。及誦一遍。其聲漸小。至於
三遍。其聲即斷。迄于天明。寂然安靜。故知般若之力。
不可思議。

去神龍二年十二月十一日。齊州義淨三藏及景闍
梨。奏清虗入內祈雪。二七日。雖得少分。未能普足。勑
語清虗。阿師祈請。雖不能稱意。任阿師選寺住好否。
其僧自恨祈請不稱聖意。遂答勑云。實不歡喜。大德
等見作此對。亦皆失色。阿師既觸天威。即合付法。勑
又云。如得雨雪。即與阿師亂綵二百段。兼授阿師五
品。并作薦福寺綱維。阿師何意。遂不歡喜。答云。幸蒙
天思。驅使祈請雨雪。自恨上不覆天心。下不允人望。
愚誠徒懇。不愜聖心。夙夜兢懼。唯知待罪。濫荷天恩。
所以不喜。勑云。且放阿師出外念誦。還須祈請。忽得
雨雪。即須進狀。因便奏云。此度不降雨雪。即為一切
眾生燒指。又降勑曰。朕喚阿師來供養。可遣阿師來
受苦。又父母遺體。豈可毀傷。阿師必不得漫有傷損。
食訖。辭聖上出。即向南山炭谷瀧湫(子由反)上祈請雨
雪。雖復雪下。終不能稱心。更移就索曲村安樂佛堂
中誦金剛般若。又經七日。時得薄雪。還不稱心。遂即
發願燒指兩節。經一日一夜。燒未盡間。忽然四面雲
合。雨雪參雜而下。眾皆愕然驚怪。二日始絕。百姓父
老等。連狀欲奏。且於薦福等共三藏平章。清虗昨城
南燒兩節指。為法界祈請雨雪。燒盡兩節。眾人同看。
所有骨灰。今示見在。今朝村人大小欲為塗藥。其兩
指節還復如故。三藏遂云。此事難信。不近人情。伊是
凡僧。未至羅漢。如何燒指巳盡。更得却生。既非聖流。
無有此事。即語村人父老等急歸州縣知聞。直是將
作妖惑。欲益返損。却責老人。非伹誑炫凡庸。亦是誣
罔聖上。僧徒聞此。轉加不信。其僧既見眾人起謗。更
入道場。啟請十方諸佛。一切賢聖。弟子為法界蒼生。
燒指祈雪。蒙諸天龍王等。應時降雪。又令弟子所燒
之指。燼而重生。咸起謗言。不加淨信。誤他四眾。墮於
地獄。弟子今更發願誦般若經。兩日之間。願生指重
落。至于二日。勤加念誦。兩節重生之指。還復更落。眾
見指落。重起謗言。阿師當時燒生。如今始落。其僧即
報眾曰。且向城南前祈雪處。於彼養瘡。還遣重生。不
知得否。眾人同曰。阿師似著狂病。常行謗語。即往城
南而養瘡。念誦不輟。至十五日內。指節又生長一節
半。指甲亦出。眾人見者。莫不驚異。咸曰。亦不足怪。此
道人有妖術。則知般若之力。二乘之所不知。凡俗聞
之。皆能起謗。

去景龍二年。清虗始還故里。至太極元年六月二十
九日夜。東江水漲。僧時在惠義寺停。其水直入寺中。
眾僧各自併當衣物。其僧房中有一小閣。所有衣物。
并遂閣上。便即然燈趺而坐。一心正意念誦金剛般
若經。良久聞水入房聲。把火照看。了無一滴之水。其
餘諸房皆被水入。僧徒聞見非是一人。般若威力。卒
難縷說。

陳文建者。梓州郪(音妻)縣人也。身有騎都慰勳。每於州
城門首堂上。常誦金剛般若。發願為父母祖父母等。
誦滿八萬四千遍。尋亦誦了。剌史元善應氵事。被追
入京。令文建誦般若經。滿五千遍。建即為誦。及善應
至京。皆得清雪。

銅山縣人陳德者。常以寫經為業。忽然因病疹。為冥
司所追。見地下築(音竹)臺。德問。是何臺也。冥司報云。是
般若臺。為陳文建欲至。築此臺以待之。其德却蘇。具
說此事。遠近知聞。競持般若(牛頭山靈瑞寺禪師惠融所說)。

趙郡孛(音貝)廷光者。為德州司馬。深信因果。諸持金剛
般若。每眼所見。常有圓光。誦念稍勤。其光漸大。誦念
若簡。其光即小。即知般若冥感。精誠所通也。

贊曰。大哉神力。不可思議。蓮承法座。芥納須彌。地變
神足。天開聖池。非定非慧。斯焉取斯。
金剛般若經集驗記卷中

金剛般若經集驗記卷下
梓州司馬　孟獻忠　撰

* 功德篇第五(并序十章)　誠應篇第六(并序十章)

** 功德篇第五(并序十章)

夫至功非功。為而不宰。上德非德。成而不居。故九定
四禪。入無所入。三空六度。行無所行。莫而無邊。非相
非名。不染不住。積恒沙之身。不能方四偈之德。神功
聖德。其大矣哉。故為功德之篇。以勸來者。

蕭瑀金剛般若經靈驗記曰。隋開皇十一年。太府丞
趙文昌身死。唯於心上氣暖。時昌家人未敢入歛。被
人將來至閻羅王所。王問昌云。一生巳來。作何福業。
昌報王言。一生家貧。無餘功德。專心唯誦金剛般若
經典。王聞此語。合掌恭敬。贊云。善哉善哉。受持金剛
般若。功德甚大。不可思議。王語所執昌使者。好須勘
校。莫錯將來。其典執案諮王。實錯將來。此人更合二
十餘年。王聞此語。自檢非謬。即語昌云。汝共使者。向
藏內取金剛般若經來。即遣一人。引昌西南行可五
六里外。至經藏所。見數十間屋。屋甚精麗。經卷徧滿。
金軸寶帙。莊嚴華飾。不復可言。昌乃一心合掌。閉目
信手抽得一卷。大小還似舊誦般若者。其題目功德
㝡為第一。昌便恐怕。慮非般若。求此使人請換。不肯。
昌即開看。乃是金剛般若。將至王前。王令一人執經
在西。昌在東立。王勑使人取七寶牀几。遣昌坐上。向
西誦經。竝得通利。時王教昌還家。仍約束昌云。受持
此經。慎莫廢闕。亦令勸化一切人。讀誦此經。仍令一
人引昌。從南門出。乃見周武帝禁在門東房內。即喚
昌言。汝是我本國人也。蹔來至此。須共汝語。昌即就
之。向武帝再拜。武帝問云。汝識我不。昌言。臣昔宿衛
陛下。武帝語昌云。卿乃是我故舊。汝可還家。為我具
向隋帝論說。導我諸罪竝了。唯有滅佛法事未了。當
時右衛元嵩教我滅佛法。為追元嵩至今不得。以是
未了。昌問武帝。元嵩何處。追不可得。武帝云。其元嵩
者。三界外人。非閻羅王之所管攝。不能追得。汝還為
我速從隋文帝乞少功德。昌行少時。出南門外。見大
糞聚中。有一人頭髮纔出。昌問引人。此是何物。引人
答云。此是秦將白起。枉坑趙卒。寄禁未了。昌還家得
蘇巳。經三日其患漸差。具奏隋文帝。帝即出勑。國內
諸寺。普為周武帝三日持齋。轉金剛般若經。勑令錄
入隋史。

又曰。隋時雍州趙文若。死經七日。家人欲斂入棺。乃
縮一脚。遂即不斂。便得蘇活。語言死見閻羅王。問若。
生存作何福事。若言。受持金剛般若經典。王言。善哉
善哉。此是㝡大第一功德。汝雖脩福。且將示其受罪
之處。仍令一人引若北行。可數十步。至一牆。有孔。隔
牆孔中有人。引手捉若。挽度極大辛苦。牆外見大地
獄。鑊湯鑪炭。刀山釰樹。銅柱鐵牀。罪人受苦不可思
議。乃有鷄肫猪羊鵝鴨之屬。從若債於本命。若語云。
不負汝命。鷄等報云。汝往某年某月某日。共某州人
分我頭脚。各各食之。若聞畜生所說所證。始知不虗。
亦記往日殺食之處。唯知念佛。以一心悔過。其猪羊
鷄鴨。不敢更言。所引之人。將若迴王所。啟王云。見受
罪處訖。王爾時乃付一椀鐵釘。令若食之。竝用長釘
五枚(音梅)。釘若頭頂手足。具令放去。若既蘇。巳後仍患
頭痛。并手足疼。所痛之處。漸得瘳(音柚)愈。若從爾巳來。
精勤不懈。受持般若。伹見諸親知識。悉勸受持此經。
若後因於公使。至驛廳上。蹔時偃息。如似欲睡夢。見
有一青衣婦人。急速來告。救命救命。若忽驚覺。即喚
驛長問言。汝不為我殺他生命。驛長報云。適欲為公
殺一小羊。問是何色。報云青色牸羊。若令速放莫殺。
仍與價直贖羊。放為長生。豈非受持金剛般若。精誠
致感然也。

郎餘令冥報拾遺曰。普光寺栖玄法師。少小苦行。常
以講誦金剛般若經為業。龍朔二年冬十一月。於寺
內端坐遷神。儼然不動。天子聞而嘉之。下制曰。普光
寺僧栖玄。德行淳脩。道俗欽仰。奄然坐化。釋眾摧梁。
宜以三品禮葬。仍給皷吹一部。傾城士女。觀者如市
焉。(餘令當在京都見諸大德及親友共說)。

又曰。翊(音翼)衛高純。隋僕射齊公潁之孫。剌史表仁之
子也。龍朔二年在長安。出順義門。忽逢二鬼。各乘一
馬。謂曰。王令召卿。言是生人。弗之信也。乃䇿馬避之。
二鬼又馳擁之。令一騎至普光寺門待。仍相謂曰。勿
令入寺。入寺訖。恐不可得。既過。仍擁之向西。又至開
善．會昌二寺。亦並如之。有兄弟於化度寺出家。意欲
往就。及至寺門。鬼又不許。於是擒之。純乃毆鬼一下。
鬼等大怒。曳其落馬。因即悶絕。寺門有僧。見其但自
落馬。其側更無一人。乃輦入其兄弟房。經宿遂得蘇
也。既蘇之後。具自陳述。說云被引見王。王云此人未
合即來。乃令其生受。以曾謗議眾僧。遣犂其舌。舌遂
長數寸。而無所傷。人問之曰。何因舌長而無損處。答
曰。以曾誦金剛般若經。所以不能損也。經宿而罷。後
又以手向口。如吞物之狀。須臾即於領下發赤色一
道。流入腹中。因即僵仆。號呌而絕。如此日常數四。人
問其故。對曰。為幼年時盜食寺家菓子。所以吞䥫丸
也。凡經二旬而罷。其後遂乃練行。迄今不食酒肉(餘令
時赴考入京親自聞說)。

又曰并州石壁寺有一老僧。禪誦為業。精進練行。貞
觀末。有鴿巢在其房屋楹上。哺養二雛。僧每有餘食。
恒就巢哺之。鴿雛後雖漸長。羽翼未成。乃並學飛。墜
地而殞。僧並収󰢍之。(焉罽反)經旬之後。僧忽夜夢二小
兒。白之曰。兒等為先有少罪。遂受鴿身。比來聞法師
讀誦法華經。及金剛般若經。既聞妙法。得受人身。兒
等今於此寺側十餘里某村某姓家。託生為男。十月
之外。當即誕育。僧乃依期往視。見此家一婦人同時
誕育二子。因為作滿月齊。僧呼鴿兒。兩兒並應曰。諾。
後歲餘始言(賈祗忠先為并州愽士。遷任隰州司戶。為餘令言之。後於并州訪問。並稱實錄)。

慶州司馬禽昌公于昶。昔任荊府錄事。每至一更巳
後。即喘息微惙。舉身汗流。至鷄鳴明即愈。亦更無所
苦。伹覺形體羸弱。心神憂悴。左右怪而問之。公默而
不應。夫人柳氏請召毉人。公不許之。夫人因密問其
故。答云。更無他疾。但苦晝決曹務。夜判冥事耳。夫人
因訪以冥間事。但信。善惡報應。皆如影響。餘無所言。
夫人因問。竟亦不答。然每有未萌事。咸預知之。即陰
為之備。終不曉說。雖兄弟妻子。不之告也。凡五六歲。
甚覺勞苦。其後丁龍城夫人憂。即誦金剛般若。由是
不復更為冥吏。因極言。此於諸經中。福力為最。遂命
子孫持誦經焉。公年未知命。即稱疾歸田。時左相蘇
良嗣。右相韋待價。大將軍李沖玄。並是公姻媾親昵
(女栗反)。甞請公入仕。公固辭不行。于時酷吏用事。多所
誣陷。公雖退就丘園。而婚連權貴。遂被不逞之輩誣
告。相仍公雖頻處狴(音〔階〕)牢。了無憂憚。晝夜誦讀。未甞
絕聲。不逾數朝。果得清雪。他皆傚此。不可屢陳。中外
驚嗟。咸共歎怪。公年八十有四。遘疾將薨。猶誦經不
巳。屬纊之日。神情朗然。俄而有異香滿室。氤氳芳馥。
(音伏)代所未聞。公自言有化人來迎。當往西方淨境。因
與親戚訣別。言訖而終。(其孫梓州郪縣尉于惄親自說也)。

中宗時。京師有人死。經數日而蘇。說於冥官前。被經
訊鞠。須臾有追事人至。冥官責以所追人不獲。將欲
鞭之。追事者抗聲訴曰。將軍魏恂。受持金剛般若經。
常誦不輟。善神擁護。圍繞數重。無由取得。實不寬縱。
冥官遂使驗覆。如追事者之詞。因此罷追。同聲讚美。
魏恂者。鉅鹿人也。父尚德。清直儉素。好學不倦。尤精
釋典。亦誦持此經。天授年中。終於左庶。子恂克傳父
業。解褐授愽州參軍。屬瑯瑘王作亂。柳授偽郎將。令
拒官軍。忠孝憤激。背逆歸順。晝伏夜走。不由軌路。遂
得至都。是日召見面授五品。除愽州司馬。便令討平
愽州。召入遷尚衣。奉御出入中外。累踐文武。神龍初
加三品。拜右監門將軍。出為睦州剌史。坐以公事。降
授徐州別駕(梓州司士鄭叔鉤說)。

蘄(音其)州黃梅縣令張玄素。年二十。即受持金剛般若
經。每家有迍厄疾病。即至心祈請。即福助肸(許乙反)蠁。
皆得痊濟。年七十有餘。洛城東十餘里。於故城庄染
疾。將終之際。遂見香華幡葢。自空而來。合掌欣然。即
澡浴裝飾。舉家同聞香氣。連日不歇(前梓州通泉縣丞柳峻說)。

鄂(音愕)州司馬薛嚴。受持金剛般若經。淨信堅固。及至
亡時。年七十巳上。有幢葢簫管。乘空而迎。其夫人見。
隨幡葢而去。寢疾彌困。夫人遙於空中喚之。飄若乘
雲冉(音染)冉遐上。香氣不絕。合家共聞。因而遂終。斯亦
不思議事(同前柳峻說)。

梓(音姉)州郪(音妻)縣人姚待。誦金剛般若經。以長安四年
丁憂。發願為亡親自寫四大部經。法華．維摩各一部。
藥師經十卷。金剛般若經百卷。寫諸經了。寫般若經
得十四卷。日午時。有一鹿突門而入。立經牀前。舉頭
䑛案。䑛案訖。便伏牀下。家有狗五六箇。見鹿搖尾。不
敢輙吠。姚待下牀。抱得亦不驚懼。為受三歸。跳躑屈
脚。放而不去。至先天年中。諸經並畢。皆以養裹。將欲
入函。有屠兒李迴奴者。不知何故。忽然而來。立於案
前。指經而笑。合掌而立。欲得取經。其屠兒口噁耳聾。
兩眼俱赤。躭酒兇惡。少有此徒。所寫之經。皆以瑠璃
裝軸。唯般若經。飾以檀素。但簡取素軸。明此人於般
若有緣。待遂裹以白紙。盛以漆函。屠兒手所持刀橫
經函上。笑而馳去。一去之後。不復再見。莫知所之。至
開元四年。有玄宗觀道士朱法印。極明莊老。往眉州
講說。歲久乃還。時。鄉中學士二十餘人。相就禮問。友
人王超曹府。令竪子殺羊一腔。以袋盛肉。煑熟之後。
心知其殺。但忍饞不得。即隨例喫。計食不過四五臠。
經于一日。至日昳(田結反)時。欻然肚熱頭痛。支節有若
割切。至黃昏際。困篤彌甚。耳聞門外有喚姚待之聲。
心雖不欲出看。不覺身以出外。問有何事。使人黃衣。
狀若執刀之剌史。喚言訖便行。待門外有溪。當去之
時。亦不見溪㵎。但見平坦大道。兩邊行樹。行可三四
里。見一大城。云是梓州城。其城複道重樓。白壁朱柱。
亦甚秀麗。更問使者。此不是梓州城。使人莫語。城有
五重門。其門兩邊各有門屋。門門相對。門上各各題
額。欲似篆書。不識其字。門數雖多。一無守者。街巷並
亦無人。使者入五重門內。有一大廳。廊宇高峻。廳事
及門並無人守。至屏牆外。窺見廳上有一人。著紫。身
稍肥大。容色端麗。如三十巳下。使者入云。追姚待到。
待走入遙拜。怒目厲聲。何因勾卛爾許人。殺人於淨
處喫。思量莫知其事。但見其瞋怒。眼中及口皆有火
光。忙怕驚惶。罔知攸措。(音醋)即分疏曰。比來但持經。不
曾殺人。亦不喫人肉。便問持何經。答持金剛般若經。
著紫之人。聞姚待此說。熈怡微笑。聞稱大善。聲傍忽
有人著黃。不見其脚手。把一物。長二尺許。八積成就。
似打皷搥。高聲唱曰。何於朱道士房喫肉。更不敢諱。
便承實喫。喫幾許。報喫五六臠。著紫人迴看黃衣人。
其人報云。喫四兩八銖。即把筆書槌耳中。遙聞。事非
本心。且放令去。待曹府到日推問。著紫人又云。大雲
寺佛殿早脩遣成。應諾走出。可五六步。廳西頭有一
人。著枷杻。四道釘鍱。請問姚待。廳上人喚姚功曹迴。
不稱待名。看所著枷者。乃是屠兒李迴奴。著紫人問
云。此人讀般若經虗實。報云是實。答了迴看。但見空
枷在地。不見屠兒。待初入時。廳前及門不見有人守
掌。及其得出。廳兩邊各有數千人。朱紫黃綠。位次各
立。亦多女人。擔枷負鎖。或有反縛者。亦有籠頭者。乃
於眾中。見待親家翁張楷。亦在其中。雖著小枷而無
釘鍱。叩頭令遣家中造經。不得多語。更欲前進。被人
約而不許。其中有一人。散腰露頂。語待急去。此非語
處。迴見其人。乃是待庄邊村人張賢者。抱病連年。水
漿不能入口。鄉人見者。皆為必死之談。妻子親情。皆
備凶具。姚待覺後。報其兒為寫經。不踰半旬。病便得
差。得放出屏牆之外。門門皆有人捉刀仗弓箭。儼然
備列捉。門人不放待出。待所生父。從廳東走來。叫云。
我兒無事得放。何以遮攔不收。令待展臂示之。即宣
衣袖出臂。示之即便得出。及至覺寤。巳經一日。

有楊簡者。梓州通泉縣人也。洞解楞伽。恒於蜀中講
說。又常誦金剛般若。甞於飛鳥行。日巳將暮。路多猛
獸。人皆憚之。簡口誦經。足仍急步。逢一見鬼者。怪諸
鬼崩騰而走。若有所畏。遂見楊簡。誦經而行。諸鬼驚
惶。由經之力。則知隨說之處。諸佛之所護持。

揚州高郵(音尤)縣丞李丘一。萬歲通天元年二月二十
九日卒。得重病便亡。初死之時。有兩人來追。云我姓
叚。不道名字。直言王追。不許蹔住。于時同被追者。五
百餘人。男皆著枷。女皆反縛。並驅向前。行可數里。有
一人乘白馬朱衣。手執弓箭。高聲唱言。丘一難追。何
不與枷著。丘一即諮叚使。祖父五品。身又任官。不合
著枷。所言未畢。忽然遍身咸被鎖之。莫知其由。更行
十餘里。見大槐數十樹。一一樹下有一馬槽。即問叚
使。此是何處。報言。五道大神。錄人間狀。於此歇馬。丘
一聞此。方始知死。被勸前行。遂到王門。見一人抱案。
容色忩遽。語叚使曰。王遣追人。何意遲晚。叚使更不
敢語。即將丘一分何案主。語丘一言。此人姓焦名䇿。
是公本案主。可隨見王。焦䇿即領見王。王見丘一來。
瞋責云。李釋言聚會親族。殺他生命。以為歡樂。不知
慙愧。所稱釋言。乃是丘一小字。須臾即見所殺畜生。
咸作人語。某乙等今追怨家來到。大王若為處分。焦
都即前諮王。李釋言今未合死。緣所被殺者。欲急配
生處。所以追對。王自問曰。你平生巳來。作何福業。誦
持最勝第一經以否。丘一憶生時不作功德。唯放鷹
犬。忽憶往造一卷金剛般若經。王聞金剛般若經。即
起合掌。喚繹言上階。冥中喚般若經名最勝第一功
德經。語畜生云。你且向後。喚焦䇿來。可領向經藏處
看驗。其王廳側。有一處所。看無邊畔。中有一殿。七寶
莊嚴。令丘一上殿。於藏中抽取一卷經。開看。乃是丘
一所寫之經。更檢得請僧疏一張。是丘一寫書處。問
焦都云。生平亦數造功德。何因唯見兩處。公當官非
法取錢。欺抑貧弱。此是不淨之物。所修功德。自資本
主。不忤公事。領迴見王。王問所寫經是實不。可喚畜
生來。善言辭謝。但許為造經。此終不留。少間。所殺畜
生。一時同到見王。王遣丘一。為造般若經言託。其畜
生並散去。王言。此功德無盡。語焦䇿可即放還。更莫
留住。送出城門之外。再三把丘一手。焦䇿盡力相為
只得。丘一許乞䇿錢三百貫。家中唯有爾許。有時實
不敢惜。䇿報丘一言。縱乞萬貫。終是無益。乞公為䇿
造般若經二十部。丘一便即許諾。又云。䇿雖冥吏。極
受辛苦。若無福助。難以託生。公努力相為寫經。幸莫
滯䇿生路。遂更前行。䇿指示一處。下看深而且黑。拒
不肯入。䇿推之落黑坑中。驚怕眼開。乃在棺內。困而
久不能語。聞男女哭聲。細細聲報云。莫哭。我今得活。
丘一婦弟獨孤愔。為𨳝州參軍事。知三月四日欲殯。
所以故來看殯。雖聞語聲。不許開棺而視。云是起屍
之鬼。亦不須近。男女不用舅語。遂即開棺。丘一微得
動身出棺。三日具說冥事。至三月八日。家中大小咸
捨衣物。及所有料錢。請僧轉金剛般若經。為一切怨
對造一百卷。為焦都寫二十卷。未了。至一夜。有人打
門。報云是焦䇿。丘一即令報云。正寫欲了。必不孤負。
何忍更來。䇿云。請報李丞。亦無別事。蒙公為䇿造經。
巳放託生。故來告別。揚州長吏學懷遠。知丘一再活。
喚問冥事。具錄奏聞。奉恩勑加階賜五品。遣於嘉州
道招尉乘驛。從梓州過時熱。就姚待亭子取凉。親為
待說。并留手書一本。

贊曰。猗與大聖。妙慧攸同。無心而應。無念而通。不盡
於有。不住於空。何思何慮。而有成功。

** 誠應篇第六(并序十章)

昔者宋景移星。魯陽迴日。孟宗擢笋於冰序。劉殷拾
堇於霜辰。禮良之雲。言未終而巳合。景山之雨。車所
到而咸霑。況乎無受無心。誠而必應。無為無得。感而
遂通。行不執之慈。深仁普洽。導不知之慧。聖賢監遐
覃。德無遠而不該。豈唯三界。明無幽而不察。何止十
方。故以誠應之篇。繼之於後。

梓州慧義寺僧清虗。俗姓唐氏。以聖曆元年六月內。
在豫州。正逢亢旱。官人士庶。祈禱不穫。百姓惶惶。罔
知所向。其僧即入禪院佛前。至心啟請。願諸佛大慈。
龍王歡喜。降施甘雨。救濟蒼生。弟子至明日中時。為
龍王等誦一百遍金剛般若。願日中時。早降甘雨。及
至明日中時。誦經亦竟。天即降雨。溝渠泛溢。原隰普
霑。潤澤有餘。靈驗若此。

聖曆二年五月內。清虗在唐州桐柏縣常樂山中。常
樂寺坐夏。還逢天旱。五穀焦卷。土人打皷燒山。以此
祈雨。求之歷旬。逈無徵應。遂將泥水入寺。將欲澆灌
諸僧。其僧報言。檀越莫汙濕師僧。貧道為檀越祈雨。
明日必足。其從五月二十日之午。入道場誦般若經。
比至明日中時。天遂降雨。須臾並足。高下普霑。

大足二年五月內。屬亢陽。奉勑遣州縣祈雨。合京城
師僧二十口祈請。一滴不得。其僧清虗。遂向豐國寺
見復禮師。平章祈雨。禮遂問其僧。阿師將何法祈雨。
報云。將十一面觀世音呪及金剛般若經。精心誦念。
以此祈雨。云。幾日可得雨足。答言。三日三夜。雨必得
足。複禮慍而言。饒你七日祈請。如其七日不雨。送你
與薛季昶枷項。遣你作餓死鬼。僧聞此言。心增激勵。
報複禮曰。明日食時。雨下未足。非滿三日。雨必普霑。
其僧即入道場。至心念誦。比至明日食時。雨即便降。
可得四五寸。還即却晴。復禮弟子元濟。語清虗言。明
日即是三日滿。今見十里無雲。不知阿師將何為驗。
答言。不須愁。雨三日內必足。及至明日向暮。天上猶
無片雲。清虗精心懇發。恐無徵効。重啟十方諸大菩
薩．羅漢．聖僧．一切賢聖弟子。今日一心為法界蒼生
祈雨。如今夜雨若不足。弟子於此處捨命。以為蒼生。
遂竭誠至心誦金剛般若。二更將盡。雨遂滂沱。比及
天明。一尺以上。周迴五百里內。甘澤並足。威神之力。
巍巍如是。從此祈雨。便向豐國寺坐夏。

其年仲冬季冬。並無雨雪。律師懷深。又遣請雪。一心
念誦金剛般若。至于三日。還蒙上天降雪。其靈驗有
如此者。

長安三年。清虗從悟真寺坐夏。訖至七月二十日。暫
入城中。向資聖寺停。至八月一日。天降大雨。直至五
日不絕。米麥涌貴。車□不通。百姓迫惶。莫知生計。其
僧至五夜。忘寢與食。平曉嚴持香鑪。遂入佛堂。方欲
啟請。念誦般若。以止於雨。三五眾僧下堂來見。語其
僧曰。阿師欲作何物。□□。欲念誦止雨。僧等咸曰。可
由你止得。幾許漫作。其僧答言。此亦難信之事。以兩
貫敵一貫。共阿師倍賭。(音覩)一一限時。不勞到暗。其僧
等言。容你到暗得止。我請輸你一貫。清虗報言。誦滿
十遍。且得雨止。誦十五遍。即遣雲高。至二十遍。即遣
日出。至二十五遍。四邊雲散。至三十遍。除雲總盡。僧
等聞出此言。即擎其僧衣被將去。伊既出此矯言。前
身負我眾物遣伊。故出此語。亦不能自知。其僧即入
道場。誦金剛般若。恰至十遍。雨即得止。至十五遍。雲
高。至二十遍。日出。其僧等見此稍異。咸亦驚駭。至二
十五遍。四面之雲。一時散盡。僧眾失聲齊叫。至三十
遍。除雲總盡。僧等一時起至。欲縛其僧。報云。你非是
娑竭龍王。晴亦由你。雨亦由你。其中有解事者。瞋訶
始休。嗟乎。般若威神。非言能述。下士聞道。必大笑之。
去長安三年十月內。駕幸□□。至十一月末。清虗向
眾香寺停。從十月□□□□月無雪。眾香僧眾。請清
虗祈雪。其僧即入道場。一心念誦金剛般若。限三日
內雪足。誦滿三日。天降□雪一日一夜。遠近咸足。亦
般若之靈驗也。

長安四年十一月內。本平公　奏清虗。為大聖天后
患風。入內念誦二七日。勑問。阿師是住寺僧。為客僧。
遂對云。是住寺僧。公主及宮人語其僧言。阿師誑勑。
大合有罪。且放阿師出去。其僧自恨薄業。悞對聖人。
即入道場。乞一境界。唯誦金剛般若經。一日一夜。夢
見兩僧向眾香寺禪院。問主人曰。清虗師身名不知
立未。祠部僧籍安名以否。主人報言。欲似尚未。其僧
語清虗曰。日西為阿師安名。及至神龍三年十月內。
駕幸長安。十二月並無雨雪。齊州三藏及陽俊闍棃。
奏其僧入內念誦經二七日。應天星皇帝。即遣清虗。
任選寺而住。所云日西者。葢屬聖上西歸也。般若神
力。無願不果。

去神龍元年。左補闕趙延喜。奏清虗入內祈雨。入經
三宿。被一供奉僧誑其僧□。□城殿上。好安道場處。
其僧不解。遂即進□□□。六僧放阿師出外。祈請即
出。向望春宮南山中。有□彌勒閣。於彼祈雨。一入道
場。雲合還散。至三日內。□覺疲極。乃向㵎底取水洗
面。因臥眼合。見一給□□□把杖打其僧頭。阿師故
向此間。因何臥地。努力強□。□僧即起。還向閣下。盡
心誦經。及至日西。四面雲合。不逾念頃。遂即大雨。直
至明朝。雨便普足。

閬州閬中縣丞呂文展。常誦金剛般若。三萬餘遍。靈
驗若神。六七年前。一牙無故自落。至誠發願。牙即漸
漸而生。今始長一半許。開元五年正月二日。又牙無
故自落。依前發願。牙遂更生。老而牙生。葢亦神助。

去開元三年。盛夏亢旱。草木燋黃。剌史劉瑗。令其精
心誦金剛般若經一遍。未終。流澤滂霑。遠近皆足。年
糓以登。其年春季。䨬雨妨損蚕麥。別駕韋岳子。亦令
文展誦經。應時晴朗也。

開元四年七月。當州亢旱。降長史劉孝忠。又令祈雨。
從午時至申。細雨微降。及至初夜。天遂晴朗。即於庭
前。至心發願。念誦般若一□未終。雨遂普霑。高下俱
足。

開元五年正月二十□日。屬以陰雨。剌史劉瑗。以明
日既是甲子。若雨不□□恐經寺亢旱。遂令文展念
誦般若。至心祈晴。啟□□經。應時雨霽。至甲子日。天
甚晴朗。般若之力。其應若□。

贊曰。道元一法。迹有三身。其化逾遠。其德彌真。忘心
而聖。不念而神。惟誠惟懇。應感斯臻。
金剛般若經集驗記卷下(終)
* No. 1629-A

(本奧云)長寬元年七月下旬沙門章觀書寫了。

同年八月七日一校了。

元祿十七年甲申正月二十二日南陽釋昇子和
南拜寫(字高雲俗壽三十六僧臘二十四)同二月十日一校了。

悲夫原本艸書間有蠧滅望于後得善本校正補
書。


(京城西北栂尾高山寺經藏本云)承曆第三之歲孟夏下二之天為結後緣染禿筆
奉書寫畢。　　霜臺老　藤師國


(野州日光山慈眼大師經藏本云)天仁四年五月六□□□(恐是三字乎此年。即天永元年庚寅也)於大原來迎院廊書寫
了。　　　　　桑□□源書


天永四年(自巳未年後三十五年也)六月二日　時點了。


寶永二年。乙酉二月二十五日。重以異本校正補
書。始于正月二十九日。終于今朝。伏願以斯般若
功力。洛陽檀越性榮信女滅罪生善發菩提心。孝
子松永氏源公息災延命福智現前。乃至自他法
界蒼生齊生般若種智者。

南陽愚僧昇和南謹識(俗壽三十七)

雖先書一本。寶永元年四月十一日為暴火燒却。
以故重書盈余書庫。伏願功德餘風本師空老人
福智圓滿諸願成就者也。

南無大慈大悲天滿大自在天神。

「　神力演大光
　普照無際土
　消除三垢冥
　廣濟眾厄難」



寶永六年己丑夏四月　洛陽毛利源公亭子再
挍此書了釋昇常　　四十一歲謹誌
* No. 1629-B
 金剛般若經集驗拾遺
南陽後學釋　昇堂　錄

三寶感通記曰。唐貞觀五年。有隆州巴西縣令狐
元軌者。信敬佛法○京師西明寺主神察目驗說
之。

又曰唐益州西南新繁縣西四十里許○繁後具自
言之(會盈耳)。

唐臨冥報記曰唐吳郡□□素家貞觀二十年失火
○具自言之(右三□□□苑珠林第□□六卷)。

郎餘令冥報拾遺曰□□州剌史樂安任義方○義
方自說(右一驗出□□珠林第五□□)。

法苑珠林(第一百十六卷)送終篇□□□耶王之弘貞觀年中○不
復更來(右此一驗見弘自說也)。

又(第一百二卷)六度篇曰唐蕭氏是司元大夫崔○具說如是。

大唐壽州壽春府永慶寺金剛經碑本䟦語曰。唐乾
元季中廣州僧䖍惠自幼受持此經○雲氣徐徐
上昇天界。
* No. 1629-C
 刻金剛般若經集驗記後序

般若。諸佛智母深重難議。當時鶖峰得度諸生。雖超
生死而疑根未拔本智不現。及至般若會中天調御
以金剛智而決斷之。直使聖凡情盡生滅見忘。而本
有智光豁爾披露。以此義為正法眼藏。寶函所在天
人擁護。故有望空寫經遇雨不濕者。有持經題命盡
上生者。此之靈驗不可舉言。依之歷代著驗記者眾
焉。然一䇿子未有鋟□□□日東誠可不名闕典。與
予往在東武獲唐孟□□驗記。如覯良友益師。乃嘆
曰。惜乎此編淹涉時□□滅頗多。噬臍不及。日者雖
亦得一本。脫誤不可□□□在北山重對古本復存
得失既陶㼼諸本更無有□叶。然崑山片玉豈可棄
捐。因旁加邦語付諸印生。欲公海內覧者尚得好本
補來是望。

寶永六年初夏日南陽後學釋昇堂謹序于洛北幽
舍