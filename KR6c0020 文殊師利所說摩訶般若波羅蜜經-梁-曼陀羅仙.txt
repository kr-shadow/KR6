#+TITLE: 文殊師利所說摩訶般若波羅蜜經-梁-曼陀羅仙
#+DATE: 2018-05-12 10:22:38
#+SOURCE: github.com/kanripo/KR6c0020 master 815ec661                

No. 232 [Nos. 220(7), 233]
《文殊師利所說摩訶般若波羅蜜
經》卷上

梁扶南國三藏曼陀羅仙譯

如是我聞：

一時佛在舍衛國祇樹給孤獨園，
與大比丘僧滿足千人；菩薩摩訶薩十千人
俱，以大莊嚴而自莊嚴，皆悉已住不退轉地，
其名曰彌勒菩薩、文殊師利菩薩、無礙辯菩
薩、不捨擔菩薩，與如是等大菩薩俱。文殊
師利童真菩薩摩訶薩，明相現時，從其住處
來詣佛所，在外而立。

爾時尊者舍利弗、富樓那彌多羅尼子、大目
犍連、摩訶迦葉、摩訶迦旃延、摩訶拘絺羅，
如是等諸大聲聞，各從住處俱詣佛所，在外
而立。

佛知眾會皆悉集已，爾時如來從住
處出，敷座而坐。告舍利弗：「汝今何故，於
晨朝時在門外立？」舍利弗白佛言：「世尊！文
殊師利童真菩薩先已至此，住門外立。我
實於後晚來到耳。」

爾時世尊問文殊師利：「汝
實先來到此住處，欲見如來耶？」文殊師利
即白佛言：「如是，世尊！我實來此欲見如來。
何以故？我樂正觀利益眾生。我觀如來如
如相不異相，不動相不作相，無生相無滅
相，不有相不無相，不在方不離方，非三世
非不三世，非二相非不二相，非垢相非淨
相。以如是等，正觀如來利益眾生。」佛告文
殊師利：「若能如是見於如來，心無所取亦
無不取，非積聚非不積聚。」

爾時舍利弗語文
殊師利言：「若能如是，如汝所說見如來者，甚
為希有。為一切眾生故見於如來，而心不取
眾生之相；化一切眾生向於涅槃，而亦不取
向涅槃相；為一切眾生發大莊嚴，而心不見
莊嚴之相。」

爾時文殊師利童真菩薩摩訶薩
語舍利弗言：「如是，如是！如汝所說。雖為一切
眾生發大莊嚴心，恒不見有眾生相；為一切
眾生發大莊嚴，而眾生趣亦不增不減。假使
一佛住世，若一劫若過一劫，如此一佛世界，
復有無量無邊恒河沙諸佛，如是一一佛，若
一劫若過一劫，晝夜說法心無暫息，各各度
於無量恒河沙眾生皆入涅槃，而眾生界亦
不增不減。乃至十方諸佛世界亦復如是，一
一諸佛說法教化，各度無量恒河沙眾生皆
入涅槃，於眾生界亦不增不減。何以故？眾
生定相不可得故。是故眾生界不增不減。」

舍
利弗復語文殊師利言：「若眾生界不增不減，
何故菩薩為諸眾生，求阿耨多羅三藐三菩
提，常行說法？」文殊師利言：「若諸眾生悉空
相者，亦無菩薩求阿耨多羅三藐三菩提，亦
無眾生而為說法。何以故？我說法中無有
一法當可得故。」

爾時佛告文殊師利：「若無眾
生，云何說有眾生及眾生界？」文殊師利言：「眾
生界相，如諸佛界。」

又問：「眾生界者是有量耶？」
答曰：「眾生界量，如佛界量。」

佛又問：「眾生界量，
有處所不？」答曰：「眾生界量，不可思議。」

又問：「眾
生界相，為有住不？」答曰：「眾生無住，猶如空住。」

佛告文殊師利：「如是修般若波羅蜜時，當云
何住般若波羅蜜？」文殊師利言：「以不住法為
住般若波羅蜜。」

佛復問文殊師利：「云何不住
法名住般若波羅蜜？」文殊師利言：「以無住相，
即住般若波羅蜜。」

佛復告文殊師利：「如是住
般若波羅蜜時，是諸善根，云何增長？云何損
減？」

文殊師利言：「若能如是住般若波羅蜜，於
諸善根無增無減，於一切法亦無增無減。是
般若波羅蜜性相亦無增無減。世尊！如是修
般若波羅蜜則不捨凡夫法，亦不取賢聖法。
何以故？般若波羅蜜不見有法可取可捨，如
是修般若波羅蜜，亦不見涅槃可樂、生死可
厭。何以故？不見生死，況復厭離；不見涅槃，
何況樂著。如是修般若波羅蜜，不見垢惱可
捨，亦不見功德可取，於一切法心無增減。
何以故？不見法界有增減故。世尊！若能如是，
是名修般若波羅蜜。世尊！不見諸法有生有
滅，是修般若波羅蜜。世尊！不見諸法有增
有減，是修般若波羅蜜。世尊！心無悕取，不
見法相有可求者，是修般若波羅蜜。世尊！不
見好醜，不生高下，不作取捨。何以故？法無好
醜，離諸相故；法無高下，等法性故；法無取捨，
住實際故。是修般若波羅蜜。」

佛告文殊師利：
「是諸佛法得不勝乎？」文殊師利言：「我不見諸
法有勝如相。如來自覺一切法空，是可證知。」
佛告文殊師利：「如是，如是！如來正覺自證空
法。」

文殊師利白佛言：「世尊！是空法中，當有
勝如而可得耶？」佛言：「善哉，善哉！文殊師利！如
汝所說，是真法乎？」佛復謂文殊師利言：「阿耨
多羅是名佛法不？」

文殊師利言：「如佛所說，
阿耨多羅是名佛法。何以故？無法可得名阿
耨多羅。」文殊師利言：「如是修般若波羅蜜，不
名法器，非化凡夫法，亦非佛法非增長法，是
修般若波羅蜜。復次，世尊！修般若波羅蜜時，
不見有法可分別思惟。」

佛告文殊師利：「汝於
佛法不思惟耶？」

文殊師利言：「不也，世尊！如
我思惟，不見佛法，亦不可分別是凡夫法、是
聲聞法、是辟支佛法，如是名為無上佛法。復
次，修般若波羅蜜時，不見凡夫相、不見佛法
相、不見諸法有決定相，是為修般若波羅蜜。
復次，修般若波羅蜜時，不見欲界、不見色界、
不見無色界、不見寂滅界。何以故？不見有法
是盡滅相，是修般若波羅蜜。復次，修般若波
羅蜜時，不見作恩者、不見報恩者，思惟二相
心無分別，是修般若波羅蜜。復次，修般若波
羅蜜時，不見是佛法可取，不見是凡夫法可
捨，是修般若波羅蜜。復次，修般若波羅蜜時，
不見凡夫法可滅，亦不見佛法而心證知，是
修般若波羅蜜。」

佛告文殊師利：「善哉，善哉！汝
能如是善說甚深般若波羅蜜相，是諸菩薩
摩訶薩所學法印，乃至聲聞緣覺學無學人，
亦當不離是印而修道果。」

佛告文殊師利：「若人得聞是法，不驚不畏者，
不從千佛所種諸善根，乃至百千萬億佛所
久植德本，乃能於是甚深般若波羅蜜不驚
不怖。」

文殊師利白佛言：「世尊！我今更說般若
波羅蜜義。」佛言：「便說。」

「世尊！修般若波羅蜜
時，不見法是應住是不應住，亦不見境界可
取捨相。何以故？如諸如來不見一切法境界
相故，乃至不見諸佛境界，況取聲聞、緣覺、凡
夫境界。不取思議相亦不取不思議相，不見
諸法有若干相，自證空法不可思議。如是菩
薩摩訶薩，皆已供養無量百千萬億諸佛種
諸善根，乃能於是甚深般若波羅蜜不驚不
怖。復次，修般若波羅蜜時，不見縛不見解，而
於凡夫乃至三乘不見差別相，是修般若波
羅蜜。」

佛告文殊師利：「汝已供養幾所諸佛？」文
殊師利言：「我及諸佛如幻化相，不見供養及
與受者。」

佛告文殊師利：「汝今可不住佛乘耶？」
文殊師利言：「如我思惟，不見一法，云何當得
住於佛乘？」

佛言：「文殊師利！汝不得佛乘乎？」文
殊師利言：「如佛乘者，但有名字，非可得亦不
可見。我云何得？」

佛言：「文殊師利！汝得無礙智
乎？」文殊師利言：「我即無礙，云何以無礙而得
無閡？」

佛言：「汝坐道場乎？」文殊師利言：「一切
如來不坐道場，我今云何獨坐道場？何以
故？現見諸法住實際故。」

佛言：「云何名實際？」文
殊師利言：「身見等是實際。」

佛言：「云何身見是
實際？」文殊師利言：「身見如相，非實非不實，不
來不去，亦身非身，是名實際。」

舍利弗白佛言：「世尊！若於斯義諦了決定，是
名菩薩摩訶薩。何以故？得聞如是甚深般若
波羅蜜相，心不驚不怖，不沒不悔。」

彌勒菩薩白佛言：「世尊！得聞如是般若波羅
蜜，具足法相，是即近於佛坐。何以故？如來現
覺此法相故。」

文殊師利白佛言：「世尊！得聞甚
深般若波羅蜜，能不驚不怖，不沒不悔，當知
此人即是見佛。」

爾時復有無相優婆夷白佛言：「世尊！凡夫法、
聲聞法、辟支佛法、佛法，是諸法皆無相。是故
於所從聞般若波羅蜜，皆不驚不怖，不沒不
悔。何以故？一切諸法本無相故。」

佛告舍利弗：「善男子、善女人，若聞如是甚深
般若波羅蜜，心得決定，不驚不怖，不沒不悔。
當知是人，即住不退轉地。若人聞是甚深般
若波羅蜜，不驚不怖，信樂聽受，歡喜不厭。是
即具足檀波羅蜜、尸波羅蜜、羼提波羅蜜、毘
梨耶波羅蜜、禪波羅蜜、般若波羅蜜，亦能為
他顯示分別，如說修行。」

佛告文殊師利：「汝觀何義為得阿耨多羅三
藐三菩提？住阿耨多羅三藐三菩提？」文殊師
利言：「我無得阿耨多羅三藐三菩提，我不住
佛乘，云何當得阿耨多羅三藐三菩提？如我
所說，即菩提相。」

佛讚文殊師利言：「善哉，善哉！
汝能於是甚深法中巧說斯義。汝於先佛久
種善根，以無相法淨修梵行。」

文殊師利言：「若
見有相則言無相，我今不見有相亦不見無
相，云何而言以無相法淨修梵行？」

佛告文殊
師利：「汝見聲聞戒耶？」答曰：「見。」

佛言：「汝云何見？」
文殊師利言：「我不作凡夫見不作聖人見，不
作學見不作無學見，不作大見不作小見，不
作調伏見不作不調伏見，非見非不見。」

舍利弗語文殊師利言：「汝今如是觀聲聞乘，
若觀佛乘，當復云何？」文殊師利言：「不見菩提
法，不見修行菩提及證菩提者。」

舍利弗語文
殊師利言：「云何名佛？云何觀佛？」文殊師利言：
「云何為我？」舍利弗言：「我者但有名字，名字相
空。」

文殊師利言：「如是，如是！如我但有名字，佛
亦但有名字。名字相空，即是菩提，不以名字
而求菩提。菩提之相，無言無說。何以故？言說
菩提，二俱空故。

「復次，舍利弗！汝問：『云何名佛？云何觀佛？』者，不
生不滅，不來不去，非名非相，是名為佛。如自
觀身實相，觀佛亦然，唯有智者乃能知耳，是
名觀佛。」

爾時舍利弗白佛言：「世尊！如文殊師利所說
般若波羅蜜，非初學菩薩所能了知。」文殊師
利言：「非但初學菩薩所不能知，及諸二乘所
作已辦者亦未能了知。如是說法，無能知
者。何以故？菩提之相，實無有法而可知故，無
見無聞，無得無念，無生無滅，無說無聽。如是
菩提性相空寂，無證無知，無形無相，云何當
有得菩提者。」

舍利弗語文殊師利言：「佛於法界，不證阿耨
多羅三藐三菩提耶？」文殊師利言：「不也，舍利
弗！何以故？世尊即是法界。若以法界證法界
者，即是諍論。舍利弗！法界之相即是菩提。何
以故？是法界中無眾生相，一切法空故。一切
法空即是菩提，無二無分別故。舍利弗！無分
別中則無知者，若無知者即無言說，無言說
相即非有非無、非知非不知。一切諸法亦復
如是。何以故？一切諸法不見處所，決定性故。
如逆罪相不可思議。何以故？諸法實相不可
壞故。如是逆罪亦無本性，不生天上不墮地
獄，亦不入涅槃。何以故？一切業緣皆住實際，
不來不去，非因非果。何以故？法界無邊，無前
無後故。是故，舍利弗！若見犯重比丘不墮地
獄，清淨行者不入涅槃，如是比丘非應供非
不應供，非盡漏非不盡漏。何以故？於諸法中
住平等故。」

舍利弗言：「云何名不退法忍？」文殊師利言：「不
見少法有生滅相，名不退法忍。」

舍利弗言：「云
何復名不調比丘？」文殊師利言：「漏盡阿羅漢，
是名不調。何以故？諸結已盡，更無所調，故名
不調。若過心行，名為凡夫。何以故？凡夫眾生
不順法界，是故名過。」

舍利弗言：「善哉，善哉！汝
今為我善解漏盡阿羅漢義。」文殊師利言：「如
是，如是！我即漏盡真阿羅漢。何以故？斷求聲
聞欲及辟支佛欲，以是因緣故，名漏盡得阿
羅漢。」

佛告文殊師利：「諸菩薩等坐道場時，覺
悟阿耨多羅三藐三菩提不？」文殊師利言：「菩
薩坐於道場，無有覺悟阿耨多羅三藐三菩
提。何以故？如菩提相，無有少法而可得者，
名阿耨多羅三藐三菩提。無相菩提，誰能坐
者，亦無起者。以是因緣，不見菩薩坐於道場，
亦不覺證阿耨多羅三藐三菩提。」

文殊師利
白佛言：「世尊！菩提即五逆，五逆即菩提。何以
故？菩提五逆，無二相故。無學無學者，無見
無見者，無知無知者，無分別無分別者，如是
之相名為菩提。見五逆相亦復如是。若言見
有菩提而取證者，當知此輩即是增上慢人。」

爾時世尊告文殊師利：「汝言我是如來。謂我
為如來乎？」文殊師利言：「不也，世尊！我謂不是如來為如來耶？無有如相可名為如，亦無
如來智能知於如。何以故？如來及智，無二相
故。空為如來，但有名字，我當云何謂是如來？」

佛告文殊師利：「汝疑如來耶？」文殊師利言：「不
也，世尊！我觀如來無決定性，無生無滅，故無
所疑。」

佛告文殊師利：「汝今不謂如來出現於世耶？」
文殊師利言：「若有如來出現世者，一切法界
亦應出現。」

佛告文殊師利：「汝謂恒沙諸佛入涅槃耶？」文
殊師利言：「諸佛一相，不可思議。」佛語文殊師
利：「如是，如是！佛是一相，不思議相。」

文殊師利
白佛言：「世尊！佛今住世耶？」佛語文殊師利：「如
是，如是！」

文殊師利言：「若佛住世，恒沙諸佛亦
應住世。何以故？一切諸佛皆同一相，不思議
相。不思議相，無生無滅。若未來諸佛出興於
世，一切諸佛亦皆出世。何以故？不思議中，無
過去未來現在相。但眾生取著，謂有出世，謂
佛滅度。」

佛語文殊師利：「此是如來、阿羅漢、
阿鞞跋致菩薩所解。何以故？是三種人，聞甚
深法，能不誹謗亦不讚歎。」

文殊師利白佛言：
「世尊！如是不思議法，誰當誹謗？誰當讚歎？」

佛告文殊師利：「如來不思議，凡夫亦不思
議。」

文殊師利白佛言：「世尊！凡夫亦不思議耶？」
佛言：「亦不思議。何以故？一切心相皆不思議。」

文殊師利言：「若如是說，如來不思議，凡夫亦
不思議。今無數諸佛求於涅槃，徒自疲勞。何
以故？不思議法即是涅槃，等無異故。」文殊師
利言：「如是凡夫不思議，諸佛不思議。若善男
子、善女人，久習善根，近善知識，乃能了知。」

佛告文殊師利：「汝欲使如來於眾生中為最
勝耶？」文殊師利言：「我欲使如來於諸眾生為
最第一，但眾生相亦不可得。」

佛言：「汝欲使如
來得不思議法耶？」文殊師利言：「欲使如來得
不思議法，而於諸法無成就者。」

佛告文殊師
利：「汝欲使如來說法教化耶？」文殊師利白佛
言：「我欲使如來說法教化，而是說及聽者皆
不可得。何以故？住法界故。法界、眾生，無差
別相。」

佛告文殊師利：「汝欲使如來為無上福田耶？」
文殊師利言：「如來是無盡福田，是無盡相，無
盡相即無上福田。非福田非不福田，是名福
田。無有明闇生滅等相，是名福田。若能如是
解福田相，深植善種，亦無增減。」

佛告文殊師利：「云何植種，不增不減。」文殊師
利言：「福田之相，不可思議。若人於中如法修
善，亦不可思議。如是植種，名無增無減，亦是
無上最勝福田。」

爾時大地以佛神力，六種震
動，現無常相。一萬六千人皆得無生法忍，七
百比丘、三千優婆塞、四萬優婆夷、六十億那由
他六欲諸天，遠塵離垢，於諸法中得法眼淨。
《文殊師利所說摩訶般若波羅蜜經》卷上


《文殊師利所說摩訶般若波羅蜜
經》卷下

梁扶南國三藏曼陀羅仙譯

爾時阿難從座而起，偏袒右肩，右膝著地，白
佛言：「世尊！何因緣故，如是大地六種震動？」佛
告阿難：「我說福田無差別相，故現斯瑞。往昔
諸佛亦於此處，作如是說福田之相，利益眾
生，一切世界六種震動。」

舍利弗白佛言：「世
尊！文殊師利是不可思議。何以故！所說法
相，不可思議。」

佛告文殊師利：「如是，如是！如舍
利弗言，汝之所說實不可思議。」文殊師利白
佛言：「世尊！不可思議不可說，思議亦不可
說。如是思議不思議性俱不可說。一切聲相，
非思議亦非不可思議。」

佛言：「汝入不思議三
昧耶？」文殊師利言：「不也，世尊！我即不思議，
不見有心能思議者。云何而言入不思議三
昧？我初發心欲入是定，而今思惟，實無心相
而入三昧。如人學射，久習則巧，後雖無心，以
久習故，箭發皆中。我亦如是，初學不思議三
昧，繫心一緣，若久習成就，更無心想，恒與定
俱。」

舍利弗語文殊師利言：「更有勝妙寂滅定
不？」文殊師利言：「若有不思議定者，汝可問言：
『更有寂滅定不？』如我意解，不可思議定尚不
可得，云何問有寂滅定乎？」

舍利弗言：「不可
思議定不可得耶？」

文殊師利言：「思議定者，是可得相；不可思議
定者，不可得相。一切眾生實成就不思議定。
何以故？一切心相即非心故，是名不思議定。
是故一切眾生相及不思議三昧相，等無分
別。」

佛讚文殊師利言：「善哉，善哉！汝於諸佛久
殖善根，淨修梵行，乃能演說甚深三昧。汝今
安住如是般若波羅蜜中。」

文殊師利言：「若我
住般若波羅蜜中，能作是說，即是有想，便住
我想。若住有想、我想中者，般若波羅蜜便有
處所。般若波羅蜜若住於無，亦是我想，亦名
處所。離此二處，住無所住，如諸佛住，安處寂
滅非思議境界。如是不思議，名般若波羅蜜
住處。般若波羅蜜處，一切法無相，一切法無
作。般若波羅蜜即不思議，不思議即法界，法
界即無相，無相即不思議，不思議即般若波
羅蜜。般若波羅蜜、法界。無二無別。無二無別
即法界，法界即無相，無相即般若波羅蜜界。
般若波羅蜜界即不思議界，不思議界即無生
無滅界，無生無滅界即不思議界。」

文殊師利
言：「如來界及我界，即不二相。如是修般若波
羅蜜者則不求菩提。何以故？菩提相離，即
是般若波羅蜜故。世尊！若知我相而不可
著，無知無著是佛所知。不可思議無知無著，
即佛所知。何以故？知體本性無所有相。云何
能轉法界？若知本性無體無著者，即名無物。
若無有物，是無處所，無依無住。無依無住即
無生無滅，無生無滅即是有為無為功德。若
如是知，則無心想。無心想者，云何當知有為
無為功德？無知即不思議，不思議者是佛所
知，亦無取無不取，不見三世去來等相，不取
生滅及諸起作，亦不斷不常。如是知者是名
正智。不思議智如虛空，無此無彼，不可比
類，無好惡，無等等，無相無貌。」

佛告文殊師
利：「若如是知，名不退智。」文殊師利言：「無作智
名不退智，猶如金鋌先加鎚打方知好惡。
若不治打，無能知者。不退智相亦復如是。要
行境界，不念不著，無起無作，具足不動，不生
不滅，爾乃顯現。」

爾時佛告文殊師利言：「如諸如來自說己智，
誰當能信？」文殊師利言：「如是智者，非涅槃法
非生死法，是寂滅行，是無動行，不斷貪欲、瞋
恚、愚癡，亦非不斷。何以故？無盡無滅，不離生
死亦非不離，不修道非不修道。作是解者名
為正信。」

佛告文殊師利言：「善哉，善哉！如汝所
說，深解斯義。」

爾時摩訶迦葉白佛言：「世尊！於
當來世，若說如是甚深正法，誰能信解如聞
受行？」

佛告迦葉：「今此會中比丘、比丘尼、優婆
塞、優婆夷，得聞此經者，如是人等，於未來世
若聞是法，必能信解於甚深般若波羅蜜，乃
能讀誦信解受持，亦為他人分別演說。譬如
長者失摩尼寶，憂愁苦惱。後若還得，心甚歡
喜。如是，迦葉！比丘、比丘尼、優婆塞、優婆夷等，
亦復如是，有信樂心。若不聞法則生苦惱，若
得聞時，信解受持，常樂讀誦，甚大歡喜。當知
此人，即是見佛，亦即親近供養諸佛。」

佛告迦
葉：「譬如忉利天上波利質多羅樹，皰初出時，
是中諸天見是樹已，皆大歡喜，此樹不久必
當開敷。若比丘、比丘尼、優婆塞、優婆夷，得聞
般若波羅蜜，能生信解，亦復如是。此人不
久亦當開敷一切佛法。於當來世，有比丘、比
丘尼、優婆塞、優婆夷，聞般若波羅蜜，信受讀
誦，心不悔沒。當知是人，已從此會聽受是經，
亦能為人聚落城邑廣說流布。當知是人，佛
所護念。如是甚深般若波羅蜜中，有能信
樂，無疑惑者，是善男子、善女人，於過去諸佛
久已修學，殖眾善根。譬如有人以手穿珠，
忽遇無上真摩尼寶，心大歡喜。當知是人
必已曾見。

「如是，迦葉！若善男子、善女人，修
學餘法，忽然得聞甚深般若波羅蜜，能生歡
喜，亦復如是。當知此人，已曾聞故。若有眾
生得聞甚深般若波羅蜜，心能信受，生大歡
喜。如是人等亦曾親近無數諸佛，從聞般若
波羅蜜，已修學故。譬如有人，先所經見城邑
聚落，後若聞人讚歎彼城，所有園苑種種池泉，
華果林樹男女人民，皆可愛樂。是人聞已，即
大歡喜，更勸令說，是城園苑眾好嚴飾，雜華
池泉多諸甘果，種種珍妙一切愛樂。是人得
聞，重甚歡喜。如是之人，皆曾見故。若善男子、
善女人，有聞般若波羅蜜，信心聽受，能生歡
喜，樂聞不厭，而更勸說。當知此輩，已從文殊
師利，曾聞如是般若波羅蜜故。」迦葉白佛言：
「世尊！若將來世善男子、善女人，得聞是甚深
般若波羅蜜，信樂聽受。以是相故，當知此
人亦於過去佛所曾聞修學。」

文殊師利白佛
言：「世尊！佛說諸法，無作無相，第一寂滅。若
善男子、善女人，有能如是諦了斯義，如聞如
說，為諸如來之所讚歎。不違法相，是即佛說，
亦是熾然般若波羅蜜相，亦名熾燃具足佛
法，通達實相，不可思議。」

佛告文殊師利：「我本
行菩薩道時，修諸善根，欲住阿鞞跋致地，當
學般若波羅蜜。欲成阿耨多羅三藐三菩提，
當學般若波羅蜜。若善男子、善女人，欲解一
切法相，欲知一切眾生心界皆悉同等，當學
般若波羅蜜。文殊師利！欲學一切佛法具足
無礙，當學般若波羅蜜。欲學一切佛成阿耨
多羅三藐三菩提時相好威儀無量法式，當
學般若波羅蜜。欲知一切佛不成阿耨多羅
三藐三菩提一切法式及諸威儀，當學般若
波羅蜜。何以故？是空法中，不見諸佛、菩提等
故。若善男子、善女人，欲知如是等相無疑惑
者，當學般若波羅蜜。何以故？般若波羅蜜，
不見諸法若生若滅、若垢若淨。是故善男子、
善女人，應作如是學般若波羅蜜。欲知一切
法無過去、未來、現在等相，當學般若波羅蜜。
何以故？法界性相無三世故。欲知一切法同
入法界心無罣礙，當學般若波羅蜜。欲得三
轉十二行法輪，亦自證知而不取著，當學般
若波羅蜜。欲得慈心遍覆一切眾生而無限
齊，亦不作念有眾生相，當學般若波羅蜜。欲
得於一切眾生不起諍論，亦復不取無諍論
相，當學般若波羅蜜。欲知是處非處、十力、無
畏，住佛智慧得無礙辯，當學般若波羅蜜。」

爾
時文殊師利白佛言：「世尊！我觀正法，無為
無相，無得無利，無生無滅，無來無去，無知者、
無見者、無作者。不見般若波羅蜜，亦不見般
若波羅蜜境界，非證非不證。不作戲論，無有
分別。一切法無盡離盡，無凡夫法，無聲聞法，
無辟支佛法、佛法。非得非不得，不捨生死，不
證涅槃。非思議非不思議，非作非不作。法相
如是。不知云何當學般若波羅蜜？」

爾時佛告文殊師利：「若能如是知諸法相，是
名當學般若波羅蜜。菩薩摩訶薩若欲學菩
提自在三昧，得是三昧已，照明一切甚深佛
法，及知一切諸佛名字，亦悉了達諸佛世界，
無有障礙，當如文殊師利所說般若波羅蜜
中學。」

文殊師利白佛言：「世尊！何以故名般
若波羅蜜？」佛言：「般若波羅蜜無邊無際，無名
無相，非思量，無歸依，無洲渚，無犯無福，無晦
無明，猶如法界，無有分齊，亦無限數，是名般
若波羅蜜，亦名菩薩摩訶薩行處。非處非不
行處，悉入一乘，名非行處。何以故？無念無作
故。」

文殊師利白佛言：「世尊！當云何行能速得
阿耨多羅三藐三菩提？」佛言：「文殊師利！如般
若波羅蜜所說行，能速得阿耨多羅三藐三
菩提。復有一行三昧，若善男子、善女人，修是
三昧者，亦速得阿耨多羅三藐三菩提。」

文殊
師利言：「世尊！云何名一行三昧？」

佛言：「法界一
相，繫緣法界，是名一行三昧。若善男子、善女
人，欲入一行三昧，當先聞般若波羅蜜，如說
修學，然後能入一行三昧。如法界緣，不退不壞，
不思議，無礙無相。善男子、善女人，欲入一行
三昧，應處空閑，捨諸亂意，不取相貌，繫心一
佛，專稱名字。隨佛方所，端身正向，能於一佛
念念相續，即是念中，能見過去、未來、現在諸
佛。何以故？念一佛功德無量無邊，亦與無
量諸佛功德無二，不思議佛法等無分別，皆
乘一如，成最正覺，悉具無量功德、無量辯才。
如是入一行三昧者，盡知恒沙諸佛、法界，無
差別相。阿難所聞佛法，得念總持，辯才智慧
於聲聞中雖為最勝，猶住量數，則有限礙。若
得一行三昧，諸經法門，一一分別，皆悉了知，
決定無礙。晝夜常說，智慧辯才終不斷絕。若
比阿難多聞辯才，百千等分不及其一。菩薩
摩訶薩應作是念：『我當云何逮得一行三昧
不可思議功德無量名稱？』佛言：『菩薩摩訶薩
當念一行三昧，常勤精進而不懈怠。』如是次
第漸漸修學，則能得入一行三昧，不可思議
功德作證，除謗正法不信，惡業重罪障者，所
不能入。

「復次，文殊師利！譬如有人得摩尼珠，
示其珠師。珠師答言：『此是無價真摩尼寶。』即
求師言：『為我治磨，勿失光色。』珠師治已，隨其
磨時，珠色光明映徹表裏。文殊師利！若有
善男子、善女人，修學一行三昧不可思議功
德無量名稱，隨修學時，知諸法相，明達無礙，
功德增長，亦復如是。文殊師利！譬如日輪，
光明遍滿，無有減相。若得一行三昧，悉能具
足一切功德，無有缺少，亦復如是。照明佛法，
如日輪光。

「文殊師利！我所說法，皆是一味離
味，解脫味，寂滅味。若善男子、善女人，得是一
行三昧者，其所演說，亦是一味離味，解脫味、
寂滅味，隨順正法，無錯謬相。文殊師利！若菩
薩摩訶薩得是一行三昧，皆悉滿足助道之
法，速得阿耨多羅三藐三菩提。

「復次，文殊師
利！菩薩摩訶薩，不見法界有分別相及以一
相，速得阿耨多羅三藐三菩提相，不可思議。
是菩提中，亦無得佛。如是知者，速得阿耨多
羅三藐三菩提。若信一切法悉是佛法，不生
驚怖亦不疑惑。如是忍者，速得阿耨多羅三
藐三菩提。」

文殊師利白佛言：「世尊！以如是因，
速得阿耨多羅三藐三菩提耶？」佛言：「得阿
耨多羅三藐三菩提，不以因得，不以非因得。
何以故？不思議界，不以因得，不以非因得。若
善男子、善女人，聞如是說，不生懈怠。當知是
人，已於先佛種諸善根。是故比丘、比丘尼，聞
說是甚深般若波羅蜜，不生驚怖，即是從佛
出家。若優婆塞、優婆夷，得聞如是甚深般若
波羅蜜，心不驚怖，即是成就真歸依處。

「文殊師利！若善男子、善女人，不習甚深般若
波羅蜜，即是不修佛乘。譬如大地，一切藥木皆
依地生長。文殊師利！菩薩摩訶薩亦復如是，
一切善根皆依般若波羅蜜而得增長，於阿
耨多羅三藐三菩提不相違背。」

爾時文殊師
利白佛言：「世尊！此閻浮提城邑聚落，當於何
處演說如是甚深般若波羅蜜？」佛告文殊師
利：「今此會中，若有人聞般若波羅蜜，皆發誓
言：『於未來世，常得與般若波羅蜜相應，從是
信解，未來世中能聽是經。』當知此人不從餘
小善根中來，所能堪受，聞已歡喜。文殊師利！
若復有人，從汝聽是般若波羅蜜，應作是言：
『此般若波羅蜜中，無聲聞、辟支佛法、佛法，
亦無凡夫生滅等法。』」

文殊師利白佛言：「世尊！
若比丘、比丘尼、優婆塞、優婆夷，來問我言：『云
何如來說般若波羅蜜？』我當答言：『一切諸法無
諍論相，云何如來當說般若波羅蜜？』何以故？
不見有法可與法諍論，亦無眾生心識能
知。復次，世尊！我當更說究竟實際。何以故？一
切法相同入實際，阿羅漢無別勝法。何以故？
阿羅漢法、凡夫法，不一不異故。復次，世尊！如
是說法，無有眾生已得涅槃，今得、當得。何以
故？無有決定眾生相故。」

文殊師利言：「若人欲
聞般若波羅蜜，我當作如是說。其有聽者，不
念不著，無聞無得，當如幻人無所分別。如是
說者，是真說法。是故聽者莫作二相，不捨諸
見而修佛法，不取佛法，不捨凡夫法。何以故？
佛及凡夫，二法相空，無取捨故。若人問我，當
作是說，如是安慰，如是建立。善男子、善女人，
應如是問，作如是住，心不退不沒，當如法相，
隨順般若波羅蜜說。」

爾時世尊歎文殊師利：「善哉，善哉！如汝所
說。若善男子、善女人，欲見諸佛，應學如是
般若波羅蜜。欲親近諸佛，如法供養，應學如
是般若波羅蜜。若欲言如來是我世尊，應學
如是般若波羅蜜。若言如來非我世尊，亦
應學如是般若波羅蜜。若欲成阿耨多羅三
藐三菩提，應學如是般若波羅蜜。若欲不
成阿耨多羅三藐三菩提，亦應學如是般若
波羅蜜。若欲成就一切三昧，應學如是般若
波羅蜜。若欲不成就一切三昧，亦應學如是
般若波羅蜜。何以故？無作三昧無異相故，一
切法無生無出故。若欲知一切法假名，應學
如是般若波羅蜜。若欲知一切眾生修菩提
道，不求菩提相，心不退沒，應學如是般若波
羅蜜。何以故？一切法皆菩提相故。若欲知一
切眾生行非行相，非行即菩提，菩提即法
界，法界即實際，心不退沒，應學如是般若波
羅蜜。若欲知一切如來神通變化，無相無礙
亦無方所，應學如是般若波羅蜜。」

佛告文殊
師利：「若比丘、比丘尼、優婆塞、優婆夷，欲得
不墮惡趣，當學般若波羅蜜。一四句偈，受持
讀誦，為他解說，隨順實相。如是善男子、善女
人，當知決定得阿耨多羅三藐三菩提，則住
佛國。若聞如是般若波羅蜜，不驚不畏，心生
信解。當知此輩，佛所印可，是佛所行大乘法
印。若善男子、善女人，學此法印，超過惡趣，不
入聲聞、辟支佛道，以超過故。」

爾時帝釋三十三天，以天妙華：優鉢羅華、拘
物頭華、分陀利華、天曼陀羅華等，天栴檀香及
餘末香，種種金寶，作天伎樂，為供養般若波
羅蜜并諸如來及文殊師利，以散其上。作是
供養已，願我常聞般若波羅蜜法印。釋提桓
因復作是願，願閻浮提善男子、善女人，常使
得聞是經決定佛法，皆令信解受持讀誦為
人演說。一切諸天為作擁護。

爾時佛告釋提
桓因言：「憍尸迦！如是，如是！善男子、善女人，當
得決定諸佛菩提。」

文殊師利白佛言：「世尊！如
是受持，善男子、善女人，得大利益，功德無量。」

爾時以佛神力，一切大地六種震動。佛時微
笑，放大光明，遍照三千大千世界。文殊師利
白佛言：「世尊！即是如來印般若波羅蜜相。」佛
言：「文殊師利！如是，如是！說般若波羅蜜已
皆現此瑞，為印般若波羅蜜故，使人受持，令
無讚毀。何以故？無相法印不可讚毀。我今
以是法印，令諸天魔不能得便。」

佛說是已，爾
時諸大菩薩及四部眾，聞說般若波羅蜜，歡
喜奉行。
《文殊師利所說摩訶般若波羅蜜經》卷下