#+TITLE: 般若心經直談-明-真可
#+DATE: 2016-06-11 12:27:52
#+SOURCE: github.com/kanripo/KR6c0156 master 1ea4d8d3                
No. 537
般若波羅蜜多心經直談
僧　真可　撰

「般若波羅蜜多心經」

【夫智慧愚癡初非兩種彼岸此岸本是同源以其
見有身心即名愚癡住此岸以其不見有身心即
名智慧到彼岸也經則萬古不變之稱心則八部
最先之主不變則凡聖可以其由最先則誰能舍
此而求無上菩提哉。】

「觀自在菩薩行深般若波羅蜜多時照見五蘊皆空
度一切苦厄。」

【眾生未始非菩薩但不達人法皆空被苦厄所陷
故名眾生若了達無礙孰非菩薩。】

「舍利子色不異空空不異色色即是空空即是色受
想行識亦復如是。」

【至此特呼名而告之者謂上菩薩所證之空非小
乘偏空亦非頑空亦非斷空直即色之空耳色既
可以即空則空亦可以即色故曰色不異空空不
異色五蘊之中色蘊其一色空既可以相即餘蘊
例然故曰受想行識亦復如是。】

「舍利子是諸法空相不生不滅不垢不淨不增不減
是故空中無色無受想行識無眼耳鼻舌身意無色
聲香味觸法無眼界乃至無意識界無無明亦無無
明盡乃至無老死亦無老死盡無苦集滅道無智亦
無得以無所得故。」

【至此再呼名而告之者佛慮其偏小習重卒難遊
大乘二空法海故明揭顯露以啟廸之諸法空相
譬如質礙之氷既巳融化成水在方器則隨而方
之在圓器則隨而圓之觸風可以為濤聲映地可
以為天色在江湖可以浮萬斛在大旱可以為雲
霓無往而莫不自在矣又方圓之器喻前境前境
自有生滅垢淨增減如水成氷無非質礙學者知
此則十二處十八界十二支及四諦皆瞭如也雖
然境不能自空必假照以空之境空智在病去藥
存終非本體藥亦洗之方盡染污故曰無智亦無
得。】

「菩提薩埵依般若波羅蜜多故心無罣礙無罣礙故
無有恐怖遠離顛倒夢想究竟涅槃三世諸佛依般
若波羅蜜多故得阿耨多羅三藐三菩提故知般若
波羅蜜多是大神呪是大明呪是無上呪是無等等
呪能除一切苦真實不虗故說般若波羅蜜多呪即
說呪曰。

揭諦揭諦波羅揭諦波羅僧揭諦菩提薩婆
訶」

【嗚呼甚矣偏小習重之難化也如此故如來種種
告之令其深信意者此般若波羅蜜多不惟觀自
在菩薩依之心無罣礙而得涅槃即三世諸佛亦
因之而得無上菩提尚恐其驚疑未徹再敕之曰
此般若波羅蜜多是大神呪是大明呪是無上呪
是無等等呪神則威靈莫測明則無幽不燭無上
則更無有上者無等則更無有等者聖人為物至
矣盡矣無可以加矣猶說密呪以加持之予讀此
經至是不覺涕泗橫流莫能自止此因抱疾潭柘
山中念雲間徐太僕琰衛法勞勤釋此以慰益其
道心耳。】
般若波羅蜜多心經直談(終)