#+TITLE: 楞伽經集註-宋-正受
#+DATE: 2018-05-12 10:23:35
#+SOURCE: github.com/kanripo/KR6i0340 master 78e3ea28                

* No. 324-A
 集註楞伽阿䟦多羅寶經序
朝議大夫新淮東安撫司參議
官竹齋沈瀛撰

我佛以一大事因緣出現於世三百餘會說法度眾
生本無二致以眾生性有上中下之別故佛語有淺
深之異於諸經中如楞嚴圓覺皆為上根者說故其
語深遠惟上根之人方可了解而初機者未易究也
至若楞伽一經以楞伽為名實相為體佛語心為宗
自覺聖智為用其語深遠又在楞嚴圓覺諸經之上
故目今所說上根之人無如內翰蘇公尚曰楞伽義
趣幽眇文字簡古讀者尚不能句而況遺文以得義
忘義以了心所以寂寥於世幾廢而僅存而況餘人
乎少傅白公樂天與常禪師詩有求師治此病惟勸
讀楞伽又曰人間此病治無藥惟有楞伽四卷經荊
國王公介甫亦曰楞伽我亦見髣髴是知此經惟上
上根人所深好而研窮之其它人莫識也達磨謂二
祖曰吾觀震旦所有經教惟楞伽四卷可以印心祖
祖相授心為心法則知傳心之印無出此經有自來
矣今世談禪者浩浩而於此經謾不知有非不知有
正以所見不高不能深識義趣故不敢啟口耳蘇內
翰又謂近世學者各宗其師務從簡便得一句一偈
自謂了證至使婦人孺子抵掌嬉笑爭談禪悅高者
為名下者為利而佛法微矣乃謂此經句句皆理字
字皆法如毉之有難經今俚俗毉師不由經論直授
方藥以之療病非不或中至於遇病輒應懸斷死生
則與知經學古者不可同日語世人徒見其有一至
之功或捷於古人因謂難經不學而可豈不悞哉此
正謂今日設也仰惟雷菴受公老師飽學飽參既有
實學遂見實相非今虗頭禪衲比也人皆於此經讀
尚不成句讀師乃敢抗志而註釋之非精勤力學不
能到也且其註釋又非今講人之比字字訂前人之
訛句句說經意之盡其文不晦僻其義又坦明使蘇
內翰復生而見之亦歡喜讚歎不盡而況餘人乎凡
於此道得其趣者而觀之當手之而不釋也竹齋沈
瀛既見是書合掌頂禮普勸四眾至心讀誦詳其註
義使佛語渙然冰釋於一句中頓明見地即達磨付
囑之意便在眼前其一堆八擔葛藤便可束之高閣
矣昔太保樂全張公安道慶曆中嘗為滁州至一僧
舍偶見此經入手恍然如獲舊物開卷未終夙障冰
解細視筆畫手迹宛然悲喜太息從是悟入常以經
首四偈發明心要蘇內翰過南都親見公說且以錢
三十萬託公印施於江淮間而內翰親為之書此經
印人心地明驗如此敬庵居士黃公師說靜照居士
仲威之子妙德居士節夫之姪孫心心相傳其於此
經深解義趣捐金鏤板以廣流通是亦樂全公之意
也若其註釋本末則具見於雷菴閣筆記此不重述
惟以世人所共知蘇內翰張太保二事冠于篇首以
啟人之信心云雷菴又有普燈三十卷及楞嚴合論
捋繼此行于世嗚呼盛哉嗚呼盛哉。

慶元二年重午
日序
* No. 324-B
 楞伽阿跋多羅寶經集註題辭

大雄氏所說阿䟦多羅寶經凡經三譯其四卷者宋
元嘉中中印度求那䟦陀羅也其十卷者後魏延昌
中北印度菩提流支也迨至於唐實义難陀來自于
闐復以䟦陀之譯未弘流支之義多舛與僧復禮重
翻為七卷則久視初也於是判教諸師提綱挈領李
通玄則以五法三自性八識二無我為言智覺延壽
則以實相佛語心自覺聖智為言一則因理以顯事
一則從事以推理理事兼究則經之奧義無餘蘊矣
然自菩提達磨東來震旦謂此經四卷可以印心遂
授其徒慧可故宗禪定者世受其說而其文辭簡嚴
卒未易通所以傳之者寢微至宋張文定公方平見
於南譙悟其為前身所書乃以錢三十萬屬蘇文忠
公軾印施江淮間蘇公親為書之且記其事自是流
布漸廣雷菴禪師正受病句讀之難通也與同袍智
燈據䟦陀之本而參以魏唐二譯原其異同歷疏於
經文之下復稽唐註古本暨宋僧寶臣閩士楊彥國
之說而折衷之凡經論疏錄有涉於經者亦撫其精
華附焉名之曰楞伽寶經集註自慶元乙卯之三月
至丙辰之四月始克就緒其用心可謂勤矣且如來
說經不即語言不離語言矧此楞伽實詮圓頓八識
洞然號如來藏大包無外小入無內本性全真即成
智用觀身實相與淨名同若彼二乘滅識趣寂譬如
迷人忘巳之頭狂走呼號別求首領此乃諸佛心地
法門不假修證現前成佛禪宗之要蓋莫切於此矣
或者則曰西來之宗一文不設若謂初祖持此印心
非愚則惑子不聞達觀頴公之言乎曰不然也佛法
隨世以為教當達摩時眾生滯相離心故入義學者
悉斥去之達觀之言猶達摩之意也苟不察其救弊
微權而據以為實則禪那乃六度之一世尊所指持
戒為禪定智慧之本者還可廢乎雷菴之註其有功
於禪宗甚大非上根宿智不知予言之為當也此經
舊嘗刻板近毀於火天界禪師白菴金公意欲流通
乃購文梓重刻于旃檀林來徵予為之序予幼時頗
見正平張戒集三譯之長釆諸家之註成書八卷以
傳大意略同惜雷菴不及見之白菴妙悟真乘旁通
儒典為叢林之所宗師苟求其說而補入之則其功
又豈不大於雷菴哉。

洪武四年夏五月國子司業金
華宋濂序

* 大明洪武辛亥重刊楞伽經集註凡例

雷菴宋慶元本為舊本　茲重刊為今本。

  
  * 楞伽凡三譯其說備在舊本閣筆記及今本題辭四卷流通特盛者宋譯也雷菴之集註是經遇文簡義深處則以魏唐二譯附其下欲看讀者參考融會則滯礙自當釋然然其間有不甚難通處而亦證以一譯者今去之有合備引而節之者今備引之。
  * 舊本所集諸家註則唐遺名尊宿周元翁於廬山古經藏中所得本宋沙門寶臣新說閩人楊彥國所纂及諸經論宗鏡錄等其註字無其經其論其人云者乃雷菴之述也但新說本為唐譯七卷而作唐譯既與宋譯之文有異則經之與說豈無相違然臣公學贍識高詞理修暢深得楞伽旨趣脉絡貫通無施不可今本全用新說處則曰新說云其說與是經之文不同處未免修詞順義以就經文則不顯新說云又或以註云楊云及新說會而釋之處以非一家之說故亦不顯註云楊云新說云而直以云云綴於經文之下竊惟古人註釋之意本為使人易解善入忘義了心某云某云初不較於彼此也。
  * 舊本或因經文一二字與佗本不同處則曰註本作某字楊本蘇本又作某字某字今唯取義優理當者餘皆不錄庶使學者無多岐之惑。
  * 凡註疏或章分或句解自有條理若一句中又破碎之未為盡善今詳舊本或合而一之節而異之大意多本新說初非胸臆之見義例雖未能純然頗便於覽誦庶幾經旨由斯而得矣。
  * 經教句讀大率不易又何況於此經故蔣頴叔謂嘗苦楞伽經難讀蘇東坡云讀者或不能句今輒句讀之者誠欲便於初學中間差謬安能無之上機了達豈泥於此。
  * 科字之法見於儒書者今本悉准而科之或前巳科而後失科者後當例前而呼若梵語某字當作某音呼者嘗讀佛經之人口耳素巳習熟更不加科如阿䟦多羅阿羅阿㝹般涅槃般若等是也解脫二字雖非梵語唯釋典有之故亦不科教家論解脫(上胡懈切下徒活切)解脫(二字並如本音)有二音有二義茲不詳錄凡如此等安能悉舉覽者宜以類推。


凡例終
No. 324

「楞伽阿䟦多羅寶經卷第一

宋天竺三藏求那䟦陀羅　譯」
大宋胥臺沙門釋正受　集註

【(楞伽者此云不可往阿云無跋多羅云上寶貴重義經貫攝義是名不可往無上寶經謂自覺聖究竟之
境非邪智可造故曰不可往隨眾色摩尼之珠非世寶可比故曰無上謂不可往處有此無上寶也不可
徃是喻無上寶亦喻也此經蓋以單譬立題華嚴論云世尊於南海摩羅耶山之頂楞伽城中說法其山
高五百由旬下瞰大海無路可上其城乃眾寶所成光映日月無門可入得神通者堪能升往表心地法
門無修無證者方能升也下瞰大海表心海本自澄淨因境風所轉識浪隨動惟心空境寂則此識浪無
復起矣識浪既息物無不鑑猶如大海無風日月星辰等象炳然顯現此經乃為根熟者頓說種子業識
為如來藏異彼二乘滅識趣寂者故亦為異彼般若修空菩薩空增勝者故蓋直明識體本性全真即成
智用非彼深密別立九識接引初根漸令留惑長大菩提不令其心植種於空亦不令心猶如敗種解深
密經乃是入惑之初門楞伽維摩直示惑之本實楞伽即明八識為如來藏淨名即觀身實相觀佛亦然
淨名與楞伽同深密經文則與此二部少別當知入胎出胎少年老年乃至資生住處若色若空若性若
相皆是自識唯佛能知一經之旨槩見於此)。】

「一切佛語心品第一」

【(一切佛語心者乃三世諸佛所說性自性第一義心也品者類也別也義類相從故名為品第一者此經
大部有十萬偈百萬句三千六萬言總有一百五十一品今所傳者止有佛語心品分之為四故言第一
也)。】

「如是我聞一時佛住南海濱楞伽山頂(實叉云婆伽婆住大海濱
摩羅耶山頂楞伽城中其城乃羅婆那夜叉王所據蓋佛於海龍王宮說法七日巳而從大海出有無量億梵
釋護世天龍等眾奉迎於佛爾時世尊舉目觀見山頂之城而作是言昔諸如來應正等覺皆於此城說自所
得聖智證法非諸外道臆度邪見及以二乘修行境界我今亦當為羅婆那王開示此法爾時羅婆那夜叉王
以佛神力聞佛言音即與眷屬乘華宮殿往世尊所右繞三帀作眾妓樂而供養之說偈請佛歸其城中云云
○流支所譯大略相似唯此經止云佛住南海濱楞伽山頂而不言城者蓋跋陀之文尚於簡古也故於下文
至一切佛語心為楞伽國摩羅耶山諸大菩薩說如來所歎海浪藏識境界則知其略去山名但以城名混而
言之然如是我聞一時佛七字古今諸師皆以信聞時主處眾六成就義科上四字下三字為二句讀之按龍
勝論云世尊將入涅槃時阿泥盧豆教阿難問佛未來要事者有四阿難依教請問曰如來在世親自說法人
皆信受如來滅後一切經首當立何言世尊答曰當置如是我聞一時六字為句此其四問之一也故今以一
時二字聯上句佛字綴下文)種種寶華以為莊嚴與大比丘僧及
大菩薩眾(就接俗情故聲聞在前菩薩在後)俱從彼種種異佛剎來
是諸菩薩摩訶薩(流支於此有具足二字)無量三昧自在之力
神通游戲大慧菩薩摩訶薩而為上首一切諸佛手
灌其頂自心現境界善解其義種種眾生種種心色
無量度門隨類普現於五法自性識二種無我究竟
通達(五法者曰名曰相曰妄想曰正智曰如如三自性者曰妄想曰緣起曰成識即八識二無我即人法
是也馬祖云楞伽以佛語心為宗無門為法門所以成之者在此實义至及大比丘眾下重譯云其諸菩薩摩
訶薩悉巳通達五法三性諸識無我善知境界自心現義游戲無量自在三昧神通諸力隨眾生心現種種形
方便調伏一切諸佛手灌其頂皆從種種諸佛國土而來此會大慧菩薩摩訶薩為其上首)。

爾時大慧菩薩與摩帝菩薩(摩帝此云慧)俱遊一切諸佛
剎土承佛神力從座而起偏袒右肩右膝著地合掌
恭敬以偈讚佛。」

【世間離生滅猶如虗空華智不得有無而興大悲
心一切法如幻遠離於心識智不得有無而興大
悲心遠離於斷常世間恒如夢(實叉云世間恒如夢遠離於斷常)
智不得有無而興大悲心知人法無我煩惱及爾
𦦨(流支以爾燄為智障實叉以爾燄為所知所知即智障煩惱亦障也爾燄是梵語智障所知是華言
燄蘇楊二本作炎後類此)常清淨無相而興大悲心一切無涅
槃無有涅槃佛無有佛涅槃(實叉云佛不住涅槃涅槃不住佛)遠
離覺所覺(宗鏡云所覺是相能覺是見遠離覺所覺名自覺聖智)若有若無
有是二悉俱離牟尼寂靜觀是則遠離生(流支云若如是
觀佛寂靜離生滅)是名為不取今世後世淨(實义云是人今後世離著
無所取)。】

「爾時大慧菩薩偈讚佛巳自說姓名。」

【我名為大慧通達於大乘(註云自言有大乘機)今以百八義
仰諮尊中上。】

「世間解之士聞彼所說偈觀察一切眾告諸佛子言
(此四句乃結集者之語當為長行故實叉云時世間解聞是語巳普觀眾會而作是言)。」

【汝等諸佛子今皆恣所問我當為汝說自覺之境
界(實叉云自證之境界)。】

「爾時大慧菩薩摩訶薩承佛所聽頂禮佛足合掌恭
敬以偈問曰。」

【云何淨其念云何念增長(註云淨如來藏心念使法身淨念顯現增長)
云何見癡惑云何惑增長(註云愚夫妄取有無增長生死)何故剎
土化相及諸外道(此問如來於剎土中化諸眾生及諸外道所化之化相然相字
雖屬下句而義屬上句如下文云如來云何於一切時剎現則於字屬上句而義屬下句教中有文句有
義句義句則義局於句文句則句局於義此二偈句當在義句中收)云何無受次何
故名無受(上句問滅受想定之次第下句問定體何因而名)何故名佛子
解脫至何所誰縛誰解脫何等禪境界云何有三
乘唯願為解說緣起何所生云何作所作(新說云問因緣
所起本自無生若體不生何有能生因及所作果)云何俱異說(此舉外道妄計一異
俱不俱有無非有非無常無常四句疊上二句問之)云何為增長(實叉云云何諸有起)
云何無色定(四空定也)及與滅正受(滅盡定也)云何為想滅
(滅受想定也)何因從定覺(問受想既滅何因從定而覺若從定覺滅義不成)云
何所作生進去及持身(流支云云何因生果何因身去住○進即去義持即
住義)云何現分別(流支云何因觀所見)云何生諸地(實叉作入諸地)破
三有者誰何處身云何(註云此問破三有處及以何身破三有)往生
何所至(實叉云生後住何處○註云既破三有後何處生)云何最勝子(流支
作諸佛子)何因得神通及自在三昧云何三昧心最勝
為我說云何名為藏(如來藏也)云何意及識云何生與
滅云何見巳還(問云何了知生滅諸法不待斷所見而巳還無見之見故流支以見
巳還為斷所見也)云何為種性非種及心量(問五無間種性也非種即
外道種心量即不定種也性蘇楊二本作姓)云何建立相及與非我義
云何無眾生(真諦也)云何世俗說(俗諦也)云何為斷見
及常見不生(註云非有立有名常見非無立無名斷見)云何佛外道其
相不相違云何當來世種種諸異部(註云問未來十八部之差
別)云何空何因(流支作名為空)云何剎那壞(新說云剎那名念壞名無
常又俱舍論云時之極少名剎那○念起曰生念滅曰壞)云何胎藏生云何世
不動(註云問世間諸法體性生滅何故不動)何因如幻夢及揵闥婆
城世間熱時燄及與水月光(實叉云云何諸世間如幻亦如夢乾城及
陽燄乃至水中月)何因說覺支及與菩提分(七覺支八聖道分也)云
何國土亂(問名相妄想法中云何有國土亂)云何作有見(實叉云何故見
諸有)云何不生滅世如虗空華云何覺世間云何說
離字(實叉云云何知世法云何離文字云何如空華不生亦不滅)離妄想者誰
云何虗空譬(實叉作如虗空)如實有幾種(真如實際也)幾波羅
蜜心(實叉云諸度心有受)何因度諸地誰至無所受(問何因得超諸
地之次第又誰能至無所受之境無所受即無所有處也)何等二無我云何爾
𦦨淨諸智有幾種幾戒眾生性(註云眾生性既別教戒有幾種)誰
生諸寶性摩尼真珠等誰生諸語言眾生種種性
明處及伎術誰之所顯示(流支云五明處伎術○五明大論云五明者一
曰聲明釋詁訓字註目流別二曰工巧明伎術機關陰陽曆數三曰醫方明禁呪閑邪藥石針艾四曰因
明考定正邪研竅真偽五曰內明究暢五乘因果妙理)伽陀有幾種長頌及
短句(伽陀此云頌)成為有幾種(流支以成為法實叉以成為道)云何名
為論云何生飲食及生諸愛欲(飲食愛欲因何而起)云何名
為王轉輪及小王云何守護國諸天有幾種云何
名為地星宿及日月(巳上問名相)解脫修行者是各有
幾種弟子有幾種云何阿闍梨(此云軌範師)佛復有幾
種復有幾種生(謂佛有法生報生化生故以為問)魔及諸異學彼
各有幾種自性及與心彼復各幾種(實叉云自性幾種異心有
幾種別)云何施設量(流支作施假名實叉作唯假設)唯願最勝說云
何空風雲(流支云何因有風雲)云何念聰明(註云總問何故名念而復名聰
明)云何為林樹云何為蔓草云何象馬鹿云何而
捕取云何為卑陋何因而卑陋云何六節攝(流支實叉
皆以六節為六時○註云外道有六節師○新說云西域兩月為時年分六節)云何一闡
提(德王品云一闡名信提名不具信不具故名一闡提)男女及不男斯皆云
何生云何修行退云何修行生(流支實叉皆作修行進)禪師
以何法建立何等人(流支云教何等人修令住何等法)眾生生諸
趣何相何像類云何為財富何因致財富(實叉云眾生生
諸趣何形何色相富饒大自在此復何因得)云何為釋種何因有釋種
云何甘蔗種無上尊願說(本行經云大茅草王得成王仙被獵師所射滿
血於地生二甘蔗日炙而開一出童男一出童女占相師立男名善生即灌頂甘蔗王女名善賢第一
妃瞿曇釋種即其裔也)云何長苦仙彼云何教授如來云何
於一切時剎現種種名色類最勝子圍繞(實叉云仙人長
苦行是誰之教授何因佛世尊一切剎中現異名諸色類佛子眾圍繞)云何不食肉
云何制斷肉食肉諸種類何因故食肉云何日月
形須彌及蓮華師子勝相剎側住覆世界如因陀
羅網(因陀羅此云帝即帝網也註本云帝釋有眾寶風絲羅網雖百千重不相障礙)或悉
諸珍寶箜篌細腰皷狀種種諸華或離日月光如
是等無量(自日月形至此問世界形相差別無量華嚴經云種子差別故果實生不同行
業若干故佛剎種種異)云何為化佛云何報生佛云何如如
佛云何智慧佛(實叉疊如如智慧為真如智慧佛○新說云問佛名義也隨機赴感
應化佛酧其往因名報佛體性無二真如佛本覺顯照智慧佛)云何於欲界不成
等正覺何故色究竟離欲得菩提善逝般涅槃誰
當持正法(新說云問盧舍那佛成菩提界及問涅槃後誰持正法)天師住久如
正法幾時住(流支實叉皆以天師作世尊○天師即天人師)悉檀及與見
各復有幾種(悉是華言檀是梵語悉徧也檀翻為施佛以四法徧施眾生故名悉檀餘
義見第二卷見謂世諦諸見)毗尼比丘分云何何因緣(毗尼此云律○
註云云何是毗尼何因緣是比丘分)彼諸最勝子緣覺及聲聞何因
百變易云何百無受云何世俗通云何出世間云
何為七地唯願為演說(實叉云悉檀有幾種諸見復有幾何故立毗尼及以
諸比丘一切諸佛子獨覺及聲聞云何轉所依云何得無相云何得世通云何得出世復以何因故心住
七地中)僧伽有幾種云何為壞僧(僧伽此云和合眾流支實叉皆以壞
僧為破僧謂破和合僧也)云何醫方論是復何因緣(新說云問世出世間
醫方諸論也)何故大牟尼唱說如是言迦葉狗留孫狗
那含是我(新說云餘經有此言故大慧問之○義見第三卷以四等故下)何故說
斷常及與我無我何不一切時演說真實義而復
為眾生分別說心量何因男女林(謂眾多如林也)訶梨阿
摩勒(此二果皆可為藥訶梨舊云呵梨勒新云訶梨怛雞此云天王持來阿摩勒其實如胡桃)
雞羅及鐵圍金剛等諸山無量寶莊嚴仙闥婆充
滿(實叉云仙人乾闥婆一切悉充滿此皆何因緣願佛為我說○自此下是世尊牒領大慧所問語多
錯綜未易以次序分)。】

「無上世間解聞彼所說偈大乘諸度門諸佛心第一
(梵語乾〔粟〕陀耶此云堅固心謂第一義心非念慮心也)善哉善哉問大慧善諦
聽我今當次第如汝所問說(實叉自仙闥婆充滿下云爾時世尊聞其所請
大乘微妙諸佛之心最上法門即告之言善哉大慧諦聽諦聽如汝所問當次第說即說偈言)。」

【生及與不生涅槃空剎那趣至無自性(註云大慧所問有為
生法無為不生法涅槃虗空剎那法皆想所見初無自性也○實叉以空為空相以趣至為流轉)佛
諸波羅蜜佛子與聲聞緣覺諸外道及與無色行
如是種種事(實叉疊云波羅蜜佛子聲聞辟支佛外道無色行○謂上所問是人及人
所行法諸波羅蜜三乘人所行法無色行外道人所行法而人及人所行法皆以趣至無自性結之故云
如是種種事)須彌巨海山洲渚剎土地星宿及日月外
道天修羅解脫自在通力禪三摩提滅及如意足
覺支及道品(領上何因說覺支及與菩提分力意足覺等即三十七助道品之數也)
諸禪定無量諸陰身往來(新說云領上眾生生諸趣)正受滅盡
定(註云領上及與滅正受)三昧起心說(領上云何三昧心)心意及與
識無我法有五自性想所想及與二現見(實叉云分別所
分別能所二種見)乘及諸種性(註云領上云何有三乘云何為種性)金銀摩
尼等一闡提大種(下文有四大種義)荒亂及一佛智爾𦦨
得向(註云荒亂領上云何國土亂一佛領上迦葉等是我智爾燄領上云何爾燄淨得向領上解脫
修行者)眾生有無有(新說云領上及與我無我)象馬諸禽獸云何
而捕取譬因成悉檀(實叉云云何因譬喻相應成悉檀)及與作所
作叢林迷惑通(實叉云眾林與迷惑)心量不現有(實叉云唯心無境界)
諸地不相至(註云領上何因度諸地)百變百無受醫方工巧
論伎術諸明處(自此下至毛孔眉毛幾是世尊以名相塵量徵問大慧故曰何故不
問此)諸山須彌地(實叉云須彌諸山地)巨海日月量下中上眾
生身各幾微塵一一剎幾塵(新說云三千大千世界為一化佛剎)弓
弓數有幾肘步拘樓舍半由延由延(實叉作由旬)兔毫
窻塵蟣羊毛􂌴麥塵(譯梵云七微塵成一窻塵七窻塵成一兔毛頭塵七兔毛
頭塵成一羊毛頭塵七羊毛頭塵成一牛毛頭塵七牛毛頭塵成一蟣七蟣成一虱七虱成一芥七芥成
一大麥七大麥成一指節七指節成半尺兩半尺成一尺二尺成一肘四肘成一弓五弓成一杖二十杖
名一息八十息名一俱盧舍八俱盧舍名一由旬)鉢佗幾􂌴麥阿羅􂌴麥
幾獨籠那佉梨勒义及舉利乃至頻婆羅是各有
幾數(鉢佗一升也阿羅一斗也獨籠一斛也那佉梨十斛也勒叉一萬也舉利一億也頻婆羅一兆
也謂幾􂌴麥之塵成一升又幾􂌴麥之塵為一斗餘皆類此)為有幾阿㝹名舍
梨沙婆幾舍梨沙婆名為一賴提幾賴提摩沙幾
摩沙陀那復幾陀那羅為迦梨沙那幾迦梨沙那
為成一波羅此等積聚相幾波羅彌樓(阿㝹亦塵也舍梨沙
婆芥子也賴提草子也摩沙豆也陀那銖也迦梨沙那兩也婆羅斤也彌樓須彌山也謂以幾斤之塵能
成此彌樓之山實叉云幾斤成須彌者是矣)是等所應請何須問餘事
聲聞辟支佛佛及最勝子身各有幾數(何不問佛聲聞身量
各有幾塵)何故不問此火𦦨幾阿㝹風阿㝹復幾根根
幾阿㝹毛孔眉毛幾(實叉云火風各幾塵一一根有幾眉及諸毛孔復各幾塵
成○此下復領大慧所問)護財自在王(註云領上云何名為王)轉輪聖帝
王云何王守護云何為解脫廣說及句說如汝之
所問眾生種種欲種種諸飲食云何男女林金剛
堅固山云何如幻夢野麁渴愛譬云何山天仙揵
闥婆莊嚴(實叉云云何諸妙山仙闥婆莊嚴)解脫至何所誰縛誰
解脫云何禪境界變化及外道云何無因作云何
有因作有因無因作及非有無因(註云此四因領上云何俱異說)
云何現巳滅(註云領上見巳還)云何淨諸覺云何諸覺轉
及轉諸所作(註云領上云何淨其念云何念增長)云何斷諸想云何
三昧起破三有者誰何處為何身(註云領上何處身云何)云
何無眾生而說有吾我云何世俗說唯願廣分別
(實叉疊云云何無有我云何隨俗說流支亦無唯願廣分別一句)所問相云何及
所問非我云何為胎藏及種種異身(註云領上種種名色類)
云何斷常見云何心得定言說及諸智戒種性佛
子云何成及論(領上成為有幾種云何名為論)云何師弟子種種
諸眾生斯等復云何云何為飲食聰明魔施設(此一
句領上三問謂念聰明魔幾種及施設量也)云何樹葛藤(領上云何為林樹云何為
蔓草)最勝子所問云何種種剎仙人長苦行云何為
族姓從何師受學云何為醜陋云何人修行欲界
何不覺(領上云何於欲界不成等正覺謂此天耽著欲樂不能覺悟也)阿迦膩吒
成(領上何故色究竟離欲得菩提謂此天離欲而成道也阿伽膩吒即色究竟天)云何俗
神通云何為比丘云何為化佛云何為報佛云何
如如佛平等智慧佛云何為眾僧佛子如是問箜
篌要皷華剎土離光明(領上箜篌諸華日月等句)心地者有七
(註云領上云何為七地)所問皆如實此及餘眾多(實叉云此及於餘義)
佛子所應問一一相相應遠離諸見過悉檀離言
說(悉檀四法以離言說相故能徧施眾生)我今當顯示次第建立句
佛子善諦聽此上百八句如諸佛所說(實叉自心地者有七
下十二句皆重譯之至第十句下乃云我當為汝說佛子應諦聽又於其下補云爾時大慧菩薩摩訶薩
白佛言世尊何者是一百八句佛言大慧所謂)。】

「不生句生句(實叉云生句非生句)常句無常句(新說云自下如來約心真如門
答也言眾生於真實無生上妄起生見本自非生故云生句非生句若有生法可言有常以生無故則無有常
故云常句無常句此二句既爾餘諸句類皆以下句遣上句妄見若無真實自現○下句凡字屬遣義者實叉
皆作非如無如離如不等字也)相句無相句住異句非住異句(新說云為
成生句相從而來本無今有名生法非凝然名異法有蹔用名住○住異二句上問中無蓋問雖略答必詳而
有序耳下文中尚多此類讀者毋惑)剎那句非剎那句自性句離自性
句空句不空句斷句不斷句邊句非邊句中句非中
句常句非常句(實叉云恒句非恒句○古註云凡有三常一外道計四大性常二業習氣
相續得果不斷故常三如來藏體真常住故常此三常皆愚夫虗妄見故言非常句也)緣句非
緣句因句非因句煩惱句非煩惱句愛句非愛句方
便句非方便句巧句非巧句(實叉云善巧句非善巧句)淨句非淨
句成句非成句譬句非譬句弟子句非弟子句師句
非師句種性句非種性句三乘句非三乘句所有句
非所有句願句非願句三輪句非三輪句相句非相
句(實叉云標相句非標相句)有品句非有品句(實叉云有句非有句無句非無句)
俱句非俱句緣自聖智現法樂句非現法樂句(實叉云自
證聖智句非自證聖智句現法樂句非現法樂句)剎土句非剎土句阿㝹句
非阿㝹句(實叉云塵句非塵句)水句非水句弓句非弓句實句
非實句數句非數句(註云牒上微塵數舊註云此物之數也)數句非數
句(此數上聲)明句非明句虗空句非虗空句雲句非雲句
工巧伎術明處句非工巧伎術明處句風句非風句
地句非地句心句非心句施設句非施設句自性句
非自性句(實叉云體性句非體性句)陰句非陰句眾生句非眾生
句慧句非慧句涅槃句非涅槃句爾𦦨句非爾𦦨句
外道句非外道句荒亂句非荒亂句幻句非幻句夢
句非夢句𦦨句非𦦨句(陽燄)像句非像句(影像)輪句非輪
句(火輪)揵闥婆句非揵闥婆句天句非天句飲食句非
飲食句婬欲句非婬欲句見句非見句波羅蜜句非
波羅蜜句戒句非戒句日月星宿句非日月星宿句
諦句非諦句果句非果句滅起句非滅起句(實叉云滅句非
滅句起句非起句)治句非治句(實叉云醫方句非醫方句)相句非相句(所答
凡有三相句前則名相之相次則標相之相此則占相之相也世尊既以醫道冠於上文是必以卜術綴於下
句矣○新說以前為體相此為法相)支句非支句(實叉云支分句非支分句)巧明處
句非巧明處句禪句非禪句迷句非迷句現句非現
句護句非護句族句非族句(種族)仙句非仙句王句非
王句攝受句非攝受句寶句非寶句記句非記句一
闡提句非一闡提句女男不男句非女男不男句味
句非味句事句非事句身句非身句覺句非覺句動
句非動句根句非根句有為句非有為句無為句非
無為句因果句非因果句色究竟句非色究竟句節
句非節句叢樹葛藤句非叢樹葛藤句(實叉云樹藤句非樹藤句)
雜句非雜句(實叉云種種句非種種句)說句非說句(實叉於此下有決定句非
決定句七字)毗尼句非毗尼句比丘句非比丘句處句非處
句(流支實叉皆以處句為住持句)字句非字句(實叉云文字句非文字句○新說云上約
心真如門總答一百八句皆言非者如馬鳴云當知真如自性非有相非無相非非有相非非無相非有無俱
相非一相非異相非非一相非非異相非一異俱相從本以來一切染法及一切眾生以有妄心念念分別以
不相應故即是真心常恒不變淨法滿足亦無有相可取以離念境界唯證相應故)大慧是百
八句先佛所說汝及諸菩薩摩訶薩應當修學(新說云此
是結勸諸菩薩等應當如是學菩薩道修菩薩行舉先佛者皆發明誠信故)。

爾時大慧菩薩摩訶薩復白佛言世尊諸識有幾種
生住滅佛告大慧諸識有二種生住滅非思量所知
諸識有二種生謂流注生及相生(楊云謂心念緣生如水流注及覩一
切色相而生)有二種住間流注住及相住有二種滅謂流
注滅及相滅(古註云流注者唯目第八識三相〔徵〕隱種現不斷名為流注由無明緣初起業
識故說為生相續長劫故名為住到金剛定等覺一念斷本無明名流注滅相生住滅者謂餘七識心境麤顯
故名為相雖七緣八望六為細具有四惑亦云麤故依彼現識自種諸境緣合生七說為相生長劫熏習名為
相住從末向本漸伏及斷至七地滿名為相滅○三相微隱者即業相轉相現相也如起信論所明)大慧
諸識有三種相謂轉相業相真相(轉則五識該六識之相業則六識該
七識之相真則七識該八識之相此三相為生住滅法之樞紐諸識之媒伐唯智可明故云非思量所知)大
慧略說有三種識廣說有八相何等為三謂真識現
識及分別事識(宗鏡以真為本覺現為八識餘七俱為分別事識又曰真謂本覺者即八
識之性經中有明九識於八外立九識名即是真識若約性收亦不離八識以性遍一切處故楊公亦以真識
為實相現識為八識分別事識為六識名義云天親十地論其所宗者有南北異計南宗以賴耶為淨識北宗
以賴耶為無明故妙玄云今明無明之心不自不他不共不無因四句皆不可思議此約自行破計南此不存
無著攝大乘論亦有二譯之殊梁諦師所譯者立九識計八識生起諸法十二因緣唐奘師所譯但立八識謂
第九只是八識異名故有梁唐之異南北之殊宗鏡又云此阿賴耶識即是真心不守自性隨染淨緣不合而
合能含藏一切真俗境界故名藏識如明鏡不與影像合而含影像此約有和合義邊說若不和合義者即體
常不變故號真如因合不合分其二義本一真心湛然不動若有不信阿賴耶識即是如來藏別求真如理者
如離像覓鏡即是惡慧以未了不變隨緣隨緣不變之義而生二執宗鏡所論深切著明固可釋後人之疑然
真常淨識與此經真識初無少異但所宗者不能詳辨此識是賴耶之體雖有所分更無別體須知此經止於
八相中略說三種識不同佗經立九識也八相亦識耳)。

大慧譬如明鏡持諸色像現識處現亦復如是(宗鏡云如
是七識於阿賴耶識中盡相應起如眾影像俱現鏡中)大慧現識及分別事識
此二壞不壞相展轉因(實叉云現識與分別事識此二識無異相互為因○註云
此明七六與五生滅變相五識壞不壞相者眼等識一念得塵即滅名壞色習氣轉入六識名不壞七識壞不
壞相者七識緣六識造善惡業念念生滅名壞業習依如來藏得未來生死名不壞)大慧不思
識熏及不思議變是現識因(賢首云謂無明能熏真如不可熏處而能熏故
名不思議熏謂真如心受無明熏不可變異而變異故名不思議變)大慧取種種塵及
無始妄想熏是分別事識因(實叉云現識以不思議熏變為因分別事識以
分別境界及無始戲論習氣為因)大慧若覆彼真識種種不實諸虗
空滅則一切根識滅是名相滅(楊云覆有反復之義謂回光返照還於真
識則一切根塵泯為法界所有性相復何覩哉)大慧相續滅者(謂無始虗妄習氣既滅則
一切根量識相自然不滅而滅也)相續所因滅則相續滅(依因妄想故有相續
因滅則相續安附)所從滅及所緣滅則相續滅(所從之識所緣之塵既滅
則相續復何所附)大慧所以者何是其所依故依者謂無始
妄想熏緣者謂自心見等識境妄想(註云此是外塵○實叉云所依
因者謂無始戲論虗妄習氣所緣者謂自心所見分別境界)。

大慧譬如泥團微塵非異非不異金莊嚴具亦復如
是(謂泥團異於微塵則泥團因微塵而成故不可言異謂泥團不異於微塵則泥團名與微塵異故不可言
不異又如良工以金作瓶盤釵釧之具異與不異如之故下文云云)大慧若泥團微塵
異者非彼所成而實彼成是故不異若不異者則泥
團微塵應無分別如是大慧轉識藏識真相若異者
藏識非因(註云轉識五六七識藏識八識○轉識因藏識而有若異則不因藏識而有既因藏
識而有則不異矣)若不異者轉識滅藏識亦應滅而自真相
實不滅(藏識真相既實不滅則與轉識異矣此明非異非不異也)是故大慧非自
真相識滅但業相滅若自真相識滅者藏識則滅(蘇楊
二本真相下無識字○明轉識之業相滅藏識真相實不滅也)大慧藏識滅者不異
外道斷見論議大慧彼諸外道作如是論謂攝受境
界滅識流注亦滅若識流注滅者無始流注應斷(若識
流注滅者謂諸識滅則無始藏識亦應滅滅則同外道斷見蓋牒上藏識實不滅也流注即相續義前之云根
識俱滅者以轉而成智為滅非以斷滅為滅)大慧外道說流注生因非眼
識色明集會而生更有異因大慧彼因者說言若勝
妙若士夫若自在若時若微塵(實叉云彼諸外道說相續識從作者生不
說眼識依色光明和合而生唯說作者為生因故作者是何彼計勝性丈夫自在時及微塵為能作者○新說
云勝性亦云勝妙是生梵天之天主也丈夫即神我之別名自在謂大自在天及計時節微塵等為能作者○
士夫亦云丈夫○楊云不滅真相即達磨所傳之一心也明靈虗徹亘古亘今究其本源無有閒雜妄想和合
乃有諸識諸識所現乃有諸相諸相不常乃有生住滅覺此則涅槃樂迷此則生死河達道之人覺彼所現幻
塵不實皆由無始妄想所熏回光返照還於真識如水歸坎流浪自停如火歸空光芒頓滅便可逍遙自在心
境俱忘永謝諸塵端然實相蓋為熏習尚在未免攀緣終日依佗不自知覺間有強生知見立自本心不知陰
界藏身徒然以佛覓佛一則依佗境界一則以心緣心二病未除妄相相續故如來必欲從緣俱息依因並捐
轉業兼離真相永淨是道也非從他得只是家珍目前歷歷孤明認著依前埋沒不須取捨本自圓成但離妄
緣即是實際佛語心品明此而巳)。

復次大慧有七種性自性所謂集性自性性自性相
性自性大種性自性因性自性緣性自性成性自性
(謂熏習所聚成集自性既成集自性則法法自爾故成性自性既成性自性則性隨質顯故成相自性既成相
自性則相假形分故成大種自性既成大種自性則大依妄立故成因自性既成因自性則因待緣生故成緣
自性既成緣自性則因緣相即故成成自性也蓋性以不遷為義故皆以自性綴之○實叉所譯七種性除性
自性皆無上之性字○註云上七種成上妄識生滅身)。

復次大慧有七種第一義所謂心境界慧境界智境
界見境界超二見境界超子地境界如來自到境界
(心境界者謂心本無境界以凝然不動故諸虗妄不能入也心既凝然則能發慧慧力既勝則成智用既成智
用則正見現前正見現前則超有無二見以至復能超過子地及等覺地到如來自到境界也子地即九地○
註云上七種成上真識不生滅法身)大慧此是過去未來現在諸如來
應供等正覺性自性第一義心以性自性第一義心
成就如來世間出世間出世間上上法聖慧眼入自
共相建立如所建立不與外道論惡見共(實叉云以聖慧眼入
自共相種種安立不與外道惡見共)大慧云何外道論惡見共所謂自
境界妄想見不覺識自心所現分齊不通大慧愚痴
凡夫性無性自性第一義作二見論(楊云外道惡見於自境界但起
妄想之見○流支實义皆以識為知○謂凡夫於自心現分齊不通罔知非性非無性而於自性第一義作有
無見論)。

復次大慧妄想三有苦滅無知愛業緣滅自心所現
幻境隨見今當說(計無明煩惱善惡因緣諸法滅得涅槃者是自心現幻妄境界隨外
道妄見我今當說)大慧若有沙門婆羅門(楊云自此巳下至妄稱一切智說皆
外道見)欲令無種有種因果現及事時住緣陰界入生
住或言生巳滅大慧彼若相續若事若生若有若涅
槃若道若業若果若諦破壞斷滅論(楊云外道斷見於若相續等句
一切破壞而斷滅之)所以者何以此現前不可得及見始非分
故(楊云以不見根本故曰見始非分)大慧譬如破瓶不作瓶事亦如
焦種不作牙事(楊云外道斷見於法悉如破瓶焦種者)如是大慧若陰
界入性巳滅今滅當滅自心妄想見無因故彼無次
第生(實叉云大慧有諸沙門婆羅門妄計非有及有於因果外顯現諸物依時而住或計蘊界處依緣生
住有巳即滅大慧彼於若相續若作用若生若滅若諸有若涅槃若道若業若果若諦是破壞斷滅論何以故
不得現法故不見根本故大慧譬如瓶破不作瓶事又如焦種不能生芽此亦如是若蘊界處法巳現當滅應
如此則無相續生以無因故但是自心虗妄所見)大慧若復說無種有種識
三緣合生者龜應生毛沙應出油汝宗則壞違決定
義有種無種說有如是過所作事業悉空無義(新說云此
重復次於前文破轉計也謂彼轉計所生與無種有種三緣和合而生者龜應生毛沙應出油然龜本無毛沙
本無油合亦不生三緣體空如何生果汝宗則壞違決定義者喻斥不成故言宗壞以違汝決定能生之義又
於一相中妄計三緣違我大乘決定之義所作事業悉空無益者事即是果業乃是因言因果事業並唯妄說
都無實義○實叉以無義為無益)大慧彼諸外道說有三緣合生者
所作方便因果自相過去未來現在有種無種相從
本巳來成事相承覺想地轉自見過習氣作如是說
(註云牒上外道見以三緣所作方便生陰界入因果自相成三世法○揚云非自覺而隨境有覺曰覺想○謂
外道從本以來以有種無種相生成三世因果有無事業也此之事業與覺想相依則轉自惡見不知為熏習
之過作如是說故實叉云依住覺想地者所有教理及自惡見熏習餘氣作如是說)如是大慧
愚痴凡夫惡見所害邪曲迷醉無智妄稱一切智說
大慧若復諸餘沙門婆羅門(自此下皆論正見與外道異)見離自
性浮雲火輪揵闥婆城無生幻𦦨水月及夢(註云見無自性
如浮雲等知無生如幻等)內外心現妄想無始虗偽不離自心(楊云
所以能離彼自性者以覺知所現妄偽悉不離自心故)妄想因緣滅盡離妄想
說所說觀所觀受用建立身之藏識(謂妄想因緣滅盡則此妄想於
所說所觀身資生具及藏識境界脫然離之也)於識境界攝受及攝受者不
相應(註云觀我所空故妄心不與前境相應○楊云謂之不相應則其情滅矣)無所有境
界離生住滅自心起隨入分別(楊云識境不相應則無所有至無所有則
一切生滅離所謂真心任徧知也)大慧彼菩薩不久當得生死涅槃
平等大悲巧方便無開發方便大慧彼於一切眾生
界皆悉如幻不勤因緣遠離內外境界心外無所見
次第隨入無相處次第隨入從地至地三昧境界解
三界如幻分別觀察當得如幻三昧度自心現無所
有(流支云入自心寂靜境界故)得住般若波羅蜜捨離彼生所作
方便金剛喻三摩提隨入如來身隨入如如化神通
自在慈悲方便具足莊嚴等入一切佛剎外道入處
(流支云入一切佛國土故入一切眾生所樂處故)離心意意識是菩薩漸次
轉身得如來身(實叉云此菩薩摩訶薩不久當得生死涅槃二種平等大悲方便無功用
行觀眾生如幻如影從緣無起知一切境界離心無得行無相道漸升諸地住三昧境了達三界皆唯自心得
如幻定絕眾影像成就智慧證無生法入金剛喻三昧當得佛身恒住如如起諸變化力通自在大〔悲〕方便以
為嚴飾游眾佛國離諸外道及心意識轉依次第成如來身○新說云此菩薩即上正見沙門婆羅門也行無
相道者謂萬行齊修三輪體寂也漸升諸地者謂初登歡喜地乃至第七遠行地也證無生法者謂得無功用
道登第八不動地也入金剛喻三昧者謂初地菩薩創得無分別智斷異生性障二地至十地菩薩如實修行
漸斷諸障增勝功德第十一地等覺菩薩金剛喻定頓斷俱生二障種子也轉依次第成如來身者即等覺後
念解脫道斷二障習氣即得如來無上菩提及大涅槃二轉依果也一謂轉染得淨二謂轉迷得悟○婆沙論
云心即意識如火名燄亦名為熾亦名燒薪秪是一心有三差別百法論疏云第八名心第七名意前六名識)。

大慧是故欲得如來隨入身者當遠離陰界入心因
緣所作方便生住滅妄想虗偽唯心直進觀察無始
虗偽過妄想習氣因三有思惟無所有佛地無生到
自覺聖趣(言欲得佛身應當遠離陰界入等知諸法唯心直進無疑觀察無始虛偽及思惟三
昧無有一法可當情則證佛地無生到自覺聖趣)自心自在到無開發行(即無
功用行)如隨眾色摩尼隨入眾生微細之心而以化身
隨心量度(註云以應化身隨眾生心量大小為說度門)諸地漸次相續建
立(註云明受化人得諸地相續)是故大慧自悉檀善應當修學(以所
宗聖趣為善勉之令學○新說云謂此一心法門是凡聖之本迷之墮世間生死悟之證出世菩提故先聖曰
世間不越三科出世不過二果二果者即如上釋成如來身二轉依果也三科者即此五蘊十二處十八界諸
妄心法也)。

爾時大慧菩薩復白佛言世尊所說心意意識五法
自性相一切諸佛菩薩所行自心見等所緣境界不
和合顯示一切說成真實相一切佛語心為楞伽國
摩羅耶山海中住處諸大菩薩說如來所歎海浪藏
識境界法身(實叉云此是一切諸佛菩薩入自心境離所行相稱真實義諸佛教心唯願如
來為此山中諸菩薩眾隨順過去諸佛演說藏識海浪法身境界○新說云大慧雖通請說心意意識五法自
性相意欲如來且成前問是故結請但云順諸佛說藏識海浪法身境界也言稱真實義諸佛教心者揀非虗
妄心識也凡言心者略示名體通有四種梵音各別翻譯亦殊一紇利陀耶此云肉團心是色身中五藏心也
二緣慮心此是八識俱能緣慮自分境故此八各有心數亦云心所於中或無記或通善染之殊諸經論中目
心所法總名心也謂善心惡心等三質多耶此云集起心唯是根本第八識也積集諸法種子起現行故四乾
栗陀耶此云貞實心亦云堅實心此是真實心也然第八識無別自體但是真心以不覺故與諸妄想而有和
合不和合義和合義者能含染淨目為藏識不和合者體常不變目為真如即此離所行相稱真實義諸佛教
心也雖然四種體同迷悟真妄義別如取真金須明識瓦礫及以偽寶但盡除之縱不識金金體自現○稱真
實義諸佛教心即成真實相一切佛語心也)爾時世尊告大慧菩薩言四
因緣故眼識轉(註云眼識取塵轉入六識耳鼻舌身亦復如是)何等為四謂
自心現攝受不覺無始虗偽過也習氣計著識性自
性欲見種種色相(實叉云所謂不覺自心現而執取故無始時來取著於色虗妄習氣
故識本性如是故樂見種種諸色相故○新說云佛言有四因緣眼識轉轉生也一謂不覺外塵是自心現而
執取故二謂無始以來取著於色妄想熏習不斷故三謂識以了別為自性故四謂樂欲見諸色相故)大
慧是名四種因緣水流處藏識轉識浪生(言藏識如水流注轉
為七識猶波海水變為波浪則諸識之浪洶湧而生眼識既爾餘識亦然下文謂非自覺聖智趣藏識轉者是
轉識成智為如來藏此即轉智成識為末那也)大慧如眼識一切諸根微塵
毛孔俱生隨次境界生亦復如是譬如明鏡現眾色
像猶如猛風吹大海水(實叉以俱生為順生隨次生為漸生○新說云如眼識既
爾餘諸識亦如是於一切諸根微塵毛孔眼等諸轉識或頓生譬如明鏡現眾色像無有前後或漸生猶如猛
風吹大海水前波起後波隨言微塵毛孔者即色塵身根也)外境界風飄蕩心海
識浪不斷因所作相異不異合業生相深入計著不
能了知色等自性故五識身轉大慧即彼五識身俱
因差別分段相知當知是意識因(實叉云因所作相非一非異業與生
相相繫深縛不能了知色等自性五識身轉大慧與五識俱或因了別差別境相有意識生○新說云此明諸
識展轉互為因也言因所作相非一非異者因即第八如來藏識也所作相謂七轉識從第八所生也非一者
諸識行相不同也非異者同皆緣起無自性也言業與生相相繫深縛者謂第八識變起根身器界名為生相
六七二識無明覆故由此執為實我實法第六意識引起前五造引滿業感諸異報生死不絕故云業與生相
相繫深縛是皆不了色等諸塵自心妄現故五識身轉也大慧眼等五識與五塵俱時或因了別色等差別境
相而意識生也是故當知根身塵境一切諸法皆是眾生自心妄識互為因果之所現也故伽陀云諸法於藏
識識於法亦爾更互為因相亦互為果相)彼身轉彼不作是念我展轉相
因自心現妄想計著轉而彼各各壞相俱轉分別境
界分段差別(實叉云然彼諸識不作是念我等同時展轉為因而於自心所現境界分別執
著俱時而起無差別相各了自境○新說云彼諸識等各了自境者此明八識俱能了別自分境故不知唯是
自心妄現也謂色是眼識境乃至賴耶見分是第七識境根身種子器界是藏識境然此八識離如來藏無別
自體以眾生不知故執為八識之名諸佛證得故能成四智之用若昧之則八識起執藏之號七識得染汙之
名六識起徧計之情五識徇根塵之相若了之則賴耶成圓鏡之體持功德之門末那為平等之原一自佗之
性第六起觀察之妙轉正法之輪五識興所作之功垂應化之迹斯則一心匪動識智自分不轉其體但轉其
名不分其理而分其事)謂彼轉如修行者入禪三昧微細習氣
轉而不覺知而作是念識滅然後入禪正受實不識
滅而入正受以習氣種子不滅故不滅以境界轉攝
受不具故滅(實叉云諸修行者入於三昧以習力微起而不覺知但作是念我滅諸識入於
三昧實不識滅而入三昧以彼不滅習氣種故但不取諸境名為織滅○新說云上明諸識展轉為因各了自
境妄想流注欲轉諸識成智用者以根本藏識微細難知故舉二乘修劣三昧不知諸識習氣種子依藏識不
滅自謂我滅諸識入於三昧而實未也但伏六識不取塵境彼將為滅○以定力之勝故諸識不具攝受)大
慧如是微細藏識究竟邊際除諸如來及住地菩薩
諸聲聞緣覺外道修行所得三昧智慧之力一切不
能測量決了(實叉云如是藏識行相微細唯除諸佛及住地菩薩其餘一切二乘外道定慧
之力皆不能知○此下指地前菩薩如實行者)餘地相智慧巧便分別決斷
句義最勝無邊善根成熟離自心現妄想虗偽(實叉云唯
有修行如實行者以智慧力了諸地相善達句義無邊佛所廣集善根不妄分別自心所見能知之耳○此下
指諸修行人)宴坐山林下中上修能見自心妄想流注無
量剎土諸佛灌頂得自在力神通三昧諸善知識佛
子眷屬彼心意意識自心所現自性境界虗妄之想
生死有海業愛無知如是等因悉巳超度(實叉自流注下作得
諸三昧自在力通諸佛灌頂菩薩圍遶知心意意識所行境界超愛業無明生死大海)是故大
慧諸修行者應當親近最勝知識(新說云下中上修言人分量也分
別流注即上二種生住滅也餘義如文親近善知識者如馬鳴曰諸佛法者有因有緣因緣具足乃得成辦如
木中火性是火正因若無人知不假方便能自燒木無有是處眾生亦爾雖有正因熏習之力不遇諸佛菩薩
知識示教利喜慈悲攝護以之為緣能自斷煩惱入涅槃者則無是是)爾時世尊欲重
宣此義而說偈言。」

【譬如巨海浪斯由猛風起洪波皷冥壑無有斷絕
時藏識海常住境界風所動種種諸識浪騰躍而
轉生青赤種種色珂乳及石蜜淡味眾華果(青赤等種
種之色能起眼識珂珮等種種之聲能起耳識檀乳等種種之香能起鼻識甘淡等種種之味能起舌識
美樂等種種之具能起身識華果等種種之法能起意識是為境界之風華果者宗鏡云現在之華未來
之果種種法塵隨為彼識所緣境界也)日月與光明非異非不異(非異
者謂光明無日月輪則不生非不異者謂光明與日月輪應無有異下海水同意)海水起
波浪(狀諸識之起因)七識亦如是心俱和合生譬如海水
變(實叉作動)種種波浪轉(狀諸識之競馳)七識亦如是心俱和
合生謂彼藏識處(指前水流處)種種諸識轉謂以彼意
識思惟諸相義不壞相有八無相亦無相(實叉云八識無
別相無能相所相○宗鏡云如是八識從無始來三際不動四相不遷真實常住自性清淨不壞之相具
足圓滿無所闕少而如是等一切功德同法界故無有二相無二相故唯是一相唯一相故亦是無相皆
以無相故無相亦無相)譬如海波浪是則無差別諸識心如
是異亦不可得(無差別也)心名採集業意名廣採集諸
識識所識現等境說五(實叉云心能積集業意能廣積集了別故名識對現
境說五○新說云諸識本寂妄塵無體由不覺故前五識轉攬現塵境第六分別起惑造業第七傳送執
我我所能廣積集同為能熏第八藏識受熏持種積集不亡展轉為因流轉不息故如上所云)。】

「爾時大慧菩薩以偈問曰。」

【青赤諸色像眾生發諸識如浪種種法云何唯願
說(新說云上云青赤等塵發生諸識如海波浪皆非一異又云心積集等行相有殊故致斯問)。】

「爾時世尊以偈答曰。」

【青赤諸雜色波浪悉無有採集業說心開悟諸凡
夫(此明色即是空空即是色以覺諸凡夫也)彼業悉無有自心所攝離
所攝無所攝與彼波浪同(此重明青赤波浪等句義也)受用建
立身是眾生現識於彼現諸業譬如水波浪(此重明採
集業感報依正不同皆是眾生自心妄現)。】

「爾時大慧菩薩復說偈言。」

【大海波浪性皷躍可分別藏與業如是何故不覺
知(此約法喻而難)。】

「爾時世尊以偈答曰。」

【凡夫無智慧藏識如巨海業相猶波浪依彼譬類
通(凡夫無智不能覺知藏識如海而常住業相似浪而轉生故舉喻引類令彼通解)。】

「爾時大慧菩薩復說偈言。」

【日出光等照下中上眾生如來照世間為愚說真
實巳分部諸法何故不說實(問如來應世以平等度生如日之出高低
普照雖巳分別說三乘諸差別法何故不說真實之義)。】

「爾時世尊以偈答曰。」

【若說真實者彼心無真實譬如海波浪鏡中像及
夢一切俱時現心境界亦然(此偈初二句法說謂非器不堪聞實非不
平等次三句舉三喻況彼心無實後一句以法合喻故云亦然)境界不具故次第
業轉生識者識所識意者意謂然五則以顯現無
有定次第(此偈明外境緣不同具內識即次第轉生以第六識分別諸法塵故云識者識
所識意緣阿賴耶起我我所執故云意者意謂然五識隨塵顯現無有次第可定)譬如工
畫師及與畫弟子布彩圖眾形我說亦如是彩色
本無文非筆亦非素為悅眾生故綺錯繪眾像(此偈
言畫色本無形隨形即畫像以況如來本無法隨機即說法豈得止說一種法也)言說別
施行直實離名字分別應初業修行示真實真實
自悟處覺相所覺離此為佛子說愚者廣分別種
種皆如幻雖現無真實如是種種說隨事別施設
所說非所應於彼為非說(此偈正明如來應機說異也初三句總標說意
次四句謂對利根說一乘真實法次五句謂對餘鈍根說種種如幻法一一如文後二句謂所說法不應
機者翻為妄語故云非說)彼彼諸病人良醫隨處方如來為眾
生隨心應量說(實叉以處方為授藥○此偈又以良醫隨病處方不同況如來應量
說法有異故不得如日平等照物以結前問)妄想非境界聲聞亦非分
哀愍者所說自覺之境界(實叉以妄想為外道哀愍為依怙○哀愍者即
如來也如來說自覺境界非外道聲聞境界也巳上釋大慧與世尊問答偈意多本新說)。】

「復次大慧若菩薩摩訶薩欲知自心現量攝受及攝
受者妄想境界當離羣聚習俗睡眠(實叉云若欲了知能取所取分
別境界皆是自心之所現者當離憒閙昏滯睡眠)初中後夜常自覺悟修行
方便當離惡見經論言說(實叉以惡見為外道)及諸聲聞緣覺
乘相當通達自心現妄想之相(新說云能取所取亦云能緣所緣謂即心
識見相二分也欲了知者應離浮沈諸惡覺觀真實修行也)。

復次大慧菩薩摩訶薩建立智慧相住巳於上聖智
三相當勤修學(建立智慧相住巳即上云通達自心現妄想之相)何等為聖
智三相當勤修學所謂無所有相一切諸佛自願處
相自覺聖智究竟之相修行得此巳能捨跛驢心智
慧相得最勝子第八之地則於彼上三相修生(楊云謂第
七地觀三界生死不定心名跛驢以不能行故○謂未得無功用慧故以跛驢況之)大慧無所
有相者謂聲聞緣覺及外道相彼修習生大慧自願
處相者謂諸先佛自願處修生大慧自覺聖智究竟
相者一切法相無所計著得如幻三昧身諸佛地處
進趣行生(實叉云大慧無影像相者謂由慣習一切二乘外道相故而得生起一切諸佛願持相者
謂由諸佛自本願力所加持故而得生起自證聖智所趣相者謂由不取一切法相成就如幻三昧身趣佛地
智故而得生起○二乘外道所習淺陋如來常種種訶叱於此亦取之者欲其迴心捨邪途入正轍也)大
慧是名聖智三相若成就此聖智三相者能到自覺
聖智究竟境界是故大慧聖智三相當勤修學。

爾時大慧菩薩摩訶薩知大菩薩眾心之所念名聖
智事分別自性經承一切佛威神之力而白佛言世
尊惟願為說聖智事分別自性經百八句分別所依
(如來為說八識轉相巳大慧繼以聖智事分別妄計自共相差別所依之法為請)如來應供
等正覺依此分別說菩薩摩訶薩入自相共相妄想
自性以分別說妄想自性故則能善知周徧觀察人
法無我淨除妄想照明自性超越一切聲聞緣覺及
諸外道諸禪定樂觀察如來不可思議所行境界畢
定捨離五法自性諸佛如來法身智慧善自莊嚴起
幻境界(實叉云入如幻境)昇一切佛剎兜率天宮乃至色究
竟天宮逮得如來常住法身(新說云自相共相者五陰不同名自相共成人
身名共相界處等亦爾乃至一切諸法各各又有自相共相也五陰是妄想自性兜率陀者此云知足彼天內
宮是一生補處菩薩所居也色究竟天是行滿報佛成正覺處餘文悉明遠離過習顯示眾德成就如來法身
之義以有是利故請佛為說如上法門)佛告大慧有一種外道作無所
有妄想計著覺知因盡兔無角想如兔無角一切法
亦復如是(外道計無而生斷見見一切法隨因而盡想兔無角諸法亦無)大慧復有
餘外道見種求那極微陀羅驃形處橫法各各差別
見巳計著無角兔橫法作牛有角想(外道計有而生常見種即大種
求那陀羅驃皆塵也故實叉云見大種求那塵等諸物形量分位各差別巳執兔無角於此而生牛有角想此
明敘彼二外道計以不了故互執異見生決定解自下如來約牛兔角破執名相起妄想見)大慧
彼墮二見不解心量自心境界妄想增長(實叉云彼墮二見不
了唯心但於自心增長分別○此破起見因)身受用建立妄想根量(實叉云身
及資生器世間等一切皆唯分別所現○此示唯妄現)大慧一切法性亦復如
是離有無不應作想(實叉云應知兔角離於有無諸法悉然勿生分別○此總結應
離妄也)大慧若復離有無而作兔無角想是名邪想彼
因待觀故兔無角不應作想(實叉云云何兔角離於有無互因待故○此別
徵破彼墮無見也謂云何兔角離於有無破云互因待故彼兔角無因牛角有故若無牛角彼何所因而言無
耶)乃至微塵分別事性悉不可得(實叉云分析牛角乃至微塵求其體
相終不可得○此別破彼墮有見也謂若執於牛有角者分析牛角至於極微何有實體而計有耶)大慧
聖境界離不應作牛有角想(實叉云聖智所行遠離彼見是故於此不應分
別○聖智所行離彼見者謂如實見者悉離有見常見之有亦離邪見斷見之無是故結勸應離分別)爾
時大慧菩薩摩訶薩白佛言世尊得無妄想者見不
生想巳隨比思量觀察不生妄想言無耶(大慧意謂角有無想
破而不立彼得無妄想見不生妄想巳則隨其比度思量豈不以觀察不生妄想為無而言無耶)佛告
大慧非觀察不生妄想言無所以者何妄想者因彼
生故(因彼角有無而生)依彼角生妄想以依角生妄想是故
言依因故離異不異故非觀察不生妄想言無角(因有
角無角而生妄想是有所依或無所依但角與妄想離異不異非觀察不生而言無角離即非也)大慧
若復妄想異角者則不因角生若不異者則因彼
故(若妄想分別定異兔角者則非角因若定不異者又是因彼而起言俱無自性也)乃至微
塵分析推求悉不可得不異角故彼亦非性二俱無
性者何法何故而言無耶(註云分析牛角乃至極微求不可得則不異兔角彼
牛角亦無性若牛角兔角二俱無實者對何法言有何故得說兔角為無)大慧若無故無
角觀有故言兔無角者不應作想(若無牛角則無兔角觀牛角有故言
兔角無此所以有為無因不得作無想)大慧不正因故而說有無二俱
不成(謂有無互相為因初無有正既二因不正有無兩果理自不成也)大慧復有餘
外道見計著色空事形處橫法不能善知虗空分齊
言色離虗空起分齊見妄想(實叉云復有外道見色形狀虗空分齊而生執
著言色異虗空起於分別)大慧虗空是色隨入色種大慧色是虗
空持所持處所建立性(新說云空即是色隨入色種中故色外無空也色即是空
能持所持建立性故非色滅空也)色空事分別當知(流支云依色分別虗空依虗空
分別色故○實叉云色空分齊應如是知)大慧四大種生時自相各別亦
不住虗空非彼無虗空(新說云會昔權說重明色空不二也謂昔破外道執有我
故說有造色從大種生自相各別而密顯造色性即空故更無別色而住於空故云不住非彼無虗空)如
是大慧觀牛有角故兔無角大慧又牛角者析為微
塵又分別微塵剎那不住(實义云又析彼塵其相不現)彼何所觀
故而言無耶若言觀餘物者彼法亦然(餘物即虗空色相也○新
說云此又引上牛兔二角以合色空類觀諸法差別妄見一一對破應知亦爾○楊云人見廓然大空以是為
空而不知色之所聚人見其色具諸名相以是為色而不知為空所持是皆於無性之中而妄有建立者然也
此以明外道因牛角之有而遂言兔角之無不知析彼牛角為微塵又復歸於無矣謂牛角既析而歸空又何
所觀故而言兔角之無也四大種雖不住空而非無空亦如牛角之有而復啼於無)爾時世尊
告大慧菩薩摩訶薩言當離兔角牛角虗空形色異
見妄想汝等諸菩薩摩訶薩當思惟自心現妄想隨
入為一切剎土最勝子以自心現方便而教授之爾
時世尊欲重宣此義而說偈言。」

【色等及心無色等長養心(色塵等與虗妄心本無所有而虗妄心因色塵
等滋生之也)身受用安立識藏現眾生(流支云內識眾生見身資生住
處)心意及與識自性法有五無我二種淨廣說者
所說(流支云如來如是說)長短有無等展轉互相生以無故
成有以有故成無微塵分別事不起色妄想心量
安立處惡見所不樂(謂外道不信樂唯心故)覺想非境界聲
聞亦復然救世之所說自覺之境界(實叉以覺想為外道○流
支以救世為如來○新說云此約外道執牛兔角決定有無及色空異以破五法中名相妄想竟)。】

「爾時大慧菩薩為淨除自心現流故復請如來白佛
言世尊云何淨除一切眾生自心現流為頓為漸耶
(新說云此就淨眾生心習現流五性中次明正智義謂能淨者自覺聖智也所淨者自心現流也)佛告
大慧漸淨非頓如菴羅果漸熟非頓(菴羅果見前阿摩勒註)如
來淨除一切眾生自心現流亦復如是漸淨非頓譬
如陶家造作諸器漸成非頓如來淨除一切眾生自
心現流亦復如是漸淨非頓譬如大地漸生萬物非
頓生也如來淨除一切眾生自心現流亦復如是漸
淨非頓譬如人學音樂書畫種種技術漸成非頓如
來淨除一切眾生自心現流亦復如是漸淨非頓(上則
淨除自心現流故從漸下則顯示眾生不思議智故從頓)譬如明鏡頓現一切無
相色像如來淨除一切眾生自心現流亦復如是頓
現無相無有所有清淨境界如日月輪頓照顯示一
切色像如來為離自心現習氣過患眾生(流支云為令眾生遠
離自心煩惱見熏習氣過患)亦復如是頓為顯示不思議智最勝
境界譬如藏識頓分別知自心現及身安立受用境
界彼諸依佛亦復如是頓熟眾生所處境界以修行
者安處於彼色究竟天(流支云譬如阿棃耶識分別現境自身資生器世間等一
時而知非是前後大慧報佛如來亦復如是一時成熟諸眾生界置究竟天淨妙宮殿修行清淨之處)譬
如法佛所作依佛(實叉云譬如法佛頓現報佛)光明照耀自覺聖
趣亦復如是彼於法相有性無性惡見妄想照令除
滅(新說云明四漸四頓者謂淨眾生自心現流其機大者頓之其機小者漸之漸者言其權頓者言其實權
以趨實實以導權所以聖人開悟眾生或頓或漸權實偏圓未始不相須者〔廉〕使含識隨宜得入也)大慧
法依佛說一切法入自相共相自心現習氣因相續
妄想自性計著因種種不實如幻種種計著不可得
(新說云此明三佛建立說法釋成頓漸所顯義也○前引依佛為證次從法佛中表出依佛此則正顯依佛自
法佛而起說法如現尊特身說雜華蓋三身一體疑者謂報身不能說法尚不知報身說法又安知剎說眾生
說耶蘇楊二本皆作報佛獨註本作法依佛流支亦云法佛報佛說一切法自相同相故實叉云法性所流佛
說一切法自相共相得其旨哉依佛即報佛也說一切自共相法是自心本識現習氣因相及前轉識妄計所
執因相種種不實如幻而眾生不了種種執著取以為實豈不悞哉)復次大慧計著緣
起自性生妄想自性相大慧如工幻師依草木瓦石
作種種幻起一切眾生若干形色起種種妄想彼諸
妄想亦無真實(新說云明緣起不實如幻師依草木起眾生色像譬如來藏性隨緣起種
種諸法)如是大慧依緣起自性起妄想自性種種妄想
心種種相行事妄想相計著習氣妄想是為妄想自
性相生大慧是名依佛說法(實义云由取著境界習氣力故於緣起性中有
妄計性種種相現是名妄計性生大慧是名法性所流佛說法相)大慧法佛者離心
自性相(即下文離攀緣等)自覺聖所緣境界建立施作(即下文自
覺聖究竟差別相建立)大慧化佛者說施戒忍精進禪定及心
智慧離陰界入解脫識相分別觀察建立超外道見
無色見(外道以無色為涅槃)大慧又法佛者離攀緣攀緣離一
切所作根量相滅非諸凡夫聲聞緣覺外道計著我
相所著境界自覺聖究竟差別相建立是故大慧自
覺聖究竟差別相當勤修學自心現見應當除滅。

復次大慧有二種聲聞乘通分別相謂得自覺聖差
別相及性妄想自性計著相(謂上勉菩薩修自覺聖究竟差別相巳然於聲
聞乘二種通分別相中亦有自覺聖差別相如來慮其混殽故綴而明之)云何得自覺聖
差別相聲聞謂無常苦空無我境界真諦離欲寂滅
息陰界入自共相外不壞相如實知心得寂止心寂
止巳禪定解脫三昧道果正受解脫不離習氣不思
議變易死得自覺聖樂住聲聞是名得自覺聖差別
相聲聞(實叉云云何自證聖智殊勝相謂明見苦空無常無我諸諦境界離欲寂滅故於蘊界處若自
若共外不壞相如實了知故心住一境住一境巳獲禪解脫三昧道果而得出離住自證聖智境界樂未離習
氣及不思議變易死是名聲聞乘自證聖智境界相○唯識論云一分段生死謂諸有漏善不善業由煩惱障
緣助勢力所感三界麤異熟果身命短長隨因緣力有定劑限故名分段二不思議變易生死謂諸無漏有分
別業由所知障緣助勢力所感殊勝細異熟果由悲願力改轉身命無定劑限故名變易無漏定願正所資感
妙用難測名不思議)大慧得自覺聖差別樂住菩薩摩訶薩非
滅門樂正受樂顧憫眾生及本願不作證大慧是名
聲聞得自覺聖差別相樂菩薩摩訶薩於彼得自覺
聖差別相樂不應修學(謂前聲聞得此自覺聖差別相息陰界入趣寂滅樂不能
如菩薩摩訶薩住八地無生正受樂能顧憫眾生以大悲本願力故而不取證入涅槃也前之是名等結得差
別相之聲聞此之是名等結聲聞得差別相之樂誡諸菩薩於此樂中不應修學以彼聲聞所得之樂非究竟
故)大慧云何性妄想自性計著相聲聞(實义云云何分別執著自
性相)所謂大種青黃赤白堅濕煖動非作生自相共相
先勝善說見巳於彼起自性妄想(流支云堪量相應阿含先勝見善說
故依彼法虗妄執著以為實有○此謂聲聞知彼四大及造色自共相種種諸法非如外道計作者生然守如
來止啼權說於彼四大種性計自性有故言起自性妄想)菩薩摩訶薩於彼應知
應捨隨入法無我相滅人無我相見漸次諸地相續
建立(菩薩於自性妄想應知應捨了我法空漸入智地到如來境)是名諸聲聞性
妄想自性計著相(此一種計著相聲聞頗盛故以諸聲聞性結之)。

爾時大慧菩薩摩訶薩白佛言世尊世尊所說常不
思議自覺聖趣境界及第一義境界世尊非諸外道
所說常不思議因緣耶(大慧所問因世尊謂菩薩自覺聖差別究竟相樂不與聲
聞所得者同故以常句之常及不思議智請曰如來所說常不思議得非與外道所說者同耶)佛告
大慧非諸外道因緣得常不思議(如來所說常不思議以自覺聖相為
相第一義智因為因外道所說常不思議計神我為因以無常為常故言非也)所以者何諸
外道常不思議不因自相成(謂彼常不思議不因自覺聖相第一義智而成)
若常不思議不因自相成者何因顯現常不思議復
次大慧不思議若因自相成者彼則應常由作者因
相故常不思議不成(由以神我為因相故常不思議因相不成)大慧我第
一義常不思議第一義因相成離性非性得自覺相
故有相第一義智因故有因離性非性故(至此因相有無俱離)
譬如無作虗空涅槃滅盡故常(註云如三無為法離有無相故常以譬第
一義因相離有無故常)如是大慧不同外道常不思議論如是
大慧此常不思議諸如來自覺聖智所得如是故常
不思議自覺聖智所得應當修學復次大慧外道常
不思議無常性異相因故(實叉云以無常異相因故常)非自作因
相力故常(此自作因常非彼異相因常也)復次大慧諸外道常不思
議於所作性非性無常見巳思量計常(外道見色性無常妄計神
我而為常)大慧我亦以如是因緣所作者性非性無常見
巳自覺聖境界說彼常無因(如來引外道計色性無常為常因即就自覺聖
智破彼常因為非常因也義見下文無因下)大慧若復諸外道因相成常
不思議因自相性非性同於兔角此常不思議但言
說妄想(如來前云我常不思議第一義因相成離性非性今於諸外道因相成下亦云常不思議
因自相性非性者何也蓋性者有也非性者無也如來之因相成離有無故得自覺聖相第一義智然此智相
亦俱離有無則因相實有外道之因相成不離有無計神我無常為常則因相非有故同兔角但有言說妄想
初無實體耳)諸外道輩有如是過所以者何謂但言說妄
想同於兔角自因相非分(結上言說妄想初無實體況無自因相)大慧
我常不思議因自覺得相故離所作性非性故常(此明
如來自因相之常體也)非外性非性無常思量計常(外即外道)大慧
若復外性非性無常思量計常不思議常而彼不知
常不思議自因之相去得自覺聖智境界相遠(流支云以
內身聖智證境界相故○彼既不知常不思議自因之相則去自覺聖智境界相遠矣)彼不應
說(註云外道不應說有常不思議)。

復次大慧諸聲聞畏生死妄想苦而求涅槃不知生
死涅槃差別一切性妄想非性(實叉云一切皆是妄分別有無所有故)
未來諸根境界休息作涅槃想非自覺聖智趣藏識
轉(實义云妄計未來諸根境滅以為涅槃不知證自智境界轉所依藏識為大涅槃)是故凡
愚說有三乘說心量趣無所有是故大慧彼不知過
去未來現在諸如來自心現境界生死輪常轉(實叉云彼
愚癡人說有三乘不說唯心無有境界大慧彼人不知去來現在諸佛所說自心境界取心外境常於生死輪
轉不絕○楊云自心現則覺知所現唯自心外心現則計著客塵不自覺計著客塵茲所以生死輪常轉也)。

復次大慧一切法不生是過去未來現在諸如來所
說所以者何謂自心現性非性離有非有生故大慧
一切性不生一切法如兔馬等角是愚癡凡夫不覺
妄想自性妄想故大慧一切法不生自覺聖智趣境
界者一切性自性相不生非彼愚夫妄想二境界(外心
現一切諸法不生是三世如來所說所以者何謂自心現性非性離有非有生二種見故不生此就智者知諸
法無生起佛種性如兔馬等角本來不生凡愚不覺妄取生滅唯如來自覺聖智趣境界一切法自體性相不
生非愚夫有無分別境界)自性身財建立趣自性相大慧藏識攝
所攝相轉愚夫墮生住滅二見希望一切性生有非
有妄想生非聖賢也大慧於彼應當修學(言自性五識身財建
立諸趣自性相以藏識攝七識身所得法故有生死相轉而諸愚夫墮生住滅二見中一切性生為取有無故
因有無故分別妄想復生非聖賢也於彼一切法不生勉當修學)。

復次大慧有五無間種性(前章以聲聞起佛乘種性今明種性相也無間者謂
佛及眾生同一法性初無有間以機緣有異故分之為五種性者宗鏡云相似曰種體同曰性)云何為
五謂聲聞乘無間種性緣覺乘無間種性如來乘無
間種性不定種性各別種性云何知聲聞乘無間種
性若聞說得陰界入自共相斷知時舉身毛孔熈怡
欣悅及樂修相智不修緣起發悟之相是名聲聞乘
無間種性(斷知時知苦斷集證滅修道時也相即悲喜異相智即我生巳盡等四智也)聲
聞無間見第八地(註云證八地無生以為涅槃)起煩惱斷習煩惱
不斷(註云四住為起煩惱無明為習煩惱)不度不思議變易死度分段
死(義見不離習氣不思議變易死下註)正師子吼我生巳盡梵行巳立
不受後有如實知修習人無我乃至得般涅槃覺(此明
聲聞但斷三界現行煩惱未斷習使及所知障未度不思議變易死諸魔外中決定唱言我得四智究竟覺乃
至得般涅槃覺也)大慧各別無間者(註云此外道計我人眾生各各差別)我人
眾生壽命長養士夫(見前註)彼諸眾生作如是覺求般
涅槃復有異外道說悉由作者見一切性巳言此是
般涅槃作如是覺法無我見非分彼無解脫(實叉云彼無解
脫以未能見法無我故)大慧此諸聲聞乘無間外道種性不出
出覺為轉彼惡見故應當修學(實叉云此是聲聞乘及外道種性於未出
中生出離想應勤修習捨此惡見○聲聞取自共相法外道計有神我性皆不出妄覺故勤修習轉彼惡見而
趣如來種性故)大慧緣覺乘無間種性者若聞說各別緣無
間舉身毛竪悲泣流淚不相近緣所有不著種種自
身種種神通若離若合種種變化聞說是時其心隨
入若知彼緣覺乘無間種性巳隨順為說緣覺之乘
是名緣覺乘無間種性相(言若知因緣各別不和合而不近諸緣不著所有或
時聞說現種種身或離一身為多身或合多身為一身及於神通變化心有所得是為緣覺乘種性然有二種
不同一遇佛演說十二因緣法依以受行名為緣覺即如上說二出無佛世覩緣自悟名為獨覺)大慧
彼如來乘無間種性有四種謂自性法無間種性離
自性法無間種性得自覺聖無間種性外剎殊勝無
間種性(妙體圓明曰自性法無間不守自性曰離自性法無間匪從外得曰得自覺聖無間平等法界
曰外剎殊勝無間)大慧若聞此四事一一說時及說自心現
身財建立不思議境界時心不驚悕者是名如來乘
無間種性相(前文云頓為顯示不思議智最勝境界)大慧不定種性者
謂說彼三種時隨說而入隨彼而成(楊云未到如來乘無間故言三
種而巳○此不定人隨說信入順學而成其性可移故言不定)大慧此是初治地者
謂種性建立為超入無所有地故作是建立(新說云初治地
人即不定種性者三乘俱可入也為說是種性令彼明悟了權趣實超入第八無所有地任運至如來地故作
是建立)彼自覺藏者自煩惱習淨見法無我得三昧樂
住聲聞當得如來最勝之身(實叉云彼住三昧樂聲聞若能證知自所依識
見法無我淨煩惱習畢竟當得如來之身)爾時世尊欲宣此義而說偈
言。」

【須陀槃那果往來及不還逮得阿羅漢是等心惑
亂(須陀槃那或云須陀洹此翻入流又預流初果也往來二果不還三果阿羅漢四果以是等四果聖
人心憎愛為惑亂)三乘與一乘非乘我所說愚夫少智慧
諸聖遠離寂(如來為愚夫少智聲聞趣寂說三乘非乘而立一乘一對三設三既不存
一亦非有故實叉云為愚夫少智樂寂諸聖說遠離寂離欲寂滅也)第一義法門遠
離於二教住於無所有何建立三乘(第一義門尚遠離權實二
教諸法悉無所有況建立三乘乎)諸禪無量等無色三摩提受想
悉寂滅亦無有心量(諸禪無量等謂四靜慮四無量心也無色三摩提即無色
界四空處定也受想悉寂滅謂聲聞滅盡定也言如來說諸禪三昧等諸法亦無有實為妄想心量愚夫
作如是說故云亦無有心量上明正智竟下約菩薩闡提知生死涅槃無二以明如如義)。】

「大慧彼一闡提非一闡提世間解脫誰轉(解脫之道非菩薩住
一闡提以自願方便力故則不能復生彼斷善根一闡提善根之性然非彼斷善根一闡提則不能成就住一
闡提菩薩自願方便故曰世間解脫誰轉)大慧一闡提有二種一者捨一
切善根及於無始眾生發願云何捨一切善根謂謗
菩薩藏及作惡言此非隨順修多羅毗尼解脫之說
捨一切善根故不般涅槃(註云此闡提以斷一切善根故不得涅槃)二者
菩薩本自願方便故非不般涅槃一切眾生而般涅
槃大慧彼般涅槃是名不般涅槃法相此亦到一闡
提趣(以菩薩願力欲令一切眾生得般涅槃巳然後涅槃故實叉云願一切眾生悉入涅槃若一眾生未
涅槃者我終不入言一闡提以謗菩薩以謗菩薩藏故不得涅槃菩薩知生死即涅槃亦更不得涅槃以不得涅槃名同
故云此亦到一闡提趣是名不般涅槃法相也)大慧白佛世尊此中云何
畢竟不般涅槃佛告大慧菩薩一闡提者知一切法
本來般涅槃巳畢竟不般涅槃而非捨一切善根一
闡提也大慧捨一切善根一闡提者復以如來神力
故或時善根生所以者何謂如來不捨一切眾生故
以是故菩薩一闡提不般涅槃(言捨善根一闡提以如來神力故或時善
根生得涅槃是故菩薩知生死即涅槃故言不般涅槃也巳上明如如竟)。

復次大慧菩薩摩訶薩當善三自性(註云上雖分別三自性為五法
未知何者是三自性故下正明三自性體也)云何三自性謂妄想自性緣
起自性成自性(即名相妄想正智如如五法中之三自性也)大慧妄想自
性從相生(相即名相是緣起自性也謂妄想自性從緣起名相生)大慧白佛言
世尊云何妄想自性從相生佛告大慧緣起自性事
相相行顯現事相相(謂依緣起事相之相心行計著顯現事相之相也)計著
有二種妄想自性如來應供等正覺之所建立(謂如來所
說計著此事相相則起二種妄想自性○實叉以建立為演說)謂名相計著相及事
相計著相名相計著相者謂內外法計著事相計著
相者謂即彼如是內外自共相計著是名二種妄想
自性相若依若緣生是名緣起(實叉云從所依所緣起是緣起性)云
何成自性謂離名相事相妄想聖智所得及自覺聖
智趣所行境界是名成自性如來藏心(楊云惟自覺聖乃可言成
自性惟成自性乃可言如來藏心)爾時世尊欲重宣此義而說偈言。」

【名相覺想自性二相正智如如是則成相(實叉云名相分
別二自性相正智如如是圓成性○二相即緣起妄想二自性相也)。】

「大慧是名觀察五法自性相經自覺聖智趣所行境
界(結答上所問唯願為說分別自性經及聖智事)汝等諸菩薩摩訶薩應當
修學。

復次大慧菩薩摩訶薩善觀二種無我相(註云既能修學五法
三自性巳更當觀察人法二無我相)云何二種無我相謂人無我及法
無我(得人無我知眾生無性得法無我知諸法無性)云何人無我謂離我我
所陰界入聚無知業愛生眼色等攝受計著也識一
切諸根自心現器身藏自妄想相施設顯示(實叉云又自心
所見身器世間皆是藏心之所顯示○新說云云何人無我謂離我云何離我謂於我所陰界入中分別觀察
但是無明業愛等生於眼識等諸根妄取自心現妄想境界皆是藏心妄想施設彼無有我也此即就陰界入
中以示無我)如河流如種子如燈如風如雲剎那展轉壞
躁動如猨猴(新說云自下約喻舉五觀門以明無我此舉無常門也夫我謂常義今既無常
故無有我文標六喻上五喻幻身下一喻妄心如水奔流種牙變易燈藉眾緣飄風不住浮雲起滅以上諸喻
剎那變壞此身亦爾豈有常耶又妄心躁動等若猨猴既不能令身心常住我義焉在)樂不淨
處如飛蠅(舉不淨門明其無我我謂淨義故知無我)無厭足如風火(舉苦門以
破我既無有樂故知無我)無始虗偽習氣因如汲水輪生死趣有
輪(舉不自在門以示無我即業因所推豈有實我)種種身色如幻術神呪機
發像起(此舉空門以破我謂觀陰界入種種身色譬如呪術機關變現云為實非我也)善彼
相知是名人無我智(實叉云若能於此善知其相是名人無我智)云何法
無我智謂覺陰界入妄想相自性(觀陰界入法知是妄想相自性無實
故)如陰界入離我我所陰界入積聚因業愛繩縛展
轉相緣生無動搖(實叉云互為緣起無能作者)諸法亦爾離自共
相不實妄想相妄想力是凡夫生非聖賢也心意識
五法自性離故(不實妄想之相妄想分別之力是凡夫所生聖賢於五法自性離故故曰
非也)大慧菩薩摩訶薩當善分別一切法無我善法無
我菩薩摩訶薩不久當得初地菩薩無所有觀地相
觀察開覺歡喜(以見法無我得初地無所有觀以無所有觀故善能觀察真如之境能觀
察真如之境則能開覺證如實之相由此欣悅次第進超諸地故實叉云得此智巳知無境界了諸地相即入
初地心生歡喜)次第漸進超九地相得法雲地於彼建立無
量寶莊嚴大寶蓮華王像大寶宮殿幻自性境界修
習生於彼而坐(實叉云住是地巳有大寶蓮華王眾寶莊嚴於其華上有寶宮殿狀如蓮
華菩薩往修幻性法門之所成就而坐其上)同一像類諸最勝子眷屬圍
繞(謂昔同修菩薩以為眷屬也)從一切佛剎來佛手灌頂如轉輪
聖王太子灌頂(一切諸佛從十方來各以智水灌菩薩摩訶薩頂授法王之位如轉輪王
授太子王位時以金瓶盛四大海水灌太子頂授轉輪王位)超佛子地到自覺聖
智法趣當得如來自在法身見法無我故是名法無
我相汝等諸菩薩摩訶薩應當修學。

爾時大慧菩薩摩訶薩復白佛言世尊建立誹謗相
唯願說之(註云因上觀二無我能離有無常二見故請建立誹謗相也非有說有名建立非
無說無名誹謗)令我及諸菩薩摩訶薩離建立誹謗二邊惡
見疾得阿耨多羅三藐三菩提覺巳離常建立斷誹
謗見不謗正法(註云覺知有無惡見過巳能離建立常見誹謗斷見令於正法不生毀謗
蓋正法離有無若說有無即是謗正法也)爾時世尊受大慧菩薩請巳而
說偈言。」

【建立及誹謗無有彼心量(建立誹謗初無有實故曰無有彼心量)身
受用建立及心不能知(身雖受用建立而心不知其然故實叉云所起但是
心離心不可得)愚癡無智慧建立及誹謗(愚夫執有執無為實也)。】

「爾時世尊於此偈義復重顯示告大慧言有四種非
有有建立云何為四謂非有相建立非有見建立非
有因建立非有性建立是名四種建立(新說云此列四名謂非有
相見因性之中而橫立也)又誹謗者謂於彼所立無所得觀察非
分而起誹謗是名建立誹謗相(實叉云謂於諸惡見所建立法求不可得
不善觀察遂生誹謗此是建立誹謗相)復次大慧云何非有相建立相
謂陰界入非有自共相而起計著此如是此不異是
名非有相建立相此非有相建立妄想無始虗偽過
種種習氣計著生(新說云言陰界入無自共相而妄計此如是自相也此不異共相也
從無始過惡熏習所生故也)大慧非有見建立相者若彼如是陰
界入我人眾生壽命長養士夫見建立是名非有見
建立相(新說云謂於陰界入中妄建立我人眾生等以為能見者)大慧非有因建
立相者謂初識無因生後不實如幻本不生眼色明
界念前生生巳實巳還壞是名非有因建立相(謂識初則
無因而生後則不實如幻故曰本不生眼色明界念雖生生巳實巳還壞亦本不生之意也)大慧非
有性建立相者謂虗空滅般涅槃非作計著性建立
此離性非性一切法如兔馬等角如垂髮現離有非
有是名非有性建立相(新說云言外道於三無為無作法而建立有性佛言此離
性非性類明一切諸法離於有無猶如毛輪垂髮由翳目而生兔馬等角本自無有)建立及誹
謗愚夫妄想不善觀察自心現量非聖賢也是故離
建立誹謗惡見應當修學。

復次大慧菩薩摩訶薩善知心意意識五法自性二
無我相趣究竟為安眾生故作種種類像如妄想自
性處依於緣起(菩薩既善知心意識自性無我趣於究竟為安諸眾生故隨其善根種類
化身誘之如妄想依緣起而生下舉喻正明所化之剎所說之法也)譬如眾色如意寶
珠普現一切諸佛剎土一切如來大眾集會悉於其
中聽受佛法所謂一切法如幻如夢光影水月於一
切法離生滅斷常及離聲聞緣覺之法得百千三昧
乃至百千億那由他三昧得三昧巳遊諸佛剎供養
諸佛生諸天宮宣揚三寶示現佛身聲聞菩薩大眾
圍繞以自心現量度脫眾生分別演說外性無性(實叉
云說外境界皆唯是心)悉令遠離有無等見(新說云如摩尼珠不作心而隨色變
以譬如來不作意能隨眾生善根心水大小而變亦如摩尼隨物而變以譬如來隨眾生善根現取佛土大眾
集會於中說法其所說諸法不實如幻夢等菩薩既知諸法如幻而離生滅斷常等見亦離二乘自共相見得
諸地無量億三昧現成正覺復說自心現量法令眾離無等見)爾時世尊欲重宣
此義而說偈言。」

【心量世間佛子觀察種類之身離所作行得力神
通自在成就(以善觀察世間心量如幻三昧之力成如來現種類身得無作行等一切
成就也)。】

「爾時大慧菩薩摩訶薩復請佛言惟願世尊為我等
說一切法空無生無二離自性相(新說云因上說一切法如幻如夢即
是說法空故大慧舉此空法以請如來所言空者明前五法非有無生以顯八識不生無二即二我兩亡離性
即三性空寂)我等及餘諸菩薩眾覺悟是空無生無二離
自性相巳離有無妄想疾得阿耨多羅三藐三菩提
爾時世尊告大慧菩薩摩訶薩言諦聽諦聽善思念
之今當為汝廣分別說大慧白佛言善哉世尊唯然
受教佛告大慧空空者即是妄想自性處(流支云即是妄想法
體句實义云即是妄計性句義)大慧妄想自性計著者說空無生無
二離自性相大慧彼略說七種空謂相空性自性空
行空無行空一切法離言說空第一義聖智大空彼
彼空(諸教辯空自有增減此經雖略其義不殊)云何相空謂一切性自共
相空觀展轉積聚故分別無性自共相不生自他俱
性無性故相不住是故說一切性相空是名相空(觀諸
法相空展轉因緣積聚故分別無性則自相共相不生自佗俱無體故相依何住)云何性自
性空謂自巳性自性不生是名一切法性自性空是
故說性自性空(自巳之性自性不生則一切法自性不生不生則空矣)云何行
空謂陰離我我所因所成所作業方便生是名行空
(陰行從諸緣所起以離我我所故空)大慧即此如是行空展轉緣起自
性無性是名無行空(前以離我我所為行空此以行空性無性故為無行空)云
何一切法離言說空謂妄想自性無言說故一切法
離言說是名一切法離言說空(一切法從妄想所起無自性故離言說)
云何一切法第一義聖智大空謂得自覺聖智一切
見過習氣空是名一切法第一義聖智大空云何彼
彼空謂於彼無彼空是名彼彼空(於彼無此於此無彼展轉俱空故也)
大慧譬如鹿子母舍無象馬牛羊等非無比丘眾而
說彼空非舍舍性空亦非比丘比丘性空非餘處無
象馬(實叉云非謂堂無堂自性非謂比丘無比丘自性非謂餘處無象馬牛羊○新說云鹿子人名也其
母即毗舍佉優婆夷深重三寶造立精舍安止比丘於中不畜象馬等象馬無故言空舍及比丘有不名空若
餘處有象馬亦不說象馬空)是名一切法自相彼於彼無彼是名
彼彼空(實义云一切諸法自共相彼彼求不可得是故說名彼彼空)是名七種空
彼彼空者是空最麤汝當遠離(新說云言是空最麤非是真空故勸遠離
○西土外道所宗在彼彼空處或計為神我或執為斷常第一義聖智大空非彼所聞也)大慧不
自生非不除住三昧是名無生(註云除住八地如幻三昧是名真無
生)離自性即是無生(實叉云無自性者以無生故)離自性剎那相
續流注及異性現一切性離自性是故一切性離自
性(實叉云一切法無自性以剎那不住故見後變異故是中無自性○楊云剎那之頃流及佗性以是而現
一切性皆離自性)云何無二謂一切法如陰熱如長短如黑
白(流支以陰熱作日光影實叉作如光影此則以雲氣蒙蔽為陰光明燀赫為熱言陰熱長短黑白雖殊而
日體無異以況涅槃生死之無二也)大慧一切法無二非於涅槃彼生
死非於生死彼涅槃異相因有性故是名無二如涅
槃生死一切法亦如是(實叉云非於生死外有涅槃非於涅槃外有生死生死涅
槃無相違相如生死涅槃一切法亦如是是名無二相○新說云謂了妄想性空即生死成涅槃若迷真實性
有即涅槃成生死如生死涅槃既無二類通一切法亦爾○相因有性故非無二涅槃生死既異於相因有性
則自然平等無二矣)是故空無生無二離自性相應當修學爾
時世尊欲重宣此義而說偈言。」

【我常說空法遠離於斷常生死如幻夢而彼業不
壞(宗鏡云以性空故不壞業道因果歷然)虗空及涅槃滅二亦如是
愚夫作妄想諸聖離有無(新說云舉上三無為空不得對涅槃說生死亦
不得對生死說涅槃愚夫妄想故說為二聖人體達故離有無)。】

「爾時世尊復告大慧菩薩摩訶薩言大慧空無生無
二離自性相普入諸佛一切修多羅凡所有經悉說
此義(新說云言空等義普入諸經無有一法不舍〔斯〕理)諸修多羅悉隨眾生
希望心故為分別說顯示其義而非真實在於言說
如鹿渴想誑惑羣鹿鹿於彼相計著水性而彼無水
(新說云此謂會權歸實也而諸經有不說空無生者以眾生希望不一故如來隨眾生心作種種異說而實在
乎心悟不在文言譬如羣鹿為渴所逼見春時焰而作水想迷亂馳趣而彼陽燄實非是水)如是
一切修多羅所說諸法為令愚夫發歡喜故非實聖
智在於言說是故當依於義莫著言說。

楞伽阿䟦多羅寶經卷第一」

楞

(盧登)。
伽

(求迦)。
阿

(於何)。
䟦

(蒲撥)。
涅槃

(上乃結)。
解脫

(胡懈徒活)。
揵

(渠焉)。
蔓

(無販)。
箜篌

(音空侯)。
肘

(陟九)。
蟣

(舉豈)。
􂌴

(古猛)。
㝹

(奴侯)。
膩吒

(下竹嫁)。
珂

(丘何)。

跛

(補火)。
驃

(毗召)。
躁

(則到)。

(巳上經文)。

瞰

(苦濫)。
臆

(乙力)。
炎

(燄同)。
覈

(下革)。
綜

(子米)。
紇

(下沒)。
徇

(松閏)。
憒

(古對)。
燀

(齒善)。

(巳上註文音切竟)。


「楞伽阿䟦多羅寶經卷第二

一切佛語心品第二

爾時大慧菩薩摩訶薩白佛言世尊世尊修多羅說
如來藏自性清淨轉三十二相入於一切眾生身中
(諸本皆疊有世尊二字獨實叉無之攷經之意上二字是大慧所稱下二字是舉世尊所說之法為問如第四
卷大慧菩薩復白佛言世尊如世尊說修多羅云云○流支實叉並以轉為具以入為在○宗鏡云經云眾生
身中有佛三十二相八十種好坐寶蓮華與佛無殊但為煩惱所覆故未能得用又云諸佛一似大圓鏡我身
猶如摩尼珠諸佛法身入我體我身常入諸佛軀)如大價寶垢衣所纏如來
之藏常住不變亦復如是而陰界入垢衣所纏貪欲
恚癡不實妄想塵勞所汙一切諸佛之所演說云何
世尊同外道說我言有如來藏耶世尊外道亦說有
常作者離於求那周遍不滅世尊彼說有我(新說云此難如
來若說有如來藏義是違上一切修多羅皆應說空即同外道說有神然彼計我其義有三一者體常名為
作者二者雖在五陰而離於求那三者徧歷諸趣實非生滅今說藏義豈非同於外道我耶○流支以離於求
那作不依諸緣餘義見上卷)佛告大慧我說如來藏不同外道所
說之我大慧有時空無相無願如實際法性法身涅
槃離自性不生不滅本來寂靜自性涅槃如是等句
說如來藏巳如來應供等正覺為斷愚夫畏無我句
故說離妄想無所有境界如來藏門大慧未來現在
菩薩摩訶薩不應作我見計著(佛說如來藏或名為空無相無願乃至自
性涅槃斯則體一應物名異不同外道所說神我次斷愚夫畏無我故如來方便為說無所有境界為如來藏
門勉諸菩薩不應同外道作我相計著)譬如陶家於一泥聚以人工水
木輪繩方便作種種器(義見下泥瓶註)如來亦復如是於法
無我離一切妄想相以種種智慧善巧方便或說如
來藏或說無我以是因緣故說如來藏不同外道所
說之我是名說如來藏開引計我諸外道故說如來
藏令離不實我見妄想入三解脫門境界(楊云華嚴謂菩薩觀
緣起而知自性空得空解脫觀十二有支自性滅得無相解脫入空無願求唯為教化眾生故得無願解脫故
曰三解脫)希望疾得阿耨多羅三藐三菩提(以離不實我見妄想即入
三解脫門疾得阿耨多羅三藐三菩提言希望者如法華信解品云我本無心有所希求今此寶藏自然而至
此皆頓證境界也)是故如來應供等正覺作如是說如來之
藏若不如是則同外道是故大慧為離外道見故當
依無我如來之藏(此明欲離妄見證無上菩提應知無我如來藏義)爾時世
尊欲重宣此義而說偈言。」

【人相續陰(流支云人我及於陰)緣與微塵勝自在作心量妄
想(新說云外道所計由神我故令陰相續又計微塵等與生法為緣或計一切悉是勝妙自在天所作
此但心量妄想)。】

「爾時大慧菩薩摩訶薩觀未來眾生復請世尊惟願
為說修行無間如諸菩薩摩訶薩修行者大方便(觀未
來眾生有頓機成熟者故請世尊為說修行即證無間法門如諸菩薩修行得大方便匪同小乘從漸而入頓
也)佛告大慧菩薩摩訶薩成就四法得修行者大方
便云何為四謂善分別自心現觀外性非性離生住
滅見得自覺聖智善樂是名菩薩摩訶薩成就四法
得修行者大方便云何菩薩摩訶薩善分別自心現
謂如是觀三界唯心分齊(註云觀三界唯妄想心所起分齊)離我我
所無動搖離去來無始虗偽習氣所熏三界種種色
行繫縛身財建立妄想隨入現是名菩薩摩訶薩善
分別自心現(楊云謂以色行建立身財隨入自心而現妄想)云何菩薩摩訶
薩善觀外性非性謂𦦨夢等一切性(謂善觀一切諸法外性如燄夢
等以無自性故曰非性○流支云以無外法故諸識不起)無始虗偽妄想習因觀
一切性自性菩薩摩訶薩作如是善觀外性非性是
名菩薩摩訶薩善觀外性非性(以了唯心故善觀外性非性)云何
菩薩摩訶薩善離生住滅見謂如幻夢一切性自他
俱性不生隨入自心分齊故(實叉云隨自心量之所現故)見外性
非性見識不生及緣不積聚(楊云非特見外性以為非性而此所見之識亦
不生而緣亦不聚)見妄想緣生於三界內外一切法不可得
見離自性生見悉滅(流支云無實體故遠離生諸法不正見故○實叉云知無體實
遠離生見)知如幻等諸法自性得無生法忍得無生法忍
巳離生住滅見是名菩薩摩訶薩善分別離生住滅
見(註云知無生故無生住滅)云何菩薩摩訶薩自覺聖智善樂
謂得無生法忍住第八菩薩地得離心意意識五法
自性二無我相得意生身(註云得八地無生法忍能離心意意識二無我等對
治法門○楊云巳上八地一切悉離若其餘地未足語此)世尊意生身者何因緣
佛告大慧意生身者譬如意去迅疾無礙故名意生
譬如意去石壁無礙於彼異方無量由延因先所見
憶念不忘自心流注不絕於身無障礙生大慧如是
意生身得一時俱菩薩摩訶薩意生身如幻三昧力
自在神通妙相莊嚴聖種類身一時俱生猶如意生
無有障礙隨所憶念本願境界為成就眾生得自覺
聖智善樂(實叉云譬如心意於無量百千由旬之外憶先所見種種諸物念念相續疾詣於彼
非是其身及山河石壁所能為礙意生身者亦復如是如幻三昧力通自在諸相莊嚴憶本成就眾生願故猶
如意去生於一切諸聖眾中云云)如是菩薩摩訶薩得無生法忍住
第八菩薩地轉捨心意意識五法自性二無我相身
及得意生身得自覺聖知善樂是名菩薩摩訶薩成
就四法得修行者大方便當如是學(流支實叉於此四法文皆不全)。

爾時大慧菩薩摩訶薩復請世尊惟願為說一切諸
法緣因之相以覺緣因相故(流支以覺為善知實叉作了達)我及諸
菩薩離一切性有無妄見無妄想見漸次俱生(流支云離
於有無不正等見○實叉云離有無見不妄執諸法漸生頓生)佛告大慧一切法二
種緣相謂外及內外緣者謂泥團柱輪繩水木人工
諸方便緣有瓶生如泥瓶縷疊草席種牙酪酥等方
便緣生亦復如是是名外緣前後轉生(柱陶輪之柱也繩束器口
之物也木所執之杖也縷㲲氈𩉪之屬以毛縷葺疊而成○新說云言泥團為因水杖等為緣而成於瓶為果
如泥瓶因果既爾例餘縷㲲等四亦復如是皆以縷草種酪為其因㲲席芽酥為果緣義可知是名緣生之法
必先因後果展轉而生謂親起者為因疎助者為緣也)云何內緣謂無明愛業
等法得緣名從彼生陰界入法得緣所起名彼無差
別而愚夫妄想是名內緣法(從無明等立緣之名從緣而生陰界入法立緣
所起之名雖有次序了無差別此皆愚夫妄想所分別耳)大慧彼因者有六種謂
當有因相續因相因作因顯示因待因當有因者作
因巳內外法生(實叉云謂內外法作因生果○以念起作因為當有因也)相續因
者作攀緣巳內外法生陰種子等(實叉云謂內外法作所緣生果蘊種
子等)相因者作無間相相續生(實叉云作無間相生相續果○註云因果相續
不斷故名無間)作因者作增上事如轉輪王(實叉云謂作增上而生於果)
顯示因者妄想事生巳相現作所作如燈照色等(實叉
云謂分別生能顯境相如燈照物○新說云能所因果互相發明)待因者滅時作相
續斷不妄想性生(實叉云謂滅時相屬斷無妄想生○言諸法滅時還作作時還滅妄
想相續雖斷不妄想性復生遞互相待故曰待因也)大慧彼自妄想相愚夫不
漸次生不俱生(實叉云此是愚夫自所分別非漸次生亦非頓生)所以者何
若復俱生者作所作無分別不得因相故若漸次生
者不得相我故漸次生不生如不生子無父名(流支云若
一切法一時生者因果不可差別以不見因果身相故若次第生者未得身相不得言次第生○實叉云如未
生子云何名父)大慧漸次生相續方便不然但妄想耳因攀
緣次第增上緣等生所生故(流支云愚癡凡夫自心觀察次第相續不相應
故作如是言因緣次第緣緣緣增上緣等能生諸法○謂漸次相續等非妄想不能使然內取外色等塵曰攀
緣內外法轉生曰次第緣心是境之增上緣境是心之所緣緣言等者緣緣也)大慧漸次生
不生妄想自性計著相故漸次俱不生自心現受用
故自相共相外性非性大慧漸次俱不生除自心現
不覺妄想故相生是故因緣作事方便相當離漸次
俱見(實叉云次第生者皆是妄情執著相故漸次興頓皆悉不生但自心現身資等故外自共相皆無性
故唯除識起自分別見大慧是故應離因緣所作和合相中漸頓生見)爾時世尊欲重
宣此義而說偈言。」

【一切都無生亦無因緣滅於彼生滅中而起因緣
想非遮滅復生相續因緣起唯為斷凡愚癡惑妄
想緣(實叉云非遮諸緣會如是滅復生但止於凡愚妄情之所著○遮即遣也止也)有無
緣起法是悉無有生習氣所迷轉從是三有現(欲有
色有無色有也)真實無生緣亦復無有滅觀一切有為猶
如虗空華攝受及所攝捨離惑亂見非巳生當生
亦復無因緣一切無所有斯皆是言說。】

「爾時大慧菩薩摩訶薩復白佛言世尊惟願為說言
說妄想相心經(流支實叉並作心法門)世尊我及餘菩薩摩訶
薩若善知言說妄想相心經則能通遠言說所說二
種義(實叉以言說為能說)疾得阿耨多羅三藐三菩提以言說
所說二種趣淨一切眾生(註云因上言一切無所有斯皆是言說故大慧舉言
說妄想相以請問○以通達能所二說所得旨趣淨眾生一切妄心)佛告大慧諦聽諦
聽善思念之當為汝說大慧白佛言善哉世尊唯然
受教佛告大慧有四種言說妄想相謂相言說夢言
說過妄想計著言說無始妄想言說相言說者從自
妄想色相計著生夢言說者先所經境界隨憶念生
從覺巳境界無性生(實叉云謂夢先所經境界覺巳憶念依不實境生)過妄
想計著言說者先怨所作業隨憶念生(實叉云謂憶念怨讎先所
作業生○過即過惡)無始妄想言說者無始虗偽計著過自種
習氣生(實叉云以無始戲論妄執習氣生)是名四種言說妄想相爾
時大慧菩薩摩訶薩復以此義勸請世尊惟願更說
言說妄想所現境界世尊何處何故云何何因眾生
妄想言說生(流支云惟願為我重說四種虗妄執著言語之相眾生言語何處出云何出何
因出○實义云願更為說言語分別所行之相何處何因云何而起)佛告大慧頭胷喉
鼻脣舌齗齒和合出音聲大慧白佛言世尊言說妄
想為異為不異佛告大慧言說妄想非異非不異所
以者何謂彼因生相故(註云謂彼言說因妄想生故也)大慧若言說
妄想異者妄想不應是因(註云若言說與妄想異者不應因妄想起言說)若
不異者語不顯義而有顯示(若言說與妄想不異者則言說不能顯義既能
顯示其義非不異也)是故非異非不異大慧復白佛言世尊為
言說即是第一義為所說者是第一義佛告大慧非
言說是第一義亦非所說是第一義所以者何謂第
一義聖樂言說所入是第一義非言說是第一義(聖樂
處雖由言說而入不可即言說為第一義也)第一義者聖智自覺所得非
言說妄想覺境界是故言說妄想不顯示第一義言
說者生滅動搖展轉因緣起若展轉因緣起者彼不
顯示第一義大慧自他相無性故言說相不顯示第
一義復次大慧隨入自心現量故種種相外性非性
言說妄想不顯示第一義是故大慧當離言說諸妄
想相(實叉云第一義者無自他相言語有相不能顯示第一義者但唯自心種種外相悉皆無有言語分
別不能顯示是故大慧應當遠離言語分別)爾時世尊欲重宣此義而說
偈言。」

【諸性無自性(實叉以諸性為諸法)亦復無言說甚深空空義
愚夫不能了一切性自性言說法如影(言說及諸法皆不實
如影)自覺聖智子(即最勝子)實際我所說。】

「爾時大慧菩薩摩訶薩復白佛言世尊惟願為說離
一異俱不俱有無非有非無常無常一切外道所不
行自覺聖智所行(新說云大慧因上言第一義者是自證聖智所得非言說分別境界
即舉自證聖智所得第一義以請問然第一義體離一異有無斷常俱不俱等四句見故大慧請離四句法也)
離妄想自相共相入於第一真實之義諸地相續漸
次上上增進清淨之相隨入如來地相無開發本願
(實叉云以無功用本願力故)譬如眾色摩尼境界無邊相行自心
現趣部分之相一切諸法(流支云如如意寶無量境界修行之相自然行故於
一切法自心現見差別相故實叉亦以部分作差別不同華嚴所說部分心城也)我及餘菩
薩摩訶薩離如是等妄想自性自共相見疾得阿耨
多羅三藐三菩提令一切眾生一切安樂具足充滿
(新說云言非獨離外道見亦離二乘執陰界入自其相見令諸菩薩及諸眾生速證如來無上種智)佛告
大慧善哉善哉汝能問我如是之義多所安樂多所
饒益哀愍一切諸天世人佛告大慧諦聽諦聽善思
念之吾當為汝分別解說大慧白佛言善哉世尊唯
然受教佛告大慧不知心量愚癡凡夫取內外性依
於一異俱不俱有無非有非無常無常自性習因計
著妄想(實叉云凡夫無智不知心量妄習為因執著外物分別一異俱不俱有無非有無常無常等一
切自性○新說云上雖言離有無等未知何者是有無今正出有無法體言凡夫愚癡不知是自心量妄習為
因之所變現執著外法為有為無起四句等見此是妄計有無體也下十二喻況比有無一異等法皆不真實
是應遠離)譬如羣鹿(流支實叉並作獸)為渴所逼見春時𦦨而作
水想迷亂馳趣不知非水如是愚夫無始虗偽妄想
所熏習三毒燒心樂色境界見生住滅取內外性墮
於一異俱不俱有無非有非無常無常想妄見攝受
(新說云鹿逐時燄況愚樂欲境)如揵闥婆城凡愚無智而起城想無
始習氣計著相現彼非有城非無城如是外道無始
虗偽習氣計著依於一異俱不俱有無非有非無常
無常見不能了智自心現量譬如有人夢見男女象
馬車步城邑園林山河浴池種種莊嚴自身入中覺
巳憶念大慧於意云何如是士夫於前所夢憶念不
捨為黠慧不大慧白佛言不也世尊佛告大慧如是
凡夫惡見所噬外道智慧不知如夢自心現性依於
一異俱不俱有無非有非無常無常見譬如畫像不
高不下而彼凡愚作高下想如是未來外道惡見習
氣充滿依於一異俱不俱有無非有非無常無常見
自壞壞他餘離有無無生之論亦說言無(流支云而彼外道自
壞壞他說如是言諸法不生不滅有無寂靜彼人名為不正見者○實叉以餘作於謂於餘佛法離有無無生
之論彼亦說為斷見也)謗因果見拔善根本壞清淨因勝求者
當遠離去作如是說(流支實叉並以勝求作欲求勝去)彼墮自他俱
見有無妄想巳墮建立誹謗以是惡見當墮地獄譬
如翳目見有垂髮謂眾人言汝等觀此而是垂髮畢
竟非性非無性見不見故(流支云見虗空中有於毛輪為他說言如是青黃赤
白汝何不觀大慧而彼毛輪本自無體何以故有見不見故○實义亦以垂髮為毛輪)如是外
道妄見希望依於一異俱不俱有無非有非無常無
常見誹謗正法自陷陷他譬如火輪非輪愚夫輪想
非有智者如是外道惡見希望依於一異俱不俱有
無非有非無常無常想一切性生譬如水泡似摩尼
珠愚小無智作摩尼想計著追逐而彼水泡非摩尼
非非摩尼取不取故如是外道惡見妄想習氣所熏
於無所有說有生緣有者言滅(實叉云說非有為生壞於緣有)復次
大慧有三種量五分論各建立巳得聖智自覺離二
自性事而作有性妄想計著(新說云言三種量者一現量二比量三聖言量
量者是楷定義譬夫升斗量物也現量者現即顯現謂分明證境不帶名言無燾度心親得法體離妄分別而
非錯謬比量者比即比類謂以因由譬喻比類量度而得知故聖言量者謂以如來聖教為準繩故宗鏡云以
聖言為定量邪偽難移用至教為指南依憑有據五分論者一宗二因三喻四合五結宗因喻三亦云三支比
量合結但成之且如外道妄計執聲為常於聲明中立量云聲是有法定常為宗因云所作性故同喻如虗空
然而虗空非所非性則因上不轉引喻不齊立聲為常不成若佛法中聲是無常故立量云聲是有法定無常
為宗因云所作性故同喻如瓶盆如首楞嚴云音聲雜語言但依名句味豈常也哉外道種種計執自謂過人
若不類彼立量破之何由去執○如來建立三種量五分論揀辨邪正巳令離緣起妄想二種自性事得自覺
聖智而愚夫猶計作有性起妄想分別)大慧心意意識身心轉變自心
現攝所攝諸妄想斷(實叉於此有住字)如來地自覺聖智修
行者不於彼作性非性想若復修行者如是境界性
非性攝取相生者彼即取長養及取我人大慧若說
彼性自性自共相一切皆是化佛所說非法佛說又
諸言說悉由愚夫希望見生不為別建立趣自性法
得聖智自覺三昧樂住者分別顯示(實叉云若於境界起有無執則
著我人眾生壽者大慧一切諸法自相共相是化佛說非法佛說化佛說法但順愚夫所起之見不為顯示自
證聖智三昧樂境)譬如水中有樹影現彼非影非非影非樹
形非非樹形如是外道見習所熏妄想計著依於一
異俱不俱有無非有非無常無常想而不能知自心
現量譬如明鏡隨緣顯現一切色像而無妄想彼非
像非非像而見像非像妄想愚夫而作像想如是外
道惡見自心像現妄想計著依於一異俱不俱有無
非有非無常無常見譬如風水和合出聲彼非性非
非性如是外道惡見妄想依於一異俱不俱有無非
有非無常無常見譬如大地無草木處熱𦦨川流洪
浪雲湧(實叉云日光照觸燄水波動)彼非性非非性貪無貪故(宗鏡
云若於貪起邪想迷貪生執著則於貪被繫縛若於貪趣正思了貪無自性則於貪得解脫)如是愚
夫無始虗偽習氣所熏妄想計著依生住滅一異俱
不俱有無非有非無常無常緣自住事門亦復如彼
熱𦦨波浪(實叉云於聖智自證法性門中見生住滅一異有無俱不俱性○謂外道緣於聖智
自住境界反為熱燄不實波浪)譬如有人呪術機發以非眾生數(流支
云機關木人無眾生體)毗舍闍鬼方便合成動搖云為(毗舍闍此云啖
精氣梁言顛鬼)凡愚妄想計著往來如是外道惡見希望依
於一異俱不俱有無非有非無常無常見戲論計著
不實建立大慧是故欲得自覺聖智事當離生住滅
一異俱不俱有無非有非無常無常等惡見妄想(新說
云如來結勸於所證中應離如上凡夫外道生滅一異等惡見分別也然天竺邪見大約有三一佛法外外道
二附佛法外道三學佛法成外道謂執佛教門而生煩惱不得悟入失方便門墮於邪執稱內邪見是知法無
定相迴轉隨心執則成非達之無咎如四句法通塞由人在法名四句悟入名四門妄計名四執毀之名四謗
四句不動得失空生一法無差升沉自異但有絲毫見處不忘皆成外道故知見在即凡情亡即佛)爾時
世尊欲重宣此義而說偈言。」

【幻夢水樹影垂髮熱時𦦨如是觀三有究竟得解
脫譬如鹿渴想動轉迷亂心鹿想謂為水而實無
水事如是識種子動轉見境界愚夫妄想生如為
翳所翳於無始生死計著攝受性如迷楔出楔捨
離貪攝受(眾生為計著攝受如楔楔之不能出離如來憐憫以不實諸喻為楔迷而楔之
令其出離不被惡見妄想及攝受之性所障)如幻呪機發浮雲夢電光
觀是得解脫永斷三相續(義見第三卷三相續文下楞嚴亦有三種相續)
於彼無有作猶如𦦨虗空(實叉云如空中陽燄)如是知諸法
則為無所知(新說云言知諸法無體則無可知)言教唯假名彼亦
無有相於彼起妄想陰行如垂髮如畫垂髮幻夢
揵闥婆城火輪熱時𦦨無而現眾生常無常一異
俱不俱亦然無始過相續愚夫癡妄想明鏡水淨
眼摩尼妙寶珠於中現眾色而實無所有(明鏡與水及淨
眼寶珠乃十二喻中之四喻如來舉而頌之以表圓成之性隨緣不變如首楞嚴經云譬如虗空體非羣
相而不拒彼諸相發揮與此意同淨眼謂無翳也)一切性顯現如畫熱時
𦦨種種眾色現如夢無所有(此明諸法雖現皆無實事)。】

「復次大慧如來說法離如是四句謂一異俱不俱有
無非有非無常無常離於有無建立誹謗分別結集
真諦緣起道滅解脫如來說法以是為首非性非自
在非無因非微塵非時非自性相續而為說法(如來說法
以真諦解脫等為首非若外道以勝性自在無因等為相續說也)復次大慧為淨煩
惱爾𦦨障故譬如商主次第建立百八句無所有善
分別諸乘及諸地相(如來建立一百八句及分別諸乘地相引導眾生令淨除二障
斷滅諸惑猶如商主引導眾商直至寶所於其嶮阻之處設諸方便悉令過之)。

復次大慧有四種禪云何為四謂愚夫所行禪觀察
義禪攀緣如禪如來禪云何愚夫所行禪謂聲聞緣
覺外道修行者觀人無我性自相共相骨璅無常苦
不淨相計著為首如是相不異觀前後轉進相不除
滅是名愚夫所行禪(註云二乘觀人空又觀陰界入自共相作無常苦不淨觀如是
相不異如是觀自共相等觀無常等行雖有勝進然不離相是名愚夫所行禪)云何觀察義
禪謂人無我自相共相(實叉於謂下有知字)外道自他俱無性
巳觀法無我彼地相義漸次增進(實叉云於法無我諸地相義隨順觀察)
是名觀察義禪云何攀緣如禪(流支實叉於如上並有真字)謂妄
想二無我妄想如實處不生妄想是名攀緣如禪(註云
何者是妄想謂此二無我是妄想何故二無我是妄想為對除二種妄想我見故說二種無我以所治既不實
能治亦是妄故言二無我妄想若如實知如理平等不起二無我妄想是名攀緣如禪)云何如
來禪謂入如來地得自覺聖智相三種樂住(流支云入內身
聖智相三空三種樂行故○實叉云住自證聖智三種樂註云禪定菩提涅槃也)成辦眾生
不思議事是名如來禪爾時世尊欲重宣此義而說
偈言。」

【愚夫所行禪觀察相義禪攀緣如實禪如來清淨
禪(巳上頌前四種禪下皆外道禪也)譬如日月形鉢頭摩深險如
虗空火盡修行者觀察(新說云此明外道二乘修禪之相言外道計著神我
於禪觀時見如日月形狀明淨明耀或見紅蓮在深險之下二乘以自共相為實有灰身滅智同於虗空
如薪盡火滅以為究竟涅槃○鉢頭摩此云紅蓮華)如是種種相外道道通
禪亦復墮聲聞及緣覺境界(如上諸相是外道之道所通之禪及二乘
禪境界也)捨離彼一切則是無所有(實叉云住於無所緣○新說云上句
觀察義禪下句是攀緣如實禪)一切剎諸佛以不思議手一時摩
其頂隨順入如相(言入如來清淨禪也)。】

「爾時大慧菩薩摩訶薩復白佛言世尊般涅槃者說
何等法謂為涅槃(新說云外道以見神我為涅槃二乘以身智滅如薪盡火滅為涅槃
故問如來說何等法為涅槃)佛告大慧一切自性習氣藏意意識
見習轉變名為涅槃諸佛及我涅槃自性空事境界
(轉自性習氣等為自覺聖智名涅槃以自性空故即如理如事是三世諸佛之涅槃事境界者如華嚴事事無
礙法界也此經之文大率多略)復次大慧涅槃者聖智自覺境界離
斷常妄想性非性云何非常謂自相共相妄想斷故
非常云何非斷謂一切聖去來現在得自覺故非斷
大慧涅槃不壞不死若涅槃死者復應受生相續若
壞者應墮有為相是故涅槃離壞離死是故修行者
之所歸依(新說云以更不受生相續故涅槃不死以非有為生住滅法故涅槃不壞以無壞無
死故為修行者之所歸依)復次大慧涅槃非捨非得非斷非常非
一義非種種義是名涅槃(實叉云無捨無得故非斷非常故不一不異故說名
涅槃○新說云涅槃無煩惱可捨無菩提可得故非斷常一異唯證相應是名如來涅槃)復次大
慧聲聞緣覺涅槃者覺自相共相不習近境界(實叉云捨
離憒閙)不顛倒見妄想不生彼等於彼作涅槃覺(新說云二
乘覺知陰界入中無冥諦神我捨離憒閙煩惱障滅不生顛倒不起未來生死分別彼於其中生涅槃想故法
華經云但盡生死名為解脫其實未得一切解脫)。

復次大慧二種自性相云何為二謂言說自性相計
著事自性相計著言說自性相計著者從無始言說
虗偽習氣計著生事自性相計著者從不覺自心現
分齊生。

復次大慧如來以二種神力建立(實叉作加持)菩薩摩訶
薩頂禮諸佛聽受問義云何二種神力建立謂三昧
正受為現一切身面言說神力及手灌頂神力(因上凡夫
計著起二種自性相故如來以二種神力建立)大慧菩薩摩訶薩初菩薩地
住佛神力所謂入菩薩大乘照明三昧入是三昧巳
十方世界一切諸佛以神通力為現一切身面言說
(實叉云十方諸佛普現其前)如金剛藏菩薩摩訶薩及餘如是相
功德成就菩薩摩訶薩(如華嚴會中金剛藏菩薩住初地時蒙如來神力加持餘
菩薩亦爾)大慧是名初菩薩地菩薩摩訶薩得菩薩三昧
正受神力於百千劫積集善根之所成就次第諸地
對治所治相通達究竟至法雲地住大蓮華微妙宮
殿坐大蓮華寶師子座同類菩薩摩訶薩眷屬圍繞
眾寶瓔珞莊嚴其身如黃金薝蔔日月光明諸最勝
手從十方來就大蓮華宮殿座上而灌其頂譬如自
在轉輪聖王及天帝釋太子灌頂是名菩薩手灌頂
神力大慧是名菩薩摩訶薩二種神力若菩薩摩訶
薩住二種神力面見諸佛如來若不如是則不能見
復次大慧菩薩摩訶薩凡所分別三昧神足諸法之
行是等一切悉住如來二種神力(實叉云諸菩薩摩訶薩入於三昧現
通說法如是一切皆由諸佛二種持力)大慧若菩薩摩訶薩離佛神力
能辯說者一切凡夫亦應能說所以者何謂不住神
力故大慧山石樹木及諸樂器城郭宮殿以如來入
城威神力故皆自然出音樂之聲何況有心者聾盲
瘖瘂無量眾苦皆得解脫如來有如是等無量神力
利安眾生(前明十地以善法無我故不久得初地菩薩無所有觀地相次第進超九地至法雲
地以此如來二種神力建立謂若菩薩摩訶薩住二種神力面見諸佛如來若不如是則不能見又曰若菩
薩摩訶薩離佛神力能辯說者一切凡夫亦應能說前則頓證之功此則加被之力故於百千劫積集善根之
所成就)大慧菩薩復白佛言世尊以何因緣如來應供
等正覺菩薩摩訶薩住三昧正受時及勝進地灌頂
時加其神力佛告大慧為離魔業煩惱故及不墮聲
聞地禪故為得如來自覺地故及增進所得法故是
故如來應供等正覺咸以神力建立諸菩薩摩訶薩
若不以神力建立者則墮外道惡見忘想及諸聲聞
眾魔希望不得阿耨多羅三藐三菩提以是故諸佛
如來咸以神力攝受諸菩薩摩訶薩(言初地不加必墮外道惡見及
聲聞魔境十地不加不能速得菩提)爾時世尊欲重宣此義而說偈言。」

【神力人中尊大願悉清淨三摩提灌頂初地及十
地(實叉云世尊清淨願有大加持力初地十地中三昧及灌頂)。】

「爾時大慧菩薩摩訶薩復白佛言世尊佛說緣起即
是說因緣不自說道(流支云如來亦說依於因緣而生諸法而不說有自建立法)
世尊外道亦說因緣謂勝自在時微塵生如是諸性
生(義見第一卷若微塵下註)然世尊所謂因緣生諸性言說有間
悉檀無間悉檀(實义云今佛世尊但以異名說作緣起非義有別○有間悉檀無間悉檀
者若曰然世尊所謂因緣生諸性言說與外道所說為有別義為無別義悉檀華梵兼稱云徧施此言佛之法
施也)世尊外道亦說有無有生(註云有者從有因生無有者從無因生)世
尊亦說無有生生巳滅如世尊所說無明緣行乃至
老死此是世尊無因說非有因說世尊建立作如是
說此有故彼有非建立漸生(謂十二因緣以無明有故行有行有故識名色
六入觸受愛取有生乃至死等皆無前後非建立漸次而生則疑其無因也)觀外道說勝
非如來也(流支云若爾外道說法勝而如來不如)所以者何世尊外道
說因不從緣生而有所生世尊說觀因有事觀事有
因如是因緣雜亂如是展轉無窮(新說云謂外道說勝妙微塵等因不
從他緣生而能生他因常為因不為果是外道說勝也如佛所說觀行是無明果觀識即是因如是一法即是
因即是果故因緣雜亂無明生諸行諸行生老死老死生無明如是展轉無窮是如來說不如外道也)佛
告大慧我非無因說及因緣雜亂說此有故彼有者
攝所攝非性覺自心現量大慧若攝所攝計著不覺
自心現量外境界性非性彼有如是過非我說緣起
我常說言因緣和合而生諸法非無因生(實义云大慧我了諸
法唯心所現無能取所取說此有故彼有非是無因及因緣過失大慧若不了諸法唯心所現計有能取及以
所取執著外境若有若無彼有是過非我所說)大慧復白佛言世尊非言說
有性有一切性耶世尊若無性者言說不生是故言
說有性有一切性(以如來所說諸法由因緣而生非無因生故大慧問曰非言說有自
性而有一切性耶意謂若無諸法之性則言說不生以言說有性故則有一切性也自此下至汝論則壞明諸
法無性)佛告大慧無性而作言說謂兔角龜毛等世間
現言說大慧非性非非性但言說耳如汝所說言說
有性有一切性者汝論則壞(實叉云大慧雖無諸法亦有言說豈不現見龜
毛兔角石女兒等世人於中皆起言說彼非有非非有而有言說耳大慧如汝所說有言故有諸法者此論
則壞○自此下至而各辦事明言說亦無性)大慧非一切剎土有言說言
說者是作耳(實叉作言說者假安立耳)或有佛剎瞻視顯法或有
作相或有揚眉或有動睛或笑或欠或謦欬或念剎
土或動搖(流支云有佛國土直視不瞬口無言語名為說法有佛國土直爾示相名為說法有
佛國土但動眉相名為說法有佛國土唯動眼相名為說法有佛國土笑名說法有佛國土欠名說法有佛國
土欬名說法有佛國土念名說法有佛國土身名說法)大慧如瞻視及香積世
界(流支云如無瞬世界及眾香世界)普賢如來國土但以瞻視令諸
菩薩得無生法忍及諸勝三昧是故非言說有性有
一切性(實叉云非由言說而有諸法)大慧見此世界蚊蚋蟲蟻是
等眾生無有言說而各辦事(謂揚眉動目瞻視微笑欠伸謦欬憶念動搖以
如是等而顯於法又舉香積世界以眾香為佛事令諸菩薩得無生法忍又云見此世界蚊蚋蟲蟻是等無有
言說而各辦自事此佛祖所傳之密旨也孰能親證於言說之表哉)爾時世尊欲重宣
此義而說偈言。」

【如虗空兔角及與槃大子(流支實叉並作石女兒)無而有言
說如是性妄想(註云計有言說性有一切性者是妄想)因緣和合法
凡愚起妄想不能如實知輪回三有宅。】

「爾時大慧菩薩摩訶薩復白佛言世尊常聲者何事
說(實叉云所說常聲依何處說○新說云因上佛謂言說所說皆無自性故大慧舉餘修多羅佛自說十二
因緣有佛無佛性相常住故問所說常聲依何處說)佛告大慧為惑亂以彼惑
亂諸聖亦現而非顛倒(常聲者為惑亂而說也以彼惑亂者謂愚夫見因緣妄法
執為實有起生滅見故諸聖亦現者謂即彼不實之法為常而不離惑亂但不起顛倒見耳)大慧如
春時𦦨火輪垂髮揵闥婆城幻夢鏡像世間顛倒非
明智也然非不現(新說云此七喻者明境是一而見有異也)大慧彼惑亂
者有種種現非惑亂作無常所以者何謂離性非性
故大慧云何離性非性惑亂謂一切愚夫種種境界
故(實叉云妄法現時無量差別然非無常何以故離有無故云何離有無一切愚夫種種解故○非惑亂作
無常者謂妄法現時離性非性故然眾生聞此必惑亂於離性非性處故如來曰云何離性非性惑亂謂一切
愚夫執著有無種種境界故)如彼恒河餓鬼見不見故無惑亂性
於餘現故非無性如是惑亂諸聖離顛倒不顛倒是
故惑亂常謂相相不壞故大慧非惑亂種種相妄想
相壞是故惑亂常(實叉云如恒河水有見不見餓鬼不見不可言有餘所見故不可言
無聖於妄法離顛倒見大慧妄法是常相不異故非諸妄法有差別相以分別故而有別異是故妄法其體是
常○不見者謂餓鬼見水是火故也以譬愚夫無虗妄處見有虗妄即是見他聖所不見者是故諸聖於虗妄
法離倒不倒見以彼惑亂為常者謂法相之相各各起無所從與真如不異故曰不壞)大慧云
何惑亂真實若復因緣諸聖於此惑亂不起顛倒覺
非不顛倒覺(實义云云何而得妄法真實謂諸聖者於妄法中不起顛倒非顛倒覺)大
慧除諸聖於此惑亂有少分想非聖智事相大慧凡
有者愚夫妄說非聖言說(除諸聖外於此惑亂有少分想即乖法體非聖智事
相故實叉云有少想者當知則是愚夫戲論非聖言說)彼惑亂者倒不倒妄想
起二種種性(實叉云若分別妄法是倒非倒彼則成就二種種性)謂聖種性及
愚夫種性聖種性者三種分別謂聲聞乘緣覺乘佛
乘云何愚夫妄想起聲聞乘種性謂自共相計著起
聲聞乘種性是名妄想起聲聞乘種性大慧即彼惑
亂妄想起緣覺乘種性謂即彼惑亂自共相不親計
著起緣覺乘種性(實叉云復有愚夫分別妄法成緣覺乘種性謂即執著自共相時離
於憒閙不親流支作不樂)云何智者即彼惑亂起佛乘種性謂覺
自心現量外性非性不妄想相起佛乘種性是名即
彼惑亂起佛乘種性(實叉云何謂智人分別妄法而得成就佛乘種性所謂了達一
切唯是自心分別所見無有外法○新說云智者觀此妄法實相了彼能見所見從自心起故無有外法有無
妄想起佛乘種性)又種種事性凡夫惑想起愚夫種性(實叉云有
諸愚夫分別妄法種種事物決定如是決定不異此則成就生死乘性○新說云此釋第二愚夫種性)彼
非有事非無事是名種性義(流支云彼迷惑法非是實事非不實事)大
慧即彼惑亂不妄想諸聖心意意識過習氣自性法
轉變性是名為如是故說如離心我說此句顯示離
想即說離一切想(實叉云即彼妄法諸聖智者心意識諸惡習氣自性法轉依故即
說此妄名為真如是故真如離於心識我今明了顯示此句離分別者悉離一切諸分別故○新說云此重釋
成佛乘種性如文可知問曰上云妄法是常以分別故而有別異謂即真如愚夫分別名為妄法此云即彼妄
法習氣轉依即說此妄名為真如既妄法即真如無復妄法與誰論即耶答曰如為不識水人指冰是水指水
是冰但有名字寧有二物論相即耶亦如一珠向月生水向日生火不向則無水火一物未甞二而有水火之
殊耳一心法門亦復如是在凡夫即真如名妄法在聖人即妄法名真如聖凡情盡真妄見亡者孰得而名乎)
大慧白佛言世尊惑亂為有為無(舉上三乘凡夫同觀惑亂妄法以問
如來為有為無)佛告大慧如幻無計著相若惑亂有計著相
者計著性不可滅緣起應如外道說因緣生法(實叉云如
幻無執著相故若執著相體是有者應不可轉則諸緣起應如外道說作者生)大慧白佛言
世尊若惑亂如幻者復當與餘惑作因佛告大慧非
幻惑因不起過故大慧幻不起過無有妄想(實叉云非諸幻
事為妄惑因以幻不生諸過惡故以諸幻事無分別故)大慧幻者從他明處生
非自妄想過習氣處生(流支云一切幻法依於人功呪術而生非自心分別煩惱
而生)是故不起過大慧此是愚夫心惑計著非聖賢也
爾時世尊欲重宣此義而說偈言。」

【聖不見惑亂中間亦無實中間若真實惑亂即真
實捨離一切惑若有相生者是亦為惑亂不淨猶
如翳(聖於惑亂而不見有惑亂者謂中間無真實故若有真實則彼惑亂亦應真實然捨離一
切惑亂若有不惑亂真實之相生者是亦為惑亂故如眼有翳未能清明)。】

「復次大慧非幻無有相似見一切法如幻(註云言諸妄法離幻
更無相似故說一切法如幻)大慧白佛言世尊為種種幻相計著
言一切法如幻為異相計著(新說云既言離幻更無相似為計著種種幻相
言如幻耶為異此計著顛倒相言如幻耶)若種種幻相計著言一切性如
幻者世尊有性不如幻者所以者何謂色種種相非
因世尊無有因色種種相現如幻(謂若計著種種幻相言一切性如幻
者則必有不如幻性而種種色相非因以無有因令種種相現如幻)世尊是故無種種
幻相計著相似性如幻(實叉云是故世尊不可說言依於執著種種幻相言一切
法與幻相似)佛告大慧非種種幻相計著相似一切法如
幻大慧然不實一切法速滅如電是則如幻(實叉云佛言大
慧不依執著種種幻相言一切法如幻大慧以一切法不實速滅如電故說如幻○)大慧譬如
電光剎那頃現現巳即滅非愚夫現(一切諸法如電之起滅初無有
實而愚夫執為實有不能觀察無性非現故云非愚夫現)如是一切性自妄想自
共相觀察無性非現色相計著(註云一切法無性故不現妄想故作色相
計著)爾時世尊欲重宣此義而說偈言。」

【非幻無有譬說法性如幻(頌非幻無有相似見一切法如幻)不實
速如電是故說如幻(頌上答文)。】

「大慧復白佛言如世尊所說一切性無生及如幻將
無世尊前後所說自相違耶說無生性如幻(大慧以如來前
後說法性說無生說如幻意謂幻與無生是無諸法之性是有故曰自相違耶)佛告大慧非
我說無生性如幻前後相違過所以者何謂生無生
覺自心現量有非有外性非性無生現(實叉云我了於生即是無
生唯是自心之所見故若有若無一切外法見其無性本不生故)大慧非我前後說
相違過然壞外道因生故我說一切性無生大慧外
道癡聚欲令有無有生非自妄想種種計著緣大慧
我非有無有生是故我以無生說而說(實叉云外道羣聚共興惡
見言從有無生一切法非自執著分別為緣大慧我說諸法非有無生故名無生)大慧說性
者為攝受生死故壞無見斷見故為我弟子攝受種
種業受生處故以聲性說攝受生死(實叉云說諸法者為令弟子知
依諸業攝受生死遮其無有斷滅見故○聲者法也前說一切諸法之性者為攝受生死破外道空見斷見故
又欲令諸弟子離此二見以法性之說攝受生死)大慧說幻性自性相為離
性自性相故墮愚夫惡見相希望不知自心現量壞
因所作生緣自性相計著說幻夢自性相一切法不
令愚夫惡見希望計著自及他一切法如實處見作
不正論(實叉云說諸法相猶如幻者令離諸法自性相故為諸凡愚墮惡見欲不知諸法唯心所
現為令遠離執著因緣生起之相說一切法如幻如夢彼諸愚夫執著惡見欺誑自他不能明見一切諸法如
實住處○新說云如實住處者謂無所住故名如實住此是自覺聖智無師智自然智之所證處不由他悟若
有所住則為非住○以執著自他諸法於如實見反為不正之論故如來不令愚夫起此惡見)大慧如
實處見一切法者謂超自心現量(實叉云見一切法如實處者謂能了
達唯心所見○新說云從無住本立一切法非了唯自心者豈能明見乎是故如來所說諸法無生如幻無有
相違)爾時世尊欲重宣此義而說偈言。」

【無生作非性有性攝生死觀察如幻等於相不妄
想(謂一切法無生所作非性為遮斷見說業性攝生死觀諸法如幻故於相不起分別)。】

「復次大慧當說名句形身相善觀名句形身菩薩摩
訶薩隨入義句形身(實叉云我當說名句文身相諸菩薩摩訶薩善觀此相了達其
義)疾得阿耨多羅三藐三菩提如是覺巳覺一切眾
生(新說云因上如來為眾生故慈悲方便作種種異說欲令眾生了名句中實義莫著言說故說名句文身
○覺開悟也即先覺覺後覺也)大慧名身者謂若依事立名是名名
身句身者謂句有義身自性決定究竟是名句身形
身者謂顯示名句是名形身(實叉云名身者謂依事立名名即是身是名名
身句身者謂能顯義決定究竟是名句身文身者謂由於此能成名句是名文身○新說云如依瓶盆事立瓶
盆名謂一名二名多名能詮自性名曰名身言句身等者即因名成句因句顯義如銅鐵等瓶句義各異謂一
句二句多句能詮差別名曰句身由於此文能成名句謂一字二字多字為二所依名曰文身身者多法積聚
義也○名義云依類像形為字形聲相稱曰文文即字也)又形身者謂長短高下
(流支云謂聲長短音韻高下)又句身者謂徑跡如象馬人獸等所
行徑跡得句身名(所有言句皆徑跡耳註本謂尋跡以得象馬喻因言而悟也)大
慧名及形者謂以名說無色四陰故說名自相現故
說形(實叉云名謂非色四蘊以名說故文謂名之自相由文顯故○謂受想行識四陰但有名言相所現
處色陰乃彰)是名名句形身說名句形身相分齊應當修
學爾時世尊欲重宣此義而說偈言。」

【名身與句身及形身差別凡夫愚計著如象溺深
泥(如來假名句文身方便說法若凡愚猶著言說不悟實義如象溺深泥何由出離哉)。】

「復次大慧未來世智者以離一異俱不俱見相我所
通義問無智者彼即答言此非正問(謂未來世智者以我所通義離
一異等相問無智者彼無智者答曰此不正之問也)謂色等無常為異不異
如是涅槃諸行相所相求那所求那(實叉云依所依)造所造
見所見塵及微塵(流支云泥團微塵)修與修者如是比展轉
相如是等問而言佛說無記止論非彼癡人之所能
知謂聞慧不具故如來應供等正覺令彼離恐怖句
故說言無記不為記說又止外道見論故而不為說
(明無智者以不知真實義故取名相一異以為正問智者應語之言如是等問而佛名為無記止論以彼愚人
無聞慧故不知有無是邪是正故置而不答如來欲令彼離斷常邪見諸怖畏故說言無記不為記說又止外
道神我見論故欲令思而取解故不為說)大慧外道作如是說謂命即是
身如是等無記論(以外道即陰離陰而計我故故說身命為一為異等皆無記邪論耳)
大慧彼諸外道愚癡於因作無記論非我所說(流支云外
道迷於因果義故是故無記非我法中名無記也)大慧我所說者離攝所攝
妄想不生云何止彼(流支云是故我法中無有置答)大慧若攝所攝
計著者不知自心現量故止彼(實叉云若有執著能取所取不了唯是自
心所見彼應可止)大慧如來應供等正覺以四種記論為眾
生說法(四種記論見後偈)大慧止記論者我時時說為根未
熟不為熟者(實叉云以根未熟且止說故)復次大慧一切法離所
作因緣不生無作者故一切法不生(流支云一切法離作者及因是
故不生以無作者故是故我說諸法不生)大慧何故一切性離自性以自
覺觀時(流支云以自智觀察)自共性相不可得故說一切法不
生何故一切法不可持來不可持去以自共相欲持
來無所來欲持去無所云是故一切法離持來去(實叉
云何故一切法無來去以自共相來無所從去無所至)大慧何故一切諸法不
滅謂性自性相無故一切法不可得故一切法不滅
(以諸法無性相不可得故故不滅)大慧何故一切法無常謂相起無
常性是故說一切法無常(註云謂諸法相起即滅是故說一切法無常)大
慧何故一切法常謂相起無生性無常常故說一切
法常(實叉云謂諸相起即是不起無所有故無常性常是故我說一切法常)爾時世尊
欲重宣此義而說偈言。」

【記論有四種一向反詰問分別及止論(流支云直答反質答
分別答置答)以制諸外道有及非有生僧佉毗舍師(流支
云僧佉毗世師○實叉云數論與勝論○僧佉正云僧企耶此云數術又云數論毗舍亦名毗世此云勝
異論師即此二種論師也)一切悉無記彼如是顯示(實叉云如是等諸法
一切皆無記○言如來四種記論者一謂隨問而答名為一向二謂反詰所問而答名為反詰問三謂簡
辨而答名為分別四謂折伏外道故置而不答名為止論如僧佉毗舍師諸外道有無等見種種論說一
切悉不可說)正覺所分別(實叉云以智觀察時)自性不可得以離
於言說故說離自性。】

「爾時大慧菩薩摩訶薩復白佛言世尊惟願為說諸
須陀洹須陀洹趣差別通相(註云大慧因上愚夫觀惑亂法起聲聞乘種性
然聲聞法中有四果差別故舉四果差別以請問流支實叉並以趣作行行謂因行須陀洹人所修因行正欲
趣向阿羅漢果根有利鈍故有通別之異)若菩薩摩訶薩善解須陀洹趣
差別通相及斯陀含阿那含阿羅漢方便相分別知
巳如是如是為眾生說法謂二無我相及二障淨度
諸地相究竟通達得諸如來不思議究竟境界如眾
色摩尼善能饒益一切眾生以一切法境界無盡身
財攝養一切(差別通相者謂相雖通之證有差別也方便相者四果修行方便相也須陀洹
此云預流謂三界四諦下八十八使見惑斷盡則證初果以初入聖流故云預流斯陀含此云一往來謂於三
界九地八十一品思惑中方斷欲界一地六品盡則證二果從此命終更須一往上二界一來欲界斷餘三品
惑故云一往來阿那含此云不來謂欲界一地九品思惑斷盡則證三果故於色界受生更不還來欲界故云
不來巳上三果名有學阿羅漢此云無生又殺賊又應供謂上二界八地七十二品思惑斷盡則證四阿羅漢
果無學位故云無生菩薩善分別知四果相巳為眾生說如是聲聞法如是菩薩法令其證得人法無我淨惑
智障超諸地相究竟通達至如來所證境界得佛法身法財益物無盡以有此利故請如來說四果差別○楊
云身財即華嚴之行海也)佛告大慧諦聽諦聽善思念之今為汝
說大慧白佛言善哉世尊唯然聽受佛告大慧有三
種須陀洹須陀洹果差別云何為三謂下中上(上問諸須
陀洹須陀洹趣今答云有三種須陀洹須陀洹果差別言互顯故利鈍不同故有三耳)下者極
七有生(實叉云於諸有中極七反生○極七有生者謂初品潤二生次三品各潤一生次二品共
潤一生後三品共潤一生即欲界一地九品俱生煩惱共潤七生也此須陀洹是下機極鈍者未斷欲界惑故
人天七反方證阿羅漢果)中者三五有生而般涅槃(中機者或三生五生得阿
羅漢涅槃)上者即彼生而般涅槃(上機者即此一生得阿羅漢果名現滅須陀洹
不說中間經於二果)此三種有三結下中上(註云三種結中皆有下中上謂上上
上中上下中上中中中下下上下中下下故諸結通有九品)云何三結謂身見疑
戒取(義見下文)是三結差別上上昇進得阿羅漢大慧身
見有二種謂俱生及妄想如緣起妄想自性妄想譬
如依緣起自性種種妄想自性計著生(依緣起自性則種種妄想
自性計著而生以喻依五陰起妄想身見)以彼非有非無非有無無實妄
想相故愚夫妄想種種妄想自性相計著(實叉云彼法但是妄
分別相非有非無非亦有亦無凡夫愚癡而橫執者)如熱時𦦨鹿渴水想是須
陀洹妄想身見彼以人無我攝受無性斷除久遠無
知計著(流支云是名須陀洹分別身見何以故以無智故無始世來虗妄取相故大慧此身見垢
見人無我乃能遠離)大慧俱生者須陀洹身見自他身等四陰
無色相故色生造及所造故展轉相因相故大種及
色不集故(實叉云俱生身見以普觀察自他之身受等四蘊無色相故色由大種而得生故是
諸大種互相因故色不集故○新說云言能普觀自身與他身齊等受想行識諸陰與色陰俱有名無體無自
性相觀色陰從四大種所造展轉相因而生四大中既無主宰誰能合集以成色乎色陰有質尚空況受等四
陰無色相故豈非空耶)須陀洹觀有無品不現身見則斷如是
身見斷貪則不生是名身見相(有者色陰也無者四陰也言觀此五陰無
體身見則斷凡貪愛者為有身見捨身見故貪從何生故法華經云諸苦所因貪欲為本貪不生故是名斷身
見相)大慧疑相者諸得法善見相故及先二種身見妄
想斷故疑法不生(謂於所得四真諦法善見彼相能斷前身見二種俱生妄想故疑法
不生也)不於餘處起大師見為淨不淨是名疑相須陀
洹斷(初尊天魔外道反疑佛為淨不淨見今既知非不復有所疑矣是名疑相斷)大慧戒
取者云何須陀洹不取戒謂善見受生處苦相故是
故不取(言須陀洹不取未來受生戒觀有生處即有諸苦不求受生處樂)大慧取者
謂愚夫決定受習苦行為眾具樂故求受生(流支云戒取者
謂諸凡夫持戒精進種種善行求樂境界生諸天中)彼則不取除迴向自覺勝
離妄想無漏法相行方便受持戒支是名須陀洹取
戒相斷(實叉云須陀洹人不取是相唯求所證最勝無漏無分別法修行戒品是名戒禁取相)
須陀洹斷三結貪癡不生若須陀洹作是念此諸結
我不成就者應有二過墮身見及諸結不斷(謂存能斷之心
則墮身見反不能斷諸結是為二過故流支云彼若如是不離三結)大慧白佛言世尊
世尊說眾多貪欲彼何者貪斷(謂斷何等貪)佛告大慧愛
樂女人纏綿貪著種種方便身口惡業受現在樂種
未來苦彼則不生所以者何得三昧正受樂故是故
彼斷非趣涅槃貪斷(雖斷世間五欲貪未斷出世間趣涅槃貪)大慧云何
斯陀含相謂頓照色相妄想生相見相不生善見禪
趣相故頓來此世盡苦際得涅槃是故名斯陀含(實叉
云一往來巳善修禪行盡苦邊際而般涅槃)大慧云何阿那含謂過去未
來現在色相性非性生見過患使妄想不生故及結
斷故名阿那含(阿那含者巳出欲界皆生色界觀三世色性無實見凡有生處即有諸苦
過患起空無漏智斷諸結使未來妄想生相不生名阿那含)大慧阿羅漢者謂諸
禪三昧解脫力明煩惱苦妄想非性故名阿羅漢(新說
云言阿羅漢修行四禪及三三昧了八解脫分證十力三明六通皆巳成就煩惱發業所招諸苦妄想永滅是
故名阿羅漢)大慧白佛言世尊世尊說三種阿羅漢此說何
等阿羅漢世尊為得寂靜一乘道為菩薩摩訶薩方
便示現阿羅漢為佛化化(實叉云佛所變化)佛告大慧得寂
靜一乘道聲聞非餘餘者行菩薩行及佛化化巧方
便本願故於大眾中示現受生為莊嚴佛眷屬故(佛告
大慧所說趣寂定性羅漢斷四住煩惱出生死苦得涅槃者非是其餘退巳還發大菩提心者及佛所化者佛
所化則巳曾發善巧廣大行願成熟眾生故於彼示生菩薩方便所化則為莊嚴諸佛國土及眾會眷屬故)
大慧於妄想處種種說法謂得果得禪禪者入禪悉
遠離故示現得自心現量得果相說名得果(實叉云於虗妄
處說種種法所謂證果禪者及禪皆性離故自心所見得果相故)復次大慧欲超禪
無量無色界者當離自心現量相(即遣前得自心現量果相)大慧
受想正受超自心現量者不然何以故有心量故(謂不
滅受想即證正受如維摩經不滅受而取證至此真俗雙拂空有俱消了邊即中無邊可離達中即邊無中可
存能證之智既亡所證之理亦寂方超心量則與諸禪有心量者不同故曰不然)爾時世尊
欲重宣此義而說偈言。」

【諸禪四無量無色三摩提一切受想滅心量彼無
有(新說云諸禪謂四禪也無量即慈悲喜捨度眾生四無量心也無色三摩提四無色定也受想滅謂
四禪四無色定受想悉寂滅也皆唯心量彼悉無有)須陀槃那果往來及不
還及與阿羅漢斯等心惑亂(見第一卷註)禪者禪及緣
斷知見真諦此則妄想量若覺得解脫(實叉以及為所知為
惑○初四句明所修行法次四句明能證之人此四句能所合明皆是妄想心量若覺此妄想心量不實
即得究竟解脫)。】

「復次大慧有二種覺謂觀察覺及妄想相攝受計著
建立覺(實叉云有二種覺智謂觀察智及取相分別執著建立智○以觀察覺為真覺建立覺為
妄覺)大慧觀察覺者謂若覺性自性相選擇離四句不
可得是名觀察覺(若覺性自性相本來空寂於一切諸法選而擇之未有一法為真實
者離一異等四句則一切法了不可得)大慧彼四句者謂離一異俱不
俱有無非有非無常無常是名四句大慧此四句離
是名一切法(實叉云是故說言一切法離)大慧此四句離察一切
法應當修學大慧云何妄想相攝受計著建立覺謂
妄想相攝受計著堅濕煖動不實妄想相四大種宗
因相譬喻計著不實建立而建立是名妄想相攝受
計著建立覺是名二種覺相(實叉云謂於堅濕煖動諸大種性取相執著虗
妄分別以宗因喻而妄建立是名取相分別執著建立智是名二種覺智相)若菩薩摩訶
薩成就此二覺相人法無我相究竟善知方便無所
有覺觀察行地得初地入百三昧得差別三昧見百
佛及百菩薩知前後際各百劫事光照百剎土(若菩薩摩
訶薩融通真妄成就此二覺之相了人法空我不可得以無所有覺於解行地善巧觀察即得初地入大乘光
明等百三昧門以差別三昧力見百佛乃至光明照燭百佛剎土故攝論云菩薩入初地時證十百明門一於
一剎那頃證百三摩地二以淨天眼見百佛國三以神通力能動百佛世界四能往百佛世界教化眾生五能
以一身化百類身形令有情見六能成就百類所化有情七若為利益能留身住世百劫八能知前後際百劫
事九能以智慧入百法明門洞達曉了十能以身觀百類眷屬餘地倍倍增勝)知上上地相
大願殊勝神力自在法雲灌頂當得如來自覺地善
繫心十無盡句成熟眾生種種變化光明莊嚴得自
覺聖樂三昧正受(言第二離垢地乃至如來地皆是成就初地之中十無盡句事見華
嚴等經餘義經文自顯)復次大慧菩薩摩訶薩當善四大造色
(因上外道計有四大種性造出四大色相故次勸菩薩當善了知大種造色無實)云何菩薩
善四大造色大慧菩薩摩訶薩作是覺彼真諦者四
大不生於彼四大不生作如是觀察觀察巳覺名相
妄想分齊自心現分齊外性非性是名心現妄想分
齊謂三界觀彼四大造色性離四句通淨離我我所
如實相自相分段住無生自相成(實叉云云何了知大慧菩薩摩訶薩
應如是觀彼諸大種真實不生以諸三界但是分別唯心所見無有外物如是觀時大種所造悉皆性離超過
四句無我我所住如實處成無生相○真諦常寂故四大不生觀察彼真諦四大不生巳則知名相分齊是自
心現分齊以外性無性故善觀四大造色之性本無所有離於四句則無不淨無不淨則我我所離了知自相
分段法住如實相處成自相無生也)大慧彼四大種云何生造色謂津
潤妄想大種生內外水界(水大以津潤為性即楞嚴寶明生潤火光上蒸故有
水輪含十方界是也)堪能妄想大種生內外火界(實叉以堪能作炎盛○火
大以炎盛為性即楞嚴堅覺寶成搖明風出風金相摩故有火光為變化性是也)飄動妄想
大種生內外風界(風大以飄動為性即楞嚴覺明空昧相待成搖故有風輪執持世界
是也)斷截色妄想大種生內外地界(實叉以斷截色作色分段○地大以
色分段為性即楞嚴火騰水降交發立堅濕為巨海乾為洲潬是也此其敘外界之四大也又曰堅相為地潤
濕為水煖觸為火動搖為風此其敘內界之四大也嘗有以五行配於外界四大者不知金木水火土外餘風
輪也然金出於土而木因土有故二物皆屬地大以此而推不過於四數而巳如內界四大亦有以五行配之
者如醫家以心為火肝為木腎為水肺為金脾為土此五物雖各有所主不知亦皆屬地大也圓覺所謂髮毛
爪齒皮肉筋骨髓腦垢色皆歸於地不其然乎以此而推亦不過四數而巳故佛世尊於內外界但以四大言
之可謂明誨然首楞嚴敘四大則起於覺明此經敘四大則生於妄想故各標妄想於大種之上是知匍匐三
界醞釀四生者皆覺明妄想之咎也)色及虗空俱計著邪諦五陰集聚
四大造色生(以不能了知四大本無生相及妄計色與空俱則為邪諦又妄認五陰由四大
造色集聚而生○智度論云四大及造色圍虗空故名為身是中內外入因緣和合生識種身得是種和合作
種種事云云)大慧識者因樂種種跡境界故餘趣相續(言識
者即上五陰中妄識也由迷真心而成五陰六入十二處十八界皆識之跡境界也妄識樂著種種跡境界故
作業受生於餘趣中相續不斷)大慧地等四大及造色等有四大緣
非彼四大緣(邪諦以地等四大及造色為緣如來即牒其語隨而破之謂四大不與造色為
緣)所以者何謂性形相處所作方便無性大種不生
大慧性形相處所作方便和合生非無形(實叉云何以故謂若
有法有形相者則是所作非無形者)是故四大造色相外道忘想非我
(新說云非四大種為大種因謂皆由心現也故結云此大種造色相是外道妄想分別)。

復次大慧當說諸陰自性相(註云破上外道妄計四大造色生五陰自性相)
云何諸陰自性相謂五陰云何五謂色受想行識彼
四陰非色謂受想行識(註云此四陰非是形色)大慧色者四大
及造色各各異相大慧非無色有四數如虗空譬如
虗空過數相離於數而妄想言一虗空(實叉云大慧色謂四大及
所造色此相各異受等非色大慧非色謂蘊猶如虗空無有四數大慧譬如虗空超過數相然分別言此是虗
空○虗空本無數量妄以一言之)大慧如是陰過數相離於數離性
非性離四句數相者愚夫言說非聖賢也(諸陰如虗空超過數
相則離於數離性非性則離於四句○新說云自下復破五蘊皆空無自性相非獨色陰四大不實)大慧
聖者如幻種種色像離異不異施設又如夢影士夫
身離異不異故大慧聖智趣同陰妄想現(實叉云諸聖但說如
幻所作唯假施設離異不異如夢如像無別所有不了聖智所行境故見有諸蘊分別現前○謂聖智同諸陰
妄想而現者與凡愚妄想所現無別故宗鏡云十法界眾生陰佛陰無毫芥之殊三世佛事眾生四儀無不圓
足)是名諸陰自性相汝當除滅滅巳說寂靜法斷一
切佛剎諸外道見(新說云謂諸法實相從本以來無有趣相也)大慧說寂
靜時法無我見淨(流支云證清淨無我之相)及入不動地入不動
地巳無量三昧自在及得意生身得如幻三昧通達
究竟力明自在救攝饒益一切眾生猶如大地載育
眾生菩薩摩訶薩普濟眾生亦復如是。

復次大慧諸外道有四種涅槃(新說云上明覺智以顯生德優劣此明涅
槃辨其顯德邪正是謂菩提涅槃二轉依果德也)云何為四謂性自性非性
涅槃種種相性非性涅槃自相自性非性覺涅槃諸
陰自共相相續流注斷涅槃是名諸外道四種涅槃
非我所說法(新說云外道計諸法體性是有名性自性後除為無名非性以冥諦為涅槃又
計有諸法相名種種相性後觀為無名非性以神我為涅槃又通計相性是有名自相自性亦後觀為無名非
性以妄覺為涅槃上三種正出外道計又斷五陰六道中流注以人無我為涅槃是二乘涅槃以見有五陰亦
同外道○註本義與此同皆指後一種為二乘涅槃若以是名諸外道四種涅槃非我所說法考之恐非二乘
所諸著首楞嚴敘外道立五陰中五現涅槃至或以四禪苦樂二亡不受輪迴生滅性故即此經以五陰中自
共相相續流注斷為涅槃也)大慧我所說者妄想識滅名為涅槃
(實叉云分別爾燄識滅名為涅槃○新說云前謂證自智境界轉所依藏識為大涅槃復云一切識自性習氣
藏識意識見習轉巳我及諸佛說名涅槃此又獨言分別所知境界識滅名為涅槃雖通別稱異皆欲諸識習
種現行俱滅也次文問答可見)大慧白佛言世尊不建立八識耶佛
言建立大慧白佛言若建立者云何離意識非七識
佛告大慧彼因及彼攀緣故七識不生(彼因彼攀緣皆由意
識也謂此識能起惑造業故實叉云大慧若建立者云何但說意識滅非七識滅佛告大慧以彼為因及所緣
故七識得生實叉意謂以彼意識為因及所緣境界故七識得生此經意謂若意識不為因及不攀緣境界故
則七識自然不生)意識者境界分段計著生習氣長養藏識
意俱我我所計著思惟因緣生不壞身相(實叉云意識分別境
界起執著時生諸習氣長養藏識由是意俱我我所執思量隨轉無別體相)藏識因攀緣
自心現境界計著心聚生展轉相因(藏識因攀緣等變起根身種子
器界復計著自心現境故曰計著心聚生八識因七識影現七識因六識染習六識因五識分別五識因六識
攬境五識非因六識不能攬境六識非因七識不能分別七識非因八識不能染習八識非因七識不能影現
故曰展轉相因)譬如海浪自心現境界風吹若生若滅亦如
是是故意識滅七識亦滅(海喻藏識浪喻七識境風喻意識此七識之浪若無
色聲香味觸法境界風吹則無復起滅故云意識七識亦滅)爾時世尊欲重宣此
義而說偈言。」

【我不涅槃性(流支云我不取涅槃)所作及與相(實叉云我不以自性及以
所作相)妄想爾𦦨識此滅我涅槃(謂如來不取涅槃之性及所作相如
外道見唯妄相所知識滅為我涅槃也)彼因彼攀緣意趣等成身(註云
緣六識成七識身)與因者是心為識之所依(與諸識為因者是藏識心
此心為諸藏之所依止)如水大流盡波浪則不起如是意識
滅種種識不生(如流盡則無波以譬賴耶識中意識習種相續永滅則餘七識亦隨
滅也)。】

「復次大慧今當說妄想自性分別通相若妄想自性
分別通相善分別汝及餘菩薩摩訶薩離妄想到自
覺聖外道通趣善見覺攝所攝妄想斷緣起種種相
妄想自性行不復妄想(實叉云我今當說妄計自性差別相令汝及諸菩薩摩訶
薩善知此義超諸妄想證聖智境知外道法遠離能取所取分別於依他起種種相中不更取著妄所計相○
因上言妄想識滅名為涅槃今正明滅妄想識分別通相謂分別妄計自性有十二種差別通歸於妄想之相
汝及餘菩薩若於妄想自性分別通相善能分別則離諸妄想到自覺聖處見外道通趣等法於攝所攝妄想
覺而離之斷即離也自性行即法體相)大慧云何妄想自性分別通相
謂言說妄想所說事妄想相妄想利妄相自性妄想
因妄想見妄想成妄想生妄想不生妄想相續妄想
縛不縛妄想是名妄想自性分別通相大慧云何言
說妄想謂種種妙音歌詠之聲美樂計著是名言說
妄想(此計著種種音聲詞句以為有性)大慧云何所說事妄想謂有
所說事自性聖智所知依彼而生言說妄想是名所
說事妄想(實叉云謂執有所說事是聖智所證境依此起說○此計有五法三自性)大慧
云何相妄想謂即彼所說事如鹿渴想種種計著而
計著謂堅濕煖動相一切性妄想是名相妄想(此言計有
四大相)大慧云何利妄想謂樂種種金銀珍寶是名利
妄想(此計有財利堅貪取著)大慧云何自性妄想謂自性持此
如是不異惡見妄想是名自性妄想(實叉云謂以惡見如是分別此
自性決定非餘○如計有四大性言地性堅水性濕火性熱風性動乃至真俗各有自性不同)大慧
云何因妄想謂若因若緣有無分別因相生是名因
妄想(謂於因緣分別有無以此因相而能生故)大慧云何見妄想謂有無
一異俱不俱惡見外道妄想計著妄想是名見妄想
(謂依此有無起四句見)大慧云何成妄想謂我我所想成決定
論是名成妄想(謂於五蘊中計我我所說虗妄法)大慧云何生妄想
謂緣有無性生計著是名生妄想(謂依眾緣有無法中生執著心)大
慧云何不生妄想謂一切性本無生無種因緣生無
因身是名不生妄想(實叉云謂計一切法本來不生未有諸緣而先有體不從因起
○計諸法本不生無有體性不假緣起從因緣生者無因無果)大慧云何相續妄想
謂彼俱相續如金縷是名相續妄想(實叉云謂此與彼遞相繫屬如
金與線○計有為諸法俱有因果遞相繫屬如以金為縷即在縷〔繙〕即在金)大慧云何縛
不縛妄想謂縛縛因緣計著如士夫方便若縛若解
是名縛不縛妄想(實叉云謂執因能縛而有所縛如人以繩方便力故縛巳復解○計
有煩惱能縛眾生後時修道能解眾生如人先以繩縛縛巳復解亦復如是)於此妄想自
性分別通相一切愚夫計著有無大慧計著緣起而
計著者種種妄想計著自性如幻示現種種之身凡
夫妄想見種種異幻(實叉云如依於幻見種種物凡愚分別見異於幻○於依他緣
起中生種種妄想自性如依呪術見諸幻事愚夫妄想見異於幻計有種種實物)大慧幻與
種種非異非不異若異者幻非種種因若不異者幻
與種種無差別而見差別是故非異非不異是故大
慧汝及餘菩薩摩訶薩如幻緣起妄想自性異不異
有無莫計著爾時世尊欲重宣此義而說偈言。」

【心縛於境界覺想智隨轉(新說云言愚夫妄心為生死境界所縛妄想智
隨境界轉也覺謂妄覺也)無所有及勝平等智生(無所有最勝處無自
他相故平等真性圓明故智慧生)妄想自性有於緣起則無妄想
或攝受緣起非妄想(實叉云在妄計是有於緣起則無妄計迷惑取緣起離分
別○新說云如依藤計蛇妄情謂有緣起藤體實非蛇相此舉緣起破妄計也)種種支分
生如幻則不成彼相有種種妄想則不成(謂種種緣生支
分雖有所生然皆如幻故支分不成彼緣生之相雖有種種然屬妄想故彼相不成此舉妄想破緣起也)
彼相則是過皆從心縛生妄想無所知於緣起妄
想(彼緣起相種種不實之過從心縛境界而生以不了妄想無所知故則於緣起妄想分別計有計無
此頌緣起從妄想而生)此諸妄想性即是彼緣起妄想有種
種於緣起妄想(此諸妄想性即是彼緣起者謂妄想無性因彼緣起而有既因緣起
有種種性故於緣起中復計實有妄想之性也此頌妄想從緣起而生)世諦第一義
第三無因生(新說云由妄計緣而生三界生死有無一切諸法即是世諦若了緣無性
妄想滅即是聖人所行境界第一義也○涅槃云出世人所知名第一義諦世人所知名世諦外道立二
十五諦明因中有果第一從冥初生覺第二從覺生我心第三從我心生色聲香味觸等以不知緣起根
本而妄想分別故佛破彼為無因生也)妄想說世諦斷則聖境界(斷妄
想所說世諦即證自覺聖智境界)譬如修行事於一種種現於彼
無種種妄想相如是(此一喻破妄想徧計性也如二乘人修諸觀行若作青想
觀時天地萬物莫不皆青以無青處見青由心變故於一色境現種種相黃赤白等亦復如是而如實體
性初無彼種種之相其所現者是妄想耳故曰妄想相如是)譬如種種翳妄想
眾色現翳無色非色緣起不覺然(此一喻破因緣依他起性也如
目有種種翳以妄想分別故見有青黃赤白等色顯現然翳本無色亦無非色緣起如之以計著故故曰
不覺)譬如鍊真金遠離諸垢穢虗空無雲翳妄想淨
亦然(此一喻以斷彼妄想虗偽及緣起過患則圓成之性如真金離垢穢如虗空無雲滓也)
無有妄想性及有復緣起建立及誹謗悉由妄想
壞(謂妄想與緣起之性本自無有若於非有計有非無計無是為建立誹謗悉由妄想自破如實之見)
妄想若無性而有緣起性無性而有性有性無性
生依因於妄想而得彼緣起相名常相隨而生諸
妄想究竟不成就則度諸妄想(妄想無性而緣起有性即是無性而
有性有性從無性而生蓋因妄想有緣起則與相名如影隨形生諸虗妄能知虗妄之法究竟不實則度
諸妄想相名即名相也)然後智清淨是名第一義妄想有十
二緣起有六種自覺知爾𦦨彼無有差別(既度諸妄想成
清淨智了知十二妄想六種緣起但有其名而無所實復於自覺聖境界中了知爾燄智障與彼妄想緣
起悉空無相無有差別故下文以五法等為真實也緣起有六者即前緣因中六種因是)五法
為真實自性有三種修行分別此不越於如如(宗鏡
云迷如理以成名相妄想即生悟名相之本如妄便稱智則無名相妄想唯如智矣智因如立智體亦空
如假智明本來常寂故並空矣今言修行者雖能分別五法三性之真妄未能空其智體故曰不越於如
如也)眾相及緣起彼名起妄想彼諸妄想相從彼緣
起生(結頌妄想緣起遞互相生)覺慧善觀察無緣無妄想成巳
無有性云何妄想覺(以覺慧之智觀察無有緣起及諸妄想成圓成之性圓成
巳則無有無之性既無有無之性云何更有妄想覺知)彼妄想自性建立二
自性妄想種種現清淨聖境界(彼妄想自性謂計著內外諸法建立
名相事相二種自性然此種種妄想雖現非實則自然清淨成聖智境界名相事相見第一卷二種妄想
自性文下)妄想如畫色緣起計妄想(妄想如畫種種色像雖有分別而無
實體眾生計著緣起而生妄想亦復如是)若異妄想者則依外道論(新說
云此明佛法知生死緣起法從自妄想心中生若計生死有無諸法異於妄想從微塵冥諦自在等生者
即外道論也)妄想說所想因見和合生(實叉云以諸妄見故妄計於妄
計)離二妄想者如是則為成(謂於妄想說妄想事此二妄想因見根境
識和合故生離此二妄想則為圓成實性)。】

「大慧菩薩摩訶薩復白佛言世尊惟願為說自覺聖
智相及一乘若自覺聖智相及一乘我及餘菩薩善
自覺聖智相及一乘不由於他通達佛法(即華嚴成就慧身不
由他悟)佛告大慧諦聽諦聽善思念之當為汝說大慧
白佛言唯然受教佛告大慧前聖所知轉相傳授妄
想無性菩薩摩訶薩獨一靜處自覺觀察不由於他
離見妄想上上升進入如來地是名自覺聖智相(轉相
傳授者謂佛佛以所知無上至真之道遞代相授妙在於默契也如外道問佛不問有言不問無言世尊良久
外道契悟又如維摩默然文殊讚善盖非言語可及不得巳而為直言之曰妄想無性然恐便謂妄想本無有
性執以為是不求升進復曰菩薩摩訶薩獨一靜處以自覺智觀察貴自得之雖諦見其妄想起滅根原則此
見復當離之方能上上升進入如來地無所疑矣)大慧云何一乘相謂得一
乘道覺我說一乘(謂得一乘道覺故我說為一乘)云何得一乘道覺
謂攝所攝妄想如實處不生妄想是名一乘覺(謂能取所
取妄想當體即真故如實處不生妄想名一乘覺也)大慧一乘覺者非餘外道
聲聞緣覺梵天王等之所能得唯除如來以是故說
名一乘大慧白佛言世尊何故說三乘而不說一乘
佛告大慧不自般涅槃法故不說一切聲聞緣覺一
乘以一切聲聞緣覺如來調伏授寂靜方便而得解
脫非自巳力是故不說一乘(謂彼但依如來所授寂靜方便調伏修行雖證
解脫非自所得故不為說一乘)復次大慧煩惱障業習氣不斷故不
說一切聲聞緣覺一乘不覺法無我不離分段死故
說三乘(此結聲聞緣覺有如上過不堪受大法故不為說一乘以未覺法無我不離分段死故但為說
三乘)大慧彼諸一切起煩惱過習氣斷及覺法無我彼
一切起煩惱過習氣斷三昧樂味著非性無漏界覺
覺巳復入出世間上上無漏界漏足眾具當得如來
不思議自在法身(實叉云若彼能除一切過習覺法無我是時乃離三昧所醉於無漏
界而得覺悟既覺悟巳於出世上上無漏界中修諸功德普使滿足獲不可思議自在法身)爾時
世尊欲重宣此義而說偈言。」

【諸天及梵乘聲聞緣覺乘諸佛如來乘我說此諸
乘乃至有心轉諸乘非究竟若彼心滅盡無乘及
乘者無有乘建立我說為一乘(若有心謂諸乘為未究竟欲轉此諸
乘歸於一乘者則有所證之乘能證之人彼轉心滅盡則無所證之乘能證之人亦無有諸乘可以建立
方說為一乘也)引導眾生故分別說諸乘解脫有三種及
與法無我煩惱智慧等解脫則遠離(流支云解脫有三種及二
法無我不離二種障遠離真解脫○為引導眾生故說有諸乘然於三種解脫二種無我及煩惱智障等
法到如實解脫處無有不遠離者蓋以解脫為遠離也)譬如海浮木常隨波
浪轉聲聞愚亦然相風所蕩彼起煩惱滅餘習
煩惱愚(註云聲聞斷四住煩惱故言起煩惱滅也未斷無明故言餘習煩惱愚○彼聲聞雖斷現
行煩惱未斷所知及根本無明猶被習氣自共相風飄蕩其心如海中木常隨浪轉)味著三
昧樂安住無漏界無有究竟趣亦復不退還(以昧著三
昧樂故無有進趣究竟之地又安住無漏界中以三昧力故不復退還人世即首楞嚴名不迴心鈍阿羅
漢是也)得諸三昧身乃至劫不覺(得諸三昧定身忘知與覺故經劫數
久遠如彈指頃耳)譬如昏醉人酒然後覺彼覺法亦然
得佛無上身(彼聲聞於無漏界中忽悟知住有餘地迴心升進亦得佛無上究竟法身)。】


「楞伽阿䟦多羅寶經卷第二」


恚

(於避)。
齗

(疑巾)。
黠

(下八)。
噬

(時制)。
泡

(披交)。
楔

(私列)。
璅

(鎖同)。
薝蔔

(正云瞻博迦此
云黃華又苫末羅翻金色釋典多作瞻蔔則瞻乃之亷切蔔音踣韻書薝字與瞻同音)。
阿耨
多羅三藐三菩提

(此云無上正徧知又正等覺耨奴篤切藐黑角切又音眇借用
彌爵切)。
謦欬

(棄挺口溉)。
􂞕

(儒稅)。

(巳上經文)。

狨

(音戎)。
匍匐

(音蒲踣)。

(巳上註文音切竟)。


「楞伽阿䟦多羅寶經卷第三

一切佛語心品第三

爾時世尊告大慧菩薩摩訶薩言意生身分別通相
我今當說(第二卷甞槩言意生身未盡其旨故今分別三種差別如前通分別相也)諦聽
諦聽善思念之大慧白佛言善哉世尊唯然受教佛
告大慧有三種意生身云何為三所謂三昧樂正受
意生身(實叉以意生例作意成於所謂下有入字○圭峯云梵語三昧此云正受又曰不受諸受
是名正受寂音曰三昧正受有二義寶積曰三昧及正受是也愚嘗以譯梵諸集紬繹悉無三昧翻正受之義
亦無華梵雙彰之說此經云三昧樂正受者頗與寶積句意相合若以及樂二字考之二義明矣此經又云離
三昧行故三昧屬行門然諸經所敘不同或以一行一相海印德藏為三昧者或以無緣無作無得無諍為三
昧者或以中道二諦如幻語言等為三昧者皆是功行中純熟之義又止觀明四種三昧云行法眾多略言有
四一常坐二常行三半行半坐四非行非坐諸師雖以事理二觀釋之不出是功行中調攝之義輔行云三昧
者秦言正心行處或云調直定由眾生心屈曲散亂佛以諸三昧門令直其屈曲正其散亂也首楞嚴曰失於
正受當從淪墜此經又曰入滅受想正受又曰正受滅盡定三昧起心說是皆以正定為正受無可疑者則知
三昧是定之用正受是定之體屬用有多種名屬體無別立義止曰正定而巳正受者是正定之異名學者不
可不辨意生身義下文自明)覺法自性性意生身種類俱生無行
作意生身(流支實叉並以行作為作行)修行者了知初地上上增
進相得三種身(流支云菩薩從於初地如實修行得上上地證智之相)大慧云
何三昧樂正受意生身謂第三第四第五地三昧樂
正受故(新說云舉中三地意該前後以明七地也)種種自心寂靜安住心
海起浪識相不生知自心現境界性非性(實叉云心海不起轉
識波浪了境心現皆無所有○楊云知所現性皆非其性)是名三昧樂正受意生
身大慧云何覺法自性性意生身謂第八地觀察覺
了如幻等法悉無所有身心轉變(實叉云心轉所依○心轉所依則身
能變化故如意生也)得如幻三昧及餘三昧門無量相力自在
明如妙華莊嚴迅疾如意猶如幻夢水月鏡像非造
非所造如造所造一切色種種支分具足莊嚴(流支云非
四大生似四大相具足身分)隨入一切佛剎大眾通達自性法故
是名覺法自性性意生身(八地菩薩覺了諸法猶如幻夢得如幻等三昧轉變
自在此意生身菩薩光明相好如妙華莊嚴然此意生身與幻夢水月鏡像等非四大所造如四大造也一切
色相支節手足自然端嚴入於佛剎大眾之中化諸眾生通達諸法自性之性故名覺法自性性也)大
慧云何種類俱生無行作意生身所謂覺一切佛法
緣自得樂相是名種類俱生無行作意生身(實叉云了達諸
佛自證法相○謂覺了一切諸佛所證之法緣自得樂相而千種萬類之身於無功用行無作而作之一時俱生
猶如意生無障礙也)大慧於彼三種身相觀察覺了應當修學
爾時世尊欲重宣此義而說偈言。」

【非我乘大乘(流支云我乘非大乘實叉云我大乘非乘○此皆局於偈句互有所略合
云我大乘非大乘此大乘為對小乘而立初無實法故曰非也餘義見下文)非說亦非
字非諦非解脫非無有境界然乘摩訶衍(謂此大乘非言
說文字及實諦解脫亦非無有境界然我大乘非無大乘也摩訶衍此云大乘以梵音變其文耳)三
摩提自在(註云頌上初地以上七地以下三昧樂正受意生身)種種意生身
(註云頌種類俱生無行作意生身)自在華莊嚴(註云頌八地覺法自性性意生身)。】

「爾時大慧菩薩摩訶薩白佛言世尊如世尊說若男
子女人行五無間業不入無擇地獄(流支實叉並作無間)世尊
云何男子女人行五無間業不入無擇地獄(世尊嘗說造五
無間業者即入無間地獄又云行五無間業者不入無間地獄故舉此問之)佛告大慧諦
聽諦聽善思念之當為汝說大慧白佛言善哉世尊
唯然受教佛告大慧云何五無間業所謂殺父母及
害羅漢破壞眾僧(流支實叉並作破和合僧)惡心出佛身血大慧
云何眾生母謂愛更受生貪喜俱如緣母立(流支云更受後
生貪喜俱出○以癡愛為母故曰更受後生以貪喜為子故曰如緣母立流支實叉於此下有何者為父四字)
無明為父生入處聚落(入六入處十二處聚落無明依止處也謂六入十二處十
八界皆以無明為父)斷二根本名害父母(流支云斷彼二種能生根本○以愛與無
明為二根本也流支實叉於此下有云何殺阿羅漢六字)彼諸使不現如鼠毒發
諸法究竟斷彼名害羅漢(鼠之齧人瘡雖巳愈其毒遇雷即發羅漢諸使亦爾
雖隱而不現遇緣即發能斷彼微細習使名害羅漢)云何破僧謂異相諸陰和
合積聚究竟斷彼名為破僧(異相即色受想行識也僧以和合為義今稱陰
為僧者以妄為和合故斷彼陰集名破和合僧流支實叉於此下有云何惡心出佛身血八字)大慧
不覺外自共相自心現量七識身以三解脫無漏惡
想究竟斷彼七種識佛名為惡心出佛身血(謂不覺五陰自
共相是自心所現不實計有七識身今以此身為佛者蓋七識為妄覺境界故依之起染故復名血以空無相
願三無漏智斷彼七識妄覺染汙名為惡心出佛身血也○流支實叉並以七識為八識)若男子
女人行此無間事者名五無間(流支實叉於五上皆有內字)亦名
無間等(此名即證無間等真實法也故流支云行此無間得名無間無間者證如實法故實叉云即得
現證實法)復次大慧有外無間今當演說汝及餘菩薩摩
訶薩聞是義巳於未來世不墮愚癡(流支云不生疑心實叉云不生
疑惑○謂汝及餘菩薩聞此義巳於未來世令諸眾生不墮愚癡之惑謂行內無間即證聖智法門行外無間
即入無間地獄也)何云五無間謂先所說無間(實叉云謂餘教中所說無
間)若行此者於三解說一一不得無間等法(餘教中所說無
間者謂弑父害母壞阿羅漢破和合僧出佛身血若行此五無間者不唯於三解脫一一不能得證無間等法
亦入無間地獄受無量苦也)除此巳(註云除此愚夫實行外無間事)餘化神力現
無間等謂聲聞化神力菩薩化神力如來化神力為
餘作無間罪者除疑悔過為勸發故神力變化現無
間等(實义云以神通力示同其事○謂此三種聖人方便現行外無間時為餘作無間罪者除疑悔
過如闍王弑父害母身生惡疾求佛懺悔佛令作實相觀觀巳疾除此是勸發非實造也)無有一
向作無間事不得無間等(新說云無有實造無間業者不得無間等苦也)除
覺自心現量離身財妄想離我我所攝受(實叉云離我我所分
別執見)或時遇善知識解脫餘趣相續妄想(餘趣即惡道相續即
輪回故流支云遇善知識於異道身離於自心虗妄見過)爾時世尊欲重宣此義
而說偈言。」

【貪愛名為母無明則為父覺境識為佛諸使為羅
漢陰集名為僧無間次第斷(註云以空無漏無間智次第斷此無明貪
愛等)謂是五無間不入無擇獄(註云言行是五種內無間不入無間獄○
前文為顯行內五無間證真實法故因兼說外五無間所以此偈唯頌內五無間也)。】

「爾時大慧菩薩復白佛言世尊惟願為說佛之知覺
(實叉作諸佛體性)世尊何等是佛之知覺佛告大慧覺人法
無我了知二障(註云煩惱障智障亦斷)離二種死(註云分段死變易死)斷
二煩惱(一者見惑名分別煩惱在初地人心少分中斷二者修惑名俱生煩惱在十地滿心方能
斷盡然此二煩惱斷盡尚有無明餘習斷此餘習方證佛之知覺故註本以二煩惱為四住煩惱無明煩惱也
○新說云諸障中煩惱尤甚又別示其相欲學者痛治之)是名佛之知覺聲聞緣
覺得此法者亦名為佛以是因緣故我說一乘(以聲聞緣
覺亦能證上二無我等法故說一乘)爾時世尊欲重宣此義而說偈言。」

【善知二無我二障煩惱斷(實叉云除二障二惱)永離二種死
是名佛知覺。】

「爾時大慧菩薩白佛言世尊何故世尊於大眾中唱
如是言我是過去一切佛及種種受生我爾時作曼
陀轉輪聖王(流支實叉並作頂生王)六牙大象及鸚鵡鳥釋提
桓因善眼仙人如是等百千生經說(流支云如是等百千經皆說本
生實叉云說百千本生之事○因上佛說覺二無我等法名之為佛大慧以謂過去諸佛由覺此法故名之為
佛今世尊覺此法亦名為佛覺道雖一過現不同云何言我是過去一切諸佛又本生經說如來過去曾種種
受生如作轉輪王及作釋提善眼大象鸚鵡等百千生故舉相違之義以問事見本生等經)佛告
大慧以四等故(實叉依四平等祕密意故)如來應供等正覺於
大眾中唱如是言我爾時作拘留孫拘那含牟尼迦
葉佛云何四等謂字等語等法等身等是名四等以
四種等故如來應供等正覺於大眾中唱如是言云
何字等若字稱我為佛彼字亦稱一切諸佛彼字自
性無有差別是名字等(實叉云謂我名佛一切如來亦名為佛佛名無別是謂字
等)云何語等謂我六十四種梵音言語相生彼諸如
來應供等正覺亦如是六十四種梵音言語相生無
增無減無有差別迦陵頻伽梵音聲性(實叉云謂我作六十四種
梵音聲語一切如來亦作此語迦陵頻伽梵音聲性不增不減無有差別是名語等○新說云密跡力士經說
佛聲有八轉謂體業具為從屬於呼是八轉聲各具八德所謂調和聲柔軟聲諦了聲易解聲無錯謬聲無難
小聲廣大聲深遠聲八八即成六十四種非唯釋迦佛一切諸佛皆如是○頻伽此云妙聲鳥正法念經云迦
陵頻伽出妙音聲若天若人緊那羅等無能及者唯除如來音聲故諸經稱佛音聲必引為喻)云何
身等謂我與諸佛法身及色身相好無有差別除為
調伏彼彼諸趣差別眾生故示現種種差別色身是
名身等(註云答上種種受生佛謂除為化異趣眾生方便示現種種之身若不如是則無差別)
云何法等謂我及彼佛得三十七菩提分法(新說云菩提是
覺分是因義此三十七為諸乘覺因亦為道品故淨名云道品是道場是法身因然三十七品緫有七類一對
治顛倒道即四念處二斷諸懈怠道謂四正勤三引發神通道謂四神足四現觀方便道所謂五根五親近現
觀道即是五力六現觀自體道謂七覺分七現觀後起道謂八正道義如別說此七類次第者謂聞法巳先當
念持次即勤修勤故攝心調柔柔故信等成根根增為力七覺分別八正正行總以喻顯法性如地念處如種
子正勤為種植神足如抽芽五根如生根五力如莖葉增長開七覺華結八正果一切諸佛所證無異是名法
等)略說佛法無障礙智是名四等是故如來應供等
正覺於大眾中唱如是言爾時世尊欲重宣此義而
說偈言。」

【迦葉拘留孫拘那含是我以此四種等我為佛子
說。】

「大慧復白佛言如世尊所說我從某夜得最正覺乃
至某夜入般涅槃於其中間乃至不說一字亦不巳
說當說不說是佛說(流支云佛言非言)世尊如來應供等正
覺何因說言不說是佛說(流支云世尊依何等義說如是語佛語非語○大慧
因上佛言以此四種等我為佛子說故引離言說相問之)佛告大慧我因二法故
作如是說云何二法謂緣自得法及本住法是名二
法(不從他得曰自得了無所遷曰本住)因此二法故我如是說云何緣
自得法若彼如來所得我亦得之無增無減緣自得
法究竟境界離言說妄想離字二趣(佛佛所證世出世自得之法無
絲毫增減此法究竟境界離言說文字二種趣也)云何本住法謂古先聖道
如金銀等性法界常住(古先聖道法界常住如金銀等性在鑛不增出鑛不減)
若如來出世若不出世法界常住如趣彼城道(流支云如
城本道○之法界非因如來出世方得常住故如趣彼城道也)譬如士夫行曠野
中見向古城平坦正道即隨入城受如意樂(實叉云止息遊
戲)大慧於意云何彼作是道及城中種種樂耶(流支云彼
人始作是道隨入城耶始作種種諸莊嚴耶)答言不也佛告大慧我及過
去一切諸佛法界常住亦復如是是故說言我從某
夜得最正覺乃至某夜入般涅槃於其中間不說一
字亦不巳說當說(此古城道本來如是平坦非因彼士夫入時始有古先聖道亦復如
是非因如來出世說法利生始有之也謂離文字言說之相唯在契證而巳故曰不說一字)爾時世
尊欲重宣此義而說偈言。」

【我某夜成道至某夜涅槃於此二中間我都無所
說緣自得法住(註云緣自得者頌上緣自得法不是言說也法住者頌上法界常住
亦不是言說以明不說)故我作是說彼佛及與我悉無有差
別(言我與諸佛同證此無言說法故)。】

「爾時大慧菩薩復請世尊惟願為說一切法有無有
相令我及餘菩薩摩訶薩離有無有相疾得阿耨多
羅三藐三菩提佛告大慧諦聽諦聽善思念之當為
汝說大慧白佛言善哉世尊唯然受教佛告大慧此
世間依二種謂依有及無(實叉云世間眾生多墮二見謂有見無見)墮性
非性欲見不離離相(流支云以見有諸法見無諸法故○註云不離是有離相是無
○依有者計諸法是有依無者計諸法是無墮性非性者計諸法有名為性破有為無名非性世間眾生墮性
非性者唯欲見有諸法見無諸法故曰欲見不離離相)大慧云何世間依有謂
有世間因緣生非不有從有生非無有生(實叉云謂實有因緣
而生諸法非不實有實有諸法從因緣生非無法生)大慧彼如是說者是說世
間無因(註云外道計世間從四大微塵自在天等生又說四大等不從因生即是無因而有故言是說
世間無因)大慧云何世間依無謂受貪恚癡性巳然後妄
想計著貪恚癡性非性(始受貪恚癡性後起妄想計著此性為非性故依無也)
大慧若不取有性者性相寂靜故(註云若不妄取貪癡為有性者貪癡
性相本來寂靜則不須破有依無也)謂諸如來聲聞緣覺不取貪恚癡
性為有為無(註云明三乘人知貪癡體離有無故不取為有即不須除有為無)大慧
此中何等為壞者(實叉云此中誰為壞者○壞墮義謂此中誰為墮空見者)大慧
白佛言世尊若彼取貪恚癡性後不復取(謂彼愚夫以取貪恚
癡性為有不取為無者是也以壞有立無為義)佛告大慧善哉善哉汝如是
解(實叉云汝解我問)大慧非但貪恚癡性非性為壞者於聲
聞緣覺及佛亦是壞者(此人非止不取貪恚癡謂三乘人亦因不取貪恚癡故而
得成聖果者)所以者何謂內外不可得故煩惱性異不異
故(佛與聲聞緣覺非以不取為無是壞者將欲明告其意故曰所以者何以內身外塵不可得故煩惱之性
非一非異)大慧貪恚癡若內若外不可得貪恚癡性無身
故無取故(實叉作無體性故無可取故)非佛聲聞緣覺是壞者佛
聲聞緣覺自性解脫故縛與縛因非性故(貪恚癡性內外既不
可得則無身無取本來虗寂非有非無故佛與聲聞緣覺非是壞者以佛聲聞等自性解脫謂有無及能縛與
縛因非有性故故註本云縛者煩惱也縛因者眾生也非性者無實也言佛知煩惱與眾生無實故未甞有人
斷煩惱得解脫也)大慧若有縛者應有縛是縛因故(註云縛者
眾生也言若有眾生是縛因應有煩惱為能縛今觀眾生空故無縛因亦無煩惱為能縛也此重釋自性解脫)
大慧如是說壞者(實叉云作如是說名為壞者)是名無有相(若作如上
說取貪嗔癡為有壞之為無者是名不立有相則墮空見)大慧因是故我說寧取
人見如須彌山不起無所有增上慢空見(實义云不起空見懷
增上慢)大慧無所有增上慢者是名為壞墮自共相見
希望(起無所有空見為增上慢人是名不取貪嗔癡為壞者則墮自共相見希望妄想)不知
自心現量見外性無常剎那展轉壞陰界入相續流
注變滅離文字相妄想是名為壞者(不知自心現量見外法無常剎
那之間展轉變壞及陰界入相續流注變滅悉歸於無謂巳離文字相妄想分別亦墮無所有空見是名壞諸
法之相者)爾時世尊欲重宣此義而說偈言。」

【有無是二邊乃至心境界淨除彼境界平等心寂
滅(註云淨除有無及妄心境界平等心自然寂滅)無取境界性滅非無所
有有事悉如如如賢聖境界(註云知貪愛境界性虗妄無可取即是體
性寂滅非是無他所有始寂滅也觀諸有事悉平等無二即是賢聖境界)無種而有生
生巳而復滅因緣有非有不住我教法(實叉云彼非住我法
○註云世間從因緣有後除滅之名非有言外道作此有無解者不住如來實相教法)非外道
非佛非我亦非餘因緣所集起云何而得無(實叉以亦
非餘為非餘眾因緣所集起為能以緣成有○註云言生法非外道作又非佛作非神我作亦非餘者微
塵四大等作但從妄想生故也既從因緣集會始得起者即無自體無自體即明無此生法也生法本無
何須更無之)誰集因緣有而復說言無邪見論生法妄
想計有無(新說云四大五蘊中各無主誰集會之仍說因緣有生有既不有寧得復說破
有為無明外道邪見故說有生法妄想故計為有無)若知無所生亦復無所
滅觀此悉空寂有無二俱離(流支實叉並以觀此為觀世)。】

「爾時大慧菩薩復白佛言世尊惟願為我及諸菩薩
說宗通相若善分別宗通相者我及諸菩薩通達是
相通達是相巳速成阿耨多羅三藐三菩提不隨覺
想及眾魔外道(流支云不隨一切虗妄覺觀魔事故)佛告大慧諦聽諦
聽善思念之當為汝說大慧白佛言唯然受教佛告
大慧一切聲聞緣覺菩薩有二種通相謂宗通及說
通(宗鏡云內證自心第一義理住自覺地入聖智門以此相應名宗通相此是行時非是解時因解成行行
成解絕則言說道斷心行處滅又曰宗通為菩薩說通為童蒙)大慧宗通者謂緣自
得勝進相遠離言說文字妄想趣無漏界自覺地自
相遠離一切虗妄覺想降伏一切外道眾魔緣自覺
趣光明輝發是名宗通相(以自得勝進故能離文字言說趣無漏界入自覺地
證真實相又能遠離虗妄覺想降伏眾魔外道者緣自覺趣智光所證也)云何說通相謂
說九部種種教法離異不異有無等相以巧方便隨
順眾生如應說法令得度脫是名說通相(楊云如響之應曰如
應)大慧汝及餘菩薩應當修學(新說云經通大小乘有十二部今說九部
者如涅槃第三云護大乘者受持九部法華第一云我此九部法隨順眾生說瑜伽等論說聲聞藏無有方廣
然諸經論且約一相故作是說如實說者大小皆具如深密中菩薩依十二分教修奢摩他瑜伽二十一云佛
為聲聞一一具演十二分教而涅槃說大但有九者依三部之小相故謂因緣中取因事制戒於譬喻中依為
誘引於論義中約非了義法華九部小者三相大故於記莂中取記作佛自說之內依不請友方廣之中依廣
大利樂其正法廣陳通大通小今此既云一切二乘及諸菩薩有二種通相則會權趣實亦該法華涅槃之二
義也故謂說九部種種教法離於一異有無四句見相等是名說通相結勸菩薩應勤修學)爾時世
尊欲重宣此義而說偈言。」

【宗及說通相緣自與教法(實叉云宗趣與言說自證及教法)善見
善分別不隨諸覺想(此略舉宗說二義若善分別則不隨妄覺凡夫)非有
真實性如愚夫妄想(流支云實無外諸法如凡夫分別)云何起妄
想非性為解脫(新說云若知諸法非有實性無可得故即是解脫如來宗趣)觀
察諸有為生滅等相續增長於二見顛倒無所知
(新說云明於生滅中妄計有實增長有無二見者是愚夫顛倒無正知見)一是為真諦
無罪為涅槃(註云平等一如為真諦○行法經云一切業障海皆從妄想生故註本云
罪者妄想也言無妄想即是涅槃)觀察世妄想如幻夢芭蕉(淨名云是
身如芭蕉中無有堅是身如幻從顛倒起是身如夢為虗妄見○新說云巳上明如來宗趣也言如來有
自宗通故知世法虗妄悉如幻夢)雖有貪恚癡而實無有人(楊云皆自
起故)從愛生諸陰有皆如幻夢(新說云此頌上言說相也佛言雖有貪恚
癡是虗妄所見故實無有人也從渴愛所逼妄生五陰計此五陰為有者如夢所見也)。】

「爾時大慧菩薩白佛言世尊惟願為說不實妄想相
(註云問妄想相)不實妄想云何而生(問妄想云何生)說何等法名不
實妄想(問妄想體)於何等法中不實妄想(問妄想起處)佛告大
慧善哉善哉能問如來如是之義多所饒益多所安
樂哀憫世間一切天人諦聽諦聽善思念之當為汝
說大慧白佛言善哉世尊唯然受教佛告大慧種種
義種種不實妄想(註云言種種色聲香味觸人天諸法義是妄想相答上問妄想相)
計著妄想生(註云言計著人天等諸法義故生妄想答上問妄想云何生)大慧攝
所攝計著不知自心現量及墮有無見增長外道見
(註云不知我所是自心現量妄生計著墮有無見增長外道四句是妄想體答上問妄想體)妄想習
氣計著外種種義心心數妄想計著我我所生(上心字是
八識心王下心數字是心法之名數此數有五十一種謂遍行五別境五善十一煩惱六隨煩惱二十不定四
心數或云心所此五十一種是心所有法皆屬能緣計著色等相應起時造善惡業)大慧白佛
言世尊若種種義種種不實妄想計著妄想生攝所
攝計著不知自心現量及墮有無見增長外道見妄
想習氣計著外種種義心心數妄想我我所計著生
(大慧牒上語以難之)世尊若如是外種種義相墮有無相離性
非性離見相(新說云謂若如是者世諦所見外種種義墮有無相即是性離有無超四句見
相)世尊第一義亦如是離量根分譬因相(實叉以量為根量
○新說云謂第一義離妄想諸根及三種量五分論譬喻因相)世尊何故一處妄想
不實義種種性計著妄想生非計著第一義處相妄
想生(新說云明世尊何故偏於世諦離有無處言起妄想第一義諦離有無處不言起妄想耶)將
無世尊說邪因論耶(流支云墮世間論實叉云所言乖理○疑世尊所說為不正之
論)說一生一不生(註云言世諦與第一義諦既同離有無何故一處生妄想一處不生
妄想成上佛說邪因論)佛告大慧非妄想一生一不生(註云佛言我非
計世諦處生妄想第一義諦處不生妄想)所以者何謂有無妄想不生故
外現性非性覺自心現量妄想不生(註云覺有無是自心現量外現
性無實故不計著世諦處生妄想)大慧我說餘愚夫自心種種妄想
相故事業在前種種妄想性相計著生(註云佛言我前說種種不
實義計著生妄想者為餘愚夫計著事業為實故我說種種義不實妄想計著生)云何愚夫
得離我我所計著見離作所作因緣過(註云愚夫既妄計不實義
生妄想云何能離我我所作所作妄想因緣過也)覺自妄想心量身心轉變
究竟明解一切地如來自覺境界離五法自性事見
妄想(楊云至此又拂五法自性之跡)以是因緣故我說妄想從種種
不實義計著生知如實義得解脫自心種種妄想(以是
因緣故我說愚夫執著種種不實而生妄想若能知如實義即得解脫滅諸妄想○註本作得解脫息種種妄
想)爾時世尊欲重宣此義而說偈言。」

【諸因及與緣從此生世間妄想著四句不知我所
通(註云妄計因緣中有生故起有無四句見不知如來所通從緣生者是無生)世間非
有生亦復非無生不從有無生亦非非有無(註云此是
有無四句言世間不從此四句生)諸因及與緣云何愚妄想(註云云何
愚夫妄想計因緣中有生)非有亦非無亦復非有無如是觀世
間心轉得無我(新說云能如是觀者妄心轉滅得法無我)一切性不生
以從緣生故一切緣所作所作非自有(註云從緣生者無自
體故則知一切法無生○楊云所作皆緣於心)事不自生事有二事過故
無二事過故非有性可得(實叉云果不自生果有二果失故無有二果故
非有性可得○此言果者以事法為果也故註本云如粟還自生粟即有能所過故既無能生所生過則
無生性可得)觀諸有為法離攀緣所緣無心之心量我
說為心量(妄想念慮名攀緣六塵境界為所緣離此二緣是無心之心量故為心量也)
量者自性處緣性二俱離性究竟妙淨我說名心
量(言量之自性處由所緣之法能緣之性二俱離故此自性究竟妙淨尚屬表示故說為心量也)施
設世諦我彼則無實事諸陰陰施設無事亦復然
(實叉云施設假名我而實不可得諸蘊蘊假名亦皆無實事)有四種平等相及
因性生第三無我等第四修修者(註云相者五陰相也言相非相
平等也因性生者因果平等也修是所修法修者是人也言人與所修法平等也)妄想習
氣轉有種種心生境界於外現是世俗心量(以不了平
等故妄想習氣隨轉妄想習氣隨轉故種種心生種種心生故境界外現是為世俗心量)外現而
非有心見彼種種建立於身財我說為心量(註云言妄
心妄見彼種種生死妄想建立有五識身財亦是心量)離一切諸見及離想
所想無得亦無生我說為心量非性非非性性非
性悉離謂彼心解脫我說為心量如如與空際(流支
實叉皆云真如空實際)涅槃及法界種種意生身我說為心
量(註云對變異故說如如對有故說空對妄故說實際對生死故說涅槃對六道故說法界對五陰故
說意生身○宗鏡云量者是能緣心但有對俗說真因虎立實斥差別論平等遣異相建如如盡是對待
得名破執說教)。】

「爾時大慧菩薩白佛言世尊如世尊所說菩薩摩訶
薩當善語義云何為菩薩善語義云何為語云何為
義(註云因上愚夫知如實義得解脫自心種種妄想故舉上菩薩當依於義莫著言說故問云何菩薩善語
義)佛告大慧諦聽諦聽善思念之當為汝說大慧白
佛言善哉世尊唯然受教佛告大慧云何為語謂言
字妄想和合依咽喉唇舌齒齗頰輔因彼我言說妄
想習氣計著生是名為語(此明言說文字等和合所依之處然後因彼我言說
等計著分別諸法出諸音聲是名為語)大慧云何為義謂離一切妄想
相言說相是名為義大慧菩薩摩訶薩於如是義獨
一靜處聞思修慧緣自覺了向涅槃城習氣身轉變
巳自覺境界觀地地中間勝進義相是名菩薩摩訶
薩善義(流支云菩薩摩訶薩依聞思修聖智慧力於空閑處獨坐思惟云何涅槃趣涅槃道觀察內身
修行境界地地處處修行勝相轉彼無始熏習之因大慧是名菩薩善解義相○聞思修慧名曰三慧)復
次大慧善語義菩薩摩訶薩觀語與義非異非不異
觀義與語亦復如是若語異義者則不因語辨義而
以語入義如燈照色(實叉云譬如有人持燈照物知此物如是在如是處○註云因
燈見色而色非燈也因燈見色不得言異而色非燈故不得言一以譬因語入義不得言異而義非語故不得
言一故言離異不異)復次大慧不生不滅自性涅槃三乘一乘
心自性等如緣言說義計著墮建立及誹謗見異建
立異妄想如幻種種妄想現譬如種種幻凡愚眾生
作異妄想非聖賢也(實叉云大慧若有於不生不滅自性涅槃三乘一乘五法諸心
自性等中如言取義則墮建立及誹謗見以異於彼起分別故如見幻事計以為實是愚夫見非賢聖也○新
說云此明若有於不生不滅等染淨諸法中如言取義計言說與義一者名建立計言說與義異者名誹謗)。

爾時世尊欲重宣此義而說偈言。」

【彼言說妄想建立於諸法以彼建立故死墮泥犂
中(新說云言諸愚夫隨言取義建立諸法以計有法不免惡道誹謗亦爾)陰中無有
我陰非即是我不如彼妄想亦復非無我(謂五陰中初無
有我又謂非五陰是我然亦非如彼愚夫妄想計為實無有我)一切悉有性如凡
愚妄想若如彼所見一切應見諦(如凡愚妄想見一切諸法悉皆
有性若實有性於一切法應亦見實諦此明非有性也)一切法無性淨穢悉
無有不實如彼見亦非無所有(一切法性既無安有染淨然聖人於
一切法與彼愚夫所見無異但知其為不實非無所有此明非無性也)。】

「復次大慧智識相今當說(註云如來因上菩薩當善語義相欲明知語者是識
知義者是智故次明智識相也)若善分別知識相者汝及諸菩薩則能
通達智識之相疾成阿耨多羅三藐三菩提大慧彼
智有三種謂世間出世間出世間上上云何世間智
謂一切外道凡夫計著有無云何出世間智謂一切
聲聞緣覺墮自共相希望計著云何出世間上上智
謂諸佛菩薩觀無所有法見不生不滅離有無品如
來地人法無我緣自得生(謂此智從自得聖境界所生)大慧彼生
滅者是識不生不滅者是智復次墮相無相及墮有
無種種相因是識超有無相是智(謂不墮有相無相及有無相等因也)
復次長養相是識(謂熏集種子長養諸法起現行相也)非長養相是智
(自緣自得生下辨識明智成上世出世等三種智也)復次有三種智謂知生滅
知自共相知不生不滅(新說云明如來一智應物有殊也謂應凡夫知生滅導二
乘知自共相類菩薩知不生不滅故復言三種也)復次無礙相是智境界種
種礙相是識(註云知妄故無礙計有即有礙)復次三事和合生方便
相是識無事方便自性相是智(實叉云三和合相應生是識無礙相應自
性相是智○新說云我及根塵三事和合相應生是識不藉緣生不因境起無礙相應性自神解名智)復
次得相是識不得相是智(自知不生不滅下辨識明智成上復次有三種智也)
自得聖智境界不出不入故如水中月(楊云自得境界實相如如
不見去來如水中月是謂聖智)爾時世尊欲重宣此義而說偈言。」

【採集業為識(即前偈心名採集業此以妄心為識也)不採集為智觀
察一切法通達無所有逮得自在力是則名為慧
(楊云不採為智至此發慧)縛境界為心覺想生為智無所有及
勝慧則從是生(註云為煩惱境界所縛者為妄想心覺煩惱境界從妄想生者為智
無所有八地也勝佛地也○謂八地及佛地之慧從覺妄想智所生也)心意及與識
(義見首卷離心意意識下註)遠離思惟想得無思想法佛子非
聲聞(八地及佛地之慧發生知心意諸識虗妄遠離思惟妄想得無思惟妄想法登菩薩地為佛真
子非聲聞可比故曰非聲聞也)寂靜勝進忍如來清淨智生於善
勝義所行悉遠離(仁王經中說有五忍謂伏信順無生寂滅各有下中上品地前
但得伏忍三品九地如次配次三忍十地等覺及佛得寂滅忍故云寂靜勝進忍是如來清淨智也明佛
忍淨智從勝義諦生妄想心識所行境界皆悉遠離)我有三種智聖開發真
實(註云如來隨機說法故有三種智言此三種智正欲開悟眾生令得真實離言說法)於彼
想思惟悉攝受諸性二乘不相應智離諸所有計
著於自性從諸聲聞生超度諸心量如來智清淨
(於彼妄想起思惟攝受諸生滅性者此世間智也二乘智能離諸所有不與諸生滅相應然計著自共相
性謂從聲聞生者此出世間智也越彼凡愚二乘世間出世間種種心量得如來清淨智者此乃出世間
上上智也蓋摠頌上二種三智)。】

「復次大慧外道有九種轉變論外道轉變見生所謂
形處轉變相轉變因轉變成轉變見轉變性轉變緣
分明轉變所作分明轉變事轉變大慧是名九種轉
變見一切外道因是起有無生轉變論(註云人天六道形狀不同
名形處轉變五陰相生住異滅一念不住名相轉變因滅果起名因轉變因所成法壞名成轉變於一法上始
見為是後見為非名見轉變萬物體性轉變名性轉變十二因緣生滅不住名緣分明轉變緣所作果壞名所
作分明轉變有為法滅名事轉變諸外道因是九種轉變起有無見生轉變論)云何形處轉
變謂形處異見譬如金變作諸器物則有種種形處
顯現非金性變一切性變亦復如是(新說云明此形轉變譬如以金
作諸器服則有種種形狀不同言有轉變非金性變也一切諸法轉變亦爾妙明真體常住不易凡夫外道無
有知者)或有外道作如是妄想乃至事變妄想彼非如
非異妄想故(實叉云諸餘外道種種計著皆非如是亦非別異但分別故)如是一
切性轉變當知如乳酪酒果等熟外道轉變妄想彼
亦無有轉變若有若無自心現外性非性(新說云外道妄計一
切性轉變非一非異譬如乳酪酒果等熟也因乳得酪不得言異氣昧不同不得言一彼實無有無法可轉變
也言有無法是自心妄現外性無實故○非一即非如也)大慧如是凡愚眾生自
妄想修習生大慧無有法若生若滅如見幻夢色生
(實叉云皆是愚迷凡夫從自分別習氣而起實無一法若生若滅如因幻夢所見諸色如石女兒說有生死)。

爾時世尊欲重宣此義而說偈言。」

【形處時轉變四大種諸根中陰漸次生妄想非明
智(實叉以中陰作中有○新說云外道言形處時節四大作種諸根轉變二乘之人計有中陰漸續生
陰悉是妄想○中陰即中有也俱舍云死生二有中五蘊名中有)最勝於緣起非
如彼妄想然世間緣起如揵闥婆城(新說云佛知因緣所起法
無生非如彼妄想分別計因緣中有世間諸法轉變也但世間從緣起者如揵闥婆城本不實故)。】

「爾時大慧菩薩復白佛言世尊惟願為說一切法相
續義解脫義若善分別一切法相續不相續相(此問一切
法相續不相續義及相續不相續相言解脫者即不相續義也)我及諸菩薩善解一
切相續巧方便不墮如所說義計著相續善於一切
諸法相續不相續相及離言說文字妄想覺遊行一
切諸佛剎土無量大眾力自在通捴持之印種種變
化光明照耀覺慧善入十無盡句無方便行猶如日
月摩尼四大(日月之照臨摩尼之隨色地水火風之周徧皆無作也菩薩無方便行如之)
於一切地離自妄想相見(實叉云住於諸地斷分別見)見一切法
如幻夢等入佛地身於一切眾生界隨其所應而為
說法而引導之悉令安住一切諸法如幻夢等離有
無品及生滅妄想異言說義其身轉勝(實叉云斷生滅執不著言
說令轉所依○註云法身轉勝也)佛告大慧善哉善哉諦聽諦聽善
思念之當為汝說大慧白佛言唯然受教佛告大慧
無量一切諸法如所說義計著相續(實叉云於一切法如言取義執
著深密其數無量)所謂相計著相續(計五陰相)緣計著相續(計十二因
緣)性非性計著相續(計有非有)生不生妄想計著相續滅
不滅妄想計著相續乘非乘妄想計著相續有為無
為妄想計著相續地地自相妄想計著相續(於地地計自起
如無階級中立階級)自妄想無間妄想計著相續(計自妄想無間)有無
品外道依妄想計著相續(外道計有無品為宗)三乘一乘無間
妄想計著相續(計三乘與一乘無間)復次大慧此及餘凡愚眾
生自妄想相續(註云此外道也言外道及凡愚眾生自妄想故說有相續)以此相
續故凡愚妄想如蠶作繭以妄想絲自纏纏他有無
有相續相計著(註云計有無起相續相)復次大慧彼中亦無相
續及不相續相見一切法寂靜妄想不生故菩薩摩
訶薩見一切法寂靜復次大慧覺外性非性自心現
相無所有(楊云菩薩當覺外性非本有性惟自心現亦本無有)隨順觀察自心
現量有無一切性無相見相續寂靜故於一切法無
相續不相續相(楊云以見分別有無故名相續以見諸法寂靜故名不相續菩薩於此悉
無是相)復次大慧彼中無有若縛若解餘墮不如實覺
知有縛有解(註云明至理無縛無解餘愚夫墮不如實妄想覺知故有縛有解)所以
者何謂於一切法有無有無眾生可得故(實叉云一切諸法若
有若無求其體性不可得故)復次大慧愚夫有三相續謂貪恚癡
及愛未來有喜愛俱(註云愚夫現在三毒與未來喜愛俱故有相續)以此相
續故有趣相續彼相續者續五趣(實义云令諸眾生續生五趣)大
慧相續斷者無有相續不相續相復次大慧三和合
緣作方便計著識相續無間生(註云外道妄計三緣發識造作諸業故生
死諸陰相續不絕)方便計著則有相續三和合緣識斷見三
解脫一切相續不生(註云計著三緣方便則有相續三緣識斷一切相續不生則見
三解脫門)爾時世尊欲重宣此義而說偈言。」

【不真實妄想是說相續相若知彼真實相續網則
斷(註云謂不實妄想故說有相續相若了真實解脫尚無相續綱豈有)於諸性無知
隨言說攝受譬如彼蠶蟲結網而自纏(實叉云譬如蠶處繭
妄想自纏縛)愚夫妄想縛相續不觀察(註云愚夫不知諸性無實隨方
便言說攝受計著不觀察相續是虗妄為妄想所纏)。】

「大慧復白佛言如世尊所說以彼彼妄想妄想彼彼
性非有彼自性但妄想自性耳(實义云如世尊說由種種心分別諸法非
諸法有自性但妄計耳○以彼彼妄想分別諸法則知妄想彼彼性彼非有性但妄想計有自性耳)世尊
若但妄想自性非性自性相待者非為世尊如是說
煩惱清淨無性過耶一切法妄想自性非性故(流支云世
尊若唯自心分別非彼法相者如世尊說一切諸法應無染淨何以故如來說言一切諸法妄分別見無實體
故○大慧謂若但妄想自性非與性自性相為對侍者是無諸法之性豈非是世尊所說眾生染習煩惱如來
清淨涅槃一切無性為過以一切法妄想自性非有性故成上如來說無性過也)佛告大慧
如是如是如汝所說大慧非如愚夫性自性妄想真
實(愚夫於性自性計妄想以為真實故言非如)此妄想自性非有性自性
相然(實叉云此但妄執無有性相)大慧如聖智有性自性聖知聖
見聖慧眼如是性自性知(巳上答大慧所問煩惱清淨無性之過即以聖智聖
知聖見聖慧眼明如實性自性非同凡愚妄想自性也)大慧白佛言若使如聖
以聖知聖見聖慧眼非天眼非肉眼性自性如是知
非如愚夫妄想(流支云如諸聖人等依聖智依聖見依聖慧眼非肉眼天眼覺知一切諸
法體相無如是相非如凡夫虗妄分別○自此下至而說聖智自性事文起五難依新說一凡聖各別難)世
尊云何愚夫離是妄想不覺聖性事故(問云何愚夫離是妄想分
別境界竟不能覺知聖性智事○二非倒不倒難)世尊彼亦非顛倒非不顛
倒所以者何謂不覺聖事性自性故不見離有無相
故(謂其非顛倒者不覺聖事性自性故謂其非不顛倒者不見離有無相故○三明聖同凡倒難)世尊
聖亦不如是見如事妄想不以自相境界為境界故
(聖於諸法亦不作顛倒不顛倒見如凡愚計著有無事相妄想聖人若以妄想為妄想以自覺相境界為境界
則成認著所以言不以也)世尊彼亦性自性相妄想自性如是現
不說因無因故謂墮性相見故(流支云彼諸聖人見有法體分別法相以
世尊不說有因不說無因何以故以墮有法相故○註云聖人亦有真實性自性相如凡愚妄想自性現○新
說云此正立難也)異境界非如彼等如是無窮過世尊不覺
性自性相故(新說云此重釋成也○異境界者具言三界凡夫異趣境界也若異境界凡夫
非如彼等聖人是凡乖於聖若聖人非如彼等異境界凡夫是聖違於凡如是則有無窮之過由不能覺知性
自性相故○四明凡境非妄難)世尊亦非妄想自性因性自性相彼
云何妄想非妄想如實知妄想(實叉云諸法性相不因分別云何而言以
分別故而有諸法○此妄想自性非因性自性相而有彼聖人云何以妄想為非妄者為如實知妄想為不實
也)世尊妄想異(流支實叉於異上並有相字)自性相異世尊不相
似因妄想自性相彼云何各各不妄想而愚夫不如
實知(幻夢妄想諸法自性二相之因各異故曰不相似因此不相似因妄想自性相彼聖人云何各各不
妄想以如實知妄想故而愚夫不如實知故不離妄想)然為眾生離妄想故說
如妄想相不如實有(註云然為令愚夫離不如實妄想故說諸法如幻夢妄想相不
如實有○五明聖墮有見難)世尊何故遮眾生有無有見事自性
計著聖智所行境界計著墮有見(言世尊何故令彼凡夫離有無見及
計著事自性而自計著聖智所行境界隨於有見即是如來說有也)說空法非性而說
聖智自性事(實叉云何以故不說寂靜空無之法而說聖智自性事故○註云說一切法空
無實即是如來說無也說聖智知有真實自性事即是如來說事也如來自說有說無說事何故遮眾生說有
說無說事乎○新說云佛上又言分別法性非如是有是墮無見此難聖人亦墮有無也)佛告大
慧非我說空法非性亦不墮有見說聖智自性事然
為令眾生離恐怖句故(自此下至離有無事見相總答前五難也○註云眾生計
著於有無若聞說諸法如幻則生斷滅恐怖是故如來方便為說有聖智自性事)眾生無始
以來計著性自性相聖智事自性計著相見說空法
(註云眾生無始以來計著有無自性相故於聖智事離有無處計著相見為此眾生故說諸法空除其執著故
不墮無過)大慧我不說性自性相(繳上所說聖智空法皆為眾生故我不自說性
自性相也)大慧但我住自得如實空法離惑亂相見離自
心現性非性見得三解脫如實印所印於性自性得
緣自覺觀察住離有無事見相(謂我不說性自性相但住自得如實空法
離惑亂相見及自心現有無性見故得三空智獲如實印於性自性自覺觀察離有無事見相故)。

復次大慧(自此下至一切法無自性不應立宗文有六節以破立不生宗情執○依新說一法
本不生破)一切法不生者菩薩摩訶薩不應立是宗所以
者何謂宗一切性非性故及彼因生相故(楊云謂法不生則是
於一切性有非性之見因有生對方立不生之宗○二因待生法破)說一切法不生宗
彼宗則壞彼宗一切法不生彼宗壞者以宗有待而
生故(註云若立不生宗即自壞不生義又徵自壞不生義者以所立不生宗要因待生法故說不生宗不
生若因他生法說即是自壞不生義故中論云若法為待成是法還成待○三責同諸法破)又彼宗
不生入一切法故(註云又彼不生宗即入一切法數中一切法者生不生一異常無常
等法也言若立不生宗即入此一切法數故不得立不生宗也)不壞相不生故立一
切法不生宗者彼說則壞(楊云不壞真相本自不生今乃建立是宗而入一切
法則彼建立何為不壞○四假五分成墮有無破)大慧有無不生宗彼宗入
一切性有無相不可得(實叉云又彼宗諸分而成故又彼宗有無法皆不生此宗
即入一切法中有無相亦不生故○就有無上立不生宗則入一切有無之性有無性相既不可得却於何處
立有無不生宗也○五立宗多過破)大慧若使彼宗不生一切性不生
而立宗如是彼宗壞以有無性相不生故不應立宗
(若使彼宗不生以一切性不生而立宗者彼宗則壞謂有無性相本自不生故不應更立不生為宗)五分
論多過故(五分論義見前註指宗因喻三過也一宗有九過二因有十四過三同喻有五過
別喻有五過共三十三過宗九者曰現量相違聖教相違世間相違比量相違自語相違相符極成能別不極
成所別不極成俱別不極成因十四者一徧是宗法性於此初相有四不成曰隨一不成所依不成兩俱不成
猶豫不成後二相共十過有六不定曰同分異全不定異分同全不定俱品一分轉不定共不定不共不定決
定相違不定有四相違曰法自相相違法差別相違有法自相相違有法差別相違三同喻五者曰所立不成
能立不成俱不成無合倒合別喻五者能立不遣所立不遣俱不遣不離倒離註本謂於五分論上更立論宗
為多過者非義)展轉因異相故及為作故不應立宗分(言五分論
多過展轉因於相違不成不定不遣等異相及有為有作法故不應立其宗分○六相望准例破)謂一
切法不生如是一切法空如是一切法無自性不應
立宗(謂法不生法空法無自性皆不應立宗)大慧然菩薩摩訶薩說一
切法如幻夢現不現相故(上破不應立宗此語菩薩應說一切諸法性同幻夢
如幻夢現故生不成生也幻夢不現故不生不成不生也)及見覺過故(流支云以諸法相迷
惑見智故○智既迷惑而於見聞覺知不無過咎)當說一切法如幻夢性除
為愚夫離恐怖句故(菩薩當說一切法如幻夢性不當立一切法不生宗除為愚夫
不得巳而說一切法不生也)大慧愚夫墮有無見莫令彼恐怖遠
離摩訶衍(流支云以凡夫聞如幻如夢生驚怖故遠離大乘○此重囑菩薩當隨機開導之意)。

爾時世尊欲重宣此義而說偈言。」

【無自性無說無事無相續彼愚夫妄想如死屍惡
覺(言一切法初無自性離言說相亦無事法而為相續愚夫妄起惡覺知見其計執如同死屍故實叉
云惡覺如死屍)一切法不生非彼外道宗至竟無所生性
緣所成就(佛說一切法本自不生非彼外道妄計為宗諸法至竟無所生以一切性從緣
所成就故)一切法不生慧者不作想彼宗因生故覺者
悉除滅(註云慧者知諸法體不生故不作不生想彼不生宗因生相而立故覺者悉除滅之)
譬如翳目視妄見垂髮相計著性亦然愚夫邪妄
想(謂妄想計有諸法者譬如翳目見毛輪垂髮也)施設於三有無有事自
性施說事自性思惟起妄想相事設言教意亂極
震掉佛子能超出遠離諸妄想(實叉云三有唯假名無有實法體由
此假施設分別妄計度假名諸事相動亂於心識佛子悉超過遊行無分別○新說云言三界有無生死
諸法但有假名而無實義愚夫不達聖人方便言教是假施設由此分別妄想計度名言事相以為實有
惑亂心識佛子菩薩能知如來方便言說無可計度超過情量所行境界無有分別)非水水
想受(流支實叉並云無水取水相)斯從渴愛生愚夫如是惑聖
見則不然(新說云由渴愛故無水處妄作水想以譬愚夫由癡愛故無〔水〕滅有無處妄作
生滅有無想)聖人見清淨三脫三昧生遠離於生滅遊
行無所有修行無所有亦無性非性性非性平等
從是生聖果(實叉云常行無相境修行無相境亦復無有無有無悉平等是故生聖果
○新說云言三解脫從聖人清淨知見生也遠離生滅常行無相境者亦無有無一異等法也由此有無
平等悟諸法實相是故能生聖人果也○無所有處即無相境也)云何性非性云
何為平等謂彼心不知內外極漂動若能壞彼者
心則平等見(佛自徵問何者性非性何者為平等謂彼愚夫不達諸法虗妄計著有無故內
外漂動若能了知有無妄想滅彼內外漂動之相則心見自然平等矣)。】

「爾時大慧菩薩復白佛言世尊如世尊說如攀緣事
智慧不得(流支云如世尊說智慧觀察不能見前境界諸法○謂觀察前境智不得於所緣之
事也)是施設量建立施設(註云言前境界是妄想量施設建立)所攝受非
性攝受亦非性以無攝故智則不生唯施設名耳(流支
云無法可取亦無能取是故智亦不能分別而取○註云言一切法唯妄想施設名字無有實體)云何
世尊為不覺性自相共相異不異故智不得耶(流支云智
不能知下類此)為自相共相種種性自性相隱蔽故智不得
耶為山嚴石壁地水火風障故智不得耶為極遠極
近故智不得耶為老小盲冥諸根不具故智不得耶
(上五節文是大慧疑辭下皆躡前語而質之)世尊若不覺自共相異不異
智不得者不應說智應說無智以有事不得故(實叉云此
不名智應是無智以有境界而不知故)若復種種自共相性自性相隱
蔽故智不得者彼亦無智非是智世尊有爾𦦨故智
生非無性會爾燄故名為智(實叉云此亦非智以知於境說名為智非
不知故○謂有所知故則智生非無能知之性會合所知之境故名為智)若山巖石壁地
水火風極遠極近老小盲冥諸根不具智不得者此
亦非智應是無智以有事不可得故(實叉云彼亦非智以有境界智
不具足而不知故)佛告大慧不如是無智應是智非非智(佛意
云豈可謂不得前境便為無智應知此實是智非無智也此破大慧說無智及非智之疑)我不如
是隱覆說攀緣事智慧不得是施設量建立(註云佛言我不
如是說有前境迭相隱覆故智慧不得若計有前境迭相隱覆故智慧不得者是妄想施設量建立也)覺
自心現量有無有外性非性知而事不得不得故智
於爾𦦨不生順三解脫智亦不得(實叉云以了但是自心所見外法有
無智慧於中畢竟無得以無得故爾燄不起入三脫門智體亦忘○事即攀緣事也智既不得於事則所知不
生)非妄想者無始性非性虗偽習智作如是知是知
彼不知(智體亦忘處非妄想愚夫作如是知作如是知處彼愚不知)故於外事處
所相性無性妄想不斷(彼愚夫不知智體之忘故於外境界形相有無妄想分別
相續不斷○流支以外事處所作外境界○實叉作外法)自心現量建立說我我
所相攝受計著不覺自心現量於智爾𦦨而起妄想
妄想故外性非性觀察不得依於斷見(愚夫於自心現量建立計
著不覺我我所攝受是自心現量於智爾燄而起妄想由妄想有無觀察不可得故則依於斷見)爾時
世尊欲重宣此義而說偈言。」

【有諸攀緣事智慧不觀察此無智非智是妄想者
說(計有境界諸攀緣事不能觀察為無智非智是妄想愚夫作是說也)於不異相性
智慧不觀察(頌上不覺性自相共相異不異故等文)障礙及遠近(頌上
山巖石壁極遠極近等文)是名為邪智(結頌上大慧無智非智之問為邪智也)老
小諸根冥而智慧不生而實有爾𦦨是亦說邪智
(此四句頌上老小盲冥等文及通結大慧所問為邪智故言亦說)。】

「復次大慧愚癡凡夫無始虗偽惡邪妄想之所回轉
回轉時自宗通及說通不善了知(謂被惡邪妄想所轉故自宗說二通
不善了知)著自心現外性相故著方便說於自宗四句清
淨通相不善分別(謂其執文遺旨未能得意忘言以計著性相執方便言說於離四句
自宗通法事善分別)大慧白佛言誠如尊教惟願世尊為我分
別說通及宗通我及餘菩薩摩訶薩善於二通來世
凡夫聲聞緣覺不得其短(宗說既通行解相應無復過失故凡夫二乘求其短
隙不可得也)佛告大慧善哉善哉諦聽諦聽善思念之當
為汝說大慧白佛言唯然受教佛告大慧三世如來
有二種法通謂說通及自宗通說通者謂隨眾生心
之所應為說種種眾具契經是名說通(梵語修多羅此云契經謂
契理契機也眾具者摭華云契理則合於二諦契機則符彼三根)自宗通者謂修行
者離自心現種種妄想謂不墮一異俱不俱品超度
一切心意意識(實叉於此有於字)自覺聖境界離因成見相
(流支實叉並云離諸因緣相應見相)一切外道聲聞緣覺墮二邊者所
不能知(謂墮有墮無及斷常一異等下文如之)我說是名自宗通法大
慧是名自宗通及說通相汝及餘菩薩摩訶薩應當
修學(宗說二通前文巳明今再說者蓋有以也前約三乘則先宗後說此約一乘則先說後宗機感有殊
故非重也)爾時世尊欲重宣此義而說偈言。」

【我謂二種通宗通及言說說者授童蒙(新說云凡愚無知如
童蒙)宗為修行者(即修行如實行者)。】

「爾時大慧菩薩白佛言世尊如世尊一時說言世間
諸論種種辯說慎勿習近(流支實义以世間諸論作盧伽耶陀此翻左世亦云
惡論即外道論也)若習近者攝受貪欲不攝受法(流支云彼人但攝受
欲食不攝法食)世尊何故作如是說佛告大慧世間言論種
種句味因緣譬喻採集莊嚴誘引誑惑愚癡凡夫不
入真實自通不覺一切法妄想顛倒墮於二邊凡愚
癡惑而自破壞諸趣相續不得解脫(實义云盧伽耶陀所有詞論但
飾文句誑惑凡愚隨順世間虗妄言說不如於義不稱於理不能證入真實境界不能覺了一切諸法恒墮二
邊自失正道亦令他失輪迴諸趣永不出離)不能覺知自心現量不離外
性自性妄想計著是故世間言論種種辯說不脫生
老病死憂悲苦惱誑惑迷亂大慧釋提桓因廣解眾
論自造聲論(釋提桓因具云釋迦提婆因陀羅略云帝釋蓋華梵雙舉也)彼世論
者有一第子持龍形像詣釋天宮建立論宗要壞帝
釋千幅之輪隨我不如斷一一頭以謝所屈作是要
已即以釋法摧伏帝釋(流支實叉並以釋法作論法)釋墮負處即
壞其車還來人間如是大慧世間言論因譬莊嚴(即上
因緣譬喻採集莊嚴也下皆如之)乃至畜生(流支云乃至現畜生身)亦能以種
種句味惑彼諸天及阿修羅著生滅見而況於人是
故大慧世間言論應當遠離以能招致苦生因故慎
勿習近大慧世論者唯說身覺境界而巳(新說云明世論言說
唯說此生見聞覺知虛妄境界)大慧彼世論者乃有百千(實叉於此有字句二
字)但於後時後五十年當破壞結集(此識佛法於季世中夷滅之時)
惡覺因見盛故惡弟子受(外道雖有多種然不離二因五見二因者謂無因邪
因五見者謂十使煩惱中五利使也以所見顛倒故曰惡覺有是師則有是資也)如是大慧
世論破壞結集種種句味因譬莊嚴說外道事著自
因緣無有自通(智不外得曰自理無疑礙曰通實叉云非如實法者有執著故也)大
慧彼諸外道無自通論於餘世論廣說無量百千事
門無有自通亦不自知愚癡世論(不自知是愚癡世俗之論)。

爾時大慧白佛言世尊若外道世論種種句味因譬
莊嚴無有自通自事計著者(牒上外道事著自因緣為問)世尊亦
說世論為種種異方諸來會眾天人阿修羅廣說無
量種種句味亦非自通耶(疑佛所說法同於世論亦非如實法也)亦入
一切外道智慧言說數耶(又疑佛所說法亦入外道聰慧辯說妄想數中也)。

佛告大慧我不說世論亦無來去唯說不來不去大
慧來者趣聚會生去者散壞(緣會而生緣散而滅)不來不去者
是不生不滅我所說義不墮世論妄想數中所以者
何謂不計著外性非性自心現處二邊妄想所不能
轉相境非性覺自心現則自心現妄想不生妄想不
生者空無相無作入三脫門名為解脫大慧我念一
時於一處住有世論婆羅門(具云婆羅賀磨拏此云淨裔自稱祖自梵天口
生因從梵姓諸經中梵志即同此名唯五天竺有餘國無之又云外意其種別有經書世承為業或在家或出
家恃智倨傲亦云淨行)來詣我所不請空閑(註云以無我為空閑○外道宗我為
神我故不請佛言無我也)便問我言瞿曇一切所作耶我時報言
婆羅門一切所作是初世論彼復問言一切非所作
耶我復報言一切非所作是第二世論彼復問言一
切常耶一切無常耶一切生耶一切不生耶我時報
言是六世論大慧彼復問我言一切一耶一切異耶
一切俱耶一切不俱耶一切因種種受生現耶(謂一切法
因種種受生而顯現耶)我時報言是十一世論(新說云如來舉其昔事廣明世
論言一切法梵天等作也以先問故答言初世論再問故答言二世後四合明為六又以前六後五為十一也)
大慧彼復問言一如無記耶一切記耶有我耶無我
耶有此世耶無此世耶有他世耶無他世耶有解脫
耶無解脫耶一切剎那耶一切不剎那耶虗空耶非
數滅耶(實叉以數為擇)涅槃耶瞿曇作耶非作耶有中陰耶
無中陰耶大慧我時報言婆羅門如是說者悉是世
論非我所說是汝世論我唯說無始虗偽妄想習氣
種種諸惡三有之因不能覺知自心現量而生妄想
攀緣外性如外道法我諸根義三合知生(實叉云我及根境三
和合知生○外道謂根境我三義和合故則知生知即識也)我不如是婆羅門我
不說因不說無因唯說妄想攝所攝性施設緣起非
汝及餘墮受我相續者所能覺知(實叉云非汝及餘取著我者之所能
測○相續即妄想義)大慧涅槃虗空滅非有三種但數有三耳
(實叉云虛空涅槃及非擇滅但有三數本無體性何況而說作與非作)復次大慧爾時
世論婆羅門復問我言癡受業因故有三有耶為無
因耶我時報言此二者亦是世論耳彼復問言一切
性皆入自共相耶我復報言此亦世論婆羅門乃至
意流妄計外塵(實叉云乃至少有心識流動分別外境)此是世論復次
大慧爾時世論婆羅門復問我言頗有非世論者不
我是一切外道之宗說種種句味因緣譬喻莊嚴我
復報言婆羅門有非汝有者非為非宗非說非不說
種種句味非不因譬莊嚴(世尊曰有非汝有者恐世論與非世論漫而不分故
也曰非為非宗非說者謂雖非作為非所宗非言說然亦不墮空見故曰亦非不說種種章句譬喻等也)婆
羅門言何等為非世論非非宗非非說(婆羅門躡前如來所答而
問)我時報言婆羅門有非世論汝諸外道所不能知
以於外性不實妄想虗偽計著故(以彼計著不實妄想故不能知有非
世之論此一節答文有二義謂先以不知定其是非次以非論顯其真妄故下文云云)謂妄想
不生覺了有無自心現量妄想不生不受外塵妄想
永息是名非世論此是我法非汝有也婆羅門略說
彼識(指世論者之妄識也)若來若去若死若生若樂若苦若溺若
見若觸若著種種相若和合相續若愛若因計著(實叉於因
下有而生二字)婆羅門如是比者是汝等世論非是我有(自略
說下比類諸法皆世論也)大慧世論婆羅門作如是問我如是答
彼即默然不辭而退(婆羅門曰我是一切外道所宗讀其言知其自負不淺既所論
不勝則有𧹞色故默然不辭而退)思自通處作是念言沙門釋子出
於通外(思執巳解為自通處謂佛所說之法出其所見之外此一節文意流支實叉所敘不同)
說無生無相無因覺自妄想現相妄想不生(婆羅門敘佛所
勝之法)大慧此即是汝向所問我何故說習近世論種
種辨說攝受貪欲不攝受法(此舉昔答婆羅門義結酬大慧所請)大慧
白佛言世尊攝受貪欲及法有何句義佛告大慧善
哉善哉汝乃能為未來眾生思惟諮問如是句義諦
聽諦聽善思念之當為汝說大慧白佛言唯然受教
佛告大慧所謂貪者若取若捨若觸若味繫著外塵
墮二邊見復生若陰生老病死憂悲苦惱如是諸患
皆從愛起斯由習近世論及世論者(謂婆羅門)我及諸佛
說名為貪是名攝受貪欲不攝受法大慧云何攝受
法謂善覺知自心現量見人無我及法無我相妄想
不生善知上上地離心意意識一切諸佛智慧灌頂
具足攝受十無盡句於一切法無開發自在(即首卷中無開
發行自心自在也)是名為法所謂不墮一切見一切虗偽一
切妄想一切性一切二邊大慧多有外道癡人墮於二
邊若常若斷非黠慧者受無因論則起常見外因壞
因緣非性則起斷見(言無黠慧者受此無因論計四大不從因生則起常見或計造
色外因壞滅不復更生因緣之性亦無則起斷見)大慧我不見生住滅故說
名為法大慧是名貪欲及法汝及餘菩薩摩訶薩應
當修學爾時世尊欲重宣此義而說偈言。」

【一切世間論外道虗妄說妄見作所作彼則無自
宗(實叉云不能目成立○新說云言梵天等為能作一切諸法為所作妄計能所如來法身真實自宗
彼不能成)唯我一自宗離於作所作為諸弟子說遠離
諸世論(彼以作所作故無自宗此以一心為自宗故離作所作也為弟子說令離世論)心
量不可見不觀察二心攝所攝非性斷常二俱離
乃至心流轉是則為世論妄想不轉者是人見自
心(心量無有實故不可見外道由此不能觀察有無二心與攝所攝法本無有性俱離斷常乃至心識
流轉妄計外塵是為世論能不為妄想所轉者則見自本心矣)來者謂事生去者
事不現明了知去來妄想不復生有常及無常所
作無所作此世他世等斯皆世論通(新說云上四偈略頌長行
世論計執如文可知)。】

「爾時大慧菩薩復白佛言世尊所言涅槃者說何等
法名為涅槃而諸外道各起妄想(因上佛謂大慧曰涅槃虛空滅非有
三種但數有三耳故舉如來說何法以為涅槃而諸外道各妄分別起涅槃見)佛告大慧諦
聽諦聽善思念之當為汝說如諸外道妄想涅槃非
彼妄想隨順涅槃(實叉云如諸外道分別涅槃皆不隨順涅槃之相)大慧白
佛言唯然受教佛告大慧或有外道陰界入滅境界
離欲(註云外道言五陰身寂滅離五欲境界)見法無常(註云作無常觀)心心法
品不生不念去來現在境界(執心心數法不生為定故不繫念於三世境界)
諸受陰盡如燈火滅如種子壞妄想不生斯等於此
作涅槃想(實叉云如燈盡如種敗如火滅諸取不起分別不生作涅槃想)大慧非以
見壞名為涅槃(外道見者法壞滅為涅槃如來破彼所計故曰非也)大慧或以
從方至方名為解脫(實叉作涅槃下二解脫同)境界想滅猶如風
止(楊云從方至方謂無有異趣境界之想雖滅而想性不滅如風暫止)或復以覺所覺
見壞名為解脫或見常無常作解脫想(外道或計能覺所覺之見
壞滅名為解脫或見常無常不起分別作解脫想)或見種種相想招致苦生
因思惟是巳不善覺知自心現量(流支云復有外道作如是言分別見
諸種種異相能生諸苦以自心見虗妄分別一切諸相)怖畏於相而見無相深
生愛樂作涅槃想(外道作如此計不知相從心現也)或有覺知內外
諸法自相共相去來現在有性不壞作涅槃想(註云知五
陰法三世有性不壞)或謂我人眾生壽命一切法壞作涅槃想
(以四相諸法壞滅作涅槃想)或以外道惡燒智慧見自性及士夫
彼二有間士夫所出名為自性如冥初比求那轉變
求那是作者作涅槃想(從初生覺為一有從塵生大為一有是為二有冥初冥諦
也謂外道惡毒如火能燒智慧見二有為因之間出士夫神我為果名為自性如冥初比妄計求那能依諸緣
轉變作一切物即以作者為涅槃也○僧佉論明因中有果計一為宗一者從初生覺過八萬劫前冥然不知
但見最初中陰初起以宿命力恒憶想之名為冥諦亦云世性謂世間眾生由冥初而有即世間本性次從覺
生我心者此是我慢之我非神我也僧佉此云數術○註本指冥初為自性)或謂福非福
盡(流支云外道說如是罪盡故福德亦盡名為涅槃)或謂諸煩惱盡或謂智
慧(流支云言煩惱盡依智慧故○實义云或計不由智慧諸煩惱盡)或見自在是真
實作生死者作涅槃想(流支云見自在天造作眾生虗妄分別名為涅槃○計彼
天是真實能司人生死者以此作涅槃想)或謂展轉相生生死更無餘因
(流支實叉於展上有眾生二字)如是即是計著因而彼愚癡不能
覺知以不知故作涅槃想(新說云計劫初生一男一女彼二和合展轉相生不
知是無明愛業而為根本謂一切物滅歸於彼而為涅槃)或有外道言得真諦道
作涅槃想(實叉云或計證於諦道虗妄分別以為涅槃○註云以冥諦為真諦)或見功
德功德所起和合一異俱不俱作涅槃想(註云以功德所起五
陰與神我和合起四句見作涅槃想)或見自性所起孔雀文彩種種雜
寶及利刺等性見巳作涅槃想(實叉云或計諸物從自然生孔雀文彩棘
針銛利生寶之處出種種寶如此等事是誰能作即執自然以為涅槃○首楞嚴經云是人見末無因何以故
是人於生既見其根知人生人悟鳥生鳥烏從來黑鵠從來白人天本豎畜生本橫白非洗成黑非染造從八
萬劫無復改移今盡此形亦復如是而我本來不見菩提云何更有成菩提事當知今日一切物象皆本無因
即此類也)大慧或有覺二十五真實或王守護國受六德
論作涅槃想(實叉云或謂能解二十五諦即得涅槃或有說言能受六分守護眾生斯得涅
槃)或見時是作者時節世間如是覺者作涅槃想(註云
以時節為因能生世間法者以此作涅槃想)或謂性或謂非性或謂知性
非性(註云或以有性為涅槃或以無性為涅槃或以有無二性為涅槃)或見有覺與
涅槃差別作涅槃想(觀有覺起自於冥初謂涅槃全歸於寂滅故見有覺與涅槃差
別也由是反計有覺作涅槃想)有如是比種種妄想(此結外道計有如是種種妄想
比度涅槃也)外道所說不成所成智者所棄(註云外道所說涅槃不成
真實所成涅槃也○巳上皆是妄想涅槃不如實法故智者所棄)大慧如是一切悉
墮二邊作涅槃想如是等外道涅槃妄想彼中都無
若生若滅(彼涅槃妄想中本無生滅之相是妄想自生滅耳)大慧彼一一外
道涅槃彼等自論(註云彼等一一涅槃自妄想而論)智慧觀察都無
所立如彼妄想心意來去漂馳流動一切無有得涅
槃者大慧如我所說涅槃者謂善覺知自心現量(前文
云我所說妄想識滅名為涅槃此云我所說涅槃者善覺知自心現量以善覺知自心現量故妄想識滅大經
云涅言不生槃言不滅不生不滅名大涅槃乃知二經之旨語異而體同也)不著外性離
於四句見如實處不墮自心現妄想二邊攝所攝不
可得一切度量不見所成(實叉云不入諸量)愚於真實不應
攝受(實义云不著真實)棄捨彼巳得自覺聖法知二無我離
二煩惱淨除二障永離二死(四種二義巳見前註)上上地如來
地如影幻等諸深三昧離心意意識說名涅槃大慧
汝及餘菩薩摩訶薩應當修學當疾遠離一切外道
諸涅槃見爾時世尊欲重宣此義而說偈言。」

【外道涅槃見各各起妄想斯從心想生無解脫方
便愚於縛縛者遠離善方便外道解脫想解脫終
不生眾智各異趣外道所見通彼悉無解脫愚癡
妄想故(外道於有無種種起涅槃見是縛於涅槃也又於涅槃各各起妄想分別是縛於妄
想也不知此縛從心想生故無解脫方便而世間愚夫依於外道起種種妄計味著不捨轉失方便妄生
解脫想而實無解脫由外道執此邪智異趣自謂所見通達不知正墮愚癡妄想無有解脫)一切
癡外道妄見作所作有無有品論彼悉無解脫凡
愚樂妄想不聞真實慧言語三苦本真實滅苦因
(法界次第云苦有三種曰苦苦壞苦行苦〔若〕以逼惱為義妄想言說是三苦之本離妄想言說證真實慧
則滅其苦因)譬如鏡中像雖現而非有於妄想心鏡愚
夫見有二(妄想心鏡中現於境界無實故不得說二愚夫不知故於鏡像起二見也)不
識心及緣則起二妄想了心及境界妄想則不生
(不識妄心及所緣境界起名相事相二種妄想若了唯心能取所取妄想不生)心者即種
種遠離相所相事現而無現如彼愚妄想三有唯
妄想外義悉無有妄想種種現凡愚不能了(流支實叉
以外義為外境○言從妄心生種種境界既從妄想心生故無能相所相事雖現而無現如愚所見妄分
別者三有亦爾愚不能了)經經說妄想終不出於名若離於言
說亦無有所說(註云言妄想不出於名字語言○若亡〔註〕會旨而言說所說妄想悉
不可得)。】


「楞伽阿䟦多羅寶經卷第三」

曼陀

(上謨官)。
頰

(吉恊)。
掉

(徒弔)。
輻

(音福)。
刺

(七賜)。

(巳上經文)。

紬繹

(音抽亦)。
鑛

(古猛)。
躡

(音聶)。
隙

(乞逆)。
摭

(音隻)。
𧹞

(乃版)。
銛

(思亷)。
鵠

(胡沃)。

(巳上註文音切竟)。


「楞伽阿䟦多羅寶經卷第四

一切佛語心品第四

爾時大慧菩薩白佛言世尊惟願為說三藐三佛陁
(亦云三耶三菩此言正徧知○註云大慧因上明真實涅槃上上地故舉能證涅槃如來法身以請問)我
及餘菩薩摩訶薩善於如來自性自覺覺他(如來自性法身
自性也)佛告大慧恣所欲問我當為汝隨所問說大慧
白佛言世尊如來應供等正覺為作耶為不作耶為
事耶為因耶為相耶為所相耶為說耶為所說耶為
覺耶為所覺耶如是等辭句為異不異(流支實叉以事為果
○新說云為異此等辭句有如來法身耶為不異此等辭句是如來法身耶)佛告大慧如
來應供等正覺於如是等辭句非事非因所以者何
俱有過故(若言如來法身是作是不作是果是因俱有過咎故佛遮彼過總言非也)大慧
若如來是事者或作或無常無常故一切事應是如
來我及諸佛皆所不欲(註云若言如來法身是果事者即同作法無常過若同無
常者一切世間果事悉應是如來故流支云不許此法)若非所作者無所得故
方便則空同於兔角槃大之子以無所有故(實叉云若非作
法則無體性所修方便悉空無益同於兔角石女之子非作因成故)大慧若無事無因
者則非有非無若非有非無則出於四句四句者是
世間言說若出四句者則不墮四句不墮四句故智
者所取一切如來句義亦如是慧者當知(謂如來法身句義也)
如我所說一切法無我當知此義無我性是無我一
切法有自性無他性如牛馬(實叉云大慧如我所說諸法無我以諸法中無
有我性故說無我非是無有諸法自性如來句義應知亦然○新說云此引昔權以明今實也我常方便說一
切法無有我性故說無我非是無有陰界入法之自性也欲比法身與陰界入合無有陰界入生死自性非無
法身常住自性故云如來句義應知亦然)大慧譬如非牛馬性非馬牛性
其實非有非無彼非無自性如是大慧一切諸法非
無自相有自相但非無我愚夫之所能知以妄想故
如是一切法空無生無自性當如是知(實叉云譬如牛無馬性馬
無牛性非無自性一切諸法亦復如是無有自相而非有即有非諸愚夫之所能知何故不知以分別故一切
法空一切法無生一切法無自性悉亦如是○新說云馬體上不得說牛性是有是無然非無馬體自性也以
况法身與陰界入諸法合法身上不得說陰界入性是有是無然非無法身自性云云○有自相明有法身常
住自相無我謂聲聞愚夫謂外道真實法身自相非聲聞外道能知者為有妄想分別故也惟如來法身有一
切法空一切法無生一切法無自性應當如是知)如來如是與陰非異非不
異(蘇楊二本以如來如是作如是如來○註云言法身與陰離一異也)若不異陰者應
是無常若異者方便則空若二者應有異如牛角相
似故不異長短差別故有異一切法亦如是(註云若言法身
與陰一者應是無常若言法身與陰異者則同於虗空無有益物方便若言法身與陰二者應有異相如牛二
角相似不得言異二角長短不同黑白差別不得言不異故流支云如是一切諸法應無異相而有異相)大
慧如牛右角異左角左角異右角如是長短種種色
各各異大慧如來於陰界入非異非不異(流支云如來法身之
相於五陰中不可說一不可說異)如是如來解脫非異非不異(流支云於
解脫中不可說一不可說異○新說云上明如來法身與陰界入繫縛諸法離異不異此又明與出世解脫法
離異不異也)如是如來以解脫名說(流支云如是依解脫故說名如來法身之
相)若如來異解脫者應色相成色相成故應無常若
不異者修行者得相應無分別而修行者見分別是
故非異非不異如是智及爾燄非異非不異(流支云大慧若
如來法身異解脫者則同色相則是無常若如來法身不異解脫者則無能證所證差別大慧而修行者則見
能證及於所證是故非一大慧如是智於所知境界非一非異)大慧智及爾𦦨非異
非不異者(自此下明如來真實法身也智者法身也所知者陰界入也)非常非無
常非作非所作非有為非無為非覺非所覺非相非
所相非陰非異陰非說非所說非一非異非俱非不
俱非一非異非俱非不俱故悉離一切量(註云見聞覺識名為
量)離一切量則無言說無言說則無生無生則無滅
無滅則寂滅寂滅則自性涅槃自性涅槃則無事無
因無事無因則無攀緣無攀緣則出過一切虗偽出
過一切虗偽則是如來如來則是三藐三佛陀大慧
是名三藐三佛陀佛陀(三藐三佛陀見上註佛陀者大論云秦言知者知過去未
來現在眾生非眾生數有常無常等一切諸法故名佛陀後漢郊祀志云漢言覺也佛地論云具一切智一切
種智離煩惱障及所知障於一切法一切種相能自開覺亦能開覺一切有情故名為佛今云是名三藐三佛
陀佛陀者下佛陀二字乃彰其能覺之義具正徧知覺也)大慧三藐三佛陀佛陀
者離一切根量(躡前重釋結酬所問明如來法身正徧知覺者永離一切諸根境界不可
以識情虗妄測度)爾時世尊欲重宣此義而說偈言。」

【悉離諸根量無事亦無因巳離覺所覺亦離相所
相(自此七偈頌法身離念超過二見此總明悉離也)陰緣等正覺一異莫
能見若無有見者云何而分別(若五陰諸緣與正覺既無一異可見
云何更有妄想分別)非作非不作非事亦非因非陰非在陰
亦非有餘雜(言法身離如是等法過咎也)亦非有諸性如彼妄
想見當知亦非無此法法亦爾以有故有無以無
故有有若無不應受若有不應想(實叉云無既不可取有亦不應
說○有無因相待而生有無既離受想則空)或於我非我言說量留連
沈溺於二邊自壞壞世間(言愚夫不知如來法身體離有無計著於我非
我等言說量溺於一切二邊過患則自壞壞他流轉生死)解脫一切過正觀察
我通是名為正觀不毀大導師(言離有無一切過患則能正見如來
法身自通不毀導師所說法要)。】

「爾時大慧菩薩復白佛言世尊如世尊說修多羅攝
受不生不滅又世尊說不生不滅是如來異名云何
世尊為無性故說不生不滅為是如來異名(大慧因上言如
來法身無有生滅又如佛昔修多羅中分別攝取不生不滅說此即是如來異名然不生不滅此則無性云何
說為如來異名故大慧舉此二教相違以請如來會通為是無性為是如來異名)佛告大慧
我說一切法不生不滅有無品不現(一切法生則墮有滅則墮無不
生不滅則超有無品類故曰不現)大慧白佛言世尊若一切法不生
者則攝受法不可得一切法不生故若名字中有法
者惟願為說(大慧於此起有無之疑且曰若一切法不生攝受法不可得者是一切法不生
故若於不生名字中有不生法者冀佛為說)佛告大慧善哉善哉諦聽諦
聽善思念之吾當為汝分別解說大慧白佛言唯然
受教佛告大慧我說如來非無性亦非不生不滅攝
一切法亦不待緣故不生不滅亦非無義(如來非無性者謂非
無性亦非不生不滅故攝生滅一切法亦不待生滅因緣故不生不滅然亦非無於義)大慧我
說意生法身如來名號彼不生者一切外道聲聞緣
覺七住菩薩非其境界大慧彼不生即如來異名(佛說
不生不滅即是如來意生法身別異之名也凡愚外道昧劣二乘七地菩薩心量未滅非其境界是皆不能了
耳)大慧譬如因陀羅釋迦不蘭陀羅(或云釋迦提婆因陀羅又云富
蘭陀及憍尸迦皆帝釋異名)如是等諸物一一各有多名亦非多
名而有多性亦非無自性(實叉云譬如帝釋地及虗空乃至手足隨一一物各
有多名非以名多而有多體亦非無體○如來雖有眾多名字然無異體故舉帝釋雖有多名其體是一然非
因多名而有多體非因多體而有多性況亦非無自性)如是大慧我於此娑呵
世界有三阿僧祇百千名號(娑呵舊曰娑婆亦曰索訶此云能忍阿僧祇此
云無數)愚夫悉聞各說我名而不解我如來異名(實叉云諸
凡愚人雖聞雖說而不知是如來異名)大慧或有眾生知我如來者有
知一切智者有知佛者有知救世者有知自覺者有
知導師者有知廣導者有知一切導者有知仙人者
有知梵者有知毗紐者有知自在者有知勝者有知
迦毗羅者有知真實邊者有知月者有知日者有知
主者有知無生者有知無滅者有知空者有知如如
者有知諦者有知實際者有知法性者有知涅槃者
有知常者有知平等者有知不二者有知無相者有
知解脫者有知道者有知意生者大慧如是等三阿
僧祇百千名號不增不減此及餘世界皆悉知我如
水中月不出不入(如上略舉或有知者三十三種名以例多數也毗紐此云大力迦毗
羅城名以佛生彼城因名迦毗羅仙如是等滿三無數百千名號稱謂不同然其體唯一無有增減此方餘界
有利根者能知如來法身隨眾生心現實無去來譬如皎月影現眾水何有出入哉)彼諸愚夫
不能知我墮二邊故然悉恭敬供養於我而不善解
知辭句義趣不分別名不解自通計著種種言說章
句於不生不滅作無性想不知如來名號差別(言彼愚夫
不知如來真實法身無有出入墮二邊見雖亦恭敬供養然不了名字句義不能分別百千名號不出一法身
不解法身自通但執著言教而謂不生不滅是無體性不明是佛隨眾生心現種種名字)如因陀
羅釋迦不蘭陀羅不解自通會歸終極於一切法隨
說計著(終極之旨不善會歸故於一切諸法隨言說而計著)大慧彼諸癡人作
如是言義如言說義說無異所以者何謂義無身故
言說之外更無餘義唯止言說(彼諸愚癡謂義如言說即言說是義而體
性亦無義止言說而巳)大慧彼惡燒智不知言說自性不知言
說生滅義不生滅大慧一切言說墮於文字義則不
墮離性非性故無受生亦無身(實叉云離有離無故無生無體故○新說
云明一切語言墮於名字而真實義不墮名字以離有無無受生無身相是故不墮)大慧如來
不說墮文字法文字有無不可得故除不墮文字(實叉
云唯除不墮於文字者○新說云如來應機所說諸法雖盈龍宮徧法界其實不墮文字言說文字言說本性
離故唯除方便正顯實義不墮名教者是達如來說法之微旨也)大慧若有說言如
來說墮文字法者此則妄說法離文字故是故大慧
我等諸佛及諸菩薩不說一字不答一字所以者何
法離文字故非不饒益義說言說者眾生妄想故(法雖
離文字相非不有饒益之義而所說言說為破眾生妄想故也)大慧若不說一切法
者教法則壞教法壞者則無諸佛菩薩緣覺聲聞若
無者誰說為誰(言無諸佛菩薩聲聞緣覺誰為說法者復為誰說法)是故大慧
菩薩摩訶薩莫著言說隨宜方便廣說經法以眾生
希望煩惱不一故我及諸佛為彼種種異解眾生而
說諸法令離心意意識故不為得自覺聖智處(雖今說一
切法然不可著於言說為法離言說相也但以眾生貪求煩惱不一故為隨宜說法明方便言教是諸如來隨
眾生心欲解不同而為開演令離妄識生滅不為得自覺聖智處者說也)大慧於一切法
無所有覺自心現量離二妄想諸菩薩摩訶薩依於
義不依文字若善男子善女人依文字者自壞第一
義亦不能覺他墮惡見相續而為眾說不善了知一
切法一切地一切相亦不知章句(此示菩薩應依實義莫隨言說若依
文字者損壞自他不得明悟)若善一切法一切地一切相通達章
句具足性義彼則能以正無相樂而自娛樂平等大
乘建立眾生(實叉云亦能令他安住大乘○此言善了如實法性義者有如上益)大慧
攝受大乘者則攝受諸佛菩薩緣覺聲聞攝受諸佛
菩薩緣覺聲聞者則攝受一切眾生攝受一切眾生
者則攝受正法攝受正法者則佛種不斷佛種不斷
者則能了知得殊勝入處(即自覺聖智所證處也)知得殊勝入
處菩薩摩訶薩常得化生建立大乘十自在力現眾
色像通達眾生形類希望煩惱諸相如實說法如實
者不異(實叉云無異無別)如實者不來不去相一切虗偽息
是名如實大慧善男子善女人不應攝受隨說計著
真實者離文字故(此明菩薩知得殊勝入處巳欲令眾生安住大乘以十自在力現眾
色像隨其所宣說如實法如實法者無異無別不來不去一切戲論虗偽悉皆息滅勸令不應如言執著於義
以真實法離文字故○十自在力一是處非處力二業力三定力四根力五欲力六性力七至處道力八宿命
力九天眼力十漏盡力)大慧如為愚夫以指指物愚夫觀指不
得實義如是愚夫隨言說指攝受計著至竟不捨終
不能得離言說指第一實義(愚夫計著言說至竟不捨如人以指指物示人
彼人但觀於指不觀於物如來亦復如是以言說方便之指指第一真實之義示於愚夫彼愚但觀言說之指
不觀真實之義故曰終不能得離言說指第一實義也下正舉喻明之)大慧譬如嬰兒
應食熟食不應食生若食生者則令發狂不知次第
方便熟故大慧如是不生不滅不方便修則為不善
(實叉云譬如嬰兒應食熟食有人不解成熟方便而食生者則發狂亂不生不滅亦復如是不方便修則為不
善)是故應當善修方便莫隨言說如視指端是故大
慧於真實義當方便修真實義者微妙寂靜是涅槃
因言說者妄想合妄想者集生死大慧真實義者從
多聞者得大慧多聞者謂善於義非善言說善義者
不隨一切外道經論身自不隨亦不令他隨是則名
曰大德多聞是故欲求義者當親近多聞所謂善義
與此相違計著言說應當遠離(新說云此明由悟真實義故離諸妄想散
亂而得涅槃也真實義者從多聞者得多聞者謂善思修隨順於義非獨善言說也不令自他墮外道惡見名
曰多聞是故欲求實義者當親近與義相違者慎勿近之)。

爾時大慧菩薩復承佛威神而白佛言世尊世尊顯
示不生不滅無有奇特所以者何一切外道因亦不
生不滅世尊亦說虗空非數緣滅及涅槃界不生不
滅(因上佛說不生不滅之義大慧謂外道亦說諸因不生不滅故曰無有奇特與世尊說三無為法不生不
滅無有異也)世尊外道說因生諸世間世尊亦說無明愛
業妄想為緣生諸世間彼因此緣名差別耳外物因
緣亦如是世尊與外道論無有差別(自白佛言下大慧意謂一切外
道說諸因為不生不滅世尊亦說三無為法為不生不滅又諸外道說依諸因故生諸世間而世尊亦說無明
等為緣生諸世間又外道說依外物因緣而生諸法世尊亦爾故疑世尊所說與外道言論無有差別也)微
塵勝妙自在眾生主等如是九物不生不滅世尊亦
說一切性不生不滅有無不可得(新說云此出外道不生滅義九物體
也一時二方三虗空四微塵五四大種六大梵天七勝妙天八大自在天九眾生主謂諸外道計此九物不生
不滅能與生死諸法作因通名作者與佛大乘說一切性本非生滅若有若無悉不可得亦無異○自在即大
自在天眾生主即世界主也)外道亦說四大不壞自性不生不滅
四大常是四大乃至周流諸趣不捨自性世尊所說
亦復如是是故我言無有奇特惟願世尊為說差別
所以奇特勝諸外道若無差別者一切外道皆亦是
佛以不生不滅故而世尊說一世界中多佛出世者
無有是處如向所說一世界中應有多佛無差別故
(大慧意謂世尊所說之法與外道所說無有差別故指外道亦皆是佛又謂世尊當說一世界中無有多佛出
世若向所說法果與外道無別則一世界中應有多佛出世無有差別)佛告大慧我說
不生不滅不同外道不生不滅所以者何彼諸外道
有性自性得不生不變相(謂計諸法性實有自性得不生不滅之相變即滅也)
我不如是墮有無品大慧我者離有無品離生滅非
性非無性如種種幻夢現故非無性云何無性謂色
無自性相攝受現不現故攝不攝故(楊云色本無自性但人攝受與
不攝受現與不現乃有或有或無之見)以是故一切性無性非無性但
覺自心現量妄想不生安隱快樂世事永息愚癡凡
夫妄想作事非諸聖賢(計有無生滅是愚夫妄想所作之事也)不實妄
想如揵闥婆城及幻化人(上舉喻明不實妄想下釋喻合法)大慧如
揵闥婆城及幻化人種種眾生商賈出入愚夫妄想
謂真出入而實無有出者入者但彼妄想故如是大
慧愚癡凡夫起不生不滅惑彼亦無有有為無為如
幻人生其實無有若生若滅性無性無所有故一切
法亦如是離於生滅愚癡凡夫墮不如實起生滅妄
想非諸聖賢(謂愚癡凡夫不解不生不滅如實之理妄起生滅不生滅之惑當知有為無為
若生若滅性有性無無所有故一切諸法離生滅凡夫妄想起諸異見非聖賢也)不如實者
不爾如性自性妄想亦不異若異妄想者計著一切
性自性不見寂靜不見寂靜者終不離妄想(不如實者不爾
謂凡夫墮不如實非實有所墮如性自性有實性相與生滅妄想虗偽不實亦無有異若以一切性自性有實
性相異於生滅妄想虗偽者反執一切性自性有實性相不見本來寂靜義故不見本來寂靜義者則成有相
終不離妄想分別故下文云云)是故大慧無相見勝非相見相見者
受生因故不勝(計有性相得不生不滅者是受生因)大慧無相者妄想
不生不起不滅我說涅槃大慧涅槃者如真實義見
離先妄想心心數法(義見第三卷)逮得如來自覺聖智我
說是涅槃爾時世尊欲重宣此義而說偈言。」

【滅除彼生論(實义云為除有生執)建立不生義我說如是法
愚夫不能知一切法不生無性無所有(頌上性無性無所有
故)揵闥婆幻夢有性者無因不生無自性何因空
當說(言諸法之性雖有而無因所以不生者為無自性何因無自性以諸法空故當如是說)
以離於和合覺知性不現是故空不生我說無自
性(覺知之性隨諸法因緣和合而現若離和合緣此覺知性自然不現故法空不生說無自性也)
謂一一和合性現而非有分析無和合非如外道
見夢幻及垂髮野馬揵闥婆世間種種事無因而
相現(緣生之法謂從眾緣和合而有故無自性雖現而非實既無和合即無生非如外道計有
和合生也夢幻垂髮等喻世間諸事妄現其相初無有因野馬即陽燄遊氣)折伏有因
論申暢無生義申暢無生者法流永不斷熾然無
因論恐怖諸外道(邪論既破正法流行則此無因世出世論熾然如大火聚於是
諸外道輩望風而震〔攝〕如來說法多以火聚為喻)。】

「爾時大慧以偈問曰(自此下四節問答流支實叉通為一偈)。」

【云何何所因(註云佛問外道言汝生法云何生為從有因生為從無因生答言從有因
生既從有因生即問何所因答言從微塵世性四大等因生)彼以何故生(註云又問
彼四大等復以何故生答言四大等無因生)於何處和合而作無因論
(註云佛言若四大等無因無因則無法無法則無處無處則無和合無和合則無生何得立四大等無因
生諸世間論○大慧舉世尊與外道問答成偈為反質問也)。】

「爾時世尊復以偈答。」

【觀察有為法非無因有因彼生滅論者所見從是
滅(佛言應觀有為一切諸法非無因生非有因生故說無生則外道生滅所見之論自此毀滅矣
巳上破外道計從因生)。】

「爾時大慧說偈問曰。」

【云何為無生為是無性耶為顧視諸緣有法名無
生名不應無義惟為分別說(大慧問無生為諸法無性名無生耶為顧
待諸緣名無生耶為諸法有性名無生耶既有無生名不應無此無生義惟願如來為分別說)。】

「爾時世尊復以偈答。」

【非無性無生亦非顧諸緣非有性而名名亦非無
義一切諸外道聲聞及緣覺七住非境界是名無
生相(如來答大慧所問非諸法無性得名無生非別有生性顧待諸緣得名無生非諸法有性
得名無生既有無生名非無無生義此是意生法身名作無生外道二乘七地菩薩非其境界)遠
離諸因緣亦離一切事唯有微心住想所想俱離
其身隨轉變我說是無生(唯有微心住言唯有離有無微妙寂靜心湛然
常住離想所想則意生身隨機示現無有障礙故說是無生也)無外性無性亦無
心攝受斷除一切見我說是無生如是無自性空
等應分別非空故說空無生故說空(如是無生無自性空與因
緣等法應當分別然非如太虗斷滅空等故說空謂法身無生故說空○註云巳上說如來意生法身以
為無生)因緣數和合則有生有滅離諸因緣數無別
有生滅(註云但有十二因緣數轉變故說名生滅離此數外更無有生法也)捨離因
緣數更無有異性若言一異者是外道妄想有無
性不生非有亦非無除其數轉變是悉不可得(若離
妄緣更無異生性除十二數轉變則生性有無等四句悉不可得)但有諸俗數展
轉為鉤鎻離彼因緣鎻生義不可得(諸俗數謂因緣十二支○
新說云凡夫不能了諸妄緣是故長劫為之鉤鎻連環不斷故目因緣為鉤鎻若離妄緣無別生法)生
無性不起離諸外道過但說緣鉤鎻凡愚不能了
(緣生無自性故生而不生起即生義故實叉云生無故不生不生故離外道生法之過我但說因緣為鉤
鎖而愚夫不能了知緣中無生也)若離緣鉤鎻別有生性者是則
無因論破壞鉤鎻義(謂因緣之外別更有生性是則無因成外道論破壞佛所
說因緣義也餘義下文明之)如燈顯眾像鉤鎻現若然是則離
鉤鎻別更有諸性(實叉作諸法○註云此一行偈是外道立生性是先有要待因
緣生譬如眾像是先有要待燈照始得見故言鉤鎻現若然鉤鎻者因緣也言因緣現生法亦如燈光現
眾像佛言若如此論者是則離因緣外別更有生性也)無性無有生如虗空
自性(實叉云無生則無性體性如虗空)若離於鉤鎻慧無所分別
(離因緣則無生法慧何所施)復有餘無生賢聖所得法彼生無
生者是則無生忍(餘無生指二乘等彼生謂四相生言二乘等於彼生住異滅當
體即空此無生即是無生法忍也)若使諸世間觀察鉤鎻者一切
離鉤鎻從是得三昧(若使諸世間人觀察鉤鎻義者了知一切諸法本離鉤鎻
從此得解脫三昧)癡愛諸業等是則內鉤鎻(註云成內身因緣○新說
云此言無明與愛業者於十二有支因緣中略舉其三也若具言之即無明緣行行緣識識緣名色名色
緣六入六入緣觸觸緣受受緣愛愛緣取取緣有有緣生生緣老死憂悲苦惱此明三世妄因果法謂過
去有二支因一無明二行現在有五支果一識二名色三六入四觸五受現在有三支因一愛二取三有
未來有二支果一生二老死言一切眾生無始以來皆為無明十二因緣長劫鉤鎻徃來三界牢獄之中
無有出離智者了悟修道斷除即得解脫故云無明滅則行滅乃至生滅即老死滅當知滅妄因緣故須
修道問云何修道答推求十二因緣根本乃是無明因無明故起煩惱業因業故起果報而有諸苦皆因
無明為根本如人伐樹須先斷其根問無明何者是答不覺心是以不覺故妄起分別心外見法謂有謂
無謂是謂非謂得謂失受諸果報身心等苦皆由無明我今欲斷無明先須自覺心源隨心所起一切妄
想皆從不覺心生須知自心之性本無生滅亦無來去何以得知一切妄念忽然而起覺即不生云何名
覺如貪嗔癡起時還以自心觀察推求此貪嗔癡有何形狀為青黃為赤白為未來為過去為現在為在
內外中間推求貪嗔癡都無形狀若本來是有今日覺時亦應可見今覺既無故知由不覺故忽然妄起
覺即不生故覺是無明對治此現在無明不可得以無無明故一切妄想煩惱不生煩惱不生故業不生
業不生故無過去二因無二因故現在五果不生五果不生故愛取有三因不生現在三因無故未來二
果報不生名斷十二因緣鉤鎻此十二因緣無處名為涅槃此自覺聖智名為菩提依此十二因緣觀察
修行者通有三類上智觀者得佛菩提中智觀者得緣覺菩提下智觀者得聲聞菩提故肇論云三乘觀
法無異但心有大小為差耳○癡即無明)鑽燧泥團輪種子等名外(鑽燧
得火泥團成瓶種子生芽此三者成外物因緣也)若使有他性而從因緣
生彼非鉤鎻義是則不成就(若使先有他性從因緣生者彼非因緣義
則此義不成此明無有他性以待因緣而生也)若生無自性彼為誰鉤鎻
展轉相生故當知因緣義(若一切生法無自性者則彼因緣與誰為因緣
此明因緣非無有性也以其展轉相生故當知有因緣義無別有生性也)堅濕煖動法
凡愚生妄想離數無異法是則說無性(堅濕煖動四大種性
凡愚於此而生妄想種種計著故佛謂離彼因緣數外別無異法是以說四大無有自性)如毉
療眾病無有若干論以病差別故為設種種治我
為彼眾生破壞諸煩惱(實叉云滅除煩惱病)知其根優劣為
彼說度門非煩惱根異而有種種法唯說一乘法
是則為大乘(註云以人異故說異非法性有二以病別治殊非真如有別故言唯說一
乘法是則為大乘)。】

「爾時大慧菩薩摩訶薩復白佛言世尊一切外道皆
起無常妄想世尊亦說一切行無常是生滅法此義
云何為邪為正為有幾種無常(新說云因上愚癡凡夫墮不如實起生滅
妄想非諸聖賢謂外道凡夫不得如實而起無常生滅妄見故說無常聖賢得如實理應不起無常生滅妄見
世尊何故亦言諸行無常是生滅法未知此說孰為邪正所言無常復有幾種耶)佛告大慧
一切外道有七種無常非我法也何等為七彼有說
言作巳而捨是名無常(新說云有外道說四大種性無始造作色等諸法作巳而
捨即計所作法是其無常)有說形處壞是名無常(註云謂六道形相變壞無常四
大是常)有說即色是無常(註云計色壞故無常)有說色轉變中間
是名無常無間自之散壞如乳酪等轉變中間不可
見無常毀壞一切性轉(計兩色中間有無常法變一切性相續不斷能令變異自
然歸滅如乳酪等兩色中間有無常法不可見此之無常能轉一切性)有說性無常(實叉
以性作物下二性字同○註云言此性無常如杖瓦等能破諸物)有說性無性無常
(註云性者造色性也無性者色壞也名此為無常)有說一切法不生無常入
一切法(楊云以不生而復生一切法是以不生而入生也以不生而入生故云不生無常入一切法)
大慧性無性無常者謂四大及所造自相壞四大自
性不可得不生(此破第六性無性無常○新說云謂能造大種所造諸法虗妄不實其相
滅壞大種自性不可得故本來無起無起故無滅何□能造所造實法言無常耶)彼不生無
常者非常無常一切法有無不生分析乃至微塵不
可見是不生義非生是名不生無常相若不覺此者
墮一切外道生無常義(此破第七不生無常○註云佛言不生非是生法則無一
切有無性不可說言常無常○謂法若是生可分析生法作微塵求生法不可得乃名作不生故不生非是生
不得滅生名無常若滅生名無常者是名不生無常相若不覺此不生無常相者則墮外道生無常義)大
慧性無常者是自心妄想非常無常性所以者何謂
無常自性不壞大慧此是一切性無性無常事除無
常無有能令一切法性無性者如杖瓦石破壞諸物
(此破第五性無常○彼外道立無常自性無有壞滅能令一切諸法之性無性成無常事若除此無常自不壞
性無有能壞滅諸法之性為無性者仍舉喻如槌杖瓦石能壞於物而自不壞)現見各各不
異是性無常事非作所作有差別此是無常此是事
作所作無異者一切性常無因性(註云自此以下是佛破外道性無常
也言現見性無常與所破事無有異體故云非作所作有差別作者性無常也所作者所破事也若有異體何
不指訂此是性無常此是所破事若性無常與所破事無異體者一切性常則無因性)大慧一
切性無性有因非凡愚所知(新說云以外道計除性無常無有能令人天變
化有無者是故佛言人天依正一切諸法生起滅壞實亦有因但非凡愚之所能了)非因不相
似事生若生者一切性悉皆無常是不相似事作所
作無有別異而悉見有異(上巳破性無常能壞諸法此復破轉計性無常能生
諸法也佛謂一切生法如種粟得粟種豆得豆非因不相似事而生若因不相似事而生者如種粟得豆種豆
得粟則諸法之性悉歸無常矣是不相似事能作性無常所作一切事應無別異而世之所見諸法云何各各
有異)若性無常者墮作因性相若墮者一切性不究竟
(若計性無常為能壞諸法者墮作因性相既墮作因性相則一切法悉歸無常故曰不究竟)一切性
作因相墮者自無常應無常無常無常故一切性不
無常應是常(實叉云若無常性是有法者應同所作自是無常自無常故所無常法皆應是
常○新說云若計性無常性為能生因是有法者應同所作性不究竟自是無常也自無常故何能滅壞生起
諸法所無常法皆應是常何以故既同所作而計常住自不滅壞故所作法皆是常也)若無常
入一切性者應墮三世彼過去色與壞俱未來不生
色不生故現在色與壞相俱色者四大積集差別四
大及造色自性不壞離異不異故一切外道一切四
大不壞(實叉云若無常性住諸法中應同諸法墮於三世與過去色同時巳滅未來不生現在俱壞一
切外道計四大種體性不壞色者即是大種差別大種造色離異不異故其自性亦不壞滅)一切三
有四大及造色在所知有生滅(註云一切三界四大及造色在所有處皆
知是無常也)離四大造色一切外道於何所思惟性無常
(佛言離四大造色外更有何法名性無常)四大不生自性相不壞故(流支云外
道說言諸大不生不滅以自體相常不滅故○巳上破性無常竟)離始造無常者非
四大復有異四大各各異相自相故非差別可得彼
無差別斯等不更造三方便不作當知是無常(此破第一
作巳而捨無常○外道計非四大無常復有異四大而能始造即捨名為無常彼所計不出互自共三為能造
如來即疊其所計大種異相自相共相破之謂自相則非差別可得無差別故不能獨自造色異相則遞有所
違無自性故不能更互造色共相則本自乖離不能方便和合共造於色故曰斯等不更造二方便不作也既
就破彼計所謂始造即捨無常者其相安在故復結破云當知是無常)彼形處壞無常
者謂四大及造色不壞至竟不壞大慧竟者分析乃
至微塵觀察壞四大及造色形處異見長短不可得
非四大四大不壞形處壞現墮在數論(此破第二形處壞無常○
外道計能造所造色至竟不壞謂分析色乃至微塵但滅形狀長短等見不滅能造所造色體非四大壞四大
實不壞但形處變壞隨現此見正墮僧佉論中)色即無常者謂色即是無常
彼則形處無常非四大若四大無常者非俗數言說
世俗言說非性者則墮世論見一切性但有言說不
見自相生(此破第三即色無常○外道計造色即是無常如來謂彼所計如前形處無常非四
大無常若四大無常者非俗數言說可到而世俗言說造色非性則墮世論世論由彼妄見一切諸法之性但有言
說不見自相所生故)轉變無常者謂色異性現非四大如金作
莊嚴具轉變現非金性壞但莊嚴具處所壞如是餘
性轉變等亦如是(實叉云轉變無常者謂色體變非諸大種譬如以金作莊嚴具嚴具
有變而金無改此亦如是○此破第四色轉變中間無常○新說云計色質變異名無常非大種體名無常也
故舉金作嚴具喻之嚴具有變異名無當而金無改非無常也)如是等種種外道無
常見妄想(註云總結上外道七種無常)火燒四大時自相不燒各
各自相相壞者四大造色應斷(新說云外道謂火燒四大時而不能燒諸
大自相言若能燒者能造所造後應斷滅以見不斷故計大種性常)大慧我法起非常
非無常所以者何謂外性不決定故(佛言我說諸法所起以外性虗
妄有無不決定故非常無常)唯說三有微心(實叉云三界唯心故○三界內外無有一
法不從微妙真實心生)不說種種相有生有滅四大合會差別
四大及造色故妄想二種事攝所攝知二種妄想離
外性無性二種見(實叉云不說諸相故大種性處種種差別不生不滅故非能造所造
故能取所取二種體性一切皆從分別起故如實而知二取性故)覺自心現量妄想
者思想作行生非不作行離心性無性妄想世間出
世間出世間上上一切法非常非無常(覺自心現量者謂妄想從
思想作行而生非不思想作行既知妄想生處離心分別性有性無妄想善解世間出世間出世間上上一切
法非常無常)不覺自心現量墮二邊惡見相續一切外道
不覺自妄想此凡夫無有根本謂世間出世間出世
間上上從說妄想生非凡愚所覺(以不覺自心現量墮二邊惡見相續
不斷依自妄想而計言說此凡夫外道無有根本智慧唯執言說妄想不知如來所說世出世法從彼言說妄
想而生故此三法非凡愚所能覺了)爾時世尊欲重宣此義而說偈言。」

【遠離於始造及與形處異性與色無常外道愚妄
想(新說云言七種無常是諸外道妄想分別)諸性無有壞大大自性住
外道無常想沒在種種見(是法住法位世間相常住故諸法之性無生亦
無有壞而四大之大常住外道不了計大種是常造色是無常故言外道無常想沒在種種見)彼諸
外道等無若生若滅大大性自常何謂無常想一
切唯心量二種心流轉攝受及所攝無有我我所
(牒外道計四大常是生造色無常是滅佛謂無如是若生若滅之法既云四大性常不壞滅何於造色作
無常想故知一切唯是心量妄想二種事及心見流轉而能攝所攝二種體性亦無有我我所也)梵
天為樹根技條普周徧如是我所說唯是彼心量
(外道言梵天造作眾生分布周徧六道佛言我所說外道如是計著皆是彼妄想心量)。】

「爾時大慧菩薩復白佛言世尊惟願為說一切菩薩
聲聞緣覺滅正受次第相續若善於滅正受次第相
續相者我及餘菩薩終不妄捨滅正受樂門不墮一
切聲聞緣覺外道愚癡(流支以滅正受為入滅盡定○新說云因上言世間出世
間及出世間上上諸法即有菩薩聲聞緣覺斷世間生死入出世間滅盡正受及得諸地次第相續相故大慧
舉滅盡正受樂門及地次第相續相請問如來欲顯三乘聖凡優劣令脩聖行證佛果海不墮權乘及諸邪見)。

佛告大慧諦聽諦聽善思念之當為汝說大慧白佛
言世尊惟願為說佛告大慧六地菩薩摩訶薩及聲
聞緣覺入滅正受(註云言從初地至六地菩薩及聲聞緣覺同斷三界煩惱患心勞慮
永滅心入正受也)第七地菩薩摩訶薩念念正受離一切性
自性相正受非聲聞緣覺諸聲聞緣覺墮有行覺攝
所攝相滅正受(流支云大慧諸菩薩摩訶薩於七地中念念入滅盡定以諸菩薩悉能遠
離一切諸法有無相故大慧聲聞辟支佛不能念念入滅盡定以聲聞辟支佛緣有為行入滅盡定墮在可取
能取境界○註云言七地離妄想三界生死性相正受不同二乘斷三界生死入正受)是故七
地非念正受(流支云是故聲聞辟支佛不能入七地中念念滅盡定)得一切法
無差別相非分得種種相性(楊云未得一切法無差別故曰非分以見諸法
種種異相故)覺一切法善不善性相正受是故七地無善
念正受(流支云以覺諸法種種異相有法無法善不善法同相異相而入滅盡定是故聲聞辟支佛不
能入七地中念念滅盡定以無善巧方便智故)大慧八地菩薩及聲聞緣覺
心意意識妄想相滅(新說云八地菩薩無功用道常在三昧無出入相而同聲聞緣
覺涅槃滅妄想心識也)初地乃至七地菩薩摩訶薩觀三界心
意意識量離我我所自妄想修墮外性種種相(楊云七地
菩薩觀三界心意意識其本離我我所唯是自心妄想不善修習乃墮外性種種諸相此謂自七地墮外道邪
徑者)愚夫二種自心攝所攝向無知不覺無始過惡虗
偽習氣所熏(二種自心謂外道於有無二邊攝所攝計著一向無知不覺無始過惡虗偽習
氣所熏如鐵孕垢而自毀傷)大慧八地菩薩摩訶薩聲聞緣覺涅
槃菩薩者三昧覺所持是故三昧樂不般涅槃若不
持者如來地不滿足棄捨一切有為眾生事故佛種
則應斷(涅槃雖同證入有異菩薩以無生三昧自覺力所持故於三昧門樂不般涅槃若不以無生三
昧覺力所持即同二乘入般涅槃不能滿足如來之地亦捨度一切眾生之事如來種性亦應斷絕)諸佛
世尊為示如來不可思議無量功德聲聞緣覺三昧
門得樂所牽故作涅槃想(實叉云是故諸佛為說如來不可思議諸大功德令
其究竟不入涅槃聲聞緣覺著三昧樂是故於中生涅槃想○新說云謂聲聞緣覺是昔菩薩退菩提願者彼
定性趣寂二乘尚不能知初地之法況能分同八地菩薩得無生法忍耶)大慧我分部七
地善修心意意識相善修我我所攝受人法無我生
滅自共相善四無礙決定力三昧門地次第相續入
道品法(如來分部七地行相為令眾生善修心意意識我我所攝受得人法二空無生滅自共相善解
四無礙辯決定力三昧門以至漸升諸地入菩提分法言四無礙辯者即法義辭及樂說)不令菩
薩摩訶薩不覺自共相不善七地墮外道邪徑故立
地次第(謂不令者如來唯恐諸菩薩等不能覺五陰自共相虗假非實不善七地行相墮前自妄想修
外道邪徑故立地相之階級也)大慧彼實無有若生若滅除自心現
量(楊云諸地次第皆是自心所現其實無有若生若滅如來於此但指唯心而一切生滅頓了)所
謂地次第相續及三界種種行愚夫所不覺愚夫所
不覺者謂我及諸佛說地次第相續及說三界種種
行(楊云世尊及諸佛以對治眾生病故說有諸地次第及三界種種行相愚夫不覺而有執著殊不知佛所
說法未甞說也)。

復次大慧聲聞緣覺第八菩薩地滅三昧門樂醉所
醉不善自心現量自共相習氣所障墮人法無我法
攝受見妄想涅槃想非寂滅智慧覺(謂聲聞緣覺於第八地中味著
入滅三昧為彼所醉不達自共相是自心所現以習氣障蔽墮二無我法攝受見故起妄想涅槃之想非究竟
寂滅智慧覺也)大慧菩薩者見滅三昧門樂本願哀愍大悲
成就知分別十無盡句不妄想涅槃想彼巳涅槃妄
想不生故離攝所攝妄想覺了自心現量一切諸法
妄想不生不墮心意意識外性自性相計著妄想非
佛法因不生隨智慧生得如來自覺地(八地菩薩雖見滅三昧門
樂為本願哀愍大悲成就滿十大願度脫眾生不起妄想涅槃之想彼巳於涅槃妄想不生故離攝所攝妄想
則能覺了自心現量等非佛法正因不生唯隨智慧而生如果故得入如來自覺地也)如人夢
中方便度水未度而覺覺巳思惟為正為邪非正非
邪餘無始見聞覺識因想種種習氣種種形處隨有
無想心意意識夢現(流支云如人睡夢渡大海水起大方便欲渡自身未渡中間忽
然便寤作是思惟此為是實為是虗妄彼復思惟如是之相非實非虗唯是我本虗妄分別不實境界熏習因
故見種種色形相顛倒不離有無意識熏習於夢中見○註云覺竟無水船栰非正夢時見水船筏非邪以譬
得八地覺巳本無生死故道品功德非正七地未覺妄見生死故道品功德非邪但是無始見聞覺知熏習因
故心意識妄想夢現)大慧如是菩薩摩訶薩於第八菩薩地見
妄想生從初地轉進至第七地見一切法如幻等方
便度攝所攝心妄想行巳作佛法方便未得者令得
(謂第八地菩薩見一切法如幻等方便超能所取心妄想行巳離諸功用於佛法善巧方便無作而作令未得
者亦得此如幻三昧)大慧此是菩薩涅槃方便不壞離心意意
識得無生法忍(見法如幻等巳即證無功用行是名菩薩所得涅槃不壞方便之相故能
離心意意識得無生忍)大慧於第一義無次第相續說無所有
妄想寂滅法(新說云第一義中言思路絕唯自覺智所證相應不得說有十地對治次第相
續相此則強名寂滅法也)爾時世尊欲重宣此義而說偈言。」

【心量無所有此住及佛地去來及現在三世諸佛
說心量地第七無所有第八二地名為住佛地名
最勝(新說云住亦地也言七地以還摠名心量未滅八地巳上名無所有十地巳去方言佛也)
自覺智及淨此則是我地自在最勝處清淨妙莊
嚴照曜如盛火光明悉徧至熾𦦨不壞目(註云如毒龍放
光即損人目如來光明不損人目)周輪化三有化現在三有或有
先時化(佛之權實所化先後不同)於彼演說乘(流支云彼處說諸乘○如法華
云為諸眾生類分別說三乘)皆是如來地十地則為初初則為
八地第九則為七七亦復為八第二為第三第四
為第五第三為第六無所有何次(新說云如來方便隨情說法即
有諸乘第一義中何有次第故思益經云得諸法正性者不從一地至於一地是知以實映權方便相盡
皆無所有)。】

「爾時大慧菩薩復白佛言世尊如來應供等正覺為
常為無常(因上言去來及現在三世諸佛說若如來墮三世者則是無常故問如來應正等覺
為常為無常耶)佛告大慧如來應供等正覺非常非無常謂
二俱有過若常者有作主過常者一切外道說作者
無所作是故如來常非常非作常有過故(楊云如來之常非無
因而常亦非作主而常常與作常皆不免有過故)若如來無常者有作無常
過陰所相相無性陰壞則應斷而如來不斷(言無常者則同
世間有為有作無常等過五陰能相所相無性若陰實壞如來法身亦應斷滅不斷故不同作者無常)大
慧一切所作皆無常如瓶衣等一切皆無常過一切
智眾具方便應無義以所作故一切所作皆應是如
來無差別因性故是故大慧如來非常非無常(新說云若
言如來是無常即同瓶衣一切作法無常過也所修正因福慧莊嚴皆空無益然佛如來功流萬世而常存道
通億劫而彌固又一切世間有所作法皆應是如來以同是作因生故而言如來是常無常者有如上過)復
次大慧如來非如虗空常如虗空常者自覺聖智眾
具無義過(流支云如來非常何以故虗空之性無修行諸功德故○謂所修功德悉空無義成
斷滅道)大慧譬如虗空非常非無常離常無常一異俱
不俱常無常過故不可說是故如來非常(前云非如虗空常者
謂具聖智故此云如虛空者謂如虗空之性無所變動非常非無常離常無常不墮一異俱不俱等一切諸過
故不可說常無常也)復次大慧若如來無生常者如兔馬等角
以無生常故方便無義以無生常過故如來非常(若言
如來是無生常者則如兔馬等角本來不生若同兔馬等角言常則無方便廣大益物義以無生常有過故是
故如來不同無生常也)復次大慧更有餘事知如來常所以者
何謂無間所得智常故如來常(註云言無間智所證常理是如來常○楊
云此述如來實有常住之法而非世之所謂常無常者)大慧若如來出世若不
出世法畢定住聲聞緣覺諸佛如來無間住不住虗
空亦非愚夫之所覺知(實叉云諸佛如來所證法性法住法位如來出世若不出
世常〔位〕不易在於一切二乘外道所得法中非是空無然非凡愚之所能知○無間住謂二乘與如來所得智
皆悉無間)大慧如來所得智是般若所熏非心意意識彼
諸陰界入處所熏大慧一切三有皆是不實妄想所
生如來不從不實虗妄想生大慧以二法故有常無
常非不二不二者寂靜一切法無二生相故(妄取生死故有
常無常生死寂靜即自性涅槃故非常非無常)是故如來應供等正覺非常
非無常大慧乃至言說分別生則有常無常過分別
覺滅者則離愚夫常無常見不寂靜(分別覺覺想也覺想滅則離常
無常不寂靜見)慧者永離常無常非常無常熏(謂離常無常見非常無常
見所能熏變故本來寂靜)爾時世尊欲重宣此義而說偈言。」

【眾具無義者生常無常過若無分別覺永離常無
常(無眾具方便益物義者則生起常無常一切諸過若滅覺想則永離常無常見)從其所
立宗則有眾雜義等觀自心量言說不可得(外道立常
無常為宗則有四句等眾雜不正之義等觀生死涅槃常無常皆是不實心置徒有言說悉不可得)。】

「爾時大慧菩薩復白佛言世尊惟願世尊更為我說
陰界入生滅彼無有我誰生誰滅愚夫者依於生滅
不覺苦盡不識涅槃(因上如來非以心意意識彼諸陰界入處所熏又佛常說諸法
無我故問惟願為我說陰界入生滅之相彼陰界入中既無有我誰生誰滅而諸凡愚依於生滅不覺苦盡不
證涅槃無生滅法若無有我誰知苦盡誰證涅槃耶)佛言善哉諦聽當為汝說
大慧白佛言唯然受教佛告大慧如來之藏是善不
善因能徧興造一切趣生譬如伎兒變現諸趣離我
我所(新說云如來藏者自性清淨心在纏之名也佛言陰界入中雖無我而有如來藏能受善不善因故
能徧興造六道生死法譬如伎兒依呪術故變起六道形色法無我我所凡夫依如來藏起六道生死無我我
所亦如是)不覺彼故三緣和合方便而生外道不覺計著
作者為無始虗偽惡習所熏名為識藏生無明住地
與七識俱(謂二乘不覺如來藏無我故計根塵識三緣和合以為生因外道不覺如來藏無我
故計神我等以為作者為無始惡習所熏名如來藏為識藏由此妄生無明住地與七識俱也)如海浪
身常生不斷離無常過離於我論自性無垢畢竟清
淨(如彼大海因風起浪水相波相相續不斷以況如來藏海因無明風起七識浪生死相續不斷亦爾然如
來藏本來離無常過離神我論自性無垢畢竟清淨)其餘諸識有生有滅意意
識等念念有七因不實妄想取諸境界種種形處計
著名相不覺自心所現色相不覺苦樂不至解脫名
相諸纏貪生生貪若因若攀緣(其餘七識意意識等念念生滅因虛偽妄
想攝取諸境種種形處執著名相不覺色等諸法是自心所現及不覺苦樂非涅槃因故不至解脫以縛於名
相既從貪生復生於貪若因若緣妄想流轉巳上明如來藏與三界有漏善惡為因)彼諸受根
滅次第不生餘自心妄想不知苦樂入滅受想正受
第四禪善真諦解脫修行者作解脫想(彼諸受根滅而識次第不
生尚餘自心妄想然忘苦樂入滅受想定得四禪四諦解脫行者至此多作究竟解脫之想法華云但盡生
死名為解脫其實未得一切解脫也此明如來藏與出世間聲聞緣覺無漏善法為因)不離不
轉名如來藏識藏七識流轉不滅所以者何彼因攀
緣諸識生故非聲聞緣覺修行境界不覺無我自共
相攝受生陰界入(實叉云而實未捨未轉如來藏中藏識之名若無藏識七識則滅何
以故因彼及所緣而得生故然非一切外道二乘諸修行者所知境界以彼唯了人無我性於蘊界處取於自
相及共相故○識藏為識所依故名不覺無我不覺如來藏無我也)見如來藏五法自
性人法無我則滅地次第相續轉進餘外道見不能
傾動(註云若見如來藏五法三自性人法無我等對治法門則滅以見如來藏故復得入地轉進至八地
外道惡見不能傾動)是名住菩薩不動地得十三昧道門樂三
昧覺所持觀察不思議佛法自願不受三昧門樂及
實際(楊云以觀察佛法自願則能顧愍眾生不滯空寂故於三昧門樂及實際皆不受)向自
覺聖趣不共一切聲聞緣覺及諸外道所修行道得
十賢聖種性道及身智意生離三昧行是故大慧菩
薩摩訶薩欲求勝進者當淨如來藏及識藏名(向自覺聖
趣則不共餘乘而證十地聖人之道及身智俱如意生離於功用諸三昧行是故菩薩欲求勝妙進趣者當淨
妄習謝藏之名無如二乘但斷分段生死便謂真解脫也)大慧若無識藏名如來
藏者則無生滅大慧然諸凡聖悉有生滅修行者自
覺聖趣現法樂住不捨方便(若無妄習識藏之名則清淨如來藏有何生滅
然諸聖無生滅性非同木石之無性也是故修行者雖得自覺聖智法樂現前而不捨方便勝進於佛地故亦
有生滅)大慧此如來藏識藏一切聲聞緣覺心想所見
雖自性清淨客塵所覆故猶見不淨非諸如來大慧
如來者現前境界猶如掌中視阿摩勒果(外道妄覺二乘偏覺
故所見不淨菩薩分覺雖勝亦未究竟唯如來現前境界視如來藏如觀掌中之果皎然明白)大慧我
於此義以神力建立令勝鬘夫人及利智滿足諸菩
薩等宣揚演說如來藏及識藏名七識俱生聲聞計
著見人法無我(流支云為諸聲聞辟支佛等示法無我○實叉云令諸聲聞見法無我○
此經謂二乘於人無我處計著不捨故令離計著得法無我也)故勝鬘夫人承佛威
神說如來境界非聲聞緣覺及外道境界如來藏識
藏唯佛及餘利智依義菩薩智慧境界是故汝及餘
菩薩摩訶薩於如來藏識藏當勤修學莫但聞覺作
知足想(新說云言如來藏識藏是佛境界非諸二乘外道所行之處當勤觀察三慧備修勿得守聞便
生足想)爾時世尊欲重宣此義而說偈言。」

【甚深如來藏而與七識俱二種攝受生智者則遠
離(謂七識以若因若攀緣二種攝受而生)如鏡像現心無始習所熏
如實觀察者諸事悉無事(實义云境相悉無有○註云如鏡因前境故有
像現以譬如來藏心鏡因七轉識無始妄習熏故有三界依正妄法現如實觀者一切悉無耳)如愚
見指月觀指不觀月計著名字者不見我真實(新說
云智者見指必知有月愚夫反是故但觀文字之指不得真實法也)心為工伎兒意
如和伎者五識為伴侶妄想觀伎眾(新說云言如來藏識藏受
熏持種變起根身器界如工伎兒染汙末那執我法故如和伎者前五轉識取塵相資譬之伴侶第六意
識虗妄了別類彼觀人)。】

「爾時大慧菩薩白佛言世尊惟願為說五法自性識
二種無我究竟分別相我及餘菩薩摩訶薩於一切
地次第相續分別此法入一切佛法入一切佛法者
乃至如來自覺地(流支云乃至能入如來自身內證智地○註云因上見如來藏五法
自性人法無我對治法門則滅故舉五法自性識二種無我以請問)佛告大慧諦聽諦
聽善思念之大慧白佛言唯然受教佛告大慧五法
自性識二種無我分別趣相者謂名相妄想正智如
如若修行者修行入如來自覺聖趣離於斷常有無
等見現法樂正受住現在前(楊云謂修行者若觀察此法入於如來自覺境
界則得現法樂正受常現在前未嘗間昧所謂猶如如掌中視阿摩勒果)大慧不覺彼五
法自性識二無我自心現外性凡夫妄想非諸聖賢
(實叉云大慧凡愚不了五法自性諸識無我於心所現見有外物而起分別非諸聖人)大慧白
佛言世尊云何愚夫妄想生非諸聖賢佛告大慧愚
夫計著俗數名相隨心流散流散巳種種相像貌墮
我我所見希望計著妙色計著巳無知覆障故生染
著染著巳貪恚癡所生業積集積集巳妄想自纏如
蠶作繭墮生死海諸趣曠野如汲井輪以愚癡故不
能知如幻野馬水月自性離我我所(流支云佛告大慧一切凡夫執
著名相隨順生法隨順生法巳見種種相墮我我所邪見心中執著具足一切法相執著巳入於無明黑暗障
處入障處巳起於貪心起貪心巳而能造作貪嗔癡業造作行巳不能自止如蠶作繭以分別心而自纏身墮
在六道大海險難如轆轤迴轉不自覺知以無智故不知一切諸法如幻不知無我我所)起於一
切不實妄想離相所相及生住滅從自心妄想生非
自在時節微塵勝妙生愚癡凡夫隨名相流(妄想既如幻等
不實安有能相所相及生住滅故知一切諸法名相從妄想而生非從自在天等生也愚夫不覺名相自心現
故妄心緣於外境隨塵流動)大慧彼相者眼識所照名為色耳鼻
舌身意意識所照名為聲香味觸法是名為相(新說云五
根六境通名為相亦云眼識所見名有見有對色耳鼻舌身識所得者名無見有對色意識所得者名無見無
對色此三種色相總為名相也)大慧彼妄想者施設眾名顯示諸相
如此不異(實叉云此事如是決定不異)象馬車步男女等名是名
妄想(新說云施設眾多名字顯示差別種種諸相謂有象馬車步等名生即有象馬車步等相起也如此
者顯示自相也不異者顯示共相也計有此等名相是故名為妄想分別)大慧正智者彼名
相不可得猶如過客諸識不生不斷不常不墮一切
外道聲聞緣覺之地(正智者觀彼名相不實如過客客非住義故不可得以不可得
故諸識不生蓋以智為主人以名相為客也此智既不斷不常則無復墮凡夫聲聞之地)復次大
慧菩薩摩訶薩以此正智不立名相非不立名相捨
離二見建立及誹謗(流支云依正智不取名相法以為有不取不見相以為無何以
故以離有無邪見故)知名相不生(知名相當體不生)是名如如(流支云依正智
不取名相法以為有不取不名相以為無何以故以離有無邪見故以不見名相是正智義是故我說名為真
如)大慧菩薩摩訶薩住如如者得無所有境界故得
菩薩歡喜地得菩薩歡喜地巳永離一切外道惡趣
正住出世間趣法相成熟分別幻等一切法自覺法
趣相離諸妄想見性異相(證如幻境界得自覺法趣方能離妄想見性異相偏
執入諸地之次第)次第乃至法雲地於其中間三昧力自在
神通開敷(流支云入法雲地巳次以三昧力自在神通諸華莊嚴如來之地)得如來
地巳種種變化圓照示現成熟眾生如水中月善究
竟滿足十無盡句為種種意解眾生分別說法法身
離意所作是名菩薩入如如所得(楊云法身無為悉離意之所作至此
乃入如如)爾時大慧菩薩白佛言世尊云何世尊為三種
自性入於五法為各有自相宗佛告大慧三種自性
及八識二種無我悉入五法大慧彼名及相是妄想
自性(新說云大慧前舉四門而問如來但約五法一門而答故此再問為三自性入於五法中為三自性
別有自相宗耶佛答言餘三法門悉入五法中者以但修一門則諸門備攝餘三亦爾謂其中名相生妄想自
性此妄想自性入五法中名相也)大慧若依彼妄想生心心法名俱
時生如日光俱種種相各別分別持是名緣起自性
(若依彼妄想生心心所法則挽動名相俱時而起日與光喻相與名俱光與日喻名與相俱心雖本無所持然
分別種種名是相持於名分別種種相是名持於相故曰各別分別持二法因緣相持而生是名緣起自性此
緣起自性入五法中妄想也)大慧正智如如者不可壞故名成自
性(正智如如非有作法故不可壞是名成自性此成自性入五法中正智如如也巳上明三自性入五法竟)。

復次大慧自心現妄想八種分別謂識藏意意識及
五識身相者不實相妄想故我我所二攝受滅二無
我生是故大慧此五法者聲聞緣覺菩薩如來自覺
聖智諸地相續次第一切佛法悉入其中(新說云於自心妄所
現法生執著時有心意意識八種分別起此差別相此八名相即入五法中名相妄想了此名相皆是不實唯
妄相性即入五法中正智如如此明八識入五法也既皆不實唯妄想性若計實有二種我名及二我相即入
五法中名相妄想若能覺彼二我不實即得人法二無我智即入五法中正智如如此明二種無我入五法也
非但五法攝餘三門聲聞緣覺菩薩如來若因若果一切諸法悉入其中也)復次大慧五
法者相名妄想如如正智大慧相者若處所形相色
像等現是名為相(實叉云此中相者謂所見色等形狀各別是名為相)若彼有
如是相名為瓶等即此非餘是說為名(實叉云依彼諸相立瓶等
名此如是此不異是名為名)施設眾名顯示諸相瓶等心心法是
名妄想(起心心所法緣念瓶等名相是名妄想)彼名彼相畢竟不可得
始終無覺於諸法無展轉離不實妄想是名如如(註云
了名相無實故無妄想覺知了諸法無實故無展轉生滅乃至悉離不實妄想則名如如也)真實決
定究竟自性不可得彼是如相我及諸佛隨順入處
普為眾生如實演說施設顯示於彼隨入正覺不斷
不常妄想不起隨順自覺聖趣一切外道聲聞緣覺
所不得相是名正智(自復次大慧五法者下重明五法義也)大慧是名
五法三種自性八識二種無我一切佛法悉入其中
是故大慧當自方便學亦教他人勿隨於他(實叉云於此法
中汝應以自智善巧通達亦勸他令其通達通達此巳心則決定不隨他轉)爾時世尊欲
重宣此義而說偈言。」

【五法三自性及與八種識二種無有我悉攝摩訶
衍(頌上五法三自性八識二無我普攝大乘一切法義也)名相虗妄想自性
二種相(頌上妄想緣起二種自性攝入名相妄想三法也)正智及如如是
則為成相(頌上成自性攝入正智如如二法也)。】

「爾時大慧菩薩復白佛言世尊如世尊所說句過去
諸佛如恒河沙未來現在亦復如是云何世尊為如
說而受為更有餘義惟願如來哀愍解說佛告大慧
莫如說受三世諸佛量非如恒河沙所以者何過世
間望非譬所譬(三世諸佛之量不可以數計故非如恒河沙而微妙最勝超諸世間無與
等者故過世間望華嚴經云三界有無一切法不能與佛為譬喻)以凡愚計常外道
妄想長養惡見生死無窮欲令厭離生死趣輪精勤
勝進故為彼說言諸佛易見非如優曇鉢華難得見
故息方便求(註云為誘進凡愚外道令厭生死故說化佛易見如恒河沙皆巳得道汝今不
應受此生死若說諸佛如優曇鉢華難得見故此諸人等便生退怯更不進求○優曇鉢又云烏曇鉢羅此云
瑞應)有時復觀諸受化者作是說言佛難值遇如優曇
鉢華(註云又見受化弟子不勤精進故作是言佛難值遇如優曇鉢華汝今得值何不精勤勝進遠離生
死)優曇鉢華無巳見今見當見如來者世間悉見不
以建立自通故說言如來出世如優曇鉢華大慧自
建立自通者過世間望(優曇鉢華三世之中無有見者今如來世間悉見何得說
佛如優曇鉢華然如來不以建立法身自通比如優曇為誘諸眾生故而說化佛難見易見能自建立自通處
者則過世間望)彼諸凡愚所不能信自覺聖智境界無以為
譬真實如來過心意意識所見之相不可為譬(凡愚既不
信自覺聖智境界豈知真實如來超過心意意識所見之相不可為譬為喻)大慧然我說
譬佛如恒河沙無有過咎(法身無相非言說譬喻可及今謂佛如恒河沙無過
咎者將示七種深義故也)大慧譬如恒沙一切魚鼈輸收摩羅(或云
失獸摩羅此云殺子魚)師子象馬人獸踐踏沙不念言彼惱亂
我而生妄想自性清淨無諸垢污如來應供等正覺
自覺聖智恒河大力神通自在等沙一切外道諸人
獸等一切惱亂如來不念而生妄想如來寂然無有
念想如來本願以三昧樂安眾生故無有惱亂猶如
恒沙等無有異又斷貪恚故(實叉云無有愛憎○如來自覺聖智如恒河力
通自在等如恒河中沙諸外道等來相惱亂如來未嘗起一念恚彼而生憎愛分別)譬如恒沙
是地自性劫盡燒時燒一切地而彼地大不捨自性
與火大俱生故其餘愚夫作地燒想而地不燒以火
因故如是大慧如來法身如恒沙不壞(地因火與水合而成又火
能生土故言地不燒沙不可壞故比法身)大慧譬如恒沙無有限量如來
光明亦復如是無有限量為成熟眾生故普照一切
諸佛大眾(言照一切諸佛大眾如恒河沙無有限量得比如來)大慧譬如恒沙
別求異沙永不可得如是大慧如來應供等正覺無
生死生滅有因緣斷故(新說云純是金沙無有瓦石以比如來法身無有生死生
滅瓦石謂如來三有生因悉斷)大慧譬如恒沙增減不可得知如是
大慧如來智慧成熟眾生不增不減非身法故身法
者有壞如來法身非是身法(註云非色身法故無增減)如壓恒沙
油不可得如是一切極苦眾生逼迫如來乃至眾生
未得涅槃不捨法界自三昧願樂以大悲故(實叉云譬如恒
沙雖苦壓治欲求蘇油終不可得如來亦爾雖為眾生眾苦所壓乃至蠢動未盡涅槃欲令捨離於法界中深
心願樂亦不可得何以故具足成就大悲心故○眾生在極苦中無由出離如來愍之以百千方便令其解脫
如被眾生之所逼迫餘義可見)大慧譬如恒沙隨水而流非無水也
如是大慧如來所說一切諸法隨涅槃流是故說言
如恒河沙如來不隨諸去流轉去是壞義故(流支云大慧如
恒河河沙隨水而流終不逆流大慧諸佛如來為諸眾生說法亦爾隨順涅槃而非逆流大慧是故我說順佛
如來如恒河河沙大慧言恒河河沙隨順流者非是去義若佛如來有去義者諸佛如來應無常滅○沙喻諸
法水喻涅槃沙雖隨水而流不離於水法雖隨涅槃而流不離於涅槃故曰非無水也)大慧生
死本際不可知不知故云何說去大慧去者斷義而
愚夫不知(流支云生死本際尚不可知不可知者我云何依而說去義是故如來非為去義大
慧去義者名斷義愚癡凡夫不覺不知)大慧白佛言世尊若眾生生死
本際不可知者云何解脫可知(註云若眾生生死本際始時不可知者云
何後時得解脫終時可知耶)佛告大慧無始虗偽過惡妄想習氣
因滅自心現知外義妄想身轉解脫不滅是故無邊
非都無所有為彼妄想作無邊等異名(無邊者是妄想異名故實
叉云不得言無邊際非都無所有者謂但轉妄想所依即得解脫非是壞滅妄想都無所有等者有邊也謂有
邊無邊皆是妄想異名)觀察內外離於妄想無異眾生智及爾
𦦨一切諸法悉皆寂靜不識自心現妄想故妄想生
若識則滅(實叉云離分別○無別眾生以智觀察內外諸法知與所知悉皆寂滅大慧一切諸
法唯是自心分別所見不了知故分別心起了心則滅○不識妄想從自心現則妄想生若識則滅)爾時
世尊欲重宣此義而說偈言。」

【觀察諸導師猶如恒河沙不壞亦不去亦復不究
竟(註云言法身亦不究竟空斷)是則為平等觀察諸如來猶如
恒沙等悉離一切過隨流而性常是則佛正覺(新說
云此偈頌上恒河沙七種譬喻如文可知)。】

「爾時大慧菩薩復白佛言世尊惟願為說一切諸法
剎那壞相世尊云何一切法剎那(流支云為我說一切法生滅之相云
何如來說一切法念念不住○因上佛言身法者有壞即是說陰界入無常故舉一切諸法剎那壞相以請問)。

佛告大慧諦聽諦聽善思念之當為汝說佛告大慧
一切法者謂善不善無記有為無為世間出世間有
罪無罪有漏無漏受不受(實叉云一切法者所謂善法不善法有為法無為法
世間法出世間法有漏法無漏法有受法無受法)大慧略說心意意識及習
氣是五受陰因是心意意識習氣長養凡愚善不善
妄想(新說云以心意意識妄習為因陰界入等色心諸法得增長者愚夫分別謂善不善是剎那也)大
慧修三昧樂三昧正受現法樂住名為賢聖善無漏
(新說云修三昧為因證現法樂住名為聖賢善無漏法非剎那也)大慧善不善者謂
八識何等為八謂如來藏名識藏心意意識及五識
身非外道所說(新說云再欲釋前善不善法是非剎那故舉八識如來藏是剎那非剎那
因然此第八阿賴耶識唯是無覆無記性攝第七末那唯是有覆無記性攝前六轉識通善不善無記三性未
轉依位此八種識俱名剎那故如來藏名剎那因若得轉依八識皆是善無漏法如來藏名非剎那因○如來
藏為無明熏變故名識藏由是而有心意意識及五識身名為八種○註云外道不說此八識)大慧五
識身者心意意識俱善不善相展轉變壞相續流注
不壞身生亦生亦滅(實叉云無異體生生巳即滅○五識取塵與六七八識共俱六
識造善惡業相展轉變壞然六識雖生滅變壞而善惡業相相續流注不斷故五識身生此五識身亦念念生
滅)不覺自心現次第滅餘識生形相差別攝受(註云此明
五識不覺諸法自心現故取種種塵隨取即滅故言次第滅隨次第滅處即六識生故言餘識生餘識生記五
識所取形相差別法)意識五識俱相應生(註云七識因五識六識而起故言意識五
識俱相應生)剎那時不住名為剎那(此敘諸識生滅如首楞嚴云剎那剎那念
念之間不得停住)大慧剎那者名識藏如來藏意俱生識習
氣剎那(註云七識習氣依如來藏名識藏處剎那非如來藏剎那)無漏習氣非剎
那非凡愚所覺計著剎那論故(新說云言無漏習氣熏如來藏識藏離念
相應證得聖果即非剎那故起信論云得無念者則知心相生住異滅以無念等故此豈凡愚未曾離念生滅
戲論所能覺耶)不覺一切法剎那非剎那以斷見壞無為法
(實叉云彼不能知一切諸法有是剎那非剎那故彼計無為同諸法壞墮於斷見)大慧七識
不流轉不受苦樂非涅槃因(註云言七識念念生滅無自性故不能流轉六
道以念念滅故亦不知苦樂非涅槃因○宗鏡云七識從緣本無自性尚不能為生死苦樂之本豈復與涅槃
作因)大慧如來藏者受苦樂與因俱若生若滅(宗鏡云如來藏與七
識生死苦樂因俱念念若生若滅)四住地無明住地所醉凡愚不覺
剎那見妄想熏心(依四住煩惱及無明所醉凡愚不覺起剎那見故如來藏心為妄想
所熏)復次大慧如金金剛佛舍利得奇特性終不損壞
(註云明如來藏不生滅猶如金剛與佛骨也)大慧若得無間有剎那者聖
應非聖而聖未曾不聖(謂得如來所證無間之法非剎那不住若有剎那不住者
則聖應非聖以非剎那不住故而聖未嘗不聖也)如金金剛雖經劫數稱量
不減云何凡愚不善於我隱覆之說於內外一切法
作剎那想(新說云凡愚不違諸法虗妄故我方便隨順為說一切諸法剎那不住無漏習氣非
剎那也)大慧菩薩復白佛言世尊如世尊說六波羅蜜
滿足得成正覺何等為六(實义云若得滿足便成正覺何者為六云何滿足○
新說云因上修三昧正受現法樂住名為賢聖善無漏法故舉餘經世尊常說六波羅蜜若得滿足便成正覺
故問何者為六云何滿足)佛告大慧波羅蜜有三種分別謂世間
出世間出世間上上(波羅蜜又云阿羅蜜此云到彼岸生死為此岸涅槃為彼岸煩
惱為中流菩薩以無相智慧乘禪定舟航從生死此岸到涅槃彼岸又大論別翻事究竟三瑞應經翻度無極)
大慧世間波羅蜜者我我所攝受計著攝受二邊為
種種受生處樂色聲香味觸故滿足檀波羅蜜戒忍
精進禪定智慧亦如是凡夫神通及生梵天(檀具云檀那此
言布施○註云世間波羅蜜者計著我我所攝受有無二邊惡見為求未來受生處具足欲樂行於布施有漏
諸波羅蜜得生梵天獲五神通不離生死故言凡夫神通)大慧出世間波羅蜜者
聲聞緣覺墮攝受涅槃故行六波羅蜜樂自巳涅槃
樂(新說云出世間波羅蜜者是二乘人厭捨生死欣趣涅槃求於自度修習六種劣無漏行故不得作佛)
出世間上上波羅蜜者覺自心現妄想量攝受及自
心二故不生妄想於諸趣攝受非分自心色相不計
著為安樂一切眾生故生檀波羅蜜起上上方便(新說
云言出世間上上波羅蜜者謂大菩薩而於自心內外二法覺知唯是妄分別現不起施者妄想不生受者執
著不取中間施物色相為令眾生得無畏安樂而恒行施故大論云以知法性體無慳貪故隨順修行檀波羅
蜜○起上上方便者通該六度所修之意也)即於彼緣妄想不生戒是尸
波羅蜜(尸具云尸羅此云清涼又云止得正翻戒○於彼施受一切染淨境緣妄想不生則戒性如虗
空有何持犯○論云以知法性無梁離五欲過故隨順修行尸羅波羅蜜)即彼妄想不生
忍知攝所攝是羼提波羅蜜(羼提此云安忍又忍辱內心能安忍外所辱境
故名忍辱○於彼持犯妄想不生則非忍而忍知攝所攝性非實○論云以知法性無苦離嗔惱故隨順修行
羼提波羅蜜)初中後夜精勤方便隨順修行方便妄想不
生是毗棃耶波羅蜜(毗棃耶此云精進○楊云隨順如實修行於修行方便亦不起
方便之想○論云以知法性無身心相離懈怠故隨順修行毗棃耶波羅蜜)妄想滅不
墮聲聞涅槃攝受是禪波蜜(禪具云禪那此云思惟修正翻靜慮○註
云三界心意意識妄想悉滅大悲本願故不以無生為證○楊云聲聞有涅槃想故有攝受○論云以知法性
常定體無亂故隨順修行禪波羅蜜)自心妄想非性智慧觀察不墮二
邊先身轉勝而不可壞得自覺聖趣是般若波羅蜜
(般若此云智慧○知三界從自心妄想現而非實以智慧觀察不墮有無等見法身轉勝不可壞滅得自覺聖
智趣故○論云以知法性體明離無明故隨順修行般若波羅蜜○宗鏡云六度萬行互相融攝成菩提分皆
由般若成立故五度如盲般若如導若布施無般若唯得一世榮後受餘殃債若持戒無般若暫生上欲界還
墮泥犁中若忍辱無般若報得端正形不證寂滅忍若精進無般若徒興生滅功不趣真常海若禪定無般若
但行色界禪不入金剛定若萬善無般若空成有漏因不契無為果若般若不明萬行虗設故般若經云欲得
世出世間一切善法悉成就者一一當學般若是故非真流之行無以契真未有證真之行不從真起又云如
是六度如實修行若得滿足即得阿耨多羅三藐三菩提若不滿足則無能入菩提之道)爾時世
尊欲重宣此義而說偈言。」

【空無常剎那愚夫妄想作如河燈種子而作剎那
想(世尊嘗以如河流如種子如燈等喻破彼妄想有為作法皆是空無常剎那凡愚不善此隱蜜之說
計作剎那想也)剎那息煩亂寂靜離所作(說剎那者息愚夫妄想計著煩
亂然煩亂性本寂靜離作所作法)一切法不生我說剎那義(新說云以
一切法剎那流轉必無自性無自性故即是無生若非無生則不流轉契無生者方是剎那)物生
則有滅不為愚者說無間相續性妄想之所熏(言物
生則有滅物滅則有生此語不可為愚者說之恐計著生滅而諸法無間相續之性皆從妄想習氣所熏)
無明為其因心則從彼生乃至色未生中間有何
分(明妄心雖因彼無明而生若色未生時中間有何法可以分別)相續次第滅餘
心隨彼生不住於色時何所緣而生(諸法相續次第滅巳妄心
隨彼生焉若此妄心分別色時念念不住則此妄心復從何所緣而生)以從彼生故
不如實因生云何無所成而知剎那壞(實叉云若緣彼心起
其因則虗妄因妄體不成云何剎那滅○新說云後念以從前念滅處起故不是如實因生因既虗妄體
不成立則名無生故不得言剎那滅壞)修行者正受金剛佛舍利光
音天宮殿世間不壞事(註云對凡夫妄計一切法剎那故說此正受等法為
非剎那)住於正法得如來智具足比丘得平等云何
見剎那(如來正智滿足比丘得八地平等云何有剎那之見)揵闥婆幻等色
無有剎那於不實色等視之若真實(色等諸法如揵城幻夢無
有剎那生住異滅之相於不實色相計著剎那者視揵城等若實有也此偈當在六度章前是必傳譯者
失其次序)。】

「爾時大慧菩薩復白佛言世尊世尊記阿羅漢得成
阿耨多羅三藐三菩提(如六度章言聲聞緣覺樂自巳涅槃行六波羅蜜不能成
佛何故不定種性中云三昧樂住聲聞當得如來最勝之身○大慧自爾時下至而不離諸過共有十問流支
於一一問端各有加來復說四字○下起第二問)與諸菩薩等無差別(新說云五
種性中既有三乘所乘不一滅正受中何故復言六地菩薩及聲聞緣覺同入滅正受○下起第三問)一
切眾生法不涅槃誰至佛道(註云剎那章中言七識不流轉不受苦樂非涅
槃因七識者一切眾生識也故問一切眾生法不涅槃因誰至佛道○下起第四問)從初得佛
至般涅槃於其中間不說一字亦無所答(註云既言不說一字
不答一字何故佛四平等中有語平等○下起第五問)如來常定故亦無慮亦
無察(實叉云言如來常在於定無覺無觀○註云恒沙章中言如來寂然無有念想何得為眾生說法
○下起第六問)化佛化作佛事(註云上四項中言法依佛說一切法即是化佛化作佛事
何故餘經言應化非真佛亦非說法者○下起第七問)何故說識剎那展轉壞
相(剎那章中甞說諸識剎那不住何故上言以聲性說攝受生死○下起第八問)金剛力士
常隨侍衛(註云恒沙章中言如來法身過世間望即是不可見相何須金剛力士守護○下起
第九問)何不施設本際(恒沙章中言生死本際不可知既不知本際何故復言有眾生
得解脫眾生既得解脫是有本際可知故問何不施設本際○下起第十問)現魔魔業惡
業果報旃遮摩納孫陀利女空鉢而出惡業障現云
何如來得一切種智而不離諸過(恒沙偈中言佛悉離一切過如佛初
成道時而第六天魔興四兵持苦具詣樹下嬈佛旃遮婆羅門女以木盂繫腹及外道孫陀利殺女共相謗佛
又佛曾入婆棃那村巡門乞食無施之者持空鉢而出至於惡業障現不能備舉者如食於馬麥頭背俱痛刺
傷足設火坑毒飯等事既言悉離何得有此諸過惡耶)佛告大慧諦聽諦聽善思
念之當為汝說大慧白佛言善哉世尊唯然受教佛
告大慧為無餘涅槃故說誘進行菩薩行者故此及
餘世界修菩薩行者樂聲聞乘涅槃為令離聲聞乘
進向大乘化佛授聲聞記非是法佛(新說云為聲聞證無餘涅槃自
謂是佛故佛方便與授記莂言三昧樂住聲聞當得如來最勝之身自令覺非是佛進向大乘無餘涅槃初心
菩薩樂聲聞法者亦令捨是心進修大行及應化佛與應化聲聞授記法性如來無有是事○此答第一問)
大慧因是故記諸聲聞與菩薩不異(註云因化佛授聲聞記故)大
慧不異者聲聞緣覺諸佛如來煩惱障斷解脫一味
非智障斷(註云二乘與佛同斷四住煩惱解脫一味處不異也○楊云聲聞緣覺煩惱障斷與
如來同智障不斷與如來異)大慧智障者見法無我殊勝清淨煩
惱障者先習見人無我斷(註云言智障斷者見法無我得如來地非聲聞○楊
云謂先所習人無我見至此而斷然後意識捨離是煩惱障斷也○此答第二問)七識滅法
障解脫識藏習滅究竟清淨(新說云明七轉識諸法障礙識藏習氣等是一
切眾生妄體虗假無常非涅槃因不至佛道若七識滅於一切法障中得解脫識藏習滅究竟清淨即是妄想
滅名為涅槃名至佛道○此答第三問)因本住法故前後非性(佛謂我因證本
住法古先聖道如金銀等性法界常住是故我言不說一字亦無所答雖於四平等中有語平等然初後中間
所有言說皆無自性○此答第四問)無盡本願故如來無慮無察而演
說法正智所化故念不妄故無慮無察(如來以本願力故不待思
慮觀察為諸眾生而演說法又以正智所化念不妄故無慮無察○此答第五問)四住地無
明住地習氣斷故二煩惱斷離二種死覺人法無我
及二障斷(新說云佛言四住煩惱無明習氣斷故名真佛化佛者方便現形以化眾生非真佛
也○此答第六問)大慧心意意識眼識等七剎那習氣因善
無漏品離不復輪轉大慧如來藏者輪轉涅槃苦樂
因空亂意慧愚癡凡夫所不能覺(言七種識妄想習氣為因是剎那無
常性離善無漏非流轉法不能往來六道如來藏能持生死流轉為涅槃苦樂之因空亂指聲聞意慧指外道
謂聲聞外道著於空有不能知覺以偏執無異故總呼為愚癡凡夫也○此答第七問)大慧金
剛力士所隨護者是化佛耳非真如來大慧真如來
者離一切根量一切凡夫聲聞緣覺及外道根量悉
滅得現法樂住無間法智忍故非金剛力士所護一
切化佛不從業生化佛者非佛不離佛因陶家輪等
眾生所作相而說法非自通處說自覺境界(化佛方便隨眾
生相現同人法故假於守護真實如來離一切根量即是不可見相不假守護謂一切化佛隨人善根生不從
實業生非是真佛然依真起化亦不離真佛如陶家輪造出百千器類皆因眾生所作之相還說自共相法不
說法佛自通處自覺境界○此答第八問)復次大慧愚夫依七識身滅起
斷見不覺識藏故起常見自妄想故不知本際自妄
想慧滅故解脫(言凡夫見此身滅不見未來生故起斷見不覺識藏念念流注故起常見
自心現妄想說名生死故無有本際妄想分別慧滅故名解脫○此答第九問)四住地無明
住地習氣斷故一切過斷(新說云化佛隨眾生所宜方便示現種種過惡真實
如來四住煩惱及無明習氣悉斷無如是過○此答第十問)爾時世尊欲重宣此
義而說偈言。」

【三乘亦非乘(為立一乘故也)如來不磨滅一切佛所記(實义
云無有佛涅槃悉授如來記)說離諸過惡(註云佛記二乘作佛令離無餘涅槃過惡)
為諸無間智及無餘涅槃誘進諸下劣是故隱覆
說(欲彼成就究竟種智斷所知障證佛無餘大般涅槃以誘諸下劣故作如是隱覆祕密之說)諸
佛所起智即分別說道諸乘非為乘彼則非涅槃
(如來所起悲智雖為眾生分別演說如是種種之道其實在一乘故曰諸乘非為乘而彼聲聞計所得涅
槃自謂是佛非真涅槃)欲色有及見說是四住地(註云四住地者見一
切處住地欲愛住地色愛住地有愛住地)意識之所起識宅意所住(新說
云三界生死見思無明悉是眾生心意意識展轉為因熏習發現○八識為第七意識之宅)意及
眼識等斷滅說無常或作涅槃見而為說常住。】

「爾時大慧菩薩以偈問曰。」

【彼諸菩薩等志求佛道者酒肉及與葱飲食為云
何惟願無上尊哀愍為演說愚夫所貪著臭穢無
名稱虎狼所甘嗜云何而可食食者生諸過不食
為福善惟願為我說食不食罪福(註云如來在鬼王宮中說法諸
夜叉等念食時欲至非肉不食大慧欲令諸鬼生慈心故因請如來說食肉不食肉功德過惡)。】

「大慧菩薩說偈問巳復白佛言惟願世尊為我等說
食不食肉功德過惡我及諸菩薩於現在未來當為
種種希望食肉眾生分別說法令彼眾生慈心相向
得慈心巳各於住地(實叉云住菩薩地)清淨明了疾得究竟
無上菩提聲聞緣覺自地止息巳(實叉云或二乘地暫時止息)亦
得速成無上菩提(新說云世間眾生生死輪轉怨結相連墮諸惡趣受大苦惱皆由食
肉更相殺害增長煩惱不得出離能捨肉味求於法味慈心相向清淨明了如實修行即得阿耨多羅三藐三
菩提)惡邪論法諸外道輩邪見斷常顛倒計著尚有遮
法不聽食肉況復如來世間救護正法成就而食肉
耶(實叉云路伽耶等諸外道輩起有無見執著斷常尚有遮禁不聽食肉何況如來應正等覺大悲含育世
所依怙而許自他俱食肉耶○路伽耶此云順世又云善論)佛告大慧善哉善哉
諦聽諦聽善思念之當為汝說大慧白佛言唯然受
教佛告大慧有無量因緣不應食肉然我今當為汝
略說謂一切眾生從本以來展轉因緣常為六親以
親想故不應食肉(實叉云一切眾生從無始來在生死中〔轉〕回不息靡不曾作父母兄
弟男女眷屬乃至朋友親愛侍使易生而受鳥獸等身云何於中取而食之)驢騾駱駝狐
狗牛馬人獸等肉屠者雜賣故不應食肉不淨氣分
所生長故不應食肉眾生聞氣悉生恐怖如旃陀羅
及譚婆等狗見憎惡驚怖群吠故不應食肉(旃陀羅亦云旃
茶羅此云屠者譚婆此云食狗肉人又獵師也)又令修行者慈心不生故不
應食肉凡愚所嗜臭穢不淨無善名稱故不應食肉
令諸呪術不成就故不應食肉以殺生者見形起識
深味著故不應食肉彼食肉者諸天所棄故不應食
肉令口氣臭故不應食肉多惡夢故不應食肉空閒
林中虎狼聞香故不應食肉令飲食無節故不應食
肉令修行者不生厭離故不應食肉我嘗說言凡所
飲食作食子肉想作服藥想故不應食肉聽食肉者
無有是處復次大慧過去有王名師子蘇陀婆食種
種肉遂至食人臣民不堪即便謀反斷其奉祿以食
肉者有如是過故不應食肉復次大慧凡諸殺者為
財利故殺生屠販彼諸愚癡食肉眾生以錢為網而
捕諸肉(謂利即網也流支云是故買者與殺無異)彼殺生者若以財物若
以鉤網取彼空行水陸眾生種種殺害屠販求利大
慧亦無不教不求不想而有魚肉以是義故不應食
肉(世間之肉未有不殺而得之者縱使不教不求不想而得之是必從於殺也故不應食)大慧
我有時說遮五種肉或制十種今於此經一切種一
切時開除方便一切悉斷(諸經遮制五種十種以不能頓斷眾生食肉故尚有
開除方便今此經中一切悉斷為最後清淨明誨十種者謂人蛇象馬龍狐豬狗師子獼猴五種者謂不見不
聞不疑鳥殘自死是也)大慧如來應供等正覺尚無所食況食
魚肉亦不教人(如來但以法喜禪悅為味故無所食況於淨不淨肉豈教他人食之耶)
以大悲前行故視一切眾生猶如一子是故不聽令
食子肉(五戒以不殺為先五常以仁為首其遠庖廚釣而不網弋不射宿不殺胎不殀夭皆仁之端然
不禁於食肉我佛世尊直以噉食眾生為第一戒視昆蟲肖翹無異赤子謂此而不戒無復慈悲種智去佛遠
矣)爾時世尊欲重宣此義而說偈言。」

【曾悉為親屬鄙穢不淨雜不淨所生長聞氣悉恐
怖(頌上不淨氣分等文)一切肉與葱及諸韭蒜等種種放逸
酒修行常遠離亦常離麻油及諸穿孔牀以彼諸
細蟲於中極恐怖(新說云自下諸偈多示其過悉令遠離少頌長行言離麻油者
外國風俗擣麻使生蟲合壓之規多汁益肥如何可食及孔隙諸牀多有蟲聚皆不可坐臥以諸蟲於坐
臥之時生驚怖故)飲食生放逸放逸生諸覺(實叉作邪覺)從覺
生貪欲是故不應食由食生貪欲貪令心迷醉迷
醉長愛欲生死不解脫(新說云飲酒貪肉等心多放逸諸惡覺觀悉隨生長
是故生死輪轉不得捨離)為利殺眾生以財網諸肉二俱是惡
業死墮呌呼獄若無教想求則無三淨肉彼非無
因有是故不應食(新說云既無教想求則三淨肉非有凡諸肉者皆殺命而得如
何可食)彼諸修行者由是悉遠離十方佛世尊一切
咸訶責展轉更相食死墮虎狼類臭穢可厭惡所
生常愚癡多生旃陀羅獵師譚婆種或生陀夷尼
(流支作羅剎女實叉作羅剎婆)及諸食肉性羅剎猫狸等徧於是
中生(謂性無腥羶而不食者多墮此類)縛象與大雲央掘利魔羅
(縛象流支作象腋實义作象脇央掘利魔羅實义作央掘摩皆經名也)及此楞伽經
我悉制斷肉諸佛及菩薩聲聞所訶責食巳無慚
愧生生常癡冥先說見聞疑巳斷一切肉妄想不
覺知故生食肉處(佛先所說見聞疑殺等肉不應食之而彼愚夫不明如來所制
淨不淨肉悉巳令斷於開遮方便處起諸妄想謂聽食其淨肉)如彼貪欲過障礙
聖解脫酒肉葱韭蒜悉為聖道障未來世眾生於
肉愚癡說言此淨無罪佛聽我等食食如服藥想
(實叉云淨食尚如藥)亦如食子肉知足生厭離修行行乞食
(言食如服藥想如食子肉想者因彼愚夫妄稱食五淨肉無罪故舉前文以破之如來意謂受淨飲食尚
作服藥等想況聽食五淨肉耶即戒諸比丘知足厭離而行乞食以斷貪著)安住慈心
者我說常厭離虎狼諸惡獸恒可同遊止若食諸
血肉眾生悉恐怖是故修行者慈心不食肉食肉
無慈慧永背正解脫及違聖表相是故不應食(新說
云背正解脫者由無慈慧虧利自他及違聖人護生儀表)得生梵志種及諸修
行處智慧富貴家斯由不食肉(前結食肉者報在垢穢之處即旃陀
羅譚婆猫狸是也此結不食肉者報在賢聖之家即淨種三乘如來是也富則法財無盡貴則聖位難加
此其如來以法界為家也蓋由不食肉故能淨身口意業資發自覺聖智漸升諸地以至佛果首楞嚴曰
汝等當知是食肉人縱得心開似三摩地皆大羅剎報終必沈生死苦海有知者得不痛以為戒)。】


「楞伽阿䟦多羅寶經卷第四」


鑽

(祖官)。
燧

(音遂)。
療

(力照)。
鬘

(謨官)。
羼

(音剗)。
騾

(盧戈)。
駱駝

(音落陀)。
譚

(徒紺)。
奉

(俸)。

(巳上同經文)。

懾

(質涉)。
栰

(與筏同音伐)。
轆轤

(音鹿盧)。
嬈

(音擾)。
刺

(七賜)。
怙

(音戶)。
荼

(音途)。
弋

(逸織)。
殀夭

(並於兆)。
肖

(音消)。
翹

(祈堯)。
擣

(音禱)。
腋

(音亦)。
脇

(迄業)。

(巳上註文音切竟)。
* No. 324-C
 閣筆記

此經乃如來顯示諸佛現前境界眾生頓悟法門斷
妄想絲離言說指故其以楞伽為名也非人非法以
實相為體也非空非有以佛語心為宗也非真非妄
以自覺聖智為用也非修非證以生酥為教相也非
乳非酪其文簡其旨深巍巍乎超越眾經之右夫豈
識情所可到心量所能及哉正受自早歲祝髮振錫
方外每於癡坐之餘敬讀是經句義漠然不能終卷
後質於宿師高座無問禪講率亦曖昧隆興甲申冬
會法親布衲于蘄之四祖山復以所未至請問衲熟
視曰此聖智境界非麤心者可入而子欲入之當有
方便正受進曰願示其說衲曰是經蓋有三譯宋元
嘉中中印度三藏求那䟦陀羅(此云功德賢)於金陵草堂
寺譯成四卷在身字函後魏延昌中北印度三藏菩
提流支(此云覺希)於洛陽汝南王宅及鄴都金華寺譯成
十卷在髮字函大唐久視中于闐三藏實叉難陀(此云
覺喜)於嵩嶽天中寺譯成七卷在四字函子試取魏唐
二譯者十七卷置於宋譯四卷之左右澄其神觀參
攷研味則不惟可以讀是經且可以入是經矣正受
即如其言取前二譯合今四卷讀之彌月迺於句義
疑礙冰釋深自感幸將遂流通而力不逮暨慶元改
元春由吳興永壽蘭若至都下謁黃候於北圃之道
院飯餘瀹茗怱謂正受曰楞伽一經祖師指示之後
中間雖洪儒碩德尚且病於句讀況餘人乎和尚儻
能為法施無窮之利吾為栞行何如正受曰在流通
固無辭然禪者必曰子禪者也何為義學之事乎講
者必曰子禪者也何預吾義學之事乎人既弗之許
縱區區盡管見安能取信於後世哉候曰不然且禪
是佛祖所傳之心教是佛祖所說之法非禪無以通
教非教無以傳心詎有蠢蠢不達若此者正受曰斯
言固矣古之人莫不禪教並行宗說俱暢奈何叔世
學者各立臆見相為矛盾今候言獨及此正受敢不
以古人自勉候唯唯因別歸永壽故居與友人智燈
復取先後三經又以唐遺名尊宿註文　皇朝東都
沙門寶臣新說閩中太姥居士楊彥國所篡復於智
覺禪師宗鏡中有議及是經者併諸經論於九旬之
內焚香對席鈎索深隱採摭精要入於䟦陀所譯經
下至秋八月偕燈徙居西湖北山之壽星院主人石
菴慶壽館于方丈南軒俾終其事然膏繼晷會稡僅
成目曰楞伽集註凡註字無某經某論某人云者即
正受之私謂也所言註云者汝南謝如晦云周壽元
翁得於廬山古經藏中蓋唐中葉後經生所書不著
撰人名氏新說謂唐敬愛寺譯經沙門智嚴所註者
非也按僧史智嚴乃宋文帝時人嘗於楊都翻譯在
䟦陀之前既未有經安得有註近謂圜悟禪師作益
其誤矣楞伽一云䮚(力鄧切)迦西人多稱之其字之舛
脫或正或補皆以魏唐二經訂證非妄加削自洗研
於乙卯之季春閣筆於丙辰之孟夏註成觀夢居士
黃復之又為之音釋侯聞之遂捐巳俸命工書刻以
廣其傳然達磨有言是經五百年後翻為有相之學
今正受悉意于此得不墮祖師之先見重為宗教之
贅說乎黃候名汝霖字師說自號敬菴居士云。

是歲
浴佛日雷菴無作叟正受謹記