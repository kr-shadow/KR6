#+TITLE: 教乘法數（選錄序文）-明-圓瀞
#+DATE: 2018-05-12 10:25:37
#+SOURCE: github.com/kanripo/KR6s0008 master c04bdeb9                
教乘法數序　　　　　　　　　　穡一

原夫經律論藏其文洁愽奚翅踰數千百卷
之夥以至從末究本攝果該因性相殊途而
詮表匪一各有關鍵未易徧尋故前代碩師
舉其綱節其要會粹成書目之曰藏乘法數
庶幾覽者籍是可以得諸宗歸趣之大畧及
其行世既久厥後有為賢首氏之學者潛溪
深公又為增治補其不足亦已流布散在四
方然斯二者用志之勤羙則羙矣惜乎尚多
遺缺故從事乎簡編者未免有臨文之歎今
僧錄司右善世心源瀞公法師研精教部愽
綜羣籍講演之隙焚膏繼晷不棄寸陰凡內
典之文旁及百氏悉以採摭詳加訂定續入
而彙次之離為十有二卷銘曰教乘法數將
壽諸梓以廣其傳間以示予俾序編首予弗
獲以孤陋荒落辭乃受而寘諸凡案閱之忌
倦者殆三四日其上下排列之妙先後次第
之宜皎然而明秩然有序視舊本實相倍蓰
而不紊不繁始自一心終之於八萬四千法
門門合之總別稱謂之異同不勞窮討瞭然
在目譬猶當臺明鏡湛水摩尼物象洪纖靡
逃眹跡吁是編之作其於宗教誠非小補或
者謂法離言說乃至名字尚不可得安能以
數量而盡之耶予曰不然子胡不聞經云治
世語言資生業等皆順正法矧茲法數示筌
蹄耳法師汲汲於此豈惟以便人人撿閱而
已其寓意有深旨焉或者唯唯而退因併書
以告夫同志云。

時
宣德六年歲在辛亥秋九月九日行在僧錄
司右講經江左衟遐序

吾佛所說一大藏教諸祖判釋䟽記其間
名相數量如海浩愽學者未易測其涯涘
昔有為藏乘法數者要而太簡後深公繼
集之名賢首法數間嘗閱之未免有彼此
廣畧之見圓瀞早遊天竺從先師雨翁習
天台教既而從事長干間居觀室得以披
尋經教采集名數歷寒暑而槀始成茲承
檀施壽梓流行學佛者覽之庶以上報
聖朝隆教之恩抑亦有少助於進修云。
爾時
宣德辛亥二月九日寓慶壽寺松陰序