#+TITLE: 圓覺經大疏-唐-宗密
#+DATE: 2016-06-11 12:28:52
#+SOURCE: github.com/kanripo/KR6i0555 master 343e28d7                

* No. 243-A
 大方廣圓覺經疏序
唐江西道觀察使洪州刺史兼
御史大夫裴休述

夫血氣之屬必在知凡有知者必同體所謂真淨明
妙虗徹靈通卓然而獨存者也是眾生之本源故曰
心地是諸佛之所得故曰菩提交徹融攝故曰法界
寂靜常樂故曰涅槃不濁不漏故曰清淨不妄不變
故曰真如離過絕非故曰佛性護善遮惡故曰總持
隱覆含攝故曰如來藏超越玄閟故曰密嚴國統眾
德而大備爍羣昏而獨照故曰圓覺其實皆一心也
背之則凡順之則聖迷之則生死始悟之則輪迴息
親而求之則止觀定慧推而廣之則六度萬行引而
為智然後為正智依而為因然後為正因其實皆一
法也終日圓覺而未嘗圓覺者凡夫也欲證圓覺而
未極圓覺者菩薩也具足圓覺而住持圓覺者如來
也離圓覺無六道捨圓覺無三乘非圓覺無如來泯
圓覺無真法其實皆一道也三世諸佛之所證蓋證
此也如來為一大事出現蓋為此也三藏十二部一
切脩多羅蓋詮此也然如來垂教指法有顯密立義
有廣略乘時有前後當機有深淺非上根圓智其孰
能大通之故如來於光明藏與十二大士密說而顯
演潛通而廣被以印定其法為一切經之宗也圭峰
禪師得法於荷澤嫡孫南印上足道圓和尚一日隨
眾僧齋于州民任灌家居下位以次受經遇圓覺了
義卷未終軸感悟流涕歸以所悟告其師師撫之曰
汝當大弘圓頓之教此經諸佛授汝耳禪師既佩南
宗密印受圓覺懸記於是閱大藏經律通唯識起信
等論然後頓轡於華嚴法界宴坐於圓覺妙場究一
雨之所霑窮五教之殊致乃為之疏解凡大疏三卷
大鈔十三卷略疏兩卷小鈔六卷道場修證義一十
八卷竝行於世其敘教也圓其見法也徹其釋義也
端如析薪其入觀也明若秉燭其辭也極於理而巳
不虗騁其文也扶於教而巳不苟飾不以其所長病
人故無排斥之說不以其未至蓋人故無胸臆之論
蕩蕩然實十二部經之眼目三十五祖之骨髓生靈
之大本三世之達道後世雖有作者不能過矣其四
依之一乎或淨土之親聞乎何盡其義味如此也或
曰道無形視者莫能覩道無方行者莫能至況文字
乎在性之而巳豈區區數萬言而可詮之哉對曰噫
是不足以語道也前不云乎統眾德而大備爍羣昏
而獨照者圓覺也蓋圓覺能出一切法一切法未嘗
離圓覺今夫經律論三藏之文傳于中國者五千餘
卷其所詮者何也戒定慧而巳修戒定慧而求者何
也圓覺而巳圓覺一法也張萬行而求之者何眾生
之根器異也然則大藏皆圓覺之經此疏乃大藏之
疏也羅五千軸之文而以數卷之疏通之豈不至簡
哉何言其繁也及其斷言語之道息思想之心忘能
所滅影像然後為得也固不在詮表耳嗚呼生靈之
所以往來者六道也鬼神沈幽愁之苦鳥獸懷獝狨
之悲修羅方瞋諸天正樂可以整心慮趣菩提唯人
道為能耳人而不為吾未如之何也巳矣休常遊禪
師之閫域受禪師之顯訣無以自効輒直讚其法而
普告大眾耳其他備乎本序云。
* No. 243-B
 大方廣圓覺經大疏(本序)
終南山草堂寺沙門　宗密述

元亨利貞乾之德也始於一氣常樂我淨佛之德也
本乎一心專一氣而致柔脩一心而成道心也者冲
虗妙粹炳煥靈明無去無來冥通三際非中非外洞
徹十方不滅不生豈四山之可害離性離相奚五色
之能盲處生死流驪珠獨耀於滄海踞涅槃岸桂輪
孤朗於碧天大矣哉萬法資始也萬法虗偽緣會而
生生法本無一切唯識識如幻夢但是一心心寂而
知目之圓覺彌滿清淨中不容他故德用無邊皆同
一性性起為相境智歷然相得性融身心廓爾方之
海印超彼太虗恢恢焉晃晃焉逈出思議之表我佛
證此憫物迷之再歎奇哉三思大事既全十力能摧
樹下魔軍爰起四心欲示宅中寶藏然迷頭捨父悟
有易難故仙苑覺場教興頓漸漸設五時之異空有
迭彰頓無二諦之殊幽靈絕待今此經者頓之類歟
故如來入寂光土凡聖一源現受用身主伴同會曼
殊大士創問本起之因薄伽至尊首提究竟之果照
斯真體滅彼夢形知無我人誰受輪轉種種幻化生
於覺心幻盡覺圓心通法徧心本是佛由念起而漂
沈岸實不移因舟行而鶩驟頓除妄宰空不生華漸
竭愛源金無重鑛理絕修證智似階差覺前前非名
後後位況妄忘起滅德等圓明者焉然出廐良駒巳
搖鞭影薶塵大寶須設治方故三觀澄明真假俱入
諸輪綺互單複圓修四相潛神非覺違拒四病出體
心華發明復令長中下期克念攝念而加行別徧互
習業障惑障而銷亡成就慧身靜極覺徧百千世界
佛境現前是以聞五種名超剎寶施福說半偈義勝
河沙小乘實由無法不持無機不被者也噫巴歌和
眾似量騰於猿心雪曲應稀了義匿於龍藏宗密髫
專魯誥冠討竺墳俱溺筌􂈤唯味糟粕幸於涪上針
芥相投禪遇南宗教逢斯典一言之下心地開通一
軸之中義天朗耀頃以道非常道諸行無常今知心
是佛心定當作佛然佛稱種智修假多聞故復行詣
百城坐探羣籍講雖濫泰學且師安叨沐猶吾之納
謬當真子之印再逢親友彌感佛恩久慨孤貧將陳
法施採集般若綸貫華嚴提挈毗尼發明唯識然醫
方萬品宜選對治海寶千般先求如意觀夫文富義
博誠讓雜華指體投機無偕圓覺故參詳諸論反復
百家以利其器方為疏解冥心聖旨極思研精義備
性相禪兼頓漸使游刃之士無假傍求反照之徒不
看他面斯其志矣大者絕諸邊量方廣正而含容圓
者德無不周覺者靈源不昧修多羅總指諸部了義
者別歎斯文經者貫穿義華以之攝化羣品故云大
方廣圓覺修多羅了義經也。

* 大方廣圓覺經大疏目錄


  
  * 卷首
  
  * 序文(二首)
  * 卷上之一
  
  * 先經十門通釋(一之三)
  * 卷上之二
  
  * 先經十門通釋(四之十)
  * 卷上之三
  
  * 自入於神通大光明藏
　　至永斷無明方成佛道(文殊章)
  * 卷上之四
  
  * 自云何無明(文殊章)　　至覺則無漸次方便亦如是(普賢章)
  * 卷中之一
  
  * 自普眼啟請　　普二十五有清淨
  * 卷中之二
  
  * 自彼清淨故十力四無所畏　　訖普眼章
  * 卷中之三
  
  * 自金剛藏啟請　　至是故復生地獄餓鬼(彌勒章)
  * 卷中之四
  
  * 自知欲可厭(彌勒章)　　訖清淨慧章
  * 卷下之一
  
  * 自威德啟請　　訖辨音章
  * 卷下之二
  
  * 自淨業啟請　　訖淨業章
  * 卷下之三
  
  * 自普覺啟請　　至安置淨居(圓覺章)
  * 卷下之四
  
  * 自若佛現在當正思惟(圓覺章)　　訖賢善首章
  * 卷尾
  
  * 疏科文上下卷

大方廣圓覺經大疏目錄(終)No. 243
大方廣圓覺經大疏上卷之一
終南山草堂寺沙門宗密述

「　歸命妙色身
　無礙辨才智
　所位清淨覺
　所流修證門
　妙德普賢尊
　十二百千眾
　我發深弘誓
　莊嚴要略經
　願三寶慈哀
　冥資方便慧
　一切法門海
　潛流入我心
　心通義相生
　風畫空中現
　文文符聖意
　句句合群機
　身心入覺城
　同受無為樂」


將釋此經十門分別一教起因緣二藏乘分攝三
權實對辨四分齊幽深五所被機宜六能詮體性
七宗趣通別八修證階差九敘昔翻傳十別解文
義。

初中二一總二別總者酬因酬請顯理度生一代
教興皆由是矣若原佛本意則唯為一大事因緣
故出現於世欲令眾生開佛知見使得清淨等雖
說三乘所證之法及調伏事是法皆為一佛乘故
別者有十所為故說此經一顯示因行有本故謂
文殊問本起因地佛說一切如來皆依圓照淨覺
了無明空因此發清淨心方可修波羅蜜等二泯
絕果相成圓故謂泯絕菩提涅槃二轉依故唯是
清淨覺性方為無始無終不增不減究竟之果故
說涅槃昨夢佛國空華等三決擇悟理應修故謂
普賢問意云覺性本圓一切如幻幻空無體誰曰
修行如其不修何因證覺佛說因起幻智以除諸
幻幻盡智泯覺心圓明然今唯說空幻者溺於無
修修習之徒縛於有得良由悟修之意似反而符
故最難明理須決擇四窮盡甚深疑念故謂菩薩
難意云眾生本佛今既無明十方如來後應煩惱
佛答意云即此分別便是無明故見圓覺亦同流
轉如雲駛月運等但一念不生則前後際斷如翳
差華亡等眾生即佛人罕能知知而寡信信而鮮
解解亦難臻此境今經決了實謂窮源苟能精通
群疑自釋五斷除輪迴根本故謂發業成種無明
為根潤業受生貪愛為本若不識其相賊即能為
若不達其空永不可斷故答文殊彌勒究了盡其
根源六搜索菩提隱障故謂我人眾生壽命等四
相雖名同諸教而行相深密從麤至細展轉難除
其猶眼睫非朗鏡而不照我亦如是非了教而不
明故淨業一章重重搜索七少文能攝多義故如
論中說(凡引論不出名題者皆起信也)或有眾生廣聞而取解或
少聞而多解或樂總持少文而攝多義能取解者
此之三類初或文廣義略如大般若等或文義俱
廣如華嚴等二文義俱略如般若心等三文略義
廣即彼論此經謂一軸之文二十八紙義具終教
頓教(此二正是所宗之旨)空宗(普眼文中修二空觀及顯塵識界一一清淨如大般若)
相宗(五性差別修證地位)亦該小乘(分析四大界分別觀及不淨觀)兼含圓
別(歷根識塵大三界二科一一云三等不動周徧法界無壞無雜如一室千燈等又三觀別修及依一
法性顯戒定慧等)通決悟修義意(一一法門皆入了悟托法而修故觀門之首一
一云悟淨圓覺以淨覺心方云修如是如是等)具足頓漸禪門龍藏徧探
無備於此八一法巧被三根故謂普眼觀門被上
根也三觀諸輪被中根也三期道場被下根也(二皆
漸也)言一法者一一文中無不標依圓覺結入圓覺
九令修稱性深禪故然諸家禪定之門不出色四
空四唯起信直修真如三昧此經便入圓覺觀門
雖三根漸頓之殊所入無非圓覺十勸事離相明
師故然諸隨相之教所說修行有軌可則有跡可
依故未必長隨善友師傅此經說惑元無復云除
斷說佛本是復曰勤修一切儀式類皆如此末世
後學難可依從必須離相明師觸向曉喻故令親
近盡命亡軀四儀之中無執其相勿恨彼去勿慢
彼來如是承事歸依方能悟入圓覺是以善財童
子初遇文殊既興開發覺心便教親近善友亦由
法界宗旨隱顯難明故以事師為後之軌。

二藏乘分攝者三法即為三門初藏次乘後分藏
謂三藏二藏通稱藏者以含攝故初三藏者一修
多羅古譯為契經契謂契理契機經謂貫穿攝化
即契理合機之經(依主)契經即藏(持業)正翻為線線能
貫華經能持緯此方不貴線稱故存於經然天竺
呼線席經并索聖教皆曰修多羅故梁攝論譯為
聖教古德見此儒墨皆稱為經遂借彼席經以目
聖教則雙含二義俱順兩方借義助名更加契字
揀異席經甚為允當為其義相即佛地論有二一
貫二攝故彼論云能貫能攝故名為經以佛聖教
貫穿攝持所應說義所化生故雜心有五一涌泉
(注而無竭)二出生(展轉滋多)三顯示(示理事等)四繩墨(楷定正邪)五結
鬘(線能貫華結鬘故然西域四物雖殊義意相似故同一修多羅之目而聖教多含自具其四將此五
義對詳可見巳下更說)二毗奈耶此云調伏謂調練三業制
伏過非調練通於止作制伏唯明止惡就所詮之
行彰名調伏之藏亦名毗尼此翻云滅滅有三義
一滅業非二滅煩惱三得滅果或名尸羅此云清
涼離熱惱因得清涼果故亦名波羅提木叉此云
別解脫三業七支各各防非故(就因)亦翻為隨順解
脫(據果)三阿毗達磨此云對法法有二種一勝義法
謂即涅槃是善是常故二法相法通四聖諦(相者性也
狀也)對亦二義一者對向向前涅槃二者對觀觀前
四諦其能對者皆無漏慧及相應心品言對法者
法之對故故對法藏特明慧論世親攝論說有四
義謂對故數故伏故通故對義同前數者於一一
法數數宣說訓釋言詞自共相等無量差別故伏
者能勝伏他論故通者此能通釋契經義故亦名
優波提舍此云論義亦名磨怛理迦此云本母(教為
義本如母)然此三藏約其所詮略有二門一則經詮三
學律唯戒定二學論唯慧學二則三藏之中經正
詮定毗尼詮戒論詮於慧兼各通三第二明二藏
者一聲聞藏二菩薩藏即由前三藏詮示聲聞理
行果故名聲聞藏詮示菩薩理行果故名菩薩藏
三乘唯二藏者由緣覺多不籍教出無佛世故若
出佛世攝屬聲聞理果同故若約教行別者即開
三乘以為三藏如普超大悲等經入大乘論說然
此經三藏之中契經藏攝二藏之內菩薩藏收若
此攝彼即兼該三二二空觀前先令持戒三期修
中說安居故剛藏菩薩徵難佛故深必該淺故(上來
藏攝竟)次乘攝者略有六重初謂一乘十方佛土中
無二亦無三也次謂二乘即前二藏所詮也三即
三乘開加緣覺也四者四乘加最上乘(亦名佛乘)故梁
攝論成立正法具有四乘(四品觀緣起成四種菩提亦可配此)梁朝
光宅法師約法華經亦立四乘謂臨門三車即是
權教三乘四衢等賜大白牛車即是實教大乘以
臨門牛車亦同羊鹿俱不得故並無體故諸子皆
索故(經文不言求牛車人出門即得又不言索車唯是二乘但云三車俱索明知三乘皆是方便然
約權實相對故為四乘權既無體即為一也謂約教則廢三立一約理則開三顯一約行即攝三為一約
果則會三歸一又廢立局教餘三通三)華嚴教義分齊亦料揀一乘
大乘有十義別一權實別(義在四乘中)二教義別(臨門三車
但有其名以望一乘但是教故故經云以佛教門出三界苦亦不可云以佛教言但約二乘以經不揀故
彼求牛車之人尋教至義亦同羊鹿俱不得故)三所期別(以白牛車非是宅內所許三車
是故界外四衢道中授諸子時皆云非本所望亦不可云但約二乘經不揀故)四德量別
(宅內但云牛車不言餘德而露地所授乃七寶大車寶網寶鈴等無量眾寶莊嚴此即體具過恒沙德也
又彼但云牛不言餘相此云白牛肥壯多力其疾如風等用殊勝也又云多諸儐從而侍衛等行眷屬也
又云我有如是七寶大車其數無量此顯一乘主伴具足教義無量也)五寄位別(本業
仁王等經粱攝十地等論皆以初二三地寄在世間四至七地寄出世間八地巳上寄出出世間於出世
間中四地五地寄聲聞法六地寄緣覺法七地寄菩薩法此如三乘八地巳去寄一乘法)六付
囑別(法華經云於未來世若有信如來智慧者當為演說此法華經令得佛慧故若有不信受者當
於如來餘深法中示教利喜汝等若能如是則為巳報諸佛之恩解云餘深法者即大乘也非一乘故云
餘非小乘故云深也法華別意正在一乘故作此囑也)七根緣別(華嚴性起品云佛子
菩薩摩訶薩無量億那由他劫行六波羅蜜修習道品善根若未聞此經或聞不信受隨順是等猶為假
名不得名為真實菩薩釋曰此多劫修菩薩行又不聞不信此一乘經若非三乘權教菩薩是何人也當
知正是法華經內餘深法中示教利喜者)八信順別(華嚴賢首品云一切世界群生類鮮
有欲求聲聞乘求緣覺者轉復少求大乘者甚希有求大乘者猶為易信解此法甚為難釋曰此品正明
信位及成佛等事既越三乘恐難信受故舉三乘對此決之)九顯示別(華嚴第九地偈
云若眾生下劣示以聲聞道若復根少利為說辟支佛若有根明利有大慈悲心饒益諸眾生為說菩薩
道若有無上心決定樂大事為示於佛乘說無盡佛法)十本末別(大乘同性經云所有
聲聞法辟支佛法菩薩法諸佛法皆悉流入毘盧遮那一智藏大海此文約本末分異仍會末歸本明一
乘三乘差別耳此上十證足為龜鏡而守株之者聞說駭神深可悲矣故經云所未聞經聞之不疑為希
有也)五謂五乘除一乘加人乘天乘也六謂無量乘
華嚴經云或有國土說一乘或二或三或四五如
是乃至無有量今此經文初及四中唯一乘攝二
三五中唯大乘攝無量乘中有其二意若以隨機
設教多門名無量則於無量乘中唯實教攝若以
彼宗一切諸法一一皆能顯義益物一一無不該
攝名為無量者則全能攝若約此經攝彼乘等則
除無量乘中一一圓融之義及一乘中主伴無盡
之義餘皆攝也流通文云亦攝漸修一切群品譬
如大海不讓小流等故(上來乘攝竟)後分攝者謂十二
分教也舊云十二部經恐濫部袟改名分教(十二中各
有二相如注配)一契經(一總相涅槃云始從如是我聞終至歡喜奉行皆修多羅二別相雜
集云謂長行綴緝略說所應說義又有異名謂法本直說聖教或但名經)二應頌(一與長行
相應之頌由長行說未盡故二為後來應更頌故)三授記(一記弟子生死因果二記菩薩
當成佛事)四諷誦(謂孤起偈一為易誦持故二為樂偈者故)五因緣(一因請方說為
重法故二因事方說知本末故)六自說(一為令知而請法故二為令所化法慇重故念佛慈
悲為不請友)七本事(一說佛往事二說弟子往事)八本生(說昔受身一說如來
二說餘者)九方廣(一廣大利樂二廣陳正法)十未曾有(一德業殊異二法體希奇
故)十一譬喻(一為深智說似令解真故二為淺識就彼取類誘令信故)十二論
議(一以理深故論二以義不了故論並循環研覈或佛自論或菩薩相論)然此十二
於大小乘有說六通六局者(因緣譬喻論議局小故涅槃云護大乘者
受持九部授記自說方廣局大法華云我此九部法隨順眾生說餘六皆通也)且約一相
(大缺三者但約因緣中因事制戒譬喻中誘引論議中非了小缺三者但約授記中記成佛自說中不請
友方廣中廣大利樂)然實大小皆具十二(大三小三各取餘之一義)深密
中菩薩依十二分教修奢摩佗瑜伽云佛為聲聞
一一具演十二分教然此經者十二分中唯二所
攝謂修多羅方廣若此攝彼即攝九分貫攝之義
通故正宗一一重頌故記安心人成就佛智故因
請方說故說佛因地法行故六度非因涅槃非果
故題云方廣故二十七喻故普賢有徵剛藏有難
故唯不攝伽陀自說本生等三也(藏乘分攝竟)。

三權實對辨者然西域此方古今諸德立宗判教
離合有殊或一味不分或開宗料揀今將略敘且
啟二門初則不分後明分教不分之意其有五焉
一理本一味殊途同歸故二一音普應一兩普滋
故三原佛本意為一事故四隨一一文眾解不同
故五多種說法成枝派故故不可分即後魏流支
姚秦羅什立一音教是此意也其分教者有其八
意(初五翻前後三別說)一理雖一味詮有淺深故二約佛音
雖一教隨機異故三本意未申隨佗意語故四言
有通別就顯說故五由辨權實不住枝流故六王
之密語語同事別故七不識佛意以深為淺失於
大利以淺為深虗其功故八諸佛菩薩亦自分故
以斯等意開則得多失少合則得少失多但能虗
巳求宗分亦何乖大旨今明分教復有四重(從二至五)
第一立二種教自有兩家謂西秦讖三藏半字滿
字(即前二藏)唐初印法師(江南)屈曲(謂釋迦經逐機說故如涅槃等)平道
(謂舍那經逐法性自在說故即華嚴經)前且對小顯大後則約佛化
儀但滿及屈曲皆闕分於權實餘亦有理第二立
三種教自有二門初敘此方後明西域初謂南中
諸師同立三教一頓教謂華嚴經初成佛頓說故
二漸教始自鹿苑終於鶴林從小之大故(齊隱士劉虬立
二教全同上二)三不定教(劉公無此)謂別有一經雖非最初頓
說而明佛性常住圓頓之理(勝鬘等也)又亦有大先於
小之經(央掘等也)故云不定就漸教中約時開合諸師
不同初但分二先半後滿或分為三(虎丘山岌法師)一有
相教(十二年前)二無相教(齊至法華)三常住教(最後涅槃此與唐三藏三
教大同至敘西域中說)或分為四(宋朝岌法師)即於無相之後常
住之前指法華經為同歸教或開為五(即前劉公)於有
相教之初取提胃經為人天教上來諸師皆於漸
中約時開異若不加不定則招難尤多以初有大
故雖加不定猶有妨難以十二年前亦說二空(成實
阿含智度有文)十二年後方制廣戒第三時同歸教中亦
云世間相常住常住教中亦有小乘見佛涅槃之
相提胃經中亦有三乘得道故知約時尅定則有
所乖揀去不定從多分說亦有理在(敘此方竟)二西域
者即今性相二宗元出彼方故云西域唐初中天
竺日照三藏云近代天竺那爛陀寺同時有二大
德論師一曰戒賢二曰智光並神解超倫聲高五
印六師稽顙異部歸誠大乘學人仰之如日月獨
步天竺各一人而巳然所承宗異立教互違謂戒
賢則遠承彌勒無著近踵護法難陀依深密等經
瑜伽等論立三種教以法相大乘為了義即唐三
藏所宗謂佛初於鹿苑轉四諦法輪說諸有為法
緣生(破外道自性因等)無我(翻外計我)然猶未說法無我理即
阿含等是第二時中雖依徧計所執說諸法空(翻破
小乘)然依佗圓成猶未說有即諸部般若第三時中
具說三性三無性等方盡大乘正理即解深密等
(初有次空故非了義後說中道方為了義此依深密經所判)二智光論師遠承
文殊龍樹近稟青目清辨依般若等經中觀等論
亦立三種教以無相大乘為真了義謂佛初鹿苑
說小乘明心境俱有(破外同前)次說法相大乘境空心
有(漸破小乘故由彼怖空且存假名接引)後為上根說無相大乘心
境俱空平等一味方為了義(此三次第如般若燈論釋中引大乘妙智
經說)問此二所說既各聖教互為矛盾可和會不答
有三義一約祖宗天親龍樹之流則不假和會得
佛意故二約末學護法清辨之類則可和會立宗
諍故三約此方轉承末計則須料揀時澆處異執
轉堅故初中既並聖言各有旨趣逐機利益隨病
對治何須強會即智論四悉檀中各各為人悉檀
(一世界二為人三對治四第一義)亦是攝論四意趣中眾生樂欲
意趣(一平等二別時三別義四樂欲)於一法中或讚或毀是故二
說不假和會二者見趣漸起一味漸分各立宗源
黨巳斥彼致令傳授之輩或廢或興修習之徒住
空住相故今和會所冀如初於中二初會所立三
時教二會所宗空有義初者然二三時所明了義不
了義各有其意法相宗約攝生寬狹言教具缺明了
不了法性宗約益物漸次顯理增微明了不了初
中又二先約攝生寬狹者依深密經初時唯為發
趣聲聞乘者說二時唯為發趣修大乘者說此二
各唯攝一類機攝機狹故皆非了義第三時中普
為發趣一切乘者說普該三乘攝機周盡方為了
義二約言教具缺者初時唯說小乘二時唯說大
乘互皆有缺教既不具各非了義第三時者通說
三乘教既具足方為了義戒賢所立依此門判後
法性者亦二初約益物漸次者謂初時所說唯令
眾生得小乘益益未究竟故非了義第二時中雖
益通大小然不能令趣寂二乘俱得大益是故此
說亦非盡理第三時中普皆令得大乘之益縱入
寂者亦令迴向無上菩提(唯此一事實故)方為了義二約
顯理增微者初說緣生實有次說緣生假有後說
緣生性空前二顯理未窮會緣未盡故非了義後
一顯理至空會緣相盡方為了義(初唯中小二乘次添大乘以成
三乘後唯一乘)智光所立依此門判由有如此二種門故
是以聖教各依一勢明了不了互不相違後會所
宗空有義者於中又二先敘異說後會無違異說
中二一有二空一者說此緣生決定不空以有因
緣之所生故猶如幻事不可言無若言空者應非
緣生如兔角等若爾則便斷滅因果破壞二諦以
若無心心所法何斷何證何修何益故論云若一
切空何有智者為除幻敵求石女兒以為軍旅如
是設有處說緣生空者應知此就徧計所執說緣
生法無二我故密意言空非謂彼法舉體全無若
此無者則是斷無惡取空見甚為可畏經云寧起
有見如須彌山不起空見如芥子許論云若復見
於空諸佛所不化如是空見既是深過明知緣生
決定不無瑜伽深密決定說有不可違故二者言此
緣生法決定是空以從緣生必無自性故猶如幻事
不可言有設有處說從緣生法體是有者應知但
是隨俗假說非謂彼法體實不空以若有體則不
從緣不從緣故則無見斷證修是壞二諦大品云
若諸法不空則無道無果中論云若一切法不空
則無三寶四諦成大邪見智論云觀一切法從因
緣生從因緣生則無自性無自性故畢竟皆空又若
言此幻事不空者今且問汝幻巾為兔兔為在巾
內為在巾外為即巾有為離巾有為有皮毛為有
骨肉既並絕無依何執有當知此兔不待滅而自
亡本不生而虗現是故要由性空得存二諦又汝以
我宗為空見者此過屬汝何者若汝立有則不籍緣
不籍緣故則斷因果豈非空見橫執有法豈非有見
有無二見雙負汝宗何不生畏我所說空離有無
見汝自空見非關我宗又汝云何有智者為除幻
敵等者諸大乘經何處不說諸法如幻如化菩薩
修幻智斷幻惑成幻行得幻果等於如是教豈不
違害何不生怖又汝宗主無著菩薩順中論內遵
承龍樹稱阿闍梨既師其說釋彼餘論況汝後流
而輒毀謗入楞伽中佛說龍樹住初歡喜地能破
有無見往生安樂國既云破有無見何曾是空此
既佛所讚歎餘生毀謗與佛違諍非釋種矣第二
會無違者諸緣起法未嘗有體未曾損壞無體無
壞無二無礙為緣起法是故龍樹等雖說盡有之
空而不滅有有既不損則是不違有之空則離有
離空之真空也無著等雖說盡空之有而不損空
空既不損即是不違空之有是故亦離空離有之
幻有也當知二說全體相與際限無遺雖各述一
義而舉體圓具故無違也如其不爾恐墮空無勵
意立有不達此有是不異空之有是故不受彼空
反失自有失自有者良由取有又若恐墮有所得
故猛勵立空不達此空是不異有之空是故不受
彼有反失自空失自空者良由取空是故舉體全
空之有無著等說舉體全有之空龍樹等說非直
二說互不相違亦乃二義相由全攝故無二也問
若爾何故清辨護法後代論師互相破耶答此乃
相成非是相破何者為末代有情根器漸鈍聞說
幻有謂為定有故清辨等破有令盡至畢竟空方
乃得彼緣起幻有若不至畢竟性空則不成彼緣
起幻有是故為成有故破於有也又彼聞說緣生
性空者謂為斷無故護法等破空存有幻有存故
方乃得彼無性真空若不全體至此幻有則不是
彼真性之空是故為成空故破於空也若無如此
後代論師以二理交徹全體相奪無由得徹緣起
甚深是故相破反是相成由幻有真空有二義故
一極相順謂冥合一相舉體全攝二極相違謂各
互相害全奪永盡若不相奪永盡無以舉體全收
故極違方極順也龍樹無著等就極順門故不相
破清辨護法據極違門故須相破違順無礙方是
緣起是故前後皆不相違餘準上思之諸法無不
和會耳三約此土承襲者良以去聖時遙源流益
別況方域隔遠風俗攸殊翻譯流通三難五失相
承傳襲各黨其宗然晉魏巳來猶崇理觀譯經貴
意傳教宗心是以大德架肩高僧繼踵爰及貞觀
名相繁興展轉澆訛以權為實致使真趣屈於異
端雖餘乳色渾無乳味法藥流布惑病唯增既性
教蔑然故道流閴爾若不料揀何指所歸然大乘
教總有三宗謂法相破相法性(如下宗趣中說)護法清辨
各立互破但是前二而傳襲者皆認法性之經成
立自宗之義今將法性對二宗料揀即為二門一
對法相二對破相初中二先辨異後會通辨異者
謂性相二宗有多差別今隨類束略敘十條一一
乘三乘別二一性五性別三唯心真妄別四真如
隨緣凝然別五三性空有即離別六生佛不增不
減別七二諦空有即離別八四相一時前後別九
能所斷證即離別十佛身有為無為別初二相對
釋後八相躡釋且初二義者由性有五一不同故
令乘有三一權實如法相宗意以一乘為權三乘
為實故深密三時教中初皆不成次一向成是為
若過若不及皆非了義第三時中有性者成無性
不成方為了義故云普為發趣一切乘者又云一
乘是密意說明知是權皆以性定五故故楞伽中
佛告大慧有五種種性一聲聞乘性二辟支佛乘
性三如來乘性四不定乘性五者無性無性之人
無種性故雖復勤行精進終不能證無上菩提但
以人天善根而成熟之般若深密莊嚴瑜伽亦如上
說若法性宗意則以三乘是權一乘為實法華經
云十方佛土中唯有一乘法無二亦無三除佛方
便說以性無二故乘唯一故法華云知法常無性
等涅槃云佛性者名為一乘師子吼者名決定說
決定宣說一切眾生皆有佛性凡是有心定當作
佛又法華第三說趣寂聲聞云我於餘國唯以佛
乘而得滅度智論亦同法華論中亦云根未熟故
菩薩與記作是言我不輕汝汝等皆當作佛意欲
方便令發心也(彼以未字不順巳宗判為論錯)楞伽勝鬘密嚴皆
說二乘必無永滅明知趣寂決定迴心涅槃第九
廣破闡提斷善不能發心當文即云彼一闡提雖
有佛性而為無量罪垢所纏即知無有無佛性人
況前引楞伽五性自迷其文且彼經釋第五性云
大悲菩薩常不入涅槃非焚燒善根者則明闡提
後必入矣是知前來所引經論皆是未說法華涅
槃之前就其長時權說定性無性矣妙智經梁攝
論成立正法中皆以一乘居三乘後明知深密三
時不能定斷一切聖教以非後故(後敕破前)法華涅槃
方能決了皆以一乘一性破三五矣然破三顯一
法華為先故最難信解佛現在世猶多怨嫉況滅
度後今果有保執三五不信一者經文驗矣(初二義竟)
餘八相躡釋者初法相宗說有八識從業惑生一
期報盡便歸壞滅以其識種引起後識依生滅識
種建立生死及涅槃因故所立真如常恒不變不
許隨緣依佗是有非即真空經說空義但約所執
一分眾生定不成佛名生界不減真俗二諦迢然
不同(謂遍計是俗此俗即空依佗是俗不空圓成為真一向不空空有既異二諦體殊真俗四
重皆不相〔雜〕)因滅非常果生非斷同時四相滅表後無
根本後得緣境斷惑義說雙觀決定別照以有為
智證無為理義說不異而實非一既世出世智依
生滅識種故四智心品為相所遷佛果報身有為
無漏以生法必滅一向說故如是義類廣有眾多
具如瑜伽雜集等說法性宗者所立八識通如來
藏但是真如隨緣成立故說真如具不變隨緣二
義依他無性即是圓成一理齊平故說生界佛界
不增不減第一義空該通真妄(涅槃云唯一仁王云無二)故雖
空不斷雖有不常四相同時體性即滅故滅與生
而得同時(淨名楞伽起信)照惑無本即是智體照體無自
即是證如既世出世智依如來藏始覺同本則有
為無為非一非異故佛化身即常即法不墮諸數
況於報體即體之智非相所遷涅槃云若言如來
同有為者死入地獄如是義類亦有眾多次第對
上如楞伽等經起信等論後會無違者然二宗各執
所據則互相乖反若得意會釋亦不相違謂就機
則三(三草)約法則一(一雨)新熏則五本有無二若入理
雙拂則三一俱亡今約佛化儀判教故能三能一
是故競執是非達無違諍二對破相者亦二初辨
異者略有五別一無性本性別二真智真知別三
二諦三諦別四三性空有別五佛德空有別謂無
相宗說一切法皆無自性即是真如能了此者即
名真智(未了無性者無真智也)所詮法義不出二諦有謂依
計空謂圓成雖說佛身五求不得得即虗妄無得
乃真離一切相名佛功德若法性宗則明自性清
淨常住真心方是實理故論出真如體云唯是一
心一心真實本自能知通於理智徹於染淨(華嚴問明
品說佛境智佛境知問答皆別)所詮法義具足三諦色等即空為
真諦(鏡影即空)空即色等為俗諦(空不壞影)一真心性非空
非色能空能色為第一義諦(鏡中之明)徧計情有理無
依佗相有性無圓成情無理有相無性有一切
諸佛自體皆具常樂我淨十身十智真實功德相
好通光一一無盡性自本有不待機緣略辨此五
餘可例知後會通者謂一切法既皆真心緣起會
緣無性還即真心始不異本知外無智餘諦性等
例之可明但教有終始之殊法無淺深之異(此方西域
立三教竟)第三陳隋二代天台智者禪師立四種教一
三藏教(下根之人始終隨教故)明因緣生滅四真諦理正教
小乘傍化菩薩二通教三乘同稟故明因緣即空
無生四真諦理是大乘初門正為菩薩傍通二乘
(大品云欲得聲聞乘當學般若等)三別教不共二乘人說故此教
正明因緣假名無量四真諦理的化菩薩不涉二
乘不名不共而云別者兼欲揀非圓故以一因逈
出一果不融歷別而修故不得因果圓融四圓教
正明不思議因緣二諦中道事理具足不偏不別
但化最上利根之人故名為圓(教理智斷行位因果等皆別皆圓)
然此四教由三觀起從假入空析體異故有初二
教從空入假從假入中有別教起三觀一心中得
有圓教起又此四教不局定一部一部之中容有
多故又更以四種化儀收之謂頓漸(同前劉公)不定(互知)
祕密(互不知)初對外道戒定慧故立此三事迢然不
同故智論名為三藏成實亦然通教意融三故別
教依一法性而顯三故圓教三一無障礙故此師
立義理致圓備但辨華嚴兼別法華唯圓有小失
也第四華嚴宗主賢首大師立五種教廣有別章
大同天台但加頓教其五者何一小乘教二大乘始
教三終教四頓教五圓教初即天台藏教以隨機
故隨佗語故說諸法數一向差別以其揀邪正辨
凡聖分忻厭明因果然其所說法數有七十五但
說人空不明法空(雖阿含云無是老死亦不明顯)唯依六識三毒
建立染淨根本未盡法源故多諍論(就佛意即通就言教即隱
故宗習之者隨言執理隨相執體造論弘傳相承不絕廣如宗趣所辨)二始教者亦
名分教以深密第二第三時教(定有三隱一極)同許定性
無性俱不成佛故今合之總為一教此既未盡大
乘法理故立為始有不成佛故名為分廣說法相
削繁錄數猶有一百少說法性所說法性即法相
數決擇分明故少諍論三終教者亦名實教定性
二乘無性闡提悉當成佛方盡大乘至極之說故
立為終以稱實理故名為實少說法相多說法性
所說法相亦會歸性故無諍論上二教並依地位
漸次修成總名為漸四頓教者但一念不生即名
為佛不依地位漸次而說故立為頓(思益云得諸法正性者不
從一地至於一地楞伽云初地即為八乃至無所有何次)總不說法相唯辨真
性一切所有唯是妄想一切法界唯是絕言五法
三自性皆空八識二無我都遣呵教觀離毀相泯
心生心即妄不生即佛亦無佛無不佛無生無不
生如淨名默住是其意也問此若是教更何是理
答頓詮此理故名頓教別為一類離念機故亦可
對治滯相(空有)人故即順禪宗五圓教者明一位即
一切位一切位即一位是故十信滿心即攝五位
成正覺等主伴具足故名圓教即華嚴經也所說
唯是無盡法界性海圓融緣起無礙如帝網珠重
重無盡然此所判理盡義周故清涼大師用為準
的今亦依之然更從支什一音至天台四教如次
配攝以顯周盡初總為一謂圓教攝於前四一一
同圓(海中百川無非海也)唯是如來一大善巧一音所演二
者初一是半後四皆滿前四屈曲後一平道三
者初三是漸(於中如次是智光三時前二是戒賢三時也)四是不定第
五為頓(慈恩劉公皆判華嚴為頓故)四者初是藏教二中空
是通教相及三四皆是別教第五名圓巳知五教
貫於群詮未審此經與彼何攝今顯此義分為
三門一彼全攝此此分攝彼謂圓教也(諸佛依正二果自在
無礙塵沙大用及一切諸法法爾互相即入重重融攝等義此經不說若但約直顯一真法界之體及觀
中一多無礙等義此經即同)二此分攝彼彼不攝此謂初二也
(文中斷我除愛修二空觀又云亦攝漸修一切群品故能攝彼也然皆約圓明覺心假設方便修習
始終無體一一但是覺明故非彼等所攝也)三彼此尅體全相攝屬即
終教也(此經亦依如來藏故文云知幻即離等及云名為頓教大乘故)權實對辨
訖。

大方廣圓覺經大疏上卷之一

章門有九一淨土章二真如章三菩提章四涅
槃章五波羅蜜章六無明章七如來藏章八五
教唯心章九染淨熏習章除釋本經外旁通餘
義三十有六三藏二藏諸乘十二分佛教一異
唐竺立教會兩宗立三時教會空有佛教權實
十別佛教遣顯五別天台四教康藏五教教義
各本末五重根教相契教體四重經論五教性
教五重宗趣歷代傳法師資七宗禪門頓漸悟
修十二對諸經得名法義相對判了義不了義
經結集因緣說經身土生佛平等八對性教三
重因三業歸敬本起因地法行總持法義門義
身心倒正四對并喻偈頌四義八義十義悟修
大意幻喻法合心名義右附錄上。


* 音釋

獝狘

(獝休必切音䬂鳥驚飛也狘許月切音矞獸驚走也)。
詺

(眉病切名去聲目諸物也)。
大方廣圓覺經大疏上卷之二
終南山草堂寺沙門宗密述

第四分齊幽深者巳知此經唯屬實教(如前尅體)未知
所詮義理分齊如何今約論明染淨諸法從本至
末略有五重以顯諸宗分齊淺深初唯一心為本
源是心則攝世出世間法等即此圓覺妙心也經
標圓覺為宗本故又說染淨皆從覺心所現起故
華嚴即一真法界與一切諸法為體性故(然華嚴雖有四
種法界而彼疏云統唯一真法界總該萬有即是一心體絕有無等論中欲究妄本故約凡標心此經意
顯淨源故約佛標覺華嚴稱性不逐機宜對待故直顯一真法界至於能起染淨一切諸法則三義皆同
三法體一也)二依一心開二門一者心真如門即是一
法界大總相法門體所謂心性不生不滅一切諸
法唯依妄念而有差別若離心念則無一切境界
之相乃至唯是一心故名真如(知是空華即無輪轉乃至如法界性
等)二者心生滅門謂依如來藏故有生滅心所謂
不生不滅與生滅和合非一非異名阿梨耶識(經五
名中一名如來藏自性差別及云種種生於覺心等)三依後門明二義一者
覺義謂心體離念離念相者等虗空界無所不徧
法界一相即是如來平等法身依此法身說名本
覺乃至始覺(覺圓明故顯心清淨乃至眾生本來成佛)二者不覺義謂
不如實知真如法一故不覺心起而有其念猶如
迷人依方故迷(眾生顛倒如迷方易處等)念無自相不離本覺
(此無明者非實有體等)自此之前正是此經宗旨始末所詮
之義分齊四依後義生三細一者業相以依不覺
故心動說名為業覺則不動二者能見相以依動
故能見不動則無見三者境界相以依能見故境
界妄現離見則無境界(由有無始本起無明是故動念息念皆歸迷悶等)
唯識宗教唯齊此門以為諸法生起之本此三正
是梨耶體故(初即自體分二即見分三即相分)故彼論引阿毗達
磨經偈云無始時來界一切法等依由此有諸趣
及涅槃證得以彼宗未顯此識與真如同以一心
為源又不言依如來藏說為此識故所詮分齊不
到前之三重問彼說賴耶既不約如來藏則與此
異何得云是彼分齊耶答由此論後段亦云以依
阿梨耶識說有無明不覺而起能見能現則同彼
故問此論前說依無明有阿賴耶後云依梨耶有
無明豈不二文自相柔盾答有三釋一由此梨耶
有二義故謂由依真心有不覺動彼本覺心體起
滅方名梨耶三相又即此梨耶還却與無明為依
故論云三相與不覺相應不離何者謂前義依迷
(不覺)起似(梨耶)即不覺真心成藏識後迷似為實即依
此識有無明二云梨耶有二義謂覺不覺前別就
本說故云依覺有不覺今就都位論故云依梨耶
有無明此即二義中不覺之義正在梨耶中故得
說依也三云此中正意唯取真心隨緣之義此隨
緣義難名目故或就未起說依真如有無明或約
成就起巳說依梨耶有無明然此二名方盡其義
是故文中前後綺互言耳唯識於三釋二義中各
唯約後義以說無明今亦唯指後義為彼分齊問
中間一釋云梨耶是都位具覺(不生滅)不覺(生滅)二義
唯識中賴耶但是生滅豈同此耶答約此所通不
約彼執故五依最後生六麤(彌勒章初明輪廻本末)謂一者
智相依於境界心起分別愛與不愛故(法執俱生)二者
相續相依於智相故生其苦樂覺心起念相應不
斷故(法執分別)三者執取相依於相續緣念境界住持
苦樂心起著故(我見俱生)四者計名字相依於妄執分
別假名言相故(我見分別上四皆惑五業六苦即三道矣)五者起業相
依於名字尋名取著造種種業故六者業繫苦相
以依業受報不自在故然小乘宗教所詮分齊唯
後四麤人乘天乘唯齊五六諸教分齊深淺歷然
淺不至深深必該淺是知圓覺極盡五重(然五重中曲論
有十三法人乘天乘唯詮末二小乘有四唯識具九起信十三)標云幽深良在斯
矣。

五所被機宜者此經所詮境界既說如上幽深未
委何等根機而能信解修證然約即時悟入各隨
宿種不同若就畢竟而論一切無非所被且約即
時料揀者又二初揀信解之器後揀修證之器初
謂樂著名相以文為解者繫滯行位高推聖境者
情尚於空觸言而賓無者自恃天真輕厭進習者
固執先聞擔麻棄金者如上皆非其器反上即皆
是器非器之中堅持不捨者障於信欲罷不能者
障於解(又依名求利不淨心說亦障實解)如次反上即能信解名
為器也後揀修證者二初明非器即經中我人眾
生壽命等四相(體相微細故唯障證入不障信解也)文云一切眾生
認四顛倒為實我體由此不能入清淨覺動念息
念皆歸迷悶乃至雖經多劫勤苦修道但名有為
終不能成一切聖果後明是器經云當求正知見
人心遠二乘法離四病者應當供養不惜身命見
其清淨乃至過患不起惡念即能究竟成就正覺
(亦如善財童子樂親善友故得一生圓普賢行也)統而言之非其種者證
小果入劫位亦不能入當其器者居凡劣處末世
亦能入也(如華嚴說二乘六度不及八難)後明畢竟普收者一切
眾生皆有佛性但得聞之無不獲益謂宿機深者
悟入淺者信解都無宿種者亦皆熏成圓頓種性
如華嚴經食金剛喻若約五性配者正被菩薩及
不定性令修觀行證入兼為餘性作遠因緣故經
文一一科段皆云為諸菩薩及末世眾生等三聚
中則為正定令增妙行為不定聚令修信心為邪
定聚作遠因緣故下文云能令未來末世眾生不
墮邪見(新熏本有之義前巳辨之)所被機竟。

六能詮體性者略作四門一隨相門於中有五(五中
前三通大小乘取捨不同各為一說)一音聲為體諸佛唱(唱號)詞(言詞)評
(評量)論(論說)語音(宮商等)語路(語所行處)語業(語用)語表(令佗生解)是
謂佛教其名句文但顯佛教作用非佛教體離聲
無別名等攝假從實故二名句文謂次第行列次
第安布次第聯合能詮諸法自性差別二所依故
聲是所依非正教體但展轉因故謂語起名等名
等方能顯義此三離聲雖無別體而假實異亦不
即聲今以體從用故取名等三雙取為體由前二
說皆有教理為定量故俱舍云牟尼說法蘊數有
八十千彼體語或名此色行蘊攝即雙存也故十
地經有空中風畫之喻本論釋云風喻言音畫喻
文字清涼云以余之意亦應雙取若就前二有去
取者寧依名等良以音聲正就佛說容為教體流
傳後代書之竹帛曾何有聲豈無教體書是色法
亦與名等為所依故(色聲俱是色法皆實也)四徧於六塵一
切所知境界總有生解之義悉為教體如淨名光
明塵勞楞伽動身直視等五通攝所詮體瑜伽云
諸契經體略有二種一文二義文是所依義是能
依此明教義相成若不詮義文非教故二唯識門
謂總收前五並不離心唯識等云一切所有唯識
現故然通就諸教本影相對以成四句一唯本無
影謂即小乘不知唯識故二亦本亦影即大乘始
教謂佛自宣說若文若義皆是妙觀察智相應淨
識之所顯現名本質教(佛地云聞者善根本願增上緣力如來識上文義相
生此文義相是佛利佗善根所起名為佛說)若聞者識上所變文義名
影像教(佛地云如來慈悲本願增上緣力眾生識上文義相生此雖親依自善根起而就強
緣名為佛說故二十唯識云展轉增上力二識成決定)護法論師等皆立此
義三唯影無本謂大乘實教離眾生心佛果無有
色聲功德唯有如如及如如智獨存大悲大智為
增上緣令彼所化根熟眾生心中現佛色聲說法
是故聖教唯是眾生心中影像(華嚴偈云諸佛無有法佛於何有說
但隨其自心謂說如是法也)龍軍堅慧論師等並立此義四非
本非影如頓教說非直心外無佛色聲眾生心內
影像亦空性本離故止言絕慮即無教之教耳(佛言
我從得道來不說一字汝亦不聞)此前四說皆有其益自淺之深
攝眾生故三歸性門文二一正攝歸性二說聽全
收初謂此識無體唯是真如故論云是故一切法
從本巳來離言說相離名字相離心緣相乃至唯
是一心故名真如即前之心境同入一實諸聖教
從真流故不異於真故攝論中名為真如所流十
二分教唯識釋勝流真如云謂此真如所流教法
於餘教法最為勝故是知如來言說皆順於如(金剛
三昧云義語非文仁王說十二部皆如)二說聽全收者又有四句一
佛真心外無別眾生以眾生真心即佛真心故則
唯說無聽故所說教唯佛所現二眾生心外更無
別佛以佛真心即眾生真心則唯聽無說故所說
教即眾生自現三佛真心現時不礙眾生真心現
故說聽雙存二教齊立四佛即眾生故非佛眾生
即佛故非眾生互奪雙亡即說聽斯寂(淨名云無說無聞)
四無礙門謂前三門心境理事同一緣起混融無
礙交徹相攝以為教體以一心法有真如生滅二
門故二皆各攝一切法故(教體竟)。

七宗趣通別者當部所崇曰宗宗之所歸曰趣通
別即二初通者統論佛教因緣為宗謂古來諸德
皆判儒宗五常道宗自然釋宗因緣因緣有二一
內二外外謂穀子水土人時而芽得生泥團輪繩
陶師而器得成內謂十二因緣外由內變本末相
收為一緣起故佛教從淺至深說一切法不出因
緣二字然有四重一因緣故生死成壞涅槃云我
觀諸行生滅無常云何知耶以因緣故二因緣故
即空謂不自佗共生等故無生也三因緣故即假
如鏡像水月之流緣會不得不現四因緣故即中
若言不從因緣即是定有定無斷常二過故中論
云因緣所生法我說即是空亦謂是假名亦是中
道義(四句如次配前四重)涅槃亦說聲聞等四品菩提皆由
觀之而得故佛教之宗因緣收盡然約佛涅槃後
賢聖弟子相承傳習通大小乘宗途有五一隨相
法執宗即小乘諸師依阿含等經所立以造諸論
於中又三一我法俱有宗(犢子部等)立五法藏謂三世
無為及我餘部呼為附佛法外道二無我因緣宗
(除一及三所論諸部)一切諸法不離色心生滅從緣本無有
我於中或立三世無為或分五類或無過未唯有
現在或現在中在蘊為實在處界假或世俗是假
出世為實然皆離我及邪因無因故異外道三因
緣但名宗(一說部等)立一切我法但有假名由從緣故
無定實體如鉄之剛遇火即鎔如水之柔遇寒即
堅明知從緣則無定性此乃出世亦假名耳二真
空無相宗即龍樹提婆依般若等經所立以造中
觀等論三唯識法相宗即無著天親依解深密等
經所立以造唯識等論四如來藏緣起宗即馬鳴
堅慧依楞伽等經所立以造起信等論於中復有
二義初眾生相盡唯是法身良以情識本空名相
巳盡未甞見一眾生流轉生死眾生寂滅即法身
故(淨名云一切眾生即寂滅相又云皆如也涅槃云十二因緣即是佛性論云離念相者即是平等法
身等此與前宗異者云云可知)後法身緣起全是眾生謂眾生及
佛皆是生滅有無善惡境界良以情識不破識所
現佛同眾生故(楞伽云如來藏是善不善因能徧興造一切趣生涅槃云佛性隨流成別
味不增不減經云法身流轉五道名曰眾生)良由如來藏是法身在纏
之稱故約在纏及法身反覆互奪曲成此二(雖有二義
必互相知若互不知便同無相及法相宗也但由於中崇尚各異故說二矣)此經宗於
前門(良由染相本寂故得覺性本圓義如別宗說)兼之後義五圓融具
德宗謂事事無碍主伴具足重重無盡即華嚴經
然此五宗對前五教互有寬狹謂一宗容有多教
一教容具多宗故又教約佛意權實有殊宗就人
心所尚差別故宗與教其旨不同後別明此經者
又有總別總以心境空寂覺性圓滿凡聖平等為
宗令修行者忘情等佛觀行速成為趣謂倒心妄
境如杌鬼繩蛇元自空無不待除滅(文云非作故無等)依
佗水月鏡像全體即是圓成(四大不動故覺性不動等)故凡聖
靈覺真心本來清淨圓滿(覺圓明故乃至根塵四大徧滿法界等)行
者如斯了悟自然喪巳(知是空華即無輪轉等又幻身滅故幻心亦滅)忘
情(即縛脫等八不)情忘即等佛心等佛為真觀行(即普眼觀成同
佛)亦可鉤鏁前文成三重宗趣謂如上為宗令修
行者忘情等佛為趣又忘情等佛為宗令觀行速
成為趣又前趣為宗令惑業消滅(身心客塵從此永滅等)永
絕輪迴(知彼如空華即免流轉等)起大神用(初淨一身至一世界覺亦如是等)
安樂(便能內發寂滅輕安等又云三事圓證故名究竟涅槃也)自在(永得超過礙無礙境
煩惱涅槃不相留礙)為趣(上所注引皆觀成功用等文)別者有五對一教
義對教說為宗義意為趣二事理對舉事為宗顯
理為趣三境行對理境為宗觀行為趣四行寂對
觀行為宗絕觀為趣五寂用對絕觀心寂為宗起
大神用為趣此五亦是從前起後漸漸相由矣。

八修證階差者謂若但約教文唯生義解忘詮修
證復有其門故以心傳心歷代不絕自佛囑迦葉
展轉于今灯灯相承明明無盡然初五師兼之三
藏毱多之後律教別行罽賓巳來唯傳心地黃梅
門下南北又分雖繼之一人而屢有傍出致令一
味隨計多宗今略敘之(但敘隨機可用者不敘邪辟之流也)會通圓
覺(由此經首末偏明修證故敘諸禪宗以會之)有拂塵看淨方便通經
有三句用心謂戒定慧有教行不拘而滅識有觸
類是道而任心有本無事而忘情有籍傳香而存
佛有寂知指體無念為宗徧離前非統收俱是象
體上之諸宗不出定慧悟修頓漸無定無慧是狂
是愚偏修一門無明邪見此二雙運成兩足尊故
天台修行宗於止觀其頓漸悟修者頓悟(日出孩生)漸
修(霜消孩長)為解悟漸修頓悟(伐木入都)頓修漸悟(磨鏡學射)漸
修漸悟(如登九層之臺足履漸高所鑒漸遠)並為證悟若云頓悟頓
修(斬染綟絲)則通三義謂先悟(廓然頓了)後修(不著不證曠然合道)為
解悟先修(服藥)後悟(病除)為證悟修(無心忘照)悟(任運寂知)一時
即通解證若云本具一切佛德為悟(如飲大海)一念萬
行為修(得百川味)亦通解證若約楞伽地前(信住行向)四漸
(菴羅熟陶器成大地生習藝就)聖位(初地八地報身法身)四頓(明鏡現物日月照色藏識
知境佛光然曜)則修行為漸證理名頓此圓覺經備前諸
說謂文殊一章是頓解悟普眼觀成是頓證悟三
觀本(威德章)末(辨音章)是漸證悟又普眼觀通於解證
又三觀一一首標悟淨圓覺次明行相後顯成功
初中為對是頓悟漸修中後為對是漸修頓悟(又普
眼觀示漸修頓悟)三期道場是漸修漸悟普賢後段是頓
悟頓修(又清淨慧章有忘心頓證)更有餘文不能繁述此等頓
漸皆語用心不同前門但是判教苟得其意皆成
定慧如其失旨不成妄想即墮無記冀諸學者審
而修之。

九敘昔翻傳者開元釋教目錄云沙門佛陀多羅
唐言覺救北印度罽賓人也於東都白馬寺譯不
載年月續古今譯經圖記亦同此文北都藏海寺
道詮法師疏又云羯濕彌羅三藏法師佛陀多羅
長壽二年龍集癸巳持于梵本方至神都於白馬
寺翻譯四月八日畢其度語筆受證義諸德具如
別錄不知此說本約何文素承此人學廣道高不
合孟浪或應國名無別但梵音之殊待更根尋續
當記載然入藏諸經或失譯主或無年代者亦多
古來諸德皆但以所詮義宗定其真偽矣前後造
疏解者京報國寺惟慤法師先天寺悟實禪師薦
福寺堅志法師并北京詮法師總有其四皆曾備
計各有其長慤邈經文簡而可覽實述理性顯而
有宗詮多專於佗詞志可利於群俗然圓頓經宗
未見開析性相諸論迢然不闕故今所為俱不依
也其所依者巳伸於序末。

十隨文解釋於中二初解題目後釋本文題中文
三一總辨名二配法義三具解釋初中三一敘立
名二顯得名三明取捨初者。

「大方廣圓覺修多羅了義經。」

【然諸經教或佛說時便自立名如法華金剛之類
或佛滅後結集者立如阿彌陀入楞伽之類今此
經目是佛自立五種名也流通分中文云此經名
大方廣圓覺陀羅尼亦名修多羅了義亦名祕密
王三昧亦名如來決定境界亦名如來藏自性差
別二者諸經得名有其多種或以人為目或以法
為名人有請說等殊法有法喻等別或體或用或
果或因或能詮所詮或真妄境智乍單乍複其類
不同今經五名巳含多種大者是體方廣是用圓
覺是果祕密王三昧是因又王是喻三昧是法修
多羅了義是歎能詮餘皆所詮如來是能證人即
當其智決定境界是境兼餘皆法如來藏是在纏
之名即真妄和合斯則人法總彰法喻皆舉具體
具用有果有因詮旨雙題真妄俱顯方諸經目莫
備於斯了義之名照然義現其每字別釋得名如
下所辨三明取捨者文中雖五首題唯二良以宗
本體用是法義之宏綱詮旨功能是言象之皎鏡
事周理盡須建五名簡要標題且存兩號。

二配法義者凡欲解了義經論先須明識法義依
法解義義即分明以義照法法即顯著故論中欲
顯大乘深隱性相道理先開此二論云摩訶衍者
略有二種一者法二者義法指一心義開三大正
同此也心是如來藏心即圓覺在纏之名義謂體
相用即如次是大方廣論文為欲發起眾生大乘
信根故就凡夫位中目此圓覺為眾生心也今經
題目十一字中圓覺兩字正是其法大方廣三字
是圓覺體用之義經之一字正是能詮教法修多
羅了義五字歎教法勝能之義故正宗之初佛自
標本唯立圓覺中間處處牒前起後標結指陳一
一只言圓覺不言大方廣也或唯覺之一字是法
餘四皆義故文中或但云覺或淨覺大覺妙覺覺
性覺心覺相等能詮法義配此可知是則上五字
總屬所詮下六字總屬能詮矣。

三具解釋者於中分二初釋所詮後釋能詮且初
所詮五字略為二釋一以三字對兩字二以四字
對一字前對中三字者如次是圓覺體性德相業
用(三大)然各二義大者當體得名常徧為義當體者
不同法相宗揀小之大大外有小可揀猶是分限
豈為至大今以圓覺體無邊涯絕諸分量強名大
也(慤云大者敘心靈之絕量)常徧者常則竪通三世徧則橫該
十方竪者過去無始未來無終無有一法先之唯
此先於諸法故名大也涅槃經云所言大者名之
為常橫者十方窮之無有涯畔涅槃又云所言大
者其性廣博猶如虗空方者就法得名(方是法也)軌持
為義軌生物解在持自性持自性者一切眾生皆
有本覺雖流浪六道受種種身而此覺性不曾失
滅生解者眾生悟入知見雖因善友開示然其智
解從覺性生如水土之潤生糓等芽芽從種生不
從水土故文云圓覺流出菩提涅槃及波羅蜜教
授菩薩廣者從用得名廣多廣博為義廣多者此
圓覺性本有過塵沙之妙用潛興密應無有休息
無有窮盡廣博者此無盡之用一一同於覺性無
有邊際無有分限故文云覺性徧滿圓無際故當
知六根徧滿法界如是乃至八萬四千陀羅尼門
徧滿法界問華嚴經題亦云大方廣與此同異答
配屬三大則同釋義隨宗則異華嚴疏釋大云一
切相用皆同真性而常徧故持則雙持性相具十
玄門軌則一切諸法一一皆能生解如觀一切見
百門義等廣則能包能徧相即相入重重無盡一
一對此同異可知圓覺者直指法體若不尅體標
指則不知向來說何法大說何法廣圓者滿足周
備此外更無一法覺者虗明靈照無諸分別念想
故論云所言覺義者謂心體離念離念相者等虗
空界等此是釋如來藏心生滅門中本覺之文故
知此覺非離凡局聖非離境局心心境凡聖本空
唯是靈覺故言圓也故下文說涅槃昨夢世界空
華眾生本成佛道又云一切覺故又云幻滅覺圓
滿然此圓覺於諸經中隨宗名別涅槃經但約凡
夫身中本有此性悟之決定成佛故名佛性法華
約稱讚唯此一法運載眾生至於寶所餘乘不能
餘法皆劣故名一乘妙法淨名但約住此性者神
變難量非口可議非心可思故名不可思議解脫
金剛但約此性顯發能破煩惱故名般若餘類可
知皆是圓覺門中差別之義良由未決定的顯無
明本無眾生本佛故雖神用繁廣勝德無邊不得
標題直名圓覺禪門離念無念亦是此中拂迹遮
過之意然以心傳心密意指授非今簡牘所論且
約形言對此辨矣後四字對一字釋者唯覺之一
字指法餘四盡是釋義意言此覺有廣大義有方
圓義以廣對大以方對圓謂體大而用廣理方而
義圓方是正直不徧(揀小)不邪(揀外)圓是滿足無虧無
缺(揀諸菩薩)亦可大方是體(大方無隅)廣圓是用(慤云廣越塵沙圓無
間缺)謂體大而方正不偏用廣而圓滿無缺故復以
方連大以圓連廣又四字中上三字是別圓字是
總意明此覺具足三大之德故名圓也是則總別
之德具彰法義之門雙指故名大方廣圓覺後能
詮六字者於中先配後釋配者修多羅三字總指
諸經了義兩字歎此一卷此一卷是諸經決了之
義也故下文云是十二部經清淨眼目經之一字
正是此圓覺能詮之體後釋者修多羅之義巳如
前釋了義者決擇究竟顯了之說非覆相密意含
隱之談然諸經中何者了義何者不了義清涼答
順宗皇帝所問諸經了義云佛一代教若約本為
一事則八萬度門莫非了義若圓器受法無法不
圓得之由人亦皆了義此二不足揀別今約開方
便門示真實相則有了不了故淨名涅槃寶積等
經皆云依了義經不依不了義經不了義經者謂
小乘教了義經者謂大乘教大乘教復有了不了
謂有大乘雖六度悲智兼修而定說三乘不一亦
非了義若有會歸一極以玄鑪陶於群像智海總
乎萬流無二無三無不成佛中道理觀不共二乘
方為了義又大寶積經云舍利弗問佛何等經中
名為了義何等經中名不了義佛告舍利弗若諸
經中宣說世俗名不了義(小乘一藏唯說俗諦雖云四真諦望於真如還
成世俗法相一宗經論亦多說世俗少說勝義)宣說勝義名為了義(的指勝義
方是唯真不俗即圓覺也下文云圓覺出一切清淨真如涅槃故所流出者亦是安立真如對此還成世
俗)若諸經中宣說作業煩惱名不了義(業煩惱等相教廣明
說真性處百分無一從多而說屬不了義)宣說煩惱業盡名為了義(下文
云永斷無明又云此無明者非實有體又云知是空華即無輪轉亦無身心受彼生死)若諸
經中宣說厭離生死趣求涅槃名不了義宣說生
死涅槃二無別名為了義(涅槃及種種幻化既出於覺心即二法同
源正是無二也又云生死涅槃如夢及不厭愛等)若諸經中宣說種種文
句差別名不了義(法相宗漏定漏為無為一切定別)宣說甚深難
見難覺(差別即無差別)名為了義(下云有思惟心測度圓覺如取螢火燒須彌山
終不能著)釋曰據上說了義行相皆與圓覺相當佛自
料揀固應無惑雖諸經中亦有了義之說然非句
句始終故各隨別義標題唯此圓覺首末顯了直
破差別之相五性斷證總屬輪迴全成了義宗旨
故特標了義如法華一部獨受妙名經者契經亦
如上釋逐便從簡又略契字問修多羅與經但唐
梵文異今雙置題目豈非繁重答上則總指諸部
此則唯目當經對總歎別故非重也亦如大方等
修多羅王經豈不亦修多羅王四字是總指諸部
以歎其經耶又如法華歎云諸經之王若存梵語
兼稱歎之文標題目者應云妙法蓮華諸修多羅
王經即與此無異彼不兼之此乃兼者各是譯人
之意耳上來總釋首題中二名竟餘祕密王等三
號住流通分中至文當解。】

【二釋本文者一卷總分三分第一序分第二正宗
分第三流通分以三分之興彌天高判冥符西域
今古同遵所以三者夫聖人設教必有其漸將示
微言先敘由致故初有序分由致既彰當根受法
故次演正宗正宗既陳務於展轉利濟非但益於
當會復令末世流傳永曜法燈明明無盡故結以
流通今初序分中諸經多有二序一證信序如是
之法我從佛聞標記說時說處分明大眾同聞非
謬以為證據令物信受經無豐約非信不階由是
經初必須證信故智論云說時方人令生信故二
發起序發明生起正宗之法如淨名寶蓋法華毫
光之類然證信亦云通序諸經皆同故亦云經後
序佛說法時未有故發起亦云別序諸經各別故
亦云經前序佛光自發起方說正宗故今此經文
即前序中便是發起謂佛入大光明藏與一切佛
同住眾生清淨覺地現諸淨土菩薩主伴皆入三
昧同一佛境以表因果無異凡聖同源顯發此經
旨趣如是故無別發起序也將解證信總序三門
一述建立之由二明建立之意三則正釋經文初
者則佛臨滅度阿難請問四事佛一一答我滅度
後汝等當依四念處住一以戒為師(二)默擯惡性
比丘(三)一切經初云如是我聞一時佛在某處與
某眾若干人等(四)四念處者一觀身不淨(有五一種子二
住處三自體四自相五究竟)二觀受是苦(受與苦各三一苦受苦苦二樂受壞苦三
捨受行苦)三觀心無常四觀法無我餘三文易故不牒
釋二明建立之意者意有三焉一斷疑故謂結集
時阿難昇座欲宣法藏忽然自身相好如佛眾起
三疑一疑佛重起說法二疑佗方佛來三疑阿難
轉身成佛故說此如是我聞等言三疑頓斷既言
我從佛聞即自非佛明矣(真諦三藏引律云爾此通如是我聞)二息
諍故智論云若不推從佛聞言自製作則諍論起
今廢我從聞聞從佛來故經傳歷代妙軌不輟(此局
我聞)三異邪故外道經初皆立阿優為吉(此局如是)三釋
文者然證信序具六成就謂信聞時主處眾六緣
不具教則不興必須具六故云成就今隨文便均
於廣略總分三段一信聞時主二說處依真三同
體法眾今初。】

「如是我聞一時婆伽婆。」

【解曰此文巳具四種成就餘二成就後二各一先
且合釋如是我聞者指法之詞也如是之法我從
佛聞佛地論云謂結集時諸菩薩眾咸共請言如
汝所聞當如是說傳法菩薩便許可彼言如是當
說如我所聞釋曰宣法藏者不云阿難乃言菩薩
者以佛地經在淨土說故論釋結集者云是菩薩
不指聲聞今圓覺經亦淨土說正同彼論矣華嚴
疏引纂靈記云摩訶衍藏是文殊師利與阿難海
於鐵圍山間結集故與畢鉢羅窟不同集法傳云
阿難有三一阿難此云歡喜持聲聞藏二阿難䟦
陀此云喜賢持獨覺藏三阿難伽羅此云喜海持
菩薩藏但是一人隨德名別大法念經亦說三種
但喜賢却是其初第二復云喜持三則同也上合
釋竟此下離釋。

如是者信成就也智論云佛法大海信為能入智
為能度信者言是事如是不信者言是事不如是
故肇公云信順之辭也信則所言之理順順則師
資之道成又聖人說法但為顯如唯如為是故稱
如是(劉虬釋也此唯約所詮理)又真不違俗故名如俗順於真
為是(真諦三藏釋也約所詮理事)又如者當理之言(言理相順謂之如也)
是者無非之稱(生公釋也此同遠公說事如事說理如理能詮之教稱於理事也)
又有無不二為如如非有無為是(此約所詮理事無二)若唯
就當經釋者凡聖因果不異圓覺名如唯此因果
方離過非為是(華嚴疏云無障無礙法界曰如唯此無非為是應隨教門深淺以顯
如是不同)。

我聞者聞成就也我即文殊及阿難海五蘊假者
云何稱我我有四種一凡夫徧計二外道宗計三
諸聖隨世假分賓主(大小乘法相)四法身真我(法性)今是
後二非那慢心而有所說故無過也聞謂耳根發
識大小乘宗各有三說或耳或識或俱俱者為正
然或具四緣八緣雖因耳處廢別從總故稱我聞
若無相宗我既無我聞亦無聞從緣空故不壞假
名即不聞聞耳若約法性此經旨趣傳法菩薩以
我無我不二之真我根境非一異之妙耳聞真俗
無礙之法門也然阿難所不聞之經有云如來重
說有云得深三昧自通若推本而言即阿難是大
權菩薩何所不了如不思議境界經說況同文殊
結集何滯迹而疑焉。

一時者時成就也師資合會說聽究竟總言一時
揀異餘時也謂如來說經時有無量不能別舉一
言略周故但云一時如涅槃云一時佛在恒河岸
等又諸方時分延促不定故但言一時若約當宗
即說聽之時心境泯理智融凡聖如本始會此諸
二法皆一之時然一與時皆無自體但隨世假立
婆伽婆者主成就也涅槃云能破煩惱名婆伽婆
三德之中即當斷德斷德即顯法身也此宗法報
不分淨土說經非應化矣故佛地經云是薄伽梵
(六義)最清淨覺極於法界盡虗空窮未來際彼論云
次顯諸佛異餘大師(異說餘經之佛)故說世尊功德又為
其餘生淨信故況彌勒般若頌云應化非真佛亦
非說法者耶若約諸經多是佛字具云佛陀此云
覺者謂覺了真妄性相之者據大雲金剛疏引論
中心體離念以釋佛字則知有念終不能覺故論
又云一切眾生不名為覺以從無始來念念相續
未曾離念故又云若有眾生能觀無念者則為向
佛智故然覺有三義一自覺覺知自心本無生滅
(若以常釋此唯揀凡今則從此便異於二乘及權教菩薩)二覺佗覺一切法無
不是如三覺滿二覺理圓稱之為滿若約佛地論
即具十義(智障諦覺喻各二)若依華嚴即說十佛(成正覺願業報
住持涅槃法界心三昧本性隨樂)若出其體即圓覺也(四成就竟)。

二說處依真者處成就也謂佛入法性源現無邊
無礙剎土亦不定分自佗受用故曰依真亦如華
嚴云普賢身相如虗空依真而住非國土釋此一
門疏文有二初通疑難後正釋文初中或問曰外
道言教首建阿優孔老篇章不標處所佛經異此
故必以序分為初彰說處則山城有依明說人則
主伴無雜六種成就千代楷模邪正區分實由斯
矣今云入光明藏三昧正受現諸淨土與諸菩薩
同入等者但是真智所造之境非化身形相之依
既不言佛在何山城國邑則說經主處文不顯彰
幸為釋通覬無所惑答曰夫三身一體四土一性
聖言三四者立教有權實對機有隱顯(劣機隱淨現穢勝機
隱穢現淨)若揀邪教定釋宗則唯標變化身土(說大小乘法相
及大乘破相顯性等經)若除細惑彰妙境則直顯受用自佗
(圓覺密嚴之類十有餘本)然此了教委窮識智之體備搜性相
之源深究無明之根圓彰無漏之界經宗既詮實
境教主須明真佛故受用身居受用土為諸大士
說圓覺經然諸大乘經同是淨土說者即深密解
脫經(如是我聞一時婆伽婆住法界殿如來境界放大光明普照之處)法集經(婆伽
婆在虗空法界無差別住處)稱讚大乘經(婆伽梵住法界藏)密嚴經(住出
過三界密嚴之國)諸佛心印經(住如來境界眾寶道場)興顯經(在如來建
立之土)大毗盧經(住如來加持廣大金剛法界宮)入印法門經(住如來住
持境界)方等王虗空藏經(遊如來無礙智智行處)佛地經(住最勝光
曜放大光明普照無邊世界周圓無際超過三界所行之處然如是我聞等言一一皆準深密讚之)
略舉十經是此類也然淨土說經儀式稍異學識
淺者或謗或疑故佛地論中具有徵釋但解此論
自及三隅(十經之意例此皆解)故載其文(次第錄此一段)以遮愚惑
聖言定量不假餘詞論曰受用變化二佛土中今
此佛土何土所攝說此經佛是為何身(此下有四初謬次正
三徵責四圓了初云)有義此土變化土攝說此經佛是變化
身(外難云既爾何故經云住最勝超過三界所行處豈是穢土耶下答云)佛為化地
前等令其欣樂修因故暫化作淨土妙身神力加
眾令暫得見(次云)有義此土受用土攝說此經佛是
受用身此淨土量無邊際故(難初義云)若暫化作加眾
令見應如餘經分明顯現(法華三變淨土淨名足指按地經文皆云佛神
力等)經不說故(佛地不然)是受用身土(結成)若爾此是地上
菩薩所應見聞何故於此化佛土中結集流布(假設)
傳法菩薩為欲示現一切智者(法報佛身)及所居處(淨土)
超過世間(化身穢土)如是示現(此下說現勝之意意有四焉一云)欲令
所化生欣樂故(二云)為令發願當生如是淨土見如
是佛聞如是法修彼因故(三云)為生廣大勝解有情
及諸菩薩勝歡喜故結集流布(結上三也四云)又是勝法
於此宜聞然處若非勝化身相麤不可宣說(下結)故
受用身居受用土為初地上諸菩薩說令傳法者
結集流通(總結成正義次下又假設外難云)若爾何故不但說彼
所說法耶(何不但以化身標住山城等處然後但就經內讚說真身淨土勝妙等法如無
量壽觀經等耶下又出不標說處之過云)若不說處及能說者(若不說有形相
名字化身化土如釋迦在祇園等也)不知此法何處(在何處說)誰說(是何人說)
一切生疑(由無主處缺六成就故)故須具說(結也後窮盡道理和會釋云)
如實義者釋迦牟尼說此經時(不妨還是釋迦世尊)地前大
眾見佛化身居此穢土為其說法地上大眾見受
用身居佛淨土為其說法(故亦有雙標淨穢者如等目王三昧經等)所
聞雖同(同聞正宗法義)所見各別(有見在舍衛國摩竭耆闍祇園之類身長丈六
三十二相八十種好有見在光明無邊清淨國土盧舍那身徧法界有八萬四千相好等有見毗盧遮那
在華藏世界及無邊世界一一塵中身具不可說佛剎微塵數相好等)雖俱歡喜信
受奉行(各信所見身土所聞之法)解有淺深所行各異(各隨所見所解
而修其行)而傳法者為令眾生聞勝希願勤修彼因當
生淨土證佛功德故就勝者所見結集言婆伽婆
住最勝等(出結集菩薩隱化身穢土位號名相但彰真身淨土境界之意也諸餘經教例
亦如然由隨機益故但各就本經意趣隱真身淨土顯化身穢土等也故前云對機有隱顯也)釋
曰論釋分明不假別議驗前經等類例照然然前
所列之經(十經兼圓覺)皆詮殊勝之事境深細之理趣
至於領受結集瓶注不遺者非登地菩薩則不堪
任故淨土宣揚唯大士親受展轉流布則群類普
霑問華嚴大經宗趣圓博佛土是華藏世界佛身
毗盧遮那尚標穢境之中人天七處(初會摩竭提國二及七八
普光明殿三忉利天四夜摩五兜率六佗化九祇園並不離欲界故)佛地經等何不
然耶答大聖設教權實多門總一切經不出三意
謂諸餘經等欲令隨識者趣入故唯舉化身穢土
佛地等經欲令隨智者領受故偏舉真身淨土華
嚴則識智融通淨穢交徹法界圓攝稱性而談(不逐
機宜屈曲)故釋迦全是毗盧不壞娑婆而見華藏是以
標舉則給孤(九會摩竭初會同於濁世四處在欲天皆是五濁境)閻浮(三處在天
竺)釋相則金地(經說摩竭云其地堅固金剛所成)蓮臺(經云見佛坐蓮華藏
師子之座十佛剎微塵數菩薩圍繞一一塵中亦復如是)一一普周法界(佛身一一
肢節一一毛端佛土一一微塵皆徧法界)二類各有宗趣何執一而難
乎然佛化儀隱顯殊迹一身異應一音異聞故教
海無邊權實叵測且天竺小乘宗人尚有總不信
大乘經典況時澆(佛滅度百年毱多持律不如佛在六群乳味不如佛在水味況
今向二千年耶)處異(震旦與天竺隔遠)詎免疑流今以聖言分明
顯示庶袪其惑直入真乘然一部經入由證信故
須通決勿厭文繁上來通釋疑難竟。】

大方廣圓覺經大疏上卷之二

*** 音釋

杌

(五忽切音兀木無枝也)。
綟

(力霄切音麗染色也)。
罽

(居例切音計魚網)。
鑪

(音盧火牀
也)。
覬

(音冀希望也)。
大方廣圓覺經大疏上卷之三
終南山草堂寺沙門宗密述

【此下正釋本文文分兩段初攝相歸真後稱真現
土初中三一標入智用之源二明與凡聖同體三
總彰稱體圓徧今初。】

「入於神通大光明藏三昧正受。」

【解曰藏即寶性法界藏起信心真如是諸佛眾生
之本源神(妙用難測)通(自在無壅)光明之性體塵沙德用並
蘊其中百千通光皆從斯起故云藏也亦名法性
土亦名常寂光土息諸分別智與理冥名為入矣
然諸佛有常光放光若約常光光即是藏謂心性
本明迷之似暗妄想既盡顯煥無涯故論云心性
不起即是大智慧光明徧照法界若約所放光及
所起通即神通光明之藏(持業依主配之可知)然通與光數
皆無量若取類說者通即或六或十光則身光智
光三昧正受者唐梵雙彰安住藏中不受諸受名
為正受(又三昧此云正思謂在定時於所緣境審正思察故正揀尋伺思揀昏沈如曉公說)
二明與凡聖同體者既入其源即同其體故論云
無漏無明種種業幻皆同真如性相華嚴亦云如
心佛亦爾如佛眾生然心佛及眾生是三無差別
又月上經云我亦當知十方佛皆悉同體覺一法
真如體性無有二無量眾生同實際文中二初明
聖同。】

「一切如來光嚴住持。」

【解曰一切即十方三世故華嚴云十方諸如來同
共一法身一心一智慧力無畏亦然本覺真理名
如能證始覺之智名來始本不二名曰如來是則
眾生有本無始是如不來光嚴者重重交光照曜
炳著住謂安住永絕攀緣持謂任持不失不壞後
明凡同。】

「是諸眾生清淨覺地。」

【解曰迷真起妄妄見眾生妄體元空全是本覺心
地(論云一切眾生本來常住入於涅槃)妄不能染故云清淨(勝鬘經云染而
不染)然聖證此境直曰住持凡不知同但指覺地三
總明稱體圓徧。】

「身心寂滅平等本際圓滿十方不二隨順。」

【解曰凡聖身心取相似異相皆虗妄當體寂滅寂
滅故平等皆同一際即圓覺本際也既與覺體無
異故隨體圓滿周徧法界慤云首楞歎虗空之小
圓覺嗟法性之寬比之常談海形牛跡不二隨順
者隨順不二也西國語倒譯者迴文不盡故也生
死涅槃為二凡夫順生死二乘趣涅槃今皆不住
故云隨順又依報則淨穢不二正報則生佛不二
尅體則身心不二通該則自佗不二與此相應是
隨順矣然凡聖平等復有多義且依佛說佛佛平
等法身智身無增減故若依眾生生生平等煩惱
業苦有支皆等若生佛相望者凡夫現在等佛過
去進修得果等佛現在成佛究竟等佛常住此約
三世互望煩惱佛即本有今無眾生即本無今有
菩提即眾生本有今無諸佛即本無今有約迷悟
異則說今本涅槃之性非三世攝故知三世有法
無有是處若以性淨而說則佛與眾生現今平等
不妨迷悟之殊是故三乘亦有差別亦無差別眾
生寂滅即是法身法身隨緣即是眾生故寂滅非
無之眾生恒不異真而成立隨緣非有之法身恒
不異事而顯現又如前引華嚴心佛眾生三無差
別亦是平等是故染淨三世一切諸法無不平等
況稱性互收如是解者名為善住平等心地二稱
真現土。】

「於不二境現諸淨土。」

【解曰先釋義後鎖文初中淨土之義四門分別一
釋其義相二出其體性三嚴之方便四身土一異
初中然土雖多種不出其三一法性土二受用土
三變化土若開受用有自有佗則成四土統唯二
種謂淨及穢或性及相融而為一有異餘宗又一
質不成淨穢虧盈異質不成一理齊平有質不成
搜源則冥無質不成緣起萬形故形奪圓融無有
障礙次出體者小乘八微權教唯心實教法性又
四土各別出體分性相者為權融攝者為實三方
便者若經本起皆如來神力故法性如是故眾生
行業故此通淨穢然隨宜攝物佛應統之故皆稱
佛土若就行則唯淨非穢然淨有二種一世間淨
離欲穢故以六行為方便上二界為淨土二出世
間淨此復二種一者出世所謂二乘以緣諦為方
便權教說之無別淨土約實言者出三界外別有
淨土二乘所居智論有文二出世間上上淨此謂
菩薩即以勝解萬行而為方便以實報七珍無量
莊嚴而為其土此復有二一者真極佛自受用相
異兼忘為方便二者未極等覺巳還故仁王云三
賢十聖住果報唯佛一人居淨土未極之中復有
二種一八地巳上一向清淨以永絕色累照體獨
立神無方所故其淨土色相難明二七地巳還未
出三界無漏觀智有間斷故非一向淨若依瑜伽
入初地去方為淨土三賢所居皆稱非淨此分受
用變化別故然約圓教十信菩薩即有淨土後身
土一異者又二初且約權教略配後據實義廣釋
初中謂自性身依法性土餘之三身皆依自土鏡
智淨識由昔所修因緣成熟從初成佛盡未來際
相續變為純淨佛土周圓無際眾寶莊嚴自受用
身常依而住平智慈力由昔所修隨十地菩薩變
為淨土小大劣勝前後改轉佗受用身依之而住
成智慈力由昔所修隨未登地有情所宜化為佛
土淨穢小大前後改轉佛變化身依之而住後廣
釋者問法性身土為別不別別則不名法性性無
二故不別則無能依所依答經論異說統收法身
略有十種土隨身顯乃有五重一依佛地論唯以
清淨法界而為法身亦以法性而為其土性雖一
味隨身土相而分二別智論云在有情數中名為
佛性在非情數中名為法性假說能所而實無差
唯識亦云雖此身土體無差別而屬佛法性相異
故謂法性屬佛為法性身法性屬法為法性土性
隨相異故云爾也又云此佛身土俱非色攝雖不
可說形量大小然隨事相其量無邊譬如虗空徧
一切處故華嚴云普賢依真住等一切如來皆同
所證故上文云一切如來光嚴住持身心寂滅平
等本際圓滿十方不二隨順二唯以大智而為法
身所證真如為法性土故無性攝論云無垢無罣
礙智為法身故三亦智亦如而為法身梁攝論中
及金光明皆云唯如如及如如智獨存名法身故
此則身含如智土則唯如四境智雙泯而為法身
經云如來法身非心非境土亦隨爾依於此義諸
契經中皆說如來身土無二五此上四句合為一
無礙法身隨說皆得土亦如之六此上總別五句
相融形奪泯茲五說逈然無寄以為法身土亦如
也此上單就境智以辨七通攝五分及悲願等所
修恒沙功德無不皆是法身收以修生功德必證
理故融攝無礙即此所證真如體大為法性土依
於此義身土逈異八通報化色相功德無不皆是
此法身收故攝論中三十二相等皆法身攝然有
三義一相即如故歸理法身二智所現故屬智法
身三智相並是功德法故名為法身其所依土則
通性相淨穢無礙我此土淨而汝不見眾生見燒
淨土不毀色即是如相即非相身土事理交互依
持通有四句謂色身法身各依色相土及法性土
故(單雙互望)此上通諸大乘教九通攝三種世間皆為
一大法身如華嚴說具十佛故其三身等並是此
中智正覺攝故土亦如之十上分權實唯以第九
屬於圓教若據融攝總前九義為一總句是謂如
來無礙身土義隨隱顯不可壘安是故此經即於
不二之境現諸淨土達者尋文無生局見上言土
有五重者一唯法性屬前三身二者雙泯屬於第
四三具性相五六七八之所依故四融三世間屬
於第九五總前諸義即第十依釋義門竟。

次銷本文言於不二境者佛無現土之念如明鏡
無心現諸淨土者無念而應緣如鏡無心而現像
故肇公云淨土穢土蓋隨眾生之所宜淨者示之
以寶玉穢者示之以瓦礫美惡自彼於我無定無
定之土乃名淨土隨類普應故云諸也前凡聖一
體即從自受用入法性土也此應諸菩薩即從法
性現他受用故次云與大菩薩乃至同住如來平
等法會第三同體法眾文三一總標。】

「與大菩薩摩訶薩十萬人俱。」

【解曰先標類具云菩提薩埵摩訶薩埵此翻菩提
云覺則所求佛果薩埵云有情則所化眾生此約
境釋又此人有了悟之覺餘緣慮之情此約心釋
又此是求菩提之有情此約能所釋摩訶大也信
大法解大義發大心證大道行大行赴大果故故
華嚴地前即云摩訶薩也然今列者但是地上後
十萬人標數也二別列。】

「其名曰文殊師利菩薩普賢菩薩普眼菩薩金剛藏
菩薩彌勒菩薩清淨慧菩薩威德自在菩薩辨音菩
薩淨諸業障菩薩普覺菩薩圓覺菩薩賢善首菩薩
等而為上首。」

【解曰夫聖人無名為物立稱多依行德隨宜別標
標立千差皆有所表此等是十萬中標領表十二
段法門如次各於一門而為請問之主良以初心
識昧未解諮求故菩薩慈悲騰疑為請今各以所
詮法義對釋其名文理昭然非強穿鑿智者詳焉
文殊師利者梵語訛也正云曼殊室利此云妙德
即智德深妙謂道成先劫巳稱龍種尊王現證菩
提復曰摩尼寶積實為三世佛母豈獨釋迦之師
影響華嚴一切咸見是以禮妙慧而不忘敬本勸
善財而增長發心印無言於不二之門答光明於
三點之會談般若玄致屢質本師說權實雙行頻
驚小聖至德若此非妙云何普賢者略有三釋一
約自體體性周徧曰普隨緣成德曰賢二約諸位
曲􂘣無遺曰普隣極亞聖曰賢三約當位(等覺)德無
不周曰普調柔善順曰賢準華嚴三聖圓融觀文
殊表解普賢表行行解同體即是毗羅遮那是為
三聖故此菩薩常為一對今第一究真妄以成正
解故當文殊第二徵幻法而明正行故當普賢良
由此經是稱性真身說圓滿覺性故人法儀式懸
符華嚴三普眼者由此法門令觀身心無體根識
塵境世及出世自身佗身一切清淨徧滿法界一
切眾生普同諸佛觀行成就頓見如此境界是真
普眼也此含悲智謂普見諸法清淨是大智普眼
普見眾生成佛是大悲普眼四金剛藏者從喻為
名金剛堅而復利堅則無物可壞利則能壞一切
此菩薩智亦爾煩惱不能侵外魔不能動堅也能
破諸障斷人疑惑利也故起三重甚深之難以消
末世之疑疑心既無即具無盡功德故復云藏五
彌勒者此云慈氏慈是其姓過去遇大慈如來願
得斯號由此得慈心三昧又由母懷時便有慈心
故以慈為氏族字阿逸多此云無勝勝德過人故
今以姓而呼但云彌勒由此門深究愛根蕩除細
惑所以五性修證皆屬輪迴彌勒是等覺菩薩一
生補處表除微細惑習即得正覺圓明也六清淨
慧者表在此門修證地位因果相中而智慧不住
不著虗心忘相不為行位差別之相所染(若慧不清淨即
落地位滯因果乖覺性)七威德自在者三觀成就功用猛利
邪魔不能嬈妄惑不能侵或八辨音者佛以一音
逗於萬類雖此門統明三觀而隨機單複不同故
二十五輪各皆證入此菩薩善能辨別隨類圓音
故當其問九淨諸業障者一切業障盡依四相而
生此門問答除之諸業自然清淨十普覺者從前
諸過巳離四相又除然於用意行心仍餘作止任
滅之病覺猶未普至此決擇四病覺性無瑕普覺
諸病故當此矣若具指者普覺本末普覺麤細普
覺深淺十一圓覺者然此正宗中諸菩薩等與佛
問答發揚本意欲顯圓覺但緣節節過患未盡義
意未圓收機未普故表法菩薩未標圓覺之名今
有三意得名圓覺一前雖病盡理圓仍恐下根難
入又此曲開方便三期道場即上中下普歸圓覺
二由前節級行解巳圓至此名為證極證極之境
更無別體唯是圓覺三最初標指圓覺為陀羅尼
門者從本起末今顯義巳周還至圓覺者攝末歸
本表此三意故當此門十二賢善首者調柔善順
曰賢賢之與善義意無別賢謂亞聖善則順理首
是頭首欲使萬善齊興俱順真理成正因位亞次
聖果者必藉經教經教流通是賢善之首故流通
分中當此菩薩三總歎。】

「與諸眷屬皆入三昧同住如來平等法會。」

【解曰然夫大士必崇德廣業虗心外身崇德故進
齊佛果廣業故行彌法界虗心故智周萬物而不
為外身故功流來際而非巳今此但歎主伴入定
同佛會之德者發揚正宗融攝一切為圓滿覺之
由致也諸經歎德皆亦各隨所宜言與眷屬者稱
性之眾必具主伴(如華嚴經)故此十萬各有眷屬(外徒眾內
法行)由入定故同住佛境(不同前之諸佛但云住持不云入定)當爾之
時凡聖體同因果一相故云平等法性之會名法
會也上來三段不同總明證信六成就竟然此序
既含發起(義如前科)此經又越餘詮欲顯逈超應云六
種殊勝謂所聞圓覺是性相源(如是)能聞結集是文
殊等(我聞)說經之主是佛法身(婆伽婆)說聽會時心境
融合(一時)說經之處淨土真源聽眾同體皆入三昧
故也序分竟。

自下大文第二正宗分中有十一菩薩相次請問
法門節節佛答總十一段束之為二初一問答令
信解真正成本起因後十問答令依解修行隨根
證入此乃前頓信解後漸修證也亦可初一信次
五解次四行後一證(至下更辨今且依前)。

夫欲運心修行先須信解真正以為其本若不正
所修一切皆邪縱使精勤徒為勞苦權宗多云先
且漸修功成後自頓悟若華嚴此經教相儀式皆
先頓同佛解方能修證故彼經十信位滿便成正
覺然說三賢十聖歷位修行(通妨云云)故此文殊段中
頓彰信解之境後普賢等十菩薩節級顯示總別
觀行(普賢最初問云聞此圓覺境界云何修行等)。

今初言信解真正者華嚴三聖觀云有信無解增
長無明有解無信增長邪見信解圓通方為行本
今則頓信本有圓覺本無無明頓出生死名為真
正真者揀妄則不同迷倒凡夫但將妄念修行正
者揀邪則不同執見異宗及諸外道三聖觀又云
信若不信法界信則是邪復云成本起因者著初
發起之因也然此經說因意深文略若不會通諸
教管窺者信解難生今於文前懸為開示根尋本
末總有三重初了圓覺性次發菩提心後修菩薩
行了覺性者四大非我五蘊皆空空病亦空了然
自覺聖凡相異異則不真生佛體同同豈增減依
此悟解終始無殊然堪發心學菩薩行見聞影響
何實何虗雖應形聲誰主誰宰不依此悟所作非
真自謂修行元是結業故華嚴云不能了自心云
何知正道彼由顛倒慧增長一切惡又云設有菩
薩無量百千億那由佗劫具行六波羅蜜修習種
種菩提分法若未聞此不思議大威德法門或聞
不信順悟入不得名為真實菩薩若聞此法信解
悟入當知此人生如來家具菩薩法離世間法深
入如來境界故論中亦先開示二覺次令發三心
後方修五行(如次配此三重然就初門中引者初門之意最難信用故)顯著若
是幸不踟蹰。

二發菩提心者既悟圓覺則堪發大心為萬行本
故華嚴二千行法最初以菩提心為所依然有心
體心相心德言心體者大悲大智大願三種心是
大願是總悲智是別願者樂欲樂欲何事唯發心
願樂通達諸法救度眾生故成悲智是故論云信
成就發心者略說三種一者直心正念真如法故
即是大智無所執著二者深心樂修一切諸善行
故即是大願謂四弘等(對四諦故)三者大悲心救護一
切苦眾生故心相者所發之心要無分齊謂約悲
願則大悲盡度眾生大願盡修諸行約大智念真
如則上無菩提可求下無眾生可度中無萬行可
修故淨名云當令此諸天子捨於分別菩提之見
皆為無分齊也心功德者若依上發心一念之德
過於虗空諸佛同讚多劫不盡故善友翻禮童子
羅漢推敬沙彌雖始終不殊而先心難矣是以彌
勒二百二十二喻廣顯功能。

「　種子生佛法
　良田長白法
　大地持世間
　淨水洗煩惱
　大風吹無礙
　盛火燒見薪
　淨日照世間
　盛月法圓滿
　明燈放法光
　淨目見安危
　大道入智城
　慈父訓菩薩
　慈母生菩薩
　導師知要道
　帝王願自在
　鉗拔身見剌
　命持大悲身
　甘露不死界
　淨瑠性明潔
　鼓覺煩惱睡
　無畏毗笈珊陀
　無生
　念力
　住水
　日精
　璃寶宅迦王子」


懇勸善財再親妙德此上二門正是本起因也至
文當配。

三修菩薩行者既巳發心當修諸行故善財所見
諸善知識一一云我巳先發阿耨菩提心未知云
何學菩薩行修菩薩道然對上了悟即是依理而
修對上發心即是以行酬願難思佛法即之於心
非向外求非數佗寶廣有萬行統之三學要唯定
慧車輪鳥翼互闕無能以是菩薩所依賴故天台
宗於止觀意在斯焉此第三門即普眼章巳下皆
是上三重因兼果成四故我清涼大師答順宗皇
帝所問諸經了義綸貫始終亦如次全同此四謂
一明識不思議境使信解居懷二真正發菩提心
令棲志高尚三巧安止觀萬行助修四迴向菩提
因果圓滿今本起因即彼一二隨根修證即彼三
四是知顯示從凡至聖始終炳著者莫尚斯焉若
約從本起末攝末歸本論因果者復成四句一所
從之本是因因(本起因也)二起末正是其因(六度萬行)三攝
末正是其果(菩提涅槃二轉依果)四所歸之本是果果(生佛同成
正覺)然一與四但是覺性故華嚴所宗性因性果是以
因該果海果徹因源初心即得菩提果後猶稱。

菩薩善財初後俱託文殊智身位地始終同會普
光明殿皆斯義矣(彼疏云契文殊之妙智宛是初心入普賢之玄門曾無別體)
然本起之義泛釋難明故此一章拔茅連茹實藉
因果相照教理相符文雖稍繁為後綱領傍論巳
竟。

次釋本文文中有四一伸請二讚許三佇聽四正
說(下十初科皆同此四)初中三初進問威儀次正陳詞句後
三展虔誠(後亦皆同)今初。】

「於是文殊師利菩薩在大眾中即從座起頂禮佛足
右繞三帀長跪叉手而白佛言。」

【解曰文殊表法巳具上文餘皆諮求法要恭敬之
儀也在大眾中從座起者亦表與一切凡聖同住
法性從法空之體起悲濟之用頂禮佛足者以巳
最尊之頂禮佛最卑之足敬之至矣敬是意業意
業無狀但以身口表之下標歎大悲世尊在發問
之首即口業矣由隨文便故科之在後然汎論三
業歸敬者欲顯諸聖有天眼天耳佗心故淨三業
故成就三輪因故或在明而遠在闇而近在闇而
復遠故身語意如次伸敬今文殊等但是請問之
軌俱非上說右遶者隨順之義表順覺性三帀者
顯佛一體三寶三身三德表自願滅三道等故諸
有三數表義例知長跪者表安危不易叉手者表
信解合體心境交參理智冥符定慧無二次正陳
詞句文三初問本起之心。】

「大悲世尊願為此會諸來法眾說於如來本起清淨
因地法行。」

【解曰即前第一重也詳佛答處文相皎然諮求法
要本為眾生故偏舉大悲之德又阿含經說六種
力中如來唯以大悲為力六波羅蜜經云云何大
悲能除重檐示勝義故成就有情住法性故諸來
法眾者從法性起皆稱法性之眾也說於者但是
請說而非問也如來下正是所請請意云夫求果
者必觀於因因若非真果還是妄如造真金佛像
先須辨得真金成像之時體無增減故首楞嚴經
云若以生滅心為本修因欲求如來不生滅果無
有是處又云汝觀因地心與果地覺為同為異同
則尅證異則不成言如來本起者佛昔本因所起
最初之心也如上廣釋清淨者圓照本體元無煩
想因地者因行所依之地法行者稱法性之行下
文佛答圓照淨覺本無無明等為因體也大集經
憍陳如問佛云何名為法行法行比丘佛言若有
比丘讀誦如來十二部經樂為四眾敷揚廣說思
惟其義是名樂讀乃至是名思惟不名法行若有
比丘能觀身心心不貪著外一切相謙虗下意不
生憍慢不以愛水溉灌業田亦不於中植諸種子
滅覺觀心境界都息永離煩惱其心寂靜如是比
丘我則說之名為法行如是比丘若願獲聲聞菩
提緣覺菩提如來菩提即能得之憍陳如如工陶
師埏埴調泥置之輪上隨意成器法行比丘亦復
如是下文佛答圓照淨覺本無無明等為本起初
因也占察經亦云善男子若有眾生欲向大乘者
應當先知最初所行根本之業最初根本業者所
謂依止一實境界以修信解由信解力增長故疾
入菩薩種性(信成就入初信也)所言一實境界者謂眾生
心體從本巳來不生不滅自性清淨無障無礙平
等普徧無所不至圓滿十方究竟一相以一切眾
生心一切聲聞辟支佛心一切菩薩心一切諸佛
心皆同不生不滅無染寂靜真如相故所以者何
一切有心起分別者猶如幻化無有定實釋曰以
信解一實為最初業全同今經也配釋可知佛頂
經亦然二問發心離病。】

「及說菩薩於大乘中發清淨心遠離諸病。」

【解曰即前第二發菩提心也故偈直云菩提心矣
華嚴云忘失菩提心而修諸善根魔所攝持既為
魔攝即過患眾多故請說發心因緣令得永離且
中間忘失善根猶被攝持況都未發心修行豈離
魔業言及說者揀此非前大乘中者揀宗非小清
淨心者菩提心中大智心也直心正念真如故清
淨矣離諸病者一發之後永無忘失無忘失故魔
惑不嬈下佛答有無俱離覺照亦泯能所絕等此
即不發一切心名真發清淨心也若遠而論之至
於輪迴根本四相四病亦答此意雖下文節節自
有別問然此一段之問是諸問根本後為欲備收
中下之機故諸門展轉問答以盡此中之理亦如
華嚴初會發四十問近則當會答盡遠則九會方
終三遠被當來。】

「能使未來末世眾生求大乘者不墮邪見。」

【解曰末世者佛滅度後正法像法各一千年末法
一萬年末法即為末世去聖遙遠深可懸憂故顯
益中偏垂結指又初標此會後結當來影略而言
現未俱益金剛三昧經中解脫菩薩亦為末劫中
五濁眾生請宣一味決定真實令等同解脫(曉公因此
四句判教)求大乘者不墮邪見者謂末法中正解難得
其有或縱心五欲或宗習異道或執滯二乘者置
之言外縱有發意唯求大乘若不聞此法門亦墮
邪見離本心外別有所求見妄見真並為邪見不
必六師(義如前說)故華嚴云一切眾生皆墮邪見後三
展虔誠。】

「作是語巳五體投地如是三請終而復始。」

【解曰五體者四肢及頭三請者若唯一二未展虔
誠若過於三禮煩則亂故三周終始顯示真心佛
雖巳知垂範應爾若約所表如三帀說二讚許。】

「爾時世尊告文殊師利菩薩言善哉善哉善男子汝
等乃能為諸菩薩咨詢如來因地法行及為末世一
切眾生求大乘者得正住持不墮邪見汝今諦聽當
為汝說。」

【解曰先讚後許善哉善哉者智論釋云再言之者
善之至也大乘了義理合宣揚針芥未投久默斯
要既當嘉會根熟咸臻將演妙門必資發問今之
所請實謂起予利樂實多再三歎善善男子者順
理剛斷乃能下牒所問詞正述善之所以得住持
者安心覺海永絕攀緣住持萬行無漏無失汝今
下許也誡令審諦勿雜餘緣無以生滅心行聽實
相法智論偈云聽者端視如渴飲一心入於語義
中踊躍聞法心悲喜如是之人可為說三佇聽。】

「時文殊師利菩薩奉教歡喜及諸大眾默然而聽。」

【解曰歡喜者默聽也即是願樂欲聞十地經云如
渴思冷水如饑思美食如病思良藥如眾蜂依蜜
我等亦如是願聞甘露法四正說文二初長行後
偈頌(下皆同此)初中四一標示真宗二推窮妄宰三釋
成因地四結牒問詞一中復二初明本有覺心後
明悟則成佛初中又二一示本體。】

「善男子無上法王有大陀羅尼門名為圓覺。」

【解曰無上法王即是佛也於法自在更無有上然
雖無一眾生而不具有圓覺且塵經未出寶藏猶
埋既不自知宛受貧苦唯佛全得其用故但標大
覺有之。

大陀羅尼者此云總持圓覺體中塵沙德用從本
巳來持之不失故(有以攝散釋總持義義與此殊)然陀羅尼有三
謂多字一字無字今即無字無字即無邊際故言
大也故大寶積經陀羅尼品云如來之智攝諸善
巧所有宣說無不清淨無有少法所得皆歸於空
乃至此是諸菩薩等入陀羅尼門問文字既非真
實何用傳經答大品般若云總持非文字文字顯
總持由般若大悲離言以言說若據智論即云陀
隣尼梵音小異耳論自翻為能持亦云能遮謂種
種善法持令不失惡不善心遮令不生既言持善
遮惡即是萬行之本故此標之矣。

門者是出入義出者一切染淨諸法皆從圓覺流
出(出淨如次文出染如下文)入者若悟圓覺則百千萬法悉皆
悟入故下文云圓覺明故顯心清淨乃至徧滿等
是知欲了萬法須從圓覺中入又從本起末為出
攝末歸本為入迷之則出悟之則入有出入義故
名為門此中門者是根本義不同世法門淺室深
故寶積經連次前云由是門故出生廣大差別覺
慧此則無門之門門清淨故形相門者則為非門
所言門者猶如虗空一切諸法依於虗空而有生
滅又荷澤云知之一字眾妙之門皆說根本矣名
為圓覺者正指其所屬當本體也義具題中二彰
德用。】

「流出一切清淨真如菩提涅槃及波羅蜜教授菩薩。」

【解曰流出者非別有法從中流出於外但依覺性
顯示諸門功德無有窮盡應用無有疲厭名為流
出故論云若心有動則有過恒沙等妄染之義對
此義故心性無動則有過恒沙等諸淨功德相義
示現言一切者總標清淨者揀諸有漏有漏之法
背真理故性本無故真如等者略舉其四以例百
千將欲釋之二門分別初開章解義後依義釋經
初中四法各為四別一釋名二出體三辨種類四
明業用。

初真如中一釋名者真謂真實顯非虗妄如謂如
常表無變易謂此真實於一切位常如其性故又
真者體非偽妄如者性無改異偽是詐偽鍮如真
金妄是虗妄影如本質異就橫說多物同時而各
殊改約竪論一體前後而變易今皆離此故曰真
如謂此實體於未來際常如過去(釋竪)於色中常如
受中(釋橫)真實相如非為妄似二出體者若約法數
即真如無為今依起信以一心為體論云心真如
者即是一法界大總相法門體所謂心性不生不
滅乃至竟無變壞唯是一心故名真如等三辨種
類者或唯一如體中說或二安立非安立故依言
離言故或說有七顯於染淨中常如其性故或立
十種對十重障辨其德故四明業用者論云真如
用者諸佛因地攝化眾生不取相者以如實知眾
生及興巳身真如平等無別異故以有如是大方
便智除滅無明見本法身自然而有不思議業種
種之用即與真如等徧一切處釋曰依真如故發
智斷惑證體起用若不依之則取我我所相無由
修證故知萬德萬行皆是真如用也。

菩提四者一中梵語菩提此翻云覺(若云陀即是覺者)義
見題中二中約心數即別境中慧若取圓備即攝
論云二智二斷為菩提體智論云菩提菩提斷俱
名為菩提依今經者即是始覺合本三中或說唯
一理智合故即寂之照故或開為二大品明有性
淨菩提修成菩提或分為三約三乘故如十地論
又起信本覺始覺究竟覺或開為四涅槃經說四
品智慧觀十二緣得聲聞緣覺菩薩佛等菩提又
大圓等四智菩提或分為五如大品智論說發心
等(等於伏明出到無上)四中謂緣二諦斷二障證二空現萬
像印群機該動寂通因果因圓果滿無不由之業
用無邊不可具載。

涅槃者蓋眾聖歸宗冥會之所寂寥無為而廣大
悉備形名絕朕識智難收今以無名之名亦為四
別一中涅槃正名寂滅取其義類乃有多名總以
義翻稱為圓寂以義充法界德備塵沙曰圓體窮
真性妙絕相累為寂二中據六無為即真如擇滅
論其圓寂即摩訶般若解脫法身為體所以三者
翻三雜染故能證大智冥所證理相累永寂故然
此三德不離一如如一明淨圓珠明即般若淨即
解脫圓體法身故此三法不縱不橫不並不別如
天之目如世之伊名祕密藏為大涅槃三中或說
唯一即大涅槃或二性淨方便淨或三謂自性真
應(又約三乘)或四一自性清淨(通凡)二有餘依三無餘依
(通二乘)四無住處(唯佛)四中囊包終古導達群方靡不
度生靡不成就故彼經云能建大義又華嚴云不
為菩薩示現涅槃欲令常見佛圓滿故但為令眾
生生欣樂戀慕故現出現沒佛日常現淨心器中
心濁器破則不得見。

波羅蜜四者一中復二初通後別通者具云波羅
蜜多波羅此云彼岸蜜多云到迴文順此應云到
彼岸也謂離生死此岸度煩惱中流到涅槃彼岸
然一切眾生即寂滅相不復更滅但以迷倒妄見
生死名為此岸若悟生死本來空寂名到彼岸若
就修習分位說者要七最勝之所攝授諸有所修
名波羅蜜七謂安住(菩薩性)依止(菩提心)意樂(悲愍有情)事
業(一切)巧便(無相智攝)迴向(無上菩提)清淨(不為障雜)若七隨缺
非波羅蜜故諸度等名具四句(一施非度等)然五位通
修佛方究竟別者又二初舉數謂對六蔽漸修佛
法成熟有情故但說六止觀相由定慧相即故唯
說五對治十障證十真如故有其十若總翻諸染
即有八萬四千(義如下釋)後正釋但釋十名巳兼六矣
謂輟巳惠人名施防非止惡為戒堪受諸法未能
忘懷為忍鍊心於法為精精心務達為進心慮寂
靜為禪推求揀擇為慧方法便宜故名方便希求
樂欲為願不可屈伏名力如實決斷為智二中亦
有通別通則大菩提心而為體性別者復有相性
二宗相者施戒忍進如次以無貪受學無瞋懃等
各及所起三業為體禪則等持餘五擇法性者皆
從真如性功德起三中通則如釋名中舉數別則
有三一者前六各三後四各二一施三者財法無
畏二律儀攝善饒益三耐怨害安受苦諦察法四
被甲攝善利樂五安住引發辨事六生法俱空無
分別慧七迴向拔濟八求菩提利樂佗九思擇修
習十受用法樂成熟有情(前前麤後後細易難修習故次第如此)二
者觀心(華嚴疏說)三者空心(金剛三昧經說)四中相無相別(二宗)
相宗者謂六中前三增上生道感大財體及眷屬
故後三決定勝道能伏煩惱成熟有情及佛法故
其後四者助六令圓滿故謂七助前三餘八九十
次助後三如深密說又由前前引發後後復由後
後持淨前前又此十中一一相攝互相順故若但
說六六攝後四若開為十第六唯攝無分別智後
四皆是後得智攝無相宗者准菩提資粮論以般
若為初餘五依次般若成五五助般若論偈云既
為菩薩母亦為諸佛母般若波羅蜜是覺初資粮
施戒忍進定及此五之餘(餘四)皆由智度故波羅蜜
所攝。

上來解義竟從此依義釋文謂圓覺自性本無偽
妄變異即是真如無法不知本無煩惱無法不寂
本無生死即是菩提涅槃無慳貪毀禁嗔恚懈怠
動亂愚癡即是六波羅蜜餘諸無量無漏等法皆
例此知問云准此菩提涅槃各唯一義如何上說
無邊德耶答全體即圓覺故別中皆具總故揀之
則幻化昨夢收之則一一圓通思之中間云及者
有其二義一揀前義顯因果義別二合集義非但
流出理果亦及因也教授菩薩者顯上所流真如
等法之業用也謂約其情執即似都無妄盡功圓
元非新得頓悟理者依之修行能生物解名為教
授故論云順本性故修檀波羅蜜等涅槃亦云諸
佛師法後明悟則成佛。】

「一切如來本起因地皆依圓照清淨覺相永斷無明
方成佛道。」

【解曰上且標指宗源未曰酬其問目今顯悟之成
佛方名本起之因一切等者敘其所問皆依者無
佛不然圓照者顯能悟之心圓通照了離於偏局
清淨覺相者明所悟也寂寥虗廓了無情塵此中
相即是性非為相貌但以初悟之時見有所悟之
覺能所未忘故云相也此正同善財初遇文殊表
信智見其身相後遇文殊表證智不見身相永斷
等者本覺既顯無明本無畢竟不生名為永斷(涅槃
云云)塵沙諸佛以此為因如是用心方成佛道必若
心存妄念帶此妄念修行多劫虗事劬勞畢竟不
成佛果(如前所引積行菩薩)。】

大方廣圓覺經大疏上卷之三


*** 音釋

嬈

(乃了切音􂘤擾弄也)。
埏值

(埏尸連切音羶水和土也埴音寔黏土也)。
大方廣圓覺經大疏上卷之四
終南山草堂寺沙門宗密述

【大文第二推窮妄宰於中二先示其相後顯本空
智論云佛有二種說法先分別諸法後說畢竟空
正是此也初中三謂徵釋結今初。】

「云何無明。」

【解曰徵此無明作何行相從何表顯知是無明然
此徵釋無明者有其二意一由前云永斷無明恐
謂定有可斷欲待斷盡方成佛道故今徵釋顯其
本空二謂此無明是八萬塵勞之根十二因緣之
首河沙煩惱由此而生塵劫輪迴以之不絕非相
定後還作貍身無為坑中猶名病行今欲明清淨
覺性顯示圓頓妙門不先推破無明所作盡扶顛
倒故決真心本有便推妄性元無依此了悟分明
始得名為因地。

二釋者釋此無明五門分別一顯得名二釋體相
三辨種類四明業用五正釋文初中明者擇法無
彼明故名為無明又雖有本覺之明而無始覺之
照論名不覺不者是無覺者是明但文異耳亦名
為癡(唯識百法)迷(諸經)亦名為顛倒(此經)二出體相者華嚴
云於第一義諦不了名曰無明者此明迷自此經
云認四大等者即明認佗理實而言但迷自必認
佗認佗必迷自二文互舉也論云不覺者謂不如
實知真如法一故不覺心起而有其念念無自相
不離本覺猶如迷人依方故迷眾生亦爾依覺故
迷若離覺性則無不覺釋曰此雖出體便顯體空
正當此經兩段文矣俱舍中說明所治者是無明
體唯識中說覆蔽真實迷於理事然有共不共若
取發業即行蘊中迷理起者此等出體比起信論
未徹其源何者起信依無明為因方生賴耶識此
等所說乃是六七心所況迷自認佗之行相似有
本空之根源既無的示之文豈盡無明體性三種
類者謂根本枝末共與不共相應不相應迷理迷
事獨頭行俱覆業發業種現宿惑四業用者準論
所說能生三細依華嚴即二種業一令眾生迷於
所緣二與行作生起因今經云由此故有輪轉生
死統而言之一切有漏之法無不皆是無明之所
住持無有不是無明發起故論云當知世間一切
境界皆依無明而得住持又下文云身心等相皆
是無明餘如徵中五釋文者文分為三一􂘥定其
非二正釋其相三出其過患今初。】

「善男子一切眾生從無始來種種顛倒猶如迷人四
方易處。」

【解曰謂此但標眾生云皆顛倒未顯顛倒之相如
泛指甲乙云是罪人未出罪名所作何事故言按
定其非文中先法後喻法中一切眾生者除圓了
覺性其餘悉該言種種顛倒者心識狂亂為顛背
覺合塵為倒倒有所執顛但荒狂(或顛者頂也倒者頂下足上也)其
相不一故云種種種種之相如下所明喻中如人
乍至川原或入聚落忽然心惑以東為西既一方
迷餘三俱轉故云易處此喻四倒及下四雙然正迷
之時方亦不轉忽然醒悟還是舊方反推此迷了無
蹤跡無本來處無今去處第二正釋其相文二一法。】

「妄認四大為自身相六塵緣影為自心相。」

【解曰正釋顛倒之相也如述某甲有如是過作如
是事今則迷自法身認佗四大迷自真智認佗緣
念是其相也故肇公云法身影於形㲉之中真智隱
於緣慮之內正當此段文中先明認身後明認心
所言認者執為我也認身者然四大從緣假和合
有無我無主畢竟是空故淨名云是身如影從業
緣現是身不實四大為家是身如空離我我所又
如下文皮肉筋骨皆歸於地等然凡夫種種造業
長劫輪迴只由迷自法身執此四大為我認心者
略為二釋一者六塵是境識體是心心對根塵有
緣慮相慮相如影舉體全無自心靈明本非緣慮
今認緣慮謂是自心念念隨之飄沈苦海如珠明
徹本非青黃對青等時即有影像愚執其色謂是
其珠如迷自心認緣影也故唯識云諸心心所依
他起故亦如幻事非真實有乃至亦是法執首楞
嚴云若分別心離塵無體斯則前塵分別影事塵
非常住若塵滅時此心即同龜毛兔角其誰修證
無生法忍故知緣影決定是空若清淨真心本無
緣慮靈知不昧無住無依今認緣心誠為妄矣二
者此一句經譯者迴文不盡應云緣六塵影六塵
影是所緣妄識是能緣六塵無實猶如影像從識
所變舉體即空故此緣心亦無體也餘同前解前
標顛倒云種種者通論即我法二執於中各有種
種相縛(下二空觀初當具敘破也)及凡夫二乘同有三倒各有四
倒(下四念處觀中當釋)若尅就此文即上迷身迷心總有四
對顛倒謂四大非我認為我法身真我而不認是
第一對四大如幻本無而見有法身真實本有而
見無是第二對緣念生滅非心認為心真心了然
而不自認是第三對緣念如珠中黑色全空而執
有真心如珠中明相實有而見無是第四對一三
我執二四法執如斯等見不因師宗但是凡愚任
運如此既四對八隻不同故云種種二喻文二初
直喻前文。】

「譬彼病目見空中華及第二月善男子空實無華病
者妄執。」

【解曰瞖眼觀空裏無華妄見華揑目望月輪月邊
別見月空華幻月皆喻妄見眾生一念迷心瞖自
圓明覺性而於圓明體上妄見生滅身心故云空
實無華病者妄執妄執之言正對前妄認之語若
悟真如無相但是一心如空本無華天唯一月故
首楞云見聞如幻瞖三界若空華聞復瞖根除塵
銷覺圓淨又云汝身汝心外洎山河虗空大地咸
是真精妙心中所現物亦可別配二喻謂華喻認
身月喻認心身則但因心迷當體妄認如空華但
因目瞖外無別依心則內根外塵相依而起如幻
月下因揑目上因本月相依而生故配身心照然
義現然月喻例華亦應云月實無二揑者妄執經
文影略故不具之又為一解瞖揑皆喻見分空華
二月皆喻相分眼喻智慧空及本月喻真理世親
般若論以瞖喻相分者據釋處之意取所見之華
也後展轉倒見。】

「由妄執故非唯惑此虗空自性亦復迷彼實華生處。」

【解曰由妄執故牒前生起轉計所以非唯下帖義
牒前成其轉倒惑空性者虗空自性清淨無物今
執華生空處即似空變成華妄見虗空無生而生
無物成物是迷惑虗空之性也亦復迷彼等者既
執華從空而生即不知從瞖而起瞖則實是華之
生處非謂真實之華若具法合應云非唯惑此真
空自性亦復迷彼身心生處此乃但恠空裏有華
不覺眼中有瞖外嫌身心苦惱不知內畜迷情三
出其過患。】

「由此妄有輪轉生死。」

【解曰妄執身心若無過患任其固執不必化之既
由此執塵數劫中輪迴不絕地獄鬼畜八苦五衰
為害之深故須開示由此者因前妄認身心相也
生死不實故稱妄有三結。】

「故名無明。」

【第二顯本空文三初標定。】

「善男子此無明者非實有體。」

【解曰言無體等者但是假名內外求之了不可得
推其本際元是妙明故論云念無自相不離本覺
又云依覺故迷若離覺性則無不覺了斯無體諸
行不生不生故無滅生滅滅巳寂滅為樂是知十
一支法皆有所因惟此無明橫從空起今悟無明
滅則行滅行滅則識滅乃至老死滅也次喻釋。】

「如夢中人夢時非無及至於醒了無所得如眾空華
滅於虗空不可說言有定滅處何以故無生處故。」

【解曰前說種種過患皆歸無明今云無體道理難
見言語路絕故約喻釋謂睡時夢物直見是有故
前種種說其行相寤欲求之終不可得故此顯示
云無體也問求不得者何處滅去故經答云如眾
空華滅於空時不可說言有定滅處問若無滅處
即應還在以何義故言空無也經又答云無生處
故見幻華時若實是有今不見時即說滅處見時
本無生處不見何尋滅處問前云實華生處此復
何通答約前妄執之時而言有也悟了始知有時
元無以法合之昭然可見故首楞云此迷無本性
畢竟空昔本無迷似有迷覺覺迷迷滅覺不生迷
此正是無生之理若決定忍可於心名無生忍華
嚴云一切法無生一切法無滅若能如是解諸佛
常現前後斷疑。】

「一切眾生於無生中妄見生滅是故說名輪轉生死。」

【解曰恐有疑云前說生死輪迴只由無明妄執無
明既若無體生死復何所依必若生死亦無云何
前說生死故此釋云無明及與生死本末一切俱
無但以眾生於此無中迷情橫見生死故云於無
生中妄見生滅前就橫見故說有此就實論故說
無言是故等者指前文說處也。

大文第三釋成因地上來所說妄空真有者有佛
無佛性相本然今明依此通達心意冥符方成本
起因地故此釋成正答所問文中三初依真悟妄
頓出生死。】

「善男子如來因地修圓覺者知是空華即無輪轉亦
無身心受彼生死非作故無本性無故。」

【解曰如來等者牒前所標即依真也知空華下正
釋即悟妄等也既知萬法如空華豈更見有輪轉
還丹一粒點鐵成金真理一言點凡成聖亦釋因
不異果如斯因地方為真修上皆悟妄此下頓出
生死也亦無等者非唯無輪轉之法亦無受輪轉
之人我我所亡方成解脫即是照見五蘊皆空度
一切苦厄意令修道者外遺世界內脫身心不計
身身同虗空不起心心同法界非作等者非我造
作觀行故使身心空無本性空寂元來無故故金
剛三昧經云若化眾生不生於化不生無化其化
大焉次展轉拂迹釋成正因。】

「彼知覺者猶如虗空知虗空者即空華相亦不可說
無知覺性有無俱遣是則名為淨覺隨順。」

【解曰於中初拂迹拂有四重一拂覺妄之智二又
泯其拂心三遮其斷滅但不起心分別空有不是
無心四總結離過是真無念(拂迹之由下自徵釋)後成因是
則等者有無既不當情斯即心言路絕清淨覺體
從此顯彰但不背之合塵即名隨順亦非別有能
順故羅什云無心於合合者合焉隨順淨覺故言
淨覺隨順如是執盡病除然後興心運行則聚沙
畫地合掌低頭皆成佛道如斯修習可謂正因後
徵拂所由釋歸圓實。】

「何以故虗空性故常不動故如來藏中無起滅故無
知見故如法界性究竟圓滿徧十方故。」

【解曰先徵意云身心幻妄許可全空知覺稱理因
何又拂有無俱絕約何修行釋意云相因相待皆
是從緣從緣之法豈實有體生心動念即乖本性
失正念故圓覺性體俱無如是等故於中曲分兩
節初明諸法(二句)後顯一心(六句)。

虗空性者一切法空不生滅也謂如上相因諸相
猶若虗空本自不生今無可滅非謂拂之方令空
也故佛藏經云一切法空無毫末相等(等取諸文非一)常
不動者一切法如(淨名)不來去也為非巳去非未來
非現起故故法句云諸法從本來寂滅無所動法
華亦云常自寂滅相又華嚴有大自在天王得知
一切法不生不滅(上句)不來不去(下句)無功用(非作故無等)
解脫門(淨覺隨順)。

次如來藏下顯一心也略啟二門初唯釋如來藏
後總釋經意初中六門分別(此是經題義含全部故備釋也)一釋
名二出體三種類四行相五業用六勸信今初由
三義故得名為藏一隱覆義二含攝義三出生義
(佛性論亦有三義一所攝藏二隱覆藏三能攝藏然局於此至文當示也)隱覆者復有
二義一者藏如來故名如來藏謂眾生心具諸佛
德但以迷倒都不覺故名藏也(藏有如來有財釋也)理趣
般若云一切眾生皆如來藏勝鬘云生死二法是
如來藏如來法身不離煩惱藏名如來藏如來藏
經云一切眾生貪恚癡諸煩惱中有如來身乃至
常無染污德相備足如我無異便以九喻喻之一
萎華(貪使)佛身(真法界身)二巖蜂(嗔使)淳蜜(說一味法)三糠糟(癡使)
粳米(說種種法)四糞穢(增上貪等)真金(真如不變)五貧家(根本無明)寶
藏(法身佛性)六菴羅(見惑)內實(二身佛性)七弊衣(修惑)金像(法身)八
貧女(不淨地垢)輪王(報身)九燋模(淨地諸垢)鑄像(化身)二者佛性
論如來藏品云如來自隱不現故名為藏(隱覆中文)含
攝者有其三一體含用謂如來法身含攝身相國
土神通大用無量功德而為彼等之所依止故名
為藏(金器)二聖含凡佛性論云一切眾生皆在如來
智內故名如來藏(所攝中文上二皆持業釋)三因含果謂因地
巳攝果地一切功德亦如佛性論說(能攝中文)出生者
(論三義中無此)謂此法身既含眾德了達證入即能出生
故十地證真能成佛果是以十地論釋地義云能
生能持又釋金剛藏云藏即名堅其猶樹藏謂如
樹心堅密能生長枝葉華實地智亦爾能生無漏
因果亦能生成人天道行(此以理智合為如來亦持業釋)此三義
者初約迷時後約悟時中間尅體二出體者即論
中一心也論又依此顯二門故楞伽云寂滅者名
為一心一心者名如來藏(十地經云云)勝鬘名為自性
清淨心此下經云如來圓覺妙心涅槃即名佛性
唯識但就染相名為藏識故密嚴云佛說如來藏
以為阿賴耶等楞伽亦云如來藏藏識三種類者
佛性論云如來藏有五種一如來藏(自性)二正法藏
(因也如前出生義也)三法身藏(至德)四出世藏(真實)五自性清淨
藏(祕密)勝鬘經云如來藏者是法界藏(論中初二華嚴亦云入法
界藏智無差別也)法身藏出世間上上藏自性清淨藏此
之四名初總相次尅體三巳證四約迷時客塵不
染故次文云此自性清淨如來藏縱為客塵煩惱
所染猶是不思議如來境界(縱為猶是四字此本缺也流志譯者具矣)
四行相者然此如來藏心約真妄和合總有二種
行相謂此經下云如來藏自性差別論云真如生
滅然真妄各有二義真謂不變隨緣妄謂體空成
事真中不變妄中體空即真如自性也(勝鬘云如來藏離有
為相常住不變)真中隨緣妄中成事即生滅差別也真如
性中復有二種勝鬘云有二種如來藏空智所謂
空如來藏若脫若離一切煩惱藏不空如來藏具
過河沙不思議佛法論中亦云如實空如實不空
義全同此後釋生滅亦有二相謂漏無漏無漏復
二有為無為(無為亦在生滅門者具如論疏辨也)有漏亦二謂善不
善五業用者前二行相皆有業用之義初真性者
有其二業一能持自體河沙功德從本巳來不失
不壞二能禦客塵河沙煩惱無始時來不染不污
後生滅亦有二業一能起惑造業曠劫長受六趣
生死故楞伽云如來藏者是善不善因能徧興造
一切趣生乃至若生若滅二能知真達妄發心修
行證三乘果如前所引十地論等由後二業故寶
性論引經偈云無始時來性作諸法依止依性有
諸道及證涅槃果長行引勝鬘釋云性者如來藏
(唯識釋云界以因義釋隨自宗故)依止者如來藏是依是止是建
立諸道者有如來藏故說生死是名善說證涅槃
者若無如來藏者不得厭苦樂求涅槃六勸信者
既諸佛因果終始依之故入道行人先須信解(寶性
云是一切智者境界何故乃為愚倒凡夫說耶偈答以有怯弱心等云云)離此別信信
則墮邪故密嚴經呵為惡慧必須了之方知正道
故勝鬘云若於無量煩惱所纏如來藏不疑惑者
於出纏無量煩惱藏法身亦無疑惑華嚴初會普
賢即入如來藏身三昧意在此也然雖此心凡聖
等有但果顯易信因隱難明故淺識之流輕因重
果願諸道者深信自心應捨難捨之妄緣求見難
見之妙理妙理者即自心也故勝鬘經云有二法
難可了知謂自性清淨心(一也)彼心為煩惱所染(二也)
若料揀信解之器者是非各三非器三者一身見
(執蘊為我)二四倒(無常苦無我不淨)三失空(離空如來藏義修空者三類云云)
具如寶性論說是器三者一自成就甚深法智二
成就隨順法智三於諸深法不自了知仰推世尊
非我境界如勝鬘說又反三非三是復成三是三
非可以意得上來釋義竟。

釋經意者今此文中約藏自性離有為相常住不
變以釋上拂迹之由即二種行相中真如門也言
如來藏者總標次二句空藏後三句不空藏無起
滅者釋上所知生死等無知見者釋上彼知覺等
謂對生死起者即云執情見生死滅者即云知覺
今以如來藏中既無可起可滅何有能執能知又
迷時生死非起淨心非滅故無迷也悟時淨心非
起生死非滅故無悟也無悟故無知見矣此乃非
唯不可識識抑亦不可智知識智俱如方為自體
真實識知光明徧照為下三句不空藏矣如法界
性者界性與藏心體同義別別有其二一者在有
情數中名如來藏在非情數中名法界性如智論
明佛性法性之異二者謂法界則情器交徹心境
不分如來藏則但語諸佛眾生清淨本源心體如
云能造善惡能起厭求就法界言則無斯義據此
則藏心尅就根源界性混其本末混則普該之義
易信尅則徧周之理難明故指藏心如法界性亦
乃攝其二義之別歸於一體之同方顯覺妄因依
誠非究竟圓實究竟者竪窮三際始終常然圓者
體徧十方滿者眾德具足良由如來藏性本自如
斯豈須減舊添新滅惑生智是以三重泯絕冥合
覺心將此為本修行始得正名因地第四結牒問
詞。】

「是則名為因地法行菩薩因此於大乘中發清淨心
末世眾生依此修行不墮邪見。」

【解曰但結前文更無別義此下大文第二偈頌文
二一標舉。】

「爾時世尊欲重宣此義而說偈言。」

【解曰汎論偈頌總有四種一名阿耨窣都婆頌此
不問長行與偈但數字滿三十二即為一偈二名
伽陀頌此云諷頌或名直頌謂以偈說法非頌長
行三名祇夜頌此云應頌四名蘊䭾南頌此云集
施頌謂以少言攝集多義施佗誦持故為何意故
經多立頌略有八義一少字攝多義故二諸讚歎
者多以偈頌故三為鈍根重說故四為後來之徒
故五隨意樂故六易受持故七增明前說故八長
行未說故今此經十一段偈於前四中皆是祇夜於
後八中正唯三七義兼一五六全非二四八又慈
恩說十謂利鈍前後曲直難易真俗取捨標釋智
辨解持說行對會可知然長行偈頌相望有五對
之例謂有無廣略離合先後隱顯今經問目皆長
有偈無答皆長廣偈略餘隨相當對文當指今此
段中五偈重諷長行更無別義故如次依前四段
科之但經文有少增減故科段名亦少殊二正陳
文四初一偈諷了悟本覺。】

「　文殊汝當知
　一切諸如來
　從於本因地
　皆以智慧覺」


【二五句諷推破無明。】

「　了達於無明
　知彼如空華
　即能免流轉
　又如夢中人
　醒時不可得」


【上二段皆長離偈合三七句諷拂迹成因。】

「　覺者如虗空
　平等不動轉
　覺徧十方界
　即得成佛道
　眾幻滅無處
　成道亦無得
　本性圓滿故」


【幻滅無處及成佛道等言長先偈後四一偈諷結
牒問目。】

「　菩薩於此中
　能發菩提心
　末世諸眾生
　修此免邪見」


【菩提心者長隱偈顯下諸偈頌例此唱經。

自下大段第二令依解修行隨根證入謂創因法
鏡照心頓能信解至於長久修證則節級不同良
以障有淺深根有利鈍習氣厚薄心行依違故須
處處隨根引令得出然其修證階降雖殊必藉本
因故云依解前則信解此則行證故華嚴八十卷
文亦唯四字攝盡所謂信(初會)解(其次六會)行(第八一會)證(第九
一會)此乃文雖廣略妙軌攸同綸緒始終唯斯二典
文中二初徵釋用心後廣明行相所以然者以悟
修之理一異難明意實相符言而似反故須徵釋
令解用心然後隨住隨緣廣為明其行相初徵釋
文中大科四段不異初門伸請中三亦同前例今
初進問威儀。】

「於是普賢菩薩在大眾中即從座起頂禮佛足右繞
三帀長跪叉手而白佛言。」

【解曰普賢是行中之體故標居首為下所依總別
觀門不離此故二聖表法巳具前文次正陳中文
四一就當根徵起。】

「大悲世尊願為此會諸菩薩眾及為末世一切眾生
修大乘者聞此圓覺清淨境界云何修行。」

【解曰信解圓覺即是當根雖達天真未明緣起(下云
曾不了知如幻境界)大士悲愍接下垂方反覆徵問用心解
行如何契合二問解行相違於中復二一幻幻何
修問(難以幻修幻也)。】

「世尊若彼眾生知如幻者身心亦幻云何以幻還修
於幻。」

【解曰初二句解後二句行謂一切如幻正解方成幻
法非真復何修習故解與行進退相違徵釋用心實
由斯矣此問從前知是空華即無輪轉等文而來
意云身心既如幻能知亦是幻將幻還除幻幻幻
何窮盡幻者謂世有幻法依草木等幻作人畜宛
似往來動作之相須臾法謝還成草木然諸經教
幻喻偏多良以五天此術頗眾見聞既審法理易
明及傳此方翻成難曉今依古師解華嚴如幻之
文法喻各開五法喻中五者如結一巾幻作一馬
一所依巾二幻師術法三所幻馬四馬有即無五
癡執為馬法中五者一真性二心識三依佗起法
四我法即空五迷執我法下諸幻喻皆倣此知二
斷滅誰修問。】

「若諸幻性一切盡滅則無有心誰為修行云何復說
修行如幻。」

【解曰此問亦從前拂迹中來謂若以幻故一切皆
空能所總無遣誰修習云何復說修行如幻金剛
三昧經亦云眾生之心性本空寂空寂之心體無
色相云何修習得本空心三遮不修之失。】

「若諸眾生本不修行於生死中常居幻化曾不了知
如幻境界令妄想心云何解脫。」

【解曰意恐惑者又云一切如幻無不是覺覺性無
生本來清淨知之即巳何有修行故此遮云本空
本不修多生生死苦今空今不修云何得脫苦不
了如幻境界者未達緣起事相也從來不達事妄
想不解脫今還不了知如何得解脫溺斯意者近
代尤多但恃真如不觀力用四請修之方便。】

「願為末世一切眾生作何方便漸次修習令諸眾生
永離諸幻。」

【解曰上遮不修之失巳知決定應修故問對治之
門如何永離諸幻論云若人唯念真如不以方便
種種熏修終無得淨首楞云理則頓悟乘悟併消
事非頓除因次第盡對於蹔離故言永離謂初觀
一體雖覺全真後遇八風紛然起妄行如窮子解
似電光何法修治永除病本然經云一切眾生作
何方便兩句之間文意斷絕譯之太略應添分別
演說等言意則連續達者詳焉後亦頻爾正陳詞
句竟後三展虔誠。】

「作是語巳五體投地如是三請終而復始。」

【二讚許。】

「爾時世尊告普賢菩薩言善哉善哉善男子汝等乃
能為諸菩薩及末世眾生修習菩薩如幻三昧方便
漸次令諸眾生得離諸幻汝今諦聽當為汝說。」

【解曰如幻三昧者由達身心如幻則冥本覺真如
如鏡受影非受非拒故名正受三佇聽。】

「時普賢菩薩奉教歡喜及諸大眾默然而聽。」

【四正說二初長行四一標幻從覺生以為義本二
明幻盡覺滿以釋前疑三令離幻顯覺正示用心
四辨幻覺不俱結酬其請今初。】

「善男子一切眾生種種幻化皆生如來圓覺妙心。」

【解曰云義本者以普賢但徵修幻不問幻之所生
佛說生於覺心未為正答所問且要標之為本憑
之顯幻盡覺圓故得修幻義成幻盡元非斷滅故
論云自性清淨心因無明風動乃至無明滅智性
不壞如風止動滅濕性不壞等。

文中言種種幻化者有漏心心所法蘊處界等故
偈云無始幻無明皆從諸如來圓覺心建立如來
圓覺妙心者即性淨真心離相故圓非空故覺染
而不染故妙中實名心(如勝鬘〔等〕)或名一心(如華嚴起信也)汎
言心者總有四種梵語各異翻譯亦殊一紇栗陀
謂肉團心二緣慮名心謂八識俱能緣慮自分境
故(或名為意等無間故或名為識能了別故)三質多謂集起心即第八
識集諸種子起現行故(故楞伽云藏識說名心也)四乾栗駄謂
堅實心堅實心者即此所辨雖凡聖同依唯佛圓
證故標如來皆生者謂本覺心體為因根本不覺
為緣生三細業識為因境界為緣生六麤故楞伽
云大慧不思議熏(無明)不思議變(真如)是現識因取種
種塵及無明妄想熏是分別事識因是知此無明
等皆無自體無自體故必假所依依圓覺心而生
起也如幻馬無體必依於巾巾喻真心馬即蘊界
配前五法本末應知問真能生妄真是妄源何故
云無明無體答妄託真起說真為源現且迷真真
本無妄如第二月託本月而起說本月為起二之
依本月實無二輪即是二無其體故經說種種生
於覺心不是心生種種然諸經論俱說萬法一心
三界唯識宗途有異學者罕知違於巳解則拒而
不受若無備述曷究指歸今約五教對彰權實皎
然斯得第一愚法聲聞教假說一心謂實有外境
但由心造諸業之所感招故曰唯心不即是心此
即有宗依十二處教執心境俱有故唯識破云復
有迷謬唯識理者或執外境如識非無第二大乘
權教明異熟賴耶名為一心(揀無外境故唯心心所別相見不同但皆
是心即名一義)於中曲分三門一相見俱存以說一心此
通八識及諸心所并所變相分本影具足由有支
等熏習力故變起三界依正等報如成唯識說二
攝相歸見故說一心亦通王所(即安慧所立也)但所變相
無別種生能見識生帶彼影起故二十唯識論云
唯識無境界以無塵妄見如人目有翳見毛月等
事(解深密經亦作是說)三攝所歸王故說一心唯通八識以
彼心所依王無體亦心變故大乘莊嚴論云能取
及所取此二唯心光貪光及信光二光無二法第
三大乘實教明如來藏藏識(入楞伽文)唯是一心(理無二體)
於中二門一攝前七識歸於藏識故說一心謂七
轉識皆是本識差別功能無有別體故楞伽云藏
識海常住境界風所動種種諸識浪騰躍而轉生
文云譬如巨海浪無有若干相諸識心如是異亦
不可得(然此上二門既是經文及無著論雖義當護法所破豈遵枝末而背本耶故列為其
次轉深也)二總攝染淨歸如來藏故說一心謂如來藏
舉體隨緣成辦諸事而其自性本不生滅是故一
心二門皆無障礙故密嚴云佛說如來藏以為阿
賴耶此明性淨隨染舉體成俗即生滅門染性常
淨即真如門二門唯一心也第四大乘頓教泯絕
染淨故說一心謂清淨本心元無染淨對妄想垢
假說名淨妄既本空淨亦相盡唯本覺心清淨顯
現為破諸數假言一也故此文云種種生於圓覺
妙心楞伽亦云不壞相有八識無相亦無相其文
非一第五一乘圓教總該萬有即是一心謂未知
心絕諸相令悟相盡唯心然見觸事皆心方了究
竟心性如華嚴說良由皆即真心故成三義一融
事相入義謂一切事法既全是真心而現故全心
之一事隨心徧一切中全心之一切隨心入一事
中隨心迴轉相入無礙二融事相即義謂以一事
即真心故心即一切時此一事隨心亦一即一切
一切即一亦然三重重無盡義謂一切全是心故
能含一切所含一切亦唯心故復含一切無盡無
盡也皆由一一全具真心隨心無礙故此上五教
總有八門後後轉深門門義別前不攝後後必收
前覽者細詳令分菽麥然皆說一心有斯異者蓋
以經隨機說論逐經通人隨論執致令末代固守
淺權今本末會通令八門皆顯詮旨相對復為三
門初約所詮逆次順法從七至一展轉起末謂本
唯非染非淨一法界心(七也)由不覺之名如來藏(六也)
與生滅合成阿黎耶識(五也)復由執此為我法故轉
起餘七成八種識(四也)各由識體起能見分(三也)由能
見故似外境現(二也)執取此境為定實故造種種別
業共業故內感自身外感器界一切諸法(一也)二約
能詮順文逆法從一至七展轉窮本謂佛對下劣
根性未能頓達所起根本者且言從業所感此則
初聲聞教(一也)次為機稍勝者說能所感一切唯識
(二三四也)展轉乃至(五六)唯一真心名頓教(七也)等(備如上說)皆
由根有勝劣故令說有淺深若執前前即迷後後
始終通會方盡其源三能詮所詮逆順本末皆無
障碍由稱法性直談不逐機宜異說故(八也亦如上說)唯
心之義經論所宗迷之則觸向面墻解之則萬法
臨鏡況此標為義本如何不盡源流達者審之勿
嫌繁廣。

此下第二明幻盡覺滿以釋前疑(前疑幻盡斷滅)然上說
幻從覺生染緣起也此明幻盡覺滿淨緣起也故
論云有四種法(一真如二無明三妄心四妄境界也)熏習義故染法
淨法起不斷絕(云云)染法者以依真如法故有於無
明無明熏習真如故則有妄心妄心熏習無明不
了真如法故不覺念起現妄境界妄境界染法緣
故即熏習妄心令其念著造種種業(能造有三謂身口意所造
亦三善惡不動)受於一切身心等苦(謂三途四洲六欲三界也)故勝鬘
云不染而染法身不增不減經云法身流轉五道
名曰眾生華嚴云心如工畫師等淨緣起者論云
以有真如法故熏習無明則令妄心厭生死苦樂
求涅槃以厭求故即熏習真如自信巳性知心妄
動無前境界修遠離法種種方便起隨順行(順本性故
修檀度等)不取不念乃至久遠熏力故無明即滅無明
滅故心無有起境界隨滅心相皆盡名得涅槃成
自然業(眾生雖等有真如而未有熏習力者因緣缺故)然淨緣起據諸教
說有分有圓分淨者謂二乘教於二執等名唯說
一權教大乘則竪論往昔橫說餘凡及娑婆等皆
云非淨故名分也言圓淨者謂有宿機聞佛圓教
悟自身心本來常樂我淨故不執有五蘊之我貪
瞋漸息業報隨亡稱性修行顯發性上過於河沙
功德妙用盡未來際無有斷盡不同染法成佛則
斷以真如法常熏習故成唯識論能所熏中皆揀
真如者約一類教且說一分可思議義今此論者
約楞伽等實教具不變隨緣二義如前所引不思
議熏變等然淨緣起翻前染緣緣無自性染淨俱
融合法界性起唯性起故無斷盡如華嚴說依此
方名幻盡覺滿(悟修行相如普眼章)文中分三一舉喻該釋
前文(該前義本)二法合唯談本義(答難釋疑即本義也)三兼拂同
幻之覺今初。】

「猶如空華從空而有幻華雖滅空性不壞。」

【解曰前兩句喻前義本謂空中畢竟實無起滅但
以眼翳空裏見華既翳時華依空現故言從空而
有如圓覺妙性畢竟無生但以心迷性中現妄既
迷時妄依覺現故言生於覺也後兩句正喻此段
釋疑之文謂翳差則見華滅於空中華雖滅而空
常在然華生時不生滅時不滅有翳有差見生見
滅二法合唯談本義。】

「眾生幻心還依幻滅諸幻盡滅覺心不動。」

【解曰幻心因幻滅者謂此幻心由智了達方得除
滅所了是幻能了亦幻則前疑云幻幻何修今答
意云不妨以幻除幻前疑幻盡斷滅今答意云能
所雙亡即契圓覺故云諸幻盡滅覺心不動其猶
波因水起波滅水存幻從覺生幻滅覺滿三兼拂
同幻之覺。】

「依幻說覺亦名為幻若說有覺猶未離幻說無覺者
亦復如是是故幻滅名為不動。」

【解曰有三重拂一拂覺妄之覺對緣而起故亦是
幻二恐云對妄之覺是幻不對妄者本有之覺即
應非幻若起此心起即如幻三若云覺妄之覺本
有之覺總無即名為真者此意亦如幻也舉要而
言起心動念云妄云真無非幻也相躡起念勢極
三重矣幻滅名不動者若依泯絕無寄分別不生
圓覺真心自然顯現元無幻化故言不動三令離
幻顯覺正示用心即正答前請問修習之意也前
不疑合修不修但於修中疑用心違妨一向但請
如何修行離幻兼巳自遮不修之失故前段釋疑
了此段正示用心後段即會通方便漸次之語既
令離幻修行便巳通得不修之失疑也故無別答
之文文中三謂法喻合法中二初展轉離幻。】

「善男子一切菩薩及末世眾生應當遠離一切幻化
虗妄境界猶堅執持遠離心故心如幻者亦復遠離
遠離為幻亦復遠離離遠離幻亦復遠離。」

【解曰此之展轉有其四重一離諸幻境二離離幻
之心言如幻者揀非幻心三遣離幻之離四遣離
離之離亦可一離妄二離覺三遣離四遣遣皆言
遠離者有二一止二觀止離者休心息意永不追
攀如人遇怨不應共處觀離者虗妄之法體性皆
空如夢枷鎻寤則巳離故下文云知幻即離又入
佛境界經云諸法猶如幻如幻不可得離諸幻法
故略而言之不繫之為止不計之為觀俱以止觀
離之則定慧平等後密顯真覺(文無覺字)。】

「得無所離即除諸幻。」

【解曰夢中見夢轉轉覺於前非直到寤時所見方
實故云得無所離即除諸幻無所離者有其二意
一則冥於真覺真覺則不可離二則到真覺之中
自然無如上節節之幻可離故故荷澤云妄起即
覺妄滅覺滅覺妄俱滅即是真如二喻。】

「譬如鑽火兩木相因火出木盡灰飛煙滅。」

【解曰如有一段乾本以一木燧鑽之火出還將却
燒二木木火既盡煙自然滅既成灰燼任運飛散
不同二木形質為礙如次四節以配於法本段喻
所修幻妄木燧喻能修幻智煙喻離灰喻遣經文
先云灰飛譯之倒也定合是煙先滅餘灰飛散喻
中缺於顯覺蓋文略也前法後合悉皆具有若欲
具之應以地喻圓覺由前木等本從地出燒滅總
盡唯有地存如種種幻化生於圓覺妙心幻化數
重遣盡圓覺元來不動三合。】

「以幻修幻亦復如是諸幻雖盡不入斷滅。」

【解曰上三句正合喻之現文下一句兼前密顯真
覺第四辨幻覺不俱結酬其請。】

「善男子知幻即離不作方便離幻即覺亦無漸次一
切菩薩及末世眾生依此修行如是乃能永離諸幻。」

【解曰前云作何方便漸次修習令諸眾生永離諸
幻故佛示用心竟結答不作方便亦無漸次如是
乃能永離諸幻會通間中之文也但能知之是幻
巳名為離段得離幻即元是覺更無階級漸變為
覺如人夢見身病問醫求藥寤來既知是夢更欲
作何方便若待方便修之漸離即是實法何名幻
化若執實有還是偏計何名修行故云爾也一切
菩薩下結真成離亦是通結前用心之文第二偈
諷亦為四段初五句諷幻從覺生。】

爾時世尊欲重宣此義而說偈言。

「　普賢汝當知
　一切諸眾生
　無始幻無明
　皆從諸如來
　圓覺心建立」


【標指生無明之言長無偈有次七句諷幻盡覺滿。】

「　猶如虗空華
　依空而有相
　空華若復滅
　虗空本不動
　幻從諸覺生
　幻滅覺圓滿
　覺心不動故」


【展轉拂迹長有偈無次一偈半諷展轉離幻。】

「　若彼諸菩薩
　及末世眾生
　當應遠離幻
　諸幻悉皆離
　如木中生火
　木盡火還滅」


【長離偈合又法及密顯真覺長有偈無後半偈諷
幻覺不俱。】

「　覺則無漸次
　方便亦如是」


【其結酬之文長有偈無徵釋用心竟。】
大方廣圓覺經大疏上卷之四

*** 音釋

㲉

(克角切音搉卵孚也)。
糩

(苦會切音翽糠也)。
窣

(蘇骨切音捽)。

大方廣圓覺經大疏中卷之一
終南山草堂寺沙門宗密述

【自下大文第二廣明行相有九問答類束為三初
四問答通明觀行上根修證次四問答別明觀行
中根修證後一問答道場加行下根修證然此三
門前前不假後後後後必躡前前初門者大乘學
人盡須聞此觀行故云通明然得益則有深淺故
修證者唯指上根上根者但約能入之人非配法
門局定如法華第一周聞則普聞悟唯鶖子文中
四一開示觀門同佛二徵釋迷悟始終三深究輪
迴之根四略分修證之位若約四分科經則從徵
釋用心兼此四段總當其解雖有觀成愛斷修證
之相但為成其圓解同華嚴修因契果生解分也
然且依前初中開示身心無性二空理顯根塵諸
法普淨普徧見境用心頓同諸佛故文四文三皆
如前也今初之初。】

「於是普眼菩薩在大眾中即從座起頂禮佛足右繞
三帀長跪叉手而白佛言。」

【解同前也次陳詞句中三一舉法請。】

「大悲世尊願為此會諸菩薩眾及為末世一切眾生
演說菩薩修行漸次云何思惟云何住持眾生未悟
作何方便普令開悟。」

【解曰標請修行漸次者由普賢所問幽深如來稱
理而答先欲消除心病然後萬行俱修或有聞前
說云知幻即離不作方便亦無漸次謂言知之即
巳都不假修普眼智輔如來悲接群品欲使教法
圓足請問起行之門如來大悲示其普觀身心根
境一一推窮既見塵淨智圓觸向恒作是念習氣
損之又損覺智百鍊百精若能如是思修剋取因
圓果滿菩薩發起意在茲焉故慤云大士張教綺
互相承若一人請周餘當杜述云何下別列於中
先智後悲大乘之人必須具二無悲之智即墮二
乘初中思惟者觀察真妄即思慧也住持者悟得
妙境安住其中持之不失即修慧也下佇聽佛說
生聞慧也從凡入聖必假三慧故普眼為眾諮求
眾生未悟下問悲也請度生方便云普令開悟者
即同法華欲令眾生開示悟入以開攝示以悟攝
入(故次下反顯云不能悟入)謂大開之與曲示始悟之與終入
彼論云開者無上義謂除一切智智更無餘事即
雙開菩提涅槃謂知見之性為涅槃智見之相為
菩提眾生本有瞖障不見佛為開除即本智顯現
故示者同義三乘同法身故悟者不知義不知唯
一事實今令知報身菩提故入者令證不退轉地
故即是因義謂證初地巳上為菩提涅槃因故此
後佛答全用先所顯示如來淨圓覺心為本以觀
人法二空及滅影像無邊虗空覺所顯發覺圓明
故顯心清淨乃至等同諸佛即普令開悟也二反
顯請。】

「世尊若彼眾生無正方便及正思惟聞佛如來說此
三昧心生迷悶即於圓覺不能悟入。」

【解曰言無方便思惟則迷悶者意是反明得聞佛
說方便思惟即開悟也言聞此三昧者是前離幻
法門也故佛歎普賢汝能為諸眾生修習菩薩如
幻三昧普眼恐末世眾生聞前知幻即離等言迷
悶不能悟入圓覺故請開悟之方便也迷則不悟
悶則不入三結牒請。】

「願興慈悲為我等輩及末世眾生假說方便。」

【解曰假說方便者若以實理而言覺性本來圓滿
幻妄本來空無但以不知則謂言定有知之即離
離幻即覺實無所修然眾生煩惱習重難可頓除
雖知本空未免繫縛是以普眼請佛於無修之中
強說修習故云假也然大品經修諸行門皆以無
所得而為方便今即以離幻為方便後三展虔誠。】

「作是語巳五體投地如是三請終而復始。」

【二讚許。】

「爾時世尊告普眼菩薩言善哉善哉善男子汝等乃
能為諸菩薩及末世眾生問於如來修行漸次思惟
住持乃至假說種種方便汝今諦聽當為汝說。」

【三佇聽。】

「時普眼菩薩奉教歡喜及諸大眾默然而聽。」

【如前可知第四正說長行中四一起行方便二觀
行成就三頓同佛境四結牒問詞今初。】

「善男子彼新學菩薩及末世眾生欲求如來淨圓覺
心應當正念遠離諸幻。」

【解曰謂即指前段中徵釋離幻用心以為起行之
本若執法定實則觀行不成故須躡前為方便矣
言正念者則無念也故智論云有念是魔業無念
是法印論云離念相者等虗空界又云一切眾生
不名為覺以從本巳來念念相續未曾離念故知
無念是正念也然正念與離幻反覆相成由離幻
故正念正念故離幻何以故外存有法則內起緣
念內有緣念則外見有法(心生法生等云云)由此雙指在
諸行初第二觀行成就文二初戒定。】

「先依如來奢摩他行堅持禁戒安處徒眾宴坐靜室。」

【解曰奢摩佗此云止止是定義下文釋云至靜為
行定有深淺故標如來揀非麤淺邪小之定若亂
心持戒不堪入此觀門故先定後戒亦可文雖先
後修無先後堅持禁戒者一向絕緣的不擬犯名
曰堅持防禁根門誡約身口故名禁戒戒品雖多
統為三聚一攝律儀二攝善法三攝眾生今意說
律儀義通餘二律儀戒者謂十無盡取要而言即
唯四重此四清淨則一切枝葉不生佛頂云若不
斷婬及與殺等出三界無有是處安處徒眾者即
同行同見人也行業既同互相雕琢迭共商量為
長道緣故須安處故寶積經七十二云得人身者
彼應依善知識聽三世佛平等法聞巳應發勤精
進依城邑聚落與大眾共居具四部處更互相與
論量佛法學問難答三世佛法平等得現在前解
一切法無有自性修此解故煩惱漸除宴坐靜室
者宴默也安也坐為攝身身住則心安心閑境寂
欲住身心故須靜室靜室處眾豈不相違此有二
釋一根性不同故或多昏沉藉眾策發或多掉舉
宜自息緣非為一人而行二事二定慧等學故謂
圓通觀行要止觀相資須依善友或同見同行終
日議論法門無令用心差錯差之毫釐失之千里
故淨名云不必是坐為宴坐也雖同眾住不妨在
自房室初中後夜或除論法轉讀便須靜坐思惟
聞思修慧圓明豈但申申夭天故無違也此依定
持戒處眾靜坐答住持問。

二觀慧文二初明二空觀(始教)後明法界觀(圓教)初者
眾生曠劫漂沉或墮邪小不成種智者良由二障
二障不斷由於二執欲除二執必假二空故於法
界文前先作二空觀智(金剛三昧亦然)執亡障盡即聖性
現前應用塵沙名之為佛故成唯識敘造論意云
為於我法二空有迷謬者生正解故生解為斷煩
惱所知二重障故斷障為得菩提涅槃二勝果故
文中二初破執後顯理執即我法理即真如能破
能顯即二空智品初中我謂主宰如國之主有自
在故及如輔宰能割斷故主是我體(俱生)宰是我用
(分別)所謂有情者意生者摩納縛迦者養育者數取
趣者命者生者士夫者作受知見者依蘊計此名
為我執於中三類一即蘊計我此見差別有二十
句(色是我我有色色屬我我在色中受等亦然)六十五句(以色為我餘四一一是我
瓔珞僮僕窟宅受等亦然)復有九種(一通二的三生四不五色六無七想八無九非非)
皆分別起此依一切異生而論非依一人具有此
計矣二離蘊計我謂西國外道計我體常而量周
徧或雖常而量不定或體常細如極微三俱非即
離謂小乘宗犢子部等五種藏中第五不可說藏
也法謂軌持能生物解任持自性故謂凡夫及外
道小乘皆執離心有定實法通明我法二皆空者
但依識所變故變謂識體轉似二分相見俱依自
證起故依斯二分施設我法彼二離此無所依故
或復內識轉似外境我法分別熏習力故諸識生
時變似我法諸有情類無始時來緣此為實我實
法如幻夢者幻夢力故心似種種外境相現緣此
執為實有外境問云何應知實無外境唯有內識
似外境生答實我實法不可得故釋此二空即分
兩段一我空二法空初我空者即蘊離蘊非即非
離皆非理故即蘊我者我應如蘊非常一故又內
諸色定非實我如外諸色有質礙故心心所法亦
非實我不恒相續待眾緣故餘行餘色亦非實我
如虗空等非覺性故離蘊我者應如虗空不隨身
作受故應非常住如槖籥風有卷舒故應非常一
如旋火輪有往來故俱非我者計依蘊立非即離
蘊應如瓶等非實我故又所執我為有思慮為無
思慮若有思慮應是無常非一切時有思慮故若
無思慮應如虗空不能作受故所執我理俱不成
即我空也今此文中破即蘊我一切異生多計此
故文又分二一觀身無我二觀心無我夫計我者
既皆因五蘊五蘊自相唯身與心今且大段開乏
然始別別分析如此馳逐妄計何迯然約我為總
則身心為別若約身為總則色心為別故說蘊者
總有其三謂廣中略廣者八蘊謂色四(地水火風)心四
(受想行識)中者五蘊略者二蘊所謂色心故有經云如
擎重擔三科開合如下所明今初觀身身為諸愛
根本了之虗妄則一切煩惱自除如其躭著則起
無量過患故淨名因病廣說無常(無強力堅等速朽不可信)苦
(謂苦惱病集等智者不怙)空(如聚沫泡焰蕉幻夢影響雲電)無我(無主我壽人如地火風水
又空無知無作)穢滿必滅病惱老逼如毒蛇等勸令患厭
涅槃亦云寧丸大地如葶藶子不能具說此身過
患又云(第三十二因說有智慧者重造輕受廣述修集身戒心慧名為有慧反此愚癡)不
修身者不能觀身及觀色相於非身中而生身相
貪著我身不斷我見不能深觀是身無常無主危
脆念念滅壞是魔境界不能觀身雖無過咎而常
是怨如所事火如所養蛇遇緣滅壞都不憶念往
日供給衣食之恩譬如杯缻如臃未熟金光明亦
云我從久遠持此身臭穢膿流不可愛供給敷具
并衣食象馬車乘及珍財變壞之法體無常恒求
難滿難保守雖常供養懷怨害終歸棄我不知恩
智論亦云難御無反復背恩如小兒文中二初尋
伺觀後如實觀先因尋求伺察方見如實之理故
今初。】

「恒作是念我今此身四大和合所謂髮毛爪齒皮肉
筋骨髓腦垢色皆歸於地唾涕膿血津液涎沫痰淚
精氣大小便利皆歸於水煖氣歸火動轉歸風四大
各離今者妄身當在何處。」

【解曰恒作是念者行住坐臥一切時中常如是觀
也我今此身者執受既堅故偏觀也四大和合者
堅濕煖動假合為身髮毛等者自外之內次第觀
也精氣者氣即是精故屬水大然氣是四大之本
不唯是風故水火中亦云氣也動轉者淨名云是
身無作風力所轉謂迷性起心心運風力轉餘三
大而有動作作無自性故云無也煖氣可知如是
歷觀每大之中又眾多假合即知無我淨名云四
大合故假名為身四大無主身亦無我又此病起
皆由著我既知病本即除我想及眾生想今此經
文還分四大各歸來處四大皆言歸者此身本合
四大成故故寶積經云此身生時與其父母四大
種性一類歌羅邏身若唯地大無水界者譬如有
人握乾􂆌灰終不和合若唯水界無地界者譬如
油水無有堅實即便流散若唯地水無火界者譬
如夏月陰處肉團無日光照則便爛壞若唯地水
火無風界者則不增長四大各離者正觀之時各
有所歸即名為離不說命終方名為離故菴提遮
女了義經說生死義云若能明知地水火風四緣
畢竟不自得有所和合而能隨其所宜有所說者
以為生義若知地水火風畢竟不自得有所散而
能隨其所宜有所說者是為死義此意正明即合
而散即散而合故合散之文皆云不自得妄身當
在何處者且地有形礙而沉滯風無形礙而輕舉
敵體相違水火亦互相凌奪(金光明經亦云地水二蛇性沉下風火二
蛇性輕舉)故知四大相違各各差別未審我身屬於何
大若總相屬即是四我若總不屬即應離四別有
我身故云爾也後如實觀。】

「即知此身畢竟無體和合為相實同幻化。」

【解曰謂因前尋伺見如實之理定知四大非我但
約和合假名為身亦無實體智論十四問云若自
身無我而計我者佗身無我亦應執我答此俱有
難若於佗身計我復當難云何不於自身中生計
復次亦有人於他物中計我如外道坐禪入地觀
時見地即是我水火風空亦如是復次有人遠行
獨宿空舍夜見一鬼擎一死屍來復有一鬼來諍
(云云即假和合事也)又只緣計我而為自身即以餘身為佗
故生難也後觀心無我夫心無自相託境方生境
性本空由心故現根塵和合似有緣心內外推之
何是其體長淪生死由不了心苟能了之圓覺自
現故首楞云狂性自歇歇即菩提勝淨明心不從
人得文中二一尋伺觀。】

「四緣假合妄有六根六根四大中外合成妄有緣氣
於中積聚似有緣相假名為心。」

【解曰四緣等者謂四大和合成於一色(初七薄酪)於此
色上方有六根(六七六情開)離此色身根元無體各分
四大色尚不存竅穴六根更何依附六根四大中
外合成者四大名中六根為外和合假成此身妄
有緣氣等者由依四大六根和合成身即有六塵
妄現也由此內外根塵引起妄心緣慮不絕念念
生滅剎那不停緣合即有緣散即無推其自體了
不可得故曰假名為心此虗妄心雖假緣生不離
真心氣分故曰緣氣言似有者明非實有緣相者
緣慮之相肇公云如有魍魎似有思想鞠兮推兮
亦無指掌後如實觀。】

「善男子此虗妄心若無六塵則不能有四大分解無
塵可得於中緣塵各歸散滅畢竟無有緣心可見。」

【解曰心託六塵塵依四大四大無體六塵即空故
云緣塵各歸散滅緣即四緣塵即六塵緣塵既滅
心體即空故決判云畢竟無有言緣心者則前緣
氣之心也問無塵可得下三句亦說法空何得一
向判屬人空答此指緣塵各散正顯心空故結云
無心可見身之與心總屬我執金剛三昧亦云令
彼眾生皆離心我一切心我本來空寂問實我若
無云何得有憶識誦習恩怨等事答諸有情等各
有本識一類相續任持種子與一切法更互為因
熏習力故得有如是憶識等事問誰能造業誰能
受果耶答諸有情等心心所法因緣力故相續無
斷造業受果於理無違問誰趣涅槃答修習無我
因緣力故相續相滅故名涅槃由此故知定無實
我但有諸識無始時來前滅後生因果相續由妄
熏習似我相現愚夫於中妄執為我第二法空者。】

「善男子彼之眾生幻身滅故幻心亦滅幻心滅故幻
塵亦滅幻塵滅故幻滅亦滅。」

【解曰前於身心之中推求無我故名我空此則身
心及境一一自空故名法空然身等本空非今始
滅故經云色即是空非色滅空但以迷時執有今
執盡始無義言滅也幻滅亦滅者情計即見幻生
智觀即見幻滅滅對於生智對於情對待之法皆
屬緣生緣生即空故皆滅也般若心經云無眼界
乃至無智亦無得楞伽云一切法如幻遠離於心
識智不得有(三重幻滅)無(幻滅亦滅)而興大悲心然法空義
是大乘初門欲使悟之事須委釋所言空者一切
凡夫及諸宗計所執外法理非有故凡夫者四生
六趣凡厥有情皆為離心有定實法不由稟學未
必師承無始俱生觸境皆執所執之法情有理無
由是定知皆不可得情有者唯識云彼依識所變
起信云唯依妄念(心生滅法生滅)二十唯識云唯識無境
界以無塵妄見如人目有瞖見毛月等事問若無
外塵但妄見者應一切時處皆見有色或皆不見
何故於有色時處眼即見色餘無色時處則不見
色又多人同處同時皆同有見不見彼論偈答處
時等諸事無色等外法如夢及餓鬼依業虗妄見
問瞖見毛月夢見諸物皆悉無用淨眼寤時所見
物等皆悉有用云何言如瞖夢所見偈答如夢中
無女動失身不淨問世夢寤巳即無今了色如夢
未免見色云何如夢答若得出世對治實智無有
分別如實覺知一切世間色等外法皆是虗妄如
是義者與夢不異由斯多義故云情有言理無者
有三一析色明空謂以假想慧析至極微則色等
空又推極微有方分及無方分皆不可得則極微
空如唯識論徵釋二體色明空謂緣生無性故謂
自佗共及無因皆無生理故中論云未曾有一法
不從因緣生是故一切法無不是空者三空中必
無色故謂虗空無有邊際無壞無雜則空中必無
色若有色體空則壞雜以色必不能壞空雜空故
色等皆空也(兼上情有有四門空義也)故諸凡夫所執實法情
雖似有理究則無智者應當違情順理諸宗計者
謂外道餘乘及儒教道教也外道小乘所執諸法
異心心所非實有性是所取故如心心所能取彼
覺亦不緣彼是能取故如緣此覺然西域小乘外
道宗計甚多此方既無不煩敘破儒道二教此國
攸遵法執異途理宜詳斥雖二宗主設教不同而
皆以虗無自然為三才萬物之本老云有物混成
先天地生又云道生一一生二二生三三生萬物
又云人法地地法天天法道道法自然易云易有
大極是生兩儀兩儀生四象四象生八卦八卦定
吉凶吉凶生大業若以自然常徧之道為因能生
萬物此是邪因若法能生必非常故諸非常者必
不徧故諸不徧者非真實故本來既是無異一因
由何能生別異多果若能生者應頓徧生若待時
及緣方能生者則自違一因或時及緣亦應頓起
因常有故若謂萬物自然而生即是無因亦一切
時處應常生故若謂一陰一陽之謂道變易能生
萬物亦不出邪因無因皆同前破然但破謬執萬
物生因不責勤行五常道德由上所計皆無理趣
故自心外無法可得諸心心所依他起故亦如幻
事非真實有為遣執心心所實有外境故說唯有
識若執唯識真實有者如執外境亦是法執故金
剛三昧經云一切心相(八識并心所)本來本無(種子)本無
本處空寂無生若心無生即入空寂空寂心地(即次
下所顯心真如)即得心空如上執情既盡心境皆空名法
空也(破二執竟)。

大文第二顯理即二空所顯真如理也由前執盡
故此理現如雲散月出塵盡鏡明非謂無雲便名
為月但於無雲之處而見月矣非謂無幻便是真
如但於無幻之處見真理矣文中二初法。】

「幻滅滅故非幻不滅。」

【解曰上句躡前下句正顯顯圓覺性本淨圓明獨
體全真不因修得眾幻雖滅自性常存不假緣生
故云非幻金剛三昧亦云若得空心心不幻化然
對前妄盡釋云真如若以本宗但名圓覺後喻。】

「譬如磨鏡垢盡明現。」

【解曰雖云磨鏡却是磨塵所言修道只是遣妄夫
鏡性本明非從外得塵覆即隱磨之則顯隱顯雖
殊明性不異今謂人執法執是垢尋伺如實是磨
真心本覺是明人法二空是現(二空觀竟)。

自下大文第二明法界觀也文三初印前顯後二
拂迹入玄三圓彰法界初中謂印前二空顯後圓
通法界文中又二初標。】

「善男子當知身心皆為幻垢垢相永滅十方清淨。」

【解曰上兩句印前下兩句顯後初言幻垢者幻謂
虗幻無有實體垢謂塵垢坌污為名由迷幻相執
取繫著坌污淨心故云幻垢諸佛菩薩雖有身心
由了如幻不取於相無坌污義故非垢由了幻空
故非幻顯後者根塵諸法十方法界普清淨也此
由身心垢瞖妄執自佗故成局礙今既我空法寂
何所不通後釋文二初喻。】

「善男子譬如清淨摩尼寶珠映於五色隨方各現諸
愚癡者見彼摩尼實有五色。」

【解曰由鏡珠二事所喻不同故復標告善男子矣
謂摩尼體性瑩淨絕瑕都無色相由性淨故一切
眾色對則現中青黃赤白黑五色各各隨方而現
然此一喻亦喻印前亦喻顯後言印前者五色喻
五道隨方喻隨業愚人不了珠體但見全是青黃
既見青黃則不見珠體故華嚴云凡夫見諸法但
隨諸相轉不了法無性以是不見佛若以三性配
者摩尼喻圓成實性即前所顯之理也現色喻依
佗起性即前幻也愚人見定是青黃喻徧計所執
性即前塵垢也若遠取即前身心等相以此文印
定前文之義故指前也言顯後者然此圓珠由彼
愚人執其定色所以破色因配三性以印前文若
無計執之人即此珠種種色一一清淨一一同體
悉是圓珠妙用應現無體可破以喻後文十方法
界一切清淨圓滿不動交參無礙故言顯後然前
之鏡喻但一面明又云因磨而現表二空之理破
執方顯對執得名今摩尼珠本淨本明十方俱照
故以顯後法界之宗也後法。】

「善男子圓覺淨性現於身心隨類各應彼愚癡者說
淨圓覺實有如是身心自相亦復如是。」

【解曰愚癡說有實身心者是顯圓覺雖現非其定
實故論云一切染法所不能染智體不動具足無
漏熏眾生故餘義喻中巳具對釋詳之可知故云
亦復如是第二拂迹入玄。】

「由此不能遠於幻化是故我說身心幻垢對離幻垢
說名菩薩垢盡對除即無對垢及說名者。」

【解曰於中曲有二節先說迹之所以後從垢盡對
除下正拂其迹今聯綿釋之然其迹也相躡而起
亦相躡而拂本以眾生妄執幻化故佛說云幻垢
眾生依教離垢故復說名菩薩幻垢既如珠中之
色當知本無故云垢盡所離之垢既無對離之智
何立故云對除既無對離之智何有起智之人深
淺之執本無何有說教之者故云即無對垢及說
名者對垢者菩薩說名者佛對機之佛亦不可得
方見法身法身說經義在斯矣然上人法各三三
對六隻盡是所拂之迹也謂法有執垢離垢及與
名數人有眾生菩薩及佛問曰人自有差法本無
異何說三名答尅體雖無義說即有為對人法各
分能所故也第三圓彰法界文二初一真法界後
三重法界言一真者未明理事不說有空直指本
覺靈源也下對諸法圓泯圓收方說三重等別今
初。】

「善男子此菩薩及末世眾生證得諸幻滅影像故爾
時便得無方清淨無邊虗空覺所顯發。」

【解曰標告及指當根所證者為欲進顯不思議境
界境界殊前故却躡前功用明其得入所以發起
後之文勢言證得者觀行成就滅影像者依佗亦
泯無方清淨者約身為主外見東西(肇公云云)我相既
無更何方所虗空覺顯者然虗空離識亦非實有
若言有者為一為多若體是一徧一切處隨能合
法體應成多一所合處餘不合故不爾諸法應互
相徧若謂虗空不與法合應非容受又色等中有
虗空不有應相雜無應不徧若體是多便有品類
應如色等非徧容受故知虗空亦唯識現故首楞
云若有一人發真歸源十方虗空一時消殞謂迷
情所覆覺處見空塵影既銷空元是覺(魚人迷悟水風性空)
顯謂空銷覺現發謂妄盡心開翻覆觀之俱無邊
際故首楞又云聞復瞖根除塵銷覺圓淨淨極光
通達寂照含虗空却來觀世間由如夢中事(空生覺中
云云)是知空有雙絕但是覺心獨鑒明明靈知不昧
後三重法界者一真空絕相觀二理事無礙觀三
周徧含容觀此中義意全同華嚴法界觀門三重
行相故依彼科之仍每重先示觀門後釋經義今
初第一真空觀者觀門中有四句(前二各四為八兼後二為十)
第一會色歸空觀復四一色不即是斷空舉體即
是真空故二青等非是真空之理無體莫不皆空
故三色不即空空中必無色故又即是空會色無
體故(上三句以法揀情)四凡是色法必不異真空以必無
性故(色空既爾一切皆然)第二明空即色觀亦四一斷空不
即色真空即色故二空理非青等非青等之真空
必不異青等故三空是所依不即色必作所依即
色故(上三句亦以法揀情)四空即是色以是法無我理非斷
滅故(空色既爾一切皆然)第三空色無礙觀謂色舉體全是
真空則色盡而空現空舉體不異色全是盡空之
色而空不隱為一味法第四泯絕無寄觀謂此所
觀真空不可言即色不即色即空不即空一切法
皆不可不可亦不可此語亦不受逈絕無寄非言
所及非解所到是為行境以生心動念即乖法體
失正念故(初二句入門揀情顯解第三句解終趣行第四句正成行體行由解成行起解
絕也)示觀門竟
後釋經義者文中二一色相空淨二空色同如一
中又七一內身根識二外境六塵三內外四大四
世間諸法五出世諸法六自佗正報七一多依報
然觀門云一切法亦然即此七段是也應云根識
即空不即空等七中初者。】

「覺圓明故顯心清淨心清淨故見塵清淨見清淨故
眼根清淨根清淨故眼識清淨識清淨故聞塵清淨
聞清淨故耳根清淨根清淨故耳識清淨識清淨故
覺塵清淨如是乃至鼻舌身意亦復如是。」

【解曰此下皆云清淨者謂由前二空觀門揀情顯
解次拂迹滅影同於行起解絕故皆清淨為真空
矣故智論云畢竟空即是畢竟清淨以人畏空故
言清淨意言人乍聞空畏其斷滅故餘處說云清
淨如大般若一切皆云清淨大品即直云空空與
清淨皆絕相義若就心說即如淨名經妄想是垢
無妄想是淨無妄想即是空義故此說空云清淨
矣由前幻垢巳盡能觀之智又亡既合覺心故皆
清淨故智論云菩薩於色等法中觀行斷故得如
是清淨故名色清淨是淨能破一切法中戲論等
覺圓明故者躡前顯清淨之因也由拂泯等故得
圓明顯心清淨等者比迷覺心心中執法今見法
性即法皆空故云清淨如人不識珠體但執青黃
若見摩尼即色清淨七段之中文皆同此也然展
轉躡前以顯清淨者義如後釋。

今且銷釋法數名體心者總相明其我心即賴耶
自體成唯識論說第八識種種別名於中有四種
名通一切位心即一也(餘三即阿陀那所知依種子識)迷時由執
藏及能所藏故名賴耶今觀智成就覺性圓明故
但云心沒賴耶名矣心既清淨同無垢識故此下
文頓同佛境見塵者由我心計執故見一切色相
由執相故即見聞等是塵不單說外色名塵亦不
獨說根識名塵根塵識三自有文故尋此見塵之
體還是我執之心但以就取色等生過之處而別
立名又亦不離根境識三而別有體如五蘊之法
與蘊中之我非別非同此亦如是若以意義配屬
即賴耶中轉相及第七識合為此見等瑜伽論云
賴耶識起必二識相應故又以六七合為此見意
識緣外境時必內依末那為染污根方得生起故
(梵云紇利瑟吒耶末那此云染污意與四惑俱名為染污恒審思量名之為意思量即意持業釋也)故
此所列心法無別末那起信亦於說梨耶次便說
意識無別第七楞伽亦爾故彼經云略說有三種
識謂真識現識分別事識初即自性清淨心次即
第八現相後即前六故彼經自釋云攀外境界起
前事識即知事識不是末那然此彼經及起信論
皆不別出末那體者據賢首說有二意故一如前
說六八必俱二謂無明動真心成阿賴耶外境牽
心起執染淨第七俱無此義故不別說又說計我
則合於轉相計我所合於事識(此亦不乖思量行相)若不連
前帶後則顯示心數相躡生起義不便故眼等根
者識所依故能發識故前五各從自種生自現行
四大所造淨色為體意根即第七識由此攀外起
意識故眼等識者隨六根境種類異故由具五義
隨根立名一依根之識非由境色識定生故如盲
不見等二根所發識由根變異識必變異如眼根
損見青為黃非色壞時而識壞也三屬根之識由
識種子隨逐於根而得生故非色種子識種隨也
四助根之識由根合識識所領受令根損益非境
界也五如根之識根識二法俱有情數非彼色法
定是無情根五義勝故說依根雖六識身皆依意
轉然隨不共立意識名或名色識乃至法識隨境
立名順識義故(依未自在位說)若依起信皆名意識此六
皆依意所起故意之識故故論釋生滅因緣云所
謂眾生依心意意識轉故心即梨耶自體意即五
意以梨耶二義中有不覺義故不覺而起(業識)能見
(轉識)能現(現識)能取境界(智識)起念相續(相讀識)意識者即
此相續識(此生起識麤細雖殊同是一識更無別體故即指前第五識也)依諸凡
夫取著轉深計我我所(非直心外計境為塵亦復於身計我於塵計所)種
種妄執(計我之相即蘊離蘊)隨事攀緣分別六塵名為意識
亦名分離識(依於六識別別取六塵故故經云分為六和合)又復說名分
別事識(又能分別去來現在種種事相)釋曰此五前三合八後二
合六由斯前釋體不孤生然八識義相復有多門
今略指十五一者通論八皆名心意識別則八心
七意前六皆識二者隨相各以自名為體(三科則識蘊意
處七心是體也)就實統歸藏性三者五緣五塵(現量是實)六緣
一切(三量此假實)七緣賴耶(非量是假)八緣根身種子器界
(現實)四者皆具四三二分五者八遍非計七計非遍
第六俱是前五俱非六者根本煩惱俱生(四鈍二利)分
別(具十)第八全無第六皆具第七俱生四惑前五俱
生三毒其所知障數同用別(二障下自有文至彼當釋)七業障
者第七全無八有種子餘六現行八者報障則八
唯總報前六別報九者心所(恒依心起故與心相應故繫屬於心故心
緣總相心所緣總別如畫師資作模填彩等故)第八有五所謂徧行(觸作意受
想思)七有十八謂五徧四惑(癡見愛慢)八隨(沉掉懈逸念亂不信不正
知)并慧第六皆具五有三十四謂徧別善全根本
三惑中(無慚無愧)大隨(同上)十者八七無記六通三性十
一者八皆實有(就性皆假)十二者眼耳身三二界(不全)二
地(地全)鼻舌兩識一界一地六七八識通徧界地十
三者皆通有漏無漏十四者依因緣增上(五依五根及六
七八六依七八七八互依)及等無間十五者眼識九緣生(空明根境
作意根本染淨分別種子)耳識唯從八(除明)鼻舌身三七(除空)後三
(六七八也)五(更除染淨分別)三(更除根境)四(更除根本却取根境)二外境六塵。】

「善男子根清淨故色塵清淨色清淨故聲塵清淨香
味觸法亦復如是。」

【解曰略啟三門初釋名義次辨體性後顯種類初
有通別通即塵也復更有名所謂六衰及六無義
(皆約凡位)亦云六境(此通凡聖)別者眼等所取故名色等對
根明境名色等故次出體者如前六根各自為體
後顯類者色有通別(通謂五根五塵及法處色俱名為色此等皆有質礙義故)
今則別也謂唯眼所取名之為色有見有對質礙
之相最麤顯故(法處之色無見無對餘四及根無見有對)略有三種謂
顯形表顯謂青黃等(赤白光影明暗煙雲塵霧空)形謂長短等
(方圓麤細高下正不正也)表謂行坐等(住臥屈伸取捨)聲謂因執受等
及邪正教并可意等香謂好(約境約心)惡(准上)平等(非上二)
俱生(沉等與質俱起)和合(眾成)變易(未熟不香)味謂苦醋甘辛鹹
淡及俱生等觸謂地水火風冷熱澁滑痛痒飢飽
等法者一百數中唯除五塵(巳自標列)餘皆是法也三
內外四大。】

「善男子六塵清淨故地大清淨地清淨故水大清淨
火大風大亦復如是。」

【解曰即於根塵不取發識牽心之義直取四大之
體也寶積經說四大各二謂內及外(皆無所從來亦無所去也)
地界二者內謂自佗身內所有堅者強者所謂髮
毛爪齒等外謂身外所有堅者強者所謂土石草
木等水界二者身內潤性淚汙等身外潤性雨露
等火界二者身內熱體熱相能消飲食等身外熱
體熱相能成熟等風界二者身內風體風名速疾
住四支等身外體等而此四大從本巳來生時住
時體性俱空體性自離滅性亦離釋曰彼云皆空
此云清淨蓋一義耳然內外四大雖各有種外起
現行必由內變四世間諸法。】

「善男子四大清淨故十二處十八界二十五有清淨。」

【解曰十二處者六根六塵是生識處處是生門義
故亦名為入意識常昏根塵相入故或唯六數相
對說故十八界者一根門中根識塵三各有界分
故(眼與識為界識與色為界等故)亦是因義種族義故前為六二
解者息於業因此是六三觀之治於我執兼之五
蘊即具三科大小乘宗無不約此以明諸義前說
妄認四大身心及云中外合成等即五蘊義故此
略之然此三科非各別體開合說者有其三解一
根有三品謂上中下或下中上二樂有三品略及
中廣三迷有三類一迷心所不迷心色故說五蘊
二迷色法不迷心心所法故說十二處三迷色心
不迷心所說十八界然將此三科攝百法者蘊則
色攝十一受想各一行七十三識有其八唯六無
為非蘊所攝處則五根五塵各一意當八識法八
十二界者五根五塵六識各一意攝二識法八十
二二十五有者四洲四趣四禪四空無想淨居梵
王六欲為二十五此皆是有各約實報非正智攝
故然梵王在初禪無想淨居在第四禪四禪位中
別舉此者梵王有見外道無想淨居唯聖異餘天
故。】
大方廣圓覺經大疏中卷之一

章門二十有四我空章法空章法界章八識章
色章三科章十力章四無畏章四辨章不共法
章三十七品章成佛章四果章不生滅章緣生
章業報章三途章人天章四禪入定章上二界
章二障章地位章四相章證道章除釋本經外
旁通餘義二十有四開示悟入義定慧等學四
大成身覺二執過患識變義識三義遣顯法喻
摩尼五道佛三寶破空藏識夢義恩愛義染淨
平等八萬四千義恒沙義三覺義五品修十善
義不思議義四生義三報義五道實義智無所
得義設象指月義右附錄中。


*** 音釋

槖籥

(槖音托籥音藥)。
葶藶

(葶音亭藶音歷草名)。
臃

(臃音邕腫也)。
邏

(郎佐切羅去聲
巡也)。
魍魎

(魍音罔魎音兩木石之怪也)。
大方廣圓覺經大疏中卷之二
終南山草堂寺沙門宗密述

【五出世諸法。】

「彼清淨故十力四無所畏四無礙智佛十八不共法
三十七助道品清淨如是乃至八萬四千陀羅尼門
一切清淨。」

【解曰問世間之法從妄情所變妄盡許萬法全空
出世間法真實如何亦言空耶答若凡聖對待即
勝劣全殊若稱法界觀一種總是幻化皆從緣起
無自體故如有一鏡現種種雜穢瓦礫復有一鏡
現種種勝妙珍寶癡孩不了貴賤懸殊智者達之
一無差異觀智圓明心識淨者亦復如是見世出
世若聖若凡一切皆空全是覺體故下文云見佛
世界如空華等祇緣稱理平等所以名曰聖人如
其重聖輕凡欣真厭妄縱令修習豈證真源文中
三節一諸佛果法二三乘因法三總結。

初十力者然如來唯一諸法實相智力此力有十
種用故說為十總名力者能摧怨歒故不可屈伏
故一總知一切諸法因緣果報是處(因果相當)非處(反上
謂女輪王二王惡業樂報五蓋修七覺佛過聖斷結生云云)則降伏無因惡因
知人可度(說法)不可(作緣)二知過現未來(過去業報在過現未單複
云云現未亦爾)善等三種業(三性心中互受三性業報)及順現等三報
(報與時互有定不定)知所度有障無障(前明所造業處業非處今約能造人受報
唯明是處又前總此別也)三知諸禪解脫三昧垢(愛見慢等)淨(不雜愛等)
及知依此所得諸果(前通定散唯有漏此唯定無漏)四知信等五
根上中下(今世但得初二三四果及禪定后至無上菩提為略廣出苦說等)五知
種種欲樂(難陀五欲提婆名聞迦棄頭陀阿難多聞等凡聖各別云云)令捨不
淨增清(前知宿惑多少此知現起好樂)六知一三五乘貪瞋癡等
種種性欲(性即種子欲即現行從性生欲習欲成性性通善惡根唯信等)知即時
異時誰可度不等(必示略廣讚所迎棄云云)七知一切道(善惡無漏
等行)至處(五道涅槃)八知宿住(過去本生本事住宿世故凡但有通聲聞亦明佛即
兼力百千世劫悉遍知故前知前際名隨念趣因此知前際名性苦樂等)九知死此生
彼即天眼智也獨此從所依得名(通明力例上說)十知自
解脫無疑亦知眾生漏盡涅槃然佛力無量今約
度人因緣故但說十足辨其事(初知可度不可二知有障無障三知
著味不著四知勝劣五知所樂六知所趣七知解脫門八知先所從來九知生處好醜十知得涅槃)又
初力總攝為度生故於中分別九力。

四無畏者一正知一切法諸佛誠言我是一切正
智人等(誠實云說二諦故不與世諦故真實論故皆心知故故不可壞)二盡諸漏
及習言我漏盡等三說一切障道法(誠實云不善及漏善障解
脫故)四說出苦道(聖道能出世間能盡諸苦)佛作誠言說此四法
決定無畏(若有沙婆魔梵若復餘眾如實言不知乃至不見是微畏相故我安隱得無所
畏初二顯自功德後二利益眾生又一三說智二四說斷又初示藥法二示病滅三知禁忌四示應食也)
此望十力廣略說故又能有所作無所疑難自有
智慧無能壞者智慧猛利堪受問難等故(皆上句十力下
句無畏)。

四無礙智者(智緣四境無拘礙故)一法(即真之俗)如說地水火風等
(是名字也)二義(真諦之境)如堅濕煖動等(正顯地等)三詞謂得彼
方言以說地等四於三種智中樂說然華嚴九地
(初地分得此地任運經云無蹔捨離佛地究竟)說有十種(自相同相行相說相智相無我
相乘相因相果相住持相)皆前二境別(一中法者知諸法自相謂色變礙等義者知諸
法別相色十一等二中法知自性義知生滅三中行相現在差別過未差別四中教本解釋五現知不異
比知如實六真俗無我相七乘相一乘諸乘八因相智法隨證分位差別九佛地相法身色身十住持相
能說智德所說聲教)後二則同皆詞則說於法義樂說乃詞
中別義(如一中云詞無錯謬說無斷盡二中云詞安立一切法說隨安立不可壞等故)。

佛十八不共法者(力等二乘有分此無分故)一二三身口(多劫戒定
妙慧大悲成就故拔諸罪根因緣及習故)念(四念處心長夜修故心無得失)無失(通上三業)
四無異想(於眾生無貴賤敬慢怨親等異故常觀誰可度故觀彼本來清淨故入不二法
不行誑法故也)五無不定心(如澄停水如無風燈問佛若常定云何游行說法答佛於
諸法實相中定不退失故欲界有定入定可說故也)六無不知巳捨(眾生鈍根多覺
苦受樂受於捨受中不覺不知而有捨心是為愚使所使佛於不苦不樂受中知生住滅時故念念心中
麤細淺深無不悉知知巳而捨怱捨眾入禪有人疑佛佛言我種種因緣知而故捨)七欲(佛知
善法恩常欲集諸法故修習心無厭足故也)八精進(如欲中說欲為初行增長名進欲為
意業進通三業又佛小息令阿難說法至進覺支佛驚起三問讚善又種種度生遇諸惡緣不生懈怠也)
九念(於三世諸法一切智慧相應故失名錯誤減名不及故異於前)十慧(三世一切智慧
力無畏無礙成就故禪油念炷故世世聞法讀誦思修問難)十一解脫(無漏智慧相應
故有為解脫一切煩惱習盡故無為解脫)十二解脫知見(於解脫中智慧無量無邊
清淨故言知見者譬如繩二合一則牢也)無減(貫通上六唯說六事無減者二利中四事即足
欲求進行念守慧照辨此四法有二果報謂解脫解脫知見也)十三四五一切身
口意業隨智慧行(無不利益眾生故異二乘故成就三不護故入外道眾中說法
都無信受者及現胸現陰等皆有因由故前三無失不說因緣今說隨智慧行故行不失故異前也)十
六七八以智慧知過未現在通達無礙(由此故上三業隨智
慧行問過未無體現在無住云何能知三世答若無過未佛豈成就十力等德問若三世皆有便墮常過
即無罪福生死縛脫有無量咎答三世各各有相非過未有現在相又若無過未亦無出家律儀亦無五
逆諸罪以是業等巳過去故亦無死入地獄未來無業故無報是為邪見又我不說過未如現在相我說
過去雖滅可生憶想能生心心數法如昨日及明日與今日可生憶想過未亦爾現在心雖無住相續生
故能知法諸也)問無見頂相等亦無與共云何不說答此
十八中但說智慧功德不說自然果報法(力等四科全依
智論)。

三十七助道品者略為四門一釋名二辨類三出
體性四明行相初助謂資助助正道故道即是因
所謂止觀品即是類正因類故亦云菩提分分亦
因義二辨類者有其總別總謂諸經論說大乘道
品無量三十七者是其中別義通於大小若准智
論但三十七無所不攝(如四諦有無量相也)別者總有七類
謂四念處四正勤四神足五根五力七菩提分八
正道分三出體性者但以十法為體謂信(二)進(八)
念(四)戒(三)定慧(各八)輕安喜捨思惟(各一)四明行
相者初中四念處者四謂身受心法念謂念慧
四是念慧所安住處故亦名念住以慧守境由念
得住故必要四者從麤至細對治凡夫四種倒故
(四即常樂我淨此即先重後輕為次)初觀身不淨不淨有五謂種子
住處自相自性究竟等二觀受是苦謂此身既爾
眾生貪者以其情塵生諸受故計之為樂故觀其
苦受謂苦樂捨等苦謂苦苦壞苦行苦(此配三受)三觀
心無常謂誰受此樂故須觀心念念生滅四觀法
無我即五蘊法皆不自在又如實觀察對治小乘
四種倒故(不淨等也)無行經云觀身畢竟空觀受內外
空觀心無所有觀法但有名然觀不淨等通大小
乘(智度瑜伽大集般若皆性相雙觀也)觀其性空唯是菩薩又但觀
法性即除八倒既除八倒即成八行涅槃雙樹四
雙八隻四枯四榮正表於此謂法性之色實非是
淨凡夫計淨是名顛倒實非不淨小計不淨亦名
顛倒今觀色種即空空中無淨云何染著則凡淨
倒破枯念處成色種是假假智常淨云何滯空而
取灰斷言色不淨是名二乘不淨倒破榮念處成
觀色本際非空非假非淨不淨乃名中道佛表此
理故於中間而般涅槃餘三類此是則法藥有四
觀智為念諦理名處然華嚴經四皆有三一內(自巳)
二外(非情色)三內外(佗有情又俱)謂觀內身循身觀勤勇
念知除世間貪憂等然深觀念處即坐道場更不
須餘機宜不同故說餘品四正勤者四念處似火
若得勤風則無所不燒故次辨之精進為體故總
名勤異外道勤故名為正雖是一勤隨意分四前
二勤斷二惡是止惡行後二勤修二善是作善行
二善二惡皆所緣境前中未生之惡遏令不生巳
生之惡斷令不續後二未生善令生巳生令廣四
神足者謂欲(猛利樂欲)勤(精進無間)心(專一境性)觀(由先聞教法內自揀擇上
定此慧也)以勤過散亂智火微弱故須定制即所欲自
在神即是神通足即是定由出世法最勝自在欲
等四定能證此故名為神足亦名如意足所欲如
心故神足所緣即種種變事神足自體即三摩地
欲勤心觀皆是助伴由欲增上力證心一境性名
為欲定餘三亦然勤觀心性名為上定皆從加行
受名此四加行即華嚴前正勤中云欲生勤精進
發心正斷等以發心中持心能生止定持大舉故
策心能生觀定策大沈故是以隨一念處有四正
勤隨一正勤有四神足五根者信(信為上首能起餘四謂於諦寶
深忍樂故)進(於前所信策勤而行即正勤也)念(念處也明記不忘也)定(繫緣一境即神足也)
慧(揀擇是非)此五通生出世間法而為增上然始入佛
法即有信心未有定慧不得名根今由前三科則
信不可拔前三至此總得名根若依位者在於見
道之前則以速發現觀而為其果五力者即前五
根增長魔梵惑等不能屈伏故名為力又能損滅
不信等障故復名為力智論云能破煩惱得無生
忍故名為力七覺者覺謂覺了七謂念(所依支由繫念故令
諸善法皆不忘失也)擇法(自體支覺自相故)精進(出離支由此勢力能到所到故)喜
(利益支由心勇悅身調適故也)輕安(能除麤重)定(依此不染污故謂依止定得轉依故)捨
(是不染污故謂行捨平等永除貪憂不染污位為自性故上三皆不染污支也)若依位說
即現觀自性如實覺慧覺法自性然七皆自體而
差別者覺為自體餘六皆覺支分總收七覺不出
三品念通定慧次三是慧後三定攝雖是前三至
此增故依位所明能斷見惑以為其果又雖一剎
那七法俱起而隨行相各說功能念除忘念擇除
不正知餘除懈怠昏沈麤重散亂掉舉上約通說
大乘七覺不念諸法故決擇不可得故離進怠相
故絕憂喜故除安心緣皆叵得故性定之中無定
亂故亦不見於能所捨故八正(離八邪)道(開通涅槃)者謂
正(通八)見(分別支依前所證真實揀擇故)思惟(誨示佗支如其所證方便安立思惟名義
發語言故)語(善於所證問答決擇令佗信有見清淨故)業(身業進止正行具足令佗信有戒清
淨故)命(如法乞求依聖種性離五邪命令佗信有命清淨故上三皆令佗信支問離身語業無別正命
如何建立三種答婆沙云瞋癡所起身業名邪業語業名邪語貪所起二業即名邪命邪活命故)精
進(淨煩惱障支由此永斷一切結)念(淨隨煩惱支由不忘失正止舉相永不容受沈掉等)定
(能淨最勝功德障支由此引發神通等無量勝功德故也)若能如上分別誨示
等即是道支之果然其八中語業命三是戒蘊攝
念定是定餘三是慧定慧大同諸品但增勝耳上
之七類次第者謂聞法巳先當念持次即勤修勤
故攝心調柔柔故信等成根根增為力七覺分別
八正正行總以喻顯法性如地念處如種子正勤
為種植神足如抽芽五根如生根五力如莖葉增
長開七覺華結八正果如是乃至者超越多法謂
三身四智五眼六通地度果向緣諦處定等。

八萬四千陀羅尼門者然法門廣說無量無邊今
齊此結數者對治塵勞故然其所治即八萬四千
煩惱古來釋云眾生煩惱根本有十然一惑力復
各有十即為百計應分為九品但上品重故開為
三品中下輕故各為一品合為五百復於內外境
起謂自五塵為內佗五塵為外一一各五百即為
五千別迷四諦則成二萬并本一千則有二萬一
千依三毒等分成八萬四千(更有二說不能繁敘)一一對翻
即皆淨法數無增減故論云不覺念起見諸境界
故說無明乃至具有過恒沙等妄染之義對此義
故心性無動即有過恒沙等諸淨功德相義示現
陀羅尼者得總持菩薩於一一法中持一切法故
門者從一法中入一切法故然上從覺圓明故展
轉躡前相由以顯世出世間諸法清淨至此五段
歷法備周餘六七兩段但是結通佗身佗界更無
別義五段相由者謂心本清淨由不覺故名賴耶
識相應於意復曰見塵起於現行有根識境中有
能造故說四大由是具足處界諸有有漏之法對
治此等有修有證復成無漏因行果德今既覺了
圓明故心意識及所變等展轉清淨皮之不存毛
無所附然無漏法若約人修證則先因後果今據
法本末故先果後因亦如論中根本滅故麤染隨
滅六自佗正報。】

「善男子一切實相性清淨故一身清淨一身清淨故
多身清淨多身清淨故如是乃至十方眾生圓覺清
淨。」

【解曰一切實相者即無相也夫有相者皆歸無常
緣生之法性本虗假言實相者即是非相是故知
來說名實相無遷無變究竟常住無量義經云如
是無相不相不相無相是名實相智論云照色等
空即名實相性空實理離於顛倒非虗偽故於空
見空亦名顛倒於空無著乃至實法又楞伽經云
一切妄息是名如實如實即實相也性清淨者此
實相從本巳來自性清淨一切妄法所不能染比
迷似染今悟本淨名性清淨一身清淨者由前悟
得根識塵大世出世間諸法皆歸實相清淨方始
成就此人一身清淨故諸段清淨皆牒前支唯此
獨指實相以為淨之所以多身清淨者既於自身
證實相理亦見一切眾生同一清淨實相以觀一
切眾生不取於相同圓覺性故志公云以我身空
諸法空千品萬類悉皆同又下文云圓覺普照寂
滅無二始知眾生本來成佛十方眾生圓覺清淨
者以般若正智徧觀眾生菩提涅槃無漏智性本
來具足也此乃一人悟性知一切眾生本性清淨
非謂一人修道多人成佛七一多依報。】

「善男子一世界清淨故多世界清淨多世界清淨故
如是乃至盡於虗空圓裹三世一切平等清淨不動。」

【解曰國土淨穢皆由自心眾生劫燒我土安隱螺
髻鶖子二相不同按地寶嚴坐蓮無異況乃心冥
覺性識智無生身土依真染淨俱泯廓通法界清
淨湛然圓謂圓徧虗空裹謂含裹三世三世者竪
極虗空者橫周一切者橫豎總該平等者本末同
味清淨者都結七段不動者冥於一如然上七段
悟時既相躡清淨迷時亦相躡垢染應云覺不明
故令心不淨心不淨故見塵不淨見塵不淨故眼
根不淨乃至如是一多世界不淨文勢及義意對
經可知第二空色同如。】

「善男子虗空如是平等不動當知覺性平等不動四
大不動故當知覺性平等不動如是乃至八萬四千
陀羅尼門平等不動當知覺性平等不動。」

【解曰前之七段即空色無礙此當泯絕無寄彼云
動念即乖法體反顯法體本不動也標空為首者
躡前起後由前云盡於虗空平等清淨即知相盡
同空空既本無生滅動搖當知諸法亦本不生亦
不待滅一一當體如如不動覺性不動者然一切
法唯依覺性生滅動轉諸法既盡同於虗空皆不
動故則覺性不動也如波不起水則湛然不動理
齊故言平等故法華云是法住法位世間相常住
法句經云諸法從本來無是亦無非是非相寂滅
本來無所動然諸法與覺性平等未名理事無礙
法界者夫理事無礙要須多事全同一理而寂然
一理全成多事而遷變即動即靜即靜即動生滅
廣狹一切皆爾翻覆無礙今但一向不動但是攝
色等事同真空理故唯名真空觀也乃至八萬等
者還如前七段歷諸法門經恐文繁略標首末義
兼中間故云乃至後段乃至之言亦例此知第二
理事無礙法界。】

「善男子覺性徧滿清淨不動圓無際故當知六根徧
滿法界根徧滿故當知六塵徧滿法界塵徧滿故當
知四大徧滿法界如是乃至陀羅尼門徧滿法界。」

【解曰先示觀門者此有十門一理徧於事門謂能
徧之理性無分限所遍之事分位差別一一事中
理皆全徧非是分徧何以故彼真理不可分故是
故一一纖塵皆攝無邊真理無不圓足二事徧於
理門謂能徧之事是有分限所徧之理要無分限
此有分限之事於無分限之理全同非分同何以
故以事無體還如理故是故一塵不壞而徧法界
也如一塵既爾一切法亦然思之此全徧門超情
離見非世喻能況(此二門後有海波喻及兩重問答也)三依理成事
四事能顯理五以理奪事六事能隱理七真理即事
八事法即理九真理非事十事法非理(上十同一緣起約理望事
有成壞即離約事望理有隱顯一異逆順自在無礙同時深思令觀明現)今經皆言徧滿
法界者正是第二門行相兼於餘門義理謂此即
理之諸法與理不異故一一自徧法界不同前門
沒體攝歸理中故此名理事無礙也既徧法界即
知動靜無礙一一周徧言覺性圓無際故當知六
根徧滿者由前門巳顯六根等與覺性平等平等
者即無分毫之異也既與覺性不異覺性圓無際
故六根亦圓無際故徧滿法界若不徧滿即是有
際有際即與覺性成異異則乖於前門故躡前云
圓無際故首楞云性見覺明覺精明見清淨本然
周徧法界六塵巳下皆例前知第三周徧含容觀。】

「善男子由彼妙覺性徧滿故根性塵性無壞無雜根
塵無壞故如是乃至陀羅尼門無壞無雜如百千燈
光照一室其光徧滿無壞無雜。」

【解曰先示觀門者亦有十門一理如事門謂事法
既虗相無不盡理性真實無體不現此則事無別
事即全理為事是故菩薩雖復看事即是觀理然
說此事為不即理二事如理門謂諸事法與理非
理故事隨理而圓徧遂令一塵普徧法界法界全
體徧諸法時此一微塵亦如理性全在一切法中
如一微塵一切事法亦爾三事含理事門謂諸事
法與理非一故存本一事而能廣容如一微塵其
相不大而能容攝無邊法界由剎等諸法既不離
法界是故俱在一塵中現如一塵一切法亦爾此
理事融通非一非異故總有四句一一中一二一
切中一三一中一切四一切中一切各有所由思
之四通局無礙(重釋第二第二但徧徧即通也此兼不徧不徧局也)五廣狹
無礙(重釋第三三但包含含即廣也今有不壞不壞狹也)六徧容無礙(此正合前
四五兼合二三)七攝入無礙(翻對前門但前一望多故徧容此多望一故攝入也)八
交涉無礙(兼前六七)九相在無礙(反對前門)十普容無礙(近收
前二遠攝九門)今經雖略義理全同謂根興塵皆是事法
例前七段事事皆然故云乃至陀羅尼門無壞無
雜當知種種事法一一交參周徧雖有性字此是
各指根性塵性非謂泯根攝塵同於一性言無壞
無雜者如一灯光巳滿一室更有一灯光亦全滿
百千灯光一一如是各不相壞亦不渾雜室中之
空喻於法界灯之光相喻以根塵謂一灯光容多
光相即一光相徧多光中一一皆然重重無盡含
容周徧斯之謂歟所以然者唯是真心所現皆如
幻夢影像故與所依性非一非異故故得徧多入
一攝一容多等也。

大文第三頓同佛境於中三一用心同二見境同
三稱實同初有法喻今初。】

「善男子覺成就故當知菩薩不與法縛不求法脫不
厭生死不愛涅槃不敬持戒不憎毀禁不重久習不
輕初學何以故一切覺故。」

【解曰覺成就故總指圓彰法界巳下之文由斯故
得同佛境界不與法縛等者於四對法無勝劣心
如佛於三念之境故言同也同之所由經自徵釋
云由一切覺故論云所言覺義者謂心體離念今
則離前與求厭憎愛重輕等八念也舉八境者顯
於心也(喻云光無憎愛後云修習此心)二喻。】

「譬如眼光曉了前境其光圓滿得無憎愛何以故光
體無二無憎愛故。」

【解曰光即眼識現量所得故無憎愛首楞云其目
周視但如鏡中無別分析(但有自性分別無計度等)汝識於中
次第標指云其目者意取眼識云汝識者即是意
識亦可但隨凡俗情見以目瞳為光如法華云梵
王是眾生父二見境同。】

「善男子此菩薩及末世眾生修習此心得成就者於
此無修亦無成就圓覺普照寂滅無二於中百千萬
億阿僧祇不可說恒河沙諸佛世界猶如空華亂起
亂滅不即不離無縛無脫始知眾生本來成佛生死
涅槃猶如昨夢。」

【解曰修習此心得成就者近結八境安心遠結觀
行成就無修等者泯前心跡起後依正凡聖平等
之文若不泯之則雖無憎敬等尚見持毀(餘三例之)
故須泯之方同佛見自此巳下正顯其同圓覺普
照寂滅無二者由自心巳空但是覺照寧有凡聖
差別之二焉冥一如之無心即萬動之恒寂故普
照是用寂滅是體佛心所極極於寂照故瓔珞經
說等覺照寂妙覺寂照今云同佛是等覺義故云
普照寂滅金光明經攝大乘論皆說佛果無別色
聲功德唯如如及如如智獨存三種世間融無礙
故世界即器世間眾生即有情世間成佛即智正
覺世間云於中者即於寂照中也圓無際故百千
萬億者此方下數阿僧祇者此云無數是華嚴十
大數中之首經論多用故此舉之不可說者大數
第九若從一十百千倍倍積之總有一百三十七
重數法恒沙者從阿耨池東面流出初出象口周
四十里金沙混流沙細如麵今有不可說阿僧祇
之數河一一河中一沙為一界以顯世界如是多
矣然此中意者直指盡虗空遍法界所有世界不
是算其數量為欲引機造無邊境故假增積多數
耳諸佛世界皆知空華者緣無自性全體即真真
性奪之無餘(如前理奪事門)故得相皆虗幻亦如善財求
法展轉至摩耶等處會緣入實得願智幻解脫門
見一切世界等皆如幻住云佛界者華嚴經說諸
佛眾生一切世界有十種起具因緣故世界成就
所謂如來神力法應如是眾生行業等亂起亂滅
者有三意一者一切世界皆依妄念念既剎那不
住世界亦起滅無停二者華嚴云染污眾生住故
世界成染污大福眾生住故成染淨信解菩薩住
故成淨染等三者成壞相也然成住壞空離各二
十增減而世界無量無數故總觀起滅繽紛問然
佛化土許可如斯自受用中如何起滅答若依實
教所明無形為淨土生公云佛有形累託土以居
佛是常住法身何須國土故華嚴云依真而住非
國土此經云入於大光明藏餘義巳如前辨問法
華云我此土安隱天人常充滿復云何通答彼據
理即事門此約理奪事門二皆無礙不即不離者
明此世界不即圓覺亦不離圓覺如華與空如金
與器由不離故覺性奪之成空華由不即故世界
不妨有起滅無縛無脫者文通上下上即由世界
無淨穢故下以眾生本成佛故始知眾生本來成
佛者始知即始覺(觀行成就方能知故)本成即本覺(知與不知本是
佛故)佛即究竟覺(始之與本非二覺故)生死涅槃猶如夢者亦
無始覺之異四相本來同一覺故又寂滅無二是
自覺世界及眾生是覺佗成佛二字及生死涅槃
如夢是覺滿成就是滿義故動寂雙亡方圓滿故
(上所釋文但明能知者成佛其所知眾生如次方釋云)。

然說生本成佛唯是圓覺華嚴餘成義含不的指
注但以語驚凡聽理越常情佛既罕言愚夫多謗
若不具彰義類豈曰莊嚴契經故總敘六門顯成
佛延促(菩薩處胎經云或有眾生從初發意經歷劫數不得成佛或有次第成或有超越者)亦
使下文徵釋躡此易明一者一生成佛謂小乘有
部唯悉達太子有大覺性於此生中苦行修道菩
提樹下三十四心斷結五分法身初圓名為成佛
二者三祇成佛謂始教說唯具大乘性者從初發
意六度修行三無數劫五位伏斷十地滿足四智
圓明於色究竟天受佛智職名成正覺三相盡成
佛謂終教說一切眾生本覺真心本來離念不如
實知怱然念起生住異滅念無自相不離本覺內
外熏力始斷滅相終斷生相一念相應得見心性
心即常住名成正覺(前約功圓相滿此約相盡體現又前定待長久劫數此則
唯依自心延促無定)四初住成佛為華嚴說十信位滿於諸
法中不生二解一切佛法疾得現前初發心時即
得阿耨多羅三藐三菩提知一切法即心自性成
就慧身不由佗悟故彼疏釋云佛智何深情迷謂
遠情忘智現則一體非遙既言一切法即心自性
今理現自心即心之性巳備無邊之德矣覺心理
現理現則智圓若鏡淨明生非前非後非新非古
不由佗悟是自覺知一切法是覺佗成就慧身為
覺滿見夫心性豈有自佗寂而能知名為正覺五
一念成佛謂無始迷倒妄認眾生(華嚴緣起一味章云若約眾生門中
眾生及佛皆是生滅善惡境界未嘗見有一佛清淨解脫者識倒見佛亦倒故)一念悟時
全體是佛(緣起章又云約佛門中佛及眾生皆本空寂情識巳亡同諸佛故未嘗見一眾生流
轉者心淨一切皆淨故也)如夢身相夢時非無寤即自身豈
待長養故論云亦無始覺之異華嚴云若離妄想
一切自然無礙等智即得現前如塵破經出廣博
嚴淨經云有三男子詣佛禮足作如是言世尊我
今於此法能信能解不生疑惑第一男子白佛言
若作是說我是如來此言便是正說所以者何我
於此法不生疑惑(第二男子云是世尊第三男子云佛其詞皆同)爾時會
中百千眾生心皆擾動不樂本座皆作是念無有
二佛並出世間今此男子何故發如是言阿難謄
大眾意問佛佛說偈印許偈云能知過去如亦知
未來如見一切法如是故名如來不畏於生死正
住生死中化度諸眾生是故名世尊覺無明無知
其性無所有巳得於明智是故名為佛菩薩處胎
經云或有眾生朝發道心即得成佛諸大乘經其
文非一達磨禪宗即心即佛是斯意也六本來成
佛論云四相俱時皆無自立本來平等同一覺故
涅槃論解微密義云身外有佛亦非密身內有佛
亦非密非有非無亦非密眾生是佛故微密華嚴
云如來成正覺時於其身中(法界身也)普見一切眾生
成正覺乃至普見一切眾生入涅槃皆同一性所
謂無性又云菩薩摩訶薩應知自心念念常有佛
成正覺何以故諸佛如來不離此心成正覺故如
自心一切眾生心亦復如是悉有如來成正覺彼
疏問云此中之成為理為事若是事成云何皆同
一性若是理成云何八相疏自答云此是華嚴大
節若不對諸宗難以取解今約五乘及五教而辨
然諸眾生若於人天教中觀之則具足人法二我
若於小乘教中觀之但是五蘊實法本來無我若
大乘始教法相宗即說唯識所現無相宗即說幻
有即空人法俱遣若大乘終教唯如來藏具恒沙
性德故眾生即在纏法身法身眾生義一名異(猶據
理說)若大乘頓教則相本自盡性本自現不可說言
成佛不成佛等若依此宗(華嚴宗也)舊來成竟亦涅槃
竟非約同體此成即是彼成難若爾何以現有眾
生非即佛耶答若就眾生位看尚不見唯心即空
安見圓教中事如迷東謂西正執西故若諸情頓
破則法界圓現無不巳成猶彼悟人西處全東若
爾諸佛何以更化答眾生不如是知所以須化如
是化者是究竟化如是化者無不化時然上六門
初門眾生無成佛義故次門五分中唯許一分半
眾生定待三祇劫滿成佛後四門一切眾生皆許
成佛於中三四妄盡覺顯是為成佛五頓悟無妄
即名為佛六本無迷悟元來是佛又中間四門次
次相望前延後促又前二事成次二事同理成五
唯理成六皆無礙今經文者若約觀成方能知之
即當四五兩門若約所知眾生本來皆佛即唯第
六三稱實同。】

「善男子如昨夢故當知生死及與涅槃無起無滅無
來無去其所證者無得無失無取無捨其能證者無
作無止無任無滅於此證中無能無所畢竟無證亦
無證者一切法性平等不壞。」

【解曰稱法界真實性故初句躡前由見生涅如夢
即稱圓覺實性同佛境也此有二意一但有能依
之夢必有所依之人夢是人之神遊亦見聞之氣
分無別體故二但了夢體空無即證自身真實迷
自身者由執夢故然餘喻皆帶自佗唯夢喻尅體
故大瓔珞經說過去有佛欲說法時令大眾睡眠
夢中說法令增善根覺得道果(涅槃羅剎云云迦旃延弟子云云)
亦表萬法皆夢大夢之境必有大覺之明矣當知
下有四節初總明稱實謂迷時生死無起涅槃無
滅悟時非滅却生死發起涅槃稱體而觀都無起
滅聖法非新來凡心非滅去又直言體無起滅來
去不約聖凡其所證下別指能所所證之境非得
真失妄捨麤取妙能證之心都無分別離於四病
(病如下文)於此下雙泯能所故故華嚴云若有見正覺
解脫離諸漏不著一切世彼非證道眼一切法性
下總結稱實故華嚴說眾生成佛次後亦云(同此四節
如注配之)無相性無盡性無生性無滅性(總明也)無我性
無非我性無眾生性無非眾生性(無所證也)無菩提性
(無能證也)無法界性無虗空性(雙泯能所)亦復無有成正覺
性(總結)四結牒問詞。】

「善男子彼諸菩薩如是修行如是漸次如是思惟如
是住持如是方便如是開悟求如是法亦不迷悶。」

【解之可知後偈諷文三(略於起行方便故)初諷觀行成就
文二初七句二空觀。】

爾時世尊欲重宣此義而說偈言。

「　普眼汝當知
　一切諸眾生
　身心皆如幻
　身相屬四大
　心性歸六塵
　四大體各離
　誰為和合者」


【後三句法界觀。】

「　如是漸修行
　一切悉清淨
　不動徧法界」


【長廣偈略次一偈半頌頓同佛境。】

「　無作止任滅
　亦無能證者
　一切佛世界
　猶如虗空華
　三世悉平等
　畢竟無來去」


【後一偈頌結牒問詞。】

「　初發心菩薩
　及末世眾生
　欲求入佛道
　應如是修習」


大方廣圓覺經大疏中卷之二


*** 音釋

謄

(音騰傳也)。
大方廣圓覺經大疏中卷之三
終南山草堂寺沙門宗密述

【第二徵釋迷悟始終文四初三今初。】

「於是金剛藏菩薩在大眾中即從座起頂禮佛足右
遶三帀長跪叉手而白佛言。」

【解之可知二正陳詞句中三一慶其所悟。】

「大悲世尊善為一切諸菩薩眾宣揚如來圓覺清淨
大陀羅尼因地法門漸次方便與諸眾生開發蒙昧
在會法眾承佛慈誨幻翳朗然慧目清淨。」

【解曰兼指初段中因地法行者是一切行位根本
故後必躡前故二難其所疑。】

「世尊若諸眾生本來成佛何故復有一切無明若諸
無明眾生本有何因緣故如來復說本來成佛十方
異生本成佛道後起無明一切如來何時復生一切
煩惱。」

【解曰由前云眾生本成佛道故起此疑疑有三句一
謂真能生妄二謂說妄為真三牒而縱之責無窮
過意云本來是佛煩惱何生若無生中妄生起者
如來成佛同本無生無生之中還應妄起成佛義
等生否應齊齊生則果佛何尊齊否則因違現事
進退不可故有斯云亦如復禮法師云真法性本
淨妄法何由起(如初句也)妄法從真生此妄安可止(如第
三句)三結請通釋。】

「唯願不捨無遮大慈為諸菩薩開祕密藏及為末世
一切眾生得聞如是修多羅教了義法門永斷疑悔
作是語巳五體投地如是三請終而復始。」

【解曰據此三難諸典無文唯佛了知登地方受今
乃請宣成教普示末世凡夫故曰無遮大慈開祕
密藏祕謂非器不傳密謂覆相而說(或隨自意或隨佗意權實
難測)祕藏如不開櫃密藏則一法含多今請不揀末
世則開祕藏顯了而談則開密藏(故涅槃云具縛凡夫能知如來
祕密之藏)了義法門者由此標目永斷疑悔者疑是根
本通論疑者於諸諦理猶豫為性能障信心善品
為業別顯則五蓋中疑有三一疑自謂巳不能入
理二疑師謂彼不能善教三疑法謂於所學為令
出離為不出離又疑理事空有雙是雙非等如有
病人疑自疑醫疑藥病終不愈今三疑中即疑法
也此疑復有巳起未起(如天親判金剛經斷疑之意)今皆含之
剛藏為佗請問令永斷故然斷疑方便者若疑境
界令悟唯心若疑法性令觀無得餘皆例知今此
斷疑通二方便對文可解悔者通論是不定之法
悔善則惡悔惡則善故今請永斷即屬悔惡也亦
五蓋數但此不因掉也然入道人若未通決生佛
同異則或用功多時反自疑悔後三展虔誠也二
讚許中。】

「爾時世尊告金剛藏菩薩言善哉善哉善男子汝等
乃能為諸菩薩及末世眾生問於如來甚深祕密究
竟方便是諸菩薩最上教誨了義大乘能使十方修
學菩薩及諸末世一切眾生得決定信永斷疑悔汝
今諦聽當為汝說。」

【解曰言如來甚深祕密究竟方便者然汎論如來
祕密有其二意一如來之密藏謂一乘如來知見
佛於漸教門中久默斯要故如前釋也故云究竟
方便下答覺照離華瞖等二如來即祕密由證密
藏能所無二故三業具皆祕密也謂非色現色摩
尼不能喻其多非量現量應持不能窮其頂不分
而徧一多不足異其體全法為身一毛不可窮其
際此身密也非近非遠目連尋之無際身子對而
不聞非自非佗若天鼓之無從猶谷響之緣發無
邊法海卷之在一言無內圓音展之該萬類此口
密也無心成事等覺尚不能知意密也二義之中
經顯所證矣言決定信者前頓同佛境義當信根
成就初發心住今但通決疑難以成前義故也三
佇聽。】

「時金剛藏菩薩奉教歡喜及諸大眾默然而聽。」

【第四正說長行四一反覆起疑之本二喻釋現起
之疑三顯淺難造深四結問不當理初中又三一
總指輪迴二真隨妄轉三結指前疑今初。】

「善男子一切世界始終生滅前後有無聚散起止念
念相續循環往復種種取捨皆是輪迴。」

【解曰於中初一句總標情器故云一切無著金剛
論以四蘊為世界若不約情何成輪迴又一切者
總有十種如華嚴世界成就品說次六對辨其輪
迴謂但住有為即屬輪迴心也始終者若唯約染
緣則創變為始極證為終或無始有終若染淨對
說則證菩提為始斷盡煩惱為終若唯約淨緣有
始無終(如上用心皆屬輪迴之見)唯心冥圓覺不住染淨方得
無始無終新新而起曰生(表此先非有故)念念落謝曰滅
(表此後是無故)過去名前未來名後現在住劫名有空劫
名無成劫名聚壞劫名散現行為起調伏為止次
二句正示輪迴之相念念相續者情界器界皆依
妄念既所依不斷故能依亦然循環往復者器界
空巳復成情界滅巳復生惑業襲習報應綸輪塵
沙劫波莫之遏絕後二句結成輪迴取謂取著執
我我所捨謂厭離厭苦所依又於根身則厭苦麤
障為捨忻淨妙離為取於器界則厭此娑婆為捨
忻彼極樂為取若取若捨種種不同皆是顛倒妄
心變現輪迴之相故論云一切分別即分別自心
心不見心無相可得首楞云自心取自心非幻成
幻法二真隨妄轉文三一法。】

「未出輪迴而辨圓覺彼圓覺性即同流轉若免輪迴
無有是處。」

【解曰能觀是輪迴之心故所觀圓覺亦爾如夢見
實物物亦是夢故清涼大師答復禮法師云由來
未曾悟故說妄無始二喻。】

「譬如動目能搖湛水又如定眼猶迴轉火雲駛月運
舟行岸移亦復如是。」

【解曰四對喻中初由目數動湛水如波搖次眼識
遲鈍旋火成輪相餘二可見三合。】

「善男子諸旋未息彼物先住尚不可得何況輪轉生
死垢心曾未清淨觀佛圓覺而不旋復。」

【解曰諸旋者眼目雲舟喻生死垢心也彼物者水
火月岸喻圓覺也何況下正合三結指前疑。】

「是故汝等便生三惑。」

【解曰三惑者即前三種疑也據此結文的指即知
定是先責起疑之本未是答難若是偏答三中之
一難即不合總結三惑智者詳焉然雖非是正答
巳是標舉建立答義之意勢令息如上之念即前
疑早合自亡況復空華金鑛分明曉喻二喻釋現
起之疑文二初一空中華無起滅喻二金中鑛不
重生喻初中三一喻釋二法合三結成今初。】

「善男子譬如幻翳妄見空華幻翳若除不可說言此
翳巳滅何時更起一切諸翳何以故翳華二法非相
待故亦如空華滅於空時不可說言虗空何時更起
空華何以故空本無華非起滅故。」

【解曰曲分為二初翳差華亡喻謂不知華因翳有
乃謂從空而生喻不知妄出迷情却執真能生妄
既得翳差即不見華聞說從翳而生又執何時更
翳喻前觀成同佛普淨根塵因知妄染由迷又疑
迷心却起問翳差之者或有佗時更生不必的定
永無如何以此為喻答喻者但取當日一席之事
不說終身但以愚人晨旦見華食時眼差見華亂生
亂滅謂言翳亦速起速停是以經中遮云不可故
諸論喻釋佛云如大夢覺豈可難云睡起夢覺何
妨明夜更睡還夢若如是難豈解喻焉二法非相
待者翳不與華期華不隨翳生但翳故妄見非華
實生二法各不相知況復一空一有故云不相待
也縱使心迷生死亦寂但緣迷故妄似生死眾生
本自不生幻華畢竟不起莫將翳待莫以迷求剛
藏問目正似此也後空不生華喻前巳合釋文易
可知然佛頂經亦有此法喻文廣義略闕於待翳
之文二法合。】

「生死涅槃同於起滅妙覺圓照離於華翳。」

【解曰迷見生死似華起悟得涅槃似華滅言圓覺
離華翳則雙拂生死無明虗空非蹔有無覺性何
關迷悟眾生既如華起約誰更難無明無明生死
既空何責本來成佛空華終不再起果位何得還
迷由巳計度不休見佗覺性流轉若如是解頓遣
三疑三疑鈎鏁連環不是三科別答下金鑛喻即
唯答佛不再迷此疑過深故重喻也三結成。】

「善男子當知虗空非是蹔有亦非蹔無況復如來圓
覺隨順而為虗空平等本性。」

【解曰虗空世法尚不同華起滅況如來隨順圓覺
湛然真常是虗空之體性耶覺為空性者佛頂云
空生大覺中又云寂照含虗空復言平等者然圓
覺雖是虗空之性而冥合不分周徧法界無分無
限無別能依所依故云平等此意云空在覺中空
尚常寂況覺為空性豈增減耶喻猶不及故云況
復後金鑛喻。】

「善男子如銷金鑛金非銷有既巳成金不重為鑛經
無窮時金性不壞不應說言本非成就如來圓覺亦
復如是。」

【解曰曲分為二先喻此喻唯答佛不再迷之難前
就圓悟之理生佛俱是本真以成普眼段中眾生
本來成佛之義故舉空華元來不起非後始滅法
合云生死涅槃同於起滅所以俱通三難今就不
壞因果之相故說銷鑛出金華則始終本無鑛則
因銷始盡意云圓頓之理雖齊迷悟不妨成異既
有多生習障還須背習顯真真顯即究竟清淨若
但用前喻即撥無迷悟因果之相便成邪見若但
用此喻即成眾生覺性本來不淨失真常理亦成
邪見道理微妙一喻難齊故說兩事是知此喻唯
答第三難也文中喻意如人鍊金須得其鑛若非
金鑛鍊亦無金若因銷有者銷頑石等亦應得金
雖假燼冶銷融金性要須本有所以經言金非銷
故有故金剛三昧經合金錢喻云昔迷故非無今
覺故非入既巳成金等者正喻佛不再迷不應說
言等者喻佛隱顯無異佛頂亦云昔本無迷似有
迷覺覺迷迷滅覺不生迷後法合者金喻法身鍊
出喻報身作環釧等百千萬種喻化身鑛中雖有
金不銷金不出識中雖有佛不修佛何成三顯淺
難造深文二初所造離念。】

「善男子一切如來妙圓覺心本無菩提及興涅槃亦
無成佛及不成佛無妄輪迴及非輪迴。」

【解曰前通難了此別顯幽深難見言說不及下智
難造以遮展轉無窮疑難先標覺心為宗後方拂
迹者明非斷滅但離所拂非無覺心拂有三節初
拂轉依之名轉煩惱生死故曰菩提涅槃體雖即
真名因妄得後兩節皆雙拂對待圓覺性中都無
此事若有少見則迷圓覺故華嚴云於法若有見
此則未為見若無有見者如是乃見佛二能造滯
情文四一舉勝彰劣二舉喻顯情三誡息妄心四
重彰妄義今初。】

「善男子但諸聲聞所圓境界身心語言皆悉斷滅終
不能至彼之親證所現涅槃何況能以有思惟心測
度如來圓覺境界。」

【解曰文中兩對初小聖理智對後何況下凡心真
覺對意云小聖真智(生空)尚不能親到小聖之理(生空
真如)況凡心劣於前智真覺又超理轉轉懸隔何能
造耶如百寮尚畏宰相百姓豈親天子此正同金
剛經四果之人尚無心言我證得四果豈如來有
定法得阿耨菩提耶然四向四果斷證行相者謂
斷三界見惑有十六心至第十五道類忍時名初
果向至第十六心即入修道名須陀洹果以見惑
頓斷不同修惑分三界別故欲界修惑分為九品
斷至五品是一來向斷六品盡得一來果以九品
惑能潤七生為上上品潤兩生次三品各潤一生
次二品共潤一生後三品共潤一生六品惑盡巳
損六生故唯餘一度來生欲界斷惑七八品名第
三果向九品全斷盡即得不還果次斷上二界修
惑乃至有頂八品惑盡名阿羅漢向三界見修都
盡得阿羅漢果成就我生巳盡等四即是所圓境
界矣言身心語言斷滅者沈空滯寂灰身滅智也
彼之親證等者若未入滅即有餘涅槃若身智滅
巳即無餘涅槃思惟心者種種計度意云無心近
理尚不能造有心轉背豈能測度故法華說大地
皆如舍利弗共度不能知新發意及不退等菩薩
皆言不測二舉喻顯情。】

「如取螢火燒須彌山終不能著以輪迴心生輪迴見
入於如來大寂滅海終不能至。」

【解曰於中初舉喻後顯情即知前舉勝此舉喻並
是顯分別心不能證覺密譏前三種翻覆疑難前
云有思惟心即是此云以輪迴心前云圓覺境界
即是此云大寂滅海三誡息妄心。】

「是故我說一切菩薩及末世眾生先斷無始輪迴根
本。」

【解曰是故我說者即前未出輪迴而辨圓覺無有
是處若遠指即答文殊問先斷無明或指餘經皆
如是說四重彰妄義文二一無實體。】

「善男子有作思惟從有心起皆是六塵妄想緣氣非
實心體巳如空華用此思惟辨於佛境猶如空華復
結空果展轉妄想無有是處。」

【解曰從有心起者舉能起之根識(有心者識也起者心所也)六
塵緣氣者舉能牽之境巳如前釋非實心體者實
心無念故巳如空華者縱實有思惟有思惟心尚
不能證覺何況此心早巳如於空華自無其體向
上更欲求證異空華結果故言展轉虗妄此中始
末都無故云無體後段秖言浮巧不能成覺不直
言無故云無用勿見經有用此思惟之文便謂巳
屬後段即此思惟之用全無其體即名無實體也
細意詳之二無勝用。】

「善男子虗妄浮心多諸巧見不能成就圓覺方便。」

【解曰從第一覈疑之本兼此第三段大意總是責
問者滯情分別過患所以其中此節最親因前三
番之疑便都指是浮心巧見總不能證覺四結問
不當理。】

「如是分別非為正問。」

【解曰乍看連次之經即似唯結巧見之文細詳其
義乃都結第三一段問前讚善哉此責非正何也
答前讚者美其起教此責者顯其實理此一段疑
最障修證若不徵起末世長迷微有斯益故前讚
也剛藏所徵意在佛責故知責此之過始彰徵起
有功乍看似前後乖違細詳乃始終符合可審翫
味妙在斯焉偈頌四初七句頌反覈疑本。】

爾時世尊欲重宣此義而說偈言。

「　金剛藏當知
　如來寂滅性
　未曾有終始
　若以輪迴心
　思惟即旋復
　但至輪迴際
　不能入佛海」


【長行先舉妄想偈文先標實理次六句頌喻釋現
起之疑。】

「　譬如銷金鑛
　金非銷故有
　雖復本來金
　終以銷成就
　一成真金體
　不復重為鑛」


【略不頌空華影在後段故三五句頌淺難造深於
中二初三句頌所造離念。】

「　生死與涅槃
　凡夫及諸佛
　同為空華相」


【良由長行華無起滅喻中結文與此段同故此亦
取空華之喻意該前後也後二句頌能造滯情。】

「　思惟猶幻化
　何況詰虗妄」


【四二句依解起行。】

「　若能了此心
　然後求圓覺」


【長偈第四互有互無。

第三深究輪迴之根者謂窮其展轉根元推其差
別種性故於中文四初三今初。】

「於是彌勒菩薩在大眾中即從座起頂禮佛足右繞
三帀長跪叉手而白佛言。」

【解如前矣次正陳詞句文二初慶前。】

「大悲世尊廣為菩薩開祕密藏令諸大眾深悟輪迴
分別邪正能施末世一切眾生無畏道眼於大涅槃
生決定信無復重隨輪轉境界起循環見。」

【解曰深悟輪迴者因舟行岸移等喻悟得真隨妄
轉無畏者決定也道眼者五眼中即慧眼法眼具
真俗故決定信者永不信餘首楞云妙信常住一
切妄想滅盡無餘無復重隨等者不執月運岸移
等二請後文二初舉法問二結益請初中二一問
斷輪迴。】

「世尊若諸菩薩及末世眾生欲遊如來大寂滅海云
何當斷輪迴根本於諸輪迴有幾種性。」

【解曰寂滅海者大涅槃也具足三德能建大義體
深用廣故如海也次二句問目就下釋之二問修
悲智。】

「修佛菩提幾等差別迴入塵勞當設幾種教化方便
度諸眾生。」

【解曰初二句智法門無邊誓願學故後二句悲眾
生無邊誓願度故此惑病既多方藥非一若無方
便少湯添氷恐落愛見大悲故須問也二結益請。】

「唯願不捨救世大悲令諸修行一切菩薩及末世眾
生慧目肅清照曜心鏡圓悟如來無上知見作是語
巳五體投地如是三請終而復始。」

【解曰慧目等者欲照心源必由淨慧慧目是能照
心鏡是所照心淨如鏡故六祖偈云心如淨明鏡
肅清者緣塵不雜無上知見者無能無所自在圓
明故即同法華雙開菩提涅槃是無上義今即雙
悟故同無上展虔同前讚許。】

「爾時世尊告彌勒菩薩言善哉善哉善男子汝等乃
能為諸菩薩及末世眾生請問如來深奧祕密微妙
之義令諸菩薩潔清慧目及令一切末世眾生永斷
輪迴心悟實相具無生忍汝今諦聽當為汝說時彌
勒菩薩奉教歡喜及諸大眾默然而聽。」

【解曰深奧祕密微妙者本清淨之輪迴無差別之
種類等故無生忍者真性無生本來清淨眾生未
悟妄心見生生即必滅故是輪迴今悟實相了心
真妄無生心既不生輪迴永絕如是忍可名無生
忍法既無生即無有滅故華嚴云不見有少法生
滅何以故若無生即無滅故又云一切法無生一
切法無滅若能如是解諸佛常現前故信力入印
經中亦有無滅忍然不生不滅佛法之體八不之
初釋有多門略伸一二初約境後約行境中略有
五義一就徧計由是妄執無法可生滅也又理無
故不生情有故不滅不滅即不生是一法矣二就
依佗謂緣會生即無生緣離滅而不滅又緣起無
性故不生無性緣起故不滅中論云以有空義故
一切法得成是故不生即不滅不滅即不生為一
物也三約圓成性謂非是有為故無彼生滅相也
又非妄心境故不生聖智所證故不滅不滅即不
生為一物也四通論三性混融於一法上唯就徧
計一向生滅就圓成唯不生滅就依佗亦生滅亦
不生滅就三無性故非生滅非不生滅五然此四
句合為一聚圓融無礙頓思可見後約行者謂妄
念斯寂猶若虗空何生何滅又雖起大用見心無
生用謝歸寂了心無滅又常稱真理寂然居境於
此心中有何生滅佇聽同上。

次下正說長行中二一答輪迴中二問二答悲智
中二問前中二一推本(貪愛)末(五道)令斷(答第一問)二明種
性令知(答第二問)一中又二一示所斷二勸令斷初所
斷中二門分別初總釋義後別釋文初中示所斷
輪迴本末者文云從無始際愛為根本欲因愛生
命因欲有(貪婬之欲)欲塵助故(五塵之欲)生死相續乃至起
諸違順造善惡等業受苦樂等報結云皆輪迴故
不成聖道即十二緣生之義也緣生義博略顯八
門一總別名體二生起行相三業用差別四能所
引生五攝歸一心六二世三世七因果離合八權
實具彰初中總名緣起亦名緣生無有主宰作者
受者從因而生託眾緣起本無而有有巳散滅能
潤所潤墮相續法故名緣生唯依佗性蘊處界一
分為體(法相宗也)亦唯妄想(無相宗也)亦唯真心(法性宗也)十二
別者一無明明者擇法所無即明能無即癡也是
行蘊中迷理起者二行者造作即身語意起善惡
等三識者了別唯阿賴耶親因緣種四召體為名
變礙為色即是一切有漏五蘊五者六處處是生
長門義唯內六處六觸者觸謂第八識相應全及
六識中異熟觸七受者領納體同於觸八愛者躭
染即是當體九取者追欲即是四取十有者有果
謂行種果種巳潤十一生者蘊起即異熟五蘊十
二老者變異死者滅無亦是前蘊上所出體皆法
相宗若約實教依真而起皆無別體(一二八九通於種現後二
唯現餘唯種子)二生起行相者不了第一義諦執著於我
故不正思惟起於妄行行熏於心是識與識(現行)共
生(揀現行非種故名色與識互依如水與塵)四取蘊(識蘊巳屬所依識故)為名色
名色增長為六處(名增成意處色增成餘五故開顯明盛也)根識既顯
則對境為三和是觸觸必領受於受染著是愛愛
增即取取即起於業種(有也)業熟即起漏蘊(生也)蘊熟
(老也)則壞(死也老非定有故附死立支也)然惑苦中有開合問答至
下當辨三業用差別者此十二支各有二業且各
一者一令眾生迷於所緣二則能生未來果報識
令諸有相續名色互相助成六處各取自境觸能
觸對所緣受能領受愛增等事愛能染著可愛之
事取令諸惑相續有能令於餘趣中生生者能起
諸蘊老令根變死壞諸蘊餘各一者無明與行作
生起因如次乃至生與老死作生起因死者不覺
知故相續不絕四能所引生者一能引支謂無明
行能引識等五果種故二所引支謂識等五是前
二支所引發故三能生支謂愛取有近生當來生
老死故四所生支謂生老死是前三支近所生故
五攝歸一心者華嚴六地說也此復二門一推末
歸本門經云三界所有唯是一心諸論同引此文
證成唯識然隨宗解異總有八重前唯心章具列
釋二本末依持門經云如來於此分別演說十二
有支皆依一心如是而立(一心頓具非佛不知故特言如來也)何以
故(十二行列前後引生何唯一心下釋意者非唯三世不離真心今乃一念頓具十二彌顯前後
不離一心此中亦攝俱舍剎那十二也)隨事貪欲(貪事非一隨舉一事一念即具)與
心共生心是識(本是真心以與貪相應分別其事便名識也此中十二或次不次者
同一念故)事是行(貪事即意業之行也)於行迷惑是無明(不知貪過能招
於苦)與無明(緣也)及心(因也)共生(相應四蘊)是名名色名色增
長(譯經誤也應云開顯)為六處六處三分合為觸觸共生是
受(同時必領納故)受無厭足是愛(沒體相合)愛攝不捨是取(可知)
彼諸支和合是有(愛取潤前六支)有所起是生生熟為老
老壞為死(有為剎那生即異滅故故經云初生即有滅不為愚者說)彼論總判
上二門云餘處求解脫謂觀凡夫愚癡顛倒當於阿
賴耶(此云藏)識(如前說)及阿陀那(此云執持)識中(持種及色根故上二
皆心之別名也)求解脫乃於餘處我我所中求解脫故經
明唯是一心(論主意明心含染淨故雙舉二名釋一心義也)則心外無我
法當於一心中求(求義云何若有我執即一心成賴耶若我執亡即捨此名唯阿
陀那持無漏種此則妄心斯滅真心顯也)六二世三世者約教不同故
小乘生引俱開前二過去中八現在後二未來唯
識即合能所引開能所生前十現在後二未來十
因二果定不同世中三前七或異或同前七後二
中三各定同世意以一重因果足顯輪迴故斥小
乘兩重施設華嚴即開能所引合能所生亦明三
世經云無明緣行者是觀過去(觀此二因能招現在識等)識乃
至受是觀現在(觀此識等由過去業得復能得來果)愛取有是觀未
來(觀此三因決得來果上明一往三世也以無明行為過去者為遮前七定同世故復示無明迷
本際故以愛取有為未來者為遮愛取但是潤故示因招果令厭因故以因屬果故則能所引生及所發
潤皆容互有故彼經前文說無明處亦有愛義說中際處亦有無明今此不言生老死者但觀因以知果
未有果為所觀故或得對治即無果故亦以諸宗共許為果故略不明經論具有明文若斯勿局二世有
云譯經謬者務在順其所宗也)於是巳後展轉相續(此明流轉三世也不得對
治復有後世後後無窮)七因果離合者此十二支且一往
前前為因後後為果無明唯因老死唯果餘望前
後亦因亦果又無明愛取是本唯因生老死二是
末唯果餘通本末亦因亦果又惑因苦果業通因
果又惑業皆因唯苦為果又前十皆因後二為果
(上皆法相)又真心不覺為因行等十一皆果(楞伽起信皆以淨心
為因根本無明為緣生業識等)八權實具彰者問四生六道性類
雖殊十二有支等無優劣如何上說或異或同答
萬法皆空無非真性迷真倒執有十二支支分雖
齊悟由根器根器既別說教寧同(涅槃四類人皆觀十二因依所
證深淺者由教機俱有深淺故)欲使指南即唯佛性(涅槃文)欲解緣
相須窮聖言各執一宗俱成不了了知權實杖則
皆金然約自修深淺咸益(准涅槃四類之意唯專俱舍義信解修習者即
得二乘菩提依唯識者得菩薩菩提依華嚴者即得佛菩提也)欲為師匠必在圓
通故淨名經云深入緣起(六識八識淺緣起法性隨緣深緣起)斷諸
邪見上來七段義亦巳周緣是諸宗恐疑取捨今
但約一教自具淺深文是華嚴大經義是世親釋
論貫前諸說仍加數門今但提綱任自參驗既同
論主幸共遵行謂經說十重緣起巳結云如是十
種(今却注列釋處經各於結文之下)逆順(所注者前七唯取順文)觀諸緣起
(彼論門門作三觀觀之今且每門略配其二也)所謂有支相續故(謂世間受生皆
由著我等於第一義不了名無明等其義生起行相中略說訖論判為愚癡顛倒觀謂因緣無我而乃著
我因緣從實諦起而乃迷諦故也)一心所攝故(文義俱如上說論判為餘處求解脫)
自業差別故(前業用門巳說訖論判此下四門為異道求解脫謂但一念不生方得解
脫而乃別求故云異也此顛倒總有四因故以四門正義翻破之此門破冥性謂無明等各二業生彼因
緣等事斷前即後絕何關冥性)不相捨離故(無明乃至生為緣令行乃至老死不斷故
此破自在天為眾生因今以無明等為行等因尚不從餘支豈從自在也)三道不斷故
(無明愛取不斷是煩惱道行有不斷是業道餘分不斷是苦道惑業苦三各分二者文含二意謂約三世
二世初三世中煩惱二者過去迷本際故現在牽生報果故業二者過去巳定當相受名未來未有功能
立稱苦二者現定當相受名未來未起從過患立次二世中煩惱二者發潤別故業二者未潤巳潤殊故
苦二者種現異故言不斷者苦復生惑故如輪轉此破苦行因謂惑業是苦因欲脫苦須斷惑業今別修
苦行苦何絕焉)觀三世故(二世三世門中巳說此破無因既初二是次五因次三是後二
因何得計無也)三苦聚集故(前五行苦觸受苦苦餘是壞苦論判此下四門為求異解
脫謂緣性是一真心具於樂常淨我四德是真解脫何得異求故四段經明其但有四妄而無四德此當
有苦無樂謂行苦隨逐乃至無色彼計無色為涅槃是以苦為樂也)因緣生滅故(無明
為緣能生諸行無無明諸行亦無餘亦如是此破計悲想等為涅槃因今觀之但是此滅非是常德)生
滅繫縛故(無明緣行是生繫縛無明滅行滅是滅繫縛餘亦如是為彼計悲想天等為解
脫菩薩觀之是此繫縛不是淨德)無所有盡故(無明緣行者是無所有無明滅行滅
者是盡滅餘亦如是此破計無所有處等為涅槃以滅盡故無真我德也)此上十中初
門觀我執緣相(對前所注經文詳之即見餘九亦然)次門前半觀第
一義諦(緣性也見緣性方脫緣縛故也)餘半及後八門觀世諦(緣相
也觀之即真故)於中自有六觀謂上餘半染依止觀(因緣有分
為染及染相依止一心故論云二諦差別以純真不生單妄不成和合方有緣集故也)三四
兩門染因觀(三他因四自因)第五門攝過觀(觀苦集故謂以三道攝十
二支即顯有支但攝苦因苦果過患)六護過觀(觀三世防護三過一多身齊生二自業無
受三失業護者一潤未潤等故二非佗身作故三勢力續故也)七不厭厭觀(苦苦壞苦
凡夫不厭行苦二乘不厭菩薩皆厭)八九十門深觀(四句求緣皆無生無生而生破
邪顯理深故也八因緣生故不自佗生九但順緣生無知者故不共生十緣生無性無性緣生故非無因
也)又初門迷真起妄(前半示染淨相)次門真妄依持(上餘半并
此亦染淨依故)次五妄法義門(三四建立染法謂三因四緣五染過六力無力七慢
非慢)後三妄緣空幻(八九窮之無始第十無而種種)上十門經各有
逆順即二十重論主各以三觀觀之總成六十重
觀緣起也(三觀者初相諦差別觀上判前無我二諦是也次大悲隨順觀即前隨經注之
是也後一切相智觀上最後料簡真妄中注配之是也)若從染淨無礙交徹
則涉入重重若依染淨逆順雙融則真門寂寂法
性緣起甚深甚深即此因緣名因佛性三觀即因
因性因因性至果成菩提性因性至果成涅槃性
因果無礙是緣起性緣起大義深廣若斯欲辨輪
迴理須究了上來總釋義竟。

次別釋文文中四一指愛為本二欲助成因三展
轉更依四起諸業報此同唯識攝十二支但為惑
業苦也前三皆是惑道第四即是業苦然開之別
配文亦相應至文當指亦可初一答根本餘三答
種性其五性文答菩提問下當廣辨今且依前初
中二初約貪欲以標指。】

「善男子一切眾生從無始際由有種種恩愛貪欲故
有輪迴。」

【解曰愛是愛支云無始際當於宿惑含無明支或
無明巳在前章此唯說愛貪欲是愛增之相即當
取支今約貪欲麤相標指能貪之愛是輪迴之本
也首楞云流愛為種納想為胎交遘發生吸引同
業以是因緣故有生死又涅槃云因愛生憂因憂
生怖若離貪愛何憂何怖又佛名經云有愛則生
愛盡即滅故知生死貪愛為本先令斷者如樹除
根等欲者五欲即色聲香味觸也由於五欲引起
愛心能令眾生不絕問欲應是心何言色等答瑜
伽云欲有二種一煩惱欲二事欲事即五塵今謂
心起合塵塵即名欲故下云由於欲境起諸違順
又無常經云常求諸欲境等言種種者或天屬之
恩如父母等或感事之恩如得惠賷等或任運生
愛即自身及名利色味六親等或因敬成愛因恩
成愛或因愛結恩恩之與愛應成四句謂恩非愛
等又所貪之境眾多故能貪之愛不一然貪與愛
亦應四句謂貪非愛等若對治揀境則有順有乖
若約妄揀心則皆為過患又唯就愛復有其三一
惡愛謂禽荒色荒及名利等二善愛謂貪求報行
施戒等三法愛謂樂著名義及貪聖果而修行等
故下云法愛不存心漸次可成就我身本不有憎
愛何由生後約受生以結定。】

「若諸世界一切種性卵生胎生濕生化生皆因婬欲
而正性命當知輪迴愛為根本。」

【解曰卵等四生則受生差別故瑜伽釋眾生云思
業為因㲉胎濕染為緣五蘊初起為生若以四生
配六道者天及地獄化生鬼通胎化謂鬼子及地
行羅剎是胎餘皆化生人畜各四人具四者毗舍
佉母卵生三十二子胎即常人濕則捺女化則劫
初畜具四者金翅及龍餘獸皆胎餘鳥皆卵然著
地飛空若水若陸微細蠢動或卵胎或濕化不可
具分品類問何以卵劣在初化勝居後答有二釋
一約境具緣多者為首謂卵必具四胎三濕二化
不兼餘故居其後二約心從本起末為次謂無明
是卵即本識三細中最初業相能所未分混沌如
卵既是根本故首明之無明發業蘊在藏識為胎
愛水潤之方能受生為濕化生即從無而忽有
為化故此次之皆因婬欲正性命者初受胎時妬
忌父母父母亦皆生愛方得受身即當識等支也
如俱舍說文中婬為躭染愛著但是情染總得
名婬縱使化生亦依業染(地論但云業染即俱舍世間品意偈云倒心趣
欲境濕化染香處也)若但約欲界輕重者俱舍云六受欲交
抱執手笑視婬四洲之人同四王界餘諸異類卵
濕胎形心染氣傳難具分析受性稟命莫不由
之既性命由婬婬復由愛故云愛為根本二欲助
成因。】

「由有諸欲助發愛性是故能令生死相續。」

【解曰諸欲是境愛性是心即愛之種子由是故下
結輪迴由外塵欲牽起愛心亦由愛心貪著於欲
貪欲故造業造業故受報由此生死不斷故肇論
云眾生所以久流轉者皆由著欲故也若欲止於
心則無復生死潛神玄默與虗空合其德是名涅
槃三展轉更依。】

「欲因愛生命因欲有眾生愛命還依欲本愛欲為因
愛命為果。」

【解曰此當兩重三世門中後流轉三世也彼經云
於是巳後展轉相續今此文者欲謂貪婬命謂身
命無愛欲則不生無欲身則不有當知欲因愛有
身因欲生既有此身還生於愛由愛身故還為欲
因復感未來生死果報如是展轉相續無窮。

四起諸業報業有二義一動作義即是行支二為
因義即是有支報是苦果是酬因義即生老死二
支然此業報釋教之宗撥之云無正名邪見(五見中一)
不歸佛者皆由惑之內外殊途須知去取今尋本
末總啟二門先以理教窮其根元後約本文釋其
體相初中二一辨非二顯是初者謂儒道二教(此方
無西域宗教故不辨之也)說人畜等類皆是虗無大道生成養
育謂道法自然生於元氣元氣生天地天地生人
畜萬物故愚智貴賤貧富苦樂皆稟於天由於時
命及其死也却歸天地復其虗無今略敘本末非
之外計曰夫道者虗無非有非物是故杳然冥然
視聽不得老云有生於無莊云虗無無為萬物之
本文云實出於虗列云無形而有形生焉此等皆
謂恢形詭狀異性殊方覆天載地行星翔鳥愚智
窮通無非虗無之道也非之曰道既是生死之源
賢愚之本吉凶之府禍亂之基夫源本基府既其
是常則禍亂凶愚不可除也何用老莊之教耶又
道育虎狼胎桀紂殀顏冉禍夷齊是長惡棄善之
物何名尊乎外計天命者莊云天地萬物之父母
合則成體散則成始又曰才之殊者受之於天列
曰精神者所受於天骸骨者所稟於地語曰死生
有命富貴在天等非之曰若爾則天之賦命奚為
貧多富少賤多貴少(愚賢醜美禍福凶吉惡善一一例之)苟多少之
分在天天何不平乎夫無行貴守行賤有德貧無
德富仁殀不仁壽義凶不義吉道喪不道興既由
乎天天何興不道而喪道耶此乃顛倒冠履尊卑
無序天之命也亦猶無恒之人易所不占何有福
善益謙之賞禍淫害盈之罰焉況故生萬物以相
殘害(爪牙啄噬之類)豈非無道之極乎易曰天地之大德
曰生若生為大德則死為大賊今既不問賢愚罪
孝皆賊之以死何用生之乎又既禍亂反逆皆由
天命則聖人設教責人不責天罪物不罪命是不
當也然則詩刺亂政書讚王道禮稱安上樂號移
風豈是奉上天之意順造化之心乎外計自然曰
道法自然謂烏玄鶴白松堅棘尖麟鳳本仁虎豹
性害非為之所能也非之曰若無因而自然生無
緣而自然化則一切無因緣處則應生化謂石應
生草草應生人人應生畜等又應生無前後起無
早晚神仙不藉丹藥太平不藉賢良仁義不藉教
習老莊周孔何用立教為軌則乎外計元氣者莊
曰人之生氣之聚則為生散則為死又曰恍惚之
間而有氣氣變而有生又曰萬物一也通天下一
氣聖人故貴一又曰天氣為魂地氣為魄易曰精
氣為物遊魂為變非之曰若云氣成人等則欻生
之神未曾習慮豈得嬰孩便能愛惡憍恣焉若云
欻有便能隨念者則一切所為悉能隨念不待因
緣學習而成也若云初稟氣生其性本靜由感物
而易者且嬰兒一月驚畏相生一二三歲貪瞋嬌
相如次而生此乃未有師習豈因感物而易乎又
鷹犬性能搏噬因其性調之令其擊殺若先無性
唯緣現習而能成者何不調鳩羊使搏噬乎又若
稟氣而欻有死後氣散而欻無則誰為鬼神而靈
知不斷乎今有鑑達前生追憶往事則知生前相
續非稟氣欻有(鮑靜李家雲諦弘覺羊祐指環)又驗鬼神靈知不
斷則知死後相續非氣散而欻無(蔣濟之子託母求官嬖妾之父
為兒結草蘇韶卒後來與姪節問答孔子語子貢云死後將自知之未晚)故祭祀求禱
人皆為之況死而甦者說幽塗事(劉聰云云)或死後感
動妻孥求索飲食或酬恩冤及邪病呪禁而愈等
耶(答王云云)問若人死為鬼則古來諸鬼填塞巷路有
其見者如何不爾答人死六道不必皆鬼鬼死復
為人等豈古來積鬼常存耶且天地之氣本無知
也無知之氣在人身中安得欻起而有知乎若稟
得無知之氣而能知者則草木等既同稟氣皆應
知也由是而觀人畜萬物雖附氣而生(氣變為陰陽陽為風
火陰為水土四大合散以心為主)蓋是無始心神世世傳習續而
為主也既生死成壞從心所傳則賢愚善惡資於
熏習故仁暴由堯桀而不由天善惡在舜均而不
在氣約此道理方有教遵修求之路損益禍福之
端賞善罰惡之科避凶就吉之驗矣二顯是者然
六道異生皆是如來藏心合於生滅名賴耶識能
取境界相續起念計我我所名為意識造種種別
業共業乘業受生稟氣成質其造業者皆因無明
所發其受生者皆因貪愛所潤故遠公報應論云
夫因緣之所感變化之所生豈不由其道哉無明
為惑網之淵貪愛為眾累之府二理共生冥為神
用吉凶悔悋唯此之動無明掩其照故情想凝滯
於外物貪愛流其性故四大結而成形形結則彼
我有卦情滯則善惡有主有封於彼我則私其身
而身不忘有主於善惡則戀其生而生不絕文中
二一別釋二總結初中三初惡業苦報。】

「由於欲境起諸違順境背愛心而生憎嫉造種種業
是故復生地獄餓鬼。」

【解曰起諸違順者謂可意境不可意境境背等者
由愛彼境境不順心便生熱惱憎嫉憎嫉故起瞋
瞋故殺害逼惱打罵凌辱種種惡業從此便興亦
可境稱愛心而生躭著婬盜飲噉侵奪綺妄種種
惡業文無者略也言種種者十不善等生鬼獄者
三惡報也無畜生者取其文潤成句以二例知亦
可翻譯傳寫脫漏義必合有故華嚴云十不善業
道上者地獄因中者畜生因下者餓鬼因然三惡
道五門分別一釋名二出體三種類四身相五壽
量初中地獄者梵云捺落迦此云苦器謂是盛貯
受苦人之器今云地獄者地下有獄拘繫罪人受
種種苦為順此方刑獄之稱故譯云爾餓鬼者雜
心云以從佗求又常飢虗恐怯多畏故畜生者人
之資具人所畜養之生故亦名傍生以傍行故然
六趣眾生皆以第八異熟識而為自體無覆無記
性所攝故(唯識云云)三種類者地獄三類一根本二近
邊三孤獨根本即是八熱八寒八熱處所縱廣皆
十千由旬初從此下過二萬二千由旬有等活地
獄(多共聚集苦具殘害悶絕躃地空中聲言可還等活欻然復起)等活下四千有
黑繩(繩拼剜鑿等)眾合(多人聚集兩鐵𦍞馬象虎師子等頭山間逼之流血復令和合
鐵槽厭鐵山墮亦爾)號叫(尋捨鐵室火起痛切號叫)大號叫(室宅如胎藏苦過前故大
也)燒燃(鐵熬串棒等燒炙也)極燒燃(三叉鐵串下貫徹兩膊及頂又鍱裹鑊煎苦亦
過前)無間(略說有六一四方火剌二鐵炭煎簸三鐵山四鐵釘苦五鐵丸六洋銅)等七
獄傍相當皆隔二千由旬八寒者亦廣十千(不言上下)
初從此下(阿耨達池下)過三萬二千由旬一頗獄與等
活齊(廣大寒觸身分瘡〔頗〕)下二千由旬有頗裂(如〔頗〕潰膿血流出也)𠿒
哳怗郝郝凡虎虎凡(三皆苦音)青蓮華(身分青淤皮膚破裂)紅蓮
華(紅赤分裂)大紅蓮華(身分極大色亦如上)近邊者八熱四門外
各有四獄(計一百二十八所也)一煻煨(煨齊膝也)二尿糞(糞尿為泥求舍
陷中)三鋒仞(有三一銛刃路二劒樹林三鐵剌林)四烈河(沸灰水滿求舍墮中)孤
獨者山間曠野樹下空中或一或多受罪之處處
所雖小苦具具足復有十八地獄謂鑊湯等然上
等獄獄卒無情但隨業自見其琰魔王令治罰者
即是有情畜生亦三謂水陸空(本居大海後流餘處)或四謂無
足二足四足多足(更相殘害佗所驅役鞭撻等苦)餓鬼亦三正法
念云此下過五百由旬有琰魔王國後流餘處一
由外障礙飲食(到水被障或變膿血)二由內障礙飲食(咽如針如
炬或癭)三飲食無障礙(飲噉燒燃及糞穢或自內縱得飲食亦不能噉)又九
種鬼謂炬口針咽嗅口針毛嗅毛大癭得棄得失
勢力身相者無間中眾生與獄等量餘皆不定壽
量者四天王壽是等活一日夜彼獄壽五百歲次
五如次以忉利等例之餘二則極燒燃半中劫無
間一中劫八寒相望於此如次近半若近邊孤獨
則皆不定畜極一中劫鬼壽五百歲(以月為日)。】
大方廣圓覺經大疏中卷之三


*** 音釋

欻

(音颷忽也)。
捺

(乃八切難入聲手按也)。
垪

(音怦與抨同彈也)。
剜

(烏歡切音􂘦削也)。

鍱

(音葉銅成片也)。
皰

(音砲手足皰起也)。
䥫

(同鐵)。
𦍞

(同羝)。
𠿒哳

(𠿒同喝哳知戞切音
𧶇物之聲响也)。
大方廣圓覺經大疏中卷之四
終南山草堂寺沙門宗密述

【二善業樂報。】

「知欲可厭愛厭業道捨惡樂善復現天人。」

【解曰知欲可厭者知愛欲心是惡道因於彼欲境
深生厭離愛厭業道者怖彼惡道不造惡因於離
惡法門(人天教也)深生愛樂捨惡樂善者比由愛欲故
造惡今知欲可厭故捨十惡樂十善也現天人者
華嚴云十善業道是人天受生因人天二道亦五
門說初釋名中人者涅槃云以多思故雜心云意
寂靜故天者地持云所受自然俱舍云光潔自在
神用名天二出體如上三種類者人有四洲(海中陸地)
謂南閻浮提新云贍部俱舍云阿耨達池岸有樹
名此因為洲名提則此云洲也東弗婆提此云勝
身身勝餘洲也西瞿耶尼此云牛貨以牛貨易故
北鬱單越此云勝生以定壽千年衣食自然故天
謂六欲及上二界今此經文意唯六欲欲者希須
之心與五塵合謂婬欲等六受欲者地居相交空
居四天則如次相抱執手笑視四身量者人則南
洲四肘或三肘半餘東西北如次倍增面相相次
如車形半月圓滿正方洲相亦爾天則四王半里
餘五次增五壽量者北千西半東又減半此洲不
定天者人間五十年下天一晝夜乘斯壽五百上
五倍倍增積年為日倍增亦爾判云樂報麤相言
之若論人間八苦(生老病死愛怨求盛)天上五衰(華萎汗出光滅眾厭
厭座)地居斫截殘害驅擯豈能免苦若於天鬼畜中
開出修羅即成六道三不動業報。】

「又知諸愛可厭惡故棄愛樂捨還滋愛本便現有為
增上善果。」

【解曰初略消文後具釋義初云知愛等者知其愛
惡愛善俱未免苦棄彼愛心樂修捨法即四禪八
定而不知樂捨之心還同彼愛故云還滋(滋潤)愛本
增上善果者上二界殊勝依正二報。

後釋義者初釋禪定後釋受報初又四門一釋名
二方便三出體四辨相初中梵音禪那此云靜慮
謂於一所緣繫念寂靜而審慮故四無色定有靜
無慮欲界等持有慮無靜唯色界四得受斯名四
但依次不別立稱若分別者即一尋伺二喜三樂
四捨定者心一境性四無色界皆唯定也言無色
者超過違害有色法故前三從加行得名有頂昧
劣當體受稱方便者謂以六行(厭下苦麤障欣上淨妙離)伏下
地惑展轉得上地定出體者俱舍云是善性攝心
一境性以善等持為自性故(大乘云云)辨相者離欲惡
不善法(皆離障支)有尋有伺(此二是修行對治支也)離生喜樂(修行
利益支也慶離欲惡故生喜身心輕安故樂也)住初禪(於所緣審正觀察心一境性為彼對
治利益二支之所依止依止定力尋等轉故下倣此之也)滅尋伺(尋伺發三識亂二禪如淨
水波)內淨(以捨念正知為體)一心(釋於內義唯緣法塵)定生喜樂(慶覺觀心
息故如鑑淨止水故身心適悅)住二禪離喜(分別想生如貧得寶還失莫若憂喜雙絕
也)住捨(於巳生喜不忍可故平等正直無動安住)有念(於喜不行中不忘失)正知
(失念喜行即分別正知而於能捨也)身受樂(正對二禪喜心浮動故設是心樂亦名身受初
禪之樂如土石山頂有水二純土山頂有池三如純土山在大池內)住三禪斷樂(如重
病觀音聲)先除苦(二禪除)喜(三禪除)憂滅(初禪也為對前樂先言除苦也)不
苦不樂捨念清淨(不同三禪捨念亦樂受俱)住四禪四無色者
超一切色想(過眼識相)滅有對想(次四識和合相滅也)不念種種
想(不念意識和合想然唯約想色而言)入無邊虗空住無邊虗空處
超空入無邊識處住(心緣內識作無邊行相故以為名也)超識入無
所有處住(內外皆無也何以須超事念麤故心於所緣捨諸所有寂然而住也)超此
住非想(無下七地明了想)非非想(有昧劣想)處(此中不出三界者由緣無想境
即是細想外道不了謂為涅槃若知此患更求上進求上進時上無所緣境無所得故滅而不轉則得滅
受想定若未得此定厭想為先後想不行則入無想)。

後受報者由於欲界修得此定各隨其地而生彼
天此上諸天亦五門說初釋名中復有總別總云
色無色者據色有無以得名界者分齊欲界雖亦
有色約麤重立名以揀於色界其別釋名即當種
類謂色界四禪總十七天初禪三天謂梵眾梵輔
梵王具云梵摩此云清潔寂靜謂創離欲染得根
本定故(故佛地論云離欲宗寂靜)二禪三天智論云通名光音
彼天語時口出光故有云彼無尋伺亦無言語用
光當語故三者謂少光無量光極淨光約光少多
及勝如次立名三禪三天謂少淨無量淨遍淨通
云淨者此天離喜身心皆淨別則類光而說四禪
八天謂無雲(上皆無雲初故得名)福生(見即生福)廣果(異生福中無過此故
無想外道亦居此天)及五淨居(無煩無熱善現善見色究竟天)前三凡住後
五聖住無色四天謂空處等(雖義當最上然亦不離欲色也)體性
如前身相者梵眾長半瑜繕那(八里)次三增半半次
五增倍倍唯無雲減三(百二十五繕那)次七還倍倍上四
既無色蘊即無分量壽量者色界無晝夜壽劫等
身量空處二萬劫餘三二二增上來業等無量無
邊若令有體相者盡虗空界不能容受然報有遲
疾總有其三謂順現順生順後順現報者善惡始
於此身即此身受生報者來生便受後報者或二
生三生乃至無量生方受受報及時有定不定復
有四句謂報定時不定等然上所說三千界內五
趣三報定處定時者皆是權小教文隨宜約相若
據實教大乘即隨心見異如梵王身子一境四心
等若就佛而言皆法界相本非淨穢等二總結。】

「皆輪迴故不成聖道。」

【解曰愛為根本故皆輪迴不了自心故非聖道前
指無明此標貪愛發潤備矣故瓔珞本業經云佛
子無明者不了一切法迷法界而起三界業果迷
法界中一切色欲心故色欲心所起報故分為欲
界果報迷法界中一切色心故色心所起報分為
色界果報迷法界中一切定心故定心所起報分
為無色界果報是故於法界中有三界報然十惡
業一向須除十善八定則但除其病故華嚴二地
經說五品心修十善道(一有漏心修是人天乃至有頂因二以智慧修心狹
劣故從他解故成聲聞乘三自悟因緣修大悲方便不具足故成獨覺乘四以大悲方便大願修成菩薩
廣大行五悟一切種清淨修一切佛法皆得成就也)三地經說為化眾生修
禪定等第二勸斷文三初正勸。】

「是故眾生欲脫生死免諸輪迴先斷貪欲及除愛渴。」

【解曰既知生死皆由貪愛故欲脫生死先斷此二
遠公報應論云夫事起必由其心報應必由於事
是故自報以觀事而事可變舉事以責其心而心
可反渴者喻其至切二通妨。】

「善男子菩薩變化示現世間非愛為本但以慈悲令
彼捨愛假諸貪欲而入生死。」

【解曰因前令斷貪愛恐有難云若爾云何菩薩亦
有貪愛亦有受生故此通云菩薩示現受生非愛
為本但以大悲益人為利欲行教化須現受生示
同凡夫同事利物故淨名云眾生病則菩薩病又
云眾生病從攀緣起菩薩從大悲起示現等者悲
深也非愛者智深也三顯益。】

「若諸末世一切眾生能捨諸欲及除憎愛永斷輪迴
勤求如來圓覺境界於清淨心便得開悟。」

【解曰先能除捨方可勤求如出鑛金始堪為器問
從前但云貪愛何故此云及除憎愛答由愛身愛
境境違於情或身被惱故生憎也是知憎亦由愛
故雖兼憎意但說愛二明種性令知者亦可前五
道業報巳答輪迴種性今此五性差別是答修佛
菩提文中說修證故前問幾等此答五種文相承
故後文不言幾種非答此故有此三義應答菩提
然更細詳復有五義宜却依前一者彌勒本疑修
行者輪迴不疑五道謂由前說始終動靜乃至思
度佛境皆是輪迴生死涅槃凡夫諸佛悉同起滅
故問輪迴有幾種性比聞餘教祇言五道輪迴今
何得三乘行人亦未能免故佛為說由本貪欲發
揮無明顯出五性故屬輪轉若以五道而答何關
所疑二者非唯標以貪欲無明而乃釋以二乘外
道不應是此答佛菩提三者結云是名眾生五性
不言菩提五等四者彌勒四問中輪迴自有其二
初問斷本後問種性佛說愛為根本生起五道業
報令厭五道斷其貪愛至此便答種性次答化生
方便最後依覺乃至證覺是答修佛菩提是則經
有四門問答一義問答相可文理亦彰若將五性
答菩提問則令最後剩一段經答文巳終彼何所
被然答菩提處不言幾等者如答幾種方便之問
亦云唯以大悲方便皆將一道攝於差別悲智例
等此不應疑五者菩薩性及最後文修證雖同根
本全別初由貪欲後依覺心若將俱答菩提二文
何異經宗簡要豈合繁重然至聖微言實難究了
或含兩勢未敢指南今就理長且依前判問五性
既屬輪迴可斷不可答可除其病(病謂依本貪等)不可斷
法(法謂菩薩性中修證之行)故今科云明種性令知不言斷舉
要言之此宗始自信心終於證極一一依淨圓覺
性若更有一法別有自性可依彼圓覺性即同流
轉故下諸觀門一一首標悟淨圓覺以淨覺心方
說修觀行等又前云如來寂滅性未曾有終始(權宗
菩提有始煩惱有終)若以輪迴心(始終之身即是)思惟則旋復等由
此五性差別之心乃是輪迴差別種性故偈云不
因差別性皆得成佛道次銷文者分二一總標因
依。】

「善男子一切眾生由本貪欲發揮無明顯出五性差
別不等依二種障而現深淺。」

【解曰由本貪欲等者然五性學人皆發出離之心
皆修戒定慧行但緣不了本覺自見定是眾生遂
欲斷障求真厭凡貪聖貪聖之念還是本貪所貪
三乘既殊能貪隨教亦異(積習既深遂成別性故楞伽云隨說彼而成皆
名教熏起)復有三皆不定復有錯入邪途由是激發無
明遂成五性差別發揮者發揚分布令顯了也然
根本無明但迷真而巳本無差別由貪欲不同故
熏發之令成五別既不了本覺則唯將二障為本
故依伏斷此二現深淺也若遇邪師教者則於我
法轉增堅執故二障轉深若遇二乘則且除我執
對前為淺若遇菩薩及佛相望深淺可知二別釋
差等文二一所依二障。】

「云何二障一者理障礙正知見二者事障續諸生死。」

【解曰二門分別初總釋二障後別釋理障初中此
二障者有體有義義同唯識煩惱所知謂事是煩
惱煩惱即障又能續生死故理是所知所知非障
是障障於所知理故體即起信根本無明及六染
心染心各一分義(六中各二義一不覺義二相生義今取相生也)即此事
障染污淨心展轉相生乃至執取計名能起諸業
皆是連續生死義故各餘一分(不覺義也)及根本無明
皆此理障覆翳法界真心不覺妄念生起不達諸
法性相是礙正知見義(若唯依法相宗說則二障數同但是用別)故彼
論云是心從本巳來自性清淨(云云)以不達一法界
故心不相應(未有能所王數之別)忽然念起(更無染法能為此本故云忽然)
名為無明(云云)為無明所染有其染心染心義者名
煩惱礙能障真如根本智故(即寂之照如理智也故下說真如自體本
有真實識知大智慧等即經中知字染心喧動違此寂靜故云障也)無明義者名為
智礙能障世間自然業智故(如量智也言自然者如月無心頓應千水
經中見字又知見俱通前是知見之性此是知見之相無明昏昏無所分別違此智用名為智礙經雖但
云理障而實通於理事論局於事智礙理障皆從所障得〔稱〕也)問准論配經障真
如智全合取為理障障世間智合為事障如何上
配與此參差答上巳明言此障有體體在此論須
如上配義同唯識與此似違(此論藏疏亦云今此二障約本末相依門
以明不約人法二執故與唯識義意稍殊)然通釋理事二障就障理智
令不明顯俱名無明就障心行令不解脫俱名煩
惱經以宗於理智故總取論中二障合為理障(真如
世間是理二智是正知見皆所障也無明及染中一分為能障即前上對)唯取染中生
起一分為事障此但約過患以為障義無所障法
若欲立之即解脫是生死相續不解脫故(所障是解脫能
障煩惱即前下對)以解脫無體攝歸真理故含其義不立
其名論則但約相違為障故六染却障真如智無
明却障世間智由此涉於相反故論自徵云此義
云何(徵能所障不相應之意也)釋云以依染心能見能現妄取
境界違平等性(染心展轉生起差別真如平等故相違也成前上句)以一切
法常靜無有起相無明不覺妄與法違故不能得
隨順世間種種智故(無明冥然世智種種故相違也成前下句)上來對
會經論雖各從一勢理無違故所配釋體義誠非
謬矣總釋二障竟。

次別釋理障者此中所障之法須識其體初云理
障但是標名礙知見者正出體相此宗以知見為
理故故經與論每拂病窮法皆歸覺心不以空寂
虗無便為真極(真如是流出涅槃如昨夢)圓頓宗教顯體皆然
故華嚴亦以真知為所迷法文云無一眾生而不
具有如來智慧但以妄想執著而不證得(智本有而未證
即知不以斷證方為智也)若離妄想一切智無師智(不因學得)自然
智(不因修得)無礙智(徧聖徧凡)即得現前二能依五性文三
一徵。】

「云何五性。」

【解曰然此五性皆是新熏不同法相宗中本有之
說此宗推其本有之性皆是圓覺故也性相兩宗
五性之義巳如懸談中述今此又與彼所引楞伽
等文大同小異如文詳之二釋中二一總明未熏。】

「善男子若此二障未得斷滅名未成佛。」

【解曰然五性者本以發心修證約斷二障故成五
種此都不斷故非五數亦未發心遇教故言未熏
若據楞伽之文似當第五無性今不取者據涅槃
說無性闡提斷大善根我不能救今此但未成佛
必不大惡第五自有外道種性故此非數二熏成
五性文中四二乘合為一處說故一二乘性。】

「若諸眾生永捨貪欲先除事障未斷理障但能悟入
聲聞緣覺未能顯住菩薩境界。」

【解曰合辨聲聞緣覺二種性也先除等者知生死
苦止息攀緣故云除事尅體而言唯除初染餘但
不加取著其實未能覺了故變易生死猶在意責
不先悟理但先除事故有先除未斷之言然障有
事有理執則有人有法煩惱則有現行習氣生死
則有分段變易此四對中二乘唯斷於前未斷於
後故云但能等雖至長者之家猶在門外止宿草
庵未敢當堂故言未能顯住菩薩境界二菩薩性。】

「善男子若諸末世一切眾生欲汎如來大圓覺海先
當發願勤斷二障二障巳伏即能悟入菩薩境界若
事理障巳永斷滅即入如來微妙圓覺滿足菩提及
大涅槃。」

【解曰先約地前以辨其相故言巳伏言先當者似
令修證不似分別五性譯人訛也應云唯先發願
又應改悟為順後若事理障下約入地乃至果位
以辨其相故言永斷及菩提等言即入等者此中
但除其病不除修證行故三不定性。】

「善男子一切眾生皆證圓覺逢善知識依彼所作因
地法行爾時修習便有頓漸若遇如來無上菩提正
修行路根無大小皆成佛果。」

【解曰言皆證圓覺者自悟本來圓覺證知一切皆
然非諸眾生皆巳修證經文倒者譯人訛舛應云
若善男子證諸眾生皆有圓覺即顯然矣修習頓
漸者證信雖圓忻趣有異遇教不同故有頓漸若
遇等者自能圓信復遇圓宗故不揀大乘小乘之
根皆成佛果反明雖是圓信若志趣狹劣不遇圓
頓殊勝良緣則熏其根性成二乘等由此義故名
不定性經文闕者或略或脫若不爾者何以標云
修習便有頓漸而乃唯釋頓耶四外道性。】

「若諸眾生雖求善友遇邪見者未得正悟是則名為
外道種性邪師過謬非眾生咎。」

【解曰就中曲分為二初正明邪種然內心雖勝宿
遇邪宗既熏其心種習成種故於聖道難起信心
後明師過意顯此性定是新熏非自本有故云非
眾生咎前諸種性亦例此知但文略也則知眾生
本同覺性但遇教成差便有大小有邪有正故知
發心之者切須善辨宗途然餘經論目第五性云
無性者但明本來不覺染心相續未有邪正師教
所熏無三乘種故聞亦不信由此濫於本有今云
外道性者決了新熏之義彰矣三結。】

「是名眾生五性差別。」

【解曰若答菩提幾等之文應云是名菩提五性等
差別今云眾生五性即知義屬輪迴二答修悲智
既識輪迴之病用心免落異宗則須依解修行速
求證入然菩薩修行不出悲智二行故須明之前
問中先智後悲今答則先悲後智意表即智之悲
即悲之智無先無後故互明之文中二初答度眾
生方便以成大悲。】

「善男子菩薩唯以大悲方便入諸世間開發未悟乃
至示現種種形相逆順境界與其同事化令成佛皆
依無始清淨願力。」

【解曰前問云當設幾種教化方便今答意云但以
大悲方便示現種種形相順逆隨時無定種數言
唯以者雖遇種種之機唯用此二各隨其類而應
化也但有大悲必能普化但有方便必稱根宜無
其過累開發未悟者令知妄法本空真法本淨示
現種種等者此下明四攝法也四攝者布施愛語
利行同事經文但有同事意該餘三言種種形相
者即如觀音隨三十二類而應其身逆順境界者
論云或為眷屬親友或為怨家能令眾生增長善
根若見若聞得利益故又婆須密女無厭足王亦
斯類也令成佛者不取餘乘故法華云我本立誓
願欲令一切眾如我等無異皆依無始清淨願力
者菩薩因地之時必發度眾生之願乘此願力所
生之處更不退轉心若疲倦即憶昔願力以自策
勵常須怨親普度勿隨憎愛之情故云皆依願力
又非希望報恩亦非愛見之悲故言清淨云無始
者同體大悲稱性大願性本具足非別新得但由
迷悟有發不發發即無始二答修佛菩提以成大
智。】

「若諸末世一切眾生於大圓覺起增上心當發菩薩
清淨大願應作是言願我今者住佛圓覺求善知識
莫值外道及與二乘依願修行漸斷諸障障盡願滿
便登解脫清淨法殿證大圓覺妙莊嚴域。」

【解曰於大圓覺等者正明大智上求菩提對前大
悲下化眾生也決定趣向名為增上發大願者彌
綸諸行速至佛果若無願力則多退轉住佛等者
決定不趣餘乘不同前隨五性故言莫值等依願
修行者依願策勵如前悲中所說願是總相通悲
通智故二段中皆說願力具悲智願即菩提心漸
斷諸障者理雖頓悟其空事乃漸除方盡障盡則
行住坐臥一切時中觸向無非解脫故以清淨法
殿喻之願滿則觸目對境一切諸法無非圓覺故
以妙莊嚴域喻之域謂彊域偈讚中二初諷斷輪
迴於中又二初五句示所斷。】

爾時世尊欲重宣此義而說偈言。

「　彌勒汝當知
　一切諸眾生
　不得大解脫
　皆由貪欲故
　墮落於生死」


【解曰長離而廣此合而略後兩偈勸令斷及明種
性。】

「　若能斷憎愛
　及與貪瞋癡
　不因差別性
　皆得成佛道
　二障永銷滅
　求師得正悟
　隨順菩薩願
　依止大涅槃」


【亦長離此合後七句諷修悲智。】

「　十方諸菩薩
　皆以大悲願
　示現入生死
　現在修行者
　及末世眾生
　勤斷諸愛見
　便歸大圓覺」


【上來深究輪迴因竟。

此下第四略分修證之位也既顯覺智之源復究
輪迴之本巳知圓覺染淨無殊但未辨隨順圓覺
之心從凡至聖如何差別故次明之言略分者三
賢統為一位十地等覺合之一門修則修圓覺證
則證圓覺圓覺無差約修證以明位地文四初三
之初。】

「於是清淨慧菩薩在大眾中即從座起頂禮佛足右
繞三帀長跪叉手而白佛言。」

【解之如上次正陳詞句中文二初慶前。】

「大悲世尊為我等輩廣說如是不思議事本所不見
本所不聞我等今者蒙佛善誘身心泰然得大饒益。」

【解曰不思議事者有三徵釋謂何名不思議心言
罔及故何法不思議謂前輪迴根本種性差別即
經中事字何故不思議謂一味淨覺之中說差別
雜染無乖違故謂若一向說淨一向說染則可思
議今於淨中說染種種差殊染中之淨纖毫不雜
故不思議故勝鬘說不染而染染而不染皆難可
了知本不見聞者立相之教染淨迢然破相之宗
染淨俱絕今顯出覺性染淨融通故此之前未曾
聞見(問答云云)得大益者蕩除細惑二請後中文二一
正問。】

「願為一切諸來法眾重宣法王圓滿覺性一切眾生
及諸菩薩如來世尊所證所得云何差別。」

【解曰於中前是舉所證覺性後一切下問能證位
地覺心一味因果階差二義既乖故須起問二結
益。】

「令末世眾生聞此聖教隨順開悟漸次能入。」

【解之可知後展虔誠。】

「作是語巳五體投地如是三請終而復始。」

【二讚許。】

「爾時世尊告清淨慧菩薩言善哉善哉善男子汝等
乃能為諸菩薩及末世眾生請問如來漸次差別汝
今諦聽當為汝說。」

【三佇聽。】

「時清淨慧菩薩奉教歡喜及諸大眾默然而聽。」

【如上正說中長行二一明圓覺無證二明對機說
證初中二一法二喻法中二初正明無證後徵釋
所以今初。】

「善男子圓覺自性非性性有循諸性起無取無證於
實相中實無菩薩及諸眾生。」

【解曰非性者指圓覺自性非前五性及輪迴性性
有者前差別性皆有圓覺循者隨也圓覺不守自
性隨緣成諸差別之性諸性起時全覺性起故法
身經云法身流轉五道名曰眾生無取證者非當
情之境無菩薩眾生者即下自徵釋所以云二徵
釋所以。】

「何以故菩薩眾生皆是幻化幻化滅故無取證者。」

【解曰約有幻垢名曰眾生對離幻垢名為菩薩二
俱假名了不可得然前輪迴及此修證皆云無者
其無不同前似繩蛇此如鏡像二喻。】

「譬如眼根不自見眼性自平等無平等者。」

【解曰夫眼能見一切唯不能自見眼根又如眼光
照矚物時境則萬差見則是一故云平等但約於
境無分別等級之心說平等義亦無能作方便平
等之者二對機說證文二一總標大意二證位階
差別中二今初功用有殊。】

「眾生迷倒未能除滅一切幻化於滅未滅妄功用中
便顯差別。」

【解曰眾生若無迷惑顛倒則無差別之義故先標
迷約之以明證覺差別迷倒之體即根本無明及
三細六麤論中亦約翻此以顯始覺階位未能除
滅幻化者執之為實於滅未滅者即論四位中前
三覺前不覺後也妄功用者七地巳還皆是夢中
修道故華嚴有夢渡大河之喻圓明證悟始知煩
惱本無則見能斷智慧功用亦是虗妄如夢中以
藥治病得差寤後則藥病俱無故言妄功用也(志公
云大道不由行得等)便顯差別者正是總標位地二功極不
異。】

「若得如來寂滅隨順實無寂滅及寂滅者。」

【解曰寂滅隨順者隨順寂滅也揀異灰滅故言如
來隨順者當體相應非謂將心順佗寂滅實無等
者泯能所也一念不生前後際斷即不見有寂滅
之法亦無能寂滅者滅之令寂二證位階差者然
修證位地五教不同一小乘果別非所明二大乘
始教定有位地自為三說一依唯識五位一資糧
位從初發心乃至未起順決擇識為趣正覺為度
有情修習福智順解脫分二加行位為入見道復
修煖(依明德定發下尋伺創觀無所取法)頂(依明增定發上尋伺重觀無所取法也)忍
(依印順定發下如實智印無所取順無能取故)世第一(依無間定發上如實智無二取)伏
除二取順決擇分三通達位亦名見道謂入初地
無分別智實證真如四修習位始從初地住心乃
至金剛無間為斷餘障證二轉依復數修習無分
別智五究竟位金剛心後解脫道中初得一果利
樂有情窮未來際二者攝論說有四地一勝解行
地餘三即見修無學三瑜伽等說有七地一種性
二勝解行(三賢)三淨勝意樂(初地)四行正行(二至七地)五決
定(八)六決定行(九)七到究竟(十地如來雜立為地)三終教假
說地位(故仁王先觀一切空但法集故有因果方說位地故佛非數瓔珞云乃至三賢十地
之名亦無名相但以應化故有十地之名)亦有其三一仁王五忍謂伏
忍信忍順忍無生忍(各上中下)寂滅忍(上下)二瓔珞六種
性一習二性三道四聖(皆云種性)五等覺性六妙覺性
三天台六即謂理即及名字觀行相似分真究竟
等即四頓教無位之位即此經及起信論翻妄四
位(言無位者論結四位云而實無有始覺之異本來平等同一覺故經即就實言無證得約妄說
別也)如下所明五圓教融通位地即華嚴經略有七
位第二會說十信第三會說十住四說十行五說
十向六說十地第七會初六品說等覺次三品說
妙覺(然復有差別平等兩重因果上皆差別也後兩品說平等因果)廣有五十二
位謂前五各十等妙各一(諸教說十信等覺或開或合華嚴俱開故五十
二也)然因該果海果徹因源行布圓融二無礙故
今釋本文文分為二一明依位漸證(即上假說)二明忘
心頓證(即上無位)初中四一信位二賢位三證位四果
位此四即論中四位也論文逆次約息除生住異
滅四相麤細寄顯返流四位亦明始覺分齊(約真心隨
熏麤細非約剎那也)然心性離念本無生滅良由無明迷自
真體鼓動起念能令心體生住異滅從細至麤微
著不同先後際異先際最微名為生相中間二三
名住異相後際最麤名為滅相初最微者謂由無
明不覺心動轉彼淨心名為生相二者謂此無明
與前生相和合轉彼淨心能見能現分別相續行
相猶細法執堅住名為住相三者謂此無明與住
相合轉彼淨心乃至此位行相稍麤執取計名發
動身口令其造業名為異相四謂此無明與異相
合轉彼淨心至此後際不了業報廣對諸緣造集
諸業滅前異心令墮諸趣行相最麤極至於此周
盡之終名為滅相是故三界四相唯一夢心皆因
根本無明之力然雖微著階差始終竟無前後總
此四相以為一念唯一心故然未窮源者隨行淺
深覺有前後達心源者一心俱時而知謂既因不
覺之力起生相等種種夢念今因本覺不思議熏
力起厭求心又因真如所流聞熏教法熏於本覺
益勝解力損無明能漸向心源始息滅相終息生
相朗然大悟覺了心源本無所動今無始靜平等
平等無別始覺之異大意如此今以論文對經釋
相照然義現但論約覺染麤細經約悟淨勝劣今
用論者分齊一也又因互顯兩義俱通初信位者
論寄息於滅相論云如凡夫人(十信)覺知前念起惡
(信位能知惡業定招苦報)故能止後念令其不起(止滅相也)雖復名
覺(覺業故)即是不覺(不覺惑故謂不知滅相如夢也)經文分三一標
具足凡夫。】

「善男子一切眾生從無始來由妄想我及愛我者曾
不自知念念生滅故起憎愛躭著五欲。」

【解曰此初一段未入信位所以有此文者不約凡
迷即無位地故先標此翻之彰信即論文翻顯四
相成四位之謂也由妄想我者我體元無妄想謂
有四生九類無不皆然及愛我者執為我故便生
愛著不知念念生滅者我相本無唯心故有心既
念念無常我亦念念生滅故淨名云是身如電念
念不住故論云一切眾生不名為覺以從本來念
念相續故說無始無明又上句我體即所執也下
句我見即能取也我見是別境中慧故無著金剛
論以為法執亦可妄想我即我癡我見及愛我者
即我愛我慢具明我義下自有文二明聞法覺悟。】

「若遇善友教令開悟淨圓覺性發明起滅即知此生
性自勞慮。」

【解曰善友教者即聞熏也淨圓覺性者即內熏也
因緣既備(因緣熏義論中廣明)心性朗然起滅妄念如覺夢
時故云發明也昔與妄合故不自見今冥真覺起
滅皆知翻前曾不自知念念生滅故禪家說日光
隙塵之喻此生性自勞慮者外無實境何憎愛也
即此生起念慮當體自為勞役三明息妄隨真。】

「若復有人勞慮永斷得法界淨即波淨解為自障礙
故於圓覺而不自在此名凡夫隨順覺性。」

【解曰勞慮永斷者絕求作心但不隨之非謂都盡
若盡何異二乘得法界淨者若理法界則法界體
中絕諸勞慮塵境不生名之為淨若事法界則分
別念慮之心差別塵境之法當體不生名之為淨
何者法界淨穢皆由自心心穢則穢心淨則淨於
淨起解名淨解繫心在淨故成障礙非外所擾故
言自礙故於下結成信中證覺之相作意於覺故
不自在此名下結成信位前即知等即論中覺知
前念也勞慮永斷等即能止後念等也即彼淨解
等即是不覺也唯此信位經論稍殊論唯約位但
云覺業經含頓悟故說覺惑二賢位。】

「善男子一切菩薩見解為礙雖斷解礙由住見覺覺
礙為礙而不自在此名菩薩未入地者隨順覺性。」

【解曰論寄息於異相文云如初發意菩薩等覺於
念異(異念者計我我所貪瞋見愛等)念無異相以捨麤分別(貪等)執
著相故(著違順境)名相似覺(猶夢住相)今云見解為礙者見
前淨解是礙也即是覺於念異雖者預顯劣後斷
解礙者超前位也即念無異相等猶住見覺者正
當此位是相似覺覺礙下結成地前證覺之相劣
於登地所覺是礙故能覺亦礙由存此跡還礙覺
心故不自在佛頂經云如登高山身入虗空下有
微礙名為頂地此亦如是諸礙既盡如身處空見
心猶存如彼微礙(彼說地前頂位)又唯識論加行偈云現
前立少謂物是唯識性以有所得故非實住唯識意
亦同此故論但云名相似覺此名下結成賢位慤
云見真凝寂能智方融拂解超凡仍拘見覺三聖
位論寄息於住相文云如法身菩薩等(九地皆同)覺於
念住(四種相也)念無住相(知法唯識不起麤執)以離分別(異前人執及著
外境故今約心但云分別)麤念相故(以異上相故云麤念)名隨分覺(細念既在
覺道未圓)今文分三一悟前非二明證相三結成位今
初。】

「善男子有照有覺俱名障礙。」

【解曰有照者信中淨解有覺者賢位中覺礙之覺
也俱名障礙者正顯前非則論中覺於念住二明
證相略啟二門初總釋義後別解文初中復二一
者果海離於說相以不可言障而不證斷而證故
故十地經但說一分故下文雖寄對強說而但言
障礙即覺等無別顯相二者因門可寄言說又有
二門一證理法界二證餘法界理中有五一能所
歷然謂以無分別智證無差別理心與境冥智與
神會如日合空雖不可分而日非空空非日光(始教)
二能所無二以即體之智還照心體舉理收智照
體即寂舉智收理寂而常照如一明珠珠自有光
還照珠矣(終教)三能所俱泯謂由智即理故非智由
理即智故非理同時互即故互奪也又直顯本覺
心體非能所故故此文云常覺不住不住即離能
所矣(頓教)四存泯無礙以前三門說有前後體無二
故謂必因能證方悟心體本絕能所故喻先因斷
頭方無能斷故肇云般若之與真諦言用即同而
異言寂即異而同同故無心於彼此異故不失於
照功等(融會權實也)五舉一全收上列四門欲彰義異
理既融攝開合寧殊次證餘者謂以無障礙智證
無障礙境境智難思復有三義一開能所謂智無
礙故一智即一切智境無礙故一境即一切境境
智皆有一多無礙相對論之義有四句一一智證
一切境無法不通方成一智故二一切智證一境
具無量義智方識一塵故(故一塵中具百門義)三一智證一
境不壞相故(事法界也)四一切智證一切境重重無盡
故二合能所謂一切境皆是自心曾無心外境能
與心為緣故心中悟無盡之境境上了難思之心
心境重重無礙無盡三攝開合謂舉一全收義准
上說(上皆圓教)今此教文當前證理其無礙境智寄在
後果位中說文中二一不住證二不住教前中三
謂法喻合今初。】

「是故菩薩常覺不住照與照者同時寂滅。」

【解曰常覺不住者念念知無所得故照與下即能
所契合故唯識見道偈云若時於所緣智都無所
得爾時住唯識離二取相故智無所得即此常覺
即是無分別智不住即不取種種戲論相故離二
取相即此照與照者寂滅智與真如平等平等俱
離能取所取相故此智見有相無說無所取不取
相故雖有見分而無分別說非能取彼文雖局於
見道而證理之義十地無殊又常覺是智不住是
理(無住為本)常覺即不住此當能所不二門照等寂滅
即俱泯門亦可不同凡夫故云常覺不同地前故
云不住此則念無住相覺住相無故不住矣次喻。】

「譬如有人自斷其首首巳斷故無能斷者。」

【解曰如把刀劒自斷其頭頭未落時即無能斷之
義頭若巳落復無能斷之人後合。】

「則以礙心自滅諸礙礙巳斷滅無滅礙者。」

【解曰礙心者覺礙之覺諸礙者所覺之礙二不住
教者謂地前未證真理難忘言教登地證理不住
名言不住故名真解教故華嚴初地文云得經論
智又天親論釋初地約教道證道以明行相文中
二一標以喻釋。】

「修多羅教如標月指若復見月了知所標畢竟非月。」

【解曰夫設言像在於得意無言象而倒惑執言象
而迷真故以標月之指喻於言教謂見月須藉指
端悟心須假佛教因指見月見月忘指因教詮心
悟心忘教存指則失於真月執教則失於本心意
令證實忘標故云畢竟非月故佛頂云如人以指
指月是人應當看月不應看指若復看指非唯忘
失月輪抑亦忘指二具以法合。】

「一切如來種種言說開示菩薩亦復如是。」

【解曰此明諸佛同以言詮顯理故文殊般若云總
持無文字文字顯總持三結成位。】

「此名菩薩巳入地者隨順覺性。」

【解曰論中結覺性隨順可知四果位論寄息於生
相文云如菩薩地盡(無間位也)滿足方便一念相應覺
心初起心無初相以遠離微細念故(直云心無不同上云念無)
得見心性心即常住名究竟覺乃至以四相俱時
而有皆無自立本來平等同一覺故今文分三一
明境。】

「善男子一切障礙即究竟覺得念失念無非解脫成
法破法皆名涅槃智慧愚癡通為般若菩薩外道所
成就法同是菩提無明真如無異境界諸戒定慧及
婬怒癡俱是梵行眾生國土同一法性地獄天宮皆
為淨土有性無性齊成佛道一切煩惱畢竟解脫。」

【解曰文有十對統而言之智冥圓覺無分別心故
十對法皆同真實何者夫覺海元真萬法非有混
融一相體用恒如但以迷倒情深強生分別違其
正理失本真常今既返本歸真銷迷殄相對治斯
遣垢淨雙融剪拔生源成究竟覺故論云見性常
住等文中總標言障礙者標每對中上句(對待之法麤細
皆礙)究竟覺者即標下句(皆同一體故解脫等)謂若見有障礙
可斷斷巳名覺覺非究竟故障礙即覺方究竟矣
即是論中四相本來同一覺也又究竟覺經論文
同然此二句藥病俱亡謂無障可斷障即覺故無
真可證障體即覺無別真故無斷證智但是覺故
然無障可斷無是實無無真可證即不是無故十
對文雖皆無二義唯真妄俱真並無真妄俱妄後
十對別釋一識智對無念即得其正念是智也有
念則為失念是識也論中說覺則離念念則不覺
等今明念本自空元是無念故皆解脫二成破對
眾緣相會曰成緣離曰破又進修曰成毀謗為破
緣無自性成破一如故皆涅槃三愚智對大寶積
云癡從分別生分別亦非有癡性與佛性平等無
差別四邪正對思益云住正道者不分別是邪是
正五真妄對涅槃云無明本際性本解脫古德云
迷則真如是妄想悟則妄想是真如六染淨對夫
戒定慧翻於三毒三毒本空無是梵行諸法無行
經云貪欲即是道恚癡亦復然如是三事中有無
量佛道七依正對涅槃云我以佛眼徧觀三界有
情無情一切人法悉皆究竟究竟者即法性也故
首楞嚴云覺海性澄圓乃至想澄成國土知覺乃
眾生既本從覺海中起即知全同覺海覺海即性
也八苦樂對極惡業成天宮即見地獄極善業熟
地獄即是天宮二業之念由心地獄天宮豈定心
則本空一切清淨故寶積經有地獄三昧天宮三
昧然諸法皆爾非唯天獄今且約歒對相違之法
以例餘者九有性無性對有性者三乘性也無性
者闡提性也執定相者永不許闡提入道永不許
定性二乘成佛今則非唯佗日迴心現巳齊成佛
道十縛脫對佛頂云根塵同源縛脫無二識性虗
妄猶如空華然煩惱依識識性既空煩惱何縛上
之十對名相雖殊其意不殊但緣佛證覺心心無
取捨故得諸法普同圓妙故但引例而巳不更別
釋相即之由二明心。】

「法界海慧照了諸相猶如虗空。」

【解曰法界深廣故如海也慧即是用稱法界故無
邊名法界慧照了諸相等者理量齊鑒無倒正知
由分別心諸相差別今海慧離念故諸法如空又
能照之慧離分別念猶如虗空即同淨名云其無
礙慧無若干也如鏡照物鏡自無心上來皆是論
中滿足方便一念相應覺心初起心無初相也三
結位。】

「此名如來隨順覺性。」

【二忘心頓證由前普示教跡說有淺深今直指當
根安心隨順前是隨相此當離相亦如華嚴先說
差別位地因果後以平等因果融之即差別中之
平等平等中之差別此中意趣正同彼也文三一
忘心入覺二驗果知因三印成佛智初二一指示
忘心。】

「善男子但諸菩薩及末世眾生居一切時不起妄念
於諸妄心亦不息滅住妄想境不加了知於無了知
不辨真實。」

【解曰除初標舉文有四節每節二句一妄念者攀
緣取著外法也違於覺性故令不起二若求真棄
妄猶避影逃形若滅妄存真似揚聲止響三境從
心現元是自心若加了知即迷現量故經說非幻
成幻論云心不見心但不生情自然如鏡照物且
心體本自知覺何必更加了知知上起知名為加
矣四能知既寂即真實知真實即知誰知真實如
眼不自見眼等二依法頓入。】

「彼諸眾生聞是法門信解受持不生驚畏是則名為
隨順覺性。」

【解曰彼當根眾聞此方便心無疑惑體達分明領
受住持坦然合道亦同金剛經中不驚不怖不畏
甚為希有等二驗果知因。】

「善男子汝等當知如是眾生巳曾供養百千萬億恒
河沙諸佛及大菩薩植眾德本。」

【解曰慤云驗今聞悟頓契佛心方達宿因曩承熏
習若但就現世即是頓機若推其因巳是積集金
剛亦云不於一佛二佛等三印成佛智。】

「佛說是人名為成就一切種智。」

【解曰謂一切種智由此而得因果相攝決定無疑
是以如來印言成就又此經宗分同華嚴因該果
海果徹因源稱性互收無別先後彼云若諸菩薩能
與如是觀行相應於諸法中不生二解(即同此忘心之文)
即得阿耨菩提(同此一切種智)偈讚中三初一偈圓覺無
證。】

爾時世尊欲重宣此義而說偈言。

「　清淨慧當知
　圓滿菩提性
　無取亦無證
　無菩薩眾生」


【次就機說證文二初二句總標大意。】

「　覺與未覺時
　漸次有差別」


【後證位階差文二初六句漸證四位。】

「　眾生為解礙
　菩薩未離覺
　入地永寂滅
　不住一切相
　大覺悉圓滿
　名為徧隨順」


【後六句頓悟圓滿。】

「　末世諸眾生
　心不生虗妄
　佛說如是人
　現世即菩薩
　供養河沙佛
　功德巳圓滿」


【後二句總結。】

「　雖有多方便
　皆名隨順智」


【總結頓漸故云多方便也此文長行無也上來四
段通明觀行竟。】
大方廣圓覺經大疏中卷之四


*** 音釋

隟

(同隙)。
慤

(乞約切音鷇謹也)。

大方廣圓覺經大疏下卷之一
終南山草堂寺沙門宗密述

【次四問答別明觀行中根修證言別明者有其二
意一則由前一類人巳依前門證入不必修此故
此名別二則此門各各自別如三觀或則一人具
三或二或一單複交絡成二十五種人各應一機
故云別也其所離障亦各不同且如四相或一人
具四或三二一其四病者人各有一定不兼餘以
相違故故此兩四皆是別相不同前無明及愛但
是凡夫悉有故前通此別矣然通別觀行中皆與
惑障同科段者由是障觀行之惑惑除則成觀行
故若約四分科經即當第三明行謂從彌勒終於
淨慧始終因果理智昭彰即之於心方成真解(華嚴
中間六會修因契果五十二位總名為解)依此解力三觀修行(故一一標云悟
淨圓覺也)除障成功正是行也文中二初二問答三觀
修行後二問答兩重除障初中二初示三觀行相
後明單複修習初中文四初三之初。】

「於是威德自在菩薩在大眾中即從座起頂禮佛足
右遶三帀長跪叉手而白佛言。」

【解同上也次陳詞句二一慶前。】

「大悲世尊廣為我等分別如是隨順覺性令諸菩薩
覺心光明承佛圓音不因修習而得善利。」

【解曰分別隨順覺性者領前依位漸證不因修習
等者領前忘心頓證亦可通述聞時巳益不待修
之方得善利非不擬修二請後文二一問所修二
明所為初中二一立理。】

「世尊譬如大城外有四門隨方來者非止一路一切
菩薩莊嚴佛國及成菩提非一方便。」

【解曰謂前說修行觀行理趣分明今復諮詢恐涉
非分故先立理請更投機於中前喻後法喻中大
城喻圓覺四門喻行門如從東來不可西入法合
可知二正請。】

「唯願世尊廣為我等宣說一切方便漸次并修行人
總有幾種。」

【解曰言方便漸次者所修之行并修等者能修之
機二明所為。】

「令此會菩薩及末世眾生求大乘者速得開悟遊戲
如來大寂滅海。」

【後三展虔誠。】

「作是語巳五體投地如是三請終而復始。」

【二讚許。】

「爾時世尊告威德自在菩薩言善哉善哉善男子汝
等乃能為諸菩薩及末世眾生問於如來如是方便
汝今諦聽當為汝說。」

【三佇聽。】

「時威德自在菩薩奉教歡喜及諸大眾默然而聽。」

【四正說長行中四一標本舉數二正示觀門三引
例彰圓四校量顯勝初二一約稱性之行以標本。】

「善男子無上妙覺徧諸十方出生如來與一切法同
體平等於諸修行實無有二。」

【解曰初明所稱之性言出生如來者十方諸佛同
證同修證義如前此問修矣與一切法同體平等
者色心不二凡聖無差皆依覺性故云同體平等
智論云此真如者在眾生數中名為佛性在非眾
生數中名為法性後修行無二者能稱之行即如
前二空觀門根塵普淨貪愛俱寂悲智雙行離相
離性常無所得一切菩薩無不如斯隨事雖差此
意無二故佛頂云十方薄伽梵一路涅槃門二約
隨機之行以舉數。】

「方便隨順其數無量圓攝所歸循性差別當有三種。」

【解曰初總顯多門(佛頂又云歸源性無二方便有多門)然眾生根性
利鈍不同煩惱厚薄沉掉不等隨其根性設教多
端不爾難為趣入故楞伽云所說非所應於彼為
非說彼彼諸病人良醫為處方如來為眾生隨心
應量說後圓攝下攝歸三種眾生根性雖有萬差
而此三門一切收盡必須三者義如下釋循者隨
也性謂根性。

二正示觀門文二一泯相(身心客塵永滅)澄神(取靜澄念)觀(心冥
所觀之境更不異緣)二起幻銷塵觀(經文甚顯)三絕待靈心觀(非關
真妄不對有空直照靈知而為觀行文云不取幻化及諸靜相又云超過礙無礙境又煩惱涅槃不相留
礙皆絕待義也言無知覺明即靈心也)然禪觀綱領巳具懸談修習
菩提非此不證但以教隨機異展轉殊途邪正凡
聖小大權實事理漸頓有共不共今此託法進修
以成圓頓觀行即事理定慧俱無礙也與論中修
習真如三昧體相大同小異小異者彼不開為三
也今初泯相文自有三一標本。】

「善男子若諸菩薩悟淨圓覺。」

【解曰謂發心修行欲趣佛果先須了悟身中淨圓
覺性以為行本本即解也(即是通明觀行)依解而修方為
妙行膏明相賴目足更資此金剛觀割煩惱障此
牢強足越生死野下標本等皆同此矣若約能修
方便准天台止觀總有十門具緣第一謂具五緣
一持戒清淨(是定因故)二衣(一如雪山大士隨得一衣蔽形二如迦葉糞掃三衣
不畜餘長三多寒國土忍力未成亦許三衣外百一資身說淨知足)食(一上士絕世食果草等隨
得資身二常行頭陀受乞食法能破下仰維方四邪三阿蘭若處檀越送食四僧常食及受請)具足
三閑居(不作眾事)靜處(離憒閙故一深山二離聚落三二里三遠白衣舍處清淨伽藍
也)四息諸緣務(一生活二人事三工巧技術四學問讀誦也)五近善知
識(一外護經營供給二同行互相勤發三教授禪定法門也)訶欲第二欲謂色
(如熱金丸等又王入敵國婬房及截仙人手)聲(如毒塗鼓又仙人聞迦羅女獸失定)香(如弊
龍氣蓮池神瞋責也)味(如熱密塗刀沙彌酪蟲)觸(如臥師子騎頸獨角仙人失通)為欲
所惱而猶求之得之轉劇如火得薪枯骨風炬夢
得假借等棄蓋第三謂貪(內發燒身得怖失惱亦如食吐)瞋(煞安隱無
憂毒根滅善)睡(抱屍臥偈)掉悔(掉謂身口心三此由悔故成蓋悔謂因掉生悔或造罪怖
悔也)疑(疑有種種未必障定障定者有三謂疑師疑自疑法)棄之如脫債病差
飢食等調和第四謂調食(飽則氣急脉塞心悶飢則心懸意慮不固等)
睡(喪功心暗常悟無常調之令神清心明不抑不恣也)身(常須動止詳審出入有度坐不低昂
寬急)息(息有風喘氣息四相風散喘結氣勞息定息者出入綿綿若存若亡不澁不滑)心(亂心不起
浮沉寬急須令得所然身息心三事雖有初後方便不同而乃合用用之則發戒定慧也)方便
第五謂行五法五法者欲(欲離世倒欲得清淨智欲亦名志願樂等佛言一切
善法欲為其本也)精進(初中後夜專精不廢如鑽火未出等)念(念世可賤禪定可貴)巧
慧(籌量世樂禪樂得失輕重)一心(依止念慧明見可惡可尊故當一心決修止觀心如金剛)
覺魔事第六謂煩惱陰死及鬼神魔鬼神魔三
一精魅(十二時獸依本時說其名訶責即滅)二塠愓鬼(如蟲緣人頭面等閉眼陰
罵或誦戒等即去)三魔羅多作違(虎狼等也)順(父母男女佛像等)平平三
種五塵境界相來破人善心行者既覺即修止觀
却之(止者悉知虗誑不怖不愛不捨不取亦不分別息心寂默觀者反觀能見之心誰愛怖等)
智論云除諸法實相餘皆魔事起信亦云現形恐
怖(違情)現男女(順情)等(平平)當念唯心境界即滅又云現
佛等像說施等法無相等理令知宿命他心辨才
無礙能令眾生貪著名利或數瞋喜進怠無準疑
慮故業定中得食顏色改變等常應觀察不取不
著則能遠離(若見善相以三法驗之一以定研磨二依本修治三智慧觀察如人欲知
真金三法試之謂燒打磨)治病第七然諸病者不過四大(腫瘦痰脹熱痛
煩嘔)五臟(心寒熱口燥肺支疼鼻塞肝憂愁眼暗脾身痒痛失味腎喉噎耳滿)增損乖
攝理故或業招鬼作今明治法不過止觀止者安
心病處或臍下足下或了法空不取病相寂然止
住故淨名云何為病本所謂攀緣云何斷攀緣
謂心無所得觀者心用六氣謂吹(去寒)呼(去熱)嘻(去風)呵
(去煩下氣)噓(去痰)呬(去勞治風)又十二息謂(一一云息)上(沉重)下(虗懸)滿
(枯瘦)燋(腫滿)長(羸損)壞(治增)煖(治冷)冷(治熱)衛(壅結)持(戰動)和(通治四大)神
(資益四大)善用則治眾患失所則更增諸病又假想觀
謂身中火能治冷等又推身心病不可得眾病自
除然上所說但具十法無不有益謂信用懃(待汗為度)
住(不異緣也)別病(如上)方便(吐納運想)久行(不計日月)取捨(益用損捨)將
護(犯觸)遮障(益不外說損不疑謗)或禁呪修善治鬼業等正修
第八即當釋經文也然且先敘彼所修法修有二
種一者坐修謂行掉臥沉立又疲倦故坐為勝初
坐時亂心麤故應當修止止有理事事謂繫心一
處隨起即制理謂體真知心本寂止若不除應當
修觀觀亦理事事謂對治助道(五停)理謂觀法實相
(正道)此有三觀如前巳說又修止觀者對治浮沉故
隨自便宜故對破定見細心故均齊定慧故二者
歷緣對境修歷緣者謂歷行住坐臥作語等六緣
皆作是念我今為何而欲行等對境者即根塵六
對謂知色本空乾城水月愛厭不生是名修止了
無見相是名修觀聲等例之具如彼說善根發第
九證相第十皆如下說二正釋三一起行。】

「以淨覺心取靜為行由澄諸念覺識煩動。」

【解曰以淨覺心者約其所悟而起行也以者用也
凡夫用妄菩薩用覺迷悟異故慤云標乎創智者
即初悟也取靜為行者雖悟即動即靜為欲對治
動亂之習一向以靜境安心漸漸修行方得成就
慤云然覺心初建力尚尫徵理宜處靜安詳方能
展照問如何得心靜耶答既悟萬法唯識識唯真
心真心不生於法斯為至靜安心住此為取不取
於法名為取靜論云若修止者住於靜處端坐正
意不依氣息(數息觀境)形(骨鎻等也)色(青黃赤白)虗空地水火風見
聞知覺(識也通前是十遍處觀也)乃至當知唯心無外境界即
復此心亦無自相等澄念覺動者由前以靜澄心
諸念不起心合靜源體非分別故見分別之識煩
勞動擾若自是識則不能見識如眼不自見今由
念澄智顯故覺識也二功成。】

「靜慧發生身心客塵從此永滅便能內發寂靜輕安。」

【解曰靜慧發生者由前念澄覺識慧性開明因靜
生慧故云靜慧比隱今顯故云發生身心等者由
慧發生身心相盡塵妄不起名為永滅客非本性
塵污自體慤云慧光圓發根識俄消便能等者由
離根境內心自閑寂靜清虗輕安調暢喧塵永息
麤重長袪輕安者遠離麤重調暢身心堪任為性
對治昏沉轉依為業三感應。】

「由寂靜故十方世界諸如來心於中顯現如鏡中像。」

【解曰初句躡前功用餘正明感應先法後喻法中
如來心者真淨心也亦即法身故論中說色性即
智性智性即色性於中現者眾生圓明心性與佛
無殊但以妄情凡聖似隔今身心相盡妄念不生
圓覺妙心凡聖交徹理實而言我之身心亦遍現
十方佛中今但約入觀者為主故云諸佛於中顯
現後喻如諸鏡入一鏡中諸鏡即成影像故諸佛
心入行人觀心如影像也然塵鏡之性本明磨瑩
即呈物像眾生自心亦爾心淨即現如來故論問云
若諸佛有自然業能現一切處利益眾生者云何
世間多不能見答曰諸佛如來法身平等遍一切
處無有作意故說自然但依眾生心現眾生心者
猶如於鏡鏡若有垢色像不現如是眾生心若有
垢法身不現經云佛心論云法身身心一也皆據
能現之本若就所現應云應化此乃鏡明則像像
歷然智顯則心心交映此約心靜故則知佛心亦
然故名為現非謂佛心有所現也故淨名云如自
觀身實相觀佛亦然三結名。】

「此方便者名奢摩他。」

【解曰此翻云止定之異名寂靜義也謂於染淨等境
心不妄緣故若準涅槃經釋即名能滅(滅一切煩惱故)能
調(調諸根惡不善故)寂靜(能令三業成寂靜故)遠離(能令眾生離五欲故)能清
(清貪瞋癡三濁故)結云以是義故名為定相二起幻消塵
觀文三初標。】

「善男子若諸菩薩悟淨圓覺。」

【二正釋中五一起行。】

「以淨覺心知覺心性及與根塵皆因幻化即起諸幻
以除幻者變化諸幻而開幻眾。」

【解曰於中初躡前成解心性是識識與根塵三和
合有各無自性但是無明迷真而起故名幻化後
即起下正明起行諸幻即幻智也幻者即根本無
明是能幻之者除者依如幻始覺力分覺根本不
覺始息滅相終息生相即是除幻具如普眼章中
二空觀也然彼與此有三意異彼明稱理圓觀以
成頓悟此明尅體進修堅持不捨又彼是總相觀
行普被諸根此是別相方便別對一類彼上根入
此中根入變化等者變起差別幻智遍觀自他八
萬塵勞幻眾一一稱真清淨非障非蔽即為開也
又變起種種方便應機說法開示如幻眾生又對
上二句有四對別謂自行化他除障起行止持作
持除遍計執翻染成淨一一配之可知二功成。】

「由起幻故便能內發大悲輕安。」

【解曰根塵既銷自他無二故能內發同體大悲(知貴
種成賤方可愍傷也)又有數意故大悲發謂幻無怨親應等
度故傷他執實(不知是幻)枉受苦故我幻身心何所惜
故不怖幻生死故不貪幻佛果故輕安者由悲從
定起非其愛見故輕安暢適三結通。】

「一切菩薩從此起行漸次增進。」

【解曰謂諸菩薩從二利觀門方能對境對機起於
二行乃至佛果四揀濫。】

「彼觀幻者非同幻故非同幻觀皆是幻故。」

【解曰初二句揀識殊智能所勝劣異故後二句亦
拂幻智五總結。】

「幻相永離是諸菩薩所圓妙行如土長苗。」

【解曰初法結成非幻稱真之行後喻如種穀等依
土長苗收子之時苗土俱棄種喻覺心土喻幻法
苗喻幻智謂以淨覺心對諸幻法而起智從幻智
而忘心入覺入覺則前二皆袪三結名。】

「此方便者名三摩鉢提。」

【解曰亦名三摩鉢底此云等至等持之中能至勝
位故又等謂齊等離沉掉故至謂至到到勝定故
故前文有如幻三昧涅槃云毗婆舍那名為正見
遍見次第見別相見即是觀也意亦同此三絕待
靈心觀文三初標。】

「善男子若諸菩薩悟淨圓覺。」

【二正釋中三一起行。】

「以淨覺心不取幻化及諸靜相了知身心皆為罣礙
無知覺明不依諸礙永得超過礙無礙境受用世界
及與身心相在塵域如器中鍠聲出于外煩惱涅槃
不相留礙。」

【解曰於中三節初句所依次明所離不取幻化者
離第二觀及靜相者離第一觀了知等者釋離所
以謂見身心即著我相著我則起過故前靜之次
又觀之今了是礙故皆不取又身心是妄無可了
知了知是能身心是所託所起能故亦皆礙後明
所用於中又三謂法喻合法中無知覺者異乎身
心謂身觸為覺心緣曰知由此分別障正知見正
知見是無知覺明明字正顯靈妙之體然此靈心
上而無頂下而無底傍無邊際中無在處既無當
中何有東西上下欲言空寂不似太虗欲言相用
不從緣起欲言知見異於分別欲言頑礙異於木
石欲言其覺不同醒悟之初欲言其明不同日月
之類故諸經教於寂靜空無訶為邪小於知見明
覺互泯互存各有深意今此欲入觀門恐知字引
分別念故宜但云明也諸礙者身心能所不依者
直造靈明永得者究竟之詞超過者逈殊對待礙
者幻涉煩惱無礙者靜同涅槃(金剛三昧云不動不禪等)受用者
屬巳資緣世界者共居國邑身者宛然形質心者
還有見聞相在者不異尋常塵域者不離舊處比
由執認沒體同他今不生情豈拘靈照喻中鍠者
分二先釋喻依後正釋喻喻依者鍠字不定恐譯
人錯遂為三釋一依鍠字(音橫)准切韻訓和訓樂不
是器中之聲今率愚詳之取其聲勢不取訓字此
應是金等器中聲相也今且現聞擊鍾磬之類其
聲鍠鍠然即知鍠是此類聲之相狀譯人迴潤稍
拙應云如金器聲鍠鍠出外二作鐄字(音同)即大鐘
也是諸器中之一數故云如器中鐄准此即順本
經文迴潤非失但筆授或寫錄錯誤以鐄為鍠耳
三者作簧(音黃)即笙簧之類以有簧之器非一故不
局云如笙中簧乃云器中簧也亦如管籥之屬皆
能發聲出于外故准此則譯人不善此方聲韻文
字故字與音俱錯耳後正釋喻者前三雖異合法
皆通皆器喻世界身心聲喻靈明觀智謂聲從器
出器不能拘故聲聞四遠器局本處以喻觀智約
身心修得身心所不能拘觀智廓爾無邊身心不
離舊處但約所喻相當何爭喻所依物慤云如萬
鈞之鏞星樓受礙搖杵一擊聲振寰區自體兼他
不能留礙豈以樓拘鍾相使響不通形礙管聲令
音不透觀此文勢未免懷疑復不能決通媕婀邈
之而巳意亦同前仍法合最具謂加樓喻世界餘
准上知二功成。】

「便能內發寂滅輕安妙覺隨順寂滅境界自他身心
所不能及眾生壽命皆為浮想。」

【解曰寂滅者謂不取幻化幻化即寂不取靜相靜
相即滅亦可反此亦可俱通又但是真心實理非
指靜幻故楞伽云寂滅者名為一心此非息動之
寂生巳而滅故云內發也輕安同前靜與寂異者
靜是二乘境亦是禪定寂滅是佛境亦是涅槃故
前數云如來寂滅仁王此忍當其位滿妙覺等者
在觀之時用心同佛故云隨順自他等者唯獨自
明了餘人所不見故他不及自巳心識之量亦不
能造如螢燒須彌必須離情方契故自不及又依
體起智為自根塵發識名他不可識識智知故皆
不及眾生等者壽命本無實體但為浮想任持故
華嚴云一切眾生但想所持其猶空雲是空之浮
氣了虗空者即知浮雲畢竟非空眾生壽命是真
之浮想了真寂者知眾生畢竟非真三結名。】

「此方便者名為禪那。」

【解曰此云靜慮義如前釋即慮而靜故無散動即
當定義即靜而慮故非無記即當慧義故四靜慮
定慧平等問既是定慧平等云何科云絕待靈心
答正由不滯此二直造心源故定慧等釋相文中
絕待之義甚明固無疑矣故涅槃中名為捨相然
釋相中指修行者忘情用心故顯雙非絕待後但
約義以結故取雙是齊融齊融絕待雙是雙非皆
是中道故釋相與結名互顯三顯文初皆標悟者
聞前經故謂初靜觀修文殊中解次幻觀修普賢
章全普眼前半之解後寂觀修普眼後半剛藏全
章之解對配前經照然可見。

然此三觀與涅槃經(三十三十一)三相大同小異彼經
云無十相故(色聲香味觸生住壞男女)名大涅槃若有比丘時
時修集定慧捨相(即三相也)則斷十相定名三昧若不
取色相不能觀色常無常相是名三昧若能觀色
常無常相是名慧相三昧慧等(駕駟遲疾)觀一切法是
名捨相(二乘定多菩薩慧多世尊等故明見佛性見佛性者名為捨相)奢摩他者
名為能滅(云云如上所引)故名定相毗鉢舍那名為正見
(徧見次第見別相見)是名為慧憂畢叉者名曰平等(不靜不觀不行)
是名為捨若菩薩善知定時(生大憍慢非修慧時)慧時(精懃未益
故悔心非修定時也)捨時(定慧不等不宜修捨等則修之)及知非時(各如上注)是
名行菩提道言小異者彼則初定次慧後等此則
三門皆含定慧言大同者此初名止取靜澄神定
相增勝(彼云但不取色相此云取靜為行皆定境也又彼次後文云修集定者能見五陰生滅之
相此云由澄諸念覺識煩動也)次了根塵起幻除幻慧相增勝後
絕待雙融即全同彼彼云平等名捨相也(等即雙融捨即
絕待)彼雖初定次慧亦是從增勝說豈實教中有偏
定偏慧耶又此三門與天台三觀(依瓔珞經)義理則同
意趣則異同者一泯相即空觀也二起幻即假觀
也二絕待即中觀也異者此明行人用心方便彼
則推窮諸法性相此多約心成行故不立所觀之
境彼多約義生解故對所觀三諦(真俗及第一義本業經云無諦
有諦中道第一義諦亦全同也)又此不立三止者(體真止隨緣止息二邊分別止)
一一門中即含止觀故也(論亦先修止次修觀後雙修亦大同小異)然
此彼經及天台教數皆三者(論及本業亦應同此標舉)由法
性之體本具三大(體用相也)迷起三道(惑業苦)今依三大
顯三佛性(了因緣因正因)修三止三觀觀三諦淨三聚戒
(攝律儀眾生善法)滅三道迴向三處(實際眾生菩提)成就三智(一切
智道種智一切種智)具足三德(斷恩智)得三菩提(實相方便實智)證三
涅槃(性淨方便淨圓淨也)安住三種祕密藏故(般若解脫法身)問若
爾即應一人具修三觀何故經文單複皆許答約
修習門隨宜漸入理實圓證方名究竟故次文云
此三法門等三引例顯圓。】

「善男子此三法門皆是圓覺親近隨順十方如來因
此成佛十方菩薩種種方便一切同異皆依如是三
種事業若得圓證即成圓覺。」

【解曰此三門皆依悟淨圓覺而起觀行觀行亦皆
趣入圓覺始終不離故云親近隨順佛及菩薩同
證同修隨機隨事行相各異或多人同修一門(萬行
中一)或一人具修多行若三五若百千同之與異隨
類難准然必皆依此三種業三種業中或具依三
或一或二同時前後單複綺互具如二十五輪所
明此是修行人之事業矣證成覺者趣入雖從一
門功成則三皆圓證若偏修一行但名親近若三
事圓通名證圓覺四校量顯勝。】

「善男子假使有人修於聖道教化成就百千萬億阿
羅漢辟支佛果不如有人聞此圓覺無礙法門一剎
那頃隨順修習。」

【解曰初舉劣後不如下顯勝且如勸得一人二人
持於五戒十戒據諸教說福巳甚多況令爾許億
人成就辟支羅漢具足六通八解永超三界十纏
而乃不如有人暫習圓覺時中極促唯一剎那豈
況長時圓修妙觀慤云牛跡巨海何可校量聞此
等者聞慧隨順者思慧修習者修慧偈讚中三初
七句標舉。】

爾時世尊欲重宣此義而說偈言。

「　威德汝當知
　無上大覺心
　本際無二相
　隨順諸方便
　其數即無量
　如來總開示
　便有三種類」


【次六句三觀。】

「　寂靜奢摩他
　如鏡照諸像
　如幻三摩提
　如苗漸增長
　禪那唯寂滅
　如彼器中鍠」


【後七句引例。】

「　三種妙法門
　皆是覺隨順
　十方諸如來
　及諸大菩薩
　因此得成道
　三事圓證故
　名究竟涅槃」


【餘校量顯勝長有偈無上來三觀竟。

自下第二明單複修習文四初三之初。】

「於是辯音菩薩在大眾中即從座起頂禮佛足右繞
三帀長跪叉手而白佛言。」

【解之如上次陳詞句中二初慶前。】

「大悲世尊如是法門甚為希有。」

【解之可知二請後有二一問所修。】

「世尊此諸方便一切菩薩於圓覺門有幾修習。」

【解曰此諸方便者指前三觀圓覺門者指前所依
行本有幾修習者前說三觀雖行相分明未審諸
菩薩所修為復一人具三為三人各一為前後為
同時為依次為超次二明所為。】

「願為大眾及末世眾生方便開示令悟實相。」

【解之可見後三展虔誠。】

「作是語巳五體投地如是三請終而復始。」

【二讚許。】

「爾時世尊告辯音菩薩言善哉善哉善男子汝等乃
能為諸大眾及末世眾生問於如來如是修習汝今
諦聽當為汝說。」

【三佇聽。】

「時辯音菩薩奉教歡喜及諸大眾默然而聽。」

【四正說長行中四一舉意標數二觀網交羅三結
成正因四總示修習今初。】

「善男子一切如來圓覺清淨本無修習及修習者一
切菩薩及末世眾生依於未覺幻力修習爾時便有
二十五種清淨定輪。」

【解曰於中初舉意後標數初中又二先明所依之
本後一切菩薩下正明諸輪大意無修之修義同
前段後爾時下舉數輪者摧輾義能摧惑障令正
智轉故名為輪二觀網交羅於中三初有三輪單
修三觀次有二十一輪交絡三觀後有一輪圓修
三觀慤疏於此二十五觀約喻各立一名除初三
輪餘並不釋今全用之兼解其意初中三輪者還
是三觀亦不異前但為分成二十五數故略明之
以顯單複之相言單修者標云唯結云單也意顯
不兼餘二三者初澄渾息用觀。】

「若諸菩薩唯取極靜由靜力故永斷煩惱究竟成就
不起干座使入涅槃此菩薩者名單修奢摩他。」

【解曰此下二十五輪皆有標列結亦應一一標云
悟淨圓覺以為起行所依為前有故經恐文繁故
略不載澄渾息用者澄渾濁令清息作用令靜唯
取極靜者不兼餘觀次三句者由靜心之力覺身
心相空瞥念尚無煩惱何據煩惱不起即是覺心
故云究竟成就後兩句不起法空之座便入寂滅
涅槃二庖丁恣刃觀。】

「若諸菩薩唯觀如幻以佛力故變化世界種種作用
備行菩薩清淨妙行於陀羅尼不失寂念及諸靜慧
此菩薩者名單修三摩鉢提。」

【解曰庖丁者是晉時屠子十九年以一刀解牛鋒
刃不損喻菩薩利眾生修萬行應緣入俗自智無
傷前開幻眾及內發大悲此以佛力即當大智變
化世界者如前變諸幻也種種作用含於逆順自
他之行備行等句則唯順行於陀羅尼下總明動
而常寂寂念靜慧即定慧也三呈音出礙觀。】

「若諸菩薩唯滅諸幻不取作用獨斷煩惱煩惱斷盡
便證實相此菩薩者名單修禪那。」

【解曰取前鍠聲出外作此觀名彼自釋云然器質
音融隨犍應響形拘性寂妙用無方智德深妙證
道遺骸性光圓照埃氛永寂唯滅等者幻境無邊
難可窮究故須直滅(滅者絕念)作用施為又妨禪寂故
云不取入佛境界經云諸法猶如幻如幻不可得
離諸幻法故敬禮無所觀獨斷煩惱者不假諸行
獨者正是絕待中道之義斷盡便證者所斷既盡
能斷即空便為證矣然每說此觀行相皆云斷煩
惱者寂滅涅槃相故生滅滅巳名寂滅故照徹靈
心窮惑源故。

次交絡三觀每以一觀為頭兼於餘觀交絡成七
三七故有二十一輪兼前三單及後一圓足二十
五然每一觀為頭七段之中皆有四節初兩段二
二共合(各兼其一)次兩段三行次第(次兼餘)次有一段先
一後齊(齊兼餘二)後有兩段先齊後一(齊兼一)今每觀為
首之中但長科七段又緣每輪辨其先後一一須
牒觀名今文句太繁每觀但各舉一字號謂初云
靜觀次云幻觀後云寂觀寂興靜殊前巳具辨文
三初七輪靜觀為首兼於幻寂次七輪幻觀為首
兼於靜寂後七輪寂觀為首兼於靜幻初中七觀
一運舟兼濟觀。】

「若諸菩薩先取至靜以靜慧心照諸幻者便於是中
起菩薩行此菩薩者名先修奢摩佗後修三摩鉢提。」

【解曰菩薩修定以出塵即運舟發慧以化物即兼
濟先取至靜者標首以者運也靜慧心者舟也照
諸幻者下兼修幻觀照之欲化化即兼濟也若無
靜慧則自居幻化何能照幻者而度脫之如舟自
沈焉能救溺二湛海澄空觀。】

「若諸菩薩以靜慧故證至靜性便斷煩惱永出生死
此菩薩者名先修奢摩他後修禪那。」

【解曰湛海即波瀾不動先靜觀以反流澄空則水
性清明後寂觀以顯性以靜慧故者標首證至靜
性者躡靜而兼修寂也性即是寂後兩句二觀功
用斷煩惱是因亡出生死是果喪三首羅三目觀。】

「若諸菩薩以寂靜慧復現幻力種種變化度諸眾生
後斷煩惱而入寂滅此菩薩者名先修奢摩他中修
三摩鉢提後修禪那。」

【解曰三觀俱修如摩醯首羅面上三目以寂靜慧
標靜也復現下次幻也後斷下寂也四三點齊修
觀。】

「若諸菩薩以至靜力斷煩惱巳後起菩薩清淨妙行
度諸眾生此菩薩者名先修奢摩他中修禪那後修
三摩鉢提。」

【解曰三點者梵之伊字慤云意者但一人具修三
觀即名為齊非謂同時以至靜力標也斷煩惱巳
寂也後起下幻也此含二利謂淨行度生煩惱既
寂愛見巳無故所起行無不淨妙可度眾生五品
字單雙觀。】

「若諸菩薩以至靜力心斷煩惱復度眾生建立世界
此菩薩者名先修奢摩他齊修三摩鉢提禪那。」

【解曰上單靜觀如上一口後雙明寂幻如下兩口
故云單雙以至靜力標也心斷下三句齊兼幻寂
初句是幻內除煩惱外度眾生具悲智也故淨名
云若自無縛能解他縛斯有是處六獨足雙頭觀。】

「若諸菩薩以至靜力資發變化後斷煩惱此菩薩者
名齊修奢摩他三摩鉢提後修禪那。」

【解曰白澤圖中有山精頭如鼓有兩面前後俱見
此喻靜幻雙照二利齊運如雙頭也單寂如獨足
也此與前異前則上單下雙此則上雙下單初二
句齊標靜幻以至靜力資助策發變化之力以度
眾生也後句寂兼前二利備故入中道七果落華
敷觀。】

「若諸菩薩以至靜力用資寂滅後起作用變化境界
此菩薩者名齊修奢摩他禪那後修三摩鉢提。」

【解曰即以靜定之樹結寂滅中道之果後敷華者
復以幻觀入有情界度諸眾生同令獲得涅槃之
果初齊寂(二句)後兼幻(二句)次七輪幻觀為首一一標
幻為初次兼餘二今初先武後文觀。】

「若諸菩薩以變化力種種隨順而取至靜此菩薩者
名先修三摩鉢提後修奢摩他。」

【解曰武王代紂後鑄戈戟為農器喻此菩薩先變
化種種巳後入靜觀初幻(二句)後靜(一句)二功成退職
觀。】

「若諸菩薩以變化力種種境界而取寂滅此菩薩者
名先修三摩鉢提後修禪那。」

【解曰菩薩發慧利物即是功成習寂內修名為職
退初幻(二句)後寂(一句)三幻師解術觀。】

「若諸菩薩以變化力而作佛事安住寂靜而斷煩惱
此菩薩者名先修三摩鉢提中修奢摩他後修禪那。」

【解曰先起變化術法後歸空體寂故云解術初幻
(二句)次靜(一句)後寂(一句)四神龍隱海觀。】

「若諸菩薩以變化力無礙作用斷煩惱故安住至靜
此菩薩者名先修三摩鉢提中修禪那後修奢摩他。」

【解曰起幻化生如神龍布雲雨歸體入靜如隱海
也初幻(二句)次寂(一句)後靜(一句)五龍樹通真觀。】

「若諸菩薩以變化力方便作用至靜寂滅二俱隨順
此菩薩者名先修三摩鉢提齊修奢摩他禪那。」

【解曰先起假幻後歸空寂如龍樹初行幻術廣化
邪途後習真乘自階聖果初幻(二)後齊兼靜寂(二)
六商那示相觀。】

「若諸菩薩以變化力種種起用資於至靜後斷煩惱
此菩薩者名齊修三摩鉢提奢摩他後修禪那。」

【解曰商那和修即優婆毱多之師也先以神力示
相降伏毱多弟子慢心後乃入定歸寂初齊靜(三)
後兼寂(一)雖化眾生不生於化即是資於至靜七
大通宴默觀。】

「若諸菩薩以變化力資於寂滅後住清淨無作靜慮
此菩薩者名齊修三摩鉢提禪那後修奢摩他。」

【解曰大通如來先化用利物後歸寂靜初齊寂(二)
彼兼靜(二)後七輪寂觀為首一一標寂為初次兼
餘二此初寶明空海觀。】

「若諸菩薩以寂滅力而起至靜住於清淨此菩薩者
名先修禪那後修奢摩他。」

【解曰佛頂文也寶明是慧空海是定經云同入如
來寶明空海今靈心觀即本覺明如寶明也後靜
觀如空海也初寂(一)次兼靜(二)二虗空妙用觀。】

「若諸菩薩以寂滅力而起作用於一切境寂用隨順
此菩薩者名先修禪那後修三摩鉢提。」

【解曰靈心之體如虗空起化即妙用初寂(一)後兼
幻(三)三舜若呈神觀。】

「若諸菩薩以寂滅力種種自性安於靜慮而起變化
此菩薩者名先修禪那中修奢摩他後修三摩鉢提。」

【解曰舜若即虗空神遇日光映之蹔現如此先寂
次空後幻初寂次靜(一)後幻(一)四飲光歸定觀。】

「若諸菩薩以寂滅力無作自性起於作用清淨境界
歸於靜慮此菩薩者名先修禪那中修三摩鉢提後
修奢摩他。」

【解曰大迦葉也先證體次起神通後乃歸定初寂
(二)次幻(二)後靜(一)五多寶呈通觀。】

「若諸菩薩以寂滅力種種清淨而住靜慮起於變化
此菩薩者名先修禪那齊修奢摩他三摩鉢提。」

【解曰多寶佛先成道證如體後於塔中發起法華
如靜幻無礙初寂(二)後齊兼靜幻(二)六下方騰化
觀。】

「若諸菩薩以寂滅力資於至靜而起變化此菩薩者
名齊修禪那奢摩他後修三摩鉢提。」

【解曰即法華菩薩六萬恒沙從下方現初齊靜(二)
後兼幻(一)七帝青含變觀。】

「若諸菩薩以寂滅力資於變化而起至靜清明境慧
此菩薩者名齊修禪那三摩鉢提後修奢摩他。」

【解曰帝青之寶含諸物像對則變應應而還空如
靈心觀成包含德用應緣起幻而復安靜初齊幻
(一)後兼靜(二)後有一輪如意圓攝圓修三觀。】

「若諸菩薩以圓覺慧圓合一切於諸性相無離覺性
此菩薩者名為圓修三種自性清淨隨順。」

【解曰此名如意圓修觀謂如意寶珠四方俱照大
智頓覺三觀齊修圓覺慧者稱圓覺而發慧故圓
合一切者圓融和合一切事理性相真妄色空等
類舉體相應是為圓合謂由圓覺合理即非理故
全即事又由此覺合事事即非事故全即理餘性
相等皆同此說中道義諦於是現焉非理非事雙
遮顯中即理即事雙照顯中遮照同時是為圓覺
言於諸性相無離覺性者性即靜觀相即幻觀覺
性即中道寂滅觀故云圓修三觀矣又以圓覺合
一切是從體起用性相無異覺性是會用歸體體
用無礙寂照同時是為圓滿無上妙覺三結成正
因。】

「善男子是名菩薩二十五輪一切菩薩修行如是。」

【解之可見四總示修習。】

「若諸菩薩及末世眾生依此輪者當持梵行寂靜思
惟求哀懺悔經三七日於二十五輪各安標記至心
求哀隨手結取依結開示便知頓漸一念疑悔即不
成就。」

【解曰(示修習者修此二十五輪之時於事中威儀法式及用心方便三業事理具足修習之意)
當持梵行者戒也寂靜者定也思惟者慧也具戒
定慧心在觀門如是修行必定成佛懺悔三七日
者多生業累恐障淨心懺悔求哀發露先罪日數
若少慮不精誠三七日中巳彰懇禱懺悔之義下
道場加行中當釋各安標記者書此二十五輪名
字文句安置道場之中禮念虔誠精祈一行隨手
結取者若自的樂一門隨便即習若勝劣難分不
能自決即憑聖力以卜應修信手取之不宜揀擇
依結等者依所捻結開而視之頓漸自知無貪餘
觀一念等者心懷疑阻併失前功縱使再修稍難
成就據根驗理必在于茲無得等閑輕於事相偈
中亦四初一偈舉意。】

爾時世尊欲重宣此義而說偈言。

「　辯音汝當知
　一切諸菩薩
　無礙清淨慧
　皆依禪定生」


【其標數者長有此無言無礙慧依禪定生者令修
觀之人先以所依之體為本而起觀行長行云圓
覺清淨無能所修心冥此理即禪定義二一偈觀
網。】

「　所謂奢摩他
　三摩提禪那
　三法頓漸修
　有二十五種」


【長廣此略三一偈半結因。】

「　十方諸如來
　三世修行者
　無不因此法
　而得成菩提
　唯除頓覺人
　并法不隨順」


【解曰長略此廣於中二初一偈正結所為後二句
揀非所為此文長無偈有今為二釋一者兩句皆
作上根釋謂唯除上根圓頓悟解之人并及於一
切定相之法不隨順者(大品云不信一切法名信般若)則不必具
依二十五輪及道場探結等不隨順法者不取相
也既不隨相即隨真覺此乃頓入圓明獨自合道
不可加之繩索傷乎無瘡是前知幻即離不作方
便等類故除之矣二者下一句作無信下根釋謂
都不信者聞之不能隨順依此即上智與下愚不
移也前釋不隨不隨倒法此釋不隨不隨正法四
一偈半總示。】

「　一切諸菩薩
　及末世眾生
　常當持此輪
　隨順勤修習
　依佛大悲力
　不久證涅槃」


【可知。】

大方廣圓覺經大疏下卷之一


章門有四一修止觀章二四諦章三斷惑章四
禮懺等章除釋本經外傍通餘義三十有三情
無情平等隨根設教解為行本佛心現於觀心
義見幻起悲五意無知覺明鍠字三解喻依喻
體三觀義明三之所以凡不同佛辨法性覺性
別兩種四相根本無明生盲喻判潛伏藏識解
抑聖同巳驗妬辨多聞失釋根本六煩惱七慢
九慢城三義現過令他淨不譏師過四食事師
之心金剛四心大小乘三安居六妙門出世涅
槃四對兩種四句信必具解奉行二義右附錄
下。


*** 音釋

煞

(音鎩俗殺字)。
掉

(杜弔切調去聲搖動也)。
塠愓

(塠音堆謫也惕音剔敬懼也塠惕鬼
名如虫能緣人頭面)。
噓呬

(噓音虗吹氣也呬虗器切音屓喙息也)。
尫

(音汪羸弱也)。
鏞

(音容大鐘也)。
媕婀

(媕音諳婀音阿媕婀不決也)。
大方廣圓覺經大疏下卷之二
終南山草堂寺沙門宗密述

【次後有二問答兩重除障初淨業章除我入覺後
普覺章依師離病此皆觀行中障故同大科初中
雖約計執淺深說有四相差別然統之唯是我故
經文除別列四名之外節節但有我字若除此執
便是圓覺故云入覺文四初三之初。】

「於是淨諸業障菩薩在大眾中即從座起頂禮佛足
右繞三帀長跪叉手而白佛言。」

【解之同上次陳詞句中二一慶前。】

「大悲世尊為我等輩廣說如是不思議事一切如來
因地行相令諸大眾得未曾有覩見調御歷恒沙劫
勤苦境界一切功用猶如一念我等菩薩深自慶慰。」

【解曰不思議事者前總明觀行一向稱理而修猶
可領解今於一味之中廣張諸輪屈曲差別差別
不乖一味尤為難見故云不思議一切下遠承所
答文殊之問覩見下悟因行也夫果德稱真約理
可照因行治染體解實難今一念備知炳然齊現
如瑠璃瓶盛多芥子故深慶矣二問後三一正問。】

「世尊若此覺心本性清淨因何染污使諸眾生迷悶
不入。」

【解曰此中問意不說本來起迷意明巳知覺性圓
明諸法清淨何得凡心宛在不合覺源所作所為
情猶憎愛自佗全別難自渾融比對果人天地之
遠覺心本淨悟即應同更有何法染污令我用心
異佛故云因何迷悶不入二請後。】

「唯願如來廣為我等開悟法性。」

【解曰法性者諸法之性若直談本體則名覺性若
推窮差別之法皆無自體同於一性即名法性今
推破四相豁融諸法令同覺性故云開悟法性從
前經文但云覺性唯此段云法性意在此矣三結
意。】

「令此大眾及末世眾生作將來眼。」

【可知後三展虔誠。】

「作是語巳五體投地如是三請終而復始。」

【二讚許。】

「爾時世尊告淨諸業障菩薩言善哉善哉善男子汝
等乃能為諸大眾及末世眾生諮問如來如是方便
汝今諦聽當為汝說。」

【三佇聽。】

「時淨諸業障菩薩奉教歡喜及諸大眾默然而聽。」

【四正說長行中四一總敘過由二別釋四相三存
我失道四斷惑成因初中總敘四相為過患之因
由又二一明過患本起。】

「善男子一切眾生從無始來妄想執有我人眾生及
與壽命認四顛倒為實我體。」

【解曰從無始來者未曾悟故故下有生盲之喻妄
想等者無中橫計我等四者統唯我相(廣釋如上)但由
展轉約義故有四名四名復有二相一迷識境二
迷智境初者謂取自體為我計我展轉趣於餘趣
為人計我盛衰苦樂種種變異相續為眾生計我
一報命根不斷而住為壽者如金剛兩論所說迷
智境者即此經說至文當知顛倒者真我本有迷
之謂無妄我本空執之為有四皆橫計故云認四
顛倒故淨名云法無有我離我垢故法無有人前
後際斷故法無眾生離眾生垢故法無壽命離生
死故慤云心自取心自成心病演若愛影背本瞋
頭從此妄滋莫能蠲拂二明過患滋多文四一展
轉生妄二違拒覺心三動息俱迷四結成障道今
初。】

「由此便生憎愛二境於虗妄體重執虗妄二妄相依
生妄業道有妄業故妄見流轉厭流轉者妄見涅槃。」

【解曰文有十句言展轉者初四句由迷起惑次二
句由惑造業次二句由業招報後二句反於三道
墮於二乘然此十句總當二乘宗中生滅四諦謂
初六句集諦次二句苦諦次一句道諦後一句滅
諦言生滅者准天台教權實通論總有四重四諦
(實審)一生滅(逼迫名苦即有漏色心增長名集即業煩惱寂靜為滅謂即涅槃出離名道謂
止觀等故)二無生(涅槃云解苦無苦名苦諦等故)三無量(涅槃云苦即無量相非謂
二乘所知等又云所未說者如林樹葉故華嚴一剎巳有四百億十千也)四無作(陰入皆如
無苦可捨煩惱即菩提無集可斷生死即涅槃無滅可證邊邪皆中正無道可修理盡於斯方名聖諦矣)
如次是彼四教所詮法矣(如懸談說然彼唯約四諦顯義分齊者具世出
世因果故通權實故)今此文中約其過患故當生滅初集諦
中復有其二謂惑與業且初四句出迷起惑謂由
執四相為實我體所以於自生愛於他生憎順我
者愛違我者憎如是愛憎皆由執我故曰由此然
四大五蘊迷性妄生眾緣合成巳是虗妄更於其
上重執我人故云於虗妄等次二句由惑起業謂
由前二妄故生起造作種種妄業業能引至苦樂
之果故名為道慤云然空華一揆美惡情分就妄
之中又分諸異言二妄相依者則憎愛二境更相
顯對生妄業道者舉心躭染可意業生不可相馳
尤增恚恨次苦諦者謂由造業成就則受生死流
轉生死流轉即是所至善惡之果慤云言妄業道
者一念貪染地獄門開瞥起瞋心刀鋒聳立言妄
見流轉者愛色臨終親瞻猛火亡魂飛墜起伏乘
煙業本自心心還自見後滅道二諦者慤云厭識
流轉伏念澄神趣寂纏空化城非實二違拒覺心。】

「由此不能入清淨覺非覺違拒諸能入者有諸能入
非覺入故。」

【解曰此文正是結答前問前問因何迷悶不入今
答云由認四相展轉生過縱離六道復墮二乘是
故不入次云非覺違拒等者由前問云因何使諸
眾生不入故此答云非覺違拒使之不入但由認
我故不入也如夢身未忘必不能合於本身非本
身違拒有諸等者釋成非覺違拒意云入時若是
覺入不入則是覺拒既入者自是能證之智覺體
元無出入入與不入何責於覺又解見覺能入覺
亦成非故知必在忘情無念方名真入故慤云帶
能非證示過彰非三動息俱迷文二一正明。】

「是故動念及與息念皆歸迷悶。」

【解曰動念即前苦集息念即前滅道二徵釋二初
徵。】

「何以故。」

【解曰動念任許背覺息念即合契真何故動息俱
稱迷悶二釋分二一直釋。】

「由有無始本起無明為巳主宰。」

【解曰由將無始住地根本無明以為我主故動是
我動息是我息我相既有動息俱迷然本起無明
者最初根本而起又從本源而起經云獨頭無明
為煩惱種亦同此矣不待因境名為獨頭故前先
標我體然後展轉生惑業苦等二轉釋。】

「一切眾生生無慧目身心等性皆是無明譬如有人
不自斷命。」

【解曰前是對徵之釋此又委細釋於前文本起之
義於中二先法說意云眾生無始來未曾開悟故
云生無慧目如人若十歲二十方始眼盲則眼前
雖不見青黃等色說之則能了知若胎中無目生
來便盲則對色之時種種為說終無所益則先須
金錍抉瞙然後為說是非故涅槃經說如生盲人
不識乳色他人為說展轉譬喻貝(聲常)米(輭樂)雪(冷淨)鶴
(動我)竟不能得識其乳色故云身心等性皆是無明
若宜契覺心以覺為本則一切皆覺故前根塵普
淨段中最後結云一切覺故又前得本起因地既
所修皆是佛因此用本起無明則一切皆是魔業
前如金為千器器器皆金此如土為千器器器皆
瓦後喻說本因愛故得身若斷身則違愛如人身
縱卑陋病苦亦自保命終不能斷斷餘或可自斷
誠難認我亦爾斷一切煩惱惡業容有得者欲令
斷我其可得乎何以故我終不能還斷我故又有
我故必不覺我如眼不自見故必情忘想盡與覺
一體覺是真我則妄我本無方名為斷如夢身縱
令至劣至苦夢時終不肯斷必須覺來合於本身
方嫌夢苦復無可斷又此喻亦可喻於後段愛我
之言及養育無明之語前段後段血脉連環故此
一喻通於前後四結成障道。】

「是故當知有愛我者我與隨順非隨順者便生憎怨
為憎愛心養無明故相續求道皆不成就。」

【解曰是故當知者指前意勢直從我體起憎愛巳
來乃至不斷命等此都結之以成障道所以次二
句對順生愛以明我次二句對違起憎以明我次
二句雙指上二唯滋無明故知迷心修道縱令勤
苦種種行門但助無明何成佛果後二句正明障
道言相續者本從無明而生憎愛憎愛還熏無明
種子現行相續不斷將此求道畢竟不成寶積經
云於身生寶愛不離於我人彼作是修行由斯墮
惡趣二別釋四相然此我等行相殊常常者但約
迷執初果巳除此乃直就修證羅漢未曉文中即
為四段一約事驗我二悟我成人三了跡跡生四
潛續如命初謂驗其任運分自佗者是其我相文
中二一標釋麤相二結指細相初中二一徵起標
示。】

「善男子云何我相謂諸眾生心所證者。」

【解曰心謂第七識所證者即第八識見分一切眾
生任運執為內我故此相難可自見約事證知但
驗自佗各殊即證自中有我設令修道捨妄證真
但覺有心總名我相二約喻以釋。】

「善男子譬如有人百骸調適怱忘我身四肢弦緩攝
養乖方微加針艾則知有我是故證取方現我體。」

【解曰弦緩者緊急緩慢也即四肢不調手足失度
之狀也餘皆可知以況道者燕居靜室或隱深山
心絕經營境無違順習閑成性蹔得忘情不覺自
佗謂證無我若違順所逼宛有心生心既未平方
知我在故下云若復有人歎謗其法即喜恨等慤
云調適即稱理虗凝怱忘則比融真宰弦緩況違
真負疾乖方明理性違常針艾乃觀照除遣方現
表能心卓爾二結指細相。】

「善男子其心乃至證於如來畢竟了知清淨涅槃皆
是我相。」

【解曰證於巳上是能如來巳下是所所中又如來
是能涅槃是所謂非但了知二乘涅槃為我相設
使了知如來涅槃亦是我相然涅槃但是覺體非
別有可證今既證得涅槃不忘能所即是我相二
悟我成人悟前非者是此相矣文二一麤相。】

「善男子云何人相謂諸眾生心悟證者善男子悟有
我者不復認我所悟非我悟亦如是悟巳超過一切
證者悉為人相。」

【解曰言心悟證是覺前非者字正明人相不復認
者不作證心悟亦如是同前非也二細相。】

「善男子其心乃至圓悟涅槃俱是我者心存少悟備
殫證理皆名人相。」

【解曰不取能所故受圓悟無非不盡故曰備殫(殫盡)
此智不袪為存悟矣非諸差別故云少也亦如唯
識加行偈云現前立少物但彼空此智為異耳三
了跡跡生謂了前二相俱是心跡總不執之故免
我人然此了心又亦是跡故云了跡跡生文三一
徵起標示。】

「善男子云何眾生相謂諸眾生心自證悟所不及者。」

【解曰覺前能悟悟是所覺悟既成所覺又名能展
轉無窮皆成能所能所及處皆是相待了此無定
故離前非計所不及謂免諸過不覺此計又是眾
生眾生者不定執一之謂也二舉喻徵釋。】

「善男子譬如有人作如是言我是眾生則知彼人說
眾生者非我非彼云何非我我是眾生則非是我云
何非彼我是眾生非彼我故。」

【解曰借世人語詞以為義勢顯眾生相言非我者
以自是眾生故非彼者以云我是眾生不云彼是
眾生故此顯於自於彼不計我人故非彼我後云
非彼我者非彼人之我也三指前對辨。】

「善男子但諸眾生了證了悟皆為我人而我人相所
不及者存有所了名眾生相。」

【解曰初指前二相後而我下對之以辨眾生之相
了證者空則我不及了悟者空則人不及不執主
宰故離我人心又不忘是眾生相四潛續如命謂
都無所執但擬修行由不起心免前三過即此無
執之業智相續未忘非是故意生心故言潛續文
二一徵起標示。】

「善男子云何壽命相謂諸眾生心照清淨覺所了者
一切業智所不自見猶如命根。」

【解曰即心之照故云清淨即自覺也覺前了跡故
云所了即覺佗也證悟等盡徹於真源更無別能
故直言心照擬將此智修習一切無漏之業故名
一切業智又業是業用一切作用之智名為業智
但覺潛續之心故名不自不自同於幻化一念不
生即是論中世間自然業智及不思議業相今以
雖能除妄而不自除故名所不自見不自見故猶
如命根如命根者兼取相續不斷之義二展轉細
釋文三一以義正釋。】

「善男子若心照見一切覺者皆為塵垢覺所覺者不
離塵故。」

【解曰心照見是此門之相一切覺總指前三相由
將此心見他諸覺故皆塵垢心未忘故結云覺所
覺者不離塵故二以喻返釋。】

「如湯銷冰無別有冰知冰銷者。」

【解曰湯銷冰盡同成一水更無能知盡者反明此
業智既照前三相皆盡則是我病未盡如冰若言
我盡即此言盡之冰便是不盡若本末配合則水
喻真心冰喻四相湯喻智慧煎水名湯悟心名智
故謂水凍成冰還煎水以銷之冰湯俱盡濕性獨
存以喻真心迷心成我還悟心以銷之我智俱盡
照體獨立三以法正合。】

「存我覺我亦復如是。」

【解曰若依喻反合應云無別有我知我盡者今翻
喻勢順前正釋故云正合三存我失道文二一總
標失道。】

「善男子末世眾生不了四相雖經多劫勤苦修道但
名有為終不能成一切聖果是故名為正法末世。」

【解曰但名有為者由前四相皆有所證既將此心
修行則行行皆帶能所故不成聖正同華嚴多劫
六度不名菩薩正法末世者正宗佛法之末世夫
正法之時修則皆證末世之時人多取相今既取
證之相則正法亦同末世若遇此教了達病源則
雖末世還同正法後展轉廣釋文四一認我為真
二說病為法三將凡濫聖四趣果迷因初中二一
徵釋其過二結成障覺初中六一久修如何不證
徵二認我取證非真釋三取證云何妨道徵四愛
寂憎喧非脫釋五云何定知非脫徵六讚喜謗瞋
驗我釋今初。】

「何以故。」

【解曰劫數既多行又勤苦以何義故不證聖果釋
中二一法。】

「認一切我為涅槃故有證有悟名成就故。」

【解曰良由認我以為涅槃故雖多劫勤修終無所
益如認夢身以為自巳懃為家業種種疲勞終無
一事益於資產二喻。】

「譬如有人認賊為子其家財寶終不成就。」

【解曰賊若在外猶可隄防養之為兒如何撿慎又
知賊是賊賊無能為養之為兒寧無損敗以喻六
根取境猶可制御藏識妄我難以辨明故如來藏
中功德之寶念念衰耗由此貧窮難集福慧三取
證云何妨道徵。】

「何以故。」

【解曰前徵何以多劫不證釋云由認我取證故此
又徵云縱使認我取證何以便妨於道四愛寂憎
喧非脫釋。】

「有愛我者亦愛涅槃伏我愛根為涅槃相有憎我者
亦憎生死不知愛者真生死故別憎生死名不解脫。」

【解曰夫生死輪迴本由憎愛欲求解脫須盡二源
今愛涅槃還是本愛今憎生死亦是本憎棄苦欣
樂雖殊憎愛元是本習帶之修道佛果豈成伏我
愛根為涅槃相者由伏之故不起不起之相似涅
槃相以似為真故云爾也不知愛等者本愛涅槃
擬除生死愛心既在即生死根愛根憎苗豈名解
脫故曰不知愛等五云何定知非脫徵。】

「云何當知法不解脫。」

【解曰法者涅槃由前釋云愛涅槃者名不解脫故
此徵云若愛生死許是繫縛今悟涅槃是寂滅法
以何相知還同本愛而不解脫六讚喜謗瞋驗我
釋謂實證者必無我無我故即無瞋喜今為法瞋
喜即知證法非真也我未盡故文中二一標我未
盡。】

「善男子彼末世眾生習菩提者以巳微證為自清淨
猶未能盡我相根本。」

【解曰微證者外知根塵假合內覺性體寂然猶未
下正標未盡二以境驗知。】

「若復有人讚歎彼法即生歡喜便欲濟度若復誹謗
彼所得者便生瞋恨則知我相堅固執持潛伏藏識
遊戲諸根曾不間斷。」

【解曰讚毀等者然世境違順麤重易明唯就法門
最難覺察但言為法瞋彼度此不知此心元是我
相則知下因對外境驗得內心我執猶堅潛藏相
續雖慧軍數舉(上云多劫勤修又聞前三觀也)魔眾頻摧(上云憎生死伏
我愛及微證也)且阿賴耶城難攻主宰(偈云覺城義當翻此城也)末那
常侍防護牢強意識謀臣經營內外傍監五識之
將以鎮六賊之門由是賊王(我相)頻通遊戲時時偷
號(貪號慈悲瞋號降魔)惑我法王(化主)往往侵疆(無漏慧也)擾我觀
境(學人)雖外怯般若晝伏(觀照時也)夜行(妄起時也)而內挾無
明晝夜不斷(種子)二結成障覺。】

「善男子彼修道者不除我相是故不能入清淨覺。」

【可知二說病為法文二一正釋其非二結成障覺
初中二一覆推。】

「善男子若知我空無毀我者有我說法我未斷故眾
生壽命亦復如是。」

【解曰覆推者躡前為法瞋喜之次推窮以成說病
為法之過恐聞瞋喜是我便擬忍受不瞋用為無
我故推徵云若見彼是毀人我被彼毀而不瞋者
此亦是我故云若知我空無毀我者既見有毀我
者則未得我空亦應云若知我空無我說法故次
云有我說法我未斷故然毀者是彼說者是我經
文於毀者言無返明過也於說法言有順明過也
餘三相亦爾經略人字為成句故翻覆推過者下
擬決斷為病故二決斷。】

「善男子末世眾生說病為法是故名為可憐愍者雖
勤精進增益諸病。」

【解曰說病為法者指前所推之過即是四相四相
若存總名為病眾生不了但謂為法是故名為可
憐愍者增益諸病者帶病修行故增諸病反此而
言則稱實修行唯益實德如藥草等種有甘苦水
土所滋各唯增益苦喻我相為本甘喻淨覺為本
水土則喻萬行二結成障覺。】

「是故不能入清淨覺。」

【可知三將凡濫聖文二一正明相濫二結成障聖
初中二一抑聖同巳。】

「善男子末世眾生不了四相以如來解及所行處為
自修行終不成就。」

【解曰佛說了義稱理法門皆言心境本空惑業本
淨凡聖不異因果圓明就佛見之理實如此且眾
生迷倒巳久種習根深縱令信解法門現用元來
隨念但以分別心識解佗無礙言教謂言佛意亦
祇如然心既是念故不覺念不知冥通證入異於
信解之心認佛平等之談不能斷惑求證故經印
言終不成就華嚴亦云如貧數佗寶等二騁巳齊
聖前則抑高就下此乃騁下齊高文二一認其聖
智。】

「或有眾生未得謂得未證謂證。」

【解曰得者是理乃至聖人所具功德證即是智則
聖人冥證之智身今謂證者增上慢人若自知不
證而言證者則根本戒中大妄語戒非此文意二
驗出凡情。】

「見勝進者心生嫉妬。」

【解曰然諸聖人形類不定得與不得內證在心何
以辨佗未得未證故觀徵所見以驗真虗夫聖人
用心佗巳無二見佗勝進或法教流行念念歡喜
必能隨順自驗內心如此或即證悟不虗若自覺
巳衰佗盛則嫉巳盛他衰則喜縱令深解妙境但
是心之所緣勿錯認之謂得謂證二結成障覺。】

「由彼眾生未斷我愛是故不能入清淨覺。」

【解曰未斷我愛者雙指前兩類之人前段解凡聖
平等境界而未許以佛解同巳乃云終不成就者
以佛無我愛凡有我愛故後段見勝進嫉妬亦由
我愛故畢竟不能入清淨覺四趣果迷因。】

「善男子末世眾生希望成道無令求悟唯益多聞增
長我見。」

【解曰希望成道者趣果也次兩句迷因也故經說
聲聞唯觀於果不觀於因如狗逐塊不逐於人夫
欲修學先須悟心心既洞明然求廣解末世之人
多迷此意唯宗名數不務了心心既不通解唯增
我故云增長我見華嚴亦說不了自心增長諸惡
又智論云多聞無智慧是不知實相譬如大暗中
有燈而無目等四斷惑(但當下)成因(佛說下)由前數段
經文說修行中有多過患皆結云不入淨覺故此
勸誡令離過用心方成正因文中二一順釋。】

「但當精勤降伏煩惱起大勇猛未得令得未斷令斷
貪瞋愛慢諂曲嫉妬對境不生彼我恩愛一切寂滅
佛說是人漸次成就求善知識不墮邪見。」

【解曰先斷惑中言但當者正標勸誡之詞精勤及
起大勇猛者通於修斷未得令得者真實境中一
切功德妙用未斷者顛倒境中一切障礙之法即
貪等也然斷惑之文前後頻有今通收就此略啟
二門一所斷惑障二斷之行相三斷之位次初所
斷者有通有別通謂此經唯識起信各說二種五
性文初巳會釋訖別者有其本末本有二種一是
論中根本不覺由此方成阿黎耶故即文殊章中
無明是也二者彌勒章初廣明愛是輪迴根本各
巳釋訖(一是所知障本二是煩惱障本)末者起信寶性二論各說
九種皆如前釋唯識本頌總說六種論第九約障
十地復說十種十種巳如前說六種者頌曰煩惱
謂貪瞋癡慢疑惡見長行釋云性是根本煩惱攝
故得煩惱名(雖對隨惑稱本望上迷真為末)八識章巳略辨今更
具釋以銷經文文云貪瞋愛慢者彼論愛非其數
以無別性貪所攝故此唯三法是彼論也貪者於
有有具染著為性能障無貪生苦為業謂由愛力
取蘊生故瞋者於苦苦具憎恚為性能障無瞋不
安惡行所依為業謂瞋必令身心熱惱起諸惡業
不善性故慢者恃巳於佗高舉為性能障不慢生
苦為業謂若有慢於勝德法及有德者心不謙下
由此生死輪轉無窮受諸苦故此慢差別有七九
種謂依三品我德處生七謂慢(於劣計巳勝於等計巳等)過慢
(等計勝勝計等)慢過慢(於勝計勝)我慢(自恃高舉)增上慢(得少謂多)卑慢
(多勝計巳少劣)邪慢(無得謂得)九者謂我勝(過)我等(慢)我劣(卑)
有勝(𢍉)有等(慢)有劣(過)無勝(慢)無等(過)無劣(卑)然
七寬九狹九唯七中三故(慢𢍉〔慢〕各三為九合如註配也)諂曲嫉
妬即小隨煩惱各別起故名小但是貪等分位差
別等流性故名隨諂者為罔􂉄佗故矯設異儀險
曲為性能障不諂教誨為業貪癡一分為體嫉者
徇自名利不耐佗榮妬忌為性能障不嫉憂慼為
業瞋一分為體然根本六中今闕癡疑及惡見者
癡在偈故三翻徵釋巳決疑故偈云我身即是身
見身見斷則餘見自除故(餘謂邊邪二取此等皆依身見起故)又重
言彼我愛者愛與我相長相應故(此章正為除我)別明於
巳及佗相憐愛故(故云恩愛)生死根本最難拔故念盡
即自佗寂故又諸經教煩惱名數增減取捨隨何
意趣不可一準且依此開十數見修所斷三界總
有一百二十八也二斷之行相者五教不同初小
乘者剛藏章中巳釋二始教者聖道斷惑不從三
世但智起時即無其惑猶明與闇定不俱生如秤
兩頭低昂時等故智與障理必不俱三終教者自
有二義一約相翻二約相續相翻者意不異前但
前義不盡謂無間道正斷惑時為智先起惑後滅
耶為惑先滅智後起耶為同時耶此中惑智若先
後者各有兩失不成斷義謂若智先起智有自成
無漏過不能滅惑過惑有自滅過不障聖道過若
惑先滅亦有此四四名亦同但相望時義別總成
八過也前說明闇乃是同時正當中百二論燈不
破闇之義謂明於闇到與不到俱不能破以此二
相互相無故同時則相乖異時不相預故以法合
之不成斷惑涅槃亦以此喻喻毗婆舍那不斷煩
惱又秤衡是一低昂同時智惑不然豈離前過若
此宗斷惑必須了惑非無性相無礙謂若定有則
墮於常常不可斷若定無者復無可斷今以真理
隨緣故智即無起而起惑則無斷而斷隨緣自性
故智起而無起惑斷而無斷言相續者不約惑智
相對但就能斷之智自有三時三時有二一約初
心究竟通分三時二約無間道中剎那三時今依
十地經論並通此二論云此智盡漏為初智斷為
中為後答云非初智斷亦非中後偈云(論指經偈)非初
中後故若三時無斷云何斷耶論云如燈焰非唯
初中後前中後取故此舉喻釋成(大品經亦云譬如燃燈非初焰
燋炷亦不離初焰後焰亦爾而炷實燋也)謂實教斷惑心性相雙明經
文正顯證智唯據甚深緣性不可說義論主兼明
斷惑故性相雙辨非初非中後辨因緣無性是斷
之不斷前中後取即不壞緣相是不斷之斷謂若
一念能斷何假三心既並取方成明知無性無性
故無初中後方成後故初中後斷此則從緣故無
性無性故從緣也四頓教者此有三門一唯斷本
本斷則末除(本末如上)故上文云永斷無明又云先斷
無始輪迴根本二悟其空方名為斷如夢桎梏寤
即解脫故文云此無明者非實有體乃至知是空
華則無輪轉等論云覺於念異念無異相等三見
其性非斷非不斷謂此惑性是真覺故(論云依覺故迷若離
覺性則無不覺等經云一切障礙即究竟覺又云一切覺故故文殊教眾生發我見心以我見即菩提故)
不應斷覺故云非斷(文云知幻即離不作方便等又云於諸妄心亦不息滅淨
名云不斷煩惱等故)是真覺故不應認惑故非不斷(文云諸幻盡滅
覺心不動又云幻滅滅故非幻不滅又云由澄諸念客塵永滅此意如寤時非除却夢中物故云非斷又
非留此物故非不斷)非斷非不斷是真斷惑五圓教者即華
嚴宗一切煩惱不可說其體性以所障法必窮三
際徹十方一即一切主伴無盡具四法界唯非真
如(皆如前釋)故能障之惑一障一切障(故普賢行品起一念嗔具百萬
障門也)能斷之智一斷一切斷(故隨好品阿鼻獄人頓證十地)證於
法界一證一切證(巳如前證位中說也)成就佛果一成一切
成(出現品如來成正覺時普見一切眾生成正覺般涅槃也)三斷之位次者小
乘如前次始教者二障各有分別俱生現行種子
二分別種見道初斷彼二現行地前巳伏煩惱俱
生種者初地巳去自在能斷留故不斷(對法論云菩薩十地
唯修所知障對治道不修煩惱障對治道)以潤生攝化故不墮二乘故
為斷所知障故為得大菩提故(故攝論云留惑待惑盡證佛一切智)
謂以智御用不起過患而成勝行猶如禁蛇(如攝論說)
直至金剛喻定現在前時一時頓斷其現行者地
前漸伏初地巳上頓伏八地巳上不行所知俱生
者種則地地漸斷金剛永盡現則地前乃至十地
方永伏盡八地巳上六識俱者不行第七俱者猶
起前五雖未轉依無漏伏故障不現起終教者二
障不分俱生分別但有正使及習氣謂地前伏現
行初地斷使種地上除習氣佛地究竟淨然於三
賢中巳不墮二乘地故於煩惱自在能斷為除智
障留故不斷(梁攝論云十解巳去得出世淨心又云得出世名聖人不墮二乘地仁王
云地前得人空而不取證起信亦說少分見於法身能現八相等故)以此菩薩唯怖
智障故修唯識真如等觀伏斷於彼初地巳上斷
此一分麤故於煩惱障不復更留故二障不分見
修至初地時正使俱盡(彌勒問經云菩薩見修道中一切煩惱能障利益眾
生行故即見道中一切俱斷故)其末那煩惱亦初地斷麤後除習
氣(攝論云轉染污末那得平等性智初現觀時先巳證得修道位中轉伏清淨此明除習氣也正使先
斷故但云轉淨不言斷也寶性論亦說地上依彼二種習氣障)又始教中為引二
乘故以上就下說煩惱障同二乘教佛地方盡又
以下同上許二乘全斷煩惱分斷所知今就終教
實論愚法聲聞無廣大心尚不能究竟拔煩惱障
但能折伏何況能斷彼所知障如彌勒問經釋論
及楞伽說頓教者若約悟理合覺誓志背塵則不
作漸次(文云居一切時不起妄念又云心不生虗妄故信位便云勞慮永斷得法界淨)然
惑雖虗妄橫執即生不能頓除任運漸盡如風頓
止波浪漸停(文云於滅未滅妄功用中便顯差別)即當論中四重覺
妄巳如地位中引釋華嚴圓教者五十二位中位
位圓斷故位位成佛具有其文略如前明廣如彼
說斷惑義竟次釋餘文對境不生及一切寂滅者
觀行成就煩惱巳伏也然約此宗亦名為斷初發
心住同初地故佛說下四句佛印成因於中云漸
次者由前說除我用心當時雖悟仍慮長時難離
我習故佛誡云但得頓悟我空勤斷煩惱我見習
氣漸盡無上佛果自然漸成求善知識等者商人
入海須假導師學者修行必資善友二反釋。】

「若於所求別生憎愛則不能入清淨覺海。」

【解曰言別生憎愛不入覺者反明不生憎愛則入
覺也故云反釋不生憎愛則是斷惑入覺即是成
因故就此門曲分此段慤云嗟時行者畜病為功
枉敘虗勞必招沉墜明明佛誡請審鑒心無使一
代空行虗游義海偈讚中四如次頌前初中一偈
總敘過由。】

爾時世尊欲重宣此義而說偈言。

「　淨業汝當知
　一切諸眾生
　皆由執我愛
　無始妄流轉」


【二中二句別釋四相。】

「　未除四種相
　不得成菩提」


【三中一偈存我失道。】

「　愛憎生於心
　諂曲存諸念
　是故多迷悶
　不能入覺城」


【解曰城喻覺者城有三義一防外歒二養人眾三
開門引攝今以不入覺城故愛憎諸念侵逼若了
心性空則眾惑不入見恒沙功德即萬行圓增道
無不通則自佗引攝便能契果絕百非以成解脫
養眾德以全法身開般若而無不通矣上三段皆
長廣偈略四中二偈半斷惑成因。】

「　若能歸悟剎
　先去貪瞋癡
　法愛不存心
　漸次可成就
　我身本不有
　憎愛何由生
　此人求善友
　終不墮邪見
　所求別生心
　究竟非成就」


【解曰悟剎者剎是世界如入唐國率土屬唐蕃境
亦爾故知若到悟境即法法屬悟迷境亦然法愛
者憎生死愛涅槃也我身本不有者我身即憎愛
之本欲除憎愛莫執妄身所依既空能依何有又
愛彼潤身憎彼違我我身不有憎愛無生悟剎我
身皆長無偈有。】

大方廣圓覺經大疏下卷之二
大方廣圓覺經大疏下卷之三
終南山草堂寺沙門宗密述

【自下依師離病者謂此廣勸依善知識除去四病
及諸細惑(問目雖有五句義攝不出此二)經文四初三之初。】

「於是普覺菩薩在大眾中即從座起頂禮佛足右繞
三帀長跪叉手而白佛言。」

【解之可知正陳中二一慶前。】

「大悲世尊快說禪病令諸大眾得未曾有心意蕩然
獲大安隱。」

【解曰禪病者四相二請後。】

「世尊末世眾生去佛漸遠賢聖隱伏邪法增熾使諸
眾生求何等人依何等法行何等行除去何病云何
發心令彼群盲不墮邪見。」

【解曰前皆有我相未可施功今既障除方堪修習
修習用意復有是非故須依師免溺四病於中三
節初明請問之意如人有子病者偏憂菩薩大悲
先哀末世賢聖隱沒正法將沉欲益當來懸與此
問次正請問求何等人者由前云求善識不墮邪
見故此請問何等之人是善知識答中具指餘之
四問文顯可知後明所為群盲者無慧目也後三
展虔誠。】

「作是語巳五體投地如是三請終而復始。」

【二讚許。】

「爾時世尊告普覺菩薩言善哉善哉善男子汝等乃
能諮問如來如是修行能施末世一切眾生無畏道
眼令彼眾生得成聖道汝今諦聽當為汝說。」

【三佇聽。】

「時普覺菩薩奉教歡喜及諸大眾默然而聽。」

【四正說長行中五一指示明師令事二分別四病
今除三辨事師之心四明除病之行五顯發心深
廣亦當次答五問然復有少相濫(至文當指)故且宜直
顯經意初中三一令識二令事三顯益今初。】

「善男子末世眾生將發大心求善知識欲修行者當
求一切正知見人心不住相不著聲聞緣覺境界雖
現塵勞心恒清淨示有諸過讚歎梵行不令眾生入
不律儀求如是人即得成就阿耨多羅三藐三菩提。」

【解曰將(將欲)發大心(揀餘乘也)者正因(針鋒)善知識者正緣
(芥子)因緣備具佛道方行(如論中說)善能知真識妄知病
識藥名善知識初心便令求者文殊告善財云親
近供養諸善知識是具一切智最初因緣故光讚
亦云欲學六波羅蜜者當與真善知識相隨常當
承事正知見人者標指也善達覺性不因修生決
擇無礙名正知見法句經云善男子一切眾生欲
得阿耨菩提者當親近善知識請問法要必聞如
斯甚深要句又云善知識者善解深法空無相無
作無生無滅了達諸法從本巳來究竟平等無業
無報無因無果性相如如住於實際於畢竟空中
熾然建立是名善知識華手經云有四法者當知
為善知識謂善知教化修道各及過患次下釋釋
有二節初明順行言心不住相者離凡夫煩惱境
界若有少法當情皆名住相乃至菩提涅槃尚不
取著何況世間夢幻境界故不應住色聲香味觸
法生心應無所住而生其心得無住心即契圓覺
不著等者離二乘境界稱讚大乘經云寧在地獄
經百千劫終不發二乘之心亦可正知見者揀外
道不住相揀凡夫不著等揀二乘後明逆行即淨
名云行於非道通達佛道之意塵者六塵勞謂勞
倦由塵成勞故名塵勞又染心懃苦亦是塵勞心
清淨者現染之中心自淨也如淨名云示有女子
常修梵行等華嚴云菩薩在家與妻子俱未曾捨
離菩提之心次四句則現過之中令佗淨也欲度
有過眾生先以同事相攝心既相親方能受教如
淨名云入於婬舍示慾之過等亦同華嚴善財善
友婆須愛水而不溺無厭恚火而不燒勝熱癡邪
而不惑矣讚梵行等者縱使自身有病服食非儀
或為利益或有別緣蹔乖真教只得貶巳承非不
得飾非說理以誤凡下此乃不同邪人自造諸過
復說非梵行事為其真實令無量人墮大險趣但
為同事攝故雖現諸過常須讚歎真實梵行故論
云壞見之人雖不壞行不堪與眾生為其道眼雖
壞行而不破見者是則人天真勝福田求如是人
下結成大益二令事者文二一舉身命之難二例
身外之易初中二一正舉。】

「末世眾生見如是人應當供養不惜身命。」

【解曰謂捨泡幻之軀以貿金剛之質如將瓦器以
換金瓶即雪山捨身香城敲骨之類儒典尚令竭
力事父致身事君何況為法故大乘四法經云諸
苾芻盡壽乃至逢遇喪命因緣必定不得捨善知
識二遮疑。】

「彼善知識四威儀中常現清淨乃至示現種種過患
心無憍慢。」

【解曰於中先明疑境常現清淨指前順行示現等
者指前逆行心無憍慢正明不疑法句經亦云若
善知識諸有所作不應起於毛髮疑心所以者何
若有疑心不得正受甚深法句夫菩薩化現權道
難測但依法門莫疑其跡不以順行即効虔誠或
覩逆行便生憍慢故智論云於諸師尊如世尊想
若有能開釋深義解散疑結於我有益則盡心敬
之不念餘惡如弊囊盛寶不得以囊惡故不取其
寶又如夜行險道弊人執炬不得以人惡故不取
其照菩薩亦復如是於師得智慧光明不計其惡
復次弟子應作是念師行般若波羅蜜無量方便
力不知以何因緣故有此惡事如薩陀波崙聞空
中十方佛教汝於法師莫念其短常生敬心然為
從之難為師不易勿因此誡誤敬麤人欲驗真虗
如前揀擇巳諳其道如此遵承又此藥治徒師勿
錯服服之增病無藥可治以縛解縛無有是處二
例身外之易。】

「況復摶財妻子眷屬。」

【解曰摶謂摶食財謂錢帛詳經意勢是說財食食
有四種此當段食食總段別以段揀餘古譯經論
訛云摶食今此三藏承古訛音遂作摶字又不分
總別謂摶即食仍略食字故云摶財也妻子者最
親眷屬者僕從對前身命之難故云況復問淨名
等復云依法不依人如何和會答不依人者不効
其跡(跡者取捨對機逆順無準)不觀種性非不求師三顯益。】

「若善男子於彼善友不起惡念即能究竟成就正覺
心華發明照十方剎。」

【解曰不起惡念者由前無慢故也憍慢若起惡念
便生障覆自心法何得入即能下二句既無惡念
之覆即得正覺成就心華下二句覺心既明即慧
光開發觸向無染故曰心華稱體無邊照十方剎
二分別四病令除者此當答第二依何等法之問
標以妙法釋依圓覺是所依法故此法離於四病
方可依故除病之問下自有答然文似濫故但含
而科之直銷經也文三一總標徵起。】

「善男子彼善知識所證妙法應離四病云何四病。」

【解曰心病無邊要唯此四隨有其一即不堪為師
二別釋行相然此四病文皆四節一標名二辨相
三指體以破四結名皆名病者但緣不以教為繩
墨不以師為指南但自舉心作如是意故經文皆
云若復有人作如是言言是意言矣文四一生心
造作。】

「一者作病若復有人作如是言我於本心作種種行
欲求圓覺彼圓覺性非作得故說名為病。」

【解曰辨相中作如是言者思惟揣度計校籌量興
心運為擬作行相造塔造寺供佛供僧持呪持經
僧講俗講端然宴坐種種施為止息深山遊歷世
界懃憂衣食謂是道緣故受饑寒將為功德觀空
觀有愛身厭身於多行門隨執其一託此一行欲
契覺心既是造作生情豈合無為寂照此病從前
幻觀中來彼云一切菩薩從此起行至諸輪中皆
云度生起行起用失彼文意成此作病破中云非
作得故者圓覺性非造作造作如何契之若了覺
性本圓不用興心求益不興心處即合覺心合覺
心時自無諸妄無諸妄巳則所作相應積土聚沙
皆成佛道即於上來諸行遇緣力及便為隨病隨
治不順妄念但得妄盡性自開明歇即菩提不從
外得肇公云玄道在乎妙悟妙悟在乎即真二任
意浮沉。】

「二者任病若復有人作如是言我等今者不斷生死
不求涅槃涅槃生死無起滅念任彼一切隨諸法性
欲求圓覺彼圓覺性非任有故說名為病。」

【解曰此作意云生死是空更何所斷涅槃本寂何
假修求不厭不忻無起滅念任彼一切隨諸法性
者火熱水濕之類各各差別之性今時現有一類
人云妄從佗妄真任佗真各稱其心何必改作作
亦任作好閑任閑逢餅即飡遇衣即著好事惡事
一切不知任運而行信緣而活睡來即臥興來即
行東西南北何定法住此病因前諸輪標云圓覺
清淨本無修習依於未覺幻力修習失彼文意自
謂巳覺何必作幻故成任病破中前則驅馳覓佛
此乃放縱身心設令善惡不拘即名無記之性七
賢豈是大道四皓寧為聖人尚昧欲天焉冥覺體
行人至此溺水沉舟宜自警懷勿霑斯病故前文
云若諸眾生本不修行於生死中常居幻化令妄
想心云何解脫三止息妄情。】

「三者止病若復有人作如是言我今自心永息諸念
得一切性寂然平等欲求圓覺彼圓覺性非止合故
說名為病。」

【解曰此者生心恐非隨情慮失一向止息豈合任
之但止妄即真何須別照得一切性者息念故離
相離相故得性是諸法無性之性非即覺性寂然
平等者由我心生妄相故招苦樂差殊今但止息
妄心妄盡自然平等此從靜觀中來迷彼取靜為
行及澄諸念之言因成此病破中覺本無念見念
既乖性本靈明迷照亦失念無而有既止息令無
照有而隱何不觀察令顯又真本無念念既乖真
性本無止止亦違念故言非止合故故前云於諸
妄心亦不息滅慤云心形起滅理況空華圓覺本
如智冥真寂縱依漸止功亦何亡但證心源不言
浮用四滅除心境。】

「四者滅病若復有人作如是言我今永斷一切煩惱
身心畢竟空無所有何況根塵虗妄境界一切永寂
欲求圓覺彼圓覺性非寂相故說名為病。」

【解曰與前異者前則但息心念令寂此則計於身
心根塵本來空寂又前不妨見有根塵但不隨念
愛染故云止息此即觀破至於空無故名除滅永
斷煩惱等者煩惱之本即是身心若執身心煩惱
何斷故標斷煩惱釋以身空何況等者既斷盡煩
惱空却身心身心尚空根塵何有一切永寂者身
等本空故名永寂諸相既泯寂相現前擬將此心
求證圓覺此從寂觀中來彼諸輪中皆云寂滅及
斷煩惱迷彼文意故成此病破中夫覺體靈明不
唯寂滅今滅惑住寂豈得相應況圓覺者非動非
靜雙融動靜恒沙妙用無礙難思住寂之心何能
契合言即似近理即全疎與體相違故言為病三
結明真偽。】

「離四病者則知清淨作是觀者名為正觀若佗觀者
名為邪觀。」

【解曰然上四種行門皆是諸經觀讚況前三觀具
有斯文今以此為病者有其二意一者四病文中
皆無觀慧二者但以率心偏住一行不窮善友圓
意不究佛教圓文纔悟一門之義便不能久事明
師纔見一經妙文便不能廣窮聖意但貪單省執
一為圓是以經文總呵為病若能四皆通達不滯
一門即此四中並皆入道雖然作種種行元來任
運清閑雖頓覺身心本空習起還須息滅又須常
冥覺體不得取四為心則自然休時非休作時非
作故淨名云但除其病而不除法文中則知清淨
者將前四行自驗其心隨落一門即知是病故言
離者則知清淨作是觀者雖不取四病而慧解昭
然不得懼落四中即便因循而巳若佗觀者復有
聞斯四過離四又更生情便信胸襟別為見解又
作是觀者離四也他觀者取四也問為說揀師之
時求於離病之者為說學人自離四病若說師病
何以問中別標其目又結云作是觀者等若說學
人病者云何標云彼善知識所證妙法應離四病
答二皆不異既聞經識病須求離病之師既事此
師即修離病之行然別釋之中若師若徒病無別
相雖含二意而無二途解釋結文之中即須料簡
若結行人即依前釋若結揀師師無四病即須歸
依若縱志別求名為邪觀故菩薩戒云其法師者
或小姓年少卑門貧窮而實有德是故不得觀法
師種姓意云但觀病中離與不離莫觀種姓貴之
與賤三辨事師之心。】

「善男子末世眾生欲修行者應當盡命供養善友事
善知識後善知識欲來親近應斷憍慢若復遠離應
斷瞋恨現逆順境猶如虗空了知身心畢竟平等與
諸眾生同體無異如是修行方入圓覺。」

【解曰此當答第三行何等行之問故標云欲修行
者結云如是修行然且唯說事師更無別行故但
辨此以當修行謂菩薩行門本無定跡隨當時事
隨差別機但令善事明師明師必自臨事指示亦
同善財於文殊處發菩提心巳問菩薩行文殊亦
不具說但令親近善友遂指德雲比丘展轉令往
矣應當供事者涅槃經說是具足因緣故故法句
經以二十一喻喻善知識謂父母眼目脚足梯凳
飲食寶衣橋梁財寶日月身命等後結云善知識
者有如是無量功德是故教汝親近大眾聞巳舉
聲號哭自念曠劫為善知識守護今日值於如來
乃至未曾報恩無心親近說是語巳重復舉聲號
泣等欲來親近者夫善友度人種種方便師徒心
契法意方傳所以俯就物機相親相近愚者無識
憍慢便生慢既翳心即不入道故云應斷遠離者
或欲除慢或遇異緣相去相離便生瞋恨云疎我
親彼說愛說憎既一念瞋百萬障起非論失道亦
墮三途故此令斷論語云唯女子與小人為難養
也近之則不遜遠之則怨怨則此瞋恨也不遜則
此憍慢也逆順者遠離名逆親近名順又違情曰
逆隨情曰順故勝鬘云應攝受者而攝受之應折
伏者而折伏之則佛法久住如虗空者心無改易
了知等者結示同體悲智所以然者若不了善友
及諸眾生與巳同體者雖知菩提可進而不能屈
節事師雖知薩埵可悲而不能忘軀弘道故此示
也如是下結因成果四明除病之行此答第四除
去何病之問然前文是離病故亦不定局之文二
初明所治。】

「善男子末世眾生不得成道由有無始自他憎愛一
切種子故未解脫。」

【解曰自他憎愛前巳頻明今復說者是種子故是
入道微細病故由此種子難契圓明故隨所聞法
門即生心作意捨此取彼憎妄愛真能所難忘良
由此矣故後能治云即除諸病現行麤而易覺種
子細而難明故偏指也後明能治文二一等心觀
人。】

「若復有人觀彼怨家如巳父母心無有二即除諸病。」

【解曰七品行慈之中此當上怨同上親也觀之既
同應與上樂二等心觀法。】

「於諸法中自他憎愛亦復如是。」

【解曰前既云怨家父母無二例此觀法應云涅槃
生死不殊不殊故則無自他憎愛故知諸病只由
愛真憎妄見自見他故不肯久事師宗但自生情
起行今既斷斯種子即知諸病自除所以觀人中
云即除諸病此云亦復如是又此文於諸法中明
自他憎愛尤顯異於前段前段不言法故五顯發
心深廣正答第五云何發心之問文三一總標發
心二別明心相三通結離邪今初。】

「善男子末世眾生欲求圓覺應當發心作如是言。」

【解曰諸佛因地皆發此心依此願修方成正覺若
無心願策引所修行亦不成如車闕一輪鳥唯一
翼二別明心相此同金剛經中具四心也四心者
彼經彌勒頌云廣大(一)第一(二)常(三)其心不顛倒
(四)今此文二初廣大第一。】

「盡於處空一切眾生我皆令入究竟圓覺。」

【解曰即同彼經四生九類(廣大)我皆令入無餘涅槃
也(第一)盡虗空者橫竪皆無分劑一切者不擇強愞
怨親故云廣大皆令覺於本覺入於始本不二究
竟圓覺故名第一然虗空眾生無有邊際菩薩悲
願亦復如是然由發此願自熏成種得成菩提承
此願力任運而化不要起心三世諸佛悉同於此
若不爾者何異二乘二常不顛倒。】

「於圓覺中無取覺者除彼我人一切諸相。」

【解曰我入覺時我即圓覺眾生亦爾何有取者故
天親云自身滅度無異眾生故名常心若見眾生
因我入覺即非常也除彼等者除我人及所度眾
生等相是不顛倒故天親云遠離依止身見眾生
等相故無著亦云巳斷我見得自行平等相故信
解自他平等上來總是彼經實無眾生得滅度者
(常心)若有我人等相即非菩薩(不顛倒心)三通結離邪。】

「如是發心不墮邪見。」

【偈中文五依次長行但文略耳一示明師令事五
句。】

爾時世尊欲重宣此義而說偈言。

「　普覺汝當知
　末世諸眾生
　欲求善知識
　應當求正見
　心遠二乘法」


【二分別四病令除二句。】

「　法中除四病
　謂作止任滅」


【三辨事師之心五句。】

「　親近無憍慢
　遠離無瞋恨
　見種種境界
　心當生希有
　還如佛出世」


【還如佛出世者長行達巳同凡此乃敬師如佛四
明除病之行二句。】

「　不犯非律儀
　戒根永清淨」


【但頌能治也以所治憎愛是犯律因云未解脫亦
違戒德故此云不犯及永淨也五顯發心深廣一
偈半。】

「　度一切眾生
　究竟入圓覺
　無彼我人相
　常依止智慧
　便得超邪見
　正覺般涅槃」


【初四句如次頌四心第五頌通結第六潛具二果
長無此有般涅槃之義留對下佛出現文以釋。

後一問答道場加行下根修證得道之處名曰道
場謂於此處誓志剋期加功用行以求證入故名
加行下根修證者謂雖信解前法而障重心浮須
入道場自為制勒緣強境勝則功用有期問此入
道場但是修前三觀何得別為大科答觀行法門
雖同修之方便有異隨機施設故故此文先結前
云若在伽藍安處徒眾隨分思察如我巳說結巳
然後說道場儀式故知別是一段矣若約四分科
經此當其證修三觀中有證相故文四初三今初。】

「於是圓覺菩薩在大眾中即從座起頂禮佛足右遶
三帀長跪叉手而白佛言。」

【解曰菩薩名圓覺者可引前文再示正陳中二一
慶前。】

「大悲世尊為我等輩廣說淨覺種種方便令末世眾
生有大增益。」

【解之可知二請後。】

「世尊我等今者巳得開悟若佛滅後末世眾生未得
悟者云何安居修此圓覺清淨境界此圓覺中三種
淨觀以何為首唯願大悲為諸大眾及末世眾生施
大饒益。」

【解曰此有四節初躡慶前二若佛下明所為三云
何下正請於中二初問道場後此圓覺下問加行
四唯願下結請後三展虔誠。】

「作是語巳五體投地如是三請終而復始。」

【二讚許。】

「爾時世尊告圓覺菩薩言善哉善哉善男子汝等乃
能問於如來如是方便以大饒益施諸眾生汝今諦
聽當為汝說。」

【三佇聽。】

「時圓覺菩薩奉教歡喜及諸大眾默然而聽。」

【四正說長行中二一答道場二答加行初中二一
結前。】

「善男子一切眾生若佛住世若佛滅後若法末時有
諸眾生具大乘性信佛祕密大圓覺心欲修行者若
在伽藍安處徒眾有緣事故隨分思察如我巳說。」

【解曰佛滅後者正法像法法末時者即是末法具
大乘性者宿有聞熏之種不同唯識永揀餘性信
佛等者聞慧初開欲修行者菩提心發若在等者
指前普眼門及三觀諸輪所說隨分思察者謂圓
機菩薩不滯空閑種種運為作諸利益廣度群品
備學法門隨其閑暇分中則便思察三觀故言隨
分非謂見解未圓名為隨分二正說文三一道場
期限二限內修行三誡取邪證今初。】

「若復無有佗事因緣即建道場當立期限若立長期
百二十日中期百日下期八十日安置淨居。」

【解曰無佗緣者菩薩逢益即為遇緣且赴如法華
中官事當行之類若無勝利須建道場剋志加功
以期聖果即三期皆是自利為揀利佗故名無佗
事亦可王賊命難名為佗事定三期者過則情生
疲厭少則功行未圓故量剋三時亦無別義然約
三根配之有其二意一約障盡難易配長期下根
中期中根下期上根二約精進懈怠配者即反於
此根有利鈍期有遠近對病設藥斯之謂歟後安
置淨居者欲使內外清淨身心潔白事理稱可。】

大方廣圓覺經大疏下卷之三

*** 音釋

摶

(音團揑聚也)。
梯凳

(梯天黎切體平聲木階也凳音鐙几屬)。
大方廣圓覺經大疏下卷之四
終南山草堂寺沙門宗密述

【二限內修行文二一明道場行相二明遇夏安居
初文二一明隨相用心。】

「若佛現在當正思惟若佛滅後施設形像心存目想
生正憶念還同如來常住之日懸諸幡華經三七日
稽首十方諸佛名字求哀懺悔遇善境界得心輕安。」

【解曰於中三節初明佛在世行相正思惟者當知
唯心無外境界次若佛下明佛滅後行相心存目
想等者明設像之意謂大師去世不覩真儀設像
諦觀引心入法相即無相即見如來亦可想佛真
身常住不滅懸幡華者嚴飾壇場經三七日者去
其久近無別所表稽首十方諸佛名字求哀懺悔
等者准諸經論開合不同或二(善戒經唯懺悔迴向)三(智論
云晝夜三時各行三事謂懺悔勸請隨喜功德無盡轉得近佛)五(十住婆沙加禮拜迴向即常所用晨
朝之文唯除發願發願是闍王說矣起信亦同文云應當勇猛精懃晝夜六時禮佛懺悔勸請隨喜迴向
常不休息)其最備者即離垢慧菩薩所問禮佛法經總
有八種(通說其益則俱能遠離垢障速證佛果若別說者各如注配也)一供養(除慳
貪障感大財富)二讚佛(除惡口障得無礙辨)三禮佛(除我慢障得尊貴身)四懺
悔(除三四障依正具足)五勸請(除謗法障多聞智慧)六隨喜(除嫉妬障得大眷屬)
七迴向(除狹劣障成廣大善)八發願(除退屈障總持諸行)供養者文云
嚴持香華等然有三種謂財法觀行財供復有內
外事皆可知其法供者即十法行謂於教法書寫
供養轉施聽聞披讀受持開示諷誦思惟修習又
新華嚴云諸供養中法供養最(七行)所謂如說修行
利益攝受眾生乃至不離菩提心等然稱法施即
法供養如善德受教喜見燒身觀行供養者華嚴
緣起平等章云菩薩凡所施說乃至一香一華一
衣一蓋一供養具皆稱真理等虗空界即以全法
之身遊諸佛剎稱真之物供養於佛等彼經又云
我以普賢行願力故華香音樂衣服等一一量如
須彌諸香油燈燈炷一一如須彌山燈油一一如
大海水即同願此香華雲遍滿十方界等讚佛者
情發於中而形於言言之不足故歌咏之諸經讚
詞甚多不可繁列禮佛者准魏朝勒那三藏禮佛
觀門優劣有七一我慢禮身依次立心無恭敬高
尊自得耻於下問如碓上下二唱和禮徒肅形儀
心無淨想高聲喧雜詞句渾亂(上二非儀)三恭敬禮敬
從心發運於身口五輪著地(斷道離蓋住通具眼右膝正覺左膝不邪
右手動地左手攝外頂得頂相)言發情懇聞唱佛名便念佛身莊
嚴晃曜心想成就(云云此通人天二乘及六度菩薩宗教中禮也)四無相
禮發智清淨解佛境界深入法性離能所相自淨
身心蕩蕩無礙(始教空宗也空是大乘初門故)五起用禮觀自身
心及一切佛不離法界如影在鏡諸行位地因緣
果報一一皆爾故普運身心遍禮一切(終教中從禮起用也)
六內觀禮但禮身內法身真佛不緣佗佛若外有
可觀邪人行逕若能返照解脫有期(終教中顯實宗也不計空
色直見本覺真性如論中心體離念等此意以背塵合覺為歸依禮敬也)七實相禮若
內若外若凡若佛同一實相見佛可禮亦是邪見
觀身實相觀佛亦然安心寂滅名平等禮故文殊
云不生不滅故敬禮無所觀等(頓教禮也即心見境界佛即境見唯
心佛不取真棄假泯絕無寄但得如此於法自然常冥法界常禮諸佛亦可第四空觀禮真諦佛五假觀
禮俗諦佛六中觀禮第一義諦佛此門則三觀一心禮三諦一境佛)廣如彼說清涼
大師又加八大悲禮九總攝禮十帝網禮以圓十
數順其宗矣(行願經云一一佛所現不可說不可說佛剎微塵數身一一身遍禮不可說不
可說佛剎微塵數佛盡虗空界無有窮盡念念相續三業無疲)今經既是隨相門
中且當第三第五禮也餘在下離相攝念中懺悔
者具云懺摩此云悔過若別說者懺名陳露先罪
悔名改往修來滅除三障四障成淨戒善三障者
如佛名經說罪雖無量不出其三一煩惱(怨斷慧命賊劫
善法瀑河覉鎻)二業(巧作六道令各不同懺之有三一伏二轉三滅然小乘唯時定報不定者方除
大乘一切皆滅又善心懺罪即上下品類歒對若智斷煩惱及防未起之罪則上敵下下敵上)三果
報(時至非空非海山石方所脫之不受唯懺乃滅)此三能障聖道及以人
天故名為障此三滅者八萬塵勞皆悉清淨四障
者華嚴隨好品中加一見障(見及煩惱利鈍分異業報則因果分異故)
然欲懺者先知展轉起由由無始不覺起貪瞋癡
(煩惱也是業之因也)發身口意(能發是三業故唯識說皆思為體所發是造業具故梵行
品開之成六也)造一切業(善惡不動是所造業體也)受諸苦惱(報障也受有順
現生後故婆沙云三三合九種從三煩惱生)然懺有二意若約責心四
障俱懺若就所作唯懺惡業於中復有二種一若
犯遮罪先當依教作法悔之二若犯性罪復須起
行起行復二一事理二順逆初中事如方等(嚴場香塗
圓壇高座請二十四尊設饍新衣或洗七齊三浴請一內外律者受二十四戒對師說罪要八日十五日
常以七日為期此不可減也)佛名經等(歸三寶興七心一慚愧二恐怖三厭離四發菩
提心五怨親平等六念佛報恩七觀罪性空)通於萬行(方等唯事佛名理事)理如
淨名觀罪性空不在內外等難曰觀罪性空罪即
滅者觀福性空福亦應滅答曰不也以罪違性福
順性故真性望罪是能治能治顯時所治之罪即
滅望福是能生能生顯時所生之福無盡故金剛
經云無住相布施福德如虗空等普賢觀經及華
嚴隨好品具二種懺觀經明晝夜精懃禮佛即是
事懺觀心無心從顛倒起若欲懺悔者端坐念實
相即是理懺隨好品中等眾生界善身語意業悔
除諸障即是事懺觀諸業性非十方來止住於心
從顛倒生無有住處等即是理懺事懺除末理懺
拔根二順逆者准天台止觀須達順逆十心謂先
識十種順生死心以為所治一妄計我人起於身
見二內具煩惱外遇惡緣我心增盛三內外既具
滅善心事不喜佗善四縱恣三業無惡不為五事
雖不廣惡心遍布六惡心相續晝夜不斷七覆諱
過失不欲人知八虜扈抵突不畏惡道九無慚無
愧不懼凡聖十撥無因果作一闡提從無始來若
自及佗無不皆爾次起逆生死心從後翻破一明
信因果二慚愧剋責(屏罪慚天顯罪愧人)三怖畏惡道(翻抵突也)
四不覆瑕疵(翻覆)五斷相續心(如再犯王法及吐己還食)六發菩
提心(心等虗空翻前惡遍)七修功補過(翻前縱惡)八守護正法(翻前
滅善)九念十方佛(翻惡緣也)十觀罪性空(見無我也)若具此者
無罪不滅若不解者設入道場徒為勞苦然上理
事逆順若皆相應則一念懺悔功德與無始惑業
齊等(義如行願經婆沙論)勸請者凡小自度但懺而巳菩薩
愍眾故須勸請勸請有二一請轉法輪(偈云云)謂知
聲如響了法真實異竟無生知佛法輪所出生處
即常請常說未曾失時二請佛住世(偈云云)准行願
經三乘賢聖諸善知識皆請住世然其義意乃有
二請一隨相請可知二稱性請謂佛本常住眾生
心垢業惡故不能見但依智離識常作佛觀心清
智明即常見佛此義如下遍修三觀中釋故行願
經云虗空界盡乃至我此勸請無有窮盡念念無
間三業無厭(請說請住皆爾)隨喜者隨所見佗善事而生
歡喜(又隨順歡喜也)由昔不喜佗善故今發隨喜心而慶
悅彼以除之也准行願經於如來因果善根及六
趣二乘一切菩薩所有功德悉皆隨喜佛為最勝
所以先明法華則唯隨喜如來權實功德迴(迴轉)
向(趣向)者迴巳修善向於三處謂實際菩提眾生(展局
成廣如聲入角)所以要此三者凡是菩薩必大悲下化大
智上求而離眾生及菩提相又此三者其必相資
一即具三方成其一發願者策勵運意為發希求
樂欲為願即四弘誓或五願也彌綸諸行直至菩
提菩提心戒以之為體然上八重生起有緒謂發
心香華供養口讚身禮次洗滌法器欣求法雨攝
佗同巳迴向三處願皆成佛然行願雖云十種但
於勸請迴向中開別義耳若不備斯理事何成禮
懺觀門故為辨明勿譏其廣末後兩句道場獲益
或見佛像或覩光明不作聖心即善境界身心調
暢輕利安和神氣精明肢體柔潤論中說禮懺等
五事巳亦結云得免諸障善根增長天台止觀第
九門中善根發相有其真偽偽者隨因所修數息
等禪(彼先說五停心觀發相後始明此真偽故)所發之法身手紛動或
重或輕或寒或熱或念散善或起惡覺乃至憂喜
驚樂此名邪定若人念著多好失心或鬼神知之
則加勢力令發諸定智辨神通感動世人謂得道
果乃至命終墮鬼神道若因此行惡即墮地獄若
能知之正心不著即當謝滅真者無有如上之法
一一禪發即與信等相應分明清淨內心悅樂智
鑒分明身意柔輭微妙虗寂厭患世間唯忻出離
若見此善根發時應隨所宜或止或觀修令增長
今經云遇善境即信等相應次云攝念等及下修
三觀即彼長養之意(隨相意)二明離相用心。】

「過三七日一向攝念。」

【解曰亦名會緣入實謂初以塵心麤重令託勝相
為緣相既皆虗誠宜入實攝念者論云若修止者
住於靜處端坐正意乃至心若馳散即當攝來住
於正念正念者當知唯心無外境界然論與經皆
先以禮懺等除惑業之濁次以正念攝馳散之動
空而又寂方能現佛境之像二明遇夏安居文三
一標異聲聞。】

「若經夏首三月安居當為清淨菩薩止住心離聲聞
不假徒眾至安居日即於佛前作如是言。」

【解曰然建道場或在伽藍或於餘處期限未滿夏
首巳臨入眾安居則乖誓約自終期限又犯毗尼
道場中人由此疑惑如來遠念故為辨明為俗乖
律即非因大廢小無失故決定毗尼經說持聲聞
戒是破菩薩戒持菩薩戒是破聲聞戒心離聲聞
者大小不同次下即說不假徒眾者不必六和作
如是言亦在下二正陳詞句。】

「我比丘比丘尼優婆塞優婆夷某甲踞菩薩乘修寂
滅行同入清淨實相住持以大圓覺為我伽藍身心
安居平等性智涅槃自性無繫屬故今我敬請不依
聲聞當與十方如來及大菩薩三月安居為修菩薩
無上妙覺大因緣故不繫徒眾。」

【解曰比丘梵語此含三義故存梵不譯一怖魔二
乞士三淨戒尼者女也謂女比丘優婆塞夷者此
言近事男女謂親近比丘比丘尼而承事故小乘
局於二眾大乘道俗俱霑踞者居也菩薩乘者揀
羊鹿車寂滅行者揀四諦行藏海疏云伽藍此云
眾園園是眾居處故圓覺則萬德所依以八識海
澄流注寂滅體遍法界故得名大於四智中則圓
鏡也身心安居者身者五識身依五色根故心即
第六意識以五識取塵意識分別熏動心海波浪
從生故不名安今意無分別五不妄緣識浪永寂
與體一如故名安也身安故即成所作智心安故
妙觀察智平等性智者比以四惑相應妄計賴耶
為自內我於平等理中起不平等見今既所緣性
寂能緣七識自如如性皆同故平等矣涅槃自性
無繫屬者為揀二乘計著方處今順法性故無所
屬大因緣故者不拘小節之意也然小大安居略
有八異一所依異別界圓覺二假實異定實示現
三住持異事相實相四結安異對手作法獨自稱
名五成安異身不出界心不起念六失安異身出
越界念起背本七還界異身不逾時及界念不間
斷而覺八所祈異阿羅漢果無上菩提問大小二
藍何寬何狹答若以成相則大寬小狹界內及圓
覺故若以破相即小寬大狹出界及當處念起故
三結示休期。】

「善男子此名菩薩示現安居過三期日隨往無礙。」

【解曰道場三期巳滿小乘夏限未終以本非小乘
安居故不妨隨往無礙三誡取邪證。】

「善男子若彼末世修行眾生求菩薩道入三期者非
彼所聞一切境界終不可取。」

【解曰此文是總標加行中所證之境誡其邪謬非
彼所聞境界者夫信解行證雖階級不同而所信
乃至所證之法始終不異謂解則解其所信修則
修其所解證則證其所修今明證得境界若非本
所信等法即不應取二答加行文三一別修三觀
二遍修三觀三互修三觀初文二一別釋二總結
初中三一靜觀二幻觀三寂觀初中又三一修觀
成。】

「善男子若諸眾生修奢摩他先取至靜不起思念靜
極便覺如是初靜從於一身至一世界覺亦如是。」

【解曰至靜等義具在前明覺亦如是者例於靜也
應云如是初覺從於一身至一世界靜即是體是
定覺即是慧是用初觀成不見自身之相名一身
靜以我身靜時當體是覺名一身覺世界亦然二
起功用。】

「善男子若覺遍滿一世界者一世界中有一眾生起
一念者皆悉能知百千世界亦復如是。」

【解曰知眾生念者世界既全成覺眾生全在覺中
故所起念無不了達如影入鏡鏡照無遺百千世
界類此可解說則以一例多覺發則同時巳遍三
誡邪證。】

「非彼所聞一切境界終不可取。」

【義同上也二幻觀文二一明正觀。】

「善男子若諸眾生修三摩鉢提先當憶想十方如來
十方世界一切菩薩依種種門漸次修行勤苦三昧
廣發大願自熏成種。」

【解曰憶想等者前至靜觀不假外緣今起幻門中
須憑聖境前威德段中圓說故約大悲化生今道
場之內且自剋修故約大智求佛亦可諸佛菩薩
必以大悲為本但依佛菩薩種種之門自然具大
悲也道場之內且學悲心限滿對緣即將化用漸
次等者前至靜歸體功則頓現今隨差別之相故
應漸次所以前有起於功用今即無文是斯意也
又亦可以例合有功用但是文略或傳譯脫漏願
熏成種者但能發願願不虗行願廣心真漸熏成
種即前文云願我今者住佛圓覺莫值外道二乘
是也二誡邪證。】

「非彼所聞一切境界終不可取。」

【文義亦同三寂觀文三一修觀成。】

「善男子若諸眾生修於禪那先取數門心中了知生
住滅念分齊頭數如是周遍四威儀中分別念數無
不了知。」

【解曰先取數門者先用數息觀門治諸覺觀漸入
妙境然修息者有六妙門謂一數二隨三止四觀
五還六淨據天台說或依次第或隨便宜及對治
旋轉觀心等次第者六各有二一修二證數中修
者調和氣息不澁不滑安詳徐數從一至十想心
在數不令馳散證者覺心任運住於息緣即捨數
修隨(下皆說捨前修後之意也)隨中修者隨息出入想心緣息
無分散意證者心既微細覺息長短遍身入出心
息任運相依綿綿若存若亡恬然凝靜即捨隨修
止止中修者不念前二凝寂其心證者覺身心泯
然不見內外觀中修者定中觀於細微出入息想
身心不實剎那不住定何所依證者覺出入息遍
諸毛孔心眼開明徹見三十六物得四念處破四
顛倒還中修者反觀觀心無所從生何有觀境境
智雙亡道源之要證者心眼開發不加功力任運
破析返本還源淨中修者知五蘊空故不起妄想
心本淨故證者如是修時豁然開發三昧正受心
無依倚無漏慧發隨便宜者謂於六中調試其心
各經數日即知便宜隨便而用心若安隱必有所
證證者謂種種禪定對治者攀緣諸境即數乍昏
乍散即隨氣麤心動即止貪瞋障起即觀癡邪障
起即還惡念惡境即淨然上三門有其通別謂凡
夫(求樂)外道(有見)二乘(求涅槃也)菩薩通修數息道而宗趣
不同故所證亦別今且唯明菩薩者但為求無師
自然智如來知見愍念眾生故修息也如經中說
阿那般那三世諸佛入道之初門故新發心菩薩
欲求佛道應先調心數息知息幻化非生死涅槃
以平等大慧無取捨心入於中道名見佛性得無
生忍今經所明即是此意此後二門則一向別唯
一乘故旋轉者如數息時先發願度生嚴土即當
了所數之息即空空即息非真非假非世出世如
夢幻等無而分別自念亦爾不妨從一至十了了
分明知此息相成就世出世間一切諸法一一通
達說不可盡餘隨等五一一如是觀心者此為上
根不由次第懸照法源源者心也觀心無相即了
萬法約心數法心即數門心數隨心即是隨門心
寂即止覺心即觀心無能所即還惑不能染即淨
直觀心性六門即具不由次第今此經者用心在
此第五前云以淨覺心故此云心中了知故修在
初門文云先取數門及漸進故或亦二三唯云先
取數者舉一例於餘故成在第四乃至得知百千
世界故或始終唯在第五心即數門不必息故心
中了知下三句者由前心息相依息調心淨因息
數而入心數或不由息但入心數故了知心中生
住異滅麤細妄念本末分劑頭緒數量一一分明
謂生滅各一住四異二經無異字者或略之且順
三世或傳寫脫漏故論云得無念者則知心相生
住異滅乃至同一覺故既云無念同於一覺正當
此門絕待中觀問文無無念之言云何同此答三
觀體用文在前章今此但明修之方便彼有絕對
待之念又有寂滅之文由是科云靈心絕待絕待
無念一覺靈心豈非同耶絕念之慧方能了知生
住滅念故於此觀明之然論約究竟極證故說位
滿方盡今據觀門慧發故許俱時了知周遍四威
儀等者初則宴坐照見後則行住皆知知即無患
譬如妖魅所欲著人若知其名自然消滅二起功
用。】

「漸次增進乃至得知百千世界一滴之雨猶如目覩
所受用物。」

【解曰淨心是圓覺體世界本在其中觀行成就全
合靈源知兩渧固宜本分非論雨滴萬物皆然舉
一例諸且標雨滴故前釋云旋轉諸法一一通達
凡夫之類迷此靈心隨念所知故無其用三誡取
邪證。】

「非彼所聞一切境界終不可取。」

【義准前也然此三觀雖各有證相理實圓修方證
圓覺如前文說天台三止三觀證中(第十門也)亦云具
修方為究竟謂了知諸法因緣虗假從假入空次
從空入假因此入中雙照二諦心心寂滅自然流
入薩婆若海於一念中具一切佛法了了見性安
住大乘行步平正其疾如風行如來行入室著衣
坐牀六根清淨於一毛孔具含一切乃至八相成
道即是初發心住菩薩如華嚴涅槃大品法華等
說後心證果境界則不可知推教所明不離止觀
之果如法華涅槃所說今經證相即初住也又彼
說六妙門證相云證有二種一者解證無礙巧慧
不由心念自然圓識法界二者會證妙慧朗然開
發明照法界通達無礙此復二種一相似證如法
華六根清淨二真實證復有三等一初證即初發
心住以正慧開如來藏顯真法身亦名為體二中
證中間諸位三後證得一念相應慧妙覺現前窮
照法界功用普備今經證相即相似也彼知三千
界內一切所有此知百千世界心念雨滴故或即
實證之初靜極覺遍故所知世界越三千故前云
心現十方佛故下云如來出現世故圓頓教中因
果交徹前後證相不局定故三總結。】

「是名三觀初首方便。」

【解曰前問云三種淨觀以何為首故具答巳結云
是名等也即知前段三觀諸輪雖具釋相趣入方
便是此所明二遍修三觀。】

「若諸眾生遍修三種勤行精進即名如來出現于世。」

【解曰如來本所示生只緣勸物修習今三觀既備
則萬行巳圓故就此人巳名佛出又即此人本覺
離念名為佛出然前離四病云證覺般涅槃今修
三觀名如來出世今以出世涅槃相對而釋有其
二門一約實義二約對機實義有三一緣起即空
之真諦則非出非般故大經云如來不出世亦無
有涅槃二真如緣起之俗諦則念念處處而出現
念念處處而涅槃大經又云菩薩應知自心念念
常有佛成正覺如自心一切眾生心亦復如是(即念
念也)又云當知無有少許處空無佛身(即處處也)涅槃者
即如上遍一切處出現之佛身既是緣起有為之
相念念即生即滅四相同時今以生生即滅為念
念處處而般涅槃三約第一義諦即常住世常涅
槃謂寂而常照故為住世照而常寂故為涅槃對
機者機緣感則菩提樹下而出現機緣盡則雙林
樹間而涅槃故大經云佛子諸佛如來為令眾生
生欣樂故出現於世欲令眾生生戀慕故示現涅
槃譬如日出普照世間淨水器中等對今經意配
釋可知三互修三觀文三一明修觀不成。】

「若後末世鈍根眾生心欲求道不得成就。」

【解曰下中之下力不遂心二令懺除惑業。】

「由昔業障當勤懺悔常起希望先斷憎愛嫉妬諂曲
求勝上心。」

【解曰重發誓願決心欲證加功勵志懺業斷惑論
中亦云若人修行信心以從先世罪業眾多障礙
應當勇猛禮懺等三令隨便互修。】

「三種淨觀隨學一事此觀不得復習彼觀心不放捨
漸次求證。」

【解曰有人色想所礙空靜之觀難成先觀色幻幻
即全空靜觀方成復有執定實色礙於心識難觀
假幻先知其體本無而不妨覩其假相方成幻觀
復有修中難成絕待先知假全空而無假空全假
而無空空假俱無絕於對待方見寂滅又有人直
見心源方知諸法即性故空不壞相故假或但從
性現故假無別所現故空先後綺互如諸輪說偈
讚中二第一道場中三初一偈期限。】

爾時世尊欲重宣此義而說偈言。

「　圓覺汝當知
　一切諸眾生
　欲求無上道
　先當結三期」


【次三句行相。】

「　懺悔無始業
　經於三七日
　然後正思惟」


【正思惟者攝念巳後文也後二句誠邪。】

「　非彼所聞境
　畢竟不可取」


【長行總別相計四段此則合為一處第二加行中
三初一偈別修。】

「　奢摩佗至靜
　三摩正憶持
　禪那明數門
　是名三淨觀」


【次二句遍修。】

「　若能勤修習
　是名佛出世」


【後五句互修。】

「　鈍根未成者
　常當勤心懺
　無始一切罪
　諸障若消滅
　佛境便現前」


【結前及安居之法長有偈無佛境出現長先偈後
餘但文略。

大文第三流通分謂正宗之分法義巳周欲使廣
益佗方遠霑來世流傳通泰展轉無窮故有此分
都無人傳是不流流則不住不滯傳之遇其障難
是不通通則不壅不塞文五一慶聞深法請問流
通二讚許佇聽交感流通三依問宣說內護流通
四稟命加衛外護流通五時眾受持總結流通初
文三段同上今初。】

「於是賢善首菩薩在大眾中即從座起頂禮佛足右
繞三帀長跪叉手而白佛言。」

【可知二正陳中二一慶聞所詮。】

「大悲世尊廣為我等及末世眾生開悟如是不思議
事。」

【解曰近慶道場遠該一部二請問能詮。】

「世尊此大乘教名字何等云何奉持眾生修習得何
功德云何使我護持經人流布此教至於何地。」

【解曰然正宗分中但問所詮法義法義雖巳圓備
凡心難可任持聞時領會分明過後恐還遺忘事
須持教貫穿文既不遺隨文解義依義起觀方成
真正修行故此問經教也名字者解義先須識名
迷名於義不了奉持者前雖巳說持法今問持教
功德者依理修行證聖巳知功德無邊受持名教
恐無利益故問護持者如何擁護持經之人流布
等者總結十法行也謂於此經供養寫施聽受讀
誦說釋思修如是分布流傳展轉終歸何地後三
展虔誠。】

「作是語巳五體投地如是三請終而復始。」

【二讚許。】

「爾時世尊告賢善首菩薩言善哉善哉善男子汝等
乃能為諸菩薩及末世眾生問於如來如是經教功
德名字汝今諦聽當為汝說。」

【三佇聽。】

「時賢善首菩薩奉教歡喜及諸大眾默然而聽。」

【三依問宣說文二初且標能說能護之人。】

「善男子是經百千萬億恒河沙諸佛所說三世如來
之所守護十方菩薩之所歸依十二部經清淨眼目。」

【解曰說此經佛既是真身真身無礙塵沙同體故
一說即是多說華嚴云十方諸如來同共一法身
一心一智慧力無畏亦然又不了義經則隨方有
說不說了義之教無佛不談如華嚴云我不見有
佛國土不說此經等守護亦如華嚴經云我等諸
佛護持此法令未來世一切菩薩未曾聞者皆悉
得聞歸依者因行之中無不從此成佛眼目者良
以推窮迷本照徹覺源是以理貫群經義無不盡
於此若解則諸教煥然若不了之何知正道故云
眼目二正答所說所護之法文五一答名字二答
所至三答奉持四答功德五答護持今初。】

「是經名大方廣圓覺陀羅尼亦名修多羅了義亦名
祕密王三昧亦名如來決定境界亦名如來藏自性
差別汝當奉持。」

【解曰經有五名二名巳釋祕密王三昧者非器不
聞名祕隨器異聞名密三昧之名其數無量圓覺
三昧是彼根源故稱王也如來決定境界者極證
之處如來藏自性差別者如來藏即圓覺在纏之
名妄不能變名為自性隨緣起妄名為差別又空
如來藏不空如來藏即是差別汝當奉持者敕令
依此名義而持然答奉持之問者若以文顯則不
妨因說經名承其文勢便於此答若以義求則在
後頓漸文中二答所至文二一標行所依。】

「善男子是經唯顯如來境界唯佛如來能盡宣說。」

【解曰前云是諸眾生清淨覺地又說無明貪愛四
相四病今云唯顯如來境界者下句自釋唯佛能
說故說無明等皆無所有正是佛境佛境若不顯
現眾生豈得皆空生若不空豈徹覺地故華嚴信
位即佛境甚深雖智與知殊皆佛境界是此意也
二依修所至。】

「若諸菩薩及末世眾生依此修行漸次增進至於佛
地。」

【解曰依此修行者含十法行由經唯顯佛境故修
之必至佛地三答奉持文二一法。】

「善男子是經名為頓教大乘頓機眾生從此開悟亦
攝漸修一切群品。」

【解曰宗是頓教事具漸門既漸頓俱收則遲速皆
益巳悟者文字性離而持法未悟者無離文而持
義是奉持之相也入與不入總可留心故正宗中
分上中下二喻。】

「譬如大海不讓小流乃至蚊蝱及阿修羅飲其水者
皆得充滿。」

【解曰謂漸教則乖頓教頓門必具漸門蚊蝱飲海
喻二乘受持修羅所飲喻菩薩受持大海有無量
之水飲之則量腹之多少圓覺有無邊法門受之
則隨器漸頓四答功德文三一以施寶校量顯聞
經勝意明其福(以福校量)二以度人校量顯說經勝意
明其智(非智不能度人故又聞者假令不解亦生其福說者必無不解故唯智也)三以
宿因反驗顯信經勝雙明福智初中二初舉劣。】

「善男子假使有人純以七寶積滿三千大千世界以
用布施。」

【解曰積福可知二顯勝。】

「不如有人聞此經名及一句義。」

【解曰如金剛經校量文例慤云且世珍盈剎能為
漏果之資妙法一言必獲菩提之報二以度人校
量者謂前以劣福顯勝福此以劣智顯勝智文二
初舉劣。】

「善男子假使有人教百恒河沙眾生得阿羅漢果。」

【解曰積德可知二顯勝。】

「不如有人宣說此經分別半偈。」

【解曰凡全偈者所謂四句句有二種謂文句義句
若約文句即兩句為半偈若約義句則說一切法
本來空寂是半偈也顯空體不空方為全偈或無
常真常為半及全三以宿因顯信經勝(雙明福智者經文自
顯也)文二一明聞信。】

「善男子若復有人聞此經名信心不惑。」

【可知二驗宿因文二一反顯。】

「當知是人非於一佛二佛種諸福慧。」

【可知二順明。】

「如是乃至盡恒河沙一切佛所種諸善根聞此經教。」

【解曰亦如金剛文勢然此宗信者必是即解之信
信該果海不是小緣故驗宿因亦非聊爾人耳五
答護持。】

「汝善男子當護末世是修行者無令惡魔及諸外道
惱其身心令生退屈。」

【解曰前問云何護持今答意云但莫令惡魔外道
惱身心者即是護持然惱身心俱通魔外若以義
配者外道以邪智惑人令疑是惱心也魔以神力
令人種種不安乃至病等是惱身也故經說眾魔
者樂生死外道者著諸見等(等取瓔珞是非勝負)二事皆令
初心行人退屈實藉護持四稟命外護文三一力
士眾。】

「爾時會中有火首金剛摧碎金剛尼藍婆金剛等八
萬金剛并其眷屬即從座起頂禮佛足右繞三帀而
白佛言世尊若後末世一切眾生有能持此決定大
乘我當守護如護眼目乃至道場所修行處我等金
剛自領徒眾晨夕守護令不退轉其家乃至永無災
障疫病銷滅財寶豐足常不乏少。」

【解曰金剛者執此杵故若取名者梵云諾健𨹔神
此云露肩露肩神也首頭也頭有火焰故摧碎者
從用得名尼藍婆者未見翻譯此神等初發心時
常願為力士護修行人其家者在家眾也凡發大
心皆有障難障難多種略舉災病故云乃至財寶
足者備道資緣不必富奢方名豐足故次云常不
乏少不乏故即進趣妙門不退屈也二天王眾。】

「爾時大梵王二十八天王并須彌山王護國天王等
即從座起頂禮佛足右繞三帀而白佛言世尊我亦
守護是持經者常令安隱心不退轉。」

【解曰大梵者別指初禪王娑婆世界主二十八天
者總指三界須彌山王別明帝釋護國者別顯四
王別標三類者以梵與釋諸佛轉法輪時皆為請
主護世持國使災害不生故於總列之外而更別
明三鬼王眾。】

「爾時有大力鬼王名吉槃荼與十萬鬼王即從座起
頂禮佛足右繞三帀而白佛言世尊我亦守護是持
經人朝夕侍衛令不退屈其人所居一由旬內若有
鬼神侵其境界我當使其碎如微塵。」

【解曰吉槃荼者亦名鳩槃荼食人精血其疾如風
變化稍多住於林野管諸鬼眾故號為王來至道
場而為上首其數十萬一一若斯依附深山或居
巖穴其形可畏通變極多不屬人天住居鬼趣一
由旬者則四十里(或十六里)五時眾受持。】

「佛說此經巳一切菩薩天龍鬼神八部眷屬及諸天
王梵王等一切大眾聞佛所說皆大歡喜信受奉行。」

【解曰文殊所問經說有三種義歡喜奉行一說者
清淨不為取著名利所染故二所說清淨以如實
知法體故三得果清淨即說益也。

「　自惟無始迷心海
　曠劫漂沉生死波
　塵沙諸佛出人中
　浮木盲龜難值遇
　何幸此身逢了教
　千重疑滯類冰消
　尋思累世積聞熏
　慚愧多生善知識
　上士慈悲哀末世
　始終次第為諮詢
　能仁應感稱心源
　本末無遮頓演說
　巳採群詮扣真寂
　隨應聖旨解斯文
　普迴功德向眾生
　同入神通大光藏」
】

大方廣圓覺經大疏下卷之四(終)


*** 音釋

虜扈

(虜音魯掠也扈音􂘧止也隨從也)。
疵

(音􂒜病也)。
渧

(音帝滴水也)。
* No. 243-C

奉為
明故禮部主事沈韞所琦懺業修福眾等損貲刻
此
圓覺大疏全部所願亡靈乘此法力早悟圓覺淨
性遠離生死空華見佛證果登不退地者除科文
外通計全疏一十二卷計字一十三萬一千六百
五十算該工銀六十八兩四錢六分除收過尊長
親朋暨兄弟姪子女妾及家人助懺銀共四十五
兩三錢五分送刻場用外尚少二十三兩乙錢一
分同胞弟珫珣補足刻成。

明萬曆丁未冬十月徑山寂照庵識