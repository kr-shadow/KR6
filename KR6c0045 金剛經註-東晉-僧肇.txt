#+TITLE: 金剛經註-東晉-僧肇
#+DATE: 2018-05-12 10:22:39
#+SOURCE: github.com/kanripo/KR6c0045 master 7276ea96                

* No. 454-A
 注金剛經序
金龍沙門　敬雄　撰

曩昔慈覺大師之入于支那也。齎持晉肇公注金剛
經而歸。祕諸名山。光明不照世也。殆九百年矣。頃祖
芳禪人持來告曰。是乃祖請來之本。予偶得之。請師
校而梓之。使見聞者。結般若種子焉。予受而讀。半乃
掩卷歎曰。夫此經者。般若第九會。直示無住生心妙
旨。故云為發最上乘者說。葢一切菩薩。未有不學般
若。成無上菩提者。故彌勒．天親．無著．功德施四大菩
薩。造之偈論。讚揚弘通。法流乎支那。羅什初譯。肇公
乃注。從時厥後。奉為日課者亦多矣。且黃梅印心。曹
溪悟道。靈瑞之著。注疏之多。宜莫此經若也。而其注
之舊。肇公為先。注來於大東。亦此注為先。而發諸注
既行之殿者。豈非時節因緣乎。天台大師曾講此經。
專依肇公。猶如說觀經。專依淨影也。故今每有疑誤。
輒依天台疏以校讎焉。嗟乎。斯注者。天台所欽用。慈
覺所請來。文古義幽。深得佛意。且投好略機。實苦海
津梁。迷塗司南也。梓而行之。則其利益復如何哉。故
隨喜以校。亦願後之讀此注者。因指得月。悟無住生
心妙旨。則與黃梅曹溪。同一鼻孔出氣。不必紛紛更
從事於後世異說。而哆以為博也。

寶曆十二壬午之夏No. 454
金剛般若波羅蜜經注
姚秦三藏法師鳩摩羅什譯
姚秦　釋僧肇　注

【夫理歸中道。二諦為宗。何者。萬法之生。皆假因緣
而有生滅流謝。浮偽不實。稱之為俗也。因緣諸法。
皆無自性。自性既無。因緣都忘。本自不生。今則無
滅。體極無改。目之為真。真俗為二。理審為諦。聖心
正觀。鑒真照俗。此當中道法相之解。稱為般若。般
若慧也。金剛者。堅利之譬也。堅則物莫能沮。利故
無物不摧。以況斯慧。邪惡不能毀。堅之極也。本惑
皆破。利之義也。波羅蜜者。到彼岸也。生死為此。涅
槃為彼。大士乘無相慧。捨此生死。到彼涅槃矣。經
由津通義也。言由理生。理經言顯。學者神悟。從理
教而通矣。

此經本體。空慧為主。略存始終。凡有三章。初訖尊
重弟子。明境空也。意在語境。未言於慧。第二。正名
辯慧。即明慧空。但語慧空。未及行人。第三。種問以
下。明菩薩空也。三章之初。其文各現。前後相似。意
不同矣。四時般若。此最為初。言約義豐。幽旨難見。
敢以野陋。輒為注解。述其大略。非云曲盡詳析究
密。請俟明識者矣。】

「如是。」

【佛臨泥洹時。侍者請曰。一切經首。皆致何等。佛勅
阿難。應言如是。乃至時．眾也。如我所傳。如佛所說。
稱如是也。】

「我聞。」

【若從佗傳聞。不必如是。我親承金口而聞。事非謬
矣。】

「一。」

【謂是自聞當理。以不自不當理。傳之何為。言則當
理。理亦如言。言理不差。故言一也。】

「時。」

【雖曰當理。容不得時。若不得時。何能悟人。明聖不
虗說。言必會機。時哉之說也。】

「佛在舍衛國。」

【法王行運。應物而遊。一時降集。在舍衛大城。憍薩
羅國之也。】

「祗樹給孤獨園。」

【須達市園。祗陀施樹。共立精舍。故言祗樹給孤獨
園也。
○市疏作布字。】

「與大比丘眾千二百五十人俱。」

【聖化無私。聽必有儔。俱聞如林。可信明矣。應有四
眾。略而不載者耳。
○私疏作祕。】

「爾時。世尊食時。」

【日營資膳。食熟之時。此時人家皆有。施心易生。】

「著衣。」

【著僧伽梨。福田衣也。佛觀良田􂎵乘齊整。因命侍
者。出家之人。一切福田。凡製僧那。唯此為之。欲令
顧惟道無空信施之也。
○􂎵乘疏作區塍。】

「持鉢。」

【執應器也。】

「入舍衛大城乞食。」

【法身無待。何須何欲。且人天妙供日盈。現行分衛。
福物宜之也。
○現疏作自。福物宜作福物之宜。】

「於其城中。次第乞巳。還至本處。」

【不越貧與富。不捨賤從貴。大慈平等。次第至也。】

「飯食訖。收衣鉢。洗足巳。敷座而坐。」

【將陳般若。遵拭自敷。】

「時。長老須菩提。在大眾中。即從座起。偏袒右肩。右膝
著地。合掌恭敬。」

【夫神鍾雖朗。非扣而不鳴。聖不孤應。影響唯仁。師
尊道重。故尅敬盡恭也。
○神鍾疏作鉅鐘。尅作克。】

「而白佛言。希有。世尊。」

【慈恩之重。豈可勝言。】

「如來善護念諸菩薩。善付囑諸菩薩。」

【護念．付囑。即希有事也。慈善將衛。令其行令。護念
也。行立道成。委授弘通。付囑也。】

「世尊。善男子．善女人。發阿耨多羅三藐三菩提心。」

【菩提。一切智也。標意擬向。遠期正覺。故言發心之
也。
○意疏作心。】

「應云何住。云何降伏其心。」

【菩提妙果。非行不就。萬行雖曠。解有明昧。故有位
降之異。始則抑心就理。漸習自調。謂之降伏。終能
契解會宗。心不移去。謂之為住耳。
○位疑住字。】

「佛言。善哉。善哉。須菩提。如汝所說。如來善護念諸菩
薩。善付囑諸菩薩。」

【讚諸之儀。當理會機。盡善之甚。誠如所言。
○諸疏
作請。】

「汝今諦聽。當為汝說。善男子．善女人。發阿耨多羅三
藐三菩提心。應如是住。如是降伏其心。」

【若聽不審。則漏言遺理。或令諦聽。言理弗虗也。
○
或疏作誡。】

「唯然。世尊。願樂欲聞。」

【慈戒許說。敬肅傾心。
○戒疏作誡。】

「佛告須菩提。諸菩薩摩訶薩應如是降伏其心。」

【虗心履道。謂之菩薩。曠濟萬物。摩訶薩也。應如下
所說。則是降伏之方也。問降在後而答在前。何耶。
住深降淺。故問者標深於初。降淺易習。故答之於
前。問答有指。非其謬也。】

「所有一切眾生之類。若卵生．若胎生．若濕生．若化生。
若有色．若無色。若有想．若無想。若非有想非無想。我
皆令入無餘涅槃而滅度之。」

【正答降伏之行也。萬法雖曠。略為二科。一眾生法。
二五陰法。法不自起。因緣故生。但是因緣。自性皆
無。斯則順理為解。乖宗成惑。惑故生死流轉。解則
累滅無為。身心為苦。苦盡為樂。盡苦之道。其唯大
解。解極惑盡。身心俱忘。寂然永樂。謂之滅度。非我
弘化。群生豈濟。凡解不自生。要由漸習。假名法麤。
抑心則易。故始就眾生空。以明降伏也。
○皆無作
皆空。惑故作惑即解。則作即。】

「如是滅度無量無數無邊眾生。實無眾生得滅度者。」

【解會中道。不有不無。無性故不有。假名則不無。非
無假名。故恒度眾生。自性空故。實無滅者矣。】

「何以故。須菩提。若有我相人相眾生相壽者相。即非
菩薩。」

【釋何故無滅者。若有我相。可言有滅。既無我人。其
誰滅乎。但是假名。而橫計我。執我為非。忘我為是。
是非既彰。得失明矣也。】

「復次。須菩提。菩薩於法。應無所住行於布施。所謂不
住色布施。不住聲香味觸法布施。」

【次答住行。即明法空。謂法彌曠。略舉內則六度。外
為六塵。內外諸法。斯皆因緣無性。因緣無性。則心
無停處。故應無住也。捨心無恡。謂之布施。無相可
存。何恡之有。施為六度之首。塵為法生之基。二法
皆空。于何不盡。既得法空。解明行立。無復退失。故
言住也。
○基疏作機。】

「須菩提。菩薩應如是布施。不住於相。」

【結成住義也。施者．受者．財物皆不可得。不住相也。】

「何以故。若菩薩不住相布施。其福德不可思量。」

【釋何故布施應不住相耶。正以虗心而施。則福不
可量。故知不住為是。住相為非。又理既無量。心不
應限。稱理行施。故其福彌曠者乎。】

「須菩提。於意云何。東方虗空可思量不。不也。世尊。須
菩提。南西北方四維上下虗空可思量不。不也。世尊。
須菩提。菩薩無住相布施。福德亦復如是不可思量。」

【理極二空。降住巳彰。理行既顯。時聽戢心。如說而
行。其福為多。為多之況。齊乎太虗之矣。】

「須菩提。菩薩但應如所教住。」

【聖言無謬。理不可越。但當如佛所教而安心也。】

「須菩提。於意云何。可以身相見如來不。」

【菩薩發心。義兼三端。一化眾生。二修萬行。三向菩
提。降伏巳明化物之儀。辨住則示修行之軌。此章
明趣菩提之方。如來身相。即菩提之體。若識法身。
則菩提可登。若計實菩提。乖之遠矣。故問法身。明
菩提空者乎。
○之體疏作果體。計實菩提作計性
實菩提二字無。故問作故舉。】

「不也。世尊。不可以身相得見如來。」

【須菩提深識法身。故言不可以實身相而見也。
○
實字疏無。】

「何以故。如來所說身相。即非身相。」

【即引佛語而釋也。法身者。萬善之極。體含萬善。妙
集成身。緣構無性。故即非身。】

「佛告須菩提。凡所有相。皆是虗妄。」

【即述成須菩提之言也。又則虗妄。理非相也。又假
名故虗。實計為妄乎。】

「若見諸相非相。則見如來。」

【行合解通。則為見佛。】

「須菩提白佛言。世尊。頗有眾生。得聞如是言說章句。
生實信不。」

【理空無相。奇心無所。時聽昧然。未即於心。示同未
悟。諮問云爾。訖法尚應捨。何況非法。以信驗理身。

○奇疏作寄。】

「佛言。須菩提。莫作是說。」

【聖不空言。稟悟如流。方問有是何言也。】

「如來滅後。後五百歲。有持戒修福者。此於章句。能生
信心。以此為實。」

【後五百歲。像法之中。人衰道喪。尚有信者。況今大
聖感興。英慧雲集。從化如林。何謂無信乎。後世能
信。要具戒德。今之未悟。無福愚闇。自為疑滯。非理
不實之也。】

「當知是人。不於一佛二佛三四五佛而種善根。巳於
無量千萬佛所。種諸善根。」

【見佛聞法。積德巳久。然後能信。明法之深妙也。】

「聞是章句。乃至一念生淨信者。須菩提。如來悉知悉
見。是諸眾生。得如是無量福德。」

【即以如來知見。明理非虗。一念淨信。其福無量。推
功測理。豈不信之乎。】

「何以故。是諸眾生。無復我相人相眾生相壽者相。」

【釋一念至促。而福德無量。何耶。政以無或我人。理
解為弘。】

「無法相。亦無非法相。」

【無因緣法相。亦無無因緣之非法相。】

「何以故。是諸眾生。若心取相。則為著我人眾生壽者。」

【我人橫計。理故宜忘。諸法是理。何故復無耶。正以
心緣四大。假名諸法。而計我人。見假名空。我人息
矣。故應無也。】

「若取法相。即著我人眾生壽者。」

【若取色聲香等實法相者。亦起我人等見。故應無
之耳。】

「何以故。若取非法相。即著我人眾生壽者。」

【釋何故復無非法耶。緣空故有有。由有故空。空若
無有相雲起。起相計我。萬或慈生矣。
○或慈應作
惑茲。】

「是故不應取法。不應取非法。」

【并結無法相．無非法相也。空有兩忘。心無所取。解
會平等。結盡道成。】

「以是義故。如來常說。汝等比丘。知我說法。如筏喻者。
法尚應捨。何況非法。」

【即引昔說以證今理也。譬欲濟河。搆筏自運。既登
彼岸。棄筏而去。將度生死。假乘萬行。既到涅槃。萬
善俱捨。道法尚捨。而況非法之空也。
○之空二字
疏無。】

「須菩提。於意云何。如來得阿耨多羅三藐三菩提耶。
如來有所說法耶。」

【竟尊重弟子。引眾聖同解。以證理之必然。】

「須菩提言。如我解佛所說義。無有定法。名阿耨多羅
三藐三菩提。亦無有定法。如來可說。」

【如我於佛所說義中而作解。窮相盡。謂之菩提。無
相故不有。假名則不無。不有不無。何實可得。何定
可說也。
○窮相之上。疑脫解字。】

「何以故。如來所說法。皆不可取。不可說。」

【菩提無相可取。諸法空不可說。故無定實。】

「非法非非法。」

【非法則不有。非非法故不無。有無並無。理之極也。

○有無之上疏有故不可說四字。】

「所以者何。一切賢聖。皆以無為法而有差別。」

【理無生滅。謂之無為。無為之理。眾聖同解。解會無
為。結盡道成。所謂一解脫義。同入法性者也。然無
為雖一。解有明昧。明深昧淺。優劣差者也。】

「須菩提。於意云何。若人滿三千大千世界七寶以用
布施。是人所得福德。寧為多不。須菩提言。甚多。世尊。」

【又格功德。即以明理。功德既多。故宜弘也。】

「何以故。是福德即非福德性。是故如來說福德多。」

【福德無性。可以因緣增多。多則易差。故即遣之耳。】

「若復有人。於此經中。受持乃至四句偈等。為他人說。
其福勝彼。」

【積寶多而功薄。四句約而福厚。】

「何以故。須菩提。一切諸佛。及諸佛阿耨多羅三藐三
菩提法。皆從此經出。」

【何以故四句約而功勝耶。金玉三千。正以養身。四
句雖約。妙極資神。豈可同日而等彼者也。
○正疏
作止。】

「須菩提。所謂佛．法者。即非佛．法。」

【愛佛功德。七住未忘。妙著難覺。宜應虗心也。】

「須菩提。於意云何。須陀洹能作是念。我得須陀洹果
不。」

【例訪眾聖。求之諸心。優劣雖異。忘懷必同。】

「須菩提言。不也。世尊。何以故。須陀洹名為入流。」

【海為眾流之川。菩提神極之淵。始會無生。終必盡
源。】

「而無所入。」

【理無乖順。何入之有。】

「不入色聲香味觸法。是名須陀洹。」

【違理故入色聲。背色聲則會於理。理會無入。非入
色聲也。自下眾果類可知。】

「須菩提。於意云何。斯陀含能作是念。我得斯陀含果
不。須菩提言。不也。世尊。何以故。斯陀含名一往來。而
實無往來。是名斯陀含。須菩提。於意云何。阿那含能
作是念。我得阿那含果不。須菩提言。不也。世尊。何以
故。阿那含名為不來。而無不來。是故名阿那含。須菩
提。於意云何。阿羅漢能作是念。我得阿羅漢道不。須
菩提言。不也。世尊。何以故。實無有法名阿羅漢。世尊。
若阿羅漢作是念。我得阿羅漢道。即為著我人眾生
壽者。」

【阿羅漢者。無生也。相滅生盡。謂之無生。若計念。則
見我人。起相受生。非謂羅漢。諸果類亦應爾。但隨
義異明耳。】

「世尊。佛說我得無諍三昧。人中最為第一。是第一離
欲阿羅漢。」

【以巳所解。驗理非虗。心宣恒靜。諍從何起。
○宣疏
作空。】

「我不作是念。我是離欲阿羅漢。世尊。若作是念。我得
阿羅漢道。世尊則不說須菩提是樂阿蘭那行者。」

【阿蘭那行者。寂靜行也。相盡於外。心息於內。內外
俱寂。何時不靜也。】

「以須菩提實無所行。而名須菩提是樂阿蘭那行。」

【得名不虗。必積實也。
○積疏稱。】

「佛告須菩提。於意云何。如來昔於然燈佛所。於法有
所得不。不也。世尊。如來在然燈佛所。於法實無所得。」

【次明菩薩。其解亦同。】

「須菩提。於意云何。菩薩莊嚴佛土不。」

【菩薩自行。嚴土化人。嚴國之義。亦在虗心。】

「不也。世尊。何以故。莊嚴佛土者。即非莊嚴。是名莊嚴。」

【相或必土穢。虗明則國淨。
○或疏作惑。】

「是故須菩提。諸菩薩摩訶薩。應如是生清淨心。」

【理極於此。結勸修明。】

「不應住色生心。不應住聲香味觸法生心。應無所住
而生其心。」

【不封六塵。相滅解生。】

「須菩提。譬如有人。身如須彌山王。於意云何。是身為
大不。須菩提言。甚大。世尊。何以故。佛說非身。是名大
身。」

【解洹虗通。猶身假能大也。
○洹疑恒字。】

「須菩提。如恒河中所有沙數。如是沙等恒河。於意云
何。是諸恒河沙。寧為多不。須菩提言。甚多。世尊。但諸
恒河。尚多無數。何況其沙。須菩提。我今實言告汝。若
有善男子．善女人。以七寶滿爾所恒河沙數三千大
千世界。以用布施。得福多不。須菩提言。甚多。世尊。佛
告須菩提。若善男子．善女人。於此經中。乃至受持四
句偈等。為他人說。而此福德。勝前福德。」

【第二廣格。】

「復次。須菩提。隨說是經。乃至四句偈等。當知此處。一
切世間天人阿脩羅。皆應供養。如佛塔廟。」

【封賓法身。謂之為塔。樹像靈堂。稱之為廟。聖體神
儀。全在四句。獻供致敬。宜盡厥心矣。
○賓疑殯字。】

「何況有人。盡能受持讀誦。」

【四句巳爾。況乎始終。】

「須菩提。當知是人。成就最上第一希有之法。」

【法妙人勝。理故宜然。】

「若是經典所在之處。即為有佛。若尊重弟子。」

【人能弘法。則人有法。以法成人。則法有人。人法所
處。理令弘矣。初章訖之也。
○令弘疏作當貴。】

「爾時須菩提白佛言。世尊。當何名此經。」

【夫脩散難究。本一易尋。會宗領旨。宜正其名也。
○
脩疏作條。】

「我等云何奉持。」

【尊脩為奉。任弘為持。在三成範。請聞其軌。
○尊疏
作遵。】

「佛告須菩提。是經名為金剛般若波羅蜜。」

【名貫首題。義巳脩矣。然境慧相從。通名波若。取要
宜歸乎聖心。
○貫首題疏作冠題首。脩疏作備。】

「以是名字。汝當奉持。」

【契經舉目。苓合義從。名正理顯。宜應脩弘。
○經疏
作綱。苓作詮。弘作習。】

「所以者何。須菩提。佛說般若波羅蜜。即非般若波羅
蜜。」

【釋所以此名字而奉持者何。夫名不虗設。必當其
實。金剛所擬。物莫不碎。此慧所照。法無不空。則非
般若即慧空也。境滅慧忘。何相不盡。弘持之旨。宜
存於此乎。】

「須菩提。於意云何。如來有所說法不。須菩提白佛言。
世尊。如來無所說。」

【境慧都空。復何所說。】

「須菩提。於意云何。三千大千世界所有微塵。是為多
不。須菩提言。甚多。世尊。須菩提。諸微塵。如來說非微
塵。是名微塵。如來說。世界。非世界。是名世界。」

【散為微塵。合成世界。無性故非。假名則是。
○則是
疏即有。】

「須菩提。於意云何。可以三十二相見如來不。不也。世
尊。不可以三十二相得見如來。何以故。如來說。三十
二相。即是非相。是名三十二相。」

【世界宅也。如來主也。如來出。道王三千。主宅皆空。
其誰說法乎。
○出下疑脫世字。】

「須菩提。若有善男子．善女人。以恒河沙等身命布施。
若復有人。於此經中。乃至受持四句偈等。為他人說。
其福甚多。」

【身命布施。不免有生。弘持四句。累滅道成。】

「爾時。須菩提聞說是經。深解義趣。」

【飡名服旨。妙悟解衿。】

「涕淚悲泣。」

【嗟我晚悟。兼悲未聞。】

「而白佛言。希有。世尊。佛說如是甚深經典。我從昔來
所得慧眼。未曾得聞如是之經。」

【資神之寶。曠代難聞。深慶自幸。加難及人。
○難疑
歎字。】

「世尊。若復有人。得聞是經。信心清淨。則生實相。」

【聞妙不疑。不解必真。
○不解不。疑生字。】

「當知是人。成就第一希有功德。」

【解生累滅。人德之高也。】

「世尊。是實相者。則是非相。是故如來說名實相。」

【虗盡實忘。理之極也。】

「世尊。我今得聞如是經典。信解受持。不足為難。」

【遇佛成聖。方信何難。】

「若當來世。後五百歲。其有眾生。得聞是經。信解受持。
是人則為第一希有。」

【道敗時信。此最可稱。】

「何以故。此人無我相人相眾生相壽者相。」

【上士虗心。故為希有。】

「所以者何。我相即是非相。人相眾生相壽者相。即是
非相。」

【有封為或。無封為解。解為第一。所以希有也。
○或
疑惑字。】

「何以故。離一切諸相。則名為佛。」

【相盡解極。則是為佛。故知惑見我人。解則無矣。】

「佛告須菩提。如是。如是。若復有人。得聞是經。不驚不
怖不畏。當知是人。甚為希有。何以故。須菩提。如來說。
第一波羅蜜。即非第一波羅蜜。是名第一波羅蜜。」

【述成須菩提之言。如汝所說。是而非虗也。】

「須菩提。忍辱波羅蜜。如來說非忍辱波羅蜜。」

【即以忍辱。明無我人。安耐為忍。加毀為辱。無我人。
誰加誰忍。故非忍之也。
○無上疏有既字。】

「何以故。須菩提。如我昔為歌利王割截身體。我於爾
時。無我相．無人相．無眾生相．無壽者相。」

【何故忍即非忍耶。即引忍事以為證也。有人受割。
可名為忍。既無我人。割忍何生也。】

「何以故。我於往昔節節支解時。若有我相人相眾生
相壽者相。應生瞋恨。」

【何故爾時無我人相耶。若有我人。必生忿恚。而能
怡然。無我人明矣。
○怡疏恬。】

「須菩提。又念過去。於五百世。作忍辱僊人。於爾所世。
無我相．無人相．無眾生相．無壽者相。」

【事理非虗。重引益明。】

「是故須菩提。菩薩應離一切相。發阿耨多羅三藐三
菩提心。」

【菩提以相盡為極。故宜以忘懷而期心也。】

「不應住色生心。不應住聲香味觸法生心。」

【離一切相者。不住色聲等也。】

「應生無所住心。」

【無相可緣。心何所住。】

「若心有住。則為非住。」

【住相則心動。故非住。】

「是故佛說。菩薩心不應住色布施。」

【還舉前宗會以成義。政以理無所住。故應忘心而
布施也。施不住色。無財物也。】

「須菩提。菩薩為利益一切眾生。應如是布施。」

【施不望報。利益必深。】

「如來說一切諸相。即是非相。」

【諸相皆無。不見施者。】

「又說一切眾生。則非眾生。」

【既非眾生。受者亦無。】

「須菩提。如來是真語者．實語者．如語者．不誑語者．不
異語者。」

【真不偽。實無虗。如必當理。不誑則非忘語。不異則
始終恒一。聖言不謬。故宜修行也。
○忘疏作妄。】

「須菩提。如來所得法。此法無實無虗。」

【寄實以非虗。何實之可得。】

「須菩提。若菩薩心住於法而行布施。如人入闇。則無
所見。」

【住相非曉則實若夜遊。
○實疏作冥。】

「若菩薩心不住法而行布施。如人有目。日光明照。見
種種色。」

【無或三事。則不住相也。慧見為目。理鏡為日。萬行
顯別。為種種色。
○鏡疏作境。】

「須菩提。當來之世。若有善男子．善女人。能於此經受
持讀誦。則為如來以佛智慧。悉知是人。悉見是人。皆
得成就無量無邊功德。」

【如來所見。理周非謬。明勸將來。宜加修懃也。
○周
疏作用。修懃作勤修。】

「須菩提。若有善男子．善女人。初日分以恒河沙等身
布施。中日分復以恒河沙等身布施。後日分亦以恒
河沙等身布施。如是無量百千萬億劫。以身布施。」

【分一日為三分。故言初中後分也。施重又多。功德
彌曠矣。】

「若復有人。聞此經典。信心不逆。其福勝彼。」

【施則有限。信心無極。】

「何況書寫受持讀誦。為人解說。」

【但言巳信。況復持弘者也。
○巳疏作以。持弘作弘
持。】

「須菩提。以要言之。是經有不可思議．不可稱量．無邊
功德。」

【理圓道極。言不盡美。提宗表實。約言之耳。物莫能
測。不思議也。笇數不姟。不稱量也。蕩然無崖。無邊
也。取要言之。備此三句。
○笇姟疏作筭該。】

「如來為發大乘者說。為發最上乘者說。」

【廣運無崖。謂之大乘。三乘之勝。謂之最上。自非其
人。不謬說也。】

「若有人能受持讀誦。廣為人說。如來悉知是人。悉見
是人。皆得成就不可量．不可稱．無有邊．不可思議功
德。」

【人高道曠。唯佛見之。】

「如是人等。則為荷擔如來阿耨多羅三藐三菩提。」

【千載不墜。由於人弘。住持運行。荷擔義也。
○住疏
作任。】

「何以故。須菩提。若樂小法者。著我見人見眾生見壽
者見。則於此經。不能聽受讀誦。為人解說。」

【何故人能荷擔耶。心虗解曠。道軍必強也。】

「須菩提。在在處處。若有此經。一切世間天人阿修羅
所應供養。當知此處。則為是塔。皆應恭敬。作禮圍繞。
以諸華香而散其處。」

【地是無知。法處故貴。道在於人。而不寧乎。
○寧疑
尊字。】

「復次。須菩提。善男子．善女人。受持讀誦此經。若為人
輕賤。是人先世辠業。應墮惡道。以今世人輕賤。故先
世辠業。則為消滅。」

【罪起由惑。福生於解。福解既積。宿殃矣。
○殃下疏
有滅字。】

「當得阿耨多羅三藐三菩提。」

【累滅解生。菩提可登也。】

「須菩提。我念過去無量阿僧祇劫。於然燈佛前。得值
八百四千萬億那由他諸佛。悉皆供養承事。無空過
者。若復有人。於後末世。能受持讀誦此經。所得功德。
於我所供養諸佛功德。百及不分一。千萬億分。乃至
算數譬喻所不能及。」

【心限則福。曠則功多。
○福下疏有少意二字。功下
亦有德字。】

「須菩提。若善男子．善女人。於後末世。有受持讀誦此
經。所得功德。我若具說者。或有人聞。心則狂亂。狐疑
不信。」

【解通人曠。德必無崖。狂亂不信。足以明道。
○足上
脫不字。】

「須菩提。當知是經義不可思議。」

【萬行淵深。義能難測。
○難疏作誰。】

「果報亦不可思議。」

【菩提妙果。豈有心之所議。第二章訖。】

「爾時須菩提白佛言。世尊。善男子．善女人。發阿耨多
羅三藐三菩提心。云何應住。云何降伏其心。」

【此第三章。明菩薩空也。夫解不頓生。教亦有漸。何
者。始開眾生空．法空。明境空也。次辯般若。則非即
慧空也。此下云。實無有法。發菩提者。即行人空也。
又更料辯二行始終之義。始習眾生空為降伏。終
得法空為住。然此二空。十地未窮。唯佛乃盡。是為
十地通有始終降住之義。故眾生空。以有自降住。
法空亦爾。是為初地之住。則是二地之降。降亦住
也。住亦降也。重問之旨。義兼於此。何以知之。舉二
行為兩問。混一空而併答。一空始終。降住備矣。事
以逍遙而非重出。雖幽開難啟。善拂易開。豈敢獨
悟。實希共曉。
○則非二字疑衍。有自疑寫倒。幽開
疑幽關。啟疑啟字。】

「佛告須菩提。善男子．善女人。發阿耨多羅三藐三菩
提心者。當生如是心。我應滅度一切眾生。滅度一切
眾生巳。而無有一眾生實滅度者。何以故。須菩提。若
菩薩有我相人相眾生相壽者相。則非菩薩。」

【何故無滅者。以失明。得理可知矣。見我則非。忘我
為是。既無我人。豈得有滅也。】

「所以者何。須菩提。實無有法發阿耨多羅三藐三菩
提心者。」

【所以有我相則非菩薩者何。我法則我能發心。無
發心者。故知無我。計我為或。故非菩薩也。無發心
者。即行人空也。
○或疏作惑。】

「須菩提。於意云何。如來於然燈佛所。有法得阿耨多
羅三藐三菩提不。」

【即引自得記之解。以證今記。
○自下疏有昔字。今
記作前說。】

「不也。世尊。如我解佛所說義。佛於然燈佛所。無有法
得阿耨多羅三藐三菩提。」

【聖心難測。義推可圖。得記由於無相。無相之中。則
無所得也。】

「佛言。如是。如是。須菩提。實無有法如來得阿耨多羅
三藐三菩提。須菩提。若有法如來得阿耨多羅三藐
三菩提者。然燈佛則不與我授記。汝於來世。當得作
佛。號釋迦牟尼。」

【若見有法。則乖菩提。何容得記。】

「以實無有法得阿耨多羅三藐三菩提。是故然燈佛
與我授記。作是言。汝於來世。當得作佛。號釋迦牟尼。」

【無法則會理。會理則向極。故得記也。】

「何以故。如來者。即諸法如義。」

【何以故無法便得記耶。諸法性空。理無乖異。謂之
為如。會如解極。故名如來。有相則違。無相則順。順
必之極。故宜得記之也。】

「若有人言。如來得阿耨多羅三藐三菩提。」

【若說有如來得菩提者。此俗聞人語。非理中言也。

○聞疏作間。】

「須菩提。實無有法。佛得阿耨多羅三藐三菩提。」

【佛人也。菩提道也。既無人法。誰得菩提乎。】

「須菩提。如來所得阿耨多羅三藐三菩提。於是中無
實無虗。」

【向來辯有得為非。無得為是。寄是以明非。非謂有
是。尋言著是。故復遣之。是非既盡。則會菩提。菩提
之中。不見是非。非實則無是。非虗無非也。】

「是故如來說。一切法。皆是佛法。」

【凡夫以違一切法理為耶。聖人以順一切法理為
正。正則覺悟。故皆佛法者矣。
○耶疏邪。】

「須菩提。所言一切法者。即非一切法。是故名一切法。」

【一切法以何為理。而言皆佛法耶。諸法緣假。自性
皆無。如假會而解者。名得一切法理。為悟佛法矣。

○如假二字疑剩。】

「須菩提。譬如人身長大。須菩提言。世尊。如來說人身
長大。則為非大身。是名大身。」

【旨舉人身。類上諸法。緣假故長大。無性則非身。即
又況下菩薩觀眾生。如身假名。則可度。無自性。故
無滅者。若見實眾生。而欲化者。則非菩薩者矣。
○
旨疏作直。即字疑衍。】

「須菩提。菩薩亦如是。若作是言。我當滅度無量眾生。
則不名菩薩。」

【合譬也。無眾生。而橫見眾生。猶無身而見身耳。見
則乖道。非菩薩者也。
○無眾生上疏有元字。】

「何以故。須菩提。無有法名為菩薩。」

【菩薩自無。何有眾生。】

「是故佛說。一切法無我無人無眾生無壽者。」

【收結上義也。以無菩薩。亦無眾生。一切法都無我
人也。】

「須菩提。若菩薩作是言。我當莊嚴佛土。是不名菩薩。」

【虗矜進道。嚴土濟物。濟物之行。方便慧也。解空無
相。謂之為慧。緣假不著。謂之方便。若言我能莊嚴
國土。眾生可化。見惑違道。何名菩薩之耳。
○衿疏
作襟。】

「何以故。如來說。莊嚴佛土者。即非莊嚴。是名莊嚴。」

【無存於化而土自嚴。】

「須菩提。若菩薩通達無我．法者。如來說名真是菩薩。」

【解通非偽。真菩薩也。
○解通疏作通達。】

「須菩提。於意云何。如來有肉眼不。如是。世尊。如來有
肉眼。須菩提。於意云何。如來有天眼不。如是。世尊。如
來有天眼。須菩提。於意云何。如來有慧眼不。如是。世
尊。如來有慧眼。須菩提。於意云何。如來有法眼不。如
是。世尊。如來有法眼。須菩提。於意云何。如來有佛眼
不。如是。世尊。如來有佛眼。」

【相盡照極。五眼淨矣。道成由乎行立。淨國本於化
物。國淨則化周。五眼必。道極化周。本願備矣。如來
一念照達三世。何用五眼之異乎。於化境別為立
耳。
○眼必下恐脫淨字。】

「須菩提。於意云何。如恒河中所有沙。佛說是沙不。如
是。世尊。如來說是沙。須菩提。於意云何。如一恒河中
所有沙。有如是沙等恒河。是諸恒河所有沙數。佛世
界如是。寧為多不。甚多。世尊。佛告須菩提。爾所國土
中。所有眾生。若干種心。如來悉知。」

【五眼照極。理無不周。略舉色心。於境盡矣。心從緣
起。識了多端。故若干種也。
○於疏作收。】

「何以故。如來說。諸心皆為非心。是名為心。」

【言必當理。故解無不周也。】

「所以者何。須菩提。過去心不可得。現在心不可得。未
來心不可得。」

【所以說非心名心者何。以三世心無性可得。故可
從緣而生心。】

「須菩提。於意云何。若有人滿三千大千世界七寶以
用布施。是人以是因緣。得福多不。世尊。此人以是因
緣。得福甚多。須菩提。若福德有實。如來不說得福德
多。以福德無故。如來說得福德多。」

【金玉無性。故可積滿三千大千。福德無實。則可曠
施而多。心之無性。惑滅解生矣。
○大千二字疏無。】

「須菩提。於意云何。佛可以具足色身見不。不也。世尊。
如來不應以具足色身見。何以故。如來說具足色身。
即非具足色身。是名具足色身。須菩提。於意云何。如
來可以具足諸相見不。不也。世尊。如來不應以具足
諸相見。何以故。如來說諸相具足。即非具足。是名諸
相具足。」

【慧為萬善之主。施為眾行之首。因備道成。理之必
然。總為丈六金容。別則眾相之姿。妙集非有。故身
感構隨現則為相。豈可一方而盡極乎。】

「須菩提。汝勿謂如來作是念。我當有所說法。莫作是
念。」

【道成應出。說法化人也。】

「何以故。若人言如來有所說法。即為謗佛。不能解我
所說故。」

【謬傳毀聖。名為謗佛。】

「須菩提。說法者。無法可說。是名說法。」

【教傳者。說法之意也。向言無說。非杜嘿而不語也。
但無存而說。則說滿天下。無乖法理之過矣。】

「爾時。慧命須菩提白佛言。世尊。頗有眾生。於未來世。
聞說是法。生信心不。佛言須菩提。彼非眾生。非不眾
生。何以故。須菩提。眾生眾生者。如來說非眾生。是名
眾生。」

【○此六十二字。肇本無之。天台疏亦無科判。然諸
本皆有此文。故且存之。】

「須菩提白佛言。世尊。佛得阿耨多羅三藐三菩提。為
無所得耶。」

【佛。人也。菩提。道也。佛得道。故說示人。而言無法可
說。未審佛得道不也。
○示上疏有以字。】

「佛言。如是。如是。須菩提。我於阿耨多羅三藐三菩提。
乃至無有少法可得。是名阿耨多羅三藐三菩提。」

【相盡虗通。謂之菩提。菩提無相。有何可得。寂滅無
得。道之至也。】

「復次。須菩提。是法平等。無有高下。是名阿耨多羅三
藐三菩提。」

【結成菩提義也。人無貴賤。法無好醜。蕩然平等。菩
提義也。】

「以無我無人無眾生無壽者。修一切善法。則得阿耨
多羅三藐三菩提。」

【夫形端故影直。聲和則嚮順。忘我人而修因。必尅
無相之菩提也。】

「須菩提。所言善法者。如來說即非善法。是名善法。」

【人既不有。善何得實。】

「須菩提。若三千大千世界中所有諸須彌山王。如是
等七寶聚。有人持用布施。若人以此般若波羅蜜經。
乃至四句偈等。受持讀誦。為他人說。於前福德。百分
不及一。百千萬億分。乃至算數譬喻。所不能及。」

【聚寶有盡。妙解無窮也。】

「須菩提。於意云何。汝等勿謂如來作是念。我當度眾
生。須菩提。莫作是念。」

【菩提以無得為果。教以忘言而說。時聽唯疑。理未
悟心。故呵之。勿謂如來見眾生作念。而欲化之耳。】

「何以故。實無有眾生。如來度者。」

【何故勿謂作念耶。以如來不見有眾生可度也。】

「若有眾生。如來度者。如來則有我人眾生壽者。」

【若見有眾生。則為我見。何謂如來耶。】

「須菩提。如來說。有我者。則非有我。」

【但說假名我耳。非實我也。】

「而凡夫之人。以為有我。」

【聞說假名。不達言旨。以為實我。】

「須菩提。凡夫者。如來說則非凡夫。」

【凡夫不實。故可化而成聖。】

「須菩提。於意云何。可以三十二相觀如來不。」

【疑者謂眾生是有。可化而成聖。法身不無。可以妙
相而期。故問之云爾也。】

「須菩提言。如是。如是。以三十二相觀如來。」

【聽者實爾。用三十二相是如來。而觀求也。】

「佛言。須菩提。若以三十二相觀如來者。轉輪聖王則
是如來。」

【即以近事質之。令其自解。】

「須菩提白佛言。世尊。如我解佛所說義。不應以三十
二相觀如來。」

【時情謂然。我解不爾。】

「爾時。世尊而說偈言。若以色見我。以音聲求我。是人
行邪道。不能見如來。」

【金容煥眼而非形。八音盈耳而非聲。偏謬為邪。愚
隔不見也。
○金容疏作五色。】

「須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。」

【不偏在色聲。故向言非。非不身相。故復言是之也。】

「須菩提。汝若作是念。發阿耨多羅三藐三菩提者。說
諸法斷滅。莫作是念。何以故。發阿耨多羅三藐三菩
提心者。於法不說斷滅相。」

【相盡寂滅故不有。道王十方非謂無。應畢而謝則
不常。滅至隨現故不斷。體令中軌物之拭也。而限
之一方。豈不謬。
○滅至疏作感至。令中作合中道
三字。拭作式。謬下有哉字。】

「須菩提。若菩薩以滿恒河沙等世界七寶持用布施。
若復有人。知一切法無我。得成於忍。此菩薩勝前菩
薩所得功德。何以故。須菩提。以諸菩薩不受福德故。」

【忘我則忍成。超出故勝也。】

「須菩提白佛言。世尊。云何菩薩不受福德。須菩提。菩
薩所作福德。不應貪著。是故說不受福德。」

【期報鍾巳名貪著。無存我人。取染何生。】

「須菩提。若有人言。如來若來若去若坐若臥。是人不
解我所說義。」

【一時般若。文理粗周。然上來所說。事分言散。故更
略始結終。領會大宗也。如來道蔭之主。世界權之
宅。眾生慈育之子。舉此三事。大旨彰矣。若計有實
人。履行而至為來。運盡之滅故去。處現優化則坐
臥。此但都形滯迹。不及道也。
○權字下疏有應字。
都疑覩字。】

「何以故。如來者。無所從來。亦無所去。故名如來。」

【何故見去來坐臥不解義耶。解極會如。體無方所。
緣至物見。來無所從。感畢為隱。亦何所去。而云來
去。亦不乖乎。】

「須菩提。若善男子．善女人。以三千大千世界碎為微
塵。於意云何。是微塵眾。寧為多不。甚多。世尊。何以故。
若是微塵眾實有者。佛則不說是微塵眾。所以者何。
佛說微塵眾。則非微塵眾。是名微塵眾。世尊。如來所
說三千大千世界。則非世界。是名世界。」

【微塵非實。故可碎而為多。世界非有。則可假借而
成也。】

「何以故。若世界實有者。則是一合相。」

【何故非世界名世界耶。若是實有。應一性合而不
可分也。】

「如來說。一合相。則非一合相。是名一合相。」

【假眾為一。無合可得耳。】

「須菩提。一合相者。則是不可說。」

【假名無體。不可定說。】

「但凡夫之人。貪著其事。」

【癡惑則凡夫。貪著故計實。
○癡疏作疑。】

「須菩提。若人言。佛說我見人見眾生見壽者見。須菩
提。於意云何。是人解我所說義不。不也。世尊。是人不
解如來所說義。」

【此辯無實眾生可化。如來但稱諸見為邪。不言見
體是實。若人報言佛說諸見是實者。謬取佛意。非
謂解也。】

「何以故。世尊說我見人見眾生見壽者見。即非我見
人見眾生見壽者見。是名我見人見眾生見壽者見。」

【諸見非實。可改為正。眾生虗假。凡至聖也。
○凡上
疏有從字。】

「須菩提。發阿耨多羅三藐三菩提心者。於一切法。應
如是知。如是見。」

【始終既畢。故旨宗以勸人也。凡欲發心成佛。淨國
土。化眾生。當如上所說理而生知見之也。
○旨疏
作指。】

「如是信解。」

【理深未明。政應推信為解。】

「不生法相。」

【但是虗假。非實法也。】

「須菩提。所言法相者。如來說。即非法相。是名法相。」

【窮理盡明。其唯如來。說言非實。故應從信矣。】

「須菩提。若有人以滿無量阿僧祇世界七寶持用布
施。若有善男子．善女人。發菩提心者。持於此經。乃至
四句偈等。受持讀誦。為人演說。其福勝彼。」

【七寶有竭。四句無窮。】

「云何為人演說。不取於相。如如不動。」

【末示弘宣之義也。夫道不正。不足授人。中心疑者
其辭枝。說當於如。故言如如。始終不易。不可動也。】

「何以故。一切有為法。如夢幻泡影。如露亦如電。應作
如是觀。」

【浮偽不實。理之皆空。空無異易。故如如不動也。】

「佛說是經巳。長老須菩提。及諸比丘．比丘尼．優婆塞．
優婆夷．一切世間天．人．阿修羅。聞佛所說。皆大歡喜。
信受奉行。」

【道蘊聖心。待孚則彰。宿感冥構。不謀而集。同聽齊
悟。法憙蕩心。服翫遵拭。永崇不朽也。
○喜疏作喜
拭作式。】
金剛般若波羅蜜經注(終)