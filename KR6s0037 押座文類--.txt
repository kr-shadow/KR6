#+TITLE: 押座文類--
#+DATE: 2018-05-12 10:25:42
#+SOURCE: github.com/kanripo/KR6s0037 master 19175fc2                

No. 2845
押座文類


* 維摩經押座文

「　頂禮上方香積世
　妙喜如來化相身
　是有妻兒眷屬徒
　心淨常修於梵行
　智力神通難可測
　手搖日月動須彌」


(念菩薩佛子)

「　我佛如來在菴薗
　宣說甚深普集教
　長者身心歡喜了
　持其寶蓋詣如來」


(念菩薩佛子)

「　偏偏搖動布金雲鈴
　七寶雙雙香送遠
　直到菴薗法會上
　捧其寶蓋上如來」


(佛子)

「　五百花蓋立其前
　聖力合成為壹蓋
　日月星辰皆總現
　山河大地及龍宮」


(佛子)

「　世界搖時寶蓋搖
　世界動時動寶蓋動
　一切十方諸淨土
　三世如來悉現中」


(佛子)

「　毘耶離國地中心
　寶樹光暉金璨爛
　多出人賢性慈愍
　欠曾過去早修行」


(佛子)

「　居士維摩眾中尊
　十德圓明人所重
　親近無邊三世佛
　故號維摩長者身」


(佛子)

「　五百聲聞皆被訶
　住相法空分所證
　更有光嚴彌勒眾
　身心皆拜道徒中」


(佛子)

「　不二真門性自融
　只有維摩親證悟
　示病室中而獨臥
　廣談六品不思議」


(佛子)

「　大聖牟尼悲願深
　一一親呼十大眾
　皆曰不堪而問疾
　唯有文殊千佛師」


(佛子)

「　巍巍身動寶星宮
　岌岌珠搖飛寶座
　八萬仙人香滿國
　千千聖眾遍長空」


(佛子)

「　請飯上方香積中
　化座燈王師子吼
　盡到毘耶方丈室
　作其佛事對弘揚」


(佛子)

「　今晨擬說甚深經
　惟願慈悲來至此
　聽眾聞經罪消滅
　總證菩提法寶身」


(佛子)

「　火宅茫茫何日休
　五欲終招生死苦」


(重述)

「　不似聽經求解脫
　學佛修行能不能
　能者虔恭合掌著
　經題名目唱將來」



* 三身押坐文

「　常嗟多劫處輪迴
　末法世中多障難
　慚愧我世尊悲願重
　唯留佛教在世間」


「　向娑婆世界作舟船
　五濁劫中為導首
　只是眾生惡業重
　敬信之心大曬希」


「　見人造惡處強攢頭
　聞道說經則伴不採
　今生少善不曾作
　來世覓人身大曬難」


「　不知不覺大忙忙
　不怕不驚長造罪
　若不是者死王押頭著
　准擬千年餘萬年」


「　今朝希過大乘經
　似見優曇花一種
　暫解聽聞微妙法
　萬劫身中惡業消」


「　輪王髻寶此時逢
　窮子衣珠今日得
　十法行中行一行
　六千功德用嚴身」


「　既能來至道場中
　定是願聞微妙法
　樂者一心合掌著
　經題名字唱來」


「　今朝法師說其真
　坐下聽眾莫因修
　念佛急手歸舍去
　遲歸家中阿婆嗔」



* 八指押坐文

「　始從兜率降人間
　先向王宮示生相
　九龍齊嗢香和水
　爭洛蓮花葉上身」


「　聖主摩耶往後薗
　頻妃婇女走樂喧
　魚透碧波堪賞翫
　無憂花色最宜觀」


「　無憂花樹葉敷榮
　夫人彼中縵步行
　舉手或攀枝餘葉
　釋迦聖主神中生」


「　釋迦慈父降生來
　還從左脇出身胎
　九龍灑水早是祓
　千輪足下有瑞蓮」


「　阿斯陀仙啟大王
　太子瑞應□貞祥
　不是尋常等閑事
　必作箇菩提大法王」


「　前生與殿下結良緣
　賤妾如今豈敢專
　是日耶輸再三請
　太子當時脫指環」


「　長曳不戀世榮華
　厭患深宮為太子
　捨却金輪七寶位
　夜半逾城願出家」


「　六年苦行在山中
　鳥獸同居為伴侶
　長飢不食真修飯
　麻麥將來便短終」


「　得證菩提樹下身
　降伏眾魔成正覺
　鷲領峯頭放毫相
　鹿苑初度五俱輪」


「　先開有教益群情
　次說空宗令悟解
　後向靈山談妙法
　益今利後不思議
　(今晨擬說此甚深經。唯願慈悲來至此聽眾聞經願罪滅消)」


就中地是悲哀。暫到成南便不迴。侵晨行早
尋沙逕。博暮休程傍求糧。憶兒母子應長料。
應須會裏見如來。今日講經功德行。願因蓬
便早歸來。就中此地是別離。每夜唯聞處處
悲。借問因何懷悵惆。昨朝強賊捉余兒。孤貧
臨老遭如此。啟告黃天願照之。儻令母子重
相見。由如枯樹再生枝。弟子布施一索分難
之時。願平美陪兒早出來久住令賤。

此方日沒西方照。莫道西沈日便無。此方入
滅化餘方。莫道世尊真滅度。譬如長天有月
被浮云障翳不出來。身中有佛性甚分明。被
業障覆藏都不現。欲長空月現先須要假細
狂風。欲得身中佛性明事須懃聽大乘。從纔
云被狂風吹散去。月影長空便出來。在聽甚
深微妙法。身中佛性甚分明。一沾兩沾二沾
雨。滅却衢中多少塵。一句兩句大乘經。滅却
身中多少罪。我擬請佛恐人坐。多時便擬說
經。願不願者檢心掌待。

西方還有白銀臺。四眾聽法心總開。願聞法
者合掌著。都講經題唱將來。


* 溫室經講唱押座文

頂禮上方大覺尊。歸命難思清淨眾。四智三
身隨眾願。慈悲丈六釋迦文。百千萬劫作輪
王。不樂王宮恩愛事。捨命捨身千萬劫。直至
今身證菩提。生死海中久沈淪。不覺不知業
力引。垢障消除今覩佛。光照三千世界中。毘
耶離國有菴園。奈女還生奈花中。寶樹枝條
光色好。非凡非聖化生身。祇域還從奈女生。
妙通法術救眾生。能療眾病一切差。國稱之
寶大醫王。父號祇婆慈慜賢。下針之疾立輕
便。名高八國為長者。迴喪起死閻浮中。祇域
思念牟尼尊。明□勅家俱詣佛。直到靈山法
會上。請佛沐浴及凡僧。佛說七物各有功。不
□祈願浴法身。香湯能淨凡聖眾。功德無量
滿願中。今晨擬說甚深文。唯願慈悲來至此。
聽眾聞經罪消滅。總證菩提法寶身。閻浮濁
惡實堪悲。老病終朝長似醉。已捨喧求出離。
端坐聽經能不能。能者虔恭合掌著。經題名
字唱將來。