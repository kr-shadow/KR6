#+TITLE: 俱舍論法宗原-唐-普光
#+DATE: 2016-06-11 12:29:37
#+SOURCE: github.com/kanripo/KR6l0038 master 1acb4590                
No. 837
法宗原
大乘　光法師　撰

依說一切有部諸法宗原略有五種一色法二心法
三心所有法四心不相應行法五無為法。

第一色法略有十一種謂一眼二耳三鼻四舌五身
六色七聲八香九味十觸十一無表也。

第二心法略有一種所謂心王。

第三心所有法略有四十六種謂大地法十大善地
法十大煩惱地法六大不善地法二小煩惱地法十
不定有八大地法十者一受二想三思四觸五欲六
惠七念八作意九勝解十三摩地大善地法十者一
信二不放逸三輕安四捨五慙六愧七無貪八無嗔
九不害十懃大煩惱地法六者一無明二放逸三懈
怠四不信五惛沈六掉舉大不善地法二者一無慙
二無愧小煩惱地法十者一忿二覆三慳四嫉五惱
六害七恨八謟九誑十憍不定有八者一尋二伺三
睡眠四惡作五貪六瞋七慢八疑。

第四心不相應行法略有十四一得二非得三同分
四無想異熟五無想定六滅盡定七命根八生九住
十異十一滅十二名十三句十四文。

第五無為法略有三種一虗空二擇滅三非擇滅以
上總有七十五法為諸法體應善思之。

就中有二一略標釋二諸門分別。

略標釋者。

第一色法十一可變礙故變礙生故名色眼謂內處
眼識所依能見色境四大種所造淨色為體有色無
見有對乃至身根廣說亦爾色謂外處是眼所見四
大種所造有色有見有對色有二十種謂一青二黃
三赤四白五長六短七方八圓九高十下十一正十
二不正十三雲十四烟十五塵十六霧十七影十八
光十九明二十闇聲謂外處是耳所聞四大種所造
有色無見有對聲有八種一有執受大種為因有情
名可意聲如語出好聲二有執受大種為因有情名
不可意聲如語出惡聲三有執受大種為因非有情
名可意聲如拍手好聲四有執受大種為因非有情
名不可意聲如拍手惡聲五無執受大種為因有情
名可意聲如化語好聲六無執受大種為因有情名
不可意聲如化語惡聲七無執受大種為因非有情
名可意聲如外好聲八無執受大種為因非有情名
不可意聲如外惡聲香謂外處鼻所嗅四大種所造
有色無見有對此有四種謂一好香二惡香三等香
四不等香或說三香一好香二惡香三平等香味謂
外處是舌所甞四大種所造有色無見有對此有六
種謂一甘二酢三鹹四辛五苦六淡觸謂外處是身
所觸是四大種及四大種所造有色無見有對觸有
十一種謂一地二水三火四風五滑六澀七輕八重
九冷十飢十一渴言無表者無表雖以色業為性如
有表業而非表示內心善惡令佗了知故名無表就
中有二一善二不善善中復二一從表生二隨心轉
表生復二一者處中二者別解脫隨心亦二一者定
俱謂有漏戒二者道俱謂無漏戒於不善中復有二
種一者處中戒二者惡戒。

第二心法者或名為意或名為識集起故名心即七
心界思量故名意即是意處了別故名識即是識蘊
第三心所法四十六者是心所有名心所法就中大
有地法十者地者謂行處若此是彼所行處即說此
為彼法地大地法地故名為大地此中若法大地所
有名大地法兩重依主准下應知謂此十法遍一切
心心所受謂領納苦樂俱非想謂於境取差別想思
謂能令心有造作觸謂根境識和合生能有觸對欲
謂希求所作事業慧謂於法能有簡擇念謂於緣明
記不忘作意謂能令心驚覺勝解謂能於境印可三
摩地謂心一境性。

大善地法十者地如前釋大善地
名大善地法此中若法大善地所有名大善地法謂
此十法唯遍善心信者謂能令心澄淨或於諦等忍
許名信不放逸者修諸善法輕安者謂心堪忍性捨
者心平等性無驚覺性慙者於所造罪自觀有耻愧
者於所造罪觀佗有耻無貪者謂於境不著無嗔者
謂於境不恚言不害者謂無損惱懃者謂令心勇悍
為性若依正理及入阿毗達磨及婆沙評家於大善
地法中更說欣厭厭謂厭背如緣苦集欣謂欣向如
緣滅道以非並起故俱舍不說大煩惱地法六者地
如前釋大煩惱法地名大煩惱地法此中若法大煩
惱地所有名大煩惱地法謂此六法恒唯遍染心無
明者謂愚癡為性放逸者謂不修善法是修諸善所
對治法懈怠者謂心不勇悍是前所說懃所對治法
不信者謂心不澄淨是前所說信所對治法惛沈者
謂令心惛重掉舉者謂令心不靜大不善地法二者
地如前釋大不善法地名大不善地此中若法大不
善地所有名大不善地法謂此二法唯遍不善心無
慚者謂於所造罪自觀無耻無愧者謂於所造罪觀
他無耻小煩惱地法十者地如前釋小煩惱法地名
小煩惱地此中若法小煩惱地所有名小煩惱地法
謂此十法唯修所斷意癡相應各別現行忿者除嗔
及害於情非情令心憤發覆者隱藏自罪慳謂財法
所施相違令心慳著嫉謂於佗諸興盛事令心不喜
惱謂堅執諸有罪事由此不取如理諫誨害謂於佗
能為逼迫由此能行打罵等事恨謂於忿所緣事中
數數尋思結怨不捨謟謂心曲由此不能如實自顯
或矯非撥或設方便令解不明誑謂惑佗憍謂染著
自法為先令心放逸無所顧性若依正理及法蘊足
論小惑中更有多種隨其所應皆忿等攝或論意各
別不定八者不定入五地名為不定或名不定地法
不定地法如前釋不定所依名不定地不定地所有
名不定地法尋謂尋求心之鹿性伺謂伺察心之細
性睡眠令心昧略為性無有功力執持於身惡作者
謂緣於惡作事心追悔性貪謂貪愛嗔謂嗔恚慢謂
對佗心自舉性疑謂於諦猶預為性若依婆沙評家
於不定地法中更說有怖唯在欲界上界無怖於厭
說怖有說在煩惱品有說怖通染汙無覆無記上來
所明心所有法四十六種且依俱舍一相以論也。

問心所有法中何故有相對翻有不相對翻者答評
諸經論心所有法多少不定若總搜括相對廢立便
成雜亂且依俱舍顯相廢立總有四十六種名如前
說於四十六中如大地法十尋伺睡眠惡作以通三
性或通三性故此十四不別翻名餘三十二中總有
二類一淨品有十謂大善地法十二染品有二十二
謂大煩惱地法六大不善地法二小煩惱地法十及
貪嗔慢疑若於染中通五斷遍六識者即正翻入淨
中若不通五斷不遍六識者伹可傍翻非正翻也言
正翻者總有十法謂大煩惱地法六大不善地法二
及與貪嗔大煩惱地法六中翻癡為無癡無癡即是
大地法中惠故於善中不立無癡翻放逸為不放逸
翻懈怠為精進翻不信為信翻惛沈為輕安翻掉舉
為捨不善地法二中翻無慙無慙翻無愧為愧於不
定中翻貪為無貪翻嗔為無嗔於小惑中害雖不通
五斷非遍六識而別翻者以過重故惱亂菩薩障趣
菩提菩薩將證無上菩提仍起欲恚害尋由此過重
所以別翻餘小惑九及與慢疑二義不定但可傍翻
非正翻也謂餘小惑九及疑非通五斷非遍六識慢
雖通五斷而不遍六識故不翻也此十一種但可傍
翻者就中有二一約等流門翻二約行相相似門翻
言約等流門翻者謂是本惑等流果故忿恨嫉三是
嗔等流翻入無嗔惱是見取等流翻見取為正見正
見即是大地法中慧數所以善中不別立也覆惑是
貪等流翻入無貪或是癡等流翻入無癡無癡即是
慧數故於善中不別立也慳誑憍三是貪等流翻入
無貪謟是諸見等流翻見為正見正見還是慧數故
善不立約等流門伹翻得九慢疑本惑非是等流故
此二種不別翻也害雖是嗔等流過重別翻如前巳
釋言約行相相似翻者如忿恨嫉惱與嗔行相相似
翻入無嗔覆若貪等流與貪行相相似翻入無貪若
是癡等流與癡行相相似翻入無癡無癡即慧數攝
也慳誑二種與貪行相相似翻入無貪謟謂謟曲曲
翻為正直正直是捨故品類足釋捨者身正直心正
直憍之與慢憍自傲逸慢凌蔑佗不敬師長若不憍
慢心便恭敬敬即是慙翻入慙中疑謂猶預不決行
相若能正決即是其慧翻入慧中害雖似嗔過重別
翻如前巳釋。

第四心不相應行法十四者不與心相應名心不相
應簡諸心所行謂行蘊簡色無為簡色受相無為得
謂得彼有情數法擇滅非擇滅非得謂非得彼有情
數法擇滅非擇滅同分者謂諸有情展轉類等有體
類等名同分是別義雖體類等然有多體或身形等
同名同分是因義是彼同因同之分故名為同分無
想異熟者由彼有情於五百劫中間長時想不起故
名為無想無想即異熟名無想異熟無想定者定無
想故或無想者定名無相定隨滅爾所心心所法即
有爾所物現前為此定體滅盡定者滅心心所法盡
名滅盡定隨滅爾所心心所法即有爾所物現前為
此定體命根者命謂壽命增上名根生住異滅者於
有為法能起名生能安名住能衰名異能壞名滅此
四即是諸有為法之標相也名者謂天人等名表召
諸法句者詮義究竟諸行無常等句文者哀阿等文
名句所依能顯為義近顯名句遠顯於義。

第五無為法三者無因緣為作故名無為虗空以無
礙為性由無礙故容受一切色等有為擇滅者擇謂
簡擇滅謂涅槃由擇得滅故名擇滅隨有漏法有爾
所量擇滅亦爾非擇滅者非由擇力而得此滅但由
闕緣名非擇滅隨有為法有爾所量非擇滅亦爾約
得雖在未來論體實通三世。

第二諸門分別者就中有二一蘊處界攝二諸門分
別蘊處界攝者蘊謂五蘊處謂十二處界謂十八界
五蘊者謂色受想行識諸有為法和合聚義是蘊義
也色蘊攝十一種色受想二蘊攝大地法中受想二
法行蘊攝五十八法謂四十六心所有法中除受想
二餘四十四法及十四不相應識蘊攝心王於五法
中前四有為後一無為有為聚集故皆蘊攝無為非
聚集故蘊不攝十二處者謂眼耳鼻舌身意色聲香
味觸法生長門義是處義是能生長心心所法處故
名為處眼耳鼻舌身色聲香味觸處如其次第色十
一中前十種色意處即是第二心王法處即攝色中
無表四十六心所十四不相應行及三無為六十四
法十八界者謂眼耳鼻舌身意色聲香味觸法眼識
耳識鼻識舌識身識意識法種族義是界義於一身
中有十八類諸法種族名十八界眼耳鼻舌身色聲
香味觸界如其次第色十一中前十種色意界及六
識界即是心王法界如法處說。

第二諸門分別者略以百門分別七十五法二門分
別略有十七種色非色有見無見有對無對有漏無
漏有為無為相應不相應有上無上四大所造非四
大所造諦非諦有執受無執受有所緣無所緣異熟
非異熟見非見積集非積集能斫所斫非能斫非所
斫根非根有異熟無異熟。

色非色者可變礙故名
色與此相違名為非色七十五法中色十一是色五
根五境可變礙故無表變礙生故餘六十四非色。

有見無見者有彼眼見故名有見非有眼見名為無
見七十五法中色名有見餘七十四法名無見雖慧
亦名為見此中且約眼說。

有對無對者有障礙故
名為有對與此相違名無對七十五法中五根五境
名有對極微成故餘六十五法名無對非極微成故。

有漏無漏者漏謂漏泄即諸煩惱漏隨增故名為
有漏與此相違名為無漏色十一中無表色通二種
若定共戒及散無表是有漏若道共戒是無漏餘十
種唯有漏心王通二種四十六心所中大地法十大
善地法十尋伺此二十二通二種餘二十四唯有漏
十四不相應中得四相通二種餘九種唯有漏三無
為唯無漏有諍無諍等准此應知。

有為無為者有
緣作名有為與此相違名無為七十五法中前七十
二是有為後三種是無為。

相應不相應者時依行
緣事此五平等名曰相應同一剎那時同一所依根
同一行相同一所緣同一體事故名曰相應與此相
違名不相應七十五法中心心所法四十七種是相
應餘二十八是不相應。

有上無上者有涅槃上故
名有上與此相違名無上七十五法中七十四名有
上擇滅名無上。

四大種所造非四大種所造者體
寬廣故名大能生名種從四大生故名所造與此相
違名非四大種所造七十五法中眼等五根色聲香
味無表唯是所造觸通二種地水火風是大種七所
造觸是所造餘六十四非大種所造。

諦非諦者諦
謂諦實即苦集滅道與此相違名為非諦七十三是
諦虗空非擇滅非諦是無為故非苦集道攝是無記
故非滅諦攝。

有執受無執受者心心所法共所執
持攝為依處名有執受與此相違名無執受七十五
法中九通二種眼等五根住現在世名有執受過去
未來名無執受色香味觸住現在世不離五根名有
執受若住現在非不離根過去未來名無執受餘六
十六唯無執受。

有所緣無所緣者心心所法是能
緣一切法是所緣有彼所緣名有所緣與此相違名
無所緣七十五法中心心所法四十七種是有所緣
餘二十八名無所緣。

異熟非異熟者體是無記從
異熟因生異類而熟故名異熟與此相違名非異熟
色十一中五根色香味觸通二種聲及無表非異熟
心王通二種四十六心所法中大地法十尋伺睡眠
此十三法皆通二種餘三十三非異熟不相應中得
同分四相通二種無相異熟命根唯異熟非得二定
名句文非異熟三無為非異熟。

見非見者觀照推
度隨應名見與此相違名為非見七十五法中慧通
二種若是世俗正見等是見若是盡無生智等非見
眼唯是見餘七十三唯是非見。

積集非積集者極
微名為積集與此相違名非積集七十五法中五根
五境名為積集極微成故餘六十五皆非積集非極
微成故。

能斫所斫非能斫非所斫者能研斧等所
斫薪等七十五法中色香味觸通能所斫以成斧等
及薪等故餘七十一非能所斫能稱所稱非能稱所
稱能燒所燒非能燒所燒應知亦爾。

根非根者增
上名根與此相違名為非根根謂二十二根眼根耳
根鼻根舌眼身根意根女根男根命根樂根苦根喜
根憂根捨根信根勤根念根定根慧根未知當知根
巳知根具知根七十五法中眼耳鼻舌身心王念定
慧受信勤命此十三是根餘六十二非根應知男女
二根即是身根一分樂苦喜憂捨五即是受攝後三
即是信進念定慧喜樂捨心九法為體。

有異熟無
異熟者不善善有漏異熟無記無漏無異熟色十一
中色聲無表通二種心王亦通二種四十六心所中
大不善地法二小煩惱地法中忿覆慳嫉惱害恨不
定中惡作嗔此十一唯有異熟餘三十五通二種十
四不相應中得四相通二種二定有異熟餘七種無
異熟三無為無異熟。

三門分別略有二十種三性三界三斷三學有尋有
伺等三地三業三寶三藏戒等三學三戒有尋有伺
等三定淨等三定三牟尼三清淨三惡行三妙行三
明三示導三種三摩地三解脫門。

三性者一善二
不善三無記善有七種一生得二聞三思四修五學
六無學七勝義七中前四有漏後三無漏就有漏中
前一生得後三加行就無漏中前二有為後一無為
不善唯一無記有二一有覆二無覆就無覆中有六
一異熟二威儀三工巧四通果五自性前四無記所
不攝者皆名自性六勝義六中前五有為後一無為
并前有覆總有七種善有七不善唯一無記有七總
有十五總括諸論所說盡以此十五分別七十五法
色十一中色聲通三性善身語業是善惡身語業是
不善無記身語業及非業者是無記身業及非業色
是色語業及非業聲是聲善中通生得聞思以皆能
發身語業故無記中通有覆無覆有覆者謂初定修
斷有覆無記發身語業是有覆就無覆中色通異熟
威儀工巧通果自性聲通威儀工巧通果自性如生
二定巳上泛爾語時起初定威儀心發故聲通威儀
五根香味觸唯是無覆就中五根通異熟自性若說
異熟因生者是異熟若是長養者是自性香味觸三
通異熟威儀工巧通果自性若是長養香味觸三及
外香味觸三是自性無記以非異熟威儀工巧通果
攝故無表通善不善非無記無記心劣故不發無表
於善中通生得聞思修學無學生得聞思所發是散
無表修所發是定俱無表學無學所發是道俱無表
不善者唯散無表心王於十五中除勝義善自性無
記勝義無記通餘十二義准可知四十六心所法中
大地法十尋伺睡眠此十三通三性若大地法十尋
伺善中通生得聞思修學無學無記中通有覆無覆
無覆中通異熟威儀工巧通果若睡眠善中唯生得
眠心劣故不通聞等無記中通有覆無覆有覆者謂
欲界身邊二見相應無覆者通異熟威儀工巧非通
果非定果故大善地法十唯善善中通生得聞思修
學無學大煩惱地法六通不善有覆若與不善相應
是不善若與欲界身邊二見及上二界諸惑相應是
有覆大不善地法二小惑中忿覆慳嫉惱害恨及不
定中嗔此十唯不善諂誑憍三及貪慢疑此六通不
善有覆若欲界者是不善若上界者是有覆惡作通
善不善憂相應故不通無記若於威儀工功中悔者
但是省察非是惡作善唯生得十四不相應中得四
相通三性善中通生得聞思修學無學無記中通有
覆無覆無覆中通異熟威儀工巧通果自性二無心
定唯善謂修以是修善可等起故非得同分無想異
熟命根名句文身唯是無覆就中非得名句文唯是
自性同分通異熟自性無想異熟命根唯異熟三無
為中擇滅是勝義善是善是常故虗空非擇滅是勝
義無記。

三界者一欲界二色界三無色界為欲界
惑繫名為欲界色無色界應知亦爾色十一中五根
色聲觸通欲色界香味唯欲界唯段食性故欲界有
情身資段食故唯欲界上界有情不須段食故此香
味不通上界無表通欲色及不繫若散位無表是欲
界繫若定俱無表是色界若道俱無表是不繫於色
界中無散無表以彼散心劣弱故但能發表不發無
表無色界中無無表無有色故故此十一不通無色
五根五境唯有漏故不通不繫心王通三界及不繫
四十六心所法中大地法十大善地法十通三界及
不繫有漏者三界繫無漏者是不繫大煩惱地法六
小惑中憍不定中貪慢疑通三界繫大不善地法二
小惑中忿覆慳嫉惱害恨不定中嗔惡作睡眠此十
二唯欲界前十唯不善故不通上界惡作憂相應故
憂唯欲界故不通上界欲界有段食故有睡眠上界
無段食故無睡眠皆唯有漏故非不繫於小惑中諂
誑二法通欲色界就色界中諂誑二種唯在中間以
大梵王處自梵眾忽被馬勝比丘所徵難故諂誑惑
梵眾諂言愧謝馬勝止丘故有諂誑二定巳上無眾
相依如彼初定故無諂誑不定地中尋伺二法通欲
色界及不繫就色界中尋伺至初定伺亦至中間巳
上諸地漸離災患故無尋伺十四不相應中得四相
通三界繫及不繫有漏者三界繫無漏者是不繫非
得同分命根通三界名句文若說隨語二地繫欲界
初定若說隨身五地繫謂欲四定取隨語繫者為正
雖有兩說皆通欲色無想異熟及無想定唯在色界
第四定故謂諸外道唯執第四無想異熟為真涅槃
為求無想果修無想定因故唯第四不通餘地滅盡
定唯無色界唯有頂故此滅盡定極微細心心所法
故唯有頂不通下地三無為非三界繫是無漏故。

三斷者一見斷二修斷三非斷八十八隨眠相應俱
有及得名見所斷見諦斷故餘有漏修所斷數數修
習方能斷故體是無漏非見修所斷名非所斷也色
十一中無表通修斷非斷散及定俱是修斷道俱是
非斷餘十唯修斷心王通三斷四十六心所中大地
法十尋伺通三斷大善地法十通修斷非斷大煩惱
地法六不善地法二不定中睡眠貪嗔慢通見斷修
斷疑唯見斷小煩惱地法十及惡作唯修斷十四不
相應中得四相通三斷餘九種唯修斷三無為唯非
斷。

三學者一學二無學三非學非無學學人身中
有為無漏可進修習故名為學無學身中有為無漏
巳滿足故名為無學一切有漏及三無為非是修學
法故不名學亦非無學巳滿足故不名無學故名非
學非無學有漏道雖亦學非是究竟故不名學色十
一中無表通三學道俱無表是學無學道俱及散唯
非學非無學餘十唯非學非無學心王通三學四十
六心所法中大地法十大善地法十及尋伺通三學
餘二十四唯非學非無學十四不相應中得四相通
三學餘九種唯非學非無學三無為唯非學非無學。

有尋有伺等三地者一有尋有伺地謂欲界初定
二無尋唯伺地謂靜慮中間地三無尋無伺地謂二
定巳上諸地由依三地起法不同故分三別色十一
中香味唯有尋有伺餘九通三地心王通三地四十
六心所法中不善地法二小煩惱地法中忿覆慳嫉
惱害恨不定中尋睡眠惡作嗔此十三唯有尋有伺
地諂誑及伺此通有尋有伺地無尋唯伺地餘三十
法通三地不相應中得非得同分命根四相通三地
無想異熟二定唯無尋無伺地名句文若說隨語繫
欲界初定通有尋有伺地無尋唯伺地若說隨身繫
通三地。

三業者一身業二語業三意業造作名業
依身起業故名身業表無表性即語名業故名語業
表無表性由意等起故名意業體即是思身表以色
十為性語表以聲為性身語無表以無表為性意業
以大地法中思為性。

三寶者一佛寶二法寶三僧
寶世所珍重故名為寶覺悟名佛以佛身中無漏五
蘊為體法謂軌持即是涅槃善常最勝故名為法寶
和合名僧四向四果聲聞身中無漏五蘊七十五法
中無表色心王大地法十大善地法十尋伺得四相
通佛僧寶擇滅唯法。

三藏者一素怛纜藏謂經能
詮於定二毗奈耶藏謂律能詮於戒三阿毗達磨藏
謂論能詮於慧包含名藏此三藏教體准藏婆沙評
家以音聲為體即是七十五法中聲也。

戒等三學
者一戒學謂無漏戒二定學謂無漏定三慧學謂無
漏慧學戒定慧故名為學戒以色十一中無表為性
定慧以大地法中定慧為性。

三種戒者一別解脫
戒謂受戒時別別棄捨種種惡故名別解脫戒表無
表性二定俱戒與定同時名定俱戒以有漏無表為
性三道俱戒與無漏道同時名道共戒以無漏無表
為性七十五法中色聲表以色十一中色聲為性三
種無表皆以無表為性。

有尋有伺等三定者一有
尋有伺定謂未至初定二無尋唯伺定謂中間定三
無尋無伺定謂二定巳上皆通有漏及無漏定此三
皆以大地法中定為體性由相應法依地不同故分
三種。

淨等三定者一味定謂色無色界愛相應定
二淨定謂有漏善定三無漏定謂無漏法相應定此
三皆以心所法中定為體也。

三牟尼者一身牟尼
謂無學身業二語牟尼謂無學語業三意牟尼謂無
學意業牟尼此云寂默諸煩惱言皆寂默故身語牟
尼以色十一中無表為性意牟尼以心王為性唯是
無漏。

三清淨者一身清淨二語清淨三意清淨蹔
永遠離一切惡行煩惱垢故名為清淨體性相攝如
下三妙行中說。

三惡行者一身惡行謂一切不善
身業二語惡行謂一切不善語業三意惡行謂一切
不善意業及非意業貪嗔邪見此行即惡故名惡行
身惡行以色十一中無表為性語惡行以聲及無表
為性意惡行以心所中思貪嗔慧為性。

三妙行者
一身妙行謂一切善身業二語妙行謂一切善語業
三意妙行謂一切善意業及非意業無貪無嗔正見
此行即妙故名妙行身妙行以色十一中色及無表
為性語妙行以聲及無表為性意妙行以心所思無
貪無嗔慧為性。

三明者一宿住智證明治前際愚
即六通中宿住隨念智證通二死生智證明治後際
愚即六通中天眼智證通三漏盡智證明治中際愚
即六通中漏盡智證通前二世俗智後一若緣漏盡
為境六智性謂法類俗盡無生滅若漏盡身中起即
十智性此三皆以心所法中慧為體性。

三示導者
一神變示導即六通中神境智證通俗智性二記心
示導即六通中佗心智證通五智性謂法類道俗佗
心三教誡示導即六通中漏盡智證通或六智或十
智如前說能示能導得示導名此三皆以心所法中
慧為體性。

三種三摩地者一空三摩地謂空非我
相應等持二無相三摩地謂緣滅諦四種行相相應
等持滅諦無十相謂無色等五男女二三有為相故
名無相緣彼三摩地得無相名三無願三摩地緣苦
集道十種行相相應等持言十種者謂非常苦因集
生緣道如行出苦集二諦可厭患故道如船筏必可
捨故能緣彼定得無願名空非我相非可厭捨以與
涅槃相相似故故不相應此三皆通有漏無漏心所
法中定為體性。

三解脫門者一空解脫門二無願
解脫門三無相解脫門能與涅槃為入門故應知是
前三等持中無漏者。

四門分別略有二十二種四諦四食四身繫四顛倒
四識住四靜慮四無色四緣四生四業四念住四善
根四向四果四無畏四無礙解四無量四正斷四神
足四通行四道四證淨。

四諦者一苦諦謂有漏果
逼迫性故二集諦謂能招集故謂有漏因三滅諦生
死斷故謂擇滅四道諦通行義故謂無漏道七十五
法中無表心王大善地法十大地法十尋伺得四相
此二十九通苦集道三諦擇滅一種唯滅諦餘四十
五中除虗空非擇滅餘四十三通苦集二諦虗空非
擇滅非四諦攝如前釋也。

四食者一段食二觸食
三思食四識食資益名食皆唯有漏色十一中欲界
香味觸名段食大地法中觸名觸食思名思食心王
名識食。

四身繫者一貪欲身繫二嗔恚身繫三戒
禁取身繫四此實執身繫欲界五部貪名初身繫五
部嗔名第二身繫六戒禁取名第三身繫十二見取
名第四身繫種種纏縛有情自體故名身繫是羂網
有情身義前二以不定中貪嗔為體後二以大地法
中慧為體。

四顛倒者一於非常執常顛倒二於諸
苦執樂顛倒三於不淨執淨顛倒四於非我執我顛
倒初一以邊見中常見為體次二以見取中計樂淨
為體後一以有身見中我見為體有說我倒攝身見
全皆以大地法中慧為性。

四識住者一色識住二
受識住三想識住四行識住識著彼故名識住有漏
四蘊唯有情數七十五法中除心王及三無為餘隨
所應名四識住。

四靜慮者初靜慮二靜慮三靜慮
四靜慮由定寂靜慧能審慮故名靜慮七十五法中
眼等五根色聲觸無表心王大地法十大善地法十
大煩惱地法六憍慢貪疑不相應中得非得同分命
根四相通四靜慮諂誑尋伺唯初靜慮名句文若說
隨語唯初靜慮若說隨身通四靜慮無想異熟無想
定唯第四靜慮。

四無色者一空無邊處二識無邊
處二無所有處四非想非非想處四中前三從加行
立名謂加行位觀無邊空易能離色名空無邊處觀
彼空巳次復觀彼能緣識作識無邊解名識無邊處
次復觀彼能緣之識無所有名無所有處後一當體
立名非想謂非有麤想非非想謂有昧劣想非同二
定全無心想名非非想處是有情生長處也由無色
故立無色名七十五法中心王大地法十大善地法
十大煩惱地法六憍貪慢疑得非得同分命根四相
通四無色滅盡定唯非非想。

四緣者一因緣即因
是緣謂五因性除能作二等無間緣等而無間名等
無間即等無間名緣謂除無學最後心心所法諸餘
巳生心心所法為性三所緣緣即所緣名緣以一切
法為性四增上緣即增上名緣即能作因亦一切法
為性若約七十五法因緣除三無為通餘七十二法
等無間緣通心王及四十六心所法所緣緣增上緣
通七十五法。

四生者一胎生二卵生三濕生四化
生異熟五蘊為性七十五法中眼等五根色香味觸
心王大地法十尋伺睡眠得同分命根四相通四生
無想異熟唯化生。

四業者一順現法受業謂此生
造即此生熟二順次生受業謂此生造第二生熟三
順後次生受業謂此生造從第三生後次第熟四順
不定受業非定受業故立不定名皆唯有漏通善不
善七十五法中色聲無表心所中思體是業故皆通
四業。

四念住者一身念住二受念住三心念住四
法念住以大地法中慧為體性身受心法是所緣境
慧由念住從境及伴為名名身念住等。

四善根者
一𤏙二頂三忍四世間第一諸聖道火前相名𤏙進
退二際猶如山頂名頂於四諦理情能堪忍名忍有
漏故名世間勝𤏙等故名第一皆慧為體相應俱有
五蘊為性七十五法中無表心王大地法十大善地
法十尋伺得四相皆通四種。

四向者一預流向二
一來向三不還向四阿羅漢向隨其所應皆以無漏
五蘊為性趣向果故名向七十五法中無表心王大
地法十大善地法十尋伺得四相皆通四向。

四果
者一預流果二一來果三不還果四阿羅漢果預流
果者謂無漏道總名為流由此為因趣涅槃故預言
為顯最初至得彼流故說名預流一來者彼往天上
一來人間而般涅槃故名一來果不還者必不還來
生欲界故名不還阿羅漢者此云應即此唯應化佗
身故諸有情者所應供故名為應所求得遂故名為
果隨其所應皆以無漏五蘊擇滅為性七十五法中
無表色心王大地法十大善地法十尋伺得四相擇
滅無為皆通四果。

四無畏者一正等覺無畏我於
諸法皆等正覺若得外難無怖畏故十智為性二漏
盡無畏我於諸漏巳得永盡若得外難無怖畏故或
六智為性或十智為性若漏盡為境六智性謂法類
盡無生滅俗智若漏盡身中所得十智性三說障法
無畏我為弟子說能障法染必為障若得外難無怖
畏故八智為性除滅道智四說出道無畏我為弟子
說能出道修必出苦若得外難無怖畏故若緣能趣
為境九智為性除滅若亦緣彼所趣為境十智為性
由有智故不怯懼他故名無畏皆以心所中慧為體
性。

四無礙解者一法無礙解二義無礙解三詞無
礙解四辨無礙解法義詞辨是所緣境無礙解是能
緣智此四皆智為自性謂無退智緣能詮法名句文
身立為第一緣所詮義立為第二緣方言詞立為第
三緣應正理無滯礙說及緣自在定慧二道立為第
四法詞二種唯俗智性緣事境故義無礙解若說諸
法皆名為義義無礙解十智性若唯涅槃名義義無
礙解六智性俗法類滅盡及無生辨無礙解九智性
除滅智緣說道故皆心所中慧為自性。

四無量者
一慈無量二悲無量三喜無量四捨無量慈能與樂
悲能拔苦喜謂喜慶捨謂平等緣無量有情故名無
量慈悲大善地法中無嗔為性有說悲以不害為性
喜大地法中受為性有說以欣為性捨大善地中無
貪為性有說亦以無嗔為性。

四正斷者一巳生惡
法方便令不生二未生惡法遮令不生三未生善法
方便令生四巳生善法修令增廣此四皆以心所中
勤為自性於一念中有此四用言正斷者於正修習
斷修位中此勤力能斷懈怠故或名正勝於正持䇿
身語意中此最勝故。

四神足者一欲神足二勤神
足三心神足四觀神足此四皆以心所法中定為自
性言神足者定果名神欲勤心觀四因所生等持名
足從因及果當體為名也。

四通行者一苦遲通行
二苦速通行三樂遲通行四樂速通行道依根本四
靜慮生名樂通行以攝受支止觀平等任運轉故道
依無色未至中間名苦通行以不攝支止觀不等艱
辛轉故即此樂苦二通行中鈍根名遲利根名速二
行於境通達醔遲故名遲通翻此名速或遲鈍者所
起通行名遲通行速此相違此四通體色界者五蘊
性無色界者四蘊性七十五法中無表色心王大地
法十大善地法十尋伺得四相皆通四通行。

四道
者一加行道謂從此後無間道生二無間道謂能斷
所應斷障三解脫道謂巳解脫所應斷障最初所生
四勝進道謂三餘道所言道者謂涅槃路乘此能往
涅槃城故此四皆通四蘊五蘊七十五法中無表色
心王大地法十大善地法十尋伺得四相皆通四道。

四證淨者一於佛證淨二於法證淨三於僧證淨
四聖戒證淨由證得淨故名證淨前三以心所中信
為性後一以色中無表為性信戒二種俱名淨者離
不信垢破戒垢故。

五門分別略有十五種五取蘊五濁五趣五無間業
五根五力五因五類五果五蓋五順下分結五順上
分結五分法身五戒五眼。

五取蘊者有漏名取蘊
如前有漏說從取生故能生取故故名取蘊。

五濁
者一壽濁二劫濁二見濁四煩惱濁五有情濁劫減
將未壽等鄙下如滓穢故說名為濁唯有欲界壽濁
者以短命為體劫濁者劫即是時時無別體約法以
論以五取蘊為體見濁者以身見邊見邪見見取戒
禁取為體此五以慧為體煩惱濁者以五取蘊為性
若約七十五法中出體義准可知唯在欲界。

五趣
者一天二人三餓鬼四傍生五地獄光明名天思慮
名人由飢餓故名為餓鬼身多橫住名曰傍生地下
有獄名曰地獄趣是所往異熟無記五蘊為體七十
五法中五根色香味觸心王大地法十尋伺睡眠得
同分無想異熟命根四相隨其所應為五趣體。

五
無間業者一殺母二殺父三殺阿羅漢四破和合僧
五出佛身血言無間者造此業巳定生地獄無餘生
間或受苦無間或無樂間苦故名無間前三後一是
身業色十一中以色及無表為性第四語業以聲表
及無表為性。

五根者一信二勤三念四定五慧勝
用增上名根。

不可屈伏名力初名根後名力出體
如根說。

五因者一生因二依因三立因四持因五
養因彼從起故說為生因生巳隨逐大種轉故如依
師等說名依因能任持故如壁持𦘕說為立因不斷
因故說為持因增長因故說為養因色十一中觸中
四大望所造色法皆作五因。

五類者一異熟生二
所長養三等流性四一剎那五有實事應知五類體
各不同異熟之生或異熟即生名異熟生非前異熟
攝長小令大長瘦令肥名所長養非前二攝然從同
類遍行因生前後均等類相似名等流性非前三攝
不從同類遍行因生名一剎那即苦忍相應俱有法
等非前四攝體堅實故名有實事謂諸無為若據但
從同類遍行因生皆名等流等流亦通前二若據體
是無常剎那亦通前三若據有實體性實事亦通前
四今為顯差別故廢總論別色十一中眼等五根通
異熟長養色味觸通異熟長養等流聲通長養等流
無表通等流剎那心王通異熟等流剎那四十六心
所法中大地法十不定中尋伺通異熟等流剎那大
善地法十通等流剎那不定中睡眠通異熟等流大
煩惱地法六不善地法二小惑十不定中惡作貪嗔
慢疑唯等流十四不相應中得四相通異熟等流剎
那同分通異熟等流非得二定名句文唯等流無想
事命根唯是異熟三無為唯實事。

五果者一異熟
果二等流果三士用果四增上果五離繫果入阿毗
達磨論第二釋五果云果不似因故名為異熟謂成
熟堪受用故果即異熟名異熟果果似因故說名為
等從因生故故說為等流果即等流名等流果擇滅
無為名離繫果此由道得非道所生果即離繫名離
繫果由此勢力彼得生故此名士用彼名為果由前
增上後法得生增上之果名增上果(巳上論文)所引所欣
隨應名果色十一中眼等五根色香味觸通異熟等
流士用增上聲無表通等流士用增上心王通異熟
等流士用增上四十六心所法中大地法十不定中
尋伺睡眠通異熟等流士用增上餘三十三通異熟
等流增上十四不相應行中得同分無想異熟命根
四相通異熟等流士用增上非得二定名句文通等
流士用增上三無為中擇滅是離繫果或通士用果
故正理云俱生無間隔越不生四士用中擇滅即是
不生士用果也餘二無為非所引故非有為果非所
欣故非無為果故論云無法非因有法非果謂虗空
非擇滅。

五蓋者一欲貪蓋二嗔恚蓋三惛眠蓋四
掉悔蓋五疑蓋唯此於五蘊能為勝障故謂貪恚蓋
能障戒蘊惛沉睡眠能障慧蘊掉舉惡作能障定蘊
定慧無故於四諦疑疑故能令乃至解脫解脫知見
皆不得起故唯此五建立為蓋初二後一以心所法
中貪嗔疑為性第三以惛沉睡眠為性第四以掉舉
惡作為性皆唯欲界唯不善故。

五順下分結者一
有身見二戒禁取三疑四欲貪五嗔恚此五順益下
分界故名順下分前二以大地法中慧為性後三以
不定中貪嗔疑為性前三通三界後二唯欲界。

五
順上分結者一色貪二無色貪三掉舉四慢五無明
順益上界故名順上分結以心所法中貪慢無明掉
舉為性唯修所斷唯上界唯聖者。

五分法身者一
戒蘊謂無漏戒二定蘊謂無漏定三慧蘊謂無漏正
見四解脫蘊謂無漏勝解五解脫知見蘊謂盡智無
生智解脫身中起故名解脫知見以此五種為無學
身故名身也戒身以色十一中無表為性定身以心
所中定為性慧身解脫知見身以慧為性解脫身以
勝解為性。

五戒者一不殺生二不偷盜三不欲邪
行四不處誑語五不飲酒戒初三後一是身業第四
語業身語二業表無表性身表以色十一中色為性
語表以聲為性身語無表以無表為性。

五眼者一
肉眼二天眼三慧眼四法眼五佛眼肉眼者謂欲界
有情眼也天眼者謂色界天眼慧眼法眼者以慧為
體觀四諦理名慧眼建立事智名法眼佛眼者即前
四眼至佛身中總名佛眼以七十五法中眼慧為性
初二唯眼次二唯慧後一通眼及慧觀照推度隨應
名眼。

六門分別略有五種六界六通六垢六因六波羅蜜。

六界者一地二水三火四風五空六識性義名界
前四即是觸中四大空即空界色是色攝即是色中
影光明闇識是心王即唯有漏。

六通者一神境智
證通神謂等持境謂行化智證境時無壅名通從定
及境能證為名也餘通雖亦依定此通相顯偏標神
名二天眼智證通天眼是所依根智是眼識相應慧
智證境時無壅名通從根及能證為名也三天耳智
證通天耳是根智是耳識相應慧智證境時無壅名
通亦從根及能證為名也四佗心智證通從加行及
能證為名也五宿住隨念智證通從境及相應并能
證為名也六漏盡智證通若涅槃名漏盡從所證及
能證智為名也若漏盡身名漏盡從所依及能證智
為名也於六通中前四唯俗智攝他心通五智攝謂
法類道世俗他心漏盡通若能緣漏盡為境六智性
除道苦集他心若依漏盡身起十智性皆心所法中
慧為體性。

六垢者一惱二害三恨四諂五誑六憍
此六即以小惑本地中六法為性穢汙相麤故名為
垢。

六因者一能作因二俱有因三同類因四相應
因五遍行因六異熟因能作因者能與果作因能作
即因或能作之因名能作因以一切法為性遍通七
十五法俱有因者因與果俱名俱有因俱有即因或
俱有之因名俱有因以三世七十二法為體除三無
為同類因者因果相似名同類同類即因或同類之
因名同類因以過去現在七十二法為體除三無為
相應因者五義平等名曰相應相應即因或相應之
因名相應因以三世四十六心心所法為體遍行因
者遍與五部染法為因遍行即因名遍行因不得言
遍行之因亦與非遍行法為因故以過去現在苦集
下十一遍行隨眠相應俱有法為體以七十五法中
心王大地法十大煩惱地法六不善地法二尋伺睡
眠疑四相為性異熟因者謂異熟即因或異熟之因
名異熟因三世不善善有漏法為性以七十五法中
色聲無表心王四十六心所法得二定四相為體。

六波羅蜜者一布施二淨戒三安忍四精進五靜慮
六般若波羅者彼岸即是涅槃蜜多名到此六能到
涅槃彼岸名到彼岸布施者謂能布施財法等以能
發心心所法及所發身語二業為性以七十五法中
色聲無表心王大地法十大善地法十尋伺為性淨
戒者以三種戒為性以色十一中色聲無表為性安
忍者以大善地法中無嗔善根為性精進者以大善
地法中勤為性靜慮者以大地法中定為性智慧者
以大地法中慧為性。

七門分別略有五種七慢七識住七種聖人七支戒
七覺支。

七慢者一慢二過慢三慢過慢四我慢五
增上慢六卑慢七邪慢若於劣謂巳勝於等謂巳等
令心高舉總說為慢若於等謂巳勝若於勝謂巳等
令心高舉總名過慢若於勝謂巳勝令心高舉名為
慢過慢若恃我令心高舉名為我慢若於未證得殊
勝德中謂巳證得令心高舉名增上慢若於多分勝
謂巳少劣令心高舉名為卑慢若於無德中謂巳有
德令心高舉名邪慢以不定中慢為體也。

七識住
者一身異想異如人一分天分天天者謂欲界天及
初靜慮除劫初起身異謂彼色身種種顯形狀貌不
同想異謂彼苦樂不苦不樂想差別故二身異想一
如梵眾天謂劫初起彼諸梵眾起如是想我等皆是
大梵所生大梵爾時亦起此想是諸梵眾皆我所生
同想一因故名想一大梵王身其量高廣容貌威德
言語光明衣冠等事一一皆與梵眾不同故名身異
三身一想異謂二定三天彼顯形狀貌不異故名身
一樂非苦樂二想交參故名想異四身一想一謂三
定三天彼顯形狀貌不異故名身一唯有樂想故名
想一初靜慮中由染污想故言想一第二靜慮由二
善想故言想異第三靜慮由異熟想故言想一五空
無邊處六識無邊處七無所有處餘三惡起第四靜
慮及與有頂皆有損壞識法故非識住此七識住唯
有漏欲色五蘊性無色四蘊性七十五法中除三無
為無想異熟二定餘六十九法隨應為性。

七種聖
人者一隨信行二隨法行三信解四見至五身證六
慧解脫七俱解脫隨信行者先加行位隨信行故隨
法行者先加行位隨法行故信解者由信根增故見
至者由慧根增故身證者由身證得滅盡定故慧解
脫者唯由慧力離煩惱障故俱解脫者兼得滅盡定
離解脫障故初二見道次三修道後二無學此七聖
者皆以無漏五蘊為性若約七十五法中以無表色
心王大地法十大善地法十尋伺得四相為體。

七
支戒者一不殺生二不偷盜三不婬四不虗誑語五
不麤惡語六不離間語七不離穢語前三身業表無
表性後四語業表無表性身表者以色十一中色為
性語表以聲為性無表以無表為性。

七覺支者一
念二定三擇法四喜五輕安六捨七精進前四即以
大地法中念定慧受為體後三即以大善地中輕安
捨勤為性覺謂覺慧支是分義。

八門分別略有五種八戒八正道八解脫八勝處八
難。

八戒者一不殺生二不偷盜三不婬欲四不虗
誑語五不飲洒六不塗飾香鬘歌舞視聽七不眠坐
高廣嚴麗牀座八不非時食前三後四是身業攝不
歌舞倡伎故往視聽所以是身業攝或可不歌倡等
是語業攝第四語業攝身語二業俱表無表性身表
以色十一中色為性語表以聲為性身語無表以無
表為性於十戒中第六開二更加不捉金銀寶等以
為第十身業表無表性。

八正道者一正見二正念
三正定四正精進五正思惟六正語七正業八正命
初三以大地法中慧念定為性正精進以大善地法
中勤為性正思惟以不定中尋伺為性語業命三以
色中無表為性皆無漏。

八解脫者一內有色想觀
外色二內無色想觀外色三淨解脫四空無邊處五
識無邊處六無所有處七非想非非想處八滅受想
定於內色身有色想貪為除想貪觀外不淨青瘀等
色而方內身令貪不起名初解脫於內色身無色想
貪雖巳除貪為堅牢故觀外不淨青瘀等色令貪不
起名第二解脫觀清淨色令貪不起名淨解脫顯觀
轉勝空無邊等四無色定各能解脫下地貪故為次
四解脫滅受想定棄背受等名第八解脫棄背義是
解脫義也初三以無貪為性近治貪故若并助伴皆
五蘊性次四解脫以四無色定善為性後一解脫以
滅定為性若約七十五法出體初二以無表色心王
大地法十大善地法十尋伺得四相為體第三除尋
伺餘如初二說四無色解脫以心王大地法十為體
後一解脫以滅定為體初二依初二定第三依第四
定次四各依自地後一依有頂。

八勝處者一內有
色想觀外色少二內有色想觀外色多三內無色想
觀外色少四內無色想觀外色多後四內無色想觀
外青黃赤白為四足前成八於內色身有色想貪為
對治故觀外少色作青瘀等名初勝處於內色身有
色想貪為對治彼觀外多色作青瘀等名第二勝處
於內色身無色想貪但為堅牢觀外少色作青瘀等
令貪不起名第三勝處於內色身無色想貪伹為堅
牢觀外多色作青瘀等令貪不起名第四勝處又於
內身無色想貪但為䇿心或試煩惱觀外青黃赤白
四色令貪不起名後四勝處初二勝處自性地等如
初解脫是初解脫果故次二勝處自性地等如第二
解脫是第二解脫果故後四勝處自性地等如第三
解脫是第三解脫果故前修解脫唯棄背後修勝處
能制所緣隨欲樂觀或終不起心勝境處故名勝處。

八難者一地獄二傍生三餓鬼四北俱盧五無想
天六世智辨聰七佛前佛後八盲聾瘖瘂不能入聖
及離染故故名為難世智辨聰以大地法中邪慧為
性餘七皆以異熟無記五蘊為性七十五法中眼等
五根色香味觸心王大地法十尋伺睡眠得同分無
想異熟命根四相隨其所應為彼體性。

九門分別略有五種九結九有情居九地九次第定
九遍知。

九結者一愛結二恚結三慢結四無明結
五見結六取結七疑結八嫉結九慳結此九結依婆
沙總以百事為性愛慢無明結各三界五部為四十
五事恚結唯欲界五部為五事見結有十八事謂有
身見邊執見各三界見苦所斷為六邪見三界各四
部為十二事取結有十八事謂見取三界各四部為
十二事戒禁取三界各見苦道所斷為六事疑結三
界各四部為十二事嫉結慳結各欲界修所斷為二
事若約七十五法中初三及第七以不定地中貪嗔
慢疑為性第四以大惑中無明為性第五第六以大
地法中慧為性後二以小惑中嫉慳為性結縛有情
不出三界故名為結也。

九有情居者於七識住加
無想有情非想非非想足前為九諸有情類唯於此
九欣樂住故立有情居餘處皆非不樂住故如識住
說應知體性准七識住說唯加無想有頂為異。

九
地者謂欲界四靜慮四無色所依名地欲色五蘊性
無色四蘊性欲界有頂唯有漏四定三無色通有漏
無漏七十五法中除三無為餘七十二法內色十一
中香味不善地法二小惑中忿覆慳嫉惱害恨不定
中睡眠惡作嗔唯欲界不相應中無想異熟無想定
唯第四靜慮滅盡定唯有頂小惑中諂誑不定中尋
伺唯欲界初定不相應中名句文若說隨語欲界初
定若說隨身通欲界四定色十一中眼等五根色聲
觸無表通欲界四定心王大地法十大善地法十大
煩惱地法六小惑中憍不定中貪慢疑不相應中得
非得同分命根四相通九地。

九次第定者謂四靜
慮四無色及滅受想次第而起名次第定由是聖人
功德法故唯取善性四靜慮五蘊為性四無色四蘊
為性滅受想定唯行蘊為性若約七十五法中無表
色心王大地法十大善地法十尋伺得四相為初靜
慮體後三靜慮除尋伺餘如初定說四無色定又除
無表餘如初定說滅受想定以不相應中滅定為體。

九遍知者一欲界苦集所斷二欲界見滅所斷三
欲界見道所斷四色無色苦集所斷五色無色見滅
所斷六色無色見道所斷七欲界修道所斷立一遍
知應知即是五順下分結盡遍知并前立故八色界
修道所斷立一遍知此即是色愛盡遍知九無色界
修道所斷立一遍知即一切結永盡遍知此亦并前
合立一故此九遍知擇滅為性言遍知者此於果上
立因名故。

十門分別略有六種十纏十隨眠十善業道十遍處
十智十力。

十纏者一無慚二無愧三嫉四慳五悔
六眠七掉舉八惛沉九忿十覆纏縛有情故名為纏
初二是大不善地法嫉慳忿覆是小惑中四惡作睡
眠是不定中二掉舉惛沉是大煩惱地中二。

十隨
眠者一貪二嗔三慢四疑五無明六有身見七邊執
見八邪見九見取十戒禁取隨謂隨逐眠謂隨縛行
相微細說名為眠若約三界五部此十總以九十八
物為體如九結中前七結說但無慳嫉為異若約七
十五法中前四以不定中貪嗔慢疑為體無明以大
煩惱地法中無明為性後五見以大地法中慧為性。

十善業道者一不殺生二不偷盜三不邪行四不
虗誑語五不麤惡語六不離間語七不雜穢語八無
貪九無嗔十正見前三身業表無表性中四語業表
無表性後三意業道身表以色十一中色為性語表
以聲為性身語無表以無表為性無貪無嗔以大善
地法中無貪無嗔為性正見以大地法中慧為性。

十遍處者謂一地二水三火四風五青六黃七赤八
白九空無邊處十識無邊處周遍觀察地水火風等
故名遍處十中前八如淨解脫無貪為性若并助伴
五蘊為性依第四靜慮緣欲中見色後二邊處如彼
空識二淨無識四蘊為性各緣自他四蘊為境七十
五法中前八以無表心王大地法十大善地法十為
性後二除無表餘如前說八皆唯有漏。

十智者一
世俗智二法智三類智四苦智五集智六滅智七道
智八他心智九盡智十無生智多取瓶等世俗境故
名世俗智緣欲界四諦名法智緣色無色界四諦名
類智最初證知諸法真理故名法智此後境智與前
相似故得類名以後隨前而證得故即前法類由緣
苦集滅道境別故名苦集滅道四智知他心故名為
他心智法智類智苦集滅道如是六智若無學攝非
見性者名為盡智及無生智與漏盡得最初俱生故
名盡智不復生故名曰無生十智皆以大地法中慧
為體性。

十力者一處非處智力十智為性如善因
感愛果等名處如善因感非愛果等名非處智能知
處非處名處非處智力二業異熟智力八智為性除
滅道智知此類業感此類異熟名業異熟智力三靜
慮解脫等持等至智力此四靜慮八解脫三等持八
等至並是定之異名智能知彼四靜慮等名靜慮等
智力四根上下智力知信根等上下差別名根上下
智力五種種勝解智力知有情類種種勝解意樂差
別名種種勝解智力六種種界智力知有情類種種
界性名種種界智力此上四力皆九智性除滅智以
定根解界皆通苦集道三故此四力皆九智性不緣
無為故除滅智七遍趣行智力一切諸行皆能趣果
名遍趣行智知遍趣行名遍趣行智力若緣能趣為
境九智除滅若亦緣所趣為境十智為性八宿住隨
念智力知昔過去宿曾作事為宿住隨念智力以念
強故此中別標隨更事念故名隨念九死生智力知
未來世死此生彼名死生智力此上二力皆是事觀
並世俗智性十漏盡智力若謂但緣漏盡為境六智
除道苦集他心若謂漏盡身中所得十智為性十力
皆以大地法中慧為體性且為初學略示方隅委細
分別廣如別錄。

法宗源(終)