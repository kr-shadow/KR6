#+TITLE: 阿彌陀經略註-清-續法
#+DATE: 2016-06-11 12:29:55
#+SOURCE: github.com/kanripo/KR6p0026 master 4b414438                

* No. 431-A
 彌陀略註序

即一念而成佛念。依一佛而見諸佛。非念佛之為理
門。其孰能勝於此。舉一名而具萬德。得一持而統百
行。非持名之為行道。其孰能超於此。在一方而覩六
方。受一說而領眾說。非彌陀之為教典。其孰能玅於
此。聞一言而入不退。信一事而證菩提。非釋迦之為
果辯。其孰能臻於此。故我世尊。自寂場以至雙林。唯
談一佛乘教。始華嚴而終法華。盛闡念佛法門。王城
對韋提希也。是心是佛。是心作佛。諸佛身入生心時。
佛身即眾生之心相。眾生心想佛身時。生心即諸佛
之身光。祇園告舍利弗也。持名以一心一意為趣。往
生以三慧三福為宗。依報以行願德性為體。正報以
菩提功果為尊。既以自性為彌陀。還以唯心為淨土。
心穢惡也。即苦娑婆。心淨善也。即樂安養。心邪迷也。
即名眾生。心正覺也。即稱諸佛。寶鈴教網。覆七菩提
之樹。金剛戒繩。間八正道之階。種智蓮開于德水。實
相閣逈于性空。法樂奏第一義天。覺花雨實際理地。
六位鳥暢演五根。三意生行供萬佛。禪悅飫乎慧命。
忍衣披乎法身。化道主光光相然。十劫不離於當念。
補處聖生生不退。果海還徹於因源。七日一復于一
心。三輩九升于九品。此心此理元同。本佛他佛交讚。
當信是經義。不可思議。應知說法者。希有甚難。以是
雲棲作疏鈔也。體佛體經。順機順理。言言契乎本性。
法法歸乎自心。心王為師。心數為弟。真諦即聲聞。俗
諦即菩薩。始覺冥乎本覺。是我佛讚彌陀。本覺冥乎
始覺。是諸佛讚釋迦。究竟覺滿。名曰佛說經巳。周徧
無住。謂之作禮而去。如是疏經。隨所在以開明。若此
釋義。悉有文而龜鑑。廬山七祖以來。弘揚淨土一門。
未有踰於斯作者也。秉此教修。無行不該。依此理證。
無果不徹。(續法)叨沐良深。分燈酬報。隨文摘錄。題名
略註。俾奕世弘傳。塵方廣演。從小學以究大學。將後
進而證先進。念佛三昧者。念佛念心。淨業一行者。淨
性淨土。巳發願。今發願。願得不退心而入不退地。若
今生。若當生。生見無量壽而成無量光。四色華馥于
蓮池。七樹果馨于𦦨網。普化含靈。齊遊樂國。以此實
語心。首表而出之。

康熙庚辰年清和月佛降誕辰
浙杭慈雲六十行人續法題于龍岡崇壽丈室
No. 431
佛說阿彌陀經略註
清　浙水慈雲寺灌頂沙門續法錄註
鳳嶺報國寺暎壁沙門嚴光校閱

註此一經。開為十門。

* △一教起所因
有總。有別。
總者。如來唯為一大事
因緣。出現於世。唯欲眾生。開示悟入佛之知見。今
經直指眾生。以念佛心。入佛知見。
別者。有十。一激
揚凡夫。起欣厭故。二誡勸二乘。修淨土故。三引進
大乘。成佛道故。四普攝三輩。盡得度故。五勉䇿八
難。超入聖故。六獨憫末法。作津梁故。七特出諸門
一方便故。八直指眾生但念佛故。九轉明持名。徑
中徑故。十巧示願行。得往生故。

* △二藏乘分攝
藏有二。一三藏。經律論也。經藏所
攝。二二藏。聲聞菩薩也。菩薩藏攝。
乘亦二。一三乘。
小。中。大也。大乘所攝。二四乘。聲聞。辟支。菩薩。佛也。
佛乘所攝。
分十二。長行。重頌。授記。孤起。自說。因緣。
譬喻。本事。本生。方廣。未有。論議也。長行。自說。二分
所攝。

* △三時會前後
先別時。開三。一日出先照時。二日
昇轉照時。復有三。謂初轉。中轉。後轉時也。三日沒
還照時。今此經者。轉照時內。第二中轉時也。
次。通
時。開十。一唯約一念時。二盡該一化時。三徧周三
際時。四攝同類劫時。五收異類劫時。六以念攝劫
時。七劫念重收時。八異類界劫時。九彼此攝入時。
十以本收末時。今此經者。前至華嚴。普賢願王。引
歸樂土。後至法華。藥王本事。接見彌陀。餘九時中。
念佛法門。熾然說。無間歇也。
後明會。有五。一華嚴
梵網會。二提胃阿含會。三深密方廣會。四妙智般
若會。五法華涅槃會。此當方廣會時說也。

* △四教義分齊
教分二。先化法教。開五。一小教。二
始教。三終教。四頓教。五圓教。今圓教攝。一佛乘故。
諸佛讚故。不可思議功德經故。念一佛名。普見佛
故。兼屬頓終。是心是佛故。一念速證故。頓也。是心
作佛故。終得成佛故。終也。
次化儀教。開十。一本末
差別門。二依本起末門。三攝末歸本門。四本末無
礙門。五隨機不定門。六顯密同時門。七一時頓演
門。八寂寞無言門。九該通三際門。十重重無盡門。
此當第一差別門中本法所攝。始終唯為一佛乘
機。說念佛法圓頓教故。兼通後二。三世塵方。無盡
說故。
義亦二。一念佛有四。一持名。二觀像。三觀想。
四實相。清凉開五。一稱名往生念佛門。二觀像滅
罪念佛門。三攝境唯心念佛門。四心境無礙念佛
門。五緣起圓通念佛門。初。二事法界觀。實相唯心。
理法界觀觀想。心境無礙。理事無礙觀。五緣起門。
事事無礙觀也。今明持名。亦開五門。一執持名號
念佛門。心外有佛名相。小教。事法界觀。二攝名歸
心念佛門。佛名唯心所現。始教。理法界觀。三心名
雙融念佛門。即心即佛。終教。四心名俱泯念佛門。
非心非佛。頓教。理事無礙觀也。五重重無盡念佛
門一念心。一佛名。徧含法界。緣起無盡。圓教。事事
無礙觀也。則此念佛一行三昧。五教俱該。徹四法
界。義理深廣。葢可知矣。

* △五所被階品
先料揀。具聞思修三慧。備信願行
三資糧者。皆名機宜。反是皆非根器。又是器中。三
輩九品。各各分之。輩品無量。
次。總收。不論疑信毀
讚。但聞知彼佛名。必生彼國。並成佛道。涅槃云。一
切眾生。皆有佛性。有佛性者。皆當作佛。大本云。地
獄鬼畜生。亦生我剎中。則愛憎順逆。咸佛機緣也。

* △六教體淺深
分四。一隨相門。又二。一謂聲名句
文。二謂所詮義理。文義皆屬相故。
二唯識門。此文
此義。皆識所變。
三歸性門。前以所變萬境。攝歸能
變八識。今以所現八識。復歸能現一性。
四無礙門。
心境理事。本自交徹。境事。隨相。心者。唯識。理者。歸
性。互融攝故。

* △七宗趣通局
通有六宗。一隨相法執宗。阿含經。
俱舍論。小乘宗也。二唯識法相宗。深密經瑜伽論。
大乘相宗也。三真空無相宗。妙智經。智度論。大乘
空宗也。四藏心緣起宗。勝鬘經。寶性論。大乘法性
宗也。五真性寂滅宗。楞伽經。真如論。大乘無性宗
也。六法界圓融宗。華嚴經。十地論。一乘法界宗也。
德雲念佛。普見法界一切諸佛。屬華嚴宗。勢至以
念佛心。入無生忍。屬無性宗。法華聞藥王事。往安
樂剎。屬法性宗。應如法思之。
局明此經。復分總別。
總以依正清淨。信願往生。得不退轉阿耨菩提以
為宗趣。別成五對。一教義。以教言為宗。達義旨為
趣。二事理。舉事相為宗。顯理性為趣。三境智。緣境
界為宗。起觀智為趣。四行位。信願行為宗。九品位
為趣。五因果。滿因功為宗。克果德為趣。

* △八部類差別
部有二。一大本。二此經。
類有三。一
十六觀經。二鼓音王經。三後出阿彌陀偈經。
三非
部非類。如華嚴。法華。楞嚴。楞伽。十住斷結。文殊般
若。帶說淨土等。

* △九總釋名題
開二。先經名。

「佛說阿彌陀經」

【略科四。一能說佛。二正明說。三所說佛。四結說名。
言此土釋迦佛。說彼土彌陀佛。依正莊嚴。信願往
生之經也。
詳釋者。梵語佛陀。此云覺者。自覺覺他。
始本究竟故。華嚴明十佛。楞伽明四佛。心地觀明
三佛。即本師釋迦牟尼佛也。
說者。梵語鉢底婆。此
云辯說。四辯宣演故。又悅也暢悅本懷故。說通五
人。一佛。二菩薩。三天。四仙。五化人。今曰佛說。揀餘
四也。
梵語阿。此云無。梵語彌陀。此云量。謂佛功德。
不可思量故。因中教義。理事。智境。斷證。行願。位階。
因修。果報。體用。逆順。果上智願。名相。光明。壽命。眷
屬。國土。神通。說法。應感。利益。皆無數量。平等覺經。
翻為無量清淨。稱讚淨土經云。名無量壽。及無量
光。且舉果位一二言也。萬佛名經。出十名。阿彌陀
佛。阿彌幢佛。阿彌陀聲佛。阿彌稱佛。阿彌陀吼佛。
阿彌積佛。阿彌陀勝佛。阿彌陀師子佛。阿彌陀住
持佛。阿彌陀勝上佛。大本出十二名。無量光佛。無
邊光佛。無礙光佛。無對光佛。炎王光佛。清淨光佛。
歡喜光佛。智慧光佛。不斷光佛。難思光佛。無稱光
佛。超日月光佛。十名。斷十使十惡十苦。十二名治
十二時中六根六塵隨眠倒想。無量淨。體大也。法
身佛。無始無終。無量壽。相大也。報身佛。有始無終。
無量光。用大也。化身佛。有始有終。初即自性身。有
大斷德。二空所顯。諸佛同等。二即受用身。有大智
德。真常無漏。諸佛同意。三即變化身。有大恩德。定
通變現。諸佛同事。
梵語欲底修多羅。此云契經。欲
底。契也。左契彌陀佛理。右契眾生根行。中契釋尊
六佛果懷。修多羅。經也。佛地論。二義。一貫穿。貫所
說理。二攝持。攝所化生。此方明四義。一常。古今不
易也。二法。遠近同尊也。三徑。生佛徑路也。四典。聖
賢典誥也。
對辨開合。有四。一教義對。經。能詮教
也。上五字。所詮義也。二境智對。佛說。智也。彌陀。境
也。三體用對。阿者。言無。無生性體。彌陀。言量。無量
相用。四人法。佛。人也。說。法也。

四門分配。經。教也。阿彌陀。理也。說。行也。佛。果也。

六離合釋。佛之說。依主釋。佛說即阿彌陀。持業釋。
佛說阿彌陀有經。有財釋。彌陀經。非天親論。相違
釋。娑婆釋迦佛。說隣邦安養彌陀佛。隣近釋。一佛
說阿彌陀佛依正二報。帶數釋。
諸經得名。單複
不同。維摩經。單人也。涅槃經。單法也。寶積經。單喻
也。佛報恩經。人法也。金剛般若經。法喻也。佛頂首
楞嚴經。具足人法喻也。此經以單人為題。
準六
方佛。應名稱讚不可思議功德一切諸佛所護念
經。今是什師改定。然有二義。一上八字。即是稱讚
彌陀功德利樂法故。二下八字。六方諸佛。亦是護
念念彌陀佛諸眾生故。則一總題之中。該羅無盡
諸法門矣。
△次譯人。】

「姚秦三藏法師鳩摩羅什奉詔譯」

【姚秦。標代。揀非周之嬴秦。南北朝之符秦也。三藏
顯德。通經律論。稱曰三藏。弘範三界。名為法師。羅
什。出名。具云鳩摩羅耆婆。此云童壽。童年有耆德
故。什者。兼善華梵文字什故。奉譯。結成。奉秦詔旨。
譯梵成華也。秦主姚興。迎師入關。乃集沙門肇叡
等八百餘人。共翻經論三百九十餘卷。臨終化後。
舌根儼然。七佛以來譯經師也。
又唐三藏法師
玄奘。貞觀三年。西域取經六百餘部。貞觀十九年
還京。玉華臺內。譯此經名稱讚淨土佛攝受經。前
後共翻經論一千三百二十卷。終見白蓮佛相而
逝。面貌如生。時所宗尚。皆弘秦本。詳如雲棲疏鈔。】

* △十別解文義
於中開二。先解經文。彌天釋道安
三分判經。一序分。序列六種以證信也。又二。初五
種證。

「如是我聞。一時佛在舍衛國。祗樹給孤獨園。」

【如者。真諦理。是者。俗諦事。如所說者。皆是真實。指
法之詞。信成就也。
我者。阿難自謂。假名我也。聞者。
親耳面聞。非私淑於人。聞成就也。
一時。猶言當時
彼一時等。一者。師資會遇。說聽和合。時成就也。
佛
者。指釋迦佛。娑婆教主。作人天師。主成就也。
梵語
舍衛。此云豐德。財寶。塵境。聖賢。解脫。四德豐足故。
匿王國名。不離當處。常住於中曰在。祗樹者。梵語
祗陀。此云戰勝。謂祗陀太子所施樹林也。獨園者。
梵語須達多。此云給孤獨。謂給孤長者所買園苑
也。君尊臣卑。故先樹後園。此是佛僧居室。國令遠
聞。園令近知。處成就也。
△二三眾證三。一聲聞眾
二。初標數歎德。】

「與大比丘僧。千二百五十人俱。

皆是大阿羅漢。眾所
知識。」

【先標數也。
與。共義。相與也。
大者。人天大供。愽學多
聞。超勝凡外故。
比丘。三義。乞士。破惡。怖魔也。
僧伽。
翻和合眾。一事和無諍。同行六法也。謂身和同住。
口和同念。意和同悅。戒和同修。見和同解。利和同
均。二理和無違。同證擇滅也。
千二百五十者。三迦
葉。徒眾共一千。目連舍利弟子。各有一百。耶舍長
者。主伴共五十人。并陳如等五比丘。應言千二百
五十五人也。
俱。俱在同聽者。
皆下。次歎德也。
大
者。揀餘初心有學小果故。
阿羅漢。果號。對比丘因
位名。亦三義。應供。殺賊。無生也。
聞名重德曰知。覩
形欽心曰識。
△二列名例餘。】

「長老舍利弗。摩訶目犍連。摩訶迦葉。摩訶迦旃延。摩
訶俱絺羅。離婆多。周利槃陀伽。難陀。阿難陀。羅睺羅。
憍梵波提。賓頭盧。頗羅墮。迦留陀夷。摩訶劫賓那。薄
拘羅。阿㝹樓䭾。

如是等。諸大弟子。」

【先列名也。
長老。德長臘老也。貫下十六尊宿。
舍
利。翻鶖鷺。弗。翻子。眼淨如鶖。連母為名。八歲登論
師座。七日徧通佛法。智慧第一。
摩訶。云大。目犍
連。翻釆菽氏。名拘律陀。樹名。此云無節。禱此樹神
得生為名。降龍。制山。止車。燒堂。神通第一。
摩訶
迦葉。翻大龜氏。姓也。族長稱大。一云飲光。名畢鉢
羅。亦樹名。金佛。然燈。身感金光。頭陀第一。
迦旃。
翻剪髮。姓也。延。胤也。彼種後胤耳。摩訶。大也。一宗
之長也。有云大文飾。亦云扇繩。子繫母故。答外三
世輪迴善惡因果。論議第一。
摩訶俱絺羅。此云
大膝。舍利弗舅。讀十八經。誓不剪爪。答問第一。

離婆多。翻室宿。禱此星宿生故。鬼為填臂。悟得我
空。音義云。此云所供養。無倒亂第一。
周利槃陀
伽。此云繼道。使誦掃帚。百日成果。調息第一。
難
陀。翻善歡喜。放牛難陀也。尊者住戒。能制五根。勿
令放逸入於五欲。如牧牛人。執杖視之。不令縱逸
犯人苗稼。從初慕道為名。攝心第一。
阿難陀。云
慶喜。釋尊成道日生。中外欣慶。亦云無染。隨佛入
天龍宮。見諸美女寶物。心無染著故。多聞第一。

羅睺羅。翻覆障。宿塞鼠穴。經六日夜。今報生苦。處
胎六年。密行第一。
憍梵波提。此云牛呞。宿輕沙
門。今報虗哨。佛受馬麥。彼食天饌。受天供養第一。

賓頭盧。云不動。名也。頗羅墮云利根。姓也。樹提
長者。栴檀鉢置剎竿。神力取者即與。尊者取之。佛
勅久住。應供第一。
迦留陀夷。此云黑光。悉達未
出家時師也。照破生死昏惱黑夜。破暗第一。
摩
訶劫賓那。此云黃髮。金頭仙之苗裔。亦云房宿。父
母禱此星生。又與化佛寄宿陶房。聞法得道。毗沙
門天。持葢隨後。知星宿第一。
薄拘羅。翻善容。又
重姓。由昔持不殺戒。施病僧菓。今感五不死報。母
置熬盤。湯釜。河水。魚吞。刀割。一無所傷。兩姓供饍。
年百六十。壽命第一。
阿㝹樓䭾。此云無貧。又云
如意。過去饑世。稷飯施辟支佛。九十一劫。受用無
乏。初出家時。佛呵晝寢。七日不眠。失其雙目。佛教
修習樂見照明金剛三昧。得天眼通。觀界如掌。天
眼第一。
如下。次例餘也。
如是。結前。等者。該餘。學
在師後曰弟。解從師生曰子。常隨不一曰諸。因多
果勝曰大。
△二菩薩眾。】

「并諸菩薩摩訶薩。

文殊師利法王子。阿逸多菩薩。乾
陀訶提菩薩。常精進菩薩。

與如是等諸大菩薩。」

【并下。明類也。菩薩。翻覺有情。上求菩提覺道。下化
薩埵有情也。摩訶薩。大菩薩也。願行廣大。智悲並
運。真俗融通。權實無礙故。
文下。列名也。文殊師
利。此云妙德。妙吉。或云普首。敬首。諸佛之師也。菩
薩上首。德推文殊。名法王子。大智第一。
阿逸多。
此云無能勝。名也。彌勒。此云慈氏。姓也。昔遇大慈
如來。願同此號。又於然燈佛所。得成唯心識定。發
願於刀兵劫。擁護眾生。慈心第一。
乾陀訶提。云
不休息。勇猛護法。行諸梵行歷恒沙劫。然後授記。
智增上者。
常精進。寶積云。化一眾生。經劫不捨。
萬佛名經云。捨手足與人。入火坑求法。悲增上者。

與下。結例也。數多億萬曰諸。揀餘權小曰大。
△
三人天眾。】

「及釋提桓因等。無量諸天大眾俱。」

【釋提桓因。翻能天主。迦葉佛時。發心修塔。三十二
人佐之。今生三十三天。等者。舉一忉利。以該六欲
天也。無量。通攝色空。及餘百億三界天也。大眾。總
收會內八部四眾人也。
又千二百。常隨眾。舍利弗。
當機眾。文殊等。影響眾。釋提等。結緣眾。合名眾成
就也。

△二正宗分。一經開為四分。是念佛法門所宗之
正義也。四分云何。一詳二報令信教分。二示七期
令修行分。三引六佛令契理分。四彰三難令證果
分。此倣清凉華嚴疏科。如是分文釋義。俾文字般
若。起諸觀照。達乎實相也。初詳二報令信教分又。
二。先總告。】

「爾時佛告長老舍利弗。

從是西方。過十萬億佛土。有
世界名曰極樂。

其土有佛。號阿彌陀。今現在說法。」

【初二句。舉能說聽之人。爾時者。當彼淨土根機成
熟時也。佛。能說主。舍剎弗。能聞人。告者。悲願情深。
不俟請故。稱長老者。智德先人。能信行故。
從是
下。明所說聽之法。有二。先依報法。是。指此界東土
娑婆言。西。指西方彼界樂國言。以定苦樂。所當趨
避也。過十萬億有者。華嚴云。一念瞋心起。百萬障
門開。表超十界十使十惡十苦。即見唯心淨土。自
性彌陀矣。世。三世。時也。界。十方。處也。極樂。梵語須
摩提。亦云清泰安養。證涅槃四德。真常樂矣。
其
下。次正報法。土通淨化。劣勝受用。自性。法界。五種。
佛亦如之。故阿彌陀。翻為無量。彼土化法主也。現。
揀過未二際。法。指念佛法門。觀經云。汝等心想佛
時。是心即是三十二相。八十隨形好。是心作佛。是
心是佛。諸佛正徧知海。從心想生。是故應當一心
繫念。此實淨業之宗歸也。果成菩提四智。彌陀現
說法矣。
△次別說二。初依報。又二。一極樂名稱。】

「舍利弗。彼土何故名為極樂。

其國眾生。無有眾苦。但
受諸樂。

故名極樂。」

【何故。徵也。
其下。釋也。逼惱曰苦。三五曰眾。適悅曰
樂。七八曰諸。彼國蓮花化生。一生不退之樂。則無
分段變易二生死苦。(二樂。二苦)離欲清淨。則無受身苦
苦。依正常然。則無樂謝壞苦。超過三界。則無遷流
行苦。(三樂。三苦)九品托化。則無生居胎獄。寒暑不遷。則
無老厭龍鍾。身離分段。則無病受疼痛。壽命無量。
則無死悲分散。觀陰本空。則無五陰熾盛。(五樂。五苦)無
眷屬累。則無親愛偏離。善人同會。則無冤憎偏遇。
所欲自至。則無求願不得。(加前五。成八樂。八苦)楞嚴十苦者。
即八苦後四種。加盲聾瘖瘂三途。彼國相好莊嚴。
無惡道名。則無十苦。但受十樂也。
故名。結也。論云。
永離身心惱。受樂常無間。
△二莊嚴事相。分四。一
欄網行樹。】

「又舍利弗。極樂國土。七重欄楯。七重羅網。七重行樹。
皆是四寶。周匝圍繞。是故彼國。名為極樂。」

【先詳陳。初重曰又。橫曰欄。直曰楯。表七支(身三口四)戒
也。網如梵釋天網。表七大乘性。謂心。法。解。淨。資。時。
果也。樹錯花果。如帝釋瓶。表七菩提道(如下)也。四寶。
表四如意足(欲。念。進。慧)也。此皆彌陀功德莊嚴者。淨名
云。無漏法林樹。覺意淨妙花。解脫智為果。華嚴云。
菩薩妙法樹。生於直心地。信種慈悲根。智慧以為
身。方便為枝榦。五度為繁密。定葉神通花。一切智
為果。
是故句。總結也。
△二池閣蓮花二。先別釋三。
一池水。】

「又舍利弗。極樂國土。有七寶池。八功德水。充滿其中。
池底純以金沙布地。」

【又。二層也。方為沼。圓為池。八德者。輕輭。澄淨。清冷。
甘美。安和。潤澤。除饑。長養也。池表七自性。性。相。因。
緣。集。成。種也。七寶。表七聖財。(如下)八德。表八解脫定
也。金沙。恒沙性德。地。心地也。維摩云。八解之浴池。
定水湛然滿。布以七淨花。浴此無垢人。
△二階閣。】

「四邊階道。金銀瑠璃玻瓈合成。

上有樓閣。亦以金銀
瑠璃玻瓈𤥭璖赤珠瑪瑙而嚴飾之。」

【離地曰階。坦途曰道。重屋曰樓。岑樓曰閣。四階。表
四念處。(身。受。心。法)四攝法。(布施。愛語。利行。同事)樓閣。表三三昧。(空無
相。無作)三種禪。(世間禪。出世間禪。上上禪)金。戒也。銀。信也。瑠璃。聞
也。玻瓈。慚也。𤥭璖。進也。赤珠。慧也。瑪瑙。捨也。
△三
蓮花。】

「池中蓮華。大如車輪。青色青光。黃色黃光。赤色赤光。
白色白光。微妙香潔。」

【大如輪者。婆沙云。金輪大十五里。大本云。或一由
旬。乃至百千由旬。梵語優鉢羅。此云青蓮花。拘勿
頭。此云黃蓮花。鉢特摩。此云紅蓮花。芬陀利。此云
白蓮花。葉瓣八萬細畫曰微。花菓同時出現曰妙。
鬚臺芬馥噴口曰香。根莖入出不染曰潔。
蓮表菩
提心中佛之知見。大表三乘中一大佛乘。色。境也。
光。智也。四表教行果理四門。微等四德。開示悟入
也。
△次總結。】

「舍利弗。極樂國土。成就如是功德莊嚴。」

【化道於人曰功。踐實於已曰德。因圓曰成。果滿曰
就。充內曰莊。形外曰嚴。如是。指池階華閣。總謂彌
陀因中願行眾功莊就。果上定慧萬德嚴成者也。
彌陀願云。我作佛時。剎中地上至於虗空。皆有宮
殿樓閣。池流華樹。悉以眾寶百千香成。生我剎者。
皆於七寶水池。蓮華化生。又云。法藏攝取二十一
億佛剎淨行修持。如是積功累德。無量億劫。方得
圓成而入佛位。華嚴云。普賢智地行悉成。一切莊
嚴從此出。此約修言。
若依性說。大行大願。皆佛自
性無漏功德也。起信論云。如來藏中。具足恒河沙
性功德。維摩云。隨其心淨。則佛土淨。
又全修在性。
就如德莊。全性起修。成是功嚴。性修不二。成就如
是功德莊嚴也。華嚴云。一切寶鈴網。解一切法如
幻心所生。一切寶樓閣。無著善根。無生善根所生。
又云。華藏海中山河樹林。一一皆稱真如法界。具
無邊德。頌曰。華藏世界海。法界等無別。莊嚴極清
淨。下例此知之。
△三天樂雨花二。初別舉。】

「又舍利弗。彼佛國土。常作天樂。黃金為地。晝夜六時。
雨天曼陀羅華。

其土眾生。常以清旦。各以衣裓。盛眾
妙華。供養他方十萬億佛。

即以食時。還到本國。飯食
經行。」

【義相有五。一天樂。三番曰又。不歇曰常。樂表無生
法也。
二金地。表金剛般若心地。
三雨華。法華明四
種。一曼陀羅。此云適意。亦云白花。二摩訶曼陀羅。
此云大白花。三曼殊沙。此云柔輭。亦云赤花。四摩
訶曼殊沙。此云大赤花。晝表轉煩惱成菩提。夜表
轉生死成涅槃。晝六時。表六根照破六塵。除六煩
惱。夜六時。表六識不起六想。斷六疑垢也。雨。潤澤
也。天。法性也。四花。表住行向地四位因也。
四盛供。
眾生。降佛以還聖凡人也。清旦。晝六時之一。襟裾
曰裓。為盛花之器具。妙華有三。一天花。二陸花。草
木區別。三水花。清旦。表本覺。衣裓。表無生法忍。眾
花。表三行。謂上求菩提。中修六度。下化眾生也。供
佛。以因嚴果也。他方內兼白佛。表不唯自覺。兼覺
他也。
五飯食。食時。早晨也。表始覺中名字覺。晌午。
相似覺。日昃。隨分覺。旰晚。圓覺也。本國。本真自性
域也。即還。表三意身。六神通也。阿含經。四分律。明
出世五食。一願。二念。三禪悅。四法喜。五解脫。論云。
愛樂佛法味。禪三昧為食。維摩云。甘露法之食。解
脫味為漿。行。表三利行也。又食。表定。自覺境也。行。
表慧。覺他觀也。
△二總結。】

「舍利弗。極樂國土。成就如是功德莊嚴。」

【彌陀願云。人天聞我名者。然燈散花。菩薩以香花
等。供諸他方佛者。食頃徧至。欲飲食時。寶鉢之中。
百味現前。食巳自去。又云。或為比丘輪王。恒往佛
所供養。手中常出衣食幡葢。及音樂等。則知樂花
衣食自然。皆是彌陀願行力所致也。
△四化禽風
樹二。先列明二。一化禽演法三。初正示。】

「復次舍利弗。彼國常有種種奇妙雜色之鳥。白鶴。孔
雀。鸚鵡。舍利。迦陵頻伽。共命之鳥。

是諸眾鳥。晝夜六
時。出和雅音。其音演暢五根。五力。七菩提分。八聖道
分。如是等法。」

【四復曰復。次後曰次。種種鳥者。八萬恒沙波羅蜜
法也。白鶴。戒度。潔白無染。孔雀。施度。雀屏喜人。鸚
鵡。忍度。為他畜養。舍利。鶖鷺也。進度。扶老舂鋤。迦
陵頻伽。此云仙音。亦云妙音。禪度。未出殻時。音聲
超眾鳥故。梵語耆婆耆婆迦。此云共命。亦云命命。
又云生生。一身二首。慧度。得智慧命。權實無障礙
故。
晝三時者。顯開三因佛性。淨三業也。夜三時者。
默住三德祕藏。滅三障也。圓教謂之和。頓教謂之
雅。敷揚曰演。開豁曰暢。能生聖道曰根。增長成立
曰力。五者。總一信。進。念。定。慧也。七分。即七覺支。擇。
進。喜。除。捨。定。念也。八聖。即八正道。見。思。語。業。命。進。
念。定也。等者。指念處。正勤。如意足。三十七品助道。
及戒。定。慧。正道。乃至諦緣度法。
△次顯益。】

「其土眾生。聞是音巳。皆悉念佛念法念僧。」

【音。正助道法。佛有三身四智。法有教行理果。僧有
賢聖果向。念佛。斷惑證真恩。菩提益也。念法。超生
出死恩。涅槃益也。念僧。離苦得樂恩。解脫益也。
△
後通妨。】

「舍利弗。汝勿謂此鳥。實是罪報所生。

所以者何。彼佛
國土。無三惡道。舍利弗。其佛國土。尚無惡道之名。何
況有實。

是諸眾鳥。皆是阿彌陀佛。欲令法音宣流。變
化所作。」

【先釋疑難。疑云。淨土何因有畜生耶。故此通云。汝
意勿可謂也。罪報生者。愚癡墮畜生。慳貪墮餓鬼。
瞋殺墮地獄。又上品十惡五逆。感地獄報。中品惡
逆。感餓鬼報。下品惡逆。感畜生報。法藏偈云。地獄
鬼畜生。皆生我剎中。一切來生者。修習清淨行。如
佛金色身。妙相悉圓滿。則知女人生西方者。具丈
夫相。三途生極樂者。得佛果報。
所下。次出所以。有
二。一惡道實無。法藏願云。我佛剎中。無鬼畜生。以
至蜎蝡。又云。剎中人皆不聞惡名。況有其實。故無
三惡道。及不善名也。
是諸下。二佛力化作。然有二
意。一如來神力化鳥說法。二因中性相交修。果上
色心融化。觀經云。如意珠王。湧出金色微妙光明。
化為百寶色鳥。和鳴哀雅。讚佛法僧。
△二風樹演
法。】

「舍利弗。彼佛國土。微風吹動諸寶行樹。及寶羅網。出
微妙音。譬如百千種樂。同時俱作。

聞是音者。自然皆
生念佛念法念僧之心。」

【先出法音二。初法也。微者。微凉清明。醇和薰暢也。
開有八。一利養。二無衰。三不毀。四美譽。五稱揚。六
無譏。七離苦。八快樂。又魏譯八風相者。謂徐微。調
和。不寒。不暑。溫凉。柔輭。不遲。不疾也。觀經云。八種
清風。妙音。不思議教行理果法也。風表空相性宗
三乘一乘道也。樹即七菩提。網即七大性。音即八
音四辯也。
譬下。二喻也。百千。人天音律。表十法界
中。教義。理事。境智。行位。因果。人法。依正。體用。逆順。
感應。十對法也。同作。具十玄門也。
聞下。二顯聞益
佛如醫王。法如良藥。僧如瞻視。三念心者。始覺心
開。事法界性得顯。念佛益也。本覺心開。理法界性
得顯。念法益也。始本合一。圓妙覺心。事理無礙法
界性顯。念僧益也。又云。見此樹者。得三法忍。永斷
無明。證法身理。名無生忍。得佛益也。聞聖教法。照
明本性。名音響忍。得法益也。折伏煩惱。隨順真如。
名柔順忍。得僧益也。聞見饒益既爾。覺知利樂可
知。
△次結成。】

「舍利弗。其佛國土。成就如是功德莊嚴。」

【如是。指禽聲樹音。法藏願云。我作佛時。國中華樹。
無量雜寶。百千種香。而共合成。其香普熏十方世
界。眾生聞者。皆修佛行。又云。佛道場樹。眾寶莊嚴。
寶網覆上。微風徐動。出無量妙法音聲。徧諸佛剎。
眾生聞者。得深法忍。住不退轉。以至成就無上菩
提。
△二正報二。一教主二。先徵名。】

「舍利弗。於汝意云何。彼佛何故號阿彌陀。」

【徵有二意。一前略出名。未詳義相。二依義既廣。正
相例然。故問云何。
△次顯德二。一名含二義二。初
無量光。】

「舍利弗。彼佛光明無量。照十方國。無所障礙。是故號
為阿彌陀。」

【多光者。慧足也。謂智光。身光。常光。放光。其因有二。
一萬德所成。二本願所致。又光明。一道真實智也。
照國。無量方便智也。無障。權實無礙智也。而云十
方者。三乘七趣也。準華嚴十智。謂知諸佛。佛法。眾
生。世法。三世。法界。無量。無邊。一切世界充滿。住持
普照智也。
△二無量壽。】

「又舍利弗。彼佛壽命。及其人民。無量無邊阿僧祇劫。
故名阿彌陀。」

【多壽者。定足也。初重曰又。文句似倒。應云彼佛及
其人民壽命。又云民者。佛法王故。阿僧祇。翻無數。

佛壽有三。法身。真如理體為命。故無量。報身。智慧
德相為命。故無邊。化身。慈悲應用為命。故無數。又
應化身。應十地聖人。壽命則無量。大化地前三賢
以及二乘。壽命則無邊。小化人天。壽命則無數。心
地觀云。機緣無盡。應化不斷。相續常住。則三佛壽。
皆無邊量數也。因亦有二。一本願力就。二功德力
成。
人民壽者。亦有二因。一佛本願力。二自功德力。
一持佛名。滅八十億劫生死重罪。故無數。觀像滅
罪無限。故無邊。觀相好光。滅罪無等。故無量。又因
直心上求。故無量。深心中修。故無邊。悲心下化。故
無數。又稱性修三心三福。自感無邊量數壽也。
△
二道成十劫。】

「舍利弗。阿彌陀佛。成佛以來。於今十劫。」

【疑曰。壽既無量。成佛至今。經幾劫耶。故此釋云。過
始十劫。今後住世。還有無量無數劫也。梵語劫波。
此云時分。大劫中之大劫也。華嚴萬佛名經。皆云
娑婆世界一劫。為極樂世界一晝夜。則彼十劫。超
此無數劫矣。而云十者。拔十法界惑業苦也。
△二
化伴二。初現在三乘二。先釋。】

「又舍利弗。彼佛有無量無邊聲聞弟子。皆阿羅漢。非
是算數之所能知。」

【又。二層也。聲聞。聞四諦聲。得證果者。弟子。兼通支
佛。以及初心有學。羅漢。別指四果無學。二乘眾也。
菩薩。大乘權實教中。三賢十地眾也。皆無邊量。非
算數者。佛昔歷劫塵方。修諦緣度。廣化無盡故。
△
次結。】

「舍利弗。彼佛國土。成就如是功德莊嚴。」

【論云二乘種不生者。一約因地。相宗謂二乘。不信
有他方佛色。二據直進。三明實行。經云聲聞無量
者。一約果位。觀經中品上生云。聞四諦。得羅漢。中
生云。七日得初果。半劫成四果。下生云。一小劫。成
羅漢。二據回心。三明權化。海東引偈云。七種淨華
眾正覺華化生。是也。
而云功德嚴者。先約因地言。
大本云。法藏發願巳。阿僧祗劫。護身口意。修行六
度。了空無相無作。以行教化。致無量眾生。發菩提
心。次約果位說。觀經云。水注華間。尋樹上下。演說
苦空無常無我。諸波羅蜜。復有讚歎諸佛相好者。
大本云。微瀾洄流。波揚妙聲。或聞佛法僧聲。或寂
靜聲。空無我聲。大慈悲聲。波羅蜜聲。十力無畏不
共法聲。又云。既皆浴巳。有在地思道者。經行者。有
在空講經者。坐禪者。未得四果者。因得四果。未得
不退菩薩地者。因得不退轉地。故其人民壽命。三
乘無量。並是彌陀功德成也。
△二往生賢聖。】

「又舍利弗。極樂國土。眾生生者。皆是阿鞞䟦致。其中
多有一生補處。

其數甚多。非是算數所能知之。但可
以無量無邊阿僧祗說。」

【先不退。三番曰又。眾生。十方願生者。阿鞞䟦致。此
云不退轉地。彌勒問經說。一大乘菩提道心。自不
退。二巳得功德行位。則不退。三未得賢聖覺果。亦
不退。此該因果以說。賢首起信論䟽明三。一信行。
處無退緣。名不退。二初住。入正定聚。名不退。三初
地。證滿法身。名不退。此通五位以說。今經並非前
二義相。局十地論。初至六地。位不退也。七地。行不
退也。八之十地。念不退也。所以者何。前諸菩薩。巳
攝地前諸位。後一補處。單約等覺一位故也。不退
因緣有五。一悲願力持。二佛光常照。三樹林說法。
四菩薩為友。五壽命永劫。論云。人天不動眾。清淨
智海生。不動。不退地也。智海。妙覺海也。
次補處。一
生者。等覺菩薩。較佛果地。猶有一生隔故。斷此一
分生死。破此一品無明。如望夜月。光極淨滿。即補
佛位。圓妙覺果也。法藏願云。我作佛時。剎中菩薩。
神通智慧。辯才相好。皆悉如佛。
後顯數。大本明此
界中。七百二十億菩薩。他方十四佛剎。以及無量
佛國菩薩往生。由佛往昔三心四願。乃能致此。
△
二示七期令修行分四。一發願。】

「舍利弗。眾生聞者。應當發願。願生彼國。

所以者何。得
與如是諸上善人。俱會一處。」

【先勸發願。眾生。淨土機也。聞慧中。含信資。願資中。
含思慧。下善德。含修慧。行資也。離此三慧三資。則
非淨土機矣。
所下。次出所以。諸人。指上三乘賢聖
言。益者有四。一常聞法。二行不退。三無魔障。四易
入道。他土反是。應願樂國也。
△二起行二。先方便
行。】

「舍利弗。不可以少善根福德因緣。得生彼國。」

【善。十善。根。五根。福。前五度。利他行也。德。般若度。自
利願也。內自親生為因。了得是心是佛。發菩提心。
正因性顯也。外來助起為緣。了得是心作佛。持佛
名號。緣因性顯也。不可者。勸誡也。少者。積累也。並
明因。
得生。果也。
△次正修行。】

「舍利弗。若有善男子。善女人。

聞說阿彌陀佛。執持名
號。

若一日。若二日。若三日。若四日。若五日。若六日。若
七日。

一心不亂。」

【文四義。先舉人根。男女稱善者。涅槃明佛性有二。
一理佛性。二行佛性。則佛性善。本具者。修行善。通
今昔也。
次出法門。拳拳服膺曰執。約身業。念念勿
失曰持。約口業。又聞。聞慧。執。思慧。持。修慧。法有四。
一出聲明持。二密念默持。三半明半默。微動唇舌
而念。呪家名金剛持。四非明非默。住佛心中。朗朗
不昧。前三。事持。憶念不斷也。後一。理持。觀照一如
也。此於四五念佛門中。的指持名一行三昧。
三定
期限。大本。聲王。十日。大集。七七。般舟。九十。為鈍根。
太多也。大本。一日。觀經。十念。法華。一稱。為利根。太
少也。今經七日。處中道也。表斷七使惱以正七識。
(信論。梨耶。業。轉。現。智。相續。意識)治七支惡以攝七情。超七趣苦以
滅七難。譬彼初果斷七生。地藏七七判定。帝王齊
七政。易經七日一復。乃至七日胎。七步蛇。法爾然
也。
四成功行。一心。該因行。不亂。徹功果。淨念相繼。
事一心也。心境不二。理一心也。專注無妄。事不亂
也。如□契合。理不亂也。亦可一心。理念佛也。是心
是佛故。成一行真如三昧。定也。不亂。事念佛也。是
心作佛故。成持名念佛法門。慧也。合則定慧均等。
事理無礙也。
若凖相宗三支量云。念佛是有法。一
心不亂宗。因云七日專持故。同喻如螟蛉七日呪
成。
△三感果。】

「其人臨命終時。阿彌陀佛。與諸聖眾。現在其前。

是人
終時。心不顛倒。即得往生。阿彌陀佛。極樂國土。」

【先。佛來我所。其人。平日持名人也。臨終佛現者。勢
至云。憶佛念佛。現前當來。必定見佛。現則夢內定
中。當則空心臺上。華嚴云。一切諸根。悉皆散壞。唯
此願王。引導其前。有因有果也。所以三聖者。一三
聖悲願。二行人三心三行三福(如觀經)所感。
次我往
佛處。心不倒者。因既持名一心不亂。果得念佛一
行三昧。圭山云。生若妄想散亂。臨終那得定心。三
力配之。此即自已念力。本有佛性力。聖眾。即佛攝
取力。本有如舟。念如帆楫。佛如順水順風。出生死
海。到岸必矣。即往生者。人有善願。佛必從之。憶想
外境念佛。則生淨化佛土。攝境歸心念佛。則生劣
報佛土。心境互融念佛。則生勝報佛土。心境雙絕
念佛。即生法性佛土。圓通無盡念佛。即生法界佛
土。華嚴云。以佛為境界。專念而不息。此人得見佛。
其數與心等。則三輩九品。感應不忒者也。
△四結
益。】

「舍利弗。我見是利。故說此言。若有眾生。聞是說者。應
當發願。生彼國土。」

【利者。命終佛接得生益也。言者。七日一心持名語
也。見則親身所覩。說則親口所宣。聞願者。上聞依
正功德莊嚴之說令起願樂。此聞持名佛接往生
之說而勸願也。聞攝思修。願該信行。具斯六門。始
成淨業。故再勸發。
詳明法利。因果各十。因十益者。
謂一名萬德。六時易修。七日得成。一生了辦。眾罪
銷滅。諸魔遠離。增長善根。橫截生死。佛性開顯。願
光攝受也。果十益者。謂三聖來迎。九品生去。蓮胎
托化。永得不退。國土淨嚴。聖賢伴侶。樹林說法。壽
命無量。親蒙佛記。神力度生也。
△三引六佛令契
理分二。一明佛同讚二。先本佛讚。】

「舍利弗。如我今者。讚歎阿彌陀佛。不可思議功德之
利。」

【我者。揀餘聖賢。今者。揀異過未。讚歎。揀非誡勸。不
思。揀有邊量。功德。揀事相福。利者。揀世間益。
稱美
曰讚。感譽曰歎。覺他曰功。自覺曰德。開有十二德
利。謂依。正。名。身。光。壽。主。伴。願。行。因。果也。如上經說。

△次他佛讚六。一東方三。先列名顯廣。】

「東方亦有阿閦鞞佛。須彌相佛。大須彌佛。須彌光佛。
妙音佛。如是等。恒河沙數諸佛。」

【東。動也。東為萌動之首。萬物皆生長焉。春。歲。甲乙。
木。角。仁。元。震之始生者。
不唯中央釋尊一讚曰亦。
阿閦鞞。此云不動。法身不動故。又冥真體於萬化
域故。如如身佛也。須彌。此云妙高。四寶所成曰妙。
逈出十山曰高。涅槃四德。高超十界。故名曰相。功
德身佛也。相好光名。莫不超勝。稱之為大。應化身
佛也。因轉八識。果成四智。立名曰光。智慧身佛也。

一音說法。隨類得解。稱為妙音。上四約身。此約口
業。
如是。結指也。等數。例餘也。因證恒沙性德。故感
沙數諸佛。
△次現相表真。】

「各於其國。出廣長舌相。徧覆三千大千世界。」

【橫該十方曰廣。竪徹三際曰長。徧三千者。楞嚴。凡
夫眾生舌根。尚具一千二百功德。華嚴。十行菩薩。
成就十無盡藏。其說法時。以廣長舌。出妙音聲。充
滿十方一切世界。況果位佛耶。證小。則覆面門髮
際。證大。則覆大千世界。如法華出廣長舌。上至梵
世。滿百千歲。還攝舌相。表以離世間十種舌。超三
乘七趣性相因果。宣揚世出世間上上法也。
△後
發言勸信。】

「說誠實言。汝等眾生。當信是稱讚不可思議功德。一
切諸佛所護念經。」

【誠。即不誑不異。實。即真實如語。眾生。東方諸國九
界聽經眾也。諦聽不疑曰信。稱讚。謂釋尊內褒外
揚。功德。謂彌陀功勳德業。護念。謂諸佛身護心念。
一切。有三意。一局指東方。二通兼六方。三廣盡十
方三世也。問明頌云。十方諸如來。同共一法身。一
心一智慧。力無畏亦然。此心此理既同。故佛佛自
讚也。經者。作眾生經界之路。為釋尊經理之本。乃
彌陀經常之法。是諸佛經綸之道。維摩稱小不思
議。淨名解脫。止菩薩故。華嚴稱大不思議。遮那解
脫。妙覺佛故。今經亦爾。同佛果故。念佛眾生。見佛
心故。即凡成佛。信該果海。如是圓頓大教。豈可思
議也耶。
△二南方三。一列名顯廣。】

「舍利弗。南方世界。有日月燈佛。名聞光佛。大𦦨肩佛。
須彌燈佛。無量精進佛。如是等。恒河沙數諸佛。」

【南。明也。南是麗明之所。聖人嚮明而治天下也。夏。
熒。丙丁。火。徵。禮。亨。離之次住者。
日月燈者。日照晝。
破見思暗。一切智也。月照夜。清塵沙惑。道種智也。
燈照日月之所不及。通乎晝夜。破諸無明。一切種
智也。名聞光者。大智慧光明。徧照法界。故得名稱
遠聞。上佛自覺智。此佛覺他智也。
大𦦨肩者。權智
照事。實智照理。荷擔一切佛法。兩肩發𦦨也。
須彌
燈者。開則四法界智。燈燈無盡。合則一真無障礙
法界智。一道燈光。輝天鑑地也。
無量精進者。三心
四願。六度萬行。咸常精進不懈息也。
如是下。上列
名。此顯廣也。
△二現相表真。】

「各於其國。出廣長舌相。徧覆三千大千世界。」

【△三發言勸信。】

「說誠實言。汝等眾生。當信是稱讚不可思議功德。一
切諸佛所護念經。」

【佛告眾生。有二說。一轉引。二同時眾生。亦指南方
本國四眾。所護。一切念佛人也。餘例前。下準知。
△
三西方三。一列名顯廣。】

「舍利弗。西方世界。有無量壽佛。無量相佛。無量幢佛。
大光佛。大明佛。寶相佛。淨光佛。如是等。恒河沙數諸
佛。」

【西。遷也。西乃改變之先。萬物皆遷落焉。秋。白。庚辛。
金。商。義。利。兌之漸異者。
無量壽。同本佛名。如釋尊
師古釋迦。觀音師古觀音。燈明同名有二萬。普明
同名有五百。雲自在燈王。同名有二千億。詳在萬
佛名經。幢者。建大法幢。降伏魔外也。壽約法身體
大。相約報身相大。幢約化身用大。
大光。放大悲光
也。說苦盡無畏。大明。大智慧光明也。一切智無畏。
寶相。因行嚴成寶光身相也。漏盡無畏。淨光。真常
清淨大願光也。說障道無畏。
△二現相表真。】

「各於其國。出廣長舌相。徧覆三千大千世界。」

【△三發言勸信。】

「說誠實言。汝等眾生。當信是稱讚不可思議功德。一
切諸佛所護念經。」

【△四北方三。一列名顯廣。】

「舍利弗。北方世界。有𦦨肩佛。最勝音佛。難沮佛。日生
佛。網明佛。如是等。恒河沙數諸佛。」

【北。伏也。北實收伏之處。愚民背暗而歸伏明君也。
冬。辰。壬癸。水。羽。智。貞。坎之終滅者。
𦦨肩者。左慈同
諸佛。右悲合眾生也。勝音者。上弘一乘。超出三界
聖道也。難沮者。下度八難。不為四惡沮溺也。日生
者。日出三照。破三障黑。令生捨也。網明者。身住𦦨
網。開七趣暗。令生喜也。
△二現相表真。】

「各於其國。出廣長舌相。徧覆三千大千世界。」

【△三發言勸信。】

「說誠實言。汝等眾生。當信是稱讚不可思議功德。一
切諸佛所護念經。」

【△五下方三。初列名顯廣。】

「舍利弗。下方世界。有師子佛。名聞佛。名光佛。達磨佛。
法幢佛。持法佛。如是等。恒河沙數諸佛。」

【下。降而卑也。下為低隱之地。萬物皆當謙讓而知
止焉。屆乎秋冬。巳。土。鎮宮。乾。信。中之下底。乾艮之
退後者。
師子者。降伏四魔。離五怖故。
名聞者。名稱
遠聞十方諸佛也。名光者。名德光揚九界眾生也。

達磨。此云法。軌持義。兼二利也。法幢者。軌生物解
義。利他也。持法者。持自法性義。自利也。達即中道
諦。無障礙法界。幢即俗諦。有為事法界。持即真諦。
無為理法界。
△二現相表真。】

「各於其國。出廣長舌相。徧覆三千大千世界。」

【△三發言勸信。】

「說誠實言。汝等眾生。當信是稱讚不可思議功德。一
切諸佛所護念經。」

【△六上方三。一列名顯廣。】

「舍利弗。上方世界。有梵音佛。宿王佛。香上佛。香光佛。
大燄肩佛。雜色寶華嚴身佛。娑羅樹王佛。寶華德佛。
見一切義佛。如須彌山佛。如是等。恒河沙數諸佛。」

【上。升而尊也。上是高顯之天。萬物皆當崇重而行
道焉。間乎春夏。戊。土。鎮宮。乾。信。中之上頂。巽坤之
進前者。
梵音者。聲有八轉。謂體業具為從屬於呼。
各具八德。謂調和。柔輭。諦了。易解。無錯。無雌。廣大。
深遠。共成六十四種。梵音深妙。令人樂聞也。宿王
者。月為星宿中王。北辰為眾星拱。佛在同異類中。
功德莫不尊勝故。
香上。定香。福足也。香光。慧香。智
足也。𦦨肩。先覺後覺也。
雜華嚴身者。萬行因華。嚴
佛果身也。即方便菩提娑羅。此云堅固。亦云最勝。
涅槃三德。獨為尊故。即真性菩提。寶華德者。無量
知見智慧德相。如珍寶花。即實智菩提。
見一切義
者。一切法中實相之義。無不知見究竟也。即證勝
義諦。智德。與眾生同得菩提也。如須彌山者。佛身
長大。高出十界。如須彌之山王也。即了世俗諦。斷
德。與眾生同斷無明也。
△二現相表真。】

「各於其國。出廣長舌相。徧覆三千大千世界。」

【△三發言勸信。】

「說誠實言。汝等眾生。當信是稱讚不可思議功德。一
切諸佛所護念經。」

【所以六方交讚者。法藏願云。我作佛時。名聞十方
無數界佛。各於眾中。稱我功德及國土等。
△二釋
經顯益二。一徵名。】

「舍利弗。於汝意云何。何故名為一切諸佛。所護念經。」

【不問不思議者。本佛讚中。巳釋通故。單指彌陀依
正功德利故。
獨問佛護念者。前不說故。通明諸佛
功德。及眾生法益故。
△二釋益二。先三慧益。】

「舍利弗。若有善男子。善女人。聞是經受持者。及聞諸
佛名者。

是諸善男子。善女人。皆為一切諸佛之所護
念。皆得不退轉於阿耨多羅三藐三菩提。」

【先牒能聞經名。善男女。前後較之。前佛性善。屬昔。
理。正。因。是一佛。名。淺少。善。根。乃初心者。此兼今。行。
了。緣。并六佛。經。深多。福。德。乃後心者。經詮依正願
行。名謂六方佛號。聞即聞慧。受即思慧。持即修慧。

是諸下。次顯所獲法益。護念者。起信論六緣。一差
別緣。護也。二平等緣。念也。前緣又二。一近緣。念也。
速度脫故。二遠緣。護也。久後度故。近遠緣復有二。
一增長行緣。護也。二受以道緣。念也。阿耨多羅三
藐三菩提者。此云無上正等正覺。究竟佛果也。菩
提。翻三途不覺。人天乘也。三。翻三界凡夫不正。聲
聞辟支二乘聖也。連前從有入空。觀真諦。破見思。
一切智也。藐。翻小乘自利不等。大乘始分教人。三
翻權教三乘度他未妙。大乘終實教人。合二從空
出假。觀俗諦。破塵沙。道種智也。耨多羅。翻漸教性
未至上。一乘頓教人也。阿。翻偏教法界心性未極
無上。一乘圓教佛也。兼上空有圓融。觀中道第一
義諦。破無明。一切種智也。不退轉者。法藏願云。聞
我名巳。菩提有退轉者。不取正覺。況聞諸佛名。受
持是經乎。望前阿鞞䟦致。前屬巳生去後。此屬現
在未生。
又通明經名。各有三慧。六因益也。各有顯
護。密念。不退。正覺。八果益也。
△次三資益二。初顯
益三一。信受益。】

「是故舍利弗。汝等皆當信受我語。及諸佛所說。」

【是故者。結前。躡上聞經聞名。各得護念正覺益也。
皆當者。起後。無疑曰信。領納曰受。決宜曰當。又攝
巳今意。我語。指我佛所說一彌陀經。諸佛。指六佛
讚勸護念得果。信例聞願。益可知矣。獲益深厚。再
三為勸。
△二願樂益。】

「舍利弗。若有人。巳發願。今發願。當發願。欲生阿彌陀
佛國者。

是諸人等。皆得不退轉於阿耨多羅三藐三
菩提。」

【先。願生。期望希求曰願。好樂渴慕曰欲。巳今當者。
過現未三際時也。表三發心。開三因。成三覺佛。又
信行願。應時時發。不可須臾離也。
是諸下。次得果
不退菩提。對上揀之。上乃教道。初之七地。此則證
道。八之十地也。
△三行成益。】

「於彼國土。若巳生。若今生。若當生。」

【願後行滿。無一不生者。果徹因該。云巳今當。表斷
三障道。而生三佛土。法報化。苦惑業。如次配知。以
事證釋。巳願生。如迦葉佛。普賢文殊。德雲比丘。解
脫長者。今願生。如藥師佛。此界他方十四佛剎菩
薩。舍利阿難比丘。韋提希夫人。當願生。如彌勒佛。
龍樹馬鳴菩薩。北竺祈婆伽比丘。滅後人天。詳諸
經論。
統上結之。我語。諸說。各三資糧。六因益。各有
不退。成覺。見佛。往生。八果益也。細思之。
△次結勸。】

「是故舍利弗。諸善男子。善女人。若有信者。應當發願
生彼國土。」

【是故二字。結上信佛發願得果生方益也。諸善男
等。起下勸誡信願行也。與上少異。上則信佛說。願
生方。現得菩提。行念佛。當得往生。此則信彌陀。當
見佛。願往生。當生方。行持名。當成佛。又上引說言
教以勸。此屬全體親證為勸。又總前結顯之。初聞
依正功德以勸願。二聞持名佛現以勸願。三聞經
名佛護不退以勸信。四聞信教成覺得生以勸願。
勸勸倍切。願願轉深。則知信願行。真因也。生佛國。
實果也。位非三不退。巳一生補處矣。望前男女。前
雖十勝。加今十二因十六果。後後豈不勝前前哉。
稱曰諸善。有何譽焉。
△四彰三難令證果分。諸佛
三難者。一出廣長舌。二說誠實言。三勸眾生信。內
又三難。一釋尊稱讚。二彌陀功德。三諸佛護念。釋
尊三難者。一行難行事。二得難得果。三說難信法。
內亦三難。一彌陀勝德。二六佛讚護。三稱名成佛。
於中三。初巳讚諸佛。】

「舍利弗。如我今者。稱讚諸佛。不可思議功德。」

【稱有三。引證六方勸信。一讚也。顯聞諸佛不退。二
讚也。勸眾信六佛說。三讚也。
六佛德不思者。總則
互揚西方淨土念佛法門。別開有十。謂同聲一國。
同出一舌。同一廣長。同一徧覆。同一實言。同告一
眾。同一勸信。同一共讚。同一名德。同一護念也。
△
二諸佛讚巳二。先標舉。】

「彼諸佛等。亦稱讚我。不可思議功德。」

【諸佛。六方佛也。等者。四維三世佛也。稱亦三。告眾
釋佛說經。一讚也。勸眾信聞是經。二讚也。護念是
持經人。三讚也。
我佛德不思者。總則讚歎樂土嚴
淨。持名念佛法益。別開亦十。謂行難事。住娑婆。出
五濁。得菩提。為眾生。說經法。教念佛。示持名。讚六
方。勸信聞也。
△次詳陳。】

「而作是言。釋迦牟尼佛。能為甚難希有之事。

能於娑
婆國土。五濁惡世。劫濁。見濁。煩惱濁。眾生濁。命濁中。
得阿耨多羅。三藐三菩提。

為諸眾生。說是一切世間
難信之法。」

【初句能讚。六佛作讚言也。
釋下所讚二。先舉難得
之人。釋迦。此云能仁。大悲利物。姓也。牟尼。此云寂
默。大智冥理。名也。
次讚難能之事。力任曰能。作辦
曰為。自覺曰希有。覺他曰甚難。功德曰事業。第一
行事難也。
娑婆。此云堪忍。土之苦者。五濁。世之惡
者。五事穢染。名為五濁。惡業招感。名為惡世。揀彼
安養樂土。五清善世也。梵語劫波。此云時分。減至
二萬歲。四濁凑集。名劫濁也。覺明心中。空見不分
所致。色離四纏。劫濁清矣。因五利使。諸見熾然。名
見濁也。心中根大妄成所致。受空我法。見濁清矣。
緣五鈍使。障礙塵沙。名煩惱濁。心中性相相織所
致。想脫塵勞。煩惱濁清。見慢陰報。惡名穢稱。名眾
生濁。心中遷留不住所致。行無生滅。眾生濁清。色
心連持。催年促壽。名命濁也。心中同異失凖所致。
識亡一六。命濁清矣。能五濁世。得三菩提。不亦難
乎。對前二。屬因修。分證。此屬果位。究竟。自覺斯為
第二得道難也。
眾生。三乘七趣也。如孩愚。濁世障
惱。如灰土投水則渾。一切。情器覺三世間也。難信。
念佛法也。如水清珠。佛如鄉老約長。能眾生中。說
難信法。覺他功德。不可思議。第三說法難也。前一
為總。後二為別。亦略說耳。
廣開為六。一行希有事。
二隨眾忍苦。三誓入濁惡。四自立成果。五普為化
度。六說難信法。
△三總結難事。】

「舍利弗。當知我於五濁惡世。行此難事。

得阿耨多羅
三藐三菩提。

為一切世間。說此難信之法。是為甚難。」

【此躡諸佛讚語以證實也。
然亦少別。上諸佛讚。單
約果位功業。此釋尊述。兼通因位願行。
一行難行
事。因則深心中修度行。果屬自覺。
二得難得果。因
則直心上契佛理。果屬滿覺。
三說難信法。因則悲
心下化生機。果屬覺他。
略則三。廣亦六。一出五濁
難。二行奇事難。三成妙覺難。四度一切難。五說念
佛難。六揀稱名難。
人信念佛法門。固為難矣。而信
持名一行三昧。得能往生見佛成果。誠為難中甚
難者也。宜依教修證。

△三流通分。流傳弘通此經。普度眾生。盡於未來
際也。】

「佛說此經巳。舍利弗及諸比丘。一切世間天人阿修
羅等。

聞佛所說。歡喜信受。作禮而去。」

【初句結經圓。
舍下。舉聽眾。舍利弗。指當機。諸比丘。
攝常隨。三乘四眾。咸該於內。天人修羅。三善道也。
等含八部七難。
聞下。顯奉行。聞聞慧。歡。思慧。受。修
慧。佛則能說人清淨。說則所轉法清淨。歡後眾得
果清淨。信即信資糧。受即願資糧。作即行資糧。三
資糧備。去生淨土決矣。說。教也。喜。理也。信。行也。禮。
果也。四法門具。必以斯道覺斯民也。


△次。釋呪語。呪即密經。經即顯呪。誦經生慧。持呪
生福。福慧兩足。成佛定智身矣。中分四。先呪名。】

「拔一切業障根本得生淨土陀羅尼」

【此即往生呪之別名。拔。消滅除淨也。業障。舉一業
以攝惑報二也。根本。舉本以攝枝末也。不思議神
力傳云。日夜各持三七徧。滅五逆謗法等罪。此約
斷障門。得生者。謂生極樂。得見彌陀也。約證果門。
陀羅尼。此云遮持。謂遮惡不起。持善生長也。即拔
障義。亦云總持。謂總一切法。持無量義也。即得生
義。彼蒲盧等異質。尚能七日呪成。況今佛呪眾生
身中佛心。七日豈不成佛果乎。
△次譯人。】

「宋。元嘉。天竺三藏。求那䟦陀羅譯。」

【宋。江南劉宋也。南北朝代名。
元嘉。文帝年號。
天竺。
西域國名。三藏者。博通三藏。尤善大乘故。
求那䟦
陀羅。此云功德賢。尊者名也。
譯者。易也。謂翻梵語
為華音也。神異講辯。詳餘傳集。
△三呪語。】

「南無。阿彌多婆夜(一)。哆他伽多夜(二)。哆地夜他(三)。阿
彌利都。婆毗(四)。阿彌利哆。悉躭婆毗(五)。阿彌唎哆。毗
迦蘭帝(六)。阿彌唎哆。毗迦蘭多(七)。伽彌膩(八)。伽伽那
(九)。枳多迦利(十)。娑婆訶(十一)。」

【南無。此云歸命。亦云歸依。阿彌多婆夜。此云無量。
極樂教主名。哆他伽多夜。此云如來。乘如實道。來
度眾生也。十號之一。哆地夜他。此云即說呪曰。或
云所謂。
次下皆呪。從古不翻。如薄伽梵般若菩提。
準諸密部。亦可義釋。
阿彌利都。無量也。婆毗。或鉢
囉鞞。光明也。合云無量光。智慧身佛也。
阿彌利哆。
同上無量。悉躭。或悉達。一切義利成也。婆毗。同上
光明。合云無量義利成就光。功德身佛也。
阿彌唎
哆。同無量。毗迦蘭。或毗訶隷。翻無礙行。又毗佛略。
翻普方廣。帝者。羯帝。此云度去。又戌提。云清淨。又
盧吉低。云世間。合云無量廣大壽。度去清淨世間。
應化身佛也。
阿彌唎哆毗迦蘭。同上可知。多者。哆
他。真如不退動也。又䭾摩。法性不改轉也。合云無
量廣大壽。真如法性不動不轉。如如身佛也。
伽彌
膩。即須摩提。此云極樂。安養。清泰。妙意也。伽伽那。
或誐誐曩。此云虗空。西方虗空天也。合云極樂天
界。上四。佛名。正報也。此一。土名。依報也。
枳多。具云
宿婆耻帝。此云諦往。迦隷。或迦邏。此云作者。又伽
車提。此云願去。合上我所作願欲去。行之決定往
生也。此約信願行三資糧說。
娑婆訶。速疾圓成也。
廣究密藏。自知此釋。
△四法益。】

「若有善男子。善女人。能誦此呪者。

阿彌陀佛。常住其
頂。日夜擁護。無令怨家而得其便。現世常得安隱。臨
命終時。任運往生。」

【若下。勸人持誦。
阿下。詳明呪益。開五。一佛住頂門。
二六時護身。三怨害遠離。四現世安樂。五臨終生
方。
傳云。誦三十萬徧。即見阿彌陀佛。是知持名持
呪。無不見佛成佛也若不誦念。孤負佛恩。多矣。】

佛說阿彌陀經略註(終)
* No. 431-B
 校刻略註緣起

命生不辰也。殃及於親。比及三年。母以疾喪。迨今耿
耿。食寢不忘。談起痛心。不覺涕漣也。庚辰春。師於崇
壽。開演華嚴行願。法華普門。最後彌陀。余時首眾。同
門吼三兄。期主旭如兄。同學運微臨滄諸師。姑蘇來
同聽者。擔雲悟塵師等。咸謂言圓意妙。旨遠宗深。頓
令心胸煥發。耳目新奇。然影響一時。雖強勉記憶。百
分不及一耳。眾倩余請重註。師以首肯之。始于二月
念四。終于三月十五。註成閣筆。囑余校刻。余惟欲報
母恩。昊天罔及。非淨土佛法。蓮沼舟航。不能薦生母
于樂國也。遂付諸板首印發流通。普度恩有。共證無
生。一遵釋迦報恩之訓。一添彌陀接引之願。此所以
弘傳也。敘述本末如是。

錢江映壁苾蒭嚴光槃譚