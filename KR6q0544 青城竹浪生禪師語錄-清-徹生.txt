#+TITLE: 青城竹浪生禪師語錄-清-徹生
#+DATE: 2018-05-12 10:25:22
#+SOURCE: github.com/kanripo/KR6q0544 master 17338167                

** 青城山鳳林寺竹浪生禪師語錄序

摘蘆已前盡大地人均是無事漢坐于良知府中渡
江巳後面壁嵩山寶惜珍藏不知鈍躓了多少人家
男女由茲群豪蜂起以致一箭落雙鵰而有一箭射
一群者大鑒之下五傳而臨濟德山加以痛棒熱喝
不分皂白活埋人于千尺井底今浪和尚自受老人
缽袋之後入青城山廿有餘祀衣草食木洗月燒枯
初有不出人前之語辛酉佛誕日老人七旬有二手
劄命歸昭覺以繼席焉余亦奉　簡蜀臬會同于千
松樹下接談間儼如舊識訝云原是舊時人不改舊
時行履每見上堂小參法語接物利生機辯峻捷大
有古人風概不亞諸方尊宿復示山中钁頭邊歇涼
處書葉劃瓦之句披閱之餘如飲甘露坐清涼池盪
淨塵襟渾超世表余撫掌而嘆曰此老不說隔夜禪
亦不畫蛇添足白湯湯沒意味絕鵮啄勿棲泊設有
緇素請益者驀伸足云此是新鮮佛法是汝等安身
立命處若會得與正覺山前老漢無二無別若或未
然復收足云還我話頭來其作用如是用劍刃上事
接人直下逼生蛇化龍篤愛搔人痒處不容謦欬眨
得眼來已落第二機也康熙癸亥九秋余特　旨內
陞有門人翼雲如鵰者持稿問序余從行車中抽茆
錐子聊贅數言弁其簡端乃喝風罵雨之儔弗敢旁
綴一辭未敢云序。
時
康熙癸亥菊月賜進士第通議大夫四川等處提刑
按察使司按察使特　擢內陞紹興塗山法弟胡昇
猷拜撰















** 序

調御師云但有言說都無實義孔子曰天何言哉四
時行百物生其義一也然摘葉止啼敲鐘謝響廣長
有舌不妨嚼破虛空芥子指迷悠然遍滿法界燈燈
相續照去無明從來久矣所貴鐵漢當臺著手便判
豎人天眼目絕聖凡蹊徑善乎吾師丈老人有言此
間無隔宿禪與人參旨哉法兄竹浪和尚當少年時
便飽法乳閱遍三藏胸中不留一字閉關涵養向丈
老人紅爐裏翻身鼻孔下垂遂秉拂主昭覺三載大
振宗風奪拄杖予拄杖因人施作無孔笛無絃琴震
醒聾瞶又于青城山建立道場法筵宏邃雲門餅趙
州茶聽人餐飲攪長河為酥酪擊海鯉而傾盆洵稱
沒量大人座下衲子私集上堂語錄欲以壽世予謂
和尚終日喫飯未嘗咬著一粒米和尚掃之大眾存
之未為不可遂援筆而弁其首。

時
康熙己已歲陽月之吉涪溪法弟徹中和南題




** 序

鳳林竹浪法姪繼昭覺吾兄法席有年又建青城鳳
林前後幾二十載提唱宗乘舉其綱要都從自己胸
襟流出并不依倚一物脫體瀟灑結制上堂頌古偈
句頗繁亦不喜人記錄其語有門人羲哲羲奇穎參
等竊積成冊癸酉冬因奉吾兄之命東下鋟錦江禪
燈道經華嵒哲奇二子持以見示余讀之多所發藥
視其所長猶不僅此至于躬行楷式衛護法門牢堅
慧命擔當猶力余遂爾叮嚀哲奇應宜災棗其庶幾
乎雙桂門庭不致寥寂也故序。

時
康熙癸酉冬長至日華嵒拙叔聖可德玉題









** 序

青城鳳林竹浪和尚與余同出昭覺之門向西繞
關三載踢脫鉤欄持個鈯斧子直入西山鳳林與遠
公之故址為鄰寺廢已久破落荒涼于是卓標卑以
自牧數歷秋霜華弊鼎新豁然模範道價日增洞徹
十虛每于罅隙之間刀耕之暇拈提機要雙放雙收
目為向上三昧隨色摩尼固是騰今耀古掣轉頹綱
正謂祖令當行殺活全彰還丹一粒點鐵成金而四
方衲子駢臻履跡始終鉗鎚而俾學者翻轉面皮策
懈怠為精進礪根本為慧幢揭示樞機隨宜展演未
嘗間歇繩以本分接人為道為珍遐邇傾心緇素嚮
化風高玅諾施平等慈廢席斬新頓成寶所鐘鳴谷
響冠絕一時昭覺老人年登七旬有二灑然退息撫
提藩泉列大護法延迴昭覺代塵三制張羅鸑鷟垂
釣鯨鯢而鉤針穩蜜不容滲漏凡舉揚法會與佛祖
衲僧為孽為讎去縛解粘巧盡拙出宗通眼活拈砒
霜化作醍醐照用齊行掀瓦礫鎔成珍饌縱橫無礙
作用如斯謂是其人有得法上首如鵬持二會語欲
下嘉禾剞劂流通徵余為序展閱三復若風林碧渚
地闊天空俾森羅萬象無得諱藏明鏡當臺莫逃影
質吾師晚年得人孤峻青出于藍能碎古佛心髓信
托臨濟佳珍有不可攖之鋒卓卓超越偉偉端莊近
其精采望風斂衽誰敢針頭覓鐵庶幾悟祖五百餘
稔之倫風不墜耳余秖得向虛空釘橛為缽盂安柄
今所序者惟序吾弟之行履若生佛已前一段大事
因緣請明眼者代一轉語。

時
康熙癸酉九秋昭覺愚兄佛冤徹綱沐手拜撰













** 序

粵維教外別傳實非文字之學鍛聖煉凡須是惡
鉗錘整頓初機妙在師嚴如竹浪禪師參遍諸方仍
歸昭覺于丈和尚麈拂之下而獲妙諦受托之後隱
逸青城初誓不出人前有時孤峰頂上目視雲霄絕
塵絕跡為懶瓚亮座主之儔有時十字街頭逢場作
戲離相離名乃政黃牛端獅子之輩灑灑落落不挂
寸絲以山林為終老之區殊覺康熙辛酉丈和尚年
登耄齡有二意欲罷釣退閒偕當道宰官紳衿緇素
手命三復恭迎繼席祖庭迫不得已持莖白棒歸來
樹插竿于威鳳山間俾一切世人偷心死盡懸赤幟
于駟馬礄頭令十方龍象望風相靡秉吹毛劍誰敢
攖鋒用殺活機那堪覿面鉗錘嚴密水洩不通雙放
雙收頻開樓閣大有逕庭不近人情余自已酉秋試
得造昭覺方炙法體獲領嘉談恍如舊識別後而趨
宦海甲戍春復奇覯楚江舟中偕遊吳越有門人翼
雲羲哲自行囊中抽出師之佳稿見示余讀之不欲
釋手喟然曰嘗閱宗門中有臨濟德山用此機要接
物利生師之作略不亞先輩不謬為他家兒孫紹續
淵源中興法運代有其人見師或出或處動為則而
言為法胸中陶陶然不留一個元字腳茲不昧訂約
于三生石上謹贅數言于篇杪所謂不立語言文字
直指人心見性成佛之旨非但余不能述一辭饒古
今明哲到者裏結舌有分余不敢向虛空釘橛也。

時
康熙甲戍上元之吉原任貴州貴陽府修文縣知縣
前四川順慶府寶城已酉科舉人法弟張天鳳沐
手謹書













* 青城山鳳林寺竹浪生禪師語錄目次

  
  * 卷第一
  
  * 序
  * 上堂
  * 卷第二
  
  * 上堂
  * 卷第三
  
  * 小參
  * 開示
  * 書問
  * 文
  * 卷第四
  
  * 頌古
  * 分燈
  * 贊
  * 機緣
  * 歌
  * 四威儀
  * 行繇
  * 卷第五
  
  * 詩偈
  * 卷第六
  
  * 法語
  * 佛事
  * 卷第七
  
  * 源流拈頌




目次終




















青城山鳳林寺竹浪生禪師語錄卷第一
嗣法門人如鵬等編

* 上堂

辛酉四月初一于鳳林寺受本師手劄及撫臺杭愛
提臺何傅藩臺劉顯第臬臺胡昇猷府尊佟世雍總
戎王洪仁縣公王鼎臣錦官文武護法同門法兄懶
石佛冤問潮都綱司恆一併諸山及檀信等啟請主
昭覺上堂詣座云無水不藏波無山不戴雲師資授
受木本水源拈帖云見麼者個是我本師及當道尊
官紳衿士庶同門法兄于無量劫前積功累德實證
親修底逗到今時各各打開無盡寶藏從三昧海中
流出言言金石字字珠璣命生上座回昭覺鼎峙化
門其中真風奧旨非心所測仍請表白當陽剖露宣
畢便陞座水谷禪師白椎云法筵龍象眾當觀第一
義乃云熏風初展萬卉齊彰旭日騰輝心光普映如
斯現成何勞特地山野于此卓錫六載餐霞服霧矢
志山林卑以自牧蓋為本師七十有二公案未完手
翰下頒忖思志劣未敢應承復煩水谷天湛二法姪
率眾來山敬遵慈旨不敢違命憶昔古德云去是住
時因住是去時果去住與果因無可無不可敢問大
眾去即是住即是良久云若無人判斷秪得兵隨印
轉將逐符行結椎云諦觀法王法法王法如是。

佛誕
入院　山門義不是路禮亦非門八字打開任意縱
橫所以道十方無碧落四面亦無門以拄杖擊門限
云猶有者個在新長老今日到來有條扳條無條扳
例便入。

古佛　同類非身雖身非類兜率宮中別來錦官國
裏重會不妨笑裏有刀第恐泥中有剌好將布袋緊
牢拴無智人前莫漏洩。

韋馱　分身百億應化三洲剎剎塵塵賴公弘護現
將軍身魔黨潛伏示菩薩面正法久住。

佛殿　本不識汝名人人云是佛及我親到來千足
與萬足我若禮你大同流俗若不禮你彼此同住咄
二千六百餘年惹得多少人東卜西卜。

伽藍　靈山別後似久非久驀匝相逢元是舊友此
大梵剎賴公固守。

祖師　你者一夥老胡捏怪無端卻將教外別傳之
旨不顧本錢捏扁搓圓咄。

方丈　據此室行此令魔佛人天來乞命不是格外
提持亦非世諦可論山僧不順人情正要諸人露些
本分當日上堂詣座云泥蓮岸邊拾得底幾乎翻成
滯貨四十九年所說者古今未曾道著末後人天眾
前拈花總是全提殺活若無迦葉破顏也是一場懡
㦬不肖兒孫不用者些絡索便陞拈香云此瓣香爇
向爐中端為祝延今上
皇帝聖躬萬歲萬萬歲欽願邊邦寧靜四海晏清逸
民野老共樂昇平次拈云此瓣香奉為本省文武尊
官紳衿士庶伏願股肱王室柱石法門再拈云此瓣
香耑為傳臨濟正宗第三十二世上丈下雪本師醉
和尚用酬法乳歛衣就座大慈懶和尚白椎云法筵
龍象眾當觀第一義乃云拈花有旨降誕無生有旨
則遞代相承無生則法身常住若要正眼流通務在
大家力助所以道孤掌不浪鳴兩手鳴摑摑生上座
自違本院策蹇青城株守雲阿以息餘喘不覺六稔
慈旨三復命回祖席助揚法化兼奉闔省當道尊官
及同門各出手命迫不得已勉強歸來今日乃吾佛
世尊降誕之辰欲為現前四眾說無生法既曰無生
焉有說耶驀拈拄杖云十年于此曾為客次補今朝
作主人賴有金湯撐化日法門信起振家聲卓拄杖
下座。

洪仁王總戎為父道臻誕辰請上堂僧問月臨千江
那個是本源師云歲寒蒼翠期松柏進云忽遇迅風
競浪時如何棲止師云鯨波汩汩演三車進云乞師
指個泊舟處師卓拄杖云會麼僧禮拜乃云杲日當
空物無私照法眼圓明洞徹十方雀噪鴉鳴乃觀音
之教體水綠山青悉文殊之境界頭頭顯露真常法
法咸輝本有正與麼時與藥師如來同一鼻孔把手
並行十二願海應時具足即此轉凡成聖報國忠君
獲壽無疆介爾景福天恩地恩君恩親恩一時報畢
今日因齋慶贊是我總戎洪仁大檀護為太翁道臻
老先生嶽降之辰輿蓋來山營齋俵嚫敦請山僧登
此寶華王座舉揚個事用酬罔極且積慶延齡一句
作麼生道靠拄杖云若無天岸麒麟子怎得流芳百
世香。

薦嚴請上堂金風方扇火向西流地軸回還天樞運
轉赤帝于斯剛收律令恭逢地官赦罪良辰百艸頭
邊玉露垂珠萬木叢中和鳴天籟此個時節海內衲
僧縱橫自在天下人子報本之時今日是我鼎臣王
護法懷香入山建盂蘭大會追薦先嚴虔請山僧登
此猊座轉大法輪示真實相若存若亡均為兩利驀
呈拄杖召大眾云即今仙遊皇清誥封驃騎將軍瑞
軒王老先生洎西逝聯枝老幼先靈在拄杖頭上現
神變相動地放光異口同音便道諸惡莫作眾善奉
行但淨巳意是諸佛教此是大人住世時東征西討
南攻北伐六十餘稔收拾得底來借山僧拄杖鼻孔
出氣垂訓後裔若論明明不昧了了常知坐斷十方
證無生忍一段大事因緣猶如萬里望崖洲何故􂙠
寸刃不施歌九五大勳高豎作瑤墀。

辛酉冬結制上堂拈香此瓣香爇向爐中耑為祝延
今上
皇帝聖躬萬歲萬萬歲欽願化展羲皇河清海晏干
戈末息八表無虞滿朝文武高尚伊周精忠崇德次
拈云此一瓣香奉為本省當道尊官現前期主撫臺
杭公大護法願祿位高陞股肱王室末後拈云此瓣
香敬為上丈下雪本師大和尚以酬報莫報之恩祝
無祝之壽上首白椎竟問向上宗旨即不問老人壽
量有幾何師云沙界莫能該進云恁麼則銕笛橫吹
金剛不壞師云贊嘆有分問如何是第一義諦師云
鐘鼓分明進云恁麼則金聲振出千松碧祖庭春動
起潛龍師云頂門上再亞一隻乃云擊碎虛空還他
􃎞量大人手段社印高提讓我臨濟兒孫聞聲悟道
見色明心乃二乘人境界若約向上一路本無名狀
奚假形聲千聖出頭正眼難窺所以道把住則乾坤
失色放行則海水騰波敢問大眾把住好放行好若
無人判斷山僧向第二義門出身去也今朝乃水官
解厄之日諸方結制之期是我本師七十三齡之辰
以拄杖右邊卓云山河大地一切眾生乃至百八煩
惱一時解脫左邊卓云十方法界情與無情眉毛廝
結中間卓云三世諸佛諸大菩薩乃至蚑行蠕動一
時乘悲願力示現受生與我本師老人同一鼻孔把
手並行只如諸方輻湊四眾景從又作麼生靠拄杖
云千峰勢到嶽邊止萬派聲歸海上消。

佛冤法兄請上堂諸佛慧命列祖宗猷天下老和尚
紀綱行腳衲僧衣線下事拈拂子云盡被昭覺拂子
一串穿卻舉起則動地放光一為無量放下則萬機
寢削無量為一不舉不放理事混融乃佛乃祖各居
本位人人腳踏實地個個鼻孔遼天今日是我法兄
佛翁和尚不遠百里而來營齋供眾請登曲彔木床
舉揚佛法提挈後昆秖得勉強遵崇依模畫樣若論
佛法二字一大藏教詮註不破今古知識未曾道著
生上座與麼道可中若個具眼衲僧出來道長老你
得恁麼強悍到者裏秖得無理可伸退身有分且道
其中意旨如何良久擊禪床云天上有星皆拱北人
間無水不潮東。

請古字佛冤和尚上堂摩醯正眼洞徹十虛迦陵仙
音遍周沙界拈拄杖打○云者個是摩醯正眼復卓
云者個是迦陵仙音中下之機對境還迷直饒聞見
分明不無觸途成滯恁麼則橫揩日月不恁麼則豎
抹乾坤恁麼中有不恁麼該羅萬有不恁麼中卻恁
麼山僧口門窄不能下註腳仰勞大眾同詣我法兄
和尚前耑請陞座與諸人道破。

太慈懶和尚請上堂問如何是背塵合覺師云好鳥
背人鳴進云如何是背覺合塵師云孤峰當面卓乃
云大造無私其奈春先梅吐玉大位不居卻有一人
在上頭拈拂子云何如山僧拂子一味平常乾坤不
能蓋載寒暑詎得變遷語其靜也風吹不入雨打不
溼日月息威光山川失鍾秀百億須彌盧無邊香水
海頭頭爾法法爾皆失本名渾是一枚拂子教中道
惟此一事實餘二則非真拂一拂云放開一線風行
艸偃左右逢源七通八達上至非非想下及金剛際
塵塵爾剎剎爾隨事立名千差萬別所以道法隨法
行法幢隨處建立又怎如吾兄懶和尚為一大事因
緣出現于世襟懷秦國山川袖統昆明日月懸肘後
靈符握吹毛寶劍衲僧拱手歸降龍象望風歛衽末
後歸來省覲老人卓錫大聖慈寺有時孤峰獨立俯
視大方絕塵絕跡有時十字街頭逢場作戲離相離
名今日營齋俵嚫兼命陞座爛打葛藤播揚家醜祖
師道一佛出世千佛擁衛一花開敷萬花周匝積殊
勝因作奇特事作麼生是奇特事喝云諸人耳在一
聲中一聲徹入諸人耳。

解制上堂問如何是十五已前事師云不得離我者
裏進云如何是十五已後事師云不得住我者裏進
云不著前後不著中間時如何師云墮坑落塹居士
問和尚陞座說法兩堂雲水作家個個爪牙具足解
制作麼賞罰師云西溪水滸聲進云賞罰且止如何
是賓中賓師云且喜居士入門來進云如何是賓中
主師云座上只一人進云如何是主中主師卓拄杖
云會麼進云如何是主中賓師云覿面不相親進云
賓主分明透網鯨鱗作麼吩咐師云雷門布鼓挂當
軒進云恁麼則搖頭擺尾去也師云且漫行恐人不
肯乃云寶劍揮空天魔膽喪摩竭陀國親行此合落
在昭覺手裏符到奉行作麼生說個奉行底道理呈
拄杖云秖憑者個橫當宇宙豎抹乾坤倒弄顛拈超
今邁古有時將丈六金身作一莖艸用有時將一莖
艸作丈六金身用舉藥山解制云兄弟家東去西去
向萬里無寸艸處去有者道出門便是艸又有道未
出門亦是艸漫漫地者一夥老古錐用心不臧俾一
切人在艸裏輥何也􂙠兄弟家東去西去固束腰包
緊俏艸鞋且道與古人行腳是同是別最上一機頻
履踐挐雲攫霧任周旋。

昇宇張居士鵬九毛居士請上堂金風微扇玉露垂
珠寒暑迭遷韶華代卸不是神通妙用亦非法爾如
然原來時節不相饒光陰如箭急驀拈拄杖云惟有
者個秦地不收漢地不管不資雨露豈涉暑寒無去
無來無變無易不滅不生不動不靜非虛非實非如
非異能為萬象主不逐四時凋所以道目前無法意
在目前不是目前法非耳目所到復卓云大眾委悉
麼十法界二十五有一切眾生艸木叢林頑石土塊
不動道場齊登覺岸而證真常今張毛二居士各傾
囊橐剪吳綾裁蜀錦磨棱合縫與立嵒法弟造椹服
援闔家眷屬于無相福田中植如意因結如意果乃
請山僧打爛葛藤圓滿一樁勝事且維摩默然文殊
贊善此意如何嘉珍不假從他覓只要當人直下看
壬戌冬結制上堂問春回夏度秋去冬來四時不息
韶華代卸且道西來大意還卸也無師云今日一通
好雨進云遷與不遷且置向上宗乘事若何師云普
天下人霑潤澤問上無佛道可成下無眾生可度獅
子兒向甚麼處安身立命師云四棱著地進云即今
鐘鼓分明人天交接因甚爪牙不露師云緊防性命
乃云光透三千界明暗莫能該智出聖凡情形名總
不立不墮有無階詎落于諸數。

元旦上堂真風未扇凡聖不容三艸二木各不相知
纔展機輪光吞萬象情與無情列界分疆惟有沒量
大人別資一路入林不動艸入水不興波有時放也
日月齊明十方通暢有時收也乾坤黯黑水泄不通
不放不收依前平帖帖地若是伶俐衲僧向頂𩕳上
著眼得路便行擺脫羇縻歸家穩坐元來成佛舊矣
不假外求復聽一偈一戛徽音曲調長難同角徵羽
宮商于中微妙無人和喚轉三陽映八荒。

解制上堂東勝神洲考鐘伐鼓西牛賀州側耳擎拳
北俱盧洲白椎念贊南閻浮提解制上堂驚起燈籠
露柱異口同音便道萬法是心光諸緣惟性曉本無
迷悟人秖要今日了即今四眾臨筵人天交接心心
相注眼眼相觀了個甚麼豐干不向呂公說跛鱉無
端固執迷。

誕日上堂僧問未離兜率已降皇宮未出母胎度人
已畢是否師云是進云今日和尚誕辰與先聖是同
是別師云一字兩頭垂進云恁麼則先聖後聖其義
不忒師云不勞贊嘆乃云佛祖關鉗拈提不起衲僧
機要了無向背有時凝然湛寂針劄不入有時動轉
施為萬別千差拈拂子云若向者一毫頭上薦得根
源始信悟不由師名同正覺坐斷報化佛頭擊碎聖
凡窠窟往復無際動靜一如所以道盡法界身本無
出沒大悲願力示有去來㘞一聲下座。

盂蘭會上堂天步南旋金曜西轉二儀合轍萬卉隕
初此個時節山河大地各輝本有艸木叢林齊露真
常驀拈拄杖云惟有者個世界未成先有此物世界
壞時此物不壞不隨四序流轉詎逐寒暑變遷所謂
有物先天地無形本寂寥能為萬象主不逐四時凋
明眼衲僧不入第二門不起第二見太陽門下日日
三秋明月堂前時時九夏脫或未然依前頂天履地
鼻直眼橫從少至老秖是個張上座時值中元隹節
佛制盂蘭藩臺劉護法輿蓋親臨設無遮大會追薦
普天下佛子成佛已竟驀召眾云且道居何國上打
麵還他州土麥唱歌須是帝鄉人。

癸亥秋昭覺退院歸青城舊隱上堂紹祖三齡建法
幢慵將世味立封疆綱維提挈魚龍逐塵拂聊撝獅
象藏幸爾滹沱源未竭神州法運正當陽余今矢忘
居林下仍復裁雲補毳裳。

甲子崇慶州青城山鳳林寺豎經樓正寰洪居士請
上堂白雲清淺普賢家風竹樹短長文殊境界溪聲
鳥語觀音禁門沒量大人到者裏無著腳處眾中還
有不甘者麼其或未然鳳林為伊出氣驀呈拄杖云
者個將三千大千世界一口吞卻看他三措大向甚
麼處安身立命如斯說話也是為他閑事長無明舉
世尊于布髮掩泥處指云此處宜建梵剎時帝釋將
一莖艸插地云建梵剎竟世尊贊云善哉善哉你看
者一夥老古錐只可于無智人前賣俏誑惑癡聾鳳
林欲建梵剎袖領十方檀信各發囊金諸山尊宿赤
手相扶取大面之松六頂之柏眼眼相看心心相注
同一境界隕首證盟且道與古人還有優劣也無良
久云十年瓢笠挂青城紺殿岑樓越樣新法運漫隨
王化入頻敲毒鼓振家聲。

乙丑營經縣樂道菴恒耀首座豎殿請上堂密運玄
機乃真人境界綸音初展露格外風規放大人相圓
褁十虛撾塗毒鼓群魔膽喪山河大地常轉法輪明
暗色空合談般若頭頭顯露法法齊彰卓拄杖云若
向拄杖頭上薦得根源就路還家不動腳跟而登覺
岸坐微塵裏轉大法輪如或未然別資一路今古由
來建梵宮惟憑赤手巧施工功成果滿檀林鬱瓜瓞
聯芳繼象龍。

丙寅鳳林寺豎大殿上堂大位不居我國晏然大功
不宰處事而嚴大道無名附物而靈大法無從應時
而通眾中有識時節者麼三世諸佛以此時節樹大
法幢擊大法鼓吹大法螺演大法義山僧應此時節
初開爐鞴魔佛齊烹始懸赤幟開人天正眼提持臨
濟機要拽轉頹風拈弄德山消息挽回法運即不無
只如今日鎮寰洪公茂白廖公各傾囊金建大功業
兼誘緇素同上青城鼎新佛殿永垂不朽一句作麼
生道更聽一頌齊伸赤手破天荒緇素于斯建法幢
一片新風吹大野從茲千古漫流芳。

戊辰青城開爐真鑄真亨王居士請上堂拈香云此
瓣香在天垂象在地成形入水不騰波入林不動艸
端為祝延今上
皇帝聖躬萬歲萬萬歲欽願佛化王化齊行金輪法
輪共轉次拈云此香高而無上廣不可及淵而無下
深莫可測任性縱橫能變能化爇向爐中奉為當道
尊官及本州紳衿士庶現前請主伏願扈衛王室金
湯末祚再拈云拈起乾坤增瑞通貫古今放下十方
黯黑消息全無第二回拈出爇向爐中供養昭覺上
丈下雪本師醉和尚用酬法乳伏願壽等須彌德逾
滄海龍象之宗人天正眼歛衣就座雲徹法姪白椎
竟乃云峰巒疊翠竹樹陳祥碧澗雲生霜花競秀元
來現成公案何勞掘地討天若是此中人須行此中
事若行此中事須是此中人卓拄杖云都向者裏薦
取。

至節上堂問如何是冬至以前事師云群陰剝盡進
云如何是冬至以後事師云一陽來復問如何是背
塵合覺師云風暖鳥聲碎進云如何是背覺合塵師
云日高花影重問如何是父母未生前本來面目師
云頂𩕳上七叉八篆進云如何是父母生後事師云
腳跟下橫三豎四僧禮拜乃云機輪轉處草木楊眉
坐斷當陽乾坤失色語其動也遍周法界語其靜也
泯跡潛蹤所以道先天而天弗違後天而奉天時若
以世諦流布讓伊有分若約正眼流通則不然驀拈
拄杖云看木上座如何行履百萬億須彌盧百萬億
日月百萬億四大部洲百萬億香水海一口吞卻且
盈虛消息向甚麼處流轉諸佛眾生何處安身立命
卓拄杖下座。

真瑞孫居士入山辦齋請上堂參贊化育老僧亦須
扶樹微陽還知麼律管灰飛萬彙萌梅梢吐玉柳垂
金霜花炯炯鋪平地六雪霏霏𩂕翠岑地軸右旋六
耦盡天樞左轉一奇生吾家有個住山句不屬陽收
不屬陰內有一句有殺有活有縱有奪若辯得出始
知日行南至其或未然依前冬至寒食百單五。

佛成道日上堂真風纔扇萬籟皆惺至化初行海天
一色大道無名遇緣即宗如天普蓋似地普擎頗奈
吾人自昧所以釋迦如來捨金輪之寶位子夜逾城
于正覺山中六年苦行忽睹明星了明心地大眾古
時天地日月星辰與今時天地日月星辰未曾差別
人人皆見為甚麼二千六百年前只悟得個釋迦直
至如今不曾悟得一個半個汝等要見明星麼以拂
子向空點云參。

上堂心珠朗耀亙古恒明性海汪洋纖塵不涉湛寂
凝然本無形狀動靜二相了然不生光灼灼平帖帖
今乃元旦首期欲作一家燕賞請三世諸佛及十二
類眾生以金剛輪際為灶空輪為釜水輪為量三草
二木作薪風輪為炊須彌盧作飯香水海為羹地輪
為桌且道向甚麼處鋪設舉拂子云仍向山僧拂子
一毫頭上鋪設不寬不窄無剩無餘無言童子出來
吹無孔笛彈沒絃琴唱無生曲奏無生樂拂云還見
麼擊云還聞麼諸佛眾生異口同音道我適會供養
今復還親覲。

解制上堂問如何是青城體師云主山高案山低進
云如何是青城用師云晨昏鐘鼓分明進云體用雙
彰時如何師云我沒氣力僧擬議師打出問如何是
百尺竿頭重進步師云我者裏一尺也無僧禮拜師
笑云龜毛拂子長丈二蔥嶺傳來落鳳林喝一喝。

誕日上堂問如何是萬仞峰頭重進步師云不露頂
僧進步云是某甲安身處麼師云亦任鑽龜打瓦乃
云最初一句把斷封疆末後一機不通凡聖青山無
透路海水不揚波去就一源死生同域驀拈拄杖云
承斯恩力三世諸佛得之隨宜施設各建道場有權
有實談空談有付之自然而今落在生上座手裏逗
到今朝五十四年是我母難之辰且道報恩一句如
何通信良久拽拄杖下座。

佛誕上堂道本圓融觸處皆通道本無言一氣溷元
道本無體匙挑不起道本無知接物應機還識應機
麼卓拄杖云于此薦得古今無異轍聖凡沒兩般世
尊云天上天下惟我獨尊是則也是正眼看來漏逗
不少若是靈利衲僧直饒祥徵萬載瑞應千齡亦是
堂前生瑞艸何故喏二千六百年來許多血氣男兒
出他綣繢不得。






青城山鳳林寺竹浪生禪師語錄卷第一終

青城山鳳林寺竹浪生禪師語錄卷第二
嗣法門人如鵬等編

己已結制常明落𩭄請上堂拈香祝聖畢乃云三十
餘年坐釣磯而今方得展雙眉汀花水滸非他物觸
處元來佛祖機今朝元無結他日亦無解是為水官
解厄天下善知識開爐十方龍象入煉鳳林院裏安
禪汝等諸人眉毛廝結心眼相注一而三三而一一
一依前從地起拾得賀豐干佛種從緣起露柱久懷
胎安樂產佛子大啟我門庭便是克家子個段因緣
非偶然百千萬劫難相委。

佛開光上堂四歷嚴霜建法幢經樓佛殿盡裝潢檀
那先諳第一諦所以今朝有上堂心源湛寂性海汪
洋情風鼓舞識浪滔天到者裏順水推船者十個有
五雙逆風把舵者難尋一郎苟非願力弘深焉能大
作紀綱舉則古人公案代吾佛祖放光昔日世尊陞
忉利天為母說法優填王慕佛日久將栴檀刻佛形
像及世尊從忉利下來百萬人天迎迓其像亦出相
迎敢問大眾若道是一其如像何若道是二家無二
主更聽一頌人天眾裏鶴孤聽有像栴檀也解迎不
是君王親造得都盧是弄鬼眼睛。

至節上堂僧出師喝云不許夜行投明須到進云關
河甚緊家賊難防師和聲打云向者邊著問一切處
即不問如何是粟中藏世界師云且退僧擬議師打
云晴乾不肯走只待雨霖頭乃云寶劍高懸乾坤失
色毒鼓輕撾聞皆膽裂卓拄杖云聞麼直饒透過者
重關猶是釘樁搖櫓若約臨濟兒孫一味單刀直入
不參隔夜禪不食隔宿飯逢佛遇魔一刀兩斷大有
逕庭不近人情以大千沙界作游戲之場百千萬年
視如一日佛及眾生一體同觀到者裏略有少分相
應秖如轉天關迴地軸何似生一陽復至節到來日
長一線佛法長多少良久自代云唵嘛呢吽。

元旦上堂昨宵曾送舊今日又迎新三陽擎泰運二
氣抱芳辰舍弘光大品物咸亨不是神通妙用亦非
法爾如然故是時節不饒未免天機漏洩以拄杖畫
一畫云乾坤之內艸木叢林盡從者裏發育只如傅
大士道有物先天地無形本寂寥能為萬象主不逐
四時凋又作麼生商量倘有具眼衲僧道得分明鳳
林以黑漆拄杖對眾吩咐他時異日向孤峰頂上呵
佛罵祖不惟分外脫或無人看拄杖子為汝等轉正
法輪卓一卓云世界未成者個先成世界壞時者個
不壞復咄云住住饒你說得天雨四花地搖六震只
說個現成公案若是祖師門下天地懸殊。

立春上堂春晝明春風清春山秀春水平鳥語呢喃
凍雲殷殷化育流動不假經營有眼共見有耳同聞
召眾云大眾者般境界既是共見同聞因甚麼十個
有五雙到者裏當面錯過。

解制上堂九旬禁足似嚴霜法印高提戰大荒萬象
森羅俱駭退惟餘一杖露行藏此四句殺活雙行縱
奪齊彰不動腳跟而登彼岸不歷僧祗而獲法身果
有如斯見解去歲未曾結今朝亦無解達磨不來東
土二祖不往西天動靜一源往復無際一任牢拴篛
笠緊俏艸鞋高高峰頂立深深海底行不為分外只
是有佛處不可住無佛處急走過下座以拄杖一時
打散。

佛誕上堂煒煒神光透紫微大千沙界悉騰輝生前
句子誰相委萬別千差總一機召眾云還會者一機
麼天得一機以垂象地得一機以成形君王得一機
風雨以時海宇奠安艸木昆蟲得一機各證性命昔
日吾佛世尊得一機示跡王宮周行七步手指天地
目顧四方道天上天下惟我獨尊然後逾城出家睹
星悟道四十九年口淥淥地以度生為務及自看來
何曾度得一個半個何故􂙠一切眾生成佛已久焉
用度為爭如鳳林院裏炊無米飯煮木渣羹爛烹明
月碎割清風乃佛乃祖乃聖乃凡各得飽餐菩提涅
槃真如佛性擱向一邊含哺而熙鼓腹而遊所以道
於食等者於法亦等於法等者於食亦等試問與古
人還有優劣也無若無人道得聽取一偈率陀天上
人那伽大定如如氣味嘉一段光明曾不昧無優樹
下鬧如麻實堪唴二千六百餘年後引得兒孫不作
家靠拄杖下座。

庚午結冬真逵蔡居士請上堂拈香云拈起則為霖
為雨澤濟蒼生放下則成祥成瑞邦畿永固爇向爐
中端為祝延今上
皇帝聖躬萬歲萬萬歲伏願邊邦寧謐八表無虞次
拈云此香能舒能卷能變能化爇向爐中奉為當道
尊官紳衿士庶現前請主伏願恒為國家屏幹法門
金湯福源善慶地久天長再拈云此香在天曰高在
地曰厚在人而靈在山而峻在水澄清本自無名那
堪形狀爇向爐中耑申供養成都府昭覺禪院上丈
下雪本師大和尚用酬法乳白椎竟乃云霜花爛熳
埜艸離披龍戰于野堅冰始至天關左旋地軸右轉
時節到來自然合轍驀拈拄杖卓云者條拄杖從無
數劫來一向硬糾糾地不隨陰陽流轉豈逐四序變
遷落在山僧手裏縱橫無礙殺活齊彰所以道明頭
來明頭打暗頭來暗頭打四方八面來旋風打虛空
來連架打敢問大眾拄杖子何故有如是韜略通身
手眼難描畫慣與人天作範模卓一卓下座。

長至上堂問生死平地起干戈處處叢林設網羅千
里同風即不問無為底事是如何師云雪壓高山霜
鋪平地問法鼓一震大眾臨筵今朝冬至即不問如
何是大了底人行履師云因行不妨掉臂進云排遣
得底人因甚麼命根不斷師云腳跟下好與三十乃
云玄機密運匝地普天剝盡六陰一陽來復秖知堅
冰浮水面不覺春信上梅梢昨夜燈籠离宮入定露
柱坎位端居鐘敲良覆碗磬擊震仰盂大眾腳踏巽
地穩口向兌方開至于乾三連坤六段且置一邊驀
豎拳云山僧以者無文印子將無極太極河圖洛書
四時八節十二時辰二十四氣五十大衍數六十四
卦七十二睺一印印破管教陰陽二氣無處潛蹤三
世諸佛于此寶印光中作大醫王應病與藥權實雙
彰開佛知見歷代祖師于此光中發大機顯大用為
苦海之津梁開人天之正眼寰中諸大知識于此光
中全提正令收放自如捋鬚于餓虎腮邊奪食于飢
鷹爪下日月星辰于此光中照臨下土山河大地于
此光中發育萬物君王于此光中日應萬機膏澤下
民普天之下文武尊官于此光中調羹補袞不亞伊
周士庶于此光中耕者耕而讀者讀艸木叢林蜎飛
蠕動於此光中各證本有頑石土塊于此光中動地
放光現前四眾于此光中周旋往返以拂子拂云惟
有者個不被此光籠罩世界未成者個先有而不為
長歷塵沙劫而不為老理事該通古今融貫還委悉
麼等閑越格超方便數量無拘古至今脫向毫端施
妙用仍乘萬象獨居尊。

元旦上堂問如何是舊年佛法師云堅冰浮野水進
云如何是新年佛法師云春信寄寒梅進云新舊佛
法蒙師指正令全提事若何師云一棒一條痕問孤
峰獨立誰知出格家風拄杖手擒未審是何宗旨師
以杖橫按云莫邪出匣進云劍為不平離寶匣藥因
救病出金瓶師云照顧性命進云五馬行春日萬家
和氣生師云看腳下乃云十方世界是一顆牟尼珠
百萬億(須彌)盧百萬億香水海百萬億四大部洲于荷
葉光中現其色相而無遮障一切森羅萬象于中發
育而不相並微塵剎土是一寶絲網三世諸佛歷代
祖師于網孔內示跡降生得道各轉根本法輪而無
間隔一切眾生于中生死流轉而不相礙所以教中
道一切智智清淨無二無二分無別無斷故到者裏
拄杖子忍俊不禁道長老你者般說話好似講般若
經底座主待木上座重下註腳卓一卓云我將牟尼
珠擊碎日月還他自明須彌還他自靜香水海任他
波騰一切部洲任從自安森羅萬象亦任及時消長
劃一劃云寶絲網劃破也三世諸佛歷代祖師任他
遞代相承應時及節樹大法幢演大法義度無量生
一切眾生任他往來游戲滿願隨心喝一喝云會麼
神光獨照萬機先凡聖誰論有別廛一道齊平無異
轍河沙諸佛體皆然。

解結真珵真寧高居士請上堂靈源湛寂洞鑒十虛
撥轉機輪光吞法界昨日向百艸頭邊拾來今朝將
無底籃兒盛去東頭買賤西頭賣貴窮廝炒餓廝煎
觸發十字街前石敢當揚聲大叫相救且道救個甚
麼世間多少名利客折本者多賺錢者少怎似鳳林
寺裏灰頭土面數輩參玄士朝也參暮也參不顧危
亡骨露皮穿行也參坐也參聖凡情盡絕慮忘言逗
到今朝期限滿緊束腰包過別山一等共行山下路
眼底各自見風煙雖然如是須得雙眼圓明始得復
聽一偈未會人前休出語途路窮時莫放過有人若
問鳳林禪當風劈面與殘唾與殘唾惡名從此不教
多。

誕日正果後堂請上堂常光獨耀普映無方一念初
殷遍周沙界乾坤大地乃金剛正體塵塵剎剎即本
有風光阿僧祗劫不越今時十世古今同歸方寸驀
拈拂子拂云惟有者個不落數量豈屬青黃豎窮三
際橫該二儀拈起也萬法齊彰放下也一塵不立于
斯薦得生佛一源聖凡同域無來無去不滅不生所
以道諸法不自生亦不從他生不共不無因是故說
無生脫或未然百歲韶華風度嶺千生幻夢何時醒
勸君早早便還家莫到臨頭折卻本。

佛誕上堂峰巒孤峻澗水潺湲埜鳥騰空白雲淡泞
頭頭顯現法法齊彰未曾變易今古常然元無去就
之方詎有生滅之理年年此日歲歲今朝秖緣博地
眾生迷卻本有風光背覺合塵住在虛妄景中認賊
為子于生死海內流轉不息所以調御師不違本誓
示跡受生轉正法輪開佛知見俾一切眾生明自本
心悟自本性捨妄歸真還家穩坐卓拄杖云釋迦來
也在山僧拄杖頭上動地放光錯口道天上天下惟
我獨尊還見麼七步周行格外機指天指地任施為
仍瞬蓮目垂方便誘得兒孫若鬼迷喝一喝。

辛亥昭覺首座寮秉拂上堂扁舟乍倚釣漁磯正值
金鱗負命時萬仞潭中纖月餌乘斯快便化龍飛以
杖作垂釣勢云有麼有麼僧出師云俊哉問年盡月
盡日盡時盡還有佛法也無師云有進云如何是年
盡底佛法師云一聲爆竹催殘臘乃云當陽一著塞
滿乾坤風生虎嘯霧起龍吟一輪花甲子從此振家
聲送舊迎新句霜花點翠岑昔日黃面老子將正法
眼藏付囑有在即今昭覺考鐘伐鼓乘悲願雲卓拄
杖云釋迦來也喚作釋迦卻是拄杖喚作拄杖又是
釋迦眾中有具眼者麼今奉老人命生上座秉拂若
個衲僧躍武揚威出問云如何是秉拂意旨但向伊
道前村深雪裡梅放一枝新。

出關佛冤法兄領眾請上堂開關云難難難是果然
難六月飛霜透膽寒自古許多明哲者幾能坐斷祖
師關恁麼說話是坐斷語是未坐斷語拂一拂云竹
影掃階塵不動月穿潭底水無痕。

詣座喝云一喝分賓主照用一齊行借座寶華王巍
巍露半身既是巍巍堂堂因甚麼秖露半身􂙠不見
道不是無身不欲全露便陞灼灼山花一樣開珠簾
翠捲法雲臺個中句子分明舉匝地熏風遍九垓舉
玉芝聚禪師啟關云三年丈室坐斷十方世界一念
蒲團頓圓十世古今依俙彌勒樓中不妨開已還閉
畢竟普賢界裏要看絕後再蘇師云看他過量人提
持過量事提持過量事須是過量人然雖如是當作
啟關句子大似萬里崖州生上座于癸丑正月進關
普天匝地一時入今朝期滿出關普天匝地一時出
塵塵剎剎法法頭頭九有四生各歸本位且道與古
人是同是別若道同法無同相若道別豈有兩般驀
拈拄杖卓一卓云若將耳聽終難會眼底聞聲方始
知。

崇慶州青城山鳳林寺閱龍藏四歷秋霜而終法兄
懶和尚請上堂無上宗乘不落言詮本無形聲奚假
見聞驀拈拄杖云見麼復卓云聞麼倘若聞見分明
不惟鳳林將一大藏教轉畢即今現前四眾一段光
明寶藏一時轉訖所以道即此見聞非見聞無餘聲
色可呈君脫或未然打葛藤去也人人從本以來各
各具足一卷不斷頭經如是信解書寫本末究竟何
必節外生枝使一切人討腳跟不著山僧恁麼批判
若個衲僧道生上座具甚麼眼評古論今若無六種
成就管教口挂壁上設有如是問難山僧秖向伊道
四海浪平龍睡穩九天雲盡鶴飛高。

己已上昭覺省覲值本師老人大年結制常玉請上
堂屢生法姪白椎竟云無生妙演信超群不類宮商
角徵音時節到來吟一曲管教大地盡迴春眾中若
有知音者請和一曲看屢生問日用尋常事拈來總
現成輕寒秋色滿何物慶芳辰師云未動腳跟錯過
了也進云即今老人大開爐韝復振宗風道貫古今
彌天壽筭慶讚一句作麼生道師云弗勞讚嘆進云
者是有為邊事親切處道一句來師云好與三十棒
生禮拜乃云一機纔動天上人間一語敷陳葛藤遍
野所以黃面老子久默斯要不務速說若論此事在
天而天在人而人在山鍾秀在水澄清歷萬劫而不
磨越三有而常堅一道神光古今明徹眾生秖為貪
愛煩惱固殼迷封不能證得更怪于誰今朝一會是
老人八旬壽滿有則現成公案不曾動著命生上座
登無畏床舉似大眾三世諸佛不曾道著歷代祖師
不曾舉著一大藏教詮註不破十方衲子不敢以正
眼而覷汝等諸人善為諦聽良久云月似彎弓少雨
多風。

解制上堂有一句子千聖吐不出萬靈吞不下金剛
力士擘不開八臂那吒捏不聚眾中有具眼衲僧打
破虛空踢翻海嶽高出物表不被羅籠道得分明盡
十方界是一座禪堂無結無解無去無來四威儀中
于茲受用有麼有麼問如何是一喝金剛王寶劍師
一喝進云如何是踞地獅子師卓拄杖進云如何是
探竿影艸師云摩竭陀國親行此令進云如何是一
喝不作一喝用師云老僧分疏不下進云四喝蒙師
指解制上堂事若何師云適纔敲鐘則鐘鳴擊鼓則
鼓響進云九十日已完豢得一夥無毛鷂子即欲展
翅飛騰放即是不放即是師云收問法雷一震大眾
臨筵結制即不問解制事若何師云一等共行山下
路眼底各自見風煙進云恁麼則各各頂天立地去
也師云認著依前還不是問如何是定中彌陀師云
出定也問處處盡是金剛王如何分作五家宗旨師
云無孔銕錘當面擲是一是五問城東老姥與佛同
生因何不欲見佛師云金屑雖貴落眼成翳居士問
人人軟舌似條蛇是真是假師云自道取士云諾諾
問如何是具足句師云腳跟下欠少甚麼乃云九旬
禁足事隆周今日打開布袋口放出一夥無事漢卻
把灰塵抖一抖八方隨分足四海任優游驀拈拂子
云惟者枚拂子總不涉去留諸佛莫能友祖師孰敢
儔豎超三界外橫該百億洲且道伊具何德相有斯
作略拂云古往今來無所住大千沙界等浮漚。

誕日上堂滅乃生之因生乃滅之果生滅原無住今
朝重露布有時地獄天堂有時神出鬼沒有時虎穴
魔宮有時孤峰獨宿所以教中道東方入定西方起
南方入定北方起四方入定中央起中央入定四方
起驀喝云鳳林幾乎落在教網裏且道未生巳前意
旨畢竟如何卓拄杖云一身復現剎塵身一一遍禮
剎塵佛。

佛誕上堂高懸碧鏡映徹十虛法海汪洋古今通貫
艸木叢林隨分取足各得增長人天得其所得而證
性命祖師道盡法界身本無來去塵塵混入剎剎圓
融乘悲願力示現受生頭頭顯露法法敷陳公案現
成為人自昧所以吾佛世尊觀大地如牢獄視眾生
若蛆蟲往來流轉苦果不息昔年今日再降娑婆接
引迷流欲俾個個成佛及自四十九年口吧吧地不
曾度得一個半個何故􂙠彼自無瘡勿傷之也卓拄
杖云釋迦老子即今在山僧拄杖頭上放光動地與
汝諸人重下註腳三祇果滿絕羅籠法眼精明沙界
空只為度生情緒動依前示跡誕皇宮卓拄杖下座。

榮經縣樂道菴恒耀首座石真昂郭真鈺等請講金
剛經報本預日上堂問過去心不可得未來心不可
得現在心不可得是那心可得師云高礄溪畔水滸
聲乃云貫花方演山川競秀覺路弘開頑石起舞語
其頓也言思路絕理極情忘人人是佛不假修持語
其漸也有理有事有實有權有聖有凡有修有證語
其偏也方以類聚物以群分艸木叢林區分各異語
其圓也無古無今無生無滅無佛可成無生可度神
鬼神帝生地生天豎抹三界橫亙十虛喝云我此一
喝如金剛王寶劍將五教葛藤一刀兩斷俾頓與漸
平等偏與圓平等凡與聖平等諸佛眾生平等僧與
俗平等情與無情平等所謂是大神咒是大明咒是
無上咒舉梁武帝請傅大士講金剛經及登座撫尺
一下便下座武帝問誌公曰得得請大士講經一詞
不露公云大士為陛下講經竟卓拄杖云若向山僧
拄杖頭邊領略得去祖意教意一時圓滿何須用搖
唇鼓舌惑亂人家男女其或未然來日不免從頭註
破。

己已中秋立僧上堂問未進步時如何師云且居門
外進云已進步時如何師云堂高數仞地闊八埏進
云未進已進蒙師指向上宗乘事若何師云一棒一
條痕僧禮拜問如何是奪人不奪境師云青松翠埽
雲千頃進云如何是奪境不奪人師云日來無事亦
閒吟進云如何是人境兩俱奪師云險進云如何是
人境俱不奪師云丹桂宜秋色呼童折入缶進云擺
脫根塵如何履踐師云秦地不收漢地不管乃云慶
雲陳瑞玉露垂珠翠靄鋪舒法界祥光周遍大千攪
長河為酥酪變大地作黃金轉天關于佳節迴地軸
于斯時此是學人境界祖師門下則不然刮龜毛于
銕牛背上截兔角于石女腰邊餓虎腮前捋鬚飢鷹
爪下奪食有時把住消息全無有時放行縱橫無礙
且道把住即是放行即是良久云無人判斷不免重
下註腳大冶弘開豈等閑轉凡成聖片時間爐邊縱
有多頑銕共入鈞陶總一然卓拄杖下座。

紹覺豎殿傳聖訓竹仙鸞等請上堂山川鍾秀迥峙
崢嶸地靈人傑永固福基斬開荊棘于一毫端修玉
殿埽去劫灰一莖艸上建瓊樓今朝紹覺寺裏豎殿
上堂驚動定光古佛統領恒河沙數大眾經歷無量
佛土敷種種露幔持種種傘蓋散種種花奏種種樂
放種種光一時來此寶華王座此座不寬不窄大眾
無剩無餘異口同音而說偈言多年瓦礫解翻身紺
殿巍峨越樣新佛祖淵源誠有托聯芳奕葉繼傳燈
驀召眾云承此老子出定遠涉助揚法化生上座未
免無酬復說偈云四十餘年鹿豖場芟除蓁莽破天
荒瞿曇頂上莓苔碧四聖身披蔂線長護法天龍偕
扈衛金剛力士共宣楊祖風不墜流輝遠萬古名藍
再放光卓拄杖下座。

豎禪堂上堂法幢高樹挽回百世頹綱法苑初成掀
翻歷年舊案白雲獻瑞紫氣陳祥石雞啼嶺外聖燈
鎮夜煌青山著不縷之霞野水奏無生之樂弗是神
通妙用亦非法爾如然總要曹源不竭聖脈淵長覺
樹常榮祖風不墜如此說話只可世諦流布若約祖
師門下又則不然且道祖師門下如何行履驀喝云
展開臨濟家風露布德山手段縱是佛祖魔軍到來
也須一齊按過何故􂙠不見道家無二主聽取一偈
大道明明孰肯游枉來人世幾千週勸君急早抽身
去免致閻羅作對頭。

壬申上元幽冥鐘滿散請上堂問既是觀自在因甚
麼抱著嬰兒師云只為闍黎不了問底事融融是如
何師云現前立地的進云打開玄關路放出遼天鶻
師云閒言語問幽冥鐘聲三年已滿地獄孤魂可解
脫否師云適纔重敲過乃云一機纔動萬機隨一法
微舉法法彰明暗色空文殊境界山河大地普賢床
榻溪聲鳥語萬竅怒哮觀音圓通十方法界總是寶
王佛剎眾生于中折旋俯仰縱橫無礙一道平等不
假修持即如如佛自不覺知反以貪愛自蔽虛妄分
別遂有凡聖有天堂有地獄六道受報流轉不息所
以一切諸佛遞代相承修諸苦行設諸方便應病與
藥拔楔抽釘喚醒痴狂就路還家山僧有條扳條無
條扳例于己已春起幽冥鐘期今朝告竟仗諸檀信
各發囊金求福雪罪恭延諸山耆舊光降寒山作滿
散道場有真理高居士營齋供眾兼請山僧陞座舉
昭覺老人曾有偈來山勉勵山僧今日對眾下個註
腳五更走起一聲鐘有眼者見驚醒長年瞌睡翁艸
木均皆聞三十六峰齊側耳六頂山也醒醒著不知
誰悟正圓通卓拄杖云木上座本自無迷道甚麼悟
山僧亦有一偈千日蒲牢吼碧峰天堂地獄悉皆空
森羅萬象開心眼聖解凡情理事融若個衲僧于老
人句下明宗一生參學事畢向山僧偈裏見得許伊
獨踞大雄峰。

誕日上堂祈雨問全提向上事如何師云適纔有人
問打三十棒去也進云恁麼則虎奔山色秀龍騰戲
彩霞師云莫眼花問世尊初生雲門要一棒打殺貴
圖天下太平和尚今朝華誕學人亦要一棒打殺和
尚將何抵敵師云善哉善哉僧擬議師便打乃云山
花競翠幽鳥呢喃野馬騰空海天一色雖然泰運到
來必滋雨露助力品物流行冀欽膏澤萬卉含章渴
仰雸霖三冬無雪艸木荄枯頻見火天大有半春無
雨旱魃為殃未聞雷天大狀四時有紊八節無稽不
欲箕星嘯傲但願月離于畢一切細民蠢爾之無知
上帝應宜不違好生之本擔所以道旱既太甚迄可
小休四方有羨我國居憂復說一偈半年無雨實堪
憂旱魃為殃更尚愁大地生靈魂欲斷滂沱早降憶
方休。

為地藏天神龍牌開光上堂據座當軒全提正令放
大人相照用齊行山河大地不越今時水鳥樹林咸
歸覺岸上無攀仰下絕已躬教中道凡所有相皆是
虛妄若見諸相非相即見如來即今真明大德作地
藏以酬罔極王真鑄誘眾作滿堂天神以達高厚徐
朝榮誘眾作萬歲牌以祝君王恭逢上元佳節天官
賜福之辰大家伸手各展經綸將四恩報畢巧梓剞
劂裝潢告竟仍請山僧登座點眼驀拈拂子拂云大
眾見麼此一段光明上至諸佛下及蚑行各各具足
無欠無餘還薦得麼與眾頌出人天交接頗奇哉萬
古精藍法運開不昧靈山親咐囑一齊擁入鳳林來
六齡誕辰穎參請上堂一塵纔起大地全收一花初
燦眾葉芬芳一音演唱隨類皆聞一念清真千古徽
猷萬法若有無處著心萬法若無目前何物驀呈拄
杖召眾云大眾會麼住世曾經六十年山花競秀幾
回鮮旅亭多少名場客那得野夫林下閒卓拄杖下
座。

癸酉佛誕玉潔法弟請上堂問全提正令事如何師
云一棒一條痕進云日輪纔轉月輪高萬象分明影
莫逃承放毫光輝宇宙山河亦任自逍遙師云切莫
詐名頭乃云一念淳清洞鑒十方世界與佛何殊神
機初動白雲萬里猶是眾生境界諸佛垂慈務與世
人破妄歸真把手并行列祖運悲總要喚迴狂子就
路還家豈料教愈嚴而轉遠綱愈密而漸疏所以吾
佛世尊憫念一切眾生從天降下應跡皇宮手指天
地目顧四方便道天上天下惟我獨尊此獨尊一字
自古迄今評論者多不被釋迦老子舌頭瞞者幾希
殊不知者個獨尊在凡聖人天情與無情種種諸類
各各皆尊敢問大眾還識此獨尊麼生上座不懼諸
方檢點重下註腳指天指地渾忘情開口元來道不
清縱得雲門欲打殺招牌久已挂叢林。







青城山鳳林寺竹浪生禪師語錄卷第二終

青城山鳳林寺竹浪生禪師語錄卷第三
嗣法門人真純等編

* 小參

辛酉昭覺結制小參今晚生上座要與諸人商量佛
法汝等從木以來者一段大事因緣各各具足眼同
見耳同聞鼻同嗅舌同論手同執捉腳同運奔何用
山僧饒舌縱然說得天雨四花地搖六震且喜沒交
涉欲與諸人商量世法自少至老飢而餐渴而飲寒
添衣熱乘涼纔道東鄰茶便識西舍酒南頭買賤北
頭賣貴出而作入而息又誰不知但預以約法三章
每日上來下去切忌撞著露柱若撞著不惟頭破腦
裂猶恐觸碎鼻頭二時粥飯切忌咬著一粒米若咬
著不惟信施難消水也消他一滴不得長連床上切
忌瞌睡若瞌睡不惟孤負已靈閻羅老子筭飯錢有
日在。

小參呈拄杖云舉不顧即差互擬思量何劫悟山僧
舉也舉了諸禪德顧也顧了不曾思量秖是欠悟在
且道悟個甚麼莫是耳聲眼色麼莫是鼻香舌味麼
莫是身覺觸意攀緣麼莫是轉八識為四智麼莫是
轉四智為三身麼若是者些節目人人從朝至暮從
夜至曉昭昭然在心目之間何迷之有既是未迷適
纔又道欠悟在畢竟有個悟底道理參。

小參盡大地是個真人全體時時為汝諸人說無生
法秖是土曠人稀相逢者少何故􂙠如日月推遷鳥
飛雲騰山青水綠頑石土塊樓臺殿閣露柱燈籠總
總林林皆是現成公案所以道塵說剎說熾然說無
間歇若是具眼衲僧于一機一境一毫頭上轉過身
來上與祖佛為師高樹法幢演大法義建功立業到
此田地不妨高揖釋迦不拜彌勒十方諸佛俱站下
風奴呼菩薩婢視聲聞有甚過犯脫或未然有寒暑
兮促君壽有鬼神兮妒君福。

小參說法不依時便是非時語即今是甚麼時若道
是臘月十四人人盡知何必重舉不是十四又落非
時若有道得分明底郤在生上座肚裏其或未然生
上座在你肚裏總不恁麼不免隨時變遷逐物流轉
遂成一頌臘月十四日分明共見聞滿堂雲水客那
個是知音咄。

壬戌元宵昭覺解制小參即今一期已竟山僧住持
事繁未曾與眾兄弟打葛藤大丈夫阿誰無分都是
頂天履地覓佛底人何必要山僧處分是則也是欲
尋個無心道人如星中揀月所謂慈舟不棹清波上
劍峽徒勞放木鵝。

壬戌昭覺結制小參今朝十月十四衲子安禪結制
大家廝結眉毛了卻從前底事凡為展缽開單提持
衣線下事一切動轉施為如有所立卓爾打破黑漆
桶底不負出家之志坐斷百尺竿頭始信前有餘地。

小參小盡二十九大盡三十日公案本現成何事從
他覓韶華不再來光陰如駛急報爾參禪人各各宜
省惕推倒銕崑崙不受閻羅氣常秉智慧劍佛魔一
齊劈跳出金剛圈口開吞栗棘日用本尋常明明與
歷歷仁者見之仁智者見之智衲子分上喚作甚麼
請轉一語。

小參心緣不到處如隔一重關力提不起時似石墜
澄潭若離心意識實乃出家兒一念不生前後際斷
動靜一源始稱俊敏臨濟門下又則不然有時孤峰
獨立廓步大方有時十字街頭和光混俗常用咬豬
狗手腳逢佛殺佛遇祖殺祖魔宮虎穴七縱八橫騰
騰任運今宵堂裏還有此人麼設有不妨與昭覺相
見。

小參諸佛說不著祖師提不起于中有一物無頭亦
無尾且道是何物􂙠書記翼雲答云一聲天際外非
將物可比師作聽勢云依稀似曲纔堪聽又被風吹
別調中復云莫是在天垂象在地成形陽舒陰卷運
用四時是此物麼莫是在聖不增居凡不減在阬滿
阬處谷滿谷山河大地依之建立艸木昆蟲由之發
生是此物麼莫是寒欲添衣熱欲乘涼飢則易餐渴
則易飲是此物麼驀喚堂主主應諾師云切忌撞著
露柱。

小參舉金佛不度爐泥佛不度水木佛不度火真佛
內裏坐者則公案從上老古錐評論者多總是順水
推舡逆風把柁者希是他老趙州路出多岐枝蔓繁
衍惑亂人家男女大都令人討腳跟不著殊不知未
舉巳前自惑了也昭覺今日抱個不平也要諸人共
知金佛不度爐一場懡㦬泥佛不度水一場懡㦬木
佛不度火一場懡㦬真佛內裏坐障自悟門生上座
如斯批判亦任諸方檢點。

壬戌除夜小參月有三十日今宵最可良梅吐春先
玉霜壓石蓮香燈籠與露柱動地而放光明明歷歷
地何須問帝鄉既然明歷歷且道明朝有甚麼事高
聲云新歲客情多打躬作揖忙。

癸亥解制小參三冬巳過一期事畢歷盡鹹酸風煙
始息此眾無枝葉惟有諸真實所以山僧不敢向虛
空中打橛彈沒弦琴唱村田樂和光混俗共樂昇平
更有一樁好事與眾兄弟商量明日束腰包裹艸鞋
至窮岩埜水百艸頭邊有個人不可不逢逢著畢竟
喪身失命。

戊辰青城結制小參舉龐蘊解道十方同聚會個個
學無為此是選佛場心空及第歸敢問大眾既是無
為作麼生學觀世音菩薩將錢買胡餅放下手來卻
是饅頭。

小參諸佛無法說祖師不會禪明明元不悟思想郤
成顛形聲猶未兆真機始現前還會真機麼不見祖
師道在眼曰見在耳曰聞在鼻嗅香在舌談論在手
執捉在足運奔識者喚作佛性癡人喚作精魂眾兄
弟要識佛性麼良久高聲云逢人切莫錯舉。

小參舉洞山禪師有首座來省覲待茶次驀拈果子
云有一物明歷歷黑似漆上拄天下拄地常在動用
中動用中收不得召大眾云且道是甚麼物良云對
眾頌出師資嘉會敘寒溫果桌分明列示人信手於
中拈一粒騎聲蓋色絕疏親洞山老莫匆艸等閑白
地栽荊棘瞎郤眼睛人多少。

解制小參握拳云握則非掌本無伎倆展掌云展亦
非拳萬法安然屈指握展與人點眼縮手云不展不
握何處摸𢱢此四句能殺能活能縱能奪若是明眼
衲僧向者裏薦得一生參學事畢且道結角羅文一
句作麼生道良久云噁。

己已青城結制小參心隨萬境轉轉處實能幽隨流
認得性無喜亦無憂此是古人語句且道如何是你
眾兄弟隨流得妙底境界􂙠以杖左右指云幾乎又
成聖解。

小參一機纔動萬法齊彰一念純真萬緣休罷大道
本無殊因根有利鈍若是丈夫漢一聞便了不受人
處分不食人家殘羹剩飯我王庫內無如是刀隨處
作主遇緣即宗得路便行歸家穩坐所以道上士一
決一切了中士多聞轉不信縱有如斯作略到鳳林
門下好與三十痛棒且作死馬醫。

小參吾人一段事勿將作容易深山雖寂寥趣步有
餘地結制一月來還疑此事未問東便答西都盧不
相似千聖出頭來驀豎拳云皆從者裏去咬破銕饅
頭任君伸腳睡竿木可隨身逢場而作戲大好出家
兒切勿負已志設或再依俙水難消一滴漫莫學庸
流翫時而愒日如斯之等類云何納信施勗爾兄弟
們個個宜努力踏翻生死海不受閻羅氣獨踞大雄
峰佛祖之苗裔上與三世佛同鼻孔出氣柳巷及花
街亦任閒游戲撐起潑天門堪任為柱石個段好來
由切忌又切忌。

除夜小參參禪無別法秖要生死切庭前石敢當書
夜熾然說試問參玄流云何而不瞥三十日到來欲
忙忙不徹閻羅筭飯錢作麼生打怗若是克家兒何
須動唇舌目擊便知歸從不受人惑大地及山河元
來非他物百花叢裏過不沾伊片葉聞聲不是聲見
色非干色耳明眼自聰鼻香舌味潔六用一時通是
名真快活地獄與天堂魔宮并虎穴任性縱橫游那
得有差別獠虎咬大虫波斯嚼生銕吽㗶吒。

解制小參元宵正月半事事成一片花市列成行星
橋排兩岸惟有水牯牛久不歸欄惘驀鼻牽迴來打
鼓普請看快便疾如風元來無二見家山耕白雲種
月錦江畔人天共集時仍嚼銕酸餡。

庚午結制小參如來禪祖師禪主山高案山低曠大
劫來個自已因甚人人俱不薦總被眼色耳聲瞞參
玄客毋放寬咬定牙關緊捏拳了生死超方便休把
光陰當等閑百尺竿頭須坐斷懸岩撒手沒畔岸聖
凡情人我見都盧一刀成兩段大丈夫莫留戀擺脫
萬劫習愛纏涅槃心菩提岸森羅萬象在目前雖然
不是目前法也要當人著眼看阿呵呵會也麼選佛
場開庚午科。

解制小參舉難難難猛火著油煎十石油麻樹上攤
未免傷鋒犯手易易易築著磕著百艸頭上祖師意
略較些子也不難也不易能所未忘侵早下床腳踏
地少賣俏山僧今日不懼諸方檢點恁麼批判若個
衲僧于龐公處薦得所謂千載同風代不乏人于山
僧未開口前承當所謂日日修習空花梵行時時晏
坐水月道場如或未然萬古碧潭空界月再三撈摝
始應知。

為玄圃鄧居士對靈小參居士乃雅安茂才世胄名
儒憚其人事之繁冗父子徙于青城之鳳林猶如舊
識依依然偕居以持經為日課以禮拜為佛事高齡
八十有五無恙而終經中道惟此一事實餘二則非
真老居士還識此一事麼震威一喝云向者裏就路
還家任性自由三世諸佛惟此一事轉大法輪歷代
祖師惟此一事建大法幢十方龍象惟此一事而證
真常顧左右云還有餘事也無卓拄杖云來年自有
新條在惱亂春風卒未休。

為延慶玉白和尚對靈小參白雲繚繞幽鳥哀鳴時
節若至大悅行人恭惟玉白和尚珠江應跡說法錦
官住世七十餘年建功立業展大經綸一旦撒手還
家寸絲不挂能事已畢蒙諸山耆宿都綱司及孝徒
普明等請山僧對靈垂示祖道句子辭之不獲秖得
承當不見道此處幽深玄遠無人能到遂震威一喝
云天得之以清地得之以寧君王得之日應萬機文
武尊官得之股肱王室海宇奠安四聖得之不增六
凡得之不減道者得之攪長河為酥酪變大地作黃
金四民得之東頭買賤西頭賣貴耕者耕而讀者讀
蚑行蠕動得之各證無生且道玉翁和尚得之作麼
生聻卓拄杖云含元殿裏絕商量六國安寧化日長
于一毫端現寶剎到頭何處不家鄉。

為自悟尼對靈小參齠齡薙染節操清貞緇門之格
式白業之風規時乎而來也猶如萬籟醉東風一塵
不染時乎而去也好似皎月映洪濤豈停滯魄昔日
射洪獲利住世七十年渾同昨日今朝移花兼蝶至
斯晨錦官折本覷破浮華掉背大歸圓寂買石得雲
饒孝徒寂定請山僧對靈說法到者裏不惟無法可
說且無起口處驀卓拄杖云悟上座在山僧拄杖頭
上現大人相動地放光與汝緇素人等道諸惡莫作
眾善奉行橫按拄杖云自淨已意是諸佛教復放下
拄杖云會麼香水海中任縱橫人間天上閒游戲。

癸酉冬至華嵒法叔聖和尚命小參片葉孤舟勢轉
東銀濤玉浪一帆通殊知古佛遙招手暫泊江皋釣
澤龍有麼問昔日世尊三七日中思惟如是事如何
是如是事師云如是事且止如何是世尊立地處進
云即今我等一七日中總不見得師云正要闍黎親
薦驀拈拂子云者個從本以來無言說無名字無往
來究竟平等總無變遷若向者一毫頭上薦得根源
一生參學事畢不勞無繩自縛掘地討天其或未然
隨類現形動地放光去也拂一拂云天以之垂象地
以之成形五岳以之孤峻四海以之澄清君王以之
應機百官以之治民九有四生情與無情以之隨類
立名各輝本有且道在衲僧分上如何作用良久自
代云飢餐渴飲閑坐困眠徹生本是住山人只因奉
命南遊久欽本堂法叔老人特詣山頭省覲何期眾
兄七期限滿命徹生代勞爛打葛藤惜乎胸中無個
元字腳到者裏無起口處拈則古人公案以圖塞責
舉昔有二僧行腳一曰行腳一曰腳行爭論不巳共
質地藏禪師各執其是地藏云我與你二人註破行
腳腳行腳行行腳二僧從此有醒且道地藏與二僧
說甚麼卻悟去合下甚麼語若無人判斷生上座不
妨重下註腳行腳腳行徒理論腳行行腳稍相近等
閑踏破太虛空宇宙平沉巒嶽靜。

* 開示

昭覺居首座寮落堂自結制來以經旬日未審諸兄
作何活計倘有所疑不妨出來大家評品看良久無
人出復云今晚奉方丈老人命生上座落堂與眾兄
商量若道商量兩字到者裏秖得滿面慚惶原夫達
磨鼻祖西來不立文字單秉直指人心見性成佛初
遇梁王機緣少扣秖得逾梁歷魏鈍滯九年若非二
祖斷臂以求安心幾乎掩面而歸所謂直指宗猷傳
至于今亦已久矣若道此事為難豈不見長慶捲簾
靈雲見桃花香嚴擊竹何難之有耶此事若易趙州
三十年除二時粥飯是雜用心湧泉四十年尚自走
作香林四十年方成一片試問眾兄畢竟如何下手
眾下語不契復云不是者個道理攢花簇錦豈干汝
事此事元在你日用中求昔日龐居士有云日用事
無別惟吾自偶諧不離日用尋常動靜處體會吾人
固有之物非義襲而取若除此外別有者亦是頭上
安頭倘或于此轉得身吐得氣許伊詣方丈裏喫棒
有分。

* 開板

懸則塞滿乾坤擊則聲徹三界諸佛之慧命人天之
標準現前多少伶俐衲僧管教覷之不及且道利害
在甚麼處猛擊云諦聽諦聽。

* 書問

** 復上本師啟丁巳

六月十九日敬接慈命焚檀九頓諷至再三喚徹生
回堂不覺茫然生自南歸每于啣哺周旋靡非謨慮
法門掃地柱石難求于癸丑秋啟古字山法兄佛冤
和尚回堂甚適所願將祖庭大任一肩擔荷不惟生
等快滿素心兼錦官緇素紳衿云日月出矣爝火潛
輝法門之幸邇聆潛行舊隱法門紀綱一旦拋卻未
識何意徹生展讀之初如伏日飲冰祖庭大任非行
弗履非德弗居豈小補哉生之劣質行寡力微僅可
深藏幽谷以待餘年伏乞慈憫置生于補次之外如
有復我志必他山謹啟。

** 復同門眾法兄

獲展華藻兼錫厚貺謝謝茲讀老人慈旨云佛方丈
之內江老僧近日食減事繁前途似有限欲移西關
以待委息恨大眾無依爾可收拾回堂代勞幸甚目
及此語令人可嘅何也其昭覺祖庭必要德行具足
宗說俱通者方可維持弟之行履難瞞眾位高矚儜
劣之志侏儒之貌百無一能且年逾不惑尚無三尺
之童以堪應對其祐可徵惜乎生逢亂世長遇流離
悟學二樁徒張空譽弟之矢志今生決不敢妄為非
不為也實不能也欲云抱恨來生又同癡人說夢蟲
臂鼠肝付之造物煩諸兄轉達老人調轉陽春為幸
是祝是禱此復。

** 復法兄冤和尚

敬接華翰并讀佳刻如獲至寶錫我百朋句句放光
言言動地俾青城艸木揚眉頑石起舞不惟啟我茅
塞而兼洗其心垢誠為教予多生之良惠也謝謝諭
云俟弟閱藏隆周耑申虔請以繼祖席云云弟之俾
志僅可浮游窳墮窮壑幽棲消磨歲月以聽其素耳
謹復。

** 達良揀王文學

解臂以來蓂莢幾凋所領淑談恒潛方寸恭惟居士
熙明日集動定咸亨繼往開來癡蒙獲惺云令郎出
家一事見居士不惟口無吝言且容無吝色可謂再
來龐公也世間布施多途惟舍子出家功增莫及。

** 結制請佛冤和尚上堂

伏以兼葭凝露玉幹垂煙坤元密運潛符水官明昇
嘉誕鵷鶵展翼萬禽瞻仰獅子遊行百獸騰奔恭惟
佛翁堂頭和尚伸兜羅綿手拯接迷途舒金色臂示
演真宗談無談之心法祝無祝之聖壽慈雲布于四
方甘霖澍于八極沾一滴而百味皆同佩一機而千
機鼎勝揮盡狼煙光嚴象座伏願杖頭有眼點出威
音消息拂子無聲吼絕支那異響法雷一震四眾瞻
依共發精虔合為拱躍。

** 請嵋雪和尚主金純寺

伏以錦江積翠徵法源于萬古提唱一音演正宗于
局外藉華王之寶座舒佛祖之弘慈眾望允歸合詞
虔請恭惟禪師猊座肘符久握智印深潛接濟上之
流傳受靈山之遺囑有住持僧寂定偕諸檀越生逢
季運正法凋零欣沾花雨扶起金純之赤幟仰餐甘
露飽茹芙蓉之乳麋不惟金純久湮毒鼓且喜文師
洪規再振權施今日之宣揚實補當年之缺陷伏願
憫斯緇素大作津梁豁開戶牖運末法之三車驀垂
一足點龍象之正眼俾諸有情開智海以同源接引
群芳總法身為一體敦請象駕特布微忱。

** 代陳新軒崔騰宇等通啟

伏以芙蓉城畔三籟雝雝緣鼓角井參宮裏八方冉
冉靄禎雲綱維在手挽回三百年之逝浪正令全提
挈轉五千人之悵惆恭惟嵋翁大禪師撝千聖之遺
蹤打開八字擢萬載之勳猷總括三才掃盡劫灰喜
臨病市之醫王重敲法鼓再振黃鐘之曲調鶴鳴九
皋河溢千里居如枯木止水晏坐十方出似飛鳳遊
龍祥徵庶類毋俾正法凋零企窺彗星朗耀深資典
型用消同異伏願滴水滴凍布袋解開入淖入泥牢
關把著鏟卻法堂之艸吹起衲上之毛三輪普現一
印頓圓四眾瞻依合虔靜聽。

** 長至日請佛冤和尚上堂

伏以眼空四智炯炯祥煙彌八極舌覆三千翩翩瑞
氣布寰區寒梅吐玉碧海澄清恭惟堂頭法兄和尚
紹祖峰頭掀翻圓悟之舊案華王座上扶起濟北之
頹綱放大人相瓦礫增輝法演一音山川競秀某不
揣愚庸敢攀座右雖無三聖之能願伸興化之手賁
然不吝于斯時有釋吞冰于日後伏願白雲臺畔縱
奪雙拋一陽宮裏齊行照用不失瞻依之四眾普使
獲利于人天緇素臨筵忻餐法味。

** 柬臬臺胡護法(諱昇猷)

恭惟仁風浩蕩海宇欽瞻碧鏡高懸蒼生有賴全提
正令做官做佛何殊辭峰孤迥談心談性皆然至于
往復無際動靜一源理事圓融塵塵三昧在老法兄
得之已弟自癸亥秋仍歸青城舊隱重整山房將經
樓搆畢時豎大殿所以不曾耑使恭候待叢林稍妥
躡芒有自臨穎馳神依依不悉。

** 柬戶部尚書胡護法

恭惟德登熙明聲鴻海內恩隆八表艸木騰輝岩谷
之士偕歌堯舜之風芻蕘之氓共沾周召之澤調羹
補袞總賴高明黎庶瞻風崩首延眸桑門全仗大力
金湯青城古岸元來不俗弟居一隅顏曰鳳林係無
量壽佛之道場也于甲子秋興工重搆經樓佛殿業
已告竟祈老法兄賜額光賁俾瓦礫生輝以垂不朽。

** 達曉元和尚

別後數稔欲晤無由幾擬追風柰足下無雲是以為
歉邇聆高樹法幢以開來學扶起沙盆真風不墜弟
惟以焚檀遙仰可謂古佛再來羡羡頻蒙口光常射
青城希逢便羽少候興居罪罪時中便艸聊疏鬱結
俟來春耑使恭候。

** 達佛冤法兄

蒲月分襟瞬息秋至紅葉侵霜菊花滿苑觀此隹景
似喜憂相半也弟擬法兄初度親趨恭祝相別南行
惜乎雨阻一月泥淖沒膝江波浩渺情實難堪于十
月朔日詣老人膝下始知潛行華萼亦喜憂相半也
喜者法兄歸故里說鄉談飽煙霞高枕自娛憂者老
人八旬在邇藥石誰代祖庭誰托法門誰繼慈悲之
心安在哉語云父母之年不可不知也一旦繫小子
失丈夫是可忍乎既欲歸隱宜名正言順一辭而退
與後昆作個標準再望歸來相商何人繼席俟老人
相安又作良圖也不悉。

** 甲戍秋于嘉禾上本師啟

違巾一載萬里神飛錦雲過檻頻積隱懷緬惟老人
動履咸亨策蹇無恙佛誕日敬修三啟并稿二冊繫
于便羽想已陳覽其錦江全錄六月工竣將數十年
衛法之苦心今與老人完局因乏錢糧只印一百二
十部寄六十部付伏虎端于運回昭覺餘各流通生
來春有燕京之遊想老人天壽定與趙州埒齡兼有
眾法兄左右聽安恃此俾生無慮矣俟北歸來再禮
雙鳧謹啟。

* 文

** 孔雀明經序

調御師子靈山初會說菩薩法凡聖交參人天並集
內有個血氣男兒名沙底者聞佛出世忻樂瞻仰斯
大因緣曠劫難遭誠忘世業職供樵薪殊知蛇潛朽
木傷其左足之一指悶絕躄地于次忘所以冀佛垂
慈大施法藥示現孔雀明王之金身乃談希有未聞
之妙法此經流布可以解冤釋結可以益壽延齡可
以袪世災迍可以福國祐民今玄明悟修者係本郡
人世胄有家蜀難之後覷破浮華薙染披緇參詢知
識莫後歸來補修名藍塑佛裝經幽明兩利信有年
已時將耋齡老當益壯但有利益無不興從支笻募
眾刊此經全部壽世流通以終老局倩予作序弁其
經首樗櫟之材敢充楝宇吾佛之功德如海吾兄之
密行如淵豈能疏其萬一哉。

** 為艸堂耨雲法兄語錄後跋

粵維三教之遺跡一葦之別傳無非挽迴亡子之狂
心耳如我釋迦文佛愍念一切眾生為一大事因緣
出現于世四十九年談經三百餘會收束許多出格
男兒末後于多子塔前談無所談驀地拈花示眾百
萬人天中出個沒勾當漢破顏微笑遂將正法眼藏
付伊傳持二十八世復有婆羅門將法印袖入中國
名曰教外別傳既云教外焉得有言乎所以教中道
是法不可示言辭相寂滅又曰因言而顯理安得無
言乎如我艸堂法兄負昭覺老人之缽袋子開法于
閬水亦有年矣所行無言之道因紳衿士庶十方衲
子悉叩其門迫不得已接引歸來遂有上堂小參開
示頌古拈古好事者日錄成帙俾四眾人等就路還
家也予癸亥秋昭覺謝任仍歸青城舊隱一日有爾
聞明幻二姪持稿見示展卷讀之言言見諦字字放
光信滹沱一脈代有其人予欲無言可乎茲不揣堊
墁之業遂贅數語于篇末敢獻大方琟琢之手請嘗
試之以為何如。

** 錦江禪燈後跋

原夫真常者本無形狀元非比擬放則萬行圓滿收
則千機寢削菩提涅槃真如佛性金剛圈栗棘蓬光
明幢日月燈種種異域皆從此中流動充滿附物立
名難越其閫奧也然而附天自高附地自寧附日月
代明雖云物無私映尚不能灼盡昏衢附之于燈能
破千年暗室言體孤明獨照言用續燄聯輝所謂冥
者皆明而明終無盡此書不曰禪錄而名禪燈者俾
傳之無盡也豈非佛祖慧命之燈乎自世尊拈花迦
葉微笑乃至斷臂安心明鏡非臺染污不得即心即
佛一喝耳聾顯大機用脅下還拳于中卓樹光明幢
如寶絲網因而光光相羅遍攝寰區也本師丈老人
初蒙雙桂師翁印心已來七座道場播揚宗旨末後
還蜀節度使坤育張公偕見任寮寀請闢圓悟祖庭
三十餘載應機接物之暇于劫灰堆裏捃拾殘篇斷
簡蒐羅諸家語要合集一書名曰錦江禪燈癸酉秋
命徹生負稿東下楞嚴災棗第將古今知識從真常
體中印明大事因緣共相敷陳一段光明幢聯綿一
盞無盡燈雖云去聖時遙且靈山一會儼然未散乃
吾師衛法之苦心也慨久遠之無徵待傳述之有自
間有挂漏收攝未備不能無望其同志高明者尋討
補入云爾。

** 嗣燈和尚語錄序

諸佛奧旨列祖關鍵天地樞機眾生本源是合一道
也豈有兩般耶佛佛授受而授此也祖祖相傳而傳
此也天地運動而運此也眾生不知返本還源而迷
此也一切世人蔽在貪愛暗室各有一座光明幢不
能返觀自照所以煩他諸佛列祖互相出世用惡辣
鉗錘與人拔楔抽釘解黏去縛如日月塵天映破人
人黑暗無明待披雲見日個個知有如嗣燈禪師妙
年薙染廿齡圓具遍參尊宿落節于雙桂師翁拄杖
頭邊負命于密行老人椎拂之下樹插竿于雒源懸
赤幟于滏水凡上堂法語截銕斬釘石火電光難容
湊泊所謂如太阿鋒似大火聚近之則燎卻面門觸
著則通身紅爛總是返觀自照擺脫根塵識自本心
立地成佛有法孫雪浦楚石二子袖稿東下嘉禾剞
劂入藏流通時予亦寓楞嚴編較錦江禪燈鋟梓未
終二子持以問序予曰令師翁芳名播于兩川面兩
川之人序之矣甘露澍于雒源而雒源之人序之矣
予不敢揚塵于潔白地上墜露于滄海皋邊惟不副
來機聊贅數語雖為缽盂安柄且徵淵源有自。

** 募藏經引

吾佛世尊于劫初時見大地一切眾生沒溺愛河遂
誓云我世世生生能捨身命若獲成佛拔濟其苦于
是勇猛精進捍勞忍苦修種種苦行興種種供養三
大阿僧祇劫頭目髓腦國城妻子難捨能捨難行能
行末後于第十減劫方堪成佛總要接迷流出愛河
人人解脫越三界超死生教個個成佛縱是上根利
智必假熏修而成須從路徑而登若無王藏教典開
示悟入曷得其門而進焉所謂渡河先用筏到岸不
須舟此經乃般若之舟也能渡生死之苦海耳崇陽
之北有山名青城者麓有古剎曰鳳林劫火之後秖
存鴻規于甲子間重建經樓正殿左右廓廡佛像儼
然金壁交輝惟乏藏經唐勞虛設茲持短疏緣募十
方宰官長者居士善人各發囊金勷成勝事庶樓閣
頻開共入毘盧性海將來龍華會裏成佛有自謹疏。

** 募龍牌引

爰夫世出世間恩之重者莫大于天地君親師也然
此五者上至聖人下及村役豎子盡皆知之其天地
親師之恩人人得而酬報者蓋近故也君恩非遠時
乎有忽不能日慎耳所以古人付之菴觀寺院託其
緇侶每逢朔望晨鐘暮鼓代一方檀信祝釐以報之
鳳林禪院仰十方緇素捐資初成不足之功雖多惟
萬歲牌不可無者何也有牌則有位有位則神有主
而人有依所謂洋洋平如在其上已靡懷不及之仁
者宜發囊金以勷成不惟報恩于目前此乃千古之
龜鑑也是引。

** 重建大通寺碑記

灌陽之南六十里許有名藍大通寺始刱唐初歷有
年矣山環水秀虎踞龍盤接踵嶓岷引源六頂三十
六峰之輔霧中天台之弼冠青城而帶味江背孤鶴
而袖天造地設聖宜居焉因甲申之難大革湯
火鞠為茂艸町畽鹿場雖存佛殿經樓俱成老屋星
光墜于佛頂月帆挂于眉間有僧湛融齠齡薙染遍
謁諸方至風穴失利昭覺拔本遂罷參自歇于康熙
丁未夏卓錫此山重整樓閣廓布山門裝潢佛像從
豎廓廡久湮香火煥然一新檀信瞻禮有雪皋之坊
智勝如來有垂慈之恃僧徒濟濟人傑地靈誠乃劫
後之奇遘也請予銘之以垂不朽。

青城山鳳林寺竹浪生禪師語錄卷第三(終)

青城山鳳林寺竹浪生禪師語錄卷第四
嗣法門人真純等編

* 頌古

** 世尊初生

「　指天指地眼睜睜四顧徒增滿面塵七步周行重註破何須更道我唯尊」


** 天上天下惟吾獨尊

「　久入無聲三昧忘卻從前花費道個惟吾獨尊彈壓群英出類雖然緇素分明料掉不知進退當時想是無人若有豈容誇貴」


** 虛空為鼓須彌為椎誰人打得

「　若把虛空來作鼓須彌椎打正相宜有人問我曾聞否掉臂搖頭三不知」


** 黃龍三關

「　佛手驢腳與生緣龜毛繩子一串穿街前欲賣無人識擲向威音那畔邊」


** 殃崛魔羅產難因緣

「　入城分衛事如何恰值他家產難婆待得回頭相借問誠言一語轉淆訛殃崛魔殃崛魔賢聖法起干戈原來覿面機關密匝匝春風水面過」


** 無住為本立一切法

「　無欠無餘無必無固法法圓融頭頭顯露無住為本兮妙協難量立一切法兮沙界罔措咄咄好鳥不栖無影樹」


** 大顛擯首座(二)

「　正令當行豈肯饒通身泥水為兒曹吹毛不向眉間挂怎得門庭百世高」


** 世尊涅槃

「　本來不生道甚麼滅說妄談真總勿交涉八十年來不自由無端告眾云休歇而今沙界沒藏身縱有依
前打不徹」


** 女子出定

「　文殊多事女子何慳世尊饒舌罔明落圈笑他一夥鬧似麻正眼看來均不智各欲于中展大猷同坑土色元無異」


** 趙州訪二菴主

「　月映寒潭團似鏡天空任教走風雲贏乖賣俏堪何用殺活齊彰總現成趙州老大無情偶然白地生荊棘刺瞎許多人眼睛」


** 趙州命僧洗缽盂

「　擔簦行腳不勝疲粥罷仍教洗缽盂靈利衲僧汲勾當千年話柄落招提」


** 二僧諍論行腳

「　偶遇爭禪客徒勞論是非堪笑採樵者柯爛不知歸」


** 僧問雲門不起一念還有過也無門云須彌山

「　問處較危荅處險六月飛霜徹骨寒從今識得雲門老須彌頂上擲鉤竿」


** 虛空

「　蕩蕩非今古圓裹無餘剩且不立一塵誰將物我論月斜風靜無人掃燕子嘟來水面漂」


** 那吒太子析骨還父析肉還母然後現本身為父
母說法

「　兩段分來氣宇豪豈知瘦處不容刀本身說法雖然玅養子之緣莫可逃」


** 情與無情共一體

「　動植飛潛總一家南泉說夢指庭花當陽拔出眼中屑幾箇男兒是作家」


** 百丈再參馬祖

「　一喝如雷沙界空凡情聖解一時融自從雙耳聾來也直至而今總不聰」


** 百丈野狐

「　圓音一演別胡笳不落錯兮不昧差五百生來甘受屈徒勞撾鼓助毘茶」


** 趙州狗子佛性有無

「　趙州狗子佛性有萬象森羅顛倒走海底蓬塵飛上天明暗色空揚家醜」


「　趙州狗子佛性無聖解凡情總是虛坐斷威音前底事青霄獨露一輪孤」


** 龍潭紙炬

「　聊將紙炬示當然拈弄原來理事圓爍破從前陳暗室逢人切莫道為禪」


** 草履覆龜

「　皮裹骨兮骨裹皮朝三暮四數無虧直饒艸履能覆得未免和身入水泥」


** 南泉斬貓

「　提起貓兒法令行恁麼時節豈容情當陽排下天門陣怎許將軍眨眼睛」


** 三聖問雪峰透網金鱗以何為食

「　一語頻將作探竿分明點破會還難雷門布鼓高懸著際會風雲擊一鞭」


** 慈明室中將一盆水一口劍一緉艸鞋凡來入者
即云看看擬議即打出

「　草鞋盆水驗英賢艸木叢林悉膽寒止止何須誇別鑒千山海嶽現毛端」


** 二鼠侵藤

「　識得儂家穩密身侵藤二鼠了無尋等閑撥轉澄潭月照破山河越樣新」


** 文殊手持利劍欲殺瞿曇

「　手持利劍逼瞿曇讎報讎兮冤報冤就裏機關休錯過從教高著眼睛看」


** 世尊陞座文殊白椎

「　文殊白椎世尊陞座百萬人天均皆負墮點檢將來二俱是錯錯錯東澗水流西澗水南山雲起北山落」


** 經首􂱻字

「　八不八兮以不以人天共見難舁舉瞿曇弄巧翻成拙尾作頭拈頭作尾」


** 七處徵心

「　那得心來七處徵根身器界了無痕直饒徵到無徵處猶是虛空點一塵」


** 八還辯見

「　特地無端辯八還瞿曇密密喚阿難當時若有參玄客擊碎頂門只一拳」


** 清淨本然云何忽生山河大地

「　天空日朗雨歇風清山不在高有仙則名水不在深有龍則靈清淨本然兮藏頭露尾山河大地兮荷動魚行無邊法界分明也震地風雷醒物情」


** 應無所住而生其心

「　無住無心都不立虛凝浩蕩潛空寂包羅萬象露堂堂函蓋乾坤浮逼逼」


** 佛語心為宗無門為法門

「　百八全該一句通毫端不涉示真宗無門衍出漻天戶千聖同途轍不同」


** 舍利弗夢中說六波羅密

「　自家作夢自家原徙倚翻成隔夜禪誰是誰為彌勒者德雲不在妙高山」


** 婆子燒菴

「　卓錫孤峰大有年當頭一拶太無端針鋒撥動山河轉脫體風流格外傳」


** 天童太師翁一棒不作一棒用

「　首尾分明殺活齊縱橫拈弄在臨時通身手眼施為
別祖佛頻吞喪命軀」


** 不是心不是佛不是物

「　不是心兮不是佛無身本自潛空窟任教世界廓如許獨冠群芳高突兀」


** 四喝

「　一喝如雷脫體張乾坤一色鑑當陽從今不挂根塵線撒手無依蹈帝鄉」


「　一喝猶如踞地獅驚回幻夢冷依依元來一段尋常事格外風流更不疑」


「　一喝聊將作探竿渠儂逼殺骨七寒未曾眨眼機先墮又隔千山與萬山」


「　一喝不作一喝用死蛇便當活蛇弄李公顛酒罵張公石女騎魚歌彩鳳」


** 若立一塵家國興盛不立一塵家國喪亡

「　一尺水一丈波萬別千差不較多有時一陣狂風起大地乾坤挂綠蘿平怗怗兮復寥寥元來無事付兒曹家國興盛兮水中明月不立一塵兮亦是徒勞」


** 再犯不容

「　把斷封疆不放低誰知別澗有多啼任從滄海桑畬變那許珍珠撒淖泥」


** 三玄三要

「　第一玄石女能彈古太弦分明一調無生曲不落宮商角徵邊」


「　第二玄銕牛吼處井生煙大地乾坤開正眼無容擬議落言詮」


「　第三玄金烏夜半走南天七曜神驚和魄落癡人只當個釐錢」


「　第一要赤眼泥人贊冷灶無端撞破銕琉璃多向風前陳巧妙」


「　第二要混沌無端鑿七竅十方世界坦然平明暗色
空都笑倒」


「　第三要石頭瓦礫灼然道萬象森羅笑不休疥狗泥豬鬧浩浩」


** 四料揀

「　奪人不奪境家山有路苔封冷明月清風翠掃開白雲依舊行深嶺」


「　奪境不奪人落來此處幾年深坐斷十方無別物銕笛頻吹格外音」


「　人境俱不奪黃鶯啼處春花落林下水邊得自由孤明不借峰頭月」


「　人境兩俱奪宇宙平沉咸寂寞狼煙息盡海教乾虛空又被風吹落」


** 四賓主

「　賓中賓龍騰虎驟帶風雲等閑踏斷玄關路含靈蠢動也翻身」


「　賓中主未涉程途跨步武木人攜手上高臺脫略機先韻太古」


「　主中賓仲尼溫伯久通津目擊從教重註破更于何處覓疏親」


「　主中主日輪杲杲正當午沙界元來一箇身同聲相和何須舉」


** 昭覺本師一日示眾云八十叟老顛東半夜于兩
廓經行撞著露柱掉了話頭何人拾得送還老僧
代作此○以兩手作擎勢云在者裏

「　道空不空似物非物不屬青黃那同皂白入水不沉入火不熱元來不值半文錢萬兩黃金買不得」


** 鐘樓上念讚床腳下種菜

「　淵默而雷聲尸居而龍現一等好風流切忌久留戀」


** 十八女子不繫裙

「　桃紅柳綠十分春會也徒增眼裏塵幸有東村王大
伯等閑擊碎水天痕」


** 僧問趙州純清絕點時如何州云猶是他家客作
漢

「　凜凜寒光萬里涼山河大地絕承當趙州老子舌無骨喚轉風雲蔭八荒純清絕點兮家無二主他家客作兮民無二王」


** 牧牛頌和韻

*** 尋牛

「　曲徑迢迢特地狂溪山歷遍碧雲房分明不異形聲外戴月披星為甚忙」


*** 見跡

「　野壑苔深跡不多那堪細柳隔煙蘿譁云跡在牛還在舉步揚聲蹉過他」


*** 捉獲

「　驀劄逢渠喝一聲疏狂劣性自醒醒龜毛繩貫遼天鼻芳艸瓊花不敢侵」


*** 調治

「　扭轉鼻頭不放過昂昂氣宇漸消磨撝肱便解歸欄圈動靜忙閒意自和」


*** 馴伏

「　傲骨楞楞一個身屈伸俯仰絕纖塵煙純電策俱拋郤鐵笛聲驚海外人」


*** 歸家

「　信步徐徐轉到家滿腔風月興偏賒從今不向東西牧隨分相將納一些」


*** 存人

「　落落忘機逸海山騰騰任運自閒閒雨衣雪笠懸崖畔拊掌呵呵笑兩間」


*** 雙忘

「　湛然物我渾融融萬法殊途觸處通蕩蕩悠悠無限
意縱橫世外播玄風」


*** 還源

「　索寞玄微越化工機超物表若癡聾虛明一段無今昔碧落青霄映晚紅」


*** 垂手

「　颯颯春風撲面來翛然適意樂優哉西來曲調頻敲唱唐土西天夢眼開」


** 十無頌

*** 無根樹

「　無根樹子太郎當蔭庇寰區沒覆藏不與群芳分玉露森然元未屬陰陽」


*** 無弦琴

「　頻將三界為琴體韻出陳年太古音一調不妨驚海嶽茫茫大塊盡回春」


*** 無鑐鎖

「　玲瓏不借良工手百艸頭邊拾得來鎖著虛空無縫罅波斯撫掌笑咍咍」


*** 無底缽

「　個樣生成亙古今那堪大冶共陶甄有時托出含元殿海宇都盧一缽盛」


*** 無孔笛

「　非長非短非巨細奏出徽音添意氣不墮宮商角徵羽橫吹別調乾坤易」


*** 無底籃

「　寬窄方圓殊未定滿盛法界無餘剩和風拋向路傍邊諸天歡喜羅剎憾」


*** 無底船

「　舳臚無底復無情滿載清風恁縱橫苦海渡頭和月泊希逢隔岸問津人」


*** 無孔錘

「　越格團圞無拘繫風吹日炙經󵊮歲等閑拋出示人天擊得虛空齊粉碎」


*** 無星秤

「　首尾拈提事事清其中斤兩自分明從教貧富難添減情與無情一秤稱」


*** 無縫塔

「　八面稜稜峭碧空且無階級太玲瓏昂昂卓出威音外佛祖魔軍站下風」


* 分燈

** 翼雲如鵬禪人

「　獅子林中別有奇等閑哮吼震全威羅龍打鳳從君弄獨占群英上上機」


** 正果了因禪人

「　正覺山前一段事相承幾至三千祀而今吩咐果闍黎好向孤峰提祖意」


** 紹梅真瑞禪人

「　孤標卓立範圍中八面玲瓏氣宇雄打雨敲風施妙用曹源法眼賴君通」


** 古燈德明禪人

「　迢迢萬里為尋師踏破玄關也太奇七尺烏藤親手付滹沱正脈任提持」


** 恒耀寂光禪人

「　嵩原的旨遞相傳心契心兮達本然吩咐風流獅子客熙怡微𠻤震山川」


** 指南真德禪人

「　一默原來達本初禪流惟證契如如鋒前莫教機相讓赤手頻將祖道扶」


** 蒼石真雲禪人

「　透過玄關理事融獅獰獨踞大雄峰時清便唱無生曲喚醒癡頑道脈隆」


** 羲哲真忳禪人

「　目前無法可相傳萬象森羅理事圓且喜闍黎親薦得從教收放在毫端」


** 羲奇真一禪人

「　急水灘頭好放舟波濤雖險妙隨流絲綸直透蒼龍窟信有鯤鯨上釣鉤」


** 穎參廣成禪人

「　吹毛利劍久藏鋒信手拈來吩咐雄魔佛齊揮全大用頻敲毒鼓振宗風」


** 三峨寂定禪人

「　濯錦礄邊執釣竿金鱗昂首逐波還鉤頭月餌渠吞吐映破機先第一玄」


** 文煒真智禪人

「　巾缾十稔事殷勤氣宇如龍獨護君拄杖一條吩咐汝從教吐霧與吞雲」


** 渾全真昂禪人

「　曠大劫來始聚頭等閑撥轉便知休長行開個生薑鋪喫著須教白汗流」


** 活一傳馨禪人

「　窈窕狻猊覓所歸獅王窟裏奮全威山形拄杖親吩咐亦任顛拈接上機」


** 自竺了悟禪人

「　急水磯頭坐要津金鱗始遇展絲綸鉤竿吩咐悟禪客月餌頻拖釣巨鯤」


* 贊

** 文殊菩薩

「　本不知名姓非男亦非女動則遍周沙界住則清涼山裏阿呵呵會也麼曠大劫前諸佛師原來慣愛騎獅子」


** 觀音菩薩

「　赤赤兩隻足白白一雙手或坐補陀岩或乘風雪走以眼觀世音聲塵俱沒有耳裏獲圓通諸佛不請友雖是南海岸上菩薩元來娑婆國中教首」


** 觀音站像

「　久佇苦海岸頭秖為婆心太切度盡眾生願乃休歇唐安城裏相逢鑒源室中敘闊莫道兒孫多饒舌一番會了一番別」


** 玉潔法弟像

「　齒德俱尊人天榜樣三建道場此山無上誤認摘蘆老子原是玉潔和尚二十餘年道義交于今光向毫端放」


** 自贊

「　者箇無情老漢作事總沒畔岸出頭便遇劫風披緇卻遭桑變硬掙強要安排說法亦無解見有時虎穴橫身有時魔宮出現乃是雙桂嫡孑元來昭覺後燄」


又

「　六十餘年方外遊伶俜辛苦不知休于今脫出精窮相遍界都盧總弗收總弗收世無儔隨身于木任風流」


又

「　意氣全彰縱橫殺活坐斷千聖機踏翻萬靈轍罵人須教瞥打人須教徹山河大地法中塵日月星辰眼裏屑孤峰頂上打雨敲風十字街前橫㧡豎抹偶然撞倒須彌盧帶累虛空流鮮血賊賊笑殺鬧市古彌勒」


又

「　公從那裏來我認不得你思量半晌間忽然纔想起曾中毒於雲峰見山月而打失鼻子復落節於昭覺聞風鈴而隹珍喪矣坐斷佛祖關鍵威儀不秉些兒似空合空如水投水元來無去就那得有依倚」


又

「　嘗拈笤帚柄埽卻聖凡情問禪都不會問字說不清者樣懵懂漢可親不可近能搔人痒處慣發人私蘊隨方偏愛惹怨施恩不欲報恩雖然不是天然種艸且喜公驗分明」


** 八仙(甘青雲請贊)

*** 漢鍾離

「　心為萬象宗君是群仙首左之與右之名利弗能誘尸居而龍現淵默而雷吼梅花幾點疏星清風吹緣塘前柳」


*** 呂洞賓

「　風又不成顛又不相他年一見黃龍始信永金是誑笙歌叢裏醉扶歸直至而今無趨向喜君誠信可存存青松樹下裝模樣」


*** 曹國舅

「　富貴不能盈貧賤不能移丈夫之志氣進退自知機形固可使如稿木心固可使如死灰簡板喚出白雲浮欸欸還從洞府歸」


*** 張果老

「　住世猶未久二萬七千年滄桑輪奐幾非仙卻是仙不妨奇特只是心堅張果老休懊惱驢兒被人偷去了幾莖修竹埽彤雲銕壁銀山俱靠倒」


*** 銕拐李

「　獨鬢髼頭麤中顯秀有時葫蘆裏出神有時以拐杖為友常將白眼看世間一味安貧而守舊只是土曠人稀若逢必祝君壽」


*** 韓湘子

「　似仙非仙似俗非俗不知你是何許人卻來我者裏賣卜長年提箇花籃一雙白手如玉頻來閑事不管秖愛與人致福」


*** 藍彩和

「　耍耍樂樂大智閑閑丟丟迭迭大言炎炎南樁壽筭八千秋玉笛橫吹去復還有時獨立孤峰外頭髮髼鬆帽亦偏」


*** 曹仙姑

「　肌膚若冰雪淖約若處子一生受人謗是非總不理嘗把破箍籬舀乾大海水孤身萬里遊從不求伴侶阿呵呵郤是你歸去來兮歸去來長笑一聲煙霧裏」


* 機緣

囚門上座詣關前請益問云三教心宗如何傳授師
答云三教心宗不可傳可傳依舊落言詮當人自究
方堪得萬別千差總一般門得入遂禮謝。

師看羅密云適纔相看不在那裏去來密云不在內
不在外不在中間畢竟在甚麼處師和聲便掌云在
者裏密云我三十年行腳今日始知痛痒便禮拜。

臬臺胡公諱昇猷請齋問云久聞貴教門庭孤峻秖
是不得箇閒工夫領教師云居士錯也若論此事人
人具足未曾欠少士云在何處師云在日用處開口
道著出手寫著出足踏著豈有閒有忙若是則有兩
個主人公也秖在覺而常照照而常覺主人常在家
裏士云妙在覺照二字師驀喚云老先生士應諾師
云是甚麼士云蒙禪師開示啟我茆塞今得借路徑
過也師云認著依前還不是便起身云謝齋。

師廊下行冰燄問無夢無想主人公在甚麼處師和
聲便掌云會麼燄不契待行三兩步師喚云冰燄燄
回首師云是甚麼燄豁然大悟。

智崖問金剛經云三心不可得畢竟是那箇心可得
師云我者裏一箇也無你有許多心那崖云難道世
尊說虛耶師云世尊不虛是上座虛從此契入住山
影不出人。

幻菴胡居士舉蘇子由參死心心見來便問死心死
學士死燒作兩堆灰向甚麼處相會請師兄代一轉
語師云寶帳挂皮裘士云再請頌出師云若從地倒
還從地起離地求起決無是理士云今日卻與死心
相會也師云且莫詐名頭。

崇慶州王州牧諱玉賢入影堂問云者幾位是真是
假師喚王護法賢應喏師云是真是假賢吟詠間師
震威一喝云還我話頭來賢當下知歸禮謝而去。

內江金沙先生即師受業師也參堂云堂中冷否師
云分明忘郤因先生一問如今徹骨寒了沙云如是
此處不可無火師云卻熱也相視而笑攜手出堂。

師隨眾薅草次有禪客問鳳林路向甚麼處去師下
鋤云者塊地犁得不熟所以草多客再問鳳林路向
甚麼處去師連下鋤云諸方火葬我者裏活埋。

* 歌

** 十二時歌

「　雞鳴丑𣰦毿布衲覆腳手一覺睡到大天明不敢向人生捏扭平旦寅萬種千般入畫頻洗面揩乾眉兩道恒沙諸佛裏藏身日出卯萬里河山光皎皎頭頭盡是本來人何須更向聲前討食時辰折腳鐺兒煮白雲九有四生俱飽滿惟留一片點空心禺中已一切尋常無諱忌開畬翻轉白雲根悉是山翁日用事日南午陳年破衲裁荷補世界都盧一線穿鍼鋒頭上潛佛祖日昳未鵲噪鴉鳴百雜碎大啟圓通接眾流清淨耳根無自昧晡時申拈起布毛示淨人眼耳明明俱塞卻那將佛法作人情日入酉三門佛殿騎雲走露柱燈籠笑不休許大虛空合郤口黃昏戌百念消磨空兀兀松鼠吹滅架前燈虛堂皓月從簾入人定亥潦倒窮身絕對待星辰圍繞地禪床天和明月作被蓋夜半子蒙頭一覺如小死翻身推下枕頭
來打斷虛空兩隻腿」


** 適意歌

「　一瓢一衲樂天涯那有絲毫罣礙他放去收來無拘束優游適意興偏賒新彌勒古釋迦幾能放下老煙霞增即錯減即差八橫七縱任周遮心境寂物理華一回拈起一回隹肆志如如多脫洒許大乾坤安不下惟餘一箇老實頭長把虛空作大廈」


** 關中四威儀

「　關中行香霧擁如雲弗漏洩怎許外人聞關中作角邊生白𤾣朝與暮內外空索索關中坐寂寞中快活沒思量亦任蒲團破關中臥衲衣覆頭腳放齁鼾無夢向人說」


** 山中四威儀

「　山中行策杖出三門剛下腳踏碎多少雲山中住紫煙籠􃎟竹無人埽等閑風自拂山中坐黑漆燈籠箇不用撥內外光灼灼山中臥曲肱枕一箇翻身來好夢都忘郤」


* 行繇

己巳佛誕日首座如鵬西堂真雲監院真智等詣方
丈禮畢白云諸方尊宿俱述行繇特請和尚垂慈以
曉未聞師曰難言也山僧生不逢辰所處皆劫火流
離所遇皆酸風苦雨首座曰從上以來亦皆如是師
若不言後昆失準師曰諸子所言皆是但遭遇非嘗
恐人難信耳首座曰躬行履踐焉有不信耶師曰汝
等再三殷意不得不述其原予乃川東定遠縣人父
姓王母陳于明季崇禎七年甲戌正月二十八日已
時生預晚先嚴夢僧投宿次日誕余有生已來不茹
酒葷乳名和尚吾母茹葷飲乳必噀吾母已而齋戒
六歲入鄉校雖群不黨九歲頗解作文十一甲申時
丁獻逆之變父母兄姊盡遭劫歿東奔西馳艸宿露
眠無不經歷十五戊子偕親友逃至遵義有總戎姓
王諱榮時見予體清語親友曰寒家乏嗣與我作子
何如眾親相許十九壬辰伊生一子予屢辭出家竟
不聽二十一甲午持齋學經置僧衣履二十二乙未
遂往榮昌縣羅漢寺禮有餘師薙染二十四丁酉冬
依瀘州方山雲峰寺體宗和尚座下受沙彌戒訖辭
戒和尚歸寺至法堂逢侍者無住問云汝往那裡去
予云詣方丈辭和尚回住曰汝家在那裡予珍重住
再問汝家在那裡予提起臥具竟趨方丈住遂白和
尚曰此子大有來歷從此和尚待與尋常不同嘗聞
提挈究參不輟越明年戊戌二月十九于丹墀遣香
渾忘時候忽月從山凹而出一見了然通身快暢如
放下重擔相似遂說偈曰吾心不大此月不小從今
一見千了百了時有尊證師號大任在寺閱經余入
寮舉似任曰汝向火爐頭道一句來看予云三世諸
佛于此轉大法輪任曰者是古人底再道予云歷代
祖師得此利濟群生任曰再道予云再道即不堪一
日任師命作燈籠偈予云不知何式任師聊舉數句
作樣予云是者個式我亦作得便云四面如壁靈光
照室萬物齊現歸來是一任師看了便曰汝可諸方
親近知識去不可埋沒自巳遂將常住抑之戊戌冬
入雲峰圓具已亥春結伴行腳遍參尊宿各有機緣
不契甲辰遊峨峰宿萬年寺遇紫芝禪師問曾到洪
樁坪否予曰一天煙雨壓樓臺紫曰好則好秖是沿
路螞蟥多予曰不敢下口紫云你不曾遭著在予喝
云今日卻被者畜一口紫休去乙已秋上成都至艸
堂見淡竹和尚問久嚮道風得來禮拜澹云窮長老
有甚麼道予曰某甲徹底窮請師一濟澹搖手歸方
丈予出法堂云悔不當初次上昭覺值大殿上梁老
人揚下笠子問云老僧大殿未起汝來作甚麼予曰
誠聞大殿未起得來助力老人云木植重千鈞作麼
生相助予以兩手作抬木勢云阿起老人掉背不顧
知客引入客堂茶次老人至齋堂問知客適來幾個
禪和子請來有話商量予剛入門老人便問你從那
裏來予曰峨峰老人云普賢與你說甚麼予曰恭惟
和尚萬福老人云還有喏予禮拜了依位而立一日
落堂予出問大地了無一物某甲將心著在甚麼處
老人云大地且置汝將甚麼喚作心予以坐具摵一
摵老人云秖得一跳予曰和尚堪作什麼老人卓杖
云者個喏予曰蓋覆他不得鼓掌歸位侍者野月謂
予曰和尚有留兄意予曰觀方知彼去去者不至方
值上堂予問在阬滿阬在谷滿谷還有向上事也無
老人云有予曰如何是向上事老人云諦聽鈴鳴予
曰得來會文殊卻遇著觀音于此胸中礙膺頓釋機
緣頗多不及枚舉丙午佛成道日本師出源流一紙
收納門墻偈曰西山雪積銀千傾東嶺濤翻萬樹松
亦任滄桑世改更搖風簸雨毒魚龍戊申春本師命
詣長松請梵夾龍藏回昭覺己酉冬本師命下東甌
刊雙桂師翁年譜并月幢法兄語錄入楞嚴藏室其
本師語錄辛亥九秋將板運歸昭覺流通壬子總理
院務是春伐木修普同塔院及老人壽塔院癸丑春
就老人塔院掩關乙卯夏因世變眾堅請出關是冬
辭本師入青城山鳳林閱藏四稔戊午冬經完本師
手劄命回昭覺主持佛法幾番固辭庚申春次命手
劄亦辭辛酉春耑水谷天湛二法姪持本省當道宰
官紳衿請啟本師再命同門眾法兄啟來山敦請迫
不得已秖得勉強應命于佛誕日入院壬戌泉臺胡
公相託刻千佛名經一部募眾刊法華經一部法任
三載百廢俱舉癸亥倩青鳥李再蘇與老人遷塔基
是夏捐衣缽建老人壽塔是冬因病辭院務仍歸青
城調理甲子秋眾勸經營修建于是落從興工造佛
書樓七楹大殿五楹齋堂廚庫六楹禪堂五楹滿堂
聖像備旆戊辰冬告竣癸酉冬本師復命往嘉禾補
藏刊錦江禪燈流通海宇翼雲羲哲等攜手語錄稿
下嘉禾災棗附楞嚴藏室予之絡索敢言大播諸方
所謂自揚家醜實難言也其未了公案皆是階級邊
事付之他時久立珍重。


青城山鳳林寺竹浪生禪師語錄卷第四(終)

青城山鳳林寺竹浪生禪師語錄卷第五
嗣法門人真一等編

* 詩偈

** 山居(五首)

「　渾忘世味與浮華萬仞峰頭是我家飽飫煙霞卑自牧餘收山水煮山茶」


「　山前黯淡雲千頃儼若圖章閻翠屏始信無情多意氣時來掩護案頭經」


「　棲煙抱拙十年多歲月無端奄忽過幾度自吟還自笑髼鬆兩鬢鬢仍皤」


「　高𢉒嵒扃一物無雲鋪碧嶂伴山夫夜闌又得山前月爍爍清光上畫圖」


「　徘徊山谷事鳴謳調和溪聲適自由斷際雲雲排几案無何風捲過滄洲」


** 白塔

「　峨峨屹立倚天長剌破蠻煙挂夕陽氣宇自來無等埒隹聲千古漫流芳」


** 雪中訪友

「　箠敲雨霰訪知音凜冽風高孰敢禁四顧陰霾迷鳥道精廬隔隴白雲深」


** 壽嵩山丘居士

「　梅芳鬱鬱綻枝頭獨占春先分外幽逆順橫斜香錦里年來一度自優游」


** 𢮿柳

「　縷縷寒煙點翠荃容和淑氣及時還堤邊旋𢮿棲鶯柳又接春光過檻前」


** 藤石居(因藤纏古碣玲瓏可觀其上蓊鬱如樹敕題)

「　石瘦藤豐勢接天頻資雨露逸長年頓忘世味離情見合志無殊興自便」


** 立春

「　四表光茫瑞氣多東風微拂靄如何每逢節屆迎春日萬彙含弘葆泰和」


** 金陵次大咸和尚雪霽韻

「　奇花初放竟如璃海宇瑩然鳥道迷打破袁安眠雪甕湘南塞北盡無泥」


** 舟中有感

「　一片孤帆萬里遊恒經風雨泊滄洲於今且共魚龍宿雲外鐘聲消客愁」


** 峨峰天門石

「　突然似截渾忘秋兩扇頻開待客遊時鍊風雲為鎖鑰不隨滄海變桑疇」


** 次佛冤和尚秋思韻(四首)

「　白蓮池畔𢋫歌處幾度沈吟羡慕君無限青山昭遠況淡濃翠靄寫秋雲」


「　鎮日岩廊何所事頻將松竹帶雲刪野情欲寄山陽客未獲征鴻度復關」


「　風敲黃葉落新霜吩咐山童煖竹床一枕鼾齁無夢想俄聞桂子拂天香」


「　新晴野翠襲苔痕有客題詩過遠村索句驚懷忘徙倚一腔秋思寄同門」


** 寄懶石和尚春思(四首)

「　浣花溪畔曾分指碌碌令余轉憶公幾度喚回風與月煩君遞語錦江東」


「　雨霽新晴天地清雲林秀起拂岩平黃猿笑月和山振欲寫相思事未成」


「　幽棲山國百無能木石為鄰伴埜僧信有穹蒼千載月時來高挂蓽前燈」


「　聊書小韻寄同儔一聽軺音一展眸翠埽莓苔徒悵望信然一日當三秋」


** 拾薪(四首)

「　伐木丁丁陟遠嶔聲聲相應劫初心枯藤老幹和雲縛一曲樵歌助晚吟」


「　岩岩高岸白雲鄉寄個柴扉在大唐一帶河山為枕席煙霞隊裏且深藏」


「　瓢笠挂來忘歲月原無濁富播浮名鶉衣百結家常事夏有松風冬有煁」


「　菴前路滑客來稀設有來須得旨歸入室陞堂咸穩密拾薪汲水活天機」


** 訪峨眉秀菴主

「　孤笻踏遍千峰月古岸奇逢一老僧蓬蓽郎當凌碧漢燒枯煮雪白雲陵」


** 訪峨眉千佛頂三空靜主

「　尋芳策蹇訪茅廬信手敲門興有餘風度野花香滿室山翁拾得伴雲居」


** 玄武山贈懷素和尚

「　杖黎久欲陟峰巔直至而今意始然萬里河山天眼裏大千沙界信如拳」


** 送妙指禪人省親

「　春日融融花正芳省親一念倍尋常平羌舊有千年月記得攜來挂祖堂」


** 示常覺禪人

「　少年立志莫尋常剔起眉毛做一場踏轉上頭關捩子元來寸步不離鄉」


** 寄含璋禪友

「　客子歸家樂有餘兩頭坐斷自安居芒鞋踏碎虛空骨動轉施為總是渠」


** 聞雁聲

「　雁語分明演妙玄一聲啼破祖師禪茫茫天地同流者大好抬眸仔細䀽」


** 水碾

「　旋輪轆轆展嘉聲豁醒癡聾百里驚萬斛璣珠胸涌出元來矢志濟蒼生」


** 病中占(二首)

「　幻病元依幻妄生幻身假托幻根塵寥寥幻性無生滅三界茫茫總幻城」


「　謾云藥餌能瘳病藥病元來不二門病藥雙忘難摹索無餘病狀對人論」


** 贈普燈號曇胤

「　窈窕鵷鶵世所希凌霄氣岸展全威於今贈汝瞿曇胤且翥江皋占釣磯」


** 贈燦髻菴主住回龍寺

「　十年遁跡隱峰高何事于今解節操把袂送君情未遏相將龍樹挂禪袍」


** 聽蟬聲示法瞿

「　終日喃喃何所事胸潛一段豪雄氣等閑脫郤舊廉纖放出翀霄凌漢翼」


** 贈藏明老宿看經

「　不惜雲瓢跨鳳林閒將頓漸漫批評秖緣喚轉多遊客反累兒孫入化城」


** 訪霧曉菴靈耀靜主

「　杖撥春風問隱廬小橋斜徑入峰初雲窩似有人相語道念濃時世念除」


** 輓終南律主

「　臨邛獨占釣魚磯一旦收竿脫穎歸漢外御風如海浪聲光豁豁展全威」


** 寄憨月法兄

「　紹祖峰前分指後令人輾轉意綿綿相期未卜何時節池畔𢋫歌共採蓮」


** 寄吼一和尚(二首)

「　土面灰頭一個僧生涯一钁破煙陵芟雲耨月阿儂
事那有閑名繼祖燈」


「　自覺才疏百不如固辭廛市喜山居相將泉石頻為伍嘯傲煙霞樂有餘」


** 示紹梅禪人

「　小小金鱗躍禹門未曾燒尾志如鯤他時衝破稽天浪展翼垂雲覆北崙」


** 示慧一禪人還燕京

「　萬里追風詣上方當陽一著薦還鄉從今好唱還鄉曲喚醒癡聾韻自長」


** 本師老人起龍藏韻

「　紫氣東傳大有年瞿曇舊案應時鮮從今點出人天眼海宇風聞遞代宣」


** 送屢生法姪還寶城次來韻

「　曹源一脈莂渠儂殺活齊彰續正宗百尺竿頭重進步期君獨踞大雄峰」


** 次翼雲首座蟬花

「　多年抱拙玉墀前一度韶華一度妍氣宇不同庸艸木春先燦爛勢如蟬」


** 示大元寂然禪人

「　金鱗游泳躍龍津布鼓輕撾解轉身自此興雲兼致雨從教任運展經綸」


** 悼曉元和尚

「　七十餘年駕海舟鯨鱗釣盡幸西遊他方此土同香水觸處元來是岸頭」


** 示安然禪人

「　歷遍溪山為訪賢于今當售草鞋錢無絃琴調方堪聽卻被風吹過別巔」


** 勉敬修真能尼

「　上志之人能敬修無辭千里陟阿丘等閑識得娘生面始信元來在屋頭」


** 輓菩田老宿

「　七十餘年覓道理元來佛法無多子懸岩撒手便還鄉坐斷千差能有幾」


** 新煁

「　昨夜金風轉漸寒微添霜信畏衣單呼童掃葉侵莓石暖氣氤氳大小歡」


** 題豆寄端鼻法兄

「　元氣含來顆顆圓均資雨露適先天而今寄語同根者煮豆母將萁豆然」


** 建昌道王護法諱泉問道(四首次來韻)

「　輿蓋驅驂震地來林泉春色耀三台知君未負三生約喝下翻身念自恢」


「　解臂依稀似有年錦官重覯亦奇然談心元未分緇素靜夜燒燈偪曉煙」


「　就路還家各有時無將轉盻轉猶遲選官選佛何殊別冀續曹源第一枝」


「　三教門墻越樣寬全提正令骨毛寒檀那試問安心法郤把心來與汝安」


** 示鶖一監院

「　輔弼叢林二十年祖基欲證行為先他時卓個尖頭屋一钁能撝萬井煙」


* 五言律

** 留別松齋法弟

「　不昧三生約由來意氣多偶乘威鳳羽轉折就龍窩信宿難成夢連辰撼綠蘿錦官分指後何日再𢋫歌」


** 撫臺羅公請齋(諱森)

「　乘興跨龍幃輕煙染毳衣咸池新浴日干羽接玄暉詩句依俙盡詞鋒帶嘯微寒暄相尚後仍自御風歸」


** 靈雲洞

「　赤壁千尋古毘嵐遞遠香猿啼孤嶺外瀑布影郎當
舉手探明月遙觀宇宙長放身天際裏共躅白雲鄉」


** 丹景山(次韻)

「　巉巖高幾許峙若與天并畫鳳依丹穴璇璣遶麓行鳥巢空裏樹猿笑野雲城幽賞將留別無端景趣生」


** 堋口野宿

「　一徑風煙靜霜花染衲衣莓苔堪坐褥瀑布洗柴扉翫罷茶將熟餘香透紫微抬眸天際外日月往來飛」


** 武昌留別李若愚

「　春日正融融別于山水中桃花紅問白柳苑綠如𤩿幽鳥遷喬木潛龍躍碧空芙蓉邀遠櫂解袂楚江東」


** 登晴川樓(一名大別山)

「　徐徐來大別極目野晴新人語煙波外天欹白水濱岑樓撐漢表孤客喜芳辰讀罷前賢碣歸與夜渡津」


** 旅泊鄱陽

「　時乘一葉舟暫倚釣磯頭翫罷湖天月仍歸問蓼洲蒼煙凝遠岸錦浪洗新愁五老峰前泊盤桓樂一篝」


** 次大憨和尚問瓶梅

「　簇簇依缾綻浮香格外輕冰肌芳且碧玉骨瘦還清未澤杜翁雨無容花信偵羡君偏不俗鬱鬱富春英」


** 次謝太守雙松韻二首(諱普侯)

「　試問何人植忘懷歲月移濤翻青影瘦鶴老戀疏枝有客探幽翠無裝偏目奇儼然疑若畫率爾事題詩」


「　窈窕非閑習森然任性優崢嶸隨分足轉折醉羅浮錯落風前韻恒垂釣月鉤孤危過四表一志獲昂頭」


** 九日登高

「　天岸清如許登高事可期支卭緣野徑看菊過西籬欹竹雲充葉喬松露沃枝擬攀蒼古月峰頂漫吟詩」


** 柬佟總戎

「　棲雲緣所思未敢輒題詩蓄意經懷遠馳神若舊知調羹宜太手燮理是其時策杖登高岸瞻風抱憾遲」


** 偕又普趙文學翫洄瀾

「　岸柳拂斜陽江花噴遠香錦文牽興密蛺蝶鬥風狂鶴唳疑皋外潮聲透楚湘于斯幽賞別事艇逐前洋」


** 阻雨

「　瀟瀟來漢外苔繼漸盈墀螮蝀懸東壁阿香震北巇淋漓添客思江闊渡猶遲一枕華山夢高侵入帝基」


** 喜天鳳春日見訪(文)

「　風春占柳碧袖滿納幽香童牧村歌遠岫雲棲夕陽松琴寄呂律令羽飛壺觴鴻唳驚寰宇同人逸典狂」


** 蘭

「　巨壑潛來久不比別芳叢翠掃煙嵐碧香歕霄漢隆遊蜂侵入夢蛺螮嗅餘雺恒期上苑約卓爾占春風」


** 玉香花

「　群芳凋未復煒翠占春先骨瘦霜侵碧枝桑月轂縣雖云梅與併幽興子愈妍萬卉經時足渠伸掌托天」


** 插柳

「　乘興度西碕幽香襲衲衣社翁三次雨花信數回飛化育偏宜贊鴻工各有歸漫云何所似插柳動初機」


** 次四仙劉老先生韻

「　翛然物外遊無事罣心頭坦率添幽興忘機契正修神存期世友性靜與天儔八表堪亭宇寥寥任去留」


** 壽友人

「　山深十里外信有隱龍窩間氣頻縹緲祥煙染薜蘿碩人乘嶽降賦感祝三多斫句銘霜葉敷陳壽量歌」


** 壽含虛老宿

「　諦信青城麓常然古佛基應身期寶掌冰蠟尚波離向若添籌日垂機初度時海山陳薄供是賦九如詩」


** 午日值雨

「　霢霂從朝際輕煙送雨過丹符縣舊額角忝磊薪蘿時節催人老神情狀若何八埏均慶賞敢以賦詩歌」


** 立春

「　大隱于城隅簾疏捲畫圖新情添遠況暖氣入屠蘇膏澤從茲始甘霖何處無春軒樂野士至化在王符」


** 新月

「　碧落哉生魄高居八萬人騰輝良半隱匝地一腔新素色疑非染壁形浩大均依俙和水掬彷彿別移輪」


** 瀑布

「　萬仞峰頭外潮音最可觀慶雲迷鳥道石劍斬狂瀾浚派知來遠奇源無異端十虛皆泡爛氣濆斗牛寒」


** 午日

「　二氣正交遊風雲四作儔人天同一道理事并雙周化外滿煙密江皋艦截流時臨旁午節莫放汨羅牛」


** 白馬泉

「　幽嵒迷古徑勝境吐寒涵劍閣埋雲壑觀音石作龕浮游千丈碧混沌瀉澄潭誓濟蒼生訖餘流過別菴」


** 逢楚玉陳文學話舊

「　汗顏依間入偶爾遇知音話舊忘宵日援琴扣古今長辭堪繫柳短杖卓松陰欲別難為語他山訂約臨」


** 小孤山

「　卓然如玉柱孑孑插青霄逝浪填餘穴流雲補斷橋分江成兩道隔岸遠塵囂靖節終難倚隹聲振海遙」


** 旅泊宗陽有感

「　空濛落一鉤信宿異江頭拍岸鯨波險移舟伴月浮煙村八九里野市兩三儔寂寞難為客瀟然秖自休」


** 金陵懷維岳禪友

「　解纜望東洋征帆信手張遠山如瘦骨曲水似柔腸雁羽來遲極􃎠鯖去志遑思君情緒切寫況付歸航」


** 峨峰懷友

「　獨坐岑樓上惟看歸鳥翩明霞飄嶂外皓月映峰巔夜寂心猶醉神疲意若眠支頤歌短賦欲寄不成箋」


** 壽佛明法弟

「　上剎湮涼久陽回靄氣和地靈豐四表人傑祝三多紺殿禎煙集天衢放月過羡君初度日法雨瀉懸河」


** 訪天智靜主

「　策杖過林東橋分古徑通蒔花香遠里修竹蔭禪石怪形如虎松枯狀似熊溪聲鳴法喜萬慮一時融」


** 登道場山

「　苕溪十里外信有道場崧壘落千行竹參差萬樹楓疏窗開碧浪玉筆點晴空四顧煙霞靜頻邀入畫中」


** 瓦屋山天然石

「　何處飛來石玲瓏勢接天香泉通別澗引露噴池蓮獨踞雄峰上低昂意自便熾然常說法幾箇會機先」


** 懷燦修未歸

「　何處飛聲入俄然笑展腮盱眸暄遠道徙倚篲莓苔悵望憑欄歇斯人信欲來溪雲相伴出料想跨龍回排律」


** 贈三一法弟住顯化寺

「　青城湮沒來三百餘年數古徑冷苔封溪聲沉自賦靈源別岫中仙苑如星布有客覓其蹤清風入我戶極談古佛基笑指雲深處竹實似非甘亦能翩鳳翥祺祹日漸增大地成珠玉間氣本無心龍吟騰紫霧阿丘有勝藍邀我難兄住至化顯徽猷真機絕回互丹山火一遭河水清無淈祈兆久敷陳而今始可矚唐安利見時萃止多文物往復事憧憧衎衎咸不俗翛然物外人俚語贊何足居義順時宜桑門推獨步」


** 喜億萬王居士至(師之兄也)

「　術術適雲房驊鳴驚谷異跫然跨蓽扉攜手歡天地幻質似相非鄉談宛若是分襟三十年話及烽煙事南北二三兄西東惟一弟疏星映影稀怪異多遭遇手足隔天淵重逢曾未憶奇哉亦勝緣偉矣而相聚
彼此入桑門罔為浮世累了知萬相空弗問名和利一念證無生根塵何拘繫千差坐斷時性地咸空寂果爾肖聯枝真堪同一氣寥寥佛祖關落落魔王域任意自優游騎神如客寓逍遙罷問津不負吾兄志」


** 題光嚴寺重建

「　遙望碧崔嵬登臨山寺古詢其初闢由僉對云楊祖寺額號光嚴山曰圓覺塢佛書徵國祥積慶緣蒯毋落脈自蔥原岷峨陳畫譜池分八德流寶樹多鸚鵡千佛擁山前七星垂玄武興隆三百年世運更來五道泰漸臨祺名藍宜葺補斫松期徂徠伐柏從新甫彷彿兩經霜危樓千尺許翬飛紺殿雄仍啟西南戶未幾而落成居然事百堵唐安大福田庶兆均沾普于闐法源通蚕叢欽化雨偉哉重建人定是主中主」


** 關內祈雨有應

「　四顧炎蒸極山川憔悴久火雲燒碧漢暴颳終朝吼月畢不同遊箕星開笑口商羊未見翔􃎡鼠數逢有旱魃若為殃飛沙翳日走生靈何所為而遭如是咎搔首復踟躕呼天祈拯救滂沱早降來品物咸康阜共享太平年報謝皇天祐烝嘗陳粢盛禴祀設鬯鹵咸池樂奏頻再祝無疆壽」


** 輓幻菴胡尚書

「　癸亥錦官別韶華凋卸九音容在耳目寤寐神相誘仰止阻谿陵能懷難聚首俄驚報訃臨碧落移星斗雵雵白𩄛騰嘹嘹山谷吼公名如旅泊富貴似蜉蝣半壁缺東甌調羹失大手無端造物神化我忘年友幻妄從今滅幻根安可久幻心無處著幻境何嘗有幻夢自知醒幻身無匹偶幻機元不實幻化離塵垢幻住總非真幻情不動否我知幻亦幻報與幻人剖」


** 學圃

「　自有生來信好古稚逢劫運多辛苦圖南恒見起烽
煙落北常聞吹角鼓髡髮兩間四十齡清明更換相承五山川雖變名依舊世上人心難共語幾度思量雙汩墮天涯浪漭無何處于今始幸住岩隈利滏隨身且學圃抑彼流泉可樂飢衡門之下石為伍家私吩咐寒拾得豐干不必對人舉」


* 七言律

** 夢與東坡先生談易

「　浩氣潛符一貫通海桑任變道奚窮神交不假先天約信實仍齊造化功漫謂寂寥無等埒殊知千載有同風承君保艾熙明世話別還邀入宮」


** 香林遠祖故址

「　春日乘樏曉徑開林泉邀我破蒼苔虯松高豎擎雲蓋翠竹交加擁法臺宗旨貽聲欽海外法輪轉處接天台阿儂忝辱箕裘裔愧我無能掃劫灰」


** 朝陽洞

「　三十餘年羡此遊于今拴履陟阿丘朝陽洞口岩花碧建福宮前石筍抽靜聽猿聲啼復歇遙瞻江水去還留扶笻徙猗群峰外萬頃煙波一杖收」


** 悼雲峰得戒體和尚

「　彤雲靄靄海天迷疑是獅王隻履西聞計始驚人淚墮新秋方使物情悽葛藤樁折含元殿木鐸音埋古納谿許大雲峰空突兀流芳百世故銘題」


** 山居(三首)

「　不惑年來世事疏爰居大澤卓衡廬充衣幸有多雲葉供缽慚無儋石儲圃裏蹲鴟侵埜獨峰前薯蕷掘山豬恒經不造歸誰咎一笑元來總是虛」


其二

「　念稔居山守寂寥浮名不事意偏憍蓬門固結生前誓野水能吹格外簫飲露任憑天自降劫波常佩白雲饒優游卑牧緣枝隱那有閑情應世囂」


其三

「　寥寥法界一浮杯萬籟盈虛去復回檻外林泉陳舊面亭前風月應時來杖黎且靠青宵上缽袋橫舒挂九垓興至從教增意氣騎風直造鳳皇臺」


** 寄友

「　十年約住此山房及至山房各一方裁雲補毳緣清澹舀水烹茶杓短長咳唾不妨驚岱嶽經行焉擬振溟洋彼此頓忘浮世態好將心契白蓮香」


** 照水梅(限韻)

「　羡君誠信可存存玉骨含胚志未昏靖節舒徐侵蝶夢精忠毓秀奪芳魂春風不借噴香遠餘影飛英點玉盆化外漫傳青帝令一枝先放在東村」


** 贈經方胡文學

「　靈山解袂渾忘秋松下于今共聚頭幾扣吾門追本有數行墨卷若為酬言前薦得非他物句外明宗始自由參唯殊途宜借路玄關踏倒一機抽」


** 經樓寺阻雨

「　四表陰霾尚未開庭前翠色長莓苔連霄雨霰敲窗紙幾點松聲遞韻來鳥道不堪緣隊八獅獰暫借就雲隈東君慨下陳藩榻話舊燒燈啜茗盃」


** 問水次韻

「　經年抱拙不吾欺杖策江皋有所思潦倒窮身如旅泊持聲率爾問天池興波逝注何時足鑒物怡然不自知戀戀羡君侵入夢頻將道運漫相推」


** 甲寅冬辭本師寓青城閱藏

「　十稔巾缾志未休山樊疊翠誘難留芒鞋渾似摩霄羽拄杖誠如駕海舟放曠情同天地廓優游隨分牧春秋他年再奉慈尊面七百花辰頌趙州」


** 除夕

「　忘懷歲月暗推遷報到重黎書信傳無夕有除廛市
遠無除有夕樂山巔時燒爆竹驚寰宇旋著松蓬灼九天莫謂野夫隨世轉也須應個太平年」


** 禁足

「　居貧守素事何如靖節幽然達本初小小蓽蓬容艸榻疏疏窗牖補雲儲單丁弔戶棲神穩隻影排風百慮除任運且將磨歲月從教滄海變桑畬」


** 次酬燕公張文學韻

「　閬寂寥寥鎮日幽渾忘世味與名浮柴扉半掩雲常入竹箔長開月作鉤參贊信同天地永物遷信讓歲華流居鄰幸有知音侶數過談心格外遊」


** 次胡臬臺黃楊韻(諱昇猷)

「　體用團圞別智愚頻盛玉露恍如盂鱗鱗若抱彌年綠簇簇經時數量殊打雨敲風恒自茂披雲戴月服珍襦應知六合塵氛盡樂我中和養鬢鬚」


** 艸堂別墅(集韻)

「　平原小徑達丘巒別墅輪囷信可觀隴外牧笳聲細細風前旭日影團團浣花涌翠情同萼柳苑煙波碧似瀾散興騎魚趨舊約仍裁短賦共乘歡」


** 新月

「　晚眺琴臺擬欲還哉生桂魄出雲間玉衡半入蟾蜍窟晰暐徐昇展素顏樹漏新花青影翠苔敷蔚秀綠衣斑增輝繼晷終能事未敢留君共住山」


** 春日懷友

「　松篁排律若為論嘎嘎和風送入門夜聽𧋊雞啼太素朝看花柳尚春痕援琴欲扣高山曲興自依俙意轉昏幾度思君徒悵望憑欄寫況寄孤村」


** 送鴻(分韻)

「　散步東皋春日徐俄瞻雁羽拂雲疏連行並赴衡陽約共語南還適所居道順為儀偏不俗橫斜丰彩任鋪舒于今相爾思歸速漫莫沿途繫遠書」


** 思梅(分韻)

「　採藥旋歸過別圖幽香縷縷襲吾襦縱觀桃李千株碧尚憶梅花一萼孤蝴蝶夢殘緣異幹𨒍蜂聲斷類相呼倚藤試問東風譜酬以春先報野夫」


** 浣溪懷古(分韻)

「　流煙飄渺散還稽欲寫形蹤勢若迷往世群英情與類于今空恨意為悽邀朋啜茗裁新韻契石分苔續舊題翫罷不堪貽語脈攜卭仍過浣花西」


** 古柏(限韻)

「　漫游乘興訪南涯埜岸煙消淑氣佳蒼翠縱橫疑若畫參差噴露洒塵階昂頭孑出撐霄漢蔭影婆娑宇宙諧數破嚴霜分歲月惟留青節樂幽齋」


** 毘水觀瀾(分韻)

「　數聽岷源萬派開流分毘水甚奇哉朝騰白練凌霄漢暮浹明霞碧浪回泛泛瀾花擎皓月平平沙渚引鷗來大觀未許輕閒放雅集蘭朋識韻裁」


** 挽卿藻呂文學

「　惜君靖節碧如松世胃簪纓系譜隆馥郁遍熏巴子國英華豔發玉蟾宮詞林料減調羹手屏幹疑亡補袞翁吩咐蒼煙情更切毋將間氣掩乎中」


** 遊灌陽伏龍觀

「　志頻懷羡此遊來風景十分優蔥陵發脈千峰秀岷水源長萬派流雞鬥虎頭貽異跡伏龍瓶口牧青牛佳聲信向天庭入德頌當今理邑侯」


** 喜懶和尚見訪

「　兩度乘軺踏劫灰青城山色似春回孤雲秀結獰龍勢瘦石翻成義虎臺話舊渾忘賓主句高歌世外樂優哉阿兄數數飛甘露嘉興仍從格外來」


** 次果菴和尚元韻

「　丕振芳名信可依施為笑語涉離微千江月色千江
映萬里鵬程萬里飛異地知音非假約同聲相應共緇衣惟君節操驚寰宇獨占群英第一機」


** 次羲哲禪人聖燈韻

「　山城何事衍光茫擬是天宮降氏房冉冉如飛侵竹榻熮熮宜畫點雲堂橫斜秀起凌霄漢逆順流輝映宇煌隱几未眠忘夜未爚爐烹茗味猶長」


** 祈晴

「　四顧流雲何霮䨴砅渹雲霫似傾湫田疇町畔平如海旅舶汪洋失埠頭大有潛暲離月畢同人舒晸井游蒼生水善徵斯報上帝母將越大猷」


** 遊蘆山邑侯遲公(諱)燆新建洛伽菴

「　信道姜城勝境幽民豐物阜賴仁侯金湯悲願誠難及瓦礫生輝映帝州定海波能翻錦浪補陀岩畔挂瑩球高懸赤幟垂洪範億載欽瞻足未休」


** 次羲奇禪人聖燈韻

「　一道清虛山脈微空懸燈影靄餘輝高低渾似銀缾挂遠近敷陳不夜機吩咐山童移几案仍教牧豎莫開扉頻邀佳客峰前摘兩袖盈歸未灼衣」


** 宿營經雙堰寺紹瞿丈中

「　一笠飄然物外遊東風引杖過汀洲名藍秀出群英集雙沼頻拖玉帶留水滸琴音彈未歇峰張雪幔勢薙收奇觀更有目前境笑指庭花別世流」


** 春日宿天全天衡丈中

「　化育臨春萬籟升高原平地總相應山花爛熳期紅白細草離披冶艷增旅邸固窮堪自慰疏狂邀月信為朋翛然聊適春軒裏共話春軒賴有僧」


** 春日贈九埜道兄(次韻)

「　客路迢迢萬里中風煙引杖似梯空猿聲喚起岩前月鳥語啼清水自瀜春艷淡濃香欲滴峰深崱屴露華東莫言世外無知己浚澤元來有臥龍」


** 舟中行

「　萬里迢遙泛小艘頻將檜楫展風流拋篙擊碎帆前月擲纜常驚兩岸鷗汀外移星爭彩素蘆邊漁火炤荒丘依俙誤入魚龍窟值蜃煙故結樓」


** 明夜月明峽放舟次敬參楊文學題

「　日久停磯欲展帆蟾蜍閃灼出雲端木鵝頇放通津際艑䑿徐搖過別湍兩岸𧋊雞聲細細江花涌翠月團團漁歌一曲和煙碧格外風流天地寬」


** 自述酬敬參楊文學見訪

「　數十年餘方外遊煙霞邀我伴陵丘冰餐日足充枵腹澗飲頻將作盛饈石蘚供廚和雨拾岩藤禦冷帶雲收饒他斗印金絛客那及山夫樂不休」


** 雪中訪佛明和尚

「　冬初冒雪訪知音縷縷瓊花綴素襟隴畔猿聲啼兩岸小橋流水一溪深敲雲亂灑填空壑攫霧鋪舒積遠岑試問精廬何所卓山樵遙指過前嶔」


** 喜介石王舉人至(諱廷獻係師之弟也)

「　解袂曾經三十年無煩千里步峰巔頻疏契闊霜花碧寫況舒懷曙色妍鼓瑟不妨山水綠吹塤難罄義中玄聯枝未假先天約氣貫深深若九淵」


** 癸酉秋青城鳳林退院

「　廿稔枝棲遠世縈叢林山誓兩酬明新開門戶兒孫住舊舖權收俟異卿似虎芒鞋離野壑如龍拄杖起鯤鯨諸方廢席持先約是以難違有別行」


** 再遊檇李懷古新庵清白尊宿

「　兩度操舟寓梵宮箴規仍整舊家風新巢信育丹山鳳古穴能潛致雨龍桂萼芬芳懸皓月梅林毓秀豫春隆山翁西幸歸休早且喜滹沱道脈通」


** 念祖高護法施石於東塔寺築大悲閣基其工告
成眾將祖父明水寓公兩大夫祀送入功德林昔
本師丈老人有和譚埽菴司成紀事詩敬步原韻

「　金湯弘誓歷來深際會因緣繼舊尋大士應身三十二檀那堅密一神心芳名信有群英續景福仍由功德林護念原同天地老從千古總如今」


** 乙亥春寓檇李古新庵上昭覺本師

「　奉命南征兩度秋功圓果滿釋師憂誠思買權歸心切禍事臨來故逗留遣使郵書通上苑鈞音未諭莫知由龍天假我十年壽法戰沙場意始休」


青城山鳳林寺竹浪生禪師語錄卷第五(終)

青城山鳳林寺竹浪生禪師語錄卷第六
嗣法門人廣成等編

* 法語

** 示蒼石西堂

學道之士務要精勤如登萬仞山必須窮其巔方見
世界寬廣不負登山之志如渡大洋海必須達其岸
不負渡海之誠學道必須學其所學之道躬行實踐
一超直入扭轉鼻孔另一番行履佛祖位中難留魔
宮虎穴翻身懸岩撒手坐斷竿頭猶未是捨身命處
若見境了境不被境奪隨事了事不被事瞞寸絲不
挂千喚不迴徹法源底任運騰騰入廛垂手生
融方稱沒量大人也珍重。

** 示羲哲禪人

既為佛祖兒孫宜秉智慧利劍固守法城佛來也打
祖來也打不留情見觀乾坤大地日月星辰無有如
針鋒許總是一個希哲上座纔有少分相應昔日文
殊普賢起佛見法見被世尊各鞭二十拄杖眨在二
銕圍山間若是性燥丈夫漢隨處作主遇緣即宗他
時異日向孤峰頂上張個幔天網子打鳳羅龍不為
分外。

** 示文煒禪人

相隨老僧十有餘稔酸風苦雨無不經驗一日于拄
杖頭邊忽然觸碎鼻孔解道今日始知無情說法山
河大地艸木叢林溪聲鳥語皆是吾人放光動地處
早知者般事悔不當初元來老僧不曾負渠實渠負
我耳今見老僧有辭山之舉欲求臨行句子我亦無
說汝亦無聞珍重。

** 示六塵禪者

從上諸佛施設門庭為接引血氣男兒就路歸家擬
脫恨塵與佛無別時六塵禪者自夜郎不遠千里
來于藥石寮伺候老人非夙稟靈根焉得親炙吾師
一日造室求指示予何言哉汝宜二六時中灑掃應
對提缾把筋折旋俯仰舉足動步看是甚麼道理倘
驀拶逢渠元是自家之物不假外求到者般田地始
不負親到紹祖峰頭一回也珍重。

** 示慧心禪人

既有染衣之志當為染衣之事何為染衣之事宜四
威儀中迎賓待客處把著繩頭看我父母未生前是
何面目今日也如是明日也如是參到水窮山盡一
念不生前後際斷脫灑灑赤條條地纔有少分相應
如今日三明日四提起有放下無到何年月日
及至大限到來依舊可憐生也。

** 示從益禪人

學道人宜踐古人之跡方入古人之室出詞吐氣務
要真實無偽所以法華云此眾無枝葉惟有諸真實
又云惟此一事實餘二則非真且道是何事生不知
生前之事死不知死後之事故曰生死大事三世諸
佛明此一事若是個血氣男兒用咬豬狗手腳爆地
折碎地斷高超物表獨步大方不為分外勉旃。

** 示隱璞禪人

隱璞禪人辭老僧還楚省親盡窮日之力已抵芙蓉
忽自忖云在家依父母出家依師長何必近一親而
遠一親耶爰返青城求法語受持以了出家之志予
曰子錯也若論出家之志非望人處分為了事人要
痛念自家了你無量劫來靈明不昧之物是稱敏手
若身出家而心不出家饒你背得一大藏教亦了不
得你本分事所謂身雖出家心不染道終是門外漢
也勉旃。

** 示真明王居士

歸來有年于今方求法語老僧卓錫此山以來每于
稠人眾中剝碎枯腸都說了也即今一句也無教老
僧說個甚麼說世法汝近耋齡豐儉寒暑建功立業
送往迎來一思現前何必說耶說佛法溪聲鳥語翠
竹黃花土塊泥丸墻壁瓦礫形色分明總是吾人本
體又何辭焉茲欲語者我知之也要老僧與你指個
前途路徑每日端心正念持一卷金剛經一切閑事
莫管三年兩載可以作閻羅老子面前一道赦書必
生善處天上決不相賺如或今日三明日四逗到臨
時依舊是個王麻子怪得阿誰勉旃。

** 示真福蔡居士

學道人無論久參初進達者為先秖要信得及將生
死大事貼在眉尖上于四威儀中如是參究一覺惺
來審諦正睡著時主人公在甚麼處驀匝逢渠呀元
是無量劫來磨不磷涅不緇之物也所謂如貧得寶
汝于劫灰中奔出自覺前非雖向釋門惜乎遇老僧
遲了僅可誓于再來法門作棟梁是所望也。

** 示真瑞孫居士

在家修行須是決烈丈夫方可先要一志無殊勇敢
無畏千喚不迴萬折不退懸岩撒手不顧危亡坐斷
報化佛頭平沉宇宙一道坦途元無二徑所謂唯此
一事實餘二則非真如或未然不惟今生不了百劫
千生終無了日慎之。

** 示真參方居士

欲究妙道宜立堅固志參詢明眼宗師近惡辣鉗錘
一錘打就直捷到底昔善財始遇文殊俾參五十三
員知識末後歸來於別峰逢彌勒開樓閣門見無量
樓閣一一閣中有一彌勒一一彌勒有一善財若到
者裏與諸佛把手并行有何不可若是依俙過日說
得行不得及至臨時如落湯螃蟹七腳八手莫言不
道。

** 示真蓮婁居士

真蓮聞老僧有南方之行求法語作將來眼山夫曰
其眼有五汝欲明何眼耶驀豎指云以此法而應凡
夫謂之肉眼以此法而應諸天謂之天眼以此法而
應聲聞謂之慧眼以此法而應菩薩謂之法眼以此
法而應一切情與無情等謂之佛眼名雖有五實為
此一眼耳所以云法王唯一法一道出生死三世諸
如來唯此一法身一心一智慧力無畏亦然若要了
脫生死貴在志堅篤行一味望人處分如貧人數他
寶無半錢分濟得甚麼邊事一日無常到來依舊
可憐生也。

** 示照燈任居士

燈道人持齋有年聞山埜有金陵之行詣鳳林求指
示山僧本來無說將何法啟口忽聽得鈴鳴汝聞鈴
聲否曰不惟弟子聞現前大眾俱聞曰此觀音悟門
諸佛慧命祖師本源眾生自性到者裏十個有五雙
當面錯過若向其中薦得人人本是如如之佛所以
道心佛及眾生是三無差別二六時中宜自問持經
禮拜者誰若會此人來與山埜別通消息。

** 示真法李居士

汝生于富貴之室厭棄塵寰甘心守寂不以兒女戢
其心不以家業介其意修持不輟望前所進只是於
色見聲求中膠著經中道若遇真人如毛端相觸針
芥相投聞正法似盲龜值浮木孔倘若錯過又要待
三千年雖然慕道心切秖是不肯放教平怗怗地此
段大事因緣在聖不增在凡不減元是自家閨閣中
物所謂從天降下即貧窮從地涌出即富貴疏田不
注水龍王沒柰何珍重。

** 示真鑄王居士

居士常覲法門稍見門庭孤峻不敢擅入偶于崇陽
之天目一見山埜便頫首摸拜其下曰弟子候師久
矣今日乃奇緣耳遂迎家筵齋後從斯傾心向道二
六時中以禮誦為日課己巳秋聞山埜有吳越之徂
頓圓大戒自誓生生世世與十方賢聖作不請友雖
然高志甚堅還要與汝說個捷徑從朝至暮送往迎
來知饑知寒者為誰爾可追究看猶恐三生有願驀
匝相逢識得渠時如披雲見日貧人得寶不枉來鳳
林作吾之弟子也勉旃。

** 示曇裔趙居士

跡示洪州食祿崇陽已耄齡矣自省前非就路歸來
寄名于綠雲圓具于鳳林乃大丈夫境界夙生有幸
發願當來在法門中而作近事秖恨遇人之遲倘若
早入爐韝經煉鉗錘不是者般行履老僧示汝個安
樂法門每日上來下去迎賓待客揀點看是甚麼道
理追到計窮力極猛然觸碎鼻頭識得自已元辰與
佛有何殊耶方不負向空門走一遭如斯做去決不
相賺勉旃。

** 示常元徐居士

欲求無上妙道必須信根牢固確志為先如登萬仞
之山務要親到始得多見世間沒血氣男兒我欲修
行訪明師稍見門庭孤峻不假辭色不得其門而入
望岩而退將從前修行求師之志一旦冰消瓦解依
舊可憐生也。

** 示常利田居士

持齋念佛虛挂名頭者似粟如麻佛念齋持追究返
觀者若星中揀月總是願力不清行之不篤昔有婆
羅門姓龐諱蘊于馬祖會中摹得些子知解便道有
男不婚有女不嫁大家團圞頭共說無生話何常出
妻迸子所謂陸地不生蓮惟下隰淤泥中能生此華
正如在家二眾頻居火宅本來一段光明為人自昧
雖具向上心而無向上志皆為愛根牽纏蓋為不
遇著惡辣鉗錘從大爐韝裏煆煉一回終是鈍銕不
能濟用待汝將一切恩愛煩惱打疊明白親到昭覺
兩手吩咐何如。

** 示常德杜居士

吾佛世尊從久遠劫來漸修三慧皆為接引迷流末
後自兜率降神誕生王室其年十九子夜逾城捨命
輪位苦行六年于正覺山前睹星悟道四十九年談
經三百六十餘會說事說理開權顯實示悟多方見
中下二根不諳佛意弗能依教修行仍為非法所
法華會上首云止止不須說我法妙難思諸增上慢
者聞必不敬信即今居士既厭生死欲求解脫何不
親到一回托人求法似乎不可恐失汝望聊奇數語
啟汝信根也是憐兒不覺醜若向者裏薦得不妨再
與老僧帶個口信來。

** 示天全君聘劉居士

世出世間惟有修行乃大丈夫事諦觀世人說得相
似儀容可觀耑于相法邊作佛事古德云若求有相
佛與汝不相似若持經念佛當追究持念之主人公
若以持念當作了事人猶未夢見在何也􂙠經云若
以色見我以音聲求我是人行邪道不能見如來要
做個真正道人于行住坐臥中覺照看是何物向者
裏覷得透始不負入我空門來也。

** 示天全明寰高覺淋

修行無別法只要信根堅固智燄自然發輝佛功德
如海惟信能入惟智能渡經云信為道源功德母長
養一切諸善根居家修道更是奇才處于五欲煩惱
之中騰個身兒持經念佛只知念持不知經是何旨
佛是何物名形同道人若是氣性漢子將生死根株
一刀兩斷一切世緣付之膜外如斬一握絲一斷一
切斷做個當家種草方為法同道人也珍重。

** 示復初尼諱真仙

凡為一方化主要將正法提持喚醒一切愚迷就路
還家教中道若以佛形得度者即現佛形而為說法
若以菩薩形得度者現菩薩形而為說法若以比丘
比丘尼得度者即皆現之而為說法上座既與彼方
有緣現比丘尼身誘導一切善信上菩提路陞佛階
梯美則美已未盡善也何也􂙠聞你動舉皆是因果
門頭不能了明生死大事達磨大師入我真丹國來
不立文字直指人心見性成佛既有高志何不出山
遇幾個真正道人將生死大事了明然後入山而行
教化豈不妙哉承信遠寄聊書數語以酬勉旃。

** 示真素羅居士

世間有許多奇男子如藥山會中李和文識得自已
根源解道有人問我西來意月在天邊水在瓶茲真
素羅居士親近老僧有年幸不識老僧僑寓道傍但
有問青城路向甚麼處去以肱麾云驀直去待行三
兩步撫掌笑云又錯過了也雖解用劍刃上事還較
古人半月程莫當作了事人若論了事一著且待別
時來。

** 示真忠楊居士

在家修行如火裏蓮華不妨奇特汝係名醫善治諸
苦是乃仁術也佛在世時有奇域者能治膏肓之病
不審居士亦能治得此病否倘能治得亦能治一切
眾生貪嗔癡顛狂等病與佛無二無別所謂世尊稱
三界醫王四生慈父如或未然再請上青城山來與
汝說個真方去可也。

** 示直懿陳居士

無上妙道豈非容易畢竟要躬行實踐望前所進行
到水窮山盡沒奈何處正好喫棒大經云觀大地無
有如芥子許猶未是菩薩捨身命處如此薦得釋迦
不先彌勒不後山河大地草木昆蟲頭頭法法總是
現成公案古今一輒生佛同源清淨本然觸目菩提
何嘗有間隔哉久立。

** 示常鳳吳居士

不遠千里而來入我門中以作少年近事元來夙秉
靈根不違本誓所以信心堅固有此今日倘異日將
世業丟得下擺得脫做個出格漢子上報四恩下資
三有與諸佛同一鼻孔把手并行不枉到青城山裏
親會老僧也勉旃。

** 示真瑽孫居士

汝歸來許久今欲法語以作津梁數年來會同之間
已曾道破了也爾等不覺放過自有生以來元是渾
金璞玉若遇良工方成美器二六時中鑒覺穿衣喫
飯禮拜持經者是誰如驀地撞著原來不費纖毫頭
力歸家穩坐佛來魔來都無干涉始稱了事道人珍
重。

* 佛事

** 為法兄弘山和尚入塔

身從無相中受生猶如幻出諸形相幻人心識本來
無罪福皆空無所住從上諸聖于無所住處降神處
胎示現受生于無所住處出家得道降魔轉法輪于
無所住處化緣已畢示般涅槃今我法兄弘山聞和
尚亦于無所住處誕生武夷出家行腳以無所住處
打脫廉纖受老人缽袋子高樹法幢羅籠十方龍象
以無所住處過閬苑畢依報解故衣示歸圓寂秖如
今日孤岩西林二法姪負骨櫬至昭覺紹祖峰傍建
立無縫塔子敦請生上座作入塔佛事到者裏是有
所住是無所住作麼生得恰好去良久云塵塵普現
真三昧剎剎圓融堅密身便入。

** 為法兄慎獨和尚入塔

來從門入去從戶出坐斷兩頭當陽顯露縣岩撒手
竿頭進步者箇是老法兄尋常用處若約有蹤跡處
沒藏身有藏身處沒蹤跡到者裏蒼悟月鎖丹鳳難
棲敢保老兄只得一橛弟徹生領眾送別不免與兄
註破以拄杖畫一畫云生死涅槃無二路縱橫何處
不家鄉便入。

** 為幻菴胡尚書墓前炷香

舉香作○相云法兄之來也恁麼來去也恁麼去坐
斷兩重關覷破人間世外現宰官身內秘菩薩志當
年此處露形蹤益州昭覺識本事大丈夫無拘繫佛
道王道沒兩端官幻佛幻俱了畢咦翻身跳上般若
舡香水海裏任游戲。

** 為碧雲禪人入塔

因妄有生因生有滅生滅雙泯復是何物咦雲禪德
會也麼六十餘年住世間秖遺一具金鎖骨前途密
竅為君通七寶塔中頻出入頻出入得自由好將銕
笛逆風吹一曲喚回山水淥。

** 為月現老衲起龕

以拄杖畫云一不成畫二絕中邊元無彼此執其兩
端者個是現翁尋嘗作用即今起龕一句作麼生道
空王殿裏難留客明月堂前宇宙寬。

入塔威遠降神灌陽示滅降神示滅是同是別別別
逗到今朝好時節子雞啼白一輪霜更有星河青皎
潔個時節正是現翁歸寶塔香雲古剎倍于常兒孫
自此綿瓜瓞。

** 為滄溟法姪起龕

生耶死耶本無得失道與不道理事雙彰于理事雙
彰處得入不免在教乘裏于本無得失處得入敢保
無安身立命處既無立命處有煩大眾請出山門外
少問盛熱婆羅門與伊註破。

下火北風颺霜花雱好鳥啼處道徂且長既然此道
幽深玄遠即今滄溟法姪向甚麼處著腳以火炬打
○云不即不離蓮世界縱橫自在火清涼。

入塔父母非我親誰是最親者諸佛非我道誰是最
道者者個是滄維那參究得底汝言與心親汝行與
道合者個是渠未徹頭底驀喝云會也麼言亦非親
行亦非道于中識得本無玄妙便入。

** 為達岸禪人入塔(諱真方)

者畔雖了那邊由欠不住中間三塗坐斷以拄杖打
○云于此薦得真方達岸還會麼兩手洞開無縫塔
觸處盡皆寶運苑。

** 為遠聲禪人起龕

來時空手去亦空身來去俱枉然孤負于此生作麼
生得不空去􂙠良久云有煩大眾送出山門外與你
餞行。

下火是聲非遠遠即非聲逗到今時能屈能信振火
炬云遠聲大德委悉麼于此薦得任運騰騰脫或未
然未免從頭煆過。

** 為建山法姪起龕

有意即身生意滅身本無兩頭關坐斷一物鎮常靈
且道是甚麼物􂙠良久云建山上座于斯薦得生本
不生滅元不滅生滅同源即如如佛其或未然請到
塔前為汝重下註腳。

** 為五人入塔

學道總無別惟求心眼瞥許多行腳人錯過好時節
卓拄杖云從上諸佛得此時節現神變相坐微塵裏
轉大法輪而般涅槃歷代祖師得此時節頭出頭沒
樹大法幢演大法義而歸圓寂山河大地依此時節
而建立日月星辰明此時節而照臨草木含靈負此
時節而各證性命昔日世尊于摩竭陀國夜睹明星
了此時節為憍陳如五入初轉四諦法輪山僧今日
用此時節與汝等五人入無罅寶塔既然無罅作麼
生入到者裏秖得隨條扳例東來者向東著南來者
向南著西來者向西著北來者向北著自餘中間一
位莫動著何故􂙠動著則頭角生也。

** 為不虛禪德起龕

兩不成雙單不成隻放過一著落在第二以拄杖打
○云且道是一是二如或未委請到塔前別作商量
入塔春晝長春風涼鶯啼綠柳蝶舞花香法法頭頭
乃大人境界塵塵剎剎是本地風光以手指塔云一
手洞開無縫塔光茫影裏照用齊彰。

** 為臧雅禪人起龕

來時歡喜去也無憂二邊坐斷不住中流且道還識
路頭麼咦長安雖樂不可久留請出門外盛熱婆羅
門與君道破。

下火明歷歷黑漆漆者個消息有誰識不即不離本
自然人間天上任遊戲休遊戲五十餘年不自由今
朝始信登寰極前途猶有一重關懸嵒撒手家鄉的
者個是汝數十年來親踐得底躬逢老社兄賓天諸
山尊宿及遠近檀那奉送山埜不期然而預數拈個
山偈以作祖餞炯炯霜花一色開十方法界境無乖
根塵擺脫離斯域颯颯香風遍九垓。

** 為懷璧禪人起龕

雨霽風清正可行人與麼與麼鴉鳴雀噪不與麼不
與麼霧捲雲奔與麼中不與麼松針穿夜月不與麼
中卻與麼柳線鎖寒煙會得途中受用如或未然少
間與汝重下註腳。

下火呈火炬云咦者個是大火聚近之則燎卻面門
觸著則通身紅爛既然如斯且道作麼生通信打○
云向者裏薦得草木叢林山河大地與汝同修同證
同悟同入盡大地是個解脫場可以與三世諸佛同
一鼻孔歷代祖師把手共遊璧闍黎牢把著二十八
年風過樹今朝擺手上長安。

** 為梵僧起龕

不計萬里長途嬴得風雲兩袖一旦打脫行囊赤手
空拳依舊咦早知今日事何必苦馳求。

下火性相無殊居方各異雖不識其名黃衣是汝字
老僧指汝還鄉曲子一一分明取記振火炬云唵嘛
呢叭𡄣囌嚧㗭唎。

** 為破暗西堂起龕

依吾二十載今朝始別離腰無半文錢甕有三合米
窮須赤骨窮八風難拘繫暗闍黎牢記取密移一步
坦然平占斷群芳機第一。

下火坐斷生死關頭覷破威音消息有時劍刃上走
馬有時孤峰獨立擲火炬云咦火光三昧悟無生此
界他方任游戲。

** 為玄明耆舊起龕

秋陽閃灼秋露零零秋山碧秀秋水澄清瞻彼佳景
正可遊人是則也是第恐老宿作境會既不作境會
畢竟作麼生會震威一喝云一喝分賓主照用一時
行。

下火者個頭陀居仁由義不事浮華不干名利雖然
言端語端好作有為佛事亦嘗穿衣未曾挂著一縷
絲亦嘗喫飯未曾咬著一粒米住世七十八齡原來
約定今日咦是今日好消息火宅門外布三車自此
分身千百億。

** 為覺玉楊居士起龕

來時快活去亦風流來去兩重關識得始方休始方
休獲自由九蓮池畔好優游楊居士還知路頭麼良
久云起。

下火有僧諦有俗諦二諦融通三昧義歸去來兮歸
去來烈火燄中知端的明歷歷祗園會上添一人魔
與魔民下風立。

** 為真空者舊起龕

北風其涼雨雪其雱上下及四維何處不家鄉山僧
到來助汝箇還鄉曲子仰憑大眾同聲相和南無阿
彌陀佛。

下火昔年淨土院中失利今朝永義寺中拔本住世
八十五年衣線下事未穩烈火光中為汝轉大法輪
驚動勢至菩薩後隨觀音大士前領彌陀如來親垂
接引空闍黎速喏肯十萬八千路不遙九蓮池中華
似錦攛火炬。

** 為法語大德起龕

春山毓秀春鳥和鳴聞聲悟道見色明心者個消息
本自現成咦會麼脫或未然少間請問盛熱婆羅門
下火性空真火性火真空普天匝地無處潛蹤畢竟
意旨何如以火炬打○云到頭霜夜月任運落前溪。

** 為玉白和尚起龕

當陽一著萬古箴規末後一機今將布露明明本不
迷歷歷何須悟坐斷生死關任從君去住所以古德
云去是住時因住是去時果去住與果因無可無不
可者箇消息諒法兄薦得了也適丁行事之初去即
是住即是良久云鼓角頻催來上苑旛花繚繞自空
臨元來報化非真佛大白牛車已待門。

入塔秋風涼秋露雱秋光閃灼秋水汪洋商絃初扣
菊傍籬黃金星南轉火宿西煬時節若至其理自彰
斯值玉翁和尚歸窆之時作麼生說個自彰道理瞬
目尚嫌三界窄揚眉已諦實家鄉山僧到來未免贈
個還鄉曲子沒弦琴操秋聲急無孔簫吹碧落天拄
杖洞開無縫塔全身放下萬年歡。

** 為自悟尼起龕

生即滅理滅乃生機二邊坐斷脫體無依自上座知
不知以拄杖打○云于斯薦得凡聖同居設或未然
請出芙蓉城外為汝指迷。

下火彩雲片片秋水澄清金風颯颯玉露垂珠天樞
運轉地軸迴還正與麼時大好懸嵒撒手就路還家
且道記得路頭麼振火炬云原來去就憑渠力落落
逍遙到帝鄉。

** 為默語耆舊起龕

坐斷生死關頭放出本有風光不問者邊那畔于此
即是道場咦默道兄會也麼觸處逢渠開正眼到頭
何處不家鄉。

下火來到大唐國裏世胄有家住世六十九年覷破
浮華末後重整叢林擔子從今放下以火炬打○云
頻將者段風光灼然照破天下羊鹿之車且停懸請
君先上白牛車。

** 為燦髻老衲起龕

來時空手來去時空手去來去兩俱空罪福亦如是
燦闍黎牢記取百尺竿頭坐斷時魔宮佛界任游戲
下火云虛妄而生虛妄而滅生滅二途從虛妄有報
緣巳畢懸岩撒手到者境界移星換斗脫或未然切
忌亂走振火炬云于斯薦得悟無生擺脫根塵真唧
溜。

** 為自覺起龕

六月十五日吾徒歸圓寂脫了者皮囊去志如箭急
一物證常存卻是好消息擊龕云還識此物麼能救
世間苦觀音妙智力。

下火因妄有生因生有滅滅妄名真乃是玅訣以火
炬打○云火光三昧縱橫游金星一點方堪瞥山河
大地坦然平是汝歸家好時節。

** 為雙顯起龕

依余十六載一切行兼傋鳳林大梵剎期君再卓錫
咦歸去來兮歸去來莊嚴自有定慧力。

下火不貪不染讓汝唧溜就路還家是稱敏手振火
炬云顯闍黎于此究涅槃生死等空花始信山僧言
不謬。


青城山鳳林寺竹浪生禪師語錄卷第六(終)

青城山鳳林寺竹浪生禪師語錄卷七
嗣法門人圓鑒錄

* 源流拈頌

「第一世南嶽讓禪師詣曹溪參六祖祖問甚處來師
曰嵩山祖曰什麼物恁麼來師無語遂經八載忽然
有省乃白祖曰某甲有個會處祖曰作麼生會師曰
說似一物即不中祖曰還假修證也無師曰修證即
不無污染即不得祖曰即此不污染諸佛之所護念
汝既如是吾亦如是。」

【拈云昔年溪山異今朝雲月同。

頌云瑤琴暗室久埋塵纔挂獅絃韻自清一曲喚
回山水淥乾坤大地總皆春。】

「第二世馬祖一禪師衡嶽山中習坐禪讓知是法器
到山問曰坐禪圖作甚麼師曰圖作佛讓乃取一磚
於石上磨師曰磨作甚麼讓曰磨作鏡師曰磨磚豈
得成鏡讓曰磨磚既不成鏡坐禪豈得成佛師曰如
何即是讓曰如牛駕車車若不行打車即是打牛即
是師無對讓示偈曰心地含諸種遇澤悉皆萌三昧
華無相何壤復何成師蒙開示心意豁然。」

【拈云一座無罅塔子卻被車牛踏破。

頌云機關穩密似重圍影艸隨身探一回磚子磨
來成玉鑒從教千古漫流輝。】

「第三世百丈海禪師參馬祖侍祖行次見一群野鴨
飛過祖曰是什麼師曰野鴨子祖曰甚處去也師曰
飛過去也祖遂搊師鼻負痛作聲祖曰又道飛過去
也師於言下有省次日祖陞堂眾纔集師出卷卻席
祖便下座師隨至方丈祖曰我適來未曾說話汝為
甚便卷卻席師曰昨日被和尚搊得鼻頭痛祖曰汝
昨日向甚處留心師曰鼻頭今日又不痛也祖曰汝
深明昨日事。」

【拈云秖因貪步白雲殊知打失鼻子。

頌云父子閒行過別峰無端野鴨唳長空鼻頭扭
破難為語再叩玄關兩耳聾。】

「第四世黃檗運禪師參馬祖值祖遷化時百丈廬於
墓側師乃請問丈平日得力句丈舉再參因緣老僧
被馬祖一喝值得三日耳聾師聞舉不覺吐舌丈曰
子莫承嗣馬祖去麼師曰不然今日因師舉得見馬
祖大機大用然且不識馬祖若嗣馬祖已後喪我兒
孫丈云如是如是見與師齊減師半德見過於師方
堪傳授子甚有超師之見。」

【拈云灼然一段真風幾乎話作兩橛。

頌云一條拄杖兩人舁舁去舁來沒倚依話至盡
頭頻吐舌雙收雙放展玄機。】

「第五世臨濟玄禪師在黃檗會下睦州為首座勉令
問佛法的的大意檗便打如是三問三度被打遂辭
檗檗令參大愚愚問甚處來師曰黃檗愚曰黃檗有
何言句師舉前話復曰不知某甲有過無過愚曰黃
檗恁麼老婆心為汝徹困猶覓過在師於言下大悟
云元來黃檗佛法無多子愚搊住曰者尿床鬼子適
來道有過無過如今又道佛法無多子見個甚麼道
理速道速道師便向大愚肋下築三拳愚拓開曰汝
師黃檗非干我事師回黃檗檗曰來來去去有甚了
期師曰秖為老婆心切檗曰大愚饒舌待來痛與一
頓師曰說甚待來隨後便掌檗曰者風癲漢來者裏
捋虎鬚師便喝檗曰侍者引者風癲漢參堂去。」

【拈云東林殺牛不如西林之樂祭。

頌云神威凜凜歷沙場疋馬單刀戰大荒一片腥
風吹宇宙分茆列土莫封疆。】

「第六世興化獎禪師初為臨濟侍者後在三聖會中
為首座常云我在南方行腳一遭拄杖頭不曾撥著
一個會佛法的人三聖聞得問曰汝具甚麼眼便恁
麼道師便喝聖曰須是汝始得又到大覺為院主一
日覺曰聞汝道南方行腳一遭拄杖頭不曾撥著一
個會佛法的人憑個甚麼道理師便喝覺便打師又
喝覺又打來日從法堂過覺召院主我直下疑汝昨
兩喝師復喝覺復打師又喝覺復打師曰某於
三聖師兄處學得個賓主句總被師兄折倒也願與
某個安樂法門覺曰者瞎漢來者裏納敗闕脫下納
衣痛與一頓師于言下薦得臨濟先師於黃檗處喫
棒的道理。」

【拈云不是一番寒徹骨怎得梅花撲鼻香。

頌云不顧危亡履薄冰棒頭喝下解翻身自從識
得君王寶善法堂前打客賓。】

「第七世南院顒禪師上堂云赤肉團上壁立千仞時
有僧問赤肉團上壁立千仞豈不是和尚語師曰是
僧便掀倒禪床師曰看者瞎驢亂做僧擬議師便打
趁出。」

【拈云仁者見之謂之仁智者見之謂之智。

頌云可徵可久能化能變有時神頭有時鬼面魔
宮虎穴入正受佛德海中會出現大千世界總難
藏浩浩皇風成一片。】

「第八世風穴沼禪師參南院院問南方一作麼商
量師云作奇特商量師卻問此間一棒作麼商量院
拈拄杖云棒下無生忍臨機不讓師師於言下大徹
玄旨。」

【拈云本是一條拄杖用之則行捨之則藏有甚奇
特。

頌云提起當陽殺活機難容擬議落思惟玄關踏
倒無今昔肘後靈符不放低。】

「第九世首山念禪師居風穴會中一日侍立次穴乃
垂涕告之曰不幸臨濟之道至吾將墜於地矣師曰
觀此一眾豈無人耶穴曰聰明者多見性者少師曰
如某者如何穴曰猶恐耽著此經不能放下師曰此
亦可事願聞其要穴遂上堂舉世尊以青蓮目顧視
大眾乃曰正當恁麼時且道說個甚麼師拂袖下去
穴擲拄杖歸方丈侍僧問穴曰念法華因甚不秖對
和尚穴曰念法華會也次日念與真園頭同來問訊
穴問如何是世尊不說說真云鵓鳩樹上鳴意在麻
畬裏穴曰汝作許多癡福做甚麼何不體究言句乃
問師師曰動容揚古路不隋悄然機穴顧真云何不
看念法華下語。」

【拈云拈起毫端風雨快者回不作探花郎。

頌云太古音稀玄酒浴獅絃欲斷鸞膠續家貧幸
有克家兒裕後光前真富足。】

「第十世汾陽昭禪師遊方參七十餘員善知識末後
到首山問百丈卷席意旨如何山曰龍袖拂開全體
現師曰師意如何山曰象王行處絕狐蹤師於言下
大悟云萬古碧潭空界月再三撈摝始應知首座問
曰見何道理便爾自肯師曰正是我放身命處。」

【拈云大人虎變君子豹變。

頌云有像身中無相身雙張權實絕疏親夜明符
子輕拈出照破河山千萬層。】

「第十一世石霜圓禪師謁汾陽經三十年未許入室
每見必詬罵一日訴曰自至法席不蒙指示念歲月
飄忽已事未明有失出家之利語未卒汾叱曰是惡
知識敢裨販我怒舉杖逐之師擬伸救汾掩其口乃
大悟曰是知臨濟道出常情。」

【拈云明修棧道暗度陳倉。

頌云三十年來曾抱拙偶然拾得峰頭月輝天鑒
地果奇哉普映千江一輪攝。】

「第十二世楊岐會禪師久依慈明總院事每咨參明
曰庫司事繁且去他日又問明曰監院異日兒孫遍
天下何用忙為師俱罔然一日明出師偵之小徑搊
住曰者老漢今日雖與我說不說打汝去明曰知任
般事便休語未卒師大悟一日明上堂師問幽鳥語
喃喃辭雲入亂峰時如何明曰我行荒艸裏汝又落
深村師云官不容針更借一問明便喝師亦喝明連
喝兩喝師禮拜明曰此事是個人方能擔荷師拂袖
便行。」

【拈云不因樵子徑爭到葛洪家。

頌云雲峰鳥語露先機野艸離披更不疑拂袖便
歸珍重歇兒孫大有遍寰區。】

「第十三世白雲端禪師參楊岐岐問受業師為誰師
曰茶陵郁和尚岐曰聞渠過橋遭攧有省作偈甚奇
特能記否師即頌曰我有明珠一顆久被塵勞關鎖
今朝塵盡光生照見山河萬朵岐笑而趨起師愕然
通夕不寐黎明咨決適歲暮岐曰汝見昨日打毆儺
者麼師曰見岐曰汝一籌不及渠師復駭問意旨如
何岐曰渠愛人笑汝怕人笑師大悟。」

【拈云目極不須頻話會風流公子出朱門。

頌云芒鞋踏破湖湘月話舊元來風味別笑裏太
阿出匣時撝空遍界流鮮血。】

「第十四世五祖演禪師參白雲端問南泉摩尼珠話
雲叱之師領悟獻投機偈曰山前一片閒田地叉手
叮寧問祖翁幾度賣來還自買為憐松竹引清風雲
為許可令掌磨事未幾語師曰有數禪客從廬山來
皆有悟入處教伊說亦說得舉因緣問伊亦明得教
伊下語亦下得秖是未在師疑自計曰既悟了說亦
說得明亦明得如何卻未在參究累日忽省悟從來
寶惜一時放下遂走見雲雲為手舞足蹈師一笑而
已後示眾云吾因此出一身白汗明得下載清風。」

【拈云當年摩羯令幾喪目前機。

頌云隨色摩尼設問端當機覿面不相瞞十方世
界如楟子始信壺中別有天。】

「第十五世圓悟勤禪師為五祖侍者一日部使詣祖
問道祖曰提刑少時曾讀小艷詩否有兩句頗相似
頻呼小玉元無事秖要檀郎認得聲提刑諾諾祖曰
且仔細師問提刑會否祖曰他秪認得聲師曰秪要
檀郎認得聲既認得聲為甚卻不是祖曰如何是祖
師西來意庭前柏樹子聻師忽有省遽出見雞飛上
欄干鼓翅而鳴乃曰此豈不是聲遂呈偈曰寶鴨香
消錦繡圍笙歌叢裏醉扶歸少年一段風流事秖許
佳人獨自知祖遍謂耆宿曰吾侍者參得禪也。」

【拈云見色非干色聞聲不是聲。

頌云古今同轍不同輪撥轉樞機越樣新聲色堆
頭留不住千峰頂外有孤層。】

「第十六世虎丘隆禪師謁圓悟悟問見見之時見非
是見見猶離見見不能及遂舉拳云還見麼師云見
悟云頭上安頭師聞脫然契證悟叱曰見個甚麼道
理師曰竹密不妨流水過悟肯之有問悟曰隆藏主
柔易若此何能為悟曰瞌睡虎耳。」

【拈云官不容針私通車馬。

頌云窄路相逢頻試問揚鞭指處的家鄉徽音不
借宮商曲調轉陽春清韻長。】

「第十七世應菴華禪師依虎丘半載頓明大事隆忌
日師拈香云平生沒興撞著者沒意智老和尚做盡
伎倆湊泊不得從此卸卻干戈隨分著衣喫飯二十
年來坐曲彔床懸羊頭賣狗肉知他有甚憑據雖然
一年一度燒香日千古令人恨轉深。」

【拈云秖為當年逢敵手一回思想一傷神。

頌云擊鼓其鐺事若何狼煙息盡罷干戈太平不
許持弓弩落落猶夷唱哩囉。】

「第十八世密菴傑禪師參應菴一日菴問曰如何是
正法眼師曰破沙盆菴頷之。」

【拈云雲從龍兮風從虎聖人作而萬物睹。

頌云六陰剝盡一陽來檻外梅花鬥雪開法眼分
明該萬象沙盆元未強安排。】

「第十九世破菴先禪師參密菴時密住靈隱師分座
有道者請益曰猢猻子捉不住願垂開示師曰用捉
作麼如風吹水自然成紋。」

【拈云一堂風冷淡千古意分明。

頌云月到天心處風來水面時一般清意味料得
少人知。】

「第二十世無準範禪師初謁育王佛炤炤問何處人
師曰劍州炤曰帶得劍來麼師隨聲便喝炤笑曰者
烏頭子也亂做後至靈隱破菴為首座同遊石筍菴
有道者請益猢猻子話師于侍傍大悟。」

【拈云一點水墨兩處成龍。

頌云懷州牛喫禾益州馬腹脹天下覓醫人炙豬
左膊上。】

「第二十一世雪巖欽禪師在無準會下每遇入室舉
主人公便可𨁝跳舉衲僧巴鼻佛祖爪牙更無下口
處此病礙在胸中十年後過浙東天童育王兩山佛
殿前閒行抬眸見一株古柏觸著向來所得境界一
時颺下礙膺之物撲然而散始見徑山老人立地處
正好三十棒。」

【拈云雖然拾得一隻眼睛卻把佳珍喪盡。

頌云祖師牙爪衲僧巴鼻露柱燈籠土塊頑石子
雞啼白一轉霜參天古柏有誰識咦赤骨律九天
雲盡真消息。】

「第二十二世高峰妙禪師參雪巖纔問訊便被打出
後入室巖便問誰與你拖者死屍來聲未絕便打出
一日偶睹五祖演真贊云百年三萬六千日反覆元
來是者漢忽有省後侍巖次巖問日間浩浩作得主
麼師曰作得主又問睡夢中作得主麼師曰作得主
又問正睡著時無夢無想無見無聞主在什麼處師
無對奮志入龍鬚越五載連單人推枕墮地作聲廓
然大徹如在網羅中跳出元來秪是舊時人不改舊
時行履自此安邦定國天下太平一念無為十方坐
斷。」

【拈云匙挑不上風吹不起主人公面目大約只如
此。

頌云數載殷勤無朕跡同行共住不相識鄰單驀
地推枕頭打斷虛空腿一隻。】

「第二十三世中峰本禪師因觀流泉有省詣高峰求
正峰打趁出既而民間訛傳官選童男女師問忽有
人來問和尚討童男女時如何峰曰我但度竹篦子
與他師於言下徹法源底峰付偈曰我相不思議佛
祖不能視獨許不肖兒見得半邊鼻。」

【拈云本是一國之師為甚麼被蹄泉裏淹煞。

頌云古徑林泉逢故友呵呵拊掌笑無休德生有
德暗通津犯鼻揮斤陳好手。】

「第二十四世千巖長禪師參中峰峰問日用事如何
師曰念佛峰曰佛今何在師擬議峰厲聲叱之懇求
法要峰舉狗子無佛性話師參三年聞雀聲有省峰
復斥之師憤然夜半忽鼠翻貓器墮地作聲恍然開
悟復往質峰峰問趙州何故云無師曰鼠偷貓飯峰
曰未在師曰飯器破矣峰曰破後如何師曰築碎方
甕峰乃微笑囑曰善自護持時節若至其理自彰。」

【拈云若以色見聲求未免隨邪逐惡。

頌云未透情城如火急夜頭鳥語通消息前途更
有一重關老鼠無端打破甓。】

「第二十五世萬峰蔚禪師謁千巖巖問將什麼與老
僧相見師豎拳云者裏巖又問死了燒了在何處安
身立命師曰漚生漚滅水還在風息波平月映潭巖
又問不是心不是佛不是物是個甚麼師以坐具打
圓相叉手而立又斫松次師拈圓石作獻珠勢云請
師酬價巖曰不值半文錢師曰瞎巖曰是你瞎是我
瞎師曰瞎瞎巖命分座說法。」

【拈云直饒問答分明亦是髼頭弄傀儡。

頌云金山有璧臥荒丘信手拈來不易酬三獻楚
王仍不識秪因價重等閻浮。】

「第二十六世寶藏持禪師參萬峰峰付法偈曰大愚
肋下痛還拳三要三玄絕正偏臨濟窟中師子子燈
燈續焰古今傳。」

【拈云如水投水似空合空。

頌云兔角杖能挑日月龜毛繩解縛龍蛇平沉宇
宙囂氛盡祖禰相承是當家。】

「第二十七世東明旵禪師參寶藏藏問云心不是佛
智不是道汝云何會師向前問訊叉手而立藏云汝
在此許多時還作者個見解師乃憤然至第二日驀
然打徹呈偈云一拳打破太虛空百億須彌不露蹤
借問個中誰是主扶桑迸出一輪紅。」

【拈云直饒打破太虛空僅可無智人前賣弄。

頌云七竅初分漸別離無陰陽地驀逢渠從今結
個忘年友起坐相隨不放伊。】

「第二十八世海舟慈禪師參萬峰舉楞嚴經但有言
說都無實義話求決峰劈口兩棒攔背一蹋趯云者
是實義師覺有會隱居洞庭山二十九載僧問當日
有何所見隱于此師曰昔問萬峰但有言說都無實
義峰便打從此不別參僧曰請言所以師曰但要人
知痛癢是實義是妙心言說盡是皮毛僧笑云如此
見解生死尚未了何得言悟未在不見道心不是佛
智不是道耶師遂棄菴詣東明明問見何人來師云
萬峰明云萬峰即今在什麼處師罔然明云如此不
曾見萬峰師歸客寮三晝夜寢食俱廢忽香燈繩斷
墮地頓然大悟。」

【拈云未開口已前薦得略較些子若待棒下知歸
早落言詮了也。

頌云二十九年尋實義溪聲鳥語咸花費猛然扽
斷爛燈繩擊得虛空齊粉碎。】

「第二十九世寶峰瑄禪師在俗為木匠與海舟造塔
斧傷足求為僧充火頭一日負柴舟見云將棘刺作
麼師云是柴舟呵呵大笑云是柴拿去燒師遂起疑
參究偶因火燎面難忍以鏡炤之豁然大悟呈偈云
負柴和尚喚作棘火焰燒眉面皮急祖師妙旨鏡中
明一鑑分明玄要的。」

【拈云鏡中明妙旨萬里望崖州。

頌云同氣相求不識名同聲相應不知心丙丁童
子無情見燎卻當年舊面門。】

「第三十世天奇瑞禪師參寶峰問甚處來師曰北京
峰曰秖在北京別有去處師曰隨方瀟灑峰曰曾到
四川麼師曰到峰曰四川境界與此間何如師曰江
山雖異風月一般峰豎拳云還有者個麼師曰無峰
曰因甚卻無師曰非我境界峰曰如何是你境界師
曰諸佛不能識誰敢強安名峰曰汝豈不是落空師
曰終不向鬼窟裏作活計峰曰西天九十六種外道
汝是第一師拂袖便行峰付法偈曰濟山棒喝如輕
觸殺活從教手眼親聖解凡情俱坐斷曇花猶放一
枝新。」

【拈云箭鋒相注即不無要且當仁不讓。

頌云無煩千里訪知音掣電之機豈讓情好手手
中呈好手紅心心裏中紅心。】

「第三十一世無聞聰禪師參天奇奇問苦樂皆心因
何外取師曰秖為不了奇曰是非皆事因何妄承師
曰錯認定盤星奇曰迷悟皆人因何不懂師曰早知
燈是火豈向四方求奇付法偈曰道者心同慈姬心
爭教赤子因群陰輔成架海金梁棟佛缺方知補浩
任。」

【拈云龍蛇易辯衲子難瞞。

頌云師資嘉會豈尋常虎穴魔宮任主張佛祖位
中留不住電光石火露行藏。】

「第三十二世笑巖寶禪師參無聞問十聖三賢巳全
聖智如何又道不明斯旨聞厲聲曰十聖三賢爾已
知如何是斯旨速道速道師下語不契一日水邊洗
菜適菜墮水圜轉捉不著忽有省攜藍歸見聞聞問
是什麼師曰菜聞曰何不別道一句師曰請和尚別
問來師一日與聞圍爐次聞曰人人有個本來父母
子之父母今在何處師曰一火焚之聞曰恁麼則子
無父母耶師曰有則有佛眼覷不見聞曰子還見否
師曰某亦不見聞曰為什麼不見師曰若見即非真
父母遂呈偈曰本來真父母歷劫不曾離起坐承他
力寒溫亦共知相逢不相見相見不相識為問今何
在分明舉似師聞曰即此偈堪紹吾宗。」

【拈云定慧力莊嚴歷劫不思議。

頌云應機接物如煦嫗今古無殊豈等倫曠大劫
來真父母十方世界現全身。】

「第三十三世幻有傳禪師聞燈花爆聲有省直造北
方參笑巖求證巖曰汝將從前得力處一一說來為
汝印正師具實說至語半巖驀趯出鞋曰向者裏道
一句看把師話端打斷通夕不寐明晨佇立擔下巖
見喚師師回顧巖翹一足作修羅障月勢師當下豁
然。」

【拈云剛被太陽收拾去卻教明月送將來。

頌云入理深談話半途芒鞋躍出觜盧都燈花爆
出當陽旨明月堂前繼祖圖。】

「第三十四世密雲悟禪師挑柴過山灣見一堆柴突
露面前有省棄家入龍池依幻有和尚脫白請益幻
幻曰汝若到者田地須放身倒臥嗣後惟加罵詈師
慚悶交加一日城歸過桐官山頂忽覺情與無情煥
然等現大地平沉時幻遷北京師乃往覲幻問汝有
新會處麼師曰一人有慶兆民賴之幻曰汝又作麼
生師曰某甲得得來禮覲和尚幻曰念汝遠來放汝
三十棒師抽身便出一日幻問忽有人問汝如何秖
對師驀豎拳幻曰老僧不曉得者是甚麼意思師曰
莫怪和尚不曉得三世諸佛也不曉得一日幻舉拂
問師云諸方還有者個麼師震威一喝幻曰好喝師
連喝兩喝歸位幻囑師扶佛法師呈偈曰若據某甲
扶佛法任他○○○○○都來總與三十棒莫道分
明為賞罰。」

【拈云桐官山頂悟去杓卜聽虛聲何故聻賺殺許
多人向柴堆裏覓宗猷。

頌云龜毛舉起驗當陽一喝如雷脫體張賞罰分
明無固必從教定國與安邦。】

「第三十五世破山明禪師十九遊方至講席聽楞嚴
至七處徵心八還辨見恍有入處每看古人公案如
銀山銕壁自誓不明此事終不放下如此住楚之破
頭山艸衣木食三載一生伎倆般盡打并不下看高
峰語錄以七日為限做了五日兩眼昏花如有氣死
人一日發極到萬丈懸崖上立定云悟不悟性命在
今日辰時立到未時之際眼前惟有一平世界更無
坑坎舉足經行不覺墮落崖下將足損了夜半翻身
忽痛大悟密舉從前如獲故物高聲叫云屈屈一居
士詣前問云腳痛麼師劈面一掌云非公境界師足
痊遍歷諸方末到金粟謁密雲和尚密問那裏來師
曰雲門密曰幾時起身師曰東山紅日出密曰東山
紅日出與汝甚麼相干師曰老老大大猶有者個語
話密曰我既如此你者許絡索又是那來師震威一
喝便出次日進方丈密命坐師曰昨日走得今日走
不得了密曰做賊人心虛師曰是賊識賊密頷之。」

【拈云舉足下足踏翻一平世界動轉施為運用本
地風光。

頌云撒手懸崖沙界空凡情聖解一時融掀翻大
海無涓滴放出東山日正紅。】

「第三十六世昭覺醉禪師參遍諸方後至破山處問
昔僧問雲門如何是佛門云乾屎橛意旨如何山曰
脹壞了我餓壞了你師曰疑殺天下人山作臥勢云
老僧不參禪秖愛伸腳眠師復疑駭動靜似一個有
氣死人相似一夜因倒穿了鞋腳套不上擬伸手拔
有省入方丈辭山出峽參天童密和尚于萬工池一
見便問萬里趨風乞師一接密便打師一喝便行密
趕上和行李打脫一日上太白頂拖柴因竹簽傷足
血迸污地忽聽梆鳴聲振山谷忽然大悟歸堂浴後
進方丈作禮云某甲有些快活密作聽勢師便打兩
個噴嚏密打云那裏失利來者裏拔本師又兩喝密
連打云翻不快活了師拂袖出復至蜀之大寧寺謁
山山問你從南方走一回帶得甚麼寶物來師豎一
拳山曰別我七八年一點氣息也無師曰若有氣息
則不歸了山肯之。」

【拈云失利於太白峰拔本於大寧寺誠如貨賣當
時也須不離行市。

頌云梆振靈臺驚海嶽喚回劫外一枝春渾然刺
破虛空骨大地茫茫血染騂。】

** 乙亥春日與文博圓鑒禪人

「　無文印子即吾宗心佛眾生體亦同吩咐福城鑒上座高懸肘後驗獰龍」


** 密蜂頌十首

「　律令森嚴至化隆君臣道合萬機通家齊國治從來事共扇淳風宇宙中」


「　氣宇如王孰敢攖鋒鋩拉著便傷人天衢直造花陰下得意歸來罷問程」


「　冒雨衝風透別林百花叢裏露全身馨香翠色無相礙任運能追冶艷魂」


「　同聲相應適天機一志騰霄詎放低時節到來忙不徹無花那肯戀空枝」


「　身如楟子量如淵方寸元來世界寬漆桶打通滋味別管教個個絕廉纖」


「　浩氣鴻鉤非義襲高原平地信翩翩花神難禁纖腰客腳下無絲任縱橫」


「　濟濟英才各逞能通身負蕊獻功勳於中設有非同志把定牢關不放行」


「　封疆穩密不通風消息洞開理大同戰將如星排御級雍熙秩秩扈王宮」


「　頻懷幹蠱日兢兢佐命應當輔化成片片赤心垂統緒毋容外侮勢相侵」


「　八表無虞總放閒時清道泰悉相安怡然愷悌家常事一桶山河傲兩間」


** 山居十首

「　古岸卜幽居雲深最得宜林疏風拂霧竹密竟成籬水野通龍穴山孤鳥道危蓽蓬如欲卓地設自然基」


「　茆屋結陵東徒教古徑通疏簾邀月侶甕牖飲良朋瀑布飛空碧松聲遞韻豐終朝何所事學圃種蔬菘」


「　寄跡隱林泉窮崖野水邊支鐺和月煮枕石傍雲眠鳥笑知村遠猿啼識異廛浮生如幻夢是以住山巔」


「　一杖倚岩廊孤危踞上方松濤濃欲滴竹翠醉風狂字水如仙掌群峰列錦章嘉賓來化外共賞白雲鄉」


「　俾牧衡門下煙林作四儔巉巖為屏障野鶴伴陵丘樹老先凋葉花豐蝶興優陶然忘世味枝隱傲王侯」


「　散步翫春還山前萬卉妍筍抽因地煖花發向陽巔柳岸拖金縷風梭織綿川誰能知此意與我作忘年」


「　一陰傳夏令滿苑颯熏風細艸青還碧荷華白間紅烹茗筵異客採藥命山童烏兔飛如箭光陰日不同」


「　籬園蟋蟀鳴小𩗊送秋聲水落溪源瘦葉黃山色更松枯如龍豎艸腐見礄橫數𨙰商絲曲誰將好韻賡」


「　葦絮飛如雪征鴻漸履霜六陰消息斷一線續微陽觱發侵山寺鄉關客思長從來稽古帝至日不巡方」


「　養素棲崖壑居恒百事便充衣裁檜葉種月墾畬田放曠登高岸樂饑有活泉買山學小隱抱拙渾忘年」


** 廛居十首

「　廛市建菴居羞慚百不如凝塵風自拂室闇有蟾蜍衲破慵為補無心讀梵書黃牛師子輩畢竟罔儔渠」


「　城頭吹畫角聲細落來遲消息通玄府枕邊夢破時茆簷縣皓月風喊宇前籬公案元成現當人毋自欺」


「　遁跡臥琴臺拙無應世才怡然消歲月適意任徘徊喚馬須相嗒呼牛豈更唉行藏歸造物孰敢別安排」


「　溷俗同塵歇浮名卻可埋幻身鄰酒肆絕跡步花街未蓄瑹賝貨生薑舖久開來沽須待價元不挂招牌」


「　時暢沒絃琴玄機越古箴調高驚豎役興至若難禁妙應機先曲惟將達此心喚回山水淥幾個是知音」


「　鎮日放憨居浮華事久除并無塵世累那有道心虛
紫芋充枵腹裁雲補毳袽閒來柳陌上春沼數游魚」


「　幻質寄閻浮元無事可休長街騎竹馬短巷賣風流肉案尋彌勒酒樓應覓牛翛然超世表佛祖位難留」


「　金風來上苑菊蕊傲霜嬌露白凝青女梧桐葉正凋莎雞方振羽鶴唳九皋遙節屆催何急人情日漸澆」


「　乾坤為大廈化育駃如馬陰卷藏於密陽舒復在下小人之道消君子來無假寒極雪花飛日行南至也」


「　山河無畏榻萬象為衾枕生佛本同源魔軍咸共景群英醉利名惟我夢先惺但以效廛居何能稱大隱」


** 村居十首

「　十室煙村裏於中有俊英誅茆宜縛屋緶竹若為城抱義心初靜居仁身自清柴餘容易拾水近可支鐺」


「　廬成信有時縱廣丈餘基地固桓楹穩千泉旋鑿池窗疏黃葉補簷矮月來遲共話松巢鶴爰居心緒怡」


「　處世若浮漚胡為得久留朝來彷彿暮春至倏經秋碌碌何時歇勞勞那日休百年如電拂所以息馳求」


「　幾驗落花紅頻居山水中往來無俗客談笑有村翁贊育雖難及持身蹈古風造莖無縫塔八面最玲瓏」


「　谷風習習微楊柳正依依田畯初傳檄農功始動機披星擎耒出戴月負鋤歸一度春霄至乘時助範圍」


「　乘興步南塘荷華逆順香長堤鶯弄柳小徑蝶穿芳啜茗侵莓石論詩韻夕陽更來濠上翫魚樂鬥風狂」


「　金菊傍籬黃西風入畫堂開煁宜續火布戶禦嚴霜掃葉防寒逼廚空應積糧一年生活計莫待急時忙」


「　情忘百累休無事挂心頭名利難為攝塵寰豈逗遛時乎聞說詭徙倚翫松丘潔身隨去就不必類巢由」


「　愚愚忘所倚洞鑒玄微旨兔角杖龍蛇龜毛繩虎兕森羅陳舊面萬象示心髓大地如許寬咸歸方寸裏」


「　吾居村落東村事僅相同村樂堂階奏村歌阡陌中村田依序種村地及時攻村市沽村酒竟成村裏翁」


** 船居十首

「　逃名故買舟暫泊釣磯頭慣擊帆前月頻邀柁外鷗澄清方舉櫂水曲始拖鉤運柁通三島拋篙過十洲」


「　寓志五湖遊蘆花兩岸幽江皋盟野鶴邀月誓為儔漁火燒汀遠沙禽伴水流訪賢逾小浦興盡復移舟」


「　萬里一帆通銀濤漾碧空潮聲來勢險日影映江紅水順艫行速風調勿轉蓬澄潭留不住別港鉤獰龍」


「　搖曳逝江濱汪洋水脈淳煙波騰浩渺遠岸峙連峮鮄鮊依篷動鴻音落澗漘長年垂直釣未見上鯖鱗」


「　皎月出雲端中流竟截瀾漠歌驚野岸帆影覆江于柳線穿煙碧蘆花宿鷺寒身居煙水外落落且盤桓」


「　興至轉扁舟仍挨古埠頭片雲堪作餌纖月可為鉤易見赤魦鯉難逢稱意鯈幾回欲罷釣欲罷不能休」


「　江村添意氣任運成家計此岸喚舟人咸歸彼岸去智愚偕攜手貧富俱相濟苦海駕慈航度生為正事」


「　篷窿渾似菴舞櫂過湘南問道親漁父論心就月談援琴歌永矢呼酒且湛酣夢入黃梁枕俄驚燕語喃」


「　雪夜江城闊瑩然境亦隆風清冰似玉露冷樹愈豐閒寂無人語嚬呻有澤龍海天皆一色罕遇打魚翁」


「　歷遍海雲鄉曰歸見歲陽縱橫知水性清濁識滄浪打鳳罦收訖羅龍網不張御風歌款乃仍復隱崖廊」









青城竹浪生禪師語錄卷七終