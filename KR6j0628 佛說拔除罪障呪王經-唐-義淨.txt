#+TITLE: 佛說拔除罪障呪王經-唐-義淨
#+DATE: 2016-06-11 12:29:07
#+SOURCE: github.com/kanripo/KR6j0628 master 7d3133b4                

No. 1396
佛說拔除罪障呪王經一卷

唐三藏法師義淨奉　制譯

如是我聞。一時薄伽梵。在淨居天上。為諸大
眾說微妙法。是時曼殊室利菩薩摩訶薩於
大眾中。即從座起偏露右肩。右膝著地合掌
向佛。瞻仰尊容目未曾捨。白佛言世尊。此大
法門甚深微妙實為希有。然於當來五濁世
時。惡業眾生具貪恚癡。欺誑不信樂行非法。
不修戒品專行諂偽。彼於呪法所有威力神
通變現。於諸國土隨其方處。求者獲益功德
成就。念誦儀軌祭祠法式。皆不信受亦不依
行。謂非佛說而為謗毀惡障纏心。即便命過
墮大地獄。受極苦惱無有出期。世尊此等眾
生既遭大苦云何救護。唯願慈悲拔濟令出。
爾時釋迦牟尼如來。即便舒手摩曼殊室利
法王子頂。告言善哉曼殊室利。為欲利益一
切有情。能問如來如是義利。汝當諦聽極善
作意。我今為汝說此呪法。安樂人天利益一
切。於諸呪法最為殊勝。祕密甚深順菩提道
依真法界獲大功德。於臨終時必能憶此大
力呪王。正念現前當生善處。即說呪曰。

南麼薩婆怛他揭羝驃　阿羅𠿒驃　唵拘
摩囉乎嚧比那　毘輸和　三婆婆阿揭車阿
揭車　洛呼洛呼　勃纜勃攬　唅唅　氏那
市(市一反)曼殊室利也　蘇室哩也　多賴也漫
(引聲)薩婆毒溪驃癹癹　苫麼也苫麼也　阿
弭都嗢婆菩嗢婆婆　波跛謎那勢也　莎訶

曼殊室利。此即是汝最勝根本呪藏心王神
呪。能除一切苦惱厄難。諸惡罪障悉皆銷滅。
長壽無疾富樂無窮。言詞聰辯眾人愛敬。亦
能通利一切呪王。時釋迦牟尼如來說是語
時。諸佛剎土及此大地山河江海。盡有情界
六種震動。一切惡趣餓鬼傍生。琰魔王界地
獄有情。苦惱停息皆得安樂。佛復告曼殊室
利。若天若人若男若女。在家出家諸有情類。
若能至心受持此呪王者。不被惡人之所欺
謗魔不得便。怨不能害毒不能傷。一切障礙
毘那夜迦皆自退散。其受持者應起此心。諸
佛世尊難思議法。唯佛與佛乃能證知。我今
豈敢輒生誹謗。

爾時世尊說此法已。彼諸大眾并淨居天。及
餘諸天無量百千俱胝。天龍藥叉健達婆阿
蘇羅等。禁呪成就諸大仙人。及曼殊室利法
王子。觀自在菩薩慈氏菩薩。大勢至菩薩執
金剛菩薩。如是等諸大菩薩。及阿僧祇世界
諸佛剎土。一切如來并諸菩薩當共證知。此
大呪王是不思議法。是大神呪是大明呪。是
無上呪是無等等呪。能除罪苦障真實不虛。
爾時諸天大眾聞說呪王。皆大歡喜頂戴奉
持。
佛說拔除罪障呪王經