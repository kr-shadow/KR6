#+TITLE: 法華經玄義輯略-明-傳燈
#+DATE: 2016-06-11 12:27:55
#+SOURCE: github.com/kanripo/KR6d0011 master f08e8cee                
No. 590
玅法蓮華經玄義輯略
天台山幽溪沙門　傳燈　錄

天台智者大師以五章玄義解釋經題題下義旨罄
無不盡言五章者一釋名二辨體三明宗四論用五
判教釋此五章有通有別通則七番共解別則五章
各說例如利鈍須廣略二門也言七番共解者一標
章二引證三生起四開合五料簡六觀心七會異標
章令易憶持起念心故引證佛語起信心故生起使
不雜亂起定心故開合料簡會異等起慧心故觀心
即聞即行起精進心故五心立成五根排五障成五
力乃至入三解脫門略說七重共意如此廣解五章
者一一廣起五心五根令開示悟入佛之知見耳如
是等義備在玅玄今輙錄彼五章大略。

初釋名為三初判通別二定前後三略正解初判通
別者玅法蓮華名異眾典別也俱稱為經通也立此
二名凡約三意謂教行理從緣故教別從說故教通
從能契故行別從所契故行通理從名故別名從理
故通此略說也若廣說者夫教本應機機宜不同故
部部別異金口梵聲通是佛說故通別二名也約行
者泥洹真法寶眾生以種種門入如五百比丘各說
身因佛言無非正說三十二菩薩各入不二法門文
殊稱善大論明阿那波那皆是摩訶衍以不可得故
當知從行則別所契則同求那䟦摩云諸論各異端
修行理無二(云云)約理者理則不二名字非一智度
論云般若是一法佛說種種名大經云解脫亦爾多
諸名字如天帝釋有千種名名多故別理一故通今
稱玅法之經即是教之通別各賜諸子等一大車乘
是寶乘直至道場即是行之通別或言實相或言佛
知見大乘家業一地實事寶所繫珠平等大慧等是
理之通別約此三義故立兩名也。

二定玅法前後者若從義便應先明法却論其玅下
文云我法玅難思若從名便應先玅次法如欲美彼
稱為好人篤論無人何所稱好必應先人後好今題
從名便故先玅後法解釋義便故先法後玅雖復前
後亦不相乖。

三略正解為二初略解別名次略釋通名初解別名
為二先釋玅法次釋蓮華玅法又二先法次玅。

法者南嶽師云法有三謂眾生法佛法心法眾生法
者經云所謂諸法有如是相如是性如是體如是力
如是作如是因如是緣如是果如是報如是本末究
竟等天台師云依義讀文凡有三轉一云是相如是
性如乃至是報如二云如是相如是性乃至如是報
三云相如是性如是乃至報如是若皆稱如者如名
不異即空義也若作如是相如是性者點空性相名
字施設邐迤不同即假義也若作相如是者如於中
道實相之是即中義也分別令易解故明空假中得
意為言空即假中約如明空一空一切空點如明相
一假一切假就是論中一中一切中非一二三而一
二三不縱不橫名為實相唯佛與佛究竟此法是十
法攝一切法若依義便作三意分別若依讀便當依
偈文云如是大果報種種性相義(云云)昔光宅法師
以前五如是為權屬凡夫次四如是為實屬聖人後
一如是總結權實引偈證云如是大果報大故知是
實種種性相故知是權天台師云今恐不爾大義有
三大多勝若取大為實者亦應取多取勝種種之名
豈非多義若言權屬凡夫凡夫何意無實若實屬聖
人聖人何意無權如此抑沒義不可依今明權實者
以十如是約十法界為六道四聖也皆稱法界者其
意有三十數皆依法界法界外更無復法能所合稱
故言十法界也二此十種法分齊不同因果隔別凡
聖有異故加之以界也三此十皆即法界攝一切法
一切法趣地獄是趣不過當體即理更無所依故名
法界乃至佛法界亦復如是若十數依法界者能依
所依即入空界也十界界隔者即假界也十數皆法
界者即中界也欲令易解如此分別得意為言空即
假中無一二三如前(云云)此一法界具十如是十法
界具百如是又一法界具九法界則有百界十如是
束為五差一惡二善三二乘四菩薩五佛判為二法
前四是權法後一是實法細論各具權實且依兩義
然此權實不可思議乃是三世諸佛二智之境以此
為境何法不收(非但即諸世諦而己)此境發智何智不發(非但觸事
而真而己)故文云諸法諸法者是所照境廣也唯佛與佛
乃能究盡者明能照智深窮邊盡底也其智慧門難
解難入者歎境玅也我所得智慧微玅最第一者歎
智與境相稱也方便品長行略說此法後開示悟入
廣說此法火宅譬喻此法信解領解此法長者付子
此法藥草述成此法化城引入此法如是等種種秪
名十如權實法耳如來洞達究十法底盡十法邊明
識眾生種非種芽非芽熟不熟可度脫不可度脫如
實知之無有錯謬殃掘摩羅雖是惡人實性相熟即
時得度四禪比丘雖是善人惡性相熟即不堪度當
知眾生之法不可思議雖實而權雖權而實實權相
即不可思議不可以牛羊眼觀視眾生不可以凡夫
心評量眾生智如如來乃可評量何以故眾生法玅
故故經云欲令眾生開示悟入佛之知見若眾生無
佛知見何所論開當知佛之知見蘊在眾生也佛法
者佛豈有別法秪百界千如是佛境界唯佛與佛究
竟斯理如函大葢亦隨大以無邊佛智照廣大佛境
到其源底名隨自意法也若照九法性相本末纖芥
不遺名隨他意法從二法本垂十界迹或示巳身或
示他身或說自意語或說他意語自意他意不可思
議巳身他身微玅寂絕皆非權非實而能應於九界
之權一界之實而於佛法無有損減諸佛之法豈不
玅耶故經云止止不須說我法玅難思佛法不出權
實是法甚微玅難見難可了一切眾生類無能知佛
者即實智玅也及佛諸餘法亦無能測者即佛權智
玅也如是二法唯佛與佛乃能究盡諸法實相是名
佛法玅也心法者前所明法豈得異心但眾生法太
廣佛法太高於初學為難然心佛及眾生是三無差
別觀心則易涅槃云一切眾生具足上定上定者謂
佛性也能觀心性名為上定上能兼下即攝得眾生
法也華嚴云遊心法界如虗空則知諸佛之境界法
界即中也虗空即空也心佛即假也三種具即佛境
界也是為觀心仍具佛法又遊心法界者觀根塵相
對一念心起於十界中必屬一界若屬一界即具百
界千法於一念中悉皆備足此心幻師於一日夜常
造種種眾生種種五陰種種國土所謂地獄假實國
土乃至佛假實國土行人當自選擇何道可從又如
虗空者觀心自生心不須藉緣藉緣有心心無生力
心無生力緣亦無生心緣各無合云何有合尚叵得
離則不生尚無一生況有百界千法也以心空故從
心所生一切皆空此空亦空若空非空點空設假假
亦非假無假無空畢竟清淨又復佛境界者上等佛
法下等眾生法故經云修攝其心觀一切法不動不
退淨名云諸佛解脫當於眾生心行中求華嚴云心
佛及眾生是三無差別破心微塵出大千經卷是名
心法玅也釋法竟。

二明玅者一通釋二別釋通又為二一相待二絕待
相待論玅者待半字為麤明滿字為玅亦是常無常
大小相待為麤玅也淨名云說法不有亦不無以因
緣故諸法生即是明滿字也始坐佛樹力降魔得甘
露滅覺道成即提昔之半待出於滿也般若云於閻
浮提見第三法輪轉亦是對鹿苑為一待般若為第
二也涅槃云昔於波羅柰初轉法輪今於尸城復轉
法輪眾經皆共以鹿苑為半為小為麤待此明滿大
玅其義是同今法華明昔於波羅奈轉四諦法輪五
眾之生滅今復轉最玅無上之法輪此亦待鹿苑為
麤法華為玅玅義皆同待麤亦等文義在此也問齊
方等來滿理無殊者悉應稱玅答今亦不尅教定時
那忽云齊方等耶縱令爾者別有所以何者利根菩
薩於彼入玅與法華不異鈍根菩薩及二乘人猶帶
方便諸味調伏方等帶生蘇論玅以待麤般若帶熟
蘇論玅以待麤今經無二味方便純真醍醐論玅以
待麤此玅彼玅玅義無殊但以帶方便不帶方便為
異耳復次三藏但半字生滅門不能通滿理故名為
麤滿字是不生不滅門能通滿理故名為玅能通滿
理復有二種一帶方便通滿理二直顯滿理方等般
若帶方便通滿理今經直顯滿理故中論云為鈍根
弟子說因緣生滅相為利根弟子說因緣不生滅相
(云云)中論偈云因緣所生法我說即是空亦名為假
名亦名中道義若不即空為通真方便是故言麤若
能即空是通中方便通中方便若帶即空即假通中
者麤不帶空假直通中者玅(云云)問乳至醍醐同稱
為滿是義云何答今以譬解譬如官有三航及以私
航從於此岸度人彼岸乳教如大中兩航共度人彼
岸酪教如私航度人中洲生蘇如四種小航與私航
度人於中洲兩航度人於彼岸熟蘇如三航一航中
州二航彼岸醍醐如大航度人彼岸三航同是官物
故俱稱滿私航非官物是故言半官物之中二航小
所容葢寡大航壯麗容載倍多獨稱為玅智者以譬
喻得解也。

二絕待明玅者為四一隨情三假法起若入真諦待
對即絕故身子云吾聞解脫之中無有言說此三藏
經中絕待意也二若隨理三假一切世間皆如幻化
即事而真無有一事而非真者更待何物為不真耶
望彼三藏絕還不絕即事而真乃是絕待此通教絕
待也三別教若起望即真之絕還是世諦何者非大
涅槃猶是生死世諦絕還有待若入別教中道待則
絕矣四圓教若起說無分別法即邊而中無非佛法
亡泯清淨豈更佛法待於佛法如來法界故出法界
外無復有法可相形比待誰為麤形誰得玅無所可
待亦無所絕不知何名強言為絕大經云大名不可
稱量不可思議故名為大譬如虗空不因小空名為
大也涅槃亦爾不因小相名大涅槃玅亦如是玅名
不可思議不因於麤而名為玅若謂定有法界廣大
獨絕者此則大有所有何謂為絕今法界清淨非見
聞覺知不可說示文云止止不須說即是絕言我法
玅難思即是絕思又云是法不可示言辭相寂滅亦
是絕歎之文不可以待示不可以絕示滅待滅絕故
言寂滅又云一切諸法常寂滅相終歸於空此空亦
空則無待絕中論云若法為待成是法還成待今則
無因待亦無所成法華首云既得無生忍亦不生無
生無生即無生是名絕待降此巳外若更作者絕何
物顯何理流浪無窮則墮戲論乃是迷情分別絕待
不絕非絕非待待於亦待亦絕言語相逐永無絕矣
何者言語從覺觀生心慮不息語何由絕如痴犬逐
塊徒自疲勞塊終不絕若能玅悟寰中息覺觀風心
水澄清言思皆絕如黠師子放塊逐人塊本既除塊
則絕矣玅悟之時洞知法界外無法而論絕者約有
門明絕也是絕亦絕約空門明絕也如快馬見鞭影
無不得入是名絕待玅也用是兩玅玅上三法眾生
之法亦具二玅稱之為玅佛法心法亦具二玅稱之
為玅若將上四種絕待約五味經者乳教兩絕酪教
一絕生蘇四絕熟蘇三絕此經但有一絕若開權絕
者無不入一玅絕也問何意以絕釋玅答秪喚玅為
絕絕是玅之異名如世人稱絕能耳又玅是能絕麤
是所絕此玅有絕麤之功故舉絕以名玅如迹中先
施方便之教大教不得起今大教若起方便教絕將
所絕以名於玅耳又迹中大教既起本地大教不得
興今本地教興迹中大教即絕絕於迹大功由本大
將絕迹之大名於本大故言絕也又本教若興觀心
之玅不得起今入觀玅寂言語道斷本教即絕絕由
於觀將此絕名名於觀玅為顯此義故以絕為玅今
將迹之絕玅玅上眾生法將本地之絕玅玅上佛法
將觀心之絕玅玅上心法前四絕橫約四教今三絕
橫約圓教(云云)。

昔四明祖師問學者曰法華既顯一實何故玄文
釋題而明二玅門人自仁答曰法華為開權顯實
之教廼一代之所歸五時之極唱若不以二玅甄
之則一乘顯實玅義難彰矣且初相待論判粗玅
者彼此互形曰相以他望巳為待葢待前四時七
教之麤方顯法華一乘之玅良以昔日諸經機緣
未熟部味教觀兼但對帶不若法華淳圓絕玅是
故為麤故經云正直捨方便但說無上道巳今當
說此法華經最為第一以故此經純一無雜獨得
玅名良有以也次絕待論開麤顯玅者絕前諸麤
無可形待也葢以法華之玅有絕麤之功故使昔
日四時七教之麤一經開顯以一玅乘貫而絕之
麤即是玅玅外無麤權即是實實外無權譬如神
仙九轉丹砂點鐵成金一成真金不復為鐵故經
曰決了聲聞法是諸經之王指汝所行是菩薩道
開方便門示真實相一開之後無所間然無小無
大咸歸佛界一切諸法皆是佛法更無餘乘直顯
一實是名絕待論玅也然此二玅若非相待以判
則不顯法華超過諸說若非絕待以開則不知法
華玅一切法解釋一題陳茲二玅茲所謂抗折百
家超過諸說其為吾祖乎。

通釋玅竟別釋玅者若鹿苑三麤鷲頭一玅皆迹中
之說約迹開十重論玅此玅有迹有本本據元初元
初本玅十重論玅迹本俱是教依教作觀觀復有十
重論玅迹中有眾生法玅佛法玅心法玅各十重合
三十重此與眾經論玅有同有異本中三十玅與眾
經一向異此六十重一一皆有待玅絕玅則有一百
二十重若破麤顯玅即用上相待玅若開麤顯玅即
用上絕待玅(云云)。

釋籤云本迹各十具列在文若觀心十竝皆附在
諸文之末或存或沒不別開章既其觀心寄在諸
文之下今但約迹本兩門各具十玅義各攝於心
佛眾生。

迹中十玅者一境玅二智玅三行玅四位玅五三法
玅六感應玅七神通玅八說法玅九眷屬玅十功德
利益玅云何境玅謂十如境因緣境四諦境三諦境
二諦境一諦境無諦境等是諸佛所師故稱境玅經
云諸法如是相等唯佛與佛乃能究盡諸法實相實
相是佛智慧門門即境也又云甚深微玅法難見難
可了我及十方佛乃能知是相即境玅也智玅者所
謂二十智四菩提智下智中智上智上上智七權實
智五三智一如實智以境玅故智亦隨玅以法常故
諸佛亦常函葢相稱境智不可思議故稱智玅經云
我所得智慧微玅最第一又以此玅慧求無上道無
漏不思議甚深微玅法唯我知是相(云云)即智玅也
行玅者謂增數行次第五行不次第五行智導行故
故言行玅經云本從無數佛具足行諸道行此諸道
巳道場得成果又云合掌以敬心欲聞具足道又諸
法從本來常自寂滅相佛子行道巳來世得作佛即
行玅也位玅者謂三草位二木位一實位玅行所契
故言位玅經初天雨四華表住行向地開示悟入亦
是位義乘是寶乘遊於四方四方是因位直至道場
是果位即位玅也三法玅者謂總三法縱三法橫三
法不縱不橫三法類通三法皆秘密藏故稱為玅經
云佛自住大乘如其所得法定慧力莊嚴大乘即真
性定即資成慧即觀照即三法玅也感應玅者謂四
句感應三十六句感應三十五感應別圓感應水不
上升月不下降一月一時普現眾水諸佛不來眾生
不往慈善根力見如此事故名感應玅經云我於三
七日思惟如是事又我以佛眼觀見六道眾生又一
切眾生皆是吾子又遙見其父踞師子床即感應玅
也神通玅者謂報通修通作意通體法通無記化化
通無謀之應稱緣轉變若遠若近若種若熟若脫皆
為一乘故言神通玅經云今佛世尊入于三昧是不
可思議現希有事即神通玅也說法玅者謂說十二
部法小部法大部法逗緣法所詮法圓詮法如理圓
說咸令眾生開示悟入佛之知見故言說法玅經云
如來能種種分別巧說諸法言辭柔軟悅可眾心身
子云聞佛柔軟音深遠甚微玅又其所說皆悉到於
一切智地又但說無上道又巳今當說最為難信難
解即說法玅也眷屬玅者謂業眷屬神通眷屬願眷
屬應眷屬如陰雲籠月群臣豪族前後圍繞故言眷
屬玅經云但教化菩薩無聲聞弟子即眷屬玅也利
益玅者謂果益因益空益假益中益變易益猶如大
海能受龍雨故名利益玅經云現在未來若聞一句
一偈皆與三菩提記又須臾聞者即得究竟三菩提
又若以小乘化我即墮慳貪此事為不可又終不令
一人獨得滅度皆以如來滅度而滅度之即利益玅
也。

本門十玅一者本因玅二本果玅三本國土玅四本
感應玅五本神通玅六本說法玅七本眷屬玅八本
涅槃玅九本壽命玅十本利益玅一本因玅者如來
本初發菩提心行菩薩道所修因也若十六王子在
大通佛時弘經結緣皆是中間所作非本因也若娑
婆為墨東行千界方下一點點不點等盡抹為塵一
塵一劫復過於是百千萬億那由他劫彌勒補處以
出假智直數世界尚不能知況數其塵寧當得盡特
是如來巧喻顯其長遠之相況以世智巧歷算數也
文云我以佛眼觀彼久遠猶若今也唯佛能知如此
久遠皆是迹因非本因也若留中間之因於後難信
是故法華拂迹除疑權而非實我本行菩薩道時不
在中間過是巳前所行道者名之為本故名本因玅
經云我本行菩薩道所成壽命今猶未盡即是本之
行因玅也本果玅者本初所行圓玅之因契得究竟
常樂我淨乃是本果不取寂滅道場舍那成佛為本
果也尚不取中間之果以為本果況舍那始成云何
是本但取成佛巳來甚大久遠初證之果名本果玅
經云我實成佛巳來無量無邊億那由他劫又云我
實成佛巳來久遠若斯但以方便教化眾生作如此
說即本果玅也本國土玅者本既成果必有依國今
既迹在同居或在三土中間亦有四土本佛亦應有
土復居何處經云自從是來我常在此娑婆世界說
法教化按此文者實非今日迹中娑婆亦非中間權
迹處所乃是本之娑婆即本國土玅也本感應玅者
既巳成果即有本時所證二十五三昧慈悲誓願機
感相關能即寂而照名本感應玅經云若有眾生來
至我所我以佛眼觀其信等諸根利鈍此即本時照
機之智即本感應玅也本神通玅者亦是昔時所得
無記化化禪與本因時諸慈悲合施化所作神通駭
動最初可度眾生故言本神通玅經云如來秘密之
力又中間文云或示巳身或示他身或說巳事或說
他事即是垂形十界作種種像騐本亦然即本神通
玅也本說法玅者即是往昔初坐道場始成正覺初
轉法輪四辯所說之法名本說法玅經云是諸菩薩
悉是我所化令發大道心今皆住不退修學吾道法
又中間或說巳事或說他事騐本亦然即本說玅法
也本眷屬玅者本時說法所被之人也如下方住者
彌勒不識即本眷屬玅經云此諸菩薩身皆金色下
方空中住此等是我子我從久遠來教化是等眾即
本眷屬玅也本涅槃玅者本時所證斷德涅槃亦是
本時應處同居方便二土有緣既度唱言入滅即本
涅槃玅經云又復言其入於涅槃如是皆以方便分
別又云今非入滅而便唱言當取滅度化緣既訖而
唱入滅中間既唱涅槃例本亦有涅槃即本涅槃玅
也本壽命玅者既唱入滅則有長短遠近壽命名本
壽命玅經云處處自說名字不同年紀大小年即壽
命大小即長短常無常也中間既爾本壽亦然即本
壽命玅也本利益玅者本業願通應等眷屬八番十
番饒益者名本利益玅經云又以方便說微玅法能
令眾生發歡喜心即中間利益又云聞佛說壽命劫
數長遠如是無量無邊阿僧祇眾生得大饒益即迹
中之益迹與中間既爾例本亦然即是本利益玅也。

略引迹本二十重玅標章引證如此若廣釋者具
如玄文二卷之上至七卷之下(云云)。

釋玅法竟次釋蓮華者夫世間之華有乎多種或狂
華無果或有果無華或一華多果或多華一果或一
華一果或前果後華或前華後果狂華無果如牡丹
華等喻外道空修梵行無所克獲有果無華如廣州
有木名度不華而實喻外道計自然之果此果無實
一華多果如胡麻等喻凡夫供養父母報在梵天多
華一果如桃李等喻聲聞種種苦行止得涅槃一華
一果如柿等喻緣覺一遠離行亦得涅槃前果後華
如爪稻等喻須陀洹却後修道前華後果可知喻菩
薩先藉緣修生後真修此等皆是麤華不以為喻唯
此蓮華華果俱多可譬因含萬行果圓萬德故以為
譬又餘華麤喻九法界十如是因果蓮華玅喻佛法
界十如是因果又以此華喻佛法界迹本兩門各有
三喻喻迹者一華生必有於蓮為蓮而華蓮不可見
此譬約實明權意在於實無能知者經云我意難可
測無能發問者又云隨宜說法意趣難解二華開故
蓮現而須華養蓮譬權中有實而不能知今開權顯
實意須於權廣識洹河沙佛法者秪為成實使深識
佛知見耳三華落蓮成即喻廢三顯一唯一佛乘直
至道場菩薩有行見不了了但如華開諸佛以不行
故見則了了譬如華落蓮成此三譬迹門從初方便
引入大乘終竟圓滿也又三譬本門者一華必有蓮
譬迹必有本迹含於本意雖在本佛旨難知彌勒不
識二華開蓮現譬開迹顯本意在於迹能令菩薩識
佛方便既識迹巳不識於本增道損生三華落蓮成
譬廢迹顯本既識本巳不復迷迹但於法身修道圓
滿上地也此三譬譬本門始從初開終至本地二門
六譬各有所擬初重約佛界十如施出九界十如次
重開九界十如顯佛界十如三重廢九界十如成佛
界十如三譬攝得迹門始終盡若得此意十二因緣
四諦三諦等智行位乃至功德利益亦用此譬譬之
(云云)第四重約本佛界十如施出迹中佛界十如第
五重開迹中佛界十如顯出本中佛界十如第六重
廢迹中佛界十如成本中佛界十如始終圓滿開合
具足是為少分以蓮華為譬也。

多分譬者譬如石蓮烏皮在外白肉在內四微為質
卷荷欲生微細眾具開華布須蓮實房成初後不異
蓮華始終十義具足譬佛界眾生始自無明終至佛
果十如是法無有缺減此總譬也若別譬者譬如石
蓮黑則叵染硬則叵壞不方不圓不生不滅劫初無
種故不生今不異初故不滅是名蓮子相一切眾生
自性清淨心亦復如是不為客塵所染生死重積而
心性不住不動不生不滅即是佛界如是相淨名曰
一切眾生即菩提相即其義也譬如蓮子雖復烏皮
污泥之中白肉不改一切眾生了因智慧亦復如是
五住淤泥生死果報一切智性猶在不失是名佛界
如是性故言煩惱即菩提又諸法不生般若生即其
義也譬如蓮子在淤泥中而四微不污是名蓮子體
一切眾生正因佛性亦復如是常樂我淨不動不壞
名佛界如是體大經言是味真正停留在山草木叢
林不能覆滅即其義也譬如蓮子為皮殻所籠為泥
所沒卷荷在心而有生長之氣一切眾生心亦如是
雖苦果所縛集惑所沈而能於中發菩提心甚大雄
猛如獅子乳如獅子筋弦是名佛界如是力經言若
發菩提心動無邊生死破無始有輪閻浮人未見果
而能勇猛發心也譬如蓮子雖復微小烏皮之內具
有根莖華葉鬚臺眾具頓足是名蓮子如是作一切
眾生初發菩提心亦復如是明解決定慈悲誓願上
求下化誓取成就志不疲退是名佛界如是作華首
經言一切諸功德皆在初心中即其義也譬如蓮子
根依淤泥而華處虗空風日照動晝夜增長榮耀頓
足一切眾生亦復如是從無明際發菩提心修菩薩
行出離生死入法性中因行成就值於佛日被神通
風其心念念入薩婆若海此名佛界如是因經言於
無量劫所作功德不如五莖蓮華上然燈佛得功德
多此是真因成就即其義也譬如蓮華鬚蕋圍繞在
華內蓮外此名蓮華如是緣菩薩亦復如是於真因
中具足萬行六波羅蜜一行一切行資助於因如鬚
在華內若得果時眾行休息如鬚在蓮外是名佛界
如是緣經言盡行諸佛所有道法即其義也譬如蓮
華華成結蓮而華葉零落臺子成實此名蓮子如是
果菩薩亦復如是真因所感無上菩提大果圓滿究
竟成實是名佛界如是果故經言佛子行道巳來世
得作佛即其義也譬如蓮實房臺包遶此名蓮子如
是報菩薩亦復如是大果圓滿無上報足習果之果
依於報果如實依臺經言如是大果報久修業所得
即其義也譬如泥蓮四微處空蓮四微初後不異此
名蓮子本末等一切眾生亦復如是本有四德隱名
如來藏修成四德顯名為法身性德修德常樂我淨
一而無二是為佛界十如本末究竟等經言眾生如
佛如一如無二如即其義也是用蓮華譬十如境竟
次用蓮華譬十二因緣者淤泥水草重復通如上說
也即是無明支種子能生力即是行支內有卷荷華
鬚備具即是識名色六入觸受支含潤愛取有支團
圓盤屈不能得出即是老死支若能芽鋒萌動鑽烏
皮破即是無明滅不復在烏皮內生即是諸行滅出
㲉即是老死滅此譬四種十二因緣也。

次用蓮華譬四諦者烏皮譬界內苦白肉譬界內集
泥譬界外集水譬界外苦道滅可知此通譬四種四
諦也次用蓮華譬二諦者蓮藕莖葉等譬俗蓮藕莖
孔空譬真此通譬七種二諦也次用蓮華譬三諦者
真俗如前四微擬常樂我淨譬中道第一義諦此通
譬五種三諦也四微無生無滅譬一實諦劫初無生
今時無滅譬無諦無說也用蓮華譬境玅竟。

次更譬九玅者內有生性譬中智玅卷荷生性譬空
智玅鬚葉生性譬假智玅蓮臺四微生性譬中智玅
此三生性譬一心三智玅也蓮子雖小備有根莖華
葉譬行玅莖即慈悲葉即智慧鬚即三昧開敷即解
脫又葉以譬三慈者覆水青葉譬眾生緣慈覆水黃
葉譬法緣慈倚葉譬無緣慈倚荷若出蓮生不久無
緣慈成得記不久又根華子葉利益人蜂即檀香氣
即尸生泥不辱即忍增長則精進柔濕即禪不污即
慧齊此譬行玅也蓮譬理即位芽鑽皮麤住位芽出
皮細住位鑽泥欲定位齊泥未到位出泥在水四禪
位禪定如水能洗欲塵處水增長譬無色位齊此譬
觀行蓮華出水譬破見思相似蓮華十信位處空含
而欲敷譬十住位鬚臺可識譬十行位隨日開迴譬
十回向位敷舒成就荷負蜂蝶譬十地位鬚葉零落
房子獨在譬休息眾行玅覺圓滿果上無事真常湛
然此皆譬位玅也蓮有四微譬真性軌蓮房內虗莖
藕中空譬觀照軌臺鬚圍繞譬資成軌此譬三法乘
玅也蓮成處空影臨清水譬顯機顯應影臨濁水譬
冥機冥應影臨風浪之水譬亦冥亦顯機應大經云
闇中樹影夜影臨水譬非冥非顯機應此等譬感應
玅也若風搖蓮華東昂西倒向南映北下風則合上
風則開者即譬東涌西沒中涌邊沒等此譬地動瑞
日暮華合譬入定瑞日出華開譬說法瑞遠望則紅
近望則白赤華青葉相映輝赫譬放光瑞流芳徧野
譬旃檀香風瑞蕋粖飄颺譬天雨華瑞風雨飄洒翻
珠相棠譬天皷自然鳴瑞此等皆譬神通玅也華合
未開譬隱一乘分別說三華葉正開譬會三歸一但
說一乘華落蓮存譬絕教冥理若知如來常不說法
乃名多聞此等譬說法玅也從一藕邊更生一華展
轉復生無邊蓮華譬業生眷屬玅從一蓮房墮子在
泥更生蓮華展轉復生無量蓮華譬神通眷屬玅掘
移彼藕採彼蓮子種於此池蓮華熾盛譬願生眷屬
玅彼池飛來如遊絲薄霧入於此池蓮華熾盛譬應
生眷屬玅魚鼈噞喁其下蜂蝶翔集其上譬眾生果
報清涼之玅益見者歡喜譬於因益採用其葉譬三
草益採用其華譬玅小樹益採用其蓮譬大樹益採
用其藕譬玅實事益此等譬功德利益如是等譬及
餘無量譬喻以譬迹中十玅(云云)。

次譬本者譬如一池蓮華始熟熟巳墮落投於泥水
方復生長乃至成熟如是展轉更生更熟歲月既積
遂徧大池華田布滿佛亦如是本初修因證果巳竟
為眾生故更起方便在生死中示初發心復示究竟
數數生滅無數百千本地垂應俯同凡俗更修五行
烏蓮更生莖葉譬更修聖行蓮子四微稍稍增長譬
更修天行荷葉始生譬更修梵行蓮子墮泥譬同諸
惡更修病行蓮荷始萌譬同小善更修孾兒行如是
三世益物不可稱計徧滿法界無非分身垂迹開迹
廢迹等益(云云)若非蓮華何由徧喻諸法若非玅法
何由取喻蓮華法譬雙辨故稱玅法蓮華經者訓法
訓常法則十界同尊常則三世不易復由聖人心口
所宣故言經也釋通別兩名竟。

第二顯體者前釋名總說文義浩漫今頓點要理正
顯經體直辨真性真性非無二軌欲令易解是故直
說後顯宗用非無初軌偏舉當名耳夫體者一部之
指歸眾義之都會也非但會之至難亦乃說之不易
文云是法不可示言辭相寂滅大經云不生不生不
可說又云有因緣故亦可得說今略錄三條初論體
意二正明體三引文證。

初論體意者何意須用此體釋論云諸小乘經若有
無常無我涅槃三印印之即是佛說修之得道無三
法印即是魔說大乘經但有一法印謂諸法實相名
了義經能得大道若無實相印是魔所說故身子云
世尊說實道波旬無此事何故小三大一小乘明生
死與涅槃異生死以無常為初印無我為後印二印
印說生死涅槃但用一寂滅印是故須三大乘生死
即涅槃涅槃即生死不二不異淨名曰一切眾生常
寂滅相即大涅槃又云本自不生今則無滅本不生
者則非無常無我相今則無滅者則非小寂滅相唯
是一實相故言常寂滅相即大涅槃但用一印也此
大小印印半滿經外道不能雜天魔不能破如世文
符得印可信當知諸經畢定須得實相之印乃得名
為了義也。

二正顯體者即一實相印也三軌之中取真性軌十
法界中取佛法界十如是中取如是體四種十二因
緣中取不思議不生不滅十二支中取苦道即法身
四種四諦中取無作四諦於無作中唯取滅諦七種
二諦中取五種二諦五二諦中唯取真諦五三諦中
取五中道第一義諦諸一諦中取中道一實諦諸無
諦中取中道無諦也若得此意就智妙中簡乃至十
玅一一簡出正體例可知也譬如梁柱綱紀一屋非
梁非柱即屋內之空柱梁譬以因果非梁非柱譬以
實相實相為體非梁非柱也屋若無空無所容受因
果無實相無所成立釋論云若以無此空一切無所
作又如日月綱天公臣輔主日月可二太虗空天不
可二也臣將可多主不可多也為此義故須簡出正
體如三軌成乘不縱不橫不即不離顯此義便須簡
觀照等唯指真性當名正意分明三軌既然餘法例
爾。

三引文證者序品云今佛放光明助發實相義又云
諸法實相義巳為汝等說方便品云唯佛與佛乃能
究盡諸法實相偈中云諸佛法久後要當說真實又
云我以相嚴身為說實相印身子領解云世尊說實
道波旬無此事又云安住實智中我定當作佛法師
品云開方便門示真實相安樂行云觀諸法如實相
壽量品云如來如實知見普賢觀云昔於靈山廣說
一實之道又云觀於一實境界故知諸佛為大事因
緣出現於世秪令眾生開佛知見見此一實非因果
之理耳經文在茲可為明證也。

第三明宗者修行之喉衿顯體之要蹊如梁柱持屋
結網綱維提維則目動梁安則桷存葢因果之宗是
一經顯體之要也今略錄其三初簡宗體二正明宗
三眾經同異。

初簡宗體者有人言宗即是體體即是宗今所不用
何者宗致既是因果因果即二體非因果體即不二
體若是二體即非體體若不二體即非宗宗若不二
宗即非宗宗若是二宗即非體云何而言體即是宗
宗即是體又柱梁是屋之綱維屋空是梁柱所取不
應以梁柱是屋空屋空是梁柱宗體若一其過如是
又宗體異者則二法孤調宗非顯體之宗體非宗家
之體宗非顯體之宗宗則邪倒無印體非宗家之體
則體狹不周離法性外別有因果宗體若異其過如
是今言不異而異約非因非果而論因果故有宗體
之別耳釋論云若離諸法實相皆名魔事普賢觀云
大乘因者諸法實相大乘果者諸法實相即其義也
當知實相體通而非因果行始辨因行終論果耳。

二正明宗者此經始從序品訖安樂行品破廢方便
開顯真實佛之知見亦明弟子實因實果亦明師門
權因權果文義雖廣撮其樞要為成弟子實因因正
果傍故於前段明迹因迹果也從涌出品訖勸發品
廢迹顯本廢方便之近壽明長遠之實果亦明弟子
實因實果亦明師門權因權果文義雖廣撮其樞要
為顯師之實果果正因傍故於後段明本因本果合
前因果共為經宗意在於此所以經分二文論本論
迹雙題法譬舉蓮舉華師弟權實總在其間也。

三眾經因果同異者謂迹因果或同或異本因果永
異迹因果者實相通印諸體何經不約此以論因果
大品明非因非果實相為體而但因為宗般若遣蕩
正是因意故云菩薩心中名般若在佛心中名薩婆
若文中亦說菩薩無生滅因獲不斷不常薩婆若果
叡師序云啟玄章以不住為始歸三慧以無得為終
終始因果也文中亦說一切種智佛果為成般若之
因因正果傍無量義宣說摩訶般若歷劫修行故知
彼經用因為宗也淨名用佛國因果兩義為宗寶積
具問因果佛備答因果故知雙用因果為宗也華嚴
圓頓之教解宗不同或言用因為宗據題言華嚴是
萬行莊飾修因之義文中說四十地行相故用因為
宗又云果為宗據題云大方廣佛佛是極果之名華
嚴是定慧萬善莊嚴佛身非莊嚴因文中多說舍那
法身之事即用果為宗也又解云因果合為宗如言
佛即是果華嚴即是因文中具說法身亦說諸地俱
用因果為宗諸經對緣不同故明宗互異耳般若通
對三人傍真因果此義則異別對菩薩復有利鈍為
鈍明因此義亦異利人因者此義則同淨名佛國義
兼若三種佛國因果此義則異一種佛國因果者則
同華嚴亦對兩緣鈍異利同如前分別又將此意歷
五味因果例可知是為眾經因果與迹門同異之相
也二本門因果永異眾經者若三藏菩薩始行實因
果無權因果乃至明佛道樹始成非久遠本迹通教
菩薩亦始行因神通變化而論本迹非久遠本迹也
大品說菩薩有本迹二乘則無說佛始得生法二身
本迹不說久遠淨名不說聲聞有本迹但明菩薩住
不思議之本迹說佛有淨土螺髻所見亦非久遠華
嚴說舍那釋迦為本迹菩薩亦有本迹聲聞尚不聞
不解云何自有本迹今經發聲聞有本本有因果示
為二乘迹中因果發佛之迹王宮生身生道樹法身
生乃至中間生法二身悉皆是迹但取最初先得真
應名之為本故師弟本因本果與餘經永異今經迹
中師弟因果與眾經有同有異本中師弟因果眾經
所無正以此之因果為經玅宗也。

第四論用者用是如來之玅能此經之勝用如來以
權實二智為玅能此經以斷疑生信為勝用秪二智
能斷疑生信生信斷疑由於二智約人約法左右互
論耳前明宗就宗體分別使宗體不濫今論於用就
果用分別使宗用不濫何者宗亦有用用亦有宗宗
用非用用用用非宗用用宗非宗宗宗宗非用宗宗
用者因果是宗因果各有斷伏為用用有宗者慈悲
為用宗斷疑生信為用用若論於宗且置斷伏但論
因果今明於用但論斷疑生信且置慈悲若得此意
則知權實二智能斷疑生信是今經之大用其義明
矣諸經不純明佛之智慧不發佛自應迹不正破廢
二乘小果不斷生身菩薩遠疑起其遠信不顯本地
增法身菩薩本念佛之道損界外之生如此力用眾
經所無今經具之所以命章不論二乘菩薩等智純
顯佛之微玅智慧不開眾生九法界知見純開眾生
佛之知見餘經但道佛所變化是迹不道佛身自是
迹今經自道佛身是迹其餘變化寧得非迹今經正
破廢化城二乘之果況因行耶又破稟方便教菩薩
執迹為極今皆發廢悉稱是權迹及中間諸疑悉斷
起遠不思議信又顯本地真實功德令法身菩薩得
大利益始自初阿終隣後荼抹十方那由他土為塵
數增道菩薩不能令盡蓋由如來雨權實二智一味
之雨其雨普等四方俱下一切諸教四門俱破充足
求於具足道者斷其深疑起其大信令入一圓因控
摩訶衍車遊於四方直至道場大用大力玅能玅益
猶自未盡復次此力能破二乘之果二乘怖畏生死
入空取證生安隱想生巳度想墮三無為坑若死若
死等苦巳如敗種更不還生智醫拱手方藥無用至
如涅槃能治闡提此則為易闡提心智不滅夫有心
者皆當作佛非定死人治則不難二乘灰身滅智灰
身則色非常住滅智則心慮巳盡焦芽敗種復在高
原陸地既聾且瘂永無反復諸教主所棄諸經方藥
不行今則本佛智大玅法藥良色身不灰如淨琉璃
內外色像悉於中現令心智不滅開示悟入佛之知
見令客作賤人付菩薩家業高原陸地授佛蓮華其
耳一時聽十法界聲其舌隨一切類演佛音聲令一
切聞能以一根遍為眾用即是今經之力用也。

上巳說佛智力竟今更重說如漢末三分曹公智略
當時第一復劣楊修三十四里此真丹人智不及外
國外道智如芥比山一切世人外道智不及舍利弗
十六分一二乘智如螢火蟲菩薩智如日光通菩薩
智如鴻鵠勢不及遠別菩薩智如金翅鳥從一須彌
至一須彌別菩薩智如爪上土比佛智慧如十方土
當知佛之智慧至融至即至頓至實不可思議不縱
不橫圓玅無比喻不可盡問答餘經不純說今經獨
純說之此佛實智力大也譬如十小牛乃至一龍十
龍一力士十力士不如五通人外五通不如一羅漢
一切羅漢不如一目連目連不如一身子身子不如
菩薩菩薩不如別菩薩別菩薩不如圓菩薩圓菩薩
不如佛佛迹甚大化復作化化化無盡無謀而當如
修羅琴一切賢聖無能測者佛力既如此餘諸義例
可知不復記問實相體因果宗既通眾經權實二智
復云何答名雖通用力大差別藏通以二智斷四住
之疑生偏真之信淨名雖彈斥二乘及偏行菩薩亦
是界內斷疑生信不能令小乘及方便菩薩斷大疑
生大信大品通意亦是界內疑斷信生別意雖在界
外亦未斷近疑生遠信華嚴正意斷界外疑生於圓
信亦未斷近生遠故權實二名雖復通用而力大異
今經用佛菩提二智斷七種方便最大無明同入圓
因破執近迹之情生本地深信乃至等覺亦令斷疑
生信如是勝力豈同眾經耶。

第五判教相者佛於無名相中假名相說說餘經典
各赴緣取益至如華嚴初逗圓別之機高山先照直
明次第不次第修行住上地上之功德不辨如來說
頓之意若說四阿含增一明人天因果中明真寂深
義雜明諸禪定長破外道而通說無常知苦斷集證
滅修道不明如來曲巧施小之意若諸方等折小彈
偏歎大褒圓慈悲行願事理殊絕不明竝對呵責之
意若般若論通則三人同入論別則菩薩獨進廣歷
陰入盡淨虗融亦不明共別之意若涅槃在後略斥
三修麤點五味亦不委說如來置教原始結要之終
凡此諸經皆是逗會他意令他得益不譚佛意意趣
何之今經不爾絓是法門網目大小觀法十力無畏
種種規矩皆所不論為前經巳說故但說如來布教
之原始中間取與漸頓適時大事因緣究竟終訖說
教之綱格大化之筌􂈤其宿殖淳厚者初即頓與直
明菩薩位行功德言不涉小文云始見我身聞我所
說即皆信受入如來慧其不堪者隱其無量神德以
貧所樂法方便附近語令勤作文云我若讚佛乘眾
生沒在苦如此之人應以此法漸入佛慧既得道巳
宜須彈斥即如方等以大破小文云苦切責之巳示
以所繫珠若宜兼通半滿洮汰如大品遣蕩相著會
其宗途文云將導眾人欲過險路過此難巳定之以
父子付之以家業拂之以權迹顯之以實本當知此
經唯論如來說教大綱不委微細網目譬如算者初
下後除紀其大數不存斗斛故無量義云無量義者
從一法生則於一佛乘分別說三此譬下算若收無
量以入一會三而歸大者此譬除算唯記大數焉如
是等意皆法身地寂而常照非始道樹逗大逗小佛
智照機其來久矣文云唯以一大事因緣出現於世
此照大久矣文云殷勤稱歎方便此照小久矣文云
諸佛法久後要當說真實此照會小歸大久矣信解
品云踞師子牀見子便識此語初鑒大機久矣於窓
牖中遙見其子者此鑒小機久矣密遣二人方便附
近語令勤作此鑒須開三久矣心相體信入出無難
此鑒調斥久矣領知眾物此鑒洮汰久矣後付家業
此鑒教行久矣當知佛意深遠彌勒不識所為因緣
況下地二乘凡夫等耶文云唯我知是相十方佛亦
然又巳今當說最為難信難解大品巳上是巳說是
隨他意彼不明此意故易信易解無量義是今說是
亦隨他意亦易信解涅槃是當說先巳聞故亦易信
易解將說此教疑請重疊具如迹本二文受請說時
祇是說於教意教意是佛意佛意是佛智佛智至深
是故三止四請如此艱難比於餘經餘經則易若始
坐道場梵王初請直言請法亦無疑網往復殷勤說
諸方等觀文可知說大品時猶酬梵請唯華嚴中請
金剛藏可為連類而人師偏著謂加於法華言小乘
致請不及菩薩此見一邊耳身子騰眾心云佛口所
生子合掌瞻仰待求佛諸菩薩大數有八萬欲聞具
足道何獨是一小乘又彌勒闔眾求決文殊與解脫
月金剛藏若為有異又本門中菩薩請佛說於佛法
豈比菩薩請菩薩說菩薩法耶若就此意有加於彼
若彼列眾十方雲集地涌菩薩皆從釋尊發心是我
所化此一往則齊而不無疎密又彼明十方佛說華
嚴被加者同名法慧金剛藏等不言彼佛是舍那分
身今明三變土田一方各四伯萬億那由他土滿中
諸佛悉是釋尊分身此意異彼彼以華嚴為勝還復
出一兩句非故興毀若較其優劣恐成失指但此法
華開權顯本前後二文疑多請倍不比餘經祗為深
論佛教玅說聖心近會圓因遠申本果所以疑請不
巳若能精知教相則識如來權實二智也教意甚深
其略如是。

玅法蓮華經玅義輯略(終)