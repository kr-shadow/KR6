#+TITLE: 頌古合響集-明-徹（尼）
#+DATE: 2018-05-12 10:25:00
#+SOURCE: github.com/kanripo/KR6q0204 master 00463ce3                

* 頌古合響集敘
大圓居士張有譽撰

缾盤釵釧鎔作一金若非擲地出聲與瓦礫何異所
以馬祖震威一喝百丈三日耳聾祗為言中有響臨
濟向一句內別出宮商律呂翻成日午打三更從此
遞代兒孫蘇嚧㗭哩莊子註郭象未容擬議主賓分
蝴蝶夢莊周離相離名人不稟帶累婆生七子不遇
知音水月雲山一時拋卻數百年後方得無著與他
出氣不費一文錢買箇庄上油餈一喝便出大慧堂
中直得五音並奏二聽難聞遂將從上古德一串穿
卻呈橈舞棹別宮商至今無人和得大慧沒五百年
繁音雜興靈嵒老人出而還之正始座下繼響無著
者兩人一則玅湛總道人一則靈瑞符菴主也道人
名家子適徐門其翁殉節隨州贈太僕卿祖翁為少
司馬家傳忠孝忽焉大雅云亡風吹別調厭棄世相
晨夕同符菴主苦志力參一日讀靈嵒錄如寒谷忽
遇陽春亟趨參請老人一見以大丈夫目之夫亡畢
葬即詣山剃染受具足戒隨眾參請老人每令下語
痛加錐劄寢食俱廢驀地撥著向上關捩與符菴主
唱拍相隨兩口無一舌老人為之助喜囑令加護嗣
後不復肯遜無著獨步取其頌古和之踏翻平江萬
斛舟嚼碎徑山𨍏轢鑽即兩人亦各各不相借鐘中
無鼓響鼓中無鐘聲共以質老人老人曰此可稱合
響矣大圓讀之大驚不待供通知其各各詣實也雖
然面目現在有耳共聞喚甚麼作響直饒會得響更
問甚處是他合處若道是合則字經三寫烏焉成馬
若道不合則一點水墨兩處成龍知其解者旦暮遇
之方信簷前雨偃溪水瓦礫擊竹柳上啼鶯總是這
箇響凌行哭俞婆笑呼小玉掌趙州也是這箇響德
山棒臨濟喝乾矢橛麻三斤也是這箇響此響亦能
悟卻天下人亦能聾卻天下人悟則佛法無多一句
了然超百億聾則向下文長直得五年分疏不下即
今還有向蝴蝶夢中別得宮商者麼請以此響懸之
通衢一任諸人東考西擊使天下學者雖無心欲聞
聞之皆死其中即有犯四重禁及五無間聞是響巳
亦作無上菩提遠因豈啻扶孤危而摧軟煖愧鬚眉
而冠巾幗也哉。























頌古合響集
學人師炤錄

「舉世尊一日陞座大眾纔集定文殊白槌云諦觀法
王法法王法如是世尊便下座。」
【無著頌
「　正令付全提不存凡聖機牢關百雜碎石火電光輝」


玅湛頌

「　一翳在眼空花墮一聲入耳塗毒鼓百萬忙忙總不知卻來椎下分甘苦」


靈瑞頌

「　掣電之機人天罔知一椎粉碎遍界流輝」


「　大智若愚大巧若拙潦倒瞿曇狂心未歇象駕崢嶸漫進途誰信螳蜋能拒轍屈百眾人前口似眉有理直教無處說」
】

「舉世尊因外道問云不問有言不問無言世尊據坐
外道讚曰世尊大慈開我迷雲令我得入乃便作禮
而去後阿難問佛外道有何所證而言得入世尊曰
如世良馬見鞭影而行。」
【無著頌
「　陷虎機關兩處安湍流一截萬源乾駿駒瞥爾窺鞭影凜凜霜蹄毛骨寒」


玅湛頌

「　外道虛空釘橛慶喜眼中添屑老胡據令全提難免證龜成鱉」


靈瑞頌

「　掇轉霜蹄鞭影中春風蹴踏落花紅一從擊碎玄關後剎剎塵塵不見蹤」
】

「舉文殊師利在靈山會上諸佛集處見一女子近佛
坐入於三昧文殊白佛云何此女得近佛坐佛云汝
但覺此女令從三昧起汝自問之文殊繞女子三匝
鳴指一下乃至托上梵天盡其神力而不能出佛云
假使百千文殊亦出此女定不得下方過四十二恒
沙國土有罔明菩薩能出此女定須臾罔明至佛所
佛敕出此女定罔明即於女子前鳴指一下女子於
是從定而出。」
【無著頌
「　金不博金水不洗水兩既不成一何有爾罔明文殊靴裏動指」


玅湛頌

「　一定那論秋復春疑生情動見疏親等閒廢盡東君力空使名花解笑人」


靈瑞頌

「　人人有片閑田誰敢絲毫錯誤女子网明文殊總與一狀領過」
】

「舉殃崛摩羅既出家為沙門因持缽入城至一長者
家值其婦產難子母未分長者云瞿曇弟子汝為至
聖當有何法能免產難殃崛曰我乍入道未知此法
當去問佛卻來相報遽返白佛具陳上事佛告曰汝
速去報言我自從賢聖法來未曾殺生殃崛往告其
婦聞知當時分娩母子平安。」
【無著頌
「　不遲一步不疾一刻明眼衲僧如何會得粉骨碎身未足酬一句了然超百億」


玅湛頌

「　一樹蘢蔥玉刻成飄廊點地色輕盈兒童夜覓香來處惟見階前碎月明」


靈瑞頌

「　敲斷黃金鎖掀翻白玉盤他家􂈑得失莫向寸心安」
】

「舉楞嚴經當知虛空生汝心內猶如片雲點太清裏
況諸世界在虛空耶汝等一人發真歸元此十方空
皆悉消殞。」
【無著頌
「　一人發真歸元十方虛空消殞試問楊岐栗蓬何似雲門胡餅」


玅湛頌

「　倒腹傾腸舉似君不知若箇解酬恩祗桓一夜西風惡萬象森羅盡喪魂」


靈瑞頌

「　屋角黃榆樹多來不記年今朝風信急滿地是金錢」
】

「舉維摩經三十二菩薩各說不二法門至文殊云我
於一切法無言無說無示無識離諸問荅是為菩薩
入不二法門殊問維摩摩默然殊歎曰乃至無有語
言文字是真入不二法門說是入不二法門時與此
眾中五千菩薩皆入不二法門得無生法忍。」
【無著頌

「　毘耶老子善藏機淵默雷聲徹四維今古兢傳真不二豈知黃葉止兒啼」


玅湛頌

「　維摩示現默非默潦倒文殊得非得白日青天把火行分明一夥白拈賊」


靈瑞頌

「　山自高兮水自深漫將瑣瑣寄瑤琴陽春白雪都翻轉別整宮商一段音」
】

「舉僧問洞山詮清淨行者不入涅槃破戒比丘不入
地獄時如何山云度盡無遺影還他越涅槃。」
【無著頌

「　嘉州石像陜府銕牛人平不語水平不流」


玅湛頌

「　清淨清淨破戒破戒堪笑堪悲孰真孰假水漲船高泥多佛大廓然本體等虛空風從虎兮雲從龍」


靈瑞頌

「　荊棘林中容坦步月明簾外闇抽身春風拽轉花狼籍添得曹溪鏡裏塵」
】

「舉西天初祖摩訶迦葉尊者見世尊在靈山會上拈
起一枝華以青蓮目普視大眾百萬聖賢惟迦葉破
顏微笑世尊乃曰吾有正法眼藏涅槃玅心實相無
相微玅解脫法門付囑於汝汝當護持流通無令斷
絕。」
【無著頌
「　項上鐵枷三百斤分明有理不容伸默然雞足峰前坐猶把金襴誑後人」


玅湛頌

「　拈花綽約露真詮引得頭陀獨破顏千古風流千古恨是非從此落人間」


靈瑞頌

「　春滿百花無避處等閒舉起便淆訛縱然笑豁娘生鼻不覺全身墮網羅」
】

「舉達磨大師既葬熊耳山後三歲魏宋雲使西域回
遇祖於蔥嶺手攜隻履翩翩獨逝雲問師何往祖曰
西天去又謂雲曰汝主巳厭世雲聞之茫然別祖東
邁暨復命則明帝巳登遐矣迨啟壙惟空棺一隻革
履存焉舉朝為之驚歎奉詔取遺履於少林寺供養。」

【無著頌
「　航海東來黠兒落節為法求人自作深孽賴遇梁王是作家有理直教無處雪及乎隻履復西歸蔥嶺無端重漏泄不漏泄分明弄巧反成拙」


玅湛頌

「　得得求人志不休一葦踏遍楚江秋而今隻履歸何處萬壑千溪腳下流」


靈瑞頌

「　最初椎落雙齒末後狼籍隻履中間幸自可憐強欲分皮析髓今朝掘地更深埋免得青蠅鬧不開」
】

「舉二祖慧可大師初至少林參承達磨立雪斷臂悲
淚求法磨知是法器乃曰諸佛最初求道為法忘形
汝今斷臂求亦可在祖曰諸佛法印可得聞乎磨曰
諸佛法印不從人得祖曰我心未寧乞師與安磨曰
將心來與汝安祖曰覓心了不可得磨曰與汝安心
竟祖於此悟入。」
【無著頌
「　達磨九年面壁坐深雪之中得一箇得一箇森羅萬象平分破」


玅湛頌

「　蒼崖萬仞雪齊腰凍得娘生鼻孔焦弄出多般窮伎倆此時難著一絲毫」


靈瑞頌

「　討得心安臂不全思量秪合哭蒼天風高月冷人何處燄發珊瑚血正鮮」


「　覓心無得正茫茫最苦將身雪裏藏脊背至今流白汗謾言肺腑得清涼」
】

「舉五祖弘忍大師前身在蘄州西山栽松遇四祖告
曰吾欲傳法與汝汝巳年邁汝若再來吾尚遲汝師
諾遂往周氏家女托生因拋濁港中神物護持至七
歲為童子四祖一日往黃梅縣逢一小兒骨相奇秀
乃問曰子何姓曰姓即有非嘗姓祖曰是何姓曰是
佛性祖曰汝無姓耶曰性空故無祖默識是法器即
俾侍者後令出家遂付衣法居黃梅東山。」
【無著頌

「　一去一來一老一少兩鏡對懸光影俱照直饒用盡神通未明向上一竅」


玅湛頌

「　被他捉著重增繩索直下翻身將錯就錯」


靈瑞頌

「　挈挈波波不著知貪他佛法上他機再來圖得金襴也可是當初舊面皮」
】

「舉國師一日喚侍者者應諾如是三喚三應諾師曰
將謂吾孤負汝卻是汝孤負吾。」
【無著頌
「　南陽三喚無風起浪侍者應諾為蛇安腳明眼衲僧知不知萬古清風自廖廓」


玅湛頌

「　江上琵琶月下聽尋嘗肝膽向人傾天涯自惜知音少翻作當年怨別聲」


靈瑞頌

「　三喚三諾綿綿莫莫明眼衲僧無處啗啄負吾負汝各自行休問醍醐併毒藥」
】

「舉洪州百丈山懷海大智禪師再參馬祖侍立次祖
以目視繩床角拂子師云即此用離此用祖曰汝向
後開兩片皮將何為人師取拂子豎起祖曰即此用
離此用師以拂子掛向舊處祖乃振威一喝後檀信
請住大雄山嵒巒峻極故號為百丈一日顧謂眾曰
佛法不是小事老僧昔日被馬大師一喝直得三日
耳聾黃檗聞舉不覺吐舌。」
【無著頌
「　頂門一擊塗毒鼓生殺全機振古今雪後始知松柏操事難方見丈夫心」


玅湛頌

「　一喝直教三日聾江西從此喪家風誰知數百餘年後猶有兒孫罵祖翁」


靈瑞頌

「　病入膏肓苦痛深神駒腳下喪兒孫一聲雷振清飆起鼓動三千海嶽昏」
】

「舉百丈每上堂有一老人嘗隨眾聽法眾退唯老人
不去丈問汝何人也曰我非人也於過去迦葉佛時
曾住此山因學人問大修行人還落因果也無某甲
對曰不落因果遂五百生墮野狐身今請和尚代一
轉語貴脫野狐身丈曰汝問乃問大修行人還落因
果也無丈曰不昧因果老人言下大悟作禮曰某甲
巳脫野狐身住在山後敢乞依亡僧津送丈令維那
白椎告眾食後送亡僧眾驚異食後丈領眾至山後
嵒下以杖挑出一死埜狐乃依法火葬丈至晚上堂
舉前因緣黃檗便問古人錯祗對一轉語五百生墮
野狐身轉轉不錯合作箇什麼丈曰近前來與汝道
檗近前與丈一掌丈拍手笑曰將謂胡鬚赤更有赤
鬚胡。」
【無著頌
「　不昧不落將錯就錯百丈埜狐一坑埋卻」


玅湛頌

「　說甚埜狐身無端誑惑人咄今朝重註破不必競頭
爭」


靈瑞頌

「　不昧與不落太虛自寥廓彼彼大丈夫誰能受拘縛太阿出匣吼青蛇左右橫斜恣盤薄」
】

「舉南泉曰江西馬大師秪說即心即佛王老師不恁
麼道不是心不是佛不是物恁麼道還有過麼趙州
禮拜而出僧隨問州曰上座禮拜了便出意作麼生
曰汝卻問取和尚僧問泉曰適來諗上座意作麼生
泉曰他卻領得老僧意旨。」
【無著頌
「　不是心佛不是物六六依前三十六因思長慶陸大夫解道合笑不合哭」


玅湛頌

「　大用堂堂作者知情存毫忽便成私丈夫自有沖天志肯坐鋒鋩未露時」


「　當機不薦眼如癡勍敵還須作者知正令只堪行一半電光石火未嫌遲」


靈瑞頌

「　昨夜風雷鬥孟津桃花三級浪崢嶸幾多頭角成龍去蝦蟹依然努眼睛」
】

「舉南泉因東西兩堂各爭貓兒泉遇之白眾曰道得
即救取貓兒道不得即斬卻也眾無對泉便斬之趙
州自外歸泉舉前語示之州乃脫艸履安頭上而出
泉曰汝適來若在即救得貓兒也。」
【無著頌
「　南泉揮劍斬貓兒殺活唯憑作者知權柄一朝如在手分明看取令行時」


玅湛頌

「　趙州闇喜得便宜肯信遭人第二機頭戴草鞋雖跳出也知不是活貓兒」


靈瑞頌

「　猙獰牙爪箇狸奴提起分明付與渠藉使兩堂俱道
得南泉還下一刀無」


「　狼忙刀下解翻身古路無人帶月行絕塞自今傳盛化金門宣敕罷徵兵」
】

「舉南泉與歸宗麻谷同去參禮南陽國師泉於路上
畫一圓相道得即去宗便於圓相中坐谷作女人拜
泉曰與麼則不去也宗曰是什麼心行泉乃相喚曰
歸去來歸去來。」
【無著頌
「　埜店齋餘聊問津作家竿木鎮隨身相逢盡道休官去林下何曾見一人」


玅湛頌

「　總許三人見一班那知全豹隱深山忽朝露柱生機變把住燈籠不放還」


靈瑞頌

「　撥動煙塵意巳殊那堪萬里共區區國師不向南陽住草偃風行在半途」
】

「舉襄州龐蘊居士初謁石頭乃問不與萬法為侶者
是甚麼人頭以手掩其口士忽有省後參馬祖問曰
不與萬法為侶者是甚麼人祖曰待汝一口吸盡西
江水即向汝道士於言下頓領玄旨。」
【無著頌
「　一口吸盡西江馬駒踏殺老龐不用燒錢引鬼自然安帖家邦」


玅湛頌

「　春色到荒郊春風吹柳條木人能拍板石女解吹蕭玅曲無音韻清聲動泬寥西江吸不盡千古浪滔滔」


靈瑞頌

「　劈箭飛流射碧湍一聲驚躍睡龍蟠如今莫向潭邊宿吹起冰花徹骨寒」
】

「舉道吾因趙州來著豹皮褌把吉撩棒在山門前等
候纔見州來便高聲唱喏而立州曰小心祗候著吾
又唱喏一聲而去。」
【無著頌
「　得人一牛還人一馬虎驟龍驤誰敢定價三千里外見淆訛生銕一團無縫
罅」


玅湛頌

「　左眼半斤右眼八兩露柱懷胎燈籠撫掌」


靈瑞頌

「　一出一入風雷迅疾海竭山枯鬼號神泣觀世音菩薩幾時得成佛」
】

「舉秀州華亭船子德誠禪師因夾山來參師纔見便
問大德住甚麼寺山曰寺即不住住即不似師曰不
似是箇甚麼山曰不是目前法師曰甚處學得來山
曰非耳目之所到師曰一句合頭語萬劫繫驢橛師
又問垂絲千尺意在深潭離鉤三寸子何不道山擬
開口被師一橈打落水中山纔上船師又曰道道山
擬開口師便打山豁然大悟乃點頭三下師曰竿頭
絲線從君弄不犯清波意自殊山遂問拋綸擲釣師
意如何師曰絲懸淥水浮定有無之意山曰語帶玄
而無路舌頭談而不談師曰釣盡江波金鱗始遇山
乃掩耳師曰如是如是。」
【無著頌
「　渺渺煙波一葉舟竿頭絲線幾沉浮離鉤三寸如何道便有金鱗暗點頭」


玅湛頌

「　古岸垂綸不計秋盲龜跛鱉幾沉浮驀然負命隨鉤上踏破船舷當下休」


「　浪走江湖巳數春偶因漁父指迷津桃花玉洞無人跡空聽雲中笑語聲」


靈瑞頌

「　獨泛蘭舟三十春煙波釣盡獲金鱗藏身無跡知何處明月蘆花愁殺人」
】

「舉趙州上堂金佛不度爐木佛不度火泥佛不度水
真佛內裏坐。」
【無著頌

「　金佛不度爐圓光爍太虛直下便薦得不用更躊躇
木佛不度火院主眉毛墮烈燄亙天紅舍利無一顆泥佛不度水衲僧難下觜擬議隔千山迢迢十萬里真佛內裏坐趙州休話墮覿體便承當抬眸即蹉過金佛木佛泥佛穿來擲過閻浮更說真佛在內無端巳被塗糊」


玅湛頌

「　金佛不度爐春色滿皇都山靈白雲活地肥黃荳粗木佛不度火放下便安妥射得雪峰猴錯過玄沙虎泥佛不度水圓融無不備水洗面皮光啜茶濕卻嘴真佛內裏坐出言成錯誤掘地更深埋免教全體露金佛泥佛與木佛贏得人前揚醜拙更將真佛強分疏咄是甚門前繫驢橛」


靈瑞頌

「　金佛不度爐鎔盡舊規模人天渾莫測珍重赤鬚胡木佛不度火赤燄亙今古犯著面門焦莫怪無回互泥佛不度水魚龍陣方起若非弄潮人打入洪波裏真佛內裏坐好與劈面唾自道解破家何曾有這箇金佛木佛泥佛同途卻不同轍更問真佛蹤繇且去明朝來決」
】

「舉趙州因僧遊五臺問一婆子曰臺山路向甚麼處
去婆曰驀直去僧便去婆曰好箇師僧又恁麼去後
有僧舉似州州曰待我勘過明日州便去問臺山路
向甚處去婆曰驀直去州便去婆曰好箇師僧又恁
麼去州歸院謂僧曰臺山婆子為汝勘破了也。」
【無著
頌
「　踞坐臺山古路頭往來雲衲被戈矛趙州提起那羅箭穿過髑髏即便休」


玅湛頌

「　趙州眼珠放光婆子眉毛委地雖然各占封彊必竟不出這裏閒來冷坐峰頭看他一倒一起」


靈瑞頌

「　驀直去驀直去紛紛錯認指頭路南北東西艸裏行返擲迴旋能幾箇趙州勘破少人知歸對春風自歌舞咄這埜狐」


「　指出分明不奈何太平草木盡干戈將軍一簇三關透日月雙圓奏凱歌」
】

「舉僧問趙州學人乍入叢林乞師指示州曰喫粥了
也未曰喫粥了也州曰洗缽盂去其僧忽然省悟。」
【無
著頌
「　十方通透八面玲瓏駿駒顧影狐兔潛蹤」


玅湛頌

「　喫粥了也洗缽盂去日用現成何須特地」


靈瑞頌

「　金不博金水不洗水師子咬人韓盧逐塊」
】

「舉趙州因僧問狗子還有佛性也無州曰無。」
【無著頌

「　銕壁銀山一箭穿過潦倒趙州口能招禍」


玅湛頌

「　業識茫茫無可據張公喫酒李公醉倒街臥巷礙人行敢道畜生真惡賴」


靈瑞頌

「　趙州狗子咬著便死若有佛性毒不至此」
】

「舉趙州到一菴主處問有麼有麼主豎起拳頭州曰
水淺不是泊船處便行又到一菴主處問有麼有麼
主亦豎起拳頭州曰能縱能奪能殺能活便作禮。」
【無
著頌
「　水淺不是泊船處能縱能奪自有據一椎擊碎兩重關填溝塞壑無回互」


妙湛頌

「　覿面呈機法戰時無星秤子定錙銖滿腔熱血誰能識惟有清風明月知」


「　聊施三拜別親疏尺水能興萬丈波裂破重關行活路任教四海動干戈」


靈瑞頌

「　兩處曾安陷虎機收來放去絕毫釐不知離卻拳頭外誰是追風天馬駒」
】

「舉臨濟見僧入門便喝。」
【無著頌
「　喑嗚叱吒萬人氣索佛法商量猶欠一著」


玅湛頌

「　出匣吹毛為不平神光閃爍自消魂髑髏穿過驚天地誰信大唐無個人」


靈瑞頌

「　臨濟一喝是什屎橛無限青蠅咀嚼不徹」
】

「舉臨濟示眾曰汝等諸人赤肉團上有一無位真人
嘗向諸人面門出入未證據者看看時有僧出問如
何是無位真人濟下禪床擒住云道道僧擬議濟拓
開云無位真人是什麼乾矢橛。」
【無著頌
「　鑄印銷印全提正令要識綱宗不隔一瞬」


玅湛頌

「　無位真人嘗出入尿床鬼子無巴鼻休將芳草殢王孫春風眨眼花狼藉」


「　無位真人驢腳佛手旋轉河山掀翻宇宙瞻之在前忽焉在後眨上眉毛漏逗漏逗」


靈瑞頌

「　徑山門下彷彿臨濟堂中太錯要識無位真人不得倚門傍戶」
】

「舉臨濟上堂次兩堂首座相見同時下喝僧問師還
有賓主也無師曰賓主歷然師召眾曰要會臨濟賓
主句問取堂中二首座。」
【無著頌
「　一喝當機賓主分莫將知見強疏親反身師子威獰甚眼裏無筋一世貧」


玅湛頌

「　兩口同一舌雨散長空闊仗劍斬龍蛇甕中走卻鱉」


靈瑞頌

「　閃電光中霹靂飛爪牙猶未露全機盲龜跛鱉休驚怪擒得神龍便跨歸」
】

「舉烏石因雪峰扣門石問誰峰云鳳凰兒石曰作麼
生峰曰來啗老觀石開門搊住曰道道峰擬議石便
托開掩卻門峰住後示眾云我當時若入得老觀門
你這一隊噇酒糟漢向甚處摸索。」
【無著頌
「　養成羽翼鳳凰兒老觀門下偶差池冷地忽然思舊債卻來別處討便宜」


玅湛頌

「　我早猴白伊更猴黑沒興忽相逢前凶後不吉饒伊入得門未免親遭賊」


靈瑞頌

「　鳳凰不是凡間鳥爭肯將身入網羅飛向九霄猶未住賺他老觀踏翻窠」


「　古老家風絕點瑕打開石人驗龍蛇雪峰不得其門入往往途中亂撒沙」
】

「舉德山凡見僧入門便棒。」
【無著頌
「　殺活並行醍醐毒藥是賞是罰一任卜度」


玅湛頌

「　一條白棒掀天大都來劃斷千差路驚起南山鱉鼻蛇不動纖毫擒佛祖」


靈瑞頌

「　德山一棒佛法盡喪總似今日老胡絕望」
】

「舉興化謂克賓維那曰汝不久為唱導之師賓曰不
入這保社山曰會了不入不會了不入曰總不與麼
山便打曰克賓維那法戰不勝罰錢五貫設饡飯一
堂次日山自白槌克賓維那法戰不勝不得喫飯即
便出院。」
【無著頌
「　興化打克賓一棒一條痕古人雖巳往留得典刑存三十年後幾箇知恩」


玅湛頌

「　興化風行艸偃克賓失錢遭譴打翻向上機輪石火電光難辨雙明雙暗全收是聖是凡齊遣一天風雨翛然紅蓼白蘋兩岸」


靈瑞頌

「　興化堂前法戰新普天率土盡歸仁赤幡卓出清風面有理教渠別處伸」
】

「舉睦州刺史陳操尚書見睦州一日與僚屬登樓次
見數僧行來一官人曰來者總是行腳僧公曰不是
曰焉知不是公曰待來勘過須臾僧至樓前公驀喚
上座僧皆舉首公謂諸官曰不信道。」
【無著頌
「　奪鼓攙旗驗衲僧便將黑豆換雙睛昔年曾被雪霜苦看見楊花落也驚」


玅湛頌

「　一東一西隴頭水一聚一散天邊霞一來一往道上客一顛一倒池中麻」


靈瑞頌

「　箭鋒有路看謀略藥忌知誰善變通喚得回頭無勘處秪應千古動悲風」
】

「舉嵒頭值沙汰於鄂渚湖邊作渡子兩岸各掛一板
有人過渡打板一下頭曰阿誰或曰要過那邊去頭
乃舞棹迎之一日因一婆抱一孩兒來乃曰呈橈舞
棹即不問且道婆手中兒甚處得來頭便打婆曰婆
生七子六箇不知音秪這一箇也不消得便拋向水
中。」
【無著頌
「　一葉扁舟泛渺茫呈橈舞棹別宮商山雲海月多拋卻贏得莊周蝶夢長」


玅湛頌

「　驀劄相逢正令行空餘一片老婆心而今拋入洪波裡疑殺滔滔天下人」


靈瑞頌

「　劃破江流露月痕塵沙剎土冷沉沉夢回一棹漁歌
裏曲曲難安佛祖心」
】

「舉雪峰上堂南山有一條鱉鼻蛇汝等諸人切須好
看長慶出曰今日堂中大有人喪身失命雲門以拄
杖攛向峰前作怕勢有僧舉似玄沙沙曰須是稜兄
始得然雖如是我即不然曰和尚作麼生沙曰用南
山作麼。」
【無著頌
「　象骨老人示徒擬議遭他一口韶陽突出驚人未免傷鋒犯手」


玅湛頌

「　南山鱉鼻多奇特描不成兮畫不得播弄腥風滿大唐敢問衲僧誰見骨」


靈瑞頌

「　呼即易遣即難喪身失命太顢頇杖頭突出驚人膽拈卻南山仔細看煙冉冉草漫漫雪老雖然好手筭來也是無端」
】

「舉雪峰問僧近離甚處曰覆船峰曰生死海未渡為
甚麼覆卻船僧無語乃回舉似覆船船曰何不道渠
無生死僧再至雪峰進此語峰曰此不是汝語曰是
覆船恁麼道峰曰我有二十棒寄與覆船二十棒老
僧自喫不干闍黎事。」
【無著頌
「　生死海中猶未渡傳言送語幾千程一棒打翻東海鯉迷人直下便狂惺」


玅湛頌

「　生死海未渡一語先分付渠熱返魂香伊撾塗毒鼓虎頭虎尾一時收甜者甜兮苦者苦」


靈瑞頌

「　生死海未渡如何覆卻船截流伸一問滄溟立須乾二十烏藤風凜凜莫教有口借人傳」
】

「舉撫州疏山匡仁禪師聞福州大溈安和尚示眾曰
有句無句如藤樹師特入嶺到彼值溈泥壁便問
承聞和尚道有句無句如藤倚樹是否曰是師曰忽
然樹倒藤枯句歸何處溈放下泥盤呵呵大笑歸方
丈師曰某甲三千里賣卻布單特為此事而來何得
相弄溈喚侍者取二百錢與這上座去遂囑曰向後
有獨眼龍為子點破在後聞婺州明招謙和尚出世
徑往禮拜招問甚處來師曰閩中來招曰曾到大溈
否師曰到曰有何言句師舉前話招曰溈山可謂頭
正尾正秪是不遇知音師亦不省復問樹倒藤枯句
歸何處招曰卻使溈山笑轉新師於言下大悟乃曰
溈山元來笑裡有刀遙禮悔過。」
【無著頌
「　有句無句如藤倚樹玄沙斫牌禾山打鼓君不見雪竇有語兮要與人天為師面前端的是虎」


玅湛頌

「　布單賣卻起奔波萬里區區路轉多笑裏有刀傷痛處至今天下有淆訛」


靈瑞頌

「　虎頭虎尾一時收笑罷雄風遍九州此日干戈齊偃息不知何處覓封侯」
】

「舉郢州芭蕉山慧清禪師上堂拈拄杖曰你有拄杖
子我與你拄子你無拄杖子我奪卻你拄杖子靠拄
杖子下座。」
【無著頌
「　芭蕉舉起拄杖驚動森羅萬象蝦蟆飛過梵天眉毛元在眼上」


玅湛頌

「　芭蕉舉起拄杖萬象森羅膽喪我若奪來拗折看你有甚倚傍」


靈瑞頌

「　芭蕉舉起拄杖露出心肝五臟衲僧自合知時免教落在頭上」
】

「舉保福因僧侍立問曰汝得恁麼麤心曰甚麼處是
某甲麤心處福拈一塊土度與僧曰拋向門前著僧
拋了卻來曰甚處是某甲麤心處福曰我見築著磕
著所以道汝麤心。」
【無著頌
「　晨朝有粥齋時飯展缽
開單飽便休築著磕著如薦得不風流處也風流」


玅湛頌

「　喚汝即來遣即去觸著磕著難迴避驀然踏著笑呵呵腳下草鞋自家底」


靈瑞頌

「　觸著磕著衲僧罔覺進一步兮搖乾蕩坤退一步兮填溝塞壑噁因思煉石補天何似鴻濛未鑿」
】

「舉雲門示眾曰十五日巳前不問汝十五日巳後道
將一句來眾無對自代曰日日是好日。」
【無著頌
「　日日是好日佛法世法盡周畢不須特地覓幽玄只管缽盂兩度濕」


玅湛頌

「　天晴日頭出雨落地下濕不用別思量管教能事畢」


靈瑞頌

「　平不留險非取天上人間能幾幾撲碎驪龍明月珠敲出鳳皇五色髓止止君不見石頭有語兮承言須會宗勿自立規矩」
】

「舉雲門到江州陳操尚書請齋纔見便問儒書中即
不問三乘十二分教自有座主作麼生是衲僧行腳
事門曰曾問幾人來曰即今問上座門曰即今且置
作麼生是教意曰黃卷赤軸門曰這箇是文字語言
作麼生是教意曰口欲談而辭喪心欲緣而慮忘門
曰口欲談而辭喪為對有言心欲緣而慮忘為對妄
想作麼生是教意書無語門曰見說尚書看法華經
是否曰是門曰經中道一切治生產業皆與實相不
相違背且道非非想天有幾人退位書無語門曰尚
書且莫艸艸三經五論師僧拋卻特入叢林十年二
十年尚不奈何尚書又爭得會書禮拜曰某甲罪過。」

【無著頌
「　作家慣戰不齎糧奪鼓攙旗勢莫當虎驟龍驤誰辦的反思仁義勝剛強」


玅湛頌

「　調將埋兵幾戰征尚書空使口頭爭三千劍客今何在嬴得悲風動地生」


靈瑞頌

「　袖裏金鎚劈面來左旋右轉趁風雷韶陽因謗斯經故直得披毛戴角回」
】

「舉法眼聞齋魚問僧還聞麼適來若聞如今不聞如
今若聞適來不聞。」
【無著頌
「　耳聽如聾口說如啞法眼舌頭孰真孰假」


玅湛頌

「　空裏採花水中漉月罪兮彌天焉可分說」


靈瑞頌

「　一片虛凝絕謂情阿誰曾說悟無生喚回聲色頭邊夢直出威音劫外行」
】

「舉昔有古德一日不赴堂侍者請赴堂德曰我今日
在庄上喫油餈飽者曰和尚不曾出入德曰汝去問
庄主者方出門忽見庄主歸謝和尚到庄喫油餈。」
【無
著頌
「　喫了油餈不赴齋庄師特特謝師來千山萬水俱尋遍踏破芒鞋眼未開」


玅湛頌

「　謾說分身滿大千誰家灶裏火無煙平空脫賺庄家客露出機關值甚錢」


靈瑞頌

「　吞卻三箇五箇吐卻七箇八箇秪要侍者流涎不顧庄師話墮」
】

「舉大慧室中舉竹篦子問學者喚作竹篦則觸不喚
作竹篦則背不得有語不得無語。」
【無著頌
「　雲門舉起竹篦凡聖潛蹤匿跡金剛門外生瞋木馬廄中面赤」


玅湛頌

「　雲門竹篦反增藥忌背兮觸兮成大火聚塞殺咽喉轉過身何須弄此閒家具」


「　雲門竹篦去卻藥忌背觸俱非成大火聚塞殺咽喉何處出氣勘破歸來直甚屎屁」


靈瑞頌

「　霜華三尺逼人寒佛祖難將正眼看不犯鋒鋩能舉令神光銷爍髑髏寒」


「　戒慎乎其所不睹恐懼乎其所不聞朕兆未形頭腦裂那堪舉起漫紛紜」
】