#+TITLE: 八大人覺經略解-明-智旭
#+DATE: 2016-06-11 12:28:50
#+SOURCE: github.com/kanripo/KR6i0477 master 1b629d17                
No. 672
八大人覺經略解
西土聖賢集　後漢沙門　安世高　譯
皇明藕益釋　智旭　解

【△大文為三。初總標。二別明。三結歎。今初。】

「為佛弟子。常於晝夜。至心誦念八大人覺。」

【不論在家出家。但是歸依於佛。即為佛之弟子。既
為佛子。即應恒修此八種覺。言常於晝夜者。明其
功無間斷。言至心者。明其親切真誠。言誦念者。明
其文義淳熟。記憶不忘也。八大人覺。釋現結歎文
中。】

【△二別明即為八。初無常無我覺。】

「第一覺悟。世間無常。國土危脆。四大苦空。五陰無我。
生滅變異。虗偽無主。心是惡源。形為罪藪。如是觀察
漸離生死。」

【此入道之初門。破我法執之前陣也。先觀世間無
常。國土危脆。如高岸為谷。深合為陵等。則於依報
無可貪著。次以四大觀身。地水火風互相陵害。故
有四百四病之苦。各無實性故究竟皆空。次以四
陰觀心。所謂受想行識。并此色身。共名五陰。於中
實無我及我所。但是生滅之法。剎那剎那遷變轉
異。不實故虗。非真故偽。遞相乘代故無主。則於正
報無可貪著。又此正報身心。不惟空愛惜之。於事
無益。而且一迷六塵緣影為自心相。則心便為眾
惡之源。一迷四大為自身相。則形便為眾罪之藪。
倘不直下覷破。害安有極。若能如是觀察。則身心
二執漸輕。即漸離生死之第一方便也。】

【△二常修少欲覺。】

「第二覺知。多欲為苦。生死疲勞。從貪欲起。少欲無為。
身心自在。」

【此既以第一覺降伏見惑。次以第二覺降伏思惑
也。思惑雖多。欲貪為首。能修少欲。則可以悟無為
而得自在矣。】

【△三知足守道覺。】

「第三覺知。心無厭足。惟得多求。增長罪惡。菩薩不爾。
常念知足。安貧守道。惟慧是業。」

【此既修少欲。復修知足。以專心於慧業也。多欲不
知足人。最能障慧。今於少欲之中。又復知是。則慧
業任運可進矣。】

【△四常行精進覺。】

「第四覺知。懈怠墜落。常行精進。破煩惱惡。摧伏四魔。
出陰界獄。」

【夫所謂少欲知足者。正欲省其精力以辦出要耳。
倘托言知足而反坐在懈怠坑中。則墜落不淺矣。
故必常行精進以破見思煩惱。煩惱之魔既破。則
陰魔天魔死魔皆悉摧伏。而五陰十八界獄乃可
出也。】

【△五多聞智慧覺。】

「第五覺悟。愚癡生死。菩薩常念廣學多聞。增長智慧。
成就辯才。教化一切。悉以大樂。」

【雖云精進。若不廣學多聞增長智慧。則成暗證之
愆。又有聞無慧。如把火自燒。有慧無聞。如執刀自
割。聞慧具足。方可自利利他。】

【△六布施平等覺。】

「第六覺知。貧苦多怨。橫結惡緣。菩薩布施。等念怨親。
不念舊惡。不憎惡人。」

【雖有智慧。而無福德。亦不可以自利利他。故須具
行三檀也。知貧苦之多怨而行布施。即財施也。知
怨親之平等而不念不憎。即無畏施也。法施巳於
上文明之。今以財及無畏圓滿三檀耳。】

【△七出家梵行覺。】

「第七覺悟。五欲過患。雖為俗人。不染世樂。常念三衣
瓦鉢法器。志願出家。守道清白。梵行高遠。慈悲一切。」

【雖修智慧福德。若不永離居家五欲。終不可以紹
隆僧寶。住持佛法。當知三世諸佛。無有不示出家
而成道者也。三衣。一安陀會。二優多羅僧。三僧伽
梨也。然使身雖出家。而不能守道清白。梵行高遠。
慈悲一切。則為竊佛形儀。罪加一等。不可不知。】

【△八大心普濟覺。】

「第八覺知。生死熾然。苦惱無量。發大乘心。普濟一切。
願代眾生受無量苦。令諸眾生畢竟大樂。」

【雖復出家。不發大乘普濟之心。則慈心不周。不發
代眾生苦之心。則悲心不切。慈悲周切。方是紹佛
家業之真子也。】

【△三結歎。】

「如此八事。乃是諸佛菩薩大人之所覺悟。精進行道。
慈悲修慧。乘法身船。至涅槃岸。復還生死。度脫眾生。
以前八事。開導一切。令諸眾生覺生死苦。捨離五欲。
修心聖道。若佛弟子誦此八事。於念念中。滅無量罪。
進趣菩提。速登正覺。永斷生死。常住快樂。」

【如此八事下十六字。結成名義。精進行道下十六
字。結成自覺功德。法身船。指所悟性德。涅槃岸。指
修德所顯也。復還生死下三十二字。結成覺他功
德。惟自覺方能覺他也。若佛弟子下三十二字。結
成誦念功德。能誦其文。必能精思其義。能思其義。
必能以此自覺覺他。故能滅罪而斷生死苦。趣覺
而證常住樂也。】

八大人覺經略解(終)