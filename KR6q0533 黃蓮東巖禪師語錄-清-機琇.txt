#+TITLE: 黃蓮東巖禪師語錄-清-機琇
#+DATE: 2016-06-11 12:30:32
#+SOURCE: github.com/kanripo/KR6q0533 master 7e65a7f1                

** 序

仲尼曰溫伯雪子目擊而
道巳存其東巖大師之謂
歟師提一楖栗走郊市中
不修邊幅未或能定其為
珍御為垢衣者顧索余在
稠人班荊麈談露布心腑
大不異夙昔相識比再晤
則出所著黃連語錄二卷
示之又何其小撞而發大
響獅子之捉一兔固爾哉
然而文彩既彰意句相到
自非杜撰禪和亦豈欲抬
搦公案但拈兩端釘橛虛
空更取拔橛且機語如河
沙亦頗近于頭出頭沒惟
以不標勝義故亦不見負
門此則師所獨長而余所
為心盡耳夫師之求友若
將以腳尖踢出一佛者而
余肯交臂而失一師耶附
讚數言雖未足備協唱聊
志遇焉師嗣法于金明和
尚為是以續斷橋一枝燈
也乃斷橋之後而有斯人
寧惟不絕如線乎蓋亦使
斷橋坐大矣。

法弟南昌黎元寬題



** 序

東崖禪師者臨濟宗斷橋下十
五世金明介和尚之嗣子也歲
在乙未受星源黃連之請學人
機器輯語成錄傳播叢林適師
移錫西江偈憩百福余不住
與師相見旅舍藹然如舊識也
因得讀其錄而遂屬余序之余
幸非多智老翁不勞師揜門
語近者三寸不律與髮同髡亦
何取挾以讚歎其萬分一乎雖
然余於師殆幾幾有三緣焉金
明塗毒聞者必死遠聞者徐死
卒隔千里外無從一聞早歲則
宦游其地寶蓋繡幢尚可述而
志也一緣也黃連一味塞斷天
下喉嚨啞者得嘗何口可說亦
卒隔千里外無從一嚼中年則
客游其地翠屏香澗尚可想而
褱也一緣也臨濟諸老曾為張
拙說偈韓休安名覿面相呈不
惜蜣螂糞彈惟斷橋一派現等
瓊臺仰望停雲俛窺流水雖佛
法無二而偏指不參并隔四五
十年外無從一決垂老能更僕
其世而莫逆其人醇乳醴泉更
可挹而注也又一緣也師以儒
家少年及心空第方憶丹霞騎
古佛之風將推倒一世而襟期
整秀落落穆穆松火橘湯怡然
自適楊岐雅志復見於今矣至
若說法親切殺人活人與人奪
人語句具在諸方明眼一一能
辯之他如或代或別或拈或頌
自然月印絕不雷同皆纚纚可
發人深省師蓋以黃連為濫觴
耳異日流通如江如河固不可
得而力遏也已人亦有言文章
盛而儒術衰語錄多而佛法少
其勢不能不厲禁云然要非通
論也使一喝三拳足明大事一
切有句都歸默然則百世而下
尚不知臨濟為何物而況斷橋
哉學人之不能已於斯刻也殆
為慧命計也。

柴堯法弟文德翼拜譔















* 東巖禪師黃連語錄
侍者機琇記錄

順治乙未年師受星源黃連寺眾護法請於十月初
二日進院至山門云八字門打開了也諸人一出一
入還知麼喝一喝卓拄杖便入。

佛殿云巍巍堂堂煒煒煌煌令人可瞻可仰新長老
到這裏弗施三拜要且不甘遂展坐具。

伽藍云秉正直心無偏無黨此日囑君免諸措罔乃
插香。

祖師云鏟昔日魔風起今時痼疾看者一隊古錐爭
向黃連坐地良久云針劄不入。

方丈師拈拄杖云把佛祖關驗龍蛇句八達七通貴
知落處諸人還知落處麼乃以拄杖卓一下云丁一
卓二。

當日眾請上堂師至座前拈帖示眾云文詞句義親
從諸臺護信根上所生增一毫不得咸一毫不得若
要字腳分明仰煩維那對眾剖析宣讀畢。

師指法座云虛空刻畫猶自不堪欲會鑄印登壇看
取將軍號令震聲一喝便陞座拈香云此瓣香九天
雨露泉石蒙恩爇向爐中端為祝延
今上皇帝聖壽萬歲恭願常歌舜日水享堯年區內顯
乎至尊八表誠為治化次拈香云此瓣香至大至剛
惟忠惟孝爇向爐中奉為滿朝臣宰本省當道諸官
名公縉士恭願高遷爵位輔佐王畿又拈香云此瓣
香金剛慧種劫石彌堅爇向爐中奉為本山檀越主
遠近眾耆舊伏願夙薰般若妙契心宗再拈香云此
瓣香根源有據非同陌路讎家一旦跨腳范蠡湖被
這老漢興起滔天之浪而今不敢隱瞞爇向爐中專
為供養現住浙江嘉興府金明堂上傳臨濟正宗斷
橋嫡派三十一世本師介菴老和尚用酬法乳之恩
遂歛衣就坐上首白椎竟師豎起拂子召大眾云還
會麼若向這裏會去多少省力設使更駕祥雲知他
是第幾義莫有作家仙陀試出眾道看(問繁不錄)乃云諸
佛命脈覿面提持祖師心源徹頭徹尾孤峰劄足獨
自稱尊鬧市橫身卷舒方外驅雷門於布鼓列萬象
於崖前撫掌呵呵突出虛空面目南看北斗豁開千
聖頂𩕳說甚麼臨濟三玄洞宗五位拈條楖栗拄杖
敲唱雙行舉起烏黑豆素珠換他人眼豈知黃連古
剎舊日規模茲當運轉洪鈞敷揚祖道梅芬馥郁鼻
尖頭暗度清香鳥囀深林造化間別傳春信須知我
衲僧門下發向上機演第一義更欲克啟臨濟家聲
斷橋的旨早是屈辱他先宗埋沒後學柰因情不獲
巳退身何及今日又被現前大眾拽上犁耙鼓兩片
皮掉三寸舌胡言寱語取笑作家雖然人境雙施必
也應時所重且祝聖開堂一句如何道寶殿爐煙凝
紫氣千秋嘉運沐皇恩復舉保壽開堂三聖推出一
僧保壽便打聖云與麼為人非但瞎卻這僧眼瞎卻
鎮州一城人眼去在保壽擲下拄杖便歸方丈師云
保壽三聖善能甄別一挨一拶各露閫外威權仔細
看來未免遭他此僧笑怪黃連這裏雖無把斷封疆
盡天下人到此亦須歛衽而退山僧恁麼道敢與古
人還分優劣也無橫按莫邪全正令太平寰宇斬癡
頑復喝一喝卓拄杖上首結椎云諦觀法王法法王
法如是便下座。

晚參師云近時叢林或三百五百聚頭便作佛法商
量且不知古聖先賢曲垂方便九喻三週故乃憫子
之誠而謂諸兄弟揭露這一著子山僧自揣寡德拙
守茅茨爭敢妄起為人之念今日既然叨居祖席不
可總成杜絕去也以拂子拂一拂云大眾見麼一手
不合拍兩手鳴摑摑要在諸人各發歡喜心輔弼
林贊助知識方可定千古之宏規挽末秋之法弊即
今還有恁麼人共相出手者麼良久云家肥生孝子
國霸有謀臣擊拂子三下。

上堂舉雪竇示眾云義出豐年儉生不孝於衲僧門
下是放行是把住若人道得老僧分半院與伊住圓
悟和尚拈云雪竇病多諳藥性經效始傳人眾中或
有個知豐知儉知放行知把住底亦何必分半院與
伊住燒香發愿只圖他早有個院子住使嘗些滋味
且免得窮廝煎餓廝炒師乃呵呵大笑慚愧煞人圓
悟老祖舉到這裏可謂明古今識邪正垂一言半句
啟發後昆山僧今日冷眼看來此間亦無豐亦無儉
亦不放行亦不把住亦不必燒香發愿現成有個破
院子若人道得山僧直下全手分付若道不得爭柰
汝等機思遲鈍非謂我今有所吝惜也良久云見之
不取思之千里下座。

普渡菴無住禪宿六旬華誕率徒方明淨明徹明等
請師上堂白椎竟楚石出問霞臨普渡日貫龜湖老
師花甲添籌請師舉揚個事提起坐具打○相者箇
還有生滅也無師便喝石云恁麼則不生不滅無量
壽永作長年不老人師云花雨亂繽紛石云因齋慶
讚蒙師指獨露全機事若何師便打云一棒也少不
得問壽山高聳福海淵深請問和尚喚甚麼作壽山
師卓拄杖一下僧云只如老宿六旬巳前還有此瑞
也無師云好生薦取僧云六旬巳後是何境界師便
打僧云正當恁麼時又作麼生師云且禮拜著僧禮
拜起云水向石邊流出冷風從花裏過來香師云更
要念篇章問無住老師為報母恩語未竟師云領取
話頭僧云父母未生前一著如何指示師云你且道
即今在甚麼處僧云巳生後又如何師便打僧云茲
當花甲之辰報恩一句又作麼生師云空中電影雨
後雷聲僧云為復是敲唱雙行為復是兩彩一賽師
云且過那邊僧云四眾蒙恩人人瞻仰去也師云三
十年後不得忘卻僧禮拜歸位師乃云春王布令百
谷回菲翡翠亂鳴水流花笑若也向上論去何妨蝶
夢遽遽更期撒手那邊契證宗門玄旨當堂慵　正
坐今朝卻許商量不赴兩頭機也須勘過了打山僧
恁麼道直得鳳棲山起舞歐峰頂雲翻龜湖灘下水
急迅流且未是諸人措足處大眾既無措足處秪如
無住耆宿住此本菴二十餘載接待往來畢竟承誰
恩力眾中倘有個道得恰好底不用山僧高登曲彔
慶祝伊花甲之期纔作此念早與趙州齊年了也雖
然事不容嘿復聽說偈聊表末後殷勤南山松翠喜
凝眸煦日鸞祥萬壑幽六十春秋君記取從來海屋
共添籌卓拄杖下座。

上堂云古今尊宿拈鎚豎拂曲盡時機檢點將來猶
落教乘未是宗門極則若論宗門極則事直向佛祖
那邊更那邊行履方可一踏鴻門兩扇開假使看錮
鏴著生鐵老僧在你諸人腳底參。

上堂師舉古者云淨潔打疊了也郤近前問我覓我
劈脊與你一棒有一棒到你你須生慚愧無一棒到
你你又向甚麼處會古德恁麼說話太煞不徇人情
山僧這裏另開方便路徑使一切人易知易曉乃召
大眾云汝等總若向前就我覓我劈脊與你一棒有
一棒到你你也須知恩無一棒到你你不得自生退
屈諸仁者還委其間落處麼良久云不可更與諸人
道盡拽拄杖竟歸方丈。

因雪示眾師云昨夜蒼穹猶布陣今朝大雪滿山頭
追陪事事無隹趣煮茗圍爐快活休林下道人得與
麼真實受用田地優悠曾記當時老趙州無賓主句
有來由殷勤為報眾禪流堂內底擁衾暗坐堂外底
好事添愁秪如雪凍水枯之時又且如何話會風光
無限少人酬乃擲下拂子。

上堂雲從龍風從虎踏破草鞋休莽鹵山前穗麥熟
多時太平欣欣樂寰宇阿呵呵好大哥遂以拄杖作
舞下座。

晚參舉雪峰拈拄杖示眾云我這個為中下機人時
有僧出問云忽遇上上機人來時如何峰拈卻拄杖
雲門云我不似雪峰打破這葛藤乃拈拄杖云我這
個為中下機人時有僧問忽遇上上機人來時如何
雲門便打師云二員作者據條拄杖勘辨龍蛇直下
轉機猶欠圓活在山僧見處與古今迥別乃拈拄杖
云我這個為中下機人設有僧出問忽遇上上機人
來時如何直以拄杖趁出云且在門外立山僧恁麼
荅話還契他古人意也無相逢相見呵呵笑更有春
風春又春。

結制示眾云山中清淡家風幸有衲子相聚九旬把
住繩頭不許胡覷亂覷一期之內務要諸人剋辦巳
躬二時粥飯向缽盂邊摸著匙箸不作佛法商量不
作世諦流布若是了事丈夫但恁麼去照顧撞倒堂
中露柱且問汝等長連床上消息又作麼生切不得
道山僧便如此口絮下座。

晚參舉金明和尚起期入堂示眾云結制以來又七
日眉毛相拄燈籠露柱絕消息試請𨁝跳看後園竹
子數百竿且謾尋行數褁橫者自橫直者直築著磕
著咄是甚碗躂丘大眾還知山僧判斷底落處麼具
眼的就此七日內研窮到透頂透底便見我金明本
師急切告報倘或胡穿亂鑿向後園竹子數百竿處
會得來亦不免遞相鈍置何謂如此休將閑學解埋
沒祖師心。

示眾云我有一句子要與諸人說破且道是那一句
豎起竹篦召大眾云直下來也急著眼覷便擲下。

佛成道日上堂雪山老子甚奇怪夜睹明星曾捉敗
六年麻麥充饑腸一朝剛得大自在鳧短鶴長剋由
叵耐說法四十九年談經三百餘會忽地有個憍陳
如尊者出眾呵呵大笑云瞿曇不見一法即如來是
則名為觀自在擲下拄杖下座。

解制示眾現成公案絕淆訛枯木堂前錯路多萬里
直須無寸草試問禪流會也麼若也會去不必別走
程途自有安國治邦其或未然今日布袋頭開莫道
不與諸人說破好擊拂子下座。

示眾舉溈山泥壁次李軍容來具公棠直至師背後
端簡而立山回首見便側泥盤作接泥勢軍容便轉
笏作進泥勢山拋下泥盤與軍容歸方丈師云看他
溈山與軍容真是佛法中人緝熙恭敬綽綽乎有餘
裕矣若據本分論量溈山拋下泥盤卻瞞軍容一點
不得然雖如此功不浪施。

辛丑冬金明首座寮秉拂小參師拈拄杖云不用如
何若何有單刀直入者便請出眾相見一僧出便喝
師便棒云汝不妨伶俐僧拂坐具便歸眾師云看你
納敗又僧問人人道鼻孔撩天個個腳跟點地原何
不知自巳落處師卓拄杖云還會麼僧云虛空粉碎
大地平沉更向何處著腳師云你即今在甚麼處安
身立命僧云學人舉古一偈如何是十方同聚會師
云大家在這裡僧云如何是個個學無為師云請過
一邊著僧云如何是選佛場師云這是甚麼所在僧
云如何是心空及第歸師便打僧云四句蒙師指示
虛空撫掌露柱生光去也師云禮拜了退僧云也須
學人讚嘆師云大眾笑你乃云憶某昔年行腳諸方
克志慕道參叩十餘員大尊宿波波挈挈弄盡神通
終未遂我生平之事後來被一陣業風吹到金明遭
我老和尚一頓熱棒打失眼睛直得全身放下這段
公案若非夙有師資之緣千萬人中爭能容易搆取
今日蒙方丈和尚命我小參璨上座到這裏豈可吝
辭不免東屙西撒塗污諸兄弟了也其間設有個傍
不肯底出來道老老大大面皮厚多少也許伊是個
英俊衲僧目視大眾有麼有麼良久云靈鶴不棲無
影樹鳳兒豈戀破山窠卓拄杖一下。

** 問荅機緣

僧問如何是賓中賓師云國內有誰能按劍僧云如
何是賓中主師云攜手上高樓僧云如何是主中賓
師云清風與白月僧云如何是主中主師云自出洞
來無敵手得饒人處且饒人。

師一日同眾擁爐次僧問如何是祖師西來意師云
一爐焰火幾片枯薪僧云不會師云通身煖活。

僧參師問云人喚你作達摩大師是否僧擬對師云
元來不是。

馬君信居士禮拜求指示工夫師撫士背一下云會
麼士擬議師云鈍置煞人。

僧參師問云德山見僧入門便棒臨濟見僧入門便
喝意且如何僧云不因今日爭見和尚師云未是你
上事僧云正好著力師云如何是你著力處僧云
禮拜和尚師云且放汝一頓。

僧問如何是到家底消息師云待汝站下腳跟來即
向汝道。

同參僧相見次師云汝既與我同參試呈同參人事
看僧云又多了這些師云且放三十棒。

僧參師問云汝一向在那裡住僧云東西南北師云
我且問你即今在何處住僧云老老大大問甚麼住
處師厲聲云話頭也不識僧云當面錯過師叱云這
樣亂統乃拈拄杖打趁。

師問僧你底鼻孔為甚麼缺卻半邊僧無對師乃噓
一噓。

一僧出禮拜師拈拄杖云速道速道僧無語師打云
這漆桶。

師喚僧藏拙僧便至師云我喚藏拙汝來作甚麼僧
擬議師便打云這不唧溜漢。

師問僧你背後底是那個僧云某甲初參師云汝在
堂中三日了還是初參僧無對師云經行去。

僧禮拜師云還我話頭來僧云求和尚指示師云那
有許多指示僧佇立師以香板擉退。

一僧出眾作禮師云禮拜底是阿誰僧無語師叱云
自巳也不識。

師問僧不假三寸舌根試道一句看僧云敗闕不少
師便打云你又來亂道復喚一僧云汝作麼生僧云
某甲禮拜和尚便拜師亦打。

僧靈根參師問云汝是靈根麼僧云是師云天生得
從人得僧云某甲到這裡不會師云與麼則不靈根
也僧禮拜師笑之。

一日天雨師顧僧云簷頭是甚麼響僧云某甲不知
師側耳云雨聲也不會。

僧請益云弟子睡魔不醒求和尚指示師云阿誰不
醒僧云某甲師云那個是某甲僧擬議師云這掠虛
漢便打。

師與同安法璽和尚溪邊散步安云真水急迅流無
他措足處師把住安云即今老兄在甚麼處安云也
直得起舞師相與大笑。

金散公居士問如何是半峰境師云一塔巍峨士云
如何是半峰事師云坐立儼然士云向上還有事也
無師云居士但向下會取。

** 書問

*** 與古璧和尚書

前扺三角承法兄大教又兼以厚誼貺我謝謝迨夫
祖庭秋晚衲子僥浮惟在得人之難昨觀蘄黃風化
流俗溷入真假不分當此之時更要力挽頹波可耳
老法兄福德諸方多有仰慕而弟恨不能步武所謂
春虫一鳴夏虫不可與語者是矣惟冀法兄坐振三
角峰頭使魔風自化海內象龍日漸趨于座下非獨
法門有光且老人亦望重也弟別後復過多雲蒙大
峰兄盛念相留度歲忝在同氣連枝豈可負之而去
只得暫放情懷煨榾柮快賞爐頭山中修造事煩統
祈吾兄為法保愛不畫。

*** 與多雲和尚書

煙雲縹緲客路蹁躚靜想有無窮妙意若非法兄過
量人爭知有與麼事前別匆匆被大水所阻蒙贈舟
公且得一帆之便遊廬山覽歐阜常以客途為家活
耳春來又經遠涉近喜有兩禪客輔佐將來佛法頂
卜闡揚也每憶故人恨未聚首望雲山疊嶂不覺引
動筆興牢騷謹此代面。

** 法語

*** 示鏡水禪人

鏡水戒足婺邑東鄉李氏子也家世業儒博通外學
誠事佛語早年父母俱喪遂發奮出家直究禪理恒
以生死大事為懷每詰之諸僧輩竟無一人以此事
為伊決擇故爾輒自謂云佛法為難得遇大善知識
尤難也乙未冬予尋歸匡廬靜室道經婺東寓黃連
古剎一日戒足來參私乃吐露肝膽山僧默契之此
子真有學佛之志但不能遇斯人之激發耳所以然
者譬如世之良匠必假規矩絕墨而乃成其器戒足
勉乎哉予生平最喜人朴實見其本色英特匪同悠
悠漾漾一暴十寒之類殊覺異也山僧於佛成道日
即與授五八戒更贈以偈戒足宜自勉旃偈曰大丈
夫操上志佛法精通本無二打頭端未遇明師致使
而今遭鈍置脫生死要超方快便逢人好酌量撞個
作家施辣手阿誰直下肯承當苦參尋急追究悟徹
身心原這個假饒向外弄癡團當面卻教成話墮若
與麼稱俊哉略脫胸襟無點埃搬柴運水家常活一
一從茲眼豁開出叢林入保社衲衣下事有差別當
人若未諳來機空走雲山千萬疊老婆禪無剩語此
事分明為伊舉莫學時流逐隊過潦倒還教未輕黃
鏡禪鏡禪須自知相逢要辨主中主。

*** 示王少湖居士

宗門一著別無他解只要離心意識參出聖凡路學
更有一等聰明伶俐者不信有祖師悟門強以言句
配合歷涉多岐食人殘噎乃至古今聖賢修行之要
節自相違悖也王子少湖奇偉之士齋素巳久留心
內典甚未嘗有廢惜乎恐溺知見而反失穎悟之妙
理山野當令掃除參個父母未生前一著如癡似兀
灼然得到克巳復禮天下歸仁地位與凡夫俗子大
不相侔矣一日提挈八齡尊堂并及幼子披誠皈向
此念世稀美其稚孩不昧夙因真驊騮之可羡然固
深知居士願力再來正在一方垂手接人秖貴闔門
回善在在世世同為佛家眷屬也山野故不負公之
黽勉以弁數言聊為進道之策汝毋惑諸汝毋惑諸。

*** 示用持節菴主

吾鄉用持掃除閨閣經過險夷終心不錯節義大端
修其天爵道範繇師良材匪琢請法志堅更脫廛縛
了悟上乘真性何惡三寶親枝流傳海岳。

** 歌

*** 山居即事歌

「　連日冒寒身弗快斗室打眠不出外眉毛撕結訝郎
當鼻孔依然常相對壁破籬穿直透風雪撒珍珠真可愛令人翻憶老楊岐我亦未免生知解禪床盡底絕關攔布被新縫卻遮蓋無米斷炊稀粥湯少油鹽菜噇皮袋幾日不餐自強挨懶向人前誇醜態拾枯燒火巳無多帶雨生柴旋斫賣十字街頭等沒人束取肚皮心莫怠歷觀我輩住山翁苦辣甜酸皆分內為報通方作者知雙陸盤中喝彩賽」


*** 樂道歌

「　君不見山中樂道常知足三條短篾腰間束歲久年深百念消破瓦鐺邊止一個也無榮也無辱半升三斗是吾祿每日支筇澗壑遊又見牧童驅野犢嘆韶華如轉燭世事奔波何了局偷得清閑快活居是佛是仙都莫做又不見自古夷齊恥周粟商山四皓有高躅竹林茅舍放胸懷種果栽花遠塵俗於此樂是真福猶勝公候積金玉隨緣認性且逍遙塊石憨眠歌一曲阿呵呵甚題目惟餘天地最吾癡笑罵從他喚顛禿」


*** 自省歌

「　湖海飄零十年霜鬢冷相侵又爭知富貴皆由命到不如嘯傲閑雲高崖流水自喜生來幸單只抱句話頭兒悟徹死生休被業緣重惑亂勸諸人也試把本來認定」


** 像讚

*** 雪山相

「　六載雪山冷坐午夜明星覷破凍得肌膚焦黃描也不成畫不就天上人間沒處藏菡萏花開香馥馥」


*** 白衣大士(智至子居士請)

「　苦海茫茫喚醒人誰識白衣大士真眾生如子能視父若箇當頭認主賓端的旨絕疏親鏡花水月又重新居士每朝勤展禮始信生前不昧因」


*** 又觀音像

「　大士現身一水一月救世迷津如珠照夜(咄)」


*** 布袋和尚像(楊茂林居士請)

「　倚著布袋縱橫無礙十字街頭早曾捉敗兜率天宮不住蹤惑亂世人休捏怪任是渠儂笑嘴歪成佛驢年也未在楊遷居士請標題想必龍華同一會」


*** 達摩像

「　遠離竺乾身懷良璧坐熊耳峰暗生荊棘秋光皓月一輪明拈取烏藤與三十」


*** 又讚

「　不契梁皇暗渡江九年少室布神鎗兒孫箇箇追風影皮髓分來作話商()」


*** 鴛湖先老和尚讚

「　拋金剛圈吞栗棘蓬吳歌閩調韻響聲洪鞭笞龍鳳兮隱顯莫測煆煉聖凡兮入火重鎔斷橋一案古今在直指人人達本宗」


*** 金明老和尚讚

「　秀州城畔據坐匡床范蠡湖邊張羅撒網橫推濟北遠溯斷橋拈麈尾而正按傍提握吹毛而別行條令海內嚮師道化衲子肩踵法幢一味本色接人盡掃諸方途轍引得座下兒孫到處稱王稱鄭心於毒要識這老和尚如何為得天下人軌則」


*** 自讚

「　這個小阿師身於椰子大氣宇自雄雄生平懶屈下碎佛祖之窠起魔王之怕攪亂諸方叢林從來不受擯罰如此擔當臨濟宗風爭得名振華夏」


*** 題巳修禪德小像

「　汝本新安人況未離方外滿口自忉忉鄉譚原不改問道坐何為嬾說之乎者老實苦操持真個是僧也詩偈」


*** 留別金明本師介和尚

「　獅窟呈機句巳投敢云裝促出湖頭家私幾許空狼藉業債還須盡力酬煙水一溪施櫓棹雲山萬疊縱丹丘臨期擬說忠情話檇李亭邊事更幽」


*** 和唐伯虎先生花月詩

「　看花邀月到茅堂有月無花興不狂坐息花間憐月白喜逢月色澹花黃秋深倒影月花瘦露滴蒼梧花月芳更靜月來花共賞豈隨花月翫幽廊」


「　花敷月皎世留情冷艷花偷賽月盈當空月魄花爭笑剌眼花嬌月可頻愛花非月難同調候月窺花借喻評待得跏趺花月下怡然嘲月與花傾」


*** 詠梅

「　鐵骨冰肌迥絕塵山前獨露一枝新香凝皓魄爭先態素質孤標太古春抹卻清霜偏耐冷覺來明月倍精神遙知此際誰堪羨別有丰姿造化真」


*** 銅山寺雨作

「　平生嗜好遊山水昨入銅山心更美岌岌峰巒萬疊攢又見雲橫四面起須臾忽聽雨滂沱覺來亦在波裏夜闌風息雨聲沉高臥北窗而巳矣」


*** 過祈閶珠溪寺

「　野色偏饒杖出遊山深古寺見溪流懶將俗筆工詩態好托閑名遯跡幽濯濯可觀珠滿壑停停過耳樹聲秋三橋環鎖無今昔快我曾來欲泛舟」


*** 寄三角法兄

「　一筇遙訊古蘄黃山水原因定有方幸接高蹤今主席嘉乎手眼別宮商龍門萬仞鯤魚躍印祖千秋覺苑香且賴芻蕘欽道譽斷橋法脈楚天長」


*** 棹泛鄱湖望廬山

「　煙水蒼茫可問舟廬山儼若畫中收絕無孔道風塵幌只有鄱湖窈窕秋鴈過數聲霜露冷旅懷不盡笛
羌愁遙觀五老峰高突未識何因悟昔由」


*** 過東林贈喚鐵主人

「　東林老宿號喚鐵白髯道容心未歇胸襟浩蕩不可名發語吐詞果高傑晉代遠公千百載規範貽然仍不改白蓮未卜復重開螺分五色增光彩夜宿文殊梵閣雄靜裡聞聲水亦淙諦信浮沉天地外幾人到此頓情空」


*** 懷西江有感

「　此間滿擬去西江想到其中事渺茫一水一山藏尺牘千愁萬狀露錐囊連宵煙雨休沉掉坐裡機深謾舉揚芒履生平為活業不須重訂問歸航」


*** 喜晤方明上座

「　歲暮超然遇故知岩披梅幹吐幽奇形尪勿解生平事奮翮終慚君力為末法久膺回雪谷真宗母紊破荼󵌸掀窗共覽龜湖境幾片雲霞冉冉施」


*** 贈普陀主人卻塵

「　廿載幽棲結勝緣好依磐石識根源袈裟時護祥雲裊貝葉頻翻楮閣填縱日遠觀添筆興橫窺近況抹蒼煙直須會取西來意坐對朝暾渤海前」


*** 次超然法師懷遊廬山

「　頻年欲結隱所愧匪英才茲亦愛匡廬咄咄復何來每想昔伊人荷衣傳大梅秋風乃颯然共滌襟懷開臨淵獨撫景興感罕同猜游泳奏絲桐情空嘯石臺虎溪風未晚今之與古哉俯鑿鴻濛間天然秀異胎我巳浪浮生如公震法雷珠溪冠閶邑海眾布春垓拄杖陟危巔山雲送客回」


*** 步金明和尚即事韻

「　風雨隆冬事叢林定不枯缽盂惟濕口藜藿且充未話休糧意相將勉力扶我師真道範徹底為人唔」


*** 途中遇雨

「　客路多停泊江材岸柳移希逢人語合漸覺雨聲悲豈畏朔風凓為憐病骨支遙觀山色暮得計訊歸遲」


*** 過寧山訪漢目和尚

「　聞君棲比廓四眾仰高風愧我多年別何能談彼衷偶緣茲邂遘相與敘行蹤溢目當秋晚方知祖道隆」


*** 與鑑若公隄上步月

「　夕陽山色瞑清磬度前村月上隄煙綠星懸塔影橫隔溪人笑語曲徑杖敲門獨喜君英邁幽懷尚可論」


*** 立夏日阻雨龍華

「　龍華高隱地夏日偶相過登眺山幽勝淹留雨恨多前溪煙霧合美景水雲和坐聽微風起詩成慷慨何」


*** 示余明宇居士

「　齋素能長久虔心與世殊庭幃訓稚子隱几編殘書剋苦成家業忘情匪曳裾稅田三五畝聊可種青畬」


*** 秋日苦雨

「　極目雨多繁岩巒聽鼓瀾平蕪接斷岸煙樹見隄桓慘澹失秋色奔流透碧寒悶排生遠意窗下幾琅玕」


*** 途中示藏拙

「　暑退又經冬浮生夢寐中第思前路苦灰卻自心胸祖道悲時世僧規表肅雍行藏如不苟庶爾見真工」


*** 訪古璧和尚

「　師門同法乳十載各經心君喜弘揚道吾慚思隱林計程二千里挂席五湖深慰問蘄陽事而今識好音」


*** 冬夜口占

「　寥寥忽剔一燈寒坐擁禪衾夜半酣不竟懷人幽興發吟餘睡熟月盈竿」


*** 過清洪嶺

「　春晴迢遞入清洪共聽松聲滿壑風爛煮香泉通肺腑不知身在草菴中」


*** 即雨偶韻

「　推窗遙見遠山昏林木瀟瀟風雨聲閑坐竟忘賓主意眉舒且喜待晴明」


*** 觀洪水

「　溪橋閒徙探源頭一帶洪波入海流驚起魚龍常不定從教大地化瀛州」


*** 竹林乘涼

「　苦熱難于怯病懷當窗松竹可徘徊客心時托涼飆襲溪上月明倒影來」


*** 小青蘿

「　行過山谿路靄然一辭芒履到林泉抬眸月上青蘿頂翠竹風搖鐘磬邊」


*** 多雲雨夜懷僧

「　繩床慵坐弗舒懷旬日山中被雨霾遙望隔江人不到許多心事絕安排」


*** 詠水缸紅魚

「　鼓出紅鰓類莫儔欲貪江海作遨遊不知身置溝中水空啖花枝未肯休」


*** 題福巖

「　百尺危巒架數椽虛空渺漠洞中仙寄言世上勞勞者好結深山養大年」


*** 輓金散公居士

「　宇內名流每探頤斯人巳故道風馳寒猿叫月心悲切江上丹楓瑟瑟時」


「　傷哉大義失于門想像依然有仲溫秦淮幾夜舒雲雨暗為君家洒淚痕」


*** 過五乳寺禮憨大師塔

「　此地昔從師插草家風還想似當年我來瞻禮赬然汗青嶂雲浮一縷煙」


*** 贈鐵谷主人

「　思入匡山好結茅捫蘿倚杖探峰高到來鐵谷家風
澹門外千竿竹鳳毛」


*** 湧蓮鐵輪法侄遠訊賦此寄酬

「　法罹話到始傷心風月依然孰可憑賴有至人殷念重遠來寒谷報春音」


*** 寄松岫法弟

「　同分吳越到江州君自韜藏杖懶酬忽得好音吹我耳翛然兩地共歡留」


*** 四旬有感

「　疏慵玄鬢半成班浪得虛名心太頑此日客中親感賦每逢喜色玉珊珊」


*** 室中遣懷

「　世風難挽自回天霧瘴山巒又聽泉倜儻近來南北路為誰收取葛藤禪」


*** 勉僧乞食

「　窮途家計又何如好向前村更乞濡相逢若問吾儂事一瓶一缽是安居」


*** 次韻酬天峰兄

「　靉靆江雲引客舟山山高矗壯予眸此行未可臨風便一望晴川瞷竹樓」


*** 十二時歌

「　平旦寅惺惺直下更惺惺李廣神弓終不拒射穿石虎卻難評」


「　日出卯衲僧休要呈機巧兔角龜毛用最親擊碎珊瑚光杲杲」


「　食時辰尋常且謾展炊巾捧缽堂前施咒方百千三昧有龍吟」


「　禺中巳飯罷消閑忘箇事鈍钁頭邊任縱橫赤斑斬斷絕回互」


「　日南午報汝諸人莫莽鹵控回勒馬望長安拈椎擊破鹽官鼓」


「　日映未散誕逍遙為活計羚羊蹤跡覓何來死獦怛地無迴避」


「　晡時申岩穴猿猱折樹藤定起老僧扶竹杖快趨庭際看飛騰」


「　日入酉此事人人皆本有金雞鼓翅上欄杆無價寶珠當面剖」


「　黃昏戌大地漫漫黑似漆籬落墻根犬吠聲抬眸明月照幽室」


「　人定亥摑碎虛空添彩繪點畫分明是甚麼趁出豬圈亦自在」


「　半夜子是非不到聾雙耳床頭唧唧鼠聲濃祖師公案偷心死」


「　雞鳴丑翻身巳覺星移斗溈山水牯冷獃獃若箇靈符懸在肘」


*** 四威儀

「　山中行躡磴許蘿捫謾抬步雙膝沒泥痕」


「　山中住開畦種紫芋暮與朝虎嘯岩前樹」


「　山中坐亂草為茵褥倦跏趺幾陣天花簸」


「　山中臥明月窺窗牖破布褌快活何如我」


*** 和端獅子禪師戲書二十三字

「　勞生夢擾信非常我只閑兮說甚忙懶剔銀燈閱青史羞惶」









　　(江西百福寺住持解空師徒孫非耳仝資刻)

* 東巖禪師蘄州語錄
侍者　照務　宗智　記錄


蘄州仰天窩示眾師云流光易邁日月推遷去聖時
遙人多懈怠山僧纔離浙省巳到蘄黃直欲遍訪精
藍舉揚法道在今雲窩片地玉潤含輝不妨就此韜
藏刀耕火種古德插鍬又手說大義甚有來由輥木
毬解打鼓一場敗露山僧雖無如是曲調行則與諸
人同行坐則與諸人同坐乃至拈匙把箸開單展缽
恰共汝等商量搆得者免使驅馳未搆者勿生憍慢
正當今日入院一句如何施設掀翻海嶽求知巳撥
轉乾坤致太平擲拂子下座。

茶話僧出問圓通不開生藥舖單單只賣死貓頭某
甲有疑請和尚說破師云汝且吃茶著僧云這是古
人道過底師云你分上作麼生僧擬議師云也要學
亂統乃云居士特入山殷勤請茶話滿堂雲水僧賴
是無酬價開口盡胡禪東西便廝罵卻遇明眼人也
只得一跳好似阿家姑全不識羞怕巧舌縱千般難
免知音笑大眾笑則且止秪如今晚喫茶汝等還知
茶裏消息麼良久左右顧視云上士一決一切了中
下多聞多不信遂拍香几便起。

師病示眾云山僧日患瘧病正當寒熱交加冷氣相
接底時節眾中還有為山僧作主者麼眾無對良久
自代云已遲八刻。

示眾舉南明和尚住山雪嶠大師呈偈云從來無物
可同儕自向山中自活埋五十年來履踐事娘生一
隻臭皮鞋南荅偈云既云無物可同儕誰向山中誰
活埋五十年前娘未養喚他甚麼作皮鞋師云二老
宿宗門巨匠等間發露底蘊各有為人眼目山僧今
日續貂敢和一偈天涯踏遍覓同儕闢得禪關正好
埋翻憶古錐當日事無端露布這皮鞋。

示眾舉修山主云具足凡夫法凡夫不知具足聖人
法聖人不會聖人若會即是凡夫凡夫若知即是聖
人師云大小修山主不合說道理好與三十拄杖何
故免墮聖凡窠窟。

示眾徑僻荒苔跡門開絕客過日長慵嬾坐欹側望
雲坡草色綠如綺湖光鏡展磨年來頻選屐自許老
岩阿。

示眾舉明招上堂眾纔集招云風頭稍硬不是汝等
安身立命處且歸煖室商量便歸方丈大眾隨至立
定招又云纔到煖室便見瞌睡以拄杖一時趁下師
云明招機用超越當時且非中下之根而可測擬也
山僧今日不消如之若何眾中莫有全身擔荷者麼
眾無對師乃拽拄杖下座大眾一齊走散。

示眾禪不須參道不須學如羊無角如虎帶角三千
里外逢人切不得道山僧粗識好惡良久云錯。

示眾舉昔有一老宿住菴於門上書心字於窗上書
心字於壁上書心字法眼云門上但書門字窗上但
書窗字壁上但書壁字玄覺云門上不要書門字窗
上不要書窗字壁上不要書壁字何故字義炳然師
云二大老恁麼判斷甚生奇特要會他古人意三生
六十劫。

師一日垂語云月到窗櫺因甚又被竹風篩去眾下
語不愜師代云其理自彰。

示眾舉南泉問僧昨夜好大風僧云昨夜好大風泉
云吹倒門前一株松僧云吹倒門前一株松又問一
僧昨夜好大風僧云什麼風泉云吹倒門前一株松
僧云什麼松泉云一得一失師云南泉置此一問也
甚奇怪二僧如是酬對且道誰得誰失若有能較得
失明白底出來與山僧相見其或未然今日風色稍
硬待歸煖室商量拽拄杖便起。

示眾孤峰頂上一塊石先天開鑿到如今不知風雨
莓苔爛誰是佛兮誰是心。

中秋示眾師云去年中秋月今年中秋月今年與去
年要識這時節不見寒山子云吾心似秋月又有者
云吾心匪秋月縱然比類得來也是虛空釘橛且如
雲窩家風別無所長一味冷坐峰頭笑對清光皎潔
今晚何妨塞責舉似諸人貴須於此安貼以手畫
圓相托起云大眾會麼玉出崑崗劍號巨闕。

示眾舉高峰大師云門外有一人用盡機謀要入入
不得門裏有一人做盡伎倆要出出不得出不得入
不得即且置且道門外人與門裏人相見時如何愁
人莫向愁人說說向愁人愁殺人師云高峰和尚用
盡自巳心笑破衲僧口雲窩又且不然門外人要求
入者從他入門裏人要求出者從他出何必用許多
計較作麼只要諸人識得此間鍋子大小杓柄短長
便了何故從來無位次不用強安排。

示眾舉盤山云似地擎山不知山之孤峻如石含玉
不知玉之無瑕若能如是是真出家育王杲云若能
如是捏目生化師云若能如是碧落青霄。

示眾秋風颯颯秋雨濛濛參差紺殿翠竹煙籠伶俐
漢這裏見得便知有此境界直饒腳踏實地底還他
驀劄相逢只恁麼佛法世法打成一片致使老胡之
後滅跡掃蹤山僧不敢望其別開戶牖貴要諸人徹
骨徹髓扶起綱宗大眾既然如是且作麼生是綱宗
遂以拄杖卓一卓云擊碎金圈栗棘篷。

示眾舉僧問法眼如何是曹源一滴水法眼云是曹
源一滴水師云法眼荅這一語不妨峻硬未免挂人
齒頰忽有問山僧如何是曹源一滴水只向他道大
眾側聆具眼者辨。

*** 寄懷熊約生居士

「　聲光貫耳識毘耶未握玄談鬱密奢仙骨不凡名所重綸音聿降恥乘車三春花木及時秀百尺喬松始瓞瓜愚鈍自癭成懶癖荷君神誼佩煙霞」


*** 訪黎博菴居士

「　丰姿溫度荷天培德重文邦草木荄流水承機添雅興青山笑對闢徂萊法門禾黍傷蜩寂白社宗傳奮蟄雷相見幸同風晉味喬鶯遷自有根垓」


*** 文燈岩居士見過次韻奉酬

「　古寺依城堞良朋暑會稀世間惟火宅高士有真歸軒靜竹林月傾懷老衲衣廬山名鼎重攜手共忘機」


*** 贈文允言居士

「　聞說天池瀑山中最勝觀前人題不盡隱者許盤桓大道如掾筆璣珠滿腹讙惟君能悟入真可見巑岏」


*** 題畫

「　重岩何待卜茅居綠樹濃陰一草廬行過板橋人盡見始知丹壑有藏書」


*** 其二

「　門開眼放青山碧流水溪邊引客奢想是當年朱家法白雲黯黯夕陽斜」


*** 懷父八旬大誕

「　憶別親闈僅一週隈岩傍壑且隨流今逢壽量超彭祖千里神馳肅此酬」


*** 夜春

「　山廚斷米供晨食衲子嗷嗷要荷擔黑夜踢翻碓觜響秕糠颺去恣幽探」


*** 示程傑菴居士

「　險世終成沒了期要尋歸路好修持古今多少忠士鼠臂虫肝味盡時」


*** 示僧參竹篦話

「　拈來竹篦報君知覿體承當孰是誰直欲向前求解會驀頭惡水不饒伊」


*** 示沈杏如居士

「　八十巳前一著子濟人一味是湯頭人參附子般般用妙手從來價不酬」


「　養子育孫成大蔭而今勘破好歸根持經誦咒為平等未審如何是報恩」


*** 示黃文輝居士(曾參孤崖和尚)

「　十年親覷洞山機割截塵緣與百非今日翻思隨分巳衡湘南浦鴈秋歸」


*** 元宵偶占

「　村村鑼鼓正喧開燈事豐饒勝去年多少時人競爭看有誰眼裏識踿躚」


*** 山中感作

「　仕途不可問居山託布袍豈知蝸角世空負一生高」


*** 詠竹

「　清露響茆齋積翠深倚欄剛拭目孤勁有玄吟」


*** 登舒管生居士清華山房次韻

「　初夏隱雙溪群峰勢猶壯曳杖或高扳蕭蕭雲氣釀澗壑瀉斷虹煙城如簇望會晤只松聲彷彿滄江上梗概有奇觀廊廟實難然心遙景象閑回顧雲梯行僧房絕客囂庭敞比林巷坐列對晴川眾流奔玉浪傾懷託素丘巧斲非神匠遠俗愛清華數楹手高刱山嵎天字寬雅興希多讓罄􂢬少晤君留連未盡暢紆縈石徑幽雲物欣同向窗開嶽面新竹翠風鼓颺」


*** 和宋天封佛慈禪師蜜蜂頌

「　爛醉花間窺竊時徉徉得意便忘歸分明一段真腸熱不逐東風上下飛」


「　覷破機關本有涯行藏端許羡高衙天然貴胤非珍惜始信渠儂獨克家」


「　轟地驚天恰是時那將家業便拋離從教刀斧當頭劈未肯甘心換蜜脾」


「　等閒莫負好風光笑看春來花自忙做盡百般窮伎倆被他人喚訝郎當」


「　詎意高騫有大桐滿腔王氣許相通一門豁達原非小對面何分紫與紅」






* 行實

順治丁酉解夏眾執事入方丈請師說行實師云大
凡衲僧行腳操方未出門諸人先具有此副骨性何
待要山僧鼓弄唇舌作麼縱然余所說乃是我分內
底事於汝輩了沒交涉此番無柰眾頭首誠懇且不
免漏逗一上余新安人俗姓鮑父諱秦交字上孚係
府庠母胡氏好修善夢家有扁曰積善堂三字乃妊
生余於天啟癸亥十月二十四日也自幼少啖葷食
隨父寺院中讀書早晚得瞻佛相便生踴躍年甫十
八舉業未遂志父母嚴責每感嘆曰大丈夫不能力
求寸進弗若一日入空門討個清閑自在耶至十九
歲辭親扺金陵途遇一僧激發修行指往宜興禮見
明師染薙二十造京都清涼寺受上顓下愚和尚具
足戒後歷講席凡看經畢常夜敷坐聞友人談及宗
門向上一著又閱禪關策進則知有做工夫事頓棄
教理遂發奮束裝到鎮江竹林寺參見林皋和尚是
年甲申冬也彼時尚應蘇州堯峰山請余即挑包徑
趨堯峰客司通白引入方丈相見人事畢尚從容為
知客云堂中眾巳滿且安息外面散住著余云某甲
特為生死遠來再四懇乞尚許進堂執事專權不肯
通情余異日告別往嘉禾東塔寺求單正值石雨和
尚結冬期也懷香入室請益做工夫話尚令參一口
氣不來余歸堂卻抖搜精神把此話頭極力追究亦
不見有速效轉覺迷悶欲待向人但無開口處於是
二七中東討西覓只這一個疑團子打不破至晚鄰
單云少頃和尚落堂余歡喜不巳俟開小靜尚進堂
出問百千萬億法門學人從那一門得入尚以腳點
地一下云從這裏入余禮拜尚乃打一竹篦回到單
上如劍戟剌心反復再提此話面前恍若一座銀山
鐵壁進亦不得退亦不得於此通夜忘寐將黎明佛
殿發大鼓聲胸中便脫然得個安樂境界時本師介
和尚為居首眾直趨座寮呈我所見尚更激勵做工
夫此亦暫時岐路耳未為到家究竟也余禮謝而出
心下憤憤然殊弗快意衲僧家若不明此大事爭肯
瞥自知休直下痛加鞭策乙酉春解制石和尚相招
入半肯社余便辭退往諸方游覽後到金粟參費隱
和尚問衲僧行履所為何事尚驀頭打一棒云業識
茫茫漢余云不是苦心人不知尚又打云轉見不堪
茶次知客擬白云晚間送某兄進禪堂安單尚默許
余便禮拜出候晚入堂須猛著精彩絕不與鄰單共
語冬期掛牌入室余同一僧進方丈其僧便請益尚
劈胸與一推跌階下僧起再拜尚又推之余在傍忽
然有省乃笑曰猶是階下漢尚回顧云如何接上階
余即近前把尚一推便走出尚云今日且放汝一頓
輒歸堂成偈云冷面無情驀與推卻於明鏡出當臺
萍蹤雁影眼中屑笑倒階前者阿獃再進方丈作禮
云某甲適纔作得個偈子特來呈似和尚遂展開尚
覽云這弄精魂的余便喝尚拈棒余拂袖竟行自此
機鋒相見本無結舌杜詞也一日師又上堂余出問
占德不出方丈庄上吃油餈意旨如何尚云被山僧
勘破余云爭柰學人何尚云你是漆桶余擬進語尚
便喝余亦喝尚云救得來時遲了也余復喝尚云更
要亂統那除夜尚為眾云古人烹露地白牛與諸子
分歲意作麼生命兩序大眾下語俱未愜意余隨後
出作禮云謝師供養尚頷之丙戌解制令遷單要余
充化士柰我素性枯淡冬夏惟一衲衣而巳便立怯
夏後再參牧雲和尚時師住常熟破山寺接見甚喜
送入高僧殿不滿數月尚回古南余偕友人直往雙
徑之遊歲邸復轉瓶寶會龍寺度節丁亥年有僧自
報恩來聞玉林和尚行腳初回掩關大雄山余負笈
往參尚一見便契命充知客值結冬余問豎拂拈椎
即不問開爐設􃈆事如何尚云看取眉毛余云與麼
則把斷要津不通凡聖尚便打余云千聖不知何處
去倚天長劍逼人寒尚不荅期畢又令入堂領眾余
時精力少健即退位閑居一載戊子秋抵武林徙倚
湖上獨愛山水之隹恨不及與騷人遊客之所倣傚
徒自快快留連旬日意欲渡江往越之天台隨喜卻
遇箬菴和尚出山在拈花舍余躬自趨謁尚問汝一
向在那裡東奔西走余云某甲適纔離大雄尚云腳
跟下好與三十拄杖余便喝尚云胡喝亂喝余云和
尚猶作這般見解尚以香信盆推地震聲云亂統師
僧余云學人罪過尚便休去次日著執事陪余入南
尚後回山送閑住寮冬期又命掌記室將經二載
庚寅歲有同參者扳余過宛陵住靜誓作休山之計
安敢強做出頭人也不果院事少就復走龍池屯村
棲真諸處盡有機緣但不能細述始末後仍返嘉禾
金明寺見我本師蒙尚留住乃敘及法門事以補
知客之執屢勘辯深愜師意辛卯春解制余年二十
九也尚一日命同既白兄入室豎起拂子云若道得
即將去余云不辭向和尚道尚云未在更道余便接
過拂子尚云莫亂做余以拂子擊桌便出尚遂對眾
付囑復耑侍僧送衣拂歸寮山僧抱忝愚鈍毅然有
愧色乃稽首禮謝壬辰歲乞假回新安省親因途間
受暑大病忽作兩月不起有同行僧勸請醫士服藥
後即愈是年秋到郡被親友羈留卜隱于黃山之梅
溪自念斷橋一脈歷代傳持至我本師而又奚冀於
余輩往返數載晦跡韜光不肯以法門狼藉乙未冬
承星源眾檀護以黃連寺之招開堂復二載惟真實
煆煉衲子非炫耀于一時也丙申撾鼓退院於海陽
半峰靜室閉戶不出者又幾寒暑設有方來禪侶克
辦個事勿厭岑寂直登峰造謁如泛泛之流聞風而
止矣今晚被現前大眾抑逼余普說行腳故自不揣
巳引出這般勾當雖然好似羅公照鏡汝等諸人寧
不免于笑乎眾復作禮師躬身便起云不煩久立珍
重。

* 附懷淨土偈

「　滌盡根塵法法真西方佛亦是家親諸人欲說生天好更向蓮池種夙因」


「　素珠拈起水瀠洄一念澄清絕點埃步步腳跟親薦取不從他處覓蓮臺」


「　堂堂多少好男兒落賺終朝播嘴皮不信自心惟淨土齒黃髮白亂狐疑」


「　忽聽春鶯唱柳條當思佛土即心苗瞿曇金口親分付非是虛言誑爾曹」


「　業根牽動苦娑婆生死千般沒溺多更要西方求極樂此方人可脫離窠」


「　茆屋三間真自在彌陀一句獨為鄰等問說向貪嗔客莫把閻浮作久湮」


「　山前山後幾經過壁立岩前萬丈波指問樂邦何所似瓊花琪樹亦摩訶」


「　小閣爐焚沉水香仙風時見下瑤章但聞下界閻浮地白藕池邊有法王」


「　日笑溪頭鼓舌風劫初古佛許誰窮諸人試問修行事淨土無非有巳躬」


「　得少輕安休放閑更知山外又重山西天十萬八千路一日曾無頃刻間」


「　但看池塘荷葉青鷺鷥枉向水濱尋江風幾度解吹醒只聽滔滔念佛聲」


「　對客尋常口懶間於予根鈍匪雄才手持一串金剛子仗佛親從接引來」


「　捷徑門庭可易之諸人切莫作難疑六時觀想端嚴相世世生生即導師」


「　祖翁田地原成現那劫中繇下種來當人珍重回先照漸次蓮池養聖胎」


「　一條大路真如矢往往來來有萬千多少師僧皆錯過豈知古佛在當前」


「　趁此韶光急便修春風偏惹為人愁誰將甲子逆推轉終是悠悠守古坵」


「　妄念于心真不起淨土工夫純熟時夢中感佛親摩頂始覺如今慶幸之」


「　光陰火急似燒眉富貴千年有盡期好把寸心歸淨土西方蓮座即相攜」


「　忉忉言句非真實本色禪和鐵脊梁換人眼睛烏豆子等閑何用布旗槍」


「　歷歷明明元本有光前絕後亦非他弄泥團漢雖無限省力彌陀一句多」
