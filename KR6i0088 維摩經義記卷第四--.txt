#+TITLE: 維摩經義記卷第四--
#+DATE: 2018-05-12 10:23:27
#+SOURCE: github.com/kanripo/KR6i0088 master b42e5ef0                


No. 2769 [cf. No. 475]
維摩經義記卷第四


中聞是故在後而明也。又解。正在此中明亦
是次第□□□□□□能現女像。亦能行於
非道。以通正道。佛者圓極之果。與□□□□
道者能通。人至佛故目此品為佛道品。又解。
行於非道為令寶凡終□佛□遠則彰菩薩有
兼物之德。形奪二乘獨善之道。就此品中開
為兩別。始從品初訖永不能發無上道心。正
明通達佛道義。後從普現色身已下是因室
空生問。但不別立品名。寄此明也。就佛道中
開為三段。第一從品初訖菩薩能如是行於
非道是為通達佛道。直明行非□□之義。第
二從維摩問文殊何等為如來種訖不入煩惱
大海則不能得一切智寶。明就緣說於佛□
□臣所以□□生死煩惱之印有如來種能發
心也。第三從爾時大迦葉歎言已下迦葉讚
述文殊之言兼復自慨現分。

就第一段通達佛道中。維摩言菩薩行於非
道是為通達佛道者。今云非道。唯除菩薩正
道自餘悉為非道也。明菩薩和光以同□為
功。謂行於非道內心無染道之以。正即通達
佛道。為行之□□藉非道。然後正道得通。物
我之行俱申。是故言菩薩行非道是為通達
佛道也。又問言何行於非道者。菩薩同其塵
便應有染。云何同非而無其惡。答曰。行五無
間而無惱恚者。惡從心生不在事理。示行五
逆內心無瞋。故不同其惡。就中開為四子段。

第一行五無間訖至於餓鬼而具足功德。就
惡因惡德果明行於非道。行五無間而無惱
恚者。即惡中重因。凡夫多以惱恚心切造於
五逆。欲□□□□現行五逆而無惱恚也。地
獄畜生餓鬼即是□□□果也。凡墮地獄。罪
垢故墮。大士雖現處之實無罪垢故也。□□
多故墮於畜生。欲明菩薩雖現畜生而癡慢
久斷也。慳貪薄福無諸功德故墮餓鬼。大士
雖處其中而功德是足也。

第二子段。引色界道。不以為勝者。就善因善
果明行於非道。色無色界即是善果。道者善
因也。欲明大士雖現處之而不可為勝也。

第三子段。示行貪欲訖示行諸煩惱而心常
清淨。總就一切煩惱因明行於非道。示行貪
欲離諸染著者。明菩薩雖示同貪欲之行而
無染著之過。自下諸句類在可知也。示行諸
煩惱而心常清淨者。總舉一切煩惱。煩惱因
不可道盡故總舉結之。欲明大士煩惱□於
外心淨著於內。

第四子段。示入於魔已下訖不斷生死。就□
諸果報明行於非道。示入於魔而隨佛智慧
不隨他教者。欲明菩薩外同眾魔內順正惠
不隨魔之教也。已下類可知。現遍入諸道者。
果報不可噵盡故。總舉果報結之。現於涅槃。
涅槃是果報之外故別出之。文殊師利菩薩
能為是已下總結行於非道通達佛道義。

於是維摩問文殊已下第二大段。就緣說種。
所以問文殊者。欲明二聖互相顯揚。就中開
為三子段。

第一從於是維摩已下訖一切煩惱皆是佛
種。明就諸惡說種。煩惱所以為如來種者。若
論道理。萬行為佛種。今指煩惱為種。若無煩
惱不能發心。緣有煩惱發菩提心。此緣中說
種也。又解。所以指煩惱為種。今明法起不定
從緣而發。或反邪從正。或改惡修善。是則正
由邪起。善因惡生。故緣能種辨。上明非道為
道師之功也。今明非種為種弟子德也。是為
二乘獨善闕師之功。無煩惱種失弟子之德。
有身者。身見為萬戒之本。無明欲愛已下廣
就諸煩惱增一明義也。七識住者欲界人天
是一三禪三空為七。所以不取三塗者。但三
塗是重苦之處。識不樂住。所以不取。第四禪
但四禪心。無想是滅心定。識不樂住。所以
不取。非想者但非想為滅盡定所懷。是故識
不樂住也。

第二子段。曰何謂也已下訖是故當知一切
煩惱為如來種。明於釋疑。何謂也是致疑之
辭。至極妙果應藉勝因而以為種。今言煩惱
為種意何所謂。答曰。若見無為者空觀也。入
正位不能發心者。無相引□上名為正位。明
二乘之人勉於塵勞心栖寂怕之理無為自安
絕於方外之志也。凡夫煩惱既重遭苦彌重。
聞說至樂能發方外之志。發心住取。苟據理
而言。二乘之人俱然在先成佛。但今所以作
此語者。為令二乘明切瑳之美凡夫起於勝求
之心。譬如高原不生蓮華者。此下有三譬。前
二譬凡夫羅通佐譬。後一譬偏與二乘為譬。
高原不生蓮華與二乘為喻也。卑濕淤埿者
與凡夫為喻。如是見無為已下合上高原陸
地。煩惱淤埿中已下合上卑濕淤埿也。又如
殖種於空已下亦與凡聖兩人為喻。但前者
據五鈍使為言。此就五利使為語。故得為異
也。又如殖種於空者與二乘為譬。糞壞之地
與凡夫為譬。見無為者合上殖種於空。起我
見畢合糞壞之地。起我見如須彌山者。明凡
夫我心自高唯勝是從故。聞佛果極樂仰而
慕之。是故當知已下總結一切悉如來種。

第三子段譬如不下偏與二乘為譬。前二譬
明二乘無弟子之德。後一譬明無師之功。凡
欲取珠。要須躬身跋涉大海。聲聞不入生
□□□□□□□□□□□□寶菩薩入生
死□□獲於佛果故言得無上智寶也。

爾時大迦葉歎言善哉已下第三大段。善哉
已下明讚述文殊之言。塵勞等侶實能發心
為佛種也。我等今者不復堪任已下明二乘
自慨絕分不能發心歎凡夫能發心也。是故
文殊凡夫於佛法有返復而聲聞無也。凡夫
於佛法有返復。佛本正以救苦為懷。凡夫能
發無上之心。廣化眾生稱佛本意。報恩義足。
故言有返復也。而聲聞亦稟教修行。但斷三
界惑盡取證涅槃。不能行化於物。乖於佛意。
故言無返復之義也。又一解。莫兩凡聖無始
已來皆曾發大心。中間廢忘。今凡夫還發大
心。稱本舊解。故言返復。二乘之人於大乘絕
分。不歸本習。故言無返復也。所以者何以下
釋凡聖兩人有無之意。所以凡夫有返復而
聲聞無返復者何。釋云。凡夫聞佛法能起無
上道意。發心成佛。傳教不絕。悟者常續。三
寶不斷。有報恩之義。故有返復。正使聲聞聞
佛法。終不能發無上道意。故無返復。

爾時會中有菩薩名普現色身以下訖入不二
法門品。□□□空生第四論。因室空故普現
致問。凡人室家應有父母妻子眷屬取與資
生。居士此事如何所在。淨名答明大大士與
世有異。世人以生死為父母妻子眷屬。有為
法為資生。大士權實二智為父母。功德以為
妻子眷屬及與資生。雖知無起滅辨明方便
廣上父義。不二法門品廣上母義。後五千菩
薩得無生忍。此皆由空室而來。普現色身問
遠從空室近因此品初區同非道無惡不兼。
今明佛之正道無德不備。德備於內故能外
同非道就。

此中開為四段。第一從初說皆何所在。明由
室空故普現色身生問也。第二從於是維摩
以偈答曰以下訖降伏四種魔勝幡建道場。
明□□□父母眷屬資生與世有異。第三從
雖知無起滅示彼故有生。以下訖品。明方便
智廣上父義。第四入不二法門品明於實智
廣上母義也。

第一段普現色身所以致問者。夫為室宅之
內應有父母眷屬及以資生什物。而今悉無。
是故問言。父母妻子悉為是誰。象馬車乘皆
何所在也。

就第二淨名以偈答曰中開為三子段。第一
從智度以下訖以此為音樂。有四行偈。就人
眷屬為語。智度菩薩母方便以為父者。母本
明縎家事在於室內。欲明實智據在理內故
以為母。父本當賓客。匡正於外方。便外化其
猶如父。一切眾道師無不由是生者。此二智
長養法身萬行之本。豈直是菩薩父母。一切
諸佛亦從是生也。法喜以為妻者。妻本適志。
法喜適悅故以為妻。又一解。世人納妻者為
求子胤紹繼家宗。喻如道從歡喜生。以歡喜
故則佛種相續法身不斷。其由納妻子胤不
絕也。慈悲心以為女者。女人有外出之義。慈
悲外被故言為女也。又一解。女人性多慈悲。
為懷慈悲之心像女之性故以況之。善心誠
實男者。男性貞幹能辨家事為義。欲明誠實
之善既有貞幹之用能辨佛果菩提家事。畢
竟空寂舍者。舍以安身為義。空是栖神之宅。
其猶如舍。又一解。舍本遮止風霜掩於雨露。
明此空理能遮煩惱風霜掩諸漏雨露也。弟
子眾塵勞隨意之所轉者。弟子本以稟承師
訓為義。明塵勞眾生從我受化即有弟子之
義也。又一解。弟子者敬順孝養資益於我。明
化塵勞眾生功來資已故為有弟子也。道品
善知識由是成正覺者。善知識能以善相益。
正由道品資益成佛故言知識也。諸度法等侶
者。世人遊江越塞必須結疇敦侶然後得去。
欲明大士若遊生死江河越煩惱之關塞。若
不與六度共俱無由得去。故說為等侶也。四
攝為伎女者。四攝順物以悅眾情故言伎女。
又解。伎女本以音聲為義。必多來人眾。四
攝化物稱適物情。眾必歸從也。歌詠誦法言
以此為音樂者。世人音樂以自慰悅。菩薩以
法音自娛。

第二子段總持之薗苑以下訖淨心以澡浴戒
品為塗香。七偈明資生有異。總持之園苑者。
薗本遮援林果不令遺失。欲明陀羅尼總持
音聲法相不失也。無漏法林樹者。見諦無漏
樹木根深難拔故得枝條茲茂。明無漏深固
難傾萬善枝條故淨扶疏舌猶樹也。又一體
樹木能遮蔽日光則有蔭涼之義。明此無漏
之體能障邪見煩惱日光獲得涅槃清涼妙樂
也。覺意淨妙華解脫智惠果者。華本由樹而
生能得於果。以見諦無漏為樹能生思惟七
覺之華獲盡無生智解脫之果也。八解之浴
池定水湛然滿者。八解脫背捨下惡。其猶浴
池除垢也。夫欲修八解脫觀事須遊心定水。
若修定圓備。則八解池滿。故言定水湛然滿
也。布以七淨花俗此無垢人者。此七淨者戒
淨心淨見淨度疑淨道非道淨行淨行斷知見
淨。謂之七淨也。華本芬香鮮淨為義。明七
淨備戒定芬香智慧鮮淨其猶華也。羅漢法
身大士遊心此理。故言浴此無垢人。又解。華
本由水而出即能莊嚴於木。此七淨由定而
生即莊嚴於定象馬五通馳者。菩薩以五通
飛馳處處行化。其猶象馬馳驟也。大乘以為
車者。大乘有運載之義。其若車也。調御以一
心遊於八正路者。八正之道雖復平坦。若無
調御大乘之車則有越轍之義也。一心者捨
心也。心有三相。一者發動。二者歛攝。三者捨
心。若心發動大過則應修定。若心沈沒太過
則應修精進。若動靜調適。任之令進容豫之
中。是名為捨。捨則調停猶如善仰之者。牛遲
則策之。疾則制之。遲疾得所。則縱漸涉夷途
無有留難也。具以嚴容眾好飾其姿者。以三
十二相莊嚴其容。八十種好光飾姿顏也。慚
愧之上服者。世間上服以障弊為義。欲明菩
薩慚愧自法為上服以彰無慚無愧黑弊鄙立
也。深心為華鬘者。世人華鬘首之飾。欲明
深心行之上其猶如鬘也。又解。世人雜綖貫
宗眾華以為首飾。欲明菩薩以深心之解貫
宗諸行終成莊嚴智慧之首。富有七財寶者。
信戒聞惠布施慚愧謂七財。世人豐七珍為富
也。大士積此七法為富也。教授以滋息者。以
七財教化於人。人復化彼。化化相傳非滋息
如何。如所說修行迴向為大利者。如說能行。
迴所修善共成無上道。功來歸己。其猶大利
也。四禪為床坐從於淨命生者。床坐寢臥安
身。四禪者安靜義同床坐也。又解。世之床坐
避毒螫下濕。明菩薩修四禪為除下地卑穢
之患也。夫造床座要須運動斤斧然後得成。
今朝若不修淨命為因。禪定無由可剋言。從
淨命生也。多聞增智慧以為自覺音者。外國
諸王寢睡過多故作糸竹之音奏其耳道令彼
覺悟。欲明菩薩寢在禪定之床太沈。則以多
聞增智慧除無明之昏睡也。甘露法之食解
脫味為漿者。食以資身養命。漿以息渴。如理
無漏甘露資法身養惠命。經脫除生死之渴
愛也。淨心以澡浴戒品為塗香者。心淨故則
持戒除垢。猶澡浴除垢穢也。世人浴竟恐直
風入體以香塗之。戒防非法能障惡法。其猶
塗香也。

第三子段摧滅煩惱賊一偈明舉勇健能伏怨
敵結上兩段。世人身健多有謀略故。眷屬資
生所以得立。身羸怯愵則為他人侵奪。資生
眷屬不得存在。欲明菩薩正以智慧法身強
故煩惱四魔不能侵毀也。摧滅煩惱賊勇健
無能踰者。世人除怨得稱為勇健。明菩薩能
滅煩惱智慧勇猛。降伏四種魔勝幡建道場。
太世人破陣勝幡樹勝相。明菩薩歎四魔□
正以坐道場為勝幡也。

從雖知無起滅已下第三大段廣於父義。所
以父母偏廣者。惟尊唯重生育之本不過父
母也。菩薩二智眾德之宗萬行之本故偏廣
之。就中開為四子段。第一雖知無起滅以下
三偈總明外化物示現不同上供諸佛下化眾
生也。第二從諸有眾生類以下訖以善方便
力皆能給足之二十四偈。雖明外化非一也。
第三如是道無量兩偈總舉結上。如是道無
量者。內德無量也。所行無有崖者。正由內行
無量故能方便無量也。智慧無邊際者。釋上
道無量。正由智慧無邊故內德無量也。度脫
無數眾者。釋上所引無有崖也。正以能度無
數眾故行化無崖。假令一切佛一偈明德量
淵曠。談不能盡。佛嘆菩薩之德。豈可不盡。
此言不盡者。但言不可累書事不可疊道故
言窮劫不能盡也。第四誰聞如是法一偈勸
發心也。

* 入不二法門品

此品所以來者。上明佛道品。即是明中方便。
今明自非照真諦之境窮達無生之理。無由
能涉明施化。故次佛道品復明不二法門品。
此品是第四大段廣上母義。空理一相故言
不二。能軌曰法。通智為門。善契此理所以稱
入。從始以來唯二人相對餘皆默然。今欲各
顯其德故問眾人也。又一解。至理幽玄隱而
難測。自非眾聖詳辨無由可究。且時人寄悟
不同。應見眾菩薩說然後獲悟。就此品中開
為三段。從初以下訖隨所樂說之。明淨名命
眾菩薩說。第二從法自在以下訖淨名默然。
正明不二法門義。第三從就說是語時五千
菩薩以下訖品。明說法利益時人悟道。就第
二段中復開為三段。第一諸菩薩以言遣法。
第二文殊以言遣諸人之言。第三淨名以不
言遣文殊之言。就諸菩薩名中各有三句。第
一以事相為二。第二明據理無不二。第三明
智會不二之理。下一一菩薩中皆如此。類
可知。法自在菩薩曰以生滅為二者。生名起
成。滅者緣離曰滅。法相理中不見始起之生
亦不見今離散為滅。得此無生忍者即是會
不二理也。德身首曰我我所為二者。計身有
神我自身之外悉為我所也。既無神我亦無
身外之所也。不眴曰受不受為二者。受不受
相對為二。受以取相為義。不受者心無存執。
若法不受則不可得者。若法相理中不見有
取相是受。亦不見心無存執是為不受。正以
受不受不可得故無受心。是取不受心為捨。
亦無作起受引等相也。德頂曰垢淨為二者。
煩惱點污為垢。智慧鮮潔為淨。若見垢實性
則無淨相者。若見煩惱實性體空則無智慧
淨相也。順於滅相者。順於空如滅相也。善宿
曰。是動是念者。紛亂為動。澄靜為念。靜亂相
對為二也。又一解。微起為動。取相染著為念。
始終為二也。亦得六識為動。想受行為念也。
不動則無念者。法相理中無六識之動。亦無
想等之念。無念則無分別者。既無想等之念
故無六識心。是分別通達此者智會於理也
善眼曰一相無相者。追二為一相。除有為無
相逐事明空人計云召然有異故。一相無相
相對為二。若知一相即是無相者。若知一相
體空即是無相空也。亦不取無相入於平等
者。亦不見無相可取。解平等空也。妙臂曰
菩薩心聲聞心為二者。二乘自度心智則狹
菩薩兼濟心則曠大。計大小心為二。若觀心
相體空如到者則無大小之別也。弗沙曰善不
善為二者。順理益物為善。違理損物為不善。
若起心順理為善違理為不善。入無相空際
者則無二也。師子曰罪福為二者。上云善不
善。就因為語。此語則據果為因言。三塗苦果
為罪。人天樂報為福。又解。是因中之名因招
苦果為罪。感樂名福。若達罪體性空則與福
無異。以金剛惠決了此空相。則無罪是縛無
福是解也。師子意曰有漏無漏為二者。苦集
為有漏。滅道為無漏也。若得諸法等則不起
漏不漏相者。若得諸法體空平等則無苦集
有漏。滅道為無漏。不著於相亦不住無相者。
不著有漏之相亦不住無相無漏之無相也。
淨解曰有為無為為二者。萬像森羅是有為。
太虛空寂為無為。此空有相對為二。若離一
切數則心如虛空者。若知有為數空則心如
虛空。求虛空亦不可得也。那羅延曰世間出
世者。從外凡夫迄世第一法已來名世間心。
無相已上得真無漏名出世間心。世間性空
即是出世間者。若解世間實性證空即是出
世間無相也。於其中不入出溢散者。於空理
之中。不見世間心入於生死出世間心出於
生死亦不見世間心流溢生死出世間心散滅
生死也。善意曰生死涅槃者。縛解為二。生死
是縛。涅槃為解。若見生死性則無生死者。若
解生死體空即是涅槃無生死也。無縛無解
不然不滅者。亦無生死為縛涅槃是解。亦無
生死煩惱熾然。無涅槃寂滅也。現見曰盡
不盡者。煩惱為盡。滅結無為名不盡。若究竟
盡若不盡皆是無盡相者。法相理中觀盡與
不盡二俱是空不可得故言盡不也　普守曰
我無我者。計有神我為我。計定實無我為無
我。我尚不可得非我何可得者。法相理中神
我尚無。豈有定實無我可得。見實性體空者
不復起於我與無我也。電天曰明無明為二
者。智慧是明。煩惱為無明也。無明實性即是
明者。無明實性體空故即是明也。明亦不可
取離一切數者。明體性空離一切心數故亦
不可得取也。喜見曰色空為二者。計五陰定
有為色定無為空。色即是空者。色體性無故
色是空也。非色滅空色性自空者。非是色滅
方空。色體本來自空。受想行識亦皆爾也。明
相曰四種異空種異為二者。四大對空大也。
四種性即是空種性者。四大性空即是空大。
對此五大成身故言種也。如前際後際空故
中際亦空者。人計現在五大成身故。舉過去
未來破於現在也。妙意曰眼色者。根塵相對
為二也。若知眼性於色不貪不恚不癡者。若
解眼性體空則於色不生貪瞋癡。是名寂滅。
即體空也。耳等亦然。安住者不見根塵可得
也。無盡意曰布施回向一切智者。六度是
己之行體。迴向者以我之行迴向薩婆若。布
施性即是迴向一切智性者。明布施空即是
一切智性也。持戒亦然。於中入一相者。會空
不二也。深惠曰是無相無作者。空是根本。無
相無作是者枝條。又解。必未皆二。或可。三
四。但是二增數之初故言二也。空即無相無
相即無作者。觀假實無性為空。正以空故無
於眾相亦無造作。若空無相無作即無心意
識者。悉皆空也。寂根曰佛法眾者。佛僧是人。
法則法體。此人法相對也。佛即法法即眾者。
體空不異故得相即也。是三皆無為相與虛
空等者。將事無況性空也。一切法亦爾。類萬
法斯空也。心無礙曰身滅者。五陰緣聚為身。
緣散為滅。此計存亡為二。身即是身滅者。見
實相體空者不見有身及與滅身。存亡體空
故無二也。上善曰身口意善者。身口為外意
為內。此內外相對為二。是三業無作相。身
口意體空皆無造作也　福田曰福行罪行不
動行者。能得三塗苦果為罪行。從欲界人天
迄三禪謂福行。第四禪已上至非想為不動
行。罪福據苦樂之境。因為麁境四禪已上不
苦不樂名為不動。是其細境。此麁細相對也。
三行實性即是體空。空則無有罪福之別也。
華嚴曰從我起為二者。據計心為二也。上我
我所者。直就前境此明計我之心計所之心
也。見我實相者。不起二法。若解我體空。則
不計我我所之心。故無二法。若不住二法。則
無有識者。若無二法可住。則無我可識亦無
我所可識也。德藏曰有所得相者。情存有得
不存無得。取捨為二。又解。以能得對所得
也。若無所得則無取捨。若解性空空則情
無所存。無有取捨為別也　月上曰闇與明
者。月晦為闇。月光曰明。無闇無明則無為二
者。若觀明闇體空故無其二。如入滅受想定。
舉證喻無明闇可得也。寶印手曰。樂涅槃不
樂世間者。樂厭相對。不樂涅槃不厭世間則
無有二者。若不見涅槃可樂世間可厭。則無
樂厭之心。所以無樂厭者何。若有生死之縛。
則有涅槃之解。空理之中本來無生死之縛。
其誰求涅槃解脫。無縛無解會於不二也。珠
頂王曰正道邪道者。據理為正。背理為邪。住
正道者則不分別是邪是正者。若然真空正
道則無邪正之別也。樂實曰實不實者。第一
義諦絕於虛假。稱之為實。世諦但名但字。緣
用非真。名為不盡實。此虛實相對。實見者
尚不見實何況非實者。法相理中尚無第一
義諦實之可見。何況世諦非實而可得見也。
所以者何以下釋上義。先釋實見義所以名
為實見者。何今云非肉眼見所見。惠眼乃能
見故云實也。而此惠眼無見無不見者。所以
尚無實之可見。何況非實者何釋云。無見無
實之可見亦無非實不可見。故云無見無不
見。又一解。而此惠眼無見無不見者。雖曰不
見而無不見。此是惠眼之體也。

如是諸菩薩各各說已下。第二段明文殊以
言遣諸人之言也。

於是文殊問維摩已下。第三段明淨名以無
言遣文殊之言。文殊歎言善哉者。嘆於淨名
無言會理。上身子默然而被呵詰。今淨名無
言。何故致嘆。但身子不能即言以會空理故
在空妨言。所以被呵詰。而淨名解言說體空
即是無言。雖復默然。不妨言說稱理之解。所
以致歎。宜以默然遣文殊之言事須默然。

第三大段說是不二法門已下明說法有益。
是故五千菩薩會於不二之理得無生法忍也。

* 香積佛品

此品因空室而生第五事。正以室中無物故
身子生須食之念。淨名遣化菩薩請飯香積。
於此娑婆廣明利益。得飯之來出自彼佛。故
云香積佛品也。大意。由空室而來何。意在不
二法門品。後明上不二法門。辨明真諦之體。
言語道斷心行處滅時。情莫知所寄。事須明
有因食以入道引級物情也。

就此品中開為九大段。第一從初說當於何
食。明身子生念。即為取飯之端也。第二從維
摩諸知其意已下訖當令汝得未曾有食。明
淨名譏舍利弗結業生身不能無待即縣許
其所須。第三維摩詰即入三昧訖此諸大眾
莫不目見。明將欲取飯先現上方世界。示取
飯之端。使此時眾生於欽待之心。第四從
時維摩詰問眾菩薩誰能致彼佛已飯下訖
亦如眾香國土諸樹之香。正明淨名取飯於
此娑婆廣明利益。第五從爾時維摩問眾香
菩薩香積如來以何說法以下訖故以一切苦
切之言乃可入律。明二國交利。第六從彼諸
菩薩聞說是已皆曰未曾有也訖以無量大悲
生是佛土。明彼菩薩讚釋迦如來并歎此方
菩薩。第七從維摩詰言此土菩薩於諸眾生
大悲堅固已下訖常以四攝成就眾生是為
十。明淨名述成其所歎。第八彼菩薩成就幾
法以下訖恒以一心求諸功德是為八。明香
積菩薩為此小行之流請淨等之行。第九維
摩文殊於大眾中已下明說法利益發心也。

第一段舍利弗心念此諸菩薩當於何食。明
聲聞非不須食。但食自噵則難噵他則易。故
云菩薩。

時維摩詰已下第二大段。維摩知其意者。知
其非直為菩薩亦自為己須食之意。就中開
為二句。第一句譏其結業生身不能無待。佛
說八解。仁者受行。豈雜欲食而聞法乎者。佛
說八解脫。仁者受行斯法。正應遊心八解以
法食為先。豈得雜須欲食之意而聞正法乎。
又解。揣食有色香味觸。是即五欲雜穢之食
也。又解。譏身子為法來不食為來。八解本能
除患即是法食。今聽法除患。亦是病之良藥。
今存食不為法。似若昔八解不除患。今法亦
非良藥。故執今昔以呵之。

第二句當令汝等未曾有食已下。即玄許其
所須。非常之食。此食凡有三義。一者食之能
使身適神悅。二者香味異常。三者食之令人
悟道。不准常類故名未曾有也。又解。雖然昔
八解。今法但除因累。身子報身果累未亡。猶
須食以療之。故懸許其所須。

維摩詰即入三昧已下第三大段。何故先現
上方世界者。持欲取飯。先現彼國令此時眾
生欽待之心。

時維摩詰問眾菩薩已下第四大段。正明取
飯於此娑婆廣明利益。就中開為五子段。第
一從時維摩詰問已下訖如佛所言勿輕勿
學。明𨋪􂝍新學進於始行。咸皆默然者。欲
使淨名發言自取故默然也。仁此大眾無乃
可恥者。此𨋪􂝍新學仁此大眾之中無能致
彼佛飯乃是可恥之事。文殊師利曰如佛所
言勿輕未學者。進於始行。學則便得。故不可
輕也。又解。上以文殊威神力故皆默然者。設
飯之來事在主人故默然也。今言勿輕未學
者。未學猶尚難輕。而況此坐皆是久習高行
之人。非是不能。但設飯之來事在主人。理不
關客。所以默然也。第二子段。於是維摩不起
於坐已下訖亦使如來名聲普聞。正明遣化
取飯。第三子段。時化菩薩即於會前已下訖
佛為欲化樂小法者不盡現其清淨土耳。明
化傳淨名之意上方取飯也。令彼樂小法者
得弘大道者。明外凡夫之人未上性地容得
棄小向大故言得弘大道。亦使如來名聲普
聞者。自此以前未聞香積之名。因此廣彰故
言普聞也。彼諸大士見化菩薩已下。明香積
菩薩見化人即發三發問問於彼佛。第一問
言。今此上人從何來也。第二問。娑婆世界為
在何許。第三問。云何名為樂小法者　佛告
之曰下方已下訖釋迦牟尼今現在。答其第
二問娑婆之處也。於五濁惡世為樂小法眾
生敷演道教。答第三問樂小法者。彼有菩薩
名維摩結已下訖增益功德。答上第一問問
其來處。淨名遣化來因答第一問。復生兩問。
第一問。其人何如乃作是化。問人大小許人
乃作是化也。德力無畏神足若斯。第二問德
量多少有此神力。佛言甚大者。答其初門。是
為大人一切十方皆遣化往。答其後門器量
甚豐德行充備。於是香積如來已下明香積
佛與飯已而試約之。攝汝身香已下試約
有三勅。身有二心有一。攝汝身香無令彼諸
眾生起惑著心者勅。身香有二種。報應兩殊。
報香起著應香增道。今云攝者攝其報香也。
又當捨汝本形勿使彼國求菩薩者而自鄙恥
勅身。上方大士形則在妙。下方菩薩身則
劣小。故宜誡約。息於始行自鄙之心。又汝於
彼莫懷輕賤而作礙想已下勅心。若心生礙。
受道則難。是故有此言耶。第四子段。時化菩
薩既受鉢飯已下訖欲色諸天聞此香氣亦皆
來入維摩詰舍。明因請香飯更招渡來。聞此
香氣身意快然歎未曾有者。妙香充軀身心
悅適故曰未曾有也。第五子段。時維摩詰語
舍利弗等可食已下訖亦如諸樹之香。明香
飯此土有利益也。無以限意食之使不消者。
明如來慈念蒼生故有斯飯。悲心無窮亦飯
無盡若能體之稱大悲意若作局限心不稱大
悲則不消也。又解。食此飯者應發大心能建
大業報恩義足。名為消也。二乘之人不能發
心無報恩之義。故言不消。有異聲聞念此飯
少者。相傳解言。二乘之人情既局俠有其限
心。不同大士位懷彌博。故聲聞異於菩薩。故
言又異聲聞。又一解。聲聞生於異念故名聲
聞異於菩薩也。四海有為有相故宜可竭。此
飯大悲所勳應化之食。是故無盡也。

爾時維摩問眾香菩薩已下第五大段。明二
國交利。明上方菩薩聞此言教故能化導無
方。此飡香味知佛事不同兩邊有益故云交
利也。從維摩問眾香菩薩已下訖所有功德
皆悉具足。明香國佛事。彼菩薩曰我土如
來無文字說但以眾香得入律行者。香積如
來豈直雖以香為佛事而不為說法。但就勝
為緣語。彼國入道多藉香為緣。故記但以眾
香也。所以知然。品初言大菩薩眾佛為說法。
是故得知非無文字也。又一體此方因於取
識發聞思之解。上方香積鼻識後起意地聞
思慧解。此亦可從多論門也。彼菩薩問維摩
結以下。明釋迦說法。就中開為三段。第一從
維摩以下訖剛強之語以調伏之。直明□□
麁鑛故須剛強之況。第二從六是地獄以下
訖是世間是涅槃。明亦剛強法體。第三從
以難化之人心如猨猴訖以苦切之言乃可入
律行。明舉二譬結事須剛強之言如此。第一
子段。此土眾生剛強難化以下。直明眾生梁
強故須剛鑛之言折伏也。就第二子段中。剛
強法體中明為二門。初從言是地獄以下訖
是愚癡報。明不期因果理數自至。第二從是
結戒已下訖是涅槃。有藉教有違順。順即為
善違則為惡也。就初不期中開為二意。第一
意。是地獄既愚人生處。直總明惡果。第二意。
是身邪行已下因果雙明。就雙明因果中復
有三幡。第一幡總明三業身口及意也。第二
幡雖明十惡。殺生正報墮三塗。餘習氣人中得
二種果報。一者短命。二者多病。劫盜亦二果。
一者貧窮。二者共他財不得自在而用。邪婬
二果。一者婦不貞良。二者不得隨意眷屬。妄
語二果。一者多被誹謗。二者恒為他人所誑。
兩舌二果者。一者得弊惡眷屬。二者得不和
眷屬。惡口二果。一者常聞惡音。二者有所言
說常如鬪諍。綺語二果。一者有所言語人不
信受。二者有所言說不能分了。貪欲二果。一
者多欲。二者無厭足。瞋恚二果。一者常為他
人求其長短。二者恒為他所惱害。邪見二果。
一者常生邪見家。二者心有諂曲。第三幡。是
慳悋是慳悋報訖是愚癡。明六弊對六度為
語。第二段藉教行中。是結戒者。檀場白四羯
磨始初得戒時稱云結戒。持戒者。德行無缺
皆順教也。犯戒者。毀破所持皆違教。是應作
是不應作者。若順教為善。是則應作。若違教
造惡。是不應作。自此已下類爾可知　以難
化人已下釋迦說法中。第三大段舉二譬結
事須剛強之言。猨猴躁擾喻心萬端。象馬𢤱
悷喻身口形色剛強也。

彼菩薩聞說是已已下品中大段第六。上方
大士嘆佛及菩薩皆曰未曾有也。嘆釋迦如
來平等空慧而能隱於無量方便之力逐物所
威種種說法隨天人所樂。實為希有。斯諸菩
薩復能謙下。謙下不辭劬勞不擇淨穢。生於
此土也。

從維摩言已下大段第七。述成其言。嘆此土
菩薩大悲堅固誠如所說。述成其言也。然其
一世已下明穢土修行勝於淨國。然智藉癡
生善由惡發。惡豐故發善則濃。愚多故生智
則厚。此皆藉外為強緣。然後得發內解之堅
固。故言此間一世修行踰於淨土彌劫之行
也。所以者何以下釋穢土修行勝淨之意。而
以穢土修行而勝淨國者何。明娑婆穢土略
有十事善法。淨土所無。以布施攝貧窮者。出
十事之體。穢土由有貧窮故得行檀度具足。
淨國無諸貧乏鬪。闕於此行故明穢勝淨也。
猶世良醫在假病劫中醫術得通。施病良藥
患者皆除欲。明菩薩處不淨國土化物亦復
如是。眾行茲繁得弘十法。為大藥王濟度眾
生。故能超於萬劫去煩惱生死之病也。此言
皆為穢土始行之流欲令自竭其志也。

彼菩薩曰菩薩成就幾法以下第八大段。明
上方大士為此土新舉清淨國之行。明始行
之徒功行未成未能自拔。譬如羸人入水救
彼溺人未能修兼與彼俱沒。廣此土新學菩
薩令修淨國之行故發斯問。又一解。始行之
流聞其向言也世饒益眾生多於彼國百千
劫行。便謂菩薩慈在穢土一向不修淨行則
滯於穢國故為請淨土之行級行其情。菩薩
復應修淨土之行也。行無瘡疣生于淨土者。
善行鮮潔如究淨膚體。記惡懷善其猶瘡疣。
就此八法四段明義。第一段敬上接下相對。
饒益眾生而不望報訖謙下無礙。明第一接
下句。於諸菩薩視之如佛。第二敬上句。第二
段人法相對。前未聞經聞之不疑。第三於法
中無乖違。不與聲聞而相違背。第四相小乘
人中不相違背。第三段得失相對不嫉彼供。
第五見他得供養。於是失不起嫉心不高己
利。第六於我是得不以為高。而於其中調伏
其心。結成上得失正懷義。第四段自他相對。
常省己過。第七自有過內自省。第八句見他
過不訟也。恒以一心求諸功德。成上自他
義。

文殊師利解大段第九。明說法利益諸人悟
道也。

* 菩薩行品

此品所以來。上方菩薩始行之流於此土生
下劣想。如來廣明十方世界佛事不同諸佛
如來功德平等。言對阿難𨋪切上方菩薩上
方大士自求悔過請法還土。如來為說有盡
無盡解脫法門。即是菩薩行燈故菩薩品所
以來。就此品中有八段明義。

第一從佛為說法於菴羅樹薗已下訖是維摩
詰欲求故先現此瑞應。明將詣佛所印封所
說先現光明表其相來令菴羅諸人豫生欽
仰。

第二從於是維摩詰語文殊言可共見佛以下
訖非意所圖非度所測。正明維摩將諸大眾
詣於菴羅禮事供養如來。

第三從爾時阿難白佛今所聞香自昔未有以
下訖此飯如是滅除一切諸煩惱毒然後乃消
也。廣明香飯利益差別。

第四從阿難白佛未曾有也以下訖是名入一
切諸佛法門。明佛事不同證上香飯有其實
益。

第五從菩薩入此行者若見淨好佛土不以為
喜已下訖盡力變化所不能作。明言對阿難
𨋪切上方菩薩。第六從爾時眾香世界菩薩
來者合掌白佛以下訖唯然世尊願少賜法還
於彼土當念如來。明上方菩薩既被譏切悔
過自責請法還土。第七從佛告諸菩薩已下
訖是名有盡無盡解脫法門。明佛為說有盡
無盡解脫法門即菩薩行體。第八從爾時彼
諸菩薩聞說是法已下訖品。明上方菩薩香
華種種供養表其慶情。

於是維摩詰文殊已下第二段。文殊言今正
是時。今若詣佛正是利益之時也。因詣佛故
有七事利益。第一因詣佛故得與大眾禮事
供養表病非實。第二因詣佛故明佛事無方
成上香飯實益。第三因詣佛故得明上方菩
薩請佛為說有盡無盡解脫法門。第四因詣
佛故得明法身出百非之表以遣諸人執實之
心。第五因詣佛故得顯淨名生處見妙喜國
不動如來。第六因詣佛故得明法供養即是
封印淨名之所說。第七因諸佛故得明屬累
彌勒委付阿難流通此經千載之下流傳不
絕。於意云何者。汝為當目見而已亦在意地
解其所以。世尊我覩其為非意所圖非度所
測者。我目覩其事。非是意地所量。亦非忖度
之所能測也。

爾時阿難白佛今所聞香自昔未有。是第三
段。因問香氣廣明香飯利益差別。問香是彼
菩薩毛孔香者。欲令舍利弗發言自答也。如
是香氣住當久如者。問香氣住久近。此飯勢
力至于七日。未必限於七日。但閻浮提人不
食唯得七日。故就一方為語故云七日也。又
解。法爾七日未入正位者是聲聞性地人。得
入正位者無相以上。得正解脫者證於第四
果也。未發大乘心者凡夫之人。已發意者住
前之心。得無生忍者七地以還。又可初地。一
生補處者十地菩薩。然香飯雖是下地得道
之緣。初地以上豈蘇此藉入道。為欲成香飯
有始終之益故云乃至十地。小乘亦應云初
果二三乃至四果。但文略耳。菩薩中亦應從
初地二地乃至一地之階級。但文中略。廣明
十方世界佛事不同入道多端。自有由鼻識
得道。亦有由眼識而受益。此方由其耳識以
獲悟。滅除一切諸煩惱毒者。少分一切唯斷
當地之分也。

阿難白佛以下第四段。明佛事不同證香飯
有實益。以佛光明而作佛事者。自有見光而
獲秒。是故助以為佛事也。又以菩薩而作佛
事者。如大通智勝如是入定之後以十六王
子菩薩度六百萬億恒河沙等人也。又以佛
所化人者。以須扇多佛滅度留一化身住世
說法。以菩薩樹者。光無所不照。香無不普
薰。形色微妙隨所好而見。出妙音聲隨所
好而聞。眾生過者無不入道。又以佛衣服者。
如閻浮提王以世疾疫請佛得佛僧加梨禮拜
生善。病得除癒。又以飯食者。香作樓閣苑
薗皆香也。三十二相八十種好者。一一相隨
應所現令其入道也。佛身者。應形妙體正相
好論別佛身總語故有異也。虛空者。匝閙之
處為現虛空。又解。文殊師利滅眾色像以化
阿闍世王。眾生應以此緣者。應以上來因緣
得入正行也。夢幻者。說此六喻令人得悟也。
又解。隨所應見而現。如夢覩羅剎。若爾何故
云喻。但經中每以此六為喻故也。音聲語言
說法此等多以聲教為佛事。清淨佛土寂莫
無言乃無為者。猶如法如來所明下方菩薩
不樂處眾多有所眾說寂順無為以作佛事。
清淨佛土炳無情處來無言說寂怕無為以自
然進道。如是阿難諸佛威儀進止諸所施為
者。明大聖舉動皆有利益。是故無非佛事
也。有此四魔諸煩惱乃門。而諸眾生為之疲
勞諸佛即以此法而為佛事者。多能降毒龍
勢極嗔息先以欲拘事却以法語人也。此之
例皆是佛事。即以此法令其入道。是名入一
切諸佛法門者。總結於上此等佛事軌則日
法能通為體法也。

菩薩入此門者。已下第五段。明言對阿難幹
切上方菩薩。菩薩入此門者若然佛事不同。
若見一切淨好佛土不以為喜不貪不高者。
既然佛事不同。故雖見淨好情不生喜亦無
貪著不以高勝。若見不淨亦以為喜憂。不礙
不沒者。上見淨妙既不生喜。故覩穢不憂。上
淨既無貪。今穢則不生瞋礙。既不以淨為高
勝。故於穢不生下沒也。但於諸佛心生歡喜
恭敬作未曾有想也。如來功德平等為欲化
眾生而現佛土不同者。明諸佛道同無有優
劣但隨眾生應見示現差別也。阿難汝見諸
佛國土以下舉譬以明真應。地有若干者。明
國土參差則有數量。以喻如來應身有其差
別。若干者數量之異名。而虛空無若干者。明
虛空盪然絕於數量以喻如來智惠平等無有
高下別也。是如色身有若干者。喻合上地有
若干。其無礙惠者。合上虛空。諸佛色身威相
以下明功德平等悉無差別也。是故名三藐
以下如十是同等。略舉其三。三藐三佛陀者。
正遍知正覺。多陀阿伽度者如來也。佛陀覺
者。阿難若我廣說此三句義汝以劫壽不能
盡受以下。明廣演三句尚自難窮況於無量
功德也。上方菩薩於此土如來菩薩及以淨
名三處悉生下劣之心。故今共對阿難𨋪切
上方小行。明諸佛不可惻量。是故不應生下
劣之心。且止阿難以下移共在菩薩。明菩薩
不可惻限度。四海有為有相尚可惻量度。菩
薩功德不可量也。阿難汝等捨置菩薩以下
故複言在淨□。明菩薩始終之行故宜難測。
淨名一時之益二乘百千劫所不能得知。淨
名身處白衣故生劣想。今明淨名一時變現
神通之力二乘之人百千萬劫所不能盡。豈
可思議也。

爾時眾香世界菩薩來者已下第六段。明上
方菩薩既被𨋪切。於茲受悟。故悔過自責請
法還土。開為二問。從初訖現佛國異。明悔過
自責也。唯然已下第二問。請法還土。願賜
少法還於彼土當念如來者。當念傳心如來
之法也。又解。上已聞說佛事不可思議。將欲
請法還土。意欲宣揚如來不思議道。令本國
眾生念佛功德也。

佛告諸菩薩已下第七段。就中開為三段。第
一有盡無盡訖至如菩薩者。不盡有為不住
無為。二雙舉有為無為以為章門。第二何謂
不盡有為已下訖不虛福德是名菩薩不住無
為。明釋不盡有為不住無為也。第三從又具
福德故不住無為訖是名盡無盡解脫法門汝
等當學八句雙結有為無為也。有盡法門者。
何諦虛偽可盡可滅。謂之為盡。性空真實不
可盡滅。謂之無盡。凡夫執有為即是具縛。二
乘著空亦是具縛。菩薩處有為不著故脫凡
夫之縛。不證空而住故脫二乘之縛。故得
解脫。能軌曰法。通智為門。有經文云。無
礙者除凡夫礙勉二乘等也。何謂為盡謂有
為法者。無虛偽是為之法。何謂為盡無謂
無為法者。無性空不可盡滅是無為法也。如
菩薩者不盡有為不住無為者。有為雖偽。盡
之則大業不成。無為雖實。住之則空觀不明。

何謂不盡有為。第二遍釋有為。就中開為五
子段。第一從不離大慈不捨大悲以下訖發
行善根無有限齊以來。亂明自行外化。不離
不大慈不捨大悲者。慈悲是入有之基樹德
之本。故在先明。菩薩化物恒以大悲為首。常
以與樂濟苦為懷。心無捨離。深發一切智心
而不忽忘者。自行之體。明仰要佛果一切智
惠心不忘失也。教化眾生而不厭倦者。外化
之德明處生死化物情無厭怠。此之二句明
上仰要佛果下變眾生。於四攝法常念順行
者。成上外化正由。備於四攝故。能化物無
惓。四攝物攝物無不從故言常念順行也。護
持正法不惜軀命者。成上自行外化。讚若
自行外化擁隔不通將護法來通故能亡身空
命。種諸善根無有疲厭者。亦是自行廣殖眾
善能與菩提為根故無厭倦。志常安住方便
迴向者。若欲化於眾生事須善巧不著。以己
功德迴向薩婆若。求法不解者。亦是自行。仰
請諸佛深奧之法。情無懈慳。說法不悋者。外
化之行正由。自能求法。以己所得化物無有
悋惜也。懃供諸佛者。成上求法正由。翹懃
供養諸佛能求法不解也。故入生死而無所
畏者。成上說法無悋正由。生死無畏故能說
法無悋也。於諸榮辱心無憂喜。凡夫得榮辱
心動。菩薩離世八法於中不生憂喜。不輕末
學敬學如佛者。學則便得故不可輕。已學必
成佛。應敬如佛。墮煩惱者令發正念者。本自
未出。何故名墮。但修行伏煩惱作出離之意。
遇緣行退方名墮也。方宜教化。令發正念於
遠離樂不以為煮者。二乘之人身遠離憒閙
心離煩惱無為自安。菩薩雖復身遠離憒閙
心離煩惱。假以通道不以為貴。不著己樂慶
於彼樂者。凡夫見他得樂生嫉妬。自得樂則
情著。見他受苦則心安。自苦則情動。菩薩不
爾。不存己樂。聞他有樂心生慶悅。在諸禪定
如地獄想者。禪定雖樂安之則大道不成。情
無樂著如地獄想。於生死中如薗觀想者。生
死雖苦大道因之而生。菩薩好遊其中如似
薗觀想。見來求者為善師想者。見來求我。與
其作善師想。內心歡喜。方便勸化令入正法。
又解。見來求財請法為善師想師本資益我
義前人來有所成化功歸已有。即資益之義
故為善師想也。捨諸所有具一切智想者。知
行此施具一切智。明見因果施而無悔也。見
毀戒人起救護想者。見造惡毀梵之人起方
宜救接之想。諸波羅蜜為父母想者。欲明菩
薩諸度能生成法身如父母也。又解。子有所
須資之於父母。明菩薩所須求之於六度也。
道品法為眷屬想者。道品令我尊勝。其由世
人有眷屬益我尊貴。發行善根無有齊限者。
上亂明自行外化。今總結也。一切善法皆能
行之。

第二段。以諸淨國嚴飾之事以下訖聞佛無
量德志而不捲。明舉佛果顯三種勝事樹出
其行。上既明自行外化必得佛果故。次舉佛
果三事樹出其行。以諸淨國嚴飾之事成已
佛土者。是為一事。明以佛果淨國嚴飾故修
行住要成己佛土也。開門大施具足相好者。
此為第二事。施本能資於刑。是故因中行施
能具佛果三十二相八十種好也。自有施心
少財物多自施心多財物少。此二不備。不能
應無方之求。此二兼備恣其所須。除一切惡
淨身口意生死無數劫意而有勇者。成上第
二事。明因淨則果妙。正以能除諸惡淨於三
等。處生死化物無畏故得淨土法身也。聞佛
無量德志而不惓者。此是第三事。明聞佛無
量功德修行住取志願無捲也。

第三以惠智劍以下訖以大精進摧諸魔軍。
明有所除。上既辨果顯三種勝事。自非除因
果二累。無以可獲。故次明之也。以智惠劍破
煩惱賊者。此即因累。煩惱能劫人善財。其猶
如賊。空觀智惠能摧煩惱故云如劍。出陰界
入者。除陰死二魔。即是果累。荷負眾生永
使解脫者。自既勉累。復能荷負眾生。於因
果二累中永使解脫。以大精進摧伏魔軍者。
天魔是起惡之緣故。以精進之行而能降伏
也。

第四段常求無念以下訖修四無量。明空有
二行。上既明所除。自非觀違空境。無以能除
煩惱陰死三魔。若無有智備足。何能降天魔。
故次明之。常求無念實相智惠者。守境為念。
空理無物當心故名無念。空理絕於假誑為
實。表異於有故云相。智惠者此諸觀智行。少
欲知足而不捨世間已下明有中智。自非有
中智備。無以降天魔。內心常行少欲知足之
法而示同世間多欲之道。又解。聲聞行少欲
知足捨世間入涅槃。菩薩行少欲知足不捨
世間入涅槃。不壞威儀而能隨從者。不壞正
法威儀而能同俗。有感現種種威儀起神通
惠引道眾生者。常以五通化引眾生。五通即
禪定果。由定得總持。得所念總持所聞不忘
者。得陀羅尼總持。音聲法相則無遺失。善別
諸根斷眾生疑已下正由。內秉陀羅尼外能
辨才為物說法。但欲說法要須識根故知藥。
故先明識根知藥。差別諸根斷眾生疑者。此
明識病。若知眾生根性差別善能應機授法
斷其疑。或以樂說辨演法無礙。正以得辨說
無滯故能斷眾生疑也。淨十善道受人天福
者。正由十善之行故能示在人天受福教化。
修四無量開梵天道者。內修四等之行故能
示生四禪。四禪謂四梵天。又一體菩薩求生
梵天為欲作諸法之主。

第五段勸請說法以下訖不失品善法。明三
業清淨結上四段正由。身口意淨故備上來
四段之法。勸請說法隨喜讚善得佛音聲者。
明口業清淨故得佛梵音微妙也。身口意善
得佛威儀者。明身業清淨得佛象王視觀行
住坐臥舉動威儀正應道身所修業口意相逐
來。深修善法以下明意業。深修善法所行轉
勝者。意地修善增然乃有日新之美故云轉
勝。以大乘教成菩薩僧者。正以問解增明故
能備說大乘心人成於菩薩僧。此成上意也。
以無放逸不失眾善者。意不生放逸故眾善
無失。行如此法以下結上來諸行也。

何謂菩薩不住無為以下遍釋無為。菩薩空
前有。顛心必須涉有。施行不得證空。故知人
空不住。聲聞不爾。謂修夢空不以空為證。二
乘修空證空而住。菩薩雖復修空而能在有
施化。不證空而住。修學無相無作。不以無相
無作為證者。明菩薩雖修學空無相等而能
在有化物。不同二乘證空而住。雖學無起不
以無起為證者。菩薩雖觀空理絕於起動而
能在有化物。不同聲聞證空而住。觀於無常
而不厭善本者。二乘觀無常空而證取涅槃
絕於化道。菩薩雖觀無常體空而能在有化
物。不厭善本證於涅槃也。觀世間苦而不惡
生死。聲聞若體空在有中惡生死。菩薩觀苦
體空而處生死以化物也。觀於遠離而身心
修善者。二乘之人觀身心遠離體空而證滅
盡涅槃不能修善。菩薩雖觀身心遠離體空
而在有中身心修善以化物。觀無所歸而歸
趣善法者。菩薩雖觀空理無物可歸而於有
中歸向善法。觀於無生而以生法荷負一切
者。雖觀空理無其生滅而在有中現於生法
荷負眾生也。觀於無漏而不斷諸漏者。聲聞
觀無漏空斷諸漏盡。菩薩雖斷觀無漏體空
而能化物示同有漏也。觀無所行而以行法
教化眾生者。雖觀空理無法可行而於有中
行法教化眾生。觀於空無而不捨大悲者。雖
觀空理是無而能在於生死拔苦不捨大悲
也。觀正法位而不隨小乘者。雖觀性空而處
有施化。不同聲聞小乘絕於化導也。觀諸法
虛妄者。觀萬法體空非實。妄計者為實。無堅
牢。又無我人亦無主宰。此即是假名空也。無
相者明五陰體空絕於生滅相也。本願未滿
而不虛福德禪定智惠者。菩薩空前願。有願
中有化物修福德業。藉此之行至於佛果。本
願未滿。可虛設此願證空而住。應當有中修
福德禪定化眾生行也。修如此法是名不住
無為。總結上不住無為也。

又具福德以下大段第三。舉八句雙結上有
為無為也。具福德故不住無為者。正以不住
著無為有勝導故。於不盡有為中能修福德
之行也。具智惠故不盡有為者。正以不盡有
為中有勝資故便能於也。不住無為中修其
智惠。此兩句是總。下有六句為別。大慈悲
故不住無為者。此舉不盡有為中初句不離
大慈不捨大悲正。以不住無為空觀明故。於
不盡有為中能修慈悲之行。滿本願故不盡
有為者。此舉不住無為中最後句本願未滿
而不虛福德禪定智惠句。正以不盡有為有
其勝行故。於不住無為中能滿本願也。集法
藥故不住無為者。此舉不盡有為中求法不
懈。正以不住無為空觀明故。於不盡有為中
能集法藥也。隨授藥故不盡有為者。此舉不
住無為中觀無所行而以行法教化眾生。正
以不盡有為有具勝行故。於不住無為中能
隨授眾生法藥。知眾生病故不住無為者。此
舉不盡有為中差別諸根。正以不住無為空
觀明故。於不盡有為中知眾生病也。滅眾生
病故不盡有為者。此舉不住無為中觀於無
我而誨人不捲。正以不盡有為有勝行故。於
不住無為中能滅眾生病也。諸正士以下總
結勸修之。

爾時彼諸菩薩以下大段第八段。明此諸菩
薩得法情欣。香華供養禮拜表其慶情也。

* 見阿閦佛品

就此品中有兩段明義。初明應身體空。後明
法身出百非之表。別出淨名生處應有見如
來身品。文句小故寄他品明。不別立品目。若
爾釋迦無動等是如來。何故阿閦得於品名
而不去法身品者。但此經宗旨原為維摩。今
欲顯淨名生處故存品名。阿者言無。閦之言
動。下現無動佛教。云見阿閦佛品也。初明丈
六體空。後辨真極法身。此即除惑情二種執
患。由上淨名云何共見佛將諸大眾禮事如
來。時情便謂有定佛可見。今明丈六性空。以
遣時情執有之患。又由時眾不違法身。執應
為至極真身。今明法身妙體出過百非之表。
去其執應之患。時人便謂釋迦可爾。他方諸
佛何必同然。辨明妙喜世界無動如來法身
亦是百非之表故能處淨而入穢。不可作淨
穢住取故現妙喜世界無動如來。

就此品中有二段明義。第一從初訖若他觀
者名為邪觀。明觀如來之身。第二從爾時舍
利問維摩詰汝於何沒以下訖已還置本處。
出淨名生處。

就初段中復開為三段。第一從爾時世尊問
維摩結以下不觀識如不觀識性。明應身體
空。汝欲見如來為以何等觀如來乎者。如向
云。欲見於佛為作何等相根觀如來乎。維摩
詰言。如自觀身實相觀佛亦然者。如來大聖
尊重。不敢直爾而觀。要自觀己身性空。然後
仰類於佛。我觀如來前際不來後際不去今
則不住者。外人計有神我從冥初來至現在
住世說法從現在謝在過去。欲明性空理中
不見如來從於未來來至現在。故云前際不
來向現在。亦不見從現在謝於過去。故云後
際不去。亦不見住世說法。故云今則無住。又
一解。以前際為過去後際為未來。前際不去
者不見如來謝於過去。後際不來者不見如
來在未來。今得不住不見如來在現在住世。
不觀色性已下就五論明空。不觀色者。無
定色可得。不觀色如故。無色空可得。人不觀
色性故。亦不見色有定性可得也。受相行識
行亦然也。

第二從非四大起以下。明至極法身出於百
非之表也。非四大起同於虛空者。明法身不
為四大所成。借虛空以況。真極若作常住法
身者即略明常。又解。別有一法身。明相續
常。即是壽命七百阿僧祇劫也。六入無積身
心已過。法身不為無入積聚已過身心之表
也。不在三界。出於三界。三垢離者。三界之
業久已永除。順三脫門者。智惠與三空門相
順也。三明與無明等者。觀三空門時闇齊觀
故云學也。不一相者垂迹萬差不異相知語
本唯一不自相知隨感則赴亦能現於他形不
他者唯是自體不曾有他。非無相者。法身妙
有不同虛空相。非取相者。雖非無相復不可
以相根住取也。不此不彼者。不在生死而未
出世。不在彼不彼者。不在涅槃而未常不在
此。不中流者。不在道品中間而未常不在彼
此。而化眾生者。雖非彼此中間而在生死以
化眾生也。觀於寂滅亦不永滅者。智照性空
寂滅之理而不永入寂滅亦復處有。不同二
乘永寂不此不彼故不在此間彼間也。不以
此不以彼。既非彼此。不可以彼此住取也。不
可以智知不可以識識者。非滅智所知非凡
識所識。無晦無明者。朗達三世故無晦。體非
役慮故無明。又解。現同闇昧故言無明也。無
名無相者。法身之體絕於名相也。無強者。現
同嬰弱。無弱者生老不加也。非淨者。示居塵。
穢者煩累永除也。不在方者。高栖環中。不
離方者。像無不現。非有為者。法身惔怕。非
無為者。不同六道。非示者。體非色故非示。
無說者。體非聲故無說。不施現同慳悋。不
慳者。檀度備足。不戒者。現有所犯。不犯者。
惡法永息。不忍者示同惱恚。不恚者。瞋忿永
除。不進者現同懶墮。不怠者。懈怠永盡。不
定者。現同散亂。不亂者。囂喧永離。不智者現
同愚闇。不愚者癡闇悉除。不誠者。現同誑
偽。不欺者。虛誑永滅。不來者。從毘耶離向王
舍城為來。還從王舍城向毘耶離為去。法身
亦不見背此為來向彼為去。不出不入者。亦
不見託生王宮為出雙樹滅跡為入。以一切
言語道斷者。廢應論真故云言語道絕心行
處滅也。非福田非不福田者。慢之得罪故非
福田。敬則得福非福田。又解。現造眾惡非福
田。眾惡永除非不福田也。非應供者。非福
田故非應供。非不應供養者。是福田故應供
養也。非取者。非供養故不可取也。非捨者。
是應供養故不可捨。非有相者。不可作相根
往取。非無相者不同虛空故非無相。又同真
際者。同第一義諦真際之理與真理齊。等法
性者。與性法冥符。不可稱不可量者。體絕稱
量。過稱量者。金剛已還形奪之境稱量之內。
法身出過名數之表稱量之外。非大者。細入
無間故非大。非小者。彌淪太虛故非小。非見
者。體非色故非見非聞者。體非聲香故非聞。
非覺者。體非觸故非覺。非知者。體非味故非
知。又一解。非可現見亦不可以非現見故言
非聞也。亦非覺。察後非此知也。離眾結縛者。
纏累永亡也。等諸智者。上齊諸佛下同眾生
於諸法無分別者。前同假名眾生。今同眾生
所引之法無分別。一切無已下明雖同眾生法
而無煩惱等過。無失者。無過失也。無濁者。
無塵濁也。無惱無煩惱。無作無起者。上明
無煩惱。此明無業體。無生無滅者。既無煩
惱結業。生據者始死據者終。明無生死也。無
畏無憂無喜者。凡夫欣生惡死。若有其死可
有憂畏。空理之中無死可得。故無憂畏。若有
其生可有喜。生既不可得。故亦無喜。無厭
者。無死之可厭無生之可著也。無已有今有
當有者。此乃常住體非三世攝。不可一切言
說分別顯示者。體絕百非眾相之表。故非言
說可得分別顯示。世尊如來為若此已下。第
三舉邪正來結上兩段。若以此觀者。作丈六
身空法身百非之表。是名正觀。若他觀者。是
名邪觀。若計丈六是實若謂丈六以為至極
之佛。是名邪觀。

爾時舍利弗已下。第二大段出淨名生處。就
中開為五段。第一從爾時已下訖云何乃問
汝於何獲而來生此。明理中無其沒生。將欲
出其生處。恐時情計其定實生處故明無沒
生。又解。上明觀身實相。實相無生今現有
生。將成上自觀之義。明無沒生。汝所得法有
沒生者。將明據理無其沒生。故就舍利弗所
得為言耳。第二從舍利弗沒者為虛誑法以
下訖雖生不長諸惡。明就世諦相續故有沒
生。若一向無生。如來則無由得顯淨名生處。
故就世諦名用道中有生令如來出其生處
也。沒者為虛誑法敗壞之相者。明沒者俗諦
離散虛誑敗壞之法也。生者為虛誑法相續
之相者。明生是假有虛誑相續不斷也。菩薩
雖沒不盡善本雖生不長諸惡者。明二乘人
涅槃之沒盡於善本。凡夫生世廣造諸惡。菩
薩現同其滅不盡善本應生不起諸惡。又一
解。凡夫福盡命終。菩薩示有終沒。非是福盡
也。第三從是時佛告舍利弗有國名妙喜已
下說但滅眾生煩惱闇耳。正明出淨名生處。
若不出淨名生處。無以生時眾渴仰之心。故
出生處。舍利弗言未曾有也已下明舍利弗
凡有二意。一者穢土之中多有怒害艱嶮。不
辭艱嶮之深累而能處之。亦為希有。二者歎
捨淨之穢實是良難。自非所為處大。何申能
爾。維摩語舍利弗於意云何已下。舉二譬還
答其兩意兼成上生生不長惡滅不盡善義。
日光出時與冥合乎。答其初意。明雖生穢土
而不為眾穢之所染累。維摩言夫日何故行
閻浮提已下答上第二意。明捨淨之穢者。為
除物病。雖生不淨佛土為化眾生不與愚闇
而共合者。合上日光出時則無眾冥也。但滅
眾生煩惱闇者。合上欲以明照為之除冥者
也。第四從是時大眾渴仰欲見妙喜已下訖
於是世界亦不迫隘如本無異。明大眾渴仰
欲見妙音世界是以淨名承如來之重命接妙
喜世界未置此土也。第五爾時釋迦告大
眾汝且觀已下訖其事訖已還現本處。明勸
時眾發心修行。下有十四那由他人發菩提
心。

佛告舍利弗汝見妙喜世界及無動佛已下大
段第三。明流通說所以問身子見者令其因
見慶所聞歎經重。伋明流通聞經之力。雖不
覩今事。聞經之功同眼見之利。就中開為三
段。第一從此以下訖法供養品。明將欲付囑。
先明經重。在人則人尊。在地則地貴。第二
法供養品。明如來述成天帝釋歎經重人重
拔量。財供養不如法供養。即封印淨名之所
說。第三囑累一品正明付囑彌勒阿難使流
傳萬世不絕。從佛告舍利已下訖品。明舍利
弗出家之人說三惠流通。從品初訖其已信
者當為作護者。明天帝在家白衣亦說三惠
流通。第一段中我等快得善利得見是人親
近供養者。將明三惠流通先自導已得見淨
名獲於善利。其諸眾生若今現在若佛滅後
聞此經者亦得善利。出於聞惠。況復聞以信
解受持讀誦者。出其思惠。如說修行者明於
修惠也。若有手得是經便為已得法寶之藏
者。經卷是聞惠之詅成上聞惠可重手得者
尚獲寶藏。而況聞已領在胸衿。若有讀誦解
釋其義如說修行者。此舉讚誦取修惠之人
則為諸佛之所護念。正明修惠果報。流通此
法則為如來威神加護故言護。在心不忘曰
念也。其有供養如是人者當知即為供養於
佛者。明在人則人尊。供養持經之人與供養
佛無異。此人流通頓佛處也。其有書持此經
卷者當知其室則有如來者。此是在地則地
貴。此經廣明如來法身故。云其室則有如來。
地尚可貴。何況持經之人。理是可尊也。若聞
是經能隨喜者斯人則為取一切智。明聞惠
果報。藉此聞惠之解終感佛果一切智也。若
有信已下明思惠果報。此人則為諸佛之所
記別為得無上菩提也。

* 法供養品

法供養者。夫言供養。資身養命。明此法資法
身養惠命。又解。供養者稱可前人之意。若依
經修行稱可聖心。故目此品為法供養品。爾
時釋提桓因以下明天帝辯三惠流通。我雖
從佛聞百千經。未曾聞此決定實相能除疑
惑。謂之決定。亦可。理相明白謂決定也。如
我解佛所說義趣。知其深遠。若有眾生聞經
流通此理明知。亦得是深遠之法不疑。聞是
經法者。明於聞惠。信解受持讀誦者。思惠也。
何況如說修行者。明修惠也。斯人已下總明
三惠果報。閉眾惡趣者。因惡不生三趣也。開
諸善門者。依經修行能通行人近至人天遠
至之妙果故言門也。常為諸佛之所護念者。
持經之人恒為眾聖加護故言護念。降伏外
道摧滅魔怨者。能降外道改邪從正。滅摧天
魔棄惡從善。修持菩提安處道場者。明修於
國中萬行感於道場之果。履踐如來所行之
迹。從初地終於法雲皆是諸佛所行之跡。其
一聽法者以下明天帝擁護弟子使外惡不干
內生善法。佛言善哉以下。第二大段述成天
帝之言。即明經重人重。封印淨名之所說。就
中開為四段也。

第一大段從佛言以下訖若善男子善女人受
持供養是經者則為供養去來今佛者。此經
明三世諸佛菩提。若受持者是則供養三世
諸佛。

第二大段從天帝正使三千世界如來滿中以
下訖菩提之相不可限量以是因緣福不可
量。明校量財供養不如法供養。所以勝者。財
供不能令人得道。要須解望悟道。第三從過
去有佛號曰藥王如來已下訖最後如來名曰
樓王。此明引過去為證。第四是故天帝當知
此要以下明結勸。

就第三大段引過去為證中開為五段。第一
從過去有佛號藥王如來已下將欲校量財供
養不如法供養。先列藥王如來國土名號壽
命劫數多少。就藥王如來行此二施。是故須
列。第二從爾時轉輪聖王名曰寶蓋已下明
於藥王如來所設財供養。第三時王子月蓋
獨坐思惟已下列法供養。就中復開為二。第
一時王月蓋獨坐思惟。明法供養端序也。寧
有供養殊過此者。盡財竭寶豈能更有過此
者。有一解。雖盡天下華飾名衣上服故應更
有過此者。意謂未盡其極。

第二從佛言善男子法供養者諸佛所說深經
已下。正明法供養體。就中分為二子段。第一
從諸佛所說深經訖將護法故是名法之供
養。明聞思二惠人法供養。第二從有於諸法
如說修行已下。明修惠人上法供養。就初聞
惠思二惠中復開為四意。第一意。諸佛所說
深經已下訖菩薩法藏所攝。歎經理深。諸佛
所說深經者。經理幽邃故言深。一切世間難
信受者。此理深遠凡夫所不能安心故言難
信難受。微妙難見者。體絕犀麁曰微。微中
之極曰妙。唯佛能知非聖不達故曰難見。清
淨無染者。體無塵累曰清淨。不可點污曰無
染。非但分別思惟之所能得者。但者單獨之
稱。非直以智慧分別能知。要須功德諸行相
助得此理也。菩薩法藏所攝者。此經明大乘
理故菩薩法藏所攝也。第二意。陀羅尼印印
之者已下訖能令眾生入佛法藏。明經來益
人人得經為用。陀羅尼印印之者。無相總持
印之。以無相印印行者胸衿。世間持印即能
遊江越塞處處無礙。欲明行者柄此無相之
解理。能越煩惱之江河。遊生死之關塞。則無
留礙也。至不退轉。此理至竟不復退轉。成
就六度者。能令行者　度備足。善分別義者。
能令行者分別萬法之義。順菩提法者。此理
則與菩提相應。眾經之上者。正由此法深妙
最上故令行者成就六度分別諸義也。入大
慈悲者。能令行者入大慈悲行也。離眾魔
事及諸邪見者。能令行者改惡從善背邪歸
正也。行人解無性與因緣相順。無我無眾生
無壽命者。能令行人得假名空。空無相無作
無起者。得實法空也。能令眾生坐於道場而
轉法輪者。明能令行者修因得果成佛說法
也。諸天龍神所共歎譽者。行人成佛諸天恭
敬歎譽也。能令眾生入佛法藏者。能令行者
入佛果功德之法藏也。第三意。攝眾賢聖已
下訖十方諸佛所說。明三業通說。攝諸賢聖
一切智慧者。總論三乘賢聖。說眾菩薩所行
之道已下。雖明三乘說於菩薩所行之此道
一句。明三中獨大自行外化。依於諸法實相
之義者。自行之體觀達諸法體空實相也。明
宣無常苦空無我寂滅者。出於實相體。能救
一切毀禁眾生已下。明於外化。能救一切毀
禁眾生者。能善方便濟度犯戒眾生也。諸魔
外道及貪著者能使怖畏。魔本繫屬生死樂
於五欲。外道執著己道計有神我。凡夫貪著
財物謂為實有。既聞說空故生怖也。諸佛賢
聖所共歎譽者。既修自行外化則為賢聖所
歎。背生死苦得涅槃者。此明二乘之行。厭背
生死求涅槃之樂。十方三世諸佛所說者。非
直藥王所談。乃是過去未來現在諸佛皆同
說也。第四意。若聞如是等經已下。舉聞思惠
出法供養人。

又於諸法已下第二子段。明修惠上法供養。
就中開為三句。第一句明修惠解理除惑。隨
順十二因緣離諸邪見得無生忍者。明觀達
因緣之理斷五邪諸見得無生之解。第二句
決定無我無眾生已下言依法不依人。明修
惠人得假實之解備有四依之德。以用心物
無我無眾生者。假名空。而於因緣果報無違
諍者。正以無性故空。緣和故有。則與因緣
相順無違諍也。離諸我所者。解實法空。依於
義已下明備四依之德。若論次第先明依法
不依人。人則有善惡無記。不可總依。法有定
揩。應依法不依人。依法中則語今有了不了。
故今就法中依了義法。莫依不了義法。了義
法中有理有教。凡情執言喪義。不能亡言取
旨。故第三依義莫依語也。既聞依義。便謂實
有此義。不能虛心會理。故次第四依智莫衣
執著識也。

第三句隨順法相以下訖是名最上法之供
養。明舉解理除惑結出修惠之人上供養也。
隨順法相無所歸者。外道計五微塵成五大。
五大成五根。有始入終歸。法相理中不見始。
來生死謂入。離相散還本謂終。歸入生死歸
終。又解。十二因緣不入生死歸於五道。無明
畢竟滅故老死亦畢竟滅。明因緣體空。作如
是觀十二因緣體空無有盡相不復起見者。
既觀因緣體空。無有盡滅。則不復起五邪諸
見。是名法之供養者。出修惠人是上供養
也。

佛告天帝王子月蓋已下引過去中第四段。
以諸人悟道證法供養是勝。自得柔順忍。復
化人得發心。證上法供養勝。

天帝時王寶蓋現在得佛已下過去中第五結
會古今。迦羅鳩村馱訖最後如來名曰樓至。

從如是天帝當知以下如來述成中第四段結
勸。如是天帝當知已下明結。如是者如上所
明。供養此經則供養三世佛。校量財供養不
如法供養。引過去為證正如是。當知此要以
法供養為上為最。是故天帝已下勸為法供
養也。是法供養為上第一無比故。勸當以法
供養供養於佛也。

* 囑累品

流通中第三囑累品。所以來付囑彌勒阿難令
末代流通故有囑累品來。此法是佛之憂累。
今以我之累付囑於汝。又一解。以此經法付
囑彌勒。即是彌勒之憂累。彌勒自憂當此事
故云囑累也。就中有二段。第一從初已下訖
無令伺求得其便者。委付彌勒。第二是時佛
告阿難已下付囑阿難。

就彌勒中復開為兩段。第一從初訖而取相
分別是為二法。正明如來付囑。第二彌勒聞
說是以白佛已下明彌勒受付囑。第一佛付
囑中有三子段。第一從初訖如是無令斷絕。
明如來所得處為重法委付彌勒使流傳不
絕。第二從所以者何已下訖隨諸眾生所應
得利而為廣說。明於得失也。眾生不聞為失。
聞者為得。所以慇懃付囑。為有得失也。第三
從彌勒當知菩薩有二相已下明流通人應除
過。就中亦三播明儀。第一播明捨華崇寶。一
者雜句文飾之事是世聞華飾乖於正典故應
捨離也。二者不畏深義如實能入此是實理
故宜遵崇修學也。若好雜句文飾當知是為
新學菩薩者。情存文飾清華。此即始行之人
也。若於如是無深無著甚深經典如說修行
者。此則積來因久。即是崇實人也。第二播彌
勒復有二法已下。於人法生過。此似外凡之
人。一者所未聞經懷疑生怖。我初不聞從何
處來者。此是於法生過也。二者若護持是經
或時於中說其過惡者。此於人上生過也。有
此二法已下。明既有此二過。當知是新學。凡
夫未解深法。其心麁鑛不能調伏也。第三播。
彌勒復有二法已下亦於法生過此應是住前
習種性人雖解深法猶自毀傷者。以解法未
深猶故起過。既言不能得無生忍。故知應是
住前人未得性地無生也。一者輕慢新學不
能教誨者。化物不普於人有過也。二者雖解
深法而取相分別者。明於深法中未亡其執。
是故於法有取相之過。

彌勒聞說是以白佛已下第二段明彌勒受如
來付囑也。我當遠離如斯之惡。彌勒豈有此
過。但為於末代持經之人應離此過故作斯
言耶。

是時佛告阿難已下第二大段付囑阿難受
持。亦有二段。初明佛付囑使流傳受持。後明
阿難受佛所付敬順受持請說經名也。一切
大眾聞佛所說得法心悅歡喜奉行。
維摩經義記卷第四

龍華二儒共校定也。更比字一校也。
大統五年四月十二日比丘惠龍寫
記流通。

保定二年歲次壬午於爾綿公齋上榆樹
下大聽僧雖講維摩經一遍私記