#+TITLE: 牧雲和尚嬾齋別集-明-通明
#+DATE: 2016-06-11 12:30:13
#+SOURCE: github.com/kanripo/KR6q0212 master ef175752                

* 敘

牧師出世以來住古南最先予咫尺里居從遊服教
閱十餘年不才駑廢愧于本事少有請益師知予夙
習所存每示作詩文相勸誘也逮後予自粵嶺東西
鴻魚闊好師每吳門上下金玉嗣音繼予賚捧長安
量移岷蜀往返京口尋師鶴林未期之間遂得三過
一日霽雨秋涼登高杜鵑樓次供茗之暇繙帙巋然
維師語錄而外別集種種具焉考夫單提拈頌從上
相沿觸緒篇章諸方不乏維理絕于名言既殊本末
苟情存乎藻繢奚當妍媸然而淺深之致見矣大小
之數分矣世有讀斯集者以師為宗工將永明之錄
覺範之傳寒山石屋之詩軌轍相方以師為文士亦
陶王白蘇之間位置攸在予嘗聞世俗文章家有私
議之者矣曰吾于牧師姑未言其他就其才多著述
如此即不挾策應舉第閉門著書當澤永留名山也
此則雖不知者之詬詈亦足以概見云。

欈李王庭言遠敬題




* 序

詩文之在天地爛然如芳樹之花也無此則天地寂
寂矣然花不擇地而妍或在華堂或在名囿或在深
山幽谷花於華堂者富貴人之詩文也花於名囿者
才士之詩文也花於深山幽谷者高禪古德之詩文
也如謂高禪古德不必以詩文見長將使華恒嵩岱
諸名勝但有古榦蒼枝無夭喬嫣嫵之植也有是理
哉余少時見蓮池憨山二公著作每為心折手之勿
釋二公皆文優于詩近從牧老人遊留連子墨更為
高禪古德之僅有間一唱酬往復不覺其膝之至於
地也夫蓮池憨山法門導師擅長雅藻曷怪若老人
則臨濟宗風以白棒喝天下之英靈語言巳多安用
文字然形上形下恃源而往有觸必應含毫伸紙忽
詩忽文若山之出雲水之遭風層起疊生俱以自然
入妙未嘗有意為詩文而詩文之至者出焉其近體
王孟也古詩陶韋也無韻之文洋洋灑灑又白太傅
蘇端明亞也雖汲汲揣摩日從事于詩與文之耑家
未能或過嗚呼豈偶然哉端木氏曰夫子之文章可
得而聞也夫子之言性與天道不可得而聞也張無
垢論語頌則謂天道文章未始有分然則讀老人別
集非讀老人別集也能聞其所可聞而其所不可聞
者亦思過半矣。

欠庵居士朱一是法名恒晦拜撰


















* 嬾齋別集總目

  
  * 文部七卷
  
  * 卷之一
  
  * 論
  * 序
  * 記
  * 銘
  * 卷之二
  
  * 說
  * 題跋
  * 雜著
  * 疏
  * 榜
  * 卷之三
  
  * 傳
  * 誌銘
  * 祭文
  * 卷之四
  
  * 書啟(上)
  * 卷之五
  
  * 書啟(下)
  * 卷之六
  
  * 雜牘
  * 卷之七
  
  * 頌
  * 像讚
  * 偈部一卷
  
  * 卷之八
  
  * 偈
  * 詩部六卷
  
  * 卷之九
  
  * 銅井時
  * 古南時(上)
  * 卷之十
  
  * 古南時(下)
  * 卷之十一
  
  * 古南時之餘(秋行鷹峰)(折蘆梅溪)(雲在)
  * 卷之十二
  
  * 棲真時之一
  * 棲真時之二(海濱答詠)
  * 棲真時之三(長夏吟)
  * 棲真時之餘
  * 卷之十三
  
  * 興福時
  * 興化時
  * 鶴林時
  * 卷之十四
  
  * 天童時
  * 天童時之餘






嬾齋別集總目(終)

* 嬾齋別集目錄

  
  * ○卷之一
  
  * 文部(甲)
  
  * 論
  
  * 觀苦入道論
  * 序
  
  * 達澄昭公語偈序
  * 元白可公出山詩序
  * 鹽梅鼎公遊南嶽序
  * 木陳忞公回粵省親序
  * 魚喁艸序
  * 別刻古庭和尚拈頌序
  * 聽雲集序
  * 柴菴先生和池上來詩序
  * 宗鏡節錄序
  * 呂幼安詩草序
  * 永安聞慧堂世系序
  * 殼音草序
  * 竹杖序
  * 贈郁素修序
  * 鄭士敬先生六袟序
  * 以廬山摩崖石刻涪翁所書七佛偈為山翁和尚壽序
  * 贈丁虞卿序
  * 記
  
  * 雲浦上人書華嚴楞嚴二經記
  * 乾元菴圖冊記
  * 銘
  
  * 正觀堂銘
  * 震溪堂銘
  * 木樹根銘
  * ○卷之二
  
  * 文部(乙)
  
  * 說
  
  * 衣說
  * 警學詩說
  * 墮蜘說
  * 桲立字說
  * 玄佩字說
  * 鄰仲字說
  * 古求字說
  * 題跋
  
  * 重刻洞聞和尚語錄跋
  * 跋吳門杜子紆先生所書華嚴經第四十卷
  * 跋一水上人書楞嚴經第五卷
  * 跋顧敬修居士書法華楞嚴二經
  * 書盂蘭盆經後
  * 跋王兆吉居士書華嚴經
  * 題蔣伯昌書華嚴經
  * 題雨新上人書法華經
  * 題惺中上人書華嚴經
  * 跋雲浦上人書華嚴楞嚴二經
  * 跋顧貞吉居士書法華經
  * 題朱明徵畫羅漢冊
  * 跋天童雲門永覺佛日四尊宿墨蹟
  * 項孔彰居士求書神通變化四字跋
  * 書王景雍孝惠先生卷
  * 題張子聖源倚石揮麈圖冊
  * 書芸居機公悼孫詩後
  * 書爭坐位帖
  * 書狄梁公碑刻後
  * 題蘭卷
  * 書陸包山畫冊
  * 嬾齋印跋
  * 觀松雪硯
  * 記圖書古硯
  * 雜著
  
  * 雨窗閒話四則寫寄顧敬脩
  * 壽生菴曉起得語三則畫示睿能禪子
  * 疏
  
  * 湛明禪人之江右持缽疏
  * 月印上人投老叢林疏
  * 四維寬公把茅疏
  * 供天台阿羅漢及諸名山疏
  * 天台文殊寺化供疏
  * 虞山興福禪寺復殿東舊產疏
  * 題修大藏經卷
  * 海虞建廣善禪院疏
  * 普見法門念佛疏
  * 虞山拂水菴建地藏菩薩殿疏
  * 嘉興真如寺禪堂重建韋馱殿疏
  * 興化普潤菴募藏經疏
  * 天童鏡池老宿募修祖塔冊
  * 榜
  
  * 興福禪寺結冬榜
  * ○卷之三
  
  * 文部(丙)
  
  * 傳
  
  * 廣陵同人禪師傳
  * 靈巖戒雷法師傳
  * 生緣傳
  * 曹雲海傳
  * 誌銘
  
  * 達澄禪師道行塔銘
  * 祭文
  
  * 弔蘇州寶光寺筠亭石林隱蓮三長老文
  * 告靈溪師文
  * 祭考澄宇公文(二首)
  * 祭妣文
  * 祭祖文
  * 祭兄伯澄公文(二首)
  * 告祖文
  * ○卷之四
  
  * 文部(丁)
  
  * 書啟(上)
  
  * 復梅里王言遠孝廉
  * 答嘉善周君謨孝廉(一字西玄)
  * 答眾社長
  * 答許白生文學
  * 答周貞可文學
  * 寄太倉孫念莪封翁
  * 寄李曉令于白門
  * 示岫雲西堂
  * 與中輝上座
  * 寄山陰祁驥超居士
  * 與周西玄(二首)
  * 與唐琪圜
  * 寄石幢禪師
  * 與黃介子(二首)
  * 復夾山林皋和尚
  * 與元白大師
  * 復黃介老
  * 答吳伯明
  * 與周貞可(二首)
  * 寄天童木陳和尚
  * 寄通玄林野和尚
  * 答慈谿白龍寺冰懷法孫
  * 與雪丆監院
  * 與完白維那
  * 與屠闇伯居士
  * 與倪伯屏司李
  * 與朱近修孝廉(一字養明)
  * 與黃介子居士
  * 與倪伯屏
  * 與屠范二道長
  * 與廣文楊公
  * 謝黃闇齋參政
  * 與倪伯屏
  * 與屠闇伯文學
  * 與吳伯明居士
  * 復虞山諸護法
  * 又啟
  * 復錢牧翁宗伯
  * 復孫光甫方伯
  * 復嚴子張兵部
  * 復錢嗣懿封翁錢嗣希進士
  * 復翁子安孝廉
  * 復孫孝若孝廉
  * 復錢西翰孝廉
  * 復陸禹舟陸定爾兩護法啟
  * 復毛子晉檀越
  * 復錢孺飴孝廉
  * 復破山西林隱谷禪丈
  * 復羅夢章道臺
  * 復陳平若御史
  * 復鄔簡在孝廉
  * 復胡宅眾文學
  * 東顧敬修居士
  * 復孫孝若孝廉(二首)
  * 復孫非臺居士(二首)
  * 復虞山諸護法
  * 復孫非臺
  * 與孫孝若
  * 謝錢牧翁宗伯
  * 簡王兆吉護法
  * 辭孫非臺護法
  * 簡能仁木陳和尚
  * 復宛陵詹曰至居士
  * 復棲真林野和尚
  * 復廣潤木陳和尚
  * 復興化護法
  * 寄雪竇石奇和尚
  * 與黎太沖長者
  * 復吳鹿翁相公(附表書)
  * 復孫光甫
  * 復孫非臺
  * 寄王言遠
  * 簡金壇蔣楚珍護法
  * 簡蔣虎臣太史
  * 簡興化吳鹿友相公
  * 寄李平菴文學
  * 寄詹曰至
  * 與諸千如待詔(一字合甫)
  * 寄吳伯明
  * 與王雲來居士
  * 復詹曰至
  * 謝嘉善錢塞菴相公
  * 復黃坡蔡遯翁
  * 復柯敬明
  * 與倪伯屏
  * 與諸合甫
  * 與葛瑞五
  * 與葉嶽心
  * 與陸平叔居士
  * ○卷之五
  
  * 文部(戊)
  
  * 書啟(下)
  
  * 復京口鶴林諸護法啟
  * 復雪竇石奇和尚(二首)
  * 復溫州法幢大士法姪
  * 寄朱近修
  * 與范遵甫
  * 與周公貞
  * 復道峰木陳和尚
  * 簡姚益城中丞
  * 與五磊穎石法姪
  * 與超果破顏法姪
  * 與徐心韋侍御
  * 與江寧劉覺岸居士
  * 與詹曰至
  * 寄祁驥超居士
  * 寄倪伯屏司理
  * 寄報恩浮石和尚
  * 復黎太沖長者
  * 復吳北海文學
  * 復屠闇伯
  * 復鄭子康
  * 復范子遵甫
  * 簡孫孝若護法
  * 寄嚴髫珠居士
  * 答陸葆翁
  * 復芸居玄若老友
  * 復顧敬修居士
  * 復泯巖空林大師
  * 答鍾雪緣文學
  * 答呂幼安文學
  * 簡王念尼道臺
  * 答蓮花峰了源法姪
  * 與孫非臺
  * 東陸哉生
  * 復耿玉齊護法
  * 簡王念尼
  * 答玉峰玄佩二法孫
  * 簡韋海梁剌史
  * 簡耿玉齊道臺
  * 與李明遠文學
  * 與朱養明
  * 簡屠闇伯
  * 復李端維李武曾昆仲
  * 寄松陵包孝廉
  * 與錢福先民部
  * 與朱近修
  * 復南澗曉菴法姪
  * 復理融禪人
  * 東韋聲玉剌史(一半海渠)
  * 東耿玉齊道臺
  * 復五磊穎姪
  * 復王言遠
  * 復朱近修
  * 復柯敬明居士
  * 東楊九春府尊
  * 復白雲鹿門大師
  * 東馬培元護法
  * 東雪竇和尚
  * 復與麼時書記(二首)
  * 示石隱珍徒
  * 示西華瑋首座
  * 示睿能上人
  * 示印象知客
  * 示法平書記
  * 與詹曰至
  * 與徐心韋侍御
  * 留簡報恩浮石和尚
  * 與倪伯屏司理
  * 復金子乾居士
  * 與錢聖月居士
  * 復周貞可
  * 復翠微漢萍大師
  * 與達本長老
  * ○卷之六
  
  * 文部(巳)
  
  * 雜牘
  
  * 與唯一禪師
  * 與鹽梅禪師
  * 答友
  * 與山中友人
  * 與婁江毆沖谷文學
  * 復崑山諸千如文學(二首)
  * 簡嘉善周君謨
  * 簡馮荃升文學
  * 簡吳伯明
  * 復張靜垣
  * 簡周西玄
  * 與吳君訥
  * 簡王言遠
  * 復兄
  * 與宋五陵鍊師
  * 簡周西玄
  * 與丁方流文學
  * 與李曉令(二首)
  * 與吳門玄若師
  * 復吳伯明
  * 復李曉令
  * 寄靈章友人病中
  * 與李曉令
  * 與唐琪圜
  * 與道侶
  * 與王言遠
  * 與孫集公
  * 與李曉令
  * 復天童木陳和尚
  * 寄江陰軋明寺元白禪師
  * 與社友
  * 與沈傳中文學
  * 答李曉令
  * 復諸千如
  * 答葉嶽心
  * 答錢聖月
  * 與許白生文學
  * 與虎丘道侶
  * 與諸合甫
  * 與葛瑞五
  * 與葉嶽心
  * 與嚴髫珠
  * 與葛瑞五
  * 復松雨師
  * 簡空林大師
  * 示靈嶼上人
  * 寄沈傳中文學
  * 復姚江沈求如居士
  * 復鄭子康
  * 與李曉令
  * 復王侶石
  * 復李曉令
  * 簡鶴師
  * 與葉嶽心
  * 與高靜之居士
  * 與雪丆首座
  * 與印象知客
  * 簡吳稚先居士(二首)
  * 與吳仲木
  * 與陸哉生文學
  * 與陸子念居士
  * 簡陸葆翁
  * 與靈嶼上人
  * 與香際上人
  * 與吳稚仙
  * 與徐非一
  * 復陸叔範居士
  * 與陸藎臣
  * 與陸平叔
  * 與范遵甫
  * 答鄭子康(三首)
  * 與隱峰侍者
  * 與廣潤木陳和尚
  * 與梅谿菴主
  * 與王侶石文學
  * 寄曉令諸郎君
  * 與商尊法姪
  * 寄極樂菴嬾石監院
  * 簡庉村浮石和尚
  * 復錢聖月
  * 簡周公貞
  * 與范遵甫(二首)
  * 與朱近修
  * 與法平書記
  * 簡木陳和尚
  * 簡報恩浮石和尚
  * 與玄若禪師(二首)
  * 復周青士
  * 復王薇垣
  * 與錢聖月
  * 與朱近修
  * 東鶴師兄
  * 與陸葆翁(二首)
  * ○卷之七
  
  * 文部(庚)
  
  * 頌
  
  * 雪竇石奇和尚書華嚴經頌
  * 四大家書華嚴經頌(有序十一首)
  * 普陀山舍利頌(有序)
  * 千手眼大悲菩薩頌
  * 雪彌勒頌(十二首)
  * 和南宋天封佛慈禪師蜜蜂頌(有序　二十首　附原頌及全明進禪師和并序)
  * 像讚(附雜題書)
  
  * 一佛兩菩薩像
  * 藥師佛乘白牛像
  * 觀音像(二首)
  * 繡觀音
  * 大悲菩薩像
  * 魚籃大士像
  * 大士象王圖
  * 羅漢像
  * 十八大阿羅漢卷
  * 十六阿羅漢卷
  * 初祖達磨(二首)
  * 天童老和尚(二首)
  * 石車和尚(三首)
  * 石奇和尚
  * 林野和尚(三首)
  * 自題頂相(三首)
  * 三教圖
  * 純陽大仙像
  * 勝師伯像
  * 仲師伯像
  * 素純法師像
  * 芸居玄若機公像
  * 雲岫菴隱山老宿像
  * 傳輝大德像
  * 瑤山老師像
  * 慧明上座像
  * 潛菴老師像
  * 雲在菴道嵩師像
  * 從聞友人像
  * 智林寺屺瞻開士像
  * 雨菴大德像
  * 巢修上人像
  * 慈航老師像
  * 石佛菴畫空老師像
  * 明奇靜主像
  * 長庚鏡池老宿像
  * 濟寰老師像
  * 石浪老禪像
  * 李曉令持綸圖(二首)
  * 孫冶堂行腳圖
  * 丁長卿文學像
  * 丁漢卿居士像
  * 李道人侍母行樂
  * 徐玉井道人像
  * 戎明宇長者像
  * 丁華宇道人像
  * 陳衡山居士像(二首)
  * 徐玉宇道人像
  * 浩然居士像
  * 殷元長事佛圖
  * 徐定宇歸來圖
  * 伍虞顛道人像
  * 朱待予像
  * 吳節侯文學像
  * 曹母周孺人像
  * 汪子瑜居士像
  * 江君圖
  * 項孔彰居士像(二首)
  * 王南伯文學再生像
  * 丁籲卿文學像
  * 丁方荀像
  * 王子佑松下憩圖
  * 王順塘善友像
  * 項素仙像
  * 題畫
  * 牡丹圖
  * 畫菜(七首)
  * 畫葡萄(十一首)
  * ○卷之八
  
  * 偈部
  
  * 戊寅初住銅井山勝露居士伯明吳先生以四偈貽岫子有林下風味援筆次韻
  * 山中吟(十首)
  * 正月十日大雪
  * 歲暮至上元夜紀述(十首)
  * 庚辰冬開法古南入春偶成(八首)
  * 穀日唐琪圜居士以登天目八詩手書緘寄步韻卻答
  * 示楚萍(二首)
  * 示慈舟(二首)
  * 谿院言懷(七首)
  * 獨坐
  * 癸未八月朔日禮洞聞和尚塔有感(六首)
  * 蒲菴二首贈慎獨師(有序)
  * 武塘周西玄居士有喪
明之戚寄叞
  * 新正四日答李曉令醉後句(附原偈)
  * 春日走筆(六首)
  * 天童山久雨有持扇乞偈者
  * 偕高原石幢同人三公夜出石筍峰
  * 宿天竺三生石
  * 李明遠居士乞悼兒詩(四首)
  * 重晤雲義先生
  * 題秋亭
  * 丁承清齋夜談(二首)
  * 示玄谷(二首)
  * 新正十八日壽虎丘本如老師
  * 病起(三首)
  * 乙酉春大雪破石一念二禪人聚彌勒佛像於中庭納子競觀悚然增敬以幻修幻無是過也戲拈四偈
  * 鰲魚燈(三首)
  * 走馬燈(三首)
  * 火爆
  * 竹扇
  * 乙酉孟夏天童南山禮先師塔有感(四首)
  * 梧山十七詠(十八首)
  * 天童木和尚送被簡謝(二首)
  * 和南源大師山居(二首)
  * 早春寄訊錢塞菴相國(二首)
  * 寄謝虞軋颺給諫
  * 酬空林大師見寄
  * 七夕鄭子康初來參偈贈
  * 贈陸子念
  * 病中謝客
  * 雪彌勒(二首)
  * 答李曉令
  * 贈形家李同春
  * 寄題錢聖月𠁼丆
  * 禾中重建真如寶塔
  * 峽石山慧力寺修鐘樓
  * 子康鄭子清修梵行攝入法系命之曰恬作二偈貽之
  * 贈范夢覺
  * 示陳宣其文學
  * 示陸咫顏文學
  * 示王臨玉文學
  * 題崑山戈玄淨先生略傳後
  * 示丁方流
  * 示吳彥正
  * 贈丁和卿文學
  * 贈丁長卿文學
  * 偶成
  * 達本上座乞題墨蘭
  * 題徑山雪老人畫扇
  * 壽朱近修母慈淵查孺人
  * 書嚴髫珠米單文後(二首)
  * 和海鹽劉霜厓邑侯持缽偈(附原偈)
  * 酬髫珠居士(二首附原偈)
  * 贈丁韓雲文學(二首)
  * 曲肱而枕之示吳子進
  * 雪窗獨坐迥禪展紙索書
  * 示夏禹公
  * 示張兩如
  * 竹窗偶成
  * 題李曉令草亭
  * 題風竹圖
  * 題王宣遠南詢畫冊(二首)
  * 寶晉齋閱仇十洲臨李
  * 龍眠畫佛嘗隨眾卷
  * 梅里鎮重修東塔
  * 禮夾山林皋和尚塔
  * 悼黃介老(有序八首)
  * 書徐虞求先生讀語錄二偈冊(二首)
  * 莖虀偈(有引)
  * 宣城詹曰至其生世之月日即其母氏去世之月日也寄箋須語以偈報之
  * 鶴林詠古(十三首)
  * 寄青蓮同參
  * 送道場山曉音知客
  * 謝事
  * 贈顧聖復業醫
  * 答王雲來文學
  * 答陳復菴乩仙(三首)
  * 過葑溪周雲巖道侶靜室
  * 天童送蘭若上人出山
  * 寄聚周上人
  * 示曹雲海
  * 讀新桂瞿公臨難諸作(二首)
  * 示吳萃凡
  * 示吳永侯
  * 寄秋亭三子
  * 臘雪二見
  * 送麗中大德
  * 送駿機大德
  * 送祗園老禪回閩緣幹
  * 示慈帆上人
  * 碧峰禪人病中求示
  * 和宋慈受深禪師登披雲臺十詠(有序附原韻偈跋)
  * 和宋虛堂愚禪師虎丘十詠(附原詠)
  * ○卷之九
  
  * 詩部(甲之一)
  
  * 銅井時
  
  * 杪冬還山口占
  * 招鶴兄西山看梅(八首)
  * 庚辰夏再登銅井設關禁足
  * 馮荃升文學冒暑過訪
  * 新秋書事
  * 晚秋寓湖上
  * 冬日放舟鶴湖抵梅居晤周君謨孝廉書贈
  * 龍湖早發擬之長水阻風泊王江涇作
  * 題穎源弟靜室
  * 婁江靜室曉作
  * 宿虎丘西隱
  * 過不二上人
  * 題竹
  * 再登程純甫書樓
  * 張靜垣同舟至軋元菴
  * 詩部(甲之二)
  
  * 古南時(上)
  
  * 折蘆菴(二首)
  * 開爐古南閱諸衲子除夕之作
  * 村懷(三首)
  * 溪濱落花觸目成偈(五首)
  * 杪秋晤唐祈遠於烏戍書園
  * 九日於住波菴小閣
  * 宿當湖西林寺(二首)
  * 題金山圖(二首)
  * 寄懷天台靈鷲寺石奇和尚(二首)
  * 贈褚鳳廷道翁
  * 褚鳳廷宅看閩中將樂石
  * 登魯菴水閣右個
  * 寄吳門玄若機公(二首)
  * 春暮雜詠(十首)
  * 夢戒雷震公(有序二首)
  * 夏晚同程純甫菴後散步(二首)
  * 范遵甫覽予山偈擊節別後寄贈(二首)
  * 久雨
  * 刪竹(二首)
  * 古木
  * 返照
  * 移蕉
  * 摘瓜
  * 曝書
  * 觀帖
  * 觀魚
  * 納涼
  * 又觀魚
  * 將登天台寄王言遠孝廉
  * 錢塘值雨
  * 過棗樹灣
  * ○卷之十
  
  * 詩部(乙)
  
  * 古南時(下)
  
  * 送王言遠北上
  * 除夕次澄禪人
  * 語風雪大師送天童老人入塔訖裁詩別眾感而次韻
  * 舟過慈谿齋姚益城中丞宅因和山居之什
  * 偕石幢高原間人三公過靈隱憩冷泉亭
  * 韜光曉步
  * 立夏前李曉令招游藿圜
  * 漫書陸體莊扇
  * 早熱
  * 寄答唯一師
  * 尋元白師於江陰乾明寺夜話
  * 過丁氏湖莊
  * 贈丁虞卿文學
  * 再晤丁方流
  * 歲暮答蔣聞大孝廉見懷
  * 病中素閒友人見過
  * 答倪閬民
  * 七里港(二首)
  * 臥疾移舟虎丘
  * 寄友
  * 題畫
  * 從聞統公自拂水巖移關東塔寺過贈
  * 春暮歸舟(四首)
  * 寄吳門素純法師
  * 歸燕識故巢(十首)
  * 懷西湖
  * 立夏前一日同道侶登硤石山值雨(三首)
  * 丙戌夏自甬東還古南舊院錢聖月來訪出乃尊豈麈公閱唯識論遺筆見示兼贈二詩即韻答之(二首)
  * 題嘉善祖燈菴(二首)
  * 中秋後一日過小菴
  * 戒香居
  * 歲晚(二首)
  * 和李無塵除夕元旦(二首)
  * 新正三日寄李曉令
  * 早春尋梅過一菜菴
  * 飯後放舟溪東見硤石塔值象閒禪人引游李氏古墓
  * 雪窗有懷(二首)
  * 對雪
  * 曉晴
  * 李曉令貽詩招看圜中海棠喜而有答(二首)
  * 期過藿圜阻雨曉令折海棠一枝併詩至
  * 曉起見雲開有晴意寄曉令
  * 是日雨止過曉令圜中劇談至夜(二首)
  * 李曉令招敘海棠下兼惠趙松雪墨蹟報謝
  * 曉令訂過石佛菴看花值雨阻約走筆自遣
  * 新霽曉令招村郊野步遂過石佛菴看海棠眉菴隨喜脫沙佛像至夕曉令獨歸予拏二三衲乘月而返
  * 謝石佛菴主
  * 久雨寄朱養明
  * 雨夜夢同岫雲禪者數輩策杖山谿之間坡石古秀其泉甚清喜而成偈覺來風景猶在眉睫童子請余筆之
  * 春游紀事
  * 題脫沙接引佛像
  * 西樓(四首)
  * 懷舊隱
  * 有僧從吳興來得故人同人化公信有感(二首)
  * 偶成
  * 七月下浣過藿園竹下坐
  * 送王言遠之任廣州
  * 小春日壽吳鼎陶御史樁萱八袟(二首)
  * 寄張鳴九文學
  * 除夕次聖儀禪人韻
  * 元旦
  * 夜雪漫興(二首)
  * 對雪口占(三首)
  * 尋梅
  * 初春送問松上人遇吳門兼簡王意菴
  * 解制(二首)
  * 尋梅
  * 春游過李園
  * 仲春三日壽李青來文學母徐孺人八旬(四首)
  * 寄懷張心素
  * 寒食即事(二首)
  * 賦得佳節清明桃李笑(十首)
  * 寄題敬亭山一峰菴
  * 春暮有懷愍度師
  * 過新城廣生菴
  * 能仁寺
  * 千佛閣
  * 泛舟至沈翼軋先生墓
  * 同邵含甫顧墳遠眺
  * 飯郭清安宅
  * 廣生菴答沈天祿見貽
  * 爛溪舟泛
  * 浮碧菴
  * 游凌氏古壟
  * 草菴
  * 塔港放舟至軋元菴
  * 草蕩遇風
  * 早發鴈蕩
  * 柳溪橋
  * 王帶存招游園亭(五首)
  * 嬾齋步子康韻(二首)
  * 村居(八首)
  * 中秋前一夕藿園看月時李子將有遠行
  * 十五夜坐指月菴
  * 大風呼權過秋亭攜鄭子看月
  * 偕鄭子泛舟別溪菴適王介人周公貞亦到
  * 登金山
  * 焦山三詔洞
  * 鄭子學佛庭下生芝道瑞也詩以貽之
  * 送李曉令入粵
  * 登施淳寶小閣
  * 酬范子月夜見懷
  * 初夏范子同余過秋亭小菴有作步韻
  * 寄懷王言遠
  * 紀游
  * 書王祈兮屬
  * 偶作(二首)
  * 對松詩贈鄭平子先生(有序)
  * 酬沈爾任文學(有序附原詩)
  * ○卷之十一
  
  * 詩部(丙之一)
  
  * 古南時之餘一(秋行)
  
  * 癸未七月下浣將歸海虞破山寺掃洞聞和尚塔舟發梅溪即事
  * 舟次松陵值常湖馬遠之同泊
  * 尹山道中
  * 宿石家濱
  * 過華蕩
  * 舟中望維摩
  * 雨中歸破山寺
  * 自虞山過江陰訪黃介子居士舟泊長涇
  * 登君山諸道侶偶集座中拈句(五首)
  * 經春申君墓作(五首)
  * 晚泊
  * 舟行口占(五首)
  * 返棹虞山過南湖值雨
  * 破山寺夜坐(二首)
  * 留別山中法屬
  * 辭墓
  * 別兄(二首)
  * 答示倪閬民
  * 過陸葆翁齋書贈
  * 過顧園
  * 𠁼菴曉作
  * 寄吳伯明
  * 過貝葉參晤培風師兼隨喜西方懺儀且誌久別
  * 過孫冶堂半是山居
  * 過毘盧菴次韻答周貞可文學
  * 毘盧菴紀興(十八首)
  * 詩部(丙之二)
  
  * 古南時之餘二(折蘆)(王言遠序一首)
  
  * 池上來(有序設三十五首)
  * 詩部(丙之三)
  
  * 古南時之餘三(雲在)
  
  * 初秋過崑山雲在菴朱近修李曉令屠闇伯相期放棹錢聖月以詩為賦
  * 雲在菴送李曉令
  * 寄朱子近修
  * 中秋日從雲在菴放舟至西莊
  * 宿西莊偕陳畦之諸道侶泛月
  * 雲在菴作(八首)
  * 贈沈君如
  * 登玉峰
  * 彌勒間
  * 劉公洞
  * 一線天
  * 從葛瑞五書參飯訖遂登玉峰絕頂
  * 飯後見村南楓葉策杖微行因過葛氏園亭逸駒上人留晚餉口占(四首)
  * 詩部(丙之四)
  
  * 古南時之餘四(鷹峰)
  
  * 九盤領
  * 師子巖
  * 合掌石
  * 南湖
  * 北湖
  * 潮音閣
  * 出生幢
  * 望湖臺
  * 鳴玉澗
  * 鷹樓頂
  * 黃沙塢
  * 白雲菴
  * 珠花泉
  * 石帆山
  * 澉城
  * 泰駐山
  * 舟里堰
  * 丹井
  * 高陽峰
  * 下蓋山
  * 六月三日游澉湖遂登吳公祠飽稚仙伊滿復過悟空古寺
  * 和屠闇伯三作同晚眺也
  * 下雲岫菴
  * 詩部(丙之五)
  
  * 古南時之餘五(梅溪)
  
  * 梅溪八詠
  * 柬素園黃闇齋總憲
  * 送吳翠屏還金華山中
  * 同諸子游普明廢寺
  * 長水塘泛舟至梅溪
  * 溪上遇一生上人
  * 即事
  * 題畫
  * 題孝貞李氏傳
  * 養痾梅溪答呂幼安明經惠詩
  * 送胡濤公之雲間
  * 次六月大風
  * 缾中白蓮步韻
  * 喜雨(二首)
  * 立秋日作
  * 詠秋色
  * 七夕與諸子分賦(二首)
  * 題此君伯仲圖贈濤公
  * 麻杖(八首)
  * ○卷之十二
  
  * 詩部(丁之一)
  
  * 棲真時之一
  
  * 登雪竇山
  * 尋雪竇顯禪師塔蹟
  * 題珠木林
  * 西阬
  * 從下雪至上雪
  * 遊隱潭
  * 新霽登妙高臺
  * 當午坐千丈嵐看瀑布有五彩色
  * 自百步街至千丈崖底
  * 散步至御書亭
  * 新秋自雪竇山赴棲真即事(九首)
  * 棲鳳沈傳中文學中秋日招游天門山橫山菴作時同雪丆監院鑑機慈恩德明慧光南臺瑞明懋卿諸道侶
  * 過天門山
  * 上橫山菴
  * 從橫山乘月晚歸
  * 題棲真碑誌
  * 寄懷法海寶慶白雲三大師(四首)
  * 初冬送雪丆監院同顧虛谷邑侯遊天台
  * 開爐日酬示范遵甫
  * 除夕懷及門諸子
  * 初春寄懷空林大師于大陽山
  * 過甑篦山菴
  * 清明日沈傳中文學以詩惠艾餈步韻答謝
  * 登伏獅巖
  * 立夏前三日倪伯屏司李招遊柏香巖龍潭之勝
  * 登舒濱吾印心閣(有序)
  * 詩部(丁之二)
  
  * 棲真時之二(海濱春來)
  
  * 山行見新桃(二首)
  * 鷂子磯閒坐觀採苔者(二首)
  * 折古柏枝如劍
  * 菜花
  * 隔山見梨花如雪(二首)
  * 聞金聲(二首)
  * 范子為余述古澗奔流之勝因與同往
  * 幽澗坐
  * 就鄰菴乞茶
  * 綠楊垂絲颺風
  * 看野燒
  * 望桃花阬樵採
  * 海隄有數牛晚歸
  * 二鴉搏一鷹(十五首)
  * 前題
  * 詩部(丁之三)
  
  * 棲真時之三
  
  * 長夏吟(九十四首)
  * 詩部(丁之四)
  
  * 棲真時之餘(梧山剩句)
  
  * 初過棲真感懷(二首)
  * 七月望前二日風雨暴作竹樹倒拔屋廬震動古殿不崩為幸八月上浣復大雨不止炊煙幾息有感而志(二首)
  * 送范子下帷吳氏宅(四首)
  * 曉起山閣見白波連山有懷范子(二首)
  * 寄范子(二首)
  * 范子過山因懷屠閣伯于剡城(二首)
  * 答空林大師自大陽菴貽偈
  * 答沈傳中文學見寄
  * 宿明恩寺
  * 初夏
  * 古南僧來迎沈傳中文學以詩贈行有答
  * 別范子
  * ○卷之十三
  
  * 詩部(戊之一)
  
  * 興福時
  
  * 開法破山酬徐白雨見贈(二首)
  * 酬毛子晉見贈
  * 缾梅
  * 初春示憨崖上人
  * 臥疾吟(有序八首)
  * 重過藿園看海棠
  * 謝倪伯屏見過
  * 藿園牡丹盛開漫紀(二首)
  * 從王侶石乞圖章
  * 重過秋亭
  * 病起有懷
  * 坐西軒作(二首)
  * 早秋還虞山舟過松陵宿承天寺
  * 留別
  * 蘇州無量寺懷舊(三首)
  * 雨泊虎丘小武當(二首)
  * 偶過溪菴即事
  * 吳門曉發
  * 舟次華蕩
  * 悼崑山高靜之文學
  * 過勺菴偶憶西莊舊遊
  * 晤陸平叔
  * 贈張季鴻
  * 憩陸哉生西閣望雨
  * 贈李小隱
  * 過陸子念書齋即事
  * 又贈書法華
  * 答子念
  * 憩陸顯文書室
  * 眾香菴值雨
  * 晚泛過慈雲菴
  * 偕殷元長李小隱泛月(二首)
  * 問戈莊樂居士疾不遇慨然有思
  * 瞿愿中過晤勺菴同舟至眾香菴別
  * 西舍歸舟有懷毛子晉
  * 勺菴訪舊陸子念重以篇什見貽還山報之兼寄平叔諸同道(七首)
  * 酬李明遠文學五袟見贈
  * 壽貝葉齋培風師
  * 偶作
  * 勺菴度歲書懷(二首)
  * 除歲寓勺菴同無關上人泛舟南湖
  * 和除夕
  * 巳丑元日
  * 新正二日陸氏昆仲招集平叔園亭(四首)
  * 題畫
  * 贈報國寺萃閒老師
  * 仲春放舟過謁毛子晉信宿寶月堂兼晤顧麟士
殷介平馬退山時補刻大藏將竣賦言為贈
  * 水月菴詢隱峰疾
  * 謝古南眾護法
  * 過蔣蕙仙孝廉菴
  * 海印菴午睡有夢忽來
  * 戒香居即事
  * 海塘吟
  * 毘盧菴明幻開士五袟
  * 贈仲寅初
  * 贈金陵彭師水
  * 水鏡菴小憩
  * 顧敬修居士見過山中
  * 紀舊示顧君闇
  * 煙知墩準提菴
  * 勝法寺
  * 從勝法寺過黃莊菴
  * 黃莊菴同道侶夜話
  * 瞿愿中過訪
  * 華一岳為余寫炤賦謝(二首)
  * 詩部(戊之二)
  
  * 興化時
  
  * 初過昭陽答孤峰上人
  * 酬李平菴文學
  * 酬李艾山文學
  * 奉和賀疏林邑侯見貽
  * 奉酬吳鹿翁相公
  * 平菴以石刻七佛偈見貽乃黃山谷筆鑴廬山巖石者賦此為謝
  * 和夜坐(二首)
  * 西軒即事(二首)
  * 和大山知藏誕辰(二首)
  * 除夕和平菴作(二首)
  * 辛卯二日同朱天乳諸君子散步池上
  * 晚雪有懷平菴
  * 人曰寫懷(四首)
  * 徐同甫為余篆古圖章賦贈
  * 酬楊廉甫進士
  * 立春後甲子日偕平菴登土山
  * 寄祥光上人
  * 謝朱天乳惠藥
  * 將還江南別鑒師
  * 書扇與蕭道人
  * 謝潘道人造法衣
  * 別黎太沖長者
  * 極樂解制寄謝吳鹿翁相公於潭西(四首)
  * 留別平菴
  * 別吳北海昆仲
  * 舟發昭陽
  * 寓廣陵靜慧園送天鼓法姪之江西
  * 雪後登平山堂
  * 丹陽道中
  * 閒來居(二首)
  * 舟次崑山
  * 西城晚眺寄葛瑞五
  * 悼李子曉令(有序八首)
  * 同葛瑞五諸子登東山
  * 詩部(戊之三)
  
  * 鶴林時
  
  * 初夏寄日章舊友
  * 杜鵑樓小坐
  * 解夏送自明知浴歸昭陽
  * 曉步
  * 喜李平菴渡江貽詩步韻奉迓(二首)
  * 平菴到山
  * 同平菴觀寺中古碑
  * 贈瓜洲默如懿範二上人(二首)
  * 小窗
  * 雨後登杜鵑樓
  * 謝張元囪問疾
  * 漫興
  * 睡起
  * 九日(三首)
  * 舟行口占
  * 坐興濟菴東窗
  * 贈周東谿老翁
  * 綸如禪子畫菜供余喜而賦之
  * 贈夏秀巖老翁
  * 西華禮塔詩(有序二首)
  * 秀峰山曉起
  * 辛卯除夕歸自京口神情既衰僕僕有感
  * 壬辰元旦
  * 悼素園黃闇齋參政
  * 過祖燈菴用舊韻
  * 過閒閒居
  * 甘窯
  * 寫懷
  * 獨坐
  * 仲春隨喜本覺寺讀坡公三過堂詩步韻
  * 奉酬遯翁先生見寄(有序二首)
  * 永哀詩(有序二首)
  * 壽屠闇伯文學母王孺人初度(二首)
  * 寄郭千仞
  * 寄郭清安
  * 病中
  * 遣懷
  * 出門
  * 久疾初愈過硤石山白水菴(五首)
  * 遊悔圓和陳復菴乩仙
  * 題放菴
  * 俞言如招同范中昭文學坐潔古參納涼紀事
  * 又題麻杖(四首)
  * 輓嘉善錢塞菴相公(四首)
  * 小窗多閒為商尊首座題菜
  * 秋日偶成
  * 山居曉作
  * ○卷之十四
  
  * 詩部(巳)
  
  * 天童時
  
  * 七月十九姚廣若以畫扇洋布賀余生辰賦此答謝
  * 贈魯魯山竹史
  * 贈項孔彰畫松
  * 劉開旭鑴余草書梅溪石上其法甚精口占贈之
  * 壬辰春余病甚卜一枝投隱而卦辭甚迂及秋天童使三至曰命矣夫偶記短章示公貞周子
  * 將之天童寄鍾雪緣
  * 寄徐忠可
  * 寄別朱子近修
  * 酬范子遵甫
  * 別秋亭鄭于子康兼諸道侶
  * 初主天童送法幢幟姪還雪竇
  * 小春望夜宿南山塔院(二首)山泉
  * 龍潭
  * 松寮
  * 和雪竇和尚韻贈法幢老姪生辰
  * 初春喜錢聖月入山夜話
  * 送景星巖湛菴法姪
  * 蘇州貝葉齋培風師寄箋索題道影
  * 登招寶山
  * 過半山菴
  * 登定海城樓
  * 總持寺
  * 海雲菴
  * 永福菴
  * 阿育王寺
  * 草堂
  * 懷雪竇和尚
  * 登玲瓏巖(八首)
  * 謝徐心韋侍御見訪
  * 送無等友人
  * 山居寒食(二首)
  * 獨步
  * 答范子
  * 贈聞季次乞戒
  * 寄懷龍池和尚
  * 初夏
  * 漫作(八首)
  * 寄隱湖毛子晉
  * 懷顧敬修
  * 懷芸居玄若禪師
  * 答泯巖空林大師
  * 秋興(五首)
  * 晚步口占(三首)
  * 寄近修朱子
  * 寄屠闍伯
  * 遣病
  * 悼范子遵甫(四首)
  * 感舊(二首)
  * 病歟(四首)
  * 興福鶴師兄五袟寄言寫懷
  * 知命偈贈鄭子子康
  * 壽泯巖空林大師
  * 簡錢福先民部
  * 贈田文蔚
  * 再雪
  * 示君蘭道友
  * 甲午修褉徐心韋御史六袟以園亭奉普門大士延僧焚掃居然寶王剎也賦祝
  * 贈定海張前川總臺
  * 韋聲玉剌史見訪
  * 奉贈王念尼道臺(二首)
  * 贈劉大宗邑侯
  * 畫葡萄行
  * 登白雲山訊鹿門大師
  * 大梅山
  * 無雨(三首)
  * 雪竇和尚貽雁蕩山圖展玩偶書
  * 贈雪竇山下余子太
  * 止山戒徒來自海虞有懷孫延侯老友
  * 贈破浪上人
  * 過東谷菴即事(四首)
  * 贈魏太生行鍼法
  * 郁素修惠圖章
  * 趙氏三喪得舉謝陸葆初道丈
  * 寄殷佩所
  * 賦得疏雨滴梧桐(五首)
  * 詩部(巳之二)
  
  * 天童時之餘
  
  * 題甬東錢聖月歸來閣(有序五首)
  * 乙未春日有僧自桐城來聞元白和尚領眾清泉寺蓋別十三年矣賦懷寄之
  * 舟過松陵吳端公文學來謁自道生平所存展箋索語
  * 仲夏寄懷沈爾任文學
  * 過觀瀾菴(二首)
  * 寄周貞可(二首)
  * 秋日奉酬李平菴見寄









嬾齋別集目錄(終)




















牧雲和尚嬾齋別集卷之一
東吳　毛晉子晉　編閱
鄂州　記室智時　較訂

* 文(甲)

** 論

*** 觀苦入道論

世間法以不可力致者委之命與數故所遇窮達遼
者惟順受之此於世逵矣而其理有未窮乃出世法
則不然以吾人之生斯世也脩短不齊有富貴焉有
貧賤焉靈蠢萬殊有聖哲焉有壬昧焉此非天降非
人與無不從過去世搆因如疇昔樂施與則此生享
盈積疇昔奉齋戒則此生履崇高疇昔曾聽法修慧
則此生有智強識其貧賤愚蒙者反是此先佛如來
誠諦之語苟能知此則人之處轗軻患難自不怨天
尤人一一消歸自已而非世之所論不怨天不尤人
矣何則古今高識大賢言命與數雖欲人反求諸已
而曰數似于已外別有一制限在曰命又似乎已外
別有一定宰在所以李將軍有數奇之悲楚重瞳有
天亡之歎蓋將尤人不知反已乃至顏冉之夭夷齊
之餓此又博學者屢屢致疑而莫解也原其所號為
命與數者祗論夫一世一形之賦受其於死生輪轉
幽微之故未嘗發明也故昧者每以生為樂以死為
苦賢者則曰所欲有甚於生者故患有所不避也此
不以死為苦矣然未嘗指生為苦聖者則曰朝聞道
夕死可矣此似以苟生為苦以道為樂然未明其道
之何如也若夫達出世法者當其遇坎坷而顛沛流
離也則必愓然以思此繇往因所致既愓然以思必
恍然而悟曰我既昔作坎坷之因茲欲履不坎坷之
境無是理也又將思過去已作現生之因則現生定
作將來之果因今以驗昔由往以知來因今以驗昔
則知定業之不化由往以知來則知定果之莫逃以
信因果分明故則現在所作又必矍然起驚曰未來
生死冥然無涯我于今也仍不作無坎坷之因乃欲
將來期受無坎坷之報有是理乎如是而思如是而
審如是而驚如是而慮則知患難貧賤未足為苦乃
生死殊為大苦矣以有生死而眾苦繫之矣思生死
為眾苦所繫則欲求脫生死之念必勃然而興求脫
生死之正念興則世間情念應時而破譬千年之暗
室一燈始然不知諸暗之何從也從是而疏世緣從
是而安貧賤從是而輕富貴從是而親善友從是而
堅正信從是而黜聰明從是而修智慧從是而躋覺
地從是而知佛恩夜寢夙興應事接物自不碌碌而
過此果因之理乃出世大關鍵未有不通斯旨而能
入道者但世之人情每欲富貴而惡貧賤是必以富
貴為榮貧賤為恥又豈不以生為樂而死為苦耶達
觀者不然富也貴也貧也賤也靡不有老病死也靡
不有老病死則富亦苦也貴亦苦也貧亦苦也賤亦
苦也生為其首也生生不息則其苦無竟故大發修
行之志堅執智刀斬裂塵網直躋乎無苦之岸則生
亦不可得老亦不可得病與死亦不可得然後為得
豈直富貴浮雲貧賤不移而巳哉蓋生滅滅巳寂滅
為樂乃諸佛之造詣群靈之本因迷而苦之悟而樂
之耳昔者齊景公登牛山見齊國之美潛然雪涕此
其時亦有見乎身世無常為苦而達者哂之以其迷
寂樂境認乾闥城而生戀戀也若徒謂生必有死生
為勞死為佚乘化以歸盡為達而不究生死幽微之
故則亦莽蕩邪見斯又景公之所當哂也以其見世
無常而不驚盲瞑無智其又惡能達觀無生無苦之
無上妙道也耶。

** 序

*** 達澄昭公語偈序

達澄昭公與余同參金粟老人乃乙丑春二月也公
來自台蕩余發足自吳門相去千里海塘問渡忽焉
相值促膝方舟酬酢半餉予見公貌厚骨剛志邁言
簡有古衲子風公亦謂予氣味不異遂成莫逆夏末
公渡錢塘禮受業于歸琴川省親再期金粟山下分
袂月餘叢桂香中果如約而至復相把手然公孤高
之操陸沉眾中獨當老人棒喝下神骨聳然老人時
瞬青眼視而公唯自重若訥丙寅春煙霞癖發偕予
看明州山水挂瓢福泉山之法海寺所造日深語益
鮮利或拈弄古今或宴憩水石信口而吟信機而出
猶天籟鳴未過關者侗乎莫測第恨其隨誦隨捨一
日溪行予謂之曰我儕片言隻字莫非吐露衲僧本
分揭佛祖命脈何遽棄之公忽悟大笑曰從是當彙
成編任剌人眼予因戲之曰篇之首安何名公云虛
空不容彩盡予笑曰虛空固不容彩畫彩畫豈外虛
空耶公云打葛藤作麼予復笑而不言遂以名其篇。

*** 元白可公出山詩序

衲僧衣線下一段大事輝今灼古非言句可指擬才
涉唇吻即覿面蹉過故我同儕欲求法於語言文字
巳若掘地覓天況刻意工翰墨事吟詠於自巳分中
何啻白雲萬里耶雖然若是得底人又且不然言所
不言跡所不跡嘗年無語其聲如雷終日口喃喃原
無一字如是則何妨開口何妨閉口何妨有句何妨
無句何妨一句何妨多句予友元白可公楚人也與
余同參金粟別來數年晦跡於徽之黃海日登眺三
十六峰坐石題詩吟風嘯月若下忘人世矣乙亥冬
會老人從心之年及門弟子散於四方者畢集太白
蜂下公亦負策而至自秋徂冬每於火罏頭出黃山
所詠示人同志咸愛其脫落繩墨有瀟灑獨得之韻
春日載陽制解公作詩別友卜日他行意覓一丘一
壑種田博飯追步古人不欲浪出頭角類骯髒蟲豸
於是黃巖木陳忞公聞而嘉之作歌以貽一時同志
賡者凡數篇公總集之索予為序予曰是集也胡言
漢語同友雖各出手眼然於公分上皆閒言語何用
為公曰拋磚引玉余之幸也固以請余因書前數語
不唯題今出山詩他日併可序公黃山集使明眼人
欲識我林下人面目不待文彩巳彰自當於筆尖未
動時薦取。

*** 鹽梅鼎公遊南嶽序

丙子春予隨眾作息太白山中時同參鹽梅鼎公將
遊南嶽諸同志各以言贈余聞南嶽之為山乃先哲
栖遲之處考之傳燈若思大之吞佛懶殘之煨芋讓
祖之磨磚谷泉之縛松其神機隱德格言密行昭著
天壤不可磨滅千百世之下固有聞其風而起者然
聞風而起者豈尋嘗之人哉是必有先哲之抱負斯
有先哲之舉止行色匆匆吾書質於鼎公當一笑而
攜笻。

*** 木陳忞公回粵省親序

天下有達道親親其一也蓋吾人之有親猶水之有
源木之有根所從來者矣故魯夫子曰身體髮膚受
之父母不敢毀傷尊其本也而吾祖竺乾聖人則教
人辭親割愛毀形棄俗其故何耶或以此為然則古
人有如臨深淵如履薄冰之誡矣以此為不然則古
人有斷髮文身逃荊蠻而不返者稱為至德道果安
在耶是非事親之道居嘗達變各盡其事之之心互
見於形骸休戚者歟抑又聞之立身揚名以顯其親
故曰以天下尊尊之至也以天下養養之至也又曰
孝子之事親也不擇地而安之親苟不安雖視天下
猶棄敝屣乃昔竺乾聖人宮掖晏然父昆相在忽自
眇輪王之尊輕天下之養獨竄窮山貽戚父母又何
稱焉是非於其身有大不得巳者歟逮夫睹明星而
歎一切群生具有如來智慧德相則其身大不得已
者恍然覺憬然悟夫然後如法尊其親而非世間之
尊如法養其親而非世間之養如法安其親而非世
間之安教垂五天流及震旦嶺南賣薪之客不期然
而踵其跡籍客十金贍母登黃梅入槽廠傳衣夜渡
震旦之法幢賴獦獠漢至今存焉立身揚名自不必
論要其纘緒大覺佑啟天人利溥萬世此其孝豈世
間之為孝哉予謂世間之孝本乎身之所始出世間
之孝本乎身之無始本乎身之無始則無生本乎身
之所始則有生有其生矣則冬溫夏凊生事死祭孝
斯在矣而不能致親息苦輪趣道樹首出三界無生
則能致親解生死之縛忘愛憎之情洞堅密之身入
如來之地矣而且親吾親以及人之親一體同觀安
於嘗樂此其為孝豈世間之孝可測量哉雖然世間
也出世間也其孝必待其人而後行吾同參木陳忞
公族出嶺南初業儒因觀身有大不得巳乃裂縫掖
披田衣毀形割俗遑遑四方盡所以安身致孝之道
於是投豫章之匡廬歷楚之黃檗末入天童老人室
掌記最久槌拂之下正眼洞明大不得巴者無覓處
曰吾得達道矣是可以省吾親安吾親矣丁丑夏乞
假歸覲余唯公之致孝無忝竺乾古訓而其發跡又
踵乎賣薪能祖茲歸也倘不志靜退念祖宗標格非
風動非旛動直振其家聲使天下人知嶺南獦獠漢
猶在則如來大法不大有光於世乎其所謂揚名顯
親者又何如耶是述世出世孝法為贐而贅之以辭
辭曰。

爰有人兮來嶺南芒鞋竹杖四海參有親不顧奉旨
甘如法致孝追瞿曇生死關頭夢正酣劃然打破真
奇男時當六月暑不堪青山朵朵燒晴嵐忽來別我
出巖菴歸思惻惻萬里含髮毛具見各毿毿人誰無
親君獨諳竺墳魯誥我亦探父母其順樂且湛君初
厭離去冠簪淵乎所志猶江潭勞勞俗眼真若憨詎
知君孝青於藍還鄉拄杖今復擔本身說法舌不談
溯之古人面無慚前三三與後三三。

*** 魚喁艸序

余林下人也不知世間文字庚辰冬偶過禾中曉令
李子頻來道聚一日攜所作魚喁艸見示且索弁語
余惘然因問魚喁何義答曰語出淮南子大凡魚相
忘於江河或水濁口則仰焉余於時不覺有感既而
披其一題誦其一詩則目前得一境界忽喜忽愕自
不知其故及掩卷隱几所歷境界又復了不可得因
憶舊所誦維摩經云或有佛土以佛光明而作佛事
或有以香飯而作佛事有以園林臺觀而作佛事有
以音聲文字而作佛事有以無言無說無示無識無
作無為而作佛事楞嚴則云此方真教體清淨在音
聞似乎古佛所秘出世法門亦多泄之語言三昧然
欲當機領解必待夫信之萌緣之稔也否則猶石之
受水了不相入乃若詩者無擇信否纔一諷詠一側
耳可中即躍然若有所得斯何故耶夫子曰詩可以
興其信然耶此余讀曉令詩有感是知曉令之感發
之魚喁余之感乃發于曉令曉令初知魚之感而余
并知曉令之感余知曉令之感而曉令不知余之所
以感曉令知魚之感而魚也復不知曉令之所以感
彼此相感若相知若不相知魚耶喁耶水耶感而興
者其何始耶人乎物乎詩乎感而復者將安詣乎余
終惘然也請還質之曉令。

*** 別刻古庭和尚拈頌序

滿月處空清淨無翳而盲者不見非月之罪也江湖
滔滔布帆疾馳而不知津者望洋而歎非江湖之過
也從是言之釋迦老子果有秘密藏乎祖師西來意
果有關鑰門外漢不得而入耶借以月論之彼其在
空有目皆見寒光著人不待指點指點者為盲夫也
自非神妙之手其何能焉所以靈山話月曹溪指月
古今宗師機緣拈頌層見疊出皆話月指月之若也
當其闡揚語有不一或指於空或指於方或指於山
或指於水或指於屋梁或指於庭砌或指於前後左
右盲者隨而執之得於此不信乎彼於片影生滿足
想較高下焉是故指之權所係亦大矣甚至昭其用
也指以淨光則執如珠如鏡揭其體也指以圓像則
執如盤如盆若是者彼盲固可笑要亦指法未妙乃
不能啟盲之悟而徒益盲之迷夫指而益盲之迷不
若不指聽月之自然之為愈也何也月未嘗不在盲
者之頂額也是故古今以西來意視為膜外物者盲
夫也從而指點見小識局筆庸詞鈍是指月於屋梁
指月於庭砌不及也或者組繪其詞隱隔其旨盲者
不覺從而咀嚼譬若初欲見月乃竟忘月徒愛指之
纖好又非指之者之過歟是故以指彰月以言明道
過與不及均失也予觀古庭和尚拈頌其運筆甚靈
從而味之意圓詞爽旨深格高絕蹊徑之岐無穴鑿
之病直截而婉轉老煉而優柔見古人之大全渾然
如空中樓閣雲霞縹緲是能妙于指者巳丑春予游
鹽官于弟子默庵案頭見其全刻獨愛其拈頌深有
所養命侍者手錄於篋中吳門顧敬修居士訪予破
山見之捧讀為未曾有曰此後學典刑也請別授梓
以流通予曰善師諱善堅考其系為無際派嗣蓋臨
濟下兒孫也。

*** 聽雲集序

人生遇合世出世固自不偶昭易澤國也極樂孤菴
也予初至歌想滄浪竿投綠水而巳居無何有一翁
來訪鬚鬢皤然瞻其容聆其語益儒者也出詩貽余
誦其詞高其韻視其印誌為木頭老子木頭老子蓋
儒而詩者也余喜之既而四方來學聚於一堂風甚
冷淡木頭老子樂之一日攜一矮榻及團蒲直來堂
中晨香夕燈行住坐臥與衲子俱余始知木頭老子
又儒而禪者也適大山勝公自牛頭山來余請典藏
職大山又儒而衲衲而愛詩木頭老子不覺與之合
焉飲食居處靡不同也余益奇之昔者吾友斷峰雲
間人亦儒而後禪鍼芥天童先師惜沒焉其法不見
於世木頭老子蓋曾與之抵足焦山討論竺典木頭
老子之入佛年且久矣而絕無泛濫之語橫溢之機
其學問有淵源佛理窮精奧不立異同其骨氣不為
時抑不求人聞獨以了手一著為念在儒為慥慥君
子法中亦可謂耆年禪伯也乃醉心於孤庵歲暮忘
歸余亦不知其合也擁爐煨芋秉燭炊茗每誦其詩
而樂之然詩乃木頭老子之緒餘也。

*** 柴菴先生和池上來詩序

柴菴先生有廬在煙水茭蘆之間顏曰大歇以其歇
也足不入城市日惟耕漁之與侶鷗鳥之與親篆煙
橫斜梵帙滿案間事吟詠余以池上來詩投之有當
於意和而終篇客有問曰池上來詩何為而作也余
應之曰甲申之歲神京分崩海內騷然予思避地入
山入山不得而寓於池上詠池上懷山中也夫豈懷
山中哉客曰然則池上之吟大歇之詠殆相近耶余
曰不知也客曰池上之居先生之廬亦相遠矣乃異
地而同聲異服而同調何也余曰不知也客曰吾知
之矣唐人有醉中往往愛逃禪者夫禪達人之所嗜
也先生之嗜其在是歟余復應之曰我何知哉夫達
人既醉念之所至感慨淋漓天機畢露及其醒也或
失之矣今先生醒而無醉參酌禪典日臻妙境非以
禪為遊戲唐人未可以方也余聞古之人志之所存
各有所寓蒙莊之逃於貧寓言玩世寧曳其尾子陵
之逃于釣羊裘五月溪山自得柴桑之逃於酒躬耕
種秫終身醉鄉柴桑豈沉酣之人哉今詠其詩沖和
雅淡想見其胸中介如石焉以此論之柴桑既醒而
醉醉而醒醒而復吟其又逃於詩者歟客曰命之矣
歌孺子之歌乃去。

*** 宗鏡節錄序

佛滅度後後五百歲支那國中有聞達磨西來直指
人心立地成佛之說曰吾斯之未能信焉學者分河
飲水大法幾裂譬夫一人之身而左右手足各有相
戕之勢有宋永明智覺禪師於是乎懼製宗鏡百卷
挈大藏之綱會經論之文具精微之辯折衝性相吻
合宗說其書出焉能決學者之疑而全大法之體後
之作者遵而循之由平康正直之道達廣博嚴麗之
域無泣岐矣然古今隨其所好剔繁就簡錄其要妙
有四家焉初黃龍庵晦堂禪師者曰冥樞後會稽陶
石簣先生廣之曰廣樞楚之袁中郎先生者曰攝錄
近有海虞陸子平叔者曰節錄余於宗鏡未披全文
平叔謂余曰三公之採宗鏡小異而大同不過在性
相屈信之間黃龍所集甚約陶廣之袁彷彿於陶今
不佞參以臆見一一卷中全其旨趣之直捷略其章
句之重複百世之下似有得乎永明之心永明其牖
我矣我師其樂為序之乎余唯唯曰夫永明何言哉
本頭自在迷者狂馳將求佛於千生永明蓋欲悉破
學者之深疑而扶其正信所謂以慈悲之故有落艸
之談也永明何言哉永明苟無言則子亦未嘗節斯
錄余又惡乎序之平叔曰舉一心為宗照萬法如鏡
斯永明之大旨也序之可乎余曰是方便也昔裴河
東得法於黃檗嘗書所見一編呈於檗檗接置之問
曰會乎若便會得猶較些子若也形于紙墨何有吾
宗即永明亦自言之矣幻人問化士谷響答泉聲欲
達吾宗旨泥牛水上行如是章句為心耶為法耶將
惡乎序之余獨思夫黃龍石簣中郎三公一為大宗
師二皆博雅大儒道德文章傳播海內而獨傾信于
永明則知宗鏡之書誠為甘露門矣陸子亦儒者少
年時伯仲翩翩為隹公子咸以文章世其家英華勃
發視青紫如拾芥邑中大人先生與之游而恒避其
鋒然性喜奉瞿曇氏余剃染遂相識世居五渠之舍
上鄉譽嘖嘖意其圖南必九萬里自余出破山行腳
相隔二十餘年歸則陸子居然道服矣余奇之身臞
如鶴道韻若老衲向之豪邁之氣化為精進宴處一
小閣梵唄清絕見方外流相親如骨肉齋中屏去聲
色軒榭之間惟修竹老梅相對所給侍不過一蒼頭
然亦喜閱宗鏡溽暑祈寒無間心有所得手自錄之
積有歲月累成四冊是謂節錄也余以意度之夫嘗
一臠即知全鼎此上機也黃龍所集也雖然有種種
問斯破種種疑百疑不破則百信不生此永明不惜
繁其詞而廣之攝之均有不得已也雖然懼割截也
若夫批郤導窾猶全牛也則陸子得之戊子秋余過
勺菴一訪其伯仲繾綣杖履靡間夙夜因有詩贈之
云法緣夙結瞿曇氏世相全空般若經則陸子者信
亦奇士也。

*** 呂幼安詩草序

余與幼安交有年矣初不知其能詩即幼安未嘗言
詩又未嘗以詩貽余其文心慧業蓋天成也平日遇
名緇野衲如故知宿阿蘭若中聞晨鐘夕唄必憬然
自得少年時銳志古文辭自期觀光上國為邦家楨
未肯苟干其祿時輩推之甲乙以來則又浮雲富貴
居家泊然而巳今夏大暑余過梅谿值幼安小舫于
青龍港似導引者余初不知幼安在舫疑他客命舟
子少遜避舫尾及抵院則幼安也因大笑于是幼安
乃有詩貽余余始知幼安能詩然讀其詩悠揚典麗
又非若初為者然因論之曰呂子向不詩今始詩向
不詩非不詩也全詩具于胸中非其時不發古所謂
積厚流光者非歟余謂呂子真文人也寔慧人也如
呂子者始可與言詩也矣。

*** 永安聞慧堂世系序

詩云高山仰止景行行止秉彝之好人所同有茲有
人焉彊梁恣睢狠戾自用或者撫之曰子之性與堯
相若其人雖未能服堯之服行堯之行然私心喜之
或謂之曰子之立行去堯遠矣其必愀然不樂繇是
言之鳥無有不飛水無有不下從善之心蓋本然也
古今寧有間歟佛祖之道如水之行地中無往非水
城隍山澤喧闐寂靜又何能取舍吳門天宮寺肇自
唐景福五年開山為了然重葺為嗣順歷歲既遠廢
而復復而廢大明正統九年承天弘演重為開山郡
光祿大夫楊翥撰文記之演為育王住山別峰之孫
金山文海之子族居嘉禾識見通敏住承天永安在
道原禪師之後道原嗣天台韶國師為法眼宗宋景
德間修傳燈以進得賜入藏道原主承天永安演住
天宮亦從承天永安來是則天宮寺之有永安者蓋
承天分枝也弘治間天宮永安師徒又蕃衍一析于
東一析于南雖三分于寺實同宗焉天啟五年後裔
機公字玄若嚴淨毗尼丹碧輪奐懼無先德之嘉言
懿行後進失所模範乃考諸傳燈采道原禪師機語
及住承天永安元正禪師上堂問答等語載在一冊
以貽後人元正係臨濟宗為報本元禪師法嗣而弘
演無法偈垂世未詳何如人其樹偉繢于天宮者僅
見于楊之文也嗚呼粵自靈鷲傳燈東西演化方袍
圓頂何莫非釋迦氏之子孫不得巳人異其宗家分
其譜而佛祖之道則一也彰大同之道啟遠裔之信
即使其祖道原而法元正慕前德而衍後修私淑之
義殆不遠矣所云鳥無有不飛水無有不下業為佛
祖之徒其孰能自外于是世之系之感之發之機公
此譜其永安之世教乎。

*** 殼音艸序

殼音者殼中之音也西方有鳥名曰迦陵在􂑃時其
音巳壓凡鳥種性異也莊生齊物論曰無以異於鷇
音斯言鳥之初生張喙而鳴無思焉無慮焉是非之
情有所不入也惟天而已矣余投破山雪柏老人年
巳高髮盡白揮麈尾婆娑木座上歲時任運佛祖之
位悠然忘懷行同嬰兒或取涼中庭足忘納履或就
暄廊廡手不揖人木几左右一爐一茗咿唔之音弗
輟也而紙筆隨之余也蒙稚從旁窺立老人歌遂思
歌老人詠遂思詠日月久之不自知柴塞之化而天
機之張也佛心祖印踴躍而入時雨春風笑談而解
於是凡有感觸亦必有語語必呈老人眼老人初必
頷之既而曰諺所謂多年鳥子殼中先老其殆子歟
斯時也余復不知老人此語之為游戲耶提獎耶將
謂我如初生鷇音而忘是非耶抑為迦陵種性坐壓
凡鳥耶總之亦絕無思慮於其間任天而巳矣嗚呼
老人既沒殼音誰證因憶曩日娑羅塔前初遇不偶
然者。

*** 竹杖序

(山翁和尚以村竹手製為贈時和尚將還匡盧)。

我林下人之於世泊如也視人間寶玩直土苴耳然
五綴之缽雙環之錫獨何珍重之曰表法用也缽用
循乞示出世正業杖用遊行示出世正道先佛後佛
同一轍焉有大宗師神而明之每于用處發其機要
永嘉詣曹溪振錫三下卓然而立是也德山因飯遲
托缽出法堂低頭入方丈是也又麻谷到章敬振錫
三下卓然而立敬曰是是到南泉泉曰不是不是夫
此機也豈常流所測哉復有大宗師者得佛祖之用
行逸格之令缽從瓦鐵而杖不必錫臨濟三度問佛
法大意黃檗三度棒之則錫杖化為木杖矣大禪佛
參小釋迦小釋迦打以四藤條後號于眾曰集雲峰
下四藤條天下大禪佛蓮花峰祥庵主平時舉杖云
古人到者裏為甚不肯住自代云為他途路不得力
作麼生得力去良久云楖栗橫擔不顧人直入千峰
萬峰去豈非錫杖又化為藤條楖栗乎噫維錫與木
及藤條楖栗乃佛祖廓示正法眼後之作者未可異
同于其間往歲丙戌余結冬梅谿飯後經行古墓中
見異竹焉節疏而條直曰是宜杖也取以歸媿短于
裁製竹之精華不現雖采之旋擲之壬辰夏病初起
艱于持重視木杖如金錫焉乃以一僧舊方竹杖為
用復過梅谿偶見漚麻者取皮而棄其骨余曰是亦
可杖也入手果輕圓修潔階墀之下隨意所之因賦
詩曰落落丘中有修修莫掩藏以能高骨格致我略
玄黃扶老秋無畏投人夜有光就中新用處初不類
諸方頗好之優游林薄無時不俱獨念履險乘危則
非其所長也於是遠行仍用方竹竹舊甚適山翁法
兄和尚于中秋前四日從虎嵒枉溪上余見手中亦
用竹杖光澤可愛顧余舊竹黧黑憔悴和尚心若憫
焉余因憶丙戌冬事乃問村竹亦可如山竹作杖乎
和尚曰天之生材何限方所苟能裁製皆成法用余
曰此處有竹似可杖余得而復棄和尚訝曰試觀焉
命余引步至前古墓見竹焉則定神凝思仰觀俯察
量尋揆尺僅得一竹攜歸院中遂自炙之濯之刮之
磨之群衲擁觀和尚曰製杖豈小道哉御法柄亦猶
是也非材無用斲有材無使傷因其本然發其光耀
本質固好不廢揩磨則其成材也大立于前表裏精
粗無不妙矣時侍者進茗口忘啜日夕矣乃復手拭
于月明之下有頃覺觚稜之間皆生白焉眾始駭和
尚之善製杖矣且疑和尚為一小物何勤勤若是孰
知和尚之托微意抑初不為巳用哉凌晨復摩挲再
四纖痕淨盡通體圓潔乃手授于余曰吾此去歸匡
廬舊隱兄此行將入天童不天各一方乎常相見者
唯此杖耳余惻然謝之念和尚精神尚強而頂髮則
無黑矣此行歸江西道途邈遠晤面難期同門落落
誰復如和尚之愛我乎離群索居誰復如和尚因杖
而誨我以接物之方乎憧憧參學奔走吳越孰能如
和尚善於裁成而親炙乎腸不覺九迴也和尚春仲
從東甌歸作詩三十首淋漓慷慨處患難心無少慍
履公庭節無少損與古覺範大慧蓋相匹焉法門之
棟梁臨濟之大樹捨和尚將誰屬茲其可躡雲觀瀑
拂石而高臥乎余益有感也雖然匡廬古法窟也而
祖庭甚侈和尚固欲白駒空谷當必有憫世大士排
闥而入請慰眾山之望明年余在三佛地聞法鼓填
然遙振于五老峰頭者必和尚也余憑竹杖喜躍當
如何。

*** 贈郁素修序

內美未充而外揚或者譽之居之不疑彼何人哉世
出世學術之大患也惟其欲速外揚學不至術不精
叩其所得曰如是而巳矣察其所安則貨利也特借
途于學術故學術惡彼而去之古之人不然志于學
不恥惡衣食或譽之將不自安曰此譽奚宜至哉其
意非惡乎譽也自知學未至也即使學至其志愈弱
不自滿其骨愈強不自息可也彼見學術之量猶瀛
渤無涯進乎寸有尺在前過乎尺有尋在前盡乎今
有古在前尺寸有盡瀛渤之量莫盡今之尺寸可窮
古之尺寸難窮名何為哉惟其不根于名而名隨之
不苟于譽而譽親之斯又天地間與仁惡佞自然之
理也慨今末世古人難得乃于素修郁君見之其力
學篆文云在童子時至于今歲月深矣其篆成矣其
譽來矣為人真樸簡直不落蕩遊之習絕迂夸之語
其學可行矣卒未肯足跡四方求知于人客山房中
日與石友自朝至夕乎摩神運心無他營但求其術
之至而已矣一篆愜意則喜見眉睫津津然不自覺
蓋其生平一石當前雖天地萬物陰陽寒暑羅列交
現乃不知為何物況身世窮達聲色貨利云乎其用
意如此余見顧謂諸弟子曰學道如郁君其庶幾焉。

*** 壽吳門鄭士敬先生六袟序

士敬先生乙未清和齒登耳順士君子爭集咸以耳
順壽之而先生則投箋于余以散亂無記內省夫無
記散亂釋氏之語也孟軻氏則曰學問之道無他求
其放心而巳矣昔有問于宗宿曰起滅不停云何宗
宿應曰直須寒灰枯木一念萬年問者退復叩一尊
宿尊宿犬喝曰是誰起滅問者恍然悟入夫散亂者
起滅之謂也惟其有散亂則有無記曰求其放心攝
散亂之謂歟夫問者之問諸口答者聲入而心通也
答者答諸口問者其亦聲入而心通而恍然有悟歟
夫子十有五則知志于學三十而立焉四十而不惑
焉五十而知天命焉六十而耳順焉夫子聖者也自
十五而三十四十五十六十學中之境若不易躐等
彌入而彌深余愧十有五未知志于學不先一簣何
以成山雖踰五十罔知天命惟先生始志聖人之學
今臻聖人之年前乎此者立與不惑與知天命皆見
於躬行宜士君子聞耳順而稱慶也然順乃先生之
耳也余未及先生之年未知聖人之學又安知先生
之耳是故耳順乃先生獨知之境也然則一曰寒灰
枯木一大喝之先生聲入而心通其必有分焉無記
散亂斯無地而寄余野人也拈此野語先生亦樂遊
方之外必有取於是。

*** 贈丁虞卿序

昔管子以叔牙為知交遊處匪朝夕也其或有一晤
對一促膝遂悉其生平者乎虞翁長者也余得訪于
十年之前又獲晤于十年之後滄桑變遷干戈擾攘
其胸襟固自若也其躬行所可見者有五世耕于野
樂聖之道天民也誦詩讀書惕若乾乾君子也知雄
守雌反華歸樸老氏也教子以義繼事承家仁人而
孝也不求聞達高臥湖鄉又逸民也至聞南巢倒戈
應天順人而終念乎揖讓晚號虞翁其自信歟子謂
韶盡美又盡善然則虞翁誠得孔子之意者余游方
之外交固疏而所見有如此乃樂為道之諗于深知
翁者一印同異贊曰。

耕讀傳家孝友鍾性晚以草木是娛而琴酒多興虞
翁虞翁其生今之世信而好古不知老之將至者耶。

*** 以廬山摩巖石刻涪翁所書七佛偈為山翁和
尚壽序

乙未之秋客有來自青徐間者向余曰大覺山翁和
尚將還廣陵矣菊月是其誕周行七步獅子吼矣法
臘既高指天指地前無釋迦後空彌勒誠獨尊矣子
為同門稱最契將何以壽之余茫然無所應久之客
去乃思古今人情皆有好或投所好則合投所不好
則暌雖幅員之廣君孤之奉苟非其好有不屑視者
是故君子觀其所好則知其志之所存誦其詩讀其
書貴知其人也昔者虞舜登庸位在九五苟拂其志
寧遵海濱于是知舜之所好在親而不在九五伯夷
叔齊餓于首陽采薇而歌其所好在仁求仁得仁雖
孤竹可不處首陽可高臥夫子曰富而可求也雖執
鞭之士吾亦為之如不可求從吾所好繇是言之人
情之所好其係亦大矣易曰不事王侯高尚其事乃
宋之大儒則又以子陵一釣當之余故知富貴浮雲
曲肱樂道彼六合之內亦有然者況沙門觀三界如
幻達萬法如夢其心如枯木石頭世之榮名利祿無
自而入其有所好乎雖然枯木石頭仍有所好也特
所好有異於世者所異者何法也請言其法蓋佛祖
授受俾人息妄緣詣真際解脫世間而登道岸者是
故沙門之於世也無尊爵無顯名三衣麤疏一缽五
綴亦甚卑也至論其所好所謂不事王侯高尚其事
則其志有足取者至以其法悟人博地儕於古佛而
不下於先聖賢此其法不又尊乎識者曰出家乃大
丈夫事非將相之所能為誠然其語矣今之沙門行
其志於四方者眾矣其孜孜以法求人如飢渴者非
我山翁和尚歟余諳和尚胸中絕無他好者是將何
以壽之乃若香華枝樂名衣上服檀越持矣霞絛錦
軸鉅文宏詞宰官懸矣伊蒲之饌甘美之果弟子陳
矣余又思擬將何物為和尚壽耶一夕坐中庭偶見
和尚為曉音禪客書草菴歌一篇勁而古視題款乃
初住道峰時作余訝問音曰和尚在道峰住持事繁
何有餘暇作此音答曰此和尚中夜筆也余益訝之
音進曰和尚誨人不倦筆硯布施至忘飲食此未足
盡其尤好七佛偈書蓋千百紙矣隨人所須無吝余
曰有是哉乃知和尚真得所好也真能以法誘人也
憶在昭陽結冬有貽余山谷七佛偈為廣鑑瑛禪師
書刻於廬山巖石者余亦珍而藏之蓋六年矣于是
忭舞曰是可為和尚壽矣夫山谷宋學士也而有合
于廣鑑為書是偈其亦尊於法耶當其時更有居士
曰蘇子瞻以怪石供僧佛印發于文佛印鐫文于石
說者曰沙門觀法果如幻耶一怪石何好之甚也余
曰是宜好非爾所知也夫子瞻與佛印為禪喜游其
心志一寓于石耳非以石而能致沙門之好也是故
君子觀怪石之好則知佛印之所存觀七佛偈之好
則又知和尚之所存怪石焉七佛焉前後一揆也余
以是知和尚必與此刻為水乳其他皆非所好是則
余雖持多年故紙為和尚壽不愈於持香華諸供養
耶和尚聞之其必囅然一笑雖然和尚適有是好無
是好不能顯此刻余適有是刻無是刻無以合於和
尚嗟嗟和尚之好山谷之書相去蓋百年而乃合
焉猶旦暮遇也其亦有待耶余筆之於文寧不為叢
林盛事。

** 記

*** 雲浦上人書華嚴楞嚴二經記

法界之性如光與音推覓不得而實無不遍緇友雲
浦會稽人剃染蘇州海慧菴結屋太平蕪湖號冷瓢
就冷瓢中書佛華嚴經方竣兵燹作乃攜經至海慧
值歲荒饉檀施絕少復罄其衣貲書楞嚴一部志可
嘉也辛卯十月望前余從京口下吳門憩閒來居暮
雨中浦持二經過余修敬畢未及數語置經於案遂
別而去余因憑几思曰若人之來其有意乎將謂我
能證知法界之性欲三印可耶抑亦自念其為法之
勤欲表而出之耶因又思之法界之性從本以來彌
滿清淨若人未書是經法界之性未為減也不書可
也巳書是經法界之性未為增也書之亦可也書不
書在人於法界性無所損益雖然由是經以知法界
之性言以載道也由書是經乃能精一其志開法界
門人能弘道也不書是經又烏乎可浦之行其大矣
乎嗟乎人生芒芒終身焉汩汩知身而不知世界知
世界而不知法界苟知法界則吳越一天也何地盡
山多指為兩域乎滄桑一幻也何定鼎割城悲為兩
事乎蠻觸一體也何左強右弱分為兩戎乎佛生一
性也何螢火太陽執為兩光乎死生一如也何持瓶
餉遠認為兩空乎成壞一際也何剎那百劫視為兩
時乎所以海慧此法界也若人之降伏塵勞也冷瓢
此法界也若人之生如來家也華嚴此法界也重玄
之德佛證窮也楞嚴此法界也法界事事究竟堅固
也又且若人之來此法界也信能必至如來地也若
人之去此法界也如來宮殿無有邊也乃至余眼閱
之余心思之余舌證之皆無障礙而遊於言詞三昧
無非此法界也是故以法界證法界空合空無二相
也以法界入法界水投水無二味也極而論之法界
之性大不可思議也言詞喪也心慮忘也芳草綠落
花紅余之筆舌又何能形言也乎當瞻仰象王獅子
哮吼迴旋可也於是投筆起座袖手顧視復還其經。

*** 松陵乾元菴圖冊記

人之情有雖去此百千里而思悠悠不置者必其所
好在是也人之志有雖處之勝地授之大任聲名洋
溢歸者多而從者眾恒有不釋然者必其所適不在
是也余在俗髫年見比鄰少年以紛譁相競遂心薄
世間逮入法一丘一壑蒲團草座始與志適然賦稟
庸僻無高人達士探奇選勝之韻宇內之名山大川
無暇登討第志在枯寂雖不期山水而遇山水清寂
曠遠之處意即合焉曩住銅井湖光山色行坐在目
居常飯食訖遂獨曳杖出門跏趺于山椒日鹵而不
覺解事弟子常挈茗相從又時過鄰菴賞花看竹晚
沐巳乘月而歸或信宿焉留連於春芳秋香之下此
住山之樂與志甚適也後下銅井過禾中古南一土
鎮耳喜舴艋甚便梅村竹嶼靜侶二三時偕泳游亦
甚適焉將忘其老奈之何業風遠吹直至太白峰下
住持之縛松關廿里使人不易出侍者曰春風和矣
岩花放矣予方跼路一室中酬應人事以一指而喻
眾指以一心而齊眾心雖非紅塵之僕僕豈如青嶂
之閒閒噫亦甚不自適矣幾何其不病乎且也無鄰
叟可以話心曲無方舟可以濟足力雖處雲上猶繫
籠中日長如年每忽忽而不自得正無以遣情排悶
乃企周禪人自松陵持乾元菴圖冊來余展而觀之
躍然得見所好忘所不適指以示周曰茲菴乃吾舊
所游也常在意中雖千百里而不置今子不遠將來
余睹蒹葭之橫直煙水之微茫風平波息龍湖如鑑
余恍若至其處是宜忘山中之不適而適此適也子
可謂貽吾所好也雖然此乾元之境也境中有人焉
其稱木浪者參先師於育王根利而有得惜歸不壽
余因之得交其上下其稱愍公者年長矣謹愨而好
道記菴之始末即其筆也此老為木公之上其下數
人事余若師大率皆有向上志欲高飛遠舉惜有菴
之勝即有菴之事役而未能是故余之所好在龍湖
而龍湖之好又在人耳嗟嗟吾衰矣何當出山一葦
杭彼開襟話舊寫今日予之所思適他日予之所適
也乎辭曰。

龍湖之水兮春煙淼茫龍湖之蘭若兮春鷗在旁茭
蘆青青兮荇藻含香微風一葉兮于以采芳疏鐘清
磬兮宛在中央翩翩道侶兮上下允臧懷斯念舊兮
幾換星霜孤蟾靜夜兮讀經琅琅龍湖之人兮眷眷
而不能忘。

** 銘

*** 正觀堂銘

世出世間事有宜銘即不銘於筆而有眾欣然共銘
於心者必其事為最勝因緣大有益於群情也昔蘇
長公為成都法師敏行作大悲閣記表於西南開化
米信其記以菩薩證道從聞而入始於聞而至於無
所聞從無所聞而至於無所不聞夫證道而至於無
所不聞則菩薩折攝之用咸備清淨寶目母陀羅臂
左右開合八萬四千或慈或威神化莫測所謂觸而
不亂至而能應蓋不期然而然者而世乃以千手千
眼稱之斯亦菩薩憫世狹劣特示少分而巳所以然
者夫眼生於面手根於身眾情所知也捨兩眼之外
不知更有所謂眼矣捨兩手之外不知更有所謂手
矣而聲色紜紜交乎前無不以兩眼物色兩手執持
乃菩薩則異於是千眼為視千手為用千眼為視不
住色也千手為能轉物也此妙智淨覺眾情所未
喻第向以眇小自居卒然見菩薩手眼皆千變化奇
幻自不覺聳然動容肅然加敬曰是菩薩者何眼之
廣耶手之多耶其神力所致歟將道德所感歟是菩
薩者得瞻依之必能脫我於塵勞必能置我於道岸
於是菩薩悲心與眾生信力融結為一勺水獻花行
道禮拜菩薩等行其慈眾生默開其慧菩薩不以高
陵眾生眾生不以卑遠菩薩眾生以兩眼畢見菩薩
之千眼以兩手能舉菩薩之千手兩眼能見千眼兩
眼未嘗不即于眼也兩手能舉千手則兩手又未嘗
不即千手也其故何哉千尋之木枝葉婆娑而根本
則一也雖眾生未能以是觀菩薩而菩薩必以是觀
眾生是為正觀奇哉有情亦有手眼芒芒昧昧自不
能明必觀菩薩始獲開悟則菩薩之手眼其可不彰
于世乎天宮寺永安房雨新上人律身清淨發願廣
大有念乎菩薩功德外募檀信內罄衣缽搆堂三楹
三年而成像設未也有檀越顧敬修氏夙領佛記樂
法無倦居恒欲求妙好旃檀肖菩薩像慮像成無棲
像所是二上士皆含千手眼于一念乃時節之巧機
會之來虔奉是像即居是堂依正恰稱聞見為之踴
躍焉其法祖玄若大比丘奇此因緣乃顏其堂曰正
觀表菩薩之正眼寂然嘗照無奔逸相菩薩之手展
握自在援溺拯迷是眼與俱若公與余蓋法門久交
走書來囑作一銘誌余因助發正觀之義明菩薩之
化功且念斯堂之成也菩薩之所居也天龍鬼神緇
流道俗皆巳銘諸心矣奚待余銘于筆耶重其事不
惜繁其辭願入是堂者一瞻菩薩皆得正觀而銘又
何辭銘曰。

「　大悲正眼
　智為其根
　一而彌曜
　萬而不昏
　昔有尊宿
　問於臨濟
　急下禪床
　當胸把住
　暗中摸枕
　賺殺雲巖
　通身遍身
　大費涎黏
　何如菩薩
　開手見眼
　覿體示人
　超諸方便
　咨我同人
　等具妙明
　攀緣苟息
　酩酊必醒
　天宮吉祥
　永安常住
　知恩報恩
　五體投地」


*** 震谿堂銘

震溪吳門王子子佑之別字也其堂子佑所搆也子
佑素未面其具信根嗜法味蓋得之緇流道侶交知
之間茲作堂顏之以字者何義或曰子佑上世家於
洞庭昔文恪公曾以震澤名其書四方之賓朋稱王
氏必曰震澤主人子佑仍斯名不忘所始也余曰夫
如是子佑巳自銘矣今遠緘溪藤來山中冀必有異
聞因遂駢其說夫震陽在初九天體也有雷之象群
陰固結之時天心卒復擬其埶微陽若不能敵于群
陰然雷霆之奮昏蟄盡驚醒聾聵於夢鄉以進君子
之道而開小人之疑無若震焉子佑儒者斯義稔知
之矣例之吾法覺海澄圓絕無陰翳奈何所立炤亡
遂爾惑霧興焉癡雲暗焉纏綿於妄想膠執於名字
而本真隱矣苦世火宅有生不覺夢中蝴蝶恣意餐
采其情戀戀至于業風橫吹異類錯變紛紛紜紜咸
莫知其故于是大雄氏出喻以無常示以苦空誘以
車玩指以衣珠如鼓迅雷震其頂門大根之士一念
迴機群執盡喪有若千年之室冥冥蒙蒙照以一燈
朗然分曉未可以諸暗之聚合而謂徵明之不勝也
陽之克陰覺之驅迷大概如是子佑好佛者因以是
進之昔玄沙備禪師得雪峰之道有僧來參請垂示
沙曰汝聞偃溪水聲否僧曰聞沙曰從者裏入此亦
震之用而世未之或聞者也余深嘉子佑之作是堂
也發佛祖之秘蓋從是得入偃與震不謀而合溪與
水不言而自喻矣東坡居士曰溪聲便是廣長舌此
文字禪也因不以是為註腳銘曰。

「　覺海澄圓
　清淨本然
　山身溪舌
　名字誰宣
　照亡所立
　昏霧斯集
　異類變更
　有生疲繭
　大雄哀哉
　從是而來
　宵中一炬
　雲中一雷
　鼾夢既覺
　法界寥廓
　溪耶水耶
　無受無作
　持以信力
　洞開重門
　萬物紜紜
　各歸其根
　事得理融
　理隨事變
　半偈緣空
　五車文絢
　佛祖在邇
　箕裘有光
　世而出世
　偉矣斯堂」


*** 木樹根銘

余不善植花禪子供茉莉一本愛其香而存之越明
年枝葉四布有加于昔花開以百數計木樹根者爛
于深山不知幾何年矣皮脫而心空采薪之侶將置
燢下余見而惜之取以障其花峻拔之狀有如崗巒
映帶林薄洞穴天成可觀當停午炎氛逼人解衣磐
礡覺中庭有爽氣既悅其幻乃復作銘銘曰。

「　惟天之道
　法乎自然
　此木樹根
　在山忘年
　手攜成山
　不營一簣
　惟花近之
　林薄相類
　一青一朽
　神理各全
　花香凌晨
　直達其巔」

嬾齋別集卷一(終)

牧雲和尚嬾齋別集卷之二
東吳　毛晉子晉　編閱
鄂州　記室智時　較訂

* 文(乙)

** 說

*** 衣說

釋迦老子出世提挈五濁人常為一事乃五濁人則
見釋迦老子有千億教門顧諸弟子同在靈山均受
法味亦各有持循者如一土也而有山陵岡阜大野
平陸如一水也而有江河淮濟大海百川蓋不異而
異不同而同惟於一毫頭上識取根源則同異之相
可不言而喻矣良以佛法如海窮之為難集大成固
不能無各封而胡越猶庶幾也昔飲光優波離富樓
那三大士之在靈山雖各有持循未聞以一佛之法
執此而外彼起諍言而低昂也於今之世有講誦釋
迦口所說者則謂之經師有指示釋迦心所印者則
謂之宗師有模範釋迦身之威儀者則謂之律師一
佛同矣三師異焉顧三師之中更有異焉者有持黃
卷赤軸性宗相宗為我家物者有認楖栗塵尾東指
西敲非他宗事者有執六環五綴黑月白月羯磨布
薩必律家茶飯其視拈椎豎拂分教判時則云此宗
也此教也吾所不與者人異其見世異其佛嗚呼先
佛往矣孰能同之賴有此僧伽黎也律師經師宗師
舉從事焉無敢異同于其間也是僧伽黎者果為千
佛授受渾然無分之大衣乎飲光持入雞足山以候
慈氏達磨傳至中國以付慧可非直表信益彰大同
之法也曹溪之際人仰其衣以一衣授及門一法子
則不為少以一衣饜及門諸法子則不能足故衣止
不傳時也蓋知有不奪祖之法而務奪祖之衣者起
深為之防也今之世乃又不必達磨之衣期廣達磨
之法故宗家授衣之例復大行亦時也或曰達磨之
衣既止不傳今之授衣得無妄乎㯉叟曰達磨不傳
之衣亦非雞足待慈氏之衣也庸何傷雖然但勿更
起爭端執此衣為經為律為禪也衣本大同知衣之
大同則知先佛之不局能護持六根皎如冰霜依先
佛之模範則入律能運漚和演修多羅代先佛之廣
長則入經能離言說直悟心源衍先佛之慧命則入
宗如大海潛流四天下隨在得水而呼之曰非曰潭
曰池曰沼乃水固自若也無辨夫如是則舉此衣曰
禪曰教曰律亦無不可者噫彰禪教律之同衣是彰
禪教律之同佛也復何疑。

*** 警學詩說

夫詩之為道若非沙門之正務焉余初出俗時見老
宿作偈頌心輒慕每私頌寒山石屋語巳而遠遊歷
吳越叢席值聽講習禪之侶皆尚乎詩慕彌甚時以
未明生死事不遑研習之遂撥艸瞻風親近知識數
年後漸聞長者之論屢窺前輩之作始悟詩殊未易
言亦未易作也夫何故蓋詩所以言志惟古之人志
於道篤於學日務修省故能暢其志慷慨特達遠大
高明其詩未作其天地民物之故上下古今之變先
巳坐見忽有所感其興致淋漓咨嗟詠歎無意乎詩
而自詩無意乎雅而自雅比興無一不含大義出語
無一不有所源優柔婉易言簡意長一誦之使人性
靈躍俗習化雖傳百世詠歎若新此古人之詩今我
曹負志言詩道眼未明求所謂寒山石屋者不能得
而於樂不淫哀不傷三百篇風人之微旨又或未達
其志茫無所矜式徒欲速成其詩得乎予乃觀古人
之為詩者似乎必先一其志以達乎道必持夫道以
養其志故詩之所在即志之所在志之所在即道之
所在也苟大道之未明大義之未喻志而非志矣而
惟工其字句聯其景物若陳死人飾以衣冠了無生
氣而欲並于風雅惡乎可不知語錄經論佛意祖意
之若何而惟撮以成句如竊帝王之言以驚世不憚
罪誅而謂明乎佛法洞乎禪理惡乎可不知古人一
死生同物我優游自得真實受用處而惟木食澗飲
岩居雲臥之鋪敘如貪夫學採西山之薇以市廉要
之非夷齊之面目而謂友于寒山同于石屋又惡乎
可或更創無謂之題耗有涯之思有類精衛銜木夸
父窮影歲月川逝而不惜人命呼吸而不顧視品雖
然岐俗準理均為喪志孔子曰詩三百一言以蔽之
曰思無邪是知詩之為教無非欲吾人端其志而非
欲吾人之必為詩世尊云息心達本源故號為沙門
然則苟非其志雖世間學猶無取焉況號為息心達
本者哉或云治世語言皆順正法粗言及細語皆歸
第一義古法師謂何妨筆硯資真性則又何也告之
曰佛說佛言祖說祖語子能契佛祖之道然後如寒
山咳唾可也石屋詠歌可也古宿粗言細語可也斯
蓋終日言而未嘗言又何必論順正法資真性歸第
一義耶。

*** 墮蜘說

梅雨初歇庭竹低徊獨步廊廡偶見墮蜘循階而上
余曰嘻是何來也其網傾耶其欲避雨耶乃試接以
竹杖擲階之南蜘不東西走復向階來余曰果乎至
窪水漲階不得上乃夤緣小艸艸輒仆水蜘驚旋轉
緣他艸又仆如是者數四知艸不可緣乃隨仆處探
水計欲泳游然舍艸幾沒急抱艸而息良久度憑艸
不得濟轉則畏濯雨遂棄艸疾遊奮不顧身得階余
曰有是哉蜘之微也網傾于雨而困雨其趨階知所
向也故擲而復來其值水志能決也故盤桓而不退
其棄艸勇于往也故舍軀不顧而階得以陞雨得以
不溺謂物無智其然乎人能若蜘出苦波登道岸何
難曳杖而作。

*** 樗立字說

莊生謂世間之材皆有用惟樗也無用惟無用故得
全其天年鄭子子康一號雲渡入於法名曰恬請予
字之余嘉其灰世間進趨之念字之樗立是樗也立
斯世也果無用乎夫桃之艷李之冶梅之清俱能娛
人眼目賞人心志至於松柏冬夏青青若老其歲月
匠氏取焉為榱為棟是樗也是真無用乎惡乎使立
于世間曰天地之大品類之繁化工無偏欲使之不
立不可得也曰既無用焉必使之立何居乎曰欲世
之知有無用之材也曰無用也能避眾材所嗤乎曰
樗也樸甘受嗤要之桃之艷李之冶松柏之青青晚
節末路求為樗不可得也是故世間無是樗也惡乎
可雖然更有說焉子康入法也健使從余遊萬年一
念如樗無易惡知不化為法門大樹與舉世競炎炎
者作清涼美蔭無用而大用佛祖且不敢指目樗性
安在子康勉之余將觀之。

*** 玄佩字說

恒所張君晤余梅谿執弟子禮請字字之曰玄佩別
去五年余復過梅谿玄佩聞之來訊出一古箋乞語
余聞大易之辭人必恒其德書云君子所其無逸般
若經則云應無所住而生其心夫所無逸者進德之
事恒其德則正心而修身矣正心而修身則非禮勿
視非禮勿聽非禮勿言非禮勿動聲色紜紜何有於
我哉聲色不能妄動則幾于不住色不住聲不住香
不住味不住觸不住法雖然第不能妄動物斯在也
莫若以色即是空聲即是空香即是空味即是空觸
即是空法即是空觀之雖然如徒以空觀之未善也
莫若諦觀色巳空現前玄黃朱紫洪纖高下相參而
不混者當何名之聲已空則宮商角徵嘔啞啁哳諸
快人之耳者此不名聲復名何者昔子張聞聖言書
諸紳玄佩當以此語佩諸心時時省察玄旨從是而
得余何言哉。

*** 鄰仲字說

孔子之言曰敏而好學徐子舊字廣聞今授名曰超
敏字曰鄰仲蓋出世之法必利根上智則一超直入
及其入也則敏亦忘乎其為敏超然而自得也是則
敏而好學好古敏求豈以為獨仲尼之事耶古語曰
舜何人也余何人也有為者亦若是故曰德不孤必
有鄰鄰仲以之。

*** 古求字說

昔蘇長公之論道也可致而不可求舍致求道與道
日遠然則古今求道者舉非耶是殆不然所言致者
正以進其求之之方非致與求為二也蓋古之人之
求道有見乎世間惟道為尊故其胸中惟以道為事
輕榮名絕貨利勞筋骨餓體膚不期然而然至求出
世而到知識所也則必大畏生死之關深冀解脫之
道而知識之有言無言捶打呵罵舉如醍醐甘露傾
灌肺腸疑關未透則必朝而參夕而研蒲團七破不
為惱三十年尋劍不為恥斯皆致道之方以其力久
真積鉗錘之下法用頓彰如沒人之忘水無所謂一
七日二七日三七日計程而求道也又無所謂妻拏
不必舍貨財不必遠以染心著於世間以輕心入於
佛乘也人根漸薄法運斯降無論其曠劫沉迷多生
流浪即一年三百六十日乃三百五十三日之長耽
著於聲色計較於財貨以七日之短聚頭之癡遂自
謂駕佛祖弄口頭欣欣然相得從上佛祖勤苦求法
反不如之如是者果凡夫之無知乎抑法門之流弊
歟子夏曰百工居肆以成其事君子學以致其道夫
求道而不能厭世無常久經爐鞴默受薰陶化其凡
習是無致道之方也是不居肆而成事舍學而致道
也其求不為妄乎然且動涉癡愛乃又自謂得佛祖
心髓欺天乎欺佛乎此無他主法利錢穀愚子博虛
名上下相蒙以法為遊戲吁何倒之甚歟或曰學以
致道階級之論也廣額放下屠刀立地成佛七日而
悟斯為遲也師何解之應之曰正以佛世只一廣額
今市廛阡陌皆廣額為可疑也又廣額放下屠刀未
必更從事於聲色貨利今世之廣額口得佛法又必
兼得聲色貨利會計出內錙銖之失寤寐弗寧其癡
比庸人有加為可駭也且予過矣如以廣額立地成
佛為式以自瞞即其未放屠刀顧不成佛歟是則雞
犬是佛牛羊亦佛又豈必論道而求諸人是知古今
聖賢無致道之方不可以求道也乙未秋日余謝事
天童歸破山目擊法運之變有許子宛玉翩翩然佳
公子也幅巾向道其乞名維摩費和尚曰行璧更就
余索別字乃以古求贈蓋欲其如古之致道恐其惑
于今之求道也作是說俾時佩而無失炤焉。

** 題跋

*** 重刻洞聞和尚語錄跋

先洞聞和尚住山四十年所有語句從胸襟流出不
事雕飾又其容止坦蕩不定登曲彔木床然後說法
即拈頌垂示乃至山居諸偈皆平日雅言也其語已
刻於萬曆庚申而自庚申至遷化癸亥四年語未續
刻崇禎戊寅秋山中勝仲兩伯與同條鶴兄有見乎
從上先德所有提唱貴存簡要於是復捧讀前刻再
展住中峰維摩及破山所有垂示未經刻者遵古錄
儀式繁者略之要者續之詞蔓者節之其於前後微
旨蓋未嘗動著遂同參訂以類不以年錄成兩編嗚
呼和尚所詣深矣不肖輩何能以蠡測嘗憶邵耕夫
先生有語云律之世俗文字似覺樸疏合之大事因
緣全無乖互殆知言乎因重壽諸梓而今而後倘遇
法門豪俊具擇法眼者則見老人面目猶在狂瀾砥
柱長夜慧燈紛紛玄學不無裨賴焉。

*** 跋吳門杜子紆先生所書華嚴經第四十卷

眉與眼在一處而終身不能見非不見也為太近也
普賢身相周遍十方而普眼不能見普眼之外無普
賢也然後以解脫神通之力為現色身坐蓮華座而
諸菩薩心生踊躍非倒見乎畢竟普賢菩薩秘密身
境界秘密語境界秘密意境界敢保普眼盡微塵劫
摸索不著。

*** 書一水上人書楞嚴經第五卷後

貝葉齋一水上人書首楞嚴經一部取墨於其友六
上座之舌端字畫清勁見者讚歎癸未秋日余歸吳
門晤其師培公話夙昔燈下出以示余而一水已逝
世余深為歎惜嗟嗟一舌一手本來同體一生一死
書此了義血可作墨字可作經究竟堅固何死何生
我知常寂光中佛問圓通當以根塵同源縛脫無二
為第一。

*** 跋顧敬修居士手書法華楞嚴二經

楞嚴一切事究竟堅固即法華世間相常住也法華
心生大歡喜自知當作佛即楞嚴狂心不歇歇即菩
提方悟神珠不從外得也敬修居士手書二經貯供
芸居蓋自挂冠與玄公篤方外之誼玄公余知友也
丁亥夏舟過吳門居士以個中事相扣招余天宮寺
齊而玄公出是經時綠陰在庭葵芳滿砌爛然耀人
心目余指謂居士曰此世間相常住也凝睇久之啜
茶而別。

*** 書盂蘭盆經後

往余在家髫年不學蒙然無知獨見我先君居常懷
古襟期悠曠而不閑治生或隆冬無襦或盛暑無幃
多受坎壈然莫知所致後披佛經詳示一期報境皆
本宿因故自先君去世恒恐感報或如今心每忡然
又自分莫能為之設處飲泣銜恨未嘗告人或逢法
會雖隨世設薦特未知盂蘭盆之為意丁亥七月畏
酷熱絕人事禁足一室得以究佛微旨蓋以九旬驗
蠟之勝功解九泉吞炭之重結且以眾德汪洋如舉
多炬燎一束薪宜乎其欻然而滅也如將眾寶給一
貧乏宜乎其受用無匱也然則諸供必使一盆承之
者何聖雖眾德無二也親雖異定咸具也曷言乎定
有情之本凝然寂然自心想紛飛惡業由斯搆矣茲
以德啟定以定向德德定攸同諸境不能動罪性無
覓苦厄自度故佛敕眾僧先為施主家咒願願七世
父母行禪定意然後受食嗚呼歲猶奔馬命若流泉
計先君之棄世巳廿五年憶先慈之擲我倏又七年
值是日諷是經有不能釋然者余不能自解也為未
知我先親之於是日如佛所說行禪定意在於何所
瓶罍增悽風木多戰因手書一卷以志永哀願舉世
銜親恩者當是日或有不釋然期共遵揚聖教庶酬
罔極。

*** 跋王兆吉居士所書華嚴經

華嚴要旨疏論家罄矣原其歸趣不出乎六相十玄
四法界乃復庵和尚復作綸貫通之宜無剩義然談
之極玄就之莫入其故何耶疏家云達本忘情情生
智隔圓覺云以思惟心測度如來圓覺境界如取螢
火燒須彌山縱經塵劫終不能著夫思惟亦曷有過
過在視毘盧法界與巳躬為二物是故欲得之愈失
之庸詎知天地一太極人身一太極人身陰陽即天
地陰陽毘盧性海即吾人性海是故爬寸膚而舉身
皆應牽一髮而手足相諳是故動遍動等遍動在吾
一身亦大彰明亦大較著自一身以及萬象充乎法
界動遍動等遍動蓋情與無情共一真耳但凡者隨
其事聖者遊其理理事相忘則聖凡渾然夫如是則
毘盧遮那在吾一毛孔中坐菩提場現不思議神變
圍繞往昔同行菩薩化度無盡大心眾生一毛孔既
然八萬四千毛孔靡不然攝則俱攝彰則頓彰正如
千燈之光萬鏡之像表裏相映洞徹無礙佛生剎土
古今物我寧有間隔所有隔者所謂視法界已身為
二物也昔有講師致疑華嚴以一切眾生住地無明
全成諸佛不動智問於真淨淨曰此易了者時有童
子方掃除真淨呼童子童子回首淨曰此非不動智
歟淨復問童子如何是汝佛性童子惘然顧盻不知
所答真淨曰此所謂住地無明也講師謝而去然住
地無明與不動智豈有定相特一起念向外尋佛則
情生而智隔矣又鹽官國師問講華嚴座主華嚴有
幾重法界座主答曰略有四重廣則無盡鹽官豎起
拂子云此是第幾重法界座主亦惘然莫能措語是
皆不知法界為已身而外多記憶者也苟求諸身行
遠升高毘盧在是文殊普賢在是五十三善知識亦
在是所以毘目仙人執善財手歷微塵數劫不出一
瞬息善財在普賢毛孔中經過無數剎海不離腳跟
下是此經正宗兆翁居士現宰官身為法王子諷誦
之書寫之極其莊嚴蓋以毘盧遮那在頂𩕳文殊普
賢為左右手是故非莊嚴佛非莊嚴經乃莊嚴居士
自法界也余獲捧瞻心眼寥廓乃拭淨几燒名香於
一毫端與居士相見。

*** 題蔣伯昌書華嚴經

原夫心佛眾生三無差別佛有是心眾生亦有是心
此心無增減無高下從本以來靈明廓徹在佛能不
迷故所居殊勝所用奇特菩提場金剛座非心外之
物也眾生迷之故所見顛倒所報狹劣三禪天無間
獄亦非心外而有也是故心外無佛信自心便成佛
出世也心外無眾生迷自心便作眾生在世間也然
則華嚴法界乃自心佛之居處明矣虞山善士蔣伯
昌有志佛乘手書華嚴大經一部晨夕供養持誦昔
有訪友者值其書是經未即出其人以友故慢不悅
友出示其經曰此是閻羅老子面前一道赦書其人
驚悚回家亦寫一部夫人發心書經紅塵浩浩中即
知有佛矣縱有罪愆如人在縲紲一旦為王家擢用
有司拘禁之不得佛法所庇矣生死到來設打閻羅
老子面前過自然起敬三途地獄敢保無分一道赦
書豈虛語耶。

*** 題雨新上人所書法華經

妙法華經印板流通久矣復何書寫之多耶曰六種
法師書持與數較其功德海口莫宣余曰未然也經
出佛口入眾生心開佛知見筆畫死鈍持者不靈譬
諸飲食同一飽也而粗糲是拒嘉者飫焉故經云香
風吹萎花更雨新好者。

*** 題惺中上人書華嚴經

武林上人惺中留心於華嚴法界以堅固刀剌娘生
舌取血書八十一卷之文三年而告成所書經處汾
湖之水月庵也將貯之名山念甲乙以來時世變遷
未果此願已丑春日余放舟東遊過水月遶庵皆綠
楊新葦時煙雨空濛春陰滿牖上人出素箋乞題經
要於是說偈。

十萬文一滴血染於紙成佛說手忘筆口無舌華藏
海親遊歷佛與生水與月異而同同而別藏名山待
時節我作偈合古轍百神護萬象徹空齊頭雨不歇
毘盧師頂門揭薦取去太直截。

*** 跋雲浦上人書華嚴楞嚴二經

佛以一音演說法眾生隨類各得解一代時教其有
異音耶譬若明珠走盤了無定跡而或者執一隅以
盡之得無謬乎亦類其解而已楞嚴之為經交光法
師以為得華嚴氣分雲浦上人書華嚴後續書此經
抑亦本於其論耶余謂閱經者當求經之要勿先於
時味較異同可也華嚴曰有大經卷在一微塵有智
者破塵而得經獨不思此經者為華嚴耶為楞嚴耶
為理耶為事耶每見疏解談何容易是坐睡於毒鼓
聲中而笑談自若不幾於戲論哉使遇長慶當破七
蒲團以參之。

*** 跋顧貞吉居士所書法華經

法華授記之經也諸佛之出世也唯以佛之知見示
悟眾生無二無三也然則佛知見者乃法華之本而
法華者為群經之王歟故學法華者先慎其知見不
開佛知見則身見邊見邪見常見斷見六十二見隨
之矣入此諸見而得授記者未之有也苟欲出是諸
見而起羊車見鹿車見牛車見種種珍玩之見而得
授記者亦未之有也或者曰羊車鹿車誠不得授記
乘大白牛車直至道場佛固許也疾得授記非若羊
鹿之化城矣曰近矣諸佛之譬喻也但以假名字引
導於眾生子欲疾得授記并大白牛不留影跡狂馳
之念息演若之頭現斯則不希授記而佛樂與之授
記矣故曰法華授記之經也貞吉居士書是經蓋亦
六法師之一佛先授記者也當書是經慎勿起佛見
法見書經見不書經見有經見無經見亦無無是見
則指之所運筆之所至皆妙法矣佛亦樂與授記不
必門外覓車也。

*** 題朱明徵畫羅漢冊

世間事有可真可假有愈假愈真此十八尊者不知
是何人手筆梵相奇古生趣流動展卷看去謂是畫
羅漢失卻一隻眼雪竇老又從頭按過併其神情意
態一一點出使個個直欲飛舞謂他是無舌人不解
語可乎余獨疑之此十八個漢個個能大中現小小
中現大因甚被人題破各各束手縛腳遂成定相固
知宗師家別有長處饒你親見佛來尊者到面前也
吐氣不得甘受處分雖然只恐暫時降伏分付居士
此等人雖諸漏巳盡餘習尚存朝遊西天暮歸東土
是他尋常事齋中雖久供養當善護持忽然一日乘
空而去莫言山僧不先說破。

*** 跋天童雲門永覺佛日四尊宿墨蹟

世間事常見便不經心欲見而不得便為希有即如
天童先師手墨昔日在左右要亦有之以不經心故
竟無存者於今為歎雲門老人天趣灑落言句書法
如之生平亦未曾收拾然至精藍斗室中每每見之
皆韻語也先師獨不喜作韻語所有筆墨皆法言後
之學者苟不忘其法雖不見猶見也雲門老人韻語
多得處處見之亦差勝藏諸篋笥也永覺老淨業阿
序未見其稿然慮近日宗師呵叱何畏人如此其亦
見今時擔板漢多耶佛日尺牘信口道去如風吹水
殊自波瀾此亦近來宗師信粗浮習工致者所不及
嗚呼哲人往矣寥寥遺墨余囑梅谿其善藏之。

*** 項孔彰居士求書神通變化四字跋

嘉禾項君一號易庵為一冊摹自小像作種種狀仙
者琴者樵者漁者冠者跣者箕踞者濯沐者笻而趨
者欋而遊者是諸肖像各情各態各一處所各一服
用則各各一易庵居士也先師過禾為書神通變化
四字乙酉之亂失去惋甚壬辰秋余寓梅谿居士念
摹像易得四字難值請余續是書了先師未了公案
代雪老人一轉語時零露既降艸木涼肅遙盻河漢
不無溯游宛在之思易庵居士或亦同此。

*** 書王景雍孝惠先生卷

景雍先生孝友惠施其生平蓋學孔子自不知得佛
之意也何以言之先佛依於眾生而起大悲故六度
首檀先生之德其於愛施問急有加焉非與佛不期
而合乎余因是知聖人之道相入而無間也若先生
之敦孝友者蓋得為仁之本勤惠施則實仁民而近
于佛慈者矣從是言之孔固合乎佛先生得乎孔則
得乎佛余故曰先生得佛之意者也然則先生因學
儒而合佛余因想先生而得儒先生其益我矣慕先
生之風而孝友惠施者又何限直道未墜有感則興
從是言之世之德人其可少歟。

*** 題張子聖源倚石揮麈圖冊

盡天地是沙門一隻眼此宗師語也茲有人焉天象
而地形山源而水脈抵掌而談歷歷可按蓋亦憑隻
眼而乃俛仰覆載參錯流峙均得乎理之自然斯與
宗眼類乎不類乎曰類矣眼未有不相似顧所用異
其塗用於佛則天地為幻用於老則道妙無名用於
易則貴賤有常高卑斯準聖人固同類者諸子百家
各以其眼之所到而異之聖人曷異乎諸子百家者
耶莊生曰有始也者有未始有始也者有有也者有
無也者有未始有無也者有未始有夫未始有無也
者故自無適有又自有適有將眯其源矣乃宗師又
曰二由一有一亦莫守夫二由一有則兩圖從張子
出也蛇跗蜩翼也一亦莫守并舍所生兩圖之張子
矣又將奚適而見張子其有溯聖人之源者請日披
兩圖攬其高情究其玄論庸何傷。

*** 書芸居機公悼孫詩後

喜怒哀樂人之情也喜極而舞忭哀極而慟踊又情
之至不期然而然者夫人有賢子孫而一旦奄化能
無哀乎因時增楚觸物感人於是乎記其生平洩其
鬱結不特作者哀而誦者亦同哀之矣雖然玄公家
教嚴子孫多賢悼過去正所以勗(現前現前)果賢不特其
子慎初未嘗物化即其孫物化者亦未嘗物化也是
故蜉蝣天地石火電光玄公非不知之作是詩者蓋
自感感人有性命之憂者宜于生死關頭著眼。

*** 書爭座位帖

觀此帖乃顏魯公作爭座位書時草稿也何鐫刻至
今珍重若此曰以其字畫遒勁圓轉有法也法從何
得曰技至精筆運乎指指隨乎心無不如意也然則
學書者以此為法爭之心爭之指可也若徒爭其帖
置之閒處爭何益乎不特此也凡觀古人語錄文字
道德學問皆當如是爭則去古不遠。

*** 題黃山谷書狄梁公碑

狄梁文正唐宋大臣也山谷則宋之文臣而知佛者
余獲觀此碑喻山谷之書繹文正之文壯梁公之生
氣時及暮春芳菲盡褪回顧窮谷朽株覺有潤澤。

*** 題蘭卷

認之為蘭乃是逐色謂其有香是謂尋香尋香逐色
道所不取況紙上所見實非蘭本無香何移人鼻孔
如此則知此卷留在世間惑亂人未有了日。

*** 書陸包山畫冊

余山林人也遇無山水處每鬱鬱不樂見殘山剩水
如遊故園喜出望外見一華一草一蟲一鳥如遇故
友輒復留連不舍韓雲居士出此冊示余四時之代
謝榮悴飛鳴恍在眉睫殊可以悅人第恨不能袖之
而去又復鬱鬱不樂也。

*** 嬾齋印跋

惟人思所用則思所具余自壬辰入太白也法流道
舊往往就余索語語既不隹必得印章以助顏色嘉
禾徐君士白知古篆梅谿勝公為余致四印一曰玲
瓏嗣響一曰太白峰前正令行一曰長庚主法其四
則天童牧老復補余名蓋五也是五者施之各有其
宜而長箋短幅未能悉稱棲於山索於人惟其艱因
始學筆刀之法刀既不如筆隨腕之疾徐而石又不
如紙之潤滑任意為之皆天真也諸禪子見余入是
三昧巳屢致粗石阿余所好余亦悅而忘之不之貴
自春徂冬既學其小復試其大大小得九九之數焉
偶為上座與麼氏覷破捧觀摩挲咄咄不休曰是奚
而來曩嘗見譜之玟玉者數數矣系之論著者數數
矣是奚而來得乎心應乎手遊乎刃載乎石文外之
意非傳所秘雖昔之專家相揖焉請登諸章雁行於
楮𢄙之上使有勝流真賞知此不思議境界塵塵具
也余曰子欲珍藏乎古與俗吾不知之然君子之學
日新而歲無窮假余眼不昏腕老而健焉知來者之
不如今也子能以古石致我以古篆勗我三年之後
當必凌駕古人是九九者或不足觀也已。

*** 觀松雪硯

此硯得來已數年未嘗試墨不知其石質之上下及
古與近也入太白之三年春暮心閒無事因取證具
博古眼者適侍者有舊墨佐以新泉磨之石果細而
出墨不吝同玩五六人咸曰石良乃濡硯上所發墨
書此。

*** 記圖書古硯

潦水盡而寒潭清煙光凝而莫山紫此王子安滕王
閣序中句也其實秋景之隹絕處足以盡之詩人筆
端造化殆非庸流粗漢所知喜藏主供余圖章鐫此
十四字刀法甚古蒼不知何人手持想久之首座硯
似古細驗損處大約售古者以刀磨成首座為其惑
而寶之然余但取座從吾所好亦欣然以墨試之真
偽不再辨也。

** 雜著

*** 雨窗閒話四則寫寄顧敬修居士

余春初從嘉興過魏塘遊錢氏諸園梅花雖不及西
山亦可謂飽看矣因作意二月中放櫂秀峰三洋再
看桃花兼賞湖光山色從是遂喫枇杷楊梅然後收
足過夏天忌余貪一病遂阻反添憂惱覓方煎藥諸
不祥事至今循墻摸壁以此知人之行止固自有數
妄想不可太濃。

四月下浣過葑溪靜室葵榴競開端陽巳近愛物情
之知時也杏子半熟纍纍在樹頭望之不覺流涎而
墻外或有攘者其略紅不數枚鳥雀又來先啄無巳
盡摘之置于筐筐兩日皆大熟入齒皆無自然之味
以致其熟皆人力也從是言之佛祖絕言語之道向
人口授意談者舉非自熟之杏也。

梅雨夜來童子覓盆盎置庭中驗雨寸數童子若是
老農喜可知也然老農若無秧種在懷雨之有無大
小直似浮雲過目耳何切於念哉求道者類是惟具
學佛種子聞尊宿一言半句急如秧種之候雨勃然
發生此所謂時雨之化也古人云吾常於此切倘其
然乎。

余所寓稱閒來居自誌得閒而來居此也左右無鄰
獨松庵在前以竹樹稠密禽聲上下如在遠山幽谷
溪東漁網亦時時見之當牛則攜策就松庵之傍南
薰送涼爽然自得也或者曰隨寓而安無外是矣余
曰里仁為美今擇地而得是幽深清涼余受松庵庇
蔭良多惡可稱余之善而沒鄰之善哉或咸稱善。

*** 壽生庵曉起得語三則書示睿能禪子

陽生月盡罄口臘梅在墻角邊半吞半吐談莊子天
運一章將謂無人證明卻被太湖石覷破。

二

報鐘一鳴釋迦老子與彌勒大士下人間世壽生庵
碧沼朱魚忽然點首仰沫白牯黧奴盡皆知有時節
亦太分明。

三

必有寢衣長一身有半山僧衲被展開較短夜來亦
得暖氣吾衰巳甚不意夢見夫子在腳跟邊。

** 疏

*** 湛明禪人之江右持缽疏

原夫阿難持缽世尊召依七佛儀空生取食維摩指
隨六師墮循乞之道固古佛家風矣所以衲僧無住
相比丘無恒產衲僧無住相故隨緣即道場比丘無
恒產故所在皆檀施江西湖南便與麼去來牟米菽
廣化將來本從國王地上生成亦乃如來藏中同具
初非外物原是家珍入此大解脫法門即證不思議
境界所謂於食等者於法亦等施者受者等無差別
夫如是則淨名香積摶作雲門胡餅黃頭碧眼直教
塞斷咽喉白牯黧奴一任飽齁齁地。

*** 月印上人投老叢林疏

唐百丈大智禪師肇置叢林垂法後世相傳咸為老
病沙門得終其養故今湖海方袍圓頂之士或有疾
作或慮老之將至悉依叢林作家舍想是亦一道也
而義未盡然蓋沙門欲決生死疑近知識座宜投叢
林欲夙興夜寐檢束身心宜住叢林欲立節立行磨
礱砥礪成辦道業兼之博聞廣見正當不舍叢林是
知叢林不專為老病終養之所乃培養學人陶鑄聖
凡之窟矣月上人參玄人也未病未老欲久依叢林
而住志在此也雖然人之壯而漸老也猶四時焉春
必有冬人之強而忽病也猶春時之卉焉艷而遽萎
吾人所不能免者明乎斯義則知月上人未病未老
而慮及老病乃真知無常為生死人凡事豫則立其
誰曰太早計。

*** 四維寬公把苑疏

古尊宿得意之後多向水邊林下把苑蓋頭隱遁過
時因緣湊集不妨登高座揮麈尾接物利生續佛慧
命此常論也乃若釋迦不出世達磨不西來無有佛
涅槃無有涅槃佛則誰為出世誰為利生又誰為把
苑蓋頭隱遁過時者乎寬公勉之把茅蓋頭頭本明
露水邊林下優哉游哉度生巳畢盍歸乎來。

*** 供天台阿羅漢及諸名山疏

按唐宣律師問韋馱天神世間福德何等最大天神
答唯飯僧最大蓋僧為佛子續佛慧命代佛揚化其
為世福田也固宜而況世間曠野深山聖道場地皆
阿羅漢之所住持世間麤人所不能見而諸賢聖往
往應跡遊歷其間如昔天台之寒山拾得混國清寺
中執爨滌器狂歌大笑樺冠木屐忽往忽來人孰知
其為文殊普賢也哉是知世間青山白社觸著磕著
何在無聖賢遊戲但世人不能物色之耳苟能具眼
不取於相則在在皆聖道場人人皆阿羅漢豈天台
一山獨有阿羅漢耶阿羅漢乃梵語此云無生出三
界二十五有塵勞超分段生死受如來付囑應供人
天福利一切群情檀越宜興供養雖然繭足千里以
花香末香上饌妙衣珍珠纓絡施佛及僧福德固勝
矣亦知所謂法供養乎昔智者大師讀法華至藥王
焚身處見得靈山一會儼然未散噫此去西天路迢
迢十萬餘況世尊入滅巳千餘歲如何見得儼然未
散有人於此覷破智者大師悟處便知藥王菩薩行
處可謂是真精進是名真法供養如來。

*** 天台文殊寺化供疏

茫茫大塊載我以形勞我以生雖尊卑異處愚智殊
途至若眉目相對血氣相親軀命未有不同者軀命
同而生生之理曷可不備焉是故古先聖王平治水
土教之樹畜無失其時重民食也民食備然後教化
興即竺乾聖人出世教學者割絕貪愛離諸取著直
證無為然不免持缽分衛雖然大千游戲一瓶一缽
未嘗不可至若把苑蓋頭於窮山則食時缽盂誰向
採松煨芋古有其人火種刀耕初難其事此某上人
所以住天台不免下山行乞也上人本吳人曾參天
童立行誠愨其結苑台山即古文殊寺荒址寺肇名
晉天福間蓋勝道場也矢願追還舊觀有待夫時節
因緣。

*** 虞山興福禪寺復殿東舊產疏

世間法其常耶二切有為法如夢幻泡影其非常耶
是法住法位世間相常住以常而論則古今天地古
今日月古今人物古今山河無動無變以幻言之不
特滄桑瞬息即十方佛土猶如空花亂起亂滅而昧
者不覺往往認玉山銀海為不朽取著夢境興牛山
之涕可不哀耶然究其極變幻常住本一相無二第
迷悟不同有如諸天共寶器食隨其福業飯色有精
粗之異惟達法大士入三摩提作水月觀則於道不
期精粗焉興福古名破山寺自昔倪州牧德光舍宅
常少府遊于斯有山光潭影之句膾炙人口雖其間
法運有隆替乃至今一燈炳然青山如故可謂千年
常住矣寺之規制古甚宏敝其佛殿東自空心潭以
南達于寺路林木翳然相傳古時地藏殿基于是久
已屬於長者家萬曆間吳越忠懿王所造舍利銅塔
從是涌出聞見信然長者念茲為三寶之地也矢志
讓於寺寺僧感之願償其價而不得朝夕往觀亭亭
林樹為寺左屏翰名流碩德探奇覽勝咸謂設非寺
蓄亦宜珍護況茲本佛地而滄桑變幻長者既不肯
久留於俗劫火洞然我土安隱寺眾敢不復領常住
之業乎是不免告夫布金檀越所冀結現生緣隆古
佛地無論將來證真解脫即載名貞石當與舍宅居
士共傳不朽。

*** 題修大藏經卷

昔釋迦世尊坐菩提場隨眾機宜說一大藏教橫說
豎說事說理說頓說漸說廣說略說半說滿說正說
倒說法說喻說乃至隨俗說了義說塵亦說剎亦說
熾然說無間歇廓乎若杲日之麗天無所不照油然
若大雲之起世間無所不潤其奈一盲引眾盲天親
無著馬鳴龍樹造論相續歷代尊宿葛藤遍起亦猶
日月燈相錯而明以燭諸暗破山之有是藏巳三十
餘年往來師僧春翻夏釋晨探夕討水母無眼求食
於蝦月久歲深顛前倒後未免函蓋參差部帙失序
主藏者不得不告報張三李四鄭七趙八大家著隻
眼從頭整理一遍正法常住上可以贊皇極下可以
遷眾善雖然有個公案世尊將入滅文殊請轉法輪
世尊咄曰吾四十九年未嘗說著一字云何請我再
轉法輪且世尊既未嘗說著一字者一大藏教從何
處得來呵呵具眼者辨。

*** 海虞建廣善禪院疏

福山鎮南望邑城僅三十里許其去大海不咫尺雲
濤際天日在眉睫鎮之東門不數武有橋若虹橫臥
海口晨潮夕汐於斯吞吐客帆商舶於斯往來為邑
要津歲深橋敝登者戰恐鎮有善士方姓創意重搆
乃請于堯峰山緇侶同塵塵素誠實能興諸利益事
眾所歸信來經營之不踰年橋落成易木以石增狹
以廣往來者嘖嘖稱歎而塵之心獨未盡謂方今選
佛叢林散于吳而莫盛于越海北諸郡之緇衣白足
日有振錫而遠求木叉者有負笈而習聽了義者有
如野鶴冥鴻飄然而南叩西來大意者一葦抵岸四
無旅亭或宿或食何所投寄乃欲依橋拓址搆屋敷
楹接待來者維時眾信皆讚是言樂興是舉予聞而
嘉之因思乘輿以濟人梁成無病涉本非沙門所為
事而塵何肯委身良以諸佛法門廣大如海無善不
攝即一舉足間咸欲置斯人於坦途故塵之建橋其
行亦善矣況於茲地建剎以隆佛事其善不愈廣耶
鎮之南北其有聞風而贊成者是人功德與海無異
他時潮梵交作魚龍側耳令往來舳艫中人皆發深
省院之利益似未可以筆舌盡云。

*** 普見法門念佛疏

昔善財童子參德雲比丘于妙高峰頂七日不見善
財悽惶憶念乃於別峰之上見德雲比丘徐步經行
善財稽首問菩薩行答言聖者我證念佛法門每舉
一念即見東方無數佛亦見南方無數佛亦見西方
無數佛亦見北方無數佛乃至上下十方佛舉念即
見念無盡見佛亦無盡善財聞巳即證普見法門惟
我古南依憑村鎮鄉風古樸無郡邑奢靡之習衲子
過門往往曰何住此村院為也余獨居而樂之及歲
乙酉干戈紛作他處受兵者十不遺一獨此鎮晏然
無恙院中朝梵夜禪香火如昔得非此方信根深大
而默有神相歟今監院德悟更欲因陵為高將率閑
鎮具佛種性者皆一心念佛自一念至十念自十至
百自百至千自千至萬自萬至無數無盡念之誠無
論歲月念佛既無盡見佛亦無盡今之古之善財所
證人皆證之同遊華藏共休淨域豈特弭亂乎哉或
者進曰師臨濟之裔也主張斯道棒亦可喝亦可勸
人念佛何為也哉余應之曰永明宗門之傑也錢王
崇事之而晝夜彌陀千萬聲者獨何歟蓋有見矣。

*** 虞山拂水庵建地藏菩薩殿疏

古稱堯舜之道巍巍難名然挈其要孝弟而巳矣佛
祖之道雖彌綸汪洋然會其歸智悲而巳矣智圓悲
大無一生之不度無一生之不空空者以其智也度
者以其悲也悲故不捨智故不著不著者離世間也
不捨者即世間也夫能不即不離如鳥雙翼如車二
輪佛祖之道存乎其中豈特一佛一菩薩云然哉乃
千聖共由無偏無墜直達妙莊嚴路者矣是故廣其
智盡十虛窮三際人天仙鬼何莫非在鑒燭之中大
其悲舉仇讎凡異類總在我提攜之手而地藏菩薩
獨身坐地獄中以行慈者其願有不同也地獄苦之
最也是故以身先之嗚呼如經所言閻浮提人舉足
下足無非是罪鐵床銅柱解脫何期冥冥長夜不有
慧炬燭之則溺斯深矣昏昏大夢不有覺者呼之則
醒無時矣況鐵面閻羅面南而坐犯者俯地拷掠百
端苟非地藏菩薩之金錫照耀其肯讓半點人情乎
是故凡在有情諸愆未淨宜先歸依地藏菩薩而地
藏菩薩分身於處處不為多也拂水在虞山之顛有
玄武殿春秋之交方百里間投香者踵接如蟻靡不
敬而神之庵在東因神而知有佛因遊觀而得瞻菩
薩慈相為將來依怙造是功德與山俱隆矣僧滌心
本縣人戊子臘月授戒興福巳發心塑聖像茲欲建
聖殿余故表菩薩深願以堅信根焉。

*** 嘉興真如寺禪堂重建韋馱殿疏

禾之梵剎在雉堞中者皆金碧莊嚴輪奐雄傑余每
舟行望之忽忽焉神遊靈鷲矣雉堞之南去郭不逮
煙樹蒙密有塔巋然近河干者真如寺也此寺大有
山林之意而苾芻居於斯古所謂給孤祗樹之園或
類是歟塔於乙酉遭兵火寺尚無恙但往來溪濱失
此塔影如人群中無大人先生之卓立偉然者失所
瞻仰不知者過此則寺又類夫大家巨室之園莊若
宗苦行衲也發願重建而功甚浩事甚鉅時節蓋有
待也寺大殿踞中西南有禪堂長水法師受瑯琊印
囑歸著楞嚴義海骨塔在焉數年之前三峰漢和尚
唱道於此寺中同袍宰官士庶翕然歸化宗風為之
一振於今弘護如昔獨住堂者無恒漸致圯落堂後
有高樓宛陵詹公作郡時造有大彌勒佛南向坦腹
而坐堂外舊有韋馱殿北向大雄以示衛法今無矣
慧月大德久住天台近與二三道侶同居此堂殫力
興古剎脩叢林先謀建韋天殿勸諸士信開檀波羅
密門余曰勝事也為題此冊。

*** 興化普潤庵募藏經疏

文王既沒文不在茲乎孟軻氏尊仲尼聖之時誦此
又聖之任者也故仲尼沒仲尼之文與墳典並傳於
世而世之平治卒賴之釋迦老子示寂竺乾二千有
餘歲緇林學者欲覯其遺文將奚求昭易普潤庵鄉
長者黎太沖居士所建始為僧邸後表禪叢雪竇和
尚於此行摩竭令一時縉紳士庶皆知有向上事庚
寅冬余來城西極樂庵其門弟子飲法乳者咸集君
子所過者化蓋有然耶禪人無文曾參余古南巾瓶
左右申酉以來道途梗塞息足于普潤念教外別傳
不立文字和尚巳為此邦緇素拈出斯蓋無文之文
正法眼藏也而耆闍結集大雄氏平日所談之文未
見於普潤學者進修失所憑依余因謂曰子將求佛
遺文歟從是南行渡大江漸次而進有城名嘉禾城
有寺曰楞嚴佛之遺文盡在於是舍是無所求矣曰
徒手求法可乎余曰子未知求法之方也欲求佛文
先求物理欲求物理先求巳誠巳苟誠也人將相也
又何疑日佛之文祖之語同乎余曰在人不在文古
德有從酒樓蒿里聞歌而悟開正法眼者況佛文中
智辯無礙達一切法真實救世甚深微妙之語乎若
開軸者能如群蜂採取花脂不損花相又如鵝王擇
乳而飲不見水相斯何以異又何必同說是語巳文
起合掌歡喜踊躍一志以求佛文。

*** 天童鏡池老宿募修祖塔冊

祖師法王之位也祖塔山門之鎮也天童自東谷庵
迤邐而西訖于玲瓏岩其間祖塔非一年世寢遠頹
仆亦非一至有窪陷者戊巳之交先師挈衲子輩躬
自拮据效畚鍾還鎚鑿頹者正之仆者起之陷者窿
之將浬者復表而出之其佛果庵西玲瓏巖左共六
七塔則囑鏡師焉鏡師受囑會時荒亂未果初願今
甲午春過余丈室方登樓看山把茶未啜忽憶先師
前語乃曰祖師公案未完即先老人意中公案未完
也得不負曩日之面囑乎隨請予直述其事諗于緇
素共作布金長者余因念祖塔為山門之鎮祖師為
法中之王因塔而思祖因祖而知法因知法得為佛
祖兒孫遊大菩提路息生死苦輪而棲最上乘禪苟
具信根慕法教喜心捨心寧不油然生發歟然鏡師
宏智傳裔也慈航樸弁山阡等六七塔皆臨濟下尊
宿也先師囑鏡師修是塔不止勵在山勤舊無忘其
法必以祖塔為重且勵後之登方廣座住是山者必
知祖師大同之法無分疆域無涉爭論則祖庭之隆
宗風之播不將與海山並其高深乎此蓋先師之微
意不然在山之塔俱新矣乃以此櫐然六七老古錐
囑鏡師者獨何歟。

** 榜

*** 興福禪寺結冬榜

蓋聞靈鷲拈花古佛宗風西扇少林面壁祖師法印
東傳白社緇林盡有大乘氣象深山鬧市同為末世
津梁典籍彰明激揚孤迥是爾春秋行腳不無摳衣
問道之徒冬夏安禪遂有入室決疑之士經律論盡
行拋卻心意識未肯馳求行李蕭蕭草鞋索索屏跡
于三條椽下一聽鉗鎚凝神於七尺單前惟研句意
匪招徠之可致豈言語之能形衲被蒙頭霜風撲面
水窮山盡智汔情枯陡看滴水冰生留得紅罏雪片
不覺冷灰豆爆竟為臘月蓮花供養是人勝事百千
諸佛在佛自有明言讚揚此法能集河沙善根其根
亦為最利所冀杖來龐老主賓之句互揚缽遇淨名
財法之施平等所趨皆善在會同欣。












嬾齋別集卷二(終)

牧雲和尚嬾齋別集卷之三
東吳　毛晉子晉　編閱
鄂州　記室智時　較訂

* 文(丙一)

** 傳

*** 廣陵同人禪師傳

同人化公者等慈老師之高足也等師為雲棲弟子
族居苕上擅名詞壇世稱為錢叔達晚好清淨歸林
下宗伯錢牧翁延居虞之拂水山房化公之剃染蓋
於斯也化公族在廣陵其父有俠氣寓生賣漿揮千
金而不惜有二子莫知其意皆使之出家長曰時中
次即化公也化公出家未幾其父亦陡然出塵歸依
瓶密聞谷大師號無礙雖在緇儔行止莫測旦在此
而暮又在他處素習如是後不知所終化公間嘗為
余言今忘其姓氏化公少倜儻余曾侍雪柏老人謁
等師其時化公一小沙彌耳便有氣岸不妄下人蓋
等師平日以高尚自處化公有見而然等師化去化
公乃依鶴林法師於藤谿習經論法師又雲棲孫為
土橋門人與化公本昆仲化公師事之得經論大旨
又聽講華嚴玄談于蘇州華山時余亦在焉由是與
公漸成相識公又聽講諸處皆推為英俊先是等師
在拂水復有一弟子捨應入禪從婁江來等師嘉其
志而年長於公故班公於次等師歿遊方聽講挈公
與俱即今雪竇石奇和尚也公性闊略每遇不可意
事遂拂衣他往雪竇和尚嘗勸掖之居無何雪竇和
尚慮習經論未能了生死大事乃走參金粟公年亦
漸長在鶴法師座下勵精勤學無少懈於是虞之縉
紳先生與夫諸方講壇義虎皆知有同人名公亦愛
與高明者游語合則彌月留連不合雖承事盡恭未
肯少屈也其視外物甚輕即有遺之古玩雖賞鑒不
置設有須者脫手無吝其在藤谿閱經之暇日獨行
山中拾松子置案下雞鳴而起取火吹爐盥沐端坐
吐辭琅琅未知者竊聽戶外疑公侵早為人演法及
穴隙窺之見公向壁展經如臨海眾究竟旁無一人
始異之以此知公求法猛利蓋其性然也天啟丁卯
鶴法師移席拂水石奇和尚偕余休夏藤谿禁足百
日公或浹旬一來或四五日時綠陰滿庭藤花覆澗
當夕陽西流紫綠交眩公坐石笑傲忘暮至相對室
中余與石奇和尚談及宗門事公則仰天不言若不
介意者一日余因讀法華作壽量品一頌適公來見
之愕然自失曰此經中奧旨甚深甚深我輩聽經者
竭其思慮知者十不能一吾兄未嘗聽講何以知之
余微笑不答由是公歸不以禪為戲論不數日遂寄
余數行訂參金粟蓋公資性最利余二人皆不及之
所慮深入教綱未即灑然以故石奇和尚亦略不從
臾皆先之而行觀其志也及期公果掃落文字泛扁
舟飄然而來石奇和尚言於余皆不勝喜是冬金粟
龍象駢集至無以容公雖入堂而無單旦暮席地危
坐面壁不解帶不交言志加奮會老人一日陞堂顧
視左右垂語未終公忽有省喜見顏色走向余曰非
公我幾不得此余始實語勉諭之公一志投誠老人
及歲暮大雪爨薪絕執事者買山去寺十餘里外樵
採眾畏寒以難運告老人即去長服易短褐曳杖先
之眾無敢怠踴躍隨後公平日艱辛未嘗至是亦隨
眾跣足往返足始僵巳而盡龜流血眾息同息莫肯
少休此皆公能變其習為法輕身人之難能也老人
入閩鶴法師以衣授公公受而不辭隨就蘇州北禪
寺闡楞嚴十卷見不負法師疇昔教誨然不以是為
歸宿高人達士趨蹌執經質疑座下咸服公辯慧老
人歸自閩赴明州育王山開堂公隨侍日與龍象頡
頒游戲而向之經義仍置之度外不知為何物矣老
人入天童之明年取材于閩開古殿基率作興事考
鐘伐鼓旦夕惟以艸鞋竹箕麻索木桁示眾出一坡
動幾十里數里者為近山嶺險深虎狼出沒較前金
粟艱辛特其萬一諸講下學人有來參者率惡勞喜
逸見普請牌多望崖而退公能律身日就勞苦每至
西澗抬石愈愛其大者雖其力不勝亦見公勇為不
群安於百丈規繩而所其無逸稍暇又與鹽梅空林
高源諸同參研幾法奧作頌古就正老人老人之於
公極其提獎第察公有耿介之骨闕含忍之度稟高
明資性不知微細人情欲深其歲月以柔克之然公
有自知處甚明嘗曰石奇老偈頌意甚好而語似不
逮某也意未足而語恒過之向余曰若兄者語意適
稱故公凡有所作亦就余參酌其言儘有高妙處獨
脈常散此公或未知也壬申秋余病偕公出山至吳
門余就藥餌寓無量寺將二載公復往來山中石奇
和尚每以緣幹出山外其時公交少濫有以用之則
行無待龍天所推動公公守為之一變乙亥會老人
從心之年四方緇素畢集公時在山拜手稱壽春即
下吳門計尊尼文學請之苕上及秋聞潛庵禪師訃
出山潛庵禪師者崑山諸明甫文學也中歲好道入
緇習三觀之旨與公舊敦法誼因出山弔之其嗣字
千如亦慕竺乾法在苫塊推先人之誼留公於放生
池率文社諸君子執弟子禮朝夕問道公提向上事
向頂門錐劄皆歡喜信受後復之苕上丁丑夏同圓
證寺僧入山省覲老人命列侍司又命典客厭繁劇
尋出山遊江陰黃介老聞公自天童來留住乾明寺
亦甚相得過婁江歐沖谷文學館於齊中此皆余之
所知是後公或之武林或游會稽或棲孤峰或投僻
塢恍惚不定余不得其詳矣蓋公自以緣不稱志故
人中有據曲彔為人師者皆不屑往又未肯少低眉
宇以合時宜時中其手足也契闊相見有若吳越雪
竇其法昆也相見則水乳共住則又水火此公出山
後氣性比先時愈覺寡合同參愧莫能慰之乙酉鼎
革余阻明州明年歸禾杳不得公消息有傳公在虞
山者余信之以等師靈骨󰢍破山高僧墓也公嘗入
山稽首墓下徘徊久之撫松柏曰我後當擇片地樹
一塔遷過我師使唐宋尊宿自成局面非後流所當
為之事耶余心然之意公盤桓於虞者或以此然公
初在虞也人無不知至是得孫非臺王兆吉兩檀越
維護孫之先君惺如氏識公於早故非臺公盡知公
之履歷深愛公之卓犖兆吉老與公道契亦深知公
初延於東塔蘭若再館於北郊園亭公上拂水鶴法
師塔院供瞻靡闕能隨公意指揮或者曰青山白雲
飛泉怪石公棲遲固多娛矣而忽得疾寢臥床褥余
歸里隨趨視之公見余告以病苦語真無客氣身固
倦猶呼童子具餅餌余就榻為撫摩踰時而別時丁
亥四月將晦也意公未死可再視偶苕上僧來邀公
歸舊隱公從之兆吉老殊不欲公意確乃為辦舟及
行李囑其徒大成送之抵山而寂噫公之交廣矣兆
吉老乃竟為最後檀越也歟苕上僧茶毗之奉其骨
安普同未知月日傳記如是數公世壽得四十有三
焉公初名大化避父諱降曰智化在天童復易通化
公之兄時中出家閩之黃檗山胸次亦灑落習詩所
至與士大夫善曾與余聚首吳門後住杭州靈隱寺
西石筍峰余又訪之公歿時未知聞否嗚呼人之生
也幸而緇鮮有向上公能向上而不得果熟香飄豈
非天乎老氏曰銳其志強其骨和其光同其塵能相
應之庶為完人公何憾焉哀哉。

*** 靈巖戒雷法師傳

戒雷震公者梁谿人也其父治生於金閶童子時捨
公於靈巖山玉庵師者出家山為吳中勝道場宋元
時圓照本了庵欲二宗師皆弘法於此相傳有智積
菩薩一齒骨類古銅色徑二寸許山中供養巳久莫
知所自又有吳王夫差遺址琴臺石非響屧廊西施
洞名流賦詩者多及之公少時出塵鮮窺章句玉庵
師者曾行腳少林善武事山巔平衍酒闌月上每以
此誘公習公骨臞而性穎手眼快利遂亦擅其家聲
稍長落髮知學詩捐去舊習清宵白月靜几孤燈恒
不寐吟詠自適到山之士皆以詩知公樂與公游或
欲攜之詩酒場中公不屑也遂之報國寺茂林和尚
處受具極其慎重路途往來衣缽必俱天啟三年冬
余初行腳過郡尋宿天宮寺與芸居玄若機公有契
逗留齋中機公亦好吟坐必稱曰靈巖山有無聽志
大而能詩且句意新絕不落時習口吻余曰公能記
一二否機公隨誦響尚傅殘葉秋疑未出崖之句余
躍然心喜其時公蓋號無聽也次日機公偕余走胥
關覓小舟訪公于靈巖公見余如夙契晤對數日為
余道山中古蹟復同登堯峰絕頂觀寶雲泉時一雨
法師將講華嚴玄談於華山公亦將執經座下期余
同聽因導余先見法師見法師巳余同機公轉芸居
公獨回靈巖有問公自山來尋余一衲飄然氣味若
不異余因初心欲參博山遂別公次年春余尋前約
從江西返吳門即趨山中時玄談巳講過半公深為
余惜期畢公復偕余入城留連芸居與機公相對累
日公之臨平聽唯識余入洞庭休夏且欲覓巖棲究
巳躬事布帆秋風會機公渡湖尋余言花山可進道
公亦從武林還復聚首支公講堂公時閱論侵晨興
中夜而寢飛塵滿案不暇拭也余在堂亦隨公閱論
為灑掃之深夜放參空山寂靜余獨坐禪其時同堂
皆有志之士寸陰是惜從旦至暮與梵夾相對動靜
出入絕不交言偶觸物起興始拈韻分題公必默坐
搆思余則為炊爐瀹茗詩成共觀鬨堂舞蹈然必推
公詩為長公時有母甘旨闕如而花山主人戒堂老
師一號咸默為設法供贍俾公一志習經同侶義之
開歲春光撩人公拉余看梅山下會有禪者自金粟
來投偈余與公隨而和之禪者愕曰二公之資皆不
凡也何滯此余因其從臾遂問金粟路腰包下山公
屹不為動及秋聞湛然和尚講法華於會稽顯聖寺
公偕四五友渡錢塘焉冬坐禪於天華會稽舊習諸
剎坐禪皆曰不語或村徒眾營供多遂職首座無論
道眼公鄙之乃曰若此也我老牧何樂參禪為棄而
之金粟為余道禪不足參莫若同聽經去余訝之詢
其故公以不語禪告余曰公但見不語之禪而未見
有語之禪也姑俟之會夜參金粟老人拈一棒入堂
問者雲興老人隨棒隨答公罔測厥旨有頃余又攜
公巡堂見皆苦寒參學之士非飽暖庸瑣之流公始
自失遂入方丈參禮老人愛其英發不假辭色方將
大成之公掛搭一月緣省母復歸吳門公意必欲一
探教乘始放心參禪於是焚膏繼晷出入賢首天台
間究六相十玄四悉三觀異同之旨有得於心絕不
自衒然吳下皆知有公花山龍樹貝葉芸居乃其最
相知處久寓之所特未肯歸本山莫知公意也公性
甚孤硬有不可憶事每自蹙頞而口絕不談所以雖
雅度君子無是過也其去花山時會有侮公者公不
與較寄意於詩曰青天落落高雲孤我不得意將何
圖又曰而今欲去深深塢但畏人心不畏虎一日從
靈巖回有詩曰峰頭儻亦如人面兩眼何能復敢開
其排悶蓋如此也又甚豪宕當夜坐愛秉大燭或懸
小燈眉宇為之不暢知公者每從公所欲嘗曰世間
大樂秪三件一了生脫死二登甲傳臚三縱橫梁山
其語本謔聞者皆絕倒然即此可以窺公之氣矣或
者曰戒探教也牧參禪也所趨異途何其誼甚篤不
知公雖探教無一毫綿軟態純是衲子骨氣於學務
日新於禪特未甘冷湫湫地去爾不若余拌一生做
個癡獃漢也設公肯棄文字依憑宗宿冷灰豆爆其
機辯當過余十倍余能忘情於公哉公初在靈巖寓
意詩酒酒酣則歌或持竿起舞婆娑月下未知所謂
律儀梵行也一日清晨山眾俱出公獨在有老僧龐
眉雪頂若所盡阿羅漢者扶杖而來公驚而迓之入
室安坐奉以盃茗老僧誡公曰子非無根器者何從
事詩酒而不習佛法公尋常絕不肯下人受教逮見
老僧道容軒然意非凡士弗敢以抗遂禮拜唯唯受
命老僧喜而出徐步戶外公又送之至百步階老僧
顧公曰止遂不見百步階昔有圓照禪師塔焉眾歸
公語之爭奇其事然不知所謂公獨默喻從是受具
聽講一變其習識者曰此祖師為公示身也公在龍
樹有禪者欲難公相見時卒以二豆置卓上曰誰為
賓誰為主師何不道公即拈一顆在手指卓上豆曰
此是賓此是主子試道看禪者語塞公大笑公又晤
一宗匠請公截斷葛藤公曰何為葛藤宗匠曰佛說
三藏十二部公進曰如何無葛藤宗匠曰喚作竹篦
則觸不喚作竹篦則背公又大笑曰道觸道背非葛
藤乎宗匠亦語塞公乃曰要知法無定相了得底人
漁歌牧唱皆非葛藤況佛三藏十二部乎故公雖不
參禪其機致甚敏非夙有根器能如是乎老僧之言
為足徵也蓋公神明內斂而外恂恂然若不足不知
者每易之公當暮秋從武林還同舟百人夜半盜至
大驚計無所之公在船尾向眾曰無譁吾衛汝乃拈
一短竹獨立見盜登舟公撥之盜隨仆水如是者撥
數人盜畏乃急剌船而去其時同舟人但聞水中有
聲不知盜半仆水矣盜去始奇公天明悉禮謝而去
而沈子壁甫公久交也會崇煥袁公督遼陽辟沈為
幕賓欲得公偕行一觀塞外且欲以功名策公公辭
謝雲間陳眉公先生海內重望也游靈巖見公詩而
愛之期公屢往公置度外絕不趨走其高蹈之行有
如此新安儒者汪浩生放言不羈眼空文席與公契
一日攜汪遠去不知所向余遍覓乃見於陳墓破道
士院汪則不冠不履圖書滿床公則敝衣垢襪憑倚
筆硯既見余以公能隱為奇汪與公又謂余能尋為
奇相顧大笑莫逆於心汪讀書每中夜而起公亦如
之余為聚首數日他日又尋公於道士院汪適他去
獨留一蒼頭給公時巳仲冬窗牖無紙空室皆風公
夜讀必三鼓一夕寒甚與公共榻公內衣猶絺綌焉
余因憐公解衣授之公傲然自若顧公生平于財貨
服玩絕不留意即窮途困轍興致高遠未肯苟干於
人即甚相知亦不以告其固窮之品又如此公曩曾
參金粟老人愛臨濟宗直截痛快庚午冬老人過蘇
州北禪將之南嶽公忽斬絕所學毅然求侍老人喜
而攝之尋為同學遮留而止識者曰公具有向上根
器特未有決定志仁者先難而後獲公又欲速證此
雖公之長亦公之所短也善哉古宿云參禪須如調
絃之法急則絃斷緩則不鳴緩急得中禪可參矣公
其微有差乃不得為河北烜赫兒孫滿其初志歟後
數年余在明州蹤跡與公疏而意氣無間凡過吳門
必一晤公公聞余寓處亦必趨來劇談竟日詼諧叫
笑慷慨淋漓間有異客在座臭味不投公即俛首如
木此其嘗也公於夸誕之禪皆不信而獨信余所尚
論他人之詩無胸襟而獨愛余詩此則謂公不具眼
不知余可乎余聞靈巖當萬曆間住山無人採石者
眾山漸剝落樵牧上下古樹斬伐山孤甚矣所謂玉
庵師者適遊方過吳見山而憐之自誓扞樵牧拒採
石重興古宗師道場然山巳半屬武弁家遣眾來斲
石庵斥之武弁聞而怒知庵是少林來遂以計要庵
將困之也投剌請宴庵亦心知是計孑身赴之酒行
門󱯝僮僕數十環列左右皆目庵庵從容曰俟小利
武弁意其在籠中無翼飛也庵步於階聳身遂登屋
騰踏而出不與角武弁驚愕追之弗及既而聞於官
拘庵於公庭命膂力者百人嘯聚於外將縛庵而撻
之庵出見稠人如向聳身從人頂踏去莫知所向從
是武弁畏之攜酒請盟讓山焉則靈巖至今能全面
目者庵為之金湯也是後山中習以為嘗遊屐一登
酒腥莫禁自公受具後之俊流知學詩習律參學向
上則靈巖於今重唱佛法者公為之儀的也公豈無
補於山哉公能滿庵初願於庵剃染之恩亦既酬矣
孰謂公忘情於山也乎公作詩有異想古風高曠多
憤慨近體清新婉麗所作甚多公但取以適興寫懷
未嘗欲著名而授梓并稿亦不甚留故公詩多散逸
公之孤風豈不高世耶今猶記之其在花山懷友有
曰念君心搖搖扶笻出門外溪邊春風早梅蕊忽吹
大過臨平見樵者有曰向暮束半擔高低出紅樹野
貌無寒溫世心多向背暮秋詩曰葉聲齊告晚霜樹
半居紅此皆天啟丁丙巳前之詩是後諸什入以佛
法大意若不類于詩然在靈巖老僧誠公勿從事詩
酒至是公酒習盡祛獨不能忘情於詩豈詩癖比他
習有難去耶戊寅余住銅井公作秋夜有懷書扇頭
相寄余復兩過龍樹公時念日月逝矣以四十無聞
為畏故其居止莊重略無昔時兒戲態期各努力行
志之所當為余深然之庚辰秋余過禾中開法公從
汰法師闡法華於白下公首眾法師授以法任付僧
伽黎未幾得疾歸吳門就醫遂終於龍樹茶毗慈築
基公雨法師高弟也與公交亦久不忍置公骨乃函
之歸石盂山余不及往視有媿於中公諱道震號戒
雷俗姓楊少余二歲其歿時正四十焉嗚呼莊生有
言曰用志不分乃凝於神公不樂小就踽踽涼涼苦
二十年之心於詩於書於賢首於天台皆分用其志
逮晚成而一病遂殂其命也夫念登彼砠乃如之人
兮今也則亡。

*** 生緣傳

厥初生民卑高以陳窺之以第一義其生了不可得
乃若順之以緣會則水源木根大家細族各有所本
從是言之世出世法蓋相須哉故即先佛應化不降
虛空必有父母宗族姓氏使人歷歷可稽不至傳為
誕妄況其下者又可漠然不明其所自乎抑余生於
今遑知其他詩云侯誰在矣張仲孝友則吾宗之彰
巳于周宣王之世所從來亦遠矣其間支分派別散
之六合視之茫茫又何知焉所聞高祖居海虞之錢
家倉曾祖遷于城祖遂居城中密邇坊橋吾祖所生
惟先君先君生二人余其次也初曾祖生三人伯仲
季季即吾祖也伯祖生三人仲祖生一人伯祖所生
三人者一為伯二三為叔仲祖所生一人者亦為伯
先亡余不及識先亡之伯生二人長伯生二人二叔
始無所生立三叔所生第二人後二叔又生一人三
叔生四人皆兄弟也是則伯叔有三而兄弟共十一
人焉皆居坊橋左右而錢家倉從高祖所分者又自
為一族吾祖為順親公吾父為澄宇公自五世以來
無貴顯亦無敗類為里中清白之家吾母趙氏祖稱
吳山公為邑庠生文望極著從之受經者甚多稱宋
室南渡之後吳山公生三人長曰孟吳仲曰少吳季
曰季吳孟吳公余不及見少吳公即余外祖亦不及
見其亡時吾母及吾舅俱未長皆季吳公教育之吾
母長於吾舅吾母歸先君乃季吳公納采焉故吾母
事季吳公有父道余兄弟見季吳公稱外祖云吾舅
氏一益所其字也亦賴季吳公成立季吳公生一子
入邑庠字君平長余數歲余入其書室見吳山公遺
書一一皆有大宋後裔圖章此吾父母宗族姓氏余
生身之所本也吾先君少時讀書及長事酒以彭澤
劉伶為古友以青山綠水為酒場資生之術素不習
也余兄弟幼時撫育於吾祖飲食坐寢恒在祖邊先
君則早出而暮歸必酣乃其常然而先君冶生最疏
教兒極嚴余兄長六歲先就學余七歲始隨兄入館
晚歸先君必課所讀書觀所寫字或不當意色厲加
責語侵館師以教之不力既而試對或引故事不侔
或聯義不雅即書於簡使館師見以故館師頗畏先
君非若待他蒙學之父也余初從啟蒙之師為同姓
所謂寺前張乃洪所先生姪也教亦甚嚴先君喜之
余兄弟唯畏甫三年又從一師姓沈氏住北郭外沈
矩範稍寬余學遂弛余兄猶樸懋余有童心出館間
與群兒嬉先君見之大加責當其鞭朴時吾祖憐之
雖欲庇護弗能為解余哭有聲吾母從壁後窺亦少
勸沮然卒不能解俟其怒定而巳以故余兄弟嚴憚
先君出入端步不同里中兒狎暱戲笑里中稱余兄
弟老成皆先君之教也余長十歲吾祖歿廢學時先
君之年三十有奇矣在衰絰中索逋盈門四壁徒立
無如之何有頃見先君貧能立身忘憂戚絕僥倖一
樽當前撚鬚忘世胸中泰然不若他輩可加抑逼皆
自定久之宗族皆憂先君之貧親友皆重先君之守
見則以言慰先君索逋者乃若相忘而先君灑然總
若弗之知也里中異之先君之於里中絕不較長短
爭尺寸泛愛虛受高者不親卑者不疏嘗獨立不苟
交以故里中皆愛先君計先君之齒不甚長未為鄉
長者然而里中凡宴會必延先君不延先君樽斝無
色宗族凡節臘必速先君先君不在長幼無序故先
君每當綠楊三月楓葉深秋雖杖頭無錢嘗醉於山
館或醉於親友家余兄弟無覓處酩酊乃親友必掖
送而歸亦其嘗也有時閒居無親朋招飲則枕而觀
群書好閱野史多識異物偶一談之聽者無厭即余
兄弟每亦忘飲食也然先君甚奇平時雖不言佛所
謂如夢幻泡影其視世之炎炎赫赫皆不為意亦不
言富貴浮雲每以東方朔辨劫灰事言於人意者滄
桑易變世局無常先君乃大觀故不屑屑於人間事
耶不然何余自少至長但覺其胸中自有其樂而世
相若不能動者又或居家無宴集心無片事每清晨
由戶出不坐市尾則立橋畔袖手不言熟視往來碌
碌者及暮入戶獨舉一觴陶然自得酒盡斯寢初不
作明日計或當臘月嚴寒則興致有加必簪梅於瓶
燈前顧影秉壺自斟霜落忘睡酒冷再暖復冷又大
呼暖之口齒沉吟不置或笑時事或數古賢或嫚罵
不可意人余兄弟莫測其意無敢先睡亦無敢不侍
嗚呼余何以知先君哉人之言曰張澄宇絕好人只
為一酒家業無成不知先君脫落世故高曠自怡真
情妙境正在一酒人何以知先君哉憶余初發心出
家慮先君弗允乃走遁山寺先書數語於案頭以見
志且以安先君先君見之曰此子胡為有此念遂覓
余呼歸余不敢違居數日復懇先君曰出家高尚事
能底於成毋貽吾羞庶幾余唯唯受教尋擇師使余
出家以此觀先君日在醉鄉教誡凜然又何嘗醉耶
余既出家投興福先君以余依雪柏老人為得所余
銜先君訓莫敢少懈間嘗歸家隆冬無絮先君見之
絕不為念所相識有投他寺剃染者身盡輕暖於其
父母時有餽遺先君薄之余或袖雪柏老人偈語歸
先君誦之喜時取觀焉當室如懸磬略不向余問有
無即余兄處家年巳長習資生囊中有錢先君不問
竟取而去余兄見無錢亦不問或時絕米薪先君但
高臥翹足未嘗以不任甘旨責兄處貧安貧素位自
得先君又或有焉故長年屢空父子之間不聞怨言
親族閭里以是賢余父兄嘗口歎不置比鄰或有以
慈孝責難者鄉評曰胡不若張家父子耶此皆先君
生平實狀也先君盛年尚酒時更深路黑方醉酒在
外醉而歸每狂叫擊人舉家靡寧親友伯叔皆不悅
恒勸不聽即吾祖在亦莫能遏逮余出家四年後忽
杜門不出日訓里中童子數人親朋宴集悉不赴芳
艸春風亦不遊向吾母曰吾昔飲酒無節今不如是
取歡而巳何必多亦何必醉旦暮聊取數盃與吾母
對啜且曰薄酒蔬飯福也人生能幾何日理舊帙無
聲色於是親族閭里又以是異先君余歸吾母竊謂
余曰父今不為酒亂我無憂矣如是者踰年以疾而
終得壽四十八歲先君生於萬曆四年丙子三月初
七日歿於天啟三年癸亥四月廿六日也余兄撫棺
而慟隨葬於北山近五丈石之祖塋嗚呼余何能述
先君聊記大概用以想見其音容耳吾母之事先君
以先君不治家拮据勞苦長年無逸余兄弟自吾祖
歿後無衣母衣無食母食母嘗中夜織紡余兄弟則
鼾睡憶余十一二時過外祖季吳公家外祖母黃氏
撫余曰兒兒汝父好酒家業拋廢若無汝母汝兄弟
不知飄流何處矣言訖潸然泣下余亦泣是知母氏
劬勞有不忍言者然其時人皆知先君無家不知先
君有教余童子又何知哉自今思之先父母之德實
同昊天殆非偶然之作合也蓋先君不知貧母氏善
居貧家中有無比鄰初不聞時為余兄弟澣濯敝衣
如新里中見余兄弟咸知吾母之勤而尊吾母之賢
及余出家余兄在母側負薪汲水余兄年十六乃廢
書初亦習資生不獲後得館會見雪柏老人老人以
出世法勗之遂不婚母嘗望余兄弟成立重創家業
隆張氏所以勤勞靡替心嘗忽忽不樂一日余自山
中歸省母忽向余商製道服定志以修持為日課余
莫知其然時年巳五十餘矣初禮佛茹齋遂不務鍼
指既而習經母初不識字余兄略指之俱能記憶初
習往生一咒既而大悲楞嚴與夫十小咒皆能之初
習金剛一經既而彌陀觀音藥師皆能之既而能學
法華曾謂余曰法華唯火宅喻難字多兩個然我皆
記得矣初勤家時有鄰嫗相過嘗喜自禮佛後談及
世事輒不樂嫗去即曰說許多閒話妨我許多佛見
有持缽者必將米投缽中見有乞者減食與之旦夕
心嘗歡喜面亦嘗帶喜色非若舊時之鬱鬱矣余固
莫知其然但私心竊喜之時巳出興福行腳在外歲
或一歸母從頂至足細觀余服余知母意憐余乃製
一新衣及帽履寄道侶家歸里則易以見母惟其疾
之憂聖言蓋不謬也他日又歸或持錢百文或買果
少許以遺母母取果供佛供佛巳余或他往偶有緇
侶訪余隨食之自不食有問之答曰此吾師父所遺
者我食之恐難消故以供僧也錢則貯瓶中仍買香
供佛不取他用余時參天童一出定千里暫歸隨欲
出余恐母不忍當其開懷歡喜時緩言之以觀母心
母曰人多言汝在外能學佛法是好事當去莫繫念
我家中有汝兄在無事余乃低徊而別余心知母或
有所不忍然絕無眷戀不捨之俗情則余參學又母
成余之志也吾母詎不為賢耶昔慈明禪師初未行
腳其母有賢行使之游方慈明後將銀盤為母壽母
擲於地曰汝以我為地獄滓耶慈明從是奮策為一
代法王嗚呼慈明有母如是方之吾母亦何今古耶
第余有媿于古人無以答母耳母如是精修十五年
餘皆余兄承事余在外不能奉甘旨余兄雖在館時
歸省視問母安否至於歲時祭享祖塋灑掃禮皆不
廢宗族或以無後言勸兄娶兄曰母年高矣而清心
事佛設有婦賢良能承順母志不茹葷酒主其食饌
母得安坐於堂固所願也其或少有不順母頤不解
我在館將如何況聞貧家之婦有愉色者少以是終
母世卒不娶余行腳在外不計春秋者以余兄善事
吾母故也甲戌秋母氏六旬初度緇友相與走祝為
立壽木庚辰閏正月余歸命匠氏斲成之飾以丹漆
吾母見之曰吾知汝此度冒寒歸來為此也然吾有
此老骨臨時收拾不至愴忙取辦百念安矣汝今出
去亦可安心幹辦汝事無以我為懷余聞之飲泣母
當垂老之年策余如是豈常情可擬耶是歲中夏余
辭母上銅井山秋過盛澤冬入禾中開法古南母尚
無恙次年辛巳母淹淹有疾春夏禾中大荒余羈院
事遣僧問訊僧以他事不即過虞亦不還院母疾有
加余弗知也中秋八月忽得余兄書乃知母疾篤隨
覓舟歸里見母呻吟床簣巳不飲食余悔無及余未
至時母每問兄曾寄信與弟否兄曰寄去矣想不日
至乃不見余歸遂自淨髮圓頂且曰轉報誓為僧隨
謂兄曰弟今不比前何能即歸不歸亦可譬如人家
做官在任上隔卻千百里豈能歸耶母臨生死之際
猶賢明達事如此及余歸兄就耳曰弟歸矣母乃點
首索飲余擣藕湯進之飲少分向余曰身痛余曰若
念佛可止母復點首移時瞑目而逝時年六十有六
歲先慈生於萬曆三年乙亥八月初二日歿於崇禎
十四年辛巳八月廿二日申刻母先時遺命井然余
與兄無敢或違遂加道服入木奠靈於几晨夕哀痛
兄就几傍出兩磁瓶泣示余曰母所持經咒在茲余
觀之蓋香也每一香上皆有經咒或百卷或千遍蓋
先慈平日誦持訖命余兄所記而不知積有如是香
也以此知先慈事佛之勤誦法之廣矣癸未春世運
將革邑中大家有柩例皆吉服送於山原慮不測也
余兄效之思欲舉柩夢先慈曰母待弟來余時方在
天童奉先老人全身入塔未能歸里後邑中果無事
秋七月朔余兄復謀舉柩仍恐余事阻又夢先慈曰
母忙弟必來因又待余一夕復夢先慈告曰弟來矣
且見其顏有喜色次日余果至因同卜吉從母志集
緇侶陳法儀引柩至北山祖塋合葬先君之兆時八
月望後一日也嗚呼古有言樹欲靜而風不寧子欲
養而親不在孰非人子何恨如之此世之同情也維
摩詰經又云生死可畏菩薩當何所依所幸我先慈
晚年一捐塵勞遂明佛行莊嚴後有少慰長思先君
雖未嘗佞佛然其生平巳輕世相出塵階漸或在於
斯醉鄉沉湎特其寓乎余惟六尺在天地恩斯勤斯
教之誨之豈無所從來者耶是立先父母傳見一期
緣會始終團圞非偶然也要皆得佛法分影響世間
以行慈攝余雖辭塵割愛夙興夜寐能無忝於所生
歟。

*** 曹雲海傳

人有順其親而妻孥則之皆順有之乎曰有之人莫
不愛其子乃不忍人之子愈於巳之子有之乎曰或
有之第罕見耳曹君字雲海海虞人也經營為業少
時未甚讀書順其親天性然也家庭之間親有不悅
即跪而俯親色未解則呼妻孥齊跪向親膝至親色
喜然後起一日從城上行見初生兒在荊棘中莫知
誰棄亟持歸喻其室曰汝須分乳此兒若生汝子勿
憂死室如喻乳之棘中兒幸得生其子果亦不死愕
叟曰奇哉世之人立於世讀萬卷書欲作奇男子然
考其素能順父母憫他子等自子者絕少若曹君者
亦何必讀書亦何必多奇節多異行秪此兩事可稱
仁人孝子無愧於兩間矣蓋其初見棘中兒取以歸
者發乎惻隱也惻隱仁也未有仁人而不順其親者
至自順其親致妻孥咸順先活他子後乳巳子此又
仁人君子所難能斯人也後宜昌乎君復有同母弟
垂髫貞不字屏絕世好求出塵法刻勵自苦有年果
有所獲又女身而明佛智者向余語其實余信其言
不辭筆其事以風世且言其兄亦慕出塵法將摳衣
天童訊余以疾不果行歿年五十六繪此影時方三
十八也贊曰。

人有秉彝懿德是好聖賢之域君子所造市廛紛紛
良知則耀惜赤子不失而玄言未問苟天假之年其
必進於佛祖之道也耶。

** 塔銘

*** 達澄禪師道行塔銘

達澄禪師不測入也先老人住金粟時師從明州來
參值余海鹽舟次遂偕入山相見時老人即以臨濟
種艸因之從是與余友善既而為堂司綱維眾務老
人陞堂凡有扣擊橫機無讓時龍象頗眾靡不憚其
鋒與余最稱契然尋嘗披對辭氣矜嚴蓋性然也老
人主育王衲子以千計命師職西堂分座應機迅捷
宿學咸服然氣甚勝雖深服膺老人一語不合徑去
入九峰山老人登太白重闢祖庭師廬四明山中自
題曰師子林語謂眼空佛祖口蓋乾坤誠肖之也鋤
荒種芋優游泉石間亦來山手執果蓏一訊老人信
宿即行儕輩挽之莫得老人示寂後姚中丞益城公
為金湯請開法永明闔宅皈依次遷普濟倔強衲子
其初在老人會中者無不景從未幾忽棄去莫測其
意或祈寒履冰或深夜陟巘或俗其頂或民其衣嘗
獨語咄咄不休或對相識談鬼幻事聞者疑駭遇徒
眾環拜視如路人輒麾去曰我不識汝或反拜之庚
辛之交林野和尚住天童迎之入山館於丈室後山
眾禮訊加恭坐少頃所有床座一時擊碎擲階下眾
愕不知所謂更為陳設師即掩戶不語二時粥飯從
牖入徒眾每隔戶稱名禮拜師曰去我無徒侶竟不
內尋獨邁不知所之其徒遍覓經二載不得余曰汝
師蓋不測人也汝將焉求之但留一塔于舊所住處
󰢍其法錄道具如奉全身識汝思慕可矣其徒曰諾
師諱受昭生緣通州長余一歲不談姓氏聞其出俗
時一行腳僧攜至海上時東曙法師方開講席行腳
僧曰子宜止此吾行矣遂去師因是窺經義台之學
人素忌他宗師閱台衡又閱賢首即難其學旋難其
師皆窘于對師初隨法師講法太白執役爨下服貌
窶陋主事每易之一夕夢伽藍神曰某者此山祖師
再來何易之主事覺與結友數津濟之師怪問主事
笑不言尋語于人眾始知也居恒矩範自律晨晡必
跏趺中宵危坐食不重味住山即甚約朔望必潔伊
蒲薦佛祖所有檀施不妄費其住普濟因少資欲所
莊嚴示俗弟子曰好持去吾將以新頹殿偶俗弟子
歿遂與羽化乃蹙額曰僧伽藍物俗人不知失去地
獄我累之矣或曰師因是得狂疾行止無度又曰因
求通余謂師得大受用法逆行順行無入而不自得
生平阿佛罵祖莫肯樂小乘所為況其他耶不見其
法而外議其跡吁亦倒之甚矣師初不習章句後說
法文旨明密偈語多峭絕曾過一書院值諸儒講學
師即拈中庸首句問曰天命之謂性此性在人平等
不曰等有生即具不曰具何以云受之於天曰先聖
賢皆如此說師曰既平等先聖賢知之公等亦宜自
知之不合因先聖賢說也曰先聖賢無物欲今人有
物欲師曰公等初生時尚不解名自巳父母此時無
甚物欲何亦不知眾皆面赤師大笑拂袖而出其於
契經世典設疑問難概如此乃若與同道機鋒相觸
拳𡎺腳應不顧危亡如雷雨驟至有以利害言者斥
曰衲僧擔荷個事若此顧忌何能了生死方其用處
蓋古定上座之流惜時輩鮮知之顧師亦安取知於
世也余念與師交最久深知其所存而泯岩空公大
師皆同參密契亦念師生平孤峻超卓法中傑出逮
乎末後混俗藏鋒密施作用輕名位絕徒侶佯狂忍
垢至於獨邁尤為希有是不可以無述屢囑其徒曰
汝欲表師道行非天童牧和尚則不真余實知師其
何敢辭空公非特知師亦知余者因次余所見聞之
實授其徒使質於公銘曰。

「　達人邂逅兮初於海濱
　達人高蹈兮杳隔秋春
　逆行順行兮拋撒家珍
　南北東西兮其誰與倫
　全機大用兮重想風神
　生死同條兮末句何新
　四明山深兮千古嶙峋
　片石磨礱兮以昭後人」


** 弔祭

*** 弔蘇州寶光寺筠亭石林隱蓮三長老文(寺係漢鬱林太)

(守陸績捨宅績為守時極廉歸之日唯一石與俱鄉人稱為應石石在寺鬱林堂堂蓋祀公像者　國初有楚蘭馨公住持于斯曾被召
對以老終焉是後寺漸圯筠謀葺而二師相繼新之皆吳郡人)。

惟吳寶光古勝道場耆德代作為世舟航某生也晚
於二尊宿一僅識顏面一但聞令名然知無間然之
志咸欲扶法苑之棟梁乃於身而未舉待繼述於後
芳惟隱蓮師來生其家剃除鬚髮爰披袈裟眷先人
之遺志撫廉石而興嗟與同心兮殫力學童于兮聚
沙乞長者兮布地忘寒暑兮交加庶心乃格樂成厥
臧傑樓雄殿翬飛翼張庭楹殖殖丹碧煌煌俾懷橘
之檀靈在天兮復悅字筠之祖願于今兮得償若斯
人之幹蠱合享臘於無疆何火薪之相禪並舟壑之
難藏遽攜隻履而長蹈遠從兩宿兮雲翔時維夏月
山陰蒼蒼三翕欲舉長路茫茫聞見弗懌嗣續涕滂
如慕如疑神留空岡吁靈兮何忍遞棄兮故鄉世相
兮嘗住哲人兮胡亡抑哲人兮大觀悟常體於無常
順世波兮游戲示生死兮無方願鬱林兮是顧庶瞻
蘭德兮永香。

*** 告靈溪師文

嗚呼靈師靈其在龕靈其在龕聽余所陳聞師少時
鑷髮依僧負志自立卓為緇英乃參老宿南行百城
云于曹溪坐中有惺如貧獲寶其樂欣欣從是南還
探律窮經舌遂解說筆始有文歷二十年金鏡錄成
援世之溺持巳之衡中非棒喝語勢硜硜余閱是書
矍然起驚見師所見茫乎未清惜師所學博而不純
痛師無根造謗法門正如獅蟲自食獅身斷佛慧命
引眾迷坑其罪其福孰重孰輕於是當仁辯詰縱橫
實言為師肝膽相傾何師之昧作是非評不觀于射
君子無爭胡論佛法而有我人師錯仇余余辜何申
報之及師余慮實殷尚圖久久轉師固情何期未幾
俄有訃聞中心滋戚寤寐靡寧歸山登叩寂然戶庭
白雲在几清泉在瓶恐師前論究也未明疏衷再瀆
罄竭余誠師其格思疾自反心自心若反是法等乖
山青水綠鵲噪鴉鳴寒來暑往女織男耕唾罵戲笑
坐臥經行何彼何此誰疏誰親塵說剎說自古至今
師其格思祈善保任寂場安坐轉正法輪。

*** 祭考澄宇公文

嗚呼吾父逝世彈指不覺巳逾十載靈其在天為復
何邁捐我二男踽踽涼涼靡瞻靡賴一為立俗一為
入緇誰復訓誡永懷父德生我撫我實同昊天胡為
頂戴男聞佛言人各有靈細而無倪大而無外有生
即具炳煥靈明不從人貸去來坐立談笑詠歌靡不
由斯迥無遮蓋如金剛王體性堅凝生本固存死亦
無壞故知父靈雖曰陟天實無不在云何使男側耳
諦聽不聞謦欬云何使男瞠目諦觀莫睹色彩嗚呼
哀哉又聞佛言人之靈也與佛平等無偏無背惟人
昧之轆轤四生改形易態惟人悟之立地成佛高出
三界縱歷世間游戲而已死生無礙因思吾父疇昔
生時有見於此故治生居業不計成敗一廛容膝貧
而能樂人所不逮一杯寓意青山白雲人所不解優
哉游哉聊以卒歲抑何風概彼不知者宛如蜣蜋逐
逐世故反以父為怪曷知大人浮雲視世雖轗軻苦
辛而胸中常泰嗚呼哀哉惟我二男幼於膝下出入
嬉戲惟恃憐愛長而無知未能竭力薪水少代矧知
吾父任性樂天終身困窮不易其介今也痛思風木
徒悲蓼莪增愾欲報父德進退迴遑不知所屆設遵
世禮無益死生報亦未能籌之有再是於清秋八月
之朔拂拭精廬灑掃庭內向十方佛宣啟法門名曰
懺悔節以鼓鐘和以梵唄緇侶蹌蹌行道禮拜同願
吾父承佛神力在天之靈赫降法會如佛所言罪滅
心亡徹悟巳靈得不動一塵而高出三界庶幾二男
得致孝思於心為快今於父前長跽陳詞涕隕無奈
吾父生平樂此旨酒男故陳之侑以藻菜願父視男
屬毛離裏為骨肉緣莞爾笑受是為大賚勿以男之
不肖弗垂眄睞嗚呼哀哉伏惟尚饗。

又祭考文

嗚呼痛哉我父謝世屈指廿載逝暑如斯抑何速也
墓木拱矣風其寧歟霜露零矣蒸嘗時歟藐然之孤
其何恃歟辛已之秋增哀戚也母氏劬勞復奄化也
掩卷蓼莪不可讀也父兮母兮畜我不卒瓶罄罍恥
徒悲傷也今者八月卜葬祖塋合之兆也長夜漫漫
同窀穸也九原棲神神斯安也翩翩魂氣無不之也
自古自今恒不磨也屬毛離裏承休蔭也陵谷滄桑
願無移也大德沙門營法事也調御丈夫被神力也
我父之靈爰其在也撫我恤我伏惟鑒也嗚呼哀哉。

*** 祭母文

嗚呼痛哉我母示終歲二週也靈柩在堂未歸土也
惟我二男心忍安乎為緇為素恒悽愴也同哀擇吉
無諸礙也北山祖塋太陽向也欲扶靈柩歸此塋也
從穆安葬合父兆也先期梵侶用修法事遵遺志也
願母如在聽男告也懺悔禮拜淨夙障也躬誦華嚴
明法界也極談妙法彰佛性也上資我母生於佛前
得授記莂解脫塵勞早成佛也舍家登舟為度苦也
舍舟登陸超彼岸也旛影翩翩為前引也大德沙門
來光送也歸于祖塋咸欣悅也一門宗親永相聚也
寒月凄風不孤冷也松柏蒼蒼冬不凋也闃寂閒靜
非塵凡也水鳥樹林念佛法也丹楹刻桷無此勝也
天高地厚同悠久也而今而後可以安也生前劬勞
不忍述也男之思慕悲無窮也嗚呼哀哉。

*** 祭祖文

嗚呼惟木有本惟水有源有生茫茫人孰無本縱浪
大化人孰無歸念我顯妣某氏孺人於辛巳秋以疾
終於正寢今者卜於斯辰合葬顯考某府君宅兆之
右以安神魂禮也惟我曾祖考洎在塋之靈儼然如
在上慈下悌百世同居左昭右穆一門相慶願孝友
之脈源遠而流長宴寢之區竹苞而松茂綿綿瓜瓞
佑啟後人惟祖有靈來歆來格。

*** 祭兄伯澄公文

嗚呼惟靈之生弟有其兄千里百里不隔至情惟靈
之逝兄何舍弟上尋下覓秪見天地弟出遠遊屈指
多秋西風歸里相見油油老態蒼顏步履斯艱以弟
之故出山入山臨澗觀魚挑燈檢書言笑晏晏臥起
月餘兄忽得病弟舟尚近天胡余阻不得候省兄病
在館無家坦坦左右者誰相其寒暖兄心出塵以法
為親絕無罣礙超彼常人兄柩何之碧山之陲先人
之隴歸此曰宜兄柩北瘞弟舟南回靈其有知翩然
來思清明之候禁煙之辰擷蔬烹茗告此芳春芳春
如昔花紅滿陌轉眼遂空我兄試覿哀哉。

*** 葬兄祭文

嗚呼哀哉夫人之生也靡有逃于五倫處兄弟而怡
怡也竊嘗聞於聖人惟我兄之天性也誠篤著于里
鄰雖弟之圓頂方袍也形有乖而愛無泯當二親之
在堂也家業墜而年尊兄能竭力甘旨也愉色承順
于昏晨俾弟遊方之外也不復任以水薪弟得安然
行腳也實累兄之艱辛微兄之歲寒不凋也弟亦何
顏以立身兄之終身慕其親也言孝可以稱純此兄
生平之至行痛臨風而泣陳嗚呼哀哉若兄之無家
也非無家也其志在乎出塵兄之無後也非無後也
畏好逑之沉淪兄之無弟也匪無弟也猶萍梗之泛
泛殆將問諸水濱嗚呼哀哉兄今在荒草間也暮巳
久矣望蒼蒼之松柏也邈無人矣雪霜狐狸之不仁
蓋難言矣宜歸此深土肉骨安矣在父母側心知慰
矣泉臺杳杳為長別矣苟魂氣之無不之適彼樂土
超惡世矣山有榛隰有苓云誰之思西方美人靈其
有知勿替初因嗚呼哀哉。

*** 告祖文

嗚呼粵稽古初兩儀既判始有生人歷世漸遠宗支
蕃變姓氏雜陳遠者罔聞近者可悉依以為親而于
其間養生送死民志甚淳爰溯張氏上世茫茫莫譜
誰始獨我曾祖及我祖父乃葬于此惟某曰孫以出
家故遙去桑梓而兄某者歲時伏臘以承祭祀今忽
考終欲承乎先悲無其後客冬在途蹔掩兄棺涕泣
珠走今當臘月欲安兄土相此巖岫毋擇新壤曰依
先隴慎終歸厚水源木本懿德天倫宜無別就父子
祖孫歸藏不遠團圞相覯是乎蘋蘩告我先宗昭左
穆右靈其格思尊尊親親臨此木豆某雖遠遊念茲
在茲實忝厥胄墓門蒼蒼有柏有松山靈所守夜臺
如春真人不死萬古如晝永言孝思山高水長鍾靈
產秀願我宗祖后土安身丘原同壽。

嬾齋別集卷三(終)

牧雲和尚嬾齋別集卷之四
東吳　毛晉子晉　編閱
鄂州　記室智時　較訂

* 文(丁)

** 書啟(上)

*** 復梅里王言遠孝廉

客歲養痾古南知門下城塹法門游泳禪海私心竊
仰而庵中主人篤行有目擊焉茲台翰遠頒古南緣
起與夫蓮師道行益知其詳門下護法深心藹然于
紙墨問矣然欲使菴之學者咸一其宗斯任恐非駑
鈍所堪雖然某嘗聞之法無定相遇緣即宗相與有
成門下之願既殷招飲過谿亦豈可蹉過匡廬盛事
耶。

*** 答嘉善周君謨孝廉

客冬梅居晤對數日娓娓言笑宛爾未忘第空山無
事飽飯閒眠不覺日月之如駛也端陽後古南蓮師
持眾檀護書來得接嘉翰如珠走盤不惟明揭脩途
且亦深抽禪髓賣弄家風有如是也揄揚參歷何敢
當焉讀之念之不令人頓欲舍離索而近同調耶秋
以為期謹如尊命。

*** 答眾社長

山野非有龍山大梅之尚但病嬾習以性成秪宜孤
峰獨宿無所事事而巳承命飛錫古南為第一代開
山知識其可然乎第以時節宜幡然而起則又何敢
辭下釣于長波煙水問遠煩馳貺肅此布復。

*** 答許白生文學

古人謂心淨土淨梅谿土鎮豈知非竺國玉池乎在
道眼炤之則一莖草上現瓊樓玉殿矣承命遙乘木
杯早飛錫杖謹緘嘉意以起怠情。

*** 答周貞可文學

來教謂佛法隆行之日僅濫必衰之慮此非高識遠
見則無是慮也然紫奪朱莠亂苗其來久矣貴在具
眼者別之耳未可以紫之繁而興歎于朱也何爾以
朱自朱紫自紫不能混故以紫而欲奪朱朱不能奪
兼失紫之本分此輩名為可憐憫者又謂三傳四傳
多多益善者斯亦利害關頭維摩云有法門名無盡
燈一燈然于百千燈冥者皆明明終不盡是則一而
度百百而度萬乃至度盡法界者實佛祖之本懷在
圖熱鬧者為之所謂醍醐上味為世所珍遇斯等人
翻成毒藥然而區區病廢曷能振古型今扶衰滌濫
哉期自寡過而未能也承譽何可克當希炤之。

*** 寄太倉孫念莪封翁

念與門下別三年于茲矣靈水禪人至禾述在閩時
公庭閒暇每以病廢為念欲置之水山清絕之間使
甌寧人物各各知有病廢何以克當銘感銘感蓋病
廢之于婁江也往返非一度其于有道居士為法喜
之聚屈指不數人舊歲仰疇長往病緣糾纏不能一
看念渠平日操行精堅向道彌篤有不能忘懷茲辱
門下于同塵導物之際竟不以孤蹤為棄非從靈山
一會來又安能如是親且切乎靈水過雲間謹脩片
楮附瀆台座亦見林下人不忘護法之念如此也。

*** 寄李曉令于白門

嘉禾四境秋成歉甚院中荒涼更殊于昔承言遠恒
垂護念山野則蒙頭丈室打盹度日不異在深山窮
谷煨折腳鐺耳遐念門下隔在千里未獲頓接清言
時復耿耿不識彼都人士為法喜之遊者有幾而得
與門下研幾此道者復幾臘月想定南歸晤期屈指
可待。

*** 示岫雲西堂

佛法如大海轉入轉深此古人從千煆萬煉後切證
之語不然一蠡豈非水耶抑有量矣唯其有負重致
遠之志則不以淺近為滿足操履雖在巳躬陶鑄非
久遠處叢林盡師家底蘊又豈能若是耶且古今唯
立言最難當自體究念法門之重。

*** 與中輝上座

源流頌與沒交涉話曾細目之大約上座機致雖活
但未得確實耳然頌與機語不可勉為要在腳跟實
涵養熟宗眼廓則如風吹水自然成紋多說少說無
剩義也或別有大方將印子印過則非我所知。

*** 寄山陰祁驥超

歲暮過高齋聆大論于法務存厚道誠衛法之心也
第先佛後佛出興于世者無他開鑿人天正眼而巳
今法門嘈嘈雜雜抱遠慮者惡可不閑先聖之道歟
此山中老人闢判之不得巳也蓋既有法門之責安
坐不援恐亦非法門之用心稿呈老人幸取一觀。

*** 與周西玄

去冬省山中老人于祁園途中受極寒入春體中不
隹日與藥爐相對然山野初聞老人出山恐復作前
年故事不知時荒世異非復昔時斯意有難言者幸
一到祁園即見門下寄老人并祁驥老兩札事勢詳
明語意諄切老人目之有動於中欣然返策今雖上
通玄峰頂而不復渡江者未必非欽高論故老人以
此得優游巖壑諸及門者得皆去其重慮而安坐于
山頭水際耳荒鎮民情較舊歲倍加淒楚但安靜過
之以故時時擊竹觀桃春意不減眉睫齋中風味未
悉若何閱萬兄錄弁語如見冠裳大雅之容足消近
時莽鹵果敢之氣然鄙刻亦望毛錐子一放光也。

又

前繭足奔天台途路誠苦矣乃適值龕回天童辛苦
有加且天童事最難調停於義又不能恝然出山所
以隨方就圓以盡弟子之分若曰得應時妙用則非
區區所知也日者告假歸禾院眾又時商過冬事弗
克躬晤未審北行定何日耶惟門下久踐斯道其出
其處不忘護念法門乃拙者之深望序文深長思矣
隱憂惻然豈如坐村夫于韻士之前真若加章甫于
斷髮之上佩感何如第拙者之意欲秪明其在我者
其他聽之承命損益緘此馳報。

*** 與唐琪園

初秋聞老人之訃心神霿亂如孩提失怙悵然無依
泣奔通玄峰頂正慮建塔無地適天童南源諸師來
請龕乃知冥數已定于太白峰與應密諸祖共垂休
光照後世矣于是即扶龕而行七日遂達甬東眾心
又謂入土為安卜于寺之左右皆無善者偶有南山
片地常住向以無心得之形家僉曰吉壤眾心愉悅
遂擇日斬草至于入塔之期則在明春矣緣念門下
與老人昔曾鍼芥至期惠臨使海濱士庶見居士輩
遠為垂炤魔崇不作近護加敬此亦同事一攝門下
必以為然耳。

*** 寄石幢禪師

弟登通玄聞兄下山未幾扶龕歸天童諸事紛紛接
與南兄翰知駐錫江上與黃介老為法喜遊慰慰聞
介老欲與老人作行狀乃山中所望也到天台時聞
王大舍居士曾一作過弟未之見但聞其間多有不
公之說夫遠法者以彌勒授記尚屬夢言何于記莂
之中又爭正傳傍傳乎或果有超師之見亦必人自
仰之則可歲聿云暮晤期諒必在入塔時不盡覶縷。

*** 與黃介子

自武陵一別三易星霜遐想道範不啻真人天際也
邇來叢席轟轟而典型則有在先和尚忽從鬧裏抽
身不肖等淚出痛腸矣因憶生平行履非親炙大士
不能紀非大手筆無能彰也幢師在彼蒙許揄揚不
肖輩稽首下風矣恨羈以院事未能踵門容日躬懺
不盡欲言。

又

日者山中種種勞心喜共完得先師末後事不識自
武陵放舟于道途自在否某于是日與同人石幢二
師契闊談笑不忍遽別隨呼小舟直至天竺過靈隱
坐冷泉亭登石筍峰小雨暮來諸峰一抹有菴主負
薪下山某乃不打破鍋掘大筍炊白飯聚頭飽餐把
火出林復遊靈隱照看冷泉一如墨色三人狂叫移
時就路敲下天竺門寄宿三生石下緣主人先約故
秉燭而待也次早飯畢復登韜光誦白侍郎詩徒步
踊躍同師足嬾獨坐冷泉亭憎幢師下山遲某乃微
辭解之即起身尋舊路于金沙灘落船渡至昭慶皆
空腹矣恍若有得斯須復值道信招坐大舫窮湖南
之勝天色晴麗伊蒲充几湖心縱目上下蔚藍然快
志不如昨也共歸金剛菴夜話興盡倦來各就榻臥
侵晨彼二師者即進隆慶某孑然扁舟歸院念勝遊
之偶然良友之難聚況親嘗法乳思再侍巾瓶何能
復得聞之當亦悵然也。

*** 復夾山林皋和尚

不肖夙生慶幸始獲剃染隨遇明師知無上法丙寅
歲得與金粟法會者莫非先洞和尚指南之力也其
時實以駑鈍自居未敢攀仰音徽致闕殷勤于左右
遺恨至今復緣病廢深切二老人法乳無能少副其
囑益加慚赧豈曰二拄杖扶于一人耶法兄見存不
以疏陋遐棄千里同風誠君子之所尚矣誠範一書
多識前言往行足砭蛙見羊質扇頭二偈穆如清風
手足之誼使人怡怡然不能忘也。

*** 與元白大師

遠來江上無以獻誠反叨法供厚惠赧顏而歸矣風
清月明不獲再上法堂遐思如何。

*** 復黃介老

澄江滔滔君山聳峙乘興造謁不辭唱綿州巴歌正
以同條功甫能讀上大人故也好音在耳毛孔猶香
接先洞聞和尚語錄序發所未發陳年秘藏開篇了
然古有擇乳之說信矣我願既滿眾望其有不足者
乎遙謝不一。

*** 答吳伯明

隆祖塔非得門下護惜輪奐惡能一新乎秋風瞻禮
復得叮嚀之力几筵有序感念良深臨風敬謝不一。

*** 與周貞可

從上古人為此一大事皆以真實心未透生死但有
咨參生死既透始有擔荷分又時中恒生慚愧念此
一大事乃佛祖捨身歷劫積誠所致今我亦得與聞
良非易得者如此作念真如人過獨木橋或恐失腳
不得不把緊不得不真實生死之疑未泮不得不著
忙蓋此事非人前支撐一兩轉語以為禪及至孤燈
獨炤則又無禪明知所得在光影邊殊不濟事不肯
放下死死窮究秪圖口頭此何益哉又參禪人雖不
提起戒行邊事古人亦無不收斂者若一味種種恣
意以為無礙則無礙者乃無忌耳此等行履不惟在
俗即在緇流不善體究總流入莽莽蕩蕩撥因果以
為游戲乃波旬屬非佛兒孫也時中慎之念之始不
孤一番道聚若以我言為逆耳則足下之禪不妨說
去弄去第恐叫苦有日然此瑣瑣豈可為足下道所
謂若藥不暝昡厥疾不瘳耳倘珍重巳靈幸莫謂我
饒舌。

又

僧回得書首尾一覽足見於法不苟於心無欺維持
世界超越生死全賴此一點直心但所言乾淨一著
談何容易胸中一絲毫滯礙未為乾淨耳四維當時
欲付囑者正見四維之不濟處無驗人眼總被足下
筆便口利所惑其後足下自顧未大了當此絕好消
息如自瞞自欺便非端人正士佛祖亦救不得也不
料被山野覷破定盤星肯欺人乎八月間復得脫落
未為到家所謂但有箇窮究念頭那得放下既曰放
下又安有窮究哉疑難兩行不悖殊不知若真窮究
正忌足下如是分析又云宗門不過要人明心見性
心性既明則此身有生死此性無生死山野道足下
如此說話正未明心見性在病根正在此也又云所
見如此明知未了當卻又無疑此亦足下向蘊此見
以為了手無人點破故無疑也今山野既為決破非
到家消息安得無疑然到此為足下說玄也不得說
妙也不得說超佛越祖也不得惟在自巳肯信人指
點著著實實參去直待大死一番始可來山野處求
倒斷斷斷不相負古云參須實參悟須實悟閻羅大
王不怕多語。

*** 寄天童木陳和尚

世運弊矣林下人當如何春間亦聞山中有小警然
兄與雪竇道場祖運攸關自宜卓然屹立不受境風
所搖弟之棲真僻陋荒野破殿漂搖世尊與金色頭
陀坐立露地未嘗破顏微笑冷地自看人境俱無足
取去住自當綽綽然者而一年來剌頭荊棘中傷手
犯足豈不自討苦喫想兄揣摩亦必為弟深惜也。

*** 寄通玄林野和尚

春殘上大陽即欲從龍宮直詣寶所其奈足力不勝
中途懈退邇者兵荒交變所在叢席無不騷然想通
玄峰頂不是人間晏然自得也。

*** 答慈谿白龍寺冰懷法孫

海村避亂山性慵放人事一切闊略承命上首遠來
兼惠嘉貺不遺病拙以法為親來意誠篤不能卻也
梵公生緣同里入法同宗今得傳播其生平言句亦
幸事也。

*** 與雪丆監院

春間兩得字皆臘月自溫州寄來者山川不千里所
來何其不易耶思欲轉寄一札無便可通徒寤寐轉
側而巳入夏思愈甚且棲真道侶無不翹首南望皆
云可來矣胡不歸耶今我有事蹔出公若來即當安
舊寮攝院事世界雖不寧幸苦守以待庶不孤眾信
一番之耑誠道場不至泯沒此公當知我心。

*** 與完白維那

尊勝寄跡隨時安分可也來書讀去極見真切既今
人不足法當便以古為法古人發一言行一事殊不
造次直須明眼首肯不樂無智稱尊所以至今不廢
師道我病久矣無能為也念在久相從實語相為惟
勿作逆耳將來未必無補。

*** 與屠闇伯居士

獻歲捧札後寺冗日生兼之兵荒相仍鄉村無有寧
處遙望剡齋惟有馳想遵甫巳就一館第海濱知音
甚稀若在所褻某每以隨宜說法勉之禁煙巳過來
尋夙盟小偈有懷寄上倘公庭得暇或不妨共乘肩
輿一果幽期耳。

*** 與倪伯屏司李

自牧持棲真一會語煩作序村野之夫欲求冠章甫
居士肯如其願乎時節擾擾久思棄破院外而村老
內而諸衲皆不欲然麋鹿之性又不可羈難兩全矣
今幸有工三老煉者肯隨麋鹿之性自去來彼則守
以待時原其意則曰如此或道場有可興之機我師
無束縛之累某善其言第寺在昔有產後盡歸諸俗
姓僧散去俗姓糧役盡推入寺後住僧苦之嗚于縣
縣尊胡公著冊書清理冊書受賄支吾胡公杖之死
知左右近寺俗姓之產皆寺之產也因照田加派于
是國課有徵寺僧脫苦今胡公審語炳然里中有一
二不法者玩之仍指寺有糧役致公差數數來炒鬧
官府經此索供應欲守者甚難若僧難于守晉唐來
千年道場從此湮廢香火永斷矣門下或念之敢乞
鼎言一致今縣尊給一告示庶里中兒不生事官府
過知寺無役乃必矜諒此實弘護之大者意欲躬白
以趁便船過姚江故不及特命寺僧將舊冊審語呈
覽容後晉謁惟冀諒原外有冊葉不敢即請俟齋中
宴坐之暇乞筆硯作新殿之肇。

*** 與朱近脩孝廉

八月得屠范二公書知道從憩棲真其時恍惚不敢
漫作書相寄二公書中三致意焉想見之矣嗣後世
變日出然道從意之所之我不得而知也茲接東乃
知復徘徊于他山矍然為道從危之為道從計莫若
遵時養晦決于超世可也有土有君用世可也此明
哲保身有望于道從不然紅爐燄上白刃鋒頭何自
苦如是耶或時節因緣有俟于病衲而奇荒疊變茲
冬未能即渡江第道從能決志薰沐三寶前一念緣
想即與病衲有神交之道矣來翰懇惻盡言無隱惟
炤之。

*** 與黃介子居士

自癸未一造丈室贏疾頻年未遑再步君山一放情
志天風海濤能不哂埳井中坐耶客歲孟夏入天童
二瞻禮先師墓木皆巳拱矣同門晤對眼前無幾倍
增悽切及登雪竇江之北烽煙巳滿而錢塘不能渡
矣因又住一窮山破寺曰棲真者海角無聊每懷法
兄道力自勝干戈中必得晏然茲五月古南僧渡江
促歸不得巳徑取海道多抱驚恐抵院受暑痢疾頻
作自禾過吳道路難行苦未得澄江一泛適體白從
雪竇歸探母草數字附候統冀詳示報章以慰馳想。

*** 與倪伯屏

五月旋禾即晤令親行可氏詢知上府平安無恙承
手示道場得安僧云為寺害者皆斂衽辟易矣噫法
當末世弘護其可少耶序文轉折周至事理並圓儒
釋兼暢俾讀者展卷眼目頓開清光燁如也寺疏一
篇三致感慨有同情者靡不鼓舞破殿聿新其在茲
乎聞道履近更入白雲深處一江千里未獲接聆唯
有遙瞻徘徊而巳冬春之交道路或寧幅巾杖履常
問津於清溪白石間修柏香巖故事秋涼漸深餘惟
珍玉不備。

*** 與屠范二道長

前出山至周㽘聞姚新中尊姓氏意二公必晏如公
署矣歸院令親友詢及無不致二公遠懷之意細語
二公近況皆歡然也是後有行腳僧來言寧紹巳更
新令愕然心驚度姚不甚安然莫知二公去就恒切
切也棲真僧至始知偕令友林君盤旋高梧噫嘻自
非變亂僻茲海濱何能為隱君子之地哉寺僧云二
公復有蹈海之志此不宜行莫若乘時而返秋風夜
枕不添羈客之悲斜日白雲庶免倚閭之望惟留神
加察為荷。

*** 與廣文楊公

居官居佛一大事無間宋季大亂祖道大興時節因
緣實不可思議惟公事之餘推此一著以開蒙憒幸
甚幸甚拙刻四種山野之語無禪政治幸宥之于文
字之外。

*** 謝黃闇齋參政

日同諸禪徒飽味香積復得縱觀林泉竹石之勝歸
菴時常憶清教語語真切非泛然談佛之比然當此
劫火之餘獨閣下園亭無恙風月無殊得復振清機
于塵鞅之外非厚德向道何以臻此制期後猛欲重
叩丈室再聆教言一聞邇來杜門謝客恐搔動反浼
清聽一因舊院促歸甚迫不果初心謹此布意。

*** 與倪伯屏

暌隔歲餘渴注道範茲八月以病謝院事就醫崑城
適聞駕過郡中欣欲趨晤而未能殊增怏悒合甫諸
君于道久相契也有便敬附八行聊詢近況尚圖績
候不既。

*** 與屠闇伯文學

忝主村院八年于茲承道護惓惓如一日此亦三生
之緣耳浪游玉峰南北相望前所奉拙刻倘得留神
諦覽亦足少資性命之學大道甚同絕無町畦之隔
其異者跡耳以在知愛敢陳芻蕘幸勿棄。

*** 與吳伯明居士

時丁末世三災相仍下民咨嗟視蒼蒼正瞢瞢也幸
千人石不能負之而趨猶得良夜一步憨憨泉畔覿
面相逢且驚且喜放舟南還無時不念于湖光山色
中折梅索句以貽玄度此情此境殆一時不能復得
矣然山河帶礪自古靡常達觀者不得不以世間為
遊戲耳所幸白鼠推遷銀臺不變歸根復命又何外
物有一毫能動耶茲將歸虞山開法故寺倘得扁舟
過我信宿雲林亦此生之餘樂也。

*** 復虞山諸護法

竊以破山禪院創自齊梁詠于唐代某往時出家其
中拾石跳澗倚松弄雲嬉戲快樂不知有人間世蒙
先老人洞聞和尚每見呼責喻以生死事大從是剔
起眉毛行而索坐而思疑關未破會老人告寂即學
古人行腳于今二十餘年矣追憶禪房花木恍如昨
夢奈野性習成病緣久染優游他山竟忘故里茲承
諸大護法受靈山之囑推屋烏之愛遙命還山弘大
法振宗風以光先德斯蓋須彌鍼芥滄海木龜時節
因緣實難遭遇所愧某緇行未全福緣素薄恐不克
副諸大護法之望有難愜龍天佛祖之心念此迴遑
莫能自決或者略為之兆安禪一冬結戒半月藉鼎
言垂護上德如風下應如艸則春風遲日勝事告圓
某之進退可裕如矣肅此拜瞻不勝悚仄。

又啟

葉落歸根水流宗海竊惟破龍禪院某剃染處也因
行腳于東浙西浙遂相忘于故寺故山古樹老藤安
然世外山光潭影時在意中雖先德隻履遐歸幸弘
護共欽如昔茲承嘉召敢不逕趨所恐病跡浮蹤莫
能承曲彔之大任松風蘿月未肯著鄙樸之閒僧倘
高鑒巳略玄黃則弱喪應還鄉國聆毗耶之玄論磕
膝聚頭挹君子之光儀染香行霧社期青眼盟訂白
雲某不勝欣忭之至。

*** 復錢牧翁宗伯

甲申趨候四載于茲丈室雖遐懷思則邇山河夢幻
佛語良真陵谷變遷世說不謬非大護法向百艸頭
一為點眼則老瞿曇于五濁界末由出氣破山常住
藉弘護香火正隆古柏家風聞往來陰涼不改竊惟
某望法實未之見懷鄉敢即歸來過辱獎提巳覺慚
惶無地使居方丈是宜戰栗兼并未發大心猥承嚴
命第以名山發跡亦此生莫大因緣迷徑逢師乃末
世不多遭遇脫俗網幸即獲五夏巾瓶之侍于山門
理宜執一番灑掃之勤謹布愚衷伏惟台鑒。

*** 復孫光甫方伯

某昔侍先老人洞聞和尚凡檀護往來皆得竊聞其
姓氏恭聞門下雖未及覯然中心欽仰與日俱積矣
茲承念伶俜他鄉招返故里此門下行佛祖之仁慈
付窮子以家業者也所慮法王大寶匪薄福便可擔
荷諺云物離鄉貴今某一土僧耳人微言輕一旦高
踞法座大人君子得不哂之門下之翰曰義不忘本
此某所深服膺而不敢違者然去就之間又法門所
係輕身則易徇法良難昔者野犴說法天帝為之擁
護斯則貴其法而忘其人也今某非知法者也仰藉
門下鼎言倡之倘得闔邑高明君子垂諒即其寺忘
其人之卑則某可以趨丈室而聆玄誨矣。

*** 復嚴子張兵部

重陽前四日興福鶴師至展大翰述廿餘年前事不
覺憮然某與門下飲先洞老人禪悅為多固法門手
足也乃一別以來門下如上林之木扶疏霄漢蒼生
被其蔭而某泛泛溝中即而匹之真有雲泥之隔矣
然門下于道不自足且以未離塵鞅為憾嗚呼使世
界皆若沮溺輩自怡自悅得不孤洙泗轍環天下乎
破山常住先哲屢逝鶴師承之清規凜然輪奐聿起
亦無俟于頭上安頭矣乃闔邑大護欲招病軀還山
其詞皆勤懇而門下高論又親且切似弗獲辭者某
頑懶為習癡兀成性近又增益脾疾置之閒處始遂
其生今者督以法任使如古佛大宗師行化得無過
乎法門之難易門下蓋素知舉手低頭皆成佛道十
地等覺又莫測佛性之淺深此所以同而別也至于
天童一棒起河北之宗截斷眾流直指本源于斯為
尚信之未及每至望崖得之未深斯多呅唧此所以
建法幢立宗旨殊難于末世耳茲如命還山用遵佛
制安禪一冬結戒半月斯則上下齊收智蒙咸益以
副輿望至于某之去住久速一聽于緣何也僧東西
南北之人也凡所住處公諸十方處處皆為旅寓若
曰此家舍也當無舍諸明眼聞之則必胡盧絕倒共
呵為不材也恃在知愛縷縷信筆。

*** 復錢嗣懿封翁錢嗣希進士

破山寺之中新于上府有大因緣矣此不特勒之石
碣即傳之口碑無異辭者而二十餘年游方之外每
念疇昔盛事興感不巳鶴師得藉庇護輪奐大備有
光先人某固一駑駘耳秪宜閒放若策以長途必多
驚懼且鶴師高林曲徑儘可優游空谷白駒何更他
適願祈門下勉之則一眾有所憑依山門不至寂寞
承命回山乃得久長接教矣。

*** 復翁子安孝廉

破山舟來獲接諸護法公啟復發大翰乃知門下念
我深矣破山為千年常住而弘護亦世相襲披先老
人洞和尚語錄悼尊翁光太常之挽章具在哲人往
矣歲不我與讀之令人感且涕也某未識門下面捧
札若舊交者得非以故山檀護夙昔皆在耳中至今
不能忘乎所諭眼目人天沾溉後學某豈其人也哉
第望門下今日之維護不異先世之維護則破龍一
脈法席愈光而門下先世護法之澤永流于龍澗矣。

*** 復孫孝若孝廉

樗衲遠遊浪淹歲月山門不替賴有金湯方策杖以
臨流乃隔山而飛翰道忘緇素誼切雲林為法求人
憂在三車五濁開心道義錫以雙金百朋捧讀再三
感佩何似所念維桑與梓恒情自古有懷縛蔑折葦
古宿在先無必時將至矣道則云然期見古殿殘燈
發起照用主賓之燄山光潭影笑回東西南北之人
萍跡若斯松枝曷向某不勝翹企。

*** 復錢西翰孝廉

曩者某在故山時見安眾護法之殷惟尊族為最而
令先尊又歸依洞老人瞻仰殊切則今日座下緇素
雖殊固同脈也承篤勸還山曷敢辭以他意獨微軀
病緣久纏慮不能久處以慰四眾之望至于山門倚
賴有舊護法在或無他事也青峰數朵白雲一片當
期賞音共之。

*** 復陸禹舟陸定爾兩護法啟

古柏婆娑空潭影現開士以之明心達人于焉息躅
我邑名藍洵無若破山矣恭惟護法眷茲香剎不異
靈峰思繼往以開來因感今而念舊特頒嘉翰遙慰
病緇此猶給孤玄度鍾情于法林覺地者也第某瞻
風撥艸久如水面之萍翔野脫籠大類雲邊之鳥慨
光陰猶過客將天地作旅亭栖息他山視同桑梓言
旋故寺不落主賓過溪且復期三往哲敢齊為五(來啟
云寺有四高僧得老師而五之四高僧者唐嘗達懷述朱梁彥稱宋晤恩也北澗簡詩寺倚四僧傳即此)大率常住要有千
年之香火而僧徒宜守十方之準繩此鶴師所以欲
某還山聊為措置者也乃若興替不移則金湯斯望。

*** 復毛子晉檀越啟

久離故鄉孤蹤邈矣遙接大翰歸思悠然坐立不作
山中入馳騁豈非門外漢恭惟門下文苑司權法門
作護空心及第句明龐老之機由義居仁學溯尼山
之脈生平素昧因及門愚弟子遂獲神交文彩既彰
數從上老凍膿都如面覯臨空潭而照影喜曲徑之
通幽古澗滔滔欲鼓曹溪之波浪真燈燁燁獨推臨
濟之風顛竊惟某叨依黃面濫廁緇林念生死以遑
遑積春秋而汲汲布單賣卻圖明樹倒藤枯草履破
來依舊飢餐渴飲病骨秪堪閒放名藍曷克住持猥
辱寵招恐違佳貺桂香巳過山谷之鼻孔必開菊英
未殘柴桑之醉吟有待虎溪一笑龍澗三生良晤匪
遐短詞聊復。

*** 復錢孺飴孝廉啟

名山玉韞艸木生輝止水珠藏波瀾增媚恭惟座下
道學既世其家法護亦傳之遠秋風落葉特招門外
之僧潭影山光頗切林間之誼際斯嘉會能不快心
惟冀還山之日期促膝以談玄入社之時當聯笻而
舒嘯撫茲舊寺爰諦新盟遙復雲章不勝欣忭。

*** 答破山西林隱谷禪丈

往時在故山曾接清範草鞋緊峭不覺廿有餘年世
事浮雲頭顱老大回思憮然五月蹔歸叩扉特謁聞
幽棲他山所履高尚睹簫蕭霜竹如見顏色衣裓清
涼承惠翰深感厚誼樗散之材自知山門無補第同
袍良友得重把臂于高林之下亦末後之緣也。

*** 復羅夢章道臺

病僧舊夏入天童禮先師塔聞台駕入山未踰時也
住持木和尚詳述衛法之切遂神馳座下茲辱翰招
還棲真敢不深銘第海濱荒饉薦臻舊院薄緣未了
意俟三春和煦道途寧靜便當渡江更圖首謁維摩
丈室僧回草草奉復祈台亮。

*** 復陳平若御史

棲真守僧至接台翰知垂念深矣第棲真雖巍然一
祖庭以僻在海濱淪落巳久即詢近邑或無知者病
僧自舊夏入處至冬略一整頓而世變疊興每于中
夜思之不知此寺重新之緣在何時耳今得台座遠
為護持晨鐘暮鼓必再振于白雲滄海間。

*** 復鄔簡在孝廉

日在棲真時聞父老輩稱台下大德便有神馳之意
第末由接見茲沐手教遠臨捧讀再三詞意勤至亟
挽拙衲還山且敘曩日顧虛翁垂護病軀倪伯老揄
揚鄙錄極承道雅匪敢後命但吳中諸道侶以制期
相牽未獲抽身滄海白雲時落夢想且書中具見高
志不惟光賁泉石而棲真一坐具得蒙呵護則五百
餘年慧老遺跡可以咄嗟起廢矣。

*** 復胡宅眾文學

山野遊方之外初不擇地而栖而梧山崎水固心所
篤好棲遲者也自出山後地隔千里天各一方不無
慨歎所幸諸君子念茲祖庭眷我禪板此實三生林
下之緣豈直海濱一時之誼春風和煦自當扶杖來
歸道路阻長敢惜移瓶前邁石窗慧日將有待于呵
護正神滄海白雲願共遊于與靈真境。

*** 柬顧敬脩居士

世間好事只宜上緊做尊集七冊大費一番心矣蓋
自南宋高宗之後傳燈無有脩者望脩傳燈而不得
自宋末至今尊宿之機緣行業幾乎息矣而五燈續
略先出其間不無酌議然得此以興起法門作者之
心從是而往五燈之光重耀於世然當此時寧詳而
勿略則尊集得之山野初觀亦有去繁從簡之意既
而思會元乃五燈錄後事也若無五錄會元何由而
成故不須二意竟梓之後之君子或有好簡聽再成
之其在今日流通詳者為第一著楞嚴正脈詳者也
合轍略者也窺基唯識疏亡其古本唯識旨趣不見
于世而高原法師先出俗詮後闡唯識者踵接靡不
由高原始也故法門之事不一而足尊稿幸速流通
為善也舟次草草幸諒。

*** 復孫孝若孝廉(二首)

別故鄉廿五載左右光儀素未之覯舊歲言旋一晤
語間遂成傾蓋賴多方安眾冷落空山如遊香積世
界自南自北方千里間無不傳稱虞山法席之隆況
崑婁之間聞見而興起讚善者又何限哉非座下受
囑古佛勤護正法何以有此推之世澤尊先翁之令
名德業猶在耳中乃知座下金湯我剎有自來矣近
者南遊以疾求靜寤寐之間冷然有思蒙論故山三
不可去宜憒者覺聾者醒所苦者手足若僵積痾未
去莫能即奔尊命堂中第一座履歷多年佛法識見
俱有頭緒且其人溫恭謙謹能和於眾可以權結夏
制分座接引古規如是且故山所謂維桑與梓必恭
敬止若使遄歸以一贏軀應諸冗事則病有增無損
病而不巳至必顛隕然于法無補也極知負罪伏冀
慈原。

又

息跡窮山匪特避暑兼以避事非敢去此而就彼也
蒙委曲調護山門過愛亦為極矣第絮衣行棘日下
尚未能灑脫敢布區區不作贅語。

*** 復孫非臺居士

故山之不即返前書具曰實以病緣其他偶及之者
也而大教再頒明示詳切豈敢後乎苦病猶未起也
承尊方伯孝廉公道契如夙遠為存念佛法之緣莫
大乎此又惡敢忘哉願假我日月使得精神漸足肢
節漸舒自能奉教左右若速其約束深揣不能赴命
賤軀厭事舊院亦為暫棲正在覓深林一枝非敢厚
薄于其間仰惟矜察。

又

極感隆情寵綏愚陋蓋聖賢以知愛相承佛祖用真
假相攝此不易之道徹見台翰中矣。

*** 復虞山諸護法

某白嘉命之錫寵光巳沾敬祈台亮酷暑病軀弗克
匍匐。

*** 復孫非臺

賤軀病日甚台護愛愈深切自傷不能匍匐副尊望
厥罪惟深區區賤齒何足齒乎某方以有生為累轆
轤幻世如環無端即古趙州七百甲子正眼觀之亦
猶朝箘蟪蛄爭晦朔春秋之異不亦悲夫。

*** 與孫孝若

山中話別歲暮長途此中懷思不無耿耿得楊州寄
札恍若把手知于此時舍舟而陸勞頓風塵又可念
也昔箕子陳九疇微子白其馬詩書所載乃知至人
應世一龍一蛇隨時津濟春光滿谷林色放青遙憶
起居諒多納吉耳古南出半年矣舟來屢次勉為一
往當此春陽豈可使山中寂寞卜之神人命西堂以
代法任輿情僉喜綠陰石上耑候道顏。

*** 謝錢牧翁宗伯

某啟憶自丁亥秋過辱台翰命主破山一席於茲三
年矣法緣所至鳥性人心均為歡喜此莫非護法弘
願所加被敢忘所自哉自夏入秋每思走訊毗耶側
聆深誨竟以泄病時作弗克遂願今病轉深竊念古
德應世行解卓犖尚嫌住持事繁況某蚊虻之力曷
克久肩泰山夙興夜寐切思一茅以適餘生惟護法
原其情而憫焉某又念靈山一花有識不輕拈示以
非具眼談真逆俗矣所以雲棲家法作息空山六時
蓮漏三根獲益選佛之場至今有繼破山倣此必永
其傳洞祖在山諸法屬在近主持諒有人也。

*** 簡王兆吉護法

前在茶亭承台駕枉顧雪竇法兄得接聆清言臨別
時又蒙囑一人佐監院仰佩盛德深為法門然某細
籌之佐者不無其人但難湊破山之局雖強立之決
然無恒今監院且辭矣時節因緣某亦當他山自適
一枝聊寄不妨道氣自居千載名藍難徇世俗行事
山門在土田在無愁肩任絕人十方來眷屬來一聽
機緣成熟仰惟護法鑑此愚衷既為法親聆教有日。

*** 辭孫非臺護法

別來數日秋風漸涼籬菊英英南山在眼悠然可思
興福山門如將麋鹿置之罟阱今願作閒人此情乞
原之也石橋流水鶯谷芳蘭容日圖晤再挹清芬。

*** 簡能仁禾陳和尚

能仁聞在闤闠中縉紳士信酬酢必繁自非吾兄寬
裕之材何以應之雖然令行吳越既為臨濟烜赫兒
孫仰望為法加餐為道珍攝吾宗幸甚末學幸甚。

*** 復宛陵詹曰至居士

宛陵勝地士君子傑出古今亦大顯著矣而門下又
遙登太白親見先師同脈之誼溢于華箋西望敬亭
殊深景仰辱以廣教開荒所愧年方知命衰病相尋
項上五百斤鐵枷巳幸脫卻方將覓水山深處適此
餘生開荒利眾豈復勝其任哉石隱曰宛之有道萃
而如林蓋多古裴公矣不難興起一今黃檗因諭之
曰鍼芥固難值也奈衰病何揮麈尾於曲彔手腳巳
倦變瓦礫為珠林神用何能然惟大哉祖庭淪落巳
久而外護眷眷不忘將必有大乘開士者出結香花
之因蹴龍象之步跂予望之石隱曰師病謝事及門
目擊何敢過強第無往不復某當賚師意語諸護法
使不旦夕懸懸也因其行仍囑之曰善為我辭子之
任也。

*** 復棲真林野和尚

齒亞吾兄不意頓成衰廢在邇實惟兄在念而乃經
歲不通音問者嬾又居于骨也如是人者而可主大
剎恢祖庭哉此弟量巳行事也吾兄精神強于弟且
輔贊有人此不得而辭者天氣寒暄不定法體在途
千祈保愛。

*** 復廣潤木陳和尚

從上尊宿被人推向曲彔床上接物利生無敢或怠
苟其力不充別無他策秪有退院自適一著而巳弟
非疲于津梁年來實衰敗矣蹔覓數椽于三家村裏
豈好事哉亦出於不得巳也聞能仁弘護攀留甚切
恐難逕庭然用之則行舍吾兄奚適而弟欲退藏尚
未得其所宣郡道信雖則嚮風病駑豈堪復驟長途
承諭緱城山色固為吉祥恐不容人飽食安眠無所
事事也深自揆之名山僧所宜也而山不可買小院
可藏頭也而院仍有絆日月逝矣故人中如南兄徂
落者非一人矣自揣餘生能復幾何嘉湖之間流水
洋洋煙樹羃羃汎一艇持一竿明月清風可南可北
非踵船子而攀性空審時自適庶幾可必他日吾兄
有念相存其亦問諸水濱乎二錄見示典贍婉博絕
非時吻超然獨出也大梅柱杖足以扶衰而隆惠稠
疊使人愧汗尊侍還山囑言寄候時臨溽暑惟道體
為法保攝不備。

*** 復興化護法

久嚮昭陽濟濟多士夙承佛記木鐸斯民豈獨纘緒
聖門即出世一大事因緣靡不躬行而心得也夢寐
高山自深景仰某邇者偶攜笠笻縱觀山水於鐵甕
城邊忽接台翰則病比丘又與大宰官居士隔江相
見也日下金焦雖登肢體頗倦方就藥餌未遑俶裝
意候來月望後躬造貴邑圖領清教希恕不恭。

*** 寄雪竇石奇和尚

八月初得手札知山中安穩殿材皆就非兄福德殊
勝曷能于干戈擾攘之中民生􂾐瘵之際而古道場
有如斯興舉耶弟久處荒村四體因頓思一放浪山
水以散鬱懷九月登金焦有鶴林之住十月過鶴林
復有興化之行求無事而事生殊非初意然興化乃
吾兄化境緇素相集幸皆知有此事較興福費心十
不一二病軀稍可應接或得過冬也遙望乳峰巍巍
天外何啻千里懷思可知。

*** 與黎大沖長者

道座高年矣乃醉心於箇中事將從上機緣留神參
究般若種子正宜如是培養有會意處亦不妨發于
語言但不可以有心為之久久浸潤不覺洋溢所謂
水到渠成毫不費力也然不須多如白雲一頌浮山
聞之便自服膺承示不敢閱者更有微意焉道座與
紹箕老久受雪竇和尚法誨是宜錄以呈之非法中
有界限體裁如是也紹老難一時與之細語其頌稿
并附到晤時為言其故可也不盡。

*** 復吳鹿友相公(附來書)

牲於世巳矣只欠一死謬附遯野之義不入城市
不接知交者業經八年老病侵寂守一丘荊柴以
外俱付不見不聞甡之于禪也直逃焉而巳頃聞
古南禪師卓錫昭陽一水菰蒲中豈堪龍象蹴踏
耶大善知識最為難遇而甡持心戒不獲展謁親
承巾拂鬱歉何如目前急求證明者惟生死二字
古德云生何所來死何所去夫父母未生前認取
本來面目是生有所來楖栗橫擔不顧人直入千
峰萬峰去是死有所去然而經云無所從來亦無
所去豈必知有去來而後能了生死能了生死而
後無生死無去來也耶易曰原始要終故知死生
之說又云游魂為變而宋儒則謂人死則氣散居
恒為見聞所縛遽難了脫我師不惜金篦方便開
示豁其盲聾免于流浪即今衰朽而植茲善種猶
可俟再生也。

某愚鈍無似入法以來聞般若種子有生同具乃不
肯自負靈根行腳浙東叨沐天童先師法乳遂過為
緇流所目然慧不足以盡佛緣不足以蒞眾浪出人
前者數年餘矣今秋病枯神悴厭冗求閒登金焦觀
大江欽仰高風凌然世表承賢公子偕諸有道招過
城西極樂院與四方龍象聊結法緣自念疏野未敢
托楮墨問訊然而夙興夜寐莫不在大庇中茲蒙授
隹章兼賜和拙語穆如肆好瓊瑤之錫未足云喻且
隆惠稠疊猶潤涸魚其喜洋洋某竊自惟素昧生平
何以辱眷念如是得非往者同席靈山法盟有自至
今無間耶所諭生死二字乃有生之同患其實又千
聖入法之要領蓋思去其患則進乎法進乎法則生
死自空矣經云無所從來亦無所去者正言諸法實
相有生本體元無生死也非實生有所來也楖栗橫
擔不顧人直入千峰萬峰去宗宿立言別有旨趣非
云死有所去也蓋生從何來死從何去古德用以警
悟學人如桶底脫者生從何來死從何去即是無生
死句或未能之即令學人參此生死也本體元無生
死而令人加參者猶明德本明或者蔽之聖人向之
曰明明德也一指本體一示參功兩者相須若徒言
參功不言本體則參功無所歸宿或彰本體不示參
功則本體末由發明此聖人為中淺根示其準的也
今閣下恒究佛祖之大機深明聖賢之大用生死涅
槃誠如昨夢豁彼聾聵下采芻蕘博濟之念為何如
易云游魂為變直變而巳非散之之謂也精氣為物
直言精氣為物耳既為物則物在謂死且散宋儒立
義或未然耶聖門之學一本性德而易其元也孟軻
氏曰志氣之帥也志行仁而氣隨之志行義而氣亦
隨之無氣是無志也氣可散其如志何精即志之所
凝結如無志先聖賢曰仁與義仁義豈從空而立耶
本性德也性德在天地死且不朽而如薪如木然灰
即散則曷貴乎性德是必不然也某少失學未測易
奧過辱垂問管見漫陳且夫陵遷谷移盛衰迭換今
古同然而閣下遵時養晦退藏於密即此一念子為
天地根為萬物母歷千古而不磨或於生死有疑室
中宴坐乞暫移此念看一二則極切近話心經一篇
誦者千萬講者亦千萬其間有云無眼耳鼻舌身意
此句甚好居恒常問衲子無眼耳鼻舌身意試摩頂
至踵畢竟是個甚麼此處豁然未生巳生一串穿卻
極是省力昔百丈侍馬祖山行見野鴨子祖曰是甚
麼丈云野鴨子祖曰何處去也丈曰飛過去也祖遂
扭丈鼻丈作聲祖曰又道飛過去也丈悟入百丈答
處甚是分明馬祖無端屈人扭他鼻子意在于何畢
竟是野鴨子不是野鴨子但如是看不必作心性會
不必作道理會不必作迷悟會不必將儒釋和會不
必生難易想案頭雖有諸禪典敢請暫置不必多閱
則聞見自泯聞見泯則岐解不生岐解不生便是參
情得力生死路將次絕矣古云用志不分乃凝於神
或若和者一念子放下一超直入便與從上佛祖把
臂共行外而河山大地近而五官百骸全體是光明
藏全體是大歇場全體是閣下大受用境界卻來觀
世間猶如夢中事是非成敗何足云乎宋時無盡子
韶東坡魯直諸君子皆現生取證其方巳驗惟閣下
留神焉。

*** 復孫光甫

頂山寺三十年前曾一寄跡規模雖隘而深僻可愛
彼其時寺僧落落四五皆傳習應事早出而暮歸為
僧司者每有需索以奴隸指揮之而大家伻僕或有
過門少有不週遂加呼斥非若待近郭阿蘭若也寺
眾且安之高尚清脩有所未喻亦莫或告之也今純
肅能撤弊廬成新搆化應為禪亦所謂克家諍兒邑
中大護垂護之功德非淺古云靡不有初鮮克有終
苟純肅能三月不違東山能一鐺自若苦而有恒久
而無怠聞見取信山靈當踴躍歡喜矣片帆秋掛定
當隨大駕後塵一為隨喜。

*** 復孫非臺

業緣所牽自南忽北竊承道愛憶誦不忘今夏水患
無處不患鐵甕城雖高而江南北俱荒謂不在巨浸
中無是理也如何如何夫子固窮暫于陳蔡座下常
處陳蔡而固其窮殆有甚于夫子矣念之念之頂山
荒涼之地乃蒙令弟輩拮据護持此山之幸也然此
林廬與夫時節只可負一钁煨一鐺作住山計設欲
大規模聚廣眾便為失策矣為今日計東山甘枯澹
要其無倦純肅脫所在要其有恒斯不負鄉先生鄉
長者垂護維新之念耳。

*** 寄王言遠

自道駕南行臨流撫竹未嘗不懷思也客秋過京口
領金焦之勝遂之興化晤徐封翁華國見彼家信因
知道體在彼平安也慰慰其時即附一信與德悟使
告府上初春從興化轉至京口又為好事者留住鶴
林然鶴林名剎也米南宮久於此為伽藍奇其事雖
允輿情而蹤跡在往來間三月下浣歸舊院承令公
子來顧益知道履康勝而喜徐封翁前語為確且聞
道用因時救物全活甚眾好生之德洽于炎鄉而衲
兀坐荒院日以衰落長年碌碌于法無補用世寄世
固天壤耶古南方丈既承尊旨未敢遽辭然巳自認
謝事長老邇來齒頻墮神益衰粥飯之外更無餘想
所冀道駕榮旋之日竹下溪頭促膝談笑慰我生平
耳雲山千里無將寸忱敬托空箋一傾積誼惟望臨
下保民起居珍攝自愛。

*** 柬金壇蔣楚珍護法

金蘭膠漆水乳芥鍼時節到來卒然相遇不知其合
此亦有大不可思議者矣某初仰門下蓋于道駕蒞
台垂庇靈鷲時經今數載雖深企慕天各一方不意
于鶴林敝寺忽辱枉駕而孤蹤正南游嘉禾方以失
迓為罪乃執事詳述護法之誼出于尋常拙錄本齊
東之語而垂青愛之荒山乃江千之垤而移玉相之
惟山與人不夙有大因緣乎以此推之古今受佛囑
衛正法者世正不少寧獨米伽藍擅美于宋代及歸
即思躬叩丈室緣逼夏制茲將買棹傳聞大水塘路
洋溢慮有不便因命監院先過進謁伏乞門下諒之。

*** 柬蔣虎臣太史

鶴林二月山花未開承春風馬蹄偕諸君子垂顧草
樹燁然生色且不鄙山野促膝斗室坐談及暮開心
論法語味詳密鉤深素隱因知門下般若夙薰非淺
淺所能窺矣不踰旬日復承尊翁大護枉駕兼授隆
貺雲山相隔惟合掌遙謝且聞行旌北上深以祖庭
荒落為念山野于是有感于中夫鶴林之錫名昉于
宋武土田梵宇甲于他山歷千有餘歲而香火僅存
逮明季也古基湮而卑殿逼非五臺公聯諸護法鳴
諸當道則賢祠梵剎殆將同淪草莽後世無聞矣言
之能不憮然今山野衰病退隱于茲巍巍祖庭未能
振刷萬一得門下一垂念之則天龍為之鼓舞魔外
必然辟易玄素宏規米公生面自可重新江表矣此
山野有望於門下所欲言者也。

*** 柬興化吳鹿友相國

承賜諸什佩之南遊偶接吳越諸君子出以示之靡
不歎賞捧翫不啻如南金和璠之重皆欲置塵轅願
游禪域哲人之辭興感乃如是耶茲者月當流火井
忽飄梧遙想台履日恒月升既多受祉而佛心祖語
又必得其大機大用矣或製有新什惟冀見示某在
鶴林懶病雖兼幸人事希少恒在涼風脩竹邊但一
江之隔未能時聆好音為念。

*** 寄李平菴文學

客冬抵足溪菴火爐茶銚談笑詠歌幾忘緇素法喜
之樂真希有也自貴邑以之京口自京口以之吳門
及舊院僕僕往返甚為勞苦到鶴林巳夏時也又緣
有眾無糧執事日夕告急經畫籌慮皆米鹽瑣屑事
求一息如極樂之灑然不能得也竊自感之道座篤
信好學探賾索隱教義性理皆極其至歸元發真向
上一機所冀時中勿忘古所謂無義味話者幸留神
加察卒然相應踏佛頂𩕳不為分外望之望之。

*** 寄宣城詹曰至

貧道年運往矣客歲蒙惠札勸脩裴黃故事愧不能
承命然銜誼實深良以祖庭法運人事天時必相須
而後成貧道恐非其人也若夫兩水明鏡雙橋彩虹
名山勝境常以為懷惜足力告衰濟勝之具巳缺特
坐游于謫仙佳句坡公所謂我持此石歸袖中有東
海庶幾云耳忍徒久欲結茅不意直來貴郡得座下
安撫之亦甚感也石隱乃深入層峰殊有古人操履
可嘉可嘉然貧道以其臨事直率望其來再一相聚
少資磨礱座下以為何如。

*** 與諸千如待詔

春間承過雲在握手片時忽又如萍如梗泛泛靡寧
嗟乎日月逝矣歲不我與回想山中法聚時緇流白
衣不知幾人在也眷言思之能無戀戀於足下乎同
師化去不覺五年念其求法一番辛苦生平履歷行
行無偶豈意斯人而有斯疾遂之九原乎以今觀之
緇群不減瑣瑣庸庸百千人中能有此一人乎良可
歎也以其久交不能忘情略記生平錄出當寄觀也
世味日薄一日天災年盛一年大水彌漫貴鄉將如
何可念也。

*** 寄吳伯明

湖山暌隔歲月悠然間晤道顏鬚眉無恙得以少
慰耳座下佛種自深天資迥俗生公片石不特賴以
金湯直久交為故人非多生之緣乎東海易枯劫灰
難辨目前受用正宜一蓑一艇坐嘯行歌于白公堤
上真達人樂事也。

*** 與王雲來居士

日者辱攜諸君子過我覺闊別數年道誼無間但又
斯須別去胸中未免著一懸想謝康樂既肯入社何
嘗心雜遠公慧照必別有見康樂病處愚意謂但肯
入社心便不雜所恐尋復出社是為雜也蘇長公白
太傅皆坐臥此道者也詩文具在可想見其風致雖
然堯舜與人同耳二公豈別有地位逞其神力所謂
有為者亦若是巳扇子𨁝跳公案敬依來􂾑聊下注
腳果得寒毛卓豎則雲門大師不遠矣。

*** 復詹曰至

歲莫于禾中得手札悉石隱忍徒之近蹤接筐篚殷
勤之雅貺雲山非隔煙水非遙矣來箋一幅如命書
復願道座以摩耶視親以迦文律巳出塵之念不油
然乎。

*** 謝錢塞菴相國

伏承閣下隆護正法眷顧野衲何日忘之前祇領香
積遂登大悲閣瞻古像過放下庵禮達祖見閣下經
畫措置真得一切事究竟堅固者矣閣下其契佛心
而行宰官事乎梅谿一勺昔年法會之盛實賴緣起
所懇大序為冠乞賜允裁容日踵領解維河干肅此
布謝不一。

*** 復黃坡蔡遯翁

廿載暌違片時宴坐增遐思矣委以揮灑藏身無地
以副尊命拙而且俚慚恧可勝言哉善為我覆感甚
感甚。

*** 復柯敬明

近得寄札知在粵中建功立績且能克究巳躬大事
甚喜甚喜然此事雖覺有進步須發難遭想慶幸想
觸境逢緣十分保任骨還父肉還母認取本來面目
此初進門句不可認定若要到家直須向肉未割骨
未刳時著眼棒下消息始得大徹至囑至囑詩頌一
一目之若珍重加鞭他日更有好處倘因緣不斷再
得晤面鐵甲傳燈是所願也。

*** 與倪伯屏

春初過梅溪以院事逼勒未得于寒香中耑候道駕
茲來葑溪葵榴爛然而駕又適回府晤會之緣或有
時耶法當末世朱紫混淆即高明君子每每務虛熱
中冀稱僧聖盡情埋沒一點良知座下乃慥慥躬行
區別稂莠明鏡當臺佛魔各還本形此不獨末法金
湯實希見之優曇缽花矣西華鬼窟翻去佛土莊嚴
將必有日感激感激然首座耑候喫楊梅能如期入
山否倘一葦杭之猶得于靜室中俟開襟快談耳。

*** 與諸合甫

形神日敝法運日薄曲彔床龜毛拂漸覺無味惟故
交相值開襟話舊則樂與晨夕此近況也勝公來得
手札辭意殷殷恍若晤對于玉峰蘭若中時節若此
賑饑為急務仁者之心好生之德拔苦與樂亦何多
讓于老瞿曇耶力行可也舊穀不登檀施絕少承惠
猶在涸轍得潤斗水所感大于河漢謝謝不一。

*** 與葛瑞五

春初過梅溪又過嘉善遊錢園半月聞公亦入西山
看梅賞心是同溪山各異念之念之所云華嚴宗鏡
學佛者必由之而法性始寬波瀾始大得一星子見
便自坐地見太宗師垂手接人言語不一呼為葛藤
者此坎井之蛙未可語天日也娑婆稱缺陷世界兒
女之緣或未能從心則當以佛法為娛消煩惱破幻
夢綽綽然使青山白雲常在胸次何待他年始作汗
漫之遊乎舟次吳門作此相寄葑溪齋中尚有十日
留公盍歸乎來。

*** 與葉嶽心

饑饉薦臻法社冷落衲子馳騖拒之良難流水行雲
非無定蹤亦息肩一策耳日下偶又艤舟葑溪開篋
讀除夕元旦二詩觸境命詞皆得性情之正雖然滄
桑自古何常此是彼非不若兩忘而化于道誦金人
三緘之銘喻風人明哲之旨矣緣事固無應者時節
艱危告匱何啻小家然與其愛妄費傾千金之橐不
若踏實地下福田一粒種子明智者或點首焉。

*** 與陸平叔居士

客歲兩過高齋叨法供齒頰至今猶香也所諭宗鏡
一序碌碌中每念之旋失之春仲桃李芳菲之際不
幸得一疾拘攣逼迫不可以言幸因得疾而杜門謝
客得閒得閒而序斯成雖妍醜不自知然謂有此可
以報命病之能益人亦奇矣不獨此也憶向之行腳
時多病以病求脫生死愈切以其切故得㘞地一聲
出世時又多病以病而常念靜退念靜退而畏結援
顯者于今思之蓋初病者策我見道也厭苦不深求
道不篤也末病者牖我知幾也所謂樹高招風晚食
甘于肉安步穩于車也人未有生而不病者乃世間
則卜筮醫藥嗟歎呻吟徒病而巳若因病而生惕勵
則病未嘗不進乎道也此學佛人之病有異乎世間
之病也足下學佛者偶筆及之。









嬾齋別集卷四(終)

牧雲和尚嬾齋別集卷之五
東吳　毛晉子晉　編閱
鄂州　記室智時　較訂

* 文(戊)

** 書啟(下)

*** 復京口鶴林諸護法啟

某啟蓮池竹院仰賴金湯蒲質柳資恒多疾疚計出
山以月餘徼過溪之日望銜惠不淺於心有忡捧觀
雲翰躍然神往江千切激冰機卓爾道通方外空山
岑寂蹤跡可藏古樹婆娑袈裟得蔭稍候卻藥爐之
煎沸遂當親麈拂之玄微肅此布誠伏祈垂宥。

*** 復雪竇石奇和尚

無隱還山附致數字少敘契闊其間雖未述自閒侄
來禾弟以病卻天童之命而弟近來困頓衰苦之狀
悉達於吾兄前矣豈意前字未到而慈命特頒教誡
累幅讀之不禁涕泗夫以天童祖席之重先師法道
之尊海內景仰至于今日住持虛位為之後者不能
勇往一肩擔荷世亦何望于有其後耶況煩香山持
命冒暑匍匐真如吾兄耳提面命乃復晲而不顧弟
亦何所逃罪何顏以見吾兄因是寤寐轉側不遑安
處三四日間微細籌度弟之生平頗自知矣一木難
支大廈且弟又非一木直枯木而巳天童之事非小
小因緣可支持者非兩月三月可了事者非若他剎
泛然可退步者眾必以多計時必以歲計縱弟拼一
病軀入山領多眾而住長時萬一外緣不就進又不
能退又無計其時非特取辱于弟而祖庭係之先師
係之諸護法係之而吾兄亦係之以此自量敢前趨
乎此非弟固執多慮吾兄當憐而察之弟之病狀支
離顛蹶尚未暇計也所以百丈清規住持有二事當
退院一以病衰二以闕外緣以此思之主大剎者非
具大福德人莫能前也弟今實實病衰而又薄福有
院當退乃尋院而住自知之明亦安在乎惟兄以天
童勗弟亦願以天童量弟弟思古人亦有同在師門
而外緣之豐薄各異材略之短長各異要皆隨其力
量初不強也所以道吾聽船子之優游慈明笑谷泉
之散誕同其志不必同其力同其法不必同其緣弟
不肖敢仰攀先德惟吾兄大慈勿強駑駘之走千里
樗木之使繩墨則深知弟亦無累于兄且無辱于先
師使弟隨緣林下終其身得全其人皆兄之賜也仰
望孤峰不勝感激慚愧之至。

*** 再復雪竇和尚

弟近來飲食大減一夏唯啜粥延息形影偃蹇取靜
梅溪香山所親見作書復兄香山見之有慍謂若是
不敢歸其持兄大議不可少抑朝進暮入左鞭右策
弟亦無如之何三更起坐床席自思香山豈故相逼
乃出于不得巳兄豈不念弟耶亦出于不得已因念
先師復自垂涕細思我固不肖若不一往似斷不容
我靜坐過日矣因是許香山行雖行但盡弟入山一
念其因緣久近病態顛連吁亦遑恤于後乎惟兄憐
弟不得已狼狽從命凡山門最要之事乞先調停斟
酌望之望也向後弟或不能久留亦乞勿過為督貴
必始終為山門作主而更擇人惟此二說弟慮先言
之兄必擔荷之弟則敢行不然再請尊議不敢前也
惟仁宥之不盡。

*** 復溫州法幢大士法姪

七月流火聞道駕高棲乳峰中秋對月承華翰遠招
太白因思道座世出世法打成一片于兄于弟不分
兩家切感讚歎之勞仍思瓜葛之巧佛曾親囑天乃
篤生錫振曹溪在先無讓彼一宿覺葦杭甬水于今
自信是三生緣霜葉紅黃水天澄湛圖良晤也敢愆
期哉顧倦鳥之遷喬私欣有託而白雲之出岫自愧
何心謹此奉復曷勝懷企。

*** 寄朱近脩

梅溪放舟闇伯與公握手殷殷不能遽別蓋道誼所
鍾非一日也廿一渡錢塘喜與林公可任今衣緇稱
法幢大士者相值途中盤桓不甚寂寞且越中諸山
紅葉離披供人眼目胸次亦甚開豁抵明州謁道臺
協府方外之誼甚厚又晤林公殿颺者言與公相善
再四詢近日行履不得不以實告之初二入山微雨
憶所叮嚀略去繁式敷座說法稍存一時扣擊之意
諸緣頗順幸無懷念但眾多錢穀有所不充然亦付
之龍天德明見以此語倘得長生之緣一就坐臥更
覺為安因懸崖歸附此不盡。

*** 與范遵甫

古南棲遲數年貧交而甚知我者莫如公倏爾南行
踟躕之懷固難言矣幸秋杪霜清萬山爽氣遙來逼
人差慰征途蕭索之意四明秋成大勝浙西山境亦
甚乎靜豈非時節因緣偶相值耶別來彌月公必以
我為念以此報公庶幾可無念耳懸崖有母不能不
歸彼念甚不欲歸我不能不使之歸耳。

*** 與周公貞

匆匆南行不及與足下竹院深談依依之情動於肝
膈有非箏古可盡者塘棲舟中寫一扇相寄想到矣
噫人生天地固如逆旅其來去若先有定緣此不知
屬何人主握亦難思測者矣老當家置骨之所令伯
輩曾有定議否倘如舊主入天童則明年候諸公顧
我于窮山深谷也。

*** 復道峰木陳和尚

中秋後擬之京口道經吳門再領清誨因賤體困于
人事遂不果行心甚怏怏九月望前梅溪發舟月盡
達于甬東晤王念翁張協府承以護法為已任命中
軍及經照二司護送行李初二到寺人情皆愉悅也
獨念法兄遠在千里不無溪山各異之思二上座至
知行錫在婁東與吳太史王奉常諸君子為法喜遊
引領晨風殊自慰耳太白巍巍祖庭加以先師經畫
未肖萬一繼茲法位時中恒抱慚恧兼之山中舊規
蕩廢苟逸群習既寡悉檀復虛庫廩草鞋雖掛如趨
役公庭打一到字久近之緣毫不敢必伏蒙垂囑何
日能忘愧煢煢病軀膺以大任未免舉措驚疑致懸
長者之慮耳。

*** 簡姚益城中丞

癸未春仲憶趨丈室以聆玄誨未幾滄桑變遷人事
代謝念毗耶老人入如幻三昧劫火洞然鬚眉無恙
喜慰喜慰數年以來謝住持事惟隨順病緣煨鐺覓
隱俄大翰遠頒命主太白度德量力何能上副台望
第有先師廬墓在銜命入山遂結冬制眾廣事繁不
遑躬候無任神馳。

*** 與五磊穎石法侄

先老人從心之年會下英材肩摩踵接當不讓古大
溈其時吾侄在眾中恂恂然規行矩步深自韜晦似
不能言者今日觀之其逞雄心爭長技者皆漸澌沒
而臨人天嗣先老人之響者皆昔日似不能言之士
嗚呼天之造就人何奇幻如此耶古語云三年不鳴
鳴則驚人三年不飛飛則沖天彼世間法尚然況續
慧命繼法位其可以剛戾之氣一例冒取乎殆不然
矣求之于吾侄處眾住山出世則衲子知所勸矣初
入太白諸事糾纏未遑過慈一談夙昔數行先至晤
面之期有待于春也。

*** 與超果破顏法侄

初入山中諸事冗冗不及與吾侄從容一敘法喜錄
曾略閱之賞心快目但不妥處略一裁削其語意圓
滿處用硃筆圈出既受心托直筆想知我也外所欲
言朽與令先師親近先老人無不年深歲久而受記
囑即吾侄亦然人所共知也今若後生晚進雖少有
機致必亦使之深根固蒂則可不然恐摘時太生欲
其味厚香飄則不能也不辭附致幸原之。

*** 與徐心韋侍御

叨供入山忽踰月矣緬想維摩老人以眾生病而病
然眾生界本如幻如夢病性亦安在乎眾生既本空
寂則病病者當不必醫藥體平而神固矣第室中一
榻不免繫我山林之思歲將暮矣山中承庇俱安然
望移玉一過泉石更覺蒙光想在春風芳艸時乎。

*** 與江寧劉覺岸(居士留心祖道在金陵著有如來紀略以攝同事)

千里神交一回覿面原來是家裏人所談皆家裏話
不覺喜慰生心耳佛祖頂𩕳一著非般若夙薰信根
成熟莫能趨向幸保任之津梁末法何莫非黃面老
子兒孫覺方其袍圓其顱者為拘拘矣天寒人寒時
臨長至尊寓能有地爐煨黃獨紫芋如山中受用乎。

*** 與詹曰至

貧衲衰敗之年筋力無能遠遊相看兩不厭只有敬
亭山輸卻居士一籌矣乃客秋又被業風吹入天童
真所謂祖禰不了殃及兒孫今冬期告圓子禪在左
右欲為眾歸里持缽斯亦後生宜行之行也便中特
草八行附訊。

*** 寄祁驥超居士

山陰道上冒雨驅馳未得信宿高齋細談闊況飽飯
即行耿耿至今也開歲佳聞名卉生機萌動幅巾宴
坐禪觀自深未審寶掌山主曾來相對否謹托數行
遙為問訊住持之縛一時莫解冀得少暇圖造山廬
以領幽趣。

*** 寄倪伯屏司李

禾吳甚近圖晤雖切往來每左掀髯談笑于今三年
溯洄之思何能已已客秋事出意外疲駑之足復驅
長途撫鏡覽形自笑將來作何收拾門下聞之亦必
垂愍茲因平巖出山特附數行。

*** 寄報恩浮石和尚

客歲蒙遣書梅溪之上拜領大貺遂爾渡江未及告
行有罪有罪山中祖席體局既大勉力應酬幸一冬
帖然過去病態日增將來之緣難定月日如行長途
盡力而休耳開歲艸木欣欣因時觸物有懷道體緘
書遙訊彼此衰老更覺含情北望依然臨風神注。

*** 復黎太沖居士

將老鶴林復主太白倦飛知還人不如鳥真無奈何
也得教知高年體氣亦畏動喜靜況春時寒暄不定
室中正宜攝養尊媼臨行從容自在信佛之驗矣。

*** 復吳北海文學

自舍極樂神情日衰念及高誼腸九迴也天童義不
能辭隨緣一住不過了先老人公案投老一枝想依
鶴林楊子相隔不遠其時晤言又想便耳尊翁護法
聞賜瑤章至今未到想念想念令公子從福慧中來
雪竇老人既名曰超鼎今字之曰慈立二慈之祐必
成立也。

*** 復屠闇伯

自入山中碧天紅日忽生忽落桃花流水又復杳然
想君子之儀未能即覯忡忡不自安豈如懸旌搖搖
而無情乎深感遠慰益我遐思梅溪竹院不知何日
之緣再同箕踞耳。

*** 復鄭子康

法緣久聚情想隨之情之所在即道之所在也第當
因情而念法未可忘法而趨情法乎了生死也空所
有也入正見也公學佛既勤時中宜加精進與法相
應去古不遠矣不必以形骸為累告而不得緇其服
也即使桑榆晚景愈當以法為念知命一偈南行時
失稿今當續刻聞而興起或有人焉。

*** 復范子遵甫

不揣衰病領大住持惟我故人知纏縛之苦矣懸崖
來近況半得之于彼口慰慰所寄新什何真切而婉
麗耶聊爾步韻自感且傷溪上梅花春風不肯留住
奈何奈何近脩忽遭喪變愁苦之懷知莫解矣然死
生之關非設一日覷破亦只平常良友當以此語之
庶幾一解。

*** 簡孫孝若護法

念別已久積想日深客歲在禾忽聞春雷動地不覺
舞蹈生歡蓋金湯明良會合之時即苾芻泉石依憑
之日忻慰之情有不期然而然也但以萍跡無恒道
途脩阻趨候為艱因草數行謹命禪子遠詣毗耶用
展心素懸懸之私惟冀台亮。

*** 寄嚴髻珠居士

辛卯一晤于今三年冷觀世間真如夢幻道座種性
既相鄰于佛祖情誼又篤切于山林知至至之知終
終之則今世之楊李也興亡治亂寄之浩歌成敗利
鈍付之流水是所望焉前月上已登四明巔晤雪竇
老拳拳以道座為念適于案頭見所惠圖章古法勁
筆殊未見也自思忝主庚亦冀得此以開眼目敢
乞齋中得暇入游戲三昧以滿所願感之甚也。

*** 答陸葆翁

一葉海東故鄉千里每念及諸親舊心忡忡也蓋近
則忘遠則思人情所必然非游方外而不能棄世間
所習耳喜吾丈年高氣旺為學不倦貧同原憲樂過
顏曾宜大人君子愛且敬矣不佞未及甲子齒墮眼
昏大剎諒難如期終役倘得弛肩旋歸故里與吾丈
把手濠梁敘四十年知誼亦快事也。

*** 復芸居玄若老友

弟入天童山事冗冗無古宿之大福大德以御龍象
雖寄托一枝又無鷦鷯飛控之適徒備員法社兩無
當也承遠為存念感愧感愧坐思三十年前芸窗竹
榻靜夜清秋促膝談笑佳境未移浮生皆老造物小
兒變弄歲月真無奈渠何欲奉教言自不知在何時
敬老居士道誼殷殷雖不出戶而山中雲水飽餐香
積咸受其賜具有維摩神力矣世譜一序神衰筆陋
黽勉草草第不敢違尊命耳。

*** 復顧敬修居士

三佛之地向稱甬東況太白插雲清關隔世誠別一
寰區也滿目青山間啼黃鳥憶在葑溪蒲團相對正
此時耶何良晤之不多得也神往神往西來一事本
自明現苟用志不分求方不雜便容易入手道座信
根非一佛二佛所種宜于此生千了百當然當留心
返觀動成兩橛時幸勿自畫奮然著力水窮山盡方
知甕裏未嘗走卻鱉也望之望之。

*** 復泯岩空林大師

弟之太白也出於無奈衰慵之軀勉強應命諸事甚
繁兼之時荒世變廚庫空虛檀信寡助容眾為艱不
過隨緣而住充一時焚掃之役若云主大剎繼先宗
光祖庭則慚恧無地矣彼此衰老每念舊交零落無
幾在近惟雪竇兄然既受住持之縛又土木經營已
當暮年求作閒人殆不可得如吾兄者白雲清風頭
頭自在此弟恒思聚首促膝而又不能得徒寤寐轉
側而已二友傳蒙巳入覽同參之誼略見於此達兄
竟成古人增我哀惋自舊冬至今未嘗不詢問素所
相識及在奉之法屬皆云莫知其蹤跡其徒四散惟
庭柏在求其骸骨乃不能得為庭之心應即于師子
林買幾塊磚設一小穴藏其生平語句爪髮衣履外
立一小石表以法字此庭所宜為倘到兄所幸明告
之在弟力雖微數金之助必為設處此不獨安達兄
之靈亦所以安庭柏之心慰同參之念耳長夏山中
綠陰黃鳥深望把臂數日又恐鹿城初還更加跋踄
尊履不便未敢擅啟或足力稍健乘興欲再登先師
廬墓即乞脫略入業林格式從者五六人一杖一笠
翩然過山弟亦不敢以叢林禮數日夕煩瀆但得偕
行清關並坐隱蓋同上玲瓏開襟談笑倚松啜茗坡
公所謂與子成三老來往亦風流亦希有之樂也。

*** 答鍾雪緣文學

道座信根甚深淺淺淤泥何能礙蓮花之芳潔古云
百千法門非信莫入既具信根當隨此信直前時不
待人當乘此時勇猛道味既濃俗緣自淡正不必委
以他日耳托在道愛不覺書及幸諒。

*** 答呂幼安文學

梅溪往返常汎木蘭太白棲遲不離竹杖水山既異
勞逸相分老居士當惜我暮年之苦擔耳邇來道況
知動止平安為慰梅溪分太白之燈不但嗣山朽而
先嘗老和尚法乳然自先師入土塔上未到世教尊
親法門祖禰一體無間似不宜置之度外日下痰症
或不能行可行不可諉也晤時乞一言之。

*** 柬道臺王念尼

僧無恒產糊口四方雲行鳥飛無所累也雖然孑身
則可居大剎臨廣眾則未便也有產而差役之擾不
時應點方袍圓頂出入公庭此又未便也寺中有田
蒙台護念此立自運碑德澤與香火千年永永矣今
因大造填圖三百畝為一戶寺眾聞之憂慮遑遑仰
乞台護審役乃一邑之公或念天童山為歷朝祖庭
不入此例使雲水僧眾安心泉石不以差役而亂禪
定垂庇之恩真莫大焉臨楮惶悚萬祈台亮。

*** 答蓮花峰了源法侄

太白一脈雖支分派別然總之先老和尚兒孫本一
宗祖本一門庭奚有間耶但願荷法門擔子孤孤迥
迥使一切人瞻仰有分倚傍無門不詢世俗隨波逐
浪此不獨令師和尚而先老和尚猶在也種田博飯
正古人家風巳及農時寧不料理蓮花比用侄雲山
路近秋成後可來新塔上一觀從來住山人兩手空
空但要行即行不必念入叢林用多少供費以在同
脈不作容語幸原之。

*** 與孫非臺

法運日衰病骨日嬾得讀乎教如坐鶯囀谷中對春
風耳令郎恂恂君子天奪之年古人天顏冉禍夷齊
之疑真莫解矣然性空緣會攝盡世出世法觀性空
解脫固非牽戀了緣會牽戀具有解脫傷悼之念即
歸根之旨也辱叨下問敢此奉唁諸保愛為禱。

*** 柬陸哉生

久不奉誨懷念殊切珂禪人來述道駕當春風和煦
欲南渡錢塘東遊太白忽復春暮佇望加殷令兄平
老竟作古人世相無常聖賢莫度不無感且哀也所
喜菩提種子深培固養遨遊眾香國定矣獨念道中
失此知交為恨。

*** 復耿玉齊道臺

庚寅歲在禾聞檀越蒞浙東大作佛事即念曰黃面
老子付囑有在矣茲備員天童擬草數行奉屈輿從
復念檀越作津梁開度門處處為不請友今未即過
山中者必政事有未暇也茲辱頒大惠敬領敬謝所
喻唯此一事實乃釋迦老子徹底為人句藥山云皮
膚脫落盡唯有一真實蓋本此也苟不知見盡命根
斷脫盡廉纖卒難相應靈巖曰但參話頭然參話頭
古人雖有成說而所謂話頭初不泥竹篦子狗子無
麻三斤乾矢橛也道峰云古德患學者將心湊泊用
意搏量將個沒義味話塞斷渠情思解路此亦古人
方便解說就此而論只此二句便是情思解路何為
沒義味話耶要知靈巖發藥不中檀越病處道峰注
解固欲引檀越跳出醬缸不覺又推入醋甕若只倚
墻靠壁去要得脫灑得大休歇誠為難矣今山埜亦
不教檀越參話頭也不教檀越絕義路但自思惟種
種公案種種道理說得解得因甚此事未得灑然胸
中有礙但如此自審自問退步推究當推究時不必
去計賊計子計如何是法身如何是轉身但隱然憤
然要求個倒斷暢快此便是直切真正相為舍此別
無相為也待倒斷時乞示一倒斷消息山野再進言
耳信筆奉覆深祈炤察不備。

*** 簡道臺王念尼

恭惟大護法現宰官身為如來使藤蘿之下塊石枕
頭受庇多矣茲聞榮擢行旌有期憶想光儀不勝戀
戀所仰慈願弘深神力自在垂文殊臂過一百一十
城則海山一帶祖庭猶在天眼中仗為振刷也。

*** 答玉峰玄佩二法孫

久不得信自恒忽來乃知在大陽山結茅也得月既
多虎狼出入不便汝師之塔移出亦可舊冬既到紹
興寧波近矣該入山一次雖有疾不可中路返也一
瓢在山雖志無他想當思汝師囑託之意非僅僅單
守靈骨而巳念此可不大發勇猛操履巳躬下事他
日钁頭邊覓一箇半箇以答其意耶。

*** 簡韋海梁剌史

古人學佛無不先以四弘誓如道座一片篤護天童
之心此大願王當于文殊普賢大人境界中求汎汎
者不可同日而語也憶嶽降在邇緣入秋脾氣不佳
旬五之期弗克果耳西堂圓子特命代訊棕扇一偈
寄三令郎為他年之徵鑒入為荷。

*** 簡耿玉齊道臺

秋霖洗炎山窗兀坐念老檀越在西冷渡樹精進幢
研佛法要同此時節道體必臥安覺安耳老檀越智
種夙深願門今大現宰官身當不啻一佛二佛為授
記也因緣時至此事驀地相應尤山野所望日用應
酬乞猛提撕剷去所知直期撒手至禱至禱。

*** 與李明遠文學

山中兀坐歲月粗遣恒念道履知平安為慰人之生
世耳目對待不出五倫待必有道各中其節世間法
也出塵一著須向有生巳前討箇分曉出世事也然
不可盡絕世緣走向虛空然後為超耳但世緣姑隨
順之實知其種種皆幻相未生巳前一段光景必要
親知灼見尋見根蒂日用應緣時斷不忘卻所謂居
塵而出塵也然又不得以道理心性註疏之一註疏
便無交涉矣。

*** 與朱養明

春間聞令叔母之變知懷抱鬱然意謂有闇伯遵甫
晤對可以稍解愁慮茲忽得遵甫之信不覺頓足扼
腕舌噤而不能語情塞而不忍思在我尚然知公悽
咽必倍矣人固有死第心契者天忽奪之斯為可悲
耳欲作一輓詩心思怔忡一時恨無頭緒太白棲息
忽巳踰歲以列祖之光檀施奔走日供粗給所不容
行坐自得者宰官出入耆舊安頓田稅經心執事進
退苦無精神應接過此一冬切思退步梅里住久道
情之所鍾或另覓數椽并謝古南一席庶幾閒雲野
鶴煙水扁舟晚景可以優游耳公其以為然乎。

*** 柬屠闇伯

孤蹤南來與木石俱倏爾涼風改候玄燕舍巢不無
引領懷舊之思況頒翰教心彌忡忡矣遵甫竟作古
人念其生平學飽而數奇茲又奪之年造物小兒真
無面目何忍何忍聞相知皆為痛傷舉有賻贈且路
人亦為欷歔善惡之天又若有定也人生無常飄若
陌塵自古英雄俊傑透此網子不得作有情癡某念
及此拊膺長歎曷能己巳一竿一櫂來往溪頭常與
知心者接晚年樂事無過此也遵甫今舍我而去社
中少此一人能不悲夫。

*** 復李端維李武曾昆仲

憶與賢昆仲作別南行不覺又秋風落木矣垂老之
年不應復肩重擔第以祖父創業為後者義不容辭
盡其心焉而緣之久近不可必也。

*** 寄松陵包孝廉

敬啟甬東為三佛之地太白為五山之雄贏病枝棲
衲子雲赴愚侍子生為眾發心持缽貴里承門下一
見而心許之不惜鼎言唱為領袖此枵腹苾芻所仰
望維摩神力移香積于剎那際也惟是秋霖驟作禾
穗如僵種福其誰不願破慳未免有辭更冀妙用隨
時德音沃眾知足行內豈敢定疏冊之短長如來藏
中秪欲成施心之終始眾流成海簣土成山白粲乞
轉朱提恐道途之難致香飯用作佛事欣法喜之遍
充謹布衷言遙訊函丈統祈道炤不備。

*** 與錢福先民部

恭惟門下桑梓同鄉雲泥異路猥身林下幸聞旄節
南來翹首江干未遂尺書北訊然不佞憶在破山時
辱令先尊眷顧叨上府供億則門下乃不佞之世護
法舊檀越也侍僧乎巖貿紙印經乃蒙批示渡江無
阻推仁念舊之德曷能忘耶謹勒八行布謝。

*** 與朱近修

客歲雨雪何太多耶山中榾柮火雖餘重寒逼人腹
痢頓作至今未瘳公之近況想平安耳古存老馬不
取長途天童長途也疲足何能久馳驟耶。

*** 復南澗曉庵法侄

入春多痢體恒不佳毓之禪人持扎來知不忘二十
年前舊情也閱刊錄二冊孤硬穩實第週致人情宜
略為帶過不可太湊泊恐向上文字漸成俗套忝在
衰長故作此言想知我也。

*** 與理融禪人

來書云在老和尚會下默默有所得但發揮不出耳
今欲發揮當放下茶湯進山來。

*** 柬韋聲玉剌史

春光忽徂綠陰滿徑聞駕蒞治顒望入山話疇昔也
而不意僧來候遲寶舟旋發懸懸之情直隨南風而
渡錢塘雖然谿山兩地雲月一家祖庭既嘗在護念
中則西湖太白未嘗隔一線道也。

*** 柬耿玉齊道臺

嵒棲雲臥隔斷紅塵恭惟老檀越頂肩宗社津梁世
學同塵而出塵即世而超世每以為懷耳桃花流水
已逐春風綠樹黃鸝時宣妙句山中受用對觸良多
杖履幅巾惠臨幸甚。

*** 復五磊穎姪

昨從白雲回聞吾姪耑人來訊開緘知令師應請于
齊令行吳越古人自北而南今自南而北法運其有
時乎河汾之道新于旦夕也。

*** 復王言遠

不佞衰且病矣復備員天童出于不得巳也承注念
何以言謝惟願于援濟之暇擴此大事因緣真維摩
之身如來之使所謂曹源涸而復漲覺樹枯而再榮
其在大權菩薩彈指間矣世出世間一鎚打就豈隈
巖傍壑自了漢所可云喻耶時節因緣最為難值期
勿失之遙望遙望古南耆舊零落不佞衰敗無取欲
振刷之尚俟清光重為炤攝庶幾刱業之勞不墜于
地尊意當必念及于此柯守備初亦寡言喜于此道
勇猛信入遂覺有歡喜處此愚柔明強之驗也拙刻
四冊以備禪喜之樂其一致柯以見遠懷。

*** 復朱近脩

春間感痢之後自顧形影大非故吾而住持之縛一
時難解然夢想巳不在千巖萬壑而在一橈一艇矣
公之念我誠得我心作意山中有早禾可以安眾涼
風秋月可不愆期相對于桂香叢菊之畔談衷話舊
耳惜遵甫不及見闇伯不遽回寥寥蓮社可勝惋然
言遠在遠慰我好音知彼無恙差足為喜人生去住
固其命耶。

*** 復柯敬明居士

自前年得書知于此道有信人歡喜處詩偈天然乃
知學佛種子植來巳深不覺遇緣而發耳今又承遠
惠香儀言受教不忘發願世世在叢林掃地烹茶好
即好也只是柯道人太煞討便宜一笑。

*** 柬楊九春府尊

春服既成水流花謝恭惟道體游衍天和福祉勝常
也某卑棲山中恒頌仁德茲具拙刻用呈郢正伏乞
慈覽。

*** 復白雲鹿門大師

數年闊悰到山一罄為快所論一回相見一回老能
得幾時為弟兄此中不覺惕然非出于至情何以及
此吾兄高年宜頤養深雲弟若在近再當奉教。

*** 柬馬培元護法

荒院促膝不覺五稔想念光儀如在天際客冬承惠
晶章明貞之德感佩而不忘也茲以恒慈禪友便附
楮遙訊涼風屆節萬山秋色倘駕有意于乳峰則太
白在咫尺耳。

*** 柬雪竇和尚

涼風徐來山氣晴爽遙想法體必然清快弟為夏間
亢旱日夕鬱鬱倦亦隨之喜無大病耳有魏太生居
士極道氣以醫術行于郡其鍼法更熟為弟去數年
頤間之風勝于服藥久念千丈妙高名勝欲來禮足
因與作數字或山中有體中不佳者亦可一診視其
藥可嘗也有僧自杭來見幢公渡錢塘與之對語片
時而別乃六月二十五正古音在山時未審知此消
息否并聞。

*** 復與麼時書記

病態日增衰相可憫幸其生恐非福也山中得雨後
神情略安深思遑遑汲汲作粥飯主何有了日法運
之降頑怠成習向之說西來大意云乎哉中夜徬徨
深怪脫此窠臼之無方也秋冬之交楓葉如花將作
雁山之行一看龍鼻水是後當收視返聽長揖保社
課西方佛了我餘生聞之想當二笑也。

又

休庵回山知休夏處即定光古佛現跡之所他山之
泉堇之美者必飽飲矣戶事若得中尊果如復周畏
翁之言海眾之幸當即與執事商而行之秋風凄清
草木變序想西湖之勝腳跟搖搖公即西行相會必
在杭蘇之間耳。

*** 示石隱珍徒

今秋忍可入山得十月十六日書知此書乃舊冬所
作也其間宣城風景大概見之但又住一新庵刀耕
火種正古人行履宜耐久忍守便自不同流俗法運
日衰浮囂成習時誡門下人不許著紅履拈白拂出
入市廛搖搖擺擺見笑明眼若不遵訓非我弟子汝
亦合知凡百謹慎則千里之外如在我側也囑囑。

*** 示西華瑋首座

閱字知兩年山境人情古塚幸平佛宮宜復第不須
以丈尺輪奐誇如雲栖小小幾楹不惟念時世之艱
亦稱此山之局此當以吾言為準勿惑于他言可也
佛智祖塔亦宜豫擇左右一片土安之今日之所以
有道場而不至泯沒者先宗之道力所持也吾衰矣
匡眾固非久策語錄刻完紙價甚貴印寄一部當好
藏之後印恐不繼耳。

*** 示睿能上人

破山一聚屈指七年知參學之志未去于心也但人
生有涯世路無盡何不趁色力強健作個猛烈男子
一決生死之疑以快平生乎因恐可還吳直筆附規
後生可畏望之望之。

*** 示印象知客

兩三年來聞在法華山結苑不喚汝入山者恐汝住
處初搆而中止也然住靜本非快活事乃埋頭操履
巳躬一著使長養成就也古人木食澗飲幾十年煨
折腳鐺乃是標榜今人不知每每過求稱意要富足
要徒眾要人知我尊我此不若不住靜也即住亦不
安穩今聞數椽可蔽風雨當勵志耐性甘淡薄待巳
要嚴處人要和見人要謙便是安穩舟方也。

*** 示法平書記

六月中有此山戒子還吳手書一字曾到庵面會否
法運日衰保社多事有意思人正宜埋頭過日冷看
好事走名者真如渴鹿奔馬罔知休歇想念古風最
堪悲痛此等流不若三家村裡念一句實頭佛耳于
禪何取哉。

*** 與詹曰至

忍子之來貴郡也虞其人境生疏佳山佳水或難駐
足乃承道炤四五年頭竟成一住庵人茲來太白極
道賢昆仲護持之深雅誼之篤感激感激禪風日弊
世波日下石隱又不知作何狀也嗚呼溪山千里衰
病一身陟敬亭晤同道未卜何時。

*** 與徐心韋侍御

得依道炤灑掃祖庭宜久處其席矣竊以人之稟賦
允有分限孟公綽不能為藤薛大夫殆非虛語也茲
衰病日增炤理隻身未暇常住事繁何能料理乎坐
是自當出山更擇賢者則在老師兄出手眼而巳謹
命執事持情上聞不及走候者濡滯之間即致葛藤。

*** 留簡報恩浮石和尚

闊別甚久思得一面因鶴林促去故不能在河千候
蘭舫耳山中事巳囑諸子微細開陳不煩過慮但叢
席久經廢弛必先攝之以威使頑怠者不敢作蠹濟
之以慈則善良者皆效力矣即此是入門一訣惟留
意焉。

*** 與倪伯屏司理

夏間聞尊體違和弛卻天童擔子便思過候不意山
中尚有餘事纏綿遂不果行與平巖咨嗟者久之殫
公聞亦患疾人生壯年一去血氣不充諸病來尋使
人不知不覺無常之相難逃釋迦老子所言可慨可
慨二大士之慧眼必先鑑燭矣山野之病屢屢增出
不止一種古云同病相憐不知維摩大士何以教我。

*** 復金子乾居士

酉戌之歲兩晤道範嗣後孤蹤萍梗不接玄論者久
矣所諭萬壽山事有始無終固房僧之習山野謂止
瀾既作法門中人自可拂衣始見高尚若立兩爭之
地與房僧何異然萬壽古剎也道座之執杵摧魔宜
如此止瀾或陵人傲物不宜如此道座如此正見護
法之切止瀾如此不無招眾之怨承道座護持止瀾
山野自宜歸德而止瀾叨道座之庇肆無法品山野
其能忘言而不一誡之哉三諷來諭善者好不善者
惡固美也乃若因善者之好與不善者爭又非美也
不若佩善者之好使不善者安之為愈也是故長善
者之好遠不善者之惡斯佛祖無諍法門也道人腳
下本天空海闊其戀戀於此與人爭席欲山野耳無
聞口無見豈弟子所以安師長之心乎然道座為止
瀾即所以為山野更望諒山野即所以成止瀾也蓋
佛祖之求人也以其法也一瓢一缽行乞四方於法
無損苟貪著居處飲食俾惡名流布法何在焉所以
山野不得不教誡之教誡之而不悛不得不繼之以
斥逐也此係法化所關非私心偏惡惟道座矜念苦
衷勿謂直以粗詞唐突則法門幸甚。

*** 與錢聖月居士

歲暮接寄札知歸休老園不復四方春回禾中青士
為余言錢子以艱歲少事貨殖且中饋久無主近復
續此緣人之學道世途齟齬事與心違奈何應之曰
無傷也道之機正在履艱難險阻而始生非於宴安
可得且錢子甚慧其貨殖直遊戲耳中饋之緣惡知
不以團圞而話無生乎青士為之二笑所論書歸來
問及贅三詩二月間即了此公案矣道途難行屢寄
屢阻茲朗姪登太白聞素相識故托致。

*** 復周貞可

自古聖賢生于憂患故君子處困而亨處窮而固正
操履得力時也即足下以憂患而進仁術非乎孔子
嘗為委吏乘田于道無損蓋君子心存濟世之功亦
不可無資生之術兩者相須道在其中矣所謂鬧中
取靜此則須有其方足下久於禪者何不于正鬧時
試究此一大機軸應用紜紜轆轆而轉從何處起耶
但許恁麼看不許恁麼會所謂作心會性會主人公
會本來面目會并不許作周居士自巳會無名無字
會但放下諸念冷地自看不可性懆如人斫樹今日
也斫明日也斫斫到根上便瓦解冰消始可稱達道
人隨類自在而不分鬧與靜矣。

*** 復翠微漢萍大師(翠微精舍在燕都西山時萍于都城外覓得笑巖師翁塔以近牧場欲遷西山書來畣此)

自先師化後同門法昆皆天南地北每念昔時山中
聚首語笑之樂不再得為恨茲承三千里外以祖塔
見商足徵不棄感何如之遂私心揣摩使鄰義塚歲
月不免侵蝕或為遷舉鋤掘又恐傷元氣蓋塔錐其
表也元氣其本也祖生平不徇時緣痛自韜晦及三
世而天童先師法化彌布寰宇未必非祖塔之應以
是推之其名雖義塚其脈固吉穴也寧修而勿遷于
策為上且聞智化寺先德皆瘞于左右祖蓋示寂智
化則此基穴必寺中之先德重祖尊法有以擇之不
苟苟也今願此寺僧徒繩繩相繼有隆而無衰何莫
非塔之維護或不至泯沒等于牧場也管見若此更
乞裁酌紀事錄領訖餘意竹孫能道彼在梅谿時會
下住過者今喜其為金粟孫不以拈槌豎拂為急遍
禮祖塔為務行履超過人一頭也草狀不悉。

*** 與達本長老

憶老僧入天童掃塔長老別去巳經十年多矣杳不
聞音信今金粟法孫竹庵來說在都中亦有緇素歸
依但行事須老實本分不可強求緣法老僧之囑也
但求得一個半個續佛慧命為要。





嬾齋別集卷五(終)

牧雲和尚嬾齋別集卷之六
東吳　毛晉子晉　編閱
鄂州　記室智時　較訂

* 文(已)

** 雜牘

*** 與唯一禪師

與兄湖頭一別又見秋風落木矣聞于爾時天龍啟
請開演唯識名稱普聞遠近崇信流出無量如來正
于兄謦欬間耳中秋左右擬過法會一談契闊。

*** 與鹽梅禪師

舊歲覓一茅不就病日甚遂爾下蘇至今家舍猶在
途中四月渡江值雨不便走晤聞道履安和三門雖
清冷然正見住山家風彼圖熱鬧啾啾亂鳴者何耶。

*** 答友

壽木已成承惠心銘。

*** 與山中友人

西風作寒秋山變色病足不能遠陟領此深意霜葉
紅于二月花不又蹉過耶聞有天童之行果否古者
道生死事大若果則為君賀。

*** 與婁江歐沖谷文學

足下高年知有宗門事期于打徹此非夙薰般若者
不能蓋尋常人多好作有為事說個明心見性了生
脫死彼以為迂語皆望望然去之故須有根器者乃
能直下信取古宿云但辦肯心必不相賺別來半載
有所契入否乞寄示。

*** 復崑山諸千如文學

新正望後過無量始見足下書述令先尊眷念之意
一旦千秋心為惻然然足下道骨聳秀將來成就世
出世法克振家聲令先尊誰云亡乎。

又

病衲投跡深雲與足下經歲疏闊春仲曳策過天池
撫令先尊窣堵波恍然增我遐思還琴川省親聞足
下邇來謝事讀書歡喜無量願足下千萬自重千萬
勇往佛法世法驀忽一槌打就向塵勞中垂手佛頂
上打眠非分外事也。

*** 簡嘉善周君謨

入春來雨雪連綿僦居村庵人跡斷絕衲被蒙頭烘
爐打坐不異在孤峰頂上遙想故園老梅當不止一
枝開也但此時曼殊不過無與對談居士亦未免嘴
盧都耳一笑。

*** 簡馮荃升文學

入山而得足下為鄰玄度在咫尺矣愧山衲非放鶴
之儔耳幸蒙過存道誼何如哉暫下峰頂言念伊人
草此奉報。

*** 簡吳伯明

承盛暑枉顧一彈指頃天朗氣清山川又一面目矣
松陵煙水邊偶有未了公案因而出山聞左右在城
未遑待晤緬惟尊志遊方之外而能隨順世緣不即
不離成巳成物妙用有如此較之孤峰兀坐飽飯過
日理亂不聞者真如散㯉耳。

*** 復張靜垣

來諭自期此生徹證乃休誠鐵石心志也但謂山僧
掃盡葛藤只以本分接人殊不知作如是說正葛藤
也且如何是無葛藤。

*** 柬周西玄

領翰知冬底不能接晤矣荒院內外人情頗安唯嘗
忍飢說法聞之當一笑也有同參燭公者聚首天童
老人會中非一日住靜陽文山復四五年一缽千家
殊自高潔邇因蝗災曳杖出山欲窮水村之致聞貴
縣有荻秋精舍虛無主人其檀越為吳姓座下必知
其詳故敢通其情于左右燭師特謁可否惟命之。

*** 與吳君訥

有情世間起倒如因時當秋風落木樹樹秋聲良覺
悽楚至于春日群葩吐艷紅綠又滿前矣聞足下春
遭回祿夏背嚴君亦適丁悽楚之時也唯百憂放開
致命遂志佑啟後人他日振家聲回春象嚴君如在
堂矣勉之哉居常幸無戚戚。

*** 柬王言遠

近得一雨平疇交遠風良苗亦懷新想見柴桑之曠
懷齋中想亦欣然而心得也令親蒙賜柬為法虔矣
必得門下是日偕行此訂。

*** 復兄

前者解維五內悽哽不可告人五七之期承院中大
眾設供轉經然皆身後事也子欲養而親不在古人
親嘗苦境乃能吐出嗚呼痛哉。

*** 與宋五陵煉師

力扶教門乃所當為事但從上真人語不引亦妙所
以告足下但明其道不必計釋計儒者乃其間有深
旨也念相見時所陳尚有沾滯處異時徹證當知直
言為不欺耳。

*** 柬周西玄

今歲秋成何薄之甚耶前月為庵中結制不過應個
時節外來師僧所留無幾幸而私志安分不十分以
得失關心頹然一室殊自得也想欲知近況此白。

*** 與丁方流文學

重陽住波庵一接言論不惟文品清勝猶見慧心開
朗此非夙具大信根不能爾也所願從是增進克究
其實蓋西方聖人垂教深資之則可窮理盡性實踐
之則能脩已正身前賢揄揚之諒非虛語也惟嘗置
于懷他日當自見矣。

*** 與李曉令

自道履之之白門也不得時接晤言獻歲歸宅又聞
抱疾不可以風今者綠楊三月時桃花紅菜花黃竹
院虛無人乃不聞跫然足音不令人深長思乎。

又

接尊札知近況林下枯稿之士古稱無事人用世者
豈同此耶日用應酬不暇正當人分內事也所惠陳
穀踰六十年直當以奇物視之或宿痾合愈而得此
也謝謝。

*** 與吳門玄若師

某七八年來萍梗無定不接道範念與時積緬憶曩
于芸居中分題坐夜跳笑縱談猶夢中也令孫雨新
了然遠遊其志可嘉戎雷兄奄忽棄我往歲聞訃念
彼研幾教海十餘年之苦辛不覺涕下且聞死無窆
所更可傷焉培兄熱腸敦于友誼亦聞得奇恙天道
報施亦何爽耶。

*** 復吳伯明

憶卑棲銅井時承道力加被飽看湖光山色中心藏
之未嘗忘也鄙刻實天地問一種野話然非有山林
泉石之情自當撫掌而擲矣乃門下跡寄寰中心遊
方外不惟不棄且欲樂聞之何耶。

*** 復李曉令

昨慢去為歉三公子秀發豐厚信皆從福慧中來也
佳句深味所謂醉裏惺惺識得識不得是不必論但
于此信入奚止青天片雲十方早為居士坐斷矣。

*** 寄靈章友人病中

山中安靜舊恙想輕減也病況僕曾深嘗醫藥秪半
功善調養者其要在胸中無一事健則放歌于青山
白雲倦則高眠聽良朋知友三三兩兩快談劇論自
則粧聾作啞飢則飲食隨意不必拘泥早暮幽獨則
復閒坐坐閒聽聽閒看看野鳥或飛或鳴時上時下
忽來忽去山花紅紅白白自開自落不言不語各成
其致乃至村樵負擔牧豎牽牛野步野貌不規不矩
野情野話嘈嘈雜雜吞吐無倫若平常以有心揀別
則見其鄙俗若無心領略則彼此無交涉試以閒心
一接自覺多味不必要吟詠偶然觸感有在口頭則
寫之不必要讀書忽乎興起則讀一兩葉而止此外
如憨如癡如百不解底人不計生不計死如是則真
忘病真忘病則有真忘病之樂現前久久則病去而
神復矣神得復大有為在我矣此藥頭乃軒岐所未
嘗道破秦越人信無從知也僕曾經驗敢此寫上。

*** 與李曉令

尊親之變極為慘矣然既于封疆殉難死猶生也為
之後者在彰其志而巳苫塊母過自哀毀。

*** 與唐琪園

久不得晤念與日積尊從來知于隹園謝事脩持及
見報恩復書不覺驚歎法門之變一至此耶然願門
下以此斷文字之緣亦以此堅立雪之操務明巳躬
長揖外擾暇則箕踞孤松婆娑片岫但見花開落不
聞人是非佛國之樂當不外是也。

*** 與道侶

山野之性惟道聚最樂亦惟道話不倦憶雲在庵篝
燈相對豈多得耶夫子以剛毅木訥近仁吾宗亦以
勇往誠篤為尚聞初意欲過我後以事阻嗟嗟白駒
易馳晤緣難必急先務也莫過生死一關閒忙動靜
不置度外可坐斯道進毋忽毋忽。

*** 與王言遠

甬東回至莊蒲堰值門下舟侍者言遲交臂而失之
怏怏至今都中聞有警北征又于何日。

*** 與孫集公

住村三年不見煙壑自詣高齋乃知平地亦有山林
特恨拄杖子不得餘閒時時晏坐其間耳近者接仲
虞手帖忽聞宅內丙丁作祟吉人天相何應有此或
足下夙昔曾索牛車來釋迦老子冥復以此為警惟
作是觀珍重攝養。

*** 與李曉令

夏末聞徒跣寧海迎尊先君之櫬上臺具題得恤可
謂忠孝著于一門山林之情亦為踊躍松傘甚為佳
物又非菌可易致。

*** 復天童木陳和尚

承憫念賤體幸邇來可杖行第出門尚有小苦銘塔
一事舊冬欠商遂成少不更事然為人後者發揚先
人光明不一而足念是或可恕也。

*** 寄江陰乾明寺元白禪師

某生平意在巖壑苦為村僧如籠中鳥忽忽不樂君
山憑眺風雨俱來放言抒懷同心在座嘉會豈易得
耶又想古寺清秋長廊直入法堂前艸深一丈行坐
自得一任門外漢窺覷豈非真古宿高風哉。

*** 與社友

人生而靜天之性也不平者其有激焉何以治之其
恕矣乎何以言之人性同也有激則不平若彼彼相
激彼彼不平小則成隙大則成怨怨而不息則父子
之間君臣朋友之際一旦不顧未有不至相戕相害
者隙而至于相戕相害何所底止乎故莫若靜之以
復其初也語云君子之過也如日月之食焉過也人
皆見之更也人皆仰之今公情關骨肉理宜不平豈
為過乎但望一靜則吾所仰者竹院無事清晨頗涼
幸即移玉。

*** 與沈傳中文學

端陽別來瞬息秋中矣遙憶天門山色恍焉在目第
不得共居士納涼橫山頂上如何如何。

*** 答李曉令

適喫午飯佳蔬忽及齒牙俱甘矣冊葉像卷巳為塗
抹但非當行聊塞來命耳。

*** 復諸千如

前自敝里過貴邑應酬煩而精神倦故不告而行矣
意者秋以為期復過雲在談衷話舊旦暮相對也惠
履甚輕便步時恒念足下不既。

*** 答葉嶽心

來字山僧西遊居士東櫂此即好與三十棒何故只
為山僧不曾動步試問居士腳跟又且如何。

*** 答錢聖月

接佳作讀之甚快菴主亦欣然寶之所付紙聊以應
命婁東歸尚圖竹下一坐。

*** 與許白生文學

玉峰聊寓適當搖落懷想君子殊深白露蒹葭之思
恨不能溯遊從之耳。

*** 與虎丘道侶

五月一宿高齋殊覺快意恨無暇不得上生公可中
亭領略晨霞曙色耳。

*** 與諸合甫

雲在逗留不過半月虞山不過一日程臨行能同到
空潭之曲坐坐乎故里道俗信有為者多倘得一二
有道激揚此事虞山玉峰雖曰齊魯不一變並幾于
道耶。

*** 與葛瑞五

入鄉聞冒風今愈否木樨巳開過獨西山幾片石似
不能忘情出月若及門諸子來當率其向孤峰一坐
足下當為導師一笑。

*** 與葉嶽心

來時汗流浹背今寒風凄其將吹人過他山矣足下
其念之乎。

*** 與嚴髻珠

清燈靜夜娓娓談心追味玄言喜而不寐昨歸途晤
鶴師又承畫安眾久遠之方聚流成河積土成山令
有餘不足皆得向緇田植種惠而不費旨哉斯舉聞
戴仲老有塤箎之應打鼓弄琵琶還他一會家靈山
法筵儼然未散欣慰何如。

*** 與葛瑞五

月夕出山興之所乘殊覺幽曠獨歸室中未免深長
思耳群陰已極一陽將來未審君子天心能復炤于
寒谷乎。

*** 復松雨師

還山冗冗未及造謁更承枉顧感佩感佩歲云暮矣
空谷寂寥私擬新正人事完局逕抵高齋想其時庭
梅試花或不置我于清香之外。

*** 柬空林大師

太陽傾倒忽又隔兩年頭生平知益思雖長而晤焉
寡晚節苦境良在茲也荒山開自齊梁而山光潭影
實見于唐詠或能乘興汗漫其遊雖曰百里一帆可
即巳囑愚侍辦舟倘能不棄真所謂從天降下也。

*** 示靈嶼上人

覽書知有志宗乘非一日矣古人云若也形于紙墨
何有吾宗一紙頌皆岐路邊事確實處一字不著不
知又如何通信來。

*** 寄沈傳中文學

棲真僻在東南清絕高曠于中閒吟散步殊稱病軀
不謂出山後天時人事遂有阻隔舊歲與朱近脩商
訂今春必同渡錢塘渠甚有意移家剡上作桃源隱
者因犯傷寒一冬在床席今始起也慈恩來山野即
思俶裝聞道路難行又復擔閣弘文出門久欲先歸
故附手疏。

*** 復姚江沈求如居士

大陽話別日月易流回想深山晤對不能驟得為恨
興福為脫俗之地檀命難卻暫歸一應然未免復熏
俗氣長天孤鶴棲真時在夢想承諭入山唯恐不深
非深相為何有此肝膈之語日下尚未能灑然擬在
春深夏初過法海一禮妙兄塔兼圖促膝石上商巨
細法門飲清涼之泉耳。

*** 復鄭子康

飢思食倦思眠近來真境此外無事矣得粉團喜甚
前過敘作得二偈附上。

*** 與李曉令

連日大雨想花神亦隱身去矣院中無聊惟隔墻望
桑葉耳。

*** 復王侶石

適捧二圖章不忍去手私意不滿更有索焉想博雅
君子不吝此大布施也。

*** 復李曉令

雨雹之後繼此霖雨房屋濕蒸四肢困倦唯啜茶打
盹而巳圖章領訖然此筆法又未見也。

*** 柬鶴師

憶別河干綠楊紅杏殊快心目歸村院惟見菜花滿
田而谿桃零落巳盡春光如駛病骨不強兀坐室中
浩然長歎。

*** 與葉嶽心

世相虛幻病軀倦贏孤峰把茅諒時不可深村數椽
得以閒坐困眠老我餘生復何求耶但得屋邊有樹
牖外有竹門前有水可居數人足矣若曰此非知識
局面不知三百五百鬧叢叢地自有大叢林在何必
求靜乎。

*** 與高靜之居士

去秋雲在會晤非一衛法之誼見于辭色豈直金湯
是稱直以緇流為骨肉矣不忘不忘然崑多君子又
得有道引之向上行履則闤闠阡陌皆佛國也病軀
將來謝院事必求仁里以處。

*** 與雪丆首座

棲真之行移在秋者其時以興福事未結局故也今
則旦暮可行但不知途路如何僧是離鄉艸遠則有
香我力辭破山者以此久住則不美也公當以此籌
之廣眾中是非雖有忍辱鎧何在我不十分強公在
公當原其大者前進可也。

*** 與印象知客

好山好水其誰不愛然美膳中有毒自當棄之矣所
以衲子住處人為上境為下聞在雲在過夏相宜否
古聖惜寸陰百工必居肆況我病矣倦矣將謝事矣
天各一方散時多而聚時少能不動心乎。

*** 簡吳稚仙居士(二首)

孤峰寥廓縱目八荒宿痾得以灑然更得有道相鄰
歡喜增一倍矣齋頭有暇把臂白雲之上固所願也。

又

兩湖名勝乘興一泛更得高樓縱目伊蒲飽腹真快
遊也圓劑領訖服後當報其利益。

*** 與吳仲木

接教知近況雖彼此相去然登山頭見澉城恍若見
君子道同而情真蓋不期然而然矣菴中殊自適菴
主蕭散亦正合疏野第因破山僧來聐聒兩日覺牙
疼亦不妨耳。

*** 與陸哉生文學

日者捧缽高齋春風逼人如遊武陵桃源蒼黃滿眼
又若登孤峰峻壑別後不無想念村上化士還傳稱
道駕欲近日過山囑童子掃徑以俟。

*** 與陸子念居士

谿菴逗留承喬梓枉顧既醉既飽兼示瑤章所獲多
矣竊聞初度與樗散相若欲申繾綣謹製山偈一幅
嘉賓宴集華堂之上錦屏繡幢間插入巴下之音乃
希有事然亦君子之優容也一笑。

*** 柬陸葆翁

歲聿云暮空谷無聊獨梅蕊含香橫斜窗外差可人
耳然新年頭應接甚煩意欲向僻處避數日燈節後
望惠然石上一看新泉。

*** 與靈嶼上人

久不面甚念聞病不能步履此正加功時也惟人有
病他念俱息惟念生死最緊十方諸佛皆因念老病
死而成道所以病在參學人分上最有利益也我與
汝同鄉人又是舊相識故不以客語相告。

*** 與香際上人

扁舟偷閒泛乎海濱復因夏期相逼撥欋即去念未
及與上座一晤拙語一冊寄覽少見惓惓。

*** 與吳稚仙

鷹峰葛藤竟被令姪流布狼籍狼籍在海虞尋秋過
一谿菴又有拙語謹奉尊覽雲水之蹤晤期不定神
往神往。

*** 與徐非一

紅塵而脩白業古所難也緇服而舍紅塵尤所難也
非善根熟時節到其能耶有作易想者又相似出塵
而實在塵也我不勸公即出塵但與出塵之心相應
即身不出塵可也。

*** 復陸叔範居士

衰病之軀厭煩喜靜天童之任力巳辭卻偶來幽僻
心所眷眷但以路遙蔣徑梅花徒神遊而巳。

*** 與陸藎臣

法緣結聚固自不偶然非不偶既出于偶豈能常偶
耶古人如貓捕鼠孜孜于是者亦以日月易流師友
難遘求師于心吾何有隱念之念之二六時中精神
當興起十倍水窮山盡得一轉身不移寸步不妨入
室矣結冬嬾東話西語無可相寄偶來殊僻難定即
往直付之偶來而巳。

*** 與陸平叔

人生知命之外血氣中衰縱金丹大藥莫能滋益以
非本元豈能長固若能長固世當無老病或貧賤不
能致秦皇漢武定南面萬世矣彼莫能之則可知世
相無常乃先佛誠諦不易之訓也從無常而生厭離
得道者如毛戀無常而欲出世得道者如角豈特如
角我未之見也唯座下久研法味深得道腴病衰之
魔必以此勝之也。

*** 與范遵甫

日來求閒反被閒役聞闇伯過我兩度皆出外不值
人生良會亦自難得然人生之役役無巳多半為居
處飲食而然使居處飲食不謀而遂人亦何苦役役
所可笑者方外之人無父母兄弟家室子女而亦役
役不休何為其然也老子云吾有大患為吾有身信
斯言也雨中無聊偶懷書上。

*** 答鄭子康

嬾齋而得新詠嬾亦能感人而新詩又能起予嬾嬾
相感嬾之趣味非嬾人不知也大士緣起經歷名公
多矣其再摹時適同尊翁生齡此因緣非偶尊翁其
再來人乎近詩得暇當錄寄也。

又

兩日來心想只在佳園李子上真所謂醉李也得三
十枚不覺喜躍餘廿枚欲我分諸左右恐不足要將
佳者補之殊覺吝吝耳。

又

前李珍藏日食四顆今復得二十枚意外之遇也又
大雨不損香色益見護持念我所念矣然貪心不息
又待來年聞之當一笑也。

*** 與隱峰侍者

今春雨水連綿欲看菜花阻我佳興至五月初始移
櫂從新城盛澤北麻一轉總遊戲三昧而巳即欲撥
櫂至汾湖以出門日久院中有事逼歸不得如願也
中秋邊擬過池上看月其時不識可抽身來一相聚
乎。

*** 與廣潤木陳和尚

夏雨彌月蒸濕異常吳江道信歸自台嶺稔知法體
康勝勤眾七月流火涼風徐來千巖萬壑之中爽氣
先集秋色既佳遐想几杖又必悠然得其樂矣散步
谿上胤靈過門因風寄候深冀慈原。

*** 與梅谿庵主

溽暑遽返得無勞乎梅詩快讀塵埃脫盡如坐冰壺
非詩不洩梅之神非梅不發詩之韻詩乎梅乎殆莫
可分矣刻完必先寄我一冊使得坐遊于孤山之下。

*** 與王侶石文學

客歲中秋小山看月乃極快事惡知自今思之為極
哀事耶曉令往矣小山依然至中秋夜月必仍來欲
得曉令為展紙磨墨看山野寫詩其可得耶曉令之
死蓋不忍言矣足下為心知誨此諸孤覽其庭囿其
情亦必有不勝言不忍言者矣茲來自京口不得見
曉令又復不得晤足下此中鬱噎紙墨所不能洩也
悼詩八首附致靈所倘足下見之為一讀與諸子俾
諸子對其尊公而誦之曉令非蒙蒙者其必踊然而
聽余之詩毅然而登道之岸矣唯足下善勗其郎君
即所以慰曉令也。

*** 寄曉令諸郎君

尊公溘焉棄世人事何如此耶茲來舊院不得過宅
一弔悼詩八首一讀尊公前以見久交之誼書一緘
可致之王先生逝者不可追今日之事願諸公子勤
讀好學不墜書聲即尊公于冥冥之中亦歡然放懷
矣薄儀附致以代漬酒。

*** 與商尊法侄

一春冗冗直至四月望後還山寺中雖澹泊而綠樹
環遶濃陰蔽天又多脩竹日夕涼風不搖扇亦快爽
也且淨房浴室賴知浴皆就燈火無缺安居亦稱自
在矣吾侄聞之必有快于心也。

*** 寄極樂庵嬾石監院

佛訓比丘出世先脩慈心大士度生全憑願力上座
能安老病度異類此與慈心相應也未得如是必欲
如是此願力也慈心普願力堅何事不可為何為而
不成乎。

*** 柬庉村浮石和尚

丹陽舟中匆匆言別殊歉于心捧讀尊錄自在說去
文旨清徹不落近時濃抹之態真足垂世不朽弟何
敢舉筆於其間耶承命不敢套辭繁處略刪幾段至
於第三冊碎栴檀片片皆香似不必去取矣。

*** 復錢聖月

歲晚得札不勝憮然念曰何錢子頻年所遇如此乎
古南寂寞不減秋亭即於此送臘迎春想錢子未能
即咬莖虀未免推向門外此為別也而其同者幸錢
子有一莖虀在腹中將來可漸入佳境嬾叟作是實
語錢子覽之當一噴飯和介老詩并登金山作俱巳
披誦感吉人之永逝念嘉會之不常祗令人添牛山
之悲耳藏墨甚佳弗敢輕用俟有新詠發其光也。

*** 柬周公貞

昨暮燈下忽成莖虀詩足下目之當一笑耶然天機
所至不期然而然乞并前書緘寄聖月新年完一詩
債甚為自得醜妍不知也呵呵。

*** 與范遵甫(二首)

昨敘甚歡夜來方雨天之隨人如此耶明欲出門四
五日歸時再同看梅野外或櫂湧蓮一看近修劇談
半日皆樂事也。

又

今日有意大梅恐早間雨妒減其神矣公能念之步
至河干小舟候談也不敢多拉人惡不靜故。

*** 與朱近脩

谿東有老梅一往觀之雖不甚奇諸梅當遜之也與
范子留連移時惜公不與覺興短耳京口尚未去亦
厭去業風所吹又不得不去也在遲遲耳望邊若舟
回須拼一日桃柳下坐。

*** 與法平書記

開書知吳下氣象種種可觀此林下人之福也庭梅
盛開須及時看好但心欲來而事有阻念之不覺此
中搖搖耳大約清明邊可出門想梅花雖謝桃杏必
能待我也。

*** 柬木陳和尚

古人弘法罹難何代無之如石門棲賢覺範皆英偉
奇傑之人自經世患而光明愈赫赫難掩苟不經憂
患又誰見其英偉奇傑也哉武林帶水一葦非不能
杭因癤毒彌月未瘳步履拘攣致失躬候也。

*** 柬報恩浮石和尚

賤體正在困頓岫徒促入西華買舟復止步履實不
便也況華山為舊遊之地含法師亦舊同參契闊巳
久亦思一晤然必待精神稍充始能往返盤桓聞佳
園樹木蔥菁有閣有亭可以登眺此弟所甚喜臨風
懷想不覺神飛。

*** 與玄若禪師(二首)

憶別又踰年矣南北馳鶩渴鹿野馬自笑狂癡乃入
春來忽患癤毒經今未瘳人情形貌巳失故吾攬鏡
捫頭深生愧悔緬想道體耆年珍攝宴坐室中吉祥
止止動靜攸分天壤莫喻大圓鏡中必生憐憫扇頭
佳詠何過譽耶塵坌填胸未能唱喁報命在京口時
粥飯之暇有懷三十年前故友如同戒二公今不多
得用是描寫生平一申想慕今巳付梓吾兄必樂聞
之謹持數冊呈覽或社中舊交見之二公雖化去而
神情儼然夙昔之盟固未寒也。

又

暮年受用無事為福聞禁足自怡餘閒悟寂方寸未
寧者豈同日而語耶神往神往蒙論正觀銘誌厥旨
高深學既蕪陋語又顛連恐不副來命幸長公一記
索隱鉤深古今咀嚼倚墻靠壁或無誚焉及乎舉筆
目眩神倦首尾不倫非真非草皆以意造想二王之
必無我法也舉似左右當一噴飯。

*** 復周青士

周子固窮別來無恙深慰深慰衰朽雖在青山古寺
中無日高未起之福役役如在市井周子居市井而
心常如在山林之閒靜我知之矣周子亦自知否耶
知之亦足以自樂矣富貴浮雲不必相較也。

*** 答王薇垣

雲山千里經年不得相聚念之念之然居僧居俗各
有家計此難免者但纏縛中緊緩微有不同耳今欲
出離不必太著忙又不可全丟下但好事只管做去
便是出離之法齋得一僧是好事不可不齋念得一
佛是好事不可不念靜坐得一炷香是好事不可不
坐記取記取不可丟開好事徒自著忙徒自煩惱無
益于修行也。

*** 與錢聖月

相隔兩月晴日甚少中秋月色又付之烏有山中亦
覺無興致令親楊君巳惠一圖章極文極雅然念因
公所致摩挲而復馳想耳茲初八夜見月生喜不覺
多坐一時遂冒寒嘔泄累日正無排悶處忽又得所
寄佳鐫一方如對公面置之案頭不忍去手。

*** 與朱近脩

嚴寒聿至雪霰紛飛一年又復告終神衰病集未免
悒悒其懷耳公之所履又何如耶椒盤柏酒寓以詩
文情懷庶幾可遣然來日苦短興盡悲來諒亦大同
于我也。

*** 柬鶴師兄

嚴髻老親製圖章楊曰老以海王百谷類不肖皆莫
大之惠也至于廣慧聞公法誼惓惓而五六年曠隔
疏慵成性當必諒我湖州靈上座久約登臨乃匆匆
不上前春風梅花幾度遭渠冷笑仲行純甫在山中
承甚相愛纘先憶在垂髫時晨夕歡笑今亦成老友
皆意中所念拙錄粗扇乞分致之。

*** 與陸葆翁

月日住四明天童山苾芻某頓首不佞處方外與宗
族鄉黨闊絕久矣凡婚喪之禮匪特不行亦不與聞
也茲有所啟者情之有不得巳也情之不得巳則非
道之所在然亦義之所在也願我翁詳聽使成其義
不佞少失學家貧年十三寄食于舅氏益所公家我
翁所知也公時無子欲子不佞而不察內政之苛忌
暑無苧寒無絮眾僕皆欣欣然溫飽而不佞飢不敢
啼寒不敢聲驅叱使令求等於廝僕不能得而公如
弗聞見蓋名曰甥舅不啻如路人也于是病憤反舍
年十七從舅君平入泮往拜之外叔祖季吳公見而
喜留于家亦我翁所知也在季吳公家踰月從之出
入一日忽命不佞稱君平舅為兄舅姆為嫂叔祖母
黃氏所教亦然無異辭不佞不知所謂而口難之歸
白先慈先慈曰此外公愛汝欲汝為子矣汝從之亦
好但他人或有言後不便不佞奉先慈語在迴遑間
卒難改口間聞二老人私語謂君平舅既讀書巳何
暇理家業此郎識字警敏無外習勝我兩姪他日一
專舉業一主家門如兄弟相依可也所言兩姪者蓋
季吳公之兄子少孤皆賴公撫育及長有不合咸去
故云季吳公因晨夕數四命不佞稱君平舅曰兄姆
曰嫂焉不佞終以為難既而君平舅言于二老人謂
不佞資性敏可讀書二老人又喜曰既有資性待他
讀書也罷公之兄子果嘖有煩言不佞乃守先慈囑
二老人知不佞意乃默前語然不佞恒處君平舅書
齋相對怡然未嘗一日不如兄弟相語相樂而二老
人愛撫又未嘗一日(不以)骨肉等視不若撫二姪之疏
也即君平舅姆亦未嘗一日不如小叔敬待無履製
履無襪製襪故不佞雖不順二老人過愛之言實未
嘗不受二老人暨君平舅過愛之實三年在其家安
心肆志如父母家然外祖母愛撫尤篤將出呼從者
既醉恐飢睡至于冬夏浣濯靡不親視親朋宴會靡
或見遺匪德其飲食也推其意無時不愛我立于其
前也逮三年之後君平舅赴館季吳公入鄉應接家
庭指揮僮僕盡囑于不佞而外祖母見不佞在側則
喜有事他出則望焉思焉雖曰愛甥幾同真子矣從
是季吳公定婚割產欲速成之媒妁到門矣行聘有
日矣不佞終守先慈囑以他日未安為念然亦出塵
時至有負二老人之心非二老人有始而不克終也
惟此厚德已銜三十年餘一回思憶恍然如昨今二
老人骸骨異處其孫飄落能忘情哉趙氏親枝唯益
所舅有子然尚幼俟其長恐二柩不能待每與家兄
商之曰此或以幼弟出名聯絡至親從旁贊助又必
得至親中一老尊長坐炤不佞初難之因念不佞兩
番寄食外家皆我翁所知是以奉聞且我翁與趙氏
戚誼無間默自揣摩必欣然許未議為義舉也其賻
葬之資巳豫為計尚有至親諒能竟事其要者必得
縣尊批示公安雖不法死者無知古人有澤及枯骨
傳于後世此有仗我翁精思以開陳密用而措置也
昔魏客謂信陵君曰公子有德于人願公子忘之人
有德于公子願公子勿忘哀哉今季吳公暨外祖母
四人皆之九原其德不佞必相忘也其在不佞忍相
忘耶德至于不能相忘既處方外則亦巳矣何必必
以安其骨是念蓋不佞推季吳公當日欲嗣立不佞
之心有子義于君平舅有弟義親緣可棄此義不能
泯沒仰惟仁鑒俯就而成其志寧獨某方外一人踊
躍實與趙氏百世感且不朽某不勝懇切惶悚之至。

*** 復陸葆翁

翁年高神旺福履綏之某隈身空山搖搖如侍座側
舊秋趙氏四柩未安陳情獻議正以道途修阻未能
踵叩承慷慨許主其事九泉蒙德蓋無窮也且嘉獎
之言溢於長箋詞嚴義正益令人歎服。






嬾齋別集卷之六(終)

牧雲和尚嬾齋別集卷之七
東吳　毛晉子晉　編閱
鄂州　記室智時　較訂

* 文(庚)

** 頌

*** 雪竇石奇和尚手書華嚴經頌

「　大哉毗盧法界藏廣漠甚深難思議一塵中現無盡塵塵塵有佛剎安住佛身充遍悉無餘毛孔復含無盡界依正同然莫可分而亦炳然不雜亂譬如千燈共一室亦如帝釋寶絲網十方薩埵來如雲影現其中作佛事各說所習妙法門各各向我毗盧佛菩提樹王枝葉旋婆娑遍蔭金剛座雲臺寶網彌虛空自然而雨莊嚴具如是眾妙莊嚴具皆代如來宣法音如是法音流十方愚癡凡夫若聾聵焦芽種性亦尟聞大心眾生乃能見唯我勝友奇大師舍盡曠劫妄想執竟將舌端作墨海書此無礙妙章句置於空山勝道場風雲樹神冥擁護我來獲窺心眼開三復喜覺盈身意再拜稽首世間雄及與遮那昔同行願大悲雲遍覆我令我速達根本智令我速成普賢行願樓閣門彈指入願三世性疾明了廣及沉冥諸有情剎那共證如是法」


*** 四大家所書華嚴經頌(有序十一首)

騎虎頭踞虎尾第一句下明宗旨毗盧老人偕同
行菩薩在逝多林中現無量神變正如傀儡登場
尊卑好醜詼諧歌笑一一可觀不知線索卻在別
人手裏當時二乘在座聞如不聞見如不見豈不
是具大人相然且喫飯同個缽盂腳下有一坐具
地無人占得道他未遊華藏無有是處善財童子
一生參學便與普賢行願等大心菩薩聞風而起
從昔至今換卻人許多眼睛此又是大奇特事可
想可想然則要明華嚴宗旨端在第一句毗盧老
人坐菩提場未開口時巳落第二句畢竟如何是
第一句住住趙州云如人暗中書字字雖不成文
彩巳彰頌曰。

「　四家書部好華嚴末後山僧動筆尖春過小窗新綠滿象王鼻孔一時拈」


「　毛錐快利墨池渾攜手同趨法界門等是法王真眷屬菩提場內各稱尊」


「　慧業文心不等閒留將點畫在人間參求倘遇奇男子樓閣重重海岸邊」


「　青山白社送殘春流水桃花試問津誰是曼殊誰遍吉毘盧法印屬當人」


「　一莖艸上現瓊樓湛湛壺天賞不休五百聲聞齊按劍如何能把夜光投」


「　兜率須彌最吉祥坐來宮殿寶雲彰至尊不必重開口自有群仙說秘方」


「　寶網華幢匝幾層光明雲裏應真僧轟雷莫駭從空打三月龍門燒尾騰」


「　娑羅林畔水煙深海闊山高月未沉路債未完鄉夢杳隔江招手有知音」


「　真金不厭火來鎔淨極光生匪類銅打就瓶盤好顏色街頭賤賣與村儂」


「　高山日出影蒼蒼多少人家在夢鄉若使玉雞啼得醒眼前天地只尋常」


「　法界浮雲點太清到頭凡聖也空名劫先木馬嘶風起直踏毗盧頂𩕳行」


*** 補陀山舍利頌

明州鄮峰育王寺應現釋迦如來舍利世所知也
丁丑春余友同參木陳忞公登南海補陀憩錫梵
音庵庵亦有塔供舍利詢其所自庵主云有梵僧
賚至亦釋迦分身也公因捧瞻作記發揮如來因
地精詣明暢余讀而踊躍乃稽首贅為之頌。

「　佛真法身充滿法界歷古亙今無成與壞草葉縷結大地山河絲毫不隔交光相羅咄嗟群有迷頭狂走常樂法中死生虛受唯我鼻祖神而明之巍巍堂堂三界大師鹿苑放憨雙林賣俏火光自焚百骸俱妙梵僧何年來渡海潮被褐懷寶一葦飄飄小白巖前解開布袋阿誰證明有觀自在鄮峰相望隱隱隆隆一點水墨兩處成龍地變黃金河成酥酪如來身相何處摸索咨爾海眾切忌尋光外求有相與汝無當勺水獻誠散花供養我身佛身等無二相見法實相證佛堅密萬水一源千車同轍自覺覺他盡未來劫我作是頌普告來哲」


*** 千手眼大悲菩薩頌

「　大悲菩薩垂方便於一身現千手眼眾生本有種種欲菩薩乃示種種變日月寶鏡摩尼珠蒲桃楊枝及罥索寶盂錫杖白拂子傍牌弓箭金剛杵慈威並作折攝施天魔鬼神咸拱伏青紅紫白妙蓮花五色雲中有化佛菩薩神變何有窮四十二相示少分吁嗟眾生乎眼同自蔽妙明異菩薩大悲心中平等慈巧將安置菩提路我伸讚歎用筆舌亦以手書以眼照敬將少問問菩薩我身手眼凡幾何菩薩廣開甘露門熙怡必當酬我問見聞隨喜得心開亦如菩薩所回向」


*** 雪彌勒頌(十二首)

「　不待當來早出頭曾拖布袋走明州滿身寒雪今來此又等何人海岸遊」


「　頭顱怕載寶花冠冰雪為肌頗耐寒族姓多遊成佛晚卻來村院暫偷安」


「　兜率陀天懶得歸放開捏聚應群機分明遍界身無
隱惱殺行人看雪飛」


「　坦腹春風牛似獃誰知大雪滿頭來時人未識真彌勒惹得渠儂笑滿腮」


「　一片清光遍界鋪誰名彌勒起規模問來直得禪床動好送渾身入火罏」


「　多緣宿習愛風流面目無端混玉樓笑煞當來慈氏佛隨波逐浪幾時休」


「　一花一佛滿叢林卍字胸橫紺目深此個天真最奇絕嚴身不用紫磨金」


「　大地山河影現中正當彌勒顯家風眉毛仔細從人看非佛非心徹骨窮」


「　樓閣莊嚴日洞開天光赫奕此中來遠方歸到門前坐合掌南參有善財」


「　凜凜寒威萬屋霜重重帝網正交光阿誰成就無生忍卻把雙眉特地揚」


「　不離兜率降王宮佛佛從來示跡同淨業久修無染污何曾真入母胎中」


「　淨琉璃地作安居笑臉人人識得渠何物手中多賣弄數珠百八是硨磲」


*** 和南宋天封佛慈禪師蜜蜂頌(二十首　有序　附原頌及金明進禪師
和併序)

余閱佛慈五頌詞旨超卓蓋資深逢源為人一出
手眼者也學者捧誦政不可作游戲文字觀耳因
亦步武奇正相生機軸各變變固不窮第不知鍼
鋒毒氣阿誰撩著失聲叫喚目蜂子為仇讎也呵
呵。

(附)原頌(見金明寺斷碑)

千花蕊上刺香時百艸頭邊得意歸一竅透穿通
活路遊行無礙去來飛。

風光占盡作生涯鬧合門前趁晚衙君看不言而
自信兒孫整整世其家。

桶底遭君打脫時從前活計頓拋離超然不戀舊
窠窟空有層層釀蜜脾。

平生底事付風光日暖花開個個忙𡎺著等閑遭
一劄痛連心髓要承當。

老○○○閉刳桐向上令參一竅通禪者不須窺
戶牖鍼鋒劄著面皮紅。

金明進禪師和序曰余庚寅春移梅次掘深土得
斷碑半截洗閱蝌額有天封佛慈禪師法語八字
下勒警語一篇并蜜蜂頌五首蓋南宋紹興巳未
長至日華頂支離覺穸書遺祖炤顏侍者者余為
移至法堂及稽燈傳佛慈為圓悟嗣又考真歇了
塔銘了曾在祖炤會中為首座觀此洵知二大老
出世開法金明非小緣也敬述緣起并勉賡和順
治乙未春金明悟進識。

類墮風光妙密機紛紛鬧裏帶香歸百千慧命同
心接不令而行翼翼飛。

同門出入各天涯縱在途中不離衙滿徑芳菲皆
活計翩然落艸問君家。

驚天動地出窠時義斷恩忘永別離從此門庭雖
各立同風千里蜜生脾。

朝朝鼓翅弄晴光拭露穿雲花底忙劈面相逢無
避處一錐腦後痛心當。

從緣入得這空桐透過窗櫺處處通豐儉隨家同
受用江南三月落花紅。

「　因陀羅網未生時攪亂虛空著處歸漆桶相呈收拾後解承家業出林飛」


「　百花叢裏作生涯隨分些些納入衙花肉盡捐唯得髓老胡一脈此傳家」


「　鋒鋩各展令行時日炤天臨勢陸離為問花間多少
眾三三算去燥人脾」


「　大地何曾礙眼光色空明暗大家忙一門狹小挨身入殺活之機不可當」


「　百千聲氣聚刳桐卻許知音暗裏通笑煞等閒非種艸刺來皮下血無紅」


又

「　風和日暖百花時此出遙看彼又歸個事克勤能荷負全身入艸又還飛」


「　春光如海浩無涯喜得花林近在衙活計天然無打算枝頭一拶便還家」


「　紛然作息太平時生死同條誓不離李白桃紅遊法界花成蜜就慰心脾」


「　多年漆桶忽生光早起花間炤舊忙渴飲飢餐現成事潛行密用貴相當」


「　俊哉出處托孤桐門外無容一線通春色暗藏姑待價無端野老眼睛紅」


又

「　遊行紫陌賞花時陣陣香風透翼歸竿木相逢渾不讓通身活眼重前飛」


「　抹過山巔又水涯無邊春色總投衙就中堂奧無人見明暗相參付克家」


「　聚頭林下此何時真子俄然敕遠離各自稱尊蕃化育拈來山蜜潤君脾」


「　聚糧三月趁春光大似禪和普請忙未肯見人胡亂刺從來鍼芥要相當」


「　高山流水在枯桐異類中行氣味通任運杳然忘歲月楓林秋老不知紅」


又

「　紛紛蝴蝶鬧春時採得花香各自歸鼻孔一同為夢異入廛還共漆園飛」


「　三月春光亦有涯晝長花落靜山衙運籌廊幕無行跡妙握寰中見作家」


「　林間分化羡知時飲啄尋常道不離摶取上方甘露食中邊一味養人脾」


「　扶桑日出海門光舉世營營有底忙六月山房爭坐蠟曼殊隨處請承當」


「　西風剪葉下梧桐吹起秋聲萬竅通巖穴隔開人世事明年再看百花紅」


** 贊

*** 一佛兩菩薩(李子曉令倩周君圖繪供石佛庵)

「　石佛先住畫佛後住先後不同同稱尊世石佛維堅畫佛維好鎚鑿既精筆墨亦巧獅子奮迅象王回旋偉哉上首各坐一邊三人相對眉宇澄徹毛孔細看有無盡剎文殊智深普賢行大迦老無為一彩兩賽凡百瞻禮分別則癡請看鼻孔人人下垂」


*** 藥師佛乘白牛像

「　佛心慈牛角雄遊行法界疾如風分身異類中琉璃光明不可掩清淨願海十二重」


*** 觀音(二首)

「　空谷之音有呼即生感斯應斯啐啄同時是為妙智救世間者君子頂戴其文蔚也(介盤文學請)」


「　無剎觀音不現身那分南海與南京賓寰信得時瞻禮鸚鵡崖前送好音」


*** 繡觀音

「　一絲未動妙相難尋金鍼纔度慈容儼臨獨立鰲頭以耳觀音寂然而應一極悲心流者是水飛者是禽圓通無二顧盻沉吟」


*** 大悲菩薩

「　有手能用有眼能照云何菩薩照用獨妙隨眾生量計數以千而虛空體曷乎方圓凡百有求誰無手眼
就路還家滿菩薩願」


*** 魚籃大士

「　行大方便轉大癡愛籃中鮮魚是人喝采除卻馬郎不知誰買」


*** 大士象王圖

「　打鼓弄琵琶相逢一會家我方垂隻手彼亦露雙牙水盆苕帚錫杖袈裟機錯落事交加商量個事無終極一片娑羅蔭石斜」


*** 羅漢(二首)

「　虎可馴兮龍可制聞聲見色心無住巳超三界大火宅並坐山林恣遊戲咄有朝瞥地肯回心定不作斯自了計」


「　朝遊西天暮歸東土遇著同流並頭晏坐我不知其誰謂是出塵羅漢目光暸人長眉覆面相顧經年梵冊不展未免借伊竹杖各與三十何故不見道不起於座現威儀坐證無為未足奇」


*** 十八大阿羅漢卷

「　奇哉奇哉這一隊漢不從天降不從地湧劈空走出大家打鬨向聞迦葉三昧阿難不知阿難三昧商那和修不知問伊行道甚年中切忌去來隨六賊打頭彌勒笑呵呵布袋橫拖肚皮急知他成佛在何時面面相看露風骨咄」


*** 十六阿羅漢卷

「　十六老古錐皆是阿羅漢煩惱雖巳除餘習猶未斷各自逞神通慣尋山水看秪因無殺心猛獸都合伴現身亦甚小量來三寸半飛騰向虛空把人眼睛換三界苦眾生擲下渾不管如獐在鹿園獨跳從他喚若遇黃檗老腳脛定打斷」


*** 初祖達磨(二首)

「　道人一白紙索我題達磨山僧難下筆云是踏根蘆
阿呵呵即便寫將去休得怪我以訛傳訛」


「　棄國榮如敝屣輕世珠若鴻毛打通作祖路愛撐逆水篙不立文字直釣鯨鰲服毒六番有進無退面壁九載所唱彌高胸中氣憤憤眼底空勞勞家風愈久愈堅牢垂芳百世起人豪」


*** 天童老和尚(二首)

「　生平愛打人一杖手摩娑奮然提正令人天沒奈何者般窮伎倆殃及子孫多」


「　陽羡山中賣柴叟霜髮根根頂門透傳持臨濟正法眼拄杖拂子嘗在手描之盡之恐成窠臼要得其真懸崖撒手(懸盧上人請)」


*** 石車和尚(三首)

「　昔日師門求德友下問謙光有阿兄面目至今無改變當軒瞻仰倍分明行濟北令作僧中英葛藤斬斷大用縱橫不虛與我同根生」


「　為天童子坐金粟山本分接人牙爪斑斑末後一著把定牢關鄉音曾不改只是金華蠻」


「　雙眉在額短髯插面代佛祖化鑿人天眼七八年來恢舊院覺得精神倦隨處偷閒且自便」


*** 雪竇石奇和尚(二首)

「　崚崚𡾓𡾓平平坦坦大大拄杖打人不緩生平把手共行師鼻共見一半你住乳峰我太白晚年風味相追逐二甘露門誰信道五湖雲水徒遭毒善哉賓上座好請歸嘗熟(賓化姪請)」


「　剪除荊棘瓦礫坐鎮虎穴魔宮句裏壁立千仞杖頭八面清風」


*** 林野和尚(三首)

「　十二人中你弟我兄十三省內我吳你蜀鄉語雖然不同要且各自成曲別來十數年春蘭與秋菊太白峰頭撒手行炯炯一燈光濟北」


「　初住通玄後太白垂手為人唯楖栗卓禪描寫渠供養炤顧頂門那一隻」


「　踏過蠶叢路山川坦平掀開灩澦堆舟航穩當晏坐曲彔床為人嘗說法法法何曾法曇華隨處發(法曇姪請)」


*** 自題頂相(三首)

「　猛烈之性惡毒之口以之立身以之事師以之成友友多畏渠師卻點首正法門倫理掃庸流窠臼苦煞生平不近人空搭伽黎世間走消閒且自揭傳燈臨濟兒孫有此否」


「　登泰山而小天下登彌盧而小神洲本來隻眼蓋天地時人向外爭馳求憶曾行盡驢馬腳兒時做處老知羞被人捉向法王座一年半病隈床頭見人不是面孔冷赤心一片深相酬對人不是少言語嘈嘈怕落今時儔誓將脫去住持縛滄波萬里隨閒鷗壎箎奏箭鋒投梅谿風月消吾愁」


「　者漢面目自識尋嘗不黃便黑噇卻何處酒糟不覺添些春色雖為臨濟兒孫最怕聲名烜赫將老鶴林勉主太白腳跨兩頭業緣苦逼終期滿酌寄奴泉臥看江帆千尺」


*** 三教圖

「　三人相聚眉毛相同切忌妄分頭角失卻本來正宗」


*** 純陽大仙

「　十洲三島恣翱翔鬼子相隨負藥囊不達玉清皆幻化紛紛世上盡黃梁」


*** 勝師伯像

「　咄此個尊師世間難得出語實頭為人本色不參禪而正信調直不持戒而梵行清白荷負叢林輔弼知識三十年如一日末後逍遙柏樹邊怡然非語亦非默等閒覿面要知渠是我山中勝老伯」


*** 仲師伯像

「　少小入佛曠劫捨情事知識生平不忘管帶臨終時乃得超然便行存道以默接物以誠艸木為友筆硯娛情啟後昆能成立贊先宗使克明吁嗟兮歸來水流花開空山無人」


*** 素純法師像

「　眉濃眼大性剛心直窮途握手道義莫逆別來數年古貌懸壁僧伽黎被體恍惚戒香來薰脩多羅在口旋驚義海湧出養之有素涅而不緇難豈苟避身若不知夫是之謂出世之傑士法門之丈夫死生無變於巳吾友素法師」


*** 芸居玄若機公像

「　法解得高想吟情出靜思芸居曾把關面目少人知淡而不疏其交友也慈而有禮其誨徒也指揮如意化現天宮乃緒餘也噫嘻維石巖巖松蘿夤緣閒來撫膝爐香滿前耆年解脫一坐十小劫聽鶴鳴之在陰聲聞於天」


*** 雲岫庵隱山老宿像

「　貌古神清耳長髮白建僧伽藍於孤峰請佛法藏于上國以攝六根兮而繫念於古佛青蓮以一宴坐兮而投機於尊者紫柏游大人之門固難為言觀滄海之量自難為水古稀告寂其儀不忒貽厥孫謀永懷靡極」


*** 傳輝大德像

「　住鷹窠頂聽頻伽音寶池玉樹應念而臨唯有吾宗不許動步心佛俱非全機獨露年踰知命別傳是依真燈不泯為爾傳輝」


*** 寶山老師像

「　胸中無一事常年自瀟灑熙怡現作比丘身出塵不用離家舍問伊日課汲水灌花閒趺雙膝一香一茶時節到來不留長物臨行受用數珠百八丹青寫就
不知名梅谿鎮上清閒佛」


*** 慧明上座像

「　者阿師似阿獃喫著叢林閒飯只拾破艸鞋到處人稱你你向何處挨阿呵呵我不問你禪不問你道只問你甚年中遇大東風吹閃腰至今歪道不得蛇頭棒三十請自敲」


*** 潛庵老師像(諸合甫居士請)

「　昔在吳門與師相見一別多年只此舊面常坐三昧他人不知闇然日章潛也亦宜即假即中出入教觀世與出世兩頭坐斷孝思不匱有嗟蓼莪可繼可述家風不磨」


*** 雲在庵道嵩師像

「　圓頂方袍事親如佛雖為洞老漢兒孫卻得陳蒲鞋一橛二十餘年清修常轉數珠百八一微塵裏小搆精藍一剎那間正念瞥脫傳家只望後頭高北立玉峰青鬱鬱」


*** 從聞友人像

「　頂髮黑鼻子赤整衣坐語似默拂水山頭卓庵太尉祠中晦跡為雲棲裔入藤谿室慈澤未遠家法斯得梵行懋實聞見獲益問彼生緣與余同里道貌溫然如兄如弟言交有年敬題數語」


*** 智林寺屺瞻開士像

「　面長耳大眉聳顴豐臘踰從心精明兩瞳頤養清修智慧林中振茲火蓮追芳了通(火蓮了通皆虞山應化尊宿)家聲嚴正後彥叢叢年世可卜香剎永隆」


*** 雨庵大德像

「　山水為心松柏成性歲寒不凋其臘何永瑞艸盈前瀑流響應耳根不偶見法寂靜物外優游人未知山童特地炊香茗」


*** 巢修上人像

「　父母未生真面目靈然不昧在今時眉毛剔起匡床上又手閒閒有所思經在几悟由誰無諭髓無論皮思盡還源明本地秋風落葉曉階吹」


*** 慈航老師像

「　生長廬陵不識米價住寺天台上無片瓦三千金化一人願力可謂不拔卻笑何人上釣一聲佛走四衢婆心只為太熱相逢尚有知音便恁麼也好休因甚又道個山頭翻白浪海底起紅塵熟處難忘真可笑世間疑殺幾多人」


*** 石佛庵畫空老師像

「　伽黎黃布袍緇坐樹根多少時常在定百無思戒珠瑩心地慈訓徒賢允有規人不識指問誰描畫來亦自奇石佛近應尒知」


*** 明奇靜主像

「　明奇老禪像來請老僧題題他做甚麼土上要加泥手中捏如意身上披伽黎問他住何處廣濟庵在小溪」


*** 長庚鏡池老宿像

「　生緣三佛地披緇太白峰出入清關橋行慣廿里松眼中瞳子能識人三請先師金粟身卒成中興天童大功業考鐘伐鼓日食萬指山光新余也獲交歲非一自隨先師至今日愛師品清眼力高晚年重聚歡無畢方情道誼生成有到山雲水皆如舊胸襟灑落不尋常煩惱見師開笑口頂髮年來霜雪多袈裟黃衲老頭陀白雲自去青山住一任人間爛斧柯」


*** 濟寰老師像

「　有松蒼然有石依然手執如意不作拳小庵寄跡良有年其言訥其貌樸髭髮漸霜喜無累神情熙怡長水邊寶塔在近閒雲舒卷即而求之硤山不遠」


*** 石浪老禪像

「　生緣在江北卻向浙中住走出叢林來即便冷冷地多年埋頭白水庵古廟香爐無火氣大似綿裏鍼棘頭剌冷地劄人非有意樗叟饒舌為汝證據」


*** 李曉令持綸圖

「　咄咄咄者個漢何處生非漁而漁觀者驚風度翩翩然信為人中英持竿而獨往視世鴻毛輕問伊姓不答姓問伊名不答名閒來竹院探宗乘撞著個多口阿師再四問伊父母未生前此身在何處曠觀百年後將復為雞為彈為漁去把住咽喉氣不伸不得不上祖師門驀忽兩關齊打破本來面目分明露咄咄咄休放過」


又

「　竹林清風時襲人虎溪三笑側綸巾手撚髭鬚想何事眼空天地胸無塵」


*** 孫冶堂行腳圖

「　木杖芒履翩翩欲仙一笠如雲不飛在顛凝思注目有會忘言狹路相逢我不知其誰非羲皇上人即半是山居之讀書禪」


*** 丁長卿文學像

「　平疇曠然溪光蕩漾昔晤先生乃在庵中今日相逢卻在紙上鬚眉儼然本無二樣惟形與神超然難狀正冠危坐了無塵相世德斯馨千秋永享」


*** 丁漢卿居士像

「　夫何丹青之巧兮奪造化之功貌君子兮出毫端之淡濃雙眸兮湛秋水兩頰兮生春風步履兮有大雅度冠巾兮乃儒者之容知音覿面忽相逢問伊獨往將何從風波末路滿寰中湖鄉高隱輸渠儂」


*** 李道人侍母行樂

「　母行自行無人著力母樂自樂人難摸索母子至親或能知覺六十六年過去如昨九月黃花且共歡樂」


*** 徐玉井道人像

「　梧桐樹上白雲影閒坐石頭如不省如其要破生死關直須參透華陰山前百尺井」


*** 戎明宇長者像

「　幅巾正坐笑貌怡然為鄉長者享古稀年以僧為朋將米作飯一念西方更無餘想南無佛陀我昔供養」


*** 丁華宇道人像

「　蒼松之下獨自坐坐緘口不言思量甚麼面目清清手指尖尖有柄竹扇不扇且拈盆樹滿前非有意案頭經卷是何函問誰弟子必也無諳數珠為證定拜瞿曇」


*** 陳衡山居士像(二首)

「　眉平若衡髻聳如山胸無一事神色閒閒我來梅谿問法稽首涼巾道服獨行無偶本來面目超語言閒坐石頭叉卻手」


「　空明一片眼前開塊石相依絕點埃生就風神超物外得閒谿上看梅來」


*** 徐玉宇道人像

「　桂子香桐葉碧忙裏偷閒坐石邊好茶幾碗風生腋不須展箑衣巾涼行樂及時也難得漚花看破世間情生死臨頭只一默兒孫各自奔前程百歲光陰如過客」


*** 浩然居士像(士乙酉殉難)

「　生平抱義行天地臨難從容氣愈剛生面本來曾未死一刀家國盡生光」


*** 殷元長事佛圖

「　五濁八苦人生靡逃以病念佛其念堅牢願堅念淨樂土非遙現前末後諸苦頓超彌陀如來寶手親招蓮花坐臥樂焉陶陶八功德水日飲一瓢三界火宅從他自燒」


*** 徐定宇歸來圖

「　溫雅之度寬博之服峨冠幅巾內美郁郁實儒而獨立不倚似僊而放志遐矚百年一夢萬事蕉鹿宦海歸來盤桓松菊天竺先生夙有期覺路金繩晚歸宿」


*** 伍虞顛道人像(楊忠烈公初令於虞時樂公為方外遊而丞尹公浙之青溪人亦善公)

「　書中之賢酒中之仙末後乃參病中之禪昔人巳去此像儼然此像非假昔人斯傳朱顏微酡神情甚全幅巾道具松下石邊著書自娛逍遙晚年誰為交知青谿之尹漢東之漣問其姓氏答曰虞顛一谿風月五嶽雲煙虞顛道人其果顛於虞獨為虞之顛也耶」


*** 朱待予像

「　幻中之幻身外之身有待則爾非予誰親耳目口鼻處動而靜大人先生就假談真寒塘曲曲春水粼粼藏山忽憶南華語只恐風霜老卻人」


*** 吳節侯文學像

「　道與之貌天與之形其顙䪻然眉宇清明余嘗晤對挹其雅度而得其生平其大者因心事父檢書燒燭中夜徬徨以文會友咀精嚼華發為琳瑯家庭之間肅肅恂恂上下和龐若然者非德行文學躬行心得入聖門之四科者耶若然者非尊其天爵棄其人爵遊於無何有之鄉者耶俯仰六合氣無不之眷彼美人或如西方有懷其親則歸中堂若然者乃如之人兮伊誰云亡」


*** 曹母周孺人像

「　伉儷相分在妙年冰心垂老對華筵兒孫若欲鐫貞德我偈應同石上傳」


*** 汪子瑜居士像

「　生平老實頭不愛閒打鬨雖然做俗漢卻有佛法種冷地要參禪開眼而做夢水滴石應穿眉毛幾時動山僧道若不騎牛覓牛直下與汝打破漆桶」


*** 江君山水圖

「　百虯盤屈深山樹萬馬奔嘶大壑泉中有人兮眉目好倚松聽水欲忘年」


*** 項孔彰居士像(一號易庵)

「　易庵變相多奇特臥庵癡筆欲為題安步當車交卻手不知心想甚東西」


「　佛說世間如影響即此便是真易庵看得水光山色飽歸來面上帶微酣」


*** 王南伯文學再生像

「　閒庭學禮朝趨大壑藏舟夜走轉過身來自看面目得如舊否」


*** 丁籲卿文學像

「　十二年前一相見今日重逢不隔線正襟危坐氣凜然只是從前舊顏面覿體證無生道近何求遠門前流水日洋洋德茂宗枝自蕃衍」


*** 丁方荀行樂像

「　果蓏在案樽酒按膝明月忽來炤我衣裓白鳥鶴鶴各適所適夜如何其梧桐露滴」


*** 題王子佑松下憩圖

「　千嶂縣泉萬馬聲長松夭矯老龍形蔭松坐石心眼曠瀹茗觀書神氣清昔人傲睨非捏怪石高千丈亦喜拜吾家本在洞庭西結侶煙霞期世外」


*** 王順塘善友像

「　古松蒼蒼白鳥鶴鶴春風來吹開我桃萼偷半日閒啜一杯樂雖居城南嘗行北郭菩提種子種多生恒結僧緣不為薄」


*** 項素仙像

「　此翁家東海邊用一指活萬千松下坐形神全以是人稱素仙」


** 雜題畫贊

*** 題畫

「　簡兮簡兮彼何人斯抗志山林曳裾無羈有松落落有桐猗猗扣軫者琴下子者棋智運乎指心正乎思琴音棋響入耳神怡無懷葛天皞皞熙熙見逸乎爭得安於危高山流水待夫子期優哉游哉彼何人斯樂天知命彼何人斯」


*** 牡丹圖

「　華簇簇錦簇簇洛陽之春移來滿幅山鳥自何來羽毛同鸑鷟不擇他林棲文明喜茲育高堂張掛卮酒傾神仙未必居蓬瀛」


*** 畫菜(七首)

「　菜花黃蜂蝶忙兩朵洛陽花也來開在傍只好看不好喫分付看花郎採花無用急菜黃結子好打油洛陽城破花無色」


「　以味則異以菜則同甘辛誰辨老圃老農勿輕毫末而大太空君看須彌盧只在一子中」


「　菜根邊菔三個幾時種牛吞吐總然太湖好也落尋常數祖師道惟有鎮州出得最大」


「　種菜好在菜肥畫菜好在菜淡肥則入口淡則入眼君子樂之庖廚可逮」


「　上菜何長下菜能短介然以立不陵不援明乎庶物其學過半」


「　方乎小庭有芥幾莖不與不取思聖之任視非惡色得聖之清菜相近聖相鄰蔬食飲水富貴浮雲」


「　山上輥芥山下投鍼人身難遇佛語可尋積業若海苦溺方深以驚以惕慎其刀砧蔬食菜羹寡欲清心」


*** 畫葡萄(十一首)

「　秋初夏末方纔有多少行人棚下走抬頭貪吃樹頭鮮不覺流涎滿張口山翁憫之為出手戲拈竹杖一揮空坐見青天落星斗」

二

「　眼根猶葡萄朵今對葡萄七月流火我既見物物亦見我物我皆真誰曰不可」


三

「　色何紫能染指體何圓不忘天一顆之中滋味全百千萬顆無中邊」


四

「　火雲燒成半紫半黑涼風吹掛半熟半生和盤托出滿架縱橫大家有手不須爭」


五

「　不見葡萄種但見葡萄結春風解扶持藤本吹不折簇簇遙看紫彈懸輕輕一捏瓊漿泄無怪村童入眼譁從知小鳥牽藤悅秋暑冒征途何人是無舌」


六

「　老藤似蛇蟠臘雪凍不死春風復蔓延夏葉猗猗然開花結實紫黑兼維筐及筥信手拈多喫之時口皮破是知取物宜乎廉」


七

「　如眼之狀得眼之光摘來個個俱鮮芳但能潤口不能飽腸藤花開時雖有香無使多種勝稻梁」


八

「　果雖微味能甘藤雖老屈能伸葉雖薄兮能蔭人勿嫌顏色聖所惡等閒入口解生津」


九

「　一個兩個百千個個個漸看藤上大大到甜時放不過半青半紫街頭貨」


十

「　小于彈大于珠紫光燁燁唇吻沾濡甘味從來世所須只是不經咬嚼難兄難弟櫻朱」


十一

「　秋煙霏微秋果碩秋林艷然色奪赤吾從眾兮口體
適于焉逍遙采而食」


牧雲和尚嬾齋別集卷之八
東吳　毛晉子晉　編閱
鄂州　記室智時　較訂

* 偈

** 戊寅初住銅井山勝露居士伯明吳先生以四
偈貽岫于有林下風味援筆次韻

「　閒山隔乎鬧市頹房帶以疏楞翻憶古人樹下安然坐臥經行」


「　行非行絕定相住無住豈思惟但能心淨土淨一任雲居水居」


「　雪山家風冷淡黃檗佛法無多缽盂大家有個試看擎展如何」


「　一燈遙績靈峰扣擊本無所有時拈楖栗橫肩衫破莫嫌露肘」


** 山中吟

「　為僧宜居山山靜人事少倚杖立松門終朝聽啼鳥」


二

「　徘徊古澗曲跣足弄潺湲石冷苔花滑松蘿時復攀」


三

「　樵斧入深谷忽聞聲丁丁因之思好友把臂談無生」


四

「　青山終古青片雲何來白縱觀大化外峰頂嘗獨立」


五

「　飯後經行慣步入深松裏忽思煮春泉拈杖打松子」


六

「　人心肯放下立地便成佛優游藤蘿下那個求解脫」


七

「　幽香滿山路空谷俱梅花肩輿風塵客亦自愛煙霞」


八

「　山梅未落盡間有桃花開物情各知候代謝休相猜」


九

「　青山不盡處又有那山高法源苟未徹覺物徒為勞」


十

「　在山採薪易下山持缽艱大梅松為食清風今復還」


** 正月十日大雪

「　春來飛雪一何奇深夜凝寒客未知點破山河成一色望窮天地忽如遺巢禽偶出空音落松火頻燒過衲遲敗屋數間峰頂上家風無媿老楊岐」


** 歲暮至上元夜紀述(十首)

「　初住窮山屋數椽日持一缽走松煙現成受用真難得千畝梅花在目前」


二

「　冬山怯冷早關門洗缽攤書日易昏幸有團圞二三子火爐頭話不空論」


三

「　年窮歲盡客途艱贏得住山心較閒趺坐一燈深夜靜遙聞村犬吠人還」


四

「　古人分歲宰耕牛話落叢林播不休我送窮冬秪隨分也令一眾飽齁齁」


五

「　新年佛法只如嘗紅日三竿枕木床古廟峰頭最靈感雞鳴早有客燒香」


六

「　多年想就住山緣半載剛逢不雨天喜是交春來雨雪方池積得有新泉」


七

「　去秋天旱地生蟲園菜無根可御冬因課道流須著力快鋤雪土種青菘」


八

「　疏疏春雨送餘寒殘雪依稀點別巒佳客不來啼鳥靜開簾自把遠山看」


九

「　山河一片化為雲折竹無端夢裏聞未看梅花先看雪松柴斫得帶煙焚」


十

「　雪霽千山潤氣騰簷頭雨滴又相承元宵煙火杳何見點起法門無盡燈」


** 庚辰冬開法古南入春偶成(八首)

「　新正人意爽匝地皆和風踏青者為誰相攜陌上翁」


二

「　春來荒院裏亦有梅花妍枯坐偶不覺清香來鼻尖」


三

「　山川寒氣盡籬落梅花開遊蜂亦有鼻悄地隔墻來」


四

「　村院入新年遊人日來看可憐衣內珠拋撒無能管」


五

「　殘雪點茅屋和風拂柳堤西來祖師意覿面為人提」


六

「　孟春氣猶寒爐炭少不得偶撥一星火燒著柴頭赤」


七

「　春風亦自寒蒙衲坐終朝萬物資暖氣籬間長新條」


八

「　方池久枯竭雪消春水來昭回見雲漢天宇地中開」


** 穀日唐祈遠居士以登天目八詩手書緘寄步
韻卻答

「　幅巾居士任斯文毛穎宵眠夢吐芬巳自胸中具丘壑卻登絕頂飽看雲」


二

「　巖松奇崛甚年栽雲網重重午未開不得僧房閒打
坐肩輿豈易下山來」


三

「　衣添亭畔御天風石鋸峰頭見鬼工姑射仙人遺世立古今憑眺自無窮」


四

「　嵐霧晨飛點滴聲下方疑雨上方晴平懷無事嗤山衲垂涕方煨折腳鐺」


五

「　巋然劫火自能存石骨蒼青沒燒痕坐飲天池豁天眼壺中信有別乾坤」


六

「　千聖從來喚不回橫擔楖栗白雲堆鐵蛇入海須彌倒咄咄西峰早晚來」


七

「　行腳心頭巳悄然不禁放曠好林泉松風水月終何物結我多生聚首緣」


八

「　在欲行禪古不妨無人空裏架高堂如何獅子峰頭臥覺得風塵夢不涼」


** 示楚萍

「　天地一逆旅浮蹤信如萍吳楚曷為定子當觀其生」


又

「　一燈虛室懸雙樹空庭綠緬懷古之人恒于樹下宿」


** 示慈舟(二首)

「　往來無住相援溺何其多佛祖無緣慈不忘生死河」


又

「　生死海未渡誰為濟人舟要行船子慈一橈打人頭」


** 溪院言懷(七首)

「　孤峰不住足曳杖來荒村村荒煙水闊信手一拋綸」


二

「　先佛之遺式隨緣即道場相聚喫莖虀佛法謾商量」


三

「　三莖四莖斜多福一叢竹空庭亦有栽蕭蕭戛寒玉」


四

「　上客禪床見下客山門接同塵憶趙州相逢憑拜揖」


五

「　曉晴縱野望煙村綠柔桑桃花滿前溪誰歇靈雲狂」


六

「　勺水大海味寸艸黃金身入荒田不揀拈來示其人」


七

「　本來無一物心佛兩俱非突出人難辨從呼上上機」


** 獨坐

「　秋日當軒坐庭前竹色濃客來無秖待禮拜且從容」


** 癸未八月朔日禮洞聞和尚塔有感(六首)

「　微風細雨半秋天合掌山南禮石筵短塔摩挲封碧蘚長松攀仰落蒼煙躊躇古磴神如往顧盻晴峰步不前拈罷瓣香思告語百城蹤跡巳茫然」


「　歷代簪纓亦自尊胡為塵網廿年昏雄音善啟諸迷戶小子何知大法門深夜月明曾授偈西風葉落定歸根白雲滿握清晨供愧向人前說報恩」

(余初投維摩老人一夕喚入方
丈示云出家如桑間蟲食青則青食黃則黃在自知所向耳余從是銳志參禪)。

「　珠墮泥中實所悲煢煢弱喪竟安之座中默識還他父門外求傭未可見金翅攫龍窺命盡頻伽在殼出音奇等閒拔置稠人上咄咄婆心為我癡」

(余初剃落執役爨下老人見之
語眾曰此子如珠在泥中又余侍老人嘗效作偈語老人見之曰多年鳥子殼中先老頷之良久)。

「　住山不記歲華深一味平懷坦腹襟怕殺鼓鐘登寶座直從談笑度金鍼五羊曾踏曹溪脈雙目高垂濟北陰潭影山光今坐斷分明末後句難尋」

(老人行腳單丁過南粵初住山
於天目中雲庵)。

「　投老高林頂髮皤西巖獅子古頭陀一峰兀傲榮名
遠千偈瀾翻手眼多擇乳鵝王應旦遇點頭頑石敢誰何長吟猶記摩庭柏雪夜寒聲出薜蘿」

(老人居天目時追跡高峰自號
西巖獅子化後牧齋錢宗伯狀師云所至住山誅苑皆其徒雪庵拮据庀治師惟飲泉石而蔭松柏不汲汲於榮名利養又塔銘云登堂說法千偈瀾翻)。

「　說禪浩浩競諸方密用潛行笑世忙獨步有時偕竹杖見人曾不下繩床至今面目堪相憶疇昔巾瓶所未忘海岸歸來重問訊清風匝匝在龍岡」

(老人嘗自書方丈壁云便宜為
得三分瀨折木空隨一世時武康駱沆瀣先生訪師見之大稱賞)。

** 蒲庵二首贈慎獨師(有序)

唐睦州陳尊宿既明祖意母老乃奉之古寺閒房
織履為贍一時緇輩傳稱為陳蒲鞋慎師有母年
亦高名庵曰蒲志古也。

「　自古生民念厥初異哉睦老獨編蒲高風百世堪懷想荒境荒庵德不孤」


「　母子相依二六時天倫攸敘在吾緇直拈法喜充甘旨慚愧當年考叔兒」


** 武塘周西玄居士有喪明之戚寄慰

「　天道無親與善人每于顏冉不相成團圞良以因緣幻父子聊云骨肉情舍愛維摩弘不二耽禪龐老話無生曾知個事安行久不若西河為喪明」


** 新正四日答李曉令醉後句(附原偈)

醉裏茫然無見聞如何此際更紛紛幾時識得我
是我留伴青天一片雲。

「　聲色叢中立見聞新年好事日紛紛醉鄉爬起尋真我半入江風半入雲」


** 春日走筆(六首)

「　早春天氣好思想出門遊無人知我意自去覓孤舟」


二

「　春艸出門綠春風吹袂寒一般好時節途路莫相謾」


三

「　梅花落片片春過幾多時丈室空空坐人來求我詩」


四

「　詩成秪五字費卻許多心分付幽人看無文意自深」


五

「　紅日半窗影白雲千壑心共來天際轉著眼幾知音」


六

「　簷頭滴滴響春雪未曾消有興書山偈梅花一瓣飄」


** 天童山久雨有持扇乞偈者

「　連日空山不住雨層溪深夜長新泉茅堂坐索驚人句忽聽奔雷不得眠」


** 偕高原石幢同人三公夜出石筍峰

「　霏微山雨暗山扉石筍峰頭路欲迷把火夜行誰共我笑看腳板不沾泥」


** 宿天竺三生石

「　飛來十萬程向此介然立生前事如何我睡忘所答」


** 李明遠居士乞悼兒詩(四首)

「　嘉爾孩提子沖然夙慧成胡為天見奪幾致父傷明至性元無死常情且吊生四齡通浩劫誰為錫殤名」


二

「　死生關透去父子念無忘繞膝行三步歌詩記幾行生天休合掌見佛且燒香長壽從何得仁慈第一方」


三

「　世界非真實彭殤盡可哀苦從違覺得身屬愛纏來佛日恒依仰迷雲定掃開法華談火宅為度汝嬰孩」


四

「　百歲不知佛一齡能了之(古偈有生一即解諸佛)推利智未敢薄嬰兒氣盡豈終沒靈歸應在茲西河休墮淚自有過庭時」


** 重晤雲峨先生

「　當年共有出塵心別後參商直至今我病忽衰君老大歸根一句好參尋」


** 題秋亭

「　天地分明一旅亭何須紅紫鬥窗櫺淡然宴坐秋光裏木落西風眼自聽」


** 丁承清齋夜談(二首)

「　南湖霜月夜來明桑陌何妨把臂行歸到幽齋重秉燭雞鳴待看一陽生」


二

「　君家孝友原天性會晤曾無有墮容明發別來何所贈白雲遙指在前峰」


** 示玄谷(二首)

「　呼之隨我至放之還自然蒙莊品天籟未必將此傳」


二

「　杳然入更深清響空何度歷歷山中音欲尋且無路」


** 新正十八日壽虎丘本如老師

「　可中庭畔老梅開雪頂龐眉步石臺記得元宵十五夜山前花鼓打如雷」


** 病起(三首)

「　歲晚天多雨春初喜得晴雙眸只如舊水洗覺分明」


二

「　春風忽過半林卉尚無開兀兀當軒坐其誰問法來」


三

「　風寒時閉戶庭霽一扶笻有友來相訪皆言瘦道容」


** 乙酉春大雪破石一念二禪人聚彌勒佛像于
中庭衲子競觀悚然增敬以幻修幻無是過
也戲拈四偈

「　春寒料峭凍梅花相向紅爐且喫茶聞道雪中彌勒降卻疑時節是龍華」


二

「　衝寒掃雪手忙忙古佛分明應念彰莫道捏成同幻化聚沙童子證金剛」


三

「　謾疑彌勒是天生也要當人肯做成拈起雪花全體現衲僧遊戲出常情」


四

「　石破好將彌勒補雪多堆得法身高都來一念無今古不怕扶桑日出消」


** 鰲魚燈(三首)

「　春夜無燈覺寂寥不勞鍼線引鯨鰲龍門險峻能衝過火焰憑伊噴雪濤」


二

「　眼似銅鈴口大開騰身空界鼓雲雷昏衢引導人無數滄海茫茫未肯回」


三

「　通身鱗甲一般明頭角年深巳養成口似血盆牙似劍放伊天外試橫行」


** 走馬燈(三首)

「　烽火相爭值上元銜枚疾走一無喧但持劍戟軍方進莫辯疆圉日巳昏決勝真于帷幄裏鳴金直待曉星繁驍騰恐是昆陽戰鷹虎從空牙爪翻」


二

「　陣雲忽起夜難收平地干戈戰不休各戴兜鍪行塞外全無生死掛心頭三軍何日方旋凱千里其誰密運籌關捩洞然閒覷破燈前一笑也風流」


三

「　走馬虛空了不停輪刀上陣太忙生步趨不覺飛塵起隊伍皆忻用火征鬥狠共拼無性命情癡決欲見輸贏老僧白棒中間打眉目看伊那個明」


** 火爆

「　頂門迸開眼毒氣放光明爆地一聲響分身遍界行」


** 竹扇

「　犀牛扇子古時名這個分明竹製成莫道鹽官能善用等閒拈起便風生」


** 乙酉孟夏天童南山禮先師塔有感(四首)

「　膜拜蒼山雨忽開思量往事不勝哀命根斷盡深遭毒爐鞴無端幾換胎矮柏森森當墓拱肩輿特特渡江來反場築室情何限搔首薰風愧不材」


「　九上三登太白巔忙忙空費艸鞋錢了無佛法巾瓶得堪笑追隨二十年逆性未甘稱的授婆心難免喫麤拳父南子北冤難訴贏得虛名四海傳」


「　白棒逢人便打頭中興臨濟有來繇雷霆霜雪無非教五位三玄盡結讎面目那能描紙墨典刑自可配春秋升堂入室誰真子滿目青山笑不休」


「　自揣生平最鈍根擔簦亦得及師門狂狷所賴裁成力草木能辭化育恩縱遇三週三轉語難忘一棒一條痕兒孫腳下繩繩也認取全身在處尊」


** 梧山十七詠

*** 高梧峰(志名鳳山其上有梧桐生焉世傳日升則梧影東注地名桐炤日落則梧影西注地名桐炤四市至今兩村人煙稠密地
名仍舊)

「　丹鳳何年到碧巒高梧千尺老根蟠日輪為寫東西炤直得分身兩處看」


*** 龜山(為梧山左小支首尾儼然望嶺而上)

「　當年洛水把書呈泥土今看亦最靈七十二鑽無下手高高山頂任渠行」


*** 道場山(在龜山前為寺左護)

「　艸木清秋盡發光分明海印目前彰道場信足原非遠乘興時時上短岡」


*** 碶頭山(與道場山相連北轉向寺其外則海矣)

「　洪濤澎湃潑天狂永作金隄鎮寺傍亦有人家三四五山頭日日放牛羊」


*** 鷂子磯(即四明圖記所云棲鳳碶也有石俯瞰江流方平如削可憑清玩俗名鷂巖)

「　鷂子磯邊鷂子飛秋空萬里迥無依閒來散步沙洲晚頻見村翁負擔歸」


*** 棲鳳村(為梧山左大支元末吳之賢士沈芊仕於楚避亂因移家海上卜此村居焉子孫今大暮衍按古碑寺之地名棲鳳亦名
赤砂村蓋本此)

「　炊煙百道颺朝曛開戶家家見海雲嘉遁昔賢來卜此悠哉理亂竟無聞」


*** 天門山(亦梧山左支落脈蜿蜒將逾數里迴抱鳳村而西與寧海之山相峙漁帆商舶必從此門而入實亦本山之遠讀出外即
大海雲濤接天渺焉無際矣)

「　茫茫滄海望無涯冷地天山出盡遮剩得一門容出入夕陽隱隱過帆斜」


*** 石門(在梧峰後有石壁立流泉中瀉當水漲時無譏名山瀑布其下有石橫亙數丈噴沫撮鬣儼若神魚誌載石龍湫疑即此處也)

「　磊石如門匪疊成到來殊愜野人情懸崖白日飛寒瀑信有神龍此處行」


*** 護帶山(從梧峰而下向右第一支也山澗盤旋若帶俗呼為杜搭訛也)

「　松煙竹霧午難乾絕壑深深眼界寬滄海在前雲在足幽蹤卒歲可盤桓」


*** 桃花阬(梧峰衍脈至于護帶其間坑坎幽深曲折而多桃樹花落澗紅無異桃源仙窟旁有精舍今亦頹圯)

「　千樹桃花滿澗紅深山春色許誰逢無端一瓣隨流去盡道茅庵有路通」


*** 鶴山(為梧峰右支與龜山相對桃花阬在其上問津者從是緣溪而入)

「　巢居亦自解知風毛羽而今盡短松一棒打伊呼老鸛也教直下頂門紅」


*** 北澗(梧峰之右支山數重高者如屏列自北而西深奧幽邃澗原發于此不一而下尋者莫測出至寺傍合流向西朝宗于海)

「　潺潺流出白雲堆寺後清聲特送來到海也知無別味一憑飲者口門開」


*** 赤砂廟(此山甚卑其脈與梧峰俱從北來向西而止與鶴山隔一澗道為寺外護恰與碶頭山相對廟在山址村民歲時祀之名
赤砂者古碑云住持所居之室東西菴砂土間金星小砂與土相雜則廟固寺之所攝歟)

「　老樹濃陰秋未凋低山古廟有人朝怪來地脈連蕭寺赤土金星也自饒」


*** 一木亭(去寺里許相接海塘村民入市多于是憩息相傳初搆時棟梁椽柱秪用一樹而就以此知寺在古昔生材亦大矣)

「　一株大樹架空亭郢匠裁來不日成遍作陰涼途路上炎風赫日有人行」


*** 蟠龍山(為寺坐山從梧峰中脈迤邐而下凡四五折若斷過峽復起狀其屈曲來至殿後又微分小支左行而西其右忽平伏凡
若干步更起小峰與外道場山相對今法堂坐其下佛殿在其前而脈勢過西益悠綬又若干步乃南折焉與左行小支相接名蟠龍克肖也)

「　海岸蟠潛已露身非同尺蠖欲求伸法雷茲若春雷震頭角看伊亦斬新」


*** 又(聞之鄰宿言昔寺僧于法堂左鑿山造石土去石露是後深夜山常鳴不止)

「　噓氣成雲下鳳岑屈將首尾護祗林曉來忽起千山霧聞道潛龍夜半吟」


*** 古寺(今寺乃元至正間重建坐北小峰向道場山缺耆老云在初古寺西向海田胸襟極開闊因誌之)

「　寒露芙蓉開菊先西風桂子落墻邊偶逢人說前朝寺開卻山門見海田」


*** 大峒山(與高梧對峙嵐翠可掬為梧峰之正案雖隔海潮落可褰裳徑往)

「　者山望見那山高賓主分明不隔毫秋雨連朝當牖坐一條白練下滔滔」


** 天童木和尚送被東謝(二首)

「　出汗叢林借被無古人真個好規模霜風劈面今愁冷自笑儂家不丈夫」


二

「　棲真借被于天童大義全彰徹骨窮一種便宜親討著三冬贏得暖烘烘」


** 和南源大師山居(二首)

「　廚無餘粟甕無虀乞食山鄰恐見疏衲子過門爭一飽卻嫌鹽醬太空虛」


二

「　心花明發即傳燈稱性優游遠世情折腳鐺兒攜海上青山同作野盤僧」


** 早春寄訊錢塞庵相國(二首)

「　新年佛法問如何溪上梅花開巳多向上一機言外契風前遙憶老維摩」


二

「　柳眼新新陌上看海山桃實貯金盤本來身喜先天地一吸西江口自寬」


** 寄謝虞潛陽給諫

「　高林萬竹點徵霜佛法乘時一舉揚得晤毗耶老居士幅巾杖履映溪光」


** 酬空林大師見寄

「　兒時曾讀古人詩花木禪房歎絕奇竟喜尋師從是吉未占投老此相宜空潭再照非前影古柏重摩只舊姿布衲牛子雲外集恰同歸鳥共依枝」


** 七夕鄭子康初來參偈贈

「　相逢語語出肝腸竹院幽涼坐一方志銳逕期探法髓機鮮祗可接禪床玄珠在水曾無象花雨彌空或有香七夕果然同遇巧分明腦後佩圓光」


** 贈陸子念

「　羡爾水邊居士宅悠然物外道人家不嫌耕稼妨時禮能令禽魚聽法華志在青雲空萬卷身修白業洞三車樂天知命冰霜際飯罷伊蒲自點茶」


** 病中謝客

「　四體居嘗癢即抓誰知癢處有難消防微失術遂成毒經事知幾豈見遭因借大千為一榻時拈木枕作新交空齊問疾多明眼莫謂藏身太寂寥」


** 雪彌勒(二首)

「　閻浮昨夜打三更慈氏無端忽下生宮殿隨身同一色天龍禮足寂無聲珠林瓦礫祥光現大地山河古鏡明三會龍華收拾罷雲堂添得冷惺惺」


二

「　橫挨布袋當家珍玉殿瓊樓轉法輪鼻孔遭誰生扭捏眉毛巳自證純真嚴寒徹骨肩猶袒旭日當軒笑轉新敢請慈尊常住世時時垂手示諸人」


** 答李曉令(來偈有直待石獅吼方來對師說之句)

「　居士忽作石獅吼底事不妨盡底說何待將來重措詞遍界明明廣長舌」


** 贈形家李同春

「　山嶽鍾靈古到今白雲為蓋水為琴收來佛法無多子放去峰巒幾萬尋發秘堂堂須正眼抽奇的的在神鍼多君此道生平踐華髮肩輿日笑吟」


** 寄題錢聖月𠁼丆

「　輕輕下筆點三點非縱非橫梵字成莫以聰明嫌有象須從一􂒀悟無生青山啼鳥聲偏好靜夜孤蟾眼倍明聖遠乎哉其在是瞿曇千古見深情」


** 禾中重建真如寶塔

「　鴛鴦湖畔水溶溶寶塔分明在目中雲落簷楹彰異色風敲鈴鐸醒群蒙滄桑變幻尋常事瓦礫神奇起倒同曾記法華童子戲聚沙成佛不虛功」


** 峽石山慧力寺修鐘樓

「　有鐘必有樓無樓鐘無居扣之雖一音千睡醒斯須耳根既圓證不隨聲塵趨奇哉古觀音處處得逢渠」


** 子康鄭子清修梵行攝入法系命之曰恬作二
偈貽之

「　桑麻隱隱小橋偏清梵孤村日夕傳謝卻紛譁何所悅佛心天爵巳深研」


二

「　衡門之下可棲遲流水經年漾綠漪種得芙蕖香滿室悠哉未許比鄰知」


** 贈范夢覺

「　森羅萬象強名模夢裏崢嶸醒後無只此身心同古佛收來天地入洪爐鼠肝蟲臂何從勘寶樹仙禽待價沽行到水窮雲起處廬山面目似冰壺」


** 示陳宣其文學

「　魚躍鳶飛天地間溪聲山色更何宣個中一字原無有空劫家風在眼前」


** 示陸咫顏文學

「　尋常運筆寫文章母未生前面巳彰何必論尋兼論尺從來遍界不曾藏」


** 示王臨玉文學

「　生死臨頭也大難直須身命一回拼果然是玉何妨得縱歷秦庭保汝完」


** 題崑山戈玄淨先生略傳後

「　世鮮信佛法謂無靈驗處驗處豈果無力行人罕遇我觀戈先生學佛忘寒暑所以臨終時撒手灑然異如酪出乳中初非人所與自性與法界清淨口中注此乃現前事推之可風世生也從何來死也終何去分付天下人透脫此圈繢」


** 示丁方流(法名行嘉)

「　讀書正心術學佛徹心印世間出世間法門了無剩」


** 示吳彥正

「　書中有聖賢書外無衣冠少年惜白日莫取斯須安」


** 贈丁和卿文學

「　獨坐村庵擁毳袍春光依約上梅梢真人誰謂邈河漢默飲高風巳獲交」


** 贈丁長卿文學

「　二月春風花柳妍恰聞居士耳根圓延齡不必長生術面目分明太古先」


** 偶成

「　桃李芳菲菜麥稠春光絕好在溪頭廬陵米價時拈起衲子茫茫到處游」


** 達本上座乞題墨蘭

「　老僧乞題竹展開卻是蘭蘭竹欲誰辨驗取自鼻端」


** 題徑山雪老人畫扇

「　此畫仔細看徑山老人底今在居士手雲林好生持」


** 壽朱近修母慈淵查孺人

「　閨閣藏身有令名家門鍾孝在鄉評也知事佛巳多劫偶見行慈當此生道路饑寒躬自濟兒曹艱苦念俱并晚年更究西來意碧沼蓮華出水馨」


** 書嚴髻珠米單文後(二首)

「　衲僧腳下無寸土粒米問從何處來幸是隨門總檀施饑瘉飽處覺花開」


二

「　同人之道沒親疏迦葉空生會也無發意圓成眾功德等慈一著是良圖」


** 和海鹽劉霜厓邑侯持缽偈(附原偈)

帶水拖泥說化緣霜厓居士兩空拳饒伊餓得乾
成鱉猶向山門索飯錢。

「　佛祖家風展化緣難為居士助空拳山僧粒米未嘗咬不識其誰還飯錢」


** 酬髻珠居士(二首附原偈)

居士宿山中因談行起解絕後歸寄予二偈云解
絕即行起轉我不轉你子歸而求之天眼被底裏
趙州茶點中邊味擎向邛州沒縫磁不是故人情
分重宵分頻擲夜光珠。

「　解絕即行起覿面分我你撒手便歸家瞳人在眼裏」


二

「　趙州茶是山中味聊獻邛州白淨磁報玉投桃何可喻直看雙手撒明珠」


** 贈丁韓雲文學(二首)

「　洙泗高風在明新學脈真吾無隱乎爾入水見長人」


二

「　文章載道器山偈談何事君子觀吾機落紙元無句」


** 曲肱而枕之示吳子進

「　自體自受用任運靜而安樂天尼聖旨春在杏花壇」


** 雪窗獨坐迥禪展紙索書

「　上天忽同雲雨雪正交并袖手坐空樓捉筆亦怕冷茶後發清興書偈恐失韻大風簷前作來自西北境待看夜雪積成堆大地山河光迥迥」


** 示夏禹公

「　梅子黃時杏子肥枇杷甜味世間稀又看桃子紅來也信手拈來便療飢」


** 示張兩如

「　空山時雨落綿綿鐵鼓遙來破澗煙一句伽陀寫將去要君腳下自流傳」


** 竹窗偶成

「　直截西來意奇哉觸處通倦來兩眼合睡起一茶濃燕語茅簷下鶯啼柳圃中分明無隔線窗竹引清風」


** 題李曉令草亭

「　小亭軒窗空客來皆喜步大勝維摩室化現千獅座」


** 題風竹圖

「　蕭蕭兩竿竹葉葉從空下天風何時歇使伊挺身罷」


** 題王宣遠南詢畫冊

「　腳跟掀起半空中打著鄉談各不同掇轉船頭歸去也至今流水盡朝東」


二

「　居士畫時無錯筆山僧題處有淆訛毛錐一點虛空落好手丹青沒奈何」


** 寶晉齋閱仇十洲臨李龍眠畫佛嘗隨眾卷

「　法界幻為體聖凡總遊戲奇哉換人眼在此一張紙祇園諸應真一朝與相對面目未必真圍繞殊有意識破指頭禪去佛不遠矣」


** 梅里鎮重修東塔

「　千年寶塔一回新多少香花結勝因清曉登來看六
合出頭天外想奇人」


** 禮夾山林皋和尚塔(夾山和尚與予剃落皆依興福洞聞老人後嗣法又同龍池一脈)

「　曾經大嚼過屠門愧我初終辱弟昆花木禪房蕭寺古竹林清磬甕城尊全身示入山中定好手扶向上根觸目生機誰薦去江心白浪向空翻」


** 悼黃介老(有序八首)

介子雖儒深入禪觀鼎革之際抱義下獄末由致
問巳丑春莫傳聞坐脫江寧得大自在永訣時乎
書一扇囑門人鄧生者相寄至七月中浣始得見
之於是就破山丈室中莫一茗詠歎其詩如見其
人不覺悲惋中來因次其韻為偈八章所寄詩云
劍樹刀山掉臂過長伸兩腳自為摩三千善逝原
非佛百萬波旬豈是魔潦倒不妨天亦醉掀翻一
任水生波夜來夢作修羅手其奈雙丸忽跳何。

「　閻浮樹下暫經過授記靈山頂再摩慈忍牖民唯有佛嗔癡退舍巳平魔勞生且共眠長夜世事從來等逝波留取菩提真種子人間天上敢誰何」


二

「　太白峰高幾度過塔尖雲霧日為摩真宗有授能超佛堅甲無須乃入魔紫燕識巢歸社日白鷗顧影泛春波寄來一詠驚長歎奈此題邊姓氏何」


三

「　芳艸春江不得過遙思獨把管城摩青雲幸作文章佛白髮能空生死魔身世信然皆石火乾坤無處問風波炎炎六月山如炙一扇清涼意在何」


四

「　憶昔江城冒曉過人肩鬧市正相摩師門握手投膠漆法句當鋒折外魔百劫肝腸藏碧血三年流寓隔滄波好音末後終相及生死同條誼若何」


五

「　乾明古寺客秋過殿角風鈴日夕摩丈室花紛方論道法堂艸長不為魔潮平山閣僧眠石雨過江帆鳥掠波白露蒹葭時又至伊人宛在欲從何」


六

「　五濁人生未可過一笻瀟灑手常摩戰爭蠻觸誰為長心醉榮名亦是魔寂莫青山堪閱世深沉古澗自無波分茅定鼎昭前代墳典相傳又若何」


七

「　有土於西莫是過金繩覺路入三摩口憑樹鳥同歌佛身長蓮華不見魔寶閣天空香自雨玉池水滿靜無波利根直證無生忍壁立常光孰奈何」


八

「　鐵樹花開少客過瞿曇拈起手親摩聖凡齊掃非名佛賓主同時要揀魔惶恐灘頭戈倒地滹沱河畔棒興波中原一寶君賚得爭奈無人著價何」


** 書徐虞求先生讀語錄二偈冊(二首)

「　相逢滾滾利談鋒林下何人入我宗時節到來能撒手空山六月打霜鐘」


「　卸下儒冠付老天干戈叢裏且逃禪世心灰盡靈根長應起東林學種蓮」


** 莖虀偈(有引)

辛卯歲暮錢子聖月寄書云近榜所居曰莖虀欲
得數言光寵余乃思祖家垂示有大家相聚喫莖
虀喚作一莖虀入地獄如箭射錢子取義或於此
耶余因下一註腳錢子愛禪者也其不輕視莖虀
作遊戲乎。

「　指頭十個最難齊錢子參禪又割雞未至竟酣千日酒如何敢喚一莖虀祖師不是言枯淡君子從來嗜藿藜道路兩條行得到春山好聽杜鵑啼」


** 宣城詹曰至其生世之月日即其母氏去世之
月日也寄箋須語以偈報之

「　因生念死孝思長生死同時母在堂請以摩耶師母氏現身塵世作舟航」


** 鶴林詠古(十三首)

*** 宋武帝

「　樵採青山枕擔眠鶴翎捧日下遙天鑿來一井何甘洌千載緇流飲此泉」

(群鶴庇日帝微時事寺中有井名寄奴泉相傳帝所浚甚甘洌大旱不竭)。

*** 唐玄素禪師

「　僧來何處把門敲祖意分明直下拋堪惜此僧門外立不知身入鳳凰巢」

(師為牛頭之裔住鶴林僧來敲門師云莫道僧佛來亦不著)。

*** 李涉

「　人生擾擾在塵寰方寸常年未得閒獨愛李公真實語琅玕千個靜空山」

(寺在昔多談竹亦名竹林李詩因過竹院逢僧話又得浮生半日閒蓋本此)。

*** 宋壽涯禪師

「　洪蒙未判絕町畦道器分來物本齊不識老僧山裏坐更將何旨授濂溪」

(寺誌周夫子學淵源于壽涯)。

*** 周濂溪先生

「　聖學研幾百代宗高山仰止禮宜崇清池六月荷香滿時有風吹入梵宮」

(祠在寺右按祠記先生依舅氏鄭龍園居瀾讀書寺側)。

*** 銀青元章米公

「　風流文字出塵姿交契雲堂說法師願作伽藍護名勝山中松石至今奇」

(鶴林誌藏公聽法于石門聽禪師詐護寺卒後如其言)。

*** 蘇子瞻文忠公

「　竹院曾遊一品題端明學士醉如泥長廊古碣知多少讀到公詩價不低」

(公愛寺竹有詠又有醉後是刁景純詩)。

*** 宋高宗

「　南渡匆匆馬不遲中原為問此何時卻拈古偈親揮灑七佛全身現七碑」

(誌稱帝南渡時駐驆於此書七佛偈勒石今存)。

*** 陸秀夫忠節公

「　滄海茫茫正氣存鯨波萬里孰招魂高宗過後臨池
在香剎因來共曉昏」

(公祠初在金山見夢鶴林寺僧因還山門之左)。

*** 圓悟勤禪師

「　筆語諄諄不幾行道情法訓藹然彰西湖長老人雖遠片石摩挲久愈光」

(石刻云西湖然禪師都下相別能自奮忠竟繼佛性住持甚慈甚慈凡百日慎一日久之果熟
自馨香也收書敘致殊殷勤□□值冗附此相勉領剎作粥飯□□□□心平直以身先之□□□□□謙和人乃皈向要潔淨口行然後隨以已所得
以開示於人□□過為矜衒便是守本分也圓悟禪師克勤示後有跋云懌氏所以久長者正以能作善言警悟不肖今覲圓悟禪師遺墨字字真實讀
之森然加敬但患有不能終身行之者爾紹興癸丑穀雨日章騆仲駿書按佛性即佛果嗣錄載其住德山大溈西湖禪師繼席不知於何地顧於佛果
為晚出而示語首稱禪師末署以名古人風度可想見也書法遒與天童示隆公知藏石刻正頓此則錄中不載不知鶴林何緣有此石戒佛果當年
偶值遊此而作是書耶抑然禪師後或曾主此耶然皆不可考矣)。

*** 元中峰本禪師

「　鶴林殿主能求法臨濟僧堂不學禪天目山高千萬丈重新寫出話頭看」

(石刻昔王嘗侍訪臨濟至僧掌問曰此一堂僧在此作麼濟曰不看經不坐禪總教他成佛去
此話流落叢林舊矣鶴林定殿主要向不看經不坐禪處長伸化喙極力扶持使臨濟家聲千古不墜過門露語因合掌告之曰願觀盛作西天目山幻
住道者明本書按此條中未載)。

*** 明紫柏尊者

「　大明國裏丈夫僧傑出叢林照夜燈是處道場俱振刷入門一棒燄騰騰」

(師嘗過寺慨祖庭淪落必連浹旬後囑五臺公恢復侵地)。

*** 陸五臺莊簡公

「　祖庭秋晚阿誰扶想見當年陸大夫佛地賢祠還舊觀靈山付囑語非無」

(見濂溪祠碑)。

** 寄青蓮同參

「　法華山畔相尋後屈指於今又九年聞道頭顱如我白何時再晤話生緣」


** 送道場山曉音知客

「　五月芒鞋特地行榴花京口照人明道場山頂重回去好作金雞報曉聲」


** 謝事

「　衰病難堪住鶴林紛紛雲水不勞尋飢餐渴飲無餘事只可閒眠聽竹禽」


** 贈顧聖復業醫

「　賢哉君子用於世得其宜周孔詩書牖軒岐艸木昆帝心無待簡民命亦堪醫懷保躋仁壽巖廊任不卑」


** 答王雲來文學

「　憶昔昌黎謁大顛玄珠曾索入重淵開門何更煩敲瓦入社相將引種蓮刪定詩書夫子道直空文字祖師禪雲門扇子今安在臘月冰霜到腳邊」


** 答陳復庵乩仙(三首)

「　大事因緣本自然半生轆轆苦參禪而今衰病身無用白日清宵只打眠」


「　嘉客翩翩向晚來飛飛小鳥啄生臺偶登山寺渾忘返竹下裁詩韻自猜」


「　世外蕭然喚作僧古今紅日自東升十洲三島俱為幻覷破何曾有寸繩」


** 過葑谿周雪巖道侶靜室

「　傍廛精舍一燈明數版低墻隔世情橙橘兩分階下樹鐘魚互答佛前聲山高欲仰人皆譽男大無婚話巳成(伯屏倪公贈以甘龐貽范扁故及)喜我杖藜頻過此南薰北牖晚涼生」


** 天童送蘭若上人出山

「　滿覺菴中賢主人青山看我意何親話中記起杭州景一片西湖絕點塵」


** 寄聚周上人

「　去秋曾訂過君菴冒雨江船遂向南八月潮頭千古在山中無事即來探」


** 示曹雲海

「　百行從來孝是先事親事佛兩無偏雞鳴起到黃昏後體取無生出世纏」


** 讀新桂瞿公臨難諸作(二首)

「　惟人有性性有德仁義禮智仁為長殺身成仁性德完萬古斯人在天壤」


二

「　白刃臨頭可畏哉深情縷縷筆端開生平面目元無損長笑一聲歸去來」


** 示吳萃凡

「　逐色隨聲念念非回頭猛省即真機子規樹上流鮮血無限春光喚客歸」


** 示吳永侯

「　紅紅紫紫滿山坡青嶂無情面似酡一點真機親說破清明過後野花多」


** 寄秋亭三子

「　一身學佛一身當男大須婚也不妨參得老龐公案熟秋亭湘水姓俱香(子康)」


「　長水塘邊放一舟溪山兩地各悠悠道情幸是俱無隔秋月春風話不休(念碩)」


「　百歲年華等逝波樹凋木落問如何分明體露金風裏一句隹音寄薜蘿(薇垣)」


** 臘雪二見

「　一般時節兩番寒指示諸人仔細看大地沉來山睡穩虛空混去火爐寬羚羊掛角蹤難覓獵犬迷家眼被瞞乘興空樓書短偈硯池纔蘸又冰乾」


** 送麗中大德

「　一夏安居日杜門客來相訪少寒溫闍黎過我天還暑露地烹茶月滿村」


** 送駿機大德

「　金井梧桐巳報秋火雲猶自照山頭途中佛法最親切動步通身雨汗流」


** 送祗園老禪回閩緣幹

「　好大哥福建子行腳區區老不止客秋參我入天童草鞋緊峭多歡喜燕語乍談人不解細聽方纔知所以今年回嶺明年出往還途路誰遑恤身心拼供十
方僧一任秋風冷蕭瑟上前行休放逸祖師公案腳頭提遇境逢緣無打失楊岐驢子腳曾三趙州牙齒元來一聲前句為君述仙霞嶺上月明時黯淡灘頭浪汩汩咄」


** 示慈帆上人

「　憶在十年前天童一相見于今十年後重來呈舊面佛法本無言有言乃方便老婆心太慈與汝通一線人生如張帆所在隨之轉業風四面吹船在波心戰線索縱牢牽終亦有時倦須臾失照顧生死一時變同舟巳胡越父子空眷戀何如奮勇猛大事期親薦回頭上岸來直入空王殿輕生日悠悠乾城眼方眩誰知四山逼等閒無貴賤業海既沉浮魚龍心不善金翅高迴翔命盡中他咽此語報君知會時當喜忭」


** 碧峰禪人病中求示

「　枯腸本無物詩偈何有新秪宜隨筆寫筆底見精神是句終疏韻非言卻動人碧峰能點首病骨不同塵」


** 和宋慈受深禪師登披雲臺十詠(有序　附原詠併跋)

宋慈受深禪師投老秀峰有登披雲臺十詠蓋懷
藥山月下披雲嘯一聲而作其詩優游自在令人
深味得古尊宿住山受用非息躁競大休歇者不
能退身三步守雌牧卑若余者或所謂懷慈受如
懷藥山者乎聊抒企慕非敢謂即古人也。

附原詠。

林底常懷老藥山皮膚脫盡萬機閒披雲月下時
長嘯千古風流滿世間。

戲鐫崖石號披雲且欲朝昏見古人折腳鐺中聊
自足世間憂喜不關身。

拄筇臺畔自騰騰野草閒花炤眼明綠水青山皆
舊物鳥啼猿嘯別無聲。

春暖崖花處處紅住山境界樂無窮勞生奔競何
時巳說與還如耳畔風。

當年吳越日相攻螘國蝸爭不少容范蠡西施伎
倆盡青山依舊白雲中。

兀坐雲根嬾舉頭更無言句示禪流森羅萬象分
明說有口何妨掛壁休。

老來差嬾出人前秪欲隈崖傍水邊多謝洞庭峰
頂月夜來向我十分圓。

禪門難覓好兒孫逐句尋言總失真山是山兮水
是水莫將閒解鬥尖新。

透過無心種種休松間石上自悠悠田園不用爭
疆界大地都來一指頭。

莫笈山僧語句麤真情何處著工夫世人用盡精
神討緣木何曾覓得魚。

道無古今而人有古今人無古今而時有古今道
苟同矣雖歷世千古如出乎其時如見乎其人不
尒雖合堂共席邈乎千里遙也慈受深禪師住秀
峰日登披雲臺懷老藥山見之十詠遂使澧陽遺
韻炤煥異代可謂無間然矣噫以古驗今以今視
昔安知異時不有懷吾慈受如慈受之懷藥山者
乎語云道不同不相為謀此特為有道者言之若
夫下士聞知不大笑而不棄之者幾希矣丁巳仲
秋下澣真慶叟孫觀跋(宣和元年五月嗣法壽庵上石)。

「　慈受當年老住山身心真箇到安閒藥山月下披雲嘯相憶清風在兩間」


「　山中何有但多雲去住無心近野人側笠看雲雲滿袖大千沙界一閒身」


「　世緣隨順任騰騰老去雙眸喜帶明看遍山花緘卻口谷風臺畔起松聲」


「　扶桑日出碧天紅歲月人間轉不窮世自奔忙我閒坐箇中消息付春風」


「　蠻觸安然苦見攻霸心何事少相容姑蘇臺下遊麋鹿今古興亡一歎中」


「　雲臥無端白了頭山藏水逝不停流有般演若迷何甚牛外尋牛走未休」


「　鳥啣花落碧岩前祖意分明在那邊舉向禪曹言不會話頭還待幾時圓」


「　老胡遺下眾兒孫血脈通來始算真吹滅紙燈開卻眼生机突出一番新」


「　豎拂拈槌直下休白雲紅日兩悠悠祖翁田地收來穩鼾睡重巖不轉頭」


「　禪門語句莫嫌麤透得方名是丈夫飛躍是人云是道到頭誰箇識鳶魚」


** 和宋虛堂愚禪師虎丘十詠(附原詠)

*** 劍池

石壁千尋勢嶮巇下臨寒玉浸蟾輝古今多少憑
欄者親見干將到底稀(原詠)。

「　絕頂香臺帶嶮巇轆轤聲裡劍光輝禪燈一炤遊人醉來試干將政不稀(和)」


*** 生公臺

鱗皴瘦石籠寒蘚千古遺蹤意轉新縱使天花來
墮席何如緘口過殘春。

「　生公說法身巳去留得石臺公案新弔古何人重指點一杯特薦雨前春」


*** 雨花臺

昔人曾此談空有花雨繽紛繞座寒堪笑空生無
伎倆不曾開口被人顢。

「　長松落落碧陰繁寂歷空山六月寒說到此臺花雨散古今多被石頭顢」


*** 千人座

蒼崖險處坦然平萬指曾來聽此經若謂生公消
息遠一聲啼鳥共誰聽。

「　寥寥谷口暮雲平月上僧完未了經試問虛空終日講千人座有幾人聽」


*** 點頭石

大包纔剖礙人問日炙風吹轉放頑見說聽經曾
肯首更須來透鐵門關。

「　囫圇無縫白雲間佛性雖靈又至頑奇甚當機頭一點浮生穿鑿不相關」


*** 憨憨泉

憨泉一掬清無底暗與曹源正脈通陸羽若教知
此味定應天下水無功。

「　甘泉鑿出山根破水性元來到處通若與曹溪無二味渴禪須記古人功」


*** 試劍石

雲骨深埋草莽中竟傳秦主試靈鋒舊痕尚帶春
苔綠一罅能生偃草風。

「　頹然不墮劫灰中政也無端躍劍鋒千載客來看此石人間空有戰爭風」


*** 吳王墓

海湧通幽一徑深怪來時作老龍吟闔問覿面無
迴跡休向空山斷處尋。

「　墓門無覓意深深顧盻雄圖植杖吟誰謂闔閶生氣盡管絃日夜虎丘尋」


*** 白蓮池

靈沼天成非禹鑿玉華時向此中開遊人只愛池
中底不覺香風天外來。

「　曾愛芙蕖泥裏種更嬿朱紫粲然開當年老宿渾如鶴池側看花大步來」


*** 小吳軒

結茅初不為孤峰秪愛登臨眼底空風淡雲收見
天末始知吳在一毫中。

「　一點青青指別峰坐來身世曠然空此軒不特觀吳小領取空生大覺中」







嬾齋別集卷八(終)

牧雲和尚嬾齋別集卷之九
東吳　毛晉子晉　編閱
鄂州　記室智時　較訂

* 詩(甲之一)
** 銅井時

*** 杪冬還山口占

「　還山正及是殘冬乘興門前一拄笻欲望琴川呼艇處寒雲巳隔最高峰」


*** 招鶴兄西山看梅(八首)

「　山樓無事恣清談曾約看梅到我菴冷地梅開思舊話日遲帆影破春嵐」


二

「　西山遠峙太湖隈同道相尋不易來所喜自來民俗古四時生計只鋤梅」


三

「　湖濱梅圃一家家臘月時暄小放葩深謝鄰菴有方誼頻來邀看早開花」


四

「　青山高下總皆梅春力花顏曉夜催不出戶庭聊縱目也疑香國飽餐回」


五

「　梅椒糝雪露微紅開落他山亦自同爭若環湖三十里平鋪如雪傲春風」


六

「　空山梅放寂無聲一點寒香壓眾英坐怪看花多熱鬧那知花不近人情」


七

「　百草頭邊是祖機謾云吾道色香非湖山佳處梅千樹苔骨冰花聽指揮」


八

「　忽地寒香撲面來當人鼻孔洞無埋翻思昔日靈雲
鈍何待桃花三月開」


*** 庚辰夏再登銅井設關禁足

「　銅井山菴坐半巔開門湖水漾漪漣三年兩度來休夏一缽孤峰踵昔賢松子落時閒植杖梅花開際偶移船只今收足圓光裏祗在山中又一天」


*** 馮荃升文學冒暑過訪

「　跫然足音至棲息豈琳宮道味同嘗蠟詩懷欲化虹再扶蓮社範不減竹林風磐礡清陰下涼生語笑中」


*** 新秋書事

「　大火西流令序長庭梧一葉報新涼棲遲松院閒堪詠想像荷風遠亦香野老雲霓方切望平疇禾稼未登黃山家雖不憂時事擊壞謳歌世願康」


*** 晚秋寓湖上

「　青山不改舊時紅宛轉霜林遠近通曳策斷橋殘炤裡坐看秋意畫難工」


*** 冬日放舟鶴湖抵梅居晤周君謨孝廉走筆書
贈

「　澹蕩鶴湖水東流幾盤曲朔風激揚之塞波渙層綠我舟為誰來有客在其澳筆寫尼山文記欣耆闍囑現身冠履場和光導塵俗相聞固有年茲秋乃面矚坦度見襟期端操徵素蓄靡靡末法運力為樹竿纛斯人念不忘斯行遂所欲城闥一水渡第宅如鱗簇何為居士居梅花環小築何者居士風蕭蕭數竿竹再晤別無言兩眼對雙目宴坐以終日去住各無束哂彼鈍根師法施嫌未足」


*** 龍湖蚤發擬之長水阻風泊王江涇作

「　冬行苦日短舟發嘗恐遲誰謂出溪口北風變南吹湖端擁千浪舟首如鳴槌一浪逆百槳槳槳抱艱危舟子競努力胥稱腕力疲雲黃日易暮告我增畏疑水宿固有程或瞑焉可期不若風隔處穩將孤舟艤
我心為之制動靜隨所宜岸傍得閒立水際雜有窺近廛正作市人語叢叢私顧我以為異不言心若思石梁駕河曲奔走知是誰鳧鴨何乃縱出沒波問嬉物習從所慣異哉忘險夷爰有遠商舶前邁捷如馳歎彼能勇往不為風波欺指以語同舟篙師佯不知永懷濟川意扣舷聊自怡」


*** 題穎源弟靜室

「　朱砂澗傍精廬小門設嘗關人境杳當軒不知何代松摩空猶龍勢夭矯暮鼓晨鐘有比鄰雲荒日冷無飛鳥山僧晏起無事營自將落葉空庭掃」


*** 婁江靜室曉作

「　落落村雞叫數聲床頭睡漢盡惺惺茅簷不覺霜花落衲被寒深是五更」


*** 宿虎丘西隱

「　浪遊忘卻山中宿枕上悠然夢不同到曉高樓鐘鼓靜幽禽語語喚春風」


*** 過不二上人

「　傍溪精舍兩三楹炯炯軒窗一色明靜者安居觀實相不妨門外弄橈聲」


*** 題竹

「　野竹蕭蕭紙上留展來眉睫頓生秋香嚴去後何人識拳石從傍解點頭」


*** 再登程純甫書樓

「　虛閣登來非一度清秋良晤更相宜謾言襆被中宵宿最好斜陽遠望時」


*** 張靜垣同舟至乾元菴

「　扁舟隨我過龍湖高掛風帆興不孤相坐空堂未鳴磬秋聲瑟瑟起茭蘆」


* 詩部(甲之二)
** 古南時上

*** 折蘆菴(二首)

「　野情愛枕石頭眠同道招遊煙水邊坐有軒窗堪望遠行非舟楫莫教前芙渠露冷花猶炤蘆葦秋深葉盡偏偶憶朱涇垂釣意離鉤三寸驗諸禪」


「　矮矮柴門向水開煙林四面遶池臺安居自不生凡想晦跡從言養聖胎清曉語聞幽樹鳥中宵夢入白雲堆隔溪肴見迷津者不惜拋蘆為渡來」


*** 開爐古南閱諸衲子除夕之作

「　祖風導世古凌然荒院開爐順昔緣杖子山形全正今柴頭品字發新煙兒童竹馬看相戲村里桃符又改年笑我端居無事想也隨人和歲除篇」


*** 村懷(三首)

「　村荒遠人事不異居深山門庭無棲泊鳥雀閒往還」


二

「　水邊與林下原是道人居生性送迎嬾非關絕交書」


三

「　驟雨夜來過春池徹底清自非濠上客時有觀魚情」


*** 溪濱落花觸目成偈(五首)

「　長溪昨夜殷其雷驟雨繁花打作堆有客夢中方栩栩朱顏未信一時頹」


二

「　花下一壺難得醉人間兩鬢易成絲負趨休訝南華語川上徘徊有仲尼」


三

「　誰家梁燕羽差池實相深談自不知也惜落花啣上下忙忙直作有情癡」


四

「　綠陰漸漸暗香臺餘萼葳蕤葉底開最苦游蜂情不斷不辭谿路遠飛來」


五

「　春風行令自無虛花落花開總信渠吹盡殘紅無著
處拈來水面飼遊魚」


*** 杪秋晤唐祈遠於烏戍書園

「　涼風無事坐荒村呼艇來尋不二門高閣倚空連野色寒花炤眼抹秋痕峰巒峭峻忘成簣潭水汪洋擬擲綸獅座試憑機掣覓毘耶誰道竟無言」


*** 九日於住波菴小閣

「　秋杪金風涼遠行思故鄉故鄉在何處眠來知夜長」


*** 宿當湖西林寺(二首)

「　當湖煙水際古殿何時興清梵中宵發東吹過舊城」


二

「　空樓隔市廛一似絕人煙曉日推窗起稻花香滿田」


*** 題金山圖(二首)

「　微茫江岸艸蕭蕭水次蒼山有姓焦自昔漁人嘗此泛不知南北是何朝」


二

「　江面微風撼塔鈴塔中長日走江聲剎竿便是瓜洲渡北望長安自此行」


*** 寄懷天台靈鷲寺石奇和尚(二首)

「　谿院經年坐春條暖日熏幾思華頂月未踏石橋雲病骨悲同立深言近莫聞溪山原不異終惜一江分」


二

「　平野春光潤寒巖遼燒熏法筵餘凍雪木座擁高雲杖擊峰齊舞花拈眾樂聞靈山一會在今古又何分」


*** 贈褚鳳廷道翁

「　壯年雄志四方攜京國風光入馬蹄何似耆年真受用時尋寂樂遇招提」


*** 褚鳳廷宅看閩中將樂石

「　信是他山石從來未有觀移時踰峻嶺止處近微瀾宛具全峰勢如蒙宿霧寒真光無外洩仁壽此中安」


*** 登魯菴水閣右個

「　小閣真如斗登來眼豁然溪聲通足下山意在簷邊蒼竹亭亭立斜陽淡淡懸火雲蒸六月想就北窗眠」


*** 寄吳門玄若機公(二首)

「　惘惘窮途客年年畏卜居自將同鶴跡時以負角書最可知心久能忘晤面初遙思吟臥處昔竹近何如」


二

「　溪柳緣參差溪光無定時十年林下誼五字客中詩燕乳花將盡鶯鳴席未移閒將臨水意報與故人知」


*** 春暮雜詠(十首)

「　春眠溪院冷無雲曉夢禽聲亦有聞遙憶故山湖水上梅花如雪早紛紛」


二

「　丈室虛閒篆縷浮忘言摩詰病無儔春風欲盡繩床臥問疾何人一唱酬」


三

「　梅子青青花事稀後開籬落有薔薇日長隱几心無住閒看中林蝶影飛」


四

「　溪上花殘少客遊虛廊鎮日似山幽階前稚竹無心長柔綠枝枝自可眸」


五

「　阡陌猗然帶女桑水村幽致未云荒一茅欲避溪雲暖白石青松詎可忘」


六

「　小艇桃源未得尋楊花飛落水深深白鷗黃鳥閒相識不礙時時在柳陰」


七

「　出岫無心雲片片啣花有意鳥雙雙卻嫌㯉性彌年嬾只麼閒閒臥北窗」


八

「　一花到地春隨去數竹穿泥夏早來坐愛薰風應時節不時吹我殿扉開」


九

「　柔桑采朵碧溪灣蠶月安居自得閒竹杖靠軒聊探水草鞋懸壁待看山」


十

「　一任飛花落古菴垂絲千尺在深潭打魚船子真為逸顛酒曹山未是憨」


*** 夢戒雷震公二首(有序)

公梁谿人也倜儻有英氣喜屬詩初與予遊期明
巳事後以一代時教講席多立門戶欲窮其致焚
膏繼晷苦心幾二十年庚辰冬從南都得疾旅臥
吳門之龍樹菴不起無葬地友人慈築火化之移
其骨歸石盂山。

「　夏夜雨不息孤燈耿無煙伏枕忽成寐故人來我前容顏宛如昔蹈厲殊翩翩緬懷平生懽把臂憑高筵詢之別來意欲語仍嘿然有若分題夜搆思入虛玄不知萍梗蹤宿痾何時痊前冬遠聞訃無乃夢中傳」


二

「　吾生四方遊所立望同志於何此相見微覺較前異攢眉對知巳何者不得意我留煙村間春夏巳易二眷言姑蘇山有君敦道義惠然肯來顧所感不相棄溪花巳無飛梅雨適時至水田亂蛙鳴中夜警無睡枕簞時轉側神情見游戲與君學無生生死何足累君雖乘白雲未忘法門季謂君夢中來能免數行淚」


*** 夏晚同程純甫菴後散步(二首)

「　三年不見常時想六月能過一面歡舊路未忘無待引新墻初築且須觀」


二

「　犁鋤遠近皆耕水殿閣東南忽打雷竹扇葛衣涼正
納村風溪雨夜俱來」


*** 范遵甫覽予山偈擊節別後寄贈(二首)

「　天壤有斯文世界不空立精華古人味天機信吐翕在昔洙泗沒餘響授參伋德者必有言聖經賴明緝率循閑隱怪厥中方允執百世誰則師性道于焉集以茲願學眾水流必就濕君家大范風文行乃固習豈直正冠履兼知浩篇什英英高雲志青紫可芥拾而余山林人於世何汲汲違親影惟單遠遊歲踰廿死生古稱大用是眉宇急徒懷孝友意莫耕桑梓粒感彼陟岵吟中情每岌岌途窮忽返步縣解本無縶抱病欣忘言望古如不及白雲曾高臥青溪一停笠詞章非我事紙墨何暇給偶然流胸襟造次欲滿笈嗟咨自成趣敢落文字級時值枯稿流把讀嘆艱澀誰謂風雅倫見之反珍襲擇術本相異臭味何忽入得非君之懷化理有所吸春花落何處蜂髯爭嗜汁空庭雨餘後竹色正霑浥坐次忘舞蹈風中豁於邑冥心太古上干戈等讓揖乃知楊朱徒多岐自為泣千古惟春雷可以動凡蟄」


二

「　聖賢生憂患智者當以勗君子所為貴落落乃如玉緬思古先王與聚遂民欲使如登春臺有若醉醽醁飲食會男女水火視菽粟一夫澤不被自慊失亭毒吁嗟斯民中誰者能拔俗簡編不將事風塵屢僕僕斗酒使氣揚青銅炤髮綠徒然負此軀大道莫可告君資誠卓秀義理自天屬晏如環堵間蔬水歡亦足文章列芻豢今古靡不囑心力久為殫辛苦過自督胡然遭蹭蹬志不逞鴻鵠天命若可把人事多所局荏苒歲華逝淹留日月促回也其庶乎屢空得君續懷抱幸自寬固窮節不辱三生因緣在讀我林下錄恍然投法味快得我心曲竊嗟有生類難解濁世梏
鬚眉均丈夫有髮何曲跼良驥躍千里要當秣以蓐神魚入重淵其奈網罟數遭逢時有待淪溺苦惟酷君看血氣儔初非不息燭一念從之迷百身亦何贖飛舉欲仙仙妄矣登真籙所以大觀士三界指為獄榮名悲草露甲兵笑蠻觸霸王同一化不讓吳與蜀未聞千載後周鼎在郟鄏我言雖曰放君志乃可沃結纓生未知賢也徒結束聞道夕死可聖兮想其躅時乎不再來逝者亦云速念茲如臨淵其勿寢安褥曠劫良在今萬古碧潭淥晦明在吾眼旋轉任朝旭聿來竹院中宴坐消暑溽法緣偶相聚情好永為篤寧靜近枯淡紛譁謝繁縟因以性命憂要君醍醐浴謾嗤奔蜂微而以化藿蠋」


*** 久雨

「　梅溪為水鄉一雨經彌月溪流忽高岸舟行如地發天地煙濛濛暑月冷侵骨朝旭豈全蔽晚雷聲不歇所棲異孤峰卑濕上履襪布衲暈白花烘爐無榾拙土階時浸潤出戶有顛蹶老農樹新苗日夕恐見沒荷蓑來遠阡皤然曲鬚髮口稱去年旱溝水村村竭桔槔喧中夜用力徒搰搰今年雨水多川壇不煩謁屋茅雖漏爛上天何敢忽鄰翁偶相值與語同咄咄眷彼淳古意想見休明碣取貌誠則野近仁信哉訥歸來坐室中抱膝亦如兀稍晴軒窗開輒喜遠帆突蒼蒼長天空靄靄陰翳揭杖藜有高情思同采山蕨」


*** 刪竹(二首)

「　素性愛丘壑煙村無半峰少留林間意惟此竹一叢入夏取涼便嫌彼枝葉濃斜陽自披剪于以利其鋒運斤值新霽寒翠衫袖封坐石矚高蔭約略欲無重清風應手至幽韻如吹松生成聳秀榦亭亭無秋冬問起有數枝培土同厚鬆立節甚不直謾嗟難見容快哉當西北剪擇空蒙茸忽見天一方高明曠心胸」


又

「　種竹非遣俗竹中自無塵虛心持特操待老完其真豈欲故伐汝縛去同柴薪昨者北窗下所黜皆非珍況爾當前軒耳目之所親到門無爽氣何以慰嘉賓昏昏但蒙密卑身風雨晨中豈無卓立或難前自陳信哉物因混君子慚經綸吾今選於眾孰曰無其仁疇昔一擊士知非等閒人」


*** 古木

「　古木臨高簷兀然墮其枝風霜久獨立綠竹左右之木得竹而葉竹同木而欹微風行是中蕭蕭息相吹木喜竹多韻竹欣木無奇木獨存老意竹各挺秀姿並處無嫌猜歲寒將與期木也若無用去之非所宜」


*** 返照

「　斜日欲西落餘光射東垣萬象復輝映溪林寂無喧其時有逸者與客坐中軒撫茲一過目有會忘乎言」


*** 移蕉

「　微蕉托我庭始生亦殊苦數日抽一葉畏風莫敢舞遂有清音來曉空落疏雨獨以遠窗下來者恐相侮清晨手種過東西同一土暫移若違性全身忽傴僂茲物體本空眾葉偶合聚觸類悟其軀在乎明眼睹因思滋舊根盆水頻掬取山情近草木非關過惜撫待看碧陰高清涼映簾廡」


*** 摘瓜

「　天地好生物寸土不空荒人力輔之運溉灌扶其良遂致竹架碧映斯瓜實黃葉大冒赤日蔓延上新篁懸蒂影直直及晨露瀼瀼每資伊蒲饌齒舌有潔香疑傳青門種藝此招提房我摘非不惜恐其秋忽霜凡物不虛生利用乃為臧當美不飫人過時徒自傷君看映階艸不栽亦自長青青交春夏殊省撫視忙所因無致用任之委爨傍」


*** 曝書

「　伊誰於古初巧製此文字賢哲去千載心精儼相示目擊不容聲蕩默立天地賴以正眾情多聞未為至何哉蠹魚癡咀嚼競從事飽腹而巳矣寧達作者意我生輕外物自期行古志負之為遠遊未嘗窮途棄晤對樂無時膠漆投不異於今久彌敬朝夕發幽秘秋陽以暴之古人端在是任彼老斲輪乃以糟粕視」


*** 觀帖

「　曾聞古之人有工臨池筆灑墨不苟然落紙皆有律末學怪膚甚各信手腕出深觀凝其思默默增恂慄何乃風格殊何乃點畫一六書稱一藝古為童子恤何乃及其至作者亦憚述擬似神巳死脫法豈終吉縱橫得體間其妙難意必欲速敢窺奧手拙徒費日所以入道門種性許超逸矜式惟苦心臻化能事畢」


*** 觀魚

「　小池良不寬中有數尾魚莫知其誰饋畜之傍我廬魚躍時洋洋予覺日于于相忘不知樂各自遂厥初微物信亦神呼吸波光舒曉窗騰竹霧恆疑其巨噓尾赬曾無勞水清行自如悠然非江湖潛處歲月餘鯨鯢沉巨浸任竿難放渠眾鱗在他水往往登庖廚皆因身味厚自致戕全軀所以達生士掩材類山㯉一龍復一蛇世罟不能漁隱見終天年淡漠神明居得非其慮遠所適為之殊」


*** 納涼

「　九月霜露降無衣悲歲窮六月日酷甚把扇思清風有生雖云眾極其體則同感觸以自遣端苦寒暑攻何如息心士煩熱消胸中三伏坐竹院有時吟孤桐大汗豈不流微涼時覺通鳴磬及午飯火雲正燒空自喜得閒暇解衣忘蘊隆晚來簷前踞久焉盻蒼穹依徊二三子語話隨其衷殿戶闃寂寞河漢高昭融
微蚊颺輕扇小鳥伏蒿蓬四體喜無倦深更惜餘功匏葉露涓滴竹陰月朦朧臥去室生白覺來窗日紅爽心良在茲遺世非所崇緬思天地運循環何時終」


*** 又觀魚

「　近水多見魚在山多見鳥見鳥羡高飛見魚忻伏沼魚鳥本無機人情自為杳華亭古都會煙水亦渺渺朱涇古船子風儀超世表披緇把釣竿垂絲向紅蓼跡疏鳧鷗親眼曠佛祖小眾漁殊不識鼓枻乃相嬲蓑笠送春秋蓬窗臥昏曉尋常傍釣來他魚不為少躍躍雖可人俯視何其眇錦鱗洪波得生平事則了吁嗟祖庭秋先烈誰克紹浩歌留此情一解世紛擾」


*** 將登天台寄王言遠孝廉

「　宇內多名山越中聞天台梵宮出雲漢林壑千重迴古息大乘士渡水嗤浮杯于今無其人神丘成死灰吾師天童老頂髮如霜堆曳杖坐耽耽法鼓從空雷龍象遠騰踏山光一時開今也實不幸泰山忽焉頹初聞心神亂踊跳罹大災向無兒女情忽作孩提哀懷香拾溪藻隕涕流海苔病軀將一奔敢曰陟崔嵬及門亦多士某也愧匪材既與爐錘問冥頑蒙化裁正眼悲即滅寸心盡如摧惻惻難告人中宵自低回疾思凌赤城遂乃步瓊臺藉以散鬱憂因之觀九垓到時秋正中月色無纖埃千里或不隔清光當飛來」


*** 錢塘值雨

「　掣電轟雷過海門孤舟煙雨一時昏越中山色無看處獨見天邊白鳥翻」


*** 過棗樹灣

「　雞鳴犬吠古山家曲曲溪光抱遠沙鼓枻浩歌誰氏子溯流乘興夕陽斜」


嬾齋別集卷九(終)

牧雲和尚嬾齋別集卷之十
東吳　毛晉子晉　編閱
鄂州　記室智時　較訂

* 詩(乙)
** 古南時下

*** 送王言遠北上

「　嚴霜昨夜結寒梅車馬兼程北望催
　聖主勵精求治策賢良捧牘奮雄才觚稜雲氣天邊識彩筆花光輦下開林社不忘弘護願閒隈竹院聽春雷」


*** 除夕次澄禪人

「　春交十日蚤聞雷驚得千林煖色回短燭紅光今夕滿深山黃獨古人煨床頭不睡翻新曆牆角頻過候老梅正好圍爐多坐坐村雞咿喔數聲來」


*** 語風雪大師送天童老人入塔訖裁詩別眾感
而次韻

「　巳作閒雲野鶴身到來山水即為鄰衲衣垂處風超格毛穎流來句斬新天地喜寬容此老影堂慘淡弔何人苦心一段難分剖直欲牽裳過百春」


*** 舟過慈谿齋姚益城中丞宅因和山居之什

「　遠情一味愛山林無問長坡與短岑但有松聲頻側耳偶聞鳥語喜開心花懸近圃春堪摘月起平湖夜不陰只此留連吾願足何妨歲月自深深」


*** 偕石幢高原同人三公過靈隱憩冷泉亭

「　今古只如此冷泉原不飛怪我亭中人坐來忽忘歸」


*** 韜光曉步(韜光法師荅白香山招詩有不解栽松陪玉勤唯能引水棹金蓮之句)

「　杳杳霜竹林日高露猶響有懷種蓮人登樓看湖漲」


*** 立夏前李曉令招遊藿園

「　名圜曉過麥風寒古岸維舟野興寬最好春光餘一日不凋竹色喜千竿試嘗新豆呼童擘莫辨幽芳拭眼看人坐中亭疑在野晤歌於此可相安」


*** 漫書陸體莊扇

「　字拙不嫌扇舊偈新莫哂韻差共坐芳茵過午試聽幽鳥啼花」


*** 蚤熱

「　住村巳三春最熱愁過夏輸卻白雲深搘藤高臥者」


*** 寄答唯一師

「　春山花似錦伐木友曾求未得趨重晤無端又一秋竹窗閒聽鳥溪水浪垂鉤感念同風意凝眸古塔頭」


*** 尋元白師於江陰乾明寺夜話

「　秋陽皜皜映秋林迢遍江城訪舊臨天各一方懷有日交餘十載可無吟長廊未飯先攜手短燭生花更論心何事師僧難得搆法堂一丈草深深」


*** 過丁氏湖莊

「　冬日閒無事輕舟過水鄉一帆收野色兩目接湖光坐處篝燈炯齋時缽飯香莫言蓮社遠心已話羲皇」


*** 贈丁虞卿文學

「　清時率土太和風嘉遯優遊畎畝中尊酒當軒懷揖讓一經教子識夔龍渭川獵夢鷹揚起莘野躬耕幣聘通何似家門鍾孝友四時湖上看飛蓬」


*** 再晤丁方流

「　忽作三年別重來一笑逢青雲君子志此道卻同風」


*** 歲暮荅蔣聞大孝廉見懷

「　天際雲陰薄暮重歲殘溪院倚枯笻靜思學士四千偈恍在匡廬五老峰應節是村喧爆竹耐寒何水剩芙蓉從來莘野斯民望夫子誰言是老農」


*** 病中素閒友人見過

「　恍惚匡床臥不知年又更畏人來問訊聽鳥自嚶鳴窗外雲光暖籬根艸意萌相過喜吾子竟夕話無生」


*** 答倪閬民

「　交臂秋風亦偶然不堪言別又經年芳菲春意來眉睫松柏寒心在語前湛水光生因著月淤泥香滿為
栽蓮從來此道思遐契渺渺煙波一放船」


*** 七里港(二首)

「　太湖西望水漫空七里人家一港通茅屋土垣村自古菜黃麥緣歲知豐門橫小艇花無掃岸接垂楊霧半籠犬吠雞鳴城市遠桃源疑此泛何窮」


二

「　石橋自北板橋南層網相連次古菴地曠始疑春色遠村幽翻覺野情酣龐眉荷鍤窺人立稚子群呼見客慚短屋把書誰氏隱日高猶自不冠簪」


*** 臥疾移舟虎丘

「　山意本清寂怪來絲竹繁泊舟自遠岸欹枕欲無言斜日松陰隔春風塔影存石場人正鬧歸去月留痕」


*** 寄友

「　多年欲看釜山潮未得閒情把一橈輸與結廬脩靜者梵音時接海天遙」


*** 題畫

「　溪水悠然靜不流遠峰黯淡隔山頭放情何必滄洲去且傍垂楊坐小舟」


*** 從聞統公自拂水巖移關東塔寺過贈

「　憶在孤峰上一扉縈薜蘿無言關世諦有行學頭陀錫舉心何住山忘道巳多風鈴傳塔語清夜好音過」


*** 春暮歸舟(四首)

「　野性厭人事放舟欣得閒岸長非欲盡客久定思還麥隴雲方綠花田錦正斑未甘輕別去眼內獨青山」


二(阻津)

「　野眺吾聊適春遊眾所同分明識津口不得過湖東香艸微茫外晴波想念中後來期未卜且莫轉飛蓬」


三(日夕)

「　漸覺春裳冷俄看山日低孤舟頻計路遠樹欲生迷兀坐無餘想幽吟自索題數聲村犬吠燈火到前溪」


四(坐月)

「　四望煙無際空明忽自來蓬窗渾不夜膏燭謾登臺水靜村歌接更闌漁網開勞生何定息日月重相催」


*** 寄吳門素純法師

「　百城宛轉事悽悽憶過高齋歲若迷幾對寒燈陪宿鳥高眠紅日聽鄰雞郊原巳慣成來往草木猶欣互品題良會至今忘未得卻憐蹤跡滯深溪」


*** 歸燕識故巢(十首)

「　乘興清秋去雙雙今又來逕飛梁屋語不使主人猜花砌看無跡柴扉為半開新泥增舊壘慎莫污香臺」


二

「　溪路柳陰陰衡門何處尋每來寒食後應悵落花深天地空雙翼春秋苦片心恩勤哺諸子寧計歲華侵」


三

「　大似知時節天涯念舊樓昔嘗親擇木今再試啣泥花落青天遠溪長碧艸齊往來憑兩眼芳樹未應迷」


四

「　毛羽端如舊春風巳隔年入門猶認主解語一何賢喜色生簾幙芳心在几筵遶梁情不巳下上復翩翩」


五

「　直作還家想逢人仔細看惜春猶得及行路不為難宴處還仍舊規模就苟完輕風時刷羽臺榭綠陰繁」


六

「　風雨終無慮春泥欲再添頡頏村寂寂來去尾纖纖快自成家室將無辨閭閻閒門清畫永冷看逗疏簾」


七

「　宛轉尋花片差池帶柳煙衣班緇社裏家記畫堂前胡語何人解靈心自不傳歷然賓主意相見入門先」


八

「　有類雀穿屋非同鳩借巢短簷清影集長日好音交
補葺寧辭倦綢繆未忍拋華堂同逆旅小隱不須嘲」


九

「　紫項相為偶白衣無作儔海山春半度家業歲前謀避戊應多吉添丁不著憂茅堂寬得蔭霜露謾驚秋」


十

「　梁上日飛飛溪林若有依不同三嗅作巳見兩年歸堂搆存諸子行藏隨化機喃喃香在口階砌拾芳菲」


*** 懷西湖

「　西湖春絕好不得及時探遙憶雷峰塔長年醉碧嵐」


*** 立夏前一日同道侶登硤石兩山值雨(三首)

「　畫舫隨溪發青青兩岸過也知春意盡卻愛水花多卷幔頻看塔揚帆不定波茲遊真勝事酌茗是松蘿」


二

「　東山纔到岸雨色巳濛濛白社久相得青雲興亦同攀躋凌佛頂咳唾落天風歸路何須問濃陰古木中」


三

「　山石兩相望溪雲隔一灣不辭泥滑滑細聽鳥關關殿古客心喜林深僧夢閒梓花香遍地幽夢覺春還」


*** 丙戌夏自甬東還古南舊院錢聖月來訪出乃
尊豈塵公閱唯識論遺筆見示兼贈二詩即
韻答之(二首)

「　兵革聞頻過林廬喜未殊得安長水釣遠歎鹿峰屠雷雨忽俱息竹陰宜共趺先賢遺筆在知久味醍醐」


二

「　乘槎非八月扶杖試歸歟海上新聞虎溪邊舊市魚泊舟村亂後掃逕客來初相見驚如昨鬚眉意氣餘」


*** 題嘉善祖燈菴(二首)

「　真光能不息流燄自靈山入夜漁蓑近經秋樹葉斑玄言溪舌演聽眾石頭環閒卻菴中主孤雲共往還」


二

「　舊有茅菴在松聲來自山種蘆秋點雪養竹老成斑村月催燈起溪雲作髻環東流煙水接風送綠萍還」


*** 中秋後一日過小菴

「　精舍孤村立閒林野客尋會心千箇竹清耳一聲禽秋日不知迥涼風自覺深桂香猶在樹遲月坐芳陰」


*** 戒香居

「　室淨不容掃林深獨占幽蒼陰時瀉竹妙氣欲生秋照缽燈何淡霑缾草亦柔菩提無樹覓從是益清修」


*** 歲晚(二首)

「　溪邊歲將盡階下草不死有待膏雨滋一時青青起」


二

「　蕉葉畏霜剪離披在中庭何時春風來枯根長新莖」


*** 和李無塵除夕元旦(二首)

「　荏苒年華又見除青山雖有不安居冰霜甚矣梅心苦屋斗依然燭影虛五夜誰家雞犬鬧萬村何處稻梁餘謀生未用思全策野鹿標枝憶古初」


二

「　玉曆纔頒共拜新蘿衣幸早別簪纓溪林小隱私為喜鼙鼓遙聞也白驚北想銅駝堪下淚東求瑤島幾傷明春風殊自知人事萬古吹來寤有生」


*** 新正三日寄李曉令

「　年來世事愈新新變幻無從問往因天地自來同逆旅菰蘆今復歎窮人霸王入夢無非假傀儡登場孰是真幸向茅堂灑心慮新詩寄我不妨頻」


*** 蚤春尋梅過一葉菴

「　幽芳何處遠香賒不在林中定水涯菴喜如舟呼一葉梅看在盎發千花小橋客過村流碧曲岸風來野竹斜只恐春深重到此數家漁網柳陰遮」


*** 飯後放舟溪東見硤石塔值象閒禪人引游李
氏古墓

「　方舟入港曲灣灣理策尋芳自得閒一筆插青空見塔半墻圍綠土堆山新桃綽約開村屋老桂婆娑掩石關正渴頭陀來欸茗晚風落日載春還」


*** 雪窗有懷(二首)

「　梅瓣沾唇未及酸絮花飛裓不勝寒千金欲得狐裘美百結何如衲被安有句小窗呵硯易無聊短策出門難同雲布網天無漏野雀尋枝路自寬暖閣風流餘一種窮途心緒有多般蘇卿久耐寒持節袁父曾僵臥不冠謝筆瑤章宜早賦秦庭白壁幸多完三更有月開晴霽分外清光試一餐」


二

「　青梅未嚼不知酸春雪橫飛始見寒初下天心惟一爾染成物面有多般山川高下能藏險屋漏穿尋不假寬當境共言行樂易斯時真覺處貧難室如懸磬何其慘壤有餘蔬孰忍看縱為堅冰行刻令闃令空界起爭端吳儂巳化衽為左許子無煩粟易冠雲雨覆翻良足歎滄桑變幻幾時完靜知茅屋行嘉遁斗酒千詩強自餐」


*** 對雪

「　飯後覺足冷溪山忽地迷再來春雪大獨坐板樓低小鳥寒投竹空花密覆泥行人何絕少翹首望林西」


*** 曉晴

「　紅日上扶桑青天盡發光石池冰結岸茅屋雪加霜竹葉青青在梅花點點粧眼開皆霽色消受一爐香」


*** 李曉令貽詩招看園中海棠喜而有答(二首)

「　溪上桃花巳不新佳園聞有十分春晨風欲徑凌仙島朝露將看點幻身竹榭嫣然添麗色茅亭快爾靜風塵主人幸有三生約語笑終朝不厭頻」


二

「　久雨初晴景物新孤芳遙眷眼生春葉承日影初醒
睡色抹霞光欲舞身一任繁英紅褪雨獨鄰疏柳碧無塵花神最是多情者未喝風前笑巳頻」


*** 期過藿園阻雨曉令折海棠一枝并詩至

「　喜聞燈下一詩成總為花神久待晴滑道不疑仍雨色撼空先怪有風聲一枝幸寄情聊遣三徑難尋悶忽生好是池塘春艸句古今詩價重連城」


*** 曉起見雲開有晴意寄曉令

「　朝來好事想當成道是無晴卻又晴庭際蒼苔收濕氣竹間黃鳥弄新聲青天莫再須臾掩紅日應教逐漸生萬朵名花容我賞快哉親到洛陽城」


*** 是日雨止過曉令園中劇談至夜(二首)

「　一樹仙花畫不成天陰來賞勝天晴因滋夜雨添顏色為怯春雷停語聲顧盻直令雙目眩陸離疑向半空生狂蜂未易來偷采面面危墻作護城」


二

「　宛轉枝枝吐萼新芳庭凝立獨留春貽詩當寫鮮妍格釃酒猶憐草木身光射疏簾天欲暮機扱野衲句無塵劇談忘卻歸來也秉燭溪頭舞櫂頻」


*** 李曉令招敘海棠下兼惠趙松雪墨跡報謝

「　西府芳菲見未曾春臺花葉布層層雨中對去人俱靜月下歸來興獨乘妙墨手貽交自古佳蔬口嗜飽能增溪橋水漲船高放到岸僧傳夜後燈」


*** 曉令訂過石佛菴看花

「　蠻觸爭長也太狂古今興廢亦茫茫青山抱病應難入紫陌閒行幸不妨兩耳似關聽鳥倦半春多為看花忙明朝蹤跡投何處石佛菴中有海棠」


*** 值雨阻約走筆自遣

「　曾約鄰菴去賞花陰晴未必敢先誇果然屋瓦五更響又聽村鴉四樹譁開眼可憐天地暗埋頭深畏雨風斜春芳能得幾多力將恐飄零襯土沙」


*** 新霽曉令招村郊野步遂過石佛菴看海棠眉
菴隨喜脫沙佛像至夕曉令獨歸余挈二三
衲乘月而返

「　春光無限落晴空野色開門望不窮深院海棠紅耐雨垝垣桃萼碧迎風石沙作佛非兒戲燈月皆明炤轉篷自古勝游惟一瞬莫嫌分手各西東」


*** 謝石佛菴主

「　春來兩度到精廬自笑觀花習不除當路喜眠迎客犬臨池看躍放生魚海棠屋角留香色石佛龕中潤雨餘卻怪盤飧淹我久歸來新月滿林墟」


*** 久雨寄朱養明

「　天雨憶君去天晴望君來一晴復一雨幽期安在哉野田爛菜麥竹院深莓苔最惜春光隨雨盡長溪不見桃花開」


*** 雨夜夢同岫雲禪者數輩策杖山谿之間坡石
古秀其泉甚清喜而成偈覺來風景猶在眉
睫童子請余筆之

「　爍爍春光在眼前淵淵直下見青天空山盡日堪相賞何必擔歸月下煎」


*** 春遊紀事

「　同人於野手相攜小艇垂楊綠滿溪忽遇鬼風如劈箭劃開波面肖靈犀碧天巳掛蛾眉月紫陌初乾燕子泥村曲人家開徑好薔薇在架放條齊」


*** 題接引脫沙佛像

「　螺髮青青頂髻紅婆心憫子特來東蓮花獨立曾無語春艸當門自偃風卻憶聚沙胎乍結何知入世體全空飄飄衣裓當軒舉多少勞生顧盻中」


*** 西樓(四首)

「　村院無佳處高明獨此樓閒來西向坐靜似北窗幽長路行人接孤村過鳥留好花風打盡無復露墻頭」


二

「　獨坐有餘適市聲無見傳青黃看菜麥遠近攬雲天童子解供茗村翁自賣鮮菴西有殘屋薄暮起炊煙」


三

「　久雨衣生潤初晴陌未乾負擔防腳失憑檻得心安役役人生事悠悠行路難春深多臥病拍面怕風寒」


四

「　黃犬翻青麥紅裙抹綠桑天時行恰好物理得如常雨水溝溝滿鋤耰處處忙鼻邊蜂蝶過一陣野花香」


*** 懷舊隱

「　落花寂寂鳥雙雙新竹成陰綠滿窗夢聽潮聲來枕上幾年不得到婁江」


*** 有僧從吳興來得故人同人化公信有感(二首)

「　天涯甘苦久同嘗廿載冰霜志亦強奄忽死生殊未定北窗一葉下新涼」


「　人之生也固芒乎一醉千春不可呼憶昔湖頭乘小艇平波談笑看飛鳧」


*** 偶成

「　悠哉一片雲飄然何所住清風山頭來搖曳淡無慮有生獨不然高下希自取安得無心人天涯論衷素」


*** 七月下浣過藿園竹下坐

「　綠雲高高青天虛秋風漸涼秋色餘此中箕踞意自適不問世事今何如蘭芽為茗客歎奇我亦鼻嗅花扶疏片雲頭上不見黑小雨催詩忽點裾古云一悟寂為樂此君何得一日近我廬」


*** 送王言遠之任廣州

「　君今躍馬河南行懷保黎元美化成竹院秋深無事掩月明千里見高情」


*** 小春日壽吳鼎陶御史椿萱八袟(二首)

「　德風藹藹著鄉閭湛露遙霑降紫泥啟後詩書曾授
手生年梁孟共齊眉竹笻野衲山中贈桃實仙人海上貽稱慶畫堂春意暖梅香隱約到樽罍」


二

「　蕭齋貝葉手親持天竺先生晚結知朋輩一觴猶世祝兒曹三樂乃天彝遙瞻紫氣長林滿高跨青牛化母隨采藥當年憶龐隱煙霞偕老古今奇」


*** 寄張鳴九文學

「　尋秋偶過古黃莊半日清談木葉涼別後月明三百里天涯冰雪念同鄉」


*** 除夕次崶禪人韻

「　歌罷朱筵酒未闌十分清寂屬祇桓但將世外身心了不覺人間歲月殘室掩燈花忻自結爐深柴火快無寒明朝短髮年華長陌上兒童孰解看」


*** 元旦

「　夢裡聞雞夜欲闌布衾餘暖尚盤桓枝來山鳥應須語瓶貯梅花未可殘歲取十千還卜稔春交五九不生寒茅齋晏起稀人事小閣橫經眼細看」


*** 夜雪漫興(二首)

「　深爐火未灰芋子正堪煨送客寒燈出開門夜雪來虛光凝竹院冷氣浸庭梅宿鳥皆無語更樓鼓自催」


二

「　春宵有餘興剪燭話更長未覺鐘沉院時將衲擁床一林寒似水萬瓦粲如霜多少簷前竹垂垂欲壓牆」


*** 對雪口占(三首)

「　春來天地寒萬里飛白雪村路絕人行小鳥簷頭集」


二

「　庭前幾竿竹寒重一時倒呼童扶起來葉葉光皎皎」


三

「　茫茫一片白折竹時時聞畫沙學兒戲字字不成文」


*** 尋梅

「　春來冰雪喜初晴小艇溪邊自在行莫道梅花猶未放前村蚤有暗香迎」


*** 初春送問松上人過吳門兼簡王意菴

「　長溪一帶水悠悠送子攜囊過虎丘放鶴洲前梅正吐可中亭畔雨初收新茅且結煙霞隱舊病姑停汗漫遊咫尺山莊玄度近春風詩句好賡酬」


*** 解制(二首)

「　千里同堂話始終韶光易轉似輕篷花根巳潤春來雨草色齊醒陌上風馬有驥材權伏櫪鳥非鵬舉定驚弓從他五味諸方學衰病吾今有不同」


二

「　雲水相依制欲終麻根但直不愁蓬興餘姑看千林雪語放應生四座風鑄像古來憑大冶學箕誰者法良弓囊藏穎脫當科選平地春雷響不同」


*** 尋梅

「　煙村何處是通津小艇搖搖問水濱地結冰霜寧畏冷園多木石且觀春永懷苔骨心無倦忽竊寒香鼻有神卻笑當年林處士孤山滿種養閒身」


*** 春遊過李園

「　春野梅初好村帘酒不賒苑深藏小岫溪靜出浮槎雲烏能依樹兒童看折花歸來燈下坐香氣在袈裟」


*** 仲春三日壽李青來文學母徐孺人八旬(四首)

「　和風吹野渡佳氣藹衡門堂上觴宜舉人間壽喜尊春花娛老眼煙月寫眉痕懿德重為擬安貞取厚坤」


二

「　特操非人授松姿耐歲寒勤家夫子逸處患婦姑歡大雅徵麟角期頤享帨鞶鸞笙何處下仙侍紫雲端」


三

「　萊衣名著久卓爾祿無干釵釧貧而樂春秋老亦安鶯將林上囀花不霧中看坐愛幽香遠芳庭又吐蘭」


四

「　桃李下成蹊春隄芳艸齊恩勤宜有答康壽古堪稽新燕飛簾北嘉賓宴日西願申華嶽頌不厭醉如泥」


*** 寄懷張心素

「　吳門相別後役役幾春風我鮮求閒術君多濟世功指端元有眼病外更何攻妙藥無須覓醫王旦暮逄」


*** 寒食即事(二首)

「　晴霧茫茫春日佳垂楊飄綠水之涯鳴金野櫂深溪出酣酒遊人古殿排芳樹不言皆解笑荒陵無享竟誰懷韶華轉眼真難駐莫怪紅裙墮釧釵」


二

「　風日晴和鳥亂鳴芳辰取次及清明戶知寒食煙誰禁人喜春游夢亦行桃李倚牆顏色好桑麻插野土膏平墦間祭掃何來者薄暮松門宴未停」


*** 賦得佳節清明桃李笑(十首)

「　幽齋方靜坐令序直清明爨冷因懷古居深亦避名好花聊寄詠芳艸不堪盟忽忽催遊興枝頭囀曙鶯」


二

「　夭夭誰箇種灼灼映溪林花得詩方重春隨眼自深素紅分兩態貞靜結同心暖日勞蜂蝶紛紛隔水尋」


三

「　花下成蹊路花間鳥作歌春風吹陌遠天氣感人多隋館舊應滿梁園今若何海棠初睡起長歎馬嵬坡」


四

「　玉面開佳李朱顏豔小桃只於三月見似笑百󵊮勞新月晚能炤和風畫不高抱琴花下士母把寸心挑」


五

「　天幸無風雨時方在豔陽紙錢飛太薄柳線掛何長陳死應無覺盤餐空自忙只遺墻外樹歲歲色能芳」


六

「　碧艸巳盈陌采檠春日遲花顏何若喜客淚自成悲掛劍新黃土分香舊粉姬英雄心未了當復化神奇」


七

「　黯黯村疑雨濛濛野盡煙快過修竹院真是賞花天芍藥期相贈山茶望欲然渴來醫一茗歸憶主人賢」


八

「　童子能詢路行人去不休曉霞鮮著眼春雪冷飛頭未得瓊瑤報欣先笑貌投愛花溪上轉緩步卻勝舟」


九

「　午雞啼未歇春霧尚沾衣自喜莽蒼近何嫌人事稀舊煙山外禁新火木中歸誰謂村花好臨風一片飛」


十

「　百五逢寒食三旬剩好春微吟聊紀候多病每觀身燕各營新壘花將笑老人及時行樂者取醉坐苔茵」


*** 寄題敬亭山一峰菴

「　敬亭山色好秀起獨茲峰白日自云轉青天還幾重松杉交暮靄城郭入秋鐘聞道新樓敞安禪隔世蹤」


*** 春暮有懷愍度師

「　違況日巳久懷思安可陳黃鸝啼入夏紫燕喜留春鴛水客仍在龍湖花幾新何時理閒櫂磯上把絲綸」


*** 過新城廣生菴

「　容與方舟可到門精廬小搆傍深村我來信宿忘賓主丈室空香雨曉昏」


*** 能仁寺

「　布金聞自陸宣公樹影溪光殿閣重昨夜村西菴裡宿分明聽得打疏鐘」


*** 千佛閣

「　四野煙村在望中僧房共許小舟通熏風長夏南來好古佛千身現半空」


*** 泛舟至沈翼乾先生墓

「　木香棚上少花纏堂外松風代管弦積簣成山人在否夕陽流水墓門前」


*** 同邵含甫顧墳遠眺

「　松陰落地曉風涼藉艸為歡茗碗香莫訝閒僧喜閒步生平山水意偏長」


*** 飯郭清安宅

「　清溪浩蕩綠楊邊僧缽遙來盡滿煙飯罷涼風生竹下斜陽幽鳥聽談禪」


*** 廣生菴答沈天祿見貽

「　漁罾相次泊澄潭舊路將歸問指南客裡忽成三笑樂溪濱幸接片時談詩餘法喜場偏檀雨及農時土盡貪誰謂風流支許異都來種性肖瞿曇」


*** 爛溪舟泛

「　蘆葦蕭蕭送冷風隔溪漁網早霞紅怪來雙眼空無物萬頃晴波寫我胸」


*** 浮碧菴

「　空碧虛明畫不全菱花荷葉水中天菴前古廟留奇樹吹下涼風醒客眠」


*** 遊凌氏古壟

「　羊虎相忘草際蹲桐陰百尺畫能昏石堤更截南來水自可千年潤土根」


*** 草菴

「　開門洗缽即清流草舍燈光映古丘若問道人真活計行雲流水兩悠悠」


*** 從塔港放舟至乾元菴作

「　溪菴纔一宿煙艇又何之喜覓新茅隱因深舊社思波寬鷗鳥適風急釣竿垂蹤跡誠如寄山瓢到處宜」


*** 草蕩遇風

「　無端風雨一時來舟繫蘆叢莫敢開促膝篷窗看白浪中流何處釣魚臺」


*** 蚤發雁蕩

「　白鳥青蘆碧水寬雙雙乳燕掠波寒垂楊數樹漁家近罾網高低曬竹竿」


*** 柳溪橋

「　古廟東西自結鄰煙光水面蕩清晨柳溪橋下路行熟魚鳥相依若故人」


*** 王帶存招遊園亭(五首)

「　曲港清風入名園薄暮尋枕流隨野性開逕見遐心雲卷谿山近禽喧竹樹深虛堂無異友聊坐矚涼陰」


二

「　積水心何寄為山想亦靈明霞開苑樹歸鳥向池亭短策方憑檻孤舟且泊汀中林嘗不厭梅實正懸青」


三

「　植地仍多果編籬盡是花好春三月在幽景四時賒竹榭能留客荷軒欲暫家主人初未問宛見水之涯」


四

「　坐石惟聞鳥臨川可見魚真同濠上賞可信世間居磯靜斜陽淡亭空碧艸餘行將疑廣莫此處合容㯉」


五

「　逸少元仙子風流自不群琴樽傳異代丘壑寓斯文鶯囀溪邊柳鷗眠水上雲薄遊身在野徙倚日初曛」


*** 嬾齋步子康韻(二首)

「　總不圖人鬧我關雙扉掩上極清閒不須更就松雲臥耳目悠然絕似山」


二

「　勞勞舉世多忙色只有道人留嬾顏睡起小齋桐日永新詩一首快消閒」


*** 村居(八首)

「　世路走何盡人生閒亦難冷情逢事畏病骨處村歡舟可行深樹橋還隔小灘綠萍飛白鳥自覺地天寬」


二

「　野外行無事村中住有情地餘桑柘影路入桔槔聲甕牖朝霞染柴門秋水生何當逄遼者來此濯其纓」


三

「　肅肅抱孤影閒閒存素秋村空人語近夜靜月光幽落扇兒童寐窺簾熠燿流良朋千里外寄字苦無繇」


四

「　窗紙蝸牛走簷茅壁虎蟠有生同性命大塊急飢寒種菊殊堪把烹葵亦可餐溪風搖五柳彭澤古為歡」


五

「　巳快星流火猶遲露結霜看天生月彩坐樹納秋涼鼠語燈頻剪雞鳴夜未央彷徨塵垢外何必獨蒙莊」


六

「　灑掃為常課行吟適病懷魚罾臨水布蛛網向空排田父時擎笠村童不著鞋舞雩風且詠天趣豈曾埋」


七

「　只對空庭坐雙扉不用開豆棚花自落草逕客何來運甓思無逸揮斤棄不材涼風門外葉一任晚成堆」


八

「　綠竹深環屋青麻長過墻三秋平稼圃五月了蠶桑沮溺何知亂伊周正在忙武陵津莫問斯世巳相忘」


*** 中秋前一夕藿園看月時李子將有遠行

「　落日舟還繫天空夜不升小山先得月虛室正懸燈樹影千林倒蟲聲百感興星高河漢遠客路善支藤」


*** 十五夜坐指月菴

「　此夕秋何勝深溪一櫂停雖聞雨聲大不奪月光清煙樹輕弦撥村橋微火行主人留久坐涼榭喜初成」


*** 大風呼櫂過秋亭攜鄭子看月

「　一雨巳亭午孤蓬滿載秋村村風戰竹處處水容鷗有月生今夕無朋用遠求斜陽出門去快作閬仙遊」


*** 是夕偕鄭子泛舟別溪菴適王介人周公貞亦
到

「　碧水萍花亂清秋菱葉齊客舟隨岸轉菴路入村低良晤欣無約空明在別溪南林疏雨過人立板橋西」


*** 登金山

「　青山水上自沉浮滾滾長江去不休南北風帆如箭疾翱翔獨鶴下中洲」


*** 焦山三詔洞

「　三韶滄江不起身空巖竹樹淨無塵漢家天下如傳舍焦姓先生獨享春」


*** 鄭子學佛庭下生芝道瑞也詩以貽之

「　靈種何從孕多君學佛徵艸叢稀得見神理忽相應雲狀階前幻霞光土面蒸兒童休採取軒有野僧憑」


*** 送李曉令入粵

「　人生各有適求志即為安去去五羊路凄凄九月寒渡江招月飲陟嶺向天盤客謂居家好人歌行路難風霜飽行李勉子必加餐」


*** 登施淳寰小閣

「　持缽清秋過濮溪扁舟來去市東西偶逢居士留茶話憑眺空樓綠樹低」


*** 酬范子月夜見懷

「　良夜懷人遠清光許客同樹禽欣得晝霜葉自驚風慧業虛支遁詩名向謝公歸來春又去碧草法堂蒙」


*** 初夏范子同余過秋亭小菴有作步韻

「　雨後鳥鳴和殘花漾碧河春徂佳景在舟泛逸情多村水生蓮葉菴門入薜蘿曠遊吾不厭薄暮聽漁歌」


*** 寄懷王言遠

「　晴日溪頭艸木香幽村處處事蠶桑片懷社後窺雙燕一夢春深到五羊滄海明珠銷夜氣碧山霖雨潤炎荒旌旄咫尺曹溪路舊話風旛喜再揚」


*** 紀遊

「　出遊三月盡閒坐一窗深終日只看竹無時不聽禽野客少相識孤雲何處尋輕舟自來往隨興泊濃陰」


*** 書王祈兮扇

「　春歸竹院落花遲黃鳥偷來在樹枝一種閒情禁不得曉窗研墨寫新詩」


*** 偶作(二首)

「　北窗朝起坐竹影好風吹侍者能修供薔薇折一枝」


二

「　谿陰巳數日竹埂未曾乾新筍泥中長成林又幾竿」


*** 對松詩贈鄭平子先生(有序)

梅里鄭子康余弟子也乃翁先生號平子年甚高
隱居里中不與人接家有古松一株日與相對蓋
自宦時從天目山得者將二十年矣平時詩篇甚
富半從對松而得巳丑秋曰余慕之乃命子康為
介造其廬先生喜余世外人遂啟書室延立松下
松果蟠折古勁蒼翠襲人信先生之樂而忘老也
即其榻坐先生髮雖白談及詩諦精神躍躍如少
年狀因示余對松詩蓋平日最得意之作也余捧
玩之乃賡其韻以贈。

「　野衲偶來松下坐蒼松未必能知我因與先生結道交松亦愛我窺庭左先生對松年巳深等閒未許客來尋今日放松相對我與松共有白雲心憶昔淇園歌綠竹忽見茲松禮加肅閒庭廓落清風生濤音微奏疑空谷楊花三月鋪如氈芳菲莫恨春無緣此松獨抱歲寒色看春歸去花亦仙松隨先生巳多載婆娑未覺滄桑改一杯岸幘小窗前喜有詩篇浩如海詩思飄揚神欲飛松枝翠滴凝朝暉蓬門久巳絕塵事艸積何嫌三逕微松耶人耶都絕好合浦連城未為寶留侯功業漢庭隆赤松最後能偕老古來達士
多仙風豈是娛情草木中南山在眼菊盈把淵明自號醉吟翁枕上盧生正榮適怪煞松風吹兩腋黃梁熟後悲塵凡仙人巳跨鶴一隻何似先生與松友白髮從稱愛松叟日將老手採松髯霸王楚漢知誰久」


*** 酬沈爾任文學(有敘附原詩)

巳丑杪秋余持缽濮鎮寓白衣菴見疏冊題語奇
之僧曰此沈相公筆也有頃居士來菴見訪自言
生平未肯折節沙門及見余自不知道誼婉篤又
自言曾與湛西堂善時西堂巳物故因談其生前
所負為之慨嘆至余日走市中東西往返居士亦
不倦日夕相從且賦古體見貽余樂居士一面遂
相忘於法喜何愛之深因次韻酬之。

昔我見費老長揖不肯拜傲骨太崚嶒蹉跎五年
外今茲禮吾師此心忽如死自笑倦飛鵠於焉覓
所止因悔前者非更疑今者是疑悔兩攻中是非
何時巳譬彼缽本空云何乞米粒米粒固苦心空
空仍費力勉言向實走不敢鶩虛行虛實卻難探
行走阻脩程昨師東村來今師西村去東西無定
蹤尋師在何處爰念湛虛氏彼本出世人欲速致
煩惱遂以殞厥身矧予薄福者而敢忘大教始知
嶧泗庭早具朱涇釣(右沈爾任贈詩)。

「　生平懷米顛見石亦肯拜君骨與之較總在驪黃外自哂病㯉櫟心灰類如死溪菴聞足音嘉客喜至止初覺灰者非終忘喜者是是非付天鈞所樂無時巳譬彼缽中空而能容米粒空粒本同缽擇之憑眼力此言如夢語道人期篤行太空亦為幻古佛有章程昨從東村來今出西村去去來我無心東西在何處吁嗟及門子許是英靈人所向遭數奇齟齬終其身君子能樂天有符安心教臨溪得閒情同把朱涇釣」

嬾齋別集卷十(終)

牧雲和尚嬾齋別集卷之十一
東吳　毛晉子晉　編閱
鄂州　記室智時　較訂

* 詩(丙之一)
** 古南時之餘一(秋行)

*** 癸未七月下浣歸海虞破山寺掃洞聞和尚塔
舟發梅溪即事

「　長溪秋水正漫漫擬放扁舟曉月殘竹院鐘聲猶未歇板橋人影獨相看稻花隔岸香何遠桑葉誰家露不乾日炤高林懷古寺百城回望在眉端」


*** 舟次松陵值當湖馬遠之同泊

「　船窗出香氣水際得知音訝我非塵侶果諧談夙心漏聲傳夜渚帆影下秋陰憶在西林寺初逢話巳深」


*** 尹山道中

「　來往舟何競其如橋不喧一山低少樹幾屋冷成村北望金城固西來白水渾文身懷至德感慨獨相存」


*** 宿石家濱

「　入港不一里石梁何自高繫舟墟落暮倚杖客程勞佛火出神廟蘋風吹布袍燭殘鄉夢斷永夜水滔滔」


*** 過華蕩

「　官塘來往慣此水一何清煙淨天都寫風微浪欲平雲山排晚色蘆荻到秋聲小鳥從西去低飛不敢停」


*** 舟中望維摩(洞聞和尚晚年自號雪柏老人戊午歲于維摩度夏為余剃落)

「　虞山望在近凹處雲溶溶古樹團煙色蔚然如小峰憶我著袈裟龐眉於此逢今也樹不改悵焉聞山鐘」


*** 雨中歸破山寺

「　肩輿直直望前投不畏高林雨色浮松下二幢元壁立寺前一水向通流雲堂洗缽方過午竹徑支笻獨感秋相見同條驚且喜衲衣和濕坐床頭」


*** 自虞山過江陰訪黃介子居士舟泊長涇

「　青山層疊對官塘山盡輕舟入渺茫遠野風香聞桂
子平湖波定印秋光日斜纜繫村煙宿市靜燈懸艸岸涼江上潮聲猶未接雞鳴撥櫂露蒼蒼」


*** 登君山諸道侶偶集座中拈句(五首)

「　晨步君山艸露晞蒼茫江色冷依依何從一陣天風起遠近輕帆不定飛」


二

「　荒塚山前似浪堆江聲八月響于雷危樓足倦聊支枕恰好峰頭看雨來」


三

「　好好晴波若鏡平無端大浪忽然生江靈想亦呈奇幻慰我初來遠眺情」


四

「　變態都來瞬息中白頭飛浪打飛篷虯松似與蛟龍鬥瞥起濤聲在半空」


五

「　隔岸浮圖插半天江根草樹綠芊芊相逢萍水原無約茗碗爐熏一日緣」


*** 經春申君墓作(五首)

「　翩翩珠履客三千楚國尊君爵上賢歿後何人尋葬地君山之下古祠前」


二

「　觀兵函谷卻強秦椎將持符義救鄰君始何功屏楚社名班公子曰春申」


三

「　滔滔漢水日東流有國無君是可憂天道豈知難少昧殺身只為有嘉謀」


四

「　骨瘞山梁土不高榮華今古易為消風帆倘見湖湘下不必懸思楚國祧」


五

「　邯鄲奇貨有人窺笑煞當年呂不韋以我為贏誠快事不知彈指更存誰」


*** 晚泊

「　前路趁不及此間聊繫舟橋名初未識村語自相酬艸長潮聲落煙寒夜色流欲眠還一望星斗在船頭」


*** 舟行口占(五首)

「　不在山邊即水邊衲僧受用只清緣綠楊煙下看山影兩眼空濛別有天」


二

「　日日舟行見岸移眼前之幻少人知穩伸雙足篷窗臥不管人間路險夷」


三

「　湖邊岸曲草萋萋一往看來津欲迷倚櫂中流問漁子煙村白晝正啼雞」


四

「　一重煙樹一重波村裏人家轉眼過茅屋低低雞犬吠桃源莫怪問津多」


五

「　茭蘆處處老秋霜臥起悠然天一方池塘野鴨誰家放迎櫂群飛不亂行」


*** 返櫂虞山過南湖值雨

「　湖上扁舟稱野情秋風總不計行程菰萍蕩漾隨流寓鴻雁翻飛看宿鳴縱使當晴煙亦滿偶然著雨荻俱橫青山幸在空濛裡來去船頭似送迎」


*** 破山寺夜坐(二首)

「　鐘定不能寐詩成信口來林端棲鳥伏霜月在高臺」


二

「　松風吹古塔溪月滿空庭此際深山裡何人夜轉經」


*** 留別山中法屬

「　山院夜深坐燭花寒炤人不堪明發去又作野雲身」


*** 辭墓(時先慈巳訖葬事)

「　墓門佳氣日氤氳決決溪流到壟聞萬古丘原同一體百年父母且相分蕭蕭風木來秋響漠漠煙蘿掛晚曛此去他鄉懷罔極祗應陟岵遠瞻雲」


*** 別兄(二首)

「　落日城濠泊依依夜已關天涯難即聚燈下有餘歡孝友性誠篤詩書業苦寒北山親骨在努力且加餐」


二

「　在昔親猶健年高白髮饒非兄視晨夕而我敢雲霄心事傷秋日人情惜後凋幸存塵外志展卷讀逍遙」


*** 答示倪閬民

「　嗟余虞山產少小塵勞牽忽忽似醉夢日月送百千望洋每自嘆渡苦悲無船輕生為遠遊性命微絲懸孤燈炤靜夜豈不懷鄉園人生信難定聚散莫非緣往歲或一歸萱草北堂妍茲來不忍道慈骨封山煙痛以有情淚默灑秋風邊正於崩迫際乃接瓊瑤篇嘖嘖成過譽吾敢忘其天要之死生事閱來非等閒疑關苟未破自性宜茫然古聖踐斯道不礙形骸全觀身即實相欲誰來現前覺斯西祖意自徹子輿言幾希不慎思於此分愚賢其情可為善非敢曰陶甄」


*** 過陸葆初先生齋書贈

「　蒼蒼落日滿城頭歸鳥群飛向客舟來扣衡門方薄暮坐看籬落盡清秋婆娑席上談鋒迅傾倒燈前法味投蹤跡天涯良會在固窮夫子老忘憂」


*** 過顧園

「　名園綠水繫扁舟嫋嫋垂楊影弄秋齋罷更登高閣上斜陽縱目看平疇」


*** 六菴曉作

「　曉露如霜冷秋花著色開客行無毳擁縮手坐高臺」


*** 寄吳伯明

「　蒹葭載露巳為霜所謂伊人水一方籬菊正開重九色湖山曾接舊時光高吟貽我孤雲意青眼看他熱世忙何日故山尋小隱時攜茗碗過柴桑」


*** 過貝葉齋晤培風師兼隨喜西方懺儀且誌久
別

「　不記多年別故知重來舊路恍如疑依垣樹色高秋響入戶雲陰向客垂如昔大田開野望自西蓮土結玄思夜分一榻餘燈火未忍風帆又遠吹」


*** 過孫冶堂半是山居

「　石徑逶迤有幾盤梧桐葉落打欄杆坐來忽覺衣裳薄未必深山似此寒」


*** 過毘盧菴次韻荅周貞可文學

「　青松勵節歲寒扶王土何偏歎一隅志士不磨窗下筆道人長物手中盂橫塘雨細敲荷葉野岸霜多染荻蘆古佛現前無背面英材好自擇精麤」


*** 毘盧菴紀興(十八首)

「　毘盧菴在盛川西往往來尋畏隔溪清磬數聲傳北岸盈盈一水莫生迷」


二

「　菴前粳稻入秋翻菴後蓮花夏一灣隨順四時顏不改毘盧古佛在中間」


三

「　幽軒趺坐兩眉閒覺得湖光几案間一陣雨來煙樹黑面前突出米家山」


四

「　低低湖石艸中蹲叢菊經霜有數根雖則臨軒無大樹宛然丘壑在當門」


五

「　偶出桑林步一回村帆湖面趁風來閒情自怪難收拾細聽漁舟欸乃開」


六

「　疏籬時見鳥低飛荷鍤村翁薄暮歸春看菜花秋看稻不須更築短墻園」


七

「　室內閒焚一炷香晡時直坐到斜陽村童籬外來窺我也道山僧別有長」


八

「　自覺胸中沒點塵一回沐浴更精神快哉不倦通宵話只為燈前有故人」


九

「　爐火熒熒夜煮泉秋燈頻剔主人賢枯懷圖寫眼前句月落三更未得眠」


十

「　樹頭棲鳥語綿蠻好夢無端打破關起坐匡床摩兩眼團團紅日小窗間」


十一

「　近灘蘆葦忽垂頭霜氣初濃不自繇輸與簷前幾竿竹亭亭玉立自春秋」


十二

「　誰說他山有洞天棲遲莖艸巳仙仙薰風北牖應還好竹色荷香到枕邊」


十三

「　水次村菴各把疆偶乘舟便破滄浪歸來抵掌評幽勝更覺斯廬是上方」


十四

「　檀家胡餅帶星緘笑看人人齒被粘愧我比來傷胃氣攢眉怕煞口頭甜」


十五

「　緇素團圞自偶諧座中茶話不安排卷簾散去生臺烏空腹師僧謝飽齋」


十六

「　菴中雲物觸天機有語何妨把筆揮野老來看心亦喜點頭叉手夜忘歸」


十七

「　芒鞋隨寓即為家愛此孤村靜不譁一到流速成信宿法緣非偶對燈花」


十八

「　一聲解纜曉舟開翹首河干復幾回寄語菴中主人道荷花放了定還來」


* 詩部(丙之二)
** 古南時之餘二(折蘆)

序曰昔白樂天著池上篇事境真率意趣天然自
得之懷陶詠具見相傳其深造玄機蓋非度泥之
後無此俊快矣。

牧師長夏林居臨流成賦池上之名與樂天符觸
興寄情要其旨歸亦何異同可論哉嘗憶古德微
言如熏風殿閣諸句皆可拈參彼詩人之何知偶
然文字獲此勝緣柏子艸頭寧艱著韻池上之作
猶此意也諸經偈言流傳甚古拈頌諸什唐以來
多有之是雖詩體不殊而理趣各別偈頌之深談
或不如詩之玄寄若將景物會差之毫釐堯夫非
愛吟此情何獨儒者或曰是疑於池上有取也若
何不林之下堂之中乎水哉水哉長水王庭言遠
題。

*** 池上來(三十五首有序)

甲申春余患疾得愈倦飛知還謝事古南欲入山
去值時擾擾道信勸止乃退居于盛湖之折蘆菴
休夏坐臥多閒因作池上來章用寫水居幽致感
物起興初不忘橫擔楖栗之意云。

「　火雲蒸竹院病骨厭香臺不得山中去漫從池上來水深涼可掬村靜嬾堪隈倚櫂蘋風起煩襟一掃開」


二

「　出水荷千朵臨池屋兩楹憶初曾一寓且復試經行敻絕仙人島光華帝子京蘧廬天地意達者見深情」


三

「　徑草青隨剪園桑綠又濃一燈仍炤夜古佛喜閒容巳作眠雲計宜忘面壁宗垂絲千尺許格外釣獰龍」


四

「　喬木藏南岸叢篁擁北隄藩籬雖自設天水了無迷堪以消長夏深為愜隱棲興來穿仄徑一似入山蹊」


五

「　村斷橋還接林偏港復斜桑麻見鄰圃雞犬隔人家青嶂行姑緩滄洲興亦賒長風吹永日搖曳響蒹葭」


六

「　丈室空如昔清池久不乾晨興無別事宵夢有餘安對雨茶三啜臨風書一攤夕陽猶在樹蒼翠撲衣寒」


七

「　古池深不測爽氣逼人眸葭菼曾窺月軒窗早得秋輕鷴梳羽立野鴨領雛遊相對機情息何妨九夏留」


八

「　何處松風好能如水竹涼偶來成獨步一擊巳相忘把釣真幽事鳴椎討熱忙錦鱗三點首蹤跡更何藏」


九

「　清露荷香遠明霞水色鮮賞心隨白鳥叉手對青天末路誰同濟閒情巳若仙垂藤風裊裊百尺樹頭懸」


十

「　竟日依蒲坐無時卻扇吟書空聊寓意擊壞亦成音飛雉穿桑影鳴蟬遍柳陰時哉推物理各有一胸襟」


十一

「　漁網晚來集菱歌月上聞童閒知野趣農老識天文久旱能無雨高山定出雲中宵看斗柄螢火正紛紛」


十二

「　日日清池上閒閒步幾遭客嘗新豆莢佛供野葡萄水乳隨人味家風巳自高前溪涼月滿有興放輕舠」


十三

「　洗缽晨齋過支笻午睡醒檻邊秋瑟瑟門外水泠泠驟雨打頭濕長空落眼青一行疑雁字遐舉入冥冥」


十四

「　雷後日還出雨邊鴉亂飛彩虹空忽幻碧落路何歸野望晚逾好天機信亦微青山茅舍在且自製荷衣」


十五

「　斬藤編竹凳剪荻覆荷軒但覺清風至都無市語喧春秋成任運天地欲何言有客來山外烹茶問水源」


十六

「　一陣立秋雨兼來薄暮風氣清騰蟋蟀葉落記梧桐盡覺衣衫整懸知血氣同憑欄看稚子浮盎采蓮蓬」


十七

「　箕踞且欹笠行歌嬾著鞋人無求禮貌我巳外形骸冷露茭纔喫中秋月亦佳涼風來陣陣時節不安排」


十八

「　瓜熟堆閒地蘭開對小窗愛香時獨近摘瓞戲相扛山鵲曉先噪溪鐘夜半撞不堪閒姓字遠去落湖江」


十九

「　荒澳人無到卑枝鳥即巢突前驚水獺疾走類山貓營窟杳難見逢人氣甚烋因懷住山老蛇虎總平交」


二十

「　樹底風煙曠園中鎖鑰無生桃笑有竊紫芋力教扶思共嬾殘友行將鈍钁俱深山寒必早榾柮火先圖」


二十一

「　懷古呼牛扇隨時換葛衫濕煙朝抹柳晴月夜浮杉落地聞新葉摩空見遠帆青青庭畔艸尚有幾回芟」


二十二

「　矮橘開花密老梅留斡疏踟躕草木際憶想色聲初鹿趁終非水荷翻定有魚祖師關捩破不必問安居」


二十三

「　廣莫此疑野棲遲我若憨木樨留客嗅柏子笑僧參玄燕商迴北秋陽忽過南歲華思莫駐抱膝坐耽耽」


二十四

「　秋岸半居葦芙蓉種不多花將開冷露葉巳覆清波碧映繞籬竹香分隔水荷溪菴慵說法指以謝經過」


二十五

「　露地好看月疏籬不隔風敲來新棗白結就小桃紅目擊無餘法心安頓絕功黃瓜與茄子一線古人通」


二十六

「　良苗方翼翼野老望陳陳鄉鼓不停打方舟共接神緣溪安饌潔徹曉獻歌頻余夢仍疏放聞來一倍親」


二十七

「　愁見青苗槁欣聞秋水添蓬蓬風作陣颯颯雨消炎哀雁似曾叫神魚其久潛滂沱千里潤池卉得餘霑」


二十八

「　蟲聲何唧唧林色巳蕭蕭天地更時令山林詢路謠溪行憑桂楫澗飲托茄瓢南望白雲外天台高石橋」


二十九

「　遠情惟淡淡瘦骨覺稜稜嬾作夢中佛從呼雲外僧閒多只有睡病久百無能料理浮生事青山買未曾」


三十

「　客自何方至書能寄一緘盛稱煨芋樂使掛住山銜感激深為契綢繆乃不凡紙衾清夢熟芒屩在千巖」


三十一

「　傍舍竹環立盤溪路轉灣乍尋多見水久住自疑山夜雨來泉響秋風老樹顏頡頏雲外鳥向夕盡知還」


三十二

「　凡禽多擇木野鶴脫羈縻寒水留空雁秋雲駐遠湄自憎生骨弱豈厭入山遲一味隨緣法從來古佛規」


三十三

「　世上人何限溪邊我試居情知近村野得以玩耕漁戽水夜塘急灌蔬秋岸餘北窗高臥者為問意何如」


三十四

「　最可清池上悠然野意深無峰雲亦宿有樹鳥能尋自覺居無俗何爭地布金魚龍知性命碧水自浮沉」


三十五

「　坦率真吾性拘攣苦俗情退身因疾病謝事嬾逢迎樹茂坐終日河清快此生芙蕖香國在淨域不勞征」


天地間事一時感觸過眼遂成陳跡池上來作初
不知為何等語也好事者勒之梨板得非以衲僧
面目索之紙墨間耶然出門不認貨亦聽之而巳
余又安能更理陳跡人耶境耶其在賞音者渙翁
跋。

* 詩部(丙之三)
** 古南時之餘三(雲在)

*** 初秋過崑山雲在菴朱近修李曉令屠闇伯相
期放櫂錢聖月以詩為贐

「　越水吳山久倦遊自甘長病臥林丘龍蛇活眼諸方辨鷗鳥閒情一釣收思向蘆花尋皓月漫隨萍梗放扁舟同心更有諸君子期看孤峰石點頭」


*** 雲在菴送李曉令

「　秋露垂珠點玉峰初蟾隱樹燭花紅送君今夜不勝感明日燈前語笑空」


*** 寄朱子近修

「　曾約尋秋過別峰夕陽飛鳥半山紅拄笻溪上遙相憶一榻高懸莫使空」


*** 中秋日從雲在菴放舟至西莊

「　生平佳興在扶搖煙水東南喜客招桂櫂初開風腳順石橋纔轉浪聲高千墩一塔空中立雙目孤鴻野外飄指點垂楊舟到岸閒庭秋色正寥寥」


*** 宿西莊偕陳畦之諸道侶泛月

「　輕雲幻作玉山浮東望冰輪起樹頭荻岸不寒俱載雪稻田多水亦通舟孤村幽賞良朋共萬里清光一衲收此夕鐘殘欲無寐杖藜煙際自淹留」


*** 雲在菴作(八首)

「　去郭甚不遠結廬欣遂幽村長微見路溪小亦容舟散步斜陽外閒吟秋水頭綸竿從是捲將謝海天遊」


二

「　有竹能消暑無秋可出林疏籬環野色老樹落溪陰午坐堪成夢宵眠亦快心干戈今塞路何必買山深」


三

「　板橋人自渡艸徑客來稀落日漁翁出秋風燕子飛良苗經露實叢菊待霜肥安此從吾好無求野性違」


四

「　世幻地何擇僧閒室自寬齋時諸鳥下定起一鐘寒以病方耽嬾於心只討安窗西有佳樹常帶晚霞看」


五

「　仄徑大不吠垂楊蟬獨鳴閒來竹下坐亦復溪邊行青青指陵柏泛泛拾秋萍世事未足問吾將達此生」


六

「　粉堞藏煙足青山出樹頭眼中如見畫天外更無秋雁過雲無響人行水不流薄遊良自得日暮倚層丘」


七

「　方庭遲夜月圓牖入朝暾拂座風無跡爭枝鳥故喧放情空六合抱影息孤園烈墓知何代如屏護竹根」


八

「　好是阿蘭若經營心亦遐門藏楊柳葉窗對海棠花
清梵流平野孤燈送落霞往來饒野趣老圃兩三家」


*** 贈沈君如

「　黃葉西風正作寒高齋邂逅話心安中秋好月重陽菊相對隨時且盡歡」


*** 登玉峰

「　上一峰來又一峰更登高閣倚虛空平湖百里晴煙滿笑指他山在望中」


*** 彌勒閣

「　城裏青山也不高登來秋雨正蕭蕭閣名彌勒雖然小飛鳥孤雲晚見朝」


*** 劉公洞

「　陟磴緣梯路巳窮怪來一洞與天通當初誰記劉公鑿三字淋漓石上紅」


*** 一線天

「　兩眼貪看一線天懸崖有樹喜蒼然城頭落日催人轉多少村鴉過稻田」


*** 從葛瑞五書齋飯訖遂登玉峰絕頂

「　竹門寂寂向晨開苔徑閒閒自掃埃樹底炊將佳茗熟屋頭推出好山來在筵恰喜無他客把臂深期養聖胎一策孤峰乘興上大觀天外亦悠哉」


*** 飯後見村南楓葉策杖微行因過葛氏園亭逸
駒上人留晚餉口占(四首)

「　閒坐秋將盡隔溪楓葉丹野情方眷此村路不知寬熱鬧經東郭孤危念北巒凄風吹兩袖白日亦生寒」


二

「　孤城隨足轉荒路有人行負重將何適尋幽自稱情河梁高迥迥田野曠平平溪面無舟濟垂楊影獨橫」


三

「　城下見頹屋孤笻投此中版扉因我啟竹徑許僧通斜日炫楓葉幽軒森桂叢天香熏佛座不與篆煙同」


四

「　竹密多臨水城高半似山行人峰頂過飛鳥樹頭還片石坐亦可老梅攀自閒吾生無箇事飽腹便開顏」


* 詩部(丙之四)
** 古南時之餘四(鴈峰)

*** 九盤嶺

「　海門煙浪日漫漫欲上高山路九盤好是閒雲扶竹杖孤危直作坦夷看」


*** 獅子巖

「　長風松際自飂飂短策孤峰也快遊雄石忽前當我伏盡言獅子此回頭」


*** 合掌石

「　當年點首對生公合掌今知近梵宮珍重登臨青眼客莫將頑石認渠儂」


*** 南湖

「　一帶長堤隔海潮天留深澤養嘉苗茭蘆刈去波光出我欲其間放小舠」


*** 北湖

「　湖心有地未為亭越嶂千重隔海青卻憶西湖無此好為多蕭鼓駭山靈」


*** 潮音閣

「　法運東流貝葉傳山頭高閣敞雲天要知佛口何時說太守題來墨尚鮮」


*** 出生幢

「　生臺鳥啄石痕深歲久藤蘿四面侵好在山僧慵剪伐齋時坐見滴涼陰」


*** 望湖臺

「　松色重重古墓遮雙雙白鳥下蒹葭晚來步此湖煙冷燈火垂楊見幾家」


*** 鳴玉澗

「　珠瀑珊珊雨後來石潭小注水光開巖根磐礡寒侵
骨幸有斜陽下草萊」


*** 鷹棲頂

「　臥石縱橫莫可扶洪濤下撼一峰孤異鷹來宿雙眸疾日月偕生見也無」


*** 黃沙塢

「　兩峰峙起塢深藏沙上漁罾各自忙松舍青青明佛火秋來應見稻花黃」


*** 白雲菴

「　蒼蒼松竹滿山坳長夏清風日日交菴在白雲雲不覺去來時見宿林梢」


*** 珠花泉

「　甘涼自有齒牙知一勺山泉艸際遺智者無將高下品渴來誰個不相宜」


*** 石帆山

「　海門風作石帆張好手如何置一檣只為埋根千丈許中流指顧笑漁郎」


*** 澉城

「　渺渺孤城海嶼分松多勁節鶴超群三更古寺行人少遙聽鐘聲到白雲」


*** 秦駐山

「　萬世君臨志亦雄東觀滄海御飛龍詩書一燼咸陽火唯見青山浪拍空」


*** 角里堰

「　濁港滔滔水半醒一瓢須挹上流清商山白髮終歸漢此地猶存古隱名」


*** 丹井

「　煉藥曾期白日昇丹成羽化或無憑至今遺下山頭井不照仙人照野僧」


*** 高陽峰

「　海上青山此獨尊峰頭日月自朝昏杖藜欲上芒鞋
倦留待秋風看化鯤」


*** 下蓋山

「　孤圓如蓋覆蒼波黯黯山根樹不多何事浮沉無定相片帆南望起悲歌」


*** 六月三日遊澉湖遂登吳公祠飽稚仙伊蒲復
過悟空古寺

「　不辭三伏節言作兩湖遊小艇依山轉孤笻遇樹留採菱呼白鳥乞食過丹丘古佛桑陰裏蒹葭欲報秋」


*** 和屠闇伯三作同晚眺也

「　滄海信無極長風助起瀾吳帆悲似沒越嶂杳難看遠近涵秋氣喧闐戰暮湍上方精舍好歸路嗅栴檀」


二

「　獨立望歸雲諸峰水面分漁樵迷往處日夕盡氤氳鐘打禪房靜夜涼詩思紛松枝垂積露滴瀝不時聞」


三

「　漁火蒼茫望甚微浮沉竊歎海鷗機赤龍臥水春秋冷白馬乘潮日夜飛石上無塵聊一坐松間有路且同歸自來避暑山中好謖謖涼風動葛衣」


*** 下雲岫菴

「　海色湖光一樣低峰頭數箇雨凄迷回看松影僧行腳你向東兮我向西」


* 詩部(丙之五)
** 古南時之餘五(梅溪)

*** 梅溪八詠

**** 梅溪月印

「　疏枝蘸水愈精神喜得冰輪為寫真定起霜空諸籟靜暗香脈脈卻撩人」


**** 仄徑疏籬

「　竹外疏籬一徑斜寥寥精舍似村家深秋葉落憑堆尺卻笑難容長者車」


**** 三峰插翠

「　浮屠三面插空寒日月東西跳兩九疏柳斜陽曾露頂扶藜便作好峰看」


**** 兩湖暮泛

「　兩湖秋水一般清小艇頻移傍月行最是蘆花環得好半藏鷗鳥起秋聲」


**** 曲流垂釣

「　釣魚磯上靜風波手把絲綸再一歌村鳥自飛魚自躍溪流深處野情多」


**** 竹裏茶煙

「　深深竹色冒霜簷時有幽情使客淹茶熟瓦鐺煙帶綠老僧箕踞對疏簾」


**** 西爽晴雲

「　去住無心高復低隨風曳曳過林西渡頭秋霽明霞燦牧笛冷看牛背吹」


**** 蘇橋積雪

「　古岸溪聲凍不流茫茫平野少人遊呼童擁衲聊停策一片虛明在兩眸」


*** 柬素園黃闇齋總憲

「　佳園只在水之湄門外清風蕩碧漪慧業獨修嘉客謝佛心久淨野僧宜小山日涉能留足疏柳春來欲放眉樂國香光誠不遠定餘獨聽鳥聲怡」


*** 送吳翠屏還金華山中

「　六尺堂堂好道顏眉稜挺特鬢無斑剛纔把手來精舍又欲揮鞭返故山佛法腳頭明歷歷功名世上巳閒閒羊裘五月思前隱一弔嚴陵碧水灣」


*** 同諸子遊普明廢寺

「　山門艸蓋磬聲殘寺外平橋走碧湍怪矣鬼燈爭炤夜多年禪將不登檀杖尋煙隴烏鴉喜風起霜畦白盡寒在昔人牛何必問菜根同嚼坐團團」


*** 從長水塘泛舟至梅溪

「　驟水平川急下篙野田何事浪滔滔岸行畏見崩泥阪舟放愁難過石橋暖日漸長花影薄好春莫挽鳥聲勞今年筍學前年竹放葉抽梢一樣高」


*** 溪上遇一生上人

「　彼此不相知忽然成邂逅袖扇上船來大家喫蠶豆」


*** 即事

「　花落枝頭水滿川村家正是養蠶天道人坐此閒難過日日溪頭自放船」


*** 題畫

「　種梅莫種泥春去梅剩葉何如素壁上時時落香雪」


*** 題孝貞李氏傳

「　十年不字女何貞願老閨中愛可旌一本認清真父母三從別樹好風聲時當混沌疑無偶世在鴻荒亦有情千載簡編環讀過為鄰獨得北宮名」


*** 養痾梅溪荅呂幼安明經惠詩

「　火雲三伏燒阡陌留得梅溪一泓碧輕舠獨泛自南來何期居士先雙屐相看一笑竹風清鳴鳩正午柴門寂快哉晤對舊交知語語開心相悅懌主人清供出家常李實雖黃花本白古論儒釋道匪同今竟相忘無仲伯偕來一叟詞壇雄側聆玄論風生席伊余夙幸遘斯文不臥茲林且奚適馳驅六載走他山徒使庭前艸痕積宿疾纏綿身巳衰藥艸甘辛苦嘗析忽聞玄度惠高吟滿院荷香清露滴」


*** 送胡濤公之雲間

「　溪上新梅種又成廿年重過古人情正堪竹裏聽秋坐乃遽雲間苦熱行此夕聯床燈黯黯何山伐木鳥嚶嚶曉鐘百八雞聲亂遙盻孤帆野岸橫」


*** 次六月大風

「　雲氣吹教盡天心豈好殘已乾谿曲曲不見雨漫漫冷煖何從辨艱難此際看新禾能不死萬戶得心寬」


*** 缾中白蓮步韻

「　佛手曾拈出風前一笑觀春泥分種子夏屋貯清寒幻色輕雲剪空香靜士餐對之煩熱解無用扇為紈」


*** 喜雨(二首)

「　秋逼空雷動無疑魃鬼徂涸淵天再見夢境物重甦歡語皆相合人心亦易扶茅亭還獨坐不厭對高梧」


二

「　涓滴兒童喜況乎聞沛然朝來階砌下亦自走新泉風作樹頭躍雷停溪面鮮甫田龜兆隱農子放歌旋」


*** 立秋日作

「　紅蓼立清秋閒庭一雨收有香焚亦好兀坐看雲流」


*** 詠秋色

「　點綴階前久仍能庇綠苔不隨凡艸沒有待秋風來顏色豈云老蕭疏亦見材高軒能蹔過相向一低徊」


*** 七夕與諸子分賦(二首)

「　幽期難遂邁良晤入秋同河漢無愆水星槎信可通闚螢飛竹外留月坐墻東白社吾將老深談怯露風」


二

「　暗竹蟬聲歇高枝宿鳥驚月生剛五夜露下未三更良友青山遠殘燈古屋明坐觀牛斗際相隔水盈盈」


*** 題此君伯仲圖贈胡濤公

「　粵惟此君君子所式毓秀兩間中通外直寒梢拂空曰居其長其仲猗猗大節方養盤根階前搖戛清風詢其所從歸之濤公」


*** 麻杖(八首)

「　寥落河濱遇歸歟亦自奇遠情隨步履老骨共清贏倚壁月生影下階風可吹蓬根多不及欲立仗扶持」


二

「　造物驅筋力老非󵊮少同挾山憎舊杖拈草動新衷拂拭方晞露憑依若御風每當參請罷拄出笑兒童」


三

「　剝膚何愛甚濯水庶相應謾以枯薪視當于忍草徵心空諸礙盡身捨外緣冰自合阿蘭若隨行事老僧」


四

「　落日桑榆立清秋感歎頻自疑看竹叟有似折蘆人艸木初無必居諸乃覺親因知古賢聖時與物交神」


五

「　握手自今始秋陰仄徑移有材天不棄無用老方知所向常從坦斯須敢蹈危鷦鷯矰繳遠莫笑一枝癡」


六

「　學稼何人請桑麻問老農直方如養竹輕便或勝笻晚岫明霞簇秋汀碧漲溶相攜無一語指點自重重」


七

「　世路務趨走人生悲有涯吾將惜晚景杖亦愛秋花製作何須古裁成自一家茅堂朝復暮不見事如麻」


八

「　一室秋林掩滄桑幾度遷葛陂龍既化麻媼久聞仙圖作逍遙夢因觀秋水篇茫茫常見外異事少人傳」


嬾齋別集卷十一(終)

牧雲和尚嬾齋別集卷之十二
東吳　毛晉子晉　編閱
鄂州　記室智時　較訂

* 詩(丁之一)
** 棲真時之一

*** 登雪竇山

「　茲山登歷巳多年極目峰巒尚宛然記得路從亭子入仍看塔向嶺頭懸寒崖瀑布晴飛雪古澗珠林晝吐煙盤結艸菴呵佛祖同條今喜振三玄」


*** 尋雪竇顯禪師塔蹟

「　竹塢入何僻松門轉更幽真身成瓦礫靈塔倒山丘且復隨他去其能使客遊五丁開蜀路夢想笑金牛」


*** 題珠木林

「　乳峰行不盡又復上雲梯古廟香爐冷深林小鳥啼參差玩苔石清淺見沙溪到此多幽興從來未有題」


*** 西阬

「　阡陌何年闢深雲有力耕瓦樓藏茂竹水碓踏香粳婦子嬉嬉過牛羊隊隊行桃源疑便是避世可無名」


*** 從下雪至上雪

「　山梁界天際石澗響煙嵐路轉數十八客遊偕兩三寺荒雲不壞僧老話如憨古佛嗟無色頹然坐竹龕」


*** 遊隱潭

「　應為巨靈鑿兩崖千丈分奔騰泉自落叫笑客同欣劈面飛寒雨盤溪湧活雲野花誰箇種上下吐奇芬」


*** 新霽登妙高臺

「　艸際露猶濕巖臺雲不遮峰多來秀色溪盡見人家陟險身安寄憑高興自賒山僧方洗缽留坐喫新茶」


*** 當午坐千丈崖看瀑布有五彩色

「　松下自無暑崖前坐亦安忽奇飛瀑色中帶彩光寒似雪何從染隨風非一盤臨深誡童子直下好生看」


*** 自百步街至千丈崖底

「　仄徑自空下當前虎跡交日光沉峻壑人影入深茅瀑卷疑飛霧潭幽駭伏蛟拄笻看不厭閒把石頭敲」


*** 散步至御書亭

「　梅雨驟然歇山堤便可行不須勞遠步足以散閒情筍客中亭憩村牛西澗耕往來偕竹杖風味少人爭」


*** 新秋自雪竇山赴棲真即事(九首)

「　安居乳寶夏初回報道梧山命急催因向海濱飛錫杖誰堪荒院滿蒿萊聖僧漏盡猶經雨古佛無光亦上苔獨有空樓多受用推窗日日看潮來」


其二

「　法堂鐘磬久無音青草剛然一丈深此箇宗乘誰解唱一時衲子會如林丹山威鳳來投木碧海獰龍也作霖體露金風藏不去高梧無影覆千岑」


其三
(寺志巳失山鄰云聞之祖上寺創于天福朱梁時也開山名巖長老山名高梧地名棲鳳故宋世名棲鳳院　國朝洪武賜額
棲真禪寺又故老云創始於梁至唐名棲鳳院梁是蕭梁天福疑天監按孫僑作棲真寺僧堂記自稱平江府吳縣尉僑應是宋人
則棲真之名宋時早著又普同塔石接引佛像係宋宣和四年裝造其時稱住棲真乃賜紫沙門處靈又按五燈會元明州瑞巖石
窗法恭禪師郡之奉化林氏子於棲真院下髮受具往延慶講下一夕誦法華至父母所生眼悉見三千界時聞風剌棕櫚葉聲忽
然有省棄依天童宏智始明大旨凡當世弘法者悉往咨決出任能仁光孝瑞巖然石窗亦宋時人則寺在宋世巳稱棲真唐名棲
鳳或有之矣天監豈亦誤傳天福據是則開山果在蕭梁之世乎)。

「　聞道開山監福間徽公長老頗辛艱名彰棲鳳傳天下山若遊龍臥海灣香火千秋曾不斷兵戈五季只如閒何朝特錫棲真寺東浙禪林亦壯顏」


其四
(破殿右有古碑一座上去一角讀其文乃左迪功郎新平江府吳縣尉主管學事孫僑所作棲真僧堂記也記稱吳之洞庭山
有慧日禪師者住翠峰寺僑總角時即獲見之應四明郡守龍學趙公之命來赴棲真時寺巳弊師至愕然曰寺敗若是我何以弘
祖道安方來修造懷辯有感而起募新僧堂請經藏置長生庫時大丞相魏公與禪師善休居小溪雖百里恒相過從結方外交論
出世法其時瞻僧皆藉海田故碑之陰上鐫開涂田文下勒諸助緣姓氏文雖斷續味其採用禪典句意甚深似古尊宿筆後有惟
清二字比前文差小或作者之諱乎珪璋不全深為惜之　又余考五燈會元第十二卷南嶽下十世蘇州洞庭翠峰慧月禪師僧
問一花開五葉結果自然成時如何師曰脫卻籠頭卸卻角馱曰拶出虛空去處處盡聞香師曰雲愁聞鬼哭雪壓髑髏吟問和尚
未見谷隱時一句作麼生道師曰步步登山遠曰見後如何師曰驅驅信馬蹄慧嗣襄州谷隱聰聰嗣首山念今碑戲慧日日與月
字不同而同往蘇州洞庭翠峰亦奇矣)。

「　翠峰和尚記吳人慧日高懸炤海濱碑立殿隅摹偉續道交方外識名紳涂田久廢何須問經藏空來亦太貧恰稱我宗無一字入門便棒令行新」


其五
(載考功澳製棲真寺疏略云石宵恭禪師提唱宗風弘法海內雖奪席曹洞實受具棲真則棲真同賢聖之藪不徒惜旃檀面
作功德海云云此出考功杜曲集又百丈清規兩序章稱監寺之職不易充必如楊岐之輔慈明石窗之贊宏智然石窗嗣法宏智
燈錄分明但下髮受具時不知棲真謙為和尚也)。

「　受具棲真有石窗宗風提唱播湖江宰官筆下重流出曹洞門中舊合腔曾向長庚監大寺力扶宏智建高幢芳規百世傳無巳追步楊岐未有雙」


其六
(斲碑之陰載開涂田助緣姓氏余初不經意因禪者捐出乃再閱之中一行云住天童比丘法為施財若干夫法為禪師乃天
台鮑氏子嗣宏智覺繼席天童為第十七代住持與石窗恭為昆仲蓋宋世一大宗師也石窗既從棲真剃染寺開涂田法為出手
相助斯蓋因昆仲之間聲氣相應無足疑者獨其間助緣有稱廣慈大師者有稱德雲大師者至法為禪師以住天童比丘稱之登
其時住棲真者居然以先輩自視歟碑之跋語云煙渚光中地藏家風益振落星影裏雄峰大蹤全彰信亦尊宿之語氣矣或即所
謂慈日禪師也耶)。

「　大家出手共開田太白梧峰無間然禪苑一燈聯伯仲法門此義薄雲天名鐫白石尊前哲韻出青霄望後賢囑語山靈勤守護此碑末世正須傳」


其七
(故老向余云此寺近代出一禪師名元凱本處人悟道後向外開堂一云姓林氏余於法堂後散步果見一塔頂石上鐫林長
老而無元凱兩字憶昔石窗恭亦姓林氏因傷今懷古周視僧隴所謂元凱者乃於殿梁隱隱見之)。

「　元凱禪師本地兒相傳里老口頭碑出家此寺能超悟開法他山遠白椎或道姓林難遽考雖存塔樣尚懷疑竹陰閒佇封苔石燈錄無脩莫可知」


其八
(破殿中有石佛一尊高二尺餘示接引相足憑蓮花花下石分六面雞云大宋國明州奉化囑忠義郊棲鳳管落星里下宅中
保居住清信弟子李壽裏造供普同塔上永為四眾瞻檀作植福之因字甚端楷末云宣和四年五月十五日住棲真禪院賜紫沙
門處靈謹記予詢老僧及鄰叟普同何在無知者或指案山西云莫便是今呼為塔山岡耶)。

「　未識何山是普同移來石佛紺雙瞳出身幸是宣和際寄跡今於古殿中不倦接人常放手快談實相巳摩胸處公稱是住山老賜紫名應達九重」


其九
(故老又云在前祖師時此寺有千僧共住余問祖師名甚麼荅云我生不見上世相傳如此說耳又云三十年前寺僧尚富有
田有牛車土窯亦業海取魚有大船兩隻為不修行有人來通索寺漸敗僧漸絕了余不覺長嘆因試學人僧貧乃能學道佛豈虛
言也哉)。

「　青嶂昂藏雲忽飛碧林蓊鬱鳥常依道場信有千年遠法座曾經萬指園竹樹幾因人起倒酒腥殊減佛光輝無求自古沙門行那可揚帆去取魚」


*** 棲鳳沈傳中文學中秋日招遊天門山橫山菴
作時同雪丆監院鑑機慈恩德明慧光南臺
瑞明懋卿諸道侶

「　秋水及時至苔磯沒舊痕欲闚鷗隱處先訪鳳棲村蔬茗高情洽衣冠古道存好山多在望開闢喜天門」


*** 過天門山(一名蜃樓門一名獅子口)

「　潮驚獅作吼日炤蜃成樓幻境留千古僊遊寄一舟櫓聲催白浪雲色掛清秋回望環谿水從茲出海流」


*** 上橫山菴

「　四面無行路支笻到上方茶園新藝綠松葉自生香登岫秋何遠倚窗風更涼匡床聊一臥徐步看斜陽」


*** 從橫山乘月晚歸

「　落日松風動同行盡索衣下山潮接響轉徑樹生輝人影平沙坐波光遶幔飛大觀滄海上滿載月明歸」


*** 題棲真碑誌

「　巍巍高梧山蕩蕩棲真寺千年奠海濱丹鳳曾翔止澗壑殊奧深砂土亦靈異宗風彙緇英特隆於宋世乃知一祖庭介茲三佛地慧師翠峰來經藏手親置僧堂吐風月涂田拓煙渚高談出世法丞相乃深契傑出石窗恭本鄉姓林氏作記孫迪功自稱吳縣尉而我亦吳人此來明州住往事猶目前得讀古碑記夜榻環漁燈秋窗見村市臨風懷二師為拈第一義佛殿今當陽山門舊西峙物情悲變遷覺地何終始法鼓試復鳴魚龍曷能睡滄波日涵空濤聲捲山翠白雲若無心峰頭自遊戲為語南參人識此西來意」


*** 寄懷法海寶慶白雲三大師(四首)

「　福泉一滴最清涼二十年前取次嘗彈指頭顱今老大再遊期在菊花黃」


「　一別三年指一彈剎竿雖近見還難秋林且待濃霜落過嶺來看楓葉丹」


「　海濱埋跡類飄蓬北望音書斷塞鴻日據高梧思好友白雲峰頂正秋風」


「　斗室春風坐不消新茶對啜好香燒只今清夢還相憶翹首香巖木葉飄」


*** 初冬送雪丆監院同顧虛谷邑侯遊天台

「　孤村木落野田晴策杖天台踐夙盟華頂霞飛粘綴缽石梁雲起護行旌青山盡入重遊句滄海難禁遠眺情仙尉幸同疏世味綸巾霜葉聽秋聲」


*** 開爐日酬示范遵甫

「　一山三面水千古二時潮竿木隨雲至霜鐘帶月敲林荒徵舊案堂冷悵前朝海鶴鳴何意清聲徹九霄」


*** 除夕懷及門諸子

「　一身天地更無雙何意南來建法幢雪竹忽低驚歲暮瓶梅聊插影山窗音書久絕非忘友鄉國遙思但隔江松火滿爐深夜坐寥寥只聽吠村厖」


*** 初春寄懷空林大師於大陽山

「　春山伐木響丁丁跨澗能無憶友生一種風流餘本色十年傾倒聚長庚匡徒慚我多呈拙懷寶輸君不自輕此日看雲眠絕頂梅花應為寫高清」


*** 過甑篦山菴

「　梅花樹下結柴扉僧起松窗露已晞空裡飛禽曾寫跡崖前走馬未迴機(其山勢若奔馬故云)一凹深竹山消暑幾片流雲天解衣滄海茫茫時入望翻嫌長者轍來稀」


*** 清明日沈傳中文學以詩惠艾餈步韻荅謝

「　山蝶穿花粉翅紅溪翁插柳野冠鬆煙於此日稱相禁艾不三年喜建功冷味自知春意及深藏未許鼠
身通杏村何處能沽酒幽鳥隨人噪晚風」


*** 登伏獅巖

「　危峰仰面落懸泉恍惚肩輿欲上天石磴直尋飛鳥外山花冷綴險崖邊夕陽下嶺人何小春靄凌空杖已仙笑撫菴前臥獅子金毛卻染碧蘿煙」


*** 立夏前三日倪伯屏司李招遊柏香巖龍潭之
勝

「　澗道相期拄策行角巾藤笠曉風清重巖映日猶寒色深壑留春獨鳥聲捫壁探奇高士興枕流忘倦野人情潭龍莫怪噓雲霧正待為霖潤遠耕」


*** 登舒濱吾印心閣(有序)

森羅及萬象一法之所印此黃面老子語也而法
即心焉是故西來諸祖寶筏迷津開闔鼓舞無非
以心印心不立文字濱吾居士昔與吾友淑之禪
師遊賓主歡洽水乳相入蓋于茲閣矣二十年後
余獲登焉蒼山白鳥平疇遠風心即法也其閤也
乎心印印心眷仰舊遊不無西方美人之思。

「　南山時入望此閣何高閒煙雨村犁出薰風麥穗刪快登居士榻劇論祖師關揮塵良朋遠空悲夕鳥還」


* 詩部(丁之二)
** 棲真時之二(海濱春詠)

無懷道者春日載陽山遊忘倦即所見聞與范子
同賦。

*** 山行見新桃(二首)

「　隄上春猶淺山中早自開偶逢驚異色斜立傲疏梅喜極因思折宜家不問媒桃源有千樹曾見幾人來」


二

「　倚竹非經雨臨崖半怯風葉身呈小綠花面醉微紅以在他山見方將過客同春陰行不盡曲曲有溪通」


*** 鷂子磯閒坐觀採苔者(二首)

「　海面連山是春光抱石磯人方爭利涉鳥獨愛閒飛
濯濯無黽手生生似採薇弄潮歸去晚斜日漾寒輝」


二

「　洲渚白盈盈春潮綠暈生持竿行海上地底入雷聲舟網將何事陶漁亦古情快心看俊鷂一抹過滄瀛」


*** 折古柏枝如劍

「　總是山中木何年獨到今冰霜磨老骨日月剩堅心在手俄成劍揮空解作吟至剛吾得見天下更何尋」


*** 菜花

「　一片春前種山廚未肯將初深楊柳綠忽肖菊花黃小圃堆層錦疏籬出遠香游蜂先我至咂採鬧嚷嚷」


*** 隔山見梨花如雪(二首)

「　獨立何高潔無庸淺近看青雲留一種蒼竹映千竿素豔明春日和風落盡寒桃紅兼李白微笑不相干」


二

「　數枝脈脈露崔嵬一水盈盈磊石堆山起綠煙園客賞春催黃鳥引朋來爰知佳樹難投李只擬空山又放梅冰雪為肌當月下藐姑仙子御風回」


*** 聞金聲(二首)

「　春時行殺令商氣結玄陰空谷唯清籟何宜傳此音忽驚孤鳥落坐失長松吟子亦忘機者翩然生戒心」


二

「　村翁春賽社童子夜曾鳴金木猶前物歡憂各一聲深山難避亂上世亦談兵何得雲霓若將軍致太平」


*** 范子為余述古澗奔流之勝因與同往

「　於水獨何取愛山終日行無人知此澗因子得深情把手村花遠出門天宇清小橋纔轉過一路有春耕」


*** 幽澗坐

「　泉流石不平奇響此中生偶坐得物理爽然知禹行小潭牽藻潔陰穴出魚腥巳向水邊語不聞崖上聲」


*** 就鄰菴乞茶

「　水石坐來久不知山日斜流觴思逸事乞茗問鄰家直與涼詩肺疑來取瀑花一杯三代味幽澗興何涯」


*** 綠楊垂絲颺風

「　艸木各有態未如新柳姿繫情凡種種拂面一絲絲卻立餘花外猶堪遠望時春風何不定柔綠恐難支」


*** 看野燒

「　山髻若青螺炎炎當奈何苦無流水引漫作大風歌野鬼避霜竹春蟲冒土坡新條煙外綠臘月未燒多」


*** 望桃花阬樵採

「　流水一峰隔仙源與世分煙深樵採徑風送鹿麋群草動來青壑花開掩白雲雙松垂側影紅日未當曛」


*** 海隄有數牛晚歸

「　白鳥下青煙花明夕照邊野牛同四足村舍遶孤泉爾牧歌童子吾心寄太玄芳洲無客渡潮水自當前」


*** 二鴉搏一鷹(十五首)

「　海上煙簑冷山中春屐幽倚笻看鳥戰拂袖引邊愁野艸青當眼垂楊綠過頭天心何日定薄暮起村謳」


二

「　春月當孳尾山禽卻振翎同群非見嫉有技且相形莫訝朋俱進從知眼甚靈到頭無甲棄縱影入青冥」


三

「　冷地無旗鼓平空奮羽毛臨危曾自悚決勝仗同袍三戰青山動孤騫碧漢高長風為作氣萬壑怒松濤」


四

「　眼射青山日翎生碧樹風侮予民或敢樂戰爾何功狡兔中林肅雞群四野空不施牙爪利為惜羽毛同」


五

「　疆禦曾無對戎衣賴有雙偶然逢野戍大戰截春江稍退彰吾伏旋攻扼彼降喬松當大路倚作碧油幢」


六

「　山缺啣紅日天空蕩白雲閒鷗多冷夢飛鳥戰奇勳塞北烽煙接江南草樹分翕張麾遠敵獨羽勝三軍」


七

「　朱纓天外颺赤幟海陬逄畫刻傳高令春山擊遠鐘一毛雖未掠兩犯似難容薄伐將投北青林勿見蹤」


八

「　飛勇從來著干城孰可圖風威行自遠野戰古來無猾羽疲奔命忠勳議剖符似聞春塞捷鈴索共傳呼」


九

「　孤影薄雲漢頹然念所膺輔仁焉不學階亂乃隨朋天地生翎爪封彊寄股肱汝巢吾直搗厥志敢相承」


十

「　最惜枋榆技戲將雲翮摶風前生再得爪下命幾完跼蹐身毛短飛鳴艸樹寬先王非好殺于此誡兵端」


十一

「　咨爾昏林種翻飛介兩儀羽毛雖共稟手眼未同奇遽也行無遜何哉莫我知低佪今自取失志未應悲」


十二

「　世方多難事鳥亦起爭長結陣清風上興戎道路傍頡頏高就下顛倒弱凌強為問機先者何時卻反常」


十三

「　克敵兵何恃攻強奕自投煙雲開壘壁艸木化戈矛天定人難勝驕成物共謀永懷淝水戰鞭欲斷江流」


十四

「　舉世聞多亂空飛也自危爰知矰繳近請學戰攻奇草顧明王佐鷹揚帝者師黎民今正溺待援復為誰」


十五

「　仁者聞無敵鷹揚豈渭濱七旬苗眾格一旅禹功新庶矣多方士猶然三代民何當文化洽飛鳥篤親親」


*** 前題

「　古澗冰消綠長林花放紅薄遊方在野飛鳥忽爭雄乍起青山斷橫翔碧落空翼張風在下眼疾草無蒙伯仲看偕作軒騰笑不同戾天才一抗控地亦云窮頓挫鋒前勇誰居殿後功枋榆聊定息毛羽各疏通圖捷籌重畫殲強志豈終物微存義正事細取材公黑甲聯為援丹心向若忠壘邊逢社燕塞上值歸鴻以類宜無犯均飛忍見攻好生天意順問陳聖心恫世運衰庸武禽機效即戎飛潛原應化休咎可徵躬戈甲今盈北衣冠盡避東下民嗟踽踽上帝視瞢瞢禎瑞藏威鳳玄黃兆亢龍丘隅爭血氣山海限樊籠浩歎吟春澤長歌度晚風鷹揚非渭水雉雊在殷彤願十文明治無欺蟲鳥聰古來蠻觸氏皆入戰圖中」


* 詩部(丁之三)
** 棲真時之三

*** 長夏吟(九十四首)

空山收足永日無聊觸物感情匪同木石姑煩筆
楮用遣遐心。

「　高梧峰上少人行一望煙巒在檻楹野艸燒來依舊綠就中樵斧日丁丁」


「　山南一片小松林春日梅花與客尋放下蒲團閒話久歸來香氣滿衣襟」


「　茅堂之後小山巔北有高山隔稻田楓樹秋深紅葉好竹陰曾掃枕頭眠」


「　竹筧流泉接到門老梅香落幾枝存主入引我春山曲手把琅玕帶笑捫」


「　桃花阬下古精廬風雨漂搖歲月餘我欲放情天外住白雲滄海眼前虛」


「　火燒松樹勢如龍山徑崔嵬不易通門外石魚多變化天晴常臥雨聲中」


「　澗陰徒步興無涯春雨多寒暗晚霞古墓低低看姓氏便將柏劍取桃花」


「　三春風景不多時李白桃紅儘可思曾記看泉幽澗坐得偕好友賦新詩」


「　清秋蓬烏果清奇弱水無多一浪馳海月忽浮光萬里驚看卻怪下山遲」


「　懸崖千丈玉龍飛下有澄潭到者稀兩岸奇花香噴鼻開來曾未見朝曦」


「　雞犬牛羊放白雲珠林鬱鬱鎖溪芬山家便是仙人宅何必桃源讀舊文」


「　溪上平田掠晚禽池邊喬木抱春陰莊嚴好個青山寺卻怪無僧擊磬音」


「　樓閣天開隔世塵戶庭花放寂無人白雲紅日青山裏飛鳥驚弓落澗濱」


「　層峰深入看龍潭到得龍潭野興酣搬石為爐煮茶筍白雲不厭老僧談」


「　巖崖蔽日霧難晴趺坐潭邊水若腥怪石為門鎖靈氣老龍常到海中行」


「　巖高潭小水清清石窟何年刻削成一說此潭通到海點來竹杖也生驚」


「　青山無盡白雲堆躡屩春殘探友來自惜天台路行半不曾看得石梁回」


「　海上潮來萬馬奔分流過閘響猶存花時送客還相憶一路長隄被水吞」


「　八月潮頭大似山天門擁入莫能關平空白練鋪秋島夜半乘槎有客還」


「　負暄冬日上山南坐地班荊興也堪極目峰頭俱白雪獨餘萬頃海天藍」


「　秋林木落見村疏臘月千山草盡枯日日投笻賞盤谷拾來松子夜燒爐」


「　歲暮居山不自貧霜天種菜喜成疄村牛隊隊來偷喫兩角穿籬不畏人」


「　嚴霜夜半落茅簷斗室烘爐下煖簾要卜明年豐稔兆深更再點燭花占」


「　鄰菴清磬碧山凹晴日和風去走遭道侶相逢留晚話村燈廟火鬧元宵」


「　滄海流雲過眼空春波瀰瀰動微風看他白鷺飛還沒多少閒情顧盻中」


「　觀魚何處是濠梁偶立苔磯寓意長野店梅花開未落山村人為補船忙」


「　桁索遙牽海面開漁家春水浣春苔平沙晏坐巖根寂殷殷雷聲腳下來」


「　泥涂螃蟹樂天真穿穴何曾問水濱信足橫行雙眼突一聞人語解藏身」


「　風颺陶煙裊翠微海村閒步淡春暉白鷴飛上黃牛角冷看行人各自歸」


「　墓門鬱鬱覆黃花何世師僧此認家松梵不流泉下韻竹陰猶護一袈裟」


「　水田咯咯沸蛙聲山寺寥寥獨掩清時節又當芒種了故鄉何在望南屏」


「　日長林下有餘閒護得新篁放綠顏只恐抽梢透高閣一時遮我面前山」


「　嫩竹初成粉籜垂團團繞屋似新籬山鄰盡道今年盛經過溪邊仔細闚」


「　樓外陰濃不見人籬邊艸盛巳忘春孤笻嬾出清溪上虛室焚香自掃麈」


「　黃鶯兩箇雨中飛鳥鵲催群野外歸坐對青山少心事看他物物領清機」


「　生平不善把鋤頭說著開田早見愁秪有瓜園圖菜喫要煩鄰叟借耕牛」


「　朝來乞麥送僧行梅雨疏疏不肯晴步出雲堂遣清畫卻欣簷畔有泉聲」


「　村村流水送桃花怪殺居山事似麻摘得松花忙晒筍又呼童子做新茶」


「　蔥菁竹樹小山邊多少閒禽噪晚煙細聽含情惟布穀催來山水滿山田」


「　山窗松鼠不時闚翻我瓶盤也太奇更有一分伶俐處倒懸頭尾剝棕櫚」


「　埜田麥秀潑薰風碧浪層層到眼中一月巳前春未去峰頭都醉映山紅」


「　雨過溪亭有客休綠雲一片隔山浮不知村犢誰家放喫我青青小麥頭」


「　飯後山樓睡復醒坐來身倦且經行寺門喜得人來少只聽前山打麥聲」


「　南風窗牖快生涼坐覺階前日影長萬綠蒙茸山殿暗出門猶有野花香」


「　鄉村耕稼各爭先新水涓涓白滿田犁耙不停牛足苦蛙聲叫起綠楊煙」


「　黃梅天氣插秧齊薄霧漫漫遠近迷昨夜晴來今又變青山移去曉窗西」


「　無意看山坐夕陽檻邊高樹結蒼涼幽禽百囀還梳羽側立闚人不過牆」


「　青山落日樹頭紅樹外青山復幾重紫翠朦朧炫人眼當窗最愛兩尖峰」


「　山路盤盤碧海連寺門長日綠陰邊沙隄潮退鳥閒立負擔有人來市鮮」


「　漁燈入夜滿灘紅一幅蒼山露氣中千古畫圖人未賞天然留我住山翁」


「　東峰月出靜巖臺林影橫斜拂地來臥聽漁船何處放隔山深夜打鑼回」


「　近海人家業海多科頭遊戲醉時歌今年巳了旗牌稅一任揚帆向白波」


「　一網牽來有萬魚蒼蒼生物意何如村翁自信為漁好不厭腥風染屋廬」


「　漁村蠶月少閒遊童稚奔忙喜上眸何必讀書然後學割鮮纔歇便調牛」


「　躬耕五畝待秋成那及漁簑十日程自古魚鹽天下利阿誰不願海中行」


「　魚行滄海鳥行空天壤飛潛各抱聰在昔何人造網罟錦鱗蒼翮被牢籠」


「　萬尾隨潮自泳遊不期深水有綸鉤重淵巳出無沾潤圉圉洋洋不可求」


「　生魚有饋畜之池取疊如山忍見欺只為鄉風傳習慣船歸歡喜插雙旗」


「　空裏樓臺蜃氣成大洋歌笑海風腥失身便到魚龍口何似青山學耦耕」


「　青山深處有柴燒碧澗清涼可掛瓢曾遇仙人採奇藥茯苓根上長新苗」


「　陟彼西山學采薇春深蕨老杜鵑肥煙霞回首無多遠途路茫茫不早歸」


「　雨後輕煙拂緣蘿朱門有客不來過山中日月閒消受春掃松花夏剪荷」


「　古澗青松老白雲風聲十里便相聞此聲那可傳君聽洗耳河濱待夕曛」


「　丹壑青崖覓紫芝凌風先唱步虛詞將期海外來仙客同入壺中醉酒卮」


「　廣陵一曲世無彈天下知音自古難昨夜蒙頭坐幽閣忽成清夢跨青鸞」


「　錦琴玉瑟畫堂張帶礪河山汾水陽蝶夢杳然隨物化兕觥不祝壽無疆」


「　萬花簇簇御樓春宮闕巍峨倚北辰為鑒世間歡不久乘龍白日九天賓」


「　六龍御世紀軒皇八駿馳驅狩大荒採得珊瑚為寶玩十洲三島近扶桑」


「　六王巳畢偃干戈函谷關開王氣多突出阿房三百里神仙樓閣更無過」


「　海上求僊事渺然紀功刻石遠巡邊卻于沙漠防胡患高築長城萬里堅」


「　昆明池上武功成承露盤中長五莖紫氣騰騰隨羽扇西來王母酒雙行」


「　赤壁旌旗一夜燒舳艫千里亦寥寥英雄萬古不平恨銅雀臺邊魂莫招」


「　強秦一掃赤蛇威蜂起黃巾馬似飛銅駝又見投荊棘行酒青衣淚暗揮」


「　天子尊銜上道君璽書燦燦琢靈文神仙只願登廊廟金革何期起塞雲」


「　花石爭奇艮嶽頹角聲一起禁門開可憐二輦蒙塵去只有孤鴻帶信來」


「　楊子江心矢石堅朱仙鎮上鼓聲填天驕自巳摧心膽忽見書生揖馬前」


「　滄海長江一帶看乘輿南渡駐吳巒傷情末後冬青樹白骨纍纍黃土攢」


「　道喪春臺不可求天崩真抱杞人憂藐姑山上逢仙子彼黍離離歎莫收」


「　漆吏芒乎嘆有生真君咄咄受成形有涯隨著無涯殆今古彌傷達者情」


「　冥靈五百作春秋松柏無凋且見羞更有古皇甘露藥王喬亦視等蜉蝣」


「　耕田鑿井古元元野鹿標枝各不言揖讓唐虞巳多事避秦嗟入武陵源」


「　伏羲一畫是非鋒奇偶陰陽變吉凶搔首碧雲頻悵望晚雷何起過前峰」


「　夏雲變幻自多奇一片遙飛野水湄春雁巳歸花事冷何來樹上兩黃鸝」


「　雲漢昭回在上天山川滌滌告群賢宣王俯仰悲心事甘雨何時錫土田」


「　百越山川掌上圖臥薪嘗膽欲闚吳功成巳雪君王恥明月清風在五湖」


「　沛澤提刀斬白龍圯橋孺子起雲從仙機早自投黃石辟穀何關學赤松」


「　一箭飛書戰氣沉蒼生並受福何深翩翩東海能高蹈好爵何能縻予心」


「　金馬門前寄一官滄波曾見幾回乾滑稽談笑移人主不事硜硜奏疏煩」


「　垂簾市井乃知微凶吉聊談畫掩扉仙眼固知來玩世持來一石識支機」


「　五月羊裘正耐寒快聞炎火復長安客星帝座真知巳堯許相忘兩足端」


「　三分鼎足定茅廬王業偏安敢逸居出師未保收全捷悲惋臨岐一紙書」


「　新亭片語旯風儀淝水閒爭一局棋巳措國家安泰嶽東山著屐管絃隨」


「　飄然數騎諭強戎小大齊來拜令公片刃不施王室定汾陽開拓有仙風」


「　楚騷婉轉泣靈修放志因成汗漫遊黃鶴仙人騎去遠古今只詠岳陽樓」


* 詩部(丁之四)
** 棲真時之餘(梧山剩句)

*** 初過棲真感懷(二首)

「　清和之月正眠蠶一撫先師塔上龕天或阻予無去北道將行也遠來南旌旗吳下紛紛亂烽火江千日日探今古所稱三佛地且埋蹤跡喫霜柑」


二

「　滄海風帆帶晚曛清秋島嶼絕塵氛永懷帝力安泉石轉念民生在溺焚朝野而今思慕義州問何日復脩文太平率土康衢也便可揚眉坐白雲」


*** 七月望前二日風雨暴作竹樹倒拔屋廬震動
古殿不崩為幸八月上浣復大雨不止炊煙
幾息有感而志(二首)

「　大風大雨作連朝窮水窮鄉頗寂寥持缽一時無飯喫住山端的沒柴燒不堪木馬蹄俱爛轉笑泥人面發潮古佛安身同露地可憐無計避漂搖」


二

「　土地伽藍亦少籌自家不管雨淋頭竹根靈應從人卜瓦屋郎當沒個修或者因緣猶未偶何時願力始能酬冷看袖手同堂坐任是滂沱不舉眸」


*** 送范子下帷吳氏宅(四首)

「　一竿長水釣溪雲竹院聞絃獨賞君雅思精微真嗜道高談錯落極論文此當民瘼流離際未免鄉情痛切分望望春山化時雨佳音咫尺可相聞」


二

「　春晴草木自欣欣世亂衣冠盡畏聞在昔延陵稱讓隱何時武穆起江潰寒清漫賞山中月蹤跡同為海上雲且結佳盟塵世外滄州白鷺對斜曛」


三

「　瀲灩錢塘莫問津籬邊又見草芽新所云四海皆兄弟姑醉三春作逸民山水有情能愛客詩書不倦肆成人從來君子輕天下樂得英才骨肉親」


四

「　流水淙淙漱石根牛羊誰箇放前村春山萌蘗無留美夜氣幾希不足存千載幸開洙泗脈五侯應亞父師尊山童掃徑桃花下倒屣爭看駕入門」


*** 曉起山閣見白波連山有懷范子(二首)

「　漠漠春山盡吐雲濛濛晨雨正思君平沙忽作兜羅色虛室遙貽白雪文煙外鳥聲尋未見亭邊路影望難分遙知孤客寒窗裏定有新詩紀見聞」


二

「　昨夜藜燈隔片雲朝來得句欲呼君自知夙習敦同調更覺多情寄別文南渡鬚眉高士重西來骨髓古人分端期慧業干戈際燈火琴樽發未聞」


*** 寄范子(二首)

「　高閣疏簾卷碧雲天涯放跡偶同君海山交處事嘉遁風水遇時成好文蜃市高低晴日幻漁燈遠近暮煙分蘇堤楊柳今何似鐵馬金鈴徹夜聞」


二

「　飯後經行踏石雲登臨無日不攜君共穿層澗尋青眼仰止高山抹黛文草色半芳佳興隔春陽未暮短笻分松梢夜靜浮圓月好事如何得使聞」


*** 范子過山因懷屠闇伯于剡城(二首)

「　翻掌無端作雨雲貧交斯世每多君白駒皎皎投空谷黃鳥嚶嚶憶會文毳衲不忘盟亦好綈袍有贈誼無分名山入剡雖云勝應歎鄉書久莫聞」


二

「　仗義聯翩渡海雲風濤向若更悽君壯懷激烈因有劍天步艱難乃厄文虎侍溪頭三笑別燕來堂上一春分山城花發多啼鳥何似空樓到曉聞」


*** 荅空林大師自大陽菴貽偈

「　新詩遙寄慰同聲不覺眉端喜氣生意到自能開我眼神衰苦未及君庚何鄉近日兵無亂當世而今法已輕絕頂梅花真個好西山期入不嫌清」


*** 荅沈傳中文學見寄

「　溪花著雨媚春紅籬筍穿苔就土鬆寒食墓門將弔古煙塵江滸正爭功懷鄉處處書無寄流水村村路
宛通聞說避秦遺世士桃源肥道有仙風」


*** 宿明恩寺

「　萬竹遶清池春山好鳥啼寺中人不見雲暗晚鐘低」


*** 初夏

「　稚筍看看長春風巳過溪虛堂無客到門外綠陰齊」


*** 古南僧來迎沈傳中文學以詩贈行有荅

「　海上煙雲帶煖姿山中艸木愛涼颺僧來蕭寺催飛錫誼感柴桑贈別詩鐘鼓且虛長夏令垂楊不折路傍枝一葦期在秋風裏聖諦還同討論之」


*** 別范子

「　煙外遙峰一點青故鄉北望欲揚舲孤遊共是天涯客雙袂難分陌上亭曉霧飛來藏舊寺夜潮落去響前汀君家六月期鵬舉羊角何時起北冥」







嬾齋別集卷十二(終)

牧雲和尚嬾齋別集卷之十三
東吳　毛晉子晉　編閱
鄂州　記室智時　較訂

* 詩(戊之一)
** 興福時

*** 開法破山酬徐白雨見贈(二首)

「　好音無日不懷西卻怪城南戰馬嘶願學象龍能負物何辭泥水一拖犁斯文未棄貽蘭蕙有道分明在藿藜三笑虎谿徵故事高風千載醒塵迷」


二

「　經行古殿跡非遐舊有高僧轉法華松下相將隨白鶴澗中猶記拾朱砂潭虛夜影招玄度燈散寒光照釋迦坐喜幽林無法說是誰空際雨香花」


*** 酬毛子晉見贈

「　吾宗單傳事西來求俊賢安心仍得髓騎鶴兼腰纏五葉特地分所唱彌高玄其終匪牆壁鑽研一何堅真機鮮能搆庭草日芊芊吾師起臨濟霹靂轟青天風顛在昔記針芥投今緣愧余魯鈍資亦許一燈然深山願棲息其敢出人前夕惕作三省恐孤胡僧傳未全闚正令黽勉握化權憶我古招提開自齊梁年夙昔當剃染四宿儼臨筵行腳走千里芒鞋踏頻穿忽承金湯詔宗風命茲宣高林伐鐘鼓古殿生香煙籃輿從空下佳句浩如川把臂知雖新獲心良巳先金鱗樂我釣駑駘藉君鞭洗耳慕清音期聽山水絃」


*** 瓶梅

「　一枝插向小窗傍不得春風也自香曉起山僧兩相對從他樹上壓濃霜」


*** 初春示憨崖上人

「　兀然百不知萬古空中立春風拂寒蘿草根亦解碧」


*** 臥疾吟(八章有序)

余向疏拙丁亥冬還故山事繁責重夙夜黽勉入
春不覺精神大疲肢節若墮藥不即靈因暫謝人
事專務靜嘿為養痾計適小閣初成山雨忽至爰
有感觸寫懷自解。

「　有雨山窗暗無人版閣幽瘦梅香半落小杏葉初抽獨枕聽泉長孤行與石儔松風嘗所愛今怕冷吹頭」


二

「　墻角樹何老山根草自青引泉歸石沼開牖望巖屏一榻臥亦好三門久不經有誰來問疾隔澗大須聽」


三

「　春鳥呼群至相將樹底鳴餘生完飲啄介性懼逢迎坐月豈無念看雲殊有情一丘同幻寄何更傲滄瀛」


四

「　編籬取殘竹拾石砌新臺閒許病軀適喧防雜足來蕙香欣在几茶味欲生杯蟄戶天將啟南山盡打雷」


五

「　自類鷦鷯鳥於茲借半簷北窗初不大西嶺卻容瞻桃李原無語煙霞自足恬春風吹碧柳此意向誰拈」


六

「　頑石生花秀枯椿吐葉香物靈知法幻我靜見他忙松鼠時踰樹山厖忽跳墻從來眼前境閒味覺深長」


七

「　抱病非遺世偷閒且避人鼓鐘雖在寺雞犬隔諸鄰枯坐每終日幽吟當半春野梅風落瓣次第巳成塵」


八

「　秉燭黃昏後空山但寂然于心無少事即夢乃安禪鶴唳聲何越鴉棲影不遷衲寒松露滴巖月正孤圓」


*** 重過藿園看海棠

「　小艇維高岸分明又一春花原如舊好樹覺比前皴佳興牽紅藥閒情撫綠筠晚來雷忽動疏雨欲迷津」


*** 謝倪伯屏見過

「　荒院春深雨積苔平疇風煖菜花開喫茶猶記山中別放艇何期溪上來半日清譚看綠竹百年大夢感黃槐鍾情最愛廬山遠蓮社曾欣五柳栽」


*** 藿園牡丹盛開漫紀(二首)

「　爰有園中約因成野外遊名花春盡見孤策晚來投側笑能留客先開解起樓葉穠香不淺坐賞一庭幽」


二

「　午日憑移影春雲為作陰養花天氣好啣艸燕巢深奇種宜分土香風忽透襟洛陽今不貴朱紫重相尋」


*** 從王侶石乞圖章

「　在昔生民始何因混沌分龜龍呈大數金石兆斯文靈秘既潛泄精奇今願聞論交在千古不異佩三墳」


*** 重過秋亭

「　谿落桃花水欲溫村遮楊柳路猶存自欣野步因扶策未是舟行不到門四壁空香人意靜半庭蒼竹鳥聲繁舊年記喫佳園李今日來看手愛捫」


*** 病起有懷

「　蝴蝶莊周總夢身世間無法可相親生餘自覺人情冷病極方知佛語真坐檻消閒隨筆硯移笻散步喜桑筠白雲有路名山遠鴻雁何時到水濱」


*** 坐西軒作(二首)

「　形役悲多累心怡愛得閒不時來小榭遐想入深山春老紅花褪村幽綠樹環曠然情志放天際鳥孤還」


二

「　香茗供雙眼桑麻隔一牆遣情無過此消日以為常釀蜜蜂群醉成巢燕子忙杖藜經小圃剩有菜花黃」


*** 早秋還虞山舟過松陵宿承天寺

「　松陵煙水盡蒹葭一櫂秋風落日斜法侶相逢如故舊夜分齋罷更煎茶」


*** 留別

「　白露初零夜氣涼扁舟曉發問官塘道情一種難為別只看秋花架上黃」


*** 蘇州無量寺懷舊(三首)

「　齊女門開去路頻廿年行腳太艱辛重來古寺閒房坐目對秋陰憶友生」


「　香積廚邊盡種菱山門猶自待人興一株銀杏還如昔碧葉秋空布幾層」


「　悠悠世事太生忙鴻雁南飛露結霜記得北風吹水夜故人攜我宿慈莊」


*** 雨泊虎丘小武當(二首)

「　山水古今靜笙歌日夜尋倦來思石坐飯後繞溪吟白雨生涼色碧梧垂好陰喜無相識者散步暢幽襟」


二

「　舟繫林何僻雲開塔可登堤邊逢圃者閣上有棋僧山淺亦生稻溪灣滿種菱廢興何處問漁父晚懸罾」


*** 偶過溪菴即事

「　橋斷行人隔門開別徑斜桂香幽砌出竹色短墻遮鄰叟看鋤菜頭陀自煮茶得閒聊此坐末路事如麻」


*** 吳門曉發

「　碧水無停櫂清秋最好天重來多病客不盡故山緣紅蓼低晨露白楊開夕煙吾生誰共適鵝鴨野塘邊」


*** 舟次華蕩

「　青山看漸近秀色迓孤舟鳥語安知午松聲自起秋歲寒心獨抱日暮路何投病骨西風冷滄波嬾下鉤」


*** 悼崑山高靜之文學

「　齒豁欣談道身貧久樂天恨來相會晚別後忽經年香國應前邁泉臺何所牽秋深籬菊綻悵望玉峰巔」


*** 過勺菴偶意西莊舊遊

「　垂楊數樹遶孤菴壞納清修住也堪野鴨出波窺影立殘荷仆水帶秋憨誰留空曠當吾眼未覺棲遲長
客貪因憶舊遊如此夜冷然霜月起東南」


*** 晤陸平叔

「　擊磬空樓鳥雀聽儼如山衲槁其形法緣夙結瞿曇氏世相全空般若經秋養芙蓉高過屋霜滋蘭蕙秀于庭幅巾笑殺陶彭澤五柳雖栽醉不醒」


*** 贈張季鴻

「　水田寒漠漠煙樹幾叢叢仁里來經過道風能一同相期參向上自信在其中有句臨行贈青山霜葉紅」


*** 憩陸哉生西閣望雨

「　竹木心知野蒼黃擬在山快登高閣坐自覺此身閒妙供來香國詼談透祖關有禽窗外噪暮雨送舟還」


*** 贈李小隱

「　故土雖辭久相聞實有年偶歸承遠訪晤面覺歡然黑白同君髮山村共此天無妨那一著下手白雲邊」


*** 過陸子念書齋即事

「　輕舟停水次訪道散幽襟得此一日樂何求百鎰金竹陰開晚炤松曲瀉清音月上思歸也蘆花期重尋」


*** 又贈書法華

「　靈山何載別仙苑若親隨隻手云書寫全身是法師冰花開臘際異鳥立肩時(居士書經感有二瑞)心印全彰也空香散碧漪」


*** 答子念

「　水邊荒屋類山龕遠樹參差結翠嵐西舍暫遊開異景東林久憶遇同參孤燈晚坐何其靜疏雨空來亦自甘道話不憎疏野性方舟時過響寒潭」


*** 憩陸顯文書室

「　別館原依宅居然動靜分竹簾交野色紙帳盪波紋鷺影堪常狎鷗心自不群文餘有閒暇倚檻看流雲」


*** 眾香菴值雨

「　野外多流水村邊又遇菴戒香薰杖錫古佛現優曇
短菊孤情繫嘉禾比屋擔晚雷何忽震客思巳如酣」


*** 晚泛過慈雲菴

「　孤菴尋不遠亦在水之涯艸屋今翻瓦村雲忽染霞秋場多稻實夏岸有荷花鐘鼓西鄰接青山夢不遐」


*** 偕殷元長李小隱泛月(二首)

「　有月不能睡傍溪仍放舟寂然天地外恍惚見寒流霜落漁竿隱秋空雁字收輕雲殊自幻幾點過沙洲」


二

「　有月不能睡傍溪仍放舟遠村環可數殘葦臥無收語笑對佳客浮遊忘老秋清寒著衣領緩櫂在中流」


*** 問戈莊樂居士疾不遇慨然有思

「　遙村流水曲來訪臥維摩有示身非疾無言口太多琴書成眷屬筆硯近如何相見形骸外夕陽鳴櫂歌」


*** 瞿愿中過晤勺菴同舟至眾香菴別

「　春風曾一晤相見又深秋世事黃花冷山情白石雨小菴容促膝遠水歎分舟歲月真如駛吾生善自求」


*** 西舍歸舟有懷毛子晉

「　青山巳許著閒身白社猶欣一問津道路不長慵寄字秋光欲老只懷人扣舷雙塔風鈴近轉櫂孤城水鳥親去去杖藜多眷戀夕陽深樹有垂綸」


*** 勺菴訪舊陸子念重以篇什見貽還山報之兼
寄平叔諸同道(七首)

「　溪菴聊作寓有句寫胸襟遐契方投漆平交只論金菰蘆闚隱跡鐘磬想餘音近日山楓好應憐獨自尋」


二

「　緇素何緣集崇朝密邇隨所慚窮釋子稱是大宗師揮麈登樓際移笻說法時雨晴剛遇巧一葉泊寒漪」


三

「　秋蟾生靜夜法味喜相分舌上尋無語眉間笑有紋池魚潛不躍沙鴈宿成群物性難容晦清光透水雲」


四

「　曳杖欣臨水歸舟記出山秋將遲我冷天竟使人閒落葉封苔逕鳴禽候竹關有懷元亮宅詩債未酬還」


五

「　窗竹蕭蕭報曉寒溪逢玄度喜盤桓雪軒石丈饒幽致瓦缽山僧愧素餐虛閣久憑忘有倦新詩疊出可無歡鄰雞午過聲猶唱隨寓枯懷得自安」


六

「　遠水孤蟾炤佛龕疏籬叢菊抹溪嵐薄遊在野思晨起多病于山罷晚參几有名香衣得染盤餘新果齒生甘書燈隔岸頻來往不負垂絲向碧潭」


七

「　襆被連宵宿草菴蕭疏風味主賓堪巳隨孤騖秋行遠忽聽歸鴻夜夢憨世路不親因得嬾煙波有戀尚餘貪空山月出長松冷相憶君家斗柄南」


*** 酬李明遠文學五袟見贈

「　受命當秋令懸弧愧此時無生原順世有訓敢忘師小院金蟬噪高梧玉露垂憑軒思寡過先聖不吾欺」


*** 壽貝葉齋培風師(是歲臘同五旬也)

「　天涯蹤跡久如雲搔首中林每憶君貝葉燈傳堂搆美蓮花心淨梵鐘聞六時望古曾何遠百歲今秋嘉共分無著天親兄與弟名香一瓣夜深焚」


*** 偶作

「　冬來黃葉滿虛庭小閣霜濃曉夢醒獨坐竹窗無箇事幽禽來去語堪聽」


*** 勺菴度歲書懷(二首)

「　同雲漠漠暗山頭雪霰將零點布裘舊谷梅花雖好看新年人事不勝酬孤村何處能安嬾遠水無波且縱遊諸子謾勞橋口送吾生天地一虛舟」


二

「　一年月日又云徂燈火青熒炤客無紙帳怕寒添草褥竹房留歲想松爐夢安溪犬從他吠跡遠山鐘不我呼童子相隨頻致問明朝何處看桃符」


*** 除夕寓勺菴同無關上人泛舟南湖

「　一年茲日盡擾擾惜塵寰舉世豈皆寐無人自肯閒爆聲驚野鴨舟影逐溪鷴此樂欣同得滄洲暮未還」


*** 和除夕

「　只因霜雪鬢毛侵翻怪年華長一旬天地巳看同逆旅形骸欲就識真人鳥聲帶澀猶啼臘草色含青巳覺春大化無偏居處異自應把酒對芳辰」


*** 巳丑元日

「　穩睡梅花帳翻身是五更樹頭天未曙枝上鵲先鳴化日隨年長和風近畫生山僧心事喜舉筆一詩成」


*** 新正二日陸氏昆仲招集平叔園亭(四首)

「　清溪宛轉帶微波令改衡門喜氣多為挹幽香梅下立欲摹霜節竹邊過薔薇芽綻新吟得棠棣花翩舊雅歌我是閒僧君逸叟正堪山水共婆娑」


二

「　叢竹蕭蕭作短籬出營山意在溪湄東風欲捲葡萄架南岸先青楊柳枝無事村雞啼白晝依人野鴨浴清池石橋欹仄通幽徑拄杖乘春不倦移」


三

「　戶庭洒埽淨無埃剛喜山僧杖到來高榭護蘭風不入幽窗近水暖方開斑斕莫辨多年竹紅白分明雨樣梅清供滿前心巳醉溪禽群噪晚齋回」


四

「　春風滿座笑言投喬木嚶鳴此際求一種平懷真道氣十分率意嬾禪流欣看貝葉橫書几似有空香雨佛樓誰謂文人無慧業丹鉛水乳在青眸(時案有手摘宗鏡語)」


*** 題畫

「　松下高樓搆幾年濤聲日落響雲煙山僧亦有工支習借得幽窗讀古編」


*** 贈報國寺萃閒老師

「　城南草木藹春光古寺冰融濾水囊階樹與梅爭秀潔和風滿院度幽香」


*** 仲春放舟過謁毛子晉信宿寶月堂兼晤顧麟
士殷介平馬退山時見刻大藏將竣賦言為
贈

「　春水溶溶抱遠村春雷送雨過山根舟維古岸魚兒躍杖入高堂燕子言盡日焚香心隱几深更剪燭膝容軒多君友尚皆千古檀悉猶欣罄法源」


*** 水月菴詢隱峰疾

「　海山攜遠出險患念同嘗子疾久未醒余心遙不忘片帆春雨濕深院瓦爐香覿體空諸病應期妙藥王」


*** 謝古南眾護法

「　十載梅溪把釣竿絲綸舒卷意閒閒偶嗟殿角花千片欲別溪頭水一灣天外孤雲流不定林邊飛鳥倦知還道情膠漆彌增感千里依然咫尺間」


*** 過蔣蕙仙孝廉菴(幹字居士所自撰其義未詳似別有所寄者曾請其音云如申字呼)

「　衡門經歲似秋澄春老薔薇發舊藤野鳥或群非欲異匏瓜不食自欣能窗臨流水清堪濯戶見南山近可登君性素恬增隱築為高因想就丘陵」


*** 海印菴午睡有夢忽來

「　春殘花事付微茫原上依依綠女桑幽鳥一聲何處去北窗高枕臥羲皇」


*** 戒香居即事

「　三年不到又重來斗室依然絕點埃餘有戒香薰杖錫孤舟且泊月明回」


*** 海塘吟

「　海塘行不盡風浪打危巒漁網斜陽掛蛟龍直下蟠」


*** 毘盧菴明幻開士五袟

「　入夏薰風至禪房水際涼階前盈忍艸屋後起新篁衣缽荷香染軒窗柳色藏相過如問訊日月靜中長」


*** 贈仲寅初

「　澤國稱遺隱幽村久卜居割田開佛土投策話僧廬耳順人胥慶心安樂始餘清溪臨暑月尊酒看英蕖」


*** 贈金陵彭師水

「　有生居大塊著姓古賢人命向尼山問年當伯玉鄰秦淮于柳碧吳苑萬花春隨化能觀妙心齋不受塵」


*** 水鏡菴小憩

「　亭亭蒼竹繞方池長夏炎蒸似不知坐久小軒無事做摘將桐葉寫新詩」


*** 顧敬修居士見過山中

「　綠陰如幄碧山深白日閒聽黃鳥音抱病比來聊自適高軒卻愧遠相尋空堂夜語燈頻剪古寺朝參磬未沉坐對雨窗看道卷長松煙外節森森」


*** 紀舊示顧君闇

「　客歲綠陰稠城隅早放舟在筵皆上善盡日作清遊衣拂千人石風生一虎丘可中庭子在坐見石點頭」


*** 煙知墩準提菴

「　樹近千家市菴開一小山天高僧眼曠秋靜客心閒烽火空為舉江流逝不還何如鳴古磬壞衲坐林間」


*** 勝法寺

「　沙阜高低傍鐵河(寺左有塘舊名鐵)將軍施第昔何多(寺為宋高將軍所捨宅)潭來白足缽常洗池冷丹心劍不磨(洗缽潭磨劍池皆寺舊蹟)殿古卻嗟陵谷變地靈應有鬼神呵填然法鼓清秋擊龍象欣看四野過」


*** 從勝法寺過黃莊菴

「　肩輿辭古寺斜日向東行銀杏遙相見金風冷送程到門菱葉滿入室桂香清一宿孤村寂秋吟夢寐生」


*** 黃莊菴同道侶夜話

「　杖出未云遠秋行亦易寒話言忘夜永趺坐覺衣單法集信非偶客遊良足歡明朝欲分手青嶂待君看」


*** 瞿愿中過訪

「　野外涼颸滿山中著屐宜聯床風雨夜促膝笑談時樹底泉來急煙邊鳥去遲晨鐘何愛聽蓮社舊曾期」


*** 華一岳為子寫炤賦謝(二首)

「　虛室坐生白秋光落小屏巧將遊戲筆幻出贏衰形憫世心何熱看他眼只青歲華知去幾卻怪鬢毛星」


二

「　道生天地後名絕太初先突出身無狀傳來筆有仙隨方留幻跡何處問生緣一笑涼風發秋山破曉煙」


* 詩部(戊之二)
** 興化時

*** 初過昭陽答孤峰上人

「　佛性非南北人煙有不同風高黃葦偃秋盡綠楊空錫影隨閒鶴珠光奪睡龍朗公投好句清夜燭花紅」


*** 酬李平菴文學

「　丈室賢非遠三生道許同斯文深入奧外物付諸空霧變山多豹雲興澤有龍草菴聊寓影睡起日頭紅」


*** 酬李艾山文學

「　櫂入蘆花深呈橈覓好手忽逢河上公相對兩忘口」


*** 奉和賀疏林邑侯見貽

「　空劫有何佛靈臺唯此心政餘庭鳥近道廣野僧尋化國開談笑高吟見古今昭陽城畔水東望碧煙深」


*** 奉酬吳鹿翁相公

「　澤國蘆叢偶借棲慚無祖意可言西傅巖簡在能調鼎彭澤歸歟樂釣溪雪夜山陰呼艇好桃源春水問津迷新詩製就神情滿揮麈分明對撰藜」


*** 平菴以石刻七佛偈見貽乃黃山谷筆鐫廬山
巖石者賦此為謝(山谷以元祐六年大寒日書是石而平菴持帖來亦大寒日)

「　懸巖有字阿誰刊七佛傳心見筆端怪石昔人能作供舊碑今日尚留殘名賢揮灑當元祐時節流通恰大寒林下百年遺勝蹟曹溪滴水未曾乾」


*** 和夜坐(二首)

「　眼開誰作夢心醉或忘醒吾我猶雙見浮沉摠一形家中人自在路上客無停冰雪梅花放疏枝透幾櫺」


二

「　方庭猶未雪多少覓心安何有塵為礙皆因眼自瞞三登良是苦十日未為寒何似木頭老真機覿面看」


*** 西軒即事(二首)

「　西菴寒月盡四望見冰圍時有蘆花起心疑雪點飛風中雷若震雲上日無輝衰病年來甚終朝擁衲衣」


二

「　土階卑帶潤柴牖小容光展卷聊娛意臨池一寫狂水仙花自白楊柳葉無黃因憶嬾殘老爐煨芋子香」


*** 和大山知藏誕辰(二首)

「　長空日月去無休風冷滄江水不流客夢片時行萬里塵心一點掛千愁怪無青嶂堪留足喜得黃茅此蓋頭閒誦南華欣快論人間至樂只骷髏」


二

「　江關客路未甘休一曲滄浪歲月流大野多風鴻陣急寒空欲雪雀群愁曾臨秋水能青眼無奈蘆花早白頭遲暮對君搔兩鬢世間出世此骷髏」


*** 除夕和平菴作(二首)

「　天外冰霜客裏身歲殘攜手見交新不凝摩詰安禪榻猶愛淵明漉酒巾擁褐爐頭將遼旦劇談座上自生春重簾放下嚴寒結夢寐詩成若有神」


二

「　役役勞生共此身何堪日月又懸新三車自願攜諸子六結誰將解一巾梅插銅瓶香永夜柑傳茅室味
先春村翁咸樂昇平世爆竹家家競賽神」


*** 辛卯二日同朱天乳諸君子散步池上

「　春城如見暖雲飛爆響隨風拂凍暉君子相攜池上立笑看童稚踏冰歸」


*** 晚雪有懷平菴

「　大雪下無聲菴前白路生庭柯多烏聚野岸絕人行地結重寒色天垂不夜明茅堂懷謝眺凍筆獨娛情」


*** 人日寫懷(四首)

「　月令寅初建年華卯又添忽聞過七日不覺撚雙髯物外心將寄塵中跡久淹生平勞景仰幸見雪山尖」


二

「　此日風光澹如何定說人曆傳應自古物換又維新率土欣同遇吾衰恐未真前村梅柳上鳥語已先春」


三(是日墮雙齒)

「　簾外煙初暖階前雪未融短鬚辭暮盥敗齒落晨風倩筆書心事尋方去眼蒙死生交謝態豈待百年逢」


四

「　解帶憎開戶然松愛近床江皋猶白雪天地巳青陽靜聽孤鴻度閒看二鼠忙浮生真似夢老大孰悲傷」


*** 徐同甫為余篆古圖章賦贈

「　鴻荒文字杳君子得何師金石相投處蒼籀會意時獨娛冰雪案傳翫水煙湄緬想天人理羲皇盡一奇」


*** 酬楊廉甫進士

「　偶著袈裟寄此生也知天地始無名青蓑近買學鷗泛白拂閒拈隨鶴行江月明時孤櫂穩水風微處一波輕雲堂晚臥思君子隱隱清機發磬聲」


*** 立春後甲子日偕平菴登土山

「　午飯林中訖晴光野外生人思聽法聚我愛看燈行洲隔心常遠帆來眼自明好春傳甲子泛泛綠波平」


*** 寄祥光上人

「　相聚初於太白嶺相從又入武康山多年別了無消息一旦逢時生喜顏靜慧園中龍象集昭陽城畔鼓鐘閒經過隨喜拼旬日看畢瓊花買櫂還」


*** 謝朱天乳惠藥

「　無身不是遭僧打有面初非學佛黃老大自知枯血氣少󵊮多半費思量厭尋苓木山中草嬾覓神仙海上方只望先生與閒藥從頭去我一生忙」


*** 將還江南別鑒師

「　君住昭陽󵊮巳久我來極樂日無多相見難來相別易此情其忍對滄波」


*** 書扇與蕭道人

「　偶然到江北選佛又開場孝齋蕭道人為我一冬忙夜歸常把火朝來必踏霜對眾語鑿鑿見我喜洋洋今我欲南去道人心不忘書扇以謝之炎時作清涼」


*** 謝潘道人造法衣

「　我有一疋紗道人為我裁舉目顧我體便將刀尺開長短不失度分毫絕疑猜製巧鍼細密月餘纔送來我欲謝道人道人辭百回再拜稽首去霜階凍莓苔衣披等金襴真紅映雙腮一切聖凡眾瞻我光明臺我思末世中豈曰無栽培道人心在道我何誘其財唯以清涼風扇彼煩熱埃眾庶務財用道人亦賢哉」


*** 別黎太沖長者

「　晤言方歲暮話別又春時節令巳如是行藏不再思途中梅柳放菴畔水雲遲高誼難分手慇懃一致詞」


*** 極樂解制寄謝吳鹿翁相公淤潭西(四首)

「　西菴池水綠粼粼閒步東風炤影頻伐輻河干隱君子考槃天際想真人只緣芳草催行腳未是空山欲老身滿篋新詩皆妙絕片帆南渡不嫌貧」


二

「　菰蒲歷亂起寒煙中有幽人水一天文思久安尼聖
學慧心兼得祖師禪音書偶寄如金玉蹤跡從教在野田應是遭他先佛記能將法句析微玄」


三

「　漁網悠然薄暮來扁舟亦擬向晨開岸邀春色先分柳園護晴雲未放梅曾記秦風歌宛在直尋魯語誦賢哉江關臘盡猶冰雪何得膏霖潤九垓」


四

「　遐心不入鹿門山採藥龐公去不還柳葉欲遮漁父宅桃花半照老人顏心齋白自生虛室身隱文無到世間歸去野僧聊問訊閒雲依舊把潭關」


*** 留別平菴

「　春氣微微動遠林殘冰猶自帶河心隔江相見不恨晚放策獨行難在今詩句舊耽終寫志禪鋒新出老知音青山乘興能攜屐莫謂雲深不我尋」


*** 別吳北海昆仲

「　慷慨青雲黽聯翩丹鳳毛不疑真佛遠能致野僧高鐘鼓無虛日香華重見勞臨岐多戀戀春色滿江皋」


*** 舟發昭陽

「　春風送行客遠去無定程何以悅吾目溪邊芳艸生」


*** 寓廣陵靜慧閣送天鼓法姪之江西

「　我在廣陵為過客忽逢吾姪上廬山江邊芳艸春初綠京口梅花早破顏得眺瀑流千萬丈且尋茅屋兩三間開荒種芋因緣就一信吳門好寄還」


*** 雪後登平山堂

「　野外雲猶凍林中鳥一鳴樓尋隋帝蹟堂得宋賢名隄水從東逝村驢向北行江南山自好剩雪萬山明」


*** 丹陽道中

「　南北天涯路萬程客帆商舶古今行地多藝麥村何少河曲通潮水不清高岸兩分閒鷺影長松孤立帶鴉聲春來草色青青起坐見兒童拾野萍」


*** 閒來居(二首)

「　歲月磨雙足乾坤老一身喜茲幽寂處蹔養病衰人雉堞雲霞變墻垣水竹親中庭芳樹在花葉正垂春」


二

「　眼底天何曠風前口自歌梅花吾地有松色比鄰多野徑無如僻高軒不易過考槃真受用不羡碧山阿」


*** 舟次崑山

「　萬井寒煙裏孤城積水邊山閒如向客塔近欲迎船雉堞元依地巖崖別有天望中情自遠暝色杖頭懸」


*** 西城晚眺寄葛瑞五

「　風雨杏花愁溪光冷白鷗半春淹客路薄暮上城樓歸鳥群方下山煙濕未收垂楊居士宅指點隔平疇」


*** 悼李子曉令八首(有序)

庚寅中秋夜曉令李子別余南去余于重陽北遊
京口遂結冬昭陽道路悠阻每念不得便鴻一信
思亦長矣辛卯上元後從廣陵渡江留連京口復
彌月買舟東來意謂漸近嘉禾可詢其遊況大雨
中艤舟鹿城忽聞李子巳作故人五內悽然舊交
有來驚問口不忍道嗚呼曉令之遊曉令之死豈
非天乎念數年把臂情有不能巳者作詩八章達
其舊居臨風而誦之曉令雖在萬里魂必有知其
翩然而來耶。

「　碧水春江滿片帆東望遲如何天外信卻向客中遺世夢真無緒人生良足悲靜言憑短牖脈脈動吾思」


二

「　憶自投緇社軒然意氣揚豈徒尊几杖亦自篤文章執手曾無間論心極有方斯人何可遠然諾未相忘」


三

「　竹下招頻坐花開賞必同深知塵世夢細究主人公河水清環宅梧陰碧覆空每看諸子俊勸讀在其中」


四

「　我法能深信人言或浪評胸因多塊磊趾若傲生平小案詩篇積方庭艸樹盈素帷闚弔唁粲粲士中英」


五

「　庭梅無少恙階艸可憐芳不謂交千古翻餘泣數行長途隨畫鷁久雨斷春光役役窮簷下愁看燕子忙」


六

「　客程方萬里靈櫬倩誰扶危嶺雲端矗炎風地下呼竟違霜髮母不念藐諸孤可歎生浮甚人何作遠圖」


七

「　苦寒霜落月僮僕幾人俱總為尊親在卻將桑梓疏榮名何處問身世頓成虛涕淚難為讀苕城一紙書」


八

「　臨岐多繾綣歸路遠相期猶記中秋夕辭余竹院時酒樽良友勸心事月明知一去成千古人生恨別離」


*** 同葛端五諸子登東山

「　謝公丘壑在城東春日遲遲景物融青雀乘流仙侶並白雲飛閣洞天通塚疑松下人猶哭屋置巖邊客未窮歸望西山巖石好桃花高出女牆紅」


* 詩部(戊之三)
** 鶴林時

*** 初夏寄日章舊友

「　古寺深深眾木鄰小山雖淺隔風塵綠陰如幄開軒坐曲肘支頤憶故人」


*** 杜鵑樓小坐

「　消暑登高閣長空舉目收青松千樹直黃鳥一聲幽閒砌餘天竹荒園帶石榴紫薇花更好爛熳倚墻頭」


*** 解夏送自明知浴歸昭陽

「　迢遞來江北從容入社中盤稽先聖訓人有日新功竹色行將染松聲聽未窮不堪言聚散芒履躡秋風」


*** 曉步

「　殘月涼雲碧嶂幽鸛聲步聽小橋頭垂楊一樹猶飄綠樵擔西來白露秋」


*** 喜李平菴渡江貽詩步韻奉迓(二首)

「　一夏薰風裏思君意惘然久為南岸客喜到北來船山色江邊遠秋光竹下全幽期方在此相共惜流年」


二

「　古寺門常掃秋林葉始黃舊懷方欲展佳句喜先將江闊雲霞靜山空草木長晚來阡陌上攜策可徜羊」


*** 平菴到山

「　一別歲方半相思秋獨深山中攜屐至江上扣舷吟白日開新況青燈話夙心西風黃葉下幽鳥度餘音」


*** 同平菴觀寺中古碑

「　凡物古難得斯文良不輕相攜從殿出不厭繞廊行石壁精神滿山林氣象清幾回遭劫火作者未湮名」


*** 贈瓜洲默如懿範二上人(二首)

「　瓜洲渡口綠粼粼京口看來是比鄰日日風帆江面過不知津濟幾多人」


「　楊子江心鷺作群金山頂上塔生雲眼前好景看無厭野鶴一聲天際聞」


*** 小窗

「　小窗看大樹大樹落窗中夏葉高垂綠秋陽少見紅自欣消永日殊快度微風閒坐耽幽句爐煙晚篆空」


*** 雨後登杜鵑樓

「　古路泉能沒遠山松欲遮因看棲鳳竹想到杜鵑花」


*** 謝張元囪問疾

「　積雨傷秋艸空庭漲碧苔我方欹枕臥君得過山來白髮頻相慰丹經一取材上池能洞鑑肝膽自應開」


*** 漫興

「　多慵久已交書絕有興元來得句新閒對秋窗喚童子清泉烹出紫茸春」


*** 睡起

「　丈室閒多瞌睡來避人雙戶未曾開兒童怪煞能相惱出入山頭亂拾柴」


*** 九日(三首)

「　細雨重陽日西風白露天登高何處去籬畔菊花鮮」


二

「　雲冷山俱暗風高樹盡鳴塞鴻來巳半客路未遑征」


三

「　寺門久不出山逕長深蘿薄暮斜陽裡何人把酒歌」


*** 舟行口占

「　荻蘆花發重陽後鴻雁聲高九月天莫道連朝風不順好看霜葉滿晴川」


*** 坐興濟菴東窗

「　草有吉祥竹鳳尾青青相倚在階前一株榆樹何高聳枝葉經秋濕曉煙」


*** 贈周東谿老翁

「　紅日東邊走似車綠楊溪上老情賒風光說向兒孫道九月年年有菊花」


*** 綸如禪子畫菜供余喜而賦之

「　道人生滁陽云是宥家子慕法入緇林落魄無相似雖然工筆墨非為拾青紫有技進乎道有道出乎指遊戲小窗間學圃攤一紙須臾五菜生離立孤根起谷風遠來吹葉葉青搖几不煩一鋤力能使地種美造物笑無權晨露疑浥彼根中滋味全咬嚼殊有以芳潔佐伊蒲乃在山僧齒寄語鐘鼎家胡為不種此」


*** 贈夏秀巖老翁

「　人生七十古來稀相對茲翁面目輝松下石床能獨坐海邊鷗鳥近忘飛十洲方朔曾為記六合蒙莊未肯歸敝屣世間遊物外遼人咸有出塵機」


*** 西華禮塔詩二首(有序)

崇禎戊寅余度夏銅井聞西華山有佛智破菴二
祖塔在焉因渡湖一禮塔尖仆艸池水無梁徘徊
久之至辛卯仲冬自京口下吳門復一瞻禮時瑋
首座結屋于荒址撫今懷古記以短章。

「　秀峰山下祖燈傳水色山光塔影邊纍石好經千百劫懷香又隔十三󵊮東山松柏宜重長南浦雲霞只舊鮮收得沙盆貽厥後天龍應衛一牛眠」


二

「　滄桑陵谷古何常佛印禪燈久愈光兩塔並湮榛莽密一峰獨秀水雲蒼舉頭胡雁衝寒度拜手天花間雪香固是兒孫慚烜赫摩挲石碣幾徬徨」


*** 秀峰山曉起

「　空樓曉愈寒窗外日三竿村向湖邊失山宜雪後看出門風似劍呼櫂浪如磐掩戶誰相對爐中火一團」


*** 辛卯除夕歸自京口神情既衰僕僕有感

「　茫茫觀大化蹇蹇涉長途日月非真逝年華實告徂小童譁伐鼓老態恥當壚深谷梅花放青簑在五湖」


*** 壬辰元旦

「　好鳥先傳語陽鳥漸起東燭邊開夜色漏下動春風玩世求身健居村祝歲豐曉窗雲靉靆小雨潤青菘」


*** 悼素園黃闇齋參政

「　靈山佛法付王臣像季干城有幾人世外早培優缽種人間特現宰官身等觀宗子風神爽握手師門道義親流水行雲何去也佳園又見老梅春」


*** 過祖燈菴用舊韻

「　墟落尋幽寂心知不是山鳥啼春戶扃僧定衲衣斑依約燈元火玲瓏杖有環臨川聊一詠古道自茲還」


*** 過閒閒居

「　春水綠生波寒塘路不多扁舟誰共放閒屋我能過役役既無味芒芒將若何漣兮清徹底堪此聽漁歌」


*** 甘窯

「　寒突孤村接春煙幾處高永為風雨庇願學海濱陶古聖皆無逸民生敢計勞靜言思覆載化理適相遭」


*** 寫懷

「　曲曲谿光遠荒荒山日低市聲吹向北塘影舊名西一葉從吾泛三椽偶寄棲客懷何所適春半老梅齊」


*** 獨坐

「　小閣見流水幽軒面兩松把茅差足勝擇木更何從習我煨鐺法尊他钁地宗捲簾門外看春色不知重」


*** 仲春隨喜本覺寺讀坡公三過堂詩步韻

「　畫鷁輕移碧水中長風鼓浪駭兒童山開萬壽鐘聲遠堂記三過鶴影空短塔垂頭蒼竹護新詩炙口古碑功夜來倚杖僧窗寂初月流光到殿東」


*** 奉酬遯翁先生見寄(有引)

黃坡遯翁先生舊所稱蔡子穀居士也金湯法門
不遺餘力即一金粟先師及門皆沐維護余以疏
嬾別二十年矣未致一辭而先生不棄陽和春風
惠然肯來且貽二詩益感高誼敬步來韻投瑤報
木余有恥焉。

*** 惠扇

「　出世同門盡不遲蓬根自媿後於期十年白鳥曾看泛(金粟山鈴記白陽泛水)一簡青猿未獲馳丘壑藏春尋舊誼池塘生草寄新詩快哉拈起犀牛扇穆穆清風掌上隨」


*** 敘懷

「　寒梅疏柳放長堙抵掌掀髯滿座春無垢宗風為近里東坡文字不同塵一回傾倒歡如昨久辱交知樂且新顧我匪材肩祖任疏慵有負法門身」


*** 永哀詩(有序)

遯翁先生天性孝友其先慈之生誕與嚴君之諱
忌適同清和四日是則月日同矣而寅之時又同
但其年不同耳先生念之二十年來感傷不巳寄
箋乞言慰以七言二律。

「　詩書孝友羡傳家不道君親歲有涯痛在死生同月日思深屺岵閱年華忽驚綠樹啼黃鳥又見長溪漾落花著取萊衣還醉舞高堂老眼或無遮」


二

「　曆日翻來只記寅廿餘年淚灑芳辰老焉猶慕終天恨哀也忘過六尺身掩卷蓼莪蓬鬢雪薦觴松柏艸廬春九原靈爽應無死一撫趨庭骨肉親」


*** 壽屠闇伯文學母王孺人初度(時文學以疾辭試事)

「　孝淑鍾天性桃夭悵別深敬緘遺恨語曲盡事親心白髮床第變青銅歲月沉帨期登甲子君子錫住音」


二

「　作合奇男子終成女丈夫戶庭尊狙豆機杼撫璉瑚奇疾寧非福貞名共不誣賢哉舌孟母無愧聖人徒」


*** 寄郭千仞

「　春初攜策過君家庭下疏梅正放葩分得寒香歸院後又看谿上醉桃花」


*** 寄郭清安

「　三箇年頭兩過君香爐茗碗謝殷勤門前老樹春禽囀好句何妨側耳聞」


*** 病中

「　一月不出戶三春忽巳徂薔薇嗟放盡梅子日看麤偃僂思藤杖支離近藥爐故人勞慰問頭面似非吾」


*** 遣懷

「　斗室循環走空階彳亍行閒看泥下筍忽地向天生」


*** 出門

「　花事隨春盡濃陰入夏多出門吾亦適溪上問輕舸」


*** 久疾初愈過硤石山白水菴(五首)

「　半日閒難得扁舟近可移紫山涵白水綠樹語黃鸝
到此安吾嬾行將笑世馳萆門清晝掩新竹影離離」


二

「　夜月看將上春風去莫留崔嵬方畏陟清寂自相投樹茂疑無夏山寒直是秋吾衰應未甚襆被得天遊」


三

「　磊磊山根石霏霏谷口煙丹雞無弋慕黃犢有人牽安步朝光淡微吟落照園一抔誰氏塚老樹綠參天」


四

「　西硤曾遊處南風喜再過共知山路淺自覺鳥聲多梅影能高屋泉香恰在窩一丘吾素願不厭久婆娑」


五

「　北牖開來爽西軒一樣涼客來參古佛人臥傲羲皇避世今知策藏身向覓方夜分鐘磬寂山月轉虛廊」


*** 遊硤石悔園和陳復菴乩仙

「　永日縱閒遊新詩不易酬煙熏千柳醉雲挾兩山浮春舫巢玄燕苔磯近白鷗仙風吹席上塵夢更誰留」


*** 題放菴

「　山不高兮樹且多綠陰飄拂覆層坡最堪結下三間屋明月清風一放歌」


*** 俞言如招同范中昭文學坐潔古齋納涼紀事

「　桂櫂尋三徑松陰隔一溪地偏丘壑小人韻竹林齊幽檻堪容與虛廊待品題素磁傳未巳風靜夕陽西」


*** 又題麻杖(四首)

「　落落丘中有修修莫掩藏以能高骨格致我略玄黃扶老秋無畏投人夜有光就中新用處初不類諸方」


二

「　七月星流火秋光到水邊魚驚紅蓼雨鳥散碧蘿煙重想三條篾輕拈一指禪集雲峰下客好把話頭圓」


三

「　莖草金身用全機總付渠尺尋眉上見風味掌中餘
展握欣無滯行藏試與俱衲僧多未會相問意何如」


四

「　卓地非金錫猶然佛祖模古風吹未巳正道得全扶六月鶤鵬化千秋睡夢呼蒿枝臨濟令自古記行吳」


*** 輓嘉善錢塞菴相國(四首)

「　臘月層溪竹萬竿春風吹起野梅寒法筵握手情如昨柳岸貽詩墨未乾新疏一經明佛頂舊崇百祖薦幽瀾妙心常住含香海乘願閻浮現宰官」


二(翁曾亟稱子淨土十詠調從來淨土詩中得未曾有)

「　武水漣兮想七年春流小泛剡溪船畫堂豈異維摩室香飯奠過化樂天十詠懷西稱席上一燈傳北契樽前靈山記囑分明在舟楫應還濟大川」


三

「　傅巖霖雨潤蒼生世外因緣有夙盟妙法夢中誰見授高僧都下舊知名素箋赤字符先語一雨三根長大莖提起腳頭親切句翛然常在佛光行」


四

「　蒼蒼相去幾由旬高閣中棲大士身十載讖開金地古六時空雨寶花新丘山誰謂非堅固法界由來總一真敝屣萬緣渾放下清秋涼月炤階頻」

(翁未第時夢達觀大師投經七
卷皆赤血所書徐叩以功名事師曰你底事我做我底事你做次日遇經肆問何經有七卷肆中曰惟法華耳隨取以示如夢中問所書曰達觀大
師　又達觀大師掩關大勝寺月夜步至幽澗見大悲像露立而開廢圯向韋馱卜其因緣乃出古觀音像一軸授住僧云十年後有見而取供者
問事始成翁如識然與大師素不相識事亦奇矣)。

*** 小窗多閒為商尊首座題菜

「　洛陽城中少喫菜洛陽花邊得一芥菜好道人留長薹花鮮一任時人賣」


*** 秋日偶成

「　秋色滿庭中絺衣受冷風芭蕉還自綠相向海棠紅」


*** 山居曉作

「　涓涓秋露滴花根小鳥枝頭故自喧最好涼風吹面
頰倚笻無事出松門」









嬾齋別集卷十三(終)

牧雲和尚嬾齋別集卷之十四
東吳　毛晉子晉　編閱
鄂州　記室智時　較訂

* 詩部(巳)
** 天童時

*** 七月十九姚廣若以畫扇洋布賀余生辰賦此
答謝

「　舴艋緣溪枉竹林久知玄度信根深青山黯淡藏諸袖白㲲光明得此心客定不聞秋葉響僧齋自識午鐘音片時良晤清風襲石上梅花記後尋」


*** 贈魯魯山竹史

「　魯山家有松魯山卻愛竹高節歲寒同心空此君獨不知老將至自覺神理肅松耶與竹耶清風出空谷」


*** 贈項孔彰畫松

「　八月十八潮頭生奔騰海上銀山橫項子來溪畫僧壁秋空忽落寒濤聲虯枝撐拏針葉密卻喜懸弧同此日雲堂佛火青熒熒常炤幽人亦貞吉」


*** 劉開旭鐫余艸書梅溪石上其法甚精口占贈
之

「　涼風西來拂林翠余將入山去打睡有客持箋索我書乃是鳧山開旭氏軒然大笑向秋空水藻野芹誠有嗜我書落筆甚潦草淋漓滿幅何奇異開旭腕中有精技變化潦草成遒媚出余之手入余眼芒乎未辨斯真偽乃知君巧得天機刻畫飄飄極風致鋒稜轉折亦蒼然再四撫摩心眼醉吁嗟古人去巳遠天地茫茫神理秘懷素智永僧之尤二家書法徒能記我非少壯不學書學佛將祛生死累歲華荏苒白髮生無力重新治文字所恐流傳陷石中其時出脫良不易惟君能善護瑕疵書此葛藤留古意」


*** 壬辰春余病甚卜一枝投隱而卦辭甚迂及秋
天童使三至曰命矣夫偶記短章示公貞周
子

「　本欲偷閒去如何占此辭行藏天巳定去就我無私驥足空千里鷦身安一枝反常余莫解笑問大宗師」


*** 將之天童寄鍾雪緣

「　迢遞青山路秋來欲再登柏松廬墓近魚鼓梵宮層甘雨滋三艸西風吹一藤病懷何以遣龍象笑翻騰」


*** 寄徐忠可

「　黃菊經秋綻青山入夢勞錫杯將涉遠風俗說登高挂席因聞雁持竿欲釣鰲鴛湖何淡淡白社有英豪」


*** 寄別朱子近修

「　落葉朝來漸見重閒雲自在養高峰因懷廬墓修香火會見叢林伐鼓鐘霜竹豈忘君子節秋山應惜病僧容明年倘健登山屐好向深雲問鶴蹤」


*** 酬范子遵甫

「　數載交知握手中慚無妙軌繼支公亂離共走他山月幽爽仍分古院風深夜蟲聲剛在戶清秋雁字巳排空一葦又渡錢塘去遙憶登高悵海東」


*** 別秋亭鄭子子康兼諸道侶

「　日日作東想秋亭往來熟今我欲南行秋亭秋正肅籬花帶晚紅霜竹生新綠明年復歸來良會期再續」


*** 初主天童送法幢幟姪還雪竇

「　永嘉昔日到曹溪振錫三下剛一宿君為同里間氣生乳竇高登繼芳躅選佛何如與選官曩步玉堂今椹服乃知將相真丈夫世出世間轉轆轆一華五葉天下聞臨濟宗風在河北峨峨太白祖燈傳眾角雖多一麟足」


*** 小春望夜宿南山塔院(二首)

「　微雨斜陽掩輕雷遠岫聞出門心在塔曳杖足穿雲紅葉谿頭滿青山戶外群松杉饒景致夾道自相分」


二

「　一宿巾瓶側燈光夜更清電雷何驟至炤用一時行不睡生依戀無言對几楹穹碑清曉讀相應有泉聲」


*** 山泉

「　山寺泉聲日在門佇看觸石怒濤噴老僧斫竹來為筧抹過重巖去討源」


*** 龍潭

「　白雲杳杳接青峰峰上寒潭拜老松縱是晴空常起霧為霖此處有神龍」


*** 松寮

「　山水留人最有情松寮夜靜話無生鐘殘鳥宿星河淡相對熒熒佛火明」


*** 和雪竇和尚韻贈法幢老姪生辰

「　出身金紫叢悟心青蓮宇巧將尼山鐸併入釋迦譜眾中長老稱鬚眉自高古笑問懸弧辰山鐘恰鳴午」


*** 初春喜錢聖月入山夜話

「　片石孤峰舊有心春風芒履剩寒侵齒敲雪句真堪筆鬢點霜花豈待簪謾托菰蘆埋歲月須拼燈火老山林地爐芋子天然味深夜煨來供苦吟」


*** 送景星巖湛菴法姪

「　相別玲瓏巳十春重來會面舊時人景星巖在雲深處卻喜清風動八垠老我無能擔楖栗輸公有福放心身一燈河北傳將去流水桃花隔世塵」


*** 蘇州貝葉齋培風師寄箋索題道影

「　素箋一幅自何來想見吳門貝葉齋好友谿山頻寄字掩關苔蘚欲封階雲興佛事緇林仰筏濟迷津樂國懷老我住山無用處冬寒向火拾枯柴」


*** 登招寶山

「　天外何多水山巔更有城雲霞僧眼過風浪客心驚虎嶼今銷氣(相傳海上諸山王氣所鍾為信國公鑿斷)蛟門古受名滄桑知幾換煙際一帆橫」


*** 過半山菴

「　短策登砠久凌然想御風海沙春鳥白江岸夕陽紅汗漫游荒外棲遲逗島中依菴餘古墓石獸狀猶雄」


*** 登定海城樓

「　杳杳山根斷茫茫海色渾蜃腥將駭鶴羊角欲扶鯤誰者司盈縮長年見吐吞馮夷難致問天地久相存」


*** 總持寺

「　方池涵水碧香剎古城依佛聖能無仰鐘靈亦解飛(傳昔鐘樓將崩鐘先出外若有神挈)杖攜春日暖缽淨晚雲歸德必有鄰也學官何式微(學官密通寺右)」


*** 海雲菴(開山為無能律師今海眾盈百矩範肅然)

「　山寶城隅採菴雲海上來老僧遺律範古佛現華臺夜息繩床穩朝參蘭若開數竿庭後竹幽翠問誰栽」


*** 永福菴(開山為雲棲老人弟子號無徑)

「　肩輿隨澗入山趾鬱松林梵宇何年闢鐘聲此日尋虛廊容緩步閒坐恣開襟蓮漏分來久天香繞玉岑」


*** 阿育王寺

「　古稱殊勝地常放吉祥光法鼓分明擊佛身何處藏泉名留妙喜閣記載奎章感昔穹碑在扶藜步夕陽」


*** 草堂(相傳為大慧禪師退休書扃則元泰不華)

「　艸堂依鄮嶺篆額乃元人以一招提境而分上下鄰鐘聞當靜夜屐過自清晨差喜僧房僻投閒亦養神」


*** 懷雪竇和尚

「　春雨濛濛阻客程春風花柳自分明萬工池面漚珠走千丈巖頭瀑布聲路實不遙天巳暖地猶相隔夢先行亂鐘敲斷青山曉一片閒雲谷口橫」


*** 登玲瓏巖(八首)

「　山洞何時鑿巖崖不記層樹深難見日壑轉一呼僧百尺捫蒼壁千年挂古藤最高吾直上誰謂老無能」


二

「　寂寂二三侶行行亂草邊不辭衣盡汗秪欲杖居先眺遠遺人世馮虛想洞天隔峰聞活活何處有流泉」


三

「　曲折投榛莽幽深絕採樵忽驚山鳥度時覺野香飄虎豹疑蹲穴風煙自捲瓢數禪何好事踵至未曾招」


四

「　崖徑危如線誰能造次行側身防棘蔓傾耳醉松聲卵塔依空住(塔中載先老人爪髮)香臺若砥平隈巖看海日共有結茅情」


五

「　陟彼崔嵬上悠然得大觀穿松童子健憑石老僧安野火村邊赤春雲天外寒十年重到此莫怪久盤桓」


六

「　悄悄尋巖寶從遊不數人大家拋楖栗皆愛坐嶙峋炊茗日方午看花谷正春艸鞋乘興返濡墨擬傳神」


七

「　歸路從空下迴眸記淺深一泓池內水幾曲寺前林忽忽寒生衲行行翠滿襟前峰猶未轉不易度鐘音」


八

「　丘壑從來好山川未改常玲瓏名巳久奇古筆難彰嬾衲嫌其峻村樵幸彼荒桃源流水在浮世自忙忙」


*** 謝徐心聿侍御見訪

「　空山寂寂晝鳴鐘喜見籃興入萬松巖壑舊遊盟不替竹杉新長路如重杖停晚睡花香淨簾捲春風草色濃趺坐清宵餘道味地爐相向話從容」


*** 送無等友人

「　高蹤記別十餘年彼此生涯各一天此日春山重晤面梅花點雪柳含煙鬢毛覺白音無改道路云長足尚便夜雨疏鐘聊坐坐西興時有渡江船」


*** 山居寒食(二首)

「　山花漸發近清明山筍將生土縫橫擁衲空樓無所事枝頭啼鳥一聲聲」


二

「　春雨濛濛灑一旬青山疊疊阻遊人經行西澗呼童子攜杖相隨伴老身」


*** 獨步

「　飯後步空池春風颺綠漪出坡人去盡白鷺冷相闚」


*** 荅范子

「　攬鏡頹然巳暮年如何疲馬使行千久拋蓆帽安吾嬾重插山花取客憐溪上憶將尋舊社世間閒得是真仙接君佳句從容讀自笑無籌一囅然」


*** 贈聞季次乞戒

「　皤然鬚鬢叟特地入深山信列緇衣裡緣生碧嶂間爰遵心地戒直透利名關佞佛非徒爾歡情動老顏」


*** 寄懷龍池萬如和尚

「　春風相送兩來舟記別松陵又五秋荊谷祖燈分炤遠齊河法棒接人優臘登耳順摩霜頂偈說心空點石頭總是誕生時節好碧山深處放葵溜」


*** 初夏

「　巖花巳落盡山鳥鳴不休憑欄看新篁放綠遮屋頭」


*** 漫作(八首)

「　太白天外望峨峨難遂登野火從空來燒盡閒葛藤秋餘鶴巢雪夏解龍潭冰海霞多變幻一問巖中僧」


二

「　空山時雨作日日峰生雲崖畔稚竹壯枕邊新泉聞萬木堆濃陰樵徑不可分散步成獨樂幽吟當晚曛」


三

「　種田博飯喫古宿留宗猷每從山梁過竊喜秧針稠決決度勝水濕我草鞋頭微笑語禪子勤看水牯牛」


四

「　空樓朝及暮疊疊望遙山花事巳寂寞鳥聲獨關關偶上別峰菴喜得半日閒夕陽墮池水幽亭杖方還」


五

「　經時不出門出門有所思溪南無縫塔幾換春風吹石臺染妙香虛廊讀古碑眾峰環若髻入眼青纍纍」


六

「　經時不出門出門山色鮮高下燒痕沒白晝飛蒼煙鄉村急耕稼民以食為天桃源何處問流水聲涓涓」


七

「　經時不出門出門散幽襟蜂鬚花蕊薄牛足水泥深造物真小兒橐籥何能尋日入聽蛙鼓異口方同音」


八

「　經時不出門出門天巳暄山深無客至事嬾少趨奔松杉蔽長道殿閣開重門寂寂對巖石鐘聲自朝昏」


*** 寄隱湖毛子晉

「　青山燕子語碧水桃花流湖上一回別屈指非三秋萍根南北轉歲月空悠悠何時渡錢塘故里旋虛舟毛公詩法古請讀高齋頭」


*** 懷顧敬修

「　昨歲在葑溪僻居類荒谷有翁訪柴門杏子樹正熟相對忘主賓談快歸不速南風今又吹雲山抱幽獨」


*** 懷芸居玄若師

「　憶昔辭故鄉欲作千里行芸居忽邂逅之子頗同聲別來三十年彌敦故舊情日月傷竟邁早晚修前盟」


*** 答泯巖空林大師

「　梅子熟青林枝頭囀夏禽何山浮黛色得似四明深老去思良晤交真慰好音衲僧雙足健採杖定應尋」


*** 秋興(五首)

「　湖上金風至山中玉露零歲華隨橐籥雲物變圖經舊燕巢依屋飛鴻字寫汀六橋秋漸好一望眼堪青」


二

「　秋霖常晚注入夜亂山晴牛斗明河轉蒹葭白露橫遣懷歌宛在埋跡謝將迎獨愛長空月清光慰野情」


三

「　西山來爽氣喜得夜新長螢火闚虛室蛩音近短床海棠階下媚巖桂月中香丹壑聊收足相將歲月忘」


四

「　八月江潮大驚看萬馬騰有懷登北固先夢渡西興白鷺飛千樹青天布一層湖山開晚照恰稱坐閒僧」


五

「　造物真兒戲雙丸驅不休初將黃木葉暗又白人頭欹枕涼雲過開軒驟雨流因知泉石外客夢又驚秋」


*** 晚步口占(三首)

「　經旬霖雨阻看山謖謖松風透竹關木葉新黃山亦老鏡中誰箇惜朱顏」


二

「　百戰沙場為立功古今天地幾英雄何如一衲秋林下臥看重巖海日紅」


三

「　隱蓋亭前暮靄橫相攜諸子晚經行偶逢三叟來山外夜對禪燈問道情」


*** 寄近修朱子

「　杖錫來東海山中草木群衰顏情自慰舊社信稀聞寂寂俄臨澗悠悠獨看雲天高秋氣下庭葉又紛紛」


*** 寄屠闇伯

「　蟋蟀鳴中夜疏鐘動石床客心驚歲月山色見青黃來雁秋千里伊人水一方含情松際月皎皎對清光」


*** 遣病(三首)

「　編竹為屏界小庭不容野草近秋櫺鳳仙紅白雞冠紫能引山僧眼亦明」


二

「　窗外秋雲淡碧天階前秋色鬥紅鮮看花卻有好顏色可惜人無老少年」


三

「　簷蔔林中少眾花一株茉莉妙香奢野禪山外尋奇供老眼風前數嫩芽」


*** 悼范子遵甫(四首)

「　磊落斯人歎絕奇道腴文髓寸心知一廛晚賣韓康藥四壁春吟謝眺詩久擬竹林添鑿齒不堪蓮社少攢眉故交零落吾衰甚搔首西風鴈影遲」


二

「　去年庭菊正垂英贈我新詩慰遠行病骨支離終在想哲人迢遞豈寒盟雲邊聞訃衣裳倒溪上觀身蝶夢成煙水梅花春又放白鷗何解語深情」


三

「　大范英聲四海流君家種性衍箕裘固窮不墜冰霜志好古常懷鬢髮憂六尺夢魂徂此日一杯宅兆寄何丘蕭條遺櫬荒林下悽愴其誰助麥舟」


四

「　盜跖縱橫日食雞首陽天獨餓夷齊才遺草澤評何眾學究衣冠理弗迷蹈海他山曾採蕨習禪蕭寺共嘗虀春殘疊嶂花如錦猶憶論心晚炤低」


*** 感舊(二首)

「　昔感區中累因投世外門衣冠非所戀瓶錫自為尊孤骨青山寄幽懷白石論臨風思往事惆悵對盤飧」


二

「　少年曾落魄言念舊情深繾綣開親誼提攜慰稚襟未云他日報不負此生心鄉夢何迢遞悠悠獨至今」


*** 病歎(四首)

「　數日病來磨努力不加餐西風吹何急黃葉飛屋端」


二

「　山葉日見黃人面不知瘦嗟嗟夜壑舟冷地誰牽走」


三

「　兀坐情不開落筆亦乘興寂寂窗外雲底事間奔競」


四

「　墨多恐狼籍手倦不自惜寫此秋風吟寄與舊相識」


*** 興福鶴師兄五袟寄言寫懷

「　六朝遺搆近山城初日高林宿鳥鳴古柏客來多問臘空潭雲過竟忘名弄泉昔笑皆童子對菊今成老弟兄鴻雁南飛人北望秋風不斷故鄉情」


*** 知命偈贈鄭子子康

「　淤泥三尺托蓮根相彼蓮根種獨存一念佛心開佛國五旬天命篤天倫龐公風範家嘗習鄭谷詩篇步履遵我贈此詩時節好耐霜黃菊傲泥盆」


*** 壽泯嵒空大師

「　龍澗談心後飄飄日月流山知四明好臘喜一花週末法同奔馬何人學飲牛典型欣有在世外仰巢由」


*** 柬錢福先民部

「　憶昔衣緇衣乃在山之阿高林炤初日空潭鳥聲和諸天妙香華紛散殷藤蘿朝梵而夜禪白雲久婆娑念茲意不忘結愛三生多彼美西方人超然適無何」


*** 贈田文蔚

「　夙下菩提種今班將佐材深溪騎馬過大雨入山來智果重重結心花朵朵開曉窗相對面紅日炤高臺」


*** 再雪

「　寒向中宵結飛同十日前山藏天影合樹惑鳥聲傳擁衲爐餘火烹茶砌有泉村翁談二瑞來歲定豐年」


*** 示君蘭道友

「　開春山路暖拾得艸中芳葉本雖幽冷聞來几案香」


*** 甲午修褉徐心韋御史六袟以園亭奉普門大
士延僧焚掃之居然寶王剎也賦祝

「　丘壑王臣尚鐘魚佛土隆喜當修褉日快挹考槃風几杖浮雲外鬚眉古宿中春禽鳴指下林卉正爭紅」


*** 贈定海張前川總臺(公遊太白宿寺中夢數老僧相謁凌晨過小天童見諸祖像恍如夢中因捐貲
復山產新像)

「　高懸金印海之濱天大將軍是現身塔廟因中曾許護祖師夢裏更傳神滄波萬里魚龍肅碧嶂千重艸木春把定四明三佛地年年舍利放光新」

(甬東古稱三佛地謂阿育王釋
迦舍利維衛示跡彌勒布袋也)。

*** 韋聲玉剌史見訪

「　居官還入佛一貫道深該末世興悲援靈山授記來古帆今掛渡明鏡久當臺把手春風裏巖花喜盛開」


*** 奉贈王念尼道臺(二首)

「　憶自秋江繫短蓬衙齋晚謁燭花紅薝香細繞維摩榻蓮社重追慧遠風片石孤峰懷保異蒼生赤子頌聲同行旌遄發當炎月有眷棠陰覆海東」


「　錢塘瀰瀰未揚舲早耳君侯德政馨博大擬儕周柱史風流不減晉蘭亭十洲記讀仙蹤遠三佛光生道眼青此去妙莊嚴路上快聞木鐸發人醒」


*** 贈劉大宗邑侯

「　德望高千仞仁風著一方民懷真父母僧頌大金湯鏡水秋逾湛冰蟾夜乃光口碑行道載今古見甘棠」


*** 畫葡萄行

「　老藤上盤不由架纍纍紫賁看無眼一顆能嘗解止渴多來欲售無酬價海蠡兒禪競神販滋味元來總成假山儂無事坐山中只合種此當秋榭學取西乾造酒法蔗槳勻和同時醡醉倒茫茫大地人鼾然枕上觀物化無懷葛天何代民莊周蝴蝶卑王霸法門今亦見滔滔何妨酩酊消長夏醒來再四覓藤樁枝節離奇眼光射驚風驟雨打青山託根何地能無怕
曉露瀼瀼葉湑兮不松不柏清陰潟鳥雀爭窺也道奇胡為此果吞難下山磴崎嶇摘者稀甘鮮肯自投金斝未可天生悅口物從他爛壞堆泥罅不若卷而懷之吾袖中新條更待生春風搗釀真能作旨酒管取衰年兩頰紅」


*** 登白雲山訊鹿門大師

「　崱屴緣山磴崎嶇歷澗陰望來青嶂杳真個白雲深幽鳥晴呼谷疏鐘畫出林上方花雨淨一話十年心」


*** 大梅山(前案古稱琴山當禪師歿虎銜卵石成塔)

「　昔傳梅子熟今望尚青青松食誰偕隱荷衣可著銘采藤僧自去纍塔虎何靈流水高山在登臨請細聽」


*** 無雨(三首)

「　天道茫茫不可知山川滌滌颰風吹神龍何處淹頭角不見雲中雨腳垂」


「　長空望去久無雲山外青禾葉似焚乞士種田將博飯空雷共喜定中聞」


「　僧眾同音咒吉祥只求物阜與民康老龍須發慈悲力清冷雲中降雨漿」


*** 雪竇和尚貽雁宕山圖展玩偶書

「　畫師具有神通力千里雁山移面前老大久因無足力層崖一望意驚然」


*** 贈雪竇山下余子太

「　千丈崖前瀑布寒君家得近往來看過水埠頭僧過水不知谿水可曾乾」


*** 止山戒徒來自海虞有懷孫廷侯老友

「　荏苒年華去衰贏百不能霜添鏡裏髮身作越中僧念子來千里看余倚一藤喜聞蓮社長足健愛山登」


*** 贈破浪上人

「　仙山難遽即禪水試浮盃境界風都息森羅印忽開浪聲隨岸伏鳥影自天來獨立何人也胡僧笑滿腮」


*** 過東谷庵即事(四首)

「　經旬懼炎威不得過東岡立秋喜三日思來拂木床悠然雙蝴蜨翩翩入我房以無瓶花遶掠取瓦罏香萬物抱靈智資生咸有方小窗欣洞開節候知初涼去來一無語慰余情自長」


二

「　小室僅容膝每來生遠心傍有老梅樹下有修竹林開窗見諸峰螺髻青森森日高露未晞階樹垂濃陰寂然無客過山徑殊自深空亭有銘碑細讀開吾襟歲月巳久邁古人光未沉顧盻語諸子茲辰可無吟攜杖出門前坐聽秋鳥音」


三

「　六合在我目浮雲去無巳宴坐無所思但覺風日美艱難念前月艸木焚欲死靡村不請龍靡山不竭水雲霓無入望亦莫知所以今也蒙沛然下民足生理枯禾有生色青青在田底山梨挂樹頭高下何纍纍」


四

「　兩僧肩一輿隱隱隔林叫恐余歸步遲知余足力少入門山雨至相顧同一笑野貌不外飾山語亦臻妙呼茗與之啜艸鞋各緊峭魚鳴午飯訖無復事遠眺殘雨若霧飛日光隱而炤栖遲望村原深谷何窈窕先覺未忍忘三塔重一弔隰州在其中凌然仰高調塔塵手自拭層石使畢耀憶初少林燈猶之任公釣五宗何時分混沌嗟鑿竅歸途山更靜淙颸滿林徼前峰抹煙雲隹處時領要」


*** 贈魏太生行鍼法

「　微鍼元鈍鐵巧製解司權病向三秋卻功居百藥先竅中神鬼暗指上扁倉全生息相關際丹經古秘傳」


*** 郁素修惠圖章

「　此道從何授于斯見古人石文參造化鐵筆寫精神
疏雨秋窗掩清燈夜榻親區區刻畫者把玩詎知津」


*** 趙氏三喪得舉謝陸葆初道丈

「　六尺于天地飄零愧不材恩從瓜葛起感自麥舟來白骨欣安土青山笑舉杯主盟誠大澤言念倚巖臺」


*** 寄殷佩所

「　往歲隨冬舫沿谿過晚齋孤村生遠夢靜夜愜幽懷近水竹連屋經霜菊滿階高年餘道味語笑佛心諧」


*** 賦得疏雨滴梧桐(五首)

「　夜靜天如霽山煙牛未收清音時一下涼砌倍生幽隔樹螢分火棲枝鳥帶秋鳳兮衰巳甚坐詠數星流」


二

「　暮山諸品淨欹枕未深更他樹亦餘響卻無如此清孤吟燈喜炤幽坐磬忘聲嘒嘒高岡上秋蟬底事鳴」


三

「　入夏陰常滿經秋葉尚存碧枝留雨氣清夜肅心魂灑袖階前爽霑笻谷口昏最宜松際月相炤露微痕」


四

「　幽獨中林臥凄清下點微睡夫空著耳靜士快霑衣山月晴仍吐溪雲濕未飛孤桐誰共據返聽學忘機」


五

「　涼風初到樹一葉井欄看得潤顏猶澤驚秋骨未寒將疑下威鳳因念托翔鸞指點朝陽處題詩墨未乾」


* 詩部(巳之二)
** 天童時之餘

*** 題甬東錢聖月歸來閣(有序五首)

甲午秋余謝太白事錢子適浪遊弗遇也及歸遺
箋索書歸來閣三字及詩感彼此異蹤而同情乃
於一時率吟五章以寄。

「　役役人生事遑遑何日休恰當辭廣座聞亦謝貂裘對鏡顏俱老登樓思共悠故園松菊在知不廢賡酬」


二

「　市井機難測山林網更深知還安鳥性出岫淡雲心交在音書杳名飛歲月沉居恒頻內炤古道大非今」


三

「　祗樹悲秋響嵒居有所思朱涇垂釣日彭澤去官時古尚須尋菊餘閒或聽鸝回看當局者鬨閱太生癡」


四

「　努力不加飯是身寧久嵒雲山樵子徑煙水野人廬萬事方芻狗一經存蠹魚梁塵隨案積欹枕到華胥」


五

「　獨立塵埃外驅馳笑兩丸到窗山個個出檻路漫漫雁度明河迥螢飛舊井寒活埋真面目潦倒任人看」


*** 乙未春日有僧自桐城來聞元白和尚領眾清
泉寺蓋別十三年矣賦懷寄之

「　泐潭初起馬駒家法窟江西自古誇偶爾春風傳好信依然芳艸隔天涯青山笑弟終無買白髮如兄也日加廣坐又移投子近油油公案問應賒」


*** 舟過松陵吳端公文學來謁自道生平所存展
箋索語(端公舊字梅之)

「　春水蒹葭路梅翁遇水邊語開三代直名允四方賢雅好心空法將登耳順年生平卑貨殖端木笑忘天」


*** 仲夏寄懷沈爾任文學

「　一盞尋生計清秋九月天相逢猶昨日為別巳多年君子道方長山僧病只眠薰風聊問訊書幌芰荷邊」


*** 過觀瀾庵(二首)

「　桑陌路猶濕竹扉涼自封片懷臨曲水獨宿羡孤峰荷萼含香足桃根得蔭濃蟬聲隨斷續箕踞愜疏慵」


二

「　盛夏正流暑幽軒且息勞蘭衰猶帶馥松小亦生濤得句書蕉卷圖涼解苧袍有生何役役無事屬吾曹」


*** 寄周貞可(二首)

「　樹上新蟬噪不停翩然過我話無生方舟別去誰家宿坐見一天星斗橫」


「　冬軒抵掌共談玄彈指薰風又隔年肺腑洞然能盡見輸君薦得指頭禪」


*** 秋日奉酬李平庵見寄

「　白社推玄度金蘭夙契君微蹤雖獨往此道未相分江上尋秋月山中學凍雲佳音懷正始五載得重聞」



嬾齋別集卷十四(終)