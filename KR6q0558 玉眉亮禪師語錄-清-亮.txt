#+TITLE: 玉眉亮禪師語錄-清-亮
#+DATE: 2018-05-12 10:25:23
#+SOURCE: github.com/kanripo/KR6q0558 master 91500762                

* 玉眉亮禪師語錄序

予昔奉
命宰蜀新寧公事之暇謁曇華三山老
人深蒙扣擊發明箇事迎老人於署
中諮決宗旨門人中相與唱酬者有
天湖定公雲林現公大笑崇公冷眼
證公若玉眉禪師所稱機鋒峻捷識
量超群者予敬服之老人嘗指目之
曰此耳菴兄獅子兒也方是時甚幸
良師益友晤對一堂將以永朝而永
夕無何以併邑歸里旋任欒城牧商
州瞬息夢遊廿年於茲適冰絃大師
自蜀來持玉師語錄問序於予予受
而閱之見其言言見諦句句超宗縱
奪所施不啻身受鉗錘覺廿年前面
目儼然在睹況冰公克承先志武林
永壽笑公丕振家聲法化今且南行
夫耳菴嵩和尚紹三巴掌祖之傳今
師繼之能裕其後只令寶峰巴掌打
盡天下無疑矣述而序之奚辭。

時
康熙庚午秋九月上浣
　嘉禾法弟沈廷勱頓首撰



















玉眉亮禪師語錄
書記空謐編

康熙八年九月十八日師受請住忠州五峰山天寧
禪寺入院。

三門　無量法門百千妙義新長老到此不消舉足
踏過了也以拄杖畫一畫遂進。

伽藍　空盃一舉便入山門好不唧溜新長老法令
森嚴不作者般去就拈拄杖畫一畫云放君出入一
毫也不能勾天寧院裏破沙盤大家出隻手。

佛殿　佛是自家屋裏底顧視左右云直下薦取遂
展身作禮。

方丈　從上古錐據此室中說道說理談妙談玄直
饒簇錦攢花尖新巧妙總無一字道著天寧今日斬
新一句合作麼生喝一喝云符到奉行。

祗圍檀越請陞座山僧自到天寧钁頭斧子日未釋
手運水搬柴是吾日用到者裏胸中佛法一點無存
更要抑逼山僧向曲彔床頭好肉剜瘡作麼但舉則
古人公案以表檀信布髮之誠昔帝釋隨世尊山行
次世尊以手指地云此處宜建一梵剎帝釋拈一莖
草插于地云建梵剎竟世尊微笑昔年張會極率姪
瑞奇男思勝舍宅為寺復同本境眾檀信捐資重建
以比一莖功增萬倍若論舉手未動分毫雖然如是
畢竟如何舉唱來年更有新條在無限風光向後看
陞座上大人丘乙己隹作人可知禮唵蘇嚧㗭唎㗭
哩。

示眾出家參禪更無別法直須向自己腳跟下薦取
若向外馳求則無禪也何故一切眾生有生以來於
一切塵勞境界中縱六根貪六塵根塵無染無明雜
毒妄想紛飛隨起隨逐毫不知返把本來清淨性體
攪得渾擾擾地未免六道輪迴好醜受報如此是皆
塵合覺之眾生也如修行人於二六時中妄想起時
便自覺照攝六根離六塵破無明絕紛飛久之塵淨
光生方能證得清淨本體圓明無礙如此即是背塵
合覺之諸佛也故曰迷時諸佛即眾生悟時眾生即
諸佛須是恁麼人始解恁麼事恁麼事且置如何是
恁麼人師召大眾云汝須會得好。

* 佛事

** 安本師和尚真

是真非真是相非相良久云天寧老和尚來也見麼
拈香入爐遂禮拜。

** 為本師和尚掃塔

南山南北山北東西何處堪摸索指塔云吾師面目
在此中覿體親承瞞我不得還知瞞不得底事麼不
腆供養伏惟尚饗。

** 禮本師和尚真

債有主冤有頭檢點將來事不自由某甲昔在熊耳
菴中咬著一粒鼠子糞翻腸攪胃歷有多年而今毒
害惡發直得償債酬冤去也喝一喝作禮三拜。

** 聞返素師伯訃音設供

春雨淋淋沒箇事六門閒曠坐泉林倏報南濱音信
至愁天點點淚痕新顧視左右云大眾還知返師伯
去處麼無端向沒底船中掉轉面目黃河九曲蜀水
三巴雲生古洞月照長沙舉缽云今朝瞻禮處請喫
趙州茶。

** 為鶴林大德起龕

小盡二十九日到來有甚巴鼻忽遇暴雨卒風折卻
鶴林廊壁咄咄咄不不不到者裏那容闍黎久住急
急回頭照腳跟又看面皮歸何處。

** 舉火

春山青秋水綠埜鶴棲巢尋歸路攛下火炬云烈火
燄中解抽身一腳蹈翻孃生褲咄。

** 為圓初碩德起龕

現成公案不用躊躇欲得大用現前須是別行一路
會麼乃以手引龕。

** 舉火

汝雖出塵不明大事汝雖年耄未達性空而今四大
巴離作麼是轉身底一句良久云涅槃臺上不用遲
留急急回頭更須進步遂舉火。

** 為長安湛休耆宿舉火

以火炬畫一畫云識得一萬事畢無去無來只者便
是老湛休知不知今朝拋御者臭皮長安雖樂不是
久居復畫十字云一任南北東西。

** 為見玄碩頭舉火

以火炬點龕云會麼者箇是汝效六祖處的公案今
日盡情放下了也且道抽身一句合作麼生湘之南
潭之北綠水悠悠青山疊疊。

* 偈讚

** 囑冰絃首座

「　天寧兀坐巳多年為法煩心自有傳獅子窟中無異獸他時吼出遍人間」


** 讚達磨

「　到梁不契摘蘆渡江努睛拗杖為誰著忙正眼看來手腳欠當若非莫後行履大似遊花浪蕩還知末後事麼九年少室分皮髓萬古流傳作話揚」


* 頌古(著拈)

「舉僧問趙州柏樹子還有佛性也無(說甚有無)州云有(諾)
僧云柏樹子幾時成佛(即今)州云待虛空落地時柏樹
子成佛(諾)僧云虛空幾時落地(即今)州云待柏樹子成
佛虛空落地(諾)。」

【拈云顛拈倒弄本無他覆去翻來只者是。

頌柏子何知虛空何物畢竟如何落地成佛咄呵
呵大笑一場哭。】

「舉南院問僧(老不歇心)名甚麼(李四張三)僧云普參(親言出親口)院
云忽遇屎橛時如何(普參聻)僧云不審(恁麼那)院便打(賞伊
罰伊)。」

【頌名甚麼云普參忽遇屎橛參耶不參纔言不審
便遭打一棒湊成一二三。】

「舉僧問趙州(便好劈口𡎺)如何是祖師西來意(此話問者甚多)州
云庭前柏樹子(拈出了也)僧云和尚莫將境示人(喚作境得麼)
州云我不將境示人(剜心刳腹)僧云如何是祖師西來意
(這邊向汝道底聻)州云庭前柏樹子(喏喏)。」

【頌西來何意柏子何物重重拈來更無不足咄。】

「舉雙嶺真和尚問道吾(是非只為多開口)無神通菩薩為甚
麼足跡難尋(不從人大來)吾曰同道者方知(將謂目前無)云和
尚還知否(瞞得過阿誰)云不知(和尚真同道者)云何故不知(不從雲水
來)曰去(恭敬不如從命)不識我語(山河大地如草如木)。」

【頌菩薩沒神通處處足跡難尋入化工莫道不知
無伎倆兩岸楊花帶曉風。】

「舉興化在三聖處做首座(賢者多勞)聖云我聞你在南方
行腳一遭拄杖頭邊不曾撥著一箇半箇你具甚麼
眼便恁麼道(問過始得)化便喝(太相生)聖云須是你始得(口胡
心反)興化又在大覺處做監院(禮下于人必有所求)覺云我聞你
在南方行腳一遭拄杖頭邊不曾撥著一箇半箇你
具甚麼眼便恁麼道(放過只不可)化便喝(莫犯當頭)覺便打(真門
一釘)化又喝(元向你道)覺又打(苦哉苦哉)次日在廊下相逢(冤家路窄)
覺云我直下疑你昨日那兩喝(莫針錐好)化便喝(築著磕著)覺
又打(蒼天蒼天)化又喝(猛虎口裏失身)覺又打(蒼天中更加冤苦)興化云
某甲在三聖師兄處學得箇賓主句總被師兄折倒
了也(者裏恰好會取)願與某甲一箇安樂法門(蹉過了也)覺云者
瞎漢來者裏納敗闕(為要徹)脫下衲衣痛與一頓(還會
疼麼)化當下悟得臨濟先師在黃蘖處喫痛棒底道理。」

【頌一打二打三四打彌天風雨一齊下賓主句折
了也莫道相逢不下馬。】

「舉臨濟示眾云(作麼作麼)有一無位真人(夜叉頭菩薩面)常向汝
等面門出入(有多少奇特)未證據者看看(祗恐入眼成翳)有僧出
云如何是無位真人(十萬八千程)濟以手托開云()無位
真人是甚麼乾屎橛(喏喏喏)。」

【頌無位真人乾屎橛堂堂大露漫徘徊看看著莫
疑猜一任面門去復來。】

「舉萬象之中獨露身。」

【頌綠樹成陰在上林草花木葉景鮮新春色滿園
關不住香風習習樹頭生。】

「舉黃龍和尚因化主歸陞座云(大似開眼說夢)有五種不易
(且聽分解)一施者不易(也不得拖敬)二化者不易(無一不辨)三變生
為熟者不易(油鹽費多少)四端坐食者不易(祗管下口)且道第
五不易者是甚麼人(闡提漢)良久云聻(舉出了也)便下座(一場
懡㦬)。」

【拈黃龍老漢恁麼道若無末後一語管教失利不
少雖然也要識得此人。

頌獨坐高堂口易開隨君舉步任徘徊箇中說破
無餘事一句明明盡道來。】

「舉雲門示眾云(便好劈口𡎺)聞聲悟道(耳根有事)見色明心(眼裏
有)作麼生是聞聲悟道(鳴啼詩夢醒)見色明心(茶熟敬人來)觀
世音將錢買糊餅(水向石邊流出冷)放下手來(風從花裏過來香)元
來是饅頭(瞞和尚不得)。」

【頌桃花灼灼傍銀墻曉逐遊蜂偏韻長自從得啖
波羅味直至而今齒頰香。】

「舉曹山問僧甚處來(老老大大來處也不識)僧云掃地來(實實答)
山云佛前掃佛後拂(一塵俱無何佛之有)僧云佛前佛後一時
掃(太潔白生)山云與我過袈裟來(只者箇更別有)。」

【拈者僧直解掃除不解動用曹山道個與我過袈
裟來可謂別有方便。

頌甚處來云掃地佛前佛後一時畢但云教過袈
裟來大用明明不可棄。】

「舉僧問馬祖(討甚碗)離四句(東水流西澗水)絕百非(南山風送北山
雲)請師直指西來意(直至而今笑殺人)祖云我今日勞倦(儘力
道不道)不能為汝說()問取智藏去(賺過了也)僧問藏(錯會不少)
藏云何不問和尚(謝師答話)僧云和尚教來問(真實不虛)藏云
我今日頭痛(也須問過)不能為汝說海兄去(賺過了也)
僧問海(諸會不少)海云者裏卻不會(賺過了也)僧回舉似
祖(會不少)祖云藏頭白(唯唯)海頭黑(唯唯唯)。」

【拈馬師父子不約而同把者阿僧三回賺過且道
過在甚麼處。

頌西來大意直者便是三問三答不解其意馬大
師太饒舌頭白頭黑誰人瞞得。】

「舉龐居士問馬祖(作麼作麼)不與萬法為侶者(太尊生)是甚
麼人(本來無面)祖云待汝一口吸盡西江水(作吐勢云不中飽人
)即向汝道(善哉善哉)。」

【頌胡焉萬法不為侶赤條條地盡無倚大洋海裏
轉身來煦日映川紅似脂。】

「舉保寧和尚云(切忌說道理)一是一(○)二是二(○)三是三
(○)四是四(○)數目甚分明(喏喏)上下依資次(一二三四)依資
次(再道即不堪)有何事(良人自斷)以拄杖畫一畫云(不勞拈出)大眾
一時亂卻六十甲子了也(拍掌云一場笑其)。」

【拈者老漢恁麼說話且道有過無過。

頌沒絃琴上韻幽然數目分明不用凡從今畫破
娘生面六十甲子顛倒顛。】

* 詩

** 上恩師(有序)

(亮自嬰孩沾師最後參叩五雲失依左右不勝答)。

「　幽蘭產大壑朝露亦何濃芬芳無時惜移傍出頭峰峰頭更值寒三友獨羨冰魂臨九九九九嚴寒不墮顏清香蔭得一枝剖一枝得繼臘梅香不讓群英赴燄陽群英鬥麗當和煦幽蘭一萼占春王為惜當年善財子南詢五十經煙水煙水茫茫何所求不登樓閣終無巳忍聽啼鵑帶血呼玄猿月夜嘯聲孤鵑啼猿嘯驚殘夢帶血和腸可憶無堪嗟久歷長城下幾度披星跨鐵馬懸知令教夜寂寥戊兒何戀征途也隆冬冽冽放江梅秋季風寒晚菊開空林落盡人蹤滅魚舟獨載一輪回未羡春淋滋眾甫可憐黃口經慈母驀念鴉雛為哺翎倏覺潸潸淚如雨清宵良夜動深思襁褓曾沾隻手攜總有伯牙難瀉曲幽衷布作扇頭詩」


** 贈無言法兄口占

「　曹溪相悟是何年喜遘五雲共一天場頭社火重烹煉煆出精金色燦然君在爐頭稱社長鉗鎚敲處弄聲響吾曹也自列其班不覺銷忘閒伎倆剛纔別去不雙秋及第心空三兩儔楖栗橫擔誰是者無端冤債上君頭我君此衷恨未了歸來仍舊依山島五雲及到不逢君卜日叩關絕懊惱西龍山真奇特賴是君家新搆結落落疏疏獨掩關頓使虛空咸結舌無言此際作何言不動唇皮道亦得歇歇長三短五無平仄」


** 祝慶雲衡老和尚壽

「　丹桂競開擁綠雲新香遙透氣芬芬嘗味遊人意若醺尋芳陟徑幾回聞更有萬竹常圍遶微風呼嶺鳴同鳥如箏彈徹河天皎聲傳到處咸縹緲曾看帶水演溪潮急揣拖練帶山腰堪乘一葉任飄飄好向輪橈泛小舠般般色色信舒陳舒陳今際慶誰人想是人天知此日頻將眾髏巳先屯獨餘弱姪傍幽谷斗
室空空無可掬為揉掬水攜滿壺三盞兩盞歌一曲何方適我師歡留得儀型長相慕」


** 答應真和尚見寄

「　本來非合亦非離覿面從教東復西麈尾清風揚少室杖頭明月映曹溪煙霞有興隨君賞泉石無心怏我棲此日相將同社火殷勤莫負一聯詩」


** 答玉峰法兄見寄

「　幾度春來幾度秋梅花鬥雪綻枝頭常驚異質疇堪比每竊餘芬莫與酬愧我樗才甘獨豎期君上苑前同遊今朝且話無生句不羨王家利建侯」


** 斗室夜坐

「　選勝幽棲夏日長箭深雲鼎暗生香危樓布塌堪容膝斗室撐窗可納涼漫豎唇鎗誅地蕪橫拖舌劍破天荒偶來話到成功處罷卻干戈憶子房」


** 上元後二日祝無言法兄

「　庚星掩映色光鋩火樹餘輝慶未央照徹柳堤金染翠耀開梅甲玉含香有生處處標宗趣常住時時建法幢喜是君家無量壽聯枝永祝樂榆桑」


** 雨後看山

「　長空初霽耀金蟆照徹嶒崚草徑斜落落光浮水上石青青色映樹頭花狂猿嘯日曾聞否俊鷂乘風可見耶一片白雲飛盡處數間茅屋埜人家」


** 山居

「　閒僧問我西來意我話山居不記年汲水但將兩隻手擔柴唯用一頭肩更無瓢衲穿城市那有弓雄石泉落落蓬門空自啟當機古柏豎庭前」


** 耕事二首

「　衲僧且自作農僧解卻腰絛繫短繩試把钁耡開半畝莫教空缽叩頻仍」


「　插禾一自樹枝分直至山鴉趁暮雲懈倦不須生
怯田間應有鵠超群」


** 春望

「　散步踏林煙松風代素筵落花堆上苑流水過前川有樹皆鳴鳥無雲不繫天凝眸看未盡又是一芳年」


* 書問

** 候應真和尚

拜別慈顏將近一載瞻戀之懷寤寐云切侄不肖歷
年以來悠悠度日今春謬受衣缽于曇花者般冤債
當之痛感深愧淺薄根基匪能擔荷聚雲門庭者誠
恐駑力不前有負先師望並負老和尚一體之愛也
空啟上達容􂞺面禮不宜。

** 上弘歸尊宿

亮托足空門三十餘載劣質鈍根一無所得春謬
受曇花方丈之囑以豖未了公案于先師深愧薄德
匪躬無能擔荷不知何日得報師恩并答先德矚望
之恩也敬啟上達瞻禮有期。

** 候大笑法兄

悠悠歲月又別多時手足之思日夕切切弟不肖
春謬受函丈之累誠如螳臂當車烏能勝任其如先
債未償不能推脫何哉吾兄聞之當亦為之誚我致
意翠影師徒以酬關切并高峰諸德統此未另。

** 候離幻禪兄

話別歸來甚多離合之感　則如斯禪兄又何如耶
今大笑兄出江特具草楮奉候禪兄心腹之語不識
肯真心相許否直饒心不肯許叵耐五雲和尚數番
留念寶聖制解不妨緊鞘芒鞋踏過五雲一晤再此
代面餘不贅。

** 復應真和尚

接老和尚法教始知錫轉天寧侄以期制執事羈身
未能躬禮至于觸忤先師無端囈語俟叩覲時方􂞺
請正權此上復不宣。

** 復無言法兄

數載睽違中心怏怏忽接飛輪滿面春風弟庸才
質何能誘進後昆祖道重光惟吾兄是望倘出關後
不吝移玉談心話會庶不令山林寂寞耳鬱鬱離腸
難將筆罄臨池權復不宣。

** 復大衍法兄

前承移玉天寧慚多褻慢奈終朝碌碌未高
梁罪歉弟偷處林邊不過消磨歲月又何足煩言
煩若論聚雲後望唯吾兄衣能之至于家歸後裔
在頭上公如何安頓豈心力之所能辦歟然終成其
事效法叔三老和尚之所為弟其有望于吾兄者矣
忙中上復修候不悉。

** 候郎于碉老先生

二十餘年鄉關如夢其不與世局遞遷居諸迭更者
此舊識之老悉檀時時胸臆久思歸里得覲龍光奈
先師塔住天寧廬守難去法門分誼忍不能家師
叔幸旋祖院明仗護持斗山在望茲有懇者先師心
苦平生所遺法錄未經刊刻且缺隻字題于簡端揣
非大方無由借重仰希大檀越垂念梓桑不吝金玉
弁以數言俾知我酆陵慈棹尚蕩漾于洪波浩渺間
也亮以後生忝承衣缽擅敢唐突恐屬昧狂惟冀
原蚤賜肯諾功德應無量矣臨啟可勝瞻依。

** 達陳恒初

吾鄉之三姓梵剎由來舊矣雖經兵燹之後爾之尚
有餘芬況得護法重興如諸大檀者乎亮離鄉之一
四年故知舊識遼在天末每一念言臆腕憧憧追
古柏蒼巖奇蘿怪石祖院風景心目宛然首丘之
未敢忘也奈因先師塔墓
家師叔杖履之末共關荊大不
手雄支俾二諦交功鼎新建立亮異日亦將溯水
山合掌稱善于舞偕戲砌之間也遙聞垂念莫罄遐
思肅啟專候凡遇諸檀統希轉拜臨穎依依。

** 募燈引

萬松菴一方檀信之香火也為一方之香火必有一
方之護法論護法則無如供養慈尊供養慈尊則無
如點然燈炬夫然燈供養檀度之信心也以此一段
信心而長明不息是則迴光返照作善植福之一端
也山埜居此而緣為之引供慈尊也明檀度也是亦
勸善修福之一助也一方諸檀其勿我誚。

** 萬松菴募塑佛引

佛而可以相作乎何以色見聲求者謂之行邪道耶
佛而不可以相作乎何以無相不皈者莫以感眾生
也故知佛真法身猶若虛空應物現形如水中月明
乎此者直以法身還之虛空而以月影照其應現應
現之說所以示皈依之相也皈依在相而佛又豈不
可以相作乎萬松有菴菴宜作佛作佛之事係伊誰
事亮曰吾有檀信皈依足尊者久矣皈依者在心面
所以致皈依者未必不在相在相而作相匪其力無
以竭其心也竭其心當必盡其力力盡而心以見心
盡而力乃隨隨其力即長短布帛可也隨其力即多
募朱提可也隨其力即隨募而隨施隨施而速應可
也亮曰如是為檀信之力即如是見檀信之心矣一
月千江佛其有感召也哉勿謂應現之說徒示皈依
之跡可也證法身於虛空亮道人人有分在。




玉眉亮禪師語錄終