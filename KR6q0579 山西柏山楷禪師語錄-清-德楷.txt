#+TITLE: 山西柏山楷禪師語錄-清-德楷
#+DATE: 2018-05-12 10:25:24
#+SOURCE: github.com/kanripo/KR6q0579 master e1b7398d                

** 柏山楷禪師重編語錄序

<img:>

















<img:>






** 柏山楷禪師語錄序

如來說法，廣大精微，悉具平實。六祖
巳還，單刀疋馬，直度劍關。大憝既翦，
始布腹心。吾汾陶唐，故地洙泗，遺澤
世遠，人亡經殘。教弛危微，宗旨克復。
法門荒蕪閉塞，柏道人隻履南來，卓
錫龍麓鄙予不佞，嘗與升堂邂逅，入
室盤桓。吾儒大義，腳根地步視老宿
經師反較蹠。實乃知悟有真悟，證有
真證，焉可誣也。癸亥秋冬之交，予自
朔方旋里，道人延致方丈同榻者累
月，時聞領略。私幸口業不墮地。眼光
可存人間大要。威儀肅而不繁，督責
嚴而不苛。本西來不立語言文字，大
意務使前後際斷，動靜不生。讀其語
錄，率截路賊，斬草除根，手眼乃知。學
有真學，獨是平易近人，無身分見並
無無身分見，與錄中開示及接膝論
議又何平實也。

方外弟胡廷頓首謹書





** 柏山楷禪師語錄序

夫靈鋒出匣，魔佛潛蹤，寶鏡臨臺，媸
妍互現。辨龍蛇於棒下，驗凡聖於機
先。牙如劍樹，口似血盆，玅用無窮，神
機莫測。吾侄楷公禪師得之矣。古云，
見與師齊減師半德，見過與師方堪
傳授。公嗣法覺華竹和尚，去洞山三
十一世，乃靈山石鼓老人嫡孫，弁嶽
瑞祖之玄孫也。說法西晉，聲振寰區。
衲子雲臻，檀那欽服，蓋行藏高古，道
眼圓明之所然也。老僧因讀是錄，不
忍釋手，謂侍僧曰，後五百世有緣眾
生遇此錄者，不斷八苦，不證無上菩
提者，無有是處。侍僧禮拜記之，為序
云。

住荊溪國山善權寺法叔智傳撰









* 汾陽龍山華嚴堂上傳曹洞正宗第三十一世柏山
楷禪師行實
金陵城西圓通通睿頓首述

師諱德楷字柏山維揚泰興莊氏，子父字承智，母馬
氏，世奉三寶。一乳十八人，師居其殿，在襁褓中見佛
像便知合掌，聞酒氣及鮮味即噦。喜趺坐，愛聆念佛
聲。識者驗其為夙昔之善習也。有風鑑熟視曰此子，
乃山林氣象，非世俗丰儀。甫九齡而兄姊子侄皆相
繼去世，至十一歲復遭父變，家業蕭然，門庭寥落。出
塵之志旋萌。無如母老且力經，營以圖溫飽不失奉
養之誠。資斧之餘不吝施與，全無婚娶之念。而母密
為擇婚，逼令完娶，然好道日殷不覺。誤入旁門，輒為
領袖，久之無得。幡然改曰，此非入道正門，豈可自以
為是。適值上元佳節，入城觀燈，見覺華庵禪期報紙，
默自喜曰，此地有禪門，修行無錯路矣。遂懷香入覺
華，謁竹浪和尚。浪曰，居士何來，來此何事。師曰，本縣
東鄉人。聞上剎大啟禪門，廣收多士，以故特來求教。
但不知在俗人亦可參禪否。浪笑曰，你在家可喫飯
麼。師曰，喫飯。浪曰，既能喫飯，便可參禪。師禮謝而去，
屆期束裝徑往。浪見其慕道甚愨，即命司賓引入禪
堂。晚詣方丈，求一話頭。浪曰，汝慕道既久，豈無一個
話頭，以為指南麼。師便以生從何來，死從何去相告。
浪曰，即此話頭可參。師回堂，從旦至暮，沒頭沒腦，悶
悶昏昏，如居暗室。但念話頭不知用工。話頭才舉，妄
想又生。妄想乍歇，昏沉旋來。昏沉稍甦，即墮於無記
窟裏。似有似無，猶水浸石，了無疑情，若是者三日。適
浪下堂，考諸工夫，開示所參，須善用工。第一不得向
心意識上卜度，務要大死一番，方能與此事相應。師
聞之，不覺疑情頓發，二六時中不知有身心世界，惟
是話頭卓立面前，咬嚼不破。至第八日開靜後詣西
堂寮，請益才見便閉門。師端立少頃，適值行者入門，
師亦拶入。堂喝曰，夜靜更深，來作甚麼？師曰，請問佛
法。堂道，若論佛法，於未入門時早巳向居士道過了
也。師曰，正入門時，請師一接。堂曰，猶是門外漢。便推
出。回堂力究，轉覺水盡山窮，銅牆鐵壁。至十日，浪又
下堂。師出作禮，浪則劈脊便棒。才起，擬開口，又攔胸
托倒，一似有氣死人。西堂拽師椅上，汗流如雨。工夫
自此成，片要覓個昏沉妄想，了不可得。秖有一個疑
團現前。雖拈箸執碗，亦不知我有手足。西堂以杖觸
胸，恍若夢醒，悲欣交集。始知此事不從人，得本自現
成，明明歷歷，未嘗覆藏。有偈呈方丈，曠劫無明當下
歇，甕裏何曾走卻鱉。若更問我意如何，大冶紅爐飛
片雪。聲未絕，浪曰，你參什麼話頭。師展兩手。浪曰，生
從何來，死從何去？師曰，周橋河底水，日日向西流。浪
曰，你見個什麼道理，敢開斯口。師曰，弟子終不敢向
好肉上剜瘡。浪曰，猶欠腦後一鎚在。如此往來覺華，
工夫日進。細思老母生養死葬，子道頗完。今幸獲線
明，尚未大暢，不乘此時掙出火宅更何待焉。即棄家
室乞浪薙染，是年三十有二。冬過，邗江天寧受具足，
戒期畢，回覺華。請假參方不允，命董院事。未幾，值百
愚老人住持，善權遣師走賀。呈書畢，侍立。愚問，禪師
是覺華法屬耶，學人耶？師以實告。愚謂，即今書巳達
矣，如何是你底。師曰，昨日渡江，今見和尚。愚曰，江深
多少？師曰，只見移舟到岸，不知江水淺深。愚顧左右
曰，且道此僧有見地，無見地。師曰，老和尚疑此，當更
買草鞋，行腳始得。愚謂，念汝途中辛苦，且記三十棒。
師曰，與麼。則禮拜老和尚去也。回至本邑孫橋，猛省
參方要事，急宜再進竿頭，倘惟命是聽，豈不誤此歲
月。即將回書轉煩友人達之覺華，由是遍歷名山，廣
參宗匠。所到無不印可，具稱敏捷。師笑而自審，若西
來之旨苟止如此，則祖道安能垂統萬世無弊。吾今
於五家宗旨，若不能一一透過，誓不參禪一經一咒，
以了此生也。道經毘陵孟瀆，弛擔嘉山。聞雲水數僧
言此山角落有個彬隱禪師，見地超卓，行履端方，係
親覲祖讓和尚也。師驚喜，向晚謁之。覿面機鋒迅發，
師不能敵。師曰，適來機語，是兄平日意識強記所到，
非衲僧本分生涯，消不得一場熱病淨盡捐，祛將什
麼。回復，閻羅鐵面，此皆近日禪人通病，不獨兄然也。
疊舉公案數則，勘驗淆訛，師亦強與支吾。彬笑曰，半
塗暫止之歡，非穩坐家堂之樂也。倘自以為是，則理
事不通，未免一派杜撰，日後賺誤來學不淺。其間有
清剖傑峰二師，時為自謙和尚首職。彬語傑剖曰，雲
水中有一禪者，頗英邁，惜死而未活，不諳言句在。剖
傑驚異，即邀師促膝劇談。傑稱大奇，難得老兄到此
地位，但厥症與弟相符耳。遂訂生死交，必宜互相策
進，至於千了百當而止。傑乃剖徒也，曾歷諸方，飽餐
五味，具相受記。獨彬不肯。然二公亦不自欺，剖隨拉
師結七，彬監香。七完而二公之礙膺者頓釋。師則依
然如初，彬即引見靈隱具祖，祖問那裏來？師曰，維揚。
具曰，曾到天寧麼？師曰，曾受天寧具足。具曰，畢竟喚
什麼作戒？師曰，只聞白四羯磨，不知喚什麼作戒。具
以實，須人難得，姑送梵香閣。時豁老人初受顯寧，請
具白眾，為覓輔佐，師願隨往住。無何因沙汰事，旋同
彬回。般若彬染疾篤，師曰，倘兄不起，德楷更倚誰，以
了此大事？彬曰，不難，今有金陵靈谷千南和尚第一
座，字塵仙者，係南屏小獅子，法眼圓明，應機無礙，五
花宗旨透徹底源。汝可相依，必能了事。言訖坐逝。復
有好道緇素更祈剖公結七，而予適自千華回，師相
邀入七。期至五日，正經行時，有僧問麻三觔意旨。師
曰，石女駕鐵舟，浪裏揚風帆予。聞而頓悟涅槃心要，
實賴師之提攜也。期畢，師與傑公相約上鍾山，而于
祖巳順世矣。塵仙和尚以比肩而為後嗣，繼席靈谷。
古哲之忘人我，為法門一至於是。塵和尚一見謂，獅
子遊行不偕伴侶，因什二人同行。聻師便喝，塵曰，喝
則不無，爭教無舌人解語。師又喝，塵曰，機不離位墮
在毒海水，單缺職姑令暫補。師如命，私謂傑曰，彬公
之言徵矣。一日，塵至寮，見案頭頌古，問是誰作？師曰，
和尚見什麼？塵叱，瞎漢猶作這般見解。師喝，塵掌之，
師作禮，塵復拈頌本謂，這個且作麼生？師擬對，塵便
掌曰，胸中大有物在。次日，遷內司賓，每夕必候至更
深，參請諸案淆訛。塵曰，且置是事，只如有句無句，如
藤倚樹，樹倒藤枯句歸何處，作麼生會？師直言，德楷
於是乎，有疑。塵謂，於此有疑，則一切公案都無著落。
後凡遇師即以此拶問，師才啟口，塵便搖首叱之，不
是不是，師疑甚切。一日晚參舉五祖，描不成畫不就，
相隨來也等語，乃曰，靈谷則不然。有問，有無藤樹之
旨，則向他道不因紫陌花開早，爭得黃鸝下柳條。如
進問，藤枯句歸之旨，便向他道，昨日磚肚裏痛，三
更產下白頭翁。師聞之當下釋然，始感彬公相薦得
宜之誼。嗣後問及諸案，勢似破竹，酬荅無間，叢林稱
為鐵嘴。塵喜曰，方知我不欺汝。一日侍立，復問玄要
綱宗作麼參究。塵厲聲叱之，你這個黃楊木倒縮去
了。以杖趁之。師愈駭然，疑情萬仞。因過堂見飯杓落
地兩跳，忽大悟玄要之旨。輒自笑詠，偷心死盡眼麻
迷，石女夢中毛卓豎。信乎洪覺老人，恁麼道也，趨白
方丈。塵曰，比來豪傑堂頭，亦不能徹見至此，況庸輩
乎。汝今既知此要，須加護念，後為宗匠，可與人抽釘
拔楔，去也。執事三載，辭歸覺華省落髮師。師見如獲
大寶，喜而不寐，隨命職西堂，撾鼓陞座，拈拂子曰，向
這裏道一句看。師曰，被和尚一問直得口掛壁上。浪
曰，且喜洞上一枝佛法流通去也。遂付以源流衣拂，
擬擇日延師繼席。師則拽杖便行，上五臺，過都門。途
遇山右李居士，接談甚契。結伴同禮文殊，再朝普賢。
道經古并禮體昭二師寶塔，寄錫圓覺，緇素固留。結
冬明春，又請住靜鳩，修殿建參堂，經三載餘。悅心上
人請住，普通結制，期畢說法。下座偕二三子，翛然而
去，所餘錢穀，概不問及。由是道風日盛，汾人敬服，共
稱古佛。至古中陽龍山之華嚴，愛其山水幽邃，志欲
終身。焉舊住接見，欣然如故，乃請重興。告諸檀那，削
牘敦請，願交此山為十方禪院。一載之間，衲子鱗集，
募修禪堂。劉公修東院，魏公建閣請藏。一時堂搆煥
新，不減祇園之盛。突有逃廝變服，混眾乞食。鄰村公
丁捕獲，郡牧欲罪地方。師即挺身獨任，郡伯怒責非
輕，師則恬不為意。未幾郡伯褫職，此事遂消。村眾執
香禮謝，師堅拒不受。無為子曰，生者人之所貴，死者
人之所畏，恥者人之所避，而師不貴其貴，不畏其畏，
不避其避，此其如是，我不知其真偽，請質之於天地。
有文章輩相質理學，師示曰，三教名殊而理一，述之
者析一為三，悟之者會三即一。倘各高所尚，議論風
生，其於理學愈支離矣。汾陽士庶咸服其高論。師適
楚訪梁公，途遇負蛙數筐市之，為說三皈法。眾蛙闃
然止鬧，仰聽法音。其感悟物性如此靈驗。雖開法山
右而心不忘江南，故三過靈谷掃塔。慟哭謂眾曰，我
德楷雖承嗣，洞宗而實不忘靈谷。凡應機接物，概行
塵老人之作略，所以報斯恩於萬一耳。今之忘本負
恩之輩聞斯言而愧死無地矣。曾託予以語錄送嘉
興，一夕之言，十霜駒隙，訃音至圓通。予隨說小參中
曰，毅然憤悱，一番大死於覺華。徹底掀翻，斷盡命根
於靈谷。宛然師之小像也。師享年七十有四，僧臘四
十有二，塔於本山之右。天性剛直，不耐繁文，不事緣
飾。清儉自得。雖三坐道場萬指迴繞，絕無一牘，干及
檀門，亦無一物，不公於眾。故山右有鐵面之名，叢林
有鐵嘴之號。告寂之日，飲食如常，開示無倦，不襲辭
眾說偈之套，但坦然入室跏趺。兩序急入請問，遂泊
然瞑目矣。供奉三日，顏色如生時，康熙壬午三月廿
二日也。是夜怪風大雪，猿鳥哀鳴，林木慘澹，緇素不
勝悲惋之至。



柏山楷禪師行實終




















柏山楷禪師語錄卷之一
繼住龍山華嚴院嗣法門人行悟等編次

* 住山西汾州府汾陽縣普通禪寺

上堂。

師於康熙壬子秋受護法紳紟洎兩序闔院大眾請
於十月望日進院。

山門。潑天門戶，八字打開，要入便入，本無疑，擬拽杖
便入。

伽藍。新長老，入院舊伽藍，生喜海，眾辦道，心身命全
賴你。

韋馱。三洲感應，驅魔業，十世童真護法門，今日長老
親到此，互相扶起破沙盆。

祖師。折葦渡江，也是你隻履西歸，也是你將謂有多
少伎倆，咄，原來也只在這裏。

佛殿。入門須辨主，端的甚分明，今古誰敢敵三界，獨
稱尊，遂展具拜。

方丈。既到此地，當仁不讓。佛來魔來，盡教喫棒。且道
新長老具何手眼，有如是作略，乃卓拄杖一下曰，區
區七尺烏藤，敢作人天榜樣。

指法座，過去燈王亦陞斯座，現在新長老亦陞斯座。
且道過去底是，現在底是？喝一喝曰，高著眼。便陞座。
拈香祝
聖畢。次拈香曰，此一瓣香有主有賓，有權有實。放下
也地搖六震，拈起也天雨四花，耑為供養江南揚州
泰興覺華堂上五住道場，傳曹洞正宗第三十世無
鼻孔沒意思竹浪本師老和尚。用酬法乳維那白，椎
竟揮拂子曰，爐鞴宏開，烹佛鎔祖。鉗鎚纔舉，轉凡成
聖。即今還有不入爐鞴非藉鉗鎚底衲僧，出來與新
長老拄杖子相見。問，凡夫因甚迷？師曰，過河須用筏。
曰，聖人因何悟？師曰，到岸不須舟。曰，脩行有何功德？
師曰，種荳不生麻。曰，作惡有何過？師曰，栽瓜不結荳。
曰，向上又作麼生？師便打。問，如何是道？師曰，家家門
口有。曰，如何是戒定慧？師曰，水流濕，火就燥。曰，如何
是佛？師曰，三十二相，八十種好。曰，如何是法？師曰，作
賊怕拷，欠債怕討。曰，如何是僧？師曰，穿衣喫飯。曰，三
寶今巳曉，祖意更如何？師曰，錯過目前機。問，如何是
普通境？師曰，門前官大路，東西任往來。曰，如何是境
中人？師曰，箇箇眉毛眼上橫。曰，人境交馳又作麼生？
師曰，山門前合掌，佛殿裏燒香。曰，人境巳蒙明指示，
向上宗乘事若何？師曰，待露柱生兒向你道。僧喝，師
便打曰，著急作麼？問，如何是正中偏？師曰，銅壺滴漏
五更前。如何是偏中正？師曰，一條拄杖行正令。如何
是正中來？師曰，燄裏蓮花朵朵開。如何是兼中至？師
曰，石虎當途踞。如何是兼中到？師曰，木人撫掌笑。曰，
正偏兼帶分明示，濟宗賓主又如何？師喝，僧禮拜，師
便打，乃曰，問在答處，答在問處。有時問不在答處，答
不在問處。自然一一箭鋒相拄，函蓋吻合，機機應的，
法法圓成。所以作家不啐啄，啐啄即同時。有如此眼
目，有如此作略。一任破趙下燕，定漢收楚，橫行天下。
約法三章，然句能鏟意，意能鏟句，意句交馳，是為可
畏。則雙明雙暗，同生同死，於此明得，紀信乘彩輦。於
此不明項羽失烏錐。楷上座今日不惜口業，露布機
宜，暗投信符。若是聞一知十舉一明三底英靈衲僧，
便橫趨而去，何必向三條椽下七尺單前一箇箇覓
甚麼碗。維那結椎下座。

綿山永寧菴別雲法兄和尚，領慧本二禪座設齋請
上堂。師豎拂子召大眾曰，看看，若喚作拂子，頭上安
頭。若不喚作拂子，掘地覓天。若道拈來便用，何異擔
雪填井。若道總不與麼，也是證龜成鱉。縱饒直下承
當，猶是化城境界，畢竟喚作甚麼？良久曰，寰中天子
敕，塞外將軍令。舉僧問，洞山如何是佛山？曰，麻三觔。
僧問，雲門如何是佛門？曰，乾矢橛。僧問，趙州如何是
佛州？曰，殿裏底。僧問，首山如何是佛山？曰，因我得禮
你。此四轉語內，有一句能縱能奪能殺能活，若能辨
得，一生參學事畢。且道是那一句，喝一喝，裂破一任
著眼看。下座。

綿山永寧菴別兄和尚領達蒲眾居士設齋請上堂，
師揮拂子曰，一向把定牢關，今日放開一線，倘有伶
俐衲僧，便請出來相見。問，佛未出世時如何？師曰，白
鷺下田千點雪。曰，佛出世後如何？師曰，黃鶯上樹一
枝花。曰，如何是宗乘向上事？師曰，向上。問，將來僧佇
思。師曰，慮而知，思而解，猶是鬼家活計。問，如何是不
二法門？師曰，天左旋，地右轉。僧禮拜，師打曰，何不進
語？問，不得有語，不得無語，請師速道。師曰，山僧被你
一拶，直得立地放尿。僧禮拜，師曰，多蒙上座見諒。乃
曰，松直棘曲，鵠白烏玄，竹連雲綠，花映水紅，九九八
十一，六六三十六。若作佛法商量，猶在半路。若作世
諦流布，且宿草菴。詎知雲門拄杖子，𨁝跳上三十三
天，觸著帝釋鼻孔，東海鯉魚，打一棒雨似盆傾。且道
跛腳阿師，這道真言是何宗旨，直饒向這裏了了分
明。更買草鞋行腳，三十年來好喫普通拄杖子。何故
頂𩕳，未具千聖眼，目前怎透法王機。舉臨濟大師示
眾曰，若第一句中薦得，堪與佛祖為師。若第二句中
薦得，堪與人天為師。若第三句中薦得，自救不了。時
有僧問，如何是第一句？濟曰，三要印開朱點窄，未容
擬議主賓分。如何是第二句？濟曰，玅解豈容無著問，
漚和爭負截流機。如何是第三句？濟曰，但看棚頭弄
傀儡，抽牽全藉裏頭人。臨濟雖將祖翁田地分疆，立
界普通，猶且不然。若向我法兄未離綿山時薦取，雙
瞎。若向巳降達蒲時薦取，雙開。若向正入普通時薦
取，半瞎半開。設有人問，未離綿山時如何？山僧向他
道，獅子遊行芳草綠。巳降達蒲時如何？象王回顧落
花紅。正入普通時如何？孔懷兄弟元無二，同氣連枝
各自榮。諸兄弟且道楷上座恁麼說話與古人是同
是別？若道是同，未免儱侗真如。若道是別，又是顢頇
佛性。畢竟作麼生？良久曰，三腳驢子弄蹄行。卓拄杖
下座。

師因事告疾不語，兩序固請。開語，上堂山僧打箇不
語七，一句話也參不出。無明滿肚實難灰，累劫煩惱
纏不徹。兩輪日月逝如梭，百歲光陰似箭急。明歷歷
黑漆漆，已躬下事何曾畢。兩箇啞子笑呵呵，誰知笑
裏生荊棘。一箇要喫川黃連，一箇要喫廣白朮。甜苦
只許自家知，總有知心道不出。麻三觔，乾矢橛，大地
山河一片雪。夜半鐵牛過西河，無端踏破水中月。黎
明杲日麗中天，萬里無雲光皎潔。分付東村李樵子，
子細好對石女說，切忌將心去覓心。休要去本反求
末。秖求本不求末，無手人擎沒底缽。一任廬陵米價
高，要且金牛飯自熟，大家喫得飽齁齁。連柄椎兒打
不脫，打得脫從教東說與西。說若還撞著莊老師，拶
得通身都是血，絕後甦來不自欺。珊瑚枝枝撐著月。
良久以拄杖地上畫此􂆐相曰，三十二人齊勘破，空
床高臥維摩詰。

元旦上堂。師揮拂子曰，昨日臘月三十，今朝新正初
一。西舍有箇王大姐，借婆帔子拜婆節。南無佛陀耶。
南無乾矢橛。赤肉團上有一無位真人，常在汝等面
門出入。直饒於此會得，也是秤鎚裏呷汁。且道如何
是腳跟下事，吽吽吽，咄咄咄，拈拂子作此􂆏<img:>相。新
年把筆，百事大吉。下座。

解制上堂。拈拄杖曰，獅子教兒迷子法，向前躑跳解
翻身，於中若有真獅子兒，不妨出來哮吼看。問，透網
金鱗還有喫棒分也無？師曰，山高日出遲。曰，與麼則
禹門浪裏翻觔斗，一聲霹靂震山河。師曰，海闊浪來
高。曰，龍得水時添意氣，虎逢山勢長威獰。師打曰，賞
你重說偈言。問，桑樹上斫一刀，柳樹上去塊皮，此意
如何？師曰，南山雲起，北山雨。曰，如何是猢猻倒上樹？
師曰，笑殺旁觀。問如何是殺人刀？師曰，山僧聞得也
害怕。曰，如何是活人劍？師豎拂子曰，是甚麼。僧喝，師
曰，果然果然。問，如何是趙州茶？師曰，飯後少他一杯
不得曰如何是金牛飯師曰美食不中飽人餐。問，如
何是海底龍？師曰，興波不作浪。曰，如何是龍中寶？師
曰，莫將眼來見。曰，光寶俱亡時如何？師曰，瓦解冰消。
問，四大未生時如何？師曰，鼻孔大頭向下垂。曰，四大
巳生時如何？師曰，眉毛眼上橫。曰，生與未生蒙師指，
洞山偏正意如何？師曰，舌頭不出口。曰，恁麼則雲散
天寬，碧月皎，照千峰。師曰，閒言語。問，前後際斷，虛空
消殞時如何？師曰，水清魚現。曰，只得魚水相忘去也。
師曰，萬里一條鐵。問，如何平常無生句？師曰，開口即
錯。如何玄玅無私句？師曰，動念即乖。如何是體明無
盡句？師曰，若不是居士，管教髑髏粉碎。乃曰，九旬把
斷重關，不容絲毫走作。直教箇箇徹底掀翻，人人皮
毛脫落。子細檢點，將來也是千錯萬錯。今朝不免放
開一線，一任東來西往，彼此無拘無束。騰騰任運，任
運騰騰。觀山玩水，隨處翛然。雖然如是，忽遇鑊湯爐
炭，劍樹刀山，未審如何迴避。良久曰，眾苦不能到。舉
芙蓉一日告辭馬祖，祖曰，裝卻包了來，與你說一上
佛法。芙蓉於次日上方丈侍立，少頃祖曰，時寒善為
道路。芙蓉至法堂上忽然有省。師曰，馬祖縱有起死
回生之金丹，怎奈遇斯等人，反成毒藥。芙蓉雖於馬
祖言下悟去也，只是悟得箇。時寒善為道路，若論佛
法猶未夢見。在今日如有人告辭，痛與三十棒。設有
旁不甘者，出來道，過在甚麼處，普通向伊道，一任舉
似諸方。下座。

辭院上堂。師曰，一山難藏二虎，有你勝似有我。正與
麼時，門裏出身一句，作麼生？道，腳尖踢破五須彌，杖
頭白雲千萬朵。曳杖便行。

上堂。問，寒暑到來如何迴避？師曰，不迴避。曰，為甚不
迴避？師曰，寒時任他寒，熱時任他熱。曰，恁麼則被寒
暑推遷去也。師曰，隨他推遷也不惡。問，悉達才生時
如何？師曰，指天顧地。曰，雲門道，我當時若見，一棒打
殺與狗喫，貴圖天下太平，又作麼生？師曰，不是知音
者徒勞話歲寒。曰，和尚作麼生？師曰，貶向無生國。問，
如何是向上事？師曰，東墻腳底有。乃舉僧問洞山，寒
暑到來如何迴避？山曰，何不向無寒暑處去。僧曰，如
何是無寒暑處？山曰，寒時寒殺闍黎，熱時熱殺闍黎。
又僧問老宿，時節恁麼熱，向甚處迴避？宿曰，向鑊湯
爐炭裏迴避。僧曰，鑊湯爐炭裏如何迴避？宿曰，眾苦
不能到。師曰，二尊宿一人向寒暑內作大佛事，一人
向寒暑外作大佛事。寒暑內作大佛事者不知有寒
暑，寒暑外作大佛事者通身是寒暑。普通恁麼道，諸
人還信得及麼？若信得及，離中虛，坎中滿。如信不及，
冬寒夏熱，但恁麼過。下座。

上堂。舉香巖曰，去年貧未是貧，今年貧始是貧。去年
貧有卓錐之地，今年貧錐也無，真淨。曰，去年富未是
富，今年富始是富。去年富惟有一領黑黲布衫，今年
富添得一條百衲袈裟。歲朝抖摟呈禪眾，實謂風流
出當家。師曰，香巖貧未是貧，奈何猶有這箇身，真淨。
富未是富，家私未免全拋露。普通這裏不言貧，寧論
富。百年三萬六千朝，隨家豐儉埋頭過。適有箇俊俏
衲僧，出來道，好箇說無字禪底長老。向他道，曾憶王
老師，不打這破鼓。下座。

* 住白雲禪寺

南巖頂玄二禪德率緇素等請上堂，至座前。師曰，佛
身充滿於法界，普現一切群生前。隨緣赴感靡不周，
而恒處此菩提座。汝等諸人還見佛身麼？設若未見，
楷上座開大方便，令諸人一恁飽足觀光。便陞座拈
香曰，此一瓣香，彌綸六合，充塞四洲。恭為祝延
今上皇帝聖壽無疆。次拈香曰，此一瓣香，根盤實際
理地，葉茂佛事門中。伏為滿朝文武合省宰官。又拈
香曰，此一瓣香，描也描不成，畫也畫不就。惟願護法
大檀，諸山耆宿，今晨請主共證真空，同明般若。復拈
香曰，此一瓣香，常在動用中，動用中收不得。第二回
拈出，耑為供養維揚泰興縣覺華堂上傳曹洞正宗
第三十世竹浪本師和尚用酬法乳。維那白椎畢，乃
揮拂子曰，未陞座前巳過去，巳陞座後猶未來，正當
陞座時何必強安排。既不安排，眾中還有向腳跟下
道得一句底麼？設有，出來道看。問，如何是第一玄？師
曰，石女夜半繡鴛鴦。如何是第二玄？師曰，木人日午
歌雪曲。如何是第三玄？師曰，無手人撐沒底船。如何
是第一要？師曰，出則便出，入則便入。如何是第二要？
師曰，語則便語，默則便默。如何是第三要？師曰，喫則
便喫，穿則便穿。僧擬進語，師曰，三玄三要猶閒事，腳
跟下親切道一句來。僧喝，師曰，未有主在。僧又喝，師
打曰，果然。問，經中道，惟此一事實，餘二則非真。且道
是那一事？師曰，白雲也不知。曰，和尚是悟底人，為甚
不知？師曰，莫謗白雲好。僧禮拜，師曰，切忌舉似人。問，
如何是隨波逐浪句？師曰，落花巳隨流水去。如何是
截斷眾流句？師曰，流水無情戀落花。如何是函蓋乾
坤句？師曰，鼻孔朝天，腳跟點地。曰，三句即一猶難曉，
一句具三請師分。師按拄杖，僧擬議，師便打。問，不是
心，不是佛，不是物，是箇甚麼？師曰，好箇問頭。曰，是心
是佛是物，又作麼生？師曰，莫妄想。乃拈拄杖曰，這箇
是佛，又喚甚麼？作拄杖卓一卓曰，這箇是拄杖，又喚
甚麼？作佛直饒坐斷兩頭，未是衲僧極則事。如何是
衲僧極則事？復卓兩卓曰，莫妄想。舉臨濟大師初住
鎮州，一日謂普化克符二上座曰，我欲於此建立黃
蘗宗旨，汝二人成褫我。師曰，鉤頭著餌，二人珍重下
去。師曰，且道成褫不成褫。三日後普化上來問臨濟
曰，三日前道甚麼？師曰，逆風鼓浪。濟便打。師曰，寰中
天子敕。三日後，克符上來問臨濟曰，三日前為甚打
普化？師曰，順水放舟。濟亦打。師曰，塞外將軍令，今日
新白雲。則不然我欲於此建立覺華宗旨，汝等諸人
若肯成褫我，痛與三十棒。不成褫我，亦痛與三十棒。
為甚如此？只要據虎頭把虎尾，向第一句下明宗旨。
卓拄杖三下，維那結椎。下座。

上堂。師曰，臨濟在黃蘗，三度問佛法的的大意，三度
被打。諸兄弟還會得此意也未？直饒會得，不是伶俐
漢，後見大愚。言下知歸，脅下還拳。且道還悟也未？縱
若悟得，正好喫棒。巳立百尺竿頭，更進一步。懸崖撒
手，自肯承當。更買草鞋行腳。且道過在甚麼處？有佛
處不得住，無佛處急走過。三家村裏土地，十字街頭
石敢當。在安泰橋上商量了一夜，且道說底是甚麼？
熱大唵㗭唎耶娑訶。卓拄杖。下座。

上堂。問，三世諸佛出興，且道說箇什麼？師曰，東瓜直
儱侗。曰，歷代祖師談玄傳法，又傳箇什麼？師曰，瓠子
曲彎彎。曰，天下善知識，以何為人？師曰，賊把贓來驗。
曰，今日和尚陞座施何法要？師曰，拄杖長七尺。曰，恁
麼則棒頭有眼明如日，要識真金火裏看。師便打，僧
禮拜。問，文殊是七佛之師，為什出女子定不得？師曰，
鋸窮木斷。曰，罔明菩薩為甚出得女子定？師曰，水到
渠成。乃曰，三世諸佛是劫賊，歷代祖師是魔軍。一切
善知識說黃道黑，皆是佛口蛇心，欺天瞞地。天下衲
僧把髻投衙，今日眾中還有超群拔萃大丈夫，向威
音那邊更那邊為宗門出一隻手眼者麼？設或有之，
秖好明窗下安排袖米供養。

上堂。問，一毛頭上現寶王剎，坐微塵裏轉大法輪。今
日和尚高登猊座，請師轉大法輪。師靠拄杖不顧。曰，
昔日維摩默然，文殊讚善。和尚默然，與維摩是同是
別？師亦不顧。曰，與麼則四眾霑恩有分。師亦不顧。又
僧問，師總不顧，僧罔措而退。乃曰，拈椎豎拂，望梅止
渴。談玄說玅，畫餅充饑。一問一荅，擔雪填井。行棒行
喝，無事生事。直饒把斷要津，不通凡聖。若到白雲門
下，一點也用不著。且道白雲有甚麼長處，良久曰，自
有一雙窮相手，不曾容易舞三臺。下座。

上堂。左右顧視，拈拄杖指東邊曰，這邊總是菩薩。指
西邊曰，這邊盡是羅剎。羅剎裏有一菩薩，菩薩裏有
一羅剎。若識得此二人，山僧不敢輕慢汝等，汝等皆
當作佛。便起身。

上堂。師曰，直指人心心是佛，不知此心是何物。內外
中間覓總無，動轉施為明歷歷。心生種種法自生，心
滅種種法自滅。生滅之中覓此心，覓到驢年也未徹。
若道此心有生滅，未免自造無間業。若道此心無生
滅，正是望空去著橛。心生不知何處生，心滅不知何
處滅。截斷生滅兩條心，一顆明珠光皎潔。

上堂。師曰，若論此事，山僧未出方丈時，拄杖子一片
婆心，盡情向諸人道破了也。若然不會，不妨出來與
拄杖子商量看。問，如何是學人本來面目？師曰，耳朵
兩片皮。曰，不會。師曰，是你髑髏上事也不會。問，如何
是萬法歸一？師曰，東山高西嶺低。曰，畢竟一歸何處？
師曰，南山長北山短。磨頭問，如何是本來面目？師曰，
八角磨盤空裏走。曰，恁麼則不下也。師曰，話頭也不
識。曰，百雜碎。師打曰，又道不下。乃曰，三世諸佛出世，
原為此一大事因緣。歷代祖師出世，也為此一大事
因緣。天下善知識出世，也為此一大事因緣。且道喚
甚麼作大事因緣？莫是上堂陞座秉拂小參麼？莫是
拈椎豎拂瞬目揚眉麼？莫是行棒行喝擎拳豎指麼？
莫是拈今頌古荅對吟詩麼？若是門庭施設則不無。
若是入理深談一點也用不著。何也？此事不可以智
知，不可以識識。非玄非玅，非正非偏，非有非無，非一
非多，非長非短，非物非人。不見古人道，恁麼也不得，
不恁麼也不得，恁麼不恁麼總不得。且道如何方是？

柏山楷禪師語錄卷之二
繼住龍山華嚴院嗣法門人行悟等編次

* 住汾州府孝義縣龍山華嚴禪院

上堂。

前住僧率眾善信請入院。師至座前曰，這箇寶華王
座，三世諸佛從此說法，歷代祖師從此利生。且道新
龍山到這裏又如何施展。拱拂子便陞座，拈香祝
聖畢，復拈香曰，此一瓣香無聲無臭，無黨無偏，第三
回拈出。耑為供養現住江南常州府宜興縣敕建靈
山衍慶堂上第二代傳曹洞正宗竹浪本師和尚用
酬法乳。書記白椎曰，法筵龍象眾當觀第一義。師揮
拂子曰，好箇第一義，卻被書記一椎擊碎了也。作是
觀者，名為正觀。若他觀者，名為邪觀。邪正巳分，請出
道看。書記問，巍巍寶座炫碧天，萬瑞千祥遶法筵。第
一義諦即不問，三玄三要請師宣。如何是第一玄？師
曰，無舌童子口喃喃。如何是第二玄？師曰，石女崖前
笑。如何是第三玄？師曰，你還會麼？如何是第一要？師
曰，饑來喫飯。如何是第二要？師曰，倦來打眠。如何是
第三要？師曰，喜便笑，怒便鬧。秖如一句具三玄，一玄
具三要，此意如何？師曰，風來水面起波瀾。記曰，恁麼
則獅子便解翻身去，不縱橫處也縱橫。師曰，一任𨁝
跳。乃曰，古德道，未得個入頭處求個入頭處，巳得個
入頭處求個出頭處。且道如何是入頭處？大慧杲曰，
如何是佛？乾矢橛。這一句子，疑破恒河沙數，疑一時
破矣，諸昆仲佛法不是草草。所以古人道，個句道個
意。又道，句中意意中句，句中無意意在句中。句能鏟
意意能鏟句，意句交馳，是為可畏。正是一句當天，八
萬生死門永絕。直饒你將這一句徹底掀翻，千了百
當。說得行得，把得定作得主，到這裏還算得入頭處
也未？雖深得入頭處，便喚作入頭處。正是法見未亡
不見文殊，才起佛見，法見被如來貶向二鐵圍山。任
你蕩盡諸見，大法巳明。攪長河為酥酪，變大地作黃
金。竿木隨身，逢場作戲。若到新龍山這裏，向你道未
在。且道過在甚麼處？咄。有佛處不得住，無佛處急走
過。三家村裏王大姐，是甚麼熱？大書記結椎曰，諦觀
法王法，法王法如是。下座。

破上上堂。師曰，一二三四五，金木水火土。泥細好燒
磚，何必問張魯。既不問張魯，且僧堂作麼生建？乃豎
拂子曰，大眾看看，一毛頭上現乾坤，萬象森羅齊下
手。下座。便穵土三下。

康熙癸丑四月八日，禪堂落成。兩序請上堂。問，賢於
長者插標竟，一殿巋然迥碧空。釋梵雨花香撲鼻，經
行坐臥於其中。請問和尚，如何是其中事？師曰，左之
右之。曰，可謂道也者不可須臾離也，可離非道也。師
曰，滿眼滿耳。曰，今日學人小出大遇也。師曰，鄭州出
曹門。問，如何是清淨法身？師曰，屎窖裏蝦蟆。曰，如何
是圓滿報身？師曰，癩豬臥泥坑。曰，如何是千百億化
身？師曰，東村王大姐。曰，如何是直指之道？師曰，腳跟
下好與三十棒。曰，若行此棒，不虛受人天供養。師曰，
不是山僧卻被上座惑亂一上。問，如何是正中偏？師
曰，杲日麗中天。如何是偏中正？師曰，盲人照古鏡。如
何是正中來？師曰，蓮花火裏開。如何是兼中至？師曰，
鐵犬庭前吠。如何是兼中到？師曰，木人撫掌笑。曰，正
位即空位，此說還端的也無？師曰，切莫道聽途說。問，
未離兜率巳降王宮，未出母胎度人巳畢。且道說個
什麼？師曰，葛藤花結金剛子。曰，三十二相即不問如
何是金剛不壞身？師曰，爛枯樁。問，秖如道人人本有，
個個不無，不無是個什麼？師曰，朝朝同起，夜夜共眠。
曰，恁麼則是一靈真性也。師打曰，莫認驢鞍橋為阿
爺下頷。劉居士問，綠漸稠兮紅漸稀，江南處處子規
啼。百花開放無言說，時聽獅王轉大機。大機一句即
不問世尊出世，請師提。師曰，速禮三拜。士曰，人天百
萬齊瞻仰，法席宏開眼界新。師曰，全賴居士證明。乃
曰，一毛頭上現寶王剎，坐微塵裏轉大法輪則易。向
龍山頂上建選佛場學無為法則難。直饒難易兩忘。
猶是老婆見解，未是超佛越祖之作。今日龍山僧堂
煥然一新，光奪人目。且道仗誰恩力？莫是仗三世諸
佛，歷代祖師恩力？莫是仗韋馱伽藍恩力？莫是仗檀
越經首工匠恩力？莫是仗堂頭和尚闔院大眾恩力？
若道仗三世諸佛歷代祖師恩力又孤負韋馱伽藍。
若道仗韋馱伽藍恩力又孤負檀越經首工匠。若道
仗檀越經首工匠恩力又孤負堂頭和尚闔院大眾。
若道仗堂頭和尚闔院大眾恩力又孤負三世諸佛
歷代祖師。正恁麼時，畢竟如何卻好？道得平展一句，
驀豎拄杖曰，還見麼？拄杖子頂𩕳上肉髻中放百寶
光明，於一一光中現千葉寶蓮。三世諸佛，歷代祖師，
韋馱伽藍，檀越經首工匠，堂頭和尚闔院大眾同登
千葉寶蓮。結跏趺坐，合掌當胸，異口同音，高聲唱言：
普請大家同慶讚，一齊側耳聽法輪。遂卓拄杖一下
曰，上來講讚良因，普霑沙界，秖如祝國裕民又作麼
生？五湖四海歸王化，浩蕩乾坤萬億春。下座。

祈晴上堂。師曰，久雨不晴，浸爛衲僧，鼻孔簷聲弗斷，
滴穿諸佛眼睛。直得燈籠撫掌，露柱微笑。且道明什
麼邊事？若向這裏會得，敢保直下雲消霧散，杲日當
空。曬得石人汗出，青天也須喫棒。問，昨日雨今朝晴
時如何？師曰，石人撫掌笑呵呵。僧喝，師打曰，好彩不
得不賞。僧禮拜，師下座。

佛誕日上堂。師曰，世尊未出世，人人鼻孔撩天，出世
後為甚杳無消息。於此明得，不妨與山僧拄杖子盤
桓一上。問，世尊未離兜率巳降皇宮，未出母胎度人
巳畢。因甚又上雪山，六年苦行。師曰，落花臺上重鋪
錦。曰，既是天上天下惟我獨尊，又因夜睹明星悟道。
且道悟個甚麼？師曰，瑪瑙階前布赤沙。曰，昔日鷲嶺
今朝龍山，是同是別？師曰，兩彩一賽。曰，可謂三生有
幸逢師話，月到中天碧水寒。師曰，問事即得，禮拜了
退。問，佛身無為，不墮諸數。既不墮諸數，今日生個什
麼？師曰，莫謗世尊好。曰，昔日雲門道，我當時若在，一
棒打殺餵狗。貴圖天下太平，秖如雲門具何眼目？師
曰，家富小兒嬌。曰，和尚又作麼生？師曰，將此深心奉
塵剎，是則名為報佛恩。乃豎拂子曰，釋迦老子生也，
在山僧拂子頭上。周行七步，目顧四方，一手指天，一
手指地曰，天上天下惟我獨尊。汝等諸人還見麼？若
見卻是自瞞，若不見又被他瞞。到這裏畢竟作麼生？
放下拂子曰，雙雙木馬嘶風去，直至如今不見蹤。揮
拂子下座。

佛成道日上堂。欲知佛性意，當觀時節因緣。眾中還
有應時及節底衲僧麼？有則出眾道看。問，鐘侵鼓伐
一齊鳴，獅王登座野狐驚。宗乘向上即不問，五宗派
旨請師明。師曰，一一問將來。如何是曹洞宗？師曰，無
舌人解語。如何是溈仰宗？師曰，無毛鷂子撲天飛。如
何是雲門宗？師曰，一掌一握血。如何是法眼宗？師曰，
一棒一條痕。曰，五家宗旨承師荅，龍山新令又如何？
師曰，眼見耳聞。曰，恁麼則西來大意親薦得，天外乾
坤任優游。師曰，看腳下。問，如何是人中境？師曰，月照
孤峰頂。如何境中人？師曰，頭戴青天手攜帽。如何是
賓中主？師曰，舌頭不出口。如何是主中賓？師曰，為憐
三歲子，不惜兩莖眉。僧禮拜。師曰，為甚不問主中主？
僧起擬進語，師便打曰，巳遲八刻。乃豎起拂子召眾
曰，還見麼？黃面老瞿在拂子頭上，入正定三昧，睹明
星豁然大悟。曰，奇哉，一切眾生具有如來智慧德相，
但以妄想執著而不能證得。拂子忍俊不禁，揚聲大
叫曰，諦當甚諦當，敢保老兄未徹在。諸昆仲且道那
裏是瞿曇未徹處？若能於此明得，非惟親見拂子落
處，亦能親見黃面老子悟處。方可向孤峰頂上呵佛
罵祖，十字街頭播土揚塵，竿木隨身逢場作戲。其或
未然，龍山不惜眉毛，向諸兄下個註腳。瞿曇恁麼悟
去，秖悟得一切眾生具有如來智慧德相。若論祖師
向上一著，猶較遠在。且道如何是向上一著？良久曰，
叮嚀損君德，無言真有功。任從滄海變，終不為君通。
下座。

結制日上堂。師至座前乃曰，這個曲彔床子，三世諸
佛於此錯說法，歷代祖師於此錯說法。今日山僧也
只得將錯就錯。便陞座。維那白椎竟。師曰，言前薦得
句後知，歸總是觸途成滯。還有不涉此病者麼？出來
道看。問，離四句絕百非，請師直指西來意。師便打，僧
喝，師又打，僧禮拜，師直打下。問，佛未出世時如何？師
曰，天下太平。曰，佛出世後如何？師曰，攪亂支那。曰，出
與未出時如何？師曰，幾多歡喜幾多嗔。曰，知音不必
頻頻舉，達者須知暗裏驚。如何是到家一句？師曰，牛
頭車子推明月。曰，恁麼則一毛頭上全體現，遍界明
明不覆藏。師曰，山僧疑著你。僧喝。師曰，識甚好惡。問，
如何是事無礙？師曰，口念彌陀手宰鱉。如何是理無
礙？師曰，龍峰頂上浪滔天。如何是理事無礙？師曰，十
字街頭乞一文。如何是事事無礙？師曰，肩挑滴醋賣
私鹽。曰，人天百萬齊瞻仰，大地咸叨法益恩。師曰，輕
打老僧。問，馬祖陞座百丈卷席，此意如何？師曰，車不
橫推。曰，捲後如何？師曰，理無曲斷。曰，依然山是山，水
是水也。師曰，無山無水，你又作麼生？僧佇思，師震威
一喝，僧禮拜。師曰，切莫忘了龍山這一喝。問，古祖家
風從此展，龍山祥瑞滿座生。凡聖混融即不問，堂堂
獨露意如何？師曰，切莫錯過。曰，不錯過時如何？師曰，
道道。僧擬議。師曰，原來賺我。乃曰，天不非天，地不非
地，山原是山，水原是水。眼見色，鼻出氣，耳聽聲，舌知
味。是法住法位，世間相常住。若恁麼會，一生參學事
畢。天是天，地是地，山是山，水是水。眼見色，鼻出氣，耳
聽聲，舌知味。是法住法位，世間相常住。若恁麼會，入
地獄如箭射。不見古德道，無手人行拳，無舌人解語。
且道無舌人說個什麼。無手打個什麼？雖然恁麼提
持，未免太煞徑截。令後代兒孫鑽龜打瓦，枉作佛法
商量。龍山則不然，有手入行拳，有舌人解罵。罵盡天
下無敵口，打盡天下無敵手。且道龍山恁麼說話，與
古人是同是別？良久卓拄杖曰，今日非非想天，有幾
人退位？復卓拄杖下座。

解制上堂。問，如何是三玄？師曰，清風生八極。曰，如何
是三要？師曰，明月照寒潭。曰，古人道，一句明明該萬
象，重陽九日菊花新。且道是那一句？師曰，我見燈明
佛，本光瑞如此。問，如何是函蓋乾坤句？師曰，木雞架
上啼。如何是截斷眾流句？師曰，鐵犬庭前吠。如何是
隨波逐浪句？師曰，犁星趕七撮。曰，可謂無古無今，無
背無面也。師曰，猶是長連床上學來底。問，佛說一切
法為度一切心，如何是心？師曰，須彌藏北斗。曰，我無
一切心，何用一切法。如何是法？師曰，正月十五。曰，心
法兩亡時如何？師曰，波斯讀梵書。曰，與麼則生不愁，
死不怕，諸佛頭上行，和尚面前罵也。師曰，杜撰禪和，
如麻似粟。乃曰，十五日以前萬里一條鐵，十五日以
後三人證龜成鱉，正當十五日，處處鑼鼓鬧喧天，家
家人事忙不徹。惟有龍山拄杖子年頭月尾嘴盧都。
昨夜三更燈光藏菩薩現大神通，眉間放一道白毫
相光，光中涌出百千萬億樹，燈上照有，頂下徹無。間，
為甚諸兄各各腳跟下依然黑漆漆地，或有出來道，
和尚不得壓良為賤，比來拋磚引玉，卻得個土塹子。
下座。

付碧源雙輸二禪子上堂。座元。問，王子未灌頂時如
何？師曰，生在皇家不復貴。曰，灌頂後如何？師曰，敕下
傳聞名始尊。曰，恁麼則七珍千子隨符應，四大閻浮
盡荷恩。師曰，也要共相證明。監院問，如何是提婆宗？
師曰，石女崖前唱巴歌。曰，如何是吹毛劍？師曰，光射
斗牛寒。曰，有問有荅，賓主立見。無問無荅時如何？師
曰，你若無心我便休。曰，恁麼那恁麼那。師打曰，切莫
弄巧成拙。問，文殊是七佛之師，為甚出女子定不得？
師曰，荷葉團團團似鏡。曰，罔明菩薩為甚出得？師曰，
菱角尖尖尖似錐。曰，大了當底人如何行履？師曰，愛
嗔不愛喜，僧無瑕。問，承師有言，截斷是非，向是非薦
取。且道，是作麼生截？師曰，無瑕。曰，非作麼生斷？師曰，
無瑕。曰，是非兩亡，人境俱奪，又如何？師曰，無瑕，無瑕。
曰，竹密不妨流水過，山高豈礙白雲飛。師曰，事則如
是，理作麼生？僧禮拜，師曰，莫向這裏躲棍。問，世尊拈
花全體露，迦葉微笑事如何？師曰，利動人心。曰，若不
同床睡，焉知被底穿。師曰，知心能幾人。曰，今日和尚
也是特地一場愁。師曰，祖禰不了，殃及兒孫。居士問，
佛未出世時如何？師曰，禮拜著士。曰，佛出世後如何？
師曰，禮拜著士。曰，和尚恁麼荅話，大有人不肯。師曰，
山僧從不孤負人士。禮拜，師不顧，乃拈起袈裟角曰，
西天四七，東土二三，俱從這一脈流將去。繩其祖武
嫡派相傳。說甚分肉分皮得骨得髓，止要沿流不止，
真照無邊然。則正法眼藏，向瞎驢邊滅卻。諸兄弟還
識渠面目麼？喝一喝曰，面目現在舉藥山一日謂雲
巖曰，與我喚沙彌來。巖曰，喚他作麼？山曰，我有個折
腳鐺子，要伊與我提上挈下。巖曰，與麼則與和尚同
出一隻手去也。師曰，龍山今日與我喚首座監院來
八道，和尚喚他作麼？山僧向他道，我有柄龜毛
拂子，與伊橫拈倒用。若有人道，與麼。則與和尚同出
一隻手去也。山僧向他道卻被闍黎道著。更問，與後
如何向？道，藏身處沒蹤跡，沒蹤跡處莫藏身。遂擲下
拂子曰，新出紅爐金彈子，簉破闍黎鐵面門。

上堂。問，古人道，須參活句，莫參死句。如何是活句？師
曰，剎竿頭上風車子。曰，如何是死句？師曰，斷頭船子
下揚州。曰，且道活句死句，是同是別？師曰，粉粧鷺鷥，
墨染烏鴉。曰，如何是向上事？師曰，向下薦取。問，師登
寶座，大眾臨筵。西來大意請師直指。師曰，九曲黃河
灣裏樹。曰，謝師荅話。師曰，夢裏惺惺。乃曰，須參活句，
莫參死句。活句下薦得，北斗裏藏身。死句下知歸，鬧
市裏獨立。秖於剎竿頭上風車子，斷頭船子下揚州，
是活句是死句？諸仁者直饒會得，倜儻分明。未是衲
僧分上事。如何是衲僧分上事？拈拄杖曰，飽食閒曳
杖，枕石聽流泉。

師躬至南京請藏經回山上堂。問，世尊四十九年說
法，未曾說行一字。秖如這一大藏教，又從何處得來？
曰，止止不須說，我法玅難思。曰，三轉法輪於大千，
其輪本來常清淨。師曰，今日卻被上座染污。僧喝，師
打曰，再犯不容。乃曰，三轉鹿菀，九會鷲峰。打開布袋，
傾出殘羹餿飯。揭起瓶頭，總輯狂言囈語。從此葛藤
奕奕繁衍。閻浮山僧未去金陵，行行文彩巳彰。請至
華嚴卷卷，黑豆生芽。不惟揩瘡拭案，亦圖遮眼枕眠。
可笑懶融講經地震，秖好支吾閒漢。傅大士陞座揮
尺，漫須遮掩梁皇。秖如世尊四十九年說法，未曾說
著一字。且道這一大藏教又從何處得來？喝一喝曰，
止止不須說，我法玅難思。

太谷縣貫家堡克承吳居士延僧閱藏圓滿，請上堂。
世尊不說說，懸河倒瀉於靈鷲。迦葉不聞聞，雨花遍
散於維國。心源湛寂，性海汪洋。不溢不流，掀天揭地。
離相離名，輝今耀古。林敲竹戛，恒演圓音。鵲噪鴉鳴，
常宣法語。是以剖一塵則三藏十二，一切契經忽然
頓現。舉一物則五時八教，半滿科文無不全。該行布
圓融，理事無礙。直饒恁麼。猶是門庭建立邊事。若據
衲僧，門下正好未在，詎知迦文，四十九年三百餘會
未常說著一字。達摩西來，九年面壁，歷代諸祖何曾
道著一句。然雖如是，依經一字，三世佛冤。離經一字，
一問魔說。克承居士請諸兄轉藏，還曾轉著一字麼？
今晨延山僧陞座，何曾說著一句？轉說且止，如何是
功圓果滿一句？拈拄杖卓一下曰，懷州牛喫禾，益州
馬腹脹。舉昔有一婆子令人送錢請趙州轉藏，州受
施利了，卻下禪床轉一匝。州曰，傳語婆，轉藏巳竟。其
人回，舉似婆婆曰，比來請轉全藏，如何秖為轉半藏？
徑山杲曰，眾中商量道，再遶一匝或彈指一下，或咳
嗽一聲，或喝一喝，或拍一拍，恁麼見解，只是不識羞。
若是那半藏，莫道趙州更繞一匝，直饒百千萬億匝，
於婆子分上只得半藏。設使更繞須彌山百千萬億
匝，於婆子分上只得半藏。假饒天下老和尚共如是
繞百千萬億匝，於婆子分上也只得半藏。設使山河
大地，森羅萬象，若草若木，各具廣長舌相，異口同音，
從今日轉到盡未來際，於婆子分上亦只得半藏。諸
人要識婆子麼？良久曰，鴛鴦繡出從君看，不把金針
度與人。師曰，徑山老人與麼提持也是齪奔彩家，扶
強不扶弱。諸人要識克承居士全藏麼？以拂子擊按
曰，向這裏會取。下座。

因事上堂。舉翠巖真點胸，常罵雲居舜，說無事禪。石
霜永和尚令人傳語曰，舜在洞山悟古鏡因緣，豈是
說無事禪，你罵他自失一隻眼。舜聞之作頌曰，雲居
不會禪，洗腳上床眠。東瓜直儱侗，瓠子曲彎彎。永亦
頌曰，石霜不會禪，洗腳上床眠。枕子撲落地，打破常
住磚。師曰，雲居無事猶可原，翠巖佛事卻難恕。合喫
三十棒。惜乎多嘴阿師說破，至今此案未圓。龍山今
日圓此案也。乃曰，龍山不會禪，山居愛種田。钁頭常
在手，匾擔不離肩。夜來賊打門前過，天明失卻刈茅
鐮。下座。

藏經閣上梁兼閱藏開經上堂。驀豎拂子曰，諸人還
知各各當人頂上有一寶王經閣，萬古光徹九天。非
惟無位真人於中出入，常有大千經卷於中展演，乃
至盡未來際亦無巳時。諸人還聞麼？賢於長者建剎
巳竟麼？轉大法輪麼？三世諸佛出來呵呵大笑曰，且
喜柱豎耶？梁昇耶？那一柱不具丈六金身，那一梁不
具衲僧手眼？山僧道，住住今日事忙，待閒時與你理
葛藤。卓拄杖曰，上梁功德殊勝行，無邊勝福皆回向。
下座。

藏經閣毘盧佛開光上堂。遮那無上尊，三界莫能及。
天人之導師，四生之慈父。應跡於龍峰千葉蓮花座，
直饒眼光爍破。四天下到這裏，還須點過。何以如此？
不見昔日石頭問長髭，大庾嶺頭一鋪功德，成就也
未？髭曰，成就久巳，秖欠點眼在。石頭曰，莫要點眼麼？
髭曰，便請石頭垂下一足。龍山今日問僧，藏經閣內
一鋪功德，成就也未？僧曰，成就久巳，秖欠點眼。師曰，
恁麼與伊點眼去也。僧曰，便請師垂下拄杖。曰，石頭
點眼，眼在足下。龍山點眼，眼在棒頭。兩段不同，今古
齊收。下座。

克承吳居士為尊慈誕辰，請上堂。拈拂子作此􂗷相
曰，會麼？於此會得，在天則清，在地則寧。在君則聖，在
臣則忠。在父母則慈，在子孫則孝。在衲僧分上又作
麼生？陣雲橫海上，拔劍攪龍門。記得世尊在靈山會
上說法華經，有龍女獻一寶珠。佛即受之，龍女謂舍
利弗言，如我獻珠，世尊納受，是事疾否？荅言，甚疾。舍
利弗及眾會皆見龍女變作男子，疾往南方無垢世
界，現十八變，成等正覺。今日吳母李太夫人不移此
界還以本身，不現神變成等正覺，淨佛國土成就眾
生。諸人還信得及麼？若信得及，大家捧缽齊下食堂，
擾克承居士齋。下座。

上堂。舉雲門露字曰，只這一露字，盡大地人僉作佛
法奇特商量。雲門雖然四稜著地，猶欠頂門正眼。當
時龍山若在，見他與麼道，劈面便掌。待他惡發，徐徐
向前拱手道，莫怪適來觸忤。直饒雲門氣吞宇宙，眼
蓋乾坤，管教冰消瓦解。下座。

上堂。諸佛未出世，石壓筍斜出。達磨未西來，懸崖花
倒生。佛法遍天下，天晴日頭出。談玄口不開，雨落地
下濕。口既不開，玄作麼生談？若於此了然，不妨歸家
穩坐。其或未然，龍山不惜眉毛，向諸人道破。喚作竹
篦即觸，不喚竹篦即背。便下座。



柏山楷禪師語錄卷之二終

柏山楷禪師語錄卷之三
繼住龍山華嚴院嗣法門人行悟等編次

* 小參

小參。釋迦老子道，若有一人發真歸元，十方虛空悉
皆消殞。龍山即不然，若有一人發真歸元，十方虛空
水泄不通。且道與迦文是同是別？同則喫粥喫飯，別
則屙矢放尿。喝一喝曰，也是雪上加霜。

小參。僧出請問和尚，昔日九峰虔，具甚麼眼，不肯首
座？師曰，寰中天子敕。曰，首座道明一色，邊事還有過
也無？師曰，箭穿紅日影。曰，香煙纔起，首座脫去，又作
麼生？師曰，可知禮也。問，牛頭未見四祖，為甚天人送
供？師曰，雲無心以出岫。曰，見後為甚不送供？師曰，鳥
倦飛而知還。曰，學人不會。師曰，龍山也不會。乃舉九
峰虔在石霜為侍者。因普會遷化，眾舉首座住持。虔
曰，須明得先師意，始可住持。先師道，一念萬年去，古
廟香爐去，冷湫湫地去，一條白練去。首座作麼生會？
座曰，明一色邊事。虔曰，未會先師意。座曰，裝香來。我
若不會先師意，香煙起處脫不去。及香煙纔起，首座
脫去。虔撫座背曰，坐脫立化即不無首座先師意，未
夢見在師曰，虔侍者秖有殺人刀，且無活人劍。首座
坐脫立亡，秖解恁麼去，不解恁麼來。雖然如是，且道
虔侍者還會先師意麼？具眼者試定當看，直饒定當
得出。我更要問你，先師畢竟是甚麼意？果然大法明
底人，舉起便知落處。不然八十翁翁入場屋，真誠不
是小兒戲。下座。

小參。夫欲學禪道佛法，第一不得求奇特玄玅。若求
奇特玄玅，於道則千里萬里。亦不得作無奇特玄玅
想。若作無奇特玄玅想，定墮在無事甲裏。所以古人
道，無為無事人，由是金鎖難。若論此事，有不得，無不
得，是不得，非不得，取不得，捨不得。若起有無得失是
非取捨心，便是識神用事。古德云，損法財滅功德。莫
不由茲心意識。若向心意不行智識不到處，直下提
起話頭。如何是佛？乾矢橛。自然銀山粉碎，絕後再甦。
更不疑天下老和尚舌頭，雖然如是，若到龍山門下，
正好喫棒。且道過甚麼處？到江吳地盡，隔岸越山多。
貼單小參。父母未生前，佛眼覷不見。若是伶俐漢，作
急知機變。喝一喝曰，還會麼？設若不會，且待須臾，管
保一個個露頭露面。

曰事小參。出家兒休妄動，莫向人前乾打鬨。兩丸日
月快如梭，百歲光陰如一夢。早回光急返照，心王休
被六賊鬧。直下剔起智慧燈，時時常行菩薩道。尊乎
道，美乎德，方寸莫教鬼神測。一念不生萬法空，定慧
圓明珠不失。珠不失奉佛戒，佛子休把根本壞。多見
棄賊學禪宗，他日入魔王界。學禪宗不求悟，終朝
秖喫人涕唾。談玄說玅荅機鋒，莽莽蕩蕩招殃禍。戒
定慧三件事，缺一便是僧中剌。喜怒哀樂在其中，自
然事上通無事。理無礙，事無礙，理事圓融無內外。事
事無礙恁麼行，是則名為觀自在。說要行，行要到，行
說俱到方為玅。若還心口不相應，地獄三途人自造。
勸禪人休妄想，妄想纔生煩惱長。八萬四千障門開，
生生難脫輪迴網。輪迴網君自脫，大智若愚巧若拙。
對境無心不自欺，紅塵堆裏活潑潑，活潑潑事事了。
信手拈來正恰好，一毛頭上現瓊樓，丈六金身一莖
草。

浴道河歸小參。做了十年長老，方知一百二十月之
錯。直饒今日不錯，奈何時時有過。百年三萬六千朝，
朝朝日月頭上過。過不過休死坐，不到浴道河焉知
水推磨。

為耆宿省法，當晚小參。德山晚參不荅話，問話者三
十棒。龍山晚參荅話去也，眾中還有問荅者麼？有則
不用如何若何？便請單刀直入。眾問話竟乃顧左右
曰，山僧在汾陽州內，十數年來，作得個木作頭。斧鑿
似虎，錛鋸如龍。本圖深山大林裏覓一梁一柱。要向
東山砍，未免犯國王疆界。要向西山伐，未免犯國王
疆界。終日隨分向溝頭裏田畬邊砍些荊棘蓬蒿。非
但蓋房造屋，連一廚一灶也供不上。昨日無端誤入
萬仞峰頭，懸崖之下腳尖頭踢著一顆大枯樁，雖不
堪作梁作柱，且喜一冬燒不盡。諸昆仲還識枯樁麼？
良久曰，呀。卓拄杖下座。

梁居士臨別與師相訂曰，弟子有蝸茅，林壑幽邃，殊
為道人住處。倘不相嫌，飛錫敝邑，可了弟子末後大
事，亦悉鄙願。師越明年回南之楚，過黃麻城白皋鎮，
謁中斗梁公。公喜甚，不爽前約，固留請住鳴山獅子
巖度夏。小參。龍麓高懸楖栗，鳴山放下蒲團。一個菴
無內無外，兩重關天寬地闊。正可謂，飽看松雲臥聽
澗水。鳥銜花落碧巖前，猿抱子歸青嶂裏。農歌遞枕，
牧唱穿林。此境秖可自知，難與人道。恁麼行也任我
行，住也任我住，坐也任我坐，臥也任我臥。且道得何
三昧，有此受用。不見道，一動不如一靜。設問靜後如
何？宇宙獅巖窟，天地象王宮。喝一喝，卓拄杖下座。

師五十誕辰小參。彈指行年半百，好房住作破屋。菩
提路上轉生，世法場中偏熟。早起日食三餐，夜來埋
頭一宿。仁義道德不知，煩惱無明滿腹。一味眼界無
人，胸中沒點文墨。設遇師友提攜，不肯低頭稟伏。子
細檢點將來，空在人間受祿。從前虛喪光陰，自慚形
如朽木。有志欲效先賢，何期精神不足。叮嚀告報禪
人，莫笑龍山薄福。

徹健禪人為師祖請對靈小參。昔日耳聞，今朝日睹。
覿面相逢，聊通一線。且道這一線作麼生通？柳中鸚
鵡噪方知，雪裏鷺鷥飛始見。木馬嘶風去不回，鐵牛
拖犁耕水面。龍山恁麼語話恒菴法主還肯點頭也
無？喝一喝曰，簷聲不斷前旬雨，電影猶連後夜雷。卓
拄杖下座。

為張二居士對靈小參。我來此邑，你不離我，遽爾西
歸，大家散夥。咄。休散夥。撫掌呵呵。歸去來勘破，禾山
解打鼓。正恁麼時，張二居士在甚處安身立命？良久
曰，足下白雲千萬朵。

眾善友為武相臺設供請小參。生見其形一靈皮袋，
皮袋一靈覿面相呈。落花有意，流水無情。截斷生死
兩重關，月在青天水在瓶。今晨眾善友特請山僧說
法，為作證明。且道武公還來受供也無？良久曰，有水
皆含月，無山不帶雲。

弘舟上人起棺小參。不參禪不持戒，一句彌陀常自
在。今朝脫卻這皮囊，撒手西歸無罣礙。

澄明大德對靈小參。來時明歷歷，月照碧潭光皎潔。
去時黑漆漆，九九原來八十一。踏翻來去兩重關，捏
出秤錘黃金汁。澄明大德即今神通作麼生施展？卓
拄杖曰，雙雙木馬嘶風去，引得虛空笑點頭。

侯吉祥居士薦嚴請小參。諸行無常，雲在嶺頭閒不
徹。是生滅法，水流澗不太茫生。生滅滅巳，竹密不妨
流水過。寂滅為樂，山高豈礙白雲飛。若能於此會得，
始知生也未常生，滅也未常滅。既無生滅，去來則隨
緣任運。優游放曠一句作麼生道？以拂子擊案曰，塵
塵極樂國，剎剎總蓮邦。

小參。參學人出一叢林，入一保社，親近知識。必須要
化氣質，改性情。去能所，除我見。斷無明，絕是非。少可
有參學分矣。今冬諸兄弟多有幾千里來，發向上心，
求菩薩道。未入龍山門時便有立地成佛底心，及乎
到龍山進了堂，放下腰包，要一個善用心底人也無。
一出一入，皆在情識上做活計。舉目動靜，是非好歹，
一點也瞞你不得。古德云，纔有是非，紛然失心。曠劫
以來者一點偷心死不盡。輪迴三界，轉驢胎，入馬腹，
皆為識情紛擾之所招也。諸兄弟要參龍山禪，將你
向來冊子上學得底，心意識邊想得底，盡情拈向一
邊。單單看一個無意味底話頭，於日用中時刻不可
放過，直待心死路絕。要一點氣息也無，休管悟不悟。
直恁猛烈疑將去參將去。參到不參而自參，不疑而
自疑。拶到百尺竿頭，進不得，退不得，住不得。向這裏
忽然㘞地一聲，緩緩地睜開兩眼。依然只是舊時人，
秖改舊時行履處。更不疑天下老和尚舌頭。即不無，
若在龍山門下向你道未在，何故不見道？欲窮千里
目，更上一層樓。

小參。舉古德曰，莫行心處路，不掛本來衣。何須正恁
麼，切忌未生時。去此四途，還有商量分也無？諸兄弟
若有，不妨與山僧商量看。問，婆子燒庵，意旨如何？師
曰，來者不善，荅者有餘。典座問，乾矢橛意旨如何？師
曰，醋是醋味，鹽是鹽鹹。座禮拜。師曰，是世法，是佛法？
座擬議，師打曰，料你分疏不出。剃藏頭僧出問，世尊
未離兜率，巳降皇宮。未出母胎，度人巳畢。此意如何？
師曰，刀刮頭皮痛。問，庭前柏樹子，是何意旨？師曰，今
日好大雪。問，如何是親切處？師曰，髼髼鬆鬆。曰，如何
是落腳處？師曰，拳拳攣攣。乃曰，即心即佛，頭上安頭。
非心非佛，斬頭覓活。不是心，不是佛，不是物，正是棄
本求末。如何是祖師西來意？庭前柏樹子？如何是佛？
乾矢橛？直恁麼會去也。是抱贓叫屈，方便門中即不
無。若論衲僧本分，料掉沒交涉。且道如何是衲僧本
分？倦來開單，醒來喫飯。清水洗缽，漱口喫茶。南方一
九二九，家家沿河插柳。今冬數九巳來，天氣漸溫。山
僧也想種幾株。昨日向溝頭裏，河岸邊走了一轉，盡
天地凍得生鐵相似。縱有鋼鍬利钁，用盡平生氣力，
直是穵砍不入。顧左右呵呵大笑曰，罷罷罷。下座。

小參。師喚僧來，僧近前乃曰，會得那邊事，向這邊行
履。如何是那邊事？曰，鐵牛水上行。師曰，如何是這邊
行履事？曰，喫飯穿衣。師曰，截斷兩頭又作麼生？曰，三
門騎佛殿。師咳嗽一聲，僧無語。師曰，好一場曲調，被
山僧咳嗽一聲便瓦解冰消。問，不是心，不是佛，不是
物，是甚麼？師曰，小雪流凌。曰，意旨如何？師曰，大雪凍
河。乃曰，諸人欲學斯道，必須要善用其心。近來學者
不善用心者極多，所以不能死心做工夫，終日只在
心意識上作活計。永嘉道，損法財，滅功德。莫不由茲
心意識。心意識乃是障道魔軍。龍山與你截斷心意
識，你又無處下手。不是昏沉，定是掉舉。不是掉舉，定
又坐在無事甲裏。要半點疑情也無。又古人道，大疑
大悟，小疑小悟，不疑不悟。究竟諸兄也不知疑情之
所以然，秖在知解上作活計。知解纔生依舊落於心
意識。欲得真疑現前，必須萬緣放下，動靜兩忘。外不
知有身，內不知有心。亦不得坐在不知處。向這裏提
個無意味底話頭。朝撕暮捱，一時不得放過。直捱到
無下手處，沒滋味處，心死路絕處，連絕也不知。工夫
做到這裏，纔喚作疑情。疑情一起而前如銀山鐵壁
相似，向前不得，退後不得，左不得，右不得，昏悶殺人。
巳立百尺竿頭，更進一步。直得懸崖撒手，自肯承當。
絕後再甦，欺君不得。然雖如是，切忌坐在前後際斷
處，恐死了不得活，何也？巖頭道，未得個入頭處，必須
求個入頭處。巳得個入頭處，必須求個出頭處。且道
作麼生是出頭處？驀按竹篦顧左右，喝一喝曰，雲散
家家月，春來處處花。

造藏經閣破木小參。拈拄杖乃卓一下曰，普庵到此，
百無禁忌。紫微高臨，千祥駢集。任他諸煞到來，直得
退避三舍。復豎拄杖召曰，大眾吉祥，王菩薩在山僧
拄杖頭上。高聲道，今日破木良辰，諸佛龍天悉皆歡
喜稱善。不日工成，錢糧雲委。又卓一下曰，謝聖屈臨，
有勞神用。

魏允彝居士薦慈請小參。諸行無常，竹密不妨流水
過。是生滅法，山高豈礙白雲飛。生滅滅巳，木人執板
雲中拍。寂滅為樂，石女含笙嶺外吹。正恁麼時，且道
魏母王氏孺人在甚麼處？喝一喝曰，直下西方休那
步，遍界蓮邦歸去來。

為李善友小參。塵勞中生，佛地上死。有因有緣，無彼
無此。既無彼此，且道李善友一口氣不來，向甚麼處
安身立命？泥牛鑽入海，木馬逐風嘶。

為張居士紹先對靈小參。師曰，我來遲，法堂前草深
一丈。公去早，出門茫茫皆是草。親恩未報巳先歸，撒
手長空日杲杲。自性彌陀秖者是，淨土蓮邦休外討。
於此明得，一雙孤雁撲地高飛。於此不明，一對鴛鴦
池邊獨立。所以道，我無一切心，何用一切法。乃震威
喝曰，且道是法耶？是心耶？張居士試定當看。驀豎拄
杖，良久曰，三月江南春氣暖，鷓鴣啼處百花香。

過毫州為山西汾陽曹翰英居士對靈小參。乃舉古
德曰，五蘊山頭一段空，同門出入不相逢。無量劫來
賃屋住，到頭不識主人翁。曹居士還識主人翁麼？若
曰識得，又不相逢。既不相逢，且道問甚麼人賃？豎拂
子曰，會麼？若道是拂子，喚甚麼作主人翁？若道是主
人翁，又是拂子。於此明得。相逢卻不識，不識卻相逢。
主人翁即是拂子，拂子即是主人翁。無彼無此，無得
無失，方與這老宿同一鼻孔。雖然生意各別，養家一
般。究竟檢點無一字，提起有千般。此陰滅時彼陰生，
彼陰生時此陰滅。龍山也是因行掉臂，即今仰勞大
眾為曹老居士唱個還鄉曲調。眾乃舉贊。

* 晚參

晚參。乃拈拄杖畫一畫良久曰，會麼？識得一，萬事畢。
且道未畫巳前是什麼字？諸兄若向這裏會得，許你
具半隻眼。設若不明，禮拜了再向諸人道一。眾作禮。
師起身歸方丈。

晚參。聞鼓聲，眾集。聞磬聲，禮拜。山門裏出入，禪堂中
打坐。齋堂內喫飯，東廁頭屙屎。且道是世間法？是出
世間法？眾中還有道得底麼？若道得，不妨出來道看。
若道不得，切忌向鬼窟裏作活計。

晚參。諸兄久聞龍山禪道佛法，未入龍山門時，早向
諸兄道破了也。及乎到來參見龍山，卻被龍山惡水
渾身澆了也。求入參堂，領個話頭，晝三夜三，摩褌擦
褲。真是不唧溜中更不唧溜也。既不唧溜，拌一生做
個癡獃漢子。向三條椽下，七尺單前參將去，自然有
個相應時節。若是伶俐衲僧，向未到龍山巳前薦去，
好與三十棒。且道是賞你，罰你？

晚參。參禪人須當，生處要熟，熟處要生。何為熟處？無
明煩惱是。何為生處？菩提涅槃是。若能反熟處為生，
生處為熟。許你有個入處。

晚參。舉法眼。因井被沙塞，卻泉眼眼。問僧，泉眼不通
被沙塞，道眼不通被甚麼物礙？僧無對，法眼自代曰，
被眼礙。師曰，法眼恁麼代語，猶欠悟。在或有向龍山
道，道眼不通被甚麼物礙？即向他道，被道礙。

晚參。舉法眼。指凳子曰，識得凳子，周匝有餘。後雲門
曰，識得凳子，天地懸殊。雪竇顯曰，澤廣藏山，理能伏
豹。雲峰悅曰，官不容針，私通車馬。師曰，諸大老眼光
爍破四天下，卻被法眼凳子惑亂不少。往往作佛法，
商量浩浩。引得後學初機，不免鑽龜打瓦。龍山即不
然，識得凳子秖是凳子。

晚參。一僧出作禮。師曰，作麼？曰，學人初機，請和尚直
捷指示。師曰，香爐三隻腳，桌子四條腿。曰，恁麼則太
煞現成。師拍膝一下曰，觀世音菩薩將錢買胡餅，放
下手來卻是饅頭。你作麼生商量？曰，不會。師打兩棒
曰，一棒打你不會，一棒打你現成。

* 示眾

示眾。問，如何是學人未生時本來面目？師曰，棗核兩
頭尖。乃舉巖頭奯祖值沙汰時，隱於鄂州湖邊作渡
子。兩岸各掛一板。有人過者打板一下，頭曰，阿誰？或
曰，要過那邊去。頭乃舞棹迎之。一日，有一婆抱一孩
兒來。婆曰，呈橈舞棹即不問，且道婆手中兒甚處得
來？頭便打。婆曰，婆生七子，六個不遇知音。秖這一個
也不消得。便拋向水中。師良久復顧左右曰，諸昆仲
還會麼？若能於此會得，山僧在你耳裏。於此不會，山
僧在你眼裏。直饒向山僧道，和尚秖這一個也不消
得。山僧只得呵呵大笑，且道笑個甚麼？笑你老婆見
解。

示眾。大凡做工夫，必須要疑言句。古德曰，不疑言句，
是為大病。言句不明，事理不通。便喚作無孔鐵鎚，流
俗阿師。他古人垂一言半句，與人解黏去縛，拔楔抽
釘。如僧問雲門，如何是佛門？曰，乾矢橛。僧問趙州，如
何是祖師西來意？州曰，庭前柏樹子。只者兩轉語，便
是金剛圈，栗棘篷。吞不下，透不過，無處下手。學者往
往做工夫到這裏，無下手處。不是落空，便是著有。所
以古人道，若論此事，不可以有心求，不可以無心會。
不可以寂默通，不可以語言道。離四句，絕百非。心意
不行，智識不到。若是伶俐漢，向這裏舉起話頭，猛著
精彩。看是個甚麼道理？看來看去，如銀山鐵壁相似。
工夫到恁麼地一刻，不可放過。驀然磕著撞著，向四
句百非外，直下打破漆桶。自然銀山粉碎，絕後再甦。
從今更不疑天下老和尚舌頭也。然雖如是，若到龍
山門下，秖向他道未在。何故？不見道，粗餐易飽，細嚼
難饑。珍重。

示眾。問，洞上正偏即不問，汾陽十智請師宣。師曰，隨
你顛倒。如何是一同一質？師曰，山裏石，溪中水。如何
是二同大事？師曰，萬里一條鐵。如何是三總同參？師
曰，雪裏埋月光皎潔。如何是四同真智？師曰，切忌眼
中重著楔。如何是五同遍普？師曰，冬寒夏熱。如何是
六同具足？師曰，賊不打貧兒家。如何是七同得失？師
曰，明眼人落井。如何是八同生殺？師曰，眉間掛劍。如
何是九同音吼？師曰，鴉鳴鵲噪。如何是十同得入？師
曰，桃花浪箭射靈雲。與甚麼人同得入？師曰，胡張三，
黑李四。與阿誰同音吼？師曰，鐵鳳空裏鳴。作麼生同
生殺？師曰，近日王令稍嚴。與甚麼物同得失？師曰，愛
看青山好，忘卻來時道。阿那個同具足？師曰，六六三
十六。是甚麼同遍普？師曰，甜瓜徹蒂甜，苦瓜連根苦。
何人同真智？師曰，切忌認奴作郎。孰能總同參？師曰，
開眼見明，合眼見暗。那個同大事？師曰，腦後見腮，莫
與往來。何物同一質？師曰，騎牛更覓牛。曰，聞道汾州
柏鐵嘴，果然手段異諸方。師曰，軌持千里鈔，林下道
人悲。乃曰，適來僧問十智同真，山僧一一勉荅。諸人
還知其中一智是根源麼？復為頌出曰，一智現在彌
勒布袋，拋向街頭風吹日曬。下座。

示眾。古人道，十八上解作活計。今日眾中還有解作
活計底麼？不妨出來道看。僧問，某甲解作活計。師曰，
如何是你底活計？曰，海底泥牛吞卻月。師曰，昨日有
僧恁麼道被山僧痛打一頓。僧擬議，師直打退。

示眾。不思善，不思惡。正與麼時，隨顧左右喝一喝曰，
住住洎合，錯下注腳。問，倩女離魂，那個是真？師曰，雞
嘴尖，鴨嘴匾。曰，意旨如何？師曰，蚌蛤含珠沒頭臉。久
無人出，師復曰，雞嘴尖，鴨嘴匾。蚌蛤含珠沒頭臉。過
河不濕褌，皆因是水淺。咦險。

因事示眾。此生心不歇，窮劫遭磨滅。此生心不了，窮
劫增煩惱。直下歇，當下了。日日東方日出卯，踏著上
頭關，眼見虛空小。

元旦普茶示眾。大眾催花擊鼓，石女巖前起舞。燈籠
拊掌呵呵，露柱無端亂走。諸仁者還會麼？若能會得，
不妨呵佛罵祖。設若不會，切忌揚塵簸土。報君知，莫
莽鹵。甜瓜徹蒂甜，苦瓜連根苦。正恁麼時，且聞聲悟
道，見色明心。一句又作麼生？喝一喝曰，萬物咸新。

一夕落堂示眾。劉應明居士問曰，弟子見趙州洗缽
盂話，特煞現成。和尚何不舉似大眾，令教參究。師曰，
誰人知此意？令我憶趙州。士曰，和尚也不得壓良為
賤。師曰，其僧見個甚麼道理，便悟去。士曰，有道理可
見，即不悟也。師曰，無道理時如何？士佇思，師曰，又作
道理去也。士便喝，師曰，巳遲八刻。乃曰，劉居士請山
僧舉洗缽盂話，令諸人一個個悟去。秖如僧問，趙州
某甲乍入叢林，乞師指示。州曰，喫粥也未？僧曰，喫粥
了也。州曰，洗缽盂去。僧大悟。師曰，趙州並未說奇言
玅句，僧即領略。蓋偷心易死之故也。諸人設使不能
薦取，重為下個注腳。碌磚空裏叫，蒲團水底走。大盡
三十日，小盡二十九。士曰，弟子忍俊不禁，亦為大眾、
師說個偈子。大盡小盡，不離方寸。誰饑誰飽，誰倦誰
困。海底紅輪，山頭浪滾。十字打開，要論便論。師歸方
丈。士隨後，入呈。棒喝見解。師不肯。士深疑至三鼓，上
方丈叩門。師曰，誰？士曰，者老漢，幾被你瞞。師曰，你且
下去士回至黎明復上方丈禮謝師曰淨面了也未？
士曰，淨了。師曰，喫滾水了也未？士曰，喫了。師曰，依舊
可憐生。和聲便打，士曰，和尚意作麼生？師便喝，士亦
喝。師便打，士亦打。師曰，我也打，你也打。其中意作麼
生？士又喝，師曰，適來打，而今喝，干他甚麼事？士禮拜，
師笑曰，也不得亂做。

示眾。一句合頭語，萬古繫驢橛。伶俐衲僧聞得便行。
曰將謂普通，有多少奇特，原來只在這裏。且道這裏
是甚麼所在？直饒翻轉面皮。正好朝打三千，暮打八
百。

師一日見二鴉相打，示眾。古人道，聞聲悟道，見色明
心。龍山即不然。聞聲失道，見色迷心。此語有兩負門。
若能辨得，許伊開一隻眼。若辨不得，即瞎卻一隻眼。
若要全開全瞎，直須問取二老鴉。喝一喝。

示眾。要參了生，脫死底禪。第一不得收拾外邊事。何
故從門入者，不是家珍，向外馳求亦非玅道。亦不得
向心意邊作活計。不見古德道，損法財，滅功德。莫不
由斯心意識。到這裏，直得外不放入，內不放出。不入
不出，不定不亂。心等虛空，亦不得作虛空想。纔作空
見，即不空也。又不得坐在空處。若坐在空處，便是落
空亡底外道，魂不散底死人。正與麼時，如盲人上高
山相似。上到萬仞崖前，忽然失腳，一撲到底。直得通
身粉碎，款款地睜開兩眼，始信永嘉曰，無明實性即
佛性，幻化空身即法身。法身覺了無一物，本原自性
天真佛。非誑語也。

示眾。參學人必須心要應口，行要越志。近來學者口
是心非，志虧行短，二六時中少有不如意處。人我山
摩天，是非心塞海。所以古人道，一念無明起，八萬障
門開。將此大事因緣拋向大洋海裏，無明習氣掛在
眉毛尖上。如此參學，參到彌勒下生，終不能得悟。若
是真實學道人，不得自欺自瞞。通身放下，一點氣息
也無。從朝至暮，如木石相似。只知饑來喫飯，倦來打
眠。看一個無意味話頭，行住坐臥，不可放過。日久月
深，忽然磕著撞著。噫。元來此事不從人得，方知吾不
汝欺。

示眾。參禪一事原無奇特玄玅。纔有絲毫求奇索異
之心，早巳墮坑落塹了也。須當內安其心，外安其身。
萬緣放下，行住坐臥，平平常常。將個乾矢橛樹在面
前，忽然打破漆桶，識得自巳本命元辰。落著處不是
差事。

示眾。學道之人，外要身閒，內要心靜。也不得太過也，
不得不及。太過則精神不繼，不及則道業難成。但將
太過與不及拈在一邊，然後咬定本參。看他必定是
個甚麼意旨？驀地坐斷兩頭，中間不立，自有少分相
應。

示眾。龍山昨日心上靜悄悄地，如木人相似。休說雜
念紛飛，要求一念起處也不可得。今朝心上鬧浩浩
地，將塵剎以來事一時現前。更有思不來，想不去底
雜念紛飛。無如奈何，山僧只得端身正坐，用力排遣。
正排遣時，推又推不開，歇又歇不下。覓他起處又不
可得。正恁麼時，忽聽堂中開靜，山僧不覺放倒身心，
一覺睡到天明。開眼看時，日巳三竿。諸昆仲且道昨
日底是，今朝底是？若道昨日底是，昨日靜悄悄，是無
心。古德曰，無心猶隔一重關。若道今朝底是，今朝鬧
浩浩，是有心。古人曰，有心用處還成錯。若道是則總
是，非則總非。便是儱侗真如，顢頇佛性。正好弔向三
門外，打三十苕帚。畢竟如何？咄。若不同床睡，焉知被
底穿。

示眾。乃拈拄杖畫一圓相曰，會麼？盡虛空是一個禪
堂，遍法界是一張禪床。經行坐臥，喫飯穿衣，屙屎送
尿，全身在裏許。若道不在裏許也，是個開眼尿床鬼
子。若道在裏許，莫道不疑好。所以古人道，大疑大悟，
小疑小悟，不疑不悟。千疑萬疑秖是一疑。一疑若破，
千疑萬疑一時破。若論今冬做工夫，在諸兄分上也
算十分用心。在山僧分中看，諸兄要一個真疑現前
底也無。終日磨褌擦褲，晝三夜三。秖在心意識上作
活計，然此心意識正是學般若底障道魔軍。山僧大
開方便，與你奪了心意識。及至心意識不行，諸兄又
墮在無事甲裏。心上覺得受用，不知正是魂不散底
死人，落空亡底外道。山僧又向你道，不得無心死坐，
不得離話頭空坐。有不得，無不得，亦有亦無也不得，
非有非無也不得。離四句，絕百非。到這裏正好向竹
篦子，觸背不得。乾矢橛意旨如何？發大勇猛參將去，
自然真疑現前。不想諸兄到這裏無下手處，沒滋味
處。反打轉來，復與昏沉散亂攪作一團。如此用心，莫
說在龍山會裏，便是釋迦復出，達摩再來，也救你不
得。嗚呼，近來人心不古，聖教衰微。今有一般長老，自
巳道眼不明，統一群瞎漢，撐一個門庭。見來幾個好
學者，安下單來。不教下死心做工夫，今日出幾個問
頭，明日出兩則公案。引得十個一群，五個一隊。商量
浩浩，著成轉語，做成拈頌，呈上方丈。瞎禿奴也不管
他有見地，無見地，即便圈圈點點送將出來。學人一
見，圈了拈頌，點了轉語。通身慶快，便道和尚肯了我。
終日向本子上去念機鋒，學公案，將古人言句盡作
是非得失商量。若人問著，如打熱病相似，胡說亂道。
如不肯他，滿肚無明。便道，某和尚肯過我底。裝模作
樣，輕慢聖賢。空腹高心，造地獄業。此正是打頭不遇
作家，到老終成骨董。所以參玄上士，先要具一副擇
法眼，親近一個明眼長老。可以與你抽釘拔楔，解黏
去縛。諸兄弟若要解黏去縛麼？將諸方學得底，心意
識邊想得底，冊子上看得底，盡情放下。放到無可放
處，死到無可死處。向這裏正好看一個公案，或是竹
篦子，或是乾矢橛？如靠一座須彌山相似，向四威儀
中，時刻不可放過。直待懸崖撒手，如夢醒，如蓮花開。
噫！此回更不疑天下老和尚舌頭也。到恁麼地，正好
向師承邊，十年二十年溫研積稔。將五家剛宗，細大
法門，古今言句，千七百則葛藤，一拍粉碎。方可向水
邊林下，峭壁峰前，保養聖胎。諸昆仲即今還有與麼
人也無？設有，一任你橫擔拄杖，緊峭草鞋。若無，不若
按下雲頭，向龍山頂上種田博飯喫。良久卓拄杖下
座。

示眾。昨日把定封疆，今朝放開一線。沸湯鍋裏冰凌，
石火光中掣電。若能於此會得，許伊工夫成片。設若
於此不會，未免墮坑落塹。墮坑落塹即且置，眾中還
有工夫成片者麼？有則不妨出來，竹篦子與你相見。
問，如何是句？師豎起竹篦。曰，如何是意？師放下竹篦
曰，如何是意句交馳？師和聲便打。僧無語，師曰，不得
有語，不得無語。向這裏道一句看。曰，舌頭不出口。師
曰，這是有語。僧佇思，師曰，這是無語。僧禮拜，師曰，又
是躲根。問，乾矢橛意旨如何？師曰，石羊吞石虎。舉僧
問雲門，如何是佛門？曰，乾矢橛。若恁麼會，許伊開一
隻眼。如何是佛？乾矢橛。若恁麼會，未免瞎一隻眼。若
要雙眼圓明，直待彌勒下生。且道彌勒幾時下生，待
虛空落地時向伊道。

示眾。一念迷處是眾生，一念覺時原是佛。直下迷覺
兩俱空，佛與眾生是何物？縱然會得諦當，猶是高郵
到邵伯。乃彈指一下曰，若恁麼會去，省卻多少力。

夢覺偈示眾。夢裏事事分明，覺後空空如也。一靈真
性非真，四大假合非假。夢覺真假雙忘，步步頭頭脫
灑。語默動靜之中，一任呼驢喚馬。

示眾。說宗說教，也是弄精魂。說禪說道，也是弄精魂。
說心說性，也是弄精魂。說凡說聖，也是弄精魂。揚眉
瞬目，也是弄精魂。入定凝神，也是弄精魂。朝參暮請，
也是弄精魂。擦褲摩褌，也是弄精魂。精通三教，博盡
古今，也是弄精魂。直饒你將三藏十二部一切修多
羅，念在肚皮裏，如瓶瀉水，也是弄精魂。三世諸佛，歷
代祖師，天下老和尚，拈椎豎拂，接物利生，說玄說玅，
提古拈今，也是弄精魂。將一千七百陳葛藤，橫說豎
說，縱橫十字，說攪長河為酥酪，變大地作黃金，也是
弄精魂。於中若有旁不甘者出來道，龍山恁麼說話，
莫不別有長處麼？山僧向他道，並無長處，只知饑要
喫飯，倦要睡覺，痛便叫，癢便笑。眾中若有人道，龍山
恁麼說話，也是弄精魂。山僧只得呵呵大笑。且道笑
個甚麼？寧可與有智人相罵，不可與無智人說話。便
歸方丈。記錄隨後入方丈，作禮。師曰，你見個甚麼道
理，便來禮拜。曰，見和尚弄精魂。師曰，你因甚隨山僧
腳跟轉？曰，理長則就。師笑曰，弄精魂漢。又一僧上方
丈呈見解，師曰，直饒你千了百當，拈來便用，事事無
礙，也是弄精魂。其僧罔措而退。

示眾。龍山昔年曾向江南行腳，參一則極現成底公
案，懷藏至今，未嘗舉似與人。適因諸兄發向上心，結
精進七。山僧今日不惜眉毛，得得舉似，敢保個個悟
去。正欲說時，被諸兄一拜拜得我忘前失後。又被諸
兄問甚麻三觔，乾矢橛，竹篦子，父母未生前，問得我
口啞無言，轉身吐氣不得。將此一則公案忘卻了也。
儘力思量，要覓一個元字腳也了不可得。驀豎拄杖
曰，拄杖子，你還記得麼？試代我道看。良久曰，拄杖默
而不答。兩個有頭無尾漢，好與一坑埋卻。低頭歸方
丈。

示眾。人生中國易，要求出家難。捨俗出家易，參禪學
道難。參禪學道易，親近知識難。親近知識易，望長久
遠難。望長久遠易，捨巳從人難。捨巳從人易，通身放
下難。通身放下易，千了百當難。千了百當易，事事仍
舊難。饒你千了百當，事事仍舊。若論佛法大意，更向
三條椽下，七尺單前，參三十年，來喫龍山拄杖。何謂
如是？不見道，一絲不透，如隔鐵圍。

冬前示眾。明日交冬數九，凍得石女縮手。灌了熱酒
三杯，喫得通身是口。崖前罵雨呼風，山頭倒翻觔斗。
過了一百單五，大地山河露醜。諸昆仲還會麼？若不
會，更聽龍山重說伽陀。千花萬花等春來，獨有寒梅
向雪開。此花何故能開早？披霜帶雪舞三台。

新節示眾。昨日放開一線，一任說黃道黑。今朝把定
對疆，直教水洩不通。若道放開一線的，是此人理上
偏枯。若道把定封疆的，是此人事上偏枯。若道是則
總是，非則總非。未免儱侗真如，顢頇佛性。若向這裏
道，得十成句子，任你東行西行。若道不得，且向長連
床上交腳坐。

朔旦早課竟，示眾。乃顧左右，召大眾曰，好個西來大
意，適被諸兄異口同音，花劈了也。一場狼藉。且道是
有是無？若道是有，有眼不能見。若道是無，怎奈七花
八裂，東撇西拋。諸兄弟若向這裏薦得，一任腰包散
去，何必聚首作堆。若於此不會，今逢朔旦良辰，不得
開眼說夢。便歸方丈。

示眾。龍山有時著珍御服，向諸人面前立地，諸人又
不識好龍山。有時著敝垢衣，向諸人面前立地，諸人
又不識歹龍山。有時赤條條，向諸人面前立地，諸人
又不敢正眼覷著。於中若有個衲僧出來道，目前無
闍黎，此間無老僧。又作麼生？龍山只向他道，昨日西
風起，今朝刮地霜。

除夕普茶，示眾。諸兄還聞爆竹聲麼？此聲是一顆如
意寶珠。盡大地若有一人得者，敢保福足慧足，隨心
應用無虧。可以登寶華王座，應水月機。向一毛端現
寶王剎，坐微塵裏轉大法輪。逢時應節，臘盡春回，鷲
嶺拈花。消息盡被萬象森羅，一時漏洩了也。諸兄設
若不會，與你畫蛇添足。喝一喝曰，大家喫茶去。

開新鐘板，示眾。乃拈椎曰，權衡佛祖，成聖轉凡，號令
人天，騎聲蓋色。且聲不是聲，色不是色。現前諸兄切
忌向那邊覓。不向那邊覓時如何？遂擊鐘板各一下
曰，若將耳聽終難會，眼處聞聲始得知。

開大鐘，示眾。曰，鯨音一吼山河曉，驚醒夢中多少人。
設有灰心聾兩耳，野老拈花萬國春。便撞一下。

開新雲板，示眾。師拈椎曰，昔金牛和尚每作飯熟時，
自舁飯桶至食堂，撫掌呵呵大笑曰，菩薩子，喫飯來。
美則美矣，善則未善。不合引得無限人敲磚打瓦，作
佛法論量。可謂錯用其心。龍山即不然。若遇齋時，又
作麼生？遂擊板三下曰，和尚子，過堂去。卷之三終

柏山楷禪師語錄卷之四
繼住龍山華嚴院嗣法門人行悟等編次

* 普說

因事普說。人身難得，此生莫要空回。果能制心一處，
則無事不辦矣。若論此事極是現成。所以踏破鐵鞋
無覓處，得來全不費工夫。古人恁麼說話，所以棒打
石人頭，嚗嚗論實事。諸兄弟若向此等說話裏留心，
將去多少省力。何勞晝三夜三，費許多老力。諸兄你
自巳狂心不歇，屢求山僧普說開示。且道教山僧說
個甚麼？我又不會禪道佛法，我又不會文字經史，是
個乾巴巴長老。近來善知識如麻似粟，何不參去求
去學去問去。苦哉苦哉。休說北方宗風不振，南方佛
法亦掃地矣。非是宗風不振，近日遍地多是野狐精
魅。龍山在南方親近十數員善知識，內有多少同參，
工夫也曉不得做，今被諸方瞎禿奴盡情付了也。何
以故？瞎長老見個學者生得幾分人品，寫得幾個文
字，說得幾句話兒。也不管他悟不悟，就與他一柄如
意，寫與他一首偈子，付了他。他時後日，少不得是我
家兒孫。蒼天蒼天。正是甜瓜徹蒂甜，苦瓜連根苦。又
有一般沒因緣底長老，前生不曾修下福報，今生又
受不得淡薄。遇著個不識羞的學者，或拏三十兩五
十兩，設齋辦供，求和尚付了我罷。瞎長老也不管他
腳跟下了不了，即便將錯就錯。只圖眼前富貴，不顧
萬世罵名。真地獄種造地獄因，萬劫千生無有出期。
又有一般長老，不善守祖庭，不肯住茅蓬。拖一條棒，
東走西遊。遇著個有緣底住持，見他住底好蘭若，家
裏好器皿。結交幾個好施主，你來我往，烘烘烈烈。就
起謀心，口稱上座。滿面春風，便言，山僧付了你罷。貪
也洪養，坑陷高人。若是有筋骨底漢子，終不上此等
野狐精底圈套。若是無主宰底，聽得付法，滿口承當。
心生踴躍，便言，謝和尚慈悲。苦哉苦哉。且道喚甚麼
作佛法？付又付個甚麼？與者受者同造無間地獄。又
有一等有因緣底長老，集得一千五百眾，內有不辭
勞苦，深為叢林十年二十年，百兩千兩化得來供養
十方龍象，大有功於常住。長老見他一片好心，便言，
山僧不孤負你，與你一首偈子，住山去，好受人天供
養。學人得了偈子，如得虎頭金牌一面。不識羞醜，便
言，我是付法。上座自去稱揚稱鄭，面南背北。口稱老
僧，受人天禮拜。向古人冊子上念一肚皮機鋒，心意
識邊想幾句轉語，明窗造幾句法語。說得攢花簇錦，
四六成文。集一群瞎漢，見施主來設齋辦供，便去擂
鼓敲鐘，上堂陞座，打一場葛藤。學者出眾問幾句閒
話，法座上答幾句機鋒。哄騙在家檀越，秖圖熱鬧門
庭。正是一盲引眾盲，相牽入火坑。未得言得，未證言
證，妄談般若，敗壞宗風。此等稱善知識，喫他施主一
粒米，穿他施主一縷紗。他時後日，眼光落地，四大分
張，定要為牛作馬，拽耙牽犁。償他宿債，千佛出世也
救他不得。以上恁麼付法，盡成魔家眷屬。更有一等
不可說不可說如恒河沙數魔種，自稱其德，說有談
空。故此龍蛇混雜，玉石難分。糊昧學者，欺瞞後昆。古
人傳衣付法，以心印心，單傳直指。不立語言文字，秖
論明心見性，方可傳持大教，續佛心燈。昔日如來住
世說法四十九年，末後鷲嶺拈花，迦葉微笑。佛云，我
有正法眼藏，涅槃玅心，付囑摩訶迦葉。並不曾說付
語言文字智慧聰明，並不說付功勞財帛轉語機鋒。
故古德曰，見與師齊，減師半德。智過於師，方堪傳授。
今人付法，單以功勞文字財帛入情，貴圖牢籠學者
撐持他底門庭。所以宗風不振者，皆因以上一夥野
狐精。出頭來，稱善知識，各霸一方，興妖捏怪，坑陷人
家男女，退了無限高人信心。諸昆仲若要親近師家，
必須要具擇法眼。若不具擇法眼，孤負一生參學，虛
喪百歲光陰。不如向深山窮窟裏，饑挑野菜連根煮，
渴飲清泉水幾鍾。早晚念句彌陀佛，不枉空門活一
生。今時又有一般禪和子，未行腳時，未入叢林時，未
參禪學道時，只知饑來喫飯，倦來打眠，到是一個好
人。及至出門參方，出一叢林，入一保社，親近幾個知
識，學幾句機鋒，念幾篇法語，想幾個問頭，作幾聯詩
句。逢人便胡說道，我是禪師。輕慢聖賢，空腹高心，攪
群亂眾，敗壞叢林。若人肯伊，便歡喜。若不肯伊，便起
嗔心。嗟乎！此等喚作參學造下無邊業因，千佛出世
也懺悔不得。又有一般瞎長老，見一個好學者，不教
他下死心做工夫，求個真正悟處。終日與他商量公
案，卜度機鋒，描畫樣，妄解先宗。者一語是，那一語
非。向明窗下學做法語，拈弄古今，終日在心意識邊
作活計。正是眼中重著楔，腦後更添釘。豈不見古人
道，此事決定不在言句上。又道，離心意識參，絕凡聖
路學。若不求個真正悟門，臨命終時，眼光落地，四大
分張，生前狂心未歇，死後泉路茫茫。轉驢胎，闖馬竅。
莫言龍山不道，山僧今日苦勸。諸兄今後休學此等
焦芽敗種，孤負先宗。爾等既到龍山這裏，必須放下
身心。也不要你會禪會道，也不要你說古談今，也不
要你精通三教，也不要你廣博經文。直饒你將三藏
十二部一切修多羅，念在肚皮裏，如瓶瀉水。古人道，
秖名運糞入，不名運糞出。只要你將無始以來全心
盡情死盡，無名除盡，煩惱斷盡，是非掃盡，名利忘盡。
一切妄想攀緣，盡情捨盡，捨到無可捨處。心如太虛，
空無一法可當情。向這裏正好看個話頭，如何是佛？
乾矢橛。大慧杲曰，喚作竹篦則觸，不喚作竹篦則背。
不得有語，不得無語。速道速道。纔開口便打。若將此
等公案，晝三夜三。在茲念茲，行住坐臥，喫飯穿衣，念
念不捨。疑將去，參將去。參到不參而自參，不疑而自
疑。將三百六十骨節，八萬四千毛竅，併做一個疑團。
喫茶不知茶味，喫飯不知飯味。參得沒撈摸，沒滋味，
心死路絕，無處下手。正是好底消息，切忌不可放過。
工夫若到這裏，譬如萬仞崖前，捨得身，拚得命。一撲
撲到底，撲得通身粉碎。可謂絕後再甦，欺君不得。自
然歸家穩坐。方可說行亦禪，坐亦禪，動靜語默體安
然。若到這個境界，一任你攪長河為酥酪，變大地作
黃金。自是權衡佛祖，號令人天。諸兄若到與麼田地，
真乃名為出家兒。若也未到如此，且就三條椽下，七
尺單前，高掛缽囊，緊峭草鞋。朝參暮請。何故？直向今
生須了卻，莫待累劫受餘殃。久立。珍重。

普說。山僧今日落堂，諸兄請山僧普說。且道教山僧
開示個甚麼？若說禪道佛法，山僧不知。若要拈古提
今，山僧不會。彼既丈夫我亦爾，求人作麼？求人不如
求巳，求巳不如求心。若要成佛作祖，須是佛祖心腸
始得。要作大聖大賢，須是聖賢心腸始得。豈有眾生
心而作佛祖者哉。豈有凡夫心而作聖賢者哉。諸兄
既來親近山僧，龍山也不要你拈今弄古，也不要你
答對吟詩，也不要你機鋒轉語，也不要你多知多解。
只要你將無始以來底偷心盡情死盡，無明習氣妄
想攀緣盡情放下。放到無可放處，死到無可死處。心
若大虛空不作虛空之量，自然虛而靈空而玅。若三
二十年把得定，做得主，行得去，祖師門下自有少分
相應。若是汎汎之流，這裏經冬，那邊過夏。柴不搬一
束，菜不擇一莖。穿長裙子，戴高帽子。大搖大擺，無慚
無愧。不下死心做工夫，只圖向善知識，口裏學幾句，
文書上看幾句，心意識邊想幾句。逢人便亂說道，我
是禪師。輕慢聖賢，空腹高心。真地獄種造地獄因，千
生萬劫無有出期。蒼天蒼天！正是業識茫茫，無本可
據。禪和子莫莽鹵，割愛辭親，拋父離母，剃髮染衣。東
走西走，出一叢林，入一寶所，親近知識。圖個甚麼？莫
不是為喫為穿麼？莫不是為名為利麼？既不為喫為
穿，又不為名為利，終朝走作甚麼？莫不是為禪為道
麼？莫不是為玄為玅麼？若道你會禪，被禪障。會道，被
道障。說玄被玄障說玅被玅障通宗被宗障通教被
教障知今被今障，識古被古障。頗通三教九流，會盡
諸子百家，卻被三教九流諸子百家障。直饒你向祖
師門下，三十年五十年，造得事事無礙，法法皆真。拈
來便用，處處無心。超出三界，做個物外閒人。便言，我
是無心道人，物外閒人。早巳障卻道眼了也。何故？不
見古人道，知之一字，眾禍之門。又古人道，無為無事
人，猶是金鎖難。又古人道，毫釐繫念，三途業因，瞥爾
情生，萬劫羈鎖。諸仁者還會麼？咄！五湖四海浪滔滔，
萬嶺千山雲朵朵。

* 酬示法語

繞空禪人請示。參禪是世間第一件大事因緣，不得
草草參，須真參，悟須實悟。不得向心意識邊作活計，
將無始以來底偷心盡情死盡。卻不可認作昭昭靈
靈，動轉施為便是我自家活計。臨命終時一些也用
不著。古人尚幾十年打成一片，始肯點胸自許。直至
末後被明眼人點破，去其閨閣中物。然悟之一字豈
易言哉。上座既為生死出家，來這裏親近山僧。將你
向來學得底，文書上看得底，心意識邊想得底，盡情
拋向東洋大海裏，拋到無可拋處。心如虛空，無一法
可當情。方可提個話頭，晝三夜三。茶裏飯裏，發大勇
猛，起大疑情。做將去，休管悟不悟。直做到水窮山盡，
虛空粉碎，大地平沉，無下手處，沒滋味處。切忌不可
放過，正是好底消息。工夫做到這裏，忽然㘞地一聲，
呀，佛法原來不用問人。則撫掌一笑。

宋居士請示。若論此事，不可以有心求，不可以無心
會，不可以寂默通，不可以言語道。若以有心求，則頭
上安頭。若以無心會，則斬頭覓活。若以寂默通，則擔
雪填井。若以語言道，則證龜成鱉。正恁麼時，畢竟作
麼生？山僧不惜眉毛，為你下個註腳。昔僧問趙州，狗
子還有佛性也無？州曰，無。若於無字會得，許你開一
隻眼。若要雙眼圓明，待案山點頭，卻向你道。

玉泉居士看楞嚴經，身心不安，請示。人生百歲七十
稀，況老居士巳近八旬。早晚看經持咒或看話頭，不
得十分太過。若用心太過，心反不安。從今以後，放下
萬緣，一味做個無心道人。只知饑來喫飯，倦來打眠，
行住坐臥，一味平常。所以古人道，平常心是道。老居
士若會得平常心是道，盡大地是個極樂世界。則身
心晏然，法法寧怗，更有何物與汝為冤為對者也。

印月書記請示。兩口無一舌，此是我宗旨。又曰，我宗
無語句，實無一法與人。又曰，大統剛宗先須識句。若
不識句，難作個話會。言句不透，事理不通，喚作無孔
鐵鎚，流俗阿師。古人恁麼徹困，為人後學不能向此
等言句裏，直下便了。終日秖向心意識邊，起模畫樣，
求玄覓玅。殊不知愈求愈遠，轉覓轉疏。恁麼也不得，
不恁麼也不得，恁麼不恁麼總不得。向這裏直下，知
歸從上。此等說話是甚麼破草鞋？皆是方便語。耳且
盡情拈向一邊，將自巳胸襟中一段蓋天蓋地底光
明用出來，方可轉三世諸佛。向背後雙手乂立，歷代
祖師喚來洗腳，有甚罪過。若也未得與麼地，且將無
量劫來底偷心盡情死盡，有生以來學問盡情去盡。
去到無可去處，捨到無可捨處。正好看個話頭。如何
是佛？乾矢橛。將此話頭頓在面前，如貓捕鼠，一時不
可放過。疑將去，參將來。參得沒滋味，沒撈摸，無處下
手，通身是個疑團，切切不可放過。忽然洗臉摸著鼻
孔。呀！原來舌頭不出口，腳腳地上走。直饒恁麼悟去。
龍山拄杖子未肯點頭在。何故？不見道，太平本是將
軍定，不許將軍見太平。

* 機緣

問，如何是龍山家風？師曰，當面鑼，對面鼓。曰，師唱誰
家曲，宗風嗣阿誰？師曰，逢橋須下馬，有路莫登舟。曰，
謝師答話。師便打。

問，如何是函蓋乾坤句？師曰，天清地濁。如何是截斷
眾流句？師曰，禹力不到。如何是隨波逐浪句？師曰，日
往月來。

問，牛頭未見四祖時如何？師曰，家貧未是貧。曰，見後
如何？師曰，路貧愁殺人。曰，見與不見時如何？師曰，五
里一墩，十里一鋪。

問，如何是法身邊事？師曰，念珠一百八。曰，如何是法
身向上事？師曰，晝夜轉千回。

僧參。師曰，那里來？曰，五臺來。師曰，今年文殊在那一
臺受供？曰，臺臺俱有文殊。師曰，不因上座，怎見文殊？
曰，某甲不省和尚說話。師曰，不因文殊，怎見上座？僧
禮拜，師曰，文殊文殊。曰，切忌眼花。師曰，可惜錯過文
殊。

一僧入室請益，值師寫字，便作禮，師曰，何為曰請益。
師舉筆示之，僧禮拜。師曰，不妨。伶俐僧擬議，師喝出。
又一僧入，師亦舉筆示之曰，會麼？僧喝。師曰，不妨。伶
俐僧亦擬議，師亦喝出。師顧侍僧曰，這兩個師僧，一
人解放不解收，一人解收不解放，你還知麼？侍無語。
師曰，山僧今日失利。

一日師進堂曰，凡參禪須離心意識參，絕凡聖路學。
一僧出問，秖如離了心意識，向那裏下手參？師以竹
篦地上畫一○相曰，揀來呈似山僧看。僧擬議，師打
曰，這個尚且不能下手，說什離心意識參。

一僧才禮拜，師下禪床，向僧背後立。僧才起，師喚闍
黎。僧便轉身，師以竹篦指禪床曰，何不向這裏會？僧
擬開口，師急以手掩其口曰，住住，切忌向這邊著倒。
問，如何是未生底消息？師曰，破草鞋。曰，不會。師曰，寧
可赤腳，不著最好。

問，乾矢橛意旨如何？師曰，昨夜三更失卻舌，天明起
來失卻口。其僧有省。

問，如何是父母未生時本來面目？師曰，待山僧死了，
燒了即向你道。曰，既死了燒了，還道個甚麼？師曰，山
僧住院二十年來不合錯，為人下個註腳。便打。

問，如何是佛師曰不在東土即居西天曰畢竟在甚
麼處師曰明明向你道尚且不會何況蓋覆將來便
打。

問不思善，不思惡，如何是學人本來面目？師曰，龜毛
索子繫清風。

問，不思善，不思惡，正恁麼時，語未竟，師急以手掩僧
口曰，住住，只消念到這裏。曰，畢竟如何是學人本來
面目？師曰，劍去久矣，徒勞刻舟。

問，如何是未生前底消息？師展兩手示之。旁有居士
聞舉有省，士曰，我會也。師曰，向父母未生前道將一
句來。士曰，腦後眉毛拖著地。師曰，乾矢橛又作麼生
會？士曰，我到這裏只得口啞。師舉起竹篦曰，你還識
得這個麼？士擬議，師打曰，非惟口啞，亦在半途。

問，乾矢橛意旨如何？師連頓足大叫曰，氣急煞我。便
掀倒禪床，其僧有省。

居士問，弟子要塑一尊無相佛，乞師下手。師喚居士，
士應諾。師曰，塑佛巳竟。

問，古鏡未磨時如何？師曰，古鏡。曰，磨後如何？師曰，古
鏡。曰，磨與未磨相去多少？師曰，磨與未磨即且置，你
喚甚麼作古鏡？僧無語。師打曰，瑕生也。

問，獅子哮吼時如何？師曰，不哮吼。曰，為甚麼不哮吼？
師曰，獅若哮吼，喪你命根。僧無語。師喚行者拖出這
死屍去。

問，麻三觔意旨如何？師曰，石女駕鐵船，浪裏使風帆。
旁僧聞舉大悟，乃笑曰，我會也。師曰，來來。僧近前，師
曰，喚著竹篦則觸，不喚著竹篦則背。你作麼生會？曰，
帶角猛虎出荒草。師曰，不得有語，不得無語。速道速
道。僧奪竹篦拋向地上，拂袖便行。師曰，直饒恁麼，更
喫三十竹篦。

問，如何是父母未生時底意旨？師曰，露柱輪拳歌雪
曲。僧有省，拂袖便行，曰，這回瞞我不得。師曰，你作麼
生會？曰，父母未生更少甚麼？師曰，露柱輪拳歌雪曲
聻。僧掀倒禪床，師曰，山僧招得。

問，文殊是七佛之師，因甚出女子定不得。師曰，桑樹
豬擦背。曰，罔明乃下方菩薩，為甚麼出得女子定。師
曰，池塘鴨洗頭。

問，如何是禪？師曰，合取狗口。曰，如何是道？師曰，一去
二三里。曰，如何是向上事？師曰，向上問將來。僧擬開
口，師曰，錯。曰，語也未曾。問，錯個甚麼？師曰，你適來問
向上事那？曰，是。師便打趁去。

問，你也死，我也死，燒做一堆灰，向甚處相見？師曰，趙
州東壁掛葫蘆。

問，如何是道？師曰，驀直去。曰，如何是道中人？師曰，切
忌回頭轉腦。

一日師與慈光論最初末後句，慈曰，如何是最初句？
師曰，開門先要七件事。慈曰，如何是末後句？師曰，福
建荔枝青州餅。

問，貓兒為甚愛捉老鼠？師曰，芭蕉聞雷開。曰，板鳴因
甚犬吠？師曰，葵花向日轉。曰，蚯蚓為甚化為百合？師
曰，尺長寸短。

一僧參拜。師曰，開口即錯，動念即乖。去此二途，速道
速道。曰，錯。師曰，將謂鬍鬚赤，更有赤鬚鬍。僧作禮，師
曰，放過即不可。便打。

師在臺山萬緣庵度夏，殿上經行。僧問，即今殿倒也，
和尚向甚處經行？師曰，嚇煞我。曰，和尚還有怖畏心
麼？師曰，有。曰，如何得無去？師就地拈一木片，示之僧。
曰，和尚在此過冬麼？師曰，不過冬。曰，那裏去？師曰，我
要朝峨嵋去。曰，朝峨嵋圖甚麼？師曰，不圖甚麼。曰，不
圖甚麼何用去朝。師曰，秖要踏破草鞋。

一日有兵馬過關次，一僧向師曰，有八萬四千兵馬
來拏和尚，作麼生躲避？師曰，不躲避。曰，還怕麼？師曰，
不怕。曰，恁麼被他拏去。師引頸向前曰，請請。僧擬議。
師呵呵大笑曰，直須我拏你始得。便掌。

問僧那裏來，曰，六安來。師曰，六安出好茶，是否？曰，是。
師曰，何不將出供養老僧？僧喝，師曰，捨不得便休，亂
叫作麼？曰，錯會不少。師曰，途中達摩大師向你道甚
麼？僧擬議，師曰，果然錯會不少。

問，如何是接初機底句？師曰，徒勞跋涉山川，須識舊
時這個。如何是辨衲僧底句？師曰，木馬嘶風去不向，
鐵牛吸盡西江水。如何是行正令底句？師曰，八替對
十三，髑髏血淋淋。如何是立乾坤底句？師曰，王言如
絲，其出如綸。

問，如何是佛？師曰，淚出痛腸。

五臺山有一尊宿，設十二問，請師著語。龍泉把斷牢
關，不通凡聖，為甚公然出入？師曰，官不容針，私通車
馬。

清涼山一草一木，無非文殊大智境界，為甚此中人，
愚者多，智者少？師曰，爐鞴之所多鈍鐵。

插箭嶺事傳千古，嶺即不問箭在甚麼處？師曰，蒼天，
蒼天。

清涼石神用難測，為甚麼不包羅五頂，反居五頂之
內？師曰，多少人向者裏著倒。

獅子窩不容異獸，為甚此問虎豹成群？師曰，可惜許
澡浴池。凡夫塵垢理宜洗滌，彼聖童子本無淨垢，為
甚隨例入浴？師曰，快贈他一匣肥皂。

獅子返躑奮迅絕塵，為何遺跡於石？師曰，與天下做
榜樣。

龍蟠樹既是龍蟠，風雨雷電時，為甚不脫然飛去？師
曰，飛去即禍生。

金剛窟凡聖交參，為甚石門常閉？師曰，理合如是。

既是清涼聖境，心淨即土淨，為甚容宰殺溝？師曰，明
眼人難瞞。

菩薩每念眾生等心濟運，喇嘛具何地修行而為菩
薩頂戴？師曰，將謂鬍鬚赤，更有赤鬚鬍。

不成佛，不化石，許說牛心，今牛成佛而心化石。何謂
牛心？師曰，甕裏何曾走卻鱉。

一日師與丘居士論道，次士曰，大道本無言，無言不
顯道。師曰，如何是道？士便喝。師曰，這是喝如何是道？
士默然，師曰，何不問老僧？士曰，如何是道？師曰，家家
有路透長安。士又問，萬法歸一，一歸何處？師曰，鐵蛇
鑽入金剛眼。士復求頌，師述曰，萬法歸一，二五成十。
更問如何西方日出？士又問，青州布衫重七觔意旨
如何？師曰，㗭陀耶娑訶。士曰，請和尚再示一遍。師曰，
忘卻了也。

居士問，如何是弟子本分事？師曰，穿衣喫飯。士曰，不
穿衣不喫飯時如何？師曰，白凍自餓誰憐你？

一日二居士齊出問話，師便打。士無語，師曰，一箭落
雙鵰。

問，喚作竹篦則觸，不喚作竹篦則背。畢竟喚作甚麼？
師曰，山僧不辭向你道，秖恐你錯會。曰，不得有語，不
得無語又作麼生師曰今日被你問得口啞曰速道
速道師和聲便打。

梁居士問紅爐飛片雪意旨如何師曰有眼者見士
請師示偈乃述偈曰紅爐片雪要見便見擬議思量
墮坑落塹又曰紅爐片雪飛午夜木雞啼會得個中
意眼上兩朵眉。

印月書記十問請師著語貴莫貴乎輪王髻中珠除
卻此珠還有高過者麼師曰一有多種二無兩般。

皇天無二道聖人無兩心因甚如來會底迦葉會不
得師曰若不同床睡焉知被底穿。

東土宗旨建自達磨達磨未來東土以前還有成佛
人也無師曰破驢脊上足蒼蠅。

常啼菩薩呼賣心肝設若無心肝又賣個甚麼師曰
河裏無魚市上有。

大鑑一字不識因甚大庾嶺親書老盧到此師曰耑
為流通。

溈山撥火悟道今人全身在火裏因甚不悟師曰秖
為全身在火裏。

有人有影人行影隨既然相隨因甚踏不著師曰踏
著禍生。

我宗無語句諸上公案是有語是無語師曰野狐見
解。

鑿破心中心生滅兩俱亡不知此外還有進步也無
師曰死水不藏龍。

這一著子三世諸佛歷代祖師滿口道不出既道不
出將甚麼喚作這一著子師曰老僧卻疑曰學人疑
此事未明和尚乃了事之人還疑個甚麼師曰老僧
不疑端的向你道了也。

師一日下堂值止靜次乃巡香一匝有燈九盞一齊
吹滅八盞至佛前高聲叫曰大眾連這一盞也不消
得便吹滅歸方丈。

師下堂乃喝一喝顧左右曰山僧這一喝落在甚麼
處一眾無語師才坐一僧出師便展兩手曰咦僧無
語師便打退又一僧出師曰如何是你本分事曰腳
底兩莖眉師曰杜撰禪和如麻似粟曰老老大大話
頭也不識師曰老僧不如你。

問喚作拳頭則觸不喚作拳頭則背喚作甚麼師曰
盞子撲落地碟子成七片僧禮拜師曰盞子撲落地
為甚碟子成七片曰不會師曰可惜許。

一僧參南泉斬貓公案上方丈呈見解語未竟被師
痛罵僧出復入作禮曰南泉斬貓意旨如何師曰王
令巳行天下遍將軍塞外絕煙塵僧便出師隨下堂
喚適上方丈問話僧來僧出師曰道得即放過你道
不得痛與一頓僧擬進語師便打僧無語師亂棒打
退僧樁立復示頌曰南泉斬貓朝打三千趙州救貓
暮打八百東西兩堂首座可為人天眼目此語有負
門具眼者一笑一哭又曰把定乾坤皆失色放開瓦
礫也生輝直饒救得貓兒活平地無端起骨堆。

一日有醫士跪師前涕泣師曰何為士曰求道師曰
諸佛無上妙道愈求愈遠轉覓轉疏士曰若不苦求
弟子不知師曰道不屬知不屬不知士曰畢竟如何
是道師曰道無畢竟道無如何士曰如師之指示越
發摸索不著師曰你是大醫麼士曰不敢師曰甘草
甜黃連苦士曰這個弟子豈有不知師曰你特煞伶
俐道自遠矣。

一居士問如何是佛法大意師曰石頭土塊士曰此
意如何師曰長江水上波士曰如何是長江水上波
師曰險士無語師曰者俗漢沒頭浸煞了也。

一居士問倩女離魂那個是真師曰河裏失錢河裏
摝。

一日師下堂曰參禪須要大死一番始得若要大死
捏起拳頭挺起脊梁看個話頭看到沒滋味沒撈摸
無天無地無人無我虛空粉碎大地平沉無一法可
當情語未竟一居士出拈起苕帚曰和尚怎奈這個
何師曰這個是甚麼士便放下苕帚師曰拈起放下
則且置秖如念佛底是誰士以手作摩頂勢師曰死
了燒了向甚處安身立命士便遶一匝歸位師笑曰
情知你弄精魂。

雷居士問金剛科儀曰世尊未舉以前薦得猶且不
堪開口以後承當自救不了請問和尚此意如何師
曰待綿山點頭即向你道曰工夫如何做師曰但饑
來喫飯困來打眠曰如何是見性明心之旨師曰快
煎茶來與雷居士喫曰這莫便是麼師曰冷水要人
挑熱水要人燒。

一日眾居士送亡歸禮謝師曰正恁麼時且道亡靈
向甚麼處去也士便喝師曰快點茶來士無語師曰
伏惟尚饗師別問一居士你試道看士曰不向和尚
道師曰為甚麼不向山僧道士曰弟子喫茶忙師曰
何得向茶盞裏躲跟。

一日師與客僧喫茶次曰某甲住底是個小道場莫
好供養送和尚反來叨擾李居士曰道場無小大須
要識得真道場始得僧無語師問李居士曰如何是
你底真道場士便拈箸豎起師曰這個猶是假道場
如何是真道場士曰弟子到這裏不敢妄通消息師
曰大似持缽不得詐道不饑。

梁中斗居士問雲門三句還許弟子請益也無師曰
一任一任曰如何是隨波逐浪句師曰金烏趕玉兔
如何是截斷眾流句師曰下卻斗門通底閘更無一
滴到黃河如何是函蓋乾坤句師曰頭頂天腳踏地
士曰作家宗師天然猶在師曰是何言歟士曰世人
有病向醫王求醫醫王有病向甚麼人求醫師曰確
士曰未在更道師笑曰你不肯老僧那士亦笑。

有一居士參三不是久未契偶於五月望日有省衝
口作偈呈師求證昨日十四今朝十五雲散水流石
女起舞師閱竟隨示一偈曰昨日十四今朝十五露
柱懷胎燈籠起舞天明生個白頭翁㘞地一聲喪卻
母咦甜瓜徹蒂甜苦瓜連根苦。

一僧參問那裏來曰這裏來師打僧便喝師曰這裏
是甚麼所在容你撒潑僧又喝師復打曰知而故犯
情理難容。

問離卻見聞覺知請師道師下禪床把住曰離卻見
聞覺知速道速道僧擬議師托開曰雲有出山勢水
無投澗聲。

問僧甚處來曰五臺來師曰曾見文殊麼曰曾見文
殊師曰文殊向你道甚麼曰教某甲向和尚說逢人
不得亂統師低頭歸方丈詰旦師喚侍者請昨日問
話僧來僧到禮拜師曰昨日公案未圓山僧休去今
日又作麼生僧無語師直打出方丈。

問大道本無二又道念佛底是誰且道是一是二師
曰橫拖鐵牛耕石地曰趙州狗子因甚無佛性師曰
倒騎水馬下汾陽。

問如何是父母未生前本來面目師曰繡花針削鐵
十兩曰意旨如何師曰鷺鷥腿割肉三觔。

問偷心死盡時如何師曰大地草漫漫曰偷心不死
時如何師曰大地草漫漫曰和尚者兩語有階級無
階級師曰有階級無階級。

問天不能蓋地不能載且道是個甚麼師曰是個孟
八郎漢曰和尚也只如此師曰莫將閒學解埋沒祖
師心。

問心如木石時與道相去幾何師曰湖之南潭之北
曰畢竟喚甚麼作禪道佛法師曰爛木頭曰一切總
不得請和尚直指師以手搔頭曰髮長雖省帽風屑
癢難熬僧禮拜師曰會麼曰不會師曰不會更親切
問如何是父母未生前意旨師曰石女拭琴月下彈
問粗言及細語皆歸第一義如何是第一義師曰粗
鹽顆顆大細雨點點微曰學人問第一義師曰彭祖
年高八百歲。

師下堂值眾經行次以竹篦約曰住住眾乃住師曰
為甚達磨入你眼睛釋迦鑽你鼻孔你知麼一眾無
語師曰若到諸方不得道龍山拖泥帶水為人好拽
竹篦歸方丈。

問心生則種種法生且道心從何處生師曰魚行水
濁曰心滅則種種法滅且道此心滅向何處去師曰
鳥飛毛落曰秖如心未生時是何境界師曰馬蹄囫
圇牛蹄破曰畢竟喚甚麼作心師曰終不敢頭上安
頭。

問如何是陰陽主師曰管筆能書片舌能語。

問南泉斬貓意旨如何師曰風行草偃曰既為大善
知識因何殺心不除師曰非公境界。

一日祥瑞禪人舉憨山大師住獅子庵時因送朱太
史至三門見犬繩繫踞地太史指犬謂大師曰為甚
金毛獅子變作狗大師曰秖為多開口師曰我當時
若在不恁麼道梁居士曰請和尚道看師曰雖然是
狗善能咬人梁拊掌稱善。

問如何是本來面目師曰土塊好打刀曰念佛底是
誰師曰一雙不是兩個。

一日師聞爆竹聲曰好個西來意可惜無人會一僧
曰少賣弄師曰蒼天中更加冤苦。

問如何是句師曰風吹雨灑曰如何是意師曰日曬
火燒曰如何是句到意不到師曰水淹螃蟹曰如何
是意句俱到師曰日出家家曉曰如何是意句俱不
到師曰朽木蓋華堂。

問無夢無想正睡著時主人公在甚麼處師震威一
喝僧罔措師打曰開眼說夢漢。

問如何是佛師曰西風過耳如刀割曰不會師曰來
朝定有霜如雪。

問文殊是七佛之師為甚出女子定不得師曰窮不
捨命曰罔明菩薩為甚出得師曰富不捨財。

一日師下堂值眾經行次乃以竹篦約曰住住眾齊
住師曰山僧欲與諸人道一句子又恐畫蛇添足遂
擲下竹篦便出堂。

師過汾陽遊甘露泉問住持乞水嘗住持曰此水苦
喫不得師曰既是甘露泉為甚反苦住持無語。

問百尺竿頭如何進步師曰剎竿頭上煎䭔子曰進
後如何師擒住曰道道僧擬議師托開曰原來賺我
問離心意識作麼生參師曰蘇嚧蘇嚧㗭唎㗭唎曰
不會師曰大悲咒也不會便打。

問如何是父母未生前本來面目師曰不萌枝結無
花果次日僧問曰昨蒙和尚答某甲語曰不萌枝結
無花果此意如何師曰昨日無此語莫謗山僧好。

一僧呈麻三觔頌師不肯僧請師頌乃曰問在答處
答在問處并產完公大憑大據且道喚甚麼作大憑
據恐後無憑以此存照。

中斗梁居士屢至山問道師特過榆楊奉謁士因呈
數十年用心之苦方有所得師曰且將居士從前所
見所得盡情拈向一邊秖如睡醒還得一如否士愕
然曰和尚正爬著我底癢處到這裏卻去不得師曰
睡醒既不得一如生死又焉得一如生死既不得一
如至如逆順境緣到來自然被他轉換不得自由自
在也向來於心意識邊暫時所得底於生死頭邊還
用得著麼士曰自今而後為門下弟子終不敢自欺
自瞞也。

梁居士臨辭相約師回南之楚士固留山庵過夏每
日與師論從上公案師曰未在士曰我所見者於本
分中並沒有甚麼奇特秖是一味平常為甚和尚不
肯我者何也師曰汝但無事紛擾心中甚平怗纔有
事來便不平怗也凡有一則淆訛公案到汝面前使
去不得也有說得著底也有說不著底安得謂之無
事謂之平怗者乎乃以無夢無想話深錐痛拶士說
道理師曰秖如牛過窗櫺貓兒捉老鼠試下語看皆
不契士從此大起疑情念念不去寢食俱忘一日與
師言及大隨以履覆龜話大段大隨作怪換人眼珠
乞師頌師隨述曰天下眾生皮包骨此個烏龜骨裹
皮老婆原是女人做說與禪人更莫疑士恍然謂師
曰無夢無想無見無聞正睡著時原來是這個道理
至於正睡著時主人公在甚麼處安身立命弟子到
這裏卻過去不得無處下手師曰汝到這裏過去不
得無下手時是何道理士擬議師震威一喝便歸方
丈士當下有省即呈偈曰一喝分明拂袖歸無心用
處早成非欲知個裏真消息石女生兒木馬嘶師閱
偈笑曰山僧今日為汝助喜乃設六問驗之士曰面
目雖殊其旨則一從今更不疑天下老和尚舌頭也
師述偈贊曰善哉梁公離情絕見三十年來打成一
片絕後再甦冷灰發焰一念萬年萬年一念咦橄欖
葉放夜叉頭芍藥花開菩薩面。

問文殊七佛之師為甚出女子定不得師曰東瓜直
儱侗曰罔明菩薩因甚出得師曰瓠子曲彎彎。

問喚作竹篦則觸時如何師曰左眼八兩曰不喚作
竹篦則背時如何師曰右眼半觔曰不得有語時如
何師曰三觔四十八兩曰不得無語時如何師曰九
九八十一僧擬進語師直打退。

問麻三觔意旨如何師曰八角磨盤空裏走僧作禮
師曰會得禮拜不會禮拜僧擬議師曰將謂我孤負
汝卻是汝孤負我便打。

問承師有言離心意識參絕凡聖路學秖如心意識
凡聖二路作麼生離師曰金香爐下鐵崑崙。

問不是心不是佛不是物語未竟師曰住住秖消念
到這裏僧擬議師打曰拋卻甜桃子沿山摘醋梨。

師隨眾喫放參竟師喚僧來僧出侍立師即吹滅一
燈僧曰此意如何師曰莫向那邊會僧曰欲向那邊
會時如何師打曰不快漆桶。

問澄潭月朗為甚麼不徹底掀翻師曰你試掀翻看
僧便喝師作此<img:>相僧擬議師曰莫妄想。

一僧才出師進前曰三個孩兒打花鼓好大哥休來
攔我毬門路僧擬議師便打。

一僧字如蘭問如何是學人本來面目師曰荊棘遠
無剌芝蘭近有香。

問無夢無想無見無聞主人公在甚麼處師曰枕子
撲落地打破常住磚僧作禮起曰某甲不會師打曰
瞌睡猶未醒在。

師下堂茶罷乃喚行茶僧僧近前師覆卻茶鐘僧禮
拜師曰不得作佛法會你作麼生會僧忙然師曰卻
是山僧罪過。

師因病次偶出方丈遇一老宿宿曰和尚安否師曰
安宿曰和尚不要動煩惱常要歡喜貴恙就好了師
曰我也不歡喜也不煩惱宿曰這是大和尚底境界
師厲色曰你來為甚偷常住果子喫老宿踧踖而退
師大笑歸方丈。

新到僧參問文殊為甚出女子定不得師曰兵來將
攩曰罔明因甚出得師曰水來土掩曰某甲不會師
示一頌曰兵來將攩水來土掩羅剎夜叉神頭鬼臉
問如何是海底泥牛銜月走師曰石壓筍斜出如何
是崖前石虎抱兒眠師曰懸崖花倒生如何是鐵蛇
鑽入金剛眼師曰雲開日出如何是崑崙騎象鷺鷥
牽師曰雨過苔青曰一切眾生皆有佛性為甚狗子
無師曰石人撫掌笑呵呵。

本空問去卻即今言句乞指本來性空師曰你迷源
來得多少時曰即今蒙和尚指示師曰若指示你我
即迷源曰如何是空師曰你問我覓曰乞師垂示師
示偈曰心是性體性是心用心性一如誰別誰其妄
外迷源秖者難洞古今凡聖如幻如夢又曰心不自
心性不自性心性齊彰誰體誰用是源源迷非源誰
洞老倒本空夢中說夢。

問文殊為甚出女子定不得師曰巢知風師曰罔明
因甚出得師曰穴知雨乃示頌曰巢知風穴知雨直
下薦得未可相許既然薦得為甚麼不相許咄若到
諸方但恁麼舉。


柏山楷禪師語錄卷之四終

柏山楷禪師語錄卷之五
繼住龍山華嚴院嗣法門人行悟等編次

* 拈古

「釋迦降生至雲門偃曰天下太平。」

【拈曰黃面小不識羞韶陽老不知醜直饒棒頭
有眼也是劍去刻舟。】

「世尊睹明星悟道至但以妄想執著而不證得。」

【拈曰世尊未睹明星眼光爍破四天下巳睹明
星瞎卻一雙眸直饒恁麼猶欠悟在龍山與麼
批判還有旁不甘底為瞿曇作主者麼有則一
棒打破你腦蓋何故掀翻海嶽求知巳撥轉乾
坤致太平。】

「世尊陞座文殊白椎。」

【拈曰世尊陞座旁觀者清文殊白椎當局者迷
世尊便下座也是忍氣吞聲雖然如是還知世
尊與文殊靴裏動指頭落處麼秖是鴛鴦繡出
從君看不把金鍼度與人。】

「世尊因普眼菩薩見普賢不可得至空中乘六牙白
象。」

【拈曰普眼遍觀三千大千世界覓普賢了不可
得殊不知普賢在普眼鼻孔裏普眼纔起見普
賢在空中且道是普賢不是普賢龍山要將三
大老縛作一束拋向諸人面前諸人還見麼咄
一翳在眼空花亂墜。】

「世尊因五通仙人問世尊有六通至那一通你問我。」

【拈曰仙人問得甚好黃面答得更奇且道仙人
會不會今有一等弄泥團漢向世尊一呼一諾
處會那一通也是鐵做面皮要會那一通驢年
去。】

「世尊因耆婆善別音響至一塚間至罔知生處。」

【拈曰諸人盡道耆婆罔知生處殊不知世尊被
耆婆熱瞞且道第三髑髏畢竟生在甚麼處天
堂不收地獄不管東家作牛西家作馬。】

「世尊一日陞座默然而坐阿難白椎請世尊說法至
不為二乘聲聞說法。」

【拈曰額頭汗出口裏膠生會中有二比丘犯律
家醜不可外揚誓不為二乘人說法也是枷上
重著杻。】

「世尊因七賢女遊屍陀林至惟有諸大菩薩乃解此
義。」

【拈曰帝釋散花清酒紅人面賢女索物財帛動
人心仔細檢點將來二俱一坑埋卻世尊曰憍
尸迦我諸弟子大阿羅漢不解此義惟有諸大
菩薩乃解此義即且置秖如世尊還解此義麼
咄切忌開眼說夢。】

「世尊因外道問不問有言不問無言至如良馬見鞭
影而行。」

【拈曰世尊有起死回生之金舟正是遇斯等人
反成毒藥引得後代兒孫向世尊良久處起模
畫樣雖然畢竟外道見個甚麼道理便悟去切
忌向世尊良久處會。】

「世尊因文殊起佛見法見被佛左降二鐵圍山。」

【拈曰文殊起佛見法見被世尊威神左降二鐵
圍山且從秖如三世諸佛歷代祖師天人阿修
羅地獄鬼畜生一時齊起佛見法見世尊又如
何施設阿呵呵哩囉哩家無讀書子官從何處
來。】

「世尊因文殊至諸佛集處至罔明彈指女子於是從
定而出。」

【拈曰這則公案諸方拈提者極多儱侗者亦不
少今時杜撰卜度者更甚皆巳眼未開奚能知
此落處然則天地人物君臣父子世出世間一
草一木無不自然之理所以道長者長法身短
者短法身是法住法位世間相常住一絲毫也
那移他不得何也落霞與孤鶩齊飛秋水共長
天一色。】

「楞嚴經曰若以能推至認賊為子。」

【拈曰世尊恁麼道芭蕉聞雷開龍濟恁麼道葵
花向日轉是與不是拈向一邊且道喚甚麼作
心年年清明節處處烈紙錢。】

「世尊見文殊在門外立至何以教我入門。」

【拈曰這則公案諸方盡向門裏門外商量大似
鄭州出曹門遠之遠矣殊不知世尊意不在言
文殊來機亦赴諸仁者若要親見世尊與文殊
底落處且向三叉路口等個人來自然向你道
破。】

「舍利弗問須菩提夢中說六波羅蜜至誰是彌勒。」

【拈曰舍利弗恁麼問須菩提恁麼答各與三十
棒彌勒大士恁麼道正好貶向無生國裏且道
三大老過在甚麼處不妨檢點看直饒檢點得
出也好與三十棒何故不見道明珠在掌有功
者賞。】

* 頌古

「世尊初生。」

【指天指地口勞刀禍福無門惟自招引得雲門施毒
手至今遍地血腥臊。】

「世尊陞座文殊白椎。」

【世尊纔陞座文殊便白椎一等沒絃琴千古令人疑。】

「女子出定。」

【雞寒上樹鴨寒下水果結樹頭花開碓嘴罔明文殊
高山海底舉似諸方分明記取。

瞿曇女子雙明雙暗罔明文殊同生同死咄昨日西
園種黃瓜今朝東圃栽茄子。】

「殃崛產難。」

【豆子山頭打瓦鼓但看來年五月五赤口白舌盡消
除不必門前懸艾虎懸艾虎處處龍舟競出舞。】

「廣額屠兒。」

【日殺牛羊真是佛屠刀放下隔天涯更言我是千佛
數惹得瞿曇亂撒沙。】

「世尊陞座迦葉白椎曰世尊說法巳竟便下座。」

【世尊陞座迦葉白椎旁觀者清當局者迷末後道個
說法巳竟也是鐵作面皮。】

「世尊臨入涅槃文殊大士請佛再轉法輪世尊
咄曰文殊吾四十九年住世未曾說一字汝請
我再轉法輪是吾曾轉法輪也。」

【作賊怕拷欠債怕討臨末稍頭漏逗不少。】

「無夢無想。」

【夜長好打睡床短難展腿三更夢入兜率宮醒來還
在被窩裏。

有角泥牛耕世界無鞍木馬走東西夜來烏雞誰捉
去天明石女趕黃鸝。】

「馬祖一喝百丈三日耳聾。」

【一喝元無縫罅忤逆聞雷害怕堪笑黃蘗太無端吐
舌翻成話杷。】

「百丈野狐。」

【不昧不落都來是錯雨過苔青雲開日灼。】

「趙州勘婆子。」

【婆子指路口能招禍趙州勘破賊身巳露。

覿面勘破婆子腦後笑煞旁觀三家村裏折本土地
堂中放憨。】

「寶壽在市立見二人相打一人近前打一拳曰
你恁麼無面目聞之忽然大悟。」

【一拳打破鼻孔將相本來無種擔了一擔精金換他
一堆骨董。】

「寶壽陞座三聖推出一僧。」

【三聖推僧寶壽便打戲法無真黃金無假瞎卻鎮州
一城人笑殺東村王大姐。】

「趙州勘二庵主。」

【抬捺由來作者知個中一字兩頭垂分明毒藥醍醐
句驗盡諸方老古錐。】

「竹篦子。」

【羅紋結角眼麻迷遍地刀鎗覿面揮水洩不通凡聖
絕無毛鷂子撲天飛。

不觸不背依然犯諱擬議思量髑髏粉碎。

不得有語不得無語三千里外且莫錯舉。

速道速道開口便打眼目定動可知禮也。】

「僧問趙州和尚姓甚麼州曰常州有曰甲子多
少州曰蘇州有。」

【常州有蘇州有七個銅錢買一斗歸來煮了半大鍋
十人喫了九人嘔咦猴愁摟搜頭狗走抖擻口。】

「善道禪師與仰山翫月次山問這個月尖時圓
相甚麼處去圓時尖相又甚麼處去善曰尖時
圓相隱圓時尖相在雲崖曰尖時圓相在圓時
無尖相道吾曰尖時亦不尖圓時亦不圓。」

【尖時任他尖圓時任他圓互相更忉怛諸師總杜田。】

「文殊菩薩命善財採藥善財於地上拈一莖草
度於文殊文殊接得示眾曰此藥亦能殺人亦
能活人。」

【採藥須眼便用藥手更精直饒手精眼便也是剌腦
入膠盆。】

「那吒太子析骨肉還父母。」

【骨肉齊分事巳彰現身說法太郎當水向石邊流出
冷風從花裏過來香。】

「黃龍三關。」

【我手何似佛手袖破露出兩肘烹了一壺釅茶邀賓
來飲好酒。

我腳何似驢腳舉步何曾踏著但看初八廿三大地
百川潮落。

人人有個生緣家家鹽鹹醋酸拈起三片好瓦放下
卻是碌磚。】

「玄沙諦當甚諦當敢保老兄未徹在。」

【靈雲見桃花眼睛齊突出堪笑謝三郎虛空裏揣骨。】

「玄要。」

【第一玄寒時普天寒江湖都凍徹斷絕渡人船。

第二玄熱時普天熱石女唱巴歌得頭腦裂。

第三玄乾坤掌上安拈來只一撮盲龜何處看。

第一要江南三月鷓鴣叫路上拾得死貓頭分文不
直人人笑。

第二要出入無門不上道三叉路口賣餈糕鬧市街
前安屎窖。

第三要寶劍逢人不出鞘袖裏金鎚覿面揮鐵額銅
頭皆失照。】

「四科揀。」

【奪人不奪境朔風吹面冷寒梅帶雪開明月移花影。

奪境不奪人白雲鎖柴門夜來何處火燒出古人墳。

人境兩俱奪須彌撚為末撒出遍三千收來只一撮。

人境俱不奪飯罷了洗缽水上按葫蘆動著活潑潑。】

「萬法歸一。」

【萬法歸一一歸何風吹石臼念摩訶趙州飯罷洗缽
去怎似南泉打破鍋。】

「倩女離魂那個是真。」

【天清地濁堆山積嶽初八廿三百川潮落兩個泥牛
鬥入海錯錯。】

「賓主句。」

【賓主纔分絕顢頇君臣合處有多般一毛頭上三千
界百億須彌納芥寬。】

「丹霞燒木佛。」

【丹霞天寒燒木佛院主無事墮眉鬚萬丈崖前三角
石五老峰頭頂太虛。】

「世尊拈花迦葉微笑。」

【驀地高拈一朵花破顏微笑巳千差直饒親受如來
付遺害兒孫眼著沙。】

「別破蘊和尚頌十二則。」

「菩提無樹風幡話。」

【菩提無樹鏡非臺萬丈洪波就地來風幡不動人心
動殃及兒孫被活埋。】

「萬法歸一青州布衫。」

【萬法歸一一也非爛卻東鄰甕裏虀七觔衫子當面
擲平地無端起骨堆。】

「趙州親見南泉鎮州蘿菔。」

【趙州親見南泉鎮州出大蘿菔兩個啞子相逢攜手
牽南拽北咄咄咄。】

「迦葉倒卻門前剎竿。」

【兄呼弟應實堪憐剎竿倒卻費周旋直饒深領師兄
意也是無端鼻孔穿。】

「趙州庭前柏樹子。」

【庭前柏子西來意殿後枯樁喚甚麼趙州古佛口門
窄唱出唐言梵語何。】

「城東老母與佛同生不欲見佛。」

【老母不欲見同生珊瑚枝上月偏明十指掌中皆是
佛跳入黃河洗不清。】

「婆子燒庵。」

【把定乾坤皆失色放行枯木也花生當初只道茅長
短燒了原來地不平。】

「趙州使得十二時辰。」

【一拶無端起迅雷箭鋒相拄電星飛世間多少癡禪
客十二時辰使殺伊。】

「寶壽開堂三聖推出一僧。」

【八面旌旗不透風風行草偃建奇功為報將軍休輕
躁兵隨印轉辨來風。】

「馬祖日面佛月面佛。」

【日面月面佛陀耶自古風流出當家落花臺上重鋪
錦瑪瑙街前布赤沙。】

「婆子請趙州轉藏。」

【趙州不善了殘經月下深沙努眼睛若教全轉如來
藏彌勒重來也不能。】

「僧問雲門殺佛殺祖。」

【雲門老漢舌頭長遍界明明不覆藏月落三更穿市
過出水紅蓮戴露香。】

「僧問大顛擯首座意旨如何師曰不圖打草只
要驚蛇曰首座有過無過師曰坐的看立的曰
不會。」

【首座不遷怒大顛不二過一個黑漆桶雙槌打不破
直饒打得破填溝塞壑去。】

「僧參本來面目公案工夫至一念不生上方丈
白師曰一念不生時莫是某甲本來面目麼師
不答僧罔措。」

【一念不生猶是隔三心才兆巳千差根塵識盡離窠
臼臘去春來處處花。】

「一僧參不思善不思惡本來面目。」

【不思善不思惡兩個泥牛轟鬥角錯錯初八廿三百
川潮落。

不思惡不思善陝府鐵牛騎佛殿夜來一陣秋風起
庭前落葉兩三片。】

「經題。」

【以不以八不八一切魔王都嚇煞不但波旬不相知
縱然諸佛也疑著。】

* 垂示

師室中嘗設六問以驗學者。

木能生火為甚麼又怕
火燒　火能燒一切物為甚麼不能燒空　水能淹
一切物為甚麼不能淹風　地輪依水輪土塊落水
為甚麼又沉　風輪無相為甚麼能使水興波作浪
　四性生剋互用不即不離為甚麼水火不仝器汝
等諸人若能於此六問著語親切許你能轉地水火
風若不然者定被地水火風所轉。

師室中嘗設三關接人一瞿曇出世大地人喚他作
佛未出世時喚他作甚麼一後至雪山端坐六年睹
明星忽然大悟今人夜夜見星因甚不悟一此事不
可以見聞覺知離卻見聞覺知且道喚甚麼作此事。

* 座銘

師因事室中書座銘十二則。

不得是巳非人　不可
得利失義　是我者不得忻　非我者不得惡　參
而有得不可自狂　學而有得不可自滿　寧可行
到而言不到　不可言到而行不到　得富貴而不
可奢華　遇寒苦而不可失志　身不可一時不端
莊　心不可一刻不誠實。

* 像贊

** 海上觀音

「　頭頂太虛空目觀大海水十方世界中無物能堪比一片大悲心萬德圓融體不是吳道子誰能親見你
且將高掛畫堂中一任眾生勤瞻禮」


** 達磨

「　折蘆渡江小人氣隻履西歸孩兒戲少室崖前坐九年贏得神光一隻臂咄得便宜處失便宜後代兒孫受你累」


又

「　折蘆渡江恁麼來也大險隻履西歸恁麼去也大異少室峰前坐九年真耐煩贏得神光一隻臂真法器擬問更是誰不敢犯爺諱」


** 布袋和尚

「　這個胖漢誰不願見滿面春風笑裏思算若問渠家兜率內院直饒恁麼出頭露面來龍山也只肯你一半若要全肯打開布袋頭看」


** 雲慈上人

「　其慈如雲巍巍獨坐佛來魔來一齊勘破喚作雲慈早巳話墮不喚雲慈當面錯過畢竟喚作甚麼咦雨過苔青雲開月露」


** 明空禪德

「　真在人在有眼者見面目分明晴空掣電非真非空日面月面要知這漢行藏石火光中急薦若不薦燒上一炷好香為君聊通一線」


** 太原千壽寺震化鑑和尚

「　這個老滑錐出世人罕見入水不動波揮空不用劍佛來與魔來一一開方便放下兔角杖拈起犀牛扇擬問更是誰驀面飛閃電」


* 雜錄

** 送天生老人住老君觀

「　天生老漢住老君觀有德有行無思無算一句彌陀晝夜不斷兩輪日月並明一則現成公案」


** 壽龍泉關主人

「　纔出娘胎便露醜翻身解作獅子吼曾向蓬萊走一遭八洞神仙齊稽首清涼山裏逗真機龍泉關上施玅手有人問君壽幾何拈起須彌掛北斗」


** 過榆林無定河遊萬佛洞

「　奇哉大石窟空空無一物千尊與萬尊盡從此中出若住此窟中我能包萬佛若出此窟外萬佛不我怪不住不出作麼生大地漫漫雲一塊」


** 偶感

「　無為無事事偏彰寶月光寒秋夜霜籬邊拾得一莖草殺活齊施孰敢當」


「　有為有事事事了衣裏明珠休外討無端拋向萬山頭大地山河明皎皎」


** 和古德念珠韻

「　有念是珠轉佛無念是佛轉珠坐斷有無二念大地無不是渠」


** 示電機禪人

「　今時休住足劫外莫藏身珊瑚枝上月獨照夜行人」


** 示彥其禪人

「　但盡凡情無聖見若存聖見即凡情聖見凡情都坐斷嘶風木馬火中行」


** 別寒山偈

「　吾心似太虛無欠亦無餘有時用得著水到便成渠」


** 師退普通過龍山華嚴庵見山林幽邃而喜之

「　腳尖踢出五須彌獨有龍山世所希八面紅塵飛不上此山正好道人棲」


** 示榆林梁居士

「　自從一見梁公後半個疑團咬不開橫切清風煎雪餅豎披明月煮青苔虛空背上安寶座白雲影裏待公來和盤托出泥牛角覿面相呈腦後腮」


** 偶言

「　生人物者天長人物者地於中無人物奚見有天地」


** 淨土五首

「　一句彌陀大法王遍界明明不覆藏見色聞聲親薦取魚盆肉案總西方」


「　一句彌陀念不差山河大地現曇華正眼觀來無一物電光影裏露些些」


「　一句彌陀向上關亦非風動亦非幡三叉路口逢人笑五花貓子面門」


「　一句彌陀念不休龜毛絞索鎖猿猴果然鎖得猿猴住放去收來得自由」


「　一句彌陀念到家步步西方路不差在處無非極樂國隨身總是玅蓮花」


** 山居律二首

「　不求成佛不求仙結個茅庵且度年倦去崖前蹺腳睡醒來樹下打鞦韆渴烹溪水香偏美饑食松花味更鮮記得古人曾有語臥雲深處不朝天」


「　得休休處且休休深山窮谷度春秋閒臨綠水鑑鬚髮旋掃黃英煮芋頭最惜雨蘭群鹿喫猶嫌霜栗眾猿偷有人問我西來意曳起拳頭劈面毆」


** 山居絕句六首

「　道人行履愛居山柴扉無鎖白雲拴日高三丈蒙頭睡何勞更透祖師關」


「　山中獨出絕人來竹徑柴門長綠苔西籬菊綻知秋去東院梅開報春回」


「　扶桑日出海門東老衲山居睡正濃籬外遊人敲竹戶醒來何處打齋鐘」


「　山居不用蓋亭庵亂峰堆裏石頭龕出入無門雲作戶肯將閒口為人談」


「　山居奚必蓋茅棚自有崖龕四壁通半卷消閒經未了一輪明月到天中」


「　山居老衲萬緣空日上三竿不打鐘飯飽黃虀眠石上夢遊兜率內天宮」


** 偶成

「　日落西山後愁人睡不安獨有閒衲子一覺日三竿」


** 四威儀

「　山中行腳瘦鞋寬路不平扶笻摸石過懸崖獨立峰前嘯月明」


「　山中住少見人來多兄樹百鳥枝頭語若雷石女崖前毛卓豎」


「　山中坐年深不覺蒲團破絕後甦來不自欺混雨和雲隨著過」


「　山中臥石窟無床草打鋪日高三丈嬾翻身籬外遊人敲竹戶」


** 因事偶感

「　天地一間屋日月兩盞燈門戶雖然小無才不易撐」


* 佛事

通慧師侄火今朝二十七通慧大事畢拈起火把子
煉出黃金骨黃金骨即且置畢竟向甚處安身立命
遂擲下火炬曰燄中鐵馬產嬰兒白髮絲絲吐皎月
為師祖掃塔設供生也不曾見祖生老也不曾見祖
老恁麼親見老翁心珊瑚枝上日杲杲莫謂不肖孫
來遲卻是師翁去太早德楷到這裏通身是手草不
能芟遍身是手塔不能掃草既不能芟塔又不能掃
秖如報恩一句又作麼生以雙手拈香至頂上作了
角童勢旋一匝復作女人拜曰碎剪白雲當茗香大
地漫漫煙繚繞便燒。

復為通慧師侄入塔纔為師翁掃塔水向春生又送
師侄入塔水歸東旺即此兩重公案不須起模畫樣
遂下骨襯。

為清涼上人火乃拈火炬打○相曰會麼若於此會
得方知昔日生也不曾生今朝死也不曾死截斷生
死關蟭螟竭海水百年三萬六千朝家家門前火把
子喝一喝擲炬。

澄明大德火生有辰死有日生鐵秤錘原是鐵燈籠
緣壁上天台露柱天明吞杲日乃喝一喝曰紅爐燄
裏一片雪擲下炬。

徒行珍火師拈炬曰來無一物去也空來去明明不
露蹤石女拋梭機軋軋木人打鼓韻鼕鼕正恁麼時
且道我徒還聞麼便下炬曰直饒翻轉面皮去不若
與伊脫臭衫。

瑞林禪師火一向水是你挑茶是你燒一步兩個腳
跡切忌照顧驢腰而今水也不挑茶也不燒識得神
通并玅用搬柴運水自逍遙這是你的日用三昧即
今又作麼生喝一喝曰東西南北無門入曠劫無明
當下銷乃下炬。

新建普同塔為眾亡僧入塔新建普同舊化靈骨塔
戶大開從這裏入且道入後如何大家相對嘴盧都
終日談玄無法說。

行虔徒火恁麼來燈籠夜半上天台恁麼去露柱天
明毛卓豎且道不來不去又作麼生良久擲下炬曰
烈燄光中一朵蓮無鞍木馬嘶風去。

入塔曰藏身處沒蹤跡六六三十六沒蹤跡處莫藏
身九九八十一喝一喝曰識得紅爐一點雪卻是黃
河六月冰。

為天澤律師塔前設供這個天澤師向來不相識今
朝始覿面豈借他人力既不借他人力如何是相見
一句良久曰夜半正明天曉不露。

道生禪人入塔君子務本本立道生撒手懸崖始見
本真遂提起骨襯曰本真巳現道生在甚麼處乃送
下曰切莫打作兩橛。

月輝禪人火爾遺常住十兩金我送闍黎一把火勝
熱門中識得渠烈燄光中誰是我咄莫亂走擲下炬
入塔有佛處不得住天曉鐵牛耕世界無佛處急走
過夜深木馬上須彌正恁麼時且道無縫塔門在甚
麼處拈拄杖畫一畫曰在這裏便送入。

喇嘛火師曰生在臨洮府死歸陽曲縣坐斷生死關
直下急須薦五老峰頭浪潑天大冶紅爐飛雪片正
恁麼時如何是你轉身一句乃攛下炬曰夜半太陽
輝明星當午現。

入塔乃揮拂子曰來也有因去也有緣因緣會遇豈
非偶然遂下骨袋曰無根樹下由伊坐瑪瑙街前不
許行。

松林禪人秉炬一塵才起大地全收一葉墮地天下
皆秋喝一喝曰家家門前火把子體露金風夜不收
下炬。

圓明上人秉炬乃以炬畫一畫曰識得一萬事畢直
下掀翻生死關佛與眾生如電掣倒騎木馬火中行
看取一具金剛骨便下炬。

止谷禪宿請為二親入塔乃揮拂子曰生無所從滅
無所去生滅去來如藤倚樹忽然樹倒藤枯畢竟歸
於何處良久不依有住而住不依無住而住以拂子
作○相曰如是如是乃下靈骨。

嬾谷大師入塔生也不道錯死也不道錯卻有一錯
如天普蓋更有一錯似地擎山到底一錯玉潤珠輝
風高月冷嬾谷大師到這裏如何甄別良久曰數聲
清磬是非外一個閒人天地間。

劍崖大師封龕乃曰十方無壁落四面亦無門上下
無遮護朵朵白雲屯遂封。

起龕南北三千里我特來送你相逢非偶然須識佛
性意秖如即今起程一句又作麼生乃卓拄杖曰虎
嘯風生龍行雲起。

秉炬天然會裏拾得明珠華林座前無人酬價顯則
光含十虛隱即難描難邈不必步步價高且請和盤
放下不放下留取人間光照夜下炬。

入塔拈拂子畫此○相曰向上一著千聖不傳復畫
此○　相曰我劍兄試道看直饒道得猶是最初句
如何是末後句又畫此●相曰明眼人前三尺暗折
合還歸炭裏坐乃送入骨襯。

燦雲禪師火死有日甕裏何曾走卻鱉生有時踏著
秤錘硬似鐵生死有無兩重關一條鐵蛇鑽不入鑽
得入火裏蓮開香習習擲下炬。

碧水禪人火我無情渠有義相隨二八秋從來不觸
諱頭頂天腳踏地眉毛眼上橫鼻孔雙出氣無一物
有何意從今親證火光三昧擲下炬。

如然禪人封龕這漢住世處處玲瓏今朝弄巧一竅
不通乃遞封條與維那曰既掩此關坐斷千峰。

起龕正欲行時驟雨來任他風吹雨不入須防平地
石頭關滑倒莫言我不說卓拄杖一下(值雨故云)。

秉炬老衲年高九十六住世因緣今巳足火中鐵馬
趁麒麟翻身踏破無生國。

見徹禪人火來時入林不動草去時入水不動波去
來於中無縫罅石人拊掌笑呵呵笑即不問你而今
作麼生攛下炬曰丙丁童子來相見轉身回步唱哩
囉。

入塔不用求真惟須息見且道見作麼生息乃卓拄
杖曰撲落非他物縱橫不是塵遂下骨襯。

無相禪人火這漢生也談玄說妙死也說妙談玄直
饒無得無說聽取海口常宣笑破森羅萬象嘴火裏
花開朵朵蓮乃下炬。

行遠徒火人我山高慳貪病大無藥可醫火把送下
且道送下後如何喝一喝曰嘉州大象耳聵陝府鐵
牛白癩便下炬。

* 書問

** 復邢居士

伏承來翰捧讀數四內云赤灑灑空蕩蕩知公方寸
無物方寸中果然無物有何生死可出有何萬法可
了認賊作子顛倒知見卻向何處安著顛倒知見若
無更起出生死了萬法之心正是業識茫茫無木可
據請公思之讀書人何必向宗門下留心只從天理
人欲上看去且道天理人欲是何形段是同是別是
有是無天理中還有人欲也無人欲中還有天理也
無人欲天理在甚麼處見若向這裏看得徹頭徹尾
人欲天理皆是強名欲理既是強名道之一字也用
不著看到這裏亦不得作無名想若起有無得失真
假凡聖一切等心正是顛倒知見非見道也公謂服
氣可以不死參禪可以了心參禪實可了心若論此
心無了不可了因不了而求了了與不了皆是識神
用事播弄精魂卜度穿鑿非正知正見者也然服氣
可以長生老子應不死也而不會宗旨誠哉公不自
欺若論宗旨山野到這裏也無啟口處果宗旨有疑
可撥冗過寓炊一食無米飯喫得飽齁齁地向明窗
下大家體究一番務要知他祖師心肝五臟洞然了
了可也呵呵。

** 與太谷眾相公

諸公要明此一段大事因緣決然不從人得然做工
夫但不得向心意識邊作道理生解會俱是諸公輕
車熟路非生路也設看語錄等書皆作事理玅用消
繳非祖師禪矣尋常展卷無有不會得底道理惟有
祖師言句是金剛圈栗棘蓬吞不下咬不破沒滋味
斷不可起知見生情解任你用盡聰明伎倆無有毫
髮縫罅許你鑽研處秖如祖師言句意在言外又不
可向言外領會亦不得作不即不離想既不得穿鑿
註解則無下手處若果無下手處於道則近矣前吉
人居士請去指月錄如見古人婆心之處直下便了
切不得以缽盂安柄為蛇添足何則經云是法非思
量之所能解諸公的要明此一段大事須於日用中
靠定竹篦子觸不得背不得畢竟喚作甚麼參來參
去直參到無分別思量之所能解處驀然㘞地一聲
摸著自家鼻孔自然歸家穩坐可以竿木隨身逢場
作戲向作戲中似張果老倒騎一頭驢過龍山楷長
老打雲門餅煮趙州茶與諸公賀喜。

** 與太谷眾居士

欲學斯道必須大死一番始得古德曰死盡偷心方
堪入室絕後再甦欺君不得所謂死心者非沉空滯
寂兀然坐在無事甲裏名為死心也須將善惡有無
是非取捨等心一齊放下名之謂死心心若死則疑
情起疑情起與道則近矣故曰佛說一切法為度一
切心我無一切心何用一切法又曰狂心若歇歇即
菩提諸公此心若不歇必須於日用中單提一個竹
篦子話頭觸不得背不得畢竟喚作甚麼二六時中
念茲在茲不得間斷若參到水窮山盡連身心世界
人物亦總不知不見於不知不見時忽然打破漆桶
方知古人道三界唯心萬法唯識是真語是實語者
也前承送淨土書山野展讀再三可與袁中郎並駕
齊驅自為不朽之書也如明得本分一著三教即是
一個道理故曰心淨即土淨如要土淨須念到一心
不亂始得然一心不亂則一念萬年耳試問諸公有
西方可生無西方可生若有西方可生即今西方在
甚麼所在若無西方可生先聖詎有誑人之理見山
野恁麼問不可作方便接引權實有無等論若作是
論即名謗法信有西方可生且明本分一著有無自
然不問人而自知矣欲要知此事秖將向來一切史
書文章知解學問直下捨盡捨到無可捨處亦不得
起空有二見若起空有二見即外道見非正見也諸
公要會正見且待十月間俟駕過峰頭山野拄杖子
與諸公眉毛廝結必然通個消息那時山野只得古
拄上齶。


柏山楷禪師語錄卷之五終(全)